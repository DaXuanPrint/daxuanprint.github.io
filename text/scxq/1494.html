<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="马一浮词集,马一浮词集全文在线阅读,马一浮词集全文在线下载,大玄古籍书库">
<meta name="description" content="词集，马一浮著，一卷，收马一浮词作一百零三首。_马一浮词集_全文在线阅读_马一浮词集_全文在线下载_大玄古籍书库">
<title>马一浮词集_马一浮_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">马一浮词集</span> <br/>
          作者： <span class="inputVal" id="bkauthor">马一浮</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]12981</span> <br/>
          说明： <span class="inputVal" id="bkdec">词集，马一浮著，一卷，收马一浮词作一百零三首。</span> <br/>
          封面： <span class="inputVal" id="bkimg">Z_21225.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]马一浮词集
[book_author]马一浮
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]12981
[book_dec]词集，马一浮著，一卷，收马一浮词作一百零三首。
[book_img]Z_21225.jpg


[book_title]马一浮词集
芳杜词剩（一卷）
丁巳　一九一七年
莺啼序陈子韶见访与同游湖上为诵所制词明日以书来商其声律草此答之
干城未消幻雾，见山河自转。梦中事，迷乱空华，古来多少征战。剩南国、阳春易尽，长怜日月殊昏旦。有词人痟首，风前听莺啼遍。不碍清狂，蜡屐几两，尽浮生一眴。问何事、憔悴行吟，少年都误才彦。悔雕虫、相如赋丽，幸未有、书成《封禅》。爱玄言、《齐物》《逍遥》，漆园非谩。青鞋布鞭，斗酒双柑，薄游意自远。况复遇、说诗匡鼎，顾曲周郎，乐府留题，国风能变。新词授与，红牙须拍，孤村流水销魂句，写羁怀、不数衡阳雁。西园别后，遥知藉酒浇愁，酒醒旧恨难遣。
清谈乍忆，未断膏肓，视百年已半。又此日、空劳书札，敢比林宗，下泽闲驱，角巾慵垫。君苗已是，萧然焚笔，山阳河内论交久，愧贤豪、偏问嵇康锻。犹余风画空中，是法非真，待缘一现。
丙寅　一九二六年
声声慢　春日湖上漫兴
孤根离幻，翳眼观空，颓年倦对芳朝。一曲柔波边愁，不上兰桡。家山画图如绣，称笙歌兵气能消。庭院静，看疏帘燕度，暗柳莺捎。终古山河见病，笑蓬莱，仙药久误王乔。云水无心，鱼龙未是天骄。花源避秦人远，又东风、吹绽园桃。烟树暝，倚霏微、何处玉箫？
水龙吟　坐雨奉怀南湖金叟用见寄和圭塘韵
小楼听雨连宵，晴湖载酒何时可。竹寒侵幌，花飞落砚，春风长坐。野哭千家，夷歌几处，胡尘方簸。剩水边林下，寻诗说梦，都不管，襕衫破。老去禅心渐歇，数空华，几曾邀果。达磨齿折，图南睡醒，窗棂牛过。隔疟成年，聚光如墨，白云仍锁。祇檐前，历历青山，满目一虚空我。
齐天乐 题朱晓崖画千佛图
紫金光涌蟠胸字，眉毛更看拖地。叶叶如来，城东老母，十指应难回避。豪端舍利，有无尽身云，无边三昧。传与龙天，画师不是漫游戏。蓬莱旧称仙吏，况前身老衲，双树犹记。智月波澄，禅河焰发，成就阎浮一事。耆年谁使，好采绘虚空，掌擎妙喜。百福庄严，更逢吴道子。
青玉案　答金香严叟乱后见怀韵
昏鸦翅接斜阳冷，又一抹、虚空影。云鹤不愁天路梗。东篱残菊，荒村独树，别是人间境。年年风露知秋警，怪山气，人多瘿。门外市儿争卖饼。枫林十里，芦花两岸，未碍浮烟艇。
青玉案　再和南湖金叟韵
玉笙吹暖啼螀冷，玄句带、星河影。药贵苓通书土梗。空梁燕去，争巢鸦堕，总是闲机境。僧堂日日闻鱼警，铛折脚，壶悬瘿。一世傍炉求热饼。收缗高卧，清波不犯，祇有华亭艇。
丁卯　一九二七年
一丛花　和金香严叟春感元韵连日大雷雨不辍
秋阴过了又春阴，恼乱薜萝心。黄蜂紫蜨频来去，早落花、芳草难寻。暝色连江，天风吹梦，尚有伯牙琴。焚巢归鸟已迷林，涷雨没荒砧。阿香枉费驱龙力，剩千山、万径苔深。莨菪针前，形天影里，剑气夜沉沉。
酹江月　答金叟见怀
无心隐几，谢耆年、问讯荒江老屋。药裹书签蛛网覆，啮草时闻新犊。劫石难消，天花更雨，最忆门东塾。十方捶碎，轮王何预荣辱。与公不隔灵光，真同音吼，嚼得俱卢粟。万法本闲人自闹，终古狐涎相续。掷剑挥空，开帘对月，休判淆讹录。狞龙吞了，未妨虾蚬重漉。
戊寅　一九三八年
浪淘沙　为缪彦威题杜牧之年谱
醉语见天真。龙性难驯。吴歌楚舞转相亲。独把一麾江海去，刻意伤春。易尽百年身。吹梦成尘。昭陵松柏久为薪。惆怅乐游原上句，分付何人？
辛巳　一九四一年
南柯子
佳节偏催老，胡尘久罢觞。败荷残菊减秋光。又是一番风雨，过重阳。絺络惊寒早，关河入梦长。千山处处割愁肠。消得几多岁月，看沧桑。
水调歌头　九日寄故乡亲友
独客听巴雨，三度菊花天。故园何处秋好？兵火尚年年。汹涌一江波浪，迢递数行征雁，愁思共无边。极北况冰雪，大漠少孤烟。闻莫斯科早雪，鏖战方急。 　登临倦，笳鼓急，瘴云连。明年悬记，此日万国扫腥膻。看遍篱东山色，不把茱萸更插，巫峡一帆穿。白发倚庭树，归梦滞霜前。
水调歌头　戏作禅语
一念入三昧，万法本来闲。离名离相何说？真照自无边。争奈如麻似粟，只解寻声逐响，空费草鞋钱。菩萨不登地，罗刹正飞天。活人剑，涂毒鼓，祖师禅。常情迥出，向上千圣不能传。任尔沤生沤灭，都是无绳自缚，不肯绝攀缘。吸尽一江水，翻却钓鱼船。
酹江月　罗君取乌尤山木斫杖见遗以此答之
霜崖林海，有搓丫，老树寒柯如铁。选得灵根劳斫与，一角苍龙拗折。雨洗苔斑，玉分犀理，散作梅花缬。长房骑去，桃枝邛竹愁绝。只恨衰病难扶，危时同度，负手逍遥别。楖栗横担人不顾，直入千峰影灭。过水深探，看云独倚，指点青山缺。下堂一句，老夫真悔饶舌。按船子嘱夹山曰：“汝向去直须藏身处没踪迹，没踪迹处莫藏身。”
壬午　一九四二年
卜算子　新秋月色如水夜起独步中庭得此
夜静月轮高，江与天俱永。唯见清光浸碧山，不见星河影。荇藻砌交横，满院松杉冷。细引天风拂玉琴，莫使鱼龙醒。
乙酉　一九四五年
浣溪沙　春分日书感
二月轻寒尚薄裘，扶衰无力强登楼。寂寥经惯转忘忧。
帘外飞花如雪乱，门前春水接天流。旧鸿新燕一般愁。
虞美人　立夏日答沈尹默见赠　四阕
杜鹃声里斜阳暮，行尽巴山路。天涯倦客惜春残，思趁江南春水上归船。阑风伏雨难回避，今古情无异。此情唯有故人知，每向绿阴深处记新词。
花开花落长如故，尚借青山住。年年五月听鸣蜩，只有少陵痴咏荐樱桃。闲愁芳草都无据，苦忆清明句。高楼擫笛倚江城，一夜江风吹送别离声。“闲愁芳草一时生”，见赠词中语。
世情只惜朱颜皱，甘被阴阳寇。千年疟疠不曾消，都为从来仙药误王乔。羽人已渺虫书缺，空慕丹砂诀。荷花十丈藕如船，下有鱼龙蛙黾共窥天。
宵来古塔闻风铎，似说旄头落。海滨日暖上蛟涎，祇是蓝田种玉未生烟。疏帘清簟消长昼，又值黄梅候。料应有梦到西湖，不待秋风初起忆蒪鲈。
浣溪沙　奉酬尹默写示近作　二阕
尘外轩窗九夏凉，晚来风送芰荷香。芳洲烟渚永相望。
归梦尚依青箬笠，太平终在白云乡。楚歌巴舞尽回肠。
不学阴何苦用心，每思陶谢爱长吟。山川虽好废登临。
旧国名都人似草，清词丽句古犹今。桂丛遥阻薜萝深。
丙戌　一九四六年
西江月　和尹默听雨轩漫兴韵　二阕
乱后欢悰顿减，醉中醒语还多。出门已惯识风波，几两芒鞋踏破！白首归来未晚，朱颜相见微酡。祇应排日饮无何，对境双忘尔我。
过眼浮云易散，迷林倦鸟思还。登山临水总悠然，髡柳斜阳堤畔。放鹤亭边吹笛，盟鸥船上行盘。霜前雁阵乍惊寒，又数昏鸦点点。
西江月　和尹默留别韵
相见浑如昨梦，醒来翻恨离多。行人莫唱洞庭波，风雨重阳又过。对菊犹思共醉，驻颜应令常酡。度阡越陌问如何，与我周旋无我。
西江月　再和听雨轩后阕韵
阅世真同箭去，送君方自崖还。汀舟 望已迢然，无复行吟泽畔。袖得新词似玉，起看落月如盘。小楼吹笛倚天寒，湖外疏星几点。
丁亥　一九四七年
酹江月　春寒寄尹默
几番风雨，又忽忽，过了收灯时节。竹外梅花红萼减，况压千峰残雪。鲁酒如冰，吴绵不暖，惨澹穷湖色。惧悰驱尽，夜寒添与凄恻。愁绝衰白归来，故人犹在，此际应相忆。昔恨峨眉山月小，今恨江南春寂。祇有凝寒，伴将愁住，春也无消息。暮云撩乱，倚楼还听羌笛。
玉楼春　湖上春游
浸柳煊桃成烂漫，无意寻春春已半。水边唯见丽人行，枝上暗惊啼鸟换。旧巢尚有争泥燕，几处高楼歌舞遍。年年长梦绕花游，及至花时游兴减。
卜算子
老厌市朝喧，视尔犹墟墓。几日芳菲一日尘，并作漫天絮。世事马牛风，生意婆娑树。待得归时已暮春，草长江南路。
满庭芳
身是浮云，生如流电，百年能几春晴。新消残雪，才见柳梢青。瞥眼风花历乱，刚数日、春已飘零。栏干外，红英满地，高树遍啼莺。堪惊人世换，兵前草木，别后池亭。奈铢衣乍拂，痟首如酲。旧日归心总负，空惆怅、倚杵天倾。悲笳动，游辰易歇，灯火黯西泠。
烛影摇红
翠幄成围，楼前一水流春去。曲栏小苑旧经行，处处愁风雨。帘外山光欲暮，荡晴漪、兰桡不驻。压堤烟柳，幸是无情，青青如故。休问虫沙，游仙多被洪崖误。归花别叶尽回肠，写入江南赋。纵有芳馨谁与？立残阳、婆娑此树。人间何世，辽鹤飞来，桃源无路。
浣溪沙
雨横风狂早闭门，千家池馆几家存。吴蚕不比柳绵温。哀乐犹人余白发，湖山虽好易黄昏，落花时节更销魂。
临江仙
忆昔乌尤濠上住，梦魂长绕西湖。今知蓬梗了无殊。转因来日短，不恨故人疏。填海移山何限事，依然劳燕分途。旧栽榆柳两三株。飞花空满路，落叶不堪书。
芳杜词外（一卷）
己丑　一九四九年
减字木兰花　和尹默见寄韵　二阕
春归花底，旧叶新条都不是。惆怅年年，四月黄梅雨暗天。衫长袖短，唤取红儿调玉管。沟水西东，又被风吹别调中。
休言难老，只有双非无两好。沉醉花间，转绿回黄是等闲。东风无力，雹碎霜凋人不惜。欲遣离情，刬尽阶前草又生。
蝶恋花　二阕
山村水郭江南路。绿满池塘，又是三春暮。闲恨闲愁驱不去，思量梦境何时寤。门外东风吹柳絮。燕子飞来，几日雕梁住。可惜倾城轻一顾，苍生总被斯人误！
烟笼暗柳台城路。谈笑弯弓，目送行云暮。百尺楼船横海去，乖龙惊起眠鸥寤。池上飘萍风后絮。桃叶桃根，未肯同心住。千啭黄鹂人不顾，乌衣巷陌重来误。自和前韵。
踏莎行　和夏臞禅
城上乌啼，门前儿戏，今朝有酒今朝醉。鹧鸪飞上越王台，雨中不辨南朝寺。野旷人稀，夜深花睡，无心更觅埋忧地。偶然得句尚清和，莫教负了湖山丽。
西江月
吹皱一池春水，东风又换西风。村歌社鼓月明中，到处鱼惊荷动。堤柳分来暗绿，湖波流尽残红。六时花外远闻钟，过眼轻尘如梦。
庚寅　一九五〇年
洞仙歌　答姚鹓雏见赠韵
逃禅避俗，纵栖迟人境，枯木寒岩近僧味。记呼船放鹤，隔竹窥宾，相见了，幸免到门题字。清词霏玉屑，寄简朝来，祇恐芳馨袖中坠。积雪又千山，休问东风，任吹皱、一池春水。看年年、烟柳送斜阳，早倦倚危栏，顿忘花事。
鹧鸪天　二十阕
清明苦雨，偶拈此解。友朋属和，次韵遂多。才思既穷，因杂摭禅语入之。虽曰趁韵，亦是触机。不类颦呻，将同戏谑。乖词人之本分，例劳者之自歌。所谓枯木龙吟，不审是何章句，一任后人卜度，实未着一字也。
触网游鱼逐队行，高飞燕雀贺巢成。云迷洲渚天如墨，雨压楼台地半倾。尘芥事，古今情。乍寒乍暖送清明。欺花困柳寻常惯，啼鴂声声掩户听。
残醉扶归蝶梦迎，锦囊佳句是天成。刀圭嫩药无多许，栲佬明珠已尽倾。留醒眼，看人情。浮云生暗月生明。落花芳草春来遍，燕语莺啼各自听。
渡水呼船舞棹迎，搏沙起塔定何成。机轮随处无心转，国土从教一顾倾。蛮触辨，管商情。众生日用是无明。虚空陨后狂华灭，万窍风来瞑目听。
金色光中白象迎，楼台七宝乍装成。环门松树何年植？压架蒲萄昨夜倾。存圣解，即凡情。髑髅识尽眼初明。钟沈鼓寂全提句，未许天龙八部听。
仰视阳乌布策迎，炼将彩石补天成。渴逢夸父追难及，怒挟共工触便倾。歧路感，暂时情。生心取境蔽聪明。纵教说法如云雨，都作泉声谷响听。
巢燕将雏带雨迎，奔蜂辛苦酿花成。隔年看取空梁落，杂毒收来百味倾。休问影，但忘情。一江烟浪月胧明。更深别浦渔歌动，玉笛吹残梦里听。
海水天风互送迎，寻声逐响一时成。也胜青鸟书频递，定有鲛人泪暗倾。愁望远，暂移情。曲中恩怨未分明。凤箫龙管闲抛掷，深院帷证永夜听。戏题收音机。
傀儡棚前鼓笛迎，依稀似曲韵难成。大堤拍手逢人舞，广座囊钱满地倾。优孟仗，浪游情。千门镫火岂长明。争传新谱莲花落，不是儿童不解听。闻歌戏占。
罗刹飞空海若迎，愚公智叟两无成。禅机要使西江竭，酒客争夸北斗倾。矛盾计，怨咨情。误将草昧当文明。寻流水母元无见，鼓瑟游鱼不解听。客话。
木佛曾邀下殿迎，刹竿倒却道方成。天衣拂石经千劫，河辩逢君始一倾。酬唱句，主宾情。眉毛拖地太分明。空生祇在岩间坐，无说无闻是善听。再答慈受。
紫府程遥绛节迎，金丹换骨恐难成。云车风马纷来下，天阙龙宫或并倾。鸥鹭约，海桑情。今宵月是旧时明。纵饶舞得霓裳遍，鸟乱鱼烦已倦听。拟渔鼓词。
贝叶西来白马迎，祇园地是布金成。天花满室因风散，舍利弥空似雨倾。穷有色，到无情。道人行处眼双明。横担楖枥千峰去，虚籁鸣泉月下听。拟住山颂。
青眼高歌笠屐迎，兴来得句被催成。秋山秉烛人初返，寒夜围炉酒共倾。千古意，五湖情。参横月落一楼明。只今胜事都如梦，唯有流泉石上听。感旧。
扫尽狐涎百众迎，一花一叶并圆成。心如墙壁孤峰峻，辩似悬河九派倾。珍重意，出离情。坐忘先自黜聪明。水边林下观缘熟，定后钟声夜半听。题《灯录》。
载鬼车来拥彗迎，吹沤风是运斤成。桃花溪畔渔舟远，百草头边露柱倾。行路感，昔年情。峨眉秋月半轮明。祇怜江水滔滔去，鹤唳猿啼不可听。梦游。
行处披花拂柳迎，春来万象被裁成。青山不碍浮云过，甘露还同海水倾。融世谛，入诗情。自然虚室夜生明。堂堂大用何曾少。应有如来立地听。放言。
袨服如云百两迎，七襄终日织难成。人夸汉郡三河富，才费陈王八斗倾。游宴地，啸歌情。一堂醒醉不分明。众中尽擅雕龙技，花底流莺隔坐听。拟燕曲。
汉使和亲虏骑迎，胡沙猎猎黯长城。朔风铁甲寒如裂，落日旌旗乱欲倾。征戍怨，别离情。将军射虎忆平明。关山月冷旄头动，羌笛琵琶马上听。拟铙歌。
网得西施翠辇迎，蛾眉争妒董双成。玉环飞燕皆尘土，何止阳城下蔡倾。杨柳思，玉关情。词人献赋出承明。上阳官里新翻曲，不许桥边擫笛听。拟宫词。
忆昔千岩万壑迎，微尘国土想初成。天涯遍处花如锦，客路相逢盖便倾。长夜梦，故园情。空阶雨滴到天明。今来百感无端起，湖外疏钟独卧听。境语。
水调歌头
苏盦既改题重玄亭，复用敬生言，榜其桥亭曰“濠梁”，所以寄吾濠上之思也。戏拈此解，以资谈助。中伏后一日雨凉书此。
此土足山水，寄迹暂栖迟。南湖投老堪住，随处任留题。昔日玄亭高咏，今日濠梁话旧，乘兴一为之。名字本无定，异地可同时。坐莓苔，戏莲叶，纳须弥。掌中断取世界，宾主共忘机。纵有晦明风雨，都付星云镫幻，容我百无知。试语二三子，更遣问王倪。
浣溪沙
候鸟劳人各自歌，谁知醒醉本同科。新愁更比旧愁多。
二曜行天如避面，六亲散地尚投戈。苍生无尽奈伊何？
辛卯　一九五一年
汉宫春
北气南来，看纷纷雨雪，作尽春寒。诸天如墨前境，起灭无端。山深夜永，忆丹霞、木佛烧残。问可有、冷灰豆爆，觅心那得心安？见说昆冈火后，尽龙蛇满地，蝼蚁同观。海鸥何事易狎？总被人谩。虚空粉碎，更谁分、六合枭鸾。任眼底、浮云万变，高楼独自凭栏。
木兰花慢
刘仲彝写示新词，并录寄所藏伊墨卿书拙跋二通。率尔代简奉谢。
古今交臂换，数故物，独西湖。记展卷留题，飞花落砚，梦已模糊。壁间昔曾卧对，爱纵横笔阵右军图。此日重寻鸿爪，劳君细写蝇书。裂冠毁冕定无余，独自护衣珠。料老去填词，空中传恨，捻断髭须。入手《来禽》帖好，正苏堤春晓柳眠初。且与邻翁唤酒，休惊城上啼乌。
玉楼春
饮驾吾江馆，偕苏盦、慈受。
江湖行处观无相，湖水温柔江水壮。心如平地绝风波，坐有深杯存揖让。青山不受浮云障，日日黄莺啼柳上。更扶残醉度濠梁，时见游鱼吹细浪。
木兰花慢　褉日答慈受见赠并示苏盦
一时觞咏地，数过客，记游辰。纵猛雨漂花，惊风撼柳，尚惜余春。百年流幻易尽，暂尊前相对梦中身。万事都随逝水，虚空不挂浮云。漫抛心力作词人，笔砚祇堪焚。便七宝装成，枇糠等铸，无说无闻。白头吟望已倦，任几番摇落几番新。莫上高楼吹笛，坐看沧海扬尘。
浣溪沙　积雨初晴苏盦邀看桃花和慈受作
炫昼烘晴各梦中，一春长是雨兼风。难逢佳日暂扶筇。
老眼看花犹薄醉，落霞散影似朝虹。灵芸见处料应同。
满江红
无尽溪山，都不似、旧时风月。又过了、一春苦雨，数声啼鴂。马邑龙堆征战地，云师火帝兴亡业。问人间、消得几多愁，头空白。猿鹤怨，江湖隔；渔樵话，尘沙劫。纵乘雷驱电，方生方灭。蕉下犹争秦汉鹿，梦中不辨庄周蝶。待来朝、小阁眺新晴，花如雪。
高阳台　愁雨连旬春寒不解怆然赋此
涨绿浮天，暗云沈树，雨深不辨朝昏。满地残英，东风吹送千门。边愁更比春寒重，踏冰河、铁甲无温。尚争夸，草染青袍，花拂红巾。游行虽甚雨不辍。 登高枉作《愁霖赋》，望江南江北，目极伤神。乱柳栖鸦，难寻一寸斜曛。沙崩石烂风波阔，掬清流、谁洗乾坤？看行人，湿尽征衣，恐有啼痕。
玉楼春
黄花开遍知秋老，落叶满阶闲不扫。浮云世事总悠悠，流电年光真草草。人情有取皆颠倒，龙斗麟伤何日了。枯桐枝上鸟空啼，梦破霜天残月晓。
壬辰　一九五二年
南楼令　用梦窗韵
塞草已惊秋，燕山云正愁。卷旌旗、乱雨飕飕。见说和亲犹转战，看陨石，压飞楼。残梦几时休，西风吹海流。度荒原、禾黍无留。行客偏矜歌舞妙，杨柳岸，木兰舟。
甲午　一九五四年
木兰花
今答慈受褉日见赠。向来词人以心逐境，大似湖上游客，终日驰求，不肯休去、歇去。古德每云：“者汉来来往往，有甚了期？”思之可发一笑。偶因病起，适揽来词，遂拈禅语，为进一解。亦是文字游戏，不可为典要也。
残年养病都无计，时暑时寒何处避。空生岩畔雪初消，寂灭光中春又至。游春尽是儿童戏，相见莫谈修褉事。纵饶今日踏花来，明日更寻芳草去。
南歌子　东坡生日和苏盦用朱充隐韵
应迹千年远，相逢旦暮新。溪毛聊荐一壶春，各有生缘同是梦中人。李杜齐光焰，黄陈逐后尘。如闻笑语尽天真，谁识黄梅老衲是前身？
木兰花令　为高存道题南塘鱼舍图
斜风细雨西湖路，旧日林亭无觅处。好留粉本付儿孙，独把渔竿终远去。流水窗前长不腐，牵船上岸犹堪住。看取移家入画图，四时烟景应如故。
乙未　一九五五年
踏莎行　长陵怀古
此予己酉旧作。时清室将倾，故因明陵寓感。旋即毁弃，一字不忆，洎今已近五十年。乙未冬十二月，重游燕都，故人贵阳邢冕之为予诵之，恍如隔世。少作虽不足存，独感邢君好我，其强记之力，尤不可及，因复录而存之，以志一时之思。年衰才竭，世事鼎新，亦遂不复涉笔矣。
横海楼船，连天宫阙，戎衣一例蜉蝣业。萧萧陵树永号风，乱山残日旌旗没。玉柙长埋，金瓯竟缺，幽囚野死何分别？祖龙若个是儿孙，杜鹃啼上西园月。
丙申　一九五六年
清平乐　褉日酬慈受见赠韵
如狂如醉，笑指娑婆界。终古衰荣无定在，岂独斯人憔悴？百年世事浮云，休嗟甑上生尘。胸次高山流水，坐中白雪阳春。
鹧鸪天　戏和龙榆生
鸟度云行一镜中，坐看夏绿换春红。眼前即是西来意，客路如闻夜半钟。花正好，睡初浓，逢人拈过九嶷峰。且须沽酒邀陶令，未要玄言问老龙。末韵谬为易之，此禅家主宾互换之机也。一笑。
戊戌　一九五八年
水调歌头　中秋喜和东坡韵
明月四时有，清绝是秋天。终古为谁盈缺，倦赏每惊年。此夕嫦娥何在，假使乘风可到，官阙定荒寒。一曲羽衣舞，留梦与人间。休望远，沉醉后，且高眠。俯仰峥嵘寥廓，几度十分圆？况有飞流彗孛，幻出鱼龙百戏，窥豹恐难全。夜久众星灭，桂影正娟娟。
水调歌头　戏作俳语再和东坡韵
试问女娲氏，何术补青天？乌飞兔走相代，多劫不知年。夜夜月轮长照，照尽秦宫汉阙，风露易生寒。谁与炼精魄，辛苦迈人间。洞庭水，西岭雪，付龙眠。清光画笔难状，想像一规圆。若论银河系外，无数星云世界，不得见牛全。局促九州内，山海隔婵娟。
水调歌头　冬至前夕和忍寒雾霁览陶诗辛词有会之作即次其韵
披雾见高咏，虚室自生明。望中霄汉无际，落落古今情。幸有带湖鸥鹭，况对东篱残菊，心迹喜双清。“截断众流”句，但可语南能。看新历，怀旧友，遣颓龄。世间文字易灭，休问子云亭。屈指星移物换，阅尽朝烟暮霭，万籁任争鸣。寒夜伫霜晓，月没正参横。
水调歌头　忍寒三叠前韵见寄并录示啬庵和作率尔再和
高文一何绮，冰雪净聪明。西江一口吸尽，思古发幽情。且喜同风千里，更得坡仙词笔，挥洒有余清。欣赏吾犹及，体物问谁能。拍崖肩，挹邱袖，迈奇龄。懒看神禹铸鼎，七二禅云亭。见说胡雏康老，又待飞搓探月，嚆矢已先鸣。何似五湖里，眉黛远山横。
己亥　一九五九年
木兰花令　山中漫兴示敬生
乘风直上千峰杪，云汉低横寰宇小。窗前星动似流萤，木末人行如过鸟。人间何事惊秋早，叶落花开长扰扰。陈搏一梦到华胥，万籁无声山月晓。敬生善睡，故以此戏之。
莫干结夏讫值台风冒雨下山赠别所　居山馆回车途中作
千回百转来时路，雨暝烟愁今日树。缒幽凿险是何人，除却炎天长闭户。岩间曾许空生住，风后难凭飞鸟度。回头只见数峰青，雾阁云窗无觅处。
庚子　一九六〇年
浣溪沙　庐山感兴　二首
陶谢宗刘迹已陈，朝烟暮霭送游人。独留花径系残春。花径本大林寺地，乐天看桃花处，今辟为公园。 太白风谣真艳发，东坡憩颂亦翻新。香炉五老却眉颦。
坏殿无僧古佛愁，高门亭馆为人留。参差云树映岩陬。
山市游车行缓缓，江天飞鸟去悠悠。西风残照一登楼。
临江仙　山居罢游感赋
忆昔游山忘远近，登高每尽巉岩。峨眉西望雪峰还。身同飞鸟逝，心与白云闲。欲上层峦今老矣，狂吟不似当年。摩挲病眼看秋天。梦中真说梦，山外更围山。
木兰花令　别庐山
千岩万壑秋无曙，露冷风凄难久住。来时欲觅上天梯，今日重寻山下路。驱车更别东林去，塔影泉声时一晤。归心已逐九江云，客梦犹萦西谷树。所居西谷，林木幽美，予甚爱之。
高阳台　湖上秋感
画烛寻秋，烟波摇暝，人间尚着闲身。皓首行吟，百年已近黄昏。千山万水知无尽，看青天、自转双轮。古今来，多少贤豪，整顿乾坤。女娲搏土真多事，有蟭螟争国，蝼蚁分群。朝菌空华，几人攘臂称尊。昆仑玄圃神仙窟，莫更教、沧海生尘。望年丰，野老讴歌，粳稻如云。
高阳台　啬庵见和秋感赋谢
国土栖苴，人灵拂电，隤年早悟空身。林卧逍遥，任伊八表同昏。藜羹不糁无香饭，笑诸天、长转饥轮。怕思量，醉象瞋龙，扰攘乾坤。故人遗我芙萸佩，便高歌远望，不恨离群。满袖芳馨，梦中对菊开尊。鹤林鹿野俱安隐，起沉痾、捣药成尘。仰神通，丈室舒光，照彻星云。
辛丑　一九六一年
忆秦娥　卧痾湖滨欲往孤山探梅不果
系人思，孤山晴雪好题诗。雨如丝，游车兴沮，小艇归迟。
苏堤杨柳正依依，西泠芳草又萋萋。望迷离，阴晴不定，误了花时。
鹧鸪天　答忍寒春日见怀
春水门前几尺深，柳梢楼角对愁霖。新词语好还相忆，旧酝杯空久罢斟。夸父杖，子桑琴。侧身天地一沉吟。《山经》《海录》无穷事，壁观忘言直到今。
鹧鸪天　立夏日作
静树阴浓白昼长，幽花落尽少余芳。楼高莫近风前菌，坐久犹闻定后香。留病眼，望穹苍。灵搓云外正回翔。剧怜飞絮游尘里，紫蝶黄蜂逐队忙。
浣溪沙
不辨山颠与水涯，弥天云雾暗窗纱。眼前人物梦中花。
织女支机应有石，嫦娥奔月可无搓。张骞莫问问张华。
齐天乐　闻蝉
音声到耳无哀乐，问伊是何章句？春鸟催耕，秋蛩促织，解会都由人意。深山静寄。有万树鸣蝉，顿成羹沸。恼乱闻根，夜凉不得入三昧。生涯定如匏系。料餐风饮露，憔悴难喻。鹤唳青田，龙吟沧海，不是今时律吕。虫天换世。待坠叶惊寒，枯枝摵雨。寂漠空林，蜕形归幻翳。
壬寅　一九六二年
临江仙　养痾湖滨作
满目青山皆活句，无情说法天然。灵云恰好是同参。桃花春雨后，杨柳晓风前。老病生涯如过鸟，何心更逐名言。方生方灭刹那间。林峦才暝色，洲渚又新烟。
鹧鸪天　潦后作
吹律调弦曲未工，峥嵘寥廓事无穷。颓檐裹饭家家雨，珠箔飘镫夜夜风。人不见，水流东。仙山消息问鱼龙。恒沙国土浮云变，多少昙花一梦中。
癸卯　一九六三年
临江仙　六和塔看牡丹
染柳薰桃三月暮，不知春在谁家。青山影里散朝霞。暂寻尘外境，来看梦中花。江上虹桥桥下水，百年世事堪嗟。道逢野老话桑麻。未应夸楮叶，好与润焦芽。时久不雨。
菩萨蛮　新秋答忍寒见怀北山
黄姑织女星河隔，有情自古伤离别。休问赤松山，仙人霄汉间。悬流藏壑冷，菌阁依岩稳。叶落未知秋，言愁始欲愁。
临江仙　别恨
仙侣同心曾解佩，深盟鸟语能通。西陵松柏起秋风。动弦惊别鹤，仰首数归鸿。旧梦俄空惆怅在，蓬山何止千重。人生有尽恨无穷。斜阳烟柳外，细雨落花中。
甲辰　一九六四年
高阳台　补植皋亭茔树书感
春色天来，浮云世换，眼前墟墓纵横。万念俱空，唯余种树皋亭。深松茂柏埋忧地，傍先茔、荫木常青。便须臾，玄壤归骸，不恨飘零。鹑居野处应无异，见长根走石，密叶遮星。幸免樵斤，难忘涕泗书铭。庚桑畏垒还淳近，料千林、举袂能成。愿他年，绿遍岩阿，闲了清明。
临江仙　和尹默湖上近兴韵
野老胪欢田畯喜，道傍鸥鹭无惊。群贤觞咏记西泠。深花千树暗，春水一楼明。古往今来多少事，闲看荷动鱼行。苏堤一曲晓风轻。回车邀共话，宿雨正新晴。
西江月　遣热戏作
天上亢龙有悔，人间火宅无安。造成烦恼万千般，长夜何时始旦？瞥尔狂心顿歇，而今不受伊瞒。眼前生死即泥洹，自性如来出现。
西江月　中秋无月口占
终古一轮明月，此生几度中秋。今宵无月亦登楼，知否来年还又。天际浮云易散，人间幻梦难留。未妨卒岁且优游，坐看乌飞兔走。
西江月　观化
天运阴阳消长，世情尧桀兴亡。道人观化悟无常，不觉杨生肘上。满眼风云变态，一庭兰艾殊香。群生扰扰几沧桑，都付渔樵歌唱。
乙巳　一九六五年
西江月
妄计名言指马，劳生得失鸡虫。枯鱼衔索不成龙，走向谁家齑瓮？惑起玄黄变色，情亡胡越投弓。柳梢楼角又春风，几见星河影动。
浣溪沙
八表同云欲暗天，一春雨雪助随眠。待看郊垒靖烽烟。
飞絮落花犹拂乱，素娥青女况联翩。未知寒尽是何年？
双双燕　燕语和史邦卿韵
莫干旧无燕，至今忽群燕来巢，疑自越南避兵来者。故叙其流离之感云尔。
旧泥落了，忍琐尾流离，欢悰全冷。千山万水，孰与微禽相并。过尽荒台废井，料分别、枭鸾未定。惊心贴地争飞，苦语临波窥影。海枯桑润。任水击鲲鹏，群空髦俊。林间栖息，还见朝烟如暝。傥比鹪鹩枝稳，更休问、扶摇风讯。祇愁帘幕重重，百尺高楼谁凭。
丙午　一九六六年木
兰花令
别峰想见毗卢顶，不负来机言路迥。梁间燕子解深谈，池上游鱼能出听。超宗越格无人省，纵使逢渠犹认影。髑髅识尽眼初明，春水连天花似锦。
词辑佚（一卷）
甲辰　一九〇四年
归国遥　偶阅唐人词有归国遥之阕遂漫成二章寄怀少翁伉俪
残年里，和泪自编亡国史。尚有英雄未死，家山千万里。北望烽烟何许？问天天不语。惆怅不如归去，摩挲双剑羽。
重寄语，珍重鸾光双隐地。又是晓青天气，年年花下醉。何事天涯雾旅，浮生如梦里。且断江南烟雨，乱莺啼恨起。
临江仙
风雪孤城万里凋，高楼独上无憀。仰天不语黯魂销。金樽酒沸，胸里血如潮。旧日黄炉天下士，而今都隔云霄。一年去国已迢迢。但拼醉死，对镜自磨刀。
庚辰　一九四〇年
蝶恋花　谢刘弘度惠新词
一夜西风惊客梦，撼岳翻江，天压愁来重。门外频闻笳鼓动，林间久断鸣禽弄。忽听长谣兼短讽，妙句清词，已是丹山凤。酒醒扶头谁与共？佩囊且作茱萸用。书来适在九日。
浣溪沙　敬和弘度元韵
行尽青山已白头，词人心事总悲秋。干戈满地莫登楼。
胡骑凭陵还此日，宜州流转又嘉州。相逢何处觅丹邱。
鹧鸪天　再和弘度
一片降幡在石头，汾阴箫鼓更生愁。阿胶不止黄河浊，七国终贻五尺羞。悲战伐，病温柔。巴人曲里唱《伊州》。不堪白帝防秋急，浪说江东雪涕收。
浣溪沙　别恨　二阕　集义山句
昨夜星辰昨夜风，楚歌重叠怨兰丛。郁金堂北画楼东。
隔坐送钩春酒暖，分曹射覆蜡灯红。邹阳新去免园空。
沟水分流西复东，身骑征马逐惊蓬。月斜楼上五更钟。
露气暗连青桂苑，风声偏猎紫兰丛。后门前槛思无穷。
浣溪沙　舞会　二阕　集义山句
紫凤青鸾并羽仪，披香新殿斗腰支。日西春尽到来迟。
晓饮岂知金掌迥，夜吟应讶玉绳低。赤箫吹罢好相携。
珠箔飘灯独自归，灵风正满碧桃枝。流萤飘荡复参差。
浮世本来多聚散，红蕖何事亦离披。楚天云雨尽堪疑。
浣溪沙　宴罢　二阕　集义山句
江上晴云杂雨云，橐鞬无事但寻春。云台高议正纷纷。
越桂留烹张翰鲙，蜀姜供煮陆机莼。可堪无酒又无人。
六国楼台艳绮罗，离情终日思风波。兵残楚帐夜闻歌。
祇怪闾阎喧鼓吹，非关秦地有山河。高云不动碧嵯峨。
浣溪沙　忆杭州　集义山句
相见时难别亦难，碧城十二曲栏干。柳梢楼角见南山。
阆苑有书多附鹤，女床无树不栖鸾。祇应江上独婵娟。
浣溪沙　忆金陵　集义山句
乌没云归一望间，北湖南埭水漫漫。钟山何处有龙蟠？
晓镜但愁云鬓改，夜吟应觉月光寒。可能留命待桑田。
义山诗最近于词，偶摭其句以寓感，一日遂得八首。乃知齐梁官体不必尽道闺幨，言在此而意在彼，固比兴之所取。室迩人远，圣人发之于《唐棣》，安在其无绮语哉！
乙酉　一九四五年
浣溪沙　集唐人句
上尽重城更上楼，清江一曲抱邨流。绿杨枝外尽汀洲。
小院回廊春寂寂，浴凫飞鹭晚悠悠。问君能有几多愁。
浣溪沙　集义山句
海外徒闻更九州，春阴只欲傍高楼。朱栏画阁几人游。
永忆江湖归白发，欲回天地入扁舟。期君不至更沈忧。
天净沙　拟马东篱
行人踏遍春芳，落花吹满池塘。独客高楼远望，无端惆怅，空山一片斜阳。
辛丑　一九六一年
西江月　客话
到处云蒸霞蔚，满街舜瘠尧臞。几多憔悴几欢虞，问取乡村城市。北里南邻共话，餐风饮露何辞。瓶中无粟釜生鱼，争道荼甘如荠。
癸卯　一九六三年
鹊踏枝　戏答忍寒元夕见寄韵
老病生涯余戏谑。坐对晴天，仰视浮云薄。胸次不留元字脚，书来令我忘杯酌。孤山久罢探梅约。吹律回春，想见元宵乐。满院弦歌镫照灼，阶前可有王乔鹤？
甲辰　一九六四年
十六字　令登吴山吸江楼戏作　四阕
楼。门对钱塘江水流。庭树古，阅世已千秋。
楼。如在山阴道上游。丘壑美，绝胜五湖舟。
楼。一醉能消万古愁。高枕卧，四海已安流。
楼。坐客高谈大九州。飞航近，上与列星游。
好事近　希之用强村老人灵隐夜还蒋庄韵见寄率尔答和并示苏盦
老偕一枝安，不异旧时云月。惆怅词人何在？胜漫天飞雪。绿杨堤畔听黄鹂，清游未衰歇。目极南溟烟浪，又惊雷频发。
采桑子　学和毛主席韵
人人尽道丰年好，踏遍春阳。到处河阳，种得名花满地香。园林更数西湖胜，长对花光。能葆容光，不信人间有鬓霜。
乙巳后　一九六五年后
西江月　答龙榆生
野旷天连草际，岩幽露湿兰丛。仙人吹笛破鸿蒙，昨夜星河影动。世上翻云覆雨，山中弄月吟风。盈虚消息古今同，祇是阎浮一梦。
西江月　答榆生见寿韵
帘外飞花片片，西天绿树丛丛。无边烟霭入空蒙，定里不知群动。春去年光似电，人生朝菌冲风。彭殇旦暮本玄同，胡蜨庄周一梦。
西江月　俶方生日苏盦招饮六和塔看牡丹用忍寒韵
怀古方探石窟，前日慈云岭访《心印铭》。 惜春又对花丛。笼烟映日转蒙蒙，行处时闻香动。入寺难逢佳酝，临江易受暄风。桥流车转法应同，一似南泉说梦。
此亦理窟而非词。时有火车过铁桥，儿童见之辄喜。因忆傅大士“桥流水不流”语，与惠施“飞鸟之影不动”极相类。此乃今时谈辩证者所不能喻也。圆觉云：“云驶月运，舟行岸移，动静之相，由想而生，本自无定。”桥因车驶，似有动相。儿童六识，尚少分别，混车、桥为一，故觉其可喜耳。南泉答陆亘云：“时人见此一株花，如梦相似。”此语特隽，故亦联想及之。自笑与儿童六识亦未甚远耳。下此注脚，不免更增葛藤，老夫当自己检点。
临江仙　酬榆生见寄之作
寒重不知春已到，雷风霜霰同时。心怜墨翟枉悲丝。玄黄纵是杂，醉梦出无期。物理难推行乐少，诗歌都付工垂。穷湖吟望每迟徊。谁能长笛赋，唯有一枝梅。
西江月　褉日答东林居士惠憩存问
有口祇堪挂璧，逢人慎莫谈玄。未妨曼衍且穷年，花落花开何限。下峥嵘而无地，上寥廓而无天。阅人成世水成川，一例非常非断。

        </div>
      </div>
    </div>
  </div>
</div>
<!--update:2025-08-30 10:36:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>