<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="诗总集。宋陈起编。九十五卷。收录南宋洪迈、叶绍翁等六十二家诗(姚镛、周文璞、吴渊、许棐四家附有赋及杂文)。又《江湖后集》二十四卷。收录巩丰等六十四家诗,其中敖陶孙等十七人,其人已见前集而其诗未为前集所载。两集中所收之诗,主要不是从已刻印的诗集中选录,而是直接向某些诗人索稿,故大部分是未曾刊印过的作品。南宋中后期的一些诗作即赖此得以传世。该集中的作者,大多流落江湖,布衣终身,也有一部分曾居官入仕。所收诗人的诗风,或宗江西,或尚晚唐,或远模汉魏乐府,或近规陆游、杨万里。由于该集中的某些作品忤犯当时权贵,陈起曾">
<title>江湖小集_陈起_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">江湖小集</span> <br/>
          作者： <span class="inputVal" id="bkauthor">陈起</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]351598</span> <br/>
          说明： <span class="inputVal" id="bkdec">诗总集。宋陈起编。九十五卷。收录南宋洪迈、叶绍翁等六十二家诗(姚镛、周文璞、吴渊、许棐四家附有赋及杂文)。又《江湖后集》二十四卷。收录巩丰等六十四家诗,其中敖陶孙等十七人,其人已见前集而其诗未为前集所载。两集中所收之诗,主要不是从已刻印的诗集中选录,而是直接向某些诗人索稿,故大部分是未曾刊印过的作品。南宋中后期的一些诗作即赖此得以传世。该集中的作者,大多流落江湖,布衣终身,也有一部分曾居官入仕。所收诗人的诗风,或宗江西,或尚晚唐,或远模汉魏乐府,或近规陆游、杨万里。由于该集中的某些作品忤犯当时权贵,陈起曾被黜流放,该集亦被列为禁书毁版。此集宋陈振孙《直斋书录解题》、赵希弁《郡斋读书志·附志》中均曾著录,明初《文渊阁书目》载《中兴江湖集》三种,多者达五十二册,均佚。今存《江湖小集》、《江湖后集》,系从《永乐大典》中辑出。有《四库全书》本。</span> <br/>
          封面： <span class="inputVal" id="bkimg">Z_20535.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]江湖小集
[book_author]陈起
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]351598
[book_dec]诗总集。宋陈起编。九十五卷。收录南宋洪迈、叶绍翁等六十二家诗(姚镛、周文璞、吴渊、许棐四家附有赋及杂文)。又《江湖后集》二十四卷。收录巩丰等六十四家诗,其中敖陶孙等十七人,其人已见前集而其诗未为前集所载。两集中所收之诗,主要不是从已刻印的诗集中选录,而是直接向某些诗人索稿,故大部分是未曾刊印过的作品。南宋中后期的一些诗作即赖此得以传世。该集中的作者,大多流落江湖,布衣终身,也有一部分曾居官入仕。所收诗人的诗风,或宗江西,或尚晚唐,或远模汉魏乐府,或近规陆游、杨万里。由于该集中的某些作品忤犯当时权贵,陈起曾被黜流放,该集亦被列为禁书毁版。此集宋陈振孙《直斋书录解题》、赵希弁《郡斋读书志·附志》中均曾著录,明初《文渊阁书目》载《中兴江湖集》三种,多者达五十二册,均佚。今存《江湖小集》、《江湖后集》,系从《永乐大典》中辑出。有《四库全书》本。
[book_img]Z_20535.jpg


[book_title]提要
钦定四库全书　　　　　集部八
江湖小集　　　　　　　总集类
提要
【臣】等谨案江湖小集九十五卷旧本题宋陈起编起字宗之钱塘人开书肆於睦亲坊亦号陈道人今所传宋本诸书称临安陈道人家开雕者皆所刻也是集所録凡六十二家洪迈二卷僧绍嵩七卷叶绍翁一卷严粲一卷毛珝一卷邓林一卷胡仲参一卷陈鉴之一卷徐集孙一卷陈允平一卷张至龙一卷杜旃一卷李龏三卷施枢二卷何应龙一卷沈说一卷王同祖一卷陈起一卷吴仲孚一卷刘翼一卷朱继芳二卷林尚仁一卷陈必复一卷斯植二卷刘过一卷叶茵五卷高似孙一卷敖陶孙二卷附诗评朱南杰一卷余观复一卷王琮一卷刘仙伦一卷黄文雷一卷姚镛一卷俞桂三卷薛嵎一卷姜夔一卷周文璞三卷危稹一卷罗与之二卷赵希?一卷黄大受一卷吴汝式一卷赵崇鉘一卷葛天民一卷张弋一卷邹登龙一卷吴渊二卷宋伯仁一卷薛师石一卷附诸跋及墓志高九万一卷许棐四卷戴复古四卷利登一卷李涛一卷乐雷发四卷张蕴斗一卷刘翰一卷张良臣一卷葛起井一卷武衍二卷林同一卷内惟姚镛周文璞吴渊许棐四家有赋及杂文余皆诗也按方囘瀛奎律髓曰宝庆初史弥远废立之际钱塘书肆陈起宗之能诗凡江湖诗人俱与之善刋江湖集以售刘潜夫南岳稿亦与焉宗之赋诗有云秋雨梧桐皇子府春风杨柳相公桥本改刘屏山句也或嫁秋雨春风句为敖器之所作言者并潜夫梅诗论列劈江湖集板二人皆坐罪而宗之坐流配於是诏禁士大夫作诗绍定癸已弥远死诗禁乃解今此本无刘克庄南岳稿且弥远死於绍定六年而此本诸集多载端平淳佑宝佑纪年反在其後又张端义贵耳集自称其挽周晋仙诗载江湖集中而此本无端义诗又周密齐东野语载宝庆间李知孝为言官与曾极景建有隙每欲寻衅以报之适极有春诗云九十日春晴日少一千年事乱时多刋之江湖集中因复改刘子翬汴京纪事一联云秋雨梧桐皇子宅春风杨柳相公桥以为指巴陵及史丞相及刘潜夫黄巢战塲诗曰未必朱三能跋扈只缘郑五欠经纶遂皆指为谤讪同时被累者如敖陶孙周文璞赵师秀及刋诗陈起皆不免焉【案此说与方囘所记小异未详孰是】而此本无曾极诗亦无赵师秀诗且洪迈姜夔皆孝宗时人而迈及吴渊位皆通显尤不应列之江湖疑原本残缺後人掇拾补缀已非陈起之旧矣宋末诗格卑靡所録不必尽工然南渡後诗家姓氏不显者多赖是书以传其摭拾之功亦不可没也乾隆四十二年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
江湖小集卷一　　　　　　宋　陈起　编
洪迈野处类稿
余自束发即喜学诗然随作随弃初不留意也甲戌之春家居卧病因复作诗若干首以自当缓忧之一物昔人所谓内壹郁外扬为声音者是也遂取曩时所存而未弃者録为野处类稿二卷鄱阳容斋洪迈自序
秋日漫兴二首
江湖久客日思家坐觉微霜上鬓华节序又催秋後雁风光争发雨前花倦游已梦庄生蝶不饮何忧广客蛇怪底朝来衣袖薄一川白露下蒹葭
一夕西风木叶飞画梁落月淡余辉银灯夜照还家梦金剪亲裁寄远衣霜信早随新雁至素书深讶故人稀无因为谢东曹掾鲈熟蓴香莫便归
庚戌正月十四日同友人丁晋年王蔚之谒普照塔
孤墖骛霄汉晴影金碧眩重来得寓目归枕尾残汴缅怀何姓人哀祷倾淮甸是身如皎月有水着处现弹指徧大千何止数乡县惟应因缘地聊尔共流转颠危悔靳马善涉悟觅扇君看悔与悟只在一转眄至人独何心示此祸福变当知夙缘定莫作邪道见哀哉衆生愚积恶稔天遣云何一朝急赖此香火荐我来适灯夕宝蜡明邃殿还揩客眼尘重覩浮屠面朝来墖上铃告我风色便平淮一囘首岸容失葱蒨
晓过吴县
舟行有严程越国常晓发双橹兀残梦起坐窥落月人家岸野水雾雨笼邃闼遥怜琐窗人欹枕听呕轧
陪余杭张无隅先生饮
先生结屋在人境门巷萧萧作冰冷纷纷入眼不入意坐客千言不相领叩关闻我倒屣迎重解旧榻尘埃生向来妙处久不吐一挽天汉崑仑倾共说别来经世事我言所向皆儿戏胸中磈礧不用浇便有清愁说无地士林师范六千翁先生合在伯仲中愿言终赐指归处为君敬作曾南丰
於潜道中
山行厌荦确理策扶欹危緑野三两家一息知可期冉冉青林端炊烟袅晴晖其民丰且乐恐是太古遗那知都邑间百索困鞭笞繁华今何有半作道旁羸
度芙蓉岭
幽泉端为谁放溜杂琴筑山深春未老泛泛浪蕊馥娟娟菖蒲花可玩不可触灵根盘翠崖老作蛇蚓蹙褰裳踏下流濯此尘土足何当饵香节净洗心眼肉余功到方书万卷不再读晚岁穷名山灵苖纵穿斸
信州禅月台上
玉峰点寥廓霄汉疑可梯玉水环城隂灧灎方拍堤层台擅二美吾策一时携何当蜡吾屐更欲照以犀尘劳不相赦竟类穷途迷我生麋鹿耳不羡驾骆骊向来丘壑怀语发人所诋长安黑头公玉勒朝金闺山林出戏言广已无端倪谁收遮日手归把耕雨犁纷纷尘土中等是舞瓮鸡颇闻山水间幽子饭藿藜行当践此语絶境同攀跻
送浑师住妙香寺元住云溪
道人舍幽居谁管溪上云此身自云耳遑暇南北分颇闻妙香山天花雨缤纷宴坐丈室间历乱旧衲纹山前路悠悠山後水沄沄应观川途客念我奔走勤岂无香火缘他年往相羣饱食跛铛饭稀摘幽涧芹当令桃花台白社掩前薰
坐睡
坐久睡屡兀手失未了书清风脱然至心醒得我娱起看孤隟光了不移锱铢云何短梦中万境生须臾嗟彼市朝子百巧营其躯安知非梦役过眼灭无余至人有达观那与世贤愚不须无言子同上崑仑墟
游山光寺
寺藏两山腹路转百步隂登高试病脚掬冷清烦襟败壁龛石刻岁月不可寻惟应查公石俛仰閲古今屋古囷枝挂摧颓力难任何当咄嗟办嗣彼钟梵音兴衰岂关吾得酒且满斟归路有溪月揽之醒吾心
送建州徐生
人羁天地间谁非一浮萍泛然偶相值便有离合情君家武夷下归路尘眼明我生爱山者梦寐秀色横秋风送客去把手更心倾亦逢山中人为我寄此声
赠觉师
觉师儒门秀脱屣世故早那知轩冕味夙悟心已槁唯余章句习心境时相恼如人生於齐而即楚乡老虽遭楚人咻微音或清好固无益生死亦未妨至道家山亦何有肮脏衣间窖丛林选佛塲一掷想盆倒云何慰故居俛仰待华皓他年空手归子语我为老幸分曹溪水万刼付一澡
休宁村落间有奇石如弹子涡所出宜养石菖蒲程得藻许以馈我以诗督之
君家緑溪上岸曲溪成涡涡间石无数水蹙相荡摩谁尝掬而戏一一印指螺我欲往取之拥此菖蒲窠石罂注新汲幽姿发清哦夫子许饷我往督书已多愿言速寄与起此泉石疴
效渊明
人生本无事况我麋鹿姿一堕世网中永与林壑辞此行独何事岂不为寒饥弱岁慕古人颇觉世好卑那知齿髪迈终然此心违春风到山泽鱼鸟亦知时我行何日休流目瞻长岐且用陶翁言一觞聊可挥
酬冯退翁见示之什
我家大江左江水日夜东遥瞻发源处乃在西南穷相望邈异境正北一水通故令我与子迹远心自同我生寡所谐强顔红尘中倦飞矫归翮饥吟咽寒蛩独欣得君子万虑一笑空时时出秀句醒我如风松当知山泽癯不鄙犀角丰弹冠实伊始此生各飞篷卜邻固未必即事聊从容
戏答吴汝能
我生苦中狭与世枘凿乖平生素心人耿耿不满怀汝能伯始後游世如婴孩相逢握手语便作埙箎谐时时笑谓我如子患未涯执古以规今求合诚难哉涉世幸未远子车尚可囘我介足怨忌君通絶嫌猜不见山巨源雍容居鼎台不见嵇中散絶交自可哀贤愚心自了短韵共一咍
谒吴公路许借论衡复留一日戏作
幽独不自得驾言欵斋庐殷勤主人情投辖恐囘车辖亦不须投此去将焉如唯忧酒钱尽使我诗肠枯会合曾几何可复自作疎更当留一夕帐中搜异书
新秋
幽人无与娱耳冷百不闻新米熟未知但觉市酒醇沧洲散秋色山水逾清新一醉不忍独念我存故人
道中得雨
我行野田间吁嗟连数村千山收宿雨溪作黄梅浑渐看风叶底一洗龟坼痕余功被行客稍压旱尘昏
道中
骄阳久自杀一雨荡龟坼田夫梦亦好翻陇已幽咽朝来喜相语一饱心已决翻翻风叶乱嫋嫋露芒白去年禾欲秀积潦满秋泽今年岂堪旱束手就沟壑我生拙谋口藜藿甘如蜜向来真过计忧民岂吾职赤子天可怜嗟人独何力何须事儿戏合沓来贺客稍欣新稻熟社酒行可觅当同扶路翁醉归舞南陌
陈伯辨为张氏
前年溪上秋风时主人酒熟烹黄鸡归来醉倒睡便着父老唤起牛羊蹊此生一醉宁易得未辨身为贵人客征西将军尔何人那用尊前惊堕帻朅来闽越再经秋闻道轩名涎已流悬知得酒推不去此客有辖不须投今我正为奔走役空想题诗满高壁若逢落魄姓囘人为问何时定相觅
书窗对月
天公自厌雨一夕开寒晴霜风净旷野鸿落有余声饥鸦得林静霁月萦窗生熨开睡眼色一洗空花横故人千里余壶浊谁与倾遥知劝影杯共此通夕情今冬有奇事三见飞玉英明年溪上路谁饷雨中耕
宿野人家
梦里沧波摇一叶觉来正受肩舆兀人家一宿晚可投新席槁梧香更滑霜前?稏收百亩稚子新能收鵞鸭我生本是个中人挟策久矣犹能说
度石栋岭
我行欲安适策马踰山樊谷深不可瞬危磴争猱坡陀两山间寂历三家村茆檐青裙妇蓬髪薪烟昏?冷那可饮分我一掬温郎樵晚未归客至不与言不奉沙头巵肯投柳下门作诗配国风行者式其藩
用退之韵赋新霁
春深窘幽步苔上屐痕少新晴一褰衣緑叶藏啼鸟方塘艳宿涨古镜窥清晓华颠忽自笑彩羽堕惊矫瞻言云中耕缥缈穹脊绕归把东皋犂此念何日了
送金确然归弋阳
昔我云溪居送子云溪濆重来问何时笑指溪上云一别四周星坐此世故纷衰顔两非昔华髪粲可耘我纒风树悲终日无一欣子乃水菽忧尚此奔走勤对床语未终悬知便离分霜风吹客袂别意如丝棼子归葛陂上去路接乡枌归梦尚随子何当叹离羣
至日建州会詹士元
嗟予生百忧佳节过倥偬客愁随綫增归思与灰动当年从子日未觉百虑重高堂绕床呼一掷有余勇那知客天涯相对寒骨耸岁月曾几何鬓丝今种种忍饥山药煮附煖地炉拥深藏断还往衰病脱拜拱兴言望乡关云物方郁滃空余相属意盃酒久不捧
用前韵答翁子静
客心既岑寂节物亦倥偬幽篱菊初暗深壑梅已动古人傲尺璧顾谓寸隂重欲从夫子游掣肘愧不勇松高节磊砢鹤老格清耸当知山泽臞谁羡将相种一官繋人间丛书以自拥微言闻绪余三叹手辄拱青天本寥濶不受云雾滃愿言瞻清明茗椀不辞捧
微雨
端居身百忧况乃病贫俱天公颇相哀雨我蔬药区晓晴新青匀日薄生意苏卫生固未必一饱行可图故园天一涯茅荆谁为鉏峥嵘岁云晚此念当何如
寄题叔父池亭
一壑久藏胜数椽忽开亭方塘?瓦影净见鲂鲤行主人有嘉招转柁失高城不知几摇兀杙舟上峥嵘尊酒酌芳緑园蔬煮柔青翩翩射鸭弓一笑翻彩翎那知海陬侄斗粟忘归耕余生信萍梗归梦识林垧涨水有囘波故乡岂无情一醉会有日因之濯尘缨
赠谢彦翔建安人九岁异人与药至今不食建安有梅子真升仙处
我本世味薄于田足自营年来荆棘尽稍有梨枣萌但恐骨相凡未敢希长生陈留达人後未齓犀角盈旧游记三山幽梦彻九清迩来三十年但觉膏粱腥幽寻饭緑髓默卧诵黄庭顾我尘土中深慰夙心倾仙人吴门卒解后烦寄声相期朝金阙鹤驭何时征
考亭陈国器以家酿饷吾友人卓民表民表以饮予香味色皆清絶不可名状因为制名曰武夷仙露仍赋一首
二年饮水闽中村忽见玉醴倾蛮尊涓涓醍醐灌热脑耿耿沆瀣明朝暾旱尘久涨城市暗渴梦欲挽江湖吞何人远致双鲤信知我来扣罗雀门不须邀月已清絶尚恐熨齿当微温要从华池吸真液岂独玄鬂薅愁根微茫已识投辖客娬媚似返当罏魂奇功谁续伯伦颂妙意要与渊明论胷中我自有泾渭笔下君已倾崑仑诗成寄与约他日饮君与我空瓶盆
久旱新岁乃雨
高田土可籭下田不受犁遗蝗忧挿喙况乃麦未齐赤子天所怜沟壑忍见挤雨逐新岁来停云忽凄凄莫辞三日霖为作一尺泥汪汪既没膝灎灎仍拍堤渐看蓑笠出笑语喧畛畦我欲与寓目父老同攀跻此身羣万生扰扰舞瓮鸡曾亦无几求脱粟配羮藜永言故陇耕老眼路凄迷好收歛版手鉏耰归自携
春日与卓民表陈国器步出北郊
灼灼桃吐华濯濯柳垂缕芳菲挽人出春力乃如许嗟予闭门客佳节过不数不因可人呼那得幽步举客如山隂胜诗作斜川语谁言一尊酒妙处合千古归来读残书耿耿霜月苦空余流落心三叹非吾土
蔬饭
蕨拳婴儿手笋解箨龙蜕荐羞杞菊间采劚烟雨外嗟予饭藜藿咽塞舟泝濑朝来二美兼一饱良已泰充肠我诚足染指客应嘅平生食肉相萧瑟何足赖王郎催牛炙韩老忆鲸鱠侠气信雄夸戏语亦狡狯我师鲁顔子陋巷翳蓬艾执瓢不可从一取清泉酹
戏赠吴知伯
条侯得剧孟吴楚坐可馘我知无能为失此一敌国伟哉奇男子侠气横八极书生复何者肮脏老笔墨刺口论安危事往竟何益匹夫啸空野惊尘一方塞区区空有意浩荡洗锋镝何如吴王孙语辄面浮赤交游得朱亥负贩鄙胶鬲腰间铁丝箭上簇紫塞翮一笴百城摧燕然誓可勒诸公未备知欲荐恨无力明日我过君烹牛呼社客当书游侠传令子姓名白
送僧
空中世界纷河沙不知底处为天涯乾坤百亿在指掌触处与子同一家云何犹作去来想千里一跌毫厘差坐令契濶费星纪岭云欲寄山川遐拨眉相对此何日丈室净扫余天花诗豪辨舌久投阁万窍寂历风无譁为君游戏出三昧妙处那复相聱牙往将妙响应空谷一任飞锡凌苍霞
江湖小集卷一

[book_title]卷二
钦定四库全书
江湖小集卷二　　　　　　宋　陈起　编洪迈野处类稿
书僧房
陆续流泉自成句来拥红炉听山雨道人更有深深处诘曲如珠蚁丝度几砚无尘寒欲雾雕盘篆破孤萤吐味如嚼蜡那禁咀茶甘未囘君莫去
题芦雁屏
征鸿坐何事天遣南北飞萧然如旅人无情自相依孤苇吹欲折秋风不胜威冥冥一孤骞空费弋者机寒声落烟渚相应不我违嗟我识此情手纳空叹欷安知丹青师落笔乃庶几画形孰不工画意识者稀他时因吾句购此千金挥
题临赋轩
苍山围岑寂下有一水奔闭户卧风雨束蒿翳篱籓寥哉祗树人心远忘世喧此身自蘧庐长物余此轩鸟语幽梦断香横经帙飜未成借路行自要窥潺湲远师渊明意不愧灵彻魂月度了无迹风行偶成痕心境两清妙尺喙何由吞赋诗安所取碧云未足论何当拂朱丝窈眇弦吾言
答并安江师送米
不见道人久天涯岁云除朝来食指动忽接送米书念师折脚铛五合未省余虽无覆餗祸尚有乞食逋云何怜孤客日受饥火驱未曾贷监河矧肯索胡奴谁言升斗意矫矫超万夫嗟予事笔耕轻弃南亩鉏慁烦方外客此计良已疎何时事粗了归葺五亩居生涯寄绵竹岂即非良图不为泉壤蚓愿学江湖鱼
陈德瑞馈新茶
空山冥冥云雾窗春风好梦倚残缸朝来果得故人书微凸而么犀銙双贵人争买百璎珞此心儿女久已降坐观市井起攘袂念之使我心纷龎领君此意九鼎重虽有笔力安能扛何时来施三昧手慰我渴梦思长江
次韵希旦喜雨
骄阳挟酷暑何啻虎而翼高田土可籭况乃耕与殖风伯真可讼云合吹复拆那知下土民糟粕配橡寔古佛栖岩隈旱沴岂吾责应缘贤令尹闵雨丐法力积隂暝山谷流润凄几格朝来贺客散置酒浣愁疾古诗成云外险句动潜蛰旋看蓑笠出竞喜沟浍溢讙言令与佛念我一何悉嗟我困蒿藜最觉民可恤何当问牛喘免使诉鱼失九关虎豹守怀此欲安适谁哉此心同吾饱将何日
古风二首寄汪明道
紫兰初茁芽深壑终自秀肮脏萧艾中不采则谁咎儿曹逐纷华壮士保穷陋应知此调同万世无先後俗士白人眼从谁明此心不欲故人见诃我车辙深萧然江上庐客卧诗书林得句不相寄谁赏气駸駸
建安道中
吾生意行初不谋泛泛何啻波中鸥携家来作闽海梦三年客食天南陬我先人庐在何许大江之左道阻修奉新家有手足爱只身归扫先梧楸旋当来此营斗粟南北颠倒无时休此心转与世事左自作磨螘将谁尤安知不满达者笑穷达一戏如观优咄哉吾语亦已堕且与造物同浮游
书事呈元声如愚起莘三兄
隐吏朱墨暇饱眠北窗风时呼方外客逃暑尊酒中寂寞杜拾遗四壁口不供坐取盘餐疑哀哉岂天穷何如平生友磁銕间不容每怀千里驾今作五斗逢吏行散鳬鹜楸局收鸾龙共话十年旧事往如飞篷浮荣真一戏何者为穷通应须河汉语净洗芥蔕胸仆夫适在门客醉尊亦空更为後日约及此芙蓉红
寄题起莘家义轩
贞观盛德後余庆未渠央旧闻闽海家欲纵燕山芳教子嗣先训开轩翼中堂地偏市朝远几净书简香先生陈太丘饭糜百忧忘弟子真胡羯不闻触屏僵一变豪侠窟遂成邹鲁乡下车里门外他年看诸郎坐上纡素髪诜诜立冠裳我诗自可弦请以侑壶觞
梅花
山深春未动沙浅水欲冰玉梅於此时靓妆略无朋露蕊欲的皪月枝挂鬅鬙俨如江汉女可爱不可陵他年江南路晓粧犯严凝寻香烟雨中横斜挿茅簦却数今几日痴如秋後蝇北岭枝欲空谁与扶一登聊分窥水影依我照字灯坐使惜花梦临风脚腾腾昔如梦中蝶今学桑下僧了知菩提长念起吾何曾
十一月十九日与仲猷大年绰中美中饮于南台
空山欲暝云冥冥玉梅半开吾眼青此身垂欲走尘土聊复举酒看峥嵘折腰向人不知耻故园可鉏在千里金昆石友一开眉珍重道人相料理楚江东岸先人庐竹君安否久无书归欤何时应白首我食吾言如此酒
春社斋禁连雨不止赋呈梦得
岁丰农犹饥岁恶何可说哀哉半菽氓罪岁同一舌年来旱尘涨腊尽不见雪青皇忽雨我万顷麦苗活令尹民父母沟壑思手挈祈年祓斋居有酒不忍设那知桃李径狼藉香泥滑芳意一如此坐恐及鶗鴂郊原伫开晴出劳南亩饁秋成已在眼一醉宇宙豁更呼湔裙人劝此侧?客和公斜川诗磨石鑱岁月
次韵梦得见示长篇
雉驯不因媒鸠煖自呼妇诗成桃李隂知是霹雳手簿书我亦厌丘壑渠自有却怜支离疏饱食得薪槱俗夫尝世味甘苦半哕呕知公超然处心迹两无垢愁隂老芳物虫鸟故相诱浪蕊费收拾柔条可给揉岂无我辈人一醉开笑口那知市门底客倦枕两肘眼高可人稀命蹇亨运偶平生愿执鞭见惠予小友细观恺悌心宜在帝左右却来尘埃中寂寞对五柳鷇音藏鹄羽正待荆鸡剖学政容窥谱问字当载酒虚名翻悞梦恐坐箕与斗言诗终不称永愧赋琼?
久雨短句呈梦得
身闲书有味吏傲俗不亲小窗据物表扫尽心眼尘令尹垂珠玉敲门唤行春作意向芳物吾车曾未巾愁隂入病骨鸠妇声亦嗔冥冥三日雨桃李迹已陈空余深枝间一一青子新穠芳殿春晚犹堪慰佳辰酴醿晓粧靓芍药醉脸匀白萼簪嫋嫋风枝倒粼粼言当呼短舞抵掌囘双颦年来得相从稍觉安沈论岂不挂俗事察公极清真眼中醉乡路风味良独醇流光不容玩尺壁何足珍漓俗益可厌愿言勤问津
牡丹醿各一首呈周宰
珍藂压朝露无人羞欲欹春风醉香骨绰约不自持谁怜曲肱人一笑遣穠姿不言意可了君醉当弗疑妆淡洗逾靓肌香薰不成皎然月露姿一笑午景晴聊移梦蝶床相对户不扃谁令风雨暴睡起春纵横
次韵梦得浅红芍药长句
十日愁隂病不出卧看春归无计惜诗翁遣送淮海春衰眼熨开云雾拆胭脂注脸匀未徧月红借酒生真色了知造物着意深倾倒春工不余力年来不顾溱洧女载酒非公复安适且将妙句写余妍欲立佳名付精识一春颇困歌酒污囘首纷华三太息愿言付与洗心方归对炉香诵周易
宿禅寂院
梦中一叶摇江湖困睡不觉身篮舆眼明佛屋丽丹碧瓦鸱鴺凤凌空虚疲民日者困苛索半作頳尾相濡鱼鹈鹕数罟两不置肯念竭泽明年无道人谁与办此事斤琢千指开渠渠颇疑如幻三昧力上方手揽归吾庐了知舌本法轮转咄嗟檀施争奔输不辞割爱一念善谁谓岁恶穷民愚书生袖手对沟壑力不能援心烦纡事无大小成者少谈说治乱何区区调悲弦急诚龃龉凿圆枘方尤濶疎古今罪岁同一口抚掌一笑皆愚儒
诗约范直夫游万叶寺观瀑泉
范侯隐下吏夙尚本丘园身投攫金市藂书以自藩烱然如孤月不受黄流浑要知句律工竞病何足论我生羣末俗泾渭同一源同心无楚越倾盖如弟昆人生各有役不暇捧一尊风蒲挂南浦念欲东西奔对床定何夕青灯照晤言悬知题诗处千尺银河翻
次韵梦得见示之什
居楚求齐音美恶不同土喧豗俗物华羣复有佳处时从玉璧人商略穷万古诗如粟牛戏误得摩顶许望道渺逾远久生真暂寓忍持尺璧隂空作秋虫语微言傥倾倒河汉濯肺腑向来说诗口自此行可杜
送瓯宁魏生赴武举
建安少年请缨客横槊赋诗两无敌辞家去作入彀英气拂天狼夜无迹庙堂运?开鸿图智名勇功付壮夫引弓没羽世自有敢问上策当何如
陈仲仁止止堂
以我有限景逐彼无涯知失足践畏途投身试危机舟车日奔覆定无丘与夷万古践此辙嗟我与谁归仲仁古静者怀璧照褐衣名途尝一戏囘首羞前非心如得坎水不受狂风吹功名忧不免当复定何之请观本无作今复止者谁筑室市门侧着书园不窥蓬藋深一丈图书周四围时有好亊人载酒问所疑攫金奋敏手倚市夸妍姿囘光时自照何者非吾师
送志宏西上
九州眼一概余子真琐琐岳立?嵝中喜此高岋峨如公吾辈人取友亦到我挥毫赋垂天风雨卷蓬颗相期八表游未觉夙心左解龟醉江阁酒面山月堕起瞻帝乡云感叹不成坐何须飞霞佩自办凌风舸瀛洲渺溟渤万里一掀簸缄诗寄天涯秉烛对新火那知市门仙斗禄事么麽空余肠九回上疏何日果
有怀舍弟逢年时归婺源以诗督之
木落天未霜君归定何时相思如惊鹊中夜未安枝梦中见阿连锵然咏新诗寤惊衰叶翻道是步屐移揽衣下中庭风露浩淼弥遥知客衣薄归来一何迟平生短檠灯相对忽解颐万古一舒卷佳处良在兹是中及物心上与稷契期援古以自例自笑无乃痴夜乂叱九阙侧足不敢窥坐令一寸心日抱二柄疑迟君商略此免得儿辈嗤况乃緑髪亲倚门鬓欲丝狶膏非凤喙车辖无可脂再拜寿百分斑衣舞参差秋芳未云歇采采黄金蕤万锺不足乐古人岂吾欺
九月十七日夜度蔡道岭宿弥勒院
日出度松岭露香霏羽衣肃肃夜气清苍苍烟径微川光浴秋容萝影挂夕辉冰轮碾空濶飞辙无因依拟掬星渚波恐触天孙机偓佺何时见沆瀣聊独挥未应青霞志即与素愿违稍休尘外轸憇此岩下扉清吟写万籁妙想絶百非不须河汉言尽解纷华围飞仙亦戏剧玄学乃庶几鳌山切丹极岁晚行将归
游郑圃
城郭不去眼而得林壑娱低徊抚壮心欲吐无与俱铿然一枝筇细磴争樵渔挽衣竟与饮不省谁为吾
女贫苦难妍
女贫苦难妍士贫苦难高了知论此者不识一世豪此身百斛鼎流俗手欲操宁当舍其中局促计所遭颇疑有若人肮脏栖蓬蒿考盘一丘壑光景不可韬斯人不我忘空复踰垣逃轩裳亦云华唾去如腥臊哀哉夸毗子扰扰冠猿猱恬无济世心闵默死滔滔朅来事斗禄俛仰身桔橰一官戏人间几何非餮饕谁言眷此帻掷去轻秋毫区区欲骄士一哭嗟儿曹
溪南梅花
巉巉石径鸣枯筇意行诘曲无西东心知幽壑梅已动一枝寄我曾未蒙暗香横露忽惊顾冰蕊的皪蛮烟中有如佳人久去眼邂逅相得情何穷蔬畦压霜翠雨乱已觉雪片栖丰茸嗟吾辜此来已晚攀条嚼蕊聊从容玉仙游戏下尘世絶?一洗朱铅空不知阆苑在何许叱囘风驭毋匆匆溪寒沙净迷俛仰坐待山月来朦胧岂无尊酒相暖热锦裘起舞如惊鸿仇池老仙羽化久妙曲三叠余仙风归时醉倒不知卧明日来此谁能同
再和求首座
道人昔曳羌庐筇五老负雪湓江东犯寒贪觅玉梅句虽有衲被何曾蒙归来苦雨熟梅子卷械深卧蛮烟中诗传絶境忽入手置我乡国情何穷十年不踏江上路漠漠海气昏貂茸异乡岁晚慰流落一笑赖此冰雪容峤南絶唱谁敢和骑鲸人去尘寰空崑墟下视堪笑闵雕琢肝肾愁匆匆那知幽子云雨上风斤玉斧修朣胧读诗令我一囘首杳若目送孤飞鸿何时晤语折铛侧坐听万籁号天风拈花特地两顔解他时与子真参同
奉酬令德见示长句
闲官屋舍如幽栖寒苦余业偿盐虀忽闻鹊声作破竹尺书入手谁所齎交游胜絶似公少矫矫鸾孔依蒿藜青冥侧足在咫尺谁使狡狯捐其梯秋风溪上共尊酒摆落羁束忘畛畦红裳起舞意未足缺月衔岭星河低只今跌宕走尘土清梦往复无山谿新诗惊怪烂盈幅笔力抝怒蟠虹霓遥知盘礴小窗底得丧已着一理齐此生同困造物戏未觉与世谁云泥虽无絶唱追白云赖有妙契如灵犀一笑从公岂无日挽袖相属空玻璃不须俗物败真赏但觅佳处同扳跻
答林康民见和梅花诗
寒崦人家碧溪尾一树江梅卧清泚仙姿不受凡眼污风歛天香瘴烟里向来休沐偶无事谁从我游二三子弯碕曲径一携手冻雀惊飞乱英委班荆劝客小延伫酌酒赋诗相料理多情入骨怜风味依倚横斜嚼冰蕊至今清梦挂残月强作短歌传素齿韵高尝恨句难称赖有君诗清且美天涯岁晚感乡物归欤何时路千里柁楼一笛雪漫空囘首江亭泪如洗
上丁余膰置酒招绰中德粲德茂逢年
我生无几求毕愿老葭菼谁令事斗禄饭粝羮不糁书生亦可怜微物有先感朝来食指动膰肉丰咀啖恭惟鲁司寇道大长坎空余祠千载不救陈蔡惨永言百世师愿学吾岂敢当饥不忘歌既饱复何憾安能如王孙长物贮颐颔急呼讲肄人一醉舍铅椠相携桃李径历乱蹴红毯言强三尺喙气溢一身胆平生超然处独嗜逾昌歜诗成持似君莫遣儿辈览
用绰中韵送正臣正臣欲归隐而无资故广其意以告识者云尔
华裾锦领乌纱帻气盖当年五陵侠胸中磈礧不可平拂衣归来抱长铗轩然寄傲楸枰间长恨坐隐非云山相逢笑我眷微粟我归未可君何难世人钱作牛吼音谁能立谈寿千金空令拥鼻诵招隐知君心在仙峰隂故山自欲无归期作诗但拟渊明词却愁他日林下信千里寄我唯当归
秋怀六首
庭柯一叶失风挟凉气归湛湛陂水清芙蕖脱红衣非无岑寂士句法妙玄晖独怀履霜戒德人贵知微真儒六经学文字聊解纷长孺弃诸侯汉庭相公孙儿口乳未乾妄作黑白分谁能领斯会事往风中云导江自岷山源浅觞可滥下集大小川千丈水府暗策策井桐寒炯炯窗月淡後生抱奇志黄墨勤点勘市朝富危机匹夫死冯河何如狎鸥子烟雨同一波行藏各有趣不在相诋诃我师陋巷人千古冠四科穿堵超玉绳倒影夜窗寂火云一洗空月露清欲滴幽人负疴卧起坐三叹息归同对床第晤语永佳夕掩窗耿不寐道人亦无悰故山新稻香粥鱼响枯桐梦中信了了推枕闻西风少迟穉金壮归辔与子同逢年与德粲同之温陵谒大智禅师医作四小诗送之
丈室揜槐夏与君同卧疴平生莫逆人裹饭谁见过跰????起监井万古寂不波观心要知是造物如吾何六年别故山松竹故无恙此身已天涯飘走复何向清源老医师砭偻出投杖勿辞一往勤挹彼上池涨石梁跨蚝山永与方壶久凭君持一盃往酹济川手遥知相携处溟渤浸箕斗作诗问大钧犹有斯人否山河我四大物我同一体谁为疾苦痒搔按不容拟多生抱此念耿耿未云已那知知鱼乐更有濠梁子
与陈彦时会华严道人偶书
屋头烟云屯屋下波涛喧团圞坐已久起扣丹霞门客至苦舌强目击翻无言元龙湖海士怀哉夙契敦清坐鼎足峙妙语流潺湲君游华严海贝叶手自翻此心於身世鸟度空无痕笑我流浪中久被业识吞读书谈古今绮语生祸根望道渺未见况乃躐其藩职卑困掣肘见溺不得援未知造物心颇复哀黎元近窥顔稷意未敢遽揜关躬耕亦细事会要五亩园释羁牛在牧驾鼓马伏辕居然见优劣不比鱼熊蹯持问跏趺人一笑霜眉掀相携妙峰顶暝色窥远村解衣略辈行班坐搴芳荪欲归意未已幽境相与扪苍崖出玉醴不受瘴毒温愿言同酌此我语庶不谖
书栟榈院壁
侧身西来度千山列仙仙去空孱顔斗升自役应笑我何苦诘曲戏尘寰归耕无田仕难合疑此二柄首鼠间摩娑崖石三叹息我心安得如汝顽
次志宏韵督成寿置酒
归耕食吾言囘首媿江水方争扬子席谁置穆生醴邓侯倾盖旧小寝萟桃李走书纳?我涎迸啮唇齿朝来独何事怒色剧染指虽微射鸿游顾有捩手鬼平生谈天口得酒便锋起年来病不觞但要讴贴耳真成虵画足足就酒空矣樊川吐怨句想见紫云美何时咄嗟办一醉吾亦拟噂沓听羣儿口寔争笑鄙
江湖小集卷二

[book_title]卷三
钦定四库全书
江湖小集卷三　　　　　　宋　陈起　编释绍嵩江浙纪行集句诗
余以禅诵之暇畅其性情无出於诗但每唫咏信口而成不工句法故自作者随得随失今所存集句也乃绍定已丑之秋自长沙发行访游江浙村行旅宿感物寓意之所作越壬辰五月中澣嘉禾史君黄公尹元以大云虚席俾令承乏八月初九日永上人来访盘礴旬余茶次每炷香请曰师游江浙集句谅多可得闻乎予谢曰不敢永曰禅心慧也诗心志也慧之所之禅之所形志之所之诗之所形谈禅则禅谈诗则诗是皆游戏师何媿乎予谢曰不敢力请至再至三又至于四遂发囊与其编録得三百七十有六首离为七卷题曰江浙纪行以遗之二十二日庐陵亚愚樵衲绍嵩序
发长沙
秋入长沙县无人画得成晓风轻浪叠落日乱蛩鸣一雨洗烦热千山指去程回期谁可定行乐且吾生【郎士元　　方干　　　韦庄　　　希昼巽中　　　祖可　　　修睦　　　诚斋】
舟发清江
稳泛一船东生涯真转蓬烟浮平野碧波软夕阳红浦树家家异风光处处同回看苍木杪眼界入云中【晓莹　　　张耒　　　李子西　　王大受陈瓘　　　张耒　　　晓莹　　　郑工部】
感山书事
爱此栖心静陶然度岁华放慵真有味化俗独无涯隔沼连香芰疎篱带晚花细评清絶处倚杖看蜂衙【方干　　　吴损之　　陈与义　　栖白杜工部　　杜工部　　张君量　　李彭】
曲江解舟
动静非常态此行风正秋巉巉孤棹起渺渺大江流蝉噪日将落烟生山欲浮无心与时竞吟凭钓鱼舟【希昼　　　郑谷　　　林和靖　　陈克晓莹　　　陈与义　　王荆公　　韦庄】
江亭小憩
不到兹亭久轩窗眼界开江流翻白浪树影扫青苔有鸟衔花出无人送酒来快然心自适此地亦悠哉【晓莹　　　薛舜俞　　贾岛　　　贾岛梅圣俞　　岑参　　　陈与义　　苏子美】
舟中口号
合皁风烟外残蝉送客愁云连平地起水带断槎流树隐重重竹江呈岸岸秋晚来供望眼微径杂归牛【诚斋　　　巽中　　　方干　　　曹纬诚斋　　　诚斋　　　晓莹　　　陈与义】
临川道中
历历沿荒岸初闻落日蝉江花铺浅水村馆复临川径仄傍无地峯回别有天吾行吾自返兹意与谁传【皇甫冉　　郑谷　　　李嘉佑　　王昌龄诚斋　　　于湖　　　诚斋　　　李嶷】
客思
欲暮多羁思客行悲故乡背关余古木落叶堕寒霜驿树收残雨柴门掩夕阳此身南复北双鬓易沧浪【贾岛　　　温飞卿　　方干　　　贾岛皇甫冉　　许浑　　　李彭　　　巽中】
游古寺次朋上人韵
黄叶前朝寺携朋上故基近山烟外远芳草露中衰碛碛风吹面霏霏雨散池旅情何计是排闷强裁诗【司空曙　　晓莹　　　诚斋　　　戴叔伦寒山　　　诚斋　　　林和靖　　杜工部】
旅次
树势分孤叠江流复旧痕断桥斜取路小径曲通村山叠云霞际林垂橘柚繁个中有佳句欲就已忘言【希昼　　　杜工部　　杨济翁　　杜工部方干　　　郑谷　　　陈与义　　张君量】
晚泊了头岩
旅泊依村树高吟似得隣斜风吹败叶落日照行尘扰扰成何事飘飘任此身客心君莫问嬴得鬓如银【孝元帝　　贯休　　　杜荀鹤　　方干陈与义　　晓莹　　　诚斋　　　诚斋】
道中即事
饶水回回转白云西复东日斜喧急雨天阔退飞鸿薄暮沿西峡隆寒正北风兹行有胜事未敢叹途穷【诚斋　　　孟郊　　　李彭　　　潘邠老许浑　　　晓莹　　　诚斋　　　李子西】
舟中值雨
客路雨连日吾身良可嗟萧萧打篷急脉脉受风斜野望迷青草江声走白沙今宵何处宿欹枕听鸣蛙【刘褒　　　彭止　　　诚斋　　　晓莹晓莹　　　杜工部　　保暹　　　虞祖南】
题山寺
江上山头寺隂堦竹扫苔舟横渔唱晚松暮鹤飞回野渡花争发春荷叶半开嬉游不可极留眼要重来【杜荀鹤　　刘得仁　　晓莹　　　司空曙李嘉佑　　杨巨源　　宋之问　　诚斋】
憩江寺
衆岫耸寒色长溪抱碧岑波倾三峡急树合四时隂野寺江天豁禅房花木深幽帘宜永日闲坐听春禽【贾岛　　　许浑　　　徐俯　　　张栻杜工部　　常建　　　羊士谔　　祖咏】
题园庵
地僻无宾侣林疎露短篱紫鳞冲晚浪白鸟占闲池柳色浓垂岸桃花湿满枝一僧年八十邀我覔新诗【王藻　　　文兆　　　易斋　　　林和靖李建中　　陈与义　　贾岛　　　诚斋】
江上
弱柳垂江翠惊湍拍岸浮烟生山欲尽春半水争流棹倚袁宏渚云凝庾信愁艰难念时事衰谢不能休【惠标　　　祖可　　　宇文昶　　陈与义郑谷　　　韦庄　　　于湖　　　杜工部】
偶作
孤锡依京寺悠悠过一生有山供杰句无地可归耕燕竞波中影棊添局上声流年衰此世寂寞不胜情【惠崇　　　姚合　　　张君量　　杜荀鹤诚斋　　　杜荀鹤　　贾岛　　　傅翼】
言命
宇宙双蓬鬓昇沈尽听他僧居随处好身事逐年多异国逢佳节流光等逝波无谋长委命言命欲如何【许　　　诚斋　　　温飞卿　　杜荀鹤韦庄　　　贾岛　　　雍陶　　　郑谷】
题灵隐
古刹藏幽胜山门九里松飞空花片片落涧水淙淙华积池边路云生户外峯几因留我宿吟到五更钟【张鎡　　　贾岛　　　徐俯　　　晓莹郑谷　　　露一　　　简长　　　诚斋】
野眺有感
流落复蹉跎生涯总几何羁游故交少归思夜深多纵目怀青岛遥天浸白波谁令贪眺望到处被诗磨【郑谷　　　耿纬　　　方干　　　翁宏郑谷　　　处默　　　诚斋　　　杜荀鹤】
登城
奔走倦尘埃登临亦快哉江城含变态踪迹共徘徊古殿桐隂合秋山晓翠开相逢吟未足更拟上高台【杜工部　　陆游　　　杜工部　　闻人武子王鉄　　　刘得仁　　陈尧佐　　李昭玘】
绍兴道中
古岸侵烟出沙冈拥地形断桥人寂寂竟日雨冥冥丘壑胷中事乾坤水上萍诗成何用好聊以记飘零【行肇　　　贾岛　　　蕴常　　　杜工部薛舜俞　　杜工部　　诚斋　　　张君量】
夜泛有怀
独自上孤舟通宵浪打头天风随断柳江月值新秋忽忽忘年老忙忙泛夕流此生成底事谁不遣吾休【郑谷　　　陈师道　　杜工部　　岑参陈与义　　孟郊　　　诚斋　　　诚斋】
天章道中
十里寻幽寺江山几路分逢人问息耗指路上高云极浦明残雨寒流叠细纹野鸦无意绪嘹唳傍溪濆【贾岛　　　郎士元　　李彭　　　赵嘏郑谷　　　廖凝　　　杜工部　　贯休】
登杖锡
登寺寻盘道那知是与非冻泉依细石寒日淡斜晖村路飘黄落山禽凌翠微数声牛上笛老泪欲沾衣【方干　　　贾岛　　　杜工部　　方干林和靖　　温飞卿　　韦庄　　　陈与义】
游雪窦遣兴
此地人游少凭栏兴莫穷云萝难透日乔木易高风书满闲窗下云生闭目中焚香赋诗罢顿悟衆缘空【戴叔伦　　邵康节　　方干　　　杜工部郑谷　　　贾岛　　　杜荀鹤　　李彭】
题海智寺壁
步步入山门门前衆水分上潮吞海日古庙聚寒云树影中流见秋涛隔岭闻还应覔新句不琢自成文【杜荀鹤　　郑谷　　　郎士元　　文兆张佑　　　林和靖　　薛能　　　诚斋】
至保福精舍
山水寻吴越搜奇事转新松风知近寺樯燕语留人雨过闲田地云饶落日春登临独无语泉石自相亲【孟郊　　　林和靖　　徐俯　　　杜工部修睦　　　郑谷　　　郑谷　　　怀楚】
客夜偶成
万里长为客穷愁岂自寛年衰髪种种幽集夜漫漫风卷湖烟静云收溪月寒天涯少知已唯有醉江干【王令　　　杜工部　　曾诚　　张潨王廷玉　　法灯　　　曹纬　　陆游】
江上晚望
沙晚低风蝶汀烟入夜舟日依平野没月涌大江流书懒聊停眼诗成自点头此时临水叹一倍不禁愁【杜工部　　方干　　　曹纬　　　杜工部诚斋　　　齐已　　　江总　　　戴叔伦】
丈亭登舟有感
未厌长为客孤舟趁夜行不唯山水乐颇觉梦魂清风缓帆舒卷云行月送迎劳生谁独免空复叹劳生【晓莹　　　俞元广　　翁元广　　春敏学张君量　　诚斋　　　诚斋　　　温飞卿】
送别周上人
此地是何乡悬帆兴甚长山光分首暮草色入林香断岭云归白栖鸦噪日黄他年重会面玄鬓莫疑霜【韦庄　　　郑谷　　　贾岛　　皇甫冉晓莹　　　缪瑜　　　王操　　皇甫冉】
凤山西亭戏书
日日西亭上凭栏取次看绕崖云惨惨浥屦露团团书景委红叶松香掩白檀平生勲业意开镜影相懽【无可　　　晓莹　　　晓莹　　　晓莹司空曙　　齐已　　　夏倪　　　张鎡】
山居遣兴
百衲老空林疎慵倦九箴浮沈千古事去住两乡心絶顶无禅侣忘言有匣琴感多聊自遣时复一闲吟【皇甫冉　　温飞卿　　薛莹　　　羊士谔清塞　　　羊士谔　　韦庄　　　陈与义】
湖山堂晚坐
木叶落时节湖山向晚晴移床桥上坐看客海边行寂寂饶孤兴悠悠送此生遣愁聊覔句那敢谓长城【杜荀鹤　　皎然　　　诚斋　　　杜荀鹤晓莹　　　陈与义　　诚斋　　　晓莹】
游吉祥登棘庵别业
屋在瀑泉西看来路转迷松风清飒飒秋日正凄凄海鸟和涛望山鼯隔水啼何须更飞锡只此是曹溪【王建　　　诚斋　　　寒山　　　江总尚顔　　　贾岛　　　怀古　　　郑谷】
写怀
养拙甘沈默萧条古寺间中心无所媿在世有余闲梦钓鸥边雪钟鸣枕上山徘徊兴幽熟何处不开顔【雍陶　　　杜荀鹤　　邵康节　　杜荀鹤诚斋　　　杜荀鹤　　晓莹　　　于湖】
凤山即事
久欠游山债因寻溪上村风沙轻漠漠烟树远昬昬土甑封茶药石泉通竹根搘筇聊小立老子笑无言【郑工部　　卢纶　　　晓莹　　　徐俯李贺　　　贾岛　　　晓莹　　　诚斋】
寻访广福
旧邑浮航外青山千万重访僧舟北渡归寺海西峯薄薄云收日微微雨洒松可堪添客恨闻打暮天钟【薛舜俞　　陈羽　　　韦庄　　　贾岛诚斋　　　贾岛　　　刘昌诗　　贾岛】
次韵王东之郊行
杖履寻春事偷分暇日工幽花欹照水独树迥含风路极隂溪里桃开晓色中一年春好处分付少陵翁【祖可　　　杜工部　　晓莹　　　方干方干　　　栖蟾　　　诚斋　　　诚斋】
酬顔仲华
客子愁无奈年来鬓已秋尘埃自衮衮勲业转悠悠高露沈晴树山鸡舞画楼惠连有新作一览病应休【陈与义　　齐已　　　藴常　　　缪瑜宇昭　　　杜审言　　司空曙　　诚斋】
郊行
桑柘晴川口林深一径存披云登断岭隔水见前村春去花无迹崖倾洞有门郊行聊着眼疑是武陵源【卢纶　　　戴叔伦　　晓莹　　　诚斋李彭　　　李彭　　　诚斋　　　王荆公】
代顔圣闻次韵
渡口水流急凭栏凝睇劳远山枫外淡矮竹苣边高古木丛青霭鯿鱼噀白涛幽闲无个事痛饮读离骚【萧国辅　　林和靖　　诚斋　　　诚斋处默　　　李贺　　　刘淮　　　张佑】
次韵梓上人
一身无定处谁见寂寥心始为江山静徒云寒暑侵少孤心易感漂泊病难任未遂长栖此孤怀自不禁【惟审　　　方干　　　杜工部　　方干杨徽之　　郑谷　　　希昼　　　林和靖】
江湖同避地老眼不供愁阅世临观美出门聊散忧渔盐桥上市河汉岛前秋奔走何时了如今悟解不【皇甫冉　　陈克　　　徐俯　　　陈与义温飞卿　　贾岛　　　诚斋　　　诚斋】
投宿宝觉精舍
驿路向山郭江蓠满意馨远云收海雨独树隐沙汀桑椹累累紫杉栽处处青夜投宝觉寺重上竹西亭【林和靖　　黄庚　　　清塞　　　行肇晓莹　　　张君量　　于湖　　　吕居仁】
钱清解舟有感
解缆浙江头真成汗漫游山川元历历云水自悠悠举翮笼中鸟归心水上鸥夕阳谁共感一雁度南楼【缪瑜　　　陈克　　　晓莹　　　王建贾岛　　　诚斋　　　韦庄　　　司空文明】
萧山口占
水鸟迎秋舫红轮映曙霞冥冥小江树淡淡满枝花碧草望中去青山郭外斜天涯重回首回首重伤嗟【王安国　　温飞卿　　吕居仁　　陈与义诚斋　　　孟浩然　　王大受　　张君量】
待舟西兴遣闷
海涌银为郭吴疆与越连有山来枕上无酒到愁边烈烈寒风起悠悠落日悬孤舟未得济少驻祖生鞭【诚斋　　　杜荀鹤　　贾岛　　　潘邠老唐太宗　　晓莹　　　王昌龄　　翁元广】
通判曾温伯生日
玉历标人瑞膺门鹗独先风雷开盛旦嵩岳降真贤壁暗诗千首官当岁九迁得知眉寿永何但八千年【温飞卿　　翁元广　　夏倪　　　韩驹道潜　　　山谷　　　俞元广　　诚斋】
今代文章伯长哦气吐虹挥犀闻妙论许国见深衷美价方稀古离骚继雅风殷懃一双眼看到火城红【夏倪　　　翁元广　　晓莹　　　道潜韦庄　　　包佶　　　陈克　　　诚斋】
书事
松盖环清韵秋风倚杖前栖毫思确论击竹自忻然高鸟翔云外孤亭恰水边幽居经宿雨无处不潺湲【许浑　　　李彭　　　孙仅　　　翁元广李子西　　诚斋　　　唐异　　　范仲淹】
咏道中所见
倚杖寒山暮高杉韵细颸归舟藏别浦落日映荒陂碧涧流红叶黄猿领白儿石桥南畔路岑渚复幽奇【李颀　　　贾岛　　　藴常　　　晓莹藴常　　　贯休　　　怀古　　　贾岛】
憩灵隐写怀
莫恨征途远题诗记独游十年行路饱万里此生浮宇宙知何极山川慰久留倚栏哦五字不觉散人愁【高适　　　陈与义　　诚斋　　　陈与义齐已　　　陈与义　　晓莹　　　高适】
江湖小集卷三

[book_title]卷四
<集部,总集类,江湖小集>
钦定四库全书
江湖小集卷四　　　　　　宋　陈起　编释绍嵩江浙纪行集句诗
雪後复雨过西湖
触目成幽兴诗吟十数篇风倾竹上雪鸟度水中天急雨涔涔日迎人小小船更逢清管发声到客愁边【郑谷　　　贾岛　　　卢纶　　　张君量宝昙　　　戎昱　　　郭和贞　　诚斋】
栖霞道中
路僻闲行遣溪将罨画通飞泉高泻月细柳乱揺风畎亩孤城外山川暮霭中旷然忘所在心与白云空【惠崇　　　郑谷　　　方干　　　晓莹杜工部　　邵康节　　白乐天　　范仲淹】
题白莲园亭
塔影挂清汉分明雨後山云寒湖贴贴钱様菊斑斑有水园林活无风溪树闲临流兴不尽复自竹中还【綦毋潜　　邵康节　　藴常　　　雍陶邵康节　　陈与义　　郎士元　　徐俯】
泛湖
久客欣无事扶衰上野航回云覆隂谷初日放晨光杨柳千寻色荷花一路香西湖天下胜谁与共平章【晓莹　　　王荆公　　李颐　　　李商叟乐府词　　吕居仁　　张君量　　晓莹】
同粲湛二士人游北山
二子依公子南山度北山兴随流水远心逐片云闲日月浮生外牛羊落照间殷懃华表鹤飞去复飞还【贯休　　　翁元广　　许玠　　　林敏功杜荀鹤　　卢纶　　　司空图　　诚斋】
秋日湖上憇水僊祠
万木已西风千山景象通岸拖秋草绿日抺半山红穴蚁苔痕静诗人眼界空水僊来往处脉脉兴何穷【廖熙绩　　廖巨凝　　王大受　　李子西贾岛　　　修睦　　　杨蟠　　　文兆】
野步
野步随吾意无劳问是非风莺移树啭江燕引雏飞一径入寒竹千峯驻晚晖幽怀在天末何要更忘机【贾岛　　　方干　　　韦庄　　　殷遥郑谷　　　李嘉佑　　李彭　　　林和靖】
游天竺
天竺秋重入翛然适此心路寻流水远门闭野云深澹沱生真趣幽闲且自任残阳应更好蝉合伴清吟【林和靖　　贾岛　　　林敏功　　皇甫冉郑谷　　　韦庄　　　郑谷　　　林和靖】
自笑
自笑从来癖平生断在诗鳬鷖共容与?梦亦清奇古调俗不乐衰容镜每知机心吾岂有休把运行推【张鎡　　　杜荀鹤　　巽平　　　藴常王文元　　韦庄　　　张君量　　胡归仁】
天竺戏书
出郭西湖近贪看立又行园林青气动日夕白云生映竹犬初吠缘溪鹤自鸣殷懃下天竺泉石惬幽情【张君量　　诚斋　　　郑谷　　　贾岛林和靖　　方干　　　诚斋　　　晓莹】
解舟
落日放船好波恬尔许平水光浮棹碧山意入诗清世路方行险江人莫问程顺流风更顺飒飒片帆轻【杜　部　　诚斋　　　夏倪　　　张君量王　受　　郑谷　　　诚斋　　　黄庚】
落日放船好长河水接天远林翻急吹孤棹正悠然风搅平云阵波轻片雪连前村鸦噪断极目仰聨翩【杜工部　　贾岛　　　夏倪　　　温飞卿诚斋　　　张籍　　　晓莹　　　贾岛】
游何山
绿草闲深院繁花的的开卷帘当白昼辞洞恋青苔燕掠平芜去人从瀑布来林间清话久杜宇一声催【薛能　　　李彭　　　修睦　　　白乐天李频　　　刘得仁　　郎简　　　诚斋】
忆游天竺
寺忆新游处江村日暮时溪长石磊磊天远草离离塔院关松雪山泉满路岐那知岩下树一一入吾诗【杜工部　　孟郊　　　寒山　　　赵湘贾岛　　　贾岛　　　翁元广　　陈与义】
旅暮即事
万壑初收雨湖声正寂然薄衣临积水归鸟度平川仙掌云边树春风寺外船诗成见新月目极向遥天【李子西　　张君量　　杜工部　　杜荀鹤贾岛　　　杜荀鹤　　希昼　　　许棠】
东山精舍戏书
迥碛沙衘日荒溪衆树分行人随旅鴈寻寺入幽云远岫林间见啼莺梦里闻湖山虽不语心绪已纷纷【贾岛　　　贾岛　　　皇甫冉　　贾岛陈与义　　寇莱公　　祖可　　　方干】
题净衆壶隐
古院无僧住含情更惘然绿苔欺破阁白鸟没飞烟壶隐迟迟日筒分细细泉栏杆聊小凭取火缀诗篇【宇昭　　　温飞卿　　林和靖　　潘邠老翁元广　　宋庠　　　晓莹　　　晓莹】
赠别张西叔之丰城
有客功名累萧萧逐转蓬丰城千里外茅屋万山中杨柳萦桥绿秋梨绕地红登临虽未并谈笑会当同【翁元广　　戴叔伦　　晓莹　　　诚斋温飞卿　　李贺　　　郑工部　　晓莹】
酧敬上人
浙界残零处相寻聊解顔别桥连白石移榻对青山有恨春将晚无机性自闲天涯将野服时见一舟还【诚斋　　　郑谷　　　白乐天　　修睦晓莹　　　许浑　　　方干　　　贾岛】
游西崦
小隐寄幽谷登临翠色中乱云低薄暮片水静涵空往往游西崦依依向北风清猿不可听幽思更无穷【李彭　　　陈瓘　　　杜工部　　方干诚斋　　　卢象　　　皇甫冉　　蔡襄】
江上偶谒什上人
在路日已久此心谁与论一言知具眼万里独消魂辍棹丹枫浦扶筇白水村纵情犹未已吟扣野僧门【晓莹　　　杜荀鹤　　晓莹　　　惟审赵昌国　　杨济翁　　贾岛　　　郑谷】
客次感怀
投老诗成癖愁生为客途烟云长在目山水暂游吴远意极千里归心寄九衢一身仍更病意绪日荒芜【陈与义　　贾岛　　　章希仲　　郑谷林和靖　　温飞卿　　吴融　　　杜工部】
即事
残日住孤舘虚廊遶几回沙鸥背人去江雨带潮来古驿恠藤合霜花错节开时因念衰疾独与暮猿哀【寇莱公　　吕南公　　王子俊　　曹组陆游　　　司马温公　杜工部　　曾纡】
叹命
叹命无知已吾徒却自寛艰难为客惯幽僻置身安竟日霏微雨空园浩荡寒江山多胜境到处得吟看【贾岛　　　诚斋　　　耿纬　　　种放晓莹　　　陈与义　　郑谷　　　杜荀鹤】
寓笔
幽径草初青无人知地名征鞍千里远倚杖一江横云重欲为雨风和拗得晴家家好春色春色徧空明【子熙　　　李泰伯　　修静　　　夏倪惠洪　　　惠洪　　　司马温公　蔡凝】
独游
幽圃多情致殊方此日欢松风欹枕听春草隔溪看红入桃花嫩青还玉宇寛独游吾有意终日凭栏杆【范纯仁　　杜工部　　正宗　　　杨适杜工部　　诚斋　　　刘克庄　　李若水】
定慧别业次韵陈子中
地胜千山会孤怀行转幽归云带层巘远岸送轻舟绿树莺边合清泉槛外流雨余情更逸端为故人留【胡宪　　　陈与义　　林和靖　　陈与义诚斋　　　晓莹　　　杜审言　　藴常】
遣怀
抱瘵便秋晚无言秪自知是身多落寞半世足飘离静閲王维画闲围李远棊慨然叹时命转觉命堪疑【李彭　　　怀古　　　晓莹　　　郑谷韦庄　　　陈与义　　白乐天　　雍陶】
落拓无生计放怀便所便托心时散帙即事偶成篇此道欣逢泰平生秪信缘殷懃伴幽独松亚小窻前【李彭　　　晓莹　　　林和靖　　张君量杨济翁　　晓莹　　　诚斋　　　郑谷】
学懒真成懒龙锺志未酧此生多轗轲何处不迟留勲业频看镜寒盟得问鸥覊愁难尽遣愁尽自无愁【诚斋　　　郑谷　　　郑谷　　　李子西杜工部　　缪瑜　　　方干　　　诚斋】
淹泊宁吾愿年光送老来只知闲说话但觉旅怀开此路方知已唯天合是媒冥搜无好语也辱片云催【诚斋　　　易嘉猷　　邵康节　　晓莹高适　　　杜荀鹤　　张君量　　诚斋】
与保宁西堂同客三塔因有感而作
漫浪真堪老君应与我同旅怀斜日後闲步淡烟中有分长为客无劳问转蓬不妨留滞好悟取本来空【诚斋　　　文兆　　　贾岛　　郑谷王大受　　杜工部　　于湖　　翁元广】
写怀寄湛上人
吾事只如此奔忙自作痴买山犹未得吊古却成悲老去慵趋世愁来独赋诗浮生同是客谁复问栖迟【张耒　　　诚斋　　戴叔伦　　诚斋郑谷　　　藴常　　杨公济　　林和靖】
寂寂相思际遥焚一炷香鴈飞云杳杳笛引泪浪浪明代谁招隐穷游我自忙他时解顔笑宁免鬓毛苍【贾岛　　　郑谷　　　方干　　　韦庄希画　　　李彭　　　李彭　　　晓莹】
寄元藏主
度岁不相见别来春又春纵横皆失计谈笑亦何因乡思盈愁望形衰恨道贫掩扉当太白愿卜子为隣【贾岛　　　杜荀鹤　　岑参　　　方干陈羽　　　戴叔伦　　贾岛　　　郑谷】
送别一西堂
一老说淡话忘怀絶险艰别离从阙下游戏且人间落羽羞言命临岐强破顔住山须鈯斧此句急追还【诚斋　　　雍陶　　　贾岛　　　于湖卢纶　　　晓莹　　　李彭　　　诚斋】
次韵朋上人东湖精舍即事
开径东湖上千岩镜里看与君频邂逅此地久盘桓柳影含云幕桃花生暮寒婆娑弄翰墨清兴寄毫端【徐俯　　　诚斋　　　晓莹　　　晓莹杜工部　　诚斋　　　晓莹　　　张鎡】
登楼次朋上人韵
落日生春色桃花笑不休鹤飞湖草迥风止客帆收树远天疑尽江平水却流愁来无处去为子上高楼【陈与义　　陈与义　　皇甫冉　　孟郊吴融　　　陈师道　　岑参　　　郑谷】
小憇东岳行宫戏题
树色遥藏店春风入皷鼙行宫花漠漠孤屿草萋萋白鸟飞还立黄莺歇又啼诗成那用好到处好诗题【韦庄　　　杜工部　　白乐天　　贾岛贾岛　　　白乐天　　诚斋　　　李频】
送客归戏书
险尽途方坦溪鸣锦幄傍瞑烟沉古道幽草恋残阳寂寂春将晚迢迢日自长东门因送客行得汗如浆【诚斋　　　温飞卿　　怀古　　　惠崇杜工部　　张耒　　　贾岛　　　诚斋】
答一老
散拙亦自遂谁能泪堕巾诗成聊疥壁道在不嫌贫老矣曾荣望颓然只任真拂衣从此去四海作闲人【方干　　　贾岛　　　晓莹　　　郑谷诚斋　　　晓莹　　　孟郊　　　邵康节】
有感
志业不得力寂寥常掩关交疎贫病里老疾去留间涉世心犹壮经秋鬓自斑平生怀古意欲语泪先澘【方干　　　温飞卿　　卢纶　　　陈师道翁元广　　郎士元　　范纯仁　　诚斋】
送别永上人
四海无拘系飘然不可留泄云分叠巘落日满行舟举世谋三窟余生老一丘对床清约在後会必经秋【可止　　　方干　　　李彭　　　藴常易嘉猷　　韩子苍　　翁元广　　善生】
翠萝亭书事
万壑初收雨鸦声喭客劳溪寒鱼队散秋静鸟行高碧嶂前兼後青猿断更号卷帘双眼远绕舍绿周遭【李子西　　诚斋　　　翁元广　　林和靖寒山　　　贾岛　　　诚斋　　　徐俯】
登楼
二月春方好登楼望欲迷关情山簇簇余思草萋萋小浦依林曲长天向水低乡心正无限恰恰一莺啼【晓莹　　　杜工部　　吴融　　　晓莹皎然　　　希昼　　　司马文明　诚斋】
至钱君瑞壶天因题云
林下中餐後登临思渺然扪萝循鸟道着屐到壶天要地无闲日新晴有乱蝉主人贪贵达灯火照青编【贾岛　　　张君量　　翁元广　　李彭惟凤　　　郑谷　　　郑谷　　　晓莹】
赠别显上人
两浙寻山徧依稀三十秋征尘添老色藜杖赋归休落叶随杯渡残虹带夕收不知从此去能寄短书不【郑谷　　　贾岛　　　王大受　　晓莹巽中　　　林和靖　　徐俯　　　藴常】
江湖小集卷四

[book_title]卷五
钦定四库全书
江湖小集卷五　　　　　　宋　陈起　编释绍嵩江浙纪行集句诗
道中自遣
绿暗连村柳江平不见滩日烘花气暖岸曲水流寒世路今逾窄客心须自寛悠悠片云质溪上更蹒跚【陈师道　　王大受　　张鎡　　　晓莹诚斋　　　杜荀鹤　　澹交　　　吴达】
走笔酧黎德夫
索寞门长掩图书是旧贫无因从发药有命懒谋身寥落悲前事英雄叹後尘裁诗托幽思幽思忽相亲【翁元广　　郑谷　　　晓莹　　　李端戴叔伦　　陈与义　　蔡襄　　　戴叔伦】
哭黄少府
大节羣公倡儒科慕冉顔远分天子命长觉吏徒闲秋入篇章里川行翰墨间壑舟今已矣老泪为渠澘【家演　　　贾岛　　　杜荀鹤　　杜荀鹤诚斋　　　诚斋　　　赵彦昭　　诚斋】
酧顔圣闻监税
地僻春来静孤山夕照余深慙长者辙新欠故人书有酒招元亮无人诵子虚相从又相别意绪各何如【杜荀鹤　　马戴　　　杜工部　　诚斋诚斋　　　齐已　　　诚斋　　　诚斋】
赠刘信之
四海刘居士诗书论议深苦吟天与性醉卧月空沉囊有壶公药身无戚里心高怀不我弃他日重来寻【虞祖南　　晓莹　　　杜荀鹤　　保暹李彭　　　韦庄　　　晓莹　　　温飞卿】
偶兴
暖日薰杨柳溪风为肃然浣衣逢野水拥锡上泷船元是沧浪客闲寻空谷泉病来诗久废喜此得终篇【陈与义　　诚斋　　　皇甫冉　　雍陶诚斋　　　皇甫冉　　诚斋　　　杜荀鹤】
赠黄元吉
此客非常客搜诗病入神锦囊称具眼文学老於身机息知名误家因守道贫仍闻猿与鹤与尔转相亲【诚斋　　　善生　　　翁元广　　郑谷戴叔伦　　韦庄　　　杜荀鹤　　方干】
江上对月
北渚牵吟兴何妨语夜阑天寛云出谷春至草生滩练练长江静駸駸半臂寒老翁扶杖立空对烂银盘【郑谷　　　晓莹　　　杜荀鹤　　贾岛晓莹　　　诚斋　　　诚斋　　　张鎡】
凤口寺
古栢间松篁山光接水光园林春婉娩云水日相佯苒苒花明岸稍稍竹过墙冥搜得诗窟台舘晓苍苍【郑谷　　　邵康节　　实云　　　巽中温飞卿　　晓莹　　　李郢　　　王无竞】
游清老别业
别业青山郭人烟远更微湿花随水泛长瀑倚空飞开箧收诗卷凭轩对竹扉淹留更一醉应在醉中归【羊士谔　　方干　　　庾信　　　林和靖贾岛　　　黄贡　　　戴叔伦　　杜审言】
遣怀
巡礼诸方徧无心问世缘东西南北路一十二三年夜色临城月猿声隔树烟坐来幽兴在对景覔诗联【郑谷　　　翁元广　　贯休　　　尚顔灵一　　　张祜　　　郑谷　　　晓莹】
游光严精舍
酷爱山兼水山重水又回树围平野合花逼艳阳开习习和风至冥冥细雨来将雨谁请住留步小庭隈【郑谷　　　雍陶　　　诚斋　　　孟郊晓莹　　　杜工部　　清塞　　　李郢】
憇江亭
花露湿晴春坐无车马尘江流青草岸波闪白龙鳞往事如今日知心似古人殷懃听渔唱闲趣自相亲【林和靖　　李昭玘　　姚合　　　诚斋郑谷　　　方干　　　郑谷　　　惠崇】
小院
小院无人夜楼高月迥明偈吟诸祖意茶试老僧铛门掩园林僻牎虚笔砚轻殷懃供一笑一笑可怜生【唐彦谦　　杜工部　　修睦　　　贾岛贾岛　　　姚合　　　晓莹　　　诚斋】
客中戱书
杖屦千崖表江山故作妍扪萝怀鸟道踏石过溪泉野湿禾中露秋明树外天白头何所恨随处一欣然【诚斋　　　陈师道　　李彭　　　温飞卿郑谷　　　张耒　　　陈克　　　朱晦翁】
远笛招幽响无人竹挿墀马嘶游寺客鸦护落巢儿日转槐隂暮天高秋气悲还应重风景时作一篇诗【王大受　　皎然　　　韦庄　　　杜工部潘邠老　　戴叔伦　　雍陶　　　杜荀鹤】
宝溪道中
径直夫何细云山知几重朱门均白屋红叶间青松野火烧冈草残阳下远峯伤心绕村落倦客独携筇【诚斋　　　贾岛　　　徐俯　　　郑谷贾岛　　　惟凤　　　郑谷　　　晓莹】
寓山寺戱成
寺在猿啼外都无俗到来岸花开且落水鸟去仍回果落方知熟诗成未费才逍遥此中意老子兴悠哉【寇莱公　　毕仲游　　韦承庆　　杜工部司马温公　诚斋　　　刘攽　　　杨济翁】
感恻
路入南云下江回隔近村水深风浩浩山远雾昬昬仰首羡飞鸟流年只断魂客心兼暮色感恻复何言【陶弼　　　王廷玉　　孟云卿　　陆游苏舜钦　　寇莱公　　王令　　　刘旦】
和崇上人
松下中峯转疎隂偃盖清远云收海雨数鴈过秋城抚事心犹壮卑栖气未平近来唯此乐高韵寄闲情【林和靖　　陆肱　　　清塞　　　钱起晓莹　　　翁元广　　王湾　　　皎然】
赠别性老
此老殊清健情忘发兴奇异方惊会面孤屿共题诗聚散千江月参差万里期相看作离别特地泪双垂【翁元广　　杜工部　　杜工部　　孟郊诚斋　　　贾岛　　　戴叔伦　　杜荀鹤】
秋夜忆亲庭有感
碧涧寒浸屋高林露气清空牕闲月色密竹动秋声宴坐游三昧隣谈喧五更两亲今正老此别不胜情【李商老　　陈与义　　方干　　　于湖李影　　　山谷　　　诚斋　　　温飞卿】
有怀
月淡犹明树岩幽钟磬微露滋三径草寒入五更衣栖托情何限峥嵘岁且归漱流今已矣无限故山薇【诚斋　　　李彭　　　韦庄　　　怀浦郑谷　　　翁元广　　贾岛　　　刘商】
至禅居
得路到深寺溪流镜漾清微芳缘岸落荒竹过墙生烘日浅深色寒鸦断续声我来无旧识素抱与谁倾【方干　　　张君量　　方干　　　王建杨潜　　　唐太宗　　方干　　　晓莹】
口占
江上有微径渔人四五家野船明细火宿鴈起圆沙峡口闻猿夜秋星见客槎徘徊幽逸尽更觉在天涯【东坡　　　杨济翁　　杜工部　　杜工部潘阆　　　夏竦　　　毕仲愈　　刘攽】
即笔
小阁称幽隐羣峯竞秀尖村舂雨外急秋色望中添世事已黄髪忘情付黑甜从渠造物巧未恠老夫潜【清晦　　　赵令时　　杜工部　　沈括杜工部　　陆游　　　陆游　　　杜工部】
独步
独步时凝望幽襟失所从烟霞横眼界天地醉心胷泽国秋容老人家水影重行穷十里岭回首兴何慵【寇莱公　　曾诚　　　夏倪　　　王令王令　　　李本中　　杜来　　　郑谷】
振策
振策出游眺清吟竹影东石门千仞断秀水一篙通郡阁烟光里人家秋色中乌衣多胜?老子奈途穷【梵崇　　　刘廷世　　杜审言　　洪刍魏野　　　诚斋　　　晁说之　　晁说之】
游双径
宝刹触南箕登临独立时江山如有味花柳更无私已病身犹健言归心尚迟片云头上黑真个解催诗【米黻　　　曹纬　　　徐俯　　　杜工部诚斋　　　米黻　　　杜工部　　东坡】
戱笔
地僻人稀到东郊自养蒙山遥天接树夜静月藏风岸柳含烟翠江花脱晚红诗应是游戱吟啸不须工【正宗　　　张祜　　　尚能　　　李若水法灯　　　王荆公　　李祁　　　陈无已】
雨罢
雨罢春光润云随落日移莺花愁不觉世路老方知苔徧安禅石根清洗砚池晚来风月好倚杖独题诗【炀帝　　　舒丰　　　王禹偁　　司马温监微　　　惠洪　　　陆游　　　张耒】
溪上
弄水春溪上溪寒晚日红舟行明监里乌渡醉吟中远岫千层耸轻艘万????通桃源在何处笑语隔幽丛【滕宗谅　　陈尧佐　　刘延世　　陈无已义光　　　夏竦　　　张舜民　　滕宗谅】
次韵林仲山
午梦蛮花湿吟看不忍休白翻荞处雪红压驿边楼座冷虫喧砌江澄水落秋看君有知已铃阁想迟留【李彭　　　方干　　　诚斋　　　李远岑参　　　杜牧　　　岑参　　　林和靖】
赠别法仪
四海欲行徧心猿日渐驯贫高一生行衣故十年尘如我如君者无名无利身殷懃讶此别忍泪已沾巾【杜荀鹤　　韦庄　　　可止　　　怀楚杜荀鹤　　修睦　　　贾岛　　　诚斋】
山居即事
龙峯凤谿皆山居也朝夕游翫遇物感兴因作集句纪一时之实兹并录之得二十首不复铨次故题曰山居即事云
何处成吾道深居絶送迎竹扉常昼掩野径得闲行万壑树声满千岩暑气清相看两不厌天际一山横【清江　　　李邴　　　种放　　　蒋之奇杜工部　　石延年　　李白　　　李泰伯】
山色堆蓝重风烟野外嘉与闲为活计秪老是生涯虽有明时约端无外物华人生贵知足此兴未应賖【李若水　　舒丰　　　赞宁　　　士珪种放　　　司马温公　司马温公　曾纡】
气味闲中好居疑与世分销愁何用酒娱意莫如文穴暝云初上山高日易曛近来心更静清絶洗妖氛【舒丰　　　宋咸　　　司马温公　司马温公张澴　　　范镇　　　于鹄　　　侯彭老】
独坐空山里闲寻物理幽人情正苦暑诗兴得高秋衰谢多扶病功名安足谋自嗟疎野性肯伴白云休【梅尧臣　　俞如砺　　司马温公　张耒杜工部　　刘敞　　　苏舜钦　　滕宗谅】
老去慵仍甚幽欢良自如性将时共背身与世俱疎水色含羣动秋容淡夕虚惬心皆乐事真作野人居【张咏　　　刘攽　　　白乐天　　邵康节杜工部　　张耒　　　司马温公　杜工部】
拂石翫林壑凛然天欲秋竹风连野色含影漾江流碧嶂云初合遥峯雨半收山居自清絶不梦世间游【林和靖　　吕本中　　杜工部　　杜工部夏倪　　　简长　　　诚斋　　　于鹄】
掩户闲歌枕身心俱寂然蹉跎已甘分游息或谈玄独得万古意何劳百响煎功名与世事欲问即攀缘【陈充　　　司马温公　许彦国　　孙仅张俞　　　张舜民　　张耒　　　夏竦】
径转危峯逼偏令两眼明凉风吹咏思幽竹送寒声砧响家家急溪隂寸寸生含情不得语拂石记闲名【杜审言　　诚斋　　　昙域　　　向敏中杜工部　　唐太宗　　张九龄　　子熙】
病目书淫歇熏炉炷麝煤山将落日去风带旧寒来微霰疎还密虚堂闭复开无人语心事永日坐徘徊【晁说之　　杨济翁　　李白　　　杨绪诚斋　　　齐已　　　杨济翁　　文举】
老罢休无赖吟诗报答闲圆扉长寂寂腾口任??护塔云偏重栖林鸟自还荣枯不经意何用密防奸【杜工部　　杨济翁　　骆宾王　　韩愈仲林　　　魏野　　　葛次仲　　赞宁】
独立柴荆外孤吟四望频晴山云罨昼深谷鸟声春老觉文章退闲知气味真穷居那敢恨虚白自为怜【陆游　　　郭震　　　李建中　　庾信吕本中　　司马温公　陆游　　　宋咸】
永日翛然坐春风苦唤行笋舆穿树色竹坞度钟声雨恶天光淡山穷地势倾苔矶清镜里花湿转分明【法灯　　　诚斋　　　徐俯　　　宋庠吕南公　　陶弼　　　石延年　　杨蟠】
此地真奇絶何须屋万间穿林隣虎穴隔水是尘寰保甲元无籍讹邪自不关安闲有滋味未敢负云山【夏倪　　　司马温公　杜工部　　夏倪张舜民　　张耒　　　义光　　　法灯】
早晚无尘事清心白日长水烟通径草氷玉入诗肠远峤收残雨空林挂夕阳此时何限兴幽鸟语如簧【孙何　　　司马温公　杜工部　　夏倪寇莱公　　张耒　　　义光　　　法灯】
碧树高岩底柴门引径斜采茶寻远涧护药挿新笆澄水含斜影寒空散晚霞寂寥无与语聊欲玩烟花【何颉之　　杨济翁　　张籍　　　韩愈诸葛颍　　杨济翁　　李百药　　夏倪】
物色催年老谁令眼界幽不忧缘不动无意亦无求寂寞了闲事迂疎却自由功名今晚矣萍梗任飘流【刘敞　　　士珪　　　邵康节　　李师中沈千运　　张耒　　　李若水　　司马温公】
静境才过从昼门开更慵荒林失轻雾寒日下危峯曳履寻花圃搜诗到暮锺谁言淹泊意无酒为浇胷【陈尧佐　　王令　　　诚广　　　浪仙惠洪　　　惠溟　　　王铁　　　王铁】
古屋茆茨小寒林春自芳坞深人不到花落树犹香事去青山在闲知白日长禅心真已静笑失昔时狂【苏庠　　　喻汝砺　　士珪　　　李昭玘杨蟠　　　李邴　　　徐俯　　　徐俯】
雨後江山绿蝉声若唤人岩花随处发宫柳着行新风月充三益林泉是四隣杖藜林下去且作自由身【陈与义　　司马温公　杜来　　　杜工部杨济翁　　石延年　　杨蟠　　　王禹偁】
衰落暗成病如何不白头百年长扰扰万事祗悠悠耕凿资余力行藏独倚楼却因虚淡极忽觉此生浮【法振　　　邵康节　　王绩　　　陆游戴叔伦　　杜工部　　刘克庄　　惠洪】
江湖小集卷五

[book_title]卷六
钦定四库全书
江湖小集卷六　　　　　　宋　陈起　编释绍嵩江浙纪行集句诗
列岫亭书事
极浦遥山合翠微周回秀色自清机长江淡淡吞天去白鸟翩翩接翅飞屐齿苔痕犹故迹露沙霜树映斜晖牧童何处吹羌笛吓得巢禽不敢归
【皇甫冉　　方干　　　山谷　　　晓莹诚斋　　　崔液　　　韦庄　　　黄去华】
临川道中怅然有感因作遣情
路傍官河一带长风飘沙鸟认微茫人生行乐知能几世事多虞只自伤破衲卷云秋漠漠淡烟斜日晚荒荒不堪吟罢东回首底处青山是故乡
【晓莹　　　宝昙　　　林和靖　　吕居仁徐叔静　　陈与义　　鹏来　　　于湖】
疎山途次
路曲山隈一迳通天开地辟幻金宫溪桥袅袅穿黄落鴈字联联写碧空唤客不须嫌酒恶昔贤何必哭途穷生涯淡淡随缘过休把行藏问化工
【赵紫芝　　杨伯子　　林和靖　　晓莹吕居仁　　郑谷　　　邵康节　　张君量】
游信州僊岩
仙境闲寻采药翁笋舆乘兴得蒿蓬山钟夜度空江水窻户凉生薜荔风断臂青猿啼玉笥斜行白鸟入遥空舍南有竹堪书字借笔题诗却未工
【杜荀鹤　　洪驹父　　贾岛　　　方干方干　　　方干　　　李贺　　　于湖】
赠李先辈
饥食松花渇饮泉寂寥芳草茂芊芊岩边石室低临水窟里隂云不上天难与英雄论教化等将身世付罤无由住得吟相伴目送归鸿篱下眠
【卢纶　　　韦庄　　　韦庄　　　方干宝昙　　　韩偓　　　杜荀鹤　　李颀】
走笔代顔西叔次途中即事之什
逦迤前冈压後冈鸟鸣山舘客思乡孤村树色昬残雨满耳蛙声正夕阳对酒已成千里客怀人空结九回肠平生忧患谙偿徧回避红尘是所长
【韦庄　　　薛逢　　　卢纶　　　鹏来卢纶　　　洪景卢　　张君量　　韩偓】
再代和通字韵
驿路穿林断复通客程蛇乱绕山中三杯软饱千林暝万事从来一笑空珍重故人相问意自怜覊客尚飘蓬江湖易有淹留兴已许沧浪伴钓翁
【方干　　　杜荀鹤　　张君量　　陈克诚斋　　　温飞卿　　郑谷　　　张君量】
赠张炳
恠服先生衆骇闻卖刀买犊便耕耘棊功过却杨玄宝赋咏思齐郑广文直为篇章非动衆忽携书剑远辞羣行行快趁风烟阔得句不妨时策勲
【翁元广　　汪彦章　　方干　　　郑谷方干　　　韦庄　　　赵昌国　　张君量】
题德夫刘公江亭
兄弟将知大自强南山雾里晦文章睡轻可忍风敲竹语妙何妨石作肠碧瓦朱甍占肃爽紫兰红药共凄凉渔舟去後天将夕月入波心碎夜光
【杜荀鹤　　山谷　　　郑谷　　　山谷洪龟父　　刘原父　　诚斋　　　刘改之】
代和韵
石路无尘竹径开幽园寻胜独登台桥边野水通渔路城上秋山入酒盃紫闼青云俱未遂红顔白髪逓相催悠悠兰渚动归思归思临高不易裁
【温飞卿　　李彭　　　林和靖　　方干汪信民　　韩偓　　　祖可　　　曹松】
偶成
谁复知予懒是真平生自信解甘贫苦无名位高今世为有烟霞伴此身长掩柴扉避寒暑犹将谈笑对风尘只今那得王摩诘状取湖江太古民
【晓莹　　　郑谷　　　林和靖　　高骈鲍防　　　司马温公　陈与义　　林和靖】
南山书怀
日色今朝分外明湖光浩气共澄清鸟啼绿树穿花影水泛青山入古城眼下见荣还见辱病中嫌雨又嫌晴衰迟自喜添诗学三十年来掉臂行
【晓莹　　　方干　　　曾巩　　　陈与义邵康节　　诚斋　　　郑谷　　　邵康节】
西湖晚步偶成呈曾君举司户
山引千岩翠作堆钟鸣楼阁晚云开鱼吹监面晕痕蹙人过桥心倒影来要听剧谈飞木屑便期携手上春台世间刚有东流水一洗从前猿鹤哀
【王大受　　陈无已　　翁元广　　温飞卿夏倪　　　郑谷　　　温飞卿　　李彭】
赠郎德父
衣弊履穿不讳穷篱门和竹夹西东闲栖已合称高士发兴真成继庾公人世鹤归双鬓上丹霄路在五言中却须袖取经纶手深入芦花作钓翁
【晓莹　　　林和靖　　林和靖　　晓莹杜荀鹤　　方干　　　宝昙　　　韦庄】
酧胡圣闻
别後沧波路几迷竹风松雨共凄凄十年依旧双瞳碧四海仍传一角犀池上溶溶浮日暖山中物物是诗题先生莫道心如铁可忍红英半着泥
【韦庄　　　杜荀鹤　　陈与义　　宝昙王令　　　诚斋　　　陈与义　　喻汝砺】
绍兴即事
柳色葱葱官渡平梨花吹雪度清明山从海岸装吟景寺倚云峯更晚晴潮水忽生添野水春城何忍作空城黄莺久住浑相识故作林间求友声
【藴常　　　宝昙　　　杜荀鹤　　林和靖李彭　　　徐俯　　　戎昱　　　刘原夫】
兰亭书事
苍崖古木霭烟萝风俗犹闻晋永和緑榭碧檐相掩映青鞋黄?饱经过还缘世遇兵戈閙颇觉闲消日月多盘礴幽窻覔诗处月明天色白连河
【祖可　　　皇甫冉　　吴融　　　洪龟父杜荀鹤　　山谷　　　张君量　　石延年】
代次登城之作
上得孤城向晚春其如衰病只伤神鼠肝?臂窥前辈虹斾星车委後尘两鬓已霜难讳老一机何处定非真愁来只有贤从事千里相逢如故人
【杜荀鹤　　张君量　　宝昙　　　宝昙黄华　　　苏颍滨　　张君量　　张耒】
庆元道中
临溪带柳正依依落絮因风特地飞岛上断云垂极浦城头初角送残晖闲过绮陌寻高寺谩遶清流欲浣衣重到张公泊船处家家扶得醉人归
【邵康节　　方干　　　杨鳬　　　江为杨巨源　　洪景卢　　吕居仁　　张滨】
留题江亭
晚凉闲步向江亭山色偏於晚有情彩索平时墙婉娩飞花满眼句纵横五峯遥拱千岩秀四水萦纡十里程鹊噪鸦啼俱喜色望中浑忘是蓬瀛
【韩偓　　　赵昌国　　温飞卿　　张君量张君量　　张君量　　诚斋　　　林和靖】
答仲寛
强半年光属苦辛生涯如在旧山贫江南江北闲为客人去人来恨转新节里且追千载事胸中别作一家春明年此会知谁健不问苍生问鬼神
【杜荀鹤　　郑谷　　　杜荀鹤　　张君量诚斋　　　陈无已　　杜工部　　李商隐】
和蒋自然
岁月悠悠一梦中荣枯消得几何功宁为宇宙闲吟客岂是江湖把钓翁山口断云怜旧路沙边微雨湿孤蓬饭余鼓腹聊行乐立尽疎帘落絮风
【朱晦庵　　邵康节　　杜荀鹤　　李彭崔鲁　　　张耒　　　巽中　　　许玠】
重经故人旧居
五字研成举世传醉吟朝夕在樊川江南海北三千里雨散云飞二十年壁上尘黏蒲叶扇镜中人入洞庭烟倦游客子心无际遐想星轺思惘然
【方干　　　郑谷　　　诚斋　　　温飞卿杜荀鹤　　韦庄　　　李彭　　　张君量】
横翠亭书怀
小葺茅茨紫翠间门当官道不曾关剪裁风月聊堪醉奔走尘寰出老顔半局残棊消白昼千年归梦满青山江城今可徘徊处莫恠频频此往还
【张耒　　　韦庄　　　诚斋　　　翁元广康节　　　藴常　　　晓莹　　　林和靖】
安吉道中
六尺枯藤了此生青春作伴日同行墙头花吐旧枝出原上人侵落照耕芳草似袍连径合乱山如画带溪平杜鹃知我归心急啼了千声更万声
【陈与义　　晓莹　　　緫老　　　韦庄韦庄　　　翁元广　　诚斋　　　康节】
和自然
南北三年一解携曾书蕉叶寄新题知渠已富江山句莫誉自成桃李蹊坡底诗人梅底醉云间秋鴈水间栖千岩万壑时相忆迢逓寻君梦不迷
【韦庄　　　方干　　　张君量　　翁元广诚斋　　　欧阳永叔　林和靖　　方干】
题印上人关外山水图
一源淳朴异山川一簇人家起暮烟世乱不妨松偃蹇客程依旧水潺湲云横新塞遮秦甸树?澄江入野船闻说殽函犹险在为师怀想几凄然
【李彭　　　柴中行　　陈与义　　温飞卿郑谷　　　夏倪　　　韦庄　　　林和靖】
和自然
客里唯君数往还笑谈终日尽君欢敢将古道为吾事已作归心即自寛露草欲随霜草尽泉声长带佩声寒月生更爱栏杆影未厌殷懃逹曙看
【徐俯　　　晁叔用　　方干　　　林和靖吕居仁　　刘昌诗　　藴常　　　顔棫】
寓龙峯遣兴
可要栖身向薜萝闲门空掩半庭莎天寒日暮游人少花落僧禅覆地多六尺屏风遮晏坐数椽月屋爱岩阿我今客气浑消尽无奈千茎鬓雪何
【方干　　　郑谷　　　诚斋　　　司空曙陈与义　　王子俊　　张君量　　韩偓】
陪赵知府登桃岭山亭
谁向云端着此亭檐前树木映窻棂野田流水溅溅白芳草随人段段青春服照尘连草色云萝幽信寄茶经使君领客周遭看钟送遥帆落晚汀
【刘褒　　　方干　　　缪瑜　　　韩偓温飞卿　　林和靖　　诚斋　　　林和靖】
赠何知录
青云直上路初通白凤新词入圣聪抵掌剧谈吾浪语连城增价子何穷共登小阁春风里又解征帆落照中此去优游复吟咏公余无惜寄诗筒
【方干　　　方干　　　宝昙　　　陈无已陈与义　　韦庄　　　杜正猷　　林和靖】
客邸昼寝起而追程
客里无聊久合并梦中南北昩平生苦吟风月唯添病独冒烟岚促去程城外诸峯迎落照花边白犬吠流莺阮途未用嗟漂泊自有孤云识此情
【翁元广　　胡少俊　　杜荀鹤　　晓莹诚斋　　　方干　　　翁元广　　方干】
和曾俊臣
沉醉无期即是乡暂偷闲卧老僧床纵游藉草花垂酒陈迹题诗蜗篆梁故国山川皆梦寐天涯形貌各昂藏芭蕉叶上三更雨一阵疎来一阵狂
【温庭筠　　郑谷　　　郑谷　　　李彭邵康节　　陈与义　　吕居仁　　诚斋】
憩顔子予海山别业
羣峯当户晓岚晴杨柳风和日听莺郭外春山明锦绣门前弱水即蓬瀛期登野阁闲应甚来惯幽禽近不惊独凭栏干意难写绿桑疎处哺牛鸣
【韦庄　　　杜荀鹤　　柴中行　　宝昙贾岛　　　吴融　　　崔橹　　　韦庄】
鄮山道中答印上人游乳窦
鸦啼古木乱云深地带河声足水禽檐雨滴秋残旅梦夜堂疎磬发禅心五年乳窦峯前路十里尘媒溪上林满目云山俱是乐故人携客作幽寻
【李彭　　　韦庄　　　晓莹　　　温飞卿宝昙　　　翁元广　　康节　　　晓莹】
春夜书怀
海内艰难各饱更鬓毛宁与化工争春宵思极兰灯暗晓角初吹客梦惊壮思不逢韩吏部絶交益媿孔方兄到头诗卷须藏却薄饭麄缯老此生
【陈与义　　张君量　　郑谷　　　贾岛晁叔用　　翁元广　　杜荀鹤　　晓莹】
送黎主簿
及瓜一笑上浮艎孤淡无君得趣长秋月春花入牙颊锦机绣段出肝肠诗题寺壁云根濶江送蓬婆雪汗香丞相旧知为学苦回轩应问石渠郎
【晓莹　　　林和靖　　诚斋　　　诚斋林和靖　　诚斋　　　郑谷　　　杨巨源】
酧王主簿示道中所作
蓼花红淡苇条黄洛岸秋晴夕照长雪羽?褷立倒影酒旗揺曳出疎篁云边鴈断湖边月圩上人牵水上航输与能诗王主簿每行吟得好篇章
【郑谷　　　韦庄　　　温飞卿　　林和靖温飞卿　　诚斋　　　山谷　　　韦庄】
贻康兼善
遍绕篱边日渐斜尽无鷄犬有鸣鸦风凋古木秋隂薄烟锁西山瞑色賖题柱未期归蜀国系船长得傍芦花云林好处欲留脚要趁新诗挽物华
【元稹　　　韩偓　　　杜荀鹤　　张君量韦庄　　　黄华　　　王士俊　　张君量】
途次走笔送张明府之都城
原下相逢便别离故人特地为嗟咨高滩落日光零乱春水?波绿渺弥四壁一身长客梦三年两作送君诗紫垣名士推扬切会向天庭振羽仪
【贾岛　　　徐俯　　　陈与义　　林和靖陈与义　　诚斋　　　郑谷　　　翁元广】
途次遇雨和丘德高
白苇黄茅路四通芙蓉憔悴菊垂丛川原缭绕浮云外楼阁朦胧细雨中蔽野吞村飘不住重山复水去无穷丘郎蜡屐能从我一任此身同转蓬
【张君量　　张鎡　　　卢纶　　　韩偓方干　　　林和靖　　翁元广　　祖可】
题刘唐臣新葺池亭
刘郎潇洒水为居水碧山青画不如绿竹可供公子钓紫鳞时掣季鹰鱼幽寻胜事鸟窥牖闲卧临牎燕拂书触目韶华总诗本放怀端与世情疎
【翁元广　　韦庄　　　洪龟父　　刘改之李彭　　　郑谷　　　翁元广　　晓莹】
夜题
满庭松桂雨余天病眼开时月正圆罗列衆星依木末安排流水落檐前倚松长啸宜疎拙随处何妨且信缘白髪青灯两无语瓣香深炷夜堂禅
【韦庄　　　温飞卿　　方干　　　王子俊方干　　　刘改之　　藴常　　　翁元广】
次韵杨判院送春
杏褪残花点碧轻残花含恨脱红英树连翠筱围春昼风入青山送雨声不办扁舟访安道何妨莲社醉渊明如公自是銮坡具盍与吾君致太平
【徽广　　　梁玉　　　陈与义　　曾巩许玠　　　陈克　　　晓莹　　　于湖】
答朋上人
争渡行人簇晚沙归舟天际暮云遮波生野水鴈初下竹映寒原日已斜剩欲出门追笑语可堪垂白各天涯知公颇有奇章病戏墨贻嘲接暝鸦
【山谷　　　李彭　　　温飞卿　　郎士元陈无已　　许浑　　　李彭　　　翁元广】
次韵朱国器秋夜之什
二水犇犇鸣屋除山川澄净九秋余故人相见自青眼病叟中间已白须风射破窻灯易灭鹤归乔木月难呼政须送与王摩诘画我凭栏覔句图
【山谷　　　康节　　　山谷　　　陈克杜荀鹤　　方干　　　饶德操　　陈与义】
次韵曾俊臣即事
柳暗人家水拍堤人家随处有柴扉草中白道穿村去门外黄尘扑面飞返照未沉僧独往暮山时见鸟双归风从北户来拂曙暗递花香入客衣
【袁说友　　陈与义　　方干　　　晓莹林和靖　　杜荀鹤　　诚斋　　　崔涯】
憩窦园因题池亭
午枕藜床梦忽惊窦家园里有莺声半生客路逢佳节万瓦脚跟开化城鸂?刷毛花荡漾蒲萄上架月纵横谁教并向此中见清杀诗翁老不胜
【道赞　　　陈与义　　诚斋　　　翁元广温飞卿　　刘改之　　晓莹　　　诚斋】
和陈尧臣
羡君潇洒有余清霜翮摩霄万里情氷雪照人徐孺子篇章高体谢宣城揺窻竹色留僧语步野风寒散酒酲明日岳阳楼上去不妨谈笑又诗成
【欧阳永叔　张君量　　翁元广　　杜荀鹤杨巨源　　郑谷　　　陈与义　　晓莹】
赠闻人必大
未遂青云一桂科科名成後竟如何贫疑陋巷春偏少学辨痴龙艺最多剩把文章鸣圣代却思猿鸟共烟萝高吟大醉三千首他日阳春白雪歌
【杜荀鹤　　胡朝颖　　韦庄　　　韩定张君量　　杜荀鹤　　李彭　　　饶德操】
长日林皋独醉吟久贫如得顾家金属文想见翻新様执卷犹闻惜寸隂世上纷纷蛮与触胸中历历古兼今有时出纵风烟步多谢携筇数访寻
【周虎臣　　韦庄　　　翁元广　　郑谷马惟良　　晓莹　　　翁元广　　郑谷】
江湖小集卷六

[book_title]卷七
钦定四库全书
江湖小集卷七　　　　　　宋　陈起　编释绍嵩江浙纪行集句诗
曲江野眺
偶来清赏曲江头人自无言水自流欲作新诗图取尽乱峯寒木更孤舟
【晓莹　　　裴宜直　　总老　　　吕居仁】
舟中书事
南昌城郭枕江烟一苇鸣榔下渺然惊起暮天沙上鴈背人飞过北山前
【韦庄　　　祖可　　　李涉　　　王文公】
宿山居
中庭淡月照三更环堵翛然表里清深夜欲眠眠未得一溪秋水枕边声
【陈与义　　张君量　　杜荀鹤　　雍陶】
仙嵓江口
淅淅寒流涨浅沙小桥通去路横斜因寻野渡逢渔舍夹路松开黄玉花
【朱景文　　总老　　　韦庄　　　陈与义】
题谢公桥
白云深处小桥横流水涓涓古意生多少升沉都不见至今留得谢公名
【王大受　　翁元广　　邵康节　　杜荀鹤】
宿疎山
竹舆穿雨上疎山寒涕垂颐独掩关病客欲眠浑不寐白猿啼在白云间
【吕居仁　　藴常　　　王子俊　　林和靖】
雨後登吸江亭
吸江亭下雨初晴中有樵夫跣足行时作微吟清彻骨兹游无乃太清生
【藴常　　　杜荀鹤　　诚斋　　　翁元广】
次韵吴伯庸竹间梅花十絶
竹间初拆半斜枝正是周王二月时竹映梅花花映竹主人不剪要题诗
【林敏功　　藴常　　　诚斋　　　山谷】
孤芳高节共亭亭子细相看似有情春色恼人眠不得移床换枕到天明
【曹纬　　　林和靖　　王介甫　　诚斋】
一川修竹映疎花穿竹微吟路径斜更好碧溪深院静月和疎影上檐牙
【道智　　　方干　　　沈彬　　　谢逸】
自读西湖处士诗寻芳长恨见花迟前程笑到山多处竹里横斜一两枝
【陈与义　　欧阳永叔　杜荀鹤　　毛逹可】
携茶时复过幽亭寄目悠然上杳冥好是园林争秀发梅花白白竹青青
【翁元广　　晓莹　　　晓莹　　　诚斋】
雪引春归竹外梅殷懃今日一时开知音未出吴公子长到花时把酒盃
【翁元广　　苏养直　　邵康节　　罗邺】
池边梅映竹边池皎月勾添光陆离堪笑胡雏亦风味从教横笛月中吹
【诚斋　　　李彭　　　林和靖　　罗邺】
一度春来一度新夕阳花坞净无尘负暄孤坐松根石细看横枝间绿筠
【陈执中　　陈克　　　晓莹　　　藴常】
日移花影上帘鈎品格堪怜絶比俦竹外一枝斜更好眼明端为小迟留
【林梅卿　　林和靖　　东坡　　　藴常】
竹与梅花相并枝月明还见影参差捻梅细比新诗看酷似梅花太瘦时
【刘言文　　王文公　　诚斋　　　宝昙】
呈胡伯图尚书
自挽狂澜制百川致君何日不尧年由来八座尚书贵盛事駸駸海内传
【于湖　　　方干　　　晓莹　　　道潜】
文章近日合双行四海苍生耳已倾地去东南余咫尺不劳拟议话图成
【林和靖　　魏道辅　　晓莹　　　翁元广】
韩李流芳独未冺先生孤唱发阳春惠能伎俩元无有强到朱门谒近臣
【朱晦翁　　陈与义　　道潜　　　杨巨源】
春日
风流尽付小园春浓麝分香入四隣何事晚来微雨後山花如绣草如茵
【李彭　　　方干　　　郑谷　　　许浑】
春日郊行
稠花乱蕊裹江滨小雨疎疎向晚晴逋客未能忘野兴春来无处不闲行
【杜工部　　元绦　　　秦系　　　郑谷】
城外春风满酒旗吟怀长恨负芳时东林夫子知予意载我而今唱和诗
【白乐天　　林和靖　　李昭玘　　范致虚】
芳草斜铺翡翠茵旧游如梦苦伤神寒山带郭穿松路柳絮梨花寂寂春
【白乐天　　杨林　　　欧阳永叔　周式】
春送人家入画屏草香沙暖水云晴凝眸不觉斜阳尽闲恨闲愁触处生
【卢襄　　　白乐天　　韩偓　　　王禹偁】
忽惊春色二分空满地榆钱逐晓风黄四娘家谁敢道古来唯有杜陵翁
【东坡　　　俞紫芝　　王廷玉　　陈括】
高竹重林接翠微夕阳分手柘冈西莫忧世事兼身事且逐东风进杖藜
【司空之初　正宗　　　韩退之　　道潜】
野眺
道是东风不世情树头吹得叶冥冥凭栏一笑斜阳里贪看春山如许青
【刘潜夫　　诚斋　　　刘褒　　　晓莹】
柳绕平湖绿映堤堤边柳色更相宜风来衆绿一时动不为愁人住少时
【藴常　　　周知微　　陈与义　　戴叔伦】
道中喜闻百舌
一径寻村渡碧溪山花红紫树高低如今天下无鸣凤说与春鸟自在啼
【韦庄　　　文与可　　张昙　　　欧阳永叔】
遣意
一生生计秪长贫迹近羣鸥意倍亲旧喜读书今懒读寒灰枯木仅堪伦
【贾岛　　　温飞卿　　陈与义　　翁元广】同周湛二上人游西湖之北山天竺晚归得十絶
行尽孤山碧四围春光和暖恰相宜微风披拂香来去正是羣芳烂熳时
【诚斋　　　晓莹　　　李彭　　　邵康节】
山如浓翠拥高鬟石壁巉然不可攀落日凤城佳气合幻成一岛画图间
【祖可　　　晓莹　　　章八元　　张君量】
和靖先生坟已荒三春花草殿余芳栏干倚徧斜阳晚户牖轩窻总是香
【诚斋　　　诚斋　　　藴常　　　邵康节】
山云收雨半川晴匠出西湖作画屏剩欲题诗写怀抱可怜踪迹似流萍
【杨徽之　　林和靖　　陈克　　　彭止】
湖上山林画不如眼明喜见晓光舒等闲稚子来横钓一度擡竿一个鱼
【陈与义　　顔棫　　　翁元广　　杜荀鹤】
闲来湖上立移时独媿凭栏负碧漪西寺木鱼东寺鼓而今总入老夫诗
【晓莹　　　林和靖　　吕居仁　　晓莹】
北山迤逦自苍然万象鲜明禁火前愁里有诗人不会栏边??响流泉
【晓莹　　　温飞卿　　藴常　　　翁元广】
天竺横分景色寛园林初日破朝寒兴阑欲下山腰去野径萦回路百盘
【林和靖　　陈克　　　翁元广　　刘昌诗】
幽刹寻春傍翠微幡竿残日迥依依西湖两岸千株柳何似先教画取归
【宋庠　　　韩偓　　　诚斋　　　方干】
好是春风湖上亭轩窻小憩俗尘清湖山有意留侬欵杨柳飞花乱晚晴
【戎昱　　　张君量　　诚斋　　　陈与义】
坐夏净慈戏书解嘲
南屏寄傲且今年况复相羊得自便天下无人闲似我闲中方寸阔於天
【晓莹　　　晓莹　　　诚斋　　　杜荀鹤】
憩南屏
窈窕阶除天一方隔帘时有芰荷香老僧瀹茗供清兴不负西湖五月凉
【陈克　　　吕居仁　　谢逸　　　诚斋】
胡伯图尚书以松山虚席力招补其阙辄辞以小诗遂获免
懒性如今成野人苍顔白髪不时新自知潦倒无余事乞取山林放旷身
【窦巩　　　陈克　　　晓莹　　　道潜】
散策
杨柳斜牵一岸风驿楼高倚夕阳东无穷涧草纵横绿入我香奁境界中
【方干　　　韦庄　　　徐师川　　陈克】
江上云亭霁景鲜画屏展尽一山川迟迟欲去犹囘首目尽孤烟白鸟边
【李邴　　　张君量　　司空晓　　翁元广】
泛湖
六月西湖锦绣乡新诗满眼费平章移舟水溅差差绿吹面轻风与送香
【诚斋　　　张君量　　郑谷　　　蔡襄】
西湖晚泛
苏堤一带柳隂长柳外西风特地狂晚泊孤舟古祠下自弹别鹤送斜阳
【刘褒　　　诚斋　　　苏子美　　黄华】
宿绍兴
小舟夜宿越州城卧看星河尽意明漏鼓乍听连岸响好风佳月总同盟
【藴常　　　陈与义　　晓莹　　　翁元广】
再登蓬莱阁
不到蓬莱又几时且搘筇杖看云移等闲遇事成歌咏人道新诗胜旧诗
【诚斋　　　陈与义　　皮日休　　韦庄】
野水弥漫绿涨川乱云如兽出山前天生一本徐熙画全是蓬莱十月天
【于湖　　　韦庄　　　张芸叟　　藴常】
钱清登舟
日落相携上小舟客程难尽水空流萧萧细雨篷初闭万里一帆随白鸥
【徐师川　　崔橹　　　翁元广　　吕居仁】
王昌国
浪迹悠悠到海乡人烟物景共苍苍孤猿更发秋风里赖有从前石作肠
【萧德操　　晓莹　　　于湖　　　于湖】
登盘陀石
盘陀石上少从容秋色偏宜晚望中欲赋胜游无好句独搔蓬鬓立西风
【萧德操　　晓莹　　　于湖　　　于湖】
宿天童
太白山头月欲低鹊栖不稳绕枝飞坐来客子浑忘倦却听松声聨翠微
【韦庄　　　元晦　　　袁说友　　孟郊】
江湖小集卷七

[book_title]卷八
<集部,总集类,江湖小集>
钦定四库全书
江湖小集卷八　　　　　　宋　陈起　编释绍嵩江浙纪行集句诗
咏梅五十首呈史尚书
西圃道中梅花数百株将开欲落清絶可爱尝作一絶纪实云日色荒荒已倦哉假途那更入山隈斗然自觉诗情好西圃梅花烂熳开同游者愿宿留求集句以尽吟赏之意因得二十首後六日谒史尚书陪往观梅续得三十首遂并録呈云
暖律还吹岭上梅数枝先发日徘徊苔封曲径无人到付与春风自在开
【韦庄　　　邵康节　　许玠　　　东坡】
白玉花头碧玉枝茅檐竹坞两幽奇从今日日须来看看尽将开欲落时
【吕居仁　　晁叔用　　诚斋　　　蔡襄】
手种踈梅已发妍今年春色胜常年一枝清峭临荒岸输与渔人系钓船
【刘改之　　崔渡　　　王性之　　王令】
绕树寻花得得来摩挲苍石更徘徊题诗未有惊人句谩想华光写照才
【鲍钦止　　李彭　　　山谷　　　翁元广】
月榭风亭绕曲池野梅千树压踈篱暗香别有关情处独倚栏杆默自知
【温飞卿　　诚斋　　　吕居仁　　谢民师】
竹外孤村坐见梅直疑氷玉作根荄青鞋自笑无覊束不记登临日几回
【李印　　　翁元广　　陆游　　　晓莹】
曳履来登千仞峯路分溪石夹烟丛晚香消歇水际处尽在踈枝冷蘂中
【黄华　　　温飞卿　　东坡　　　王性之】
水际空明月正圆看花候月思依然暗香踈影浑无赖绰约氷姿絶可怜
【张君量　　蔡襄　　　谢无逸　　崔德符】
洞水悲鸣无歇时人稀景静雪消迟东风信有芳菲意昨日梅花开一枝
【陈与义　　郑谷　　　徽广　　　许洞】
古寺高楼莫倚栏小梅零落雪欺残一枝带雨墙头出乞与时人画里看
【陆游　　　郑谷　　　谢无逸　　朱晦翁】
即看青女夜飞霜借与南枝作淡粧露重氷清风日暖人间一味有真香
【晓莹　　　诚斋　　　徐师川　　舒信道】
再见山城石井边幽姿高韵独翛然要知不被梅花笑更把前题改数联
【王子俊　　田豆　　　张君量　　郑谷】
小寺鸦鸣日午时无人同趣独支颐殷懃为注铜缾水只篸横斜一两枝
【陈与义　　翁元广　　张君量　　诚斋】
积翠千层一径开篮舆歇处见株梅为君绕树须千匝谩使诗肠日九回
【方干　　　黄去华　　宝昙　　　翁元广】
露裛幽花冷自香此花尽更有商量肌肤冰雪薰沉水踈影寒光照野塘
【皎然　　　诚斋　　　山谷　　　谢幼盘】
玉树交横雪後天新诗吟得百余篇邮筒不住如飞翼送与襄阳孟浩然
【司马温公　杜荀鹤　　欧阳永叔　东坡】
露冷霜亁玉骨寒异香盈鼻酷如兰清癯偶入骚人意往往开窻尽日看
【谢无逸　　司马温公　翁元广　　方干】
篱落寒梅三两枝水沉为骨玉为肌悬知此去长闲暇看尽东风烂熳枝
【徐师川　　山谷　　　吕居仁　　王原父】
镂冰叠雪鬬轻盈碧瓦朱栏相照明想得彭园富春色数枝春色岂无情
【谢无逸　　王钦臣　　柴中行　　曹纬】
夜起荆扉趁暗香林间梅下卜斋芳寒窻安着清相向清杀东坡锦綉肠
【翁元广　　于湖　　　晓莹　　　诚斋】
官梅一树小池头绕着瑶芳看不休为语隣舟莫吹笛氷肌香骨未禁愁
【洪明父　　林和靖　　张君量　　潘邠老】
梅萼才闻已乱飞清香时被好风吹苦无踈影横斜句空作主人惆怅诗
【诚斋　　　虞祖南　　李彭　　　韦庄】
岁寒羣物惨无光只有江梅独自芳倒拄乌藤乘逸兴倚栏看处自商量
【林子来　　田豆　　　晓莹　　　翁元广】
一树寒梅白玉条傍岩隈石韵萧萧诗孱无柰陈桥月月照清香太易消
【戎昱　　　王昌龄　　陈克　　　皮日休】
舍南舍北雪犹存试对东风问小园一夜小园开似雪暗香浮动月黄昏
【陈天锡　　谢民师　　朱贞白　　林和靖】
衰草连天惨淡黄梅兼白雪一时芳谁知老子懒成癖花落花开已两忘
【顔棫　　　诚斋　　　晓莹　　　苏颍滨】
梅花两树照春阴花径吹香可细寻踈影横斜水清浅平生和靖最知音
【陈与义　　山谷　　　林和靖　　张彦实】
粲粲江南万玉飞随宜领览到斜晖一枝缟色分明好自是行人折赠稀
【陈与义　　晓莹　　　刘淮　　　韩喜】
乱点琼葩艳艳明半粘残雪不胜清春风十里梅花路拄杖寻诗独自行
【马子严　　林和靖　　翁元广　　藴常】
叶气先传五岭梅新氷削玉辟风开花前独立无人会一片异香天上来
【李彭　　　于湖　　　赵嘏　　　李山甫】
隔水深深几树芳巧如施粉妬何郎好风领略知人意时去时来管送香
【梅圣俞　　徐师川　　翁元广　　张芸叟】
湖边春色十分深恨满枝枝被雨霖羌笛一声何处曲等闲惊起故园心
【京镗　　　韩偓　　　温飞卿　　林和靖】
竹里梅花映白头梅花欲动忆吾州只今且为梅花醉试问梅花可忍不
【藴常　　　陈与义　　杨济翁　　张君量】
傲雪凌风太瘦生静中无自色娉婷何妨回絶老摩诘画我江行作小屏
【张君量　　杨伯子　　总老　　　于湖】
洛阳三十六峯西曾为梅花醉似泥今日偶题题似着屋檐斜入一枝低
【贾岛　　　陆游　　　杜荀鹤　　林和靖】
岸木萧踈野望寛小楼西角剩凭栏江边一树垂垂发留与纷纷雪里看
【赵嘏　　　滕宗谅　　杜工部　　白傅】
风饕云虐长精神冷叶踈花次第匀今日含毫与题品更无篇什写清新
【吕居仁　　陈克　　　林和靖　　林和靖】
梅出稽山世少双月中疎影【阙】中香梦回彷佛三更後卧见琼姿低压墙
【诚斋　　　俞紫玉　　藴常　　　李羣玉】
小瓶春色一枝斜天下无双独此花氷玉精神霜雪操寂寥相对是仙家
【陈与义　　刘原夫　　翁元广　　林和靖】
一径萧萧松影低寻花覔路怱成迷诗才虽乏三千首闻见随时入品题
【萧德藻　　陈与义　　张君量　　赵紫芝】
风静寒塘花正开直须氷雪作梯媒时平不怕山荒寂霜晓无人我独来
【刘沧　　　萧德藻　　翁元广　　岑参】
定回犹觉幻身轻更着梅花巧尽情月上栏杆照孤影一枝斜映小窻明
【道潜　　　诚斋　　　李汉老　　藴常】
瘦倚踈篁半出墙天教春信到寒乡老人终岁闭门坐月下风前自在香
【惠琏　　　晓莹　　　苏颍滨　　杨济翁】
不随桃李待春回不待商量细细开要识此花奇絶处月明溪影乱毰毸
【萧德藻　　道潜　　　陈去非　　翁元广】
岸树低欹一雪余此花风韵更清姝江亭独倚栏杆处日影描窻作画图
【诫斋　　　陈与义　　裴夷直　　诚斋】
郊原空濶净无尘且放千枝自在春借问梅花何处落翠苔苍藓石磷磷
【陈克　　　张栻　　　高适　　　林和靖】
倚赖春风压衆芳枝枝灼灼烂生光向来子美知如此可是无心赋海棠
【诚斋　　　方干　　　翁元广　　杨巨源】
未落霜空眼底寛一枝相映竹丛寒不须更覔吴州画镜里云山且共看
【张君量　　林和靖　　藴常　　　方干】
独吟高阁对官梅春色先从笔底回诗到扬州定清絶不才羞作等闲来
【谢逸　　　于湖　　　藴常　　　王荆公】
雪中舟泊五夫
天遣今年到五夫琼田千里玉平铺波中舡舫来还去载取烟云作画图
【宝昙　　　诚斋　　　晓莹　　　马子庄】
横山雨中戏作
春风相引与诗情江上闲冲细雨行最感横山山上塔几回相送复相迎
【皮日休　　韦庄　　　诚斋　　　晓莹】
道中即事
南浦东冈二月时迸流穿树堕花随春风掩映千门柳多少长条拂地垂
【山谷　　　郑谷　　　李郢　　　滕迈】
桐庐道中
钱塘江上到桐庐一带溪山画不如对景由来诗句丽夕阳无雨淡烟飞
【韦庄　　　顔棫　　　晓莹　　　藴常】
夜闻杜鹃
竹坞无尘水槛清一更更尽到三更杜鹃不管人残梦雨外飞来头上声
【李商隐　　杜荀鹤　　饶德操　　诚斋】
江湖小集卷八

[book_title]卷九
钦定四库全书
江湖小集卷九　　　　　　宋　陈起　编释绍嵩江浙纪行集句诗
舟中戏书
芳草青青古渡头扁舟几日为诗留心闲对境浑无竞寂寂长江万里流
【崔橹　　　晁叔用　　赵紫芝　　盖嘉运】
十二峯前且系船眼中百里旧山川遥知此夕多情思江月随人处处圆
【吕居仁　　祖可　　　山谷　　　温飞卿】
郊行
默默看云旋旋行风光清美日华明愁膓断处春何限勾引诗人太瘦生
【韩偓　　　诚斋　　　温飞卿　　谢逸】
花落江堤簇晓烟游人柳外蹙秋千直须分付丹青手画出清明二月天
【郑谷　　　缪瑜　　　方干　　　韦庄】
出门纵步细哦诗正是山中多景时顾我於兹诗有兴流莺百啭最高枝
【晓莹　　　陈与义　　晓莹　　　温飞卿】
舟泊严滩
万里春流绕钓矶扁舟系柳向朱扉悠然到此忘情处默默无言对落晖
【赵嘏　　　袁说友　　温飞卿　　谢逸】
江上
春岸波平汀草深江云黯黯作愁阴诗材眼界知多少欲罢不能聊一吟
【李彭　　　晓莹　　　张君量　　晓莹】
桐庐理舟
桐庐江上晚潮生帆挂秋风一信程万里归船弄长笛断肠重看白鸥鸣
【李郢　　　杜荀鹤　　山谷　　　藴常】
再游道塲
万仞峯头古道塲重来败叶带飞霜感时偏动骚人兴橘柚园篱近半黄
【刘褒　　　李彭　　　李宗谔　　翁元广】
放舟戏书
放缆山溪一叶轻树头半落半犹青竹间飞下双鸂?天作人间小画屏
【诚斋　　　诚斋　　　诚斋　　　卢襄】
两岸萧萧芦荻秋斜风细雨转船头年来频作江头梦须向山阴上小舟
【刘梦得　　山谷　　　山谷　　　杜工部】
见张明府
声采当年陆士龙为官古雅少人同柱天勲业须君子更用文篇续国风
【翁元广　　林和靖　　陈与义　　方干】
善政忻闻老父评甘棠不剪向来荣伫看孤洁成三考千古无人继盛名
【翁元广　　晓莹　　　方干　　　方干】
宏博自居韩若柳素王妙道况亲传圣朝未有徐州相莫读当时归去篇
【翁元广　　晓莹　　　陈无已　　方干】
雅淡天姿固可知能除疾瘼似良医道途夸客无他语道是徵黄有近期
【晓莹　　　方干　　　翁元广　　诚斋】
江表人材独数公南朝台阁是家风景星但欲争先覩还许从容广坐中
【晓莹　　　和靖　　　翁元广　　道潜】
贺黄少府受辟
天下无双双井黄妙龄联辔战文塲东南一尉臞仙外清试君家肘後方
【诚斋　　　张君量　　翁元广　　于湖】
风流文采旧家声玉麈高谈四座倾他日亲知问官况三年民戴尉曹清
【诚斋　　　欧阳永叔　杜荀鹤　　翁元广】
一鹗新收荐士书从今价重百车渠麒麟步舞开天上会见含香近紫虚
【于湖　　　李彭　　　道潜　　　宝昙】
柳
江头杨柳麴尘姿斜压渔家短短篱日暖游丝飞絮落和风得路合偏吹
【李彭　　　崔橹　　　李彭　　　秦韬玉】
舟中戏书
乔木荒城古渡头鸟啼花落水空流从吾所好烟波上秪在船中老便休
【皇甫冉　　刘冈　　　徐师川　　杜荀鹤】
题林唐臣别业
茅屋周回松竹阴依稀气象似山林一窻风月生涯足相与清名映古今
【杜荀鹤　　方干　　　张君量　　翁元广】
游张园观海棠戏作
春色都将付海棠羣仙会处锦屏张约斋妙出春风手子美无情为发扬
【诚斋　　　张芸叟　　诚斋　　　郑谷】
越上即事
禹穴生云朝暮奇青山断送夕阳垂莺声正好还飞去独倚枯筇无限诗
【陈与义　　藴常　　　诚斋　　　陈与义】
知府黄寺簿生日
绿杨红杏满城春杂树含芳让锦茵天为吾皇宗社计老君亲送石麒麟
【杨巨源　　方干　　　李师中　　宋景文】
春来何事谪蓬瀛自是山河应数生尚父年龄子仪考请君从此振朝缨
【孙仅　　　方干　　　诚斋　　　于湖】
文章士海已多传供奉班中须此贤美化事多难讽诵自宜松鹤伴长年
【翁元广　　李彭　　　杜荀鹤　　杨涤】
器度风操合出尘高贤应总贵全真野僧何以伸謡咏鹤筭三千别有春
【韦庄　　　林和靖　　修静　　　邵康节】
邦伯由来有令名修持清苦振佳声至尊仄席思耆旧即看徵黄侍紫清
【夏倪　　　方干　　　赵阳　　　诚斋】
笔端风雨发天悭应有清名动九关正直早春闻苦节只今文翰许谁攀
【陈与义　　张君量　　方干　　　翁元广】
惠爱如春威似霜家传活国有良方平章风物诗无敌玉唾银鈎十万行
【和靖　　　张君量　　晓莹　　　诚斋】
从容此日见清规玉佩琼琚杜拾遗檇李转闻风教好苍生从此得伸眉
【方干　　　诚斋　　　方干　　　晓莹】
文星渐见射台星仙籍高标第一名为语邦人休眷恋北门卧护要耆英
【杜荀鹤　　韦庄　　　张君量　　诚斋】
自笑无机触事真衰迟犹许望光尘此邦若有诛茆地乞借风波起涸鳞
【曹纬　　　钱勰　　　胡安国　　郑文勰】
口占
谷口残春黄鸟稀野梅山杏暗芳菲百千幽胜无人见红白路花相杂飞
【钱起　　　韦庄　　　和靖　　　宋庠】
城西野行
三月城西淑景多晓烟清露暗相和晚钟未用催归鴈闻客新亭更可过
【徽广　　　陆龟蒙　　　翁元广　皇甫冉】
细草踈花自在春悠悠烟水似天津垂杨一径深深去白鸟双飞不避人
【张君量　　方干　　　诚斋　　　方干】
江上嬉行和永上人
飞花满眼句纵横江上闲吟立又行正是如今江上好薰风尽日语流莺
【张君量　　晓莹　　　韦庄　　　刘原父】
解嘲十絶呈浩西堂
残骸已废自知休少不愁穷老岂愁坎止流行聊尔耳一身随世作虚舟
【李涉　　　徐师川　　翁元广　　山谷】
世缘自觉逐时轻可要王侯知姓名未合白头今已白知渠何事太忙生
【刘潜夫　　方干　　　杜荀鹤　　诚斋】
江湖放浪未宁居处世真同逐队鱼但愿一生长若此时清不问命何如
【翁元广　　洪玉父　　徐师川　　杜荀鹤】
可堪时序苦侵寻留滞谁知此日心万事转头如堕甑忘怀未得是微吟
【晓莹　　　晓莹　　　山谷　　　和靖】
中年养病只吟诗心迹悬知两握奇莫笑吾侬躭此癖镜中嬴得鬓成丝
【邵康节　　翁元广　　晓莹　　　徐师川】
浩然南北与西东自笑今为白发翁毕竟浮生谩劳役一塲大梦到头空
【翁元广　　欧阳永叔　杜荀鹤　　邵康节】
巇世路九回肠两鬓年深一镜霜身事龙锺应是分谁知贫乐异寻常
【翁元广　　郑谷　　　贾岛　　　翁元广】
不知经世竟如何转看人情败意多赖有好山供客眼此生吾亦未蹉跎
【温飞卿　　易嘉猷　　张君量　　张君量】
杜门芳草与苍苔况是囊无挑药财莫叹浮生三十九人间万事要寒灰
【和靖　　　翁元广　　陈克　　　李彭】
平居懒与慢相亲养拙藏愚春复春已信此心安此命世情奈值不容真
【李彭　　　李梦符　　张鎡　　　杜荀鹤】
浩西堂见和因再用韵
无钱使鬼故宜休已失装怀万斛愁况有西湖好山水一帆还有上归舟
【陈与义　　李彭　　　林和靖　　林和靖】
老景人情一羽轻绊身何用尚浮名备尝世事灰心久更问侬当作麽生
【晁叔用　　晓莹　　　易嘉猷　　诚斋】
萧条四壁是闲居老子而今非故鱼大抵人生只如此只消如此看何如
【方干　　　宝昙　　　邵康节　　刘改之】
镜中老色日侵寻更有江湖万里心心许故人知此意为吾因掉白头吟
【徐师川　　吕居仁　　温飞卿　　邵康节】
每惭踈散为吟诗说破当知未大奇似此误人多少事如何两鬓不成丝
【康节　　　诚斋　　　康节　　　诚斋】
行尽天涯西复东大家闲作卧云翁纷纷燕雀休相羡得丧悲欢尽是空
【黄华　　　杜荀鹤　　赵国昌　　温飞卿】
笑杀人来断杀肠可怜嬴得鬓成霜人情易变乃如此秪有江山不改常
【诚斋　　　晓莹　　　吕居仁　　翁元广】
道方险阻拟如何今古踈愚似我多否去泰来终可待尚须客里访蹉跎
【韩偓　　　方干　　　韦庄　　　杨济翁】
小园和雨扫莓苔个个圆如济世财丘壑同盟从此定莫谈休咎动寒灰
【吕居仁　　郑谷　　　李彭　　　翁元广】
沙边鸥鹭日相亲老去光阴非我春百巧从来知是妄独援诗笔得天真
【翁元广　　陈克　　　苏颖滨　　和靖】
示德圆
莫问居此与名殊未可唐捐肘後书昼短夜长须强学青春不再汝知乎
【杜荀鹤　　翁元广　　杜荀鹤　　余良弼】
作诗固难集句尤不易前辈有云不行万里路莫读杜甫诗一杜诗且病其难读而况集诸家之诗乎亚愚嵩上人穿户於诗家入神於诗法满心而发肆口而成玉振大成默诣诸圣处人目其诗固不知其为集句而上人亦不自知也抑犹有妙於此者青出於蓝而青愈於蓝盖诸家之体制各随其所至而形於言今观亚愚之集千变万态不梏於所见如所谓老坡之词一句一意盖不可以定体求也虽然愚固喜其诗然亦有不平於上人者焉夫以无为为有以有识为无此固宗风箕裘之业顾乃搀行城市嘲风弄月与我辈抗衡是果何见也上人浩然叹曰君之言过矣孔墨之道本相为用况予由儒入释也非为释而盗儒也如【阙】山斋易文昌【阙】东山杨大师诸公皆不我弃予方以诗而与君友君反以诗而怒我也君苟释然於心请为我书之於集句之首或有不知我而罪我者当以此公案为之张本予於是乎慨然为之书亦以为雌黄者之戒云绍定四年季夏中澣从事郎监庆元府昌国县西监盐塲宣城陈应申跋
江湖小集卷九

[book_title]卷十
钦定四库全书
江湖小集卷十　　　　　　宋　陈起　编叶绍翁靖逸小集
登谢屐亭赠谢行之【亭在天竺】
君家灵运有山癖平生费却几緉屐从人唤渠作山贼内史风流定谁识西窗小憇足力疲梦赋池塘春草诗只今屐朽诗不朽五字句法谁人追天台览遍兴未已天台山前听流水秦人称帝鲁连耻宁向苍苔留屐齿乙庵【行之自号】是渠几世孙登山认得屐齿痕摩挲苔石坐良久便欲老此嵓之根吾侬劝渠且归去请君更学遥遥祖遥遥之祖定阿谁曾出东山作【音佐】霖雨乙庵未省却问侬莫是当年折屐翁
西湖秋晚
爱山不买城中地畏客长撑屋後船荷叶无多秋事晚又同鸥鹭过残年
题鄂王墓
万古知心只老天英雄堪恨复堪怜如公更缓须臾死此局宁输八十年漠漠凝尘空偃月堂堂遗像在凌烟早知埋骨西湖路学取鸱夷理钓船
闻顶山徐道人改卜
先生新卜宅只许白云知野蜜和蜂割岩花带蝶移坐谙苔石稳醉忘木桥危屋後寒梅放因风寄一枝
游园不值
应嫌屐齿印苍苔十扣柴扉九不开春色满园关不住一枝红杏出墙来
仙兴
金书宫殿玉阑干雪瀑泉飞洞口寒日莫仙翁骑鹤去碧桃花满石棊盘
秋日游龙井
引道烦双鹤携囊倩一童竹光盃影里人语水声中不雨云常湿无霜叶自红我来何所事端为听松风
出北关二里
脱衣命仆洗尘埃篱落人家未见梅出得城门能几步船头便有白鸥来
野蝶
银为须翅粉为肌驱役春风不解肥桃李上林无分到可怜却傍菜花飞
嘉兴界
平野无山见尽天九分芦苇一分烟悠悠緑水分枝港撑出南邻放鸭船
烟村
隐隐烟村闻犬吠欲寻寻不见人家只於桥断溪囘处流出碧桃三数花
石头感古
夷甫诸人者龟趺已故丘但能挥玉麈不解冠兜鍪正朔从江左经营仅石头中原虽可望不忍上层楼
葛天民隐居
种竹成新列移兰即旧隂老铛犹有耳古柳已无心得句添杯满贪炉到夜深篝灯聊点校春水没衣砧【用其辞意】
九日呈真直院
秋风吹客客思家破帽从渠自在斜肠断故山归未得借人篱落种黄花
贵游
五陵年少尽风流十日安排一日游林下幽人差省事笔床茶竈便登舟
寓居
云补青山缺琴销白日长鸥从雨外没蛇入树间藏客久衣常黑童蛮发半黄萤多隣舍少此意自凄凉
又
无酒难留客借书方入城洗衣知水落贪睡畏窗明野竹藤纒杀枯枝草寄生十年林下隐差觉世缘轻
田家三咏
织篱为界编红槿排石成桥接断塍野老生涯差省事一间茅屋两池菱
田因水坏秧重挿家为蚕忙户紧关黄犊归来莎草阔緑桑采尽竹梯闲
抱儿更送田头饭画鬓浓调竈额烟争信春风红袖女緑杨庭院正秋千
送冯济川归蜀
勇唤东吴万里船皁囊来奏九重天一官岂为苏洵冗诸老宁容贾谊先满载月归应有命便耕云去岂无田竹枝歌罢蓬窗掩到此相思倍黯然
赋葛天民栽苇
叶碍渔舟入丛分水国寛低囘藏鹭渚髣髴钓鱼竿荡户和萍送溪翁当竹看所怜如许节不耐雪霜寒
田舍小憇
犬驯迎且吠儿小笑还啼樱熟施鱼网桑空卧竹梯枯枝禽啄折野草鹿眠低屋後登山路牛栏更向西
青溪阁
江总能文士空贻狎客名旧坟荒草占废圃野人耕古柳无多树新蝉第一声青溪固亡恙依旧与孤城
访隐者
不作王门梦来敲隐者关童先孤鹤化云伴一身闲碍笋新移路低墙为看山几囬松下去锄得茯苓还
幽居书事
牕开双佛塔水遶数渔家酒剩沾邻里时平买钓车童闲惟伴鹤树老自成槎枕上关心事侵晨扫落花
访龙井山中村叟
雨打荒篱豆筴垂柴门未啓立多时客来自掘蹲鸱煮旋拾枯松三数枝
西溪
一条横水过前溪村女齐登采叶梯独立衡门春雨细白鸡飞上树梢啼
和葛天民呈吴韬仲韵赋其庭馆所有
江远潮痕细城囬路势斜竹行穿细笋风堕过墙花篆叶虫留字衔泥燕理家主人清到骨相对只杯茶敬陪直院右史上已後一日西斋之集
清时天上诏书稀曲水从游许布衣挿羽满浮寒食酒倚栏同忆故山薇碧桃绕观春风静柔?揺汀夕照微慨想兰亭如昨日沙鸥飞下钓鱼矶
赠陈宗之
官河深水緑悠悠门外梧桐数叶秋中有武林陈学士吟诗销遣一生愁
十载京尘染布衣西湖烟雨与心违随车尚有书千卷拟向君家买却归
题山间老友壁
山间虽寂静未得事全无锄地留莎草添泉养石蒲庭除风自扫身世月同孤老去知禅味松间试结趺
寄湖上黄教【佑甫】
门幽缘近寺官冷未成家楼借山为障风吹水作花诗方酧北磵经又写南华闻说新雏凤宾来解唤茶
表忠观韩小官人
观里韩疯子无心似有灵绕廊时自语扪虱故忘形午暴松檐暖晨飱栢叶青客来知有馈迎笑立中庭
夜书所见
萧萧梧叶送寒声江上秋风动客情知有儿童捉促织夜深篱落一灯明
访隐者
开门迎客着山袍井畔弥猴一树桃儿向草间寻落菓妻从墙角送香醪旧栽松子今能大【音堕】新起茅堂不甚高历遍贵游无此味韭和春雨笋和糟
题孙端甫别墅
幽居地僻少人知野水春风枳树篱检历预寻移竹日题墙闲记种花时堪嗤狡兎须三窟只学鹪鹩占一枝净扫緑苔斟浊酒邻家吹过野棠梨
寄赵眉翁二首
两度驰书未报音温陵尺纸定千金多应驿使曾相访短艇烟波无处寻
君王未肯赐西湖鸥鹭丛中借地居憔悴风姿今钓叟痴心犹望故人书
纸帐
五色流苏不用垂楮衾木枕更相宜高眠但许留禅客低唱应难着侍儿白似雪窗微霁後暖於酒力半醺时蒲团静学观身法岁晚工夫要自知
谒半山祠
归去田畴问老农力行新法竟何功已知佛供追前过尚惜修书谢数公塑像难陪夫子辟古祠谁访觉王宫都来二百年间事燕麦戎葵几度风
过崇德
野塍泉自注断岸柳空存雨霁云开塔船过犬吠门柴扉斜着水草径别通村飜羡田家乐盈盈老瓦盆
鹭
无事时来立葑田几囬惊去为归船霜姿不特他人爱照影沧波亦自怜
咏先牌
相随万里途汝岂被名驱挂壁疑何用辞家不可无店翁先洒扫津吏认称呼举子无钱刻惟将片纸糊
舟次崇德
倦身只合卧家林客里消磨感慨心水国逢春梅未见山城到午雾犹深地名不记维舟问酒味曾谙入巷寻泛宅浮家何日了庄头栽竹已成隂
发长安堰
夏老虫声切晨兴草气香买瓜依緑树出水刺青秧船聚知村近牛闲觉昼长双鳬莲叶荡无雨故生凉
苔钱
家贫地上却钱流朽贯年深不可收若使用之堪买爵等闲门巷亦封侯
江湖小集卷十

[book_title]卷十一
钦定四库全书
江湖小集卷十一　　　　　宋　陈起　编严粲华谷集
玉溪雪夜
雪霁天夜白月上江空明饮散客就船万籁沉三更谁家竹篱岸摸索踈枝横不着色与香令我毛骨清醉魂乘沆瀣看舞婆罗城
独往
一迳历纡余独往未到处岂曰岩泉幽心闲即真趣萧萧松有声依依花自开樵翁向我笑问我从何来
昭君怨
欲洗铅华净那须画手工玉顔翻自误不似旧图中
送黄炳
未尽连床话怱怱又语离襟期无限事书寄为君辞昔别已十载重逢还几时孤舟明夜月何处照相思
望彭蠡
万壑气交会今知楚泽雄水明才辨树雾合忽迷空远浦沉初月孤舟乱去鸿阑干已愁思渔唱入苹风
春晚
向来得意在烟霞失脚黄尘负岁华过却海棠浑不省梦中犹自咏梅花
秋入
秋入苹风白浪生痴云未放楚天晴青山湖外知何处中有斜阳一段明
阳关图
人人肠断渭城歌谁独持竿面碧波可是无情如木石祗应此地别离多
月夜与张辑论诗
凉露初长夜纎云浄尽时几人还对月与客共论诗苦思常难稳闲题或更奇不应夸末俗凖拟古人知自乐平閲视渡舟取道太阳渡宿地藏院
康山问民涉阳渡平地讼朅来招提宿疏峯结飞栋研丹啓囊书点勘自成讽佛香触深悟僧茗来清供阳颓岚气生鸿没天宇空向来山中乐忽忽岂其梦
盘谷图
声利争驰毫末间几人能得健时闲不须展画相撩弄昨夜秋风忆故山
见梅
絶怜生意上寒枝几度巡檐错恨迟数点踈花人未见窗间早被月明知
春归
抵死连宵雨不休今朝晴景莫登楼杜鹃啼得春归了风里杨花点点愁
荐福寺【即戴叔伦故宅今号戴公堤】
石径秋痕苔藓深谁将清气润修林戴公堤上古时月几度凉宵照苦吟
招提游
幽寻惬所适兰若白石静天籁鸣松壑古意满苔径清泉醒客心啼鸟唤僧定留连不能去翫月归路永
又
烦抱忽如遗僧境得清胜花发岩洞幽云生牕户冷来骖树隂直归棹川光暝遗思山苍苍半空闻夕磬
拾橡亭为黄炳赋
世上危机富贵身由来着意鬼神嗔到头钟鼎谁消得正要山中拾橡人
林和靖祠
白云人已矣古屋自苍苔林下误疑鹤水边空见梅市人携酒至歌女掉船回检点幽栖处湖光似向来
元上人见访
昔子青青佩重逢怪衲衣樊笼留不住云水静相依习气余诗句枯禅堕佛机东湖自尘外还带夕阳归
忆张辑
畏景如焚客路尘寂寥山店独吟身多情唯有别时月低傍茅檐巧趂人
宿石潭寺寄黄炳
昨夜湖心共泊船一天星雾宿寒烟朝来极目无洲渚知采苹花何处边
画梅兰竹石
正忆吟牕占竹坡风烟触眼奈愁何梅兰只作从前瘦石上苍苔别後多
春恨
马上东风吹酒醒空将春恨到江亭飞香寂寞无寻处烟映晚山深浅青
庐陵黄炳筑亭所居侯山扁以赤松子自号赤松亭长之官鄂渚为赋诗
仙人遗世不曾愁但欲相期汗漫游亭长祗今闲未得南楼孤啸望神州
雾中早行
行人馍糊画中影高树夭矫空际云楼台几处半隐见三岛梦断犹纷纭
秋思
风落叶间残点雨月窥牕下不眠人秋清一片无谁领并作诗愁入鬂新
松雪
隂崖未知晴松雪自在白可恨晚风颠飞寒乱苔石
次韵宴坐画图
京尘倦来归故山喜还璧淡交松桂在昔别猿鹤忆晚知闲味深甘为幽讨惑尚念身在山佳处恐未识看山须全境一览尽目力伊谁有巨神亭亭挂空碧吾闻古灵匠能事露翰墨盘礴溟涬初大素含黼饰妙手斡玄微链此石五色天机一呈露真宰惜不得写出万古愁苍茫思何极烟村带远市云树出峭壁有人闲倚栏飞鸟亦自适俗间重小景局促无奇特五日十日画大类宋楮刻谁会悠然心醉来眠对客
酴醿
东风暖送龙蛇起丽日晴烘玉雪香可惜开时春向晚不教桃李见清芳
客里
客里何如度岁华春风香却一番花山行转处闻鷄犬杨柳隂隂卖酒家
纪梦
烟岛空蒙一鹤飞天风满袖自吟诗觉来犹似非人世花影栏干月上时
送张辑游宣城
君抚渊明底様琴肯於弦上要知音相逢尘事不挂口别去清愁总上心听雨夜牀孤旧约看云秋壑想幽寻他年跨鹤相过否应笑浮名雪满簪
道中见茶花
朝来露湿欲寒天谁赏幽芳古道边风味十分留贡焙浮花正自不须妍
巧夕添丁
书来知有喜客梦应维熊久作庭闱别遥知笑语同充闾非我愿钓濑是家风莫学天孙巧如愚肖乃翁
琵琶洲
琵琶古怨犹凄清何年一抹横烟汀人言随波高下如浮萍神鳌背负能亭亭不知水仙宫殿碧皎洁玉弦遥映云锦屏胡沙万里音尘絶独与鹦鹉愁青冥天际归舟认髣髴江头寒月伤伶仃悄然夜久天籁起往往恍惚游百灵秋风嫋嫋兮水泠泠俗耳筝笛兮谁能听我眼如耳耳如鼻妙处不言心独醒钧天住奏三十龄石钟水乐遗林垧岂有宝器终飘零一朝詄荡开天扃帝命下取呵六丁陶梭共起变化随雷霆古余山色空青青
池阳道中
脱叶舞风过别岸湿云含雨上晴天修途喜借晚凉得幽鸟一声生翠烟
挽陈邵武
前辈闻如此今人见未多难将通介论不在语言科胄监开华近樵川借抚摩乡评最期望一梦只南柯
夜投荒店戏成
唤起吹松火开门问带嗔随行曾有米同伴几何人乱秆铺添荐残篱拾作薪夜寒难得酒烦扣隔山邻被檄乐平至鸣溪渡有山与南丰军山同名者余昔从岭庵谢先生梦得游先生于吾畏友也豪於诗说军山之峭拔畅其吟怀自昭武徙家於市山筑室曰西牕以朝夕对焉尝命余记之余时从西牕樽酒论文为乐如是者十载今先生已矣感而赋诗
江西絶顶挿晴空此地山名偶自同唤起西牕十年梦一樽何处酹诗翁
重到地藏院
泥泞行良苦青山且眼前题诗如昨日倒指已三年僧榻寒宵雨渔村落照烟薄游聊复尔终拟老林泉
寄张辑
不见吾张辑新诗何处吟身留江介远秋入夜凉深灯影还家梦蛬声倦客心归来及佳节细把菊花斟
建德县梅山寺
公退逢长日清游到宝坊山围露天小径遶引溪长苔壁晴云湿松轩暑月凉钟声半归路回首暮苍苍
叨第後日者自谓奇中索诗
儿时意气谩骑鲸几向栏干袖手凭今日逢君成一笑却惭窗下读书灯
风雨宿湖心
渺渺平湖四接天孤洲曾系夜来船持鞭又逐风尘去却忆秋蓬听雨眠
新晴
滑路愁骑马晴天好放船水纹揺倒壁花影弄晴川梦寐驱驰在光隂少壮迁心期犹浩荡搔首白鸥前
舟中夜雪
落帆侵夜色客思正凄凄风撼潇湘覆云连宇宙低洒篷吹乍急欹枕听还迷懒堕无清兴谁人访剡溪
七夕
纎巧逐时新谁将大雅陈天孙古机锦笑杀世间人
送戴式之
自小寻诗出江湖今白头应嫌少陵读不似子长游风雨夜愁枕莺花春醉楼吟边消息好怀古问沙鸥
茅舍
村居远城市独木渡塘坳迸笋补篱竹落松添屋茅童归携酒榼客至得盐包随分山中好低檐燕有巢
憇田家
昼问田家憇相呼隔短篱负薪髽引犊挑菜跣携儿沙井和鰕汲村舂夹稻炊老翁评贵粜覼缕旧年时
过江东
落花时节过江东浓緑山头间小红野店日长春寂寂柳隂揺扬酒旗风
骑牛图
乃翁骑牛驴驮儿松间提挈羣僮随驴逢短桥儿回顾牛背推敲了不知
戏友人
今朝有清兴无处覔诗人寺占房空鎻窗窥榻有尘寻芳知尚早报谒未应频只在城中醉烟云满澹津
孤鴈
一鴈度岑寂空流音响哀云沙天地濶霜雪羽毛摧力小知机早心危见影猜芦洲迷处所飞遶正徘徊
蒙斋先生赋张通守佚老堂次韵
拂衣归去白云闲佚老堂中天地寛黄发可教供鞅掌青山聊足对高寒杖藜行乐春风软纸帐佳眠晓日团林下未应忘世事并烦寄语谢家安
菊
寒林色枯槁粲粲篱菊鲜冷艳无俗韵孤芳弄秋妍金晶与高洁未觉阳和偏岂无儿女花谁能制颓年
欧阳道士归自临安
洞穴云生牕户凉道人宴坐但焚香向来游遍王侯第还似山林意味长
张辑冯去非话别
此夕真成别幽怀欲语谁梅花霜月晓独起咏君诗
夜读晋书
南来未省有良图可更清谈傲五胡抚卷兴怀千载事一牕风露夜檠孤
午憇僧房
黄尘吹不到禅房牕纸风翻叶叶凉触热行来牵昼梦孤篷听雨下潇湘
忆山中
山中桂香满无复向来游官事何时了一年孤负秋
即事
僧屋藏深坞渔舟带远汀谁教双白鸟来点暮山青
野兴
身闲归未得野兴日翛然抱牍无来吏寻诗即散仙盃明松罅月座引石根泉有客知余意清风三两弦
重九後五日游齐山
官痴缚辰酉节物如相负兹游未觉晚黄花落吾手没鸥江自迥脱叶山新瘦凄凉千载心西风一搔首
湘中
千古怀沙恨凄凉何处论坐看宗国事安用一身存落叶西风岸孤舟半夜猿年年江月白为照独醒魂
寓京城和曾左曹韵
日日思君君不知京尘染尽带来衣客心正自伤飘泊更看湖边花片飞
车马声中又日斜可堪芳草思天涯来时忆别山中桂今见长安栀子花
闲居
尽日门前草青青不染尘生书方破卷幽鸟忽啼春失意成高兴多闲信懒身不须忧世事廊庙有经纶
观北来倡优
见说中原极可哀更无飞鸟下蒿莱吾侬尚笑倡优拙欲唤新翻歌舞来
李贾携诗卷见访贾与严沧浪游
石屏新卷里曾得见君诗大册烦来教平生慰梦思高标去尘远古道少人知汝与吾宗好风骚更属谁
新竹
树头不动天无风六月还当日正中唯有满林新长竹别生凉意袭帘栊
月
只道今宵月出迟云间不觉上多时夜深花影如清昼何处山头一笛吹
二水闻角
少日乡闾不解愁闲听画角起谯楼西风依旧阑干月独自潇湘万里秋
军行
野人自说老为农旧识戎装纸画中近日军行浑见惯儿童嬉戏学刀弓
子陵滩
西风吹雨暮江寒想见当年独把竿不是君王思故旧何人知有子陵滩
一榻从容话岁寒相忘共作布衣看云台诸子成何事万古清风一钓竿
泛湖
四边天共水漫漫身在鸿蒙缥缈间忽见浮空青一抹舟中人说是湖山
慈湖墨竹
先生万虑尽空时元气浑沦可得窥还有发生消息在挥毫烟雨一枝枝
戏笔偶然成此耳直将造化论锱铢不知茂叔庭前草有此风烟一夜无
未开梅
老树天机早潜回一点春寒梢方蓓蕾瘦影已精神冷淡看前辈芳菲总後尘更须香共色未是览花人
客里
客里还来此寒灯耿独吟一官江国梦十载草堂心木落秋声小蛬孤夜思深驱驰空自许冉冉鬂霜侵
戏诗友谈仙
君期汗漫游不敢问所适赠别亦何有当办鹤一只还疑是凡羽不任载仙质乘烟宁假此聊以壮行色淹留非牵俗应未得良日空令施肩吾久待问诗律
秋怀
秋怀不到梦历历数寒更坐得楚天白吟教湘水清残灯揺壁影片叶坠堦声起看孤城雾人间事又生
初注清湘令寄冯深居【去非】
深居定何处无便寄声频旧别芝山月相思楚水春白云生梦远华发折腰新料得今书到看题笑故人
上饶界首伤曾殊
故人曾此赋梅诗人共梅花一梦非欲唤青山话前事西风吹泪湿征衣
秋风
门与姑山对溪边有故庐别来三径菊闲却一楼书水碓长腰米村船巨口鱼秋风归去好留滞意何如
戏友人
怪得诗情减一分知君为学有新闻尘中毕竟闲人少独自开樽对白云
早行
修程避昼炎中夜征夫起虫声荒郊迥犬吠衡门闭行行月色淡微霞露天际永怀高卧人幽梦绕苍翠
西湖
何处春晴好西湖元已朝马嘶堤上路船过柳隂桥敲竹寉声起弄泉花影揺坐看游客尽烟水思迢迢
闰九
前月登高去犹嫌菊未黄秋风不相负特地再重阳
顔范祠堂
顔范新祠番水阳邦人来此识纲常海波澒洞孤峰峭天宇清明一凤翔英蹟重寻余古帖高情犹想赋秋香奸谀骨朽今安在三叹前贤死不亡
张德庆挽诗
擢第家声在通班宦路亨为亲迟受邑未老谢专城活计诗书富岁寒梅竹清闲中将道眼醉梦笑功名九衮犹身健联麾见子荣笏牀欢节序鸠杖话平生世久伤零落吾犹及老成酸风吹苦泪一为典型倾
调古
调古人能听眉长世共妍家山夕阳外心事落鸥边弟妹知何在风尘祗自怜孤灯照危坐不是少林禅
道傍木犀
路人攀折半成荒何似山中自在芳可耐西风相料理为谁消得许清香
示园丁
种竹宜踈延夜月浇花须早趂晨隂溪边钓石勤时扫恐有诗人来醉吟
舟中夜酌别邓均
共对船头月通宵语未终乡关几岁别笔墨小时同江影高低树秋声断续鸿相逢弹草草明日又西东
发清湘
归棹将秋色三湘是胜游湾囘仍小屿滩过尽平流临水闻僧磬隈岩隐钓舟江头每佳处沽酒小夷犹花树移方活丁宁莫损残待逢春意暖开与後人看酒任随车载诗从就柱刋料应吟赏处说着种时难我树未花开其如行色催遥怜今岁雪谁看一庭梅余俸刋诗卷归程卖酒盃轻舟下滩稳鸥鹭不惊猜
系舟
古?人家少苍茫此系舟闺中今夜月江上晚风秋一水萦寒梦双鸿乱远愁湘源知不恶吾意肯淹留
夜行舟
忽报风波息梢人倚柁看开船星斗转吹笛水云寒犬吠知村近乌啼觉夜阑儿童将白石敲火趂晨餐
道中
客思晓寒凝初阳树外昇气蒸茅屋雪声裂野池冰倦路行偏远思山隐未能仆夫愁过岭遥指最高层
冬日同赵与臻闲过雷园
地幽元在郭景好即为春相约同来者能闲有几人风池行坠叶晴隙走游尘共尔烟霞契交情淡更亲
寄邓均
题书对残烛几日到江濆故里经年别清秋此夜分【阙】
映雨风细慢移云数鴈声初过知【阙】
任机宜新圃
小斸烟苔地春生一笑间亭邀邻圃树台挹隔城山幽梦壶天晓清时幕府闲旋移花尽活容我醉来攀
岳麓寺
几层攀石磴高寺白云边台旧怀人古泉幽想寉僊远帆湘浦树暮角楚城烟长是登临处沧洲意惘然吟到湘江倚钓篷秋风日日望空蒙偶来上到阑千处却指孤城夕照中
次韵菊花山人沈庄可见过之作
借得山中集尘埃一半侵读来知句好老去向谁吟高义先投刺忘怀肯抱琴茅斋亦相约樽酒要同斟
重过雷园
静处人来少园扉本不关寒丛凄古径落日思空山倚树吟情远临池立影闲晚林看更好一抹冷烟还
湘川
【阙】　　　　分【阙】　几年乍逢如未识相问【阙】凄然月色秋看【阙】　声夜听圆醉来共乡语不觉是湘川
兵火後还里
十载青山几战尘还家何处访亲情儿时巷陌今难认却问新移来住人
宿泽心
自从孤棹背乡关几度麻姑梦里山此地不知何洞府石间松?水潺潺
夜发湘城
西风吹客衣一舸载书归肯为身谋便而令心事违橹声江月碎人影水烟微渐觉寒城远沉沉击柝稀
雪梅
报道梅边雪未休披衣晨起上帘鈎孤根清健元如许空为花寒一夜愁
定王台观雪
清晨吟思独凴栏十二楼中白玉寒此地古来风雪里有人惆怅望长安
【阙题】
【阙】客【阙】　　　　　　竹傲睨若无人风神【阙】岩谷主人延客【阙】山中酒新熟饮酣出素书【阙】篆不可读欲问度世诀长啸振林木轩然别我去举头但黄鹄
乐斋
顔巷当年事同门自少知谁言公子贵心与古人期望柳寻花意吟风弄月时人琴无处问空想考亭诗
琴
孤松风下弦秋清湘江湛湛湘山青一声吹入天冥冥何处白鹤飞来听
菊
秋篱霜露寒独立尔良难不作过时恨从教耐久看风流沾腊蘂臭味忆骚兰孤淡逢心赏幽香故未阑
大虎头滩
闻说前滩大虎头行人愁絶欲囘舟世间多有虚名误不见钱塘海逆流
过囘鴈
【阙】　　　　　　　　南来知【阙】
到青湘
客里今年月相逢几处圆行穿湘水际愁到楚云边屋内灯明路椽间瓦见天州城何处是遥指隔山烟
旋摘盆柑
金丸手自摘色味香三絶从来天者全风韵迥然别
参蒙斋先生
陋巷颓然号庶几更无言说最精微何人参了【阙】
江湖小集卷十一

[book_title]卷十二
<集部,总集类,江湖小集>
钦定四库全书
江湖小集卷十二　　　　　宋　陈起　编毛珝吾竹小藁
唐乾元中元结序箧中集有风雅不作几及千年之叹盖为沈千运独挺於流俗而发柯山毛元白诗人之秀者也通今逹古蓍蔡後生采诗之家得其一二如宝肆中犀璧混於螺月惜其以文自晦不求於时吟藁一帙章不盈百清深雅正迹前事而写芳襟深有沈千运独挺一世之作奚祗嘲弄风月而已哉千运之诗世不多见元白驰轶驾於天壤间岂不能接殊响於当世我师古人喜而序之宝佑六年戊午四月八日荷泽李龏和父
西兴
蚤暮船争渡都城隔岸间昔为渔钓地今住利名关潮探尘中事年催客里顔水僊花又发吾欲老江湾
寓池之清夷堂
堂静草侵廊覊怀未易忘近城知郡圃有佛即僧坊恶句书盈壁空樽垒到墙使君临宠外满月树苍苍
送客游吴
水乡秋易冷珍重过吴淞在旅虽难遣於诗莫厌攻一轮僧寺月半夜客船钟况有贤州牧知音是旧逢
小至
九地阳初动披衣起拥鑪门前初去马窗外渐啼乌云色呈金未梅梢破玉无焚香待天晓点易自研朱
庐山栖贤寺
名重於诸刹前贤旧隐踪无人知有路满树忽闻钟瀑壮山疑裂云深寺若封或传遗藁在三叩昔时松
登黄岗清淮门
风吹芦叶江头路江水江天共秋暮边淮寒早客行稀只有征鸿向南去征鸿自去书不来远衣未寄凴谁催孤城惨咽暮笳起城下荒榛接淮水
种竹
山居无力尘居俗有客劝予惟种竹种成贫家可骤富翠色琅玕遶君屋清晨荷锄斸溪岸分得溪光入城绿暮年百事课功迟坐待春风满林玉
墨龙
真人尸居雷八荒断砖残墨生苍茫儿桓下九渊黑神光倒射角与亢【平声】明明元气淋漓蹟水底焚槐海波赤周流万化元无极姑使人心识天则
湘江
湘江谁道无情水宝瑟声寒愁帝子安知日月在中天万古重瞳元不死楚南楚北千里云持香遥礼云中君莫起悲风助骚怨兰枯菊瘁不堪闻
东风
东风煦妪如慈乳欲报生成恨无所自粘花片作班衣起捧春醪劝春举傍人笑我老如许我亦笑渠将及汝梅花也笑柳都舞君如不饮出童羖
浙江潮
白鹇旧事随波去太极隂阳自吞吐长虹夜贯黑头船四纪沙迎相公路冯夷作剧真等闲五都有客雄其间上林三官浪忧国千年海底生铜山
桧瀑
娲皇失补天南角一道银河落君屋又疑元气自周流不然泻尽谁能续瀑边老桧尤可人髯踈骨瘦皮鳞皴崩崖欲压全不惧夜半潜蛟暗来去
富川邂逅戚叔开
百虫阫蛰鴈奔忙君从何来两袂霜大冠如箕盖齐鲁此地无乃惊吠厖钓竿曾笑江河窄尺水无容投犗【介】客取羝为君向东軷一声裂石扶桑白
虎丘
阿鸿血染吴苔碧气彻重泉埋不得千年至宝复归天颠倒海中飞霹雳至今荒怪列虞初罅石千寻骇游客寺边别庙是何神月黑伽篮问周易
月
人言月里仙人住隐跃?萝树根兎玄霜捣就亦多年不见有人曾得度清光偏照边城秋城边白骨胎王侯王侯白骨卒未已龟蚌吸月独不死
丹阳馆
渡江第一南来驿几度华堂延鴈客百年运逐晓云空愁杀鞮宫老无职南徐今日古阳关不断歌声祖离席国讐已复事尤多折损年年春柳碧
富池庙
船头蜀锦三千尺倒影长虹浸寒碧相逢不是紫髯郎鹦鹉洲边眼生棘江头箫鼔杂灵鸦人道隂兵曾护国安知楼下雪千堆不是吞曹气冲激
秋日即事
黄花暴日香欲醉黄蜂抱香暖欲睡老夫邂逅亦欣然一段先天画前意喧喧归雀聒丛篁夕风欲转明朝霜花揺蜂醒我亦觉斜阳一片秋茫茫
甲午江行
百川无敌大江流不与人间洗旧仇两国久通三聘使诸公忽负百年忧边寒战马全装铁波阔征船半起楼一举尽收关洛旧不知消得几分愁
寓兴国之十咏亭呈诸友
断垣荒棘疑无路忽有幽亭一亩余不称郡侯来把酒偏宜野客借观书临堦汲水防苔滑隔岸看山爱柳踈非有旧交时下顾十分风味落樵渔
中年
中年已悟昔皆非正学无师更可悲诗道纵能通阃域圣经曾未涉藩篱拟从周子参无极更为东莱续近思适意舞雩时一咏区区何用苦吟为
寓泉之定空寺
斋钟声断佛香销闲步虚廊转几遭浊世自缘君不舍青山岂是俗难逃鸟如留客音声好松似骚人意气高因悟夙根元自有栽培功浅长蓬蒿
掩卷
盈箱积案欲何如误尽苍生半属渠陆?外谁无负学臯陶前是读何书凿开素朴惟三画斵碎真淳遂五车安得六经行世外民风尽返结?初
谢胡默堂
剏新小阁尽难成肯借山翁养病身万事不忧知有命数椽分庇可无人观书漆几明于镜欹枕藤床软胜茵终恐傍门心未稳敝衣虽敝每驰神
寓泉之安溪
已恨逢人语不通更堪烟岭隔千重山城纵是如花好海雾终愁似墨浓远信断无鸿可寄故乡惟有月相逢间于荔绿蕉红处步屧时留到晚钟
雪
无雨无云晓色乾忽惊瑰璧满檐端不教声到窗前觉应恐愁添屋下寒占瑞农官寻玉尺析醒公子索金盘柴门睡起无多事卷上疎帘带竹看
关心
关心岁月似惊波少日无成奈老何别久帝京知事少住长客久识人多典衣沽酒盃难满借壁题诗宁易磨早信出门无遇合故山只合守樵柯
通之海山楼落成
千寻雉堞一朝兴五马行庖此落成地峻鬼神愁设险楼高星斗听谈兵霞羞彩帜依山歛月鬬金盃出海明更有万堆飞石在屹如八阵镇南荆
凤凰台
江山依旧昔人非多少兴亡问不知鴈去又逢重到日凤归安得再来时风吹木叶随渔艇霜压芦花出酒旗特地待吟吟未稳数声昬笛戍楼吹
学道
学道先须学忍贫緼袍蔬食当华珍抠衣所欠参前辈开卷犹欣见古人暗坐雨窗心似月冷眠雪屋气如春向来酷意耽吟事今亦相忘越与秦
赠碧
鸢飞鱼跃两悠悠造物何心莫问休但得一盃长在手不须万户更封侯人间有梦何非蝶物外忘机即是鸥我亦青鞵行脚者会摩铜狄话重游
人才
但得人才即治安不忧外侮敢相干学关世道方为士业晓农家始是官国力在兵堪用少朝奸如贼欲驱难岂无一代奇男子抱膝无言静处看
和张梅深四首
几踏槐花角寸长担簦羞作老来忙立身早慕千层塔閲世今知百戱塲从辟谷来惟嗜酒自栽梅後不烧香人生底为青衫急亦有秋荷可制裳
其二
不用悲歌抚铗长古无人可免身忙存心未必耕无地涉世难忘选有塲新别水云书尚湿旧题松桂笔犹香只缘误触神丹走惆怅京尘涴薜裳
其三
我策曾无一策长一生蚁踏历闲忙持经佛寺新投社寄食田家旧筑塲古剑放教龙逐律残书分与蠧餐香不愁死去无名在化作千年老鹤裳
其四
鳬鹤都休较短长静非无用动非忙闲将诗卷排科甲戱把文秤列战塲无地可施行话柄有天须监格心香功名细看时来耳珍重渔蓑即衮裳
古出塞
初说戍渔阳俄传出定襄朝朝征马过春草不曾长
山月
山月共徘徊山泉酌一盃诗成无
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>