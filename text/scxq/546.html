<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="彊村语业·序,彊村语业·跋,彊村语业·卷上,彊村语业·卷中,彊村语业·卷下,彊村语业全文在线阅读,彊村语业全文在线下载,大玄古籍书库">
<meta name="description" content="词别集。近代朱祖谋著。三卷。龙沐勋民国二十一年(1932)跋云:“前二卷为先生所自刻,而卷三则先生卒后据手稿写定补刊者也。”二卷本有民国十三年张尔田序托鹃楼刊本,三卷本有民国二十二年刊《彊村遗书》本、民国三十八年薛氏崇礼堂刊《清季四家词》本。民国二十六年开明书店排印陈乃乾辑《清名家词》本,则并为一卷,较通行。先是光绪三十一年(1905)朱氏“从半塘翁旨,删存所自为词三卷,而以己亥(1899)以前作为前集,曾见《庚子秋词》、《春蛰吟》者为别集附焉,后又增刻一卷,而汰去前集、别集,即世传《彊村词》四卷本也”(">
<title>彊村语业_朱祖谋_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">彊村语业</span> <br/>
          作者： <span class="inputVal" id="bkauthor">朱祖谋</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]32475</span> <br/>
          说明： <span class="inputVal" id="bkdec">词别集。近代朱祖谋著。三卷。龙沐勋民国二十一年(1932)跋云:“前二卷为先生所自刻,而卷三则先生卒后据手稿写定补刊者也。”二卷本有民国十三年张尔田序托鹃楼刊本,三卷本有民国二十二年刊《彊村遗书》本、民国三十八年薛氏崇礼堂刊《清季四家词》本。民国二十六年开明书店排印陈乃乾辑《清名家词》本,则并为一卷,较通行。先是光绪三十一年(1905)朱氏“从半塘翁旨,删存所自为词三卷,而以己亥(1899)以前作为前集,曾见《庚子秋词》、《春蛰吟》者为别集附焉,后又增刻一卷,而汰去前集、别集,即世传《彊村词》四卷本也”(龙跋),晚年始订其词为二卷。《彊村遗书》所收《彊村弃稿》一卷、《剩稿》二卷、《集外词》一卷,均在《语业》所载之外。另有民国七年孙氏四益宧排印《鹜音集》本《彊村乐府》一卷。近又有1992年岳麓书社排印钱仲联辑《清八大名家词集》本。</span> <br/>
          封面： <span class="inputVal" id="bkimg">Z_20277.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]彊村语业
[book_author]朱祖谋
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]32475
[book_dec]词别集。近代朱祖谋著。三卷。龙沐勋民国二十一年(1932)跋云:“前二卷为先生所自刻,而卷三则先生卒后据手稿写定补刊者也。”二卷本有民国十三年张尔田序托鹃楼刊本,三卷本有民国二十二年刊《彊村遗书》本、民国三十八年薛氏崇礼堂刊《清季四家词》本。民国二十六年开明书店排印陈乃乾辑《清名家词》本,则并为一卷,较通行。先是光绪三十一年(1905)朱氏“从半塘翁旨,删存所自为词三卷,而以己亥(1899)以前作为前集,曾见《庚子秋词》、《春蛰吟》者为别集附焉,后又增刻一卷,而汰去前集、别集,即世传《彊村词》四卷本也”(龙跋),晚年始订其词为二卷。《彊村遗书》所收《彊村弃稿》一卷、《剩稿》二卷、《集外词》一卷,均在《语业》所载之外。另有民国七年孙氏四益宧排印《鹜音集》本《彊村乐府》一卷。近又有1992年岳麓书社排印钱仲联辑《清八大名家词集》本。
[book_img]Z_20277.jpg


[book_title]彊村语业·序
语业二卷，彊村先生晚年所定也。曩者半塘翁固尝目先生词似梦窗。夫词家之有梦窗，亦犹诗家之有玉溪。玉溪以瑰迈高材，崎岖于钩党门户，所谓篇什，幽忆怨断，世或小之为闺襜之言，顾其他诗，如何匡国分，不与素心期。又曰，夕阳无限好，只是近黄昏。岂与夫丰艳曼睩競丽者。
窃以为感物之情，古今不易，第读之者弗之知尔。先生早侍承明，壮跻懋列，庚子先拨之始，折槛一疏，直声震天下，既不得当，一抒之于词。解佩纕以结言，欲自适而不可。灵均怀服之思，昊天不平，我王不宁，嘉父究訩之忾，其哀感顽艳，子夜吴趋，其芬芳悱恻，哀蝉落叶。玉溪官不挂朝籍，先生显矣。触绪造端，湛冥过之。信乎所忧者广，发乎一人之本身，抑声之所被者有藉之者耶。复堂老人评水云词曰，咸同兵事，天挺此才，为声家老杜。
余亦谓当崇陵末叶，庙堂厝薪，玄黄水火，天生先生，将使之为曲中玉溪耶。迨至王风委草，小雅寝声，江濆飞遯，卧龙无首，长图大念，隐心已矣。慬留此未断樵风，与神皋寒吹，响答终古，嚮之瘏口哓音，沈泣饮章，腐心白马者，且随艰难天步以俱去。玉溪未遭之境，先生亲遘之矣。我乐也，其无知乎，我寐也，其无吪乎。是又讽先生词者，微吟焉，低徊独抱焉，而不能自已也。
甲子嘉平月，遯堪居士张尔田引。

[book_title]彊村语业·跋
右彊村语业三卷，前二卷为先生所自刻，而卷三则先生卒后据手稿写定补刊者也。先生始以光绪乙巳，从半塘翁恉，删存所自为词三卷，而以己亥以前作为前集，曾见庚子秋词、春蛰吟者为别集附焉。后又增刻一卷而汰去前集别集，即世传彊村词四卷本是也。晚年复并各集，釐订为语业二卷，嗣是不复多作，尝戏语沐勋，身丁末季，理屈词穷，使天假之年，庶几足成一卷。而竟不及待矣。伤哉。
先生临卒之前二日，呼沐勋至榻前，执手呜咽，以遗稿见授曰，使吾疾有閒，犹思细定。其矜慎不苟如此。兹所编次，一以定稿为准，其散见别本，或出传钞者，不敢妄有增益，虑乖遗志也。
壬申初夏，龙沐勋谨跋。

[book_title]彊村语业·卷上
归安朱孝臧古微
长亭怨慢·苇湾重到，红香顿稀，和半塘老人
侭消尽、涉江情绪。风露年年，国西门路。绀海凉云，昨宵飞浣石亭暑。乱蝉高柳，凄咽断、薲洲谱。莫唱惜红衣，算一例、飘零如雨。
迟暮。隔微波不恨，恨别旧家鸥侣。青墩梦断，枉赢得、去留无据。试巡遍、往日阑干，总无著、鸳鸯眠处。剩翠盖亭亭，消受斜阳如许。
鹧鸪天
梦里云屏度几重。兰期犹暖旧欢丛。镫飘绣扇花如睡，歌咽金船酒不醲。
春寂寂，恨悤悤。凤城凉信又归鸿。缄情欲托天边月，知道高楼雨是风。
暗香·秋宵倚阑，月华如水，记去年留滞江上，莲史饯我于讬鹃水榭，正此日也。伤离念远，不能无言
素天烟邈。点去鸿两两，碧云楼角。梦约不来，一翦微波渺难托。伤别伤秋未算，还点鬓、新霜经著。渐逗入、隔岁相思，花底歇深酌。
谁觉。背虚幕。正不耐夜吟，玉绳低络。五湖计错。乡国薲花渐非昨。何况空江画桨，悽荡损、萧娘眉萼。待寄语、江上水，月华又落。
祝英台近
烛花凉，炉穗重，妆面半帘记。罗扇恩疏，消得锦机字。绝怜宽褪春衫，窄偎秋被，楚云重、梦扶不起。
酒边事。因甚一夕离悰，潘鬓竟星矣。相忆无凭，相怜又无计。愿将心化圆冰，层层摺摺，照伊到、画屏山底。
水龙吟·四印斋赋白芍药，分得肯字
宝阑春去多时，玉奴犹倚东风困。浓姿泪洗，伶俜不许，雨酥烟晕。素靥消尘，冰绡委佩，强支娇俊。自谢郎去后，银毫蘸浅，瑶台路，无人问。
相谑湔裙未肯，伴酴釄、殿将芳讯。西园后日，蔫红无数。渐吹成粉。何况飞琼，将离歌罢，素鸾无信。向月明空见，一枝凝露，恼新霜鬓。
解连环·七月十四日坐雨有作
雨凉无极。傍西池渐浥，画屏猩色。怅倦旅、呼酒阑干，数不断唳鸿，远天如墨。乱叶流红，蓦惊散、鸳鸯踪迹。对飘烟暗烛，罨画古帘，悄然乡国。
绿窗已拼怨抑。又天涯树树，哀响搀入。便有约、重梦香丛，怕前地漂花，总凝愁碧。打尽枯荷，几曾减、秋塘波力。但赢得、镜棱泪点，断云共滴。
鹧鸪天·九日丰宜门外过裴村别业
野水斜桥又一时。愁心空诉故鸥知。凄迷南郭垂鞭过，清苦西峰侧帽窥。
新雪涕，旧弦诗。愔愔门馆蝶来稀。红萸白菊浑无恙，只是风前有所思。
齐天乐·马神庙海棠百年物也。花时寥寂，半塘翁吟忆见贻，依韵报之
锦窠春湿红云透，匆匆故宫芳事。冷甃延娇，温泉罢浴，催换东风人世。婵媛梦里。尚刻意新妆，洗烟梳霁。妒极瑶台，玉妃无语正愁悴。
绿章惆怅再乞，夜深障滟蜡，心绪无会。怨凤箫寒，嫠蟾幄暗，消尽燕脂浓泪。横陈艳绮。肯输与西廊，媚春桃李。不嫁含章，堕梅馀恨蕊。
乌夜啼·同瞻园登戒坛千佛阁
春云深宿虚坛。磬初残。步绕松阴双引出朱阑。
吹不断。黄一线。是桑乾。又是夕阳无语下苍山。
梦芙蓉·罗睺岭为趋戒坛谭檀柘分道处，茗憩书壁，用梦窗韵
溪霞明断绮。带东风客雁，筍将十里。镜空春路，心绪淡蛾外。泛萸谋野醉。年年催载秋被。盼客山灵，惜愁鬟未整，莺语乱呼起。
转首瑶台眼底。疑有双成，结束连环佩。旧尘如梦，还付乱云洗。驻鞍消茗翠。斜阳冷透峰意。未怯春寒，知游仙路近，微步响风水。
绕佛阁·崇效寺楸花最盛，往年徐芷帆、养吾兄弟花时辄宴赏其下，予季、彦偁閒亦一至。养吾下世，眴已五年，彦偁墓亦宿草矣。芷帆作楸阴感旧图徵题，属笔泫然，不止黄垆之悲也
绀烟敛霁，香外梵歇，颓照萧寺。珠露飘蕊。惯催俊侣年年贳春醉。
画阑再倚。谁料素约，和恨难理。残酹沾地。夜深定有秋魂暗惊起。
蠧壁字零落，细数词流空百辈。何况故人伤高当日泪。总冷透西风，邻笛凄异。断鸿知未。有一样西堂，孤坐无睡。绕花阴、梦痕如水。
莺啼序·龙树寺饯别高理臣府丞、张次珊参议，用梦窗丰乐楼韵
轻阴傍楼易暝，带春云步绮。画阑绕、冻柳初荑，暗结沈恨天际。细禽唤、年光冉冉，荒波荡晚疑无霁。殢离人、肠断斜阳，絮点飘坠。
十载东华，对酒念往，信孤根自倚。镜中路、窥熟西池，楚吟流怨红翠。赋深情、兰荃绣笔，泪花迸、铜仙铅水。惯伤春，蝶悄莺沈，梦醒何世。
刘郎老去，咫尺蓬山，倦数旧游美。天外紧、东风一信，绛蕊颠倒，缥缈鹃声，误人归事。银河夜挽，珠宫晨叩，香笺飞出回鸾篆，悄冥冥、海阔星垂地。情丝怨极。长宵雾阁云窗，顿抛乱红嫠纬。
横汾旧曲，采石新吟，料画轮正迟。怕点检、炉薰花外，笛谱梅边，酒醒觚棱，凤城十二。东门帐饮，西台车马，江湖头白回望处，惜芳菲、须掩伤高袂。白鸥去矣难驯，燕幕孤棲，荡魂万里。
菩萨蛮
西洲风紧骄禽唳。文梁乳燕棲无地。相望郁金堂。氤氲心字香。
芳悰山黛蹙。自转商丝轴。郎意未分明。绿窗闲梦惊。
又
鲤鱼风蹴波鳞起。黄姑夜叩星宫事。含笑敛冰梭。微霜新过河。
钿筝长短柱。掩抑声无主。梦里掷青梅。苑花交扇开。
又
花翻宝勒新丰骑。沈沈芳昼金铺闭。山枕腻红消。当筵鸾帕抛。
锦机无气力。密绪双双织。心事篆烟灰。春罗书字来。
又
茱萸锦束胡衫窄。乘肩倦态偎花立。回扇唤风来。春窗朱鸟开。
压愁麟带重。多谢行云送。虬箭水声微。飘镫人不归。
又
蜂衙蝶馆参差对。行轩四角流苏缀。一霎谢桥风。蛮花委地红。
玉珰缄翠札。曲折何缘达。商略解连环。人前出手难。
又
弱杨睥睨秦蘅老。驮金走马长楸道。宝带鹔鹴裘。东方居上头。
背丸珠错落。脱手翻阿鹊。际海发红桑。箙心花箭香。
又
闹红满镜冲单舸。叠澜不定铢衣亸。新语约餐霞。恨无书报他。
留仙裙裥薄。倾盖鸳鸯觉。锦字太无凭。闲愁携手生。
又
昨宵解带翻成结。侵晨翠幌当风怯。莫近水西阑。回身罗衣单。
琴心相尔汝。梦断秦台侣。笺管发秋慵。镜心閒泪红。
踏莎行
照水单衫，飘香小扇。晚凉愁倚阑干遍。冷鸥三两不归来，镜心一夕红衣变。
经醉湖山，伤高心眼。秋来画取芜城怨。谢堂倦客总魂消，无人泪湿西飞燕。
河渎神
烛树蜡烟微。花袍白马来时。天吴移海绿尘飞。日夕灵风满旗。
湿雾冥冥斑竹院。野鸦如阵回旋。帝子不归秋晚。单衾沈梦铜辇。
临江仙
花底相思无处说，香残独烬依依。春寒分付与单棲。比愁量锦瑟，和恨卷罗衣。
谁信谢娘香阁畔，天涯锦字凄迷。柳花风起乱莺啼。莫将孤枕泪，寻梦月西时。
遐方怨
消粉■（上彔下皿），减香筒。屈膝铜铺，为君提携团扇风。泣香残露井边桐。一秋辞辇意，袖罗红。
琴调相思引
吹梦东风懒似云。占人怀抱是歌颦。雁行低尽，零乱一筝尘。
独自意行僵宝瑟，两边闲泪阁罗巾。小帘朱户，依旧去年人。
玉楼春·分和小山韵，同半塘、伯崇
目成已是斜阳暮。谁分合欢花下住。心知明月有圆时，身似断云无定路。
当时不合多情遇。风卷红英随水去。莫敧单枕故相寻，梦里已无携手处。
又
橹声鸦轧吴音似。不寄吴娘机上字。只凭楼下去来潮，将取尊前新旧泪。
浴兰携手年年事。消尽笙歌沈醉意。花时不是不伤春，说与春愁真解未。
又
少年不作消春计。孤负酒旗歌板地。好天良夜杜鹃啼，今日逢春须著意。
斜阳烟柳回肠事。小雨阑花千点泪。等闲寻到眼前来，欲避春愁除是醉。
斗鸡回
惊飙吹幕，推枕琼瑰满。玉镜窥，双娥浅。讳说相思，带罗宽一半。
江郎恨极天涯，重见怕逢春晚。尺素书，香罗荐。解得连环，半床弦索乱。
唐多令·衰草和穗平
扫断马蹄痕。消凝油壁尘。翦红心、霜讯催频。一道玉钩斜畔路，已无意，斗罗裙。
浓绿镇迷人。兰苕凄古春。换年年、冷戍荒屯。泪噀西风原上火，怕犹有，未招魂。
燕山亭·寄题郑叔问蓟门秋柳图
消尽毶毶，斜照淡黄，一夜惊鸦无数。移恨汉南，旧日阑干，只有乱尘随步。眠起无端，便忘了、龙池烟雨。何苦。又按彻伊凉，换他金缕。
身世愁寄孤根，是禁惯清霜，伴人羁旅。西风笛里，满眼关山，丝丝系春不住。自怯宫腰，几曾为、倚帘人妒。归去。还梦绕、一天风絮。
绮寮怨·为半塘翁题春明感旧图
笛里呼杯人尽，冻醪和泪凝。对冷月、卧仰空梁，枫林黑、断梦无凭。年时黄垆聚别，伤高眼、倦客相向青。怪瘴花、悴折朱丝，悤悤去、夜壑寻坠盟。
最是故人茂陵。摩挲翠墨，情怀似醉还醒。细说飘零。有哀雁、两三声。天边唤回辽鹤，教认取、旧春城。诗魂定惊。花阴甚处是、尘暗生。
丑奴儿慢·龙树寺西楼对雪
低鸦数羽，飞破湿烟零乱，暗愁引年涯消与，凝白阑干。瘦倚筇枝，梦华城阙有无閒。琼楼阴重，玉妃倦舞，还恋清寒。
不见灞桥，酥融流水，玉照归鞍。剩林表、黄昏山色，怨入秦鬟。笛里天涯，缟衣将梦莫轻还。琅玕斜处，梅尘未洗，难理孤欢。
齐天乐·鸦
半天寒色黄昏后，平林渐添愁点。倦影偎烟，酸声噤月，城北城南尘满。长安岁妟。又啼入延秋，故家啄遍。问几斜阳，玉颜悽诉旧团扇。
南飞虚羡越鸟，乱烽明似炬，空外惊散。坏阵秋盘，虚舟暝踏，何处衰杨堪恋。江关梦短。怕头白年年，旧巢轻换。独鹤归无，后棲休恨晚。
瑞鹤仙·得悔生长安书，却寄
满春衫泪汙。西雁到、客枕离魂轻度。城南旧韦杜。料天涯一样，看花如雾。秦筝漫谱。怕酒边、尘涴玉柱。问麻鞋万里，孤拜杜鹃，谁识臣甫。
月色今宵换尽，解忆长安，两家儿女。残年倦旅。菰芦约、渺何许。上高楼莫望，江南春好，斜阳时候最苦。纵青山无恙，谁管断云去住。
鹧鸪天·庚子岁除
似水清尊照鬓华。尊前人易老天涯。酒肠芒角森如戟，吟笔冰霜惨不花。
抛枕坐，卷书嗟。莫嫌啼煞后栖鸦。烛花红换人间世，山色青回梦里家。
高阳台·除夕和韵
红冷籸盆，墨枯彩帖，年涯消尽谁催。一寸春心，等闲都著寒灰。今宵才信东风懒，负冷吟、残醉情怀。问关山、笛里梅花，几度吹开。
声声不分邻家鼓，把朦胧台榭，残梦惊回。马影鸡声，天边消息还猜。虚堂冰雪凌兢甚，怕过时、春不归来。最无聊、照取吴霜，婪尾深杯。
石州慢·用东山韵
一枕春酲，相伴画堂，羁绪天阔。江南信息沈沈，水驿芳梅谁折。荒阑偎久，未信笛里关山，玉龙犹噤黄昏雪。空外暮笳声，送飘镫时节。
歌发。闹红香榭，归鹤春城，顿忘离别。留恋斜阳，只有鹃声凄绝。不知临镜，画出几许宫眉，新妆消与愁千结。拥髻已无言，又窥人黄月。
喜迁莺·用梅溪韵
玉虫寒滴。照落梅帘户，浅春犹隔。恻恻生衣，迢迢促漏，人定水沈烟直。做成情味苦长，忍俊镜奁颜色。倦吟罢、伴西楼坠月，今夜愁客。
欢迹。忍泪忆。几许旧家，点检閒箫笛。凤屧轻尘，鸾钗密绪，吟入怨红悽碧。也思寻梦去，花外路、何曾经历。睡未著，又一襟、乱愁无隙。
烛影摇红·上巳同半塘、南禅登江亭
残墨山容，为谁青到钩帘处。荻芽平岸乳禽喧，依旧湔兰路。消送流光过羽。冷禅天、丛铃碎杵。芳游何在，清角无端，吹愁如许。
春尽天涯，茂园心醉思归赋。好天良夜旧东风，谁信啼鹃苦。欲采薲花寄与。绿窗深、心期又误。危阑休倚，乱掩斜阳，浮云无数。
倦寻芳·陈止斋和张端士夏日诗序云，屈原贾谊陶渊明文辞皆喜道孟夏，而悲乐不同，虽所遭之时异，要亦怀抱使然耳。今年立夏后，沈阴阁雨，凄然如秋，天时人事，其悲乐似有适相应者。拈此以记，惜无由起止斋而质之
剩寒著梦，空绿生烟，莺燕惊晚。似客东风，花外暮笳吹散。落日鹃声流水急，连天芳草王孙怨。黯河桥，正垂杨恨结，倚帘人远。
甚饾饤、阴晴天气，一线山眉，相对凄展。凭遍回阑，未称画罗轻扇。经乱池台歌舞歇，沾愁樱筍时光贱。镇无聊，又黄昏、雨丝飘断。
阮郎归
夜窗书眼怯开帷。镫花收焰时。五更寒月不相随。上廊林影迟。
青史事，碧山栖。蹉跎双鬓丝。十年心事入搘颐。雁声将梦飞。
塞翁吟·苇湾泛秋，晚莲向尽，以美成涩体写之
乱笛回塘路，催换野色珑璁。故情断，坠衣红。涴急雨阑东。客怀未耐秋摇兀，慵对艳锦屏空。暗里忆，旧珍丛。负一舸悤悤。
花宫。星期近，南飞倦翼，憔悴与、津梁梦中。料今夜、西池露下，盼不到、太乙仙槎，怨入高鸿。鸳鸯最苦，睡稳荒波，犹梦薰风。
蕙兰芳引
飘簟水花，浅凉浸、绀纱新觉。堕一点风萤，知是扇罗倦扑。漏长梦短，去路阻、屏山天角。想怨吟难就，背烛玉绳西落。
暗笛谁家，飞声三四，水调参错。算料理风情，深浅泪都无著。题红词费，桂宫隐约。清夜阑、谁熨小眉愁萼。
眼儿媚
雨声回润故衣篝。得酒病怀休。舞红消尽，西风还送，叶叶心头。
行云不受秋拘管，将梦上空楼。夜凉双雁，分明说与，天路閒愁。
齐天乐·独游龙树寺，有怀半塘、次珊
高林叶叶无留意，长安顿惊秋少。泪掩疏襟，愁呼断角，新结伤高怀抱。归艎路渺。对摇落沧洲，梦痕千绕。立尽斜阳，故人不共雁程到。
清游经乱更减，旧时嵌壁句，空委烟草。故国骖鸾，飞仙拥鹤，消息微闻江表。离心悄悄。付一笛黄昏，水风残调。寄语南云，茂陵人渐老。
声声慢·辛丑十一月十九日味耼赋落叶词见示，感和
鸣螀颓墄，吹蝶空枝，飘蓬人意相怜。一片离魂，斜阳摇梦成烟。香沟旧题红处，拚禁花、憔悴年年。寒信急、又神宫凄奏，分付哀蝉。
终古巢鸾无分，正飞霜金井，抛断缠棉。起舞回风，才知恩怨无端。天阴洞庭波阔，夜沈沈、流恨湘弦。摇落事，向空山、休问杜鹃。
花犯·辛丑除夜
影屏山，镫唇碎语，春痕似依旧。夜堂无酒。怜燕彩谁簪，蜜苣孤守。睡轻厌数残更漏。欺人年事骤。剩浅靥、缃梅三两，飘香黏半袖。
帘栊外边峭寒多，头番问、阆苑东风醒否。芳讯换，还惆怅、缀幡人瘦。箫声送、背邻笑语，容易到、林鸦惊散候。料镜槛、飞鸾尘涩，新妆愁里斗。
虞美人
水堂烟月消眉萼。梦断琼枝约。低颦深坐未应知。何事粉香和泪湿罗衣。
暝空筝语西楼起。吹絮帘重倚。看人花底酹清歌。不信一春梦雨比愁多。
花心动·花朝
若个花枝，称东君、年年尽情妆点。舞趁绣幡，歌节金铃，不是等闲惊燕。隔墙还结秋千社，却抛撇、浓春一半。谢桥外、东风冷透，探芳心眼。
似水流年未绾。空万缕千条，丝杨搓怨。一样水西，挑菜光阴，只是凤靴人远。扇纨扑蝶分明约。思量后、妆慵歌懒。闭门又、阑干乱红涴遍。
木兰花慢·送陈伯弢之官江左
听枯桐断语，识君恨，十年迟。正溅泪花繁，迷归燕老，春去多时。相携。梦华故地，怪单衣、无路避尘缁。锦瑟看承暂醉，白头吟望低垂。
差差。津馆柳成丝，离绪费禁持。问何计消磨，夕阳宦味，逝水心期。鸱夷。旧狂漫理，已沈阴、江表杜鹃啼。莫上吴台北望，斜烟乱水凄迷。
倦寻芳
镜尘掩瘦，帘月通愁，人病孤馆。伴客残春，禁受药烟飘断。旧著香罗经酒殢，新调繁轸当歌懒。暂朦胧，有铜街咫尺，钿车雷转。
便侥倖、城乌啼散。更箭沈沈，窗曙犹浅。未必成眠，慵极半衾生恋。雁过时飘闻笛泪，花开翻恼登楼眼。楚云浓，料输他，簸钱庭院。
霜叶飞·秋晚奉使岭南，晦鸣悔生，集中圣斋，用梦窗韵联句录别，越日待舟唐沽，感音寄和
乱云愁绪孤帆外，随风飘著燕树。倦程先雁下沧洲，寒带丁沽雨。甚一霎、飙轮过羽。微尘惊见红桑古。怕更倚危楼，海气近、黄昏换尽，酒边情素。
何况北极觚棱，东门帐饮，怨歌今夜难赋。简书猿鸟意苍茫，空觅荒鸡语。梦不入、莼丝半缕。商量听水听风去。剩恨笛、飞声罢，寂寞鱼龙，觑人眠处。
前调·沪上喜遇半塘翁作
过江人暮经年事，镫床重话秋雨。北风驱雁暂成行，飞泊寒筝柱。伴独客、零宫断羽。天涯惟有啼鹃苦。漫浪说浮家，冷梦落、沧波几队，白鸥同住。
长记堕策吹尘，浮云蔽眼，上东门外歧路。剩烽惊断后归魂，呜咽铜驼语。笑一夕、枯槎倦渡。腥尘还傍蛮江去。要故人、登临倦，自结春帆，素馨开处。
虞美人·拟小山
朝朝愁黛羞鸾镜。肠断安排定。玉梅传盏别筵开。却道未须花谢便归来。
炎洲路在屏风上。酒醒鸣双桨。泪花不惜涴红笺。知道黏天波浪寄书难。
又
瑶台不恨惊鸿远。一样秋蓬转。蜡花陪泪照匡床。唤起盈盈犹是睡时妆。
牵衣怕领年时味。推酒成回避。闲情断作水东流。明日曲房春老燕归愁。
定风波
点镜春姿起翠禽。经年唤醒五湖心。照眼娇梅临水放。惆怅。疏香不上小红簪。
别去云軿千种忆。无益。狂来蛮榼百分斟。江上北书无雁托。休说。海南千里瘴花深。
解连环·赋瓶中落梅
碎钿香迹。引啼烟翠羽，细窥帘隙。黯帐纸、残墨瞢腾，又搀弄麝尘，半消宫额。拚忍清寒，有妆镜、愁鸾偎泣。怅新歌散雪，旧谱暗香，断红无觅。
瑶台梦中误掷。倩仙云评泊，笑靥羞索。待料理、绀玉寒泉，总浸作愁漪，换春无力。未返芳魂，料不怨、高楼横笛，伴黄昏、背镫瘦影，翠尊酹得。
梦玉人引
误惊鸿，梦沧江上，未归客。斜月空舲，慵对冷枫拈笔。潮落潮生，荡旅情、半付沙头风笛。眼底凌波，比行云难觅。
锦屏罗扇，到如今、零乱旧欢迹。镜语星星，小蛾经岁愁寂。封与相思，红鳞寒无力。料独坐，背繁霜，不信镫花今夕。
宴清都·壬寅小除夕阳山舟中
饯腊蛮村鼓。声声急、雁边低和鸣橹。琼箫市远，膏炉爓薄，好春何许。横溪数萼娇红，点缀入、迎年秀语。任向夕、雪意垂垂，韩山冷落眉妩。
银荷翠管西船，歌呼簺博，浑忘羁旅。涂笺燥墨，沾杯淡酒，自温眠绪。荒鸡定怜沈梦，是一夜、乡心几处。唤绪风、帆色新年，春程未误。
阮郎归·月夜维舟楞伽峡，山水幽夐，孟东野石龙涡诗序云，四壁千仞，散泉如雨，仿佛遇之
千蕖无蒂著岩坳。飞帘喷雪消。湿云双束怒厓高，春湍不敢豪。
烟橹阁，水镫飘。幽猿三两号。骖鸾仙路夜谁招。月华摇凤箫。
玲珑四犯
未减吴绵，怪睡觉西园，芳讯催晚。一袖炉薰，长阁暗愁成片。天外似墨沈阴，意绪冷、社前归燕。问镜棱、多少铅泪，不涴谢桥尘点。
翠禽啼暝山屏半。报春残、絮花当面。红楼绣箔飘镫夜，犹道东风浅。料理病骨梦中，渐不是、年时罗荐。待诉情无奈，新声涩尽，参差金雁。
烛影摇红·晚春过黄公度人境庐话旧
春暝钩帘，柳条西北轻云蔽。博劳千啭不成晴，烟约游丝坠。狼藉繁樱刬地。傍楼阴、东风又起。千红沈损，鹎鵊声中，残阳谁系。
容易消凝，楚兰多少伤心事。等闲寻到酒边来，滴滴沧洲泪。袖手危阑独倚。翠蓬翻、冥冥海气。鱼龙风恶，半折芳馨，愁心难寄。
摸鱼子·梅州送春，时得辇下故人三月几望书
近黄昏、悄无风雨，蛮春安稳归了。悤悤染柳熏桃过，赢得锦笺悽调。休重恼。问百五韶光，酝造愁多少。新颦旧笑。有拆绣池台，迷林莺燕，装缀半残稿。
流波语，飘送红英最好。西园沈恨先扫。天涯别有凭阑意，除是杜鹃能道。归太早。何不待倚帘，人共东风老。消凝满抱。恁秉烛呼尊，绿成阴矣，谁与玉山倒。
浣溪沙
独鸟冲波去意閒。坏霞如赭水如笺。为谁无尽写江天。
并舫风弦弹月上，当窗山髻挽云还。独经行处未荒寒。
又
翠阜红厓夹岸迎。阻风滋味暂时生。水窗官烛泪纵横。
禅悦新耽如有会，酒悲突起总无名。长川孤月向谁明。
诉衷情·癸卯七夕，和梦窗
鸾軿秋讯有无閒。桦烛掩屏山。琤然露井梧韵，惊梦绛河还。
无别语，拥眠鬟。泪阑干。兰丛风起，未抵针楼，罗荐新寒。
前调·又和
网丝飘断水沈烟。银鸭稳双眠。侵衣露点如雨，坐看月流天。
苕岸路，棹觥船。是何年。倚楼心事，清绝罗衣，原耐秋寒。
解连环·秋感，和梦窗
绪牵愁结，被蛮薰沁骨，素天无极。傍露井、叶叶疏桐，信经过暮凉，画秋真色。罢酒阑干，雁书断、浮云东北。望三山凿翠，尺海涨尘，有情难忆。
登临故欢尽掷。觑新霜镜里，乌笑头白。待叩君、密约鸾钗，怕著枕睡酣，暗销瑶碧。梦入关榆，但流恨、沈沈寒汐。背西风、怨蛩细语，伴人絮得。
唐多令
廊荫转疏槐。圆蟾明上阶。倚空尊、凉梦徘徊。多少清湘瑶瑟怨，几曾有，鹤飞来。
镫萼半成灰。短书千里回。报岩扃、晚桂都开。前度凭阑人换尽，问何事，恋天涯。
齐天乐·芙蓉
轻红不上琼娘靥，重重步幢新亚。麝发潮妆，霞融腻玉，临镜冰丝成把。春魂渐化。委香箧仙衣，冷云齐卸。唤起伶俜，载秋单舸为谁迓。
褰裳人去未久，画阑凭不热，前度游冶。艳锦霜初，斜阳木末，愁入黄昏无罅。仙城梦罢。剩铅泪偷淹，忆君清夜。月堕江空，翠绡何处写。
金缕曲·久不得半塘翁书，赋寄
下殿扁舟具。傍沧江、经年坚卧，西风孤旅。不近弹棋中心局，依旧埋忧无路。枉赢得、兰成词赋。袖墨淋浪神州泪，算韩陵、片石差堪语。歌不得，独弦苦。
竹西未是无佳处。只呑声、杜鹃再拜，低头臣甫。海气荒荒蛟龙恶，我亦枯槎倦渡。尚梦绕、镫床风雨。散发相从明朝事，问江干、鸥鹭平安否。须为报，尺鱼素。
前调·书感，寄王病山、秦晦鸣
斗柄危楼揭。望中原、盘雕没处，青山一发。连海西风掀尘黯，卷入关榆悴叶。尚遮定、浮云明灭。烽火十三屏前路，照巫闾、知是谁家月。辽鹤语，正呜咽。
微闻殿角春雷发。总难醒、十洲浓梦，桑田坐阅。衔石冤禽寒不起，满眼秋鲸鳞甲。莫道是、昆池初劫。负壑藏舟寻常事，怕苍黄、柱触共工折。天外倚，剑花裂。
夜游宫·舟夕孤坐，榜人折临水小梅枝为供
吹水疏香讯早。绀壶煖、回镫一笑。零乱苍鬟枕函小。似罗浮，月昏黄，梦中到。
天黯吹笙道。细禽傍、空尊啼绕。起换伤春旧年稿。断无人，理红簪，岁华老。
喜迁莺·罗江舟夜岁除，和梦窗
风镫摇暮。饯阑岁暂阁，瘴江双橹。分客饧枝，看人花胜，依旧故年游旅。香泛舵楼松火，红上岩阴橘户。燕来早，问残寒消尽，芳音回否。
闲处。孤梦寄、烟驿几签，斗挂苍山午。流怨回潮，年涯催送，不送蛮帆一羽。自酹屠苏无味，慵倚蕙炉划句。漫移枕，看槃花烛卷，红云成缕。
六丑·甲辰元夕，舟泊端州郭外，水镫喧阗，嗑然其为春矣
又东风渐起，恨海角、酬春无力。市楼半尘，笼镫摇素壁。芳意疏隔。暗里年光去，闹蛾欢会，渺瘴江孤驿。谁家喷起中流笛。驾稳蓬莱，六鳌咫尺。沈沈万波吹息。惹踏歌一笑，飞棹无迹。
篷窗人寂。拥膏炉焰直。旧侣琼箫冷，谁话得、铜驼梦绕香陌。恣鱼龙曼衍，春城如墨。金钱换、短宵欢刻。瞢腾里、不省当头自有，素娥真色。骖鸾事、分付愁客。到夜深、点滴方诸泪，银荷对拭。
浣溪沙
梦熟烟江十四程。鬓丝堤柳两盈盈。年芳随水漫无情。
落酒东风梅便旋，冲帆细雨燕将迎。春愁把笔自然生。
齐天乐·木棉
烛龙飞上珊瑚岸，殷空万镫成蕾。干掩斑鳞，得衔绛噣，凝作连溪朝采。烟滋露溉。就中著温茸，岁寒曾耐。老尽春丛，可怜朱凤故巢在。
越王台畔丽质，照人风雨夜，天半无晦。茧蝶移家，蓉砂变景，谁睇孤根岭外。交柯未改。好留驻年年，祝融幢盖。梦结扶桑，日华擎翠海。
减字木兰花·舟泝湟江，风雨凄戾，交旧存没之感，纷有所触。辄缀短韵，适踵八哀，非事铨择也
淮流如黛。六月吴篷欢共载。解袂悤悤。兵火连天照海东。
一官垂死。诀我联绵书七纸。风义平生。惭愧山阳范巨卿。（平湖何笛帆锡骅）
又
蜕君句律。夹巷过从穷日夕。霜月槎枒。走上樊楼卖酒家。
竹林游在。记写八分招阿买。曙后星孤。留得传家一砚无。（长汀黎嘳园先生承忠）
又
苍髯树颏。落落潜郎三十载。馀事荆关。冷笑浓云邋遢山。
荒亭接叶。点笔便为求米贴。不办归帆。竟了京尘粥饭缘。（长兴张叔宪先生度）
又
支离病骨。一殉浮名成解脱。破寺回飙。夜夜归魂季母招。
苔花及榻。命烛论心恒见跋。何处沾巾。斗酒青山北郭门。（安吉施旭臣浴升）
又
盟鸥知否。身是江湖垂钓手。不梦黄梁。卷地秋涛殷卧床。
楚宫疑事。天上人间空雪涕。谁诏巫阳。被发中宵下大荒。（富顺刘裴邨光第）
又
蓬莱一谪。谁挽使还文字职。得丧虚沤。瞥眼惊藏巨壑舟。
相过魑魅。纠纆幽忧非尔意。神理绵绵。记坐高斋十六观。（道州何砚孙维楝）
又
交游海里。眼看联翩鸿雁起。病骨西风。一夜霜摧镜面蓉。
百身何赎。累我阿连三日哭。池草春枯。泪尽西堂梦也无。（固始秦野篁鸿声）
又
剑头微吷。海水刺天漂热血。惨月中庭。谁解张弦受广陵。
富春一角。零乱岩花朱鸟啄。白首何归。山色无人问是非。（桐庐袁重黎昶）
谒金门
窗网黑。四面春寒无极。绕树惊乌啼磔磔。泪花红纬湿。
换了罗衣无力。愁梦玉关消息。密誓鸾篦君不忆。强寻明镜隙。
又
花漏急。回步地衣红窄。舞袖郎当随促拍。主人翻是客。
今日云屏芳席。明日残鹃荒驿。塌地阴云浓似墨。梦中何处立。
清波引·勿幕亭、酌泉亭在连州巾山麓
小澜不整。是当日、流杯佳境。翠茵偎冷。野风荡愁醒。玉濑散空响，定有餐霞人听。自怜才净闻根，又飘落、午时磬。
孤游惯领。倚危岫、云意未定。地炉供茗，对烟绪摇暝。清泠在山性，肯负辘轳修绠。坐恐一片奁冰，鉴人尘影。
摸鱼子·清明雨夜泊英德，寄弟闰生
一更更、滴篷凄雨，天涯人自消受。倦游谙惯江湖味，禁得病怀僝僽。吟未就。伴孤影幢幢，飐幕镫花瘦。离魂暗逗。又禁火年光，看云心事，迸入夜钟后。
还山约，过了春鹃啼候，轻帆依旧孤负。廿年社燕秋鸿迹，多少泪华沾袖。君信否。便烧烛联床，不是寻常有。薲花十亩。要药裹商量，书奁料理，垂老镇厮守。

[book_title]彊村语业·卷中
天香·珠兰
分畹青瓷，通帘翠押，酥怀晚艳多丽。■（外勹内盍）叶无尘，宫黄初麝，小馥度人疑醉。素纤细摘，清露湿、珠娘秋佩。钗串新装钿粟，衣络旧融檀泚。
一瓯点将春焙。话恹恹、瘴乡身世。谁省旧香消黯，渐凝鲛泪。孤醒阑宵似水。怕零乱、流苏梦难理。自翦南沈，芳心倦矣。
木兰花慢·西斋坐雨，威如书至
露凉花堕夕，浅秋在，水西阑。看照鬓清波，疏人翠箑，惯得幽单。更残。睡迟病枕，有哀蛩、和笛咽尊前。独客慵忺越醖，故人新费吴笺。
居然。画扇好青山。邀梦发苍颜。奈秋鸿踪迹，江蓠易撷，津柳难攀。愁端。背镫自理，过中年、禁得雨声闲。莫道沧江岁晚，惊尘不到鸥边。
前调·程使君书报半塘翁亡，翁将之若耶上冢，且为西湖猿鹤之问，遽逝吴中，赋此寄哀。时方为翁校刊半塘定稿，故末章及之
马塍花事了，但持泪，问西泠。信有美湖山，无聊瓶钵，倦眼难青。飘零。水楼赋笔，要扁舟、一系暮年情。才近要离冢侧，故人真个骑鲸。
瑶京。何路问玄亭。九辩总无灵。算浮生消与，功名抗疏，心事传经。冥冥。夜台碎语，咽漂风、邻笛不成声。泪眼尘笺未理，礼堂谁分平生（昔年和翁生圹词有云，傍要离穿冢，尔何心，长安市。翁笑曰，息壤在兹。岂谶耶。）。
夜飞鹊·香港秋眺，怀公度
沧波放愁地，游棹轻回。风叶乱点行杯。惊秋客枕酒醒后，登临尘眼重开。蛮烟荡无霁，飐天香花木，海气楼台。冰夷漫舞，唤痴龙、直视蓬莱。
多少红桑如拱，篝笔问何年，真割珠厓。不信秋江睡稳，掣鲸身手，终古徘徊。大旗落日，照千山、劫墨成灰。又西风鹤唳，惊笳夜引，百折涛来。
喜迁莺·琼台长至，和梦窗冬分人别韵
沧洲程别。正冻涩酒怀，稀逢南雪，谯角宵长，客衫春瘦，金线绣床都绝。倦拥蠧签叶乱，自听黎讴箫节。恨两鬓，是清霜新点，繁枝羞折。
南越。梅讯渺，帐底暗香，愁与青镫结。多事东风，天涯容易，轻送琯葭声噎。甚时斗槎回泛，心翦柔波春阔。寻梦去，怕离烟遮尽，沙边黄月。
六幺令·忆西园池上红梅
石阑棲影，零乱几枝玉。年年冷漪荒翠，心事孀娥独。一笑飞琼戏挽，消得珠成斛。料量金屋。吹箫声里，唤起新妆倚修竹。
谁信空尊易泣，颠倒伤春局。多少飘麝楼台，落靥东风扑。莫为题琼客去，流怨松陵曲。翠禽还宿。却收镫火，自下罗帏梦蛾绿。
祝英台近·钦州天涯亭梅
掩峰屏，喧石濑，沙外晚阳敛。出意疏香，还斗岁华艳。暄禽啼破清愁，东风不到，早无数、繁枝吹淡。
已凄感。和酒飘上征衣，莓鬟泪千点。老去难攀，黄昏瘴云黯。故山不是无春，荒波哀角，却来凭、天涯阑槛。
南乡子
流转信天涯。扑鬓清霜镜里催。驿馆浓花无意劝，深杯。消得闲愁淡荡回。
倦眼若为开。古鬲双烟小炷培。自卷单衣推枕起，徘徊。似有春鸿软语来。
烛影摇红
叠鼓沈阴，粉梅飘昼馀寒酽。社前双燕不归来，梁画凝尘掩。容裔丝杨翠飐，怯东风、新愁潋潋。才收镫火，未结秋千，芳情凄艳。
无故黄莺，背人啼湿沈香槛。一春欢事水东西，除酒消愁靥。别梦银屏万感，正移心、筝弦未敛。笑声归路，洒面狂花，黄昏尘黯。
虞美人
芳时独客怜书札。著酒还慵答。才因蕙草忆罗裙。无数东风惊梦不成云。
冥冥一浦沈香雨。碎镜流花去。未能无恨对春潮。赚得回帆心眼到今朝。
琵琶仙·送朱敬斋还江阴
残酒辞春，渺千里、岸草征袍同色。离绪轻结，柔杨丝丝怨行客。茸帽底、暄风暗咽，荡愁满、乱云江国。越缦离声，吴艭俊约，须记今夕。
是蛮海、飘泊归来，甚临别、天涯又寒食。颠倒玉觞无味，苦低垂头白。人意比、飞花更懒，怕隔年、冷了词笔。好趁蒌甲光阴，醉君重碧。
徵招·残暑方炽，起秋一雨，园林户箔洒然，碧池风来，竹声戛戛落波际，敷簟水西榭，与闰生弟夜话。依白石自制腔写之，並拈其诗中句发端
人生难得秋前雨，天涯对床今夜。倦客总无眠，尽挑残红灺。卅年哀乐话。未消得、酒杯陶写。断续檐声，辘轳乡绪，併时萦惹。
图画。白薲波，扁舟月、何时唤人东下。问讯五湖盟，有群鸥来迓。葛巾慵未卸。似客燕、尚迷残社。水窗晓，明镜徘徊，觑素丝盈把。
月华清·乙巳中秋，和西■（上艹下耘）
玉籁消凉，林霏散夕，上帘人在香径。憔悴圆姿，栉栉细云遮定。露槃空、天袂知寒，树香老、画阑悬暝。谁省。问山河小劫，几多残影。
桂殿秋酲未醒。待诉与方诸，泪珠哀迸。万感孀娥，禁得管弦凄哽。渐抛残、旧舞霓裳，好催放、破空金镜。倾听。是谁家怨笛，待他端正。
秋霁·园夜卧雨，莼鲈之思益深，和梅溪
别枕潺潺，障暗雨帘衣，晕冷镫色。悴叶凉喧，晚蛩愁咽，病怀惯禁秋力。倦吟暂息。梦痕宛转莼丝碧。问故国。谁眷、夜阑孤坐瘴乡客。
惊卧岁晚，乱落江蓠，钓竿沉吟，诗卷疏寂。背西风、残鹃苦说，青铜欺鬓盛年白。归事布帆从办得。怕酒醒後，惊见画里湖山，采珠荒水，捣尘新驿。
西平乐·别西园作
灌木愁鸦，露莎抛锦，离思暗落回廊。弹墨单衣，勘书深烛，清欢草草三霜。看抱叶香枯翳镜，连雨萍沈败艇。西风渐老，冥鸿去翼成行。谁许惊尘海角，红荔颗、绊稳北归艎。
蕙帘萝幌，仙书映掌，花药澄湖，虹月英光。消不得、能言怪石，凿空灵槎，说甚虞翻宅徒，陆贾书新，一夜江湖梦已凉。梁燕再来，巢尘簌簌，炉穗愔愔，怅望天涯，罢酒阑干，凭谁指与斜阳。
清平乐·夜发香港
舷镫渐灭。沙动荒荒月。极目天低无去鹘。何处中原一发。
江湖息影初程。舵楼一笛风生。不信狂涛东驶，蛟龙偶语分明。
木兰花慢·岁除苦雨，兀坐篝镫，赋此遣怀
洗梅根堕粉，换年事，雨声中。看蜜炬笼花，籸盘添胜，围幕香重。楼东。曙鸦未起，黯歌尘、犹颤好帘栊。吟与玉笺旋引，曲游金埒还慵。
欢悰。半冷翠盘龙。多事买吴篷。笑黄柑未擘，洗妆清靥，惯湿春风。相逢。镜屏梦底，问岁寒、宫袖几时红。双举流霞漫劝，老怀翻恼琼钟。
庆春宫·结草庵拜半塘翁殡宫作
颓堞衔烟，昏钟阁水，野鹃唤近清明。华表羁魂，黄垆吟伴，暗尘房槛深扃。断云玉笥，感词客依稀有灵。新腔愁倚，一琖泉华，还荐芳馨。
哀弦冻折谁听。凄唳修萝，山鬼逢迎。蓬岛尘狂，芝田日晏，梦游翻羡骑鲸。泪珠千斛，拚一向、寒原纵声。孤留何事，身世浮沤，休问残僧。
乌夜啼
西楼一夜潺潺。玉炉残。只有杏花同度五更寒。
春潮长。空凝望。木兰船。不信归期锦字更开看。
柳梢青·虞山蒙叟湖上句云，主人要悟虚舟理，但看红妆与翠微。晨起独至定香桥观荷，口占短章，聊为叟语下一转。倘所谓我转法华也耶
一角风漪。文鳞吹去，锦羽捎回。娖队頳赪霞，弄珠无力，明镜徘徊。
虚舟自解忘机。漫消领、红妆翠微。三宿湖山，廿年尘土，谁是谁非。
烛影摇红·月夜泛舟里湖，遍串六桥並丁家山而归，山椒一园，歌鼓彻曙
压镜秋姿，四山浓黛和愁敛。浴空蟾影转斜河，三五凉萤闪。清景人閒易欠。洗閒情、筒杯未酽。窣波钟罢，归尽连钱，蜻蛉孤泛。
欺月珠镫，隔花飘出閒阑槛。乱催阿滥聒清宵，鱼鸟应微厌。残画沧洲半罨。挂西峰、苍龙睒睒。昏鸦醒未，风外稀疏，重城更点。
齐天乐
幽花一暝秋如梦，恹恹翳镫笼帐。泪匊冰绡，愁量锦瑟，香咽纤魂还傍。凄风自飏。卷叶叶罗衣，冷薰空桁。谁侣雏莺，梦游分影夜江上。
多情最怜小玉，结连环短佩，仙步来往。旧月钩阑，残云镜盝，供得閒人惆怅。孤欢半强。任落拓江湖，楚腰慵唱。起玩凉星，沸帘筝线响。
西子妆·叔问卜筑竹格桥南，水木明瑟，遂营五亩，证以吴郡图经，跨流而东，陂陀连蜷，为吴小城故墟，怀昔伤高，连情发藻，眷念昨年结邻之约，几时可遂，因次其韵
池粉濯妆，市箫掣泪，半染吴根残土。挂谯凉月照啼乌，换当年、锦帆歌鼓。吴春旧赋。奈倾国、不消再顾。故宫颦、剩瘦杨眉样，斜阳愁处。
鸥邻阻。竹粉连墙，未办双屐步。一尊还约看山来，敞书帘、淡蛾迎户。哀歌漫度。问开遍、棠梨谁主。咽荒壕、夜夜漂花最苦。
前调·酬吴彦复
津柳著阴，夜窗歇雨，梦醒青山归晚。渺然华发坐沧波，怪十年、故怀轻换。清杯恨溅。任拂拭、星文锈断。傍西风、睨画堂多少，偎人残燕。
西池宴。屈戌铜铺，但有愁一片。玉楼帘影至今垂，睡冥冥、翠瀛三浅。迷阳唱倦。倚沈醉、蛾眉青眼。怕重逢、墨泪单衣渍满。
三姝媚·秋夜饯北客离席，闻歌感音成拍
烛花摇短夜。扑帘衣新霜，唳鸿来迓。劝酌清吭，是未秋云鬓，泰娘声价。掩抑弦弦，传怨入、吴兰残帕。彩笔休辞，无数閒愁，泥他陶写。
门外酸风凄射。又送客衰兰，短亭嘶马。换叠阳关，促翠筵圆月，背人西下。似酒流年，禁几度、觥船狂泻。便逐鸱夷归舸，沧江恨惹。
齐天乐·寒夜，同麦孺博、潘弱海
黄昏连树拳鸦噤，江寒笛声不起。拥叶惊波，呼风断角，凄别归鸾千里。镫窗自倚。渐冰折吴绵，薄醪慵理。尚有残香，夜深不暖旧心字。
荒鸡空唤倦旅，未应霜霰集，谁整归计。箭水繁声，棂纱淡色，落尽凉蟾无寐。西楼翠被。怕一夕将愁，玉珰难寄。曙蜡红啼，梦痕持泪洗。
渡江云·沪上遇伯弢，旋复别去，歌酒相劳，声为此词
江风残酒夜，软潮半落，带梦卷回帆。断镫春尚浅，溅泪看花，冷约背梅崦。嘶骝罢跃，渐领略、荒雪江南。吟望低，白头谁侣，照坐有颓蟾。
恹恹。哀时词赋，送老关河，搅尊前百感。休更将、危阑烟柳，分付何戡。明朝照鬓秦淮绿，怕雨昏、风暝愁兼。歧路语，重逢竟湿青衫。
扫花游·花朝微雪，和梦窗
罨空淡色，黯杏叶河梁，燕风微峭。冻波乍嫋。卷愁心似惜，乱沙鸥老。觑冷春红，细踏瑶光镜晓。唤吴棹。怕幽约五湖，花梦稀到。
楼观还缥缈。是乱蜃飘寒，碎玉凝照。度春草草。被琼妃断却，翠温帘窈。倦笛飞梅，怨咽江城变调。柳绵早。误东园、凤靴人扫。
八声甘州·暮登灵岩绝顶，叔问为述半塘翁昔年联棹之游，歌以抒怀。用梦窗韵
倚苍岩、半暝拂春裾，千鬟乱明星。信闲僧指点，愁香黏径，荒翠通城。故国鸱夷去远，断网越丝腥。消尽兴亡感，一塔铃声。
招得秋魂来否，对冷漪空酹，渴梦难醒。问琴弦何许，飘泪古台青。好湖山，孤游翻懒，又咽风、哀笛起前汀。拕筇去，小斜廊路，双屧苔平。
玉连环
花翻歌扇衣香卸。梦云低亚。沙棠双桨绮罗尘，愁不耐、沧波泻。
风定絮花凝榭。晚莺闲话。不辞高馆领春寒，坚坐看、斜阳下。
满路花·寒食酬叔问，和美成韵
寒馀北崦风，晴压东阑雪。睡凫香四泛、邻烟绝。青门忆否，十里丝杨折。玉笺连梦阔。蜡苣灰枯，汉宫尚斗芳节。
闲愁天与，杜宇声声血。和春催去棹，沧波接。危阑拍遍，才信哀歌切。中坐弦能说。说行路难，为君刻意伤别。
前调·清明再和，简叔问
阑枝过笔低，鸟迹书苔破。泉香霏杏粥、催新火。花悭酒殢，一茧愁丝裹。乱叠书围坐。薄午帘阴，病怀惟称颓卧。
红芳无主，欢计年年左。春湍流白日，谁关锁。江湖满地，梦引樵风过。野鸥慵胜我。一棹相寻，世外应有人呵。
卜算子
千片恼吴花，接叶莺调语。睡烬明窗一穗烟，梦响长廊雨。
愁著倚阑时，歌断临觞侣。自惜流光辗转看，泪湿弥天絮。
渔家傲
绕榻书签兼画帧。朦胧散帙何曾竟。老去不禁茶力猛。微睡醒。风炉煎术供秋病。
万里碧云生雁兴。行行书破青天影。楼月半升帘薄暝。阑独凭。商音满耳无人听。
又
香椀愔愔镫翳翳。冷萤开阖绿窗纸。著枕搜吟工夜计。无一字。瞢腾倦眼惟思闭。
泣露哀虫妨短睡。梦回綀幕凉于水。策策高林丸月底。中夜起。秋声何与闲人事。
木兰花慢·陈伯平使君饮席话旧
傍沧浪桂树，素心写，小山篇。笑楚制荷衣，吴讴簜节，萍泊何缘。飞仙。素云拥处，要手■（左奭右斗）、南斗洒人閒。不用流霞滟引，镜中留得朱颜。
幽禅。一榻煮茶烟。丝鬓几年前。惜冥冥此意，繁忧沈陆，孤梦攀天。鸥边。后期守定，理双纶、同上五湖船。莫话沧桑事影，湘心一碧潺然。
洞仙歌·丁未九日
无名秋病，已三年止酒，但买萸囊作重九。亦知非吾土，强约登楼，闲坐到、淡淡斜阳时候。
浮云千万态，回指长安，却是江湖钓竿手。衰鬓侧西风，故国霜多，怕明日、黄花开瘦。问畅好、秋光落谁家，有独客徘徊，凭高双袖。
蓦山溪·吴城小市桥东听枫园，退楼老人诹古觞咏地也。予将僦居其閒，叔问为相阴阳，练时日，且举宋词人吴应之故事，词以张之。依韵报谢，兼抒近怀
避风孱羽，投老皋桥市。流浪廿年踪，绮（一作“濯”。）春波、故情纨绮。樵风吟伴，长负隔篱杯。珍重意。觅枝巢，分席闲鸥喜。
尘樊海角，削迹疑无地。独树老夫家，谱红梅、艳题难继。压天霜霰，憔悴旧山心。三亩宅，五湖帆，怕说菟裘计。
惜红衣·张园秋晚，草木变衰，昭倚扶病来游，感话近事，和白石
倦侣哀时，长谣送日。断愁无力。病里登台，霜林媚红碧。当唇注酒，持一笑、刚肠从客。喧寂。凉雨雁声，识殊方棲息。
明镫广陌。盈掬狂尘，沧波荡愁藉。湛卢迸泪，去国海西北。断得故山归思，何地钓游寻历。酹晚英无语，知是谁家秋色。
前调·晦鸣、病山别五年矣，荒江卧病，音书寂寥，病山邮示新篇，兼道晦鸣天南宦迹，漂零旧侣，离忧如何，用白石韵寄晦鸣靖州，遂报病山，不胜岁寒之思矣
万感逃卢，孤吟费日。老来心力。雁外封书，蛮云去天碧。离群岁晚，愁万里、閒关迁客。音寂。镫枕倦醒，咽沧波风息。
千班紫陌。鸣殿春雷，青蒲旧声藉。觚棱梦堕，下国斗垂北。手握楚兰何事，不许九关攀历。料爨书繙罢，沥酒碧鸡秋色。
前调·叔问暂客淞滨，屏绝歌酒，楼镫坐雨，兀对忘言，重感旅逸，悄焉叠此
病减霜尊，阴沈海日。苦吟犹力。定侣耽慵，忘情远山碧。匡床踞晚，闻去雁、楼头如客。羁寂。香烬籁沈，阅濛濛千息。
罗窗粉陌。百感无端，飘花泪波藉。樵风但恋，水国送南北。却扫闭关何用，不断乱愁来历。办钓竿幽计，斟酌石湖天色。
荔支香近·皋桥夜集，送瞻园
冻霭官桥镫飐，双画舮。透幕摵摵西风，吹暝凌波路。天东一点凉蟾，导客窥朱户。歌罢，婀娜轻筝雁犹语。
游味浅，漫拍遍河梁句。岁晚江空，赢得倦鸿成侣。红烛楼心，酒醒天涯断肠否。梦委行云一缕。
点绛唇·试镫夜微雪，和梦窗
明雪罗窗，小梅清靥妆初洗。试镫风起。飘断行云地。
漏转琼签，说尽天涯事。愁如水。晓寒笼被。春到檐声里。
六丑·沪上元夕，和梦窗吴门元夕风雨韵
渐梅英堕粉，翠幄暖、花风新掣。翦淞半江，春绡冰晕灭。密逗芳节。细漏丁东际，绣幡双影，近宝台高揭。蕃街走马嘶尘热。雾络消香，波帘卷缬。沈沈酽寒城阙。被琼箫成阵，迆逦吹彻。
吟悰渐歇。况侵年苎发，记起传柑事，情味别。春芳又迟鸣鴂。溅行云倦趁，曲坊巾袜。银荷烬、闹蛾飞绝。不堪是、掷遍金钱换了，旧时明月。歌尘定、犹旋回雪。听笑语、凝白阑干外，清铅暗结。
淡黄柳·吴门重别瞻园
东风晚急，吹得梅成雪。眼看江城寒食节。倒柳邮亭渐绿，十日相从正堪折。
宴歌歇。欢心赋春别。打双桨，访桃叶。剩吴天、客雁寒无列。后夜相思，梦痕何处，来往青溪淡月。
霜花腴·听枫园春集，用梦窗韵
五湖计熟，罢远游春来，怕检尘冠。临水厨清，凿坏山近，端居避世仍难。酒杯自宽。系旧情、长驻花前。算沧波、对席闲鸥，乱愁不遣晚盟寒。
萝薜几人招隐，叹风枝未定，怨咽惊蝉。棋局新悲，镫床昔话，繁吟限日飞笺。待租画船。欠翠眉、歌袖便娟。背斜阳、料理闲身，小枫临镜看。
前调·宋词人之侨吴者，世但称贺方回、吴应之诸贤，叔问谓吴梦窗鹧鸪天杨柳阊门之句，盖有老屋相近皋桥，其点绛唇怀苏州词所云南桥殆指此。又两寓化度寺词皆有怀吴之思，岂垂老菟裘，固以此邦为可乐耶
谢堂倦客，唤酒醒西风，梦老吴皋。烟草横塘，玉梅妆榭，词仙去住无聊。赋情紫箫。又夜深、明月南桥。伴年年、老屋阊门，带鸦黄柳短长条。
宾主百年逆旅，算菟裘一席，占了渔樵。朱邸尊空，青门春去，霜花醉墨飘萧。倦魂待招。料锦鲸（一作“鳞”字。）、犹恋回潮。过江人、漫感山丘，燕来还定巢。
瑞龙吟·寓园饯春，伯弢和清真韵见贻，率酬一解
吴皋路。依旧翠槛交藤，露台临树。年年寒食东风，怨罗恨绮，消春甚处。
倦吟伫。珍重劝归啼鸟，恋人堂户。天涯楚客能狂，对花对酒，低徊梦语。
无限浮云心事，短裾羞倚，摇杨狂舞。归燕惯瞋空帘，人意非故。塗妆晕色，凭写伤高句。何曾见、云屏泪眼，香尘回步。镜里千红去。凭阑待理，黄昏断绪。重叠愁成缕。年事晚、沈沈镫花飘雨。夜长漏促，一筝尘絮。
前调·
市桥面。还是卧柳吹绵，去波明练。芳尘帘阁愔愔，黄昏细雨，游丝自转。
漏催箭。容易曼歌消酒，旧襟须溅。乌衣也怯残寒，谢堂梦醒，春阴絮晚。
抛尽芳华前事，过江人老，行云天远。鶗鴂未休衰兰，歧路零乱。蔫红病绿，今夕愁无岸。不辞到、西窗烛烬，南邻钟断。坐阅狂香卷。误人睡里，清歌渐散。欢绪东风懒。空付与、吴娘哀筝弹怨。后期最惜，横塘帆片。
八声甘州·和柳耆卿韵
殢春残，病酒近黄昏，东风冷于秋。正隔纱烟窈，飘镫雨急，相望红楼。堕絮飞花不了，好计一年休。江水知人意，迎泪西流。
只有高台歌舞，恁半妆易试，急拍难收。觑雕梁如客，惊燕为谁留。涨回波、天涯尘满，怕未堪、重上木兰舟。帘前路，变青芜色，渐引闲愁。
蓦山溪
轻帘四揭，得月前栊早。绕鬓聒饥蚊，小朦胧、园鸦催觉。淙檐一雨，萝桁卷絺衣。新酒盏，短镫檠，料理成秋笑。
炎凉覆手，取次流光渺。不断故山心，被西风、年年吹老。飞鸿将梦，一夕上高楼。携玉笛，问金茎，此意无人晓。
秋宵吟·和白石自制曲
水窗虚，苣蜡皎。梦醒秋堂羁悄。还依枕、正雾雨冥迷，砌虫咽晓。
理愁丝，似乱葆。倦客三年江表。消凝处，是荡晚荒波，际天衰草。
瘦尽青山，未办得、一丘送老。病侵潘令，恨极江郎，揽镜鬓霜绕。天末凉风早。满目江湖，鸿雁信杳。怕高楼、细数流光，横竹吹彻怨未了。
小重山·戊申中秋作
翠湿篁阴小阁寒。酒消浑不耐，越罗单。水薲风起烛枝残。惊禽去，捎响碧琅玕。
投老卧云关。眼中尘事满，素心难。天涯作计理孤欢。无情月，三度病中看。
龙山会·重九泛舟斟酌桥，有忆，和梦窗
一橹秋无罅。故苑荒烟，卧柳楼台亚。五湖帆未整，尘鬓影、窥向流花桥下。回阵侧新鸿，带林际、山眉翠冶。倦芳期、凉丛麝粟。飐风金洒。
还忆对倚商歌，白眼青天，试五陵骄马。楚蓠摇落后，流恨满、邻笛西风残夜。京辇十年心，付杯底、沧波乱泻。醉漫舍、有约待、鸱夷车后挂。
月下笛·闻促织感赋
冷月墙阴，凄凄碎响，替秋言语。羁人听汝。咽愁丝、黯无绪。空阶都是伤心地，恁禁得、衰镫断雨。正宵碪四起，霜弦孤曳，宛转催曙。
愁误。金笼住。伴落叶长门，枕函慵诉。回纹罢织，旧家零乱机杼。西风凉换人閒世，问憔悴、王孙几度。等閒是、变了潘郎髮，梦寄谁去。
安公子
雨气昏园夜。夜声风叶行空榭。倦泼深杯，人不醉、数南谯更罢。见暗里、霜蟾影壁虚弦挂。偏背镫、卧起都无那。渐晓笳淒动，吹落琼瑰盈把。
重叠鱼书迓。避人吟觑成凄诧。甲帐珠襦，前日事、苦东风衰谢。梦说与、当筵莫漫危弦卸。鸾镜尘、中有沧洲画。恁竹黄池冷，犹是夕阳未下。
玉烛新·叔问赠瑞香，谓即离骚九章之露申也。赋此报谢，叔问以为有美人怀服之思
铅霜和影飏。是碎翦春愁，蕊珠宫样。麝尘院落，东风外、旋展流苏成桁。钗梁未上，颗颗结、相思花网。端正看、分朶幽云，羞供少年新赏。
含风漫整新妆，怕短梦蓬莱，故宫潜怅。众香敛避，开落事、试问孤根谁傍。葳蕤玉障。解睡彻、芳韶骀荡。休赚取、属酒春人，熏笼夜帐。
华胥引·重午感旧
新苔凝础，閒雀窥帏，澡兰旧节。画鼓声沈，燎炉焰短愁篆结。不信邻笛惊风，助晓吟凄咽。墙角双榴，褪红还上裙褶。
梅雨江南，送离魂、怨流菰叶。楚云章句，沈沈秋心半箧。晼晚归帆何处，恨路长波阔。呵壁荒唐，酹觞清些谁答。
梦芙蓉·南荡泛舟，用梦窗韵
帘花摇梦绮。引行云棹过，丽娃乡里。绀波无岸，秋在锦机外。冷霞熏客醉。西亭曾试香被。脆笛风前，呼秋人晚步，罗袜细尘起。
卷尽吴魂网底。来去箫声，散落中洲佩。霸图重问，一笑闹红洗。远峰休扫翠。鸳鸯解妒眉意。料理浮家，寻鸱夷旧话，飘断五湖水。
高山流水·七夕，用梦窗韵
绛河不动九微风。数秋期、轮遍纤葱。花外玉鹅笙，黄昏韵入初鸿。闲愁在、唾碧拈红。穿针伴，多少微云院落，画烛房栊。浸三星细转，滴滴露槃浓。
机中。年年锦书恨，凭说与、翠水璇宫。容易误良宵，梦约几负香茸。笑雕陵、锦羽偏工。人天事，轻赚罗池倦客，酒醒清钟。下疏帘忆断，钗盒故情慵。
采桑子
双蛾桂叶吴妆浅，香袖凭肩。水调初圆。绛蜡风消细细寒。
月华人意分张后，雁语寥天。花梦空烟。风景何尝似去年。
临江仙
唤笛渚风起，冷禽磔磔，髠柳髿髿。画桥外、斜阳艳入衰荷。经过。旧寻梦地，行云重、步屧生波。欢娱去，换乱萤窥席，荒水飘歌。
婆娑。金槃翠醑，今夜无那愁何。便流连丛桂，旧月无多。由他。奈秦楼阻，书期误、怨发双蛾。终憔悴，为有人含睇，薜荔山河。
雪梅香
酒无力，凭舷独客背西风。为高楼怊怅，天边易发秋慵。收艇汀洲雨连夕，近桥帘幕水涵空。去程急、盼断书期，迤逦宾鸿。
悤悤。引离绪、烛外行云，淡画吴峰。旧国年芳，换将乱叶衰红。涴地惊波古城曲，来年愁梦卧屏中。依前是、倦枕沉沉，魂断疏钟。
彩云归
春阴日夜傍高楼。好风光、翠歇红收。惊梦回、凤烛恹恹地，惆怅事、唤作无由。尊前又、彩云新怨，唱吴天尽头。镇閒阻、谢堂欢语，旧燕空留。
休休。江南恨地，问倾城、何事绸缪。一波去水，萍絮狼藉，未解西流。算别来、千歌万舞，泪眼翻湿兰舟。重经过，江草江花，一路新愁。
雨霖铃·清明过何笛帆乘骝桥故居
昏鸦啼涩。近连桥、路暗雨如织。孤云一逝何处，门巷乱、苔花綦迹。薄暝流飙，旋起渐、尘动欹壁。甚燕燕、凄语东邻，此地无人解吹笛。
天涯酒醒消魂极。但悤悤、酹地空尊泣。文章枉换羁旅，零落尽、茂陵残笔。夜壑孤吟，应省今朝、过了寒食。待剪纸、重与招魂，梦断枫林黑。
西河·庚戌夏六月，瘿庵薄游吴下，访予城西听枫园，话及京寓，乃半塘翁旧庐，回忆庚子辛丑閒尝依翁以居，离乱中更奄踰十稔，疏镫老屋，魂梦与俱。今距翁下世且七暑寒已。向子期邻笛之悲，所为感音而叹也。爰和美成此曲，以摅旧怀
歌哭地。残镫事影能记。劫灰咫尺上阑干，夜笳四起。草堂人去薜萝空，西山窥笑檐际。
旧庭树，谁再倚。虚舟泛若无系。为君胥宇燕重来，退寒废垒。梦华一觉玉京秋，闲鸥空恋烟水。
酒徒散尽醉后市。问黄垆、犹话邻里。愁绝斜阳身世。怕铜驼断陌、黄尘凄对，西北高楼浮云里。
南乡子
素蜡烬无烟。风转高萤照屋椽。秋病无名如中酒，颓然。乱帙匡床伴独眠。
梦醒雁南还。辽海书沈动隔年。毕竟新愁吹不到，鸥边。独自沧江上钓船。
金缕曲
数点篱头雨。湿年光、如尘似梦，雁声将去。惨结秋阴朦胧月，隐印苔花夕步。更著袂、清寒如许。莫费乡园丛菊泪，伴孤云、老卧沧江暮，持此意，问鸥鹭。
盈盈一水终无语。尽留连、沙昏石冷，旧盟谁主。试俯清漪窥衰鬓，犹带十年尘土。剩对立、鵁鶄媚妩。万事一身惟足懒，又支筇、数尽池东树。鸦阵起，为谁舞。
踏莎行·狄文子客淮南，过江见访
腊雪欺梅，春灰沥酒。过江人落东风后。狂名消与短衣装，离心纷若长亭柳。
燕馆霜繁，梁园月瘦。卅年景物供怀旧。白头费泪与江南，乱花歧路愁时候。
三姝媚·觚庵有邓尉探梅之约，词以速之
烧镫时节过。正江春多阴，缟空梅朵。暝踏苍烟，话旧踪能记，醉枫红卧。倦屧空山，游计屡、东风相左。料理诗痕，飘雨吴杯，照人醒坐。
身世狂花愁簸。想素约闲鸥，自消尘涴。雪老波荒，剩笛边心事，细禽啼破。念别伤春，春已在、双崦单舸。莫遣空枝千绕，瑶台梦锁。
点绛唇
宛转炉灰，此中多少凄凉事。蜡槃红起。又滴黄昏泪。
漏断杯空，那得相怜计。君知未。换红移翠。犹是东风地。
阳春曲
去年愁，今年事，依旧望春凄绝。帘户好东风，黄昏近、燕子归傍画梁说。放镫时节。惊故国、堕梅如雪。才信粉坼红黏醉，醒中易成消歇。
倦游宴东园、湔裙路。谁误约、书花写叶。而今歌尘绿遍，溅回波、卷泪双叠。新声但有暮鴂。更恼乱、玉龙吹彻。看门外、逝水漂花去，江南梦阔。
雪梅香
雨无极，湿帆一一下江城。对空洲蘅杜，旋波翠幕冥冥。搀乱鸿音水楼笛，荡摇萤点市桥镫。憺兹夕、路渺仙乡，极眼将迎。
伶俜。十年事，说向蛮笺，似梦疑酲。倦迹江南，庾郎自此愁生。酒盏秋谙病消息，烛花晨换客心情。还侵枕、万叶惊飙，空外商声。
祭天神·送伯弢还武陵
望楚天长短黄昏雨。断行人、戍鼓声中啼雁苦。悲秋佩，委衰兰，梦醒吴镫语。背西风一卧，迢迢沧江暮。莫漫触、蛟龙怒。
更凄绝、斜日新亭路。山河异，风景是，举目成今古。问何堪、沧桑危涕，兵火浮家，庾信生平，竟写江南赋。
浪淘沙慢·辛亥岁不尽五日作
暝寒送、繁霜覆水，暗雨啼叶。檐铎敲愁乍急，帷镫颤影旋灭。翦不断、连环春绪叠。是当日、鸾带亲结，问故径、蘼芜梦何许，前尘竟抛撇。
凄切。锦书寄远终辍。念玉几金床西风夜，缥缈胡雁咽。嗟揽断罗裾，宁信长别。恨肠寸折，明镜前、掇取中心如月。
却刬连峰平于垤。黄尘拥、巨川顿竭。怒雷起、玄冬还夏雪。更千岁、倚杵天摧，厚地坼，深盟会与缠绵绝。
金缕曲·井上新桐植七年矣，周无觉抚之而叹曰，此手种前朝树也。斯语极可念，拈以发端
手种前朝树。带虚廊、斜阳一角，阅人无语。乞向西邻斤斧底，曾共箨龙赦取。看玉立、亭苕如许。今日离披银床畔，问孤根、肯傍龙门否。一叶叶，战风雨。
蟪蛄三两啼相诉。说年来、红悽翠惨，好秋谁主。刬地霜芜连天白，栖凤长迷处所。算干净、犹余吾土。眠坐清阴浑闲事，要岁寒、根干牢培护。盟此意，酹清醑。
国香慢·为曹君直题赵子固凌波图
一帧湘魂。正捐珰水阔，泛瑟烟昏。江皋几丛憔悴，留伴灵均。日暮通词何许，有婵媛、北渚孤颦。国香纵流落，未许东风，换土移根。
经年亡国恨，料铜槃冷透，铅泪潸痕。故宫天远，鹅管从此无春。补作宣和残谱，尽消凝、老去王孙。不成被花恼，步入鸥波，满袜秋尘（宣和画谱无水仙。）。
虞美人·晚秋病起，浮家石湖
经年未醒鸱夷梦。雁外荒波动。不须商略挂帆人。便与扁舟出世已无津。
顽秋腰脚慵难理。久断伤高泪。故人书札堕西风。却道江山尘土我清空（是日得伯弢书云然）。
绮寮怨·兵后海上遇歌者朱素云
乱柳香风吹店，酒帘河外青。傍水陌、细语残鹃，春阴底、唤上旗亭。中年哀丝怨竹，潜催换、鬓雪和梦惊。甚候烽、起灭江关，无人睇、故国尘暗生。
怅怅病辞茂陵。铜仙去后，劫灰怕问昆明。气挟幽并，旧人是、米嘉荣，江南落花风景，且诉与、十年情。伤怀步兵。浇愁但愿醉，无泪倾。
曲玉管·京口秋眺
野火黏堤，寒云啮垒，霜空竟日飞鸿响。客里登楼穷目，衰柳无行。尽回肠。
冷眼论兵，愁心呷酒，无多景物供吟赏。最爱青山，也似北顾仓皇。寄奴乡。
霸气消沈，剩呜咽、回潮东注，永嘉几许流人，惟馀叔宝神伤。感茫茫。又玉龙吹起，一片西风鳞甲，江山如此，几曲阑干，立尽斜阳。
洞仙歌·过玉泉山
残衫剩帻，悄不成游计。满马西风背城起。念沧江一卧，白发重来，浑未信、禾黍离离如此。
玉楼天半影，非雾非烟，消尽西山旧眉翠。何必更繁霜，三两栖鸦，衰柳外、斜阳馀几。还肯为、愁人住些时，只呜咽昆池，石鳞荒水。
水龙吟·麦孺博挽词
峨如千尺崩松，破空雷雨飞无地。京华游侠，山林栖遁，斯人憔悴。一瞑随尘，九州来日，谅非吾事。正苍黄急劫，推枰撒手，浑不解，茫茫意。
也识彭殇一例，怆前尘、飙轮弹指。长城并马，沧溟击楫，穷秋万里。归卧荒江，中宵破梦，惨春衰涕。更大招愁赋，湘魂纵返，甚人间世。
六幺令·和况夔笙
碧纱烟语，恩怨无端的。分明宋墙东畔，帘箔几重隔。扶梦花镫宛转，不照伤心色。后期今夕。青天碧海，未道相思是无益。
蜡苣灰犹有泪，惜别筵前滴。罗带诗本无题，出意机中织。千万秦筝素手，莫放危弦急。凤帷鸳席。能拚憔悴，知否金钗未堪擘。
高阳台·花朝渝楼同蒿叟作
短陌飞丝，长波皱麹，市帘江柳争青。中酒年光，买春犹是旗亭。彩幡长记花生日，甚绿窗、儿女心情。尽安排、画桁吴缣，钿阁秦筝。
白头未要相料理，要哀吟狂醉，消遣馀生。无主东风，博劳怨不成声。朦胧几簇东阑雪，算今年、又看清明。怕相逢、社燕归来，还诉飘零。
夜飞鹊·乙卯中秋
金波暧斜汉，流照屏山。桦烛冷散青烟。珠帘欲上美人去，谁家今夜今年。当窗乱云雾，恣霓裳狂舞，换谱钧天。乘风汗漫，问琼楼、何似人閒。
多事桂宫仙斧，七宝尚凌虚，装缀婵娟。阑外秋香泣露，移盘清泪，消尽金仙。广寒殿阙，怕常娥、不许流连。共孤光谁与，不成把盏，北望凄然。
霜花腴·九日哈氏园
异乡异客，问几人、尊前忘了飘零。鸿响天寥，菊迟秋倦，池台乱倚霜晴。坐无老兵。负旧狂、休泣新亭。镇填胸、块垒须浇，酽愁不与酒波平。
多难万方一概，便知非吾土，已忍伶俜。金谷吟商，玉山扶醉，消磨半日浮生。画阑更凭。莽乱烟、残照无情。要明年、健把茱萸，晚香寻旧盟。
醉翁操·劳玉初避地劳山，赋此寄怀
嶕峣。单椒。诛茅。托而逃。谁招。千年故丘还其巢。白头心国飘萧。歌且谣。把臂旧渔樵。说此中几人我曹。
令威去后，无梦归辽。幼安涕泪，消与白衣皁帽。山有木而风号。海有涯而波滔。思君无暮朝。心同媒何劳。斗柄带招摇。望京楼望天泬寥。
千秋岁·效连咏体，夔笙得前拍，予继声
玉宇琼楼，绿尊翠杓。不分伤春蹙眉萼。花辞故枝忍烂漫，萍黏坠絮仍飘泊。宝奁金，锦衾铁，总成错。
昨夜梦沈情事各。今夜梦回思量著。那惜行云楚台约。当初莫愁愁似海，而今瘦沈腰如削。四条弦，五纹绣，浑闲却。
戚氏·丁巳沪上元夕
月明中。人间无主是东风。火合银花，倚交琪树，锦成丛。珑璁。好帘栊。歌莺舞燕惜悤悤。沧江倦客吟晚，际此三五几心同。市煖蛾闹，林暄鸦起，蒨霞倒影仙蓬。算金钱换得，流水宵短，扑地春空。
回首帝里游悰。鳌驾凤吹，迆逦趁青骢。瑶台路、翠娇红妩，管叠丝重。万芙蓉。绀蕊镜里衣香，尺咫步绮西东。岁华转烛，悄拍阑干，把盏北望朦胧。
未是闲情绪，催霓唱彻，作弄春工。问取孀娥见否，便临花、对酒恁忡忡。年时笑语传柑，醉沾镐宴，一饷华胥梦。费念奴、憔悴清歌送。终古恨、萦损渠侬。剩夜窗、寸蜡衰红。念芳节、袖湿泪龙钟。甚春寒重，蕃街画鼓，曼衍鱼龙。
新雁过妆楼·和梦坡
网户昏黄，飘镫近、盈盈蘸甲觞光。曼声不起，尘麝暗簌空梁。莫倚蛾眉怜短鬓，未秋镜影已先霜。少年场。奈何唤彻，沈恨周郎。
天风无端应拍，便暮云驻得，肯驻斜阳。望京旧梦，沈醉不换悲凉。筝心更移更促，怕零落、十三金雁行。沧江晚，费个侬分付，今夕回肠。

[book_title]彊村语业·卷下
洞仙歌（枫注：调名有误。）
推枕秋怀断。乍梦阑徙倚，初寒池馆。绕空廊露叶，远楼风雁。冥冥月气镫辉乱。问几度、安排平圃宴。閒箫管。甚叠遍霓裳，翻恨新生懒。
辗转。酹愁酒醒，殢睡香消，易感难拚，漫与短发飘箫，冷却故园心眼。良天好夜终须见。要舞袖、联翩花底换。回醉眄。向当筵、击筑哀歌未辞晚。忍坐看。看点拍、江南怨。奈碧云无信，旧丛霜老谁家苑。
摸鱼子·马鞍山访龙洲道人墓，山在昆山县西北隅
占城阴、颓云一角，有人持恨终古。书生满眼神州泪，凄断海东烟雾。坟上土。怕有酒能浇，踏遍桥南路。英游迟汝。向笙鹤遥空，不逢骞广，心事更谁诉。
天难问，身世儒冠误否。凭渠笔力牛弩。铜琶无分中兴乐，消受此生栖旅。凭吊处。剩破帽疲驴，怅望千秋去。啼鹃最苦。要无主青山，有灵词客，来听断肠语（行到桥南无酒卖，老天犹困英雄。龙洲词断句也。苏绍叟忆刘改之词，任槎上张骞，山中李广，商略尽风度。）。
好事近·灵隐夜归蒋氏湖庄作
湖气郁衣巾，步入宝坊林月。耐得山亭泉冷，信肝肠如雪。
出山十里蟪蛄声，闻根甚时歇。据槁安心随地，又南邻钟发。
紫萸香慢·焦山九日同病山、仁先、愔仲
避尘尘、重阳杯斝，山灵肯惜吾曹。是悲秋扶病，办腰脚、一登高。送尽西风鸿阵，又天边霜信，骤薄青袍。剩松寥片石，乞与客题糕。问块垒、可能酒消。
无聊。且话南朝。风落帽、手持螯。怕黄花冷觑，高城急雨，著意明朝。眼前插萸人瘦，尽流恨、去来潮。倚樵柯、上皇山路，暮云低尽，玄鹤不许人招。霜鬓自搔。
临江仙
门柳低垂墙杏簇，临津珠箔人家。东风历历十年赊。谁将新社燕，衔送故枝花。
上枕愁心无倚著，窥帷楼月西斜。细香飘梦泊天涯。天涯何处所，镫外绿窗纱。
六幺令·清明龙华寺薄游
纸鸢风过，扶路饧箫热。江桥酒旗青处，草色裙腰接。扑水红英万点，过眼芳菲节。数声新鴂。秋千索外，唤起春人试罗屧。
不信玄都梦里，历尽华发劫。百尺无主香台，断续残钟咽。鸡酒招魂几许，钱纸灰成蝶。照人啼靥。端端正正，却是桃花旧时月。
洞仙歌
年年明月，照高楼无恙。只是清宵易惆怅。算姮娥识我，不为闲愁，飞动意、把盏凄然北向。
酒醒乌鹊起，一碧云罗，遥指虚无断征鞅。知道有前期，对影闻声，甚邈隔、万重山样。须信是、琼楼不胜寒，犹自有愁人，白头吟望。
丹凤吟·题蒋孟薲密韵楼图，孟薲既得宋本周密草窗韵语，为图纪之。韵语凡六稿，咸淳重光协洽陈存敬序，乙亥李彭老、李莱老题诗。按癸辛杂志至大戊申草窗年七十七，则生当绍定壬辰，韵语纪年至甲戌年四十三，盖中年以前之作。南宋江湖词人兼以诗传者，惟姜尧章最著，草窗诗风格稍逊，而举体修洁，庶几近之，又生长行都，栖息苕霅閒，山水清音，自异凡响。卷中自元代至康熙时题识殆遍，乃未入藏家著录，洵希世之秘笈矣
坐拥连床缃缥，带草春窗，英光深烛。真珠船到，开卷蠹尘轻簌。元和蜕取，义熙题遍，尽有书城，能消陵谷。过眼云烟漫省，唤起词仙，一笑来伴幽独。
按谱笛中世换，旧薲断碧凄剩馥。蔓草王风感，甚芳菽疏雨，清事能续。吟边今古，一抹弁峰寒绿。送尽飞鸿，三径晚、憺凭阑心目。古芸隐处，珍重文字福。
金缕曲·寿闰生弟六十
无怪吾衰矣。算阿连、左弧悬到，齐头甲子。湖海平生轻离合，颇负夜寒姜被。溯别恨、峡流牂水。犹有沧江容一卧，便安排、风雨连床计。秋色在，雁行里。
篆盘婆律香云起。待商量、归心与问，闻思大士。咫尺苕山家何许，茅屋石田而已。且生事、醉乡料理。四海子由真键者，几沧桑、自笑难兄弟。吾意托，小山桂。
虞美人
黄昏笛里梅风起。蔓草罗裙地。满阑红萼总宜簮。不道尊前消减去年心。
何郎词笔垂垂老。坐被花成恼。月寒江路唤真真。一缕清愁犹著故枝春。
摸鱼子·龙华看桃花
懒能探、劫馀芳信，年年闲了游骑。祗林依旧霞千树，娇入上春罗绮。红十里。还一掩一层，淡沱烟光里。东风旋起。悄不似仙源，将家小住，便作避秦计。
玄都梦，消与金门游戏。梦回惆怅何世。华鬘天也无香色，说甚道场兴废。空徙倚。怕轻薄芳姿，未省伤春意。刘郎倦矣。任题遍花笺，都无好语，剩溅感时泪。
鹧鸪天·越日重游，遂访石芝居士
百队行春迆逦车。千林步绮浅深霞。阴晴併日如中酒，哀乐临年各为花。
花梦短，酒悲赊。甘抛有尽送无涯。道人不对东风笑，扫地焚香自作家。
水龙吟·沈寐叟挽词
十年轻命危阑，望京遂瞑登楼眼。虞渊急景，伶俜已忍，须臾盍缓。沈陆繁忧，排阊旧梦，一朝悽断。痛招魂无些，宣哀有诏，经天泪，中宵泫。
垂死中兴不见。掩山丘、风回云偃。浯溪撰颂，茂陵求稿，湛冥何限。我独悲歌，紫霞一去，凄凉九辩。剩大荒酹取，人天孤愤，觅灵均伴。
鹧鸪天·龙凤兜展彦偁弟墓
纸蝶风旋土一堆。无多老泪著寒灰。残鹃锦树啼还咽，小雁炉峰梦不回。
身后事，眼前来。青山须办骨同埋。便能世世为兄弟，知否人间更可哀。
惜黄花慢·仁先以旧京移菊，经岁作花，倚声徵和
楚客情芳。镇梦馀避得，酹月春觞。闭门成世，悄偎鬓白，托根耐晚，羞染蜂黄。抱花愁问伶俜蝶，旧篱畔、堪此凄凉。念帝乡。荐秋俊赏，飘换繁霜。
十年卧隔沧江。溅露英数点，老泪柴桑。后期孤许，楚筠晚节，前尘半落，燕麦斜阳。瘦姿不敢伤迟暮，为珍重、帘底秋妆。最断肠。夜衾万感幽香。
薄倖
后堂芳树。逗一霎、黄昏意绪。未惯得、春魂无检，轻绕河桥风絮。甚卧枝、花发东园，春根重上相思句。便彩箑翻歌，金尊颠酒，催合邻箫新谱。
也自解、连环误。浑不耐、绿窗鹦语。几曾知门外，飘红无地，等闲却倩游丝驻。不关风雨。但恹恹、泪眼天涯，望断无寻处。危阑遍倚，心结行云成缕。
浣溪沙·和病山、蕙风即席之作
解道伤心是小颦。分明怨恨曲中论。世间原有蕊珠人。
妙舞折腰翻地锦，清吭飘泪簌梁尘。满衣犹是故山云。
又
未必天花及我身。占人怀抱是歌颦。红毺翠幕一逡巡。
翻劫枯禅参圣解，哀时閒泪赚词人。不关梦里楚台云。
清平乐·何诗孙为梅兰芳北归画卷徵题
残春倦眼。容易花前换。萼绿华来芳晼晚。消得闲情诗卷。
天风一串珠喉。江山为祓清愁。家世羽衣法曲，不成凝碧池头。
高阳台·过苍虬湖舍
吹剑驱愁，挥杯劝影，湖上重与温存。一弄荒波，客来犹道闲身。隔年缥缈钧天梦，傍清钟、忍断知闻。袖香熏，携向虚堂，还熨诗痕。
遮门不是闲烟水，洗秋心最苦，更托鹃春。小阁通明，夜深孤月寻人。褰裳手把芙蓉朵，问目成、可记灵均。便从君，把臂黄华，相守孤根。
临江仙·此辛酉岁暮同寐叟作，叟目为调高意远者也。稿佚不复省，慈护世讲检叟遗箧得之
留与眼前资痛饮，不须遣尽闲愁。徘徊明月在高楼。挥觞疑有待，吹笛未宜休。
人事音书寥寂久，梦来跃马神州。中宵揽涕不能收。有情歌小海，无女睇高丘。
烛影摇红·乙丑元日和闰枝
野哭千家，闭门不恨春光浅。年时仙仗簇朝正，瞻座香飘殿。投老沧江卧晚。怕安排、黏鸡画燕。尽情镫火，多事屠苏，今朝心眼。
留命何年，饰巾那计流光换。梦魂犹自点朝班，谁道长安远。再拜鹃声咽断。倚危阑、飘风鬓短。为谁消息，爆竹东邻，青旛孤颤。
小重山·苍虬示红豆诗，愧不能和，拈此报之
南国春芳又一时。背人开玉合，意凄其。枉抛红泪惜前期。愁根蒂，惟有锦鹦知。
无力护琼枝。东风休再种，有情痴。年来心事在江篱（枫注：一本作“蓠”。）。浑不称，头白赋相思。
鹧鸪天·广元裕之宫体八首
生小仙娥不自妍。璧台金层误婵娟。几曾宛转酬千琲，已忍伶俜过十年。
虬箭水，鹊炉烟。无端芳会散金钱。帘栊早是愁时候，争遣新寒到外边。
又
金斗馀薰向夕凉。扑帘真见倒飞霜。竊香凤子纷成队，撼局猧儿太作狂。
三叹息，百思量。回肠断尽也寻常。镜前新学抛家髻，犹被狂花妒浅妆。
又
微步尘波避洛神。玉颜团扇与温存。牵牛夜殿怜私语，骑马宫门拜主恩。
翻覆雨，合离云。经年才雪旧啼痕。清狂一往宁无悔，却绣长幡礼世尊。
又
罢转歌喉道胜常。多生争忍不疏狂。直饶在发为芗泽，未愿将身作枕囊。
蟾啮锁，鹊横梁。东家著意在王昌。情知薄倖青楼梦，且坐佳人锦瑟旁。
又
闻道婵媛北渚游。东风连苑冷于秋。无多装缀花宫体，禁断排当鞠部头。
欢易散，梦难留。女床鸾树向人愁。红蚕憔悴同功茧，缫尽春丝未放休。
又
临镜朦胧懒卸钗。无聊啼笑枉多才。探看青鸟沈欢讯，横卧乌龙本妒媒。
笙字错，锦梭回。肯将心力事妆台。不知下九还初七，且叠红笺寄恨来。
又
未必芳期未有期。等闲蜂蝶剧娇痴。侧商小令翻新水，卷地狂香发故枝。
风雨里，苦禁持。有人低唱比红儿。才知满树金铃系，未省秋人落叶悲。
又
历劫相思信不磨。亲将双带绾香罗。未灰蜡苣拚成泪，垂绝鹍弦忍罢歌。
休踯躅，已蹉跎。珊鞭拗折负恩多。人间会有相逢事，奈此青春怅望何。
望江南·杂题我朝诸名家词集后
湘真老，断代殿朱明。不信明珠生海峤，江南哀怨总难平。愁绝庾兰成。（屈翁山）
又
苍梧恨，竹泪已平沈。万古湘灵闻乐地，云山韶濩入悽音。字字楚骚心。（王船山）
又
争一字，鹅鸭恼春江。脱手居然新乐府，曲中亦自有齐梁。不忍薄三唐。（毛大可）
又
云海约，明镜已秋霜。但愿生还吴季子，何曾形秽汉田郎。归老有纑塘。（顾梁汾）
又
迦陵韵，哀乐过人多。跋扈颇参青兕气，清扬恰称紫云歌。不管秀师诃。（陈其年）
又
江湖老，载酒一年年。体素微妨耽绮语，贪多宁独是诗篇。宗派浙河先。（朱竹垞）
又
兰锜贵，肯作称家儿。解道红罗亭上语，人间宁独小山词。冷煖自家知。（纳兰容若）
又
消魂极，绝代阮亭诗。见说绿杨城郭畔，游人齐唱冶春词。把笔尽凄迷。（王贻上）
又
留客住，绝调鹧鸪篇。脱尽词流芗泽习，相高秋气对南山。骎度衍波前。（曹升六）
又
长水畔，二隐比龟溪。不分诗名叨一馔，居然词派有连枝。人道好壎箎。（李武曾、李分虎）
又
南湖隐，心折小长芦。拈出空中传恨语，不知探得颔珠无。神悟亦区区。（厉樊榭）
又
回澜力，标举选家能。自是词源疏凿手，横流一别见淄渑。异议四农生。（张皋文）
又
金针度，词辨止庵精。截断众流穷正变，一镫乐苑此长明。推演四家评。（周保绪）
又
舟如叶，著岸是君恩。一梦金梁馀旧月，千年玉笥有归云。片席蜕岩分。（周穉圭）
又
无益事，能遣有涯生。自是伤心成结习，不辞累德为闲情。兹意了生平。（项莲生）
又
娱亲暇，馀事作词人。廿载柯家山下客，空斋画扇亦前因。成就苦吟身。（严九能）
又
秋醒意，抱碧契灵襟。生长茝兰工杂佩，较量台鼎让清吟。欣戚导源深。（王壬秋、陈伯弢）
又
甄诗格，凌沈几家参。若举经儒长短句，岿然高馆忆江南。绰有雅音涵。（陈兰甫）
皋文说，沆瀣得庄谭。感遇霜飞怜镜子，会心衣润费炉烟。妙不著言诠。（庄中白、谭复堂）
又
穷途恨，斫地放歌哀。几许伤春忧国泪，声家天挺杜陵才。辛苦贼中来。（蒋鹿潭）
又
香一瓣，长为半塘翁。得象每兼花外永，起孱差较茗柯雄。岭表此宗风。（王佑霞）
又
招隐处，大鹤洞天开。避客过江成旅逸，哀时无地费仙才。天放一閒来。（郑叔问）
又
閒金粉，曹郐不成邦。拔戟异军成特起，非关词派有西江。兀傲故难双。（文道希）
又
双飞翼，悔杀到瀛洲。词是易安人道韫，可堪伤逝又工愁。肠断塞垣秋。（徐湘蘋）
前调·意有未尽，再缀二章，红友之律，顺卿之韵，皆足称词苑功臣，新会陈述叔、临桂况夔笙並世两雄，无与抗手也
谈声律，词笔此权舆。翻谱竹枝归刌度，重雕菉斐费爬梳。持配紫霞无。
又
雕虫手，千古亦才难。新拜海南为上将，试要临桂角中原。来者孰登坛。
小重山·晚过黄渡
过客能言隔岁兵。连村遮戍垒，断人行。飞轮冲暝试春程。回风起，犹带战尘腥。
日落野烟生。荒萤三四点，淡於星。叫群创雁不成声。无人管，收汝泪纵横。
齐天乐·乙丑九日，庸庵招集江楼
年年消受新亭泪，江山太无才思。戍火空村，军笳坏堞，多难登临何地。霜飙四起。带惊雁声声，半含兵气。老惯悲秋，一尊相属总无味。
登楼谁分信美。未归湖海客，离合能几。明日黄花，清晨白发，飘渺苍波人事。茱萸旧赐。望西北浮云，梦迷醒醉。並影危阑，不辞轻命倚。
高阳台·除夕闰生宅守岁
药裹关心，梅枝熨眼，年光催换天涯。彩胜迷离，忘情红入镫花。常时风雨联床地，付冷吟、闲醉消他。更休提，束带鸣鸡，列炬飞鸦。
惊心七十明朝是，甚两头老屋，旧约长赊。醉倚屠苏，宁知肝肺槎枒。干戈满目悲生事，对阿连、休话无家。却因依，北斗阑干，凝望京华。
一丛花·雨过废园，见杏花
云阴如墨罨颓垣。匀注锦成斑。谁言窈窕宜宫体，梦不到、飘麝阑干。消息雨声，无人报与，各自度春寒。
背飞双燕著花端，欲语会人难。芳春似客垂垂老，断无分、回汝頩颜。怊怅坏妆，消磨闲醉，应胜醒时看。
定风波·丙寅九日
过眼黄花七十场。无诗负汝只倾觞。老去悲秋成定分。才信。便无风雨也凄凉。
已自上楼筋力减。多感。雁音兵气极沧江。摇落万方同一概。谁在。阑干闲处恋斜阳。
鹧鸪天·简苏堪，时将营寿藏，丐其书碑，碑曰彊邨词人之墓
敢学邠乡画古图。却师表圣构元庐。头皮留在还看镜，心力抛残但覆瓿。
蝼蚁饱，马牛呼。姓名官职总区区。丰碑几许征西字，消得先生点笔无。
隔浦莲近·非园盆荷秋放一花，感赋
鸳鸯凉梦过了。秋被西亭窈。罢舞霓裳队，明年约红情绕。霞艳妆避晓。湘娥笑。倩影凌波小。
为花恼。西风嫁晚，房空心苦颠倒。闲鸥冷觑，分共涉江人老。尘镜攲槃剩自照。凄调。双蕖流怨多少。
瑞鹤仙
雨怀凄不断。又西风、飘送离行江雁。衰镫耿虚馆。正慵抛书帙，病疏醪盏。孤悰易倦。忖相思、春灰宛转。料沈鳞不寄，芳音怨入，最高楼畔。
须念。带围宽窄，篝被寒温，镜颦深浅。无人看管。谁料理，梦云乱。怕罗帷烛背，玉钗敲著，不省天涯泪眼。算青骢、便有来时，岁华渐晚。
六丑·吴门听枫园僦舍，十年来三易主人矣。戊辰闰春偶过其地，海棠一树，摧抑可怜，凄对成咏
料芳姿记省，护烛底、轻阴池阁。夜深照妆，妆成春妒却。铅黛零落。梦绕秋千地，卧枝红妩，晕锦围成幄。娇多叵耐金铃索。泪点冰绡，颜酡羽爵，十年旧香依约。甚偎阑一饷，情绪还恶。
银屏珠箔。奈孤根误托。海燕移家惯，无驻泊。绿章负了前诺。有幽单万感，阿环能觉。相思断、锦城天角。才知道、薄倖东风，不管等闲哀乐。斜阳瘦、犹恋红萼。怕缭墙、乱水飘花去，无人念著。
丹凤吟·寄怀陈述叔岭南
俊赏霜花腴谱，韵起孤弦，秋蓬书客。兰荃盈抱，宜称赋情南国。歌成鬓改，老怀慵问，度厄莺花，招人萝薜。目著闲身句里，未忍伤春，春去留泪沾臆。
却遣天涯怅望，暮云顿合无尽碧。袖底瑶华满，晦鸡鸣风雨，心素能惜。沧洲期在，落月照梁颜色。蔓草王风，身世感、共低垂头白。几时把臂，迎梦江路识。
宴山亭·苍虬邃于词，复喜绘事。一日得宣和御笔牡丹，曰，此词皇画也。为书词皇阁以榜其斋
倾国春姿，金屋弄妆，照靥娇霞添妩。朱帔翠璎，蘸笔天香，弹压洛阳新谱。换劫燕脂，尚皴染、瑶台风露。分付。伴流落胡沙，杏花词句。
曾是端冕群芳，又玉案宫绡，尽情抬举。衔花鹿去，挂榜人来，依稀朵云萦护。几阕清平，应未称、倚声家数。愁伫。红萼久、无人为主。
好事近·赋朱庵台桂，桂为明季一老尼手植，枝柯四周蟉结，累八九层，如浮屠状，庵在秀州南堰
遗世广寒仙，香界别开蟾户。一例恒沙劫换，比月盘松古。
色身不碍被黄絁，糁地碎天布。遮莫穷檐薪尽，供箨龙斤斧（盘山天成寺有松一株，形如累盘，土人呼为月盘松。）。
隔溪梅令·己巳元日赋，示诘禅
换年箫鼓沸邻东。故情空。镜里凋颜，不媚烛花红。思悲今已翁。
闲门芳信比人慵。问东风。留命伤春，深浅酒杯中。去年同不同。
花犯·巢园樱花，周海泉索赋
亸轻阴，娥娥怨粉，东风殢沈醉。万姝娇睇。浑未谱群芳，催赋多丽。倚天照海摇花气。仙云临镜起。问岛客、移根何许，阑干心万里。
南飞寄栖一枝安，藏春处最好，玉窗闲地。香梦稳，浑不羡、绛都芳事。愁心托、晚莺细语，遮莫到、东邻妍睐里。要障取、十围宫锦，金铃从料理。
过秦楼
雨澈蝉音，叶温禽梦，竟日水窗吟断。题门字少，坐佛斋空，著意玩他炉篆。多事料理闲身，期客绳床，憎人腰扇。要披襟独往，棲心闲地，自饶疏散。
休再说、赐葛含风，倾杯承露，梦绕翠寒亭畔。流尘巷色，飘鼓街声，不称曳筇心眼。楼望帘栊未灯，连海元云，云涯人远。坐清宵不去，禁惯单衣露点。
木兰花慢·感春，和苍虬
问东阑瘦雪，尚消得，几清明。是拆绣楼台，差池燕羽，佻巧鸠鸣。金铃。未知系处，更苍苔、颠倒藉红英。禁断寻芳意绪，交加中酒心情。
多生。有客惜香盟。愁检瘗花铭。渐数尽番风，强扶倭堕，还忍伶俜。阴晴。问春未准，怕到头、开落总无声。梦里催归杜宇，香车不劝逢迎。
南乡子
病枕不成眠。百计湛冥梦小安。际晓东窗鶗鴂唤，无端。一度残春一惘然。
歌底与尊前。岁岁花枝解放颠。一去不回成永忆，看看。惟有承平与少年。
菩萨蛮
温温药鼎虫吟细。倦怀不问残灯事。江雁破愁眠。薄帷搴晓寒。
壸觞疏点检。酒病秋深浅。不用忖腰围。新来罗带垂。
齐天乐·苍虬赴天津，寄示渡海四十韵，倚歌赋答
麻鞋一著无归意，沧溟纵心孤往。尽室装寒，循涯客返，离恨秋潮同长。行吟骯髒。要留命桑田，故躔回向。自理哀弦，北征谁省杜陵唱。
回风独树渐晚，去舷攀未得，歧路惆怅。鼓角中原，烟波大泽，何地堪盟息壤。孤光近傍。胜愁卧荒江，白头吟望。梦款音书，度楼南雁响。
前调·愔仲别六年矣，枉句见怀，率酬一解
孤臣江海湛冥后，心肝十年归奉。杜老麻鞋，冬郎画烛，长结觚棱昔梦。吴钩坐拥。肯老去销沈，向来飞动。攲侧乾坤，不辞辛苦日华捧。
白头轻赋去国，路歧终古意，拚倒芳瓮。斗北攀依，周南濩落，千里月明仍共。疏麻折送。尚著意盟鸥，岁寒珍重。越客吟成，病肩霜夜耸。
芳草渡·还乡未旬，旋复别去，经碧浪湖作
滴梦雨，又涨绿霜波，细尘麹洒。照落枫临岸，丹黄对展岩画。林表蟾镜挂。迎扁舟东下。渐岁晚，缱绻寒卮，却背乡社。
牵惹。酒悲顿起，倦理双溪渔隐话。便赢取、青山落手，沈吟钓竿把。荡人海气，恣曼衍、鱼龙修夜。问甚日，细听回帆鼓打。
石湖仙·味榄翁载旧燕讨春邓尉，归赠梅枝，翛然如见似人也
风怀消尽。渐抛断年时，西崦香讯。谁为小红簪，理诗狂、鸱夷起趁。烟萝携手，想並照、清泉红粉。无分。伴翠禽、纸帐啼引。
月明暗香动处，散江城、笛中旧恨。冻驿黄昏，定怯玉肌皴损。竹外枯苔，雪边衰鬓。款春成韵。花梦稳，清寒夜永须忍。
倦寻芳·题吷盦藏大鹤山人词墨
断铭鹤蜕，零楮蟫栖，芳卷谁理。头白伤春，词客有灵孤寄。恨墨香沾新箧衍，哀弦心在闲宫徵。旧江南，怕湖山劫换，倚声无地。
好看取、丛残收拾，一样生平，云海愁思。缃素连情，中有楚兰闲泪。珠玉故多临水感，文章何止藏山事。待招魂，小城隈，笛声不起。
东坡引·庚午岁除
拖筇悭雪霁。探梅误年例。一炉商陆闲窗底。瞢腾惟有睡。瞢腾惟有睡。
椒花罢颂，屠苏无味。更禁断、宜春字。乡儿解叩承平事。新年明日是。新年明日是。
浣溪沙·元夕枕上作
连夕东风结苦阴。通明帘幕却偎衾。病躯无复酒怀侵。
止药强名今日愈，探芳越减去年心。月华人意两冥沈。
瑞鹤仙·庚子岁晏赋此调，寄悔生长安，今三十年矣。悔生垂老无家，留滞旧京，欲归不得，倚声寄怀，重依美成高平调报之
处幽篁怨咽。凝望里、一镜缘愁白发。无家更伤别。倚新声犹恋，前尘苕霅。桑田坐阅。任软红、灰外换劫。剩行歌汐社，储稿史亭，此恨销骨。
莫道长安倦旅，再拜啼鹃，梦迷行阙。神州涕雪。卅年事，寸肠折。怕登楼眼底，流红无地，江南芳草顿歇。解伤心故国，淮水夜深片月。
三姝媚·寒食梵王渡园作
閒芳明倦眼。殢馀寒林亭，冶春过半。笑靥临池，有露桃依旧，避人妆面。伫立妍香，花信与、东风俱换。野水鳞鳞，不上金杯，茗怀深浅。
随地登楼能惯。便冷节相携，暗愁轻遣。报答风光，要水漘烟次，小诗寻遍。软脚行芳，明月事、筇枝先懒。坐久夕阳逾好，归轮漫转。
汉宫春·真茹张氏园杜鹃盛开，后期而往，零落殆尽，歌和榆生
凄月三更，有思归残魄，啼噣能红。伤春几多泪点，吹渲阑东。绡巾揾湿，试潮妆、微发琼钟。新敕赐，一窠瑞锦，昭阳临镜犹慵。
携榼却悭才思，惹津桥沈恨，撩乱花茸。芳华惯禁闲地，不怨东风。鹤林梦短，委孤根、竹裂山空。三嗅拾、馨香细泣，何时添谱珍丛。
渡江云·望苍虬不至，倚此致怀
春装喧远素，倚楼倦睫，雁外数南程。旧京花事减，去住无端，坐阅柳条青。催人怨鴂，背夜月、啼到无声。何计寻、白头料理，聚散隔年情。
消凝。炉烟依恋，药裹流连，分萍蓬不定。浑未忘、延秋湖舸，话雨床灯。心魂老去须相守，办岁寒、尊酒平生。吟望苦，终期共惜伶俜。
风入松·病閒戏述
鬓丝微飏药烟尘。倚病得修薰。浮生已觉蘧蘧梦，剩佛香、一分随身。乱帙匡床坐拥，依然栖稳秋魂。
公言难得绿衣新。天厌苦吟人。扁舟出世非吾惜，问挂帆、底事逡巡。雁外惊波满目，后期多定无津。
应天长·海绡翁客秋北来，坐我思悲阁谈词，流连浃旬，吴湖帆为作图饯别。翁示新章，借其起句答之
王风蔓草，歧路乱花，萍蓬逝水迟合。老去庾郎萧瑟，相思素笺叠。哀时意，悭问答，漫料理、曼吟囊箧。梦回处、一笑南云，卷送帆叶。
同抱岁寒心，旧赏新欢，弦外最清发。作弄断鸿踪迹，凉风动天末。芳馨在，双醉颊。悄未隔、美人明月。待飞盏、共酹前修，随分闲业。
鹧鸪天·辛未长至口占
忠孝何曾尽一分。年来姜被减奇温。眼中犀角非耶是，身后牛衣怨亦恩。
泡露事，水云身。枉抛心力作词人。可哀惟有人间世，不结他生未了因。
《彊村语业》终

        </div>
      </div>
    </div>
  </div>
</div>
<!--update:2025-08-30 10:33:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>