<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="鸿雪词卷上,鸿雪词卷下,鸿雪词全文在线阅读,鸿雪词全文在线下载,大玄古籍书库">
<meta name="description" content="词集。清周之琦(1782—1862)撰。二卷。之琦有《心日斋词四种》已著录。此集原单行,后《清名家词》收入《心日斋词四种》。单行有咸丰十一年(1861)江西南野官廨刻本,收入《食旧堂丛书》。收词一百三十八首。_鸿雪词_全文在线阅读_鸿雪词_全文在线下载_大玄古籍书库">
<title>鸿雪词_周之琦_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">鸿雪词</span> <br/>
          作者： <span class="inputVal" id="bkauthor">周之琦</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]17454</span> <br/>
          说明： <span class="inputVal" id="bkdec">词集。清周之琦(1782—1862)撰。二卷。之琦有《心日斋词四种》已著录。此集原单行,后《清名家词》收入《心日斋词四种》。单行有咸丰十一年(1861)江西南野官廨刻本,收入《食旧堂丛书》。收词一百三十八首。</span> <br/>
          封面： <span class="inputVal" id="bkimg">Z_21250.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]鸿雪词
[book_author]周之琦
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]17454
[book_dec]词集。清周之琦(1782—1862)撰。二卷。之琦有《心日斋词四种》已著录。此集原单行,后《清名家词》收入《心日斋词四种》。单行有咸丰十一年(1861)江西南野官廨刻本,收入《食旧堂丛书》。收词一百三十八首。
[book_img]Z_21250.jpg


[book_title]鸿雪词卷上
临江仙
一架藤阴留不得，珠巢无处寻踪。
绣衣著了抗尘容。向来殊落落，此别转匆匆。
十载长安多胜侣，频番酒绿灯红。
而今心事更谁同。秋怀纨扇月，春梦玉柯风。
瑞鹤仙 (忆京寓藤花作)
晓寒欺绣幕。过啼鴂光阴，离愁萧索。
新词寄归鹤。奈书传阆苑，信音辽邈。
纤枝翠络。料此际、垂垂绽萼。
尽飘零、客燕天涯，长忆紫茸檐角。
兰杓。浮红泛绿，摘艳吟香，与花同酌。
华胥梦觉。赏心事，忍抛却。
想闲庭多少，游蜂戏蝶，未肯襟期漫托。
但年年、吹冷东风，自开自落。
永遇乐（成都武候祠）
天设岩疆，井蛙亡后，形胜谁据。
半壁经营，两朝开济，再世生伊吕。
炎灵邈矣，讴思未沫，长诵大名千古。
任辛毗、军门仗节，笑他畏蜀如虎。
星芒骤落，降笺草草，拱手河山输与。
邺下称尊，江东并列，史笔吾无取。
锦官城外，云车风马，想像翠华来处。
凭君看、荒陵咫尺，尚留汉土。
又（成都贡院伪蜀故宫也，壬午从事秋闱作）
棘院风清，桂轮香满，仙驭初驻。
射策人来，翘材馆启，旧是朝天路。
南轩史笔，东阳诗草，〈原注：主试张君岳崧，沈君魏皆。〉恰在紫云深处。
话兴亡、煎茶漏永，待添画烛重赋。
王颠孟蹶，轻尘短晷，梦影相看何许。
城上芙蓉，宫中花蕊，不管人西顾。
宣华小苑，摩诃芳径，多少断垣荒础。
今犹幸、文昌朗耀，粉廊快睹。
又（风雪渡江宿九江通远驿）
退鹢风颠，呿鲸浪涌，帆叶掀舞。
宦海沈浮，迷津指点，漫唱公无渡。
凉秋暗雨，残冬密雪，荏苒岁华成故。
想山中、匡君笑客，往来浪迹良苦。
邮亭梦里，烟波东望，忍见寒潮生处。
帘幕轻阴，琴歌欢意，聊共灯唇语。
悠悠絮影，依依兰膳，且喜早梅香吐。
归期近、庭前定有，鹊声报午。
木兰花慢（支机石）
筍舆寻胜赏，讶神物、寄烟寰。想槎客携归，星娥赠与，仙骨珊珊。斓斑。艳称蜀锦，问七襄何似五云端。幻迹谁云可转，灵心好在无言。
禅关。尚识孱颜。清露湿、翠屏闲。但怅望、吹笙迟迴弄杼，梦冷银湾。相看。绛霄路迥，叹红尘沦谪几时还。回首珠宫玉宇，凄凉天上人间。
陌上花（薛涛井）
高唐梦后朝云，留下楚台遗韵。一曲琴心，容易翠翘偷近。玉蝉金雀嬉游处。千古风流无尽。赋闲情、况有巴笺十色，待题幽恨。
向迴栏、更倚瓶沈信杳，且喜银床堪认。照影婵娟，谁似扫眉人俊。枇杷花落闲门闭，冶思空传兰讯。锦江春、付与楼阴修竹，几堆香粉。
玉漏迟（夜话尹竹农同年署斋）
夜寒莲漏悄。纹疏静掩，铜荷低照。迅羽光阴，心事漫传青鸟。梦里长安片月，更愁里、天涯芳草。还自恼。云窗雾阁，庾尘谁扫。
何处唤酒银釭，听小管清声，素弦凄调。艳冶追寻，争似寸笺吟好。计日东风破冷，又相对、春山一笑。芳信早。梅花几枝开了。
又（秋夜对月偶忆少陵“斫却月中桂，清光应更多“之语，因写其意）
碧空圆镜展。无端幻出，交柯零乱。望里阴阴，占却广寒庭院。自倚阎浮树影，怎禁得、吴郎偷眼。尘雾卷。丁丁玉斧，等闲飘散。
遥睇露脚斜飞，似坠叶霜林，峭风轻剪。唤作天香，终是药娥愁见。记否王孙去久，且归咏、淮南秋怨。清漏转。霓裳旧歌重按。
又（高巳生、钱充泉、王远闻同舟，相送信宿去严陵道中卻寄）
片帆人万里。琴歌兴在，仍搴吟袂。过雨秋容，侵晓越娥妆洗。漫拟西湖镜影，也休认、南屏烟翠。还信未。桐江一路，好山如此。
三载惯约清游，叹饮渌题花，顿成前事。醉拍征衫，空惜酒痕红渍。旧垒芹泥换尽，更谁识、归舟天际。兰棹倚。魂消画眉声里。
霜叶飞（伯兄之戚已更岁矣，笏姪自粤归汴，由汴来蜀，泫然赋此）
素冠衔涕，重相见，伤心尘面憔悴。去年轻趁片帆风，送箭波长逝。甚浃月、珠江戾止。无端啼湿春鹃泪。但爱日庭前，且幸得、孤雏侍侧，馨膳聊慰。
追念妙墨渊云，香名早饮，共说平步千里。盛筵烧尾只须臾，奈镜蓉空萎。叹寂寂乡园梦里，郊祁忍更论前事。听雁声、哀弦外，只影天涯，断魂谁倚。
祝英台近
浣花祠以陆放翁配食少陵，往岁，程春海侍讲持衡游此，谓当以韦端已易放翁，因陆非流寓，而韦以浣花名集也。乙酉初春，偕吴梅梁学使、尹竹农、桂燕山两观察，问梅草堂，偶忆春海语，率成此解。
选佳辰，携俊侣，重问草堂路。红萼无言，春色已如许。相看萝幌低垂，蕙烟轻飏，忽省忆、皇华人语。
浣花句。同是沦落天涯，应教侍尊俎。团扇家家，不少瓣香处。须令翠羽声中，寒泉一盏，但遥指、城南韦杜。
鹧鸪天（绵州道中）
五见樱桃梦欲阑。蚕丛容易片云还。飞凫已觉天衢近，归骑安知蜀道难。
凉意浃，露痕乾。不辞侵晓跨征鞍。轻衫小扇绵州路，瓦鼓听歌豆子山。
夜半乐（夜趋剑阁，中途大雷雨侵，晨始抵宿处）
暮天畏景将下，轻阴城郭，催唤雕鞍去。到万笏尖峰，晚凉佳处。坏云渐展，狂飚骤发，片时丹嶂冥迷，绛河倾注。更迎面、砰轰震雷鼓。
闇中磴道曲折，蚁磨惊旋，马蹄愁误。怕小小、篮舆山灵留住。乱流趋壑，崩厓转石，一肩稳载吟魂，等闲偷度。哓钟外、羊肠忍回顾。
卧想今夕，犯险虚劳，快心终阻。行不得、空慙鹧鸪语。耐炎曦、休恨汗湿齐纨缕。还偻指、几日消烦暑。邵平瓜买青门路。
天香（留候祠在紫柏山下，泉皆穿地而出，盘花旋竹，泠泠有声，秦栈中佳境也）
石罅跳珠，墙阴漱玉，虚堂半枕湍濑。倦客栖迟，征途热恼，顿觉凉生襟带。螺鬟秀倚，想上有、餐霞人在。几阵天风细响，吹将凤笙仙籁。
留封旧游未改。寄冥鸿、渺然尘外。来往赤松栖处，片云无碍。好约他年借榻。待尽启、轩窗面苍霭。万叠烟岚，芝英试采。
高阳台（汉茂陵）
宛马吟愁，粤鸡啼恨，流虹休问猗兰。丹鼎龙归，一丘空指苍烟。蒲轮正好贤良聚，奈褰裳、海上仙山。甚蓬莱，误了阿房，重误甘泉。
神君帐里知何语，但返魂香烬，枉赋哀蝉。五柞鹃声，负他桃熟千年。谁论朱鸟窗中事，剩初明、泪洒通天。最难禁，玉椀凄凉，宛在人间。
又（灞河阻涨）
雪浪翻空，银涛拍岸，柳阴不解兰舟。顾影骄骢，几回踠足临流。倦怀桑下贪三宿，况关心、丽玉箜篌。慰离情，一水盈盈，多幸天留。
寻诗待赴旗亭约，奈黄梅暗雨，懒试清游。香润红绡，从看纨扇都收。消魂桥上西风早，怕明朝、吹换凉秋。望京华，芳草天涯，何处高楼。
又（平定州妒女祠事与刘伯玉妻妒妇津相类，戏拈此解）
偕隐曾传，潜渊妄托，休猜绵上娉婷。十笏荒祠，凝尘谁扫朱棂。春松秋菊东阿赋，问宓妃、甚事干卿。枉思量，罗袜凌波，翠羽扬灵。
千年梦雨空飘瓦，怪胥涛遗恨，历劫难平。唤渡蛾眉，等闲风浪还生。茂宏九锡徒相笑，怕短辕、到此须惊。赛村巫，一勺椒浆，好荐鸧鹒。
月华清（骊山温泉）
椒殿含春，兰汤试暖，华清鸾驭曾迓。一掬鸳波，还见粉云吹麝。倚丹台、金屋装成，漱灵液、仙源流下。罗帕。待凝脂净拭，翠蛾重画。
妙舞霓裳未罢。甚咫尺延秋，夜乌啼乍。水上黄虯，容易倩魂惊化。访前尘、香泽仍留，诉长恨、哀湍空泻。愁惹。付宫花红处，白头闲话。
又（题成兰生太守西湖镜影图照）
空翠分烟，秋痕蘸水，芦湾篷背低亚。照影盟心，恰好镜澜堪借。向迴汀、蓦地寻来，倚柔舻、消然歌罢。吟社。唤香山玉局，紫鸾飞下。
我亦幽怀暗写。听灵苑清钟，旧欢都谢。修竹祠荒，争得澹妆人迓。待安排、画鹢闲身，尽消领、冷鸥情话。休暇。奈文书遮眼，漏沈遥夜。
探芳信（茶憩敷水驿，香山诗所谓“上得篮辇未能去。春风敷水店门前“者也）
晓莺唤。似陌上柔桑，秦筝弹怨。想画楼初日，芳魂定餘恋。素波不照婵娟影，遗恨天涯远。遣羁愁、艳质难留，好山还见。
依约翠眉展。尚仿佛城南，那时人面。秀倚东风，露华映、黛痕浅。玉莲花色春如笑，任著帩头看。店门前、怪底篮舆去缓。
又
都门友朋之乐，无异畴昔而，五年来，刘芙初、宫辛楣、钱金粟、谢向亭四同年已先后下世，黍梦光阴可哀也已。
绛霄近。借寸晷餘闲，游踪重认。向紫云深处，陶然翠觞引。上清判袂仙缘在，尚有餐芝分。倚筼屏、酒晕香凝，月轮心印。
欢极泪还忍。念旧侣星稀，逝波空迅。梦冷江花，但赢得、夜台恨。百年身世浮鸥影，懒更笺天问。楚魂招、枉付牙琴怨轸。
夏初临（雨行蒲州道中有忆）
润裛鞭丝，冷侵衣袂，条山吹雨冥冥。才过梅黄，千林点滴秋声。客怀已是凄清。况征途、流潦纵横。风陵回首，莲峰翠鬟，犹隐云屏。
飞蓬自去，倚竹仍留，小窗絮语，灯火青荧。荷花桂子，人间何处西泠。短堠长亭。数邮籢、听彻兰更。泪痕凝。钱江到时，看取吴绫。
望海潮（韩信岭）
行山迴合，汾河萦带，遗基尚说韩侯。衰柳将壇，闲花战垒，千年姓字长留。阳夏事悠然，叹黥彭一例，钟室埋愁。震主功高，鼎分空忆蒯通谋。
征途访古停辀，望灵风天半，英气凌秋。传檄片言，藏弓末路，荣枯总付东流。祠宇倚津楼，想巫弦社鼓，夜夜神游。看取长陵断褐，谁与酹荒丘。⑴
【原注】⑴、陈豨封阳夏候，见高惠功臣表。
还京乐（丙戍小住都门，匆匆脂轄，怅然有作）
凤城路，习见依依巷陌如故里。趁絮泥消尽，任教日访，琴尊欢事。望旧巢天际。金莲对烛光生蕊。禁漏短，争许袖惹，蓬莱云气。
向槐堂里。又朋簪清话，依然树色浮空，人影在地。芳踪梦蝶重寻，幸秦源、暗通尘世。倚征鞍、嗟倦羽飞回，游骢唤起。好属卢沟月，须令佳会常继。
扬州慢（维扬晚泊）
白纻人归，玉箫声换，短篷谁按红牙。渐邗沟月影，又透入窗纱。听一杵、清钟唤梦，鬓丝禅榻，休问烟花。正羁愁、撩乱可堪，尊酒消他。
锦帆在否，算垂杨、曾见繁华。叹画鹢春波，流萤故苑，何处人家。殿脚翠螺抛尽，西风外、冷落宫斜。话兴亡遗事，伤心空付栖鸦。
念奴娇
舟过吴门，贺偶庚方伯，邀同吴蔼人学士董琴南太守，小集白公祠，应诣蔼人所居在虎丘山塘，极游观之胜，余欲结邻而未能，赋此寄兴。
翠尊芳约，尽西清、当日鸣珂仙侣。五载分张今更合，宛尔柯亭联步。语燕催程，闲鸥唤客，便好挐舟去。湖楼遥指，小栏红湿疏雨。
堪羡崑阆归来，横塘卜筑，妙得沧浪趣。稚柳娇莺门巷接，最是金阊佳处。波软风柔，酒浓歌脆，准拟从君住。明朝相望，片帆空隔烟浦。
夜合花（蔼人有看花之约，余乘风便已解维矣）
洛水明珠，巫峰仙佩，未如越网千丝。绿悭顾曲，输君暖玉偷携。青缆解，画船移。怪津亭、折柬来迟。向虹桥去，箫吹夜月，谁唱新词。
西湖西子归时。长记缃裙染翰，罗帕题诗。吟香试茗，依然闷倚空巵。红袖冷，翠眉低。甚好风、偏妒芳期。倩卢家燕，闲将此恨，说与教知。⑴
【原注】⑴、蔼人属意者归自杭州，携饷新茗，蔼人集苏句“若把西湖比西子，由来佳茗似佳人“书联赠之。
二郎神（晚泊吴江，风景清旷，灯下漫填此阕，卻寄吴、董、贺三同年）
乱鸦送日，傍暮霭、片帆初卸。正小阁衔杯，纹窗剪烛，好句云笺共写。暗里吴波催人去，早梦落、松陵桥下。怜酒晕未消，吟边犹记，夜阑情话。
潇洒。枫江骋望，水天如画。认素袜明珰、词仙游处，还见秋容澹雅。葭浦烟凉，蓼汀风细，娥月渐窥篷罅。凭过雁、为说寒山此际，晚钟敲罢。
月中桂（吴淞舟中）
思渺吴天，坐空明翠奁，稳泛秋色。柔波荡晚，渐白蘋风细，轻寒吹入。小红今在否。记夜舫、新歌按拍。迤逦垂虹路，清萧雅韵，鸥鹭定曾识。
沈吟季鹰当日。恋莼鲈味好，归棹重觅。溪山画里，算绵屏深处，何人消得。扣舷招隐士，倩相送、长桥过客。黯黯南云去，宵来为君乡梦积。
巫山一段云（西湖花神廊仅余塑像二側倚败壁间，而神采奕奕如生，命僧移置楼下并纪以词）
梦雨荒祠暗，秾华往事空。小楼珍重避西风。好与护芳容。
春色应无价，情缘倘再逢。欲求粉本貌惊鸿。看取曲栏中。
眼儿媚
南朝驻跸爱杭州。直为圣湖留。十三门外，十三椄畔，占尽风流。
一声白雁繁华去，往事总悠悠。刘家娘子，杨家妹子，无限春愁。
又
小船平底曲栏干。人在画图间。雨湖也好，晴湖也好，消得身闲。
净慈灵隐三天竺，重叠献珠幡。千灯万佛，莲台高处，长是无言。
惜红衣（访姜白石葬处）
汉渚羁愁，苕溪浪迹，野云谁识。旧说西塍，吟魂寄幽宅。斜阳蔓草，空怅望、春风词笔。悽忆。香暗影疏，掩梅花仙魄。
漂零楚客，抔土长留，湖山恣游历。繁华梦去，故国已无觅。好属小红珠泪，莫向冷枫啼湿。怕洞箫清怨，吹咽六陵秋色。
一落索
山色空濛初过雨。画船几许。倚栏人影不分明，两桨掠、柔波去。
回首六桥烟树。依依日暮。更教谁与觅词仙，荡一点、春心处。
夜游宫（偕董琴南、费新桥两同年泛舟西湖，时琴南赴云南任，新桥亦将入都）
一棹停云乍合。况胜赏、韶春时节。有约逋梅须共折。鹤巢边，冷清清，千片雪。
绿醑兰言接。胜尺素、遥传天末。去燕来鸿休怅别。指心期，但相看，湖上月。
归国谣
仙境阻。洞口桃花风又雨。可惜阮郎游处。看花无伴侣。
几日翠阴庭户。留春春不住。零乱十三筝柱。懒听金雁语。
又
残梦续。浪蕊浮花看未足。容易晓鸦声促。泪痕销绛烛。
缸面酒鳞吹绿。醉来歌一曲。何事近窗修竹。不教丹凤宿。
转应曲
无寐。无寐。赚得愁人如醉。夜深珠箔谁开。怅望青鸾未来。来未。来未。心在紫兰香里。
临江仙慢
潘吾亭同年以上海观察乞归，余赠以诗有“世人嗜官味，味尽同一止。候鯖不淹箸，翛然君远矣“之句，吾亭谓不著题，戏拈此解。
漱石枕流计，湖光绿处，山翠浓时。庾尘外、从教静掩柴扉。幽栖。为门前柳，篱边菊，赋得归期。江南路，仅莼鲈劝客，竹马牵衣。
还思。探梅旧崦，终胜东阁追随。便寻常、猿鹤料也忘机。相携。话鄂君被，湘娥瑟，怨抑谁知。孤山去，且春阴就梦，冷语寻诗。⑴
【原注】⑴、余尝晨过巢居阁偶得 “翠禽冷语春未觉，元鹤乱飞山自孤“二语，君亟称之。
唐多令（垂虹舟夜）
汀柳晚萧萧。烟波十四桥。遡西风、一叶舟摇。秋意也如人意苦，浑瘦尽、玉虹腰。
泪点黦冰绡。香心冷翠翘。怨芳魂、楚些难招。长簟竟床灯烬落，谁念我，可怜宵。
声声慢
己丑重过吴门，蔼人墓已宿草，抚今感昔，且伤新桥之逝，舟夜漫谱此曲，倘付双鬟按拍，必当泪落连珠也。
汀蒲换色，岸柳欺寒，征帆又落吴阊。偻指萍踪，西泠草草三霜。翩然梦回半枕，把欢游、付与斜阳。紫霄远、想霓裳咏罢，月斧携将。
几度伤怀旧雨，况邻人怨笛，吹冷钱江。两地离愁，知他仙珮何方。蓉城倩谁寄语，道尘寰、有客相望。雁去也，秣陵书、一例断肠。
又（偶检旧簏，得刘芙初词笺有云“更天际阑干，断无人处，撩上几丝柳“为之参叹）
香残镂管，泪浥琼笺，无端梦醒槐柯。少别千年，匆匆岁月飞梭。柳丝断魂在否，漫凄凉、拥鼻吟哦。凝望久，只栏干天际，遥隔云波。
忆昔东华游倦，几留欢绛蜡，买醉红螺。恨入骚辞，依然兰畹愁多。而今玉楼赋就，比人间哀乐如何。子夜曲，但挥弦、弹作怨歌。
碧牡丹（自锡山卻返武林，朋辈招邀，勉留十日，劳歌未已，重赋短章）
乍送轻帆去。卻趁迴波住。小别经旬，早是秋光催暮。醉撷霜萸，怜断红非故。伤心江上尊俎。
瘴乡路。黯黯情味苦。欢场可堪追溯。怨绿眉峰，应念天涯风絮。甚日重来，寻唾绒窗户。一痕清泪弹处。
应天长（章江雨泊）
绿波南浦离情赋。争信生离情未苦。玉飘烟，风泊絮。才是世间肠断处。
粉笺书，罗袜步，目送武林人去。消受鬓丝千缕。短篷眠夜雨。
解佩令（分宜中山矼戏作）
芦溪翘望。萍乡翘望。但宜春、已如天上。陆地舟行，全不用、蒲帆兰桨。尽船舷、石棱相抗。
林恋无恙。书堂无恙。累篙师、殷勤指向。几首青词，便做得、丁家鹤相。哂铃山、十年情况。
喜迁莺（全州迤南古松夹道，连属百余里，苍云满天，元鹤欲下，此行为不负矣）
灕江行近。讶凉伞万重，阴连无尽。黛色浮空，樛枝拂地，幽赏驿程徐引。悄然翠烟霏处，乍觉尘襟清润。晚风峭，恍鸾吟吹下，瑶天笙韵。
曾问。来雁否，衡岳片云，不许南飞趁。何意征人，身轻一羽，却向玉簪留印。望中五钗承葢，定有仙灵栖稳。上元字，但眠蚕谁寄，悠悠芳讯。
千秋岁引
玉冷空枝，香残褪萼。尺素缄情隔天角。西楼未忘掩扇语，东郊枉负湔裙约。画堂春，绿窗月，尽抛却。
依旧写愁银翰弱。依旧忍寒罗衾薄。锦瑟尘弦恨谁托。青陵怨长纵化蝶，丹山梦远无归鹤。任悠悠，小栏外，杨花落。
更漏子
忆前欢，思往事。一穗玉炉烟细。罗幕下，绣帘垂，春寒能几时。
春欲暮。愁仍住。眼冷故乡何处。凭梦去，寄书回，衡阳无雁来。
又
趁墟来，归峒去。几阵绿榕丝雨。敲社鼓，唱巫歌。阴风生薜萝。
行不得。炎方客。江上越禽声急。云惨淡，树模糊。征帆天外孤。
天仙子
屋角红蕉花未吐。南风吹过飞鸾⑴去。桄榔阴里重行行，山枣路。黄沙渡。莫信泽家烟外语。
【原注】⑴、飞鸾桥名。
又
冻雨宵分声不定。湘源涨起波千顷。扁舟泛泛水中凫，斜又整。乌竿影。直过零陵人未醒。
又
一曲浯溪凉翠滴。维舟更访前贤宅。窊尊石镜尽留连，休去觅。涪翁笔。点点云根苍藓积。
又
前岁南行冬日好。望衡九面清湘绕。轻舟下濑又今年，烟浪渺。麻阳⑴小。七十二峰如过鸟。
【原注】⑴、舟名。
又
怪底朝来墙燕喜。盈川相遇盈盈水。一瓯茶罢便分携，情未已。行还止。终胜天涯书一纸⑴。
【原注】⑴、舟过杨竹圃廉访。
又
渌口逆流流渐涩。水车车水无涓滴。一车才过一车来，沙岸逼。风轮激。跬步萍川天样隔。
水调歌头（滕王阁）
彭蠡汇东泽，章贡绕西城。江湖左右襟带，高阁峙崚嶒。佩玉清歌散后，画栋朝云闻处，小队驻双旌。帝子渺何许，长啸倚青冥。
神奇事，风借力，快扬舲。绵津当日题字，墨彩尚飞腾。不见才人江上，空有沙鸥别浦。一舸待寻盟。冷眼落霞外，天水碧无情。
【原注】阁上楹联“依然极浦，遥山想见阁中帝子；安得长风，巨浪送来江上才人“宋牧仲先生句也。
踏莎行（癸巳秋仲建昌县道中）
驿骑勤催，邮签缓递。横波阻住青丝辔。沙边唤得橛头船，劳人恰好闲身寄。
卧柳霜凋，野棠风细。燕归无复营巢地。伤心休问去年时，盈盈水是哀鸿泪。
定风波（潜山驿寄答佟艾生方伯）
飏鞭丝、几阵西风，人烟小市吹暝。古驿延秋，虚堂款客，暂得羁魂定。翠云深，玉沙净。恰好灊庐秀眉映。幽兴。负松乔旧约，携琴萝径。
素襟漫整。任缁尘、黯澹残痕凝。向银笺，拂处寒香袖裛，岁晚心期订。倚清吟，背窗影。缥晕灯摇半花冷。还省。一声新雁、江南谁听。
又（宿州行馆再得艾生书卻寄）
瘴云阴、卯饮杯停，骊歌柳岸催发。冷落孤踪，凄迷影事，梦杳庄生蝶。庾楼风，皖江楫。带水盈盈限秦越。情切。到而今翻羡，羁禽天末。
翠笺半摺。向邮亭、两度音徽接。正相思，吟苦来鸿片羽，飘堕空廊叶。妙香凝，古欢结。洛诵兰言总心折。行箧。一编常对、澂怀秋月。
琐窗寒（赋得依依墟里烟，途中书所见也）
澹拂楼阴，轻笼木末，暗催秋暮。将开又合，只傍夕阳村墅。任长空、片云自飞，等闲肯逐西风去。向水亭山馆，千丝摇飏，为谁留住。
何处。乡园路。但断梗飘蓬，易牵离绪。年光过眼，消得几番炊黍。赋郊居、尘鞅未闲，耦畊旧约人在否。忍相看、数点霜枫，冷红鸦外舞。
满江红（重过粉坊琉璃街故居）
屋角高槐，闲问讯、宣南坊陌。记此地、琴尊跌宕，几年栖息。半剌相忘磨灭后，一家正好团栾日。任旁人、错比子云居，喧尘隔。
离聚苦，无终极。生死恨，难抛掷。但天台重到，凄凉岑寂。芳草廊空蝴蝶化，茜纱窗冷蟏蛸织。叹乌衣、巷口燕归来，今成客。
又（都中戏答人问）
万古云霄，问一羽、何人当得。但随分、南州承乏，油幢画戟。假节文从炎汉仿，借绯句亦香山觅。尽翩翩、斜压帽簷攲，螭坳立。
曾待漏，金门夕。曾视草，銮坡侧。却翻疑定远，功成投笔。麋鹿方惭簪绂系，貂婵那自兜鍪出。是虎贲、还是蔡中郎，君须识。
又
吴竹泉同年欲以戊辰同谱绘为一图，命其姪季文农部将画师来为余写照而不似，戏拈此词寄视竹泉，当为捧腹也。
小别庐山，惜真面、忘携粉本。费半日、东塗西抹，徒供一哂。有客同来吴季子，平生最识周公瑾。尽从旁、指示颊三毫，心难印。
嘶骑发，装池进。踪迹远，须眉近。怕丹青见惯，因疑成信。他日重飞天上写，诸君但索图中骏。却翻猜、扇外放翁谁，惊相问。
又（过新城县，买得白梁米，忆亡友李宾石孝廉同寓地藏庵旧事感赋⑴）
一磬僧房，记月下、人来款竹。还远致、秋塍珠宝，累累盈斛。红豆分拈花里句，胡麻共饱山中粥。更无须、乞米似平原，书成幅。
蒿里唱，当年曲。萍梗系，谁家屋。望子猷门径，凄凉心目。过眼云烟朋辈少，打头风雪官程促。问劳劳、尘梦定何时，黄梁熟。
【原注】⑴、宾石新城人。
又（途中与客说家乡肉）
旅食匆匆，话前事、齿芬犹结。忘不了、衙斋近局，消寒时节。馈岁相携春酿早，佐餐雅称冬春洁。未输他、松火玉织薰，桐严楫。
吾旧里，樊江涉，今小筑，夷门接。甚杭州风味，尊前贪说。三载身惭东道主，片帆梦冷西湖月。但溪山、好处即家乡，休分别。
感皇恩（王庄阻雪二阕）
滕六太颠狂，搓绵搅絮。币月霏霏困归羽。泥深没踝，已是津梁迷误。候人还为说，冰横路。茅屋短垣，荒村且住。泼水衾裯酽寒护。瞢腾一枕，只见玉龙飞舞。断魂寻不到，章门渡。
又
留滞意如何，天公休问。惯遣飞霙上愁鬓。望云心事，争得落霞红趁。远游应为我，萦方寸。玉戏未闲，珠杓空迅。饯腊杯传岁将尽。鱼沈雁杳，料是清寒难忍。旅窗谁与递，春来信。
珠帘卷
东堂畔，晓风吹。轻燕澹粉迷离。垂柳摇摇无绪，闲扶墙外枝。
远路春光晼晚，残宵梦语依稀。争唱渡头桃叶，浑不解，寄相思。
汉宫春（药洲访石图，为翁二铭学使题）
花药澂湖，乍英光旧迹，辉映庭隅。天教化工在手，璧合星枢。莲亭志喜，胜苏斋、残搨临摹⑴。凭证取、题名掌上，当年陈九仙书。
邂逅章门持节，几留宾下榻，访古停舆。新携换鹅妙墨，一笑披图。山阴茧纸，比炎洲、片石何如。羡使者、怜才似此，人间谁叹遗珠。⑵
【原注】⑴、大兴翁阁学在粤时僅获搨本。⑵、君昨按试信州购得右军墨迹数十字。
鸿雪词卷上终

[book_title]鸿雪词卷下
绛都春（拟吴梦窗）
鸳针绣倦。又珊枕梦回，青禽低唤。唤起絮云，咫尺天涯愁无限。迴廊步屧成新怨。况别母、啼妆犹恋。断肠空指，灵芸帕上，泪痕红泣。
凝眄。盈盈带水，片帆趁、燕影风柔波软。佩解汉皋，那信花开归来缓。圆冰写翠秋容换。认娥月、西窗人面。紫箫吹入吴歈，桂香夜暖。
喜迁莺（红梅）
罗浮仙侣，也闲趁好春，脂痕匀注。艳魄还丹，冰肌晕酒，依约绛唇初吐。翠禽为谁啼醒，却向朱门留住。问名字，记吹箫低唱，松陵前度。
偷觑。窗外影，嵰雪万重，梦冷来时路。倚竹新妆，巡檐浅笑，不管缟衣人妒。十分出尘香韵，一例凡花输与。拟標格，算人间只有，秦郎词句⑴。
【原注】⑴、淮海词如红梅作花，能以韵胜。楼敬思语也。
又（同人小集螺墩，花事已过矣，赋此以续李重光恨来迟曲）
晴烟吹絮，对嘉树秀筠，栏干闲拊。屐齿香痕，裙腰草色，多事晓莺争诉。好花倩魂空往，佳约芳期终阻。凤弦曲，但临觞休按，红盐新谱。
南浦。离恨远，清浅半湾，不是仙源路。流水三生，碧云千里，锦字懒传幽素。黯然一江风浪，归棹还催人去。楚天暝，想轻寒已到，驯鸥眠处。
又（红袖添香夜读图，为王蓉洲孝廉题蓉洲余僚婿，今皆作玉溪生久矣）
兰釭红绽。更偎倚画中，春风人面。钗影横窗，书声出屋，恰和小莺低啭。篆纹蕙炉轻袅，冶思梨云相乱。可人语，问芸编何似，柔乡堪恋。
眉案。还记取，箫凤谢庭，一例神仙眷。好梦难留，潸痕宛在，憔悴玉京重见。绛河旧情空溯，珠树才名争羡。称心事，待浓薰秘省，宫袍催换。
又（陶鳬芗同年为觅教场胡同宅丁香二株可爱，急欲移居而不得，赋此解嘲）
频番胥宇。似春燕乍来，偷窥帘户。萍梗孤踪，兰言一诺，刚被玳梁留住。广庭十弓犹欠，琼萼双身先睹。胜情引，小书堂怡在，花阴深处。
空误。前度客，三匝故枝，欲去仍回顾。事逐烟凉，人如舟系，偏托石尤风阻。几时素尘闲扫，著我琴尊容与。粉香里，试清吟好约，柴桑仙侣。
又（三官廊海棠，高花簇锦，阴如槐幄，或言是当阳董文恭师手植）
春情寥寞。又缓款信风，吹开仙萼。柳外鞭摇，城隅路转，闲赴紫绵芳约。宿酲太真初醒，悄倚瑶台珠箔。泥人处，弄娇姿还胜，翻阶红药。
犀杓。休更举，重溯梦华，酒味浑忘却。一日欢游，百年遗恨，谁会此时哀乐。旧山富春空冷，餘荫香林犹托。便归好，怕西州清泪，弹将花落。
浣溪沙（乙未冬偶过北兰寺）
旧隐西陂迹已陈。尚留诗屋寄云门。梵钟声里几晨昏。
物外山含无尽意，定中僧笑傥来人。烟波何处问迷津。
鹧鸪天
腊雪春霖报岁丰。等闲欢意少人同。湘帘燕子双双剪，别院桃花阵阵风。
浮凿落，唱玲珑。临歧不惜醉颜红。抟沙聚散寻常事，只当相逢是梦中。
又
江国阴阴水拍堤。五年三见泽鸿飞。可堪社鼓嬉春日，却是征衫上路时。
人不见，梦还疑。此情争得片云知。从容坐啸吾何敢，看取吴霜鬓几丝。
又（琵琶亭）
一曲琵琶洒半酣。当时何苦泪痕淹。生来泛梗原无著，听彻哀丝亦未嫌。
人欲去，句重拈。清词闲写望江南。怜他老大商人妇，只唱新声昔昔盐。
又
惭愧云亭半载留。又衔恩命向炎州。遄征有幸骑宫马，乐事无因恋爽鸠。
寻故步，话离愁。觚棱天半梦悠悠。十年前后三持节，蒿蔚餘生已白头。
谒金门（未至枫香十餘里山水，骤发借宿村舍）
行不得。何处箜篌唤客。坼岸崩沙天易黑。荒村聊寄迹。
此际蘭釭频剔。梦里关山闲觅。瓮牖绳枢环堵室。凤楼人未识。
又
愁脉脉。还是飘蓬踪迹。水远山长音信隔。秋衾残梦积。
燕子欲飞无力。何处人家坊陌。如此光阴如此客。相思留不得。
惜分飞
烟外游丝风里絮。几日分飞又聚。西笑长安路，故人杳隔云深处。
乐事潘舆天付与。还向枫香唤渡。今夜舒城住。梦魂已过江南去。
大酺（舆行蘄黄山中，紆廻深秀，大似蜀道风景，江楚少陆行者，特为拈此）
又玉沙清，瑶林映佳景，欣逢山驿，行行青不断，讶修眉天际，黛痕如拭，栈阁曾经，巫峰恍遇，应有幽禽相识，萍踪依然在，但愁拈客鬓，岁华非昔，况吟屐重寻，宋贤芳躅倍添凄恻。
鸡鸣还暗惜，最惆怅烟缕词人笔，尽殿上新歌传唱，谏疏长留总销沉。茂陵宣室，异代襟情，（後闕）
【注】：此阕因缺页而无法完整录入，同时缺西河（一调）、玉蝴蝶（二调）、留客住（二调），希望能朋友能补全。
留客住
往年都门与吾亭赋春觉菜，衎石以未谙此味，不肯下笔，今客汴中再逢饯，臘计已饱尝，戏拈成此解，以代逋券。
东风菜，叹多时、抛残乡味，枉了隋堤春色，绣畦相待。欲问樊楼浅酌，旧梦何处，剩有承筐新翠，压担餘寒，相思市桥吟卖。
赏心再。负绮语潘郎，春明词债。纤手青丝，莫任年华催改。此际晶盐一箸，赋才无碍。句好应寄南雁影，指莺脰、水边按谱人在⑴。
【原注】⑴、吾亭侨居嘉禾。
桂枝香（署中丛桂数十株，交柯接荫，百年物也。今秋著花尤盛，词以赏之）
虚廊纵目，又露湿晚秋，庭院如沐。还见云根秀倚，雾绡凝绿。西风不管青腰守，任吹开、万枝金粟。客衣尘冷，依稀犹染，小山餘馥。
念傅舍、光阴转毂。尚吟玩珠英，情寄三宿。一例茵凭，自许赏心人独。天香正好披襟处，更佳音仙蕊初擢。故国此际，霓裳应听，广寒新曲。
【原注】是日闻汝筠乡试捷音。
洞仙歌（李石梧观察以梧笙馆联吟图卷索题，小病久置案头，及石梧悼亡始成此阕）
春风梧苑，惯柔毫闲弄。况有兰闺玉人共。向金台、斗韵珠海分笺，全不数，当日秦娥箫凤。梁园飞絮早，绿绣空囊，岂意韶华遽相送。银字掩孤嚬、一卷哀辞，叹我已、潘丝霜重。算香散、蘅芜十年餘，又振触、西湖那时残梦。
南乡子
吴子晋乞题芦雁图即送，襄阳之游，余以嘉庆乙丑馆于洛阳县署，子晋、季文兄弟皆从余学，今季文下世，图为忆弟而作。
孤影又南翔。岁晏何心问稻梁。卵色天低秋水阔，茫茫。忍说他乡胜故乡。
灯火记书窗。锦样修翎正著行。三十五年才一梦，凄凉。却向襄阳话洛阳。
朝中措（自题山水小景）
吴绡尺幅写幽襟。寸碧倚瑶岑。地僻更无人问，山虚不在云深。
圆波澄镜，方流折玉，佳趣堪寻。一穗白苹烟影，等闲凉到秋心。
齐天乐（过金梁桥）
十年一觉春明梦，鱼梁尚留残照。片月牵魂，新词按谱，为尔羁怀萦绕。尘襟净扫。尽曲记流珠，句拈香草。倦枕低回，旅窗红晕一灯小。
荒湾依旧断板，素蟾凉影外，幽境重到。岸柳轻阴，烟莎澹碧。几日西风吹老。归来自好。只袖底银笺，赏音人少。付与清吟，晚蝉秋树杪。
又
闰九诵芬图为吴红生阁读题。红生尊甫芗亭，先生官楚日曾于便面，绘闰重阳雅集图，赋诗倡和，红生仲昆壬辰九秋遇闰，述其事也。
武昌官柳依依处，诗翁旧游曾说。啸侣身闲，哦秋句好，未信风流消歇。桐阴翠叠。为重续前盟，乍添新叶。扇底清芬，赋情应许汉皋接。
香名传遍画省，况金昆墨妙，吟社同结。事往题襟，人来落帽。肯负萸红时节。披图意惬。见一角螺云，半湾芦雪。又触相思，剡溪今夜月⑴。
【原注】⑴、令兄崧少今出守越中。
又（樱桃，和张诗舲方伯）
珍丛分得安陵种，垂檐几丝风袅。翠褓悬餘，筠笼赠处，量取圆珠多少。羁魂暗绕。问寒食东田，甚时重到。此日尝新，转蓬空自系愁抱。
柴车双洎路引，指繁星密缀，千树红小。荐笋光阴，秉蕳节物。长忆家园春好。韶华误了，但锦字书沉，玉簪人老。梦里松楸，近年谁为扫。
【原注】樱桃以吾乡鄢陵为最，余家先垅在焉。双洎水名。
好事近
冷落七陵烟，秋在玉津园侧。三载金梁月底，住天涯羁客。
侯家冈树望中迷，来去总衔恤。忍说潇潇风雨，作他乡寒食。
又
招隐故人书，孤负锦笺盈箧。拈出中仙词句，但拥门黄叶。
玉觞无味已多时，怀抱向谁说。惆怅燕莺声里，赋晓风残月。
又
一櫂柳园津，还拟汴堤游历。珍重陌头烟缕，付登楼人忆。
秋花驿路尚多情，尘外似相识。错向凄红冷蕊，认春风颜色。
巫山一段云（庚子秋仲廩延道中）
野色侵衣袂，秋痕恼鬓丝。碧云无尽鸟飞迟。心事定谁知。
忆别空餘梦，言归未有期。斜阳冉冉柳依依。长记出门时。
汉宫春（汤阴岳鄂王祠）
已矣金牌，叹黄龙痛饮，此志终乖。谁令雨河尽弃，并弃江淮。机危祸惨，问苍苍、何意生才。空恸惜、风波狱底，英魂毅魄长埋。
当日精忠赐字，幸小朝气振，康构心开。长驱背峞劲旅，敌焰应摧。权奸卖国，任中原、板荡兴哀。侥幸煞、强邻酌酒，免教胆落飞来。
又（邺下）
漳水名都，被浊流淘尽，霸业当塗。铜台那时片瓦，一例榛芜。苴茅建国，逞雄心、炎运将徂。浑未省、当歌对酒，人生朝露无殊。
还是闺房眷恋，笑分香卖履，遗令区区。知他画眉未毕，鬼妾谁娱。残魂馁矣，更何人、上食朝晡。君不见、西陵废垅，年年衰柳啼乌。
剔银灯（磁州数十里间，清流夹道，蒲稻弥望，北辕所仅见也）
一路缁尘恼客。恰有磁州今日。滑笏圆波，迴环浅渌，仿佛旧游曾历。劳劳行役。只此处、烦襟消得。
芳草谁家兰泽。想像渔庄鸥国。柳影缘堤，菰香吹水，点出倪迂小笔。轻舟倘觅，胜吟倚、一鞭秋色。
氐州第一（泥塗困惫，道旁金山寺僧庐甚洁，因就宿焉。寺在赵州南二十里）
斜日山衔，高岸路阻，愁看涨潦千顷。暮色冥迷，修途困顿，争得羸骖再整。弹指青莲，乍现出、招提幽境。远客心孤，虚寮夜寂，妙香凄冷。
对语枯禅浑未省。梵吟外、自寻清咏。细字银笺，秋灯剪处，说倦游萍梗。卷罗云、窗送晓，沾泥絮、依然不定。壁上重题，任长留、空花小影。
天香
太僕寺署在城东根，积水迷漫，清旷可悦。间日一诣茶话外，寂然无事，足当仕隐之目矣，邀斌梅舫同赋。
衰柳攲烟，虚堂面郭，微波照影清泚。路隔平沙，门横浅渌，大好寄鸥闲地。参差雉堞，送暝色、凉生襟袂。只少西山拄笏，分他绛霄云气。
餐霞胜游漫拟。但招携、玉珂兰契。一榻六街尘外，簟纹如水。商略庭阴半亩，要秀竹、疏槐翠相倚。待约明年，春禽唤起。
扫花游（铁仁山总宪招游城西某氏园）
粉垣带郭，是旧日朱门，赏心佳处。翠笺唤侣。借闲园半角，胜游星聚。倦客幽寻，过眼韶华试数。悄回顾。问选石莳花，人更何许。
兰锜今在否。但艳槿沤珠，暗随春去。燕归自语。叹高楼似昔，杏梁谁主。卧柳攲桥，总被群鸥占取。小山句。为王孙、桂丛吟苦。
庆清朝（晚登陶然亭寄怀衎石汴中）
野水弯环，空烟澹薄，孤亭尚恋斜晖。游骢散后，幽寻尘外偏宜。暗想南湖雁影，翩然冲雪独吟时。萧闲境，冷怀高韵，襟抱谁知。
今我瘦藤倦倚，对女墙西畔，隐约山眉。虚廊坠叶，从前爪印都迷。换尽芦湾细柳，一枝不借暝鸦栖。夷门路，闷拈新句，遥寄相思。
【原注】雁影庵，衎石斋名。
望海潮（京寓对雪）
重阴垂幕，长空卷絮，纷铺万顷琼田。鱼梦乍古，鲸波未息，南云尚驻戎旃。风劲铁衣单。想营屯千帐，清角吹寒。胜事园林，漫将尊酒赋华筵。
家家腊鼓腾欢。待功成洗甲，庆入新年。银海浪平，天花阵舞，从教净扫蛮烟。一白虎门山。看欃枪夜落，旌旆春闲。料得红旗送喜，早晚到长安。
探春慢（辛丑都门元夕二首）
紫陌春回，禁城夜暖，琼箫灯市吹起。漠漠烟痕，溶溶月色，掩映曲坊珠翠。嗟念文园老，渐羞趁、落梅秾李。玉荷滴尽兰膏，不堪纤梗犹系。
重溯槐街旧侣，曾几度擘牋，同赋蓝尾。二十年来，游仙一枕，消得光阴弹指。亲友凋零甚，更休问、贞元朝士。笑语谁家，听残莲漏声里。
又
彩笔愁拈，画屏倦倚，良辰谁共游冶。小篆香消，微波帘卷，还又夕阳西下。曾说金钱买，信一刻、春宵无价。旧时月色依然，酒边心事慵写。
此际乡城漏永，应扫尽碧云，庭院潇洒。暗卜油花，频挑烟蕊，遥忆长安今夜。相对团栾影，尽肠断、吴兰词帕。梦约教寻，从他灯穗红灺。
惜秋华（偕许滇生、少农、斌梅舫同聊，宿万寿寺）
秀挹庭阴，破烟霏、放出林间山影。茶话未阑，侵寻竹房催暝。相携半榻闲身，到世外、栖鸦才定。清听。又廊腰、暗落风边凉磬。
前事枉重省。叹衣珠无觅，鬓丝尘凝。新侣旧、欢依然，素心堪证。看花待约芳期，问何日、翠娇红靓。松径。且明朝、玉栏同凭。
又（媭砧课读图为王少鹤农部题）
旧业青箱，诵先芬、幸托煢煢月姊。珠树俊才，名成捣衣声里。冰绡细写前尘，照灯影、柴门深闭。谁记。有元龙、省识当时情事。
宫锦艳柯里。是寒砧叠就，香罗文绮。霜杵泪、痕悽红，尚沾掺指。扁舟画省归来，胜清沔、相望天际。迎侍。趁明年、一帆春水⑴。
【原注】⑴、清沔用姜白石事，元龙谓桂舫也。
燕归梁（汲县与家人别）
烟柳凄迷夕照沈。离思难禁。无根风絮苦商参。歧路外、两分心。
促春相见残春别，新怅望、更从今。竹鸡啼处瘴云深。且休向、梦中寻。
宴清都（从弟畊腴俟我于管城，同行至许昌辞归里门，怃然有作）
翠羽东风便。邮程隔，始知家近天远。看云念久，连床梦熟，快心重见。题襟怕说分襟，况旧隐、仍孤望眼。试问取、老圃闲花，横枝暗叶谁剪。
匆匆半载京华，尘劳自省，羁思空乱。繁台夜月，隋堤细柳，一番春换。相携步屧吟眺，胜路逐、衡湘去雁。待长成、新种丹榴，归来未晚。
又
候馆騑骖驻。苔岑合、夜阑前事重数。晨星半落，闲云独往，乍欣萍聚。长安片月迴看，奈过眼、徒惊迅羽。枉羡忆、紫陌吟身，年华驷隙空度。
南来第一消魂，凄凉况指，江上鹦鹉。春晖寸草，秋风断梗，此情谁语。陵陬绛萼餘恨，更忍问、循陔旧处。但与君、剪烛同听，西窗暗雨。
【原注】门下士今惟贾亮仪、张絅堂、徐松龛、周竹溪、赵印浦、崔东轩在仕籍，可谓晨星落落矣。
倦寻芳（渡汨罗）
素波箭激，新涨奁平，舟舣烟浦。道左残碑，题字不堪重抚。寂寂江天如梦寐，悠悠湘水无今古。悼贞魂，但怀沙事往，九歌悽苦。
忆泽畔、行吟憔悴，渔父难招，詹尹空诉。怨偶椒兰，争念美人迟暮。鱼腹长怜埋恨日，蛾眉岂有容身处。近端阳，听迎神、数声箫鼓。
又(衡阳阻雪)
佩兰怨曲，啼竹潸痕，魂断何许。吊古人来，还是冻云愁聚。倦雁稀迎前度客，昏鸦冷寄谁家树。数归程，但梨花梦隔，扣舷空阻。
念几日、湘南留滞，窗暝栖烟，灯暗吹絮。望眼冥迷，不到夕阳红处。拂槛徒夸群玉见，推篷忍看飞琼舞。倚新词，待催将、棹歌声去。
【原注】词成次日示桂舫，桂舫笑曰：倦雁一联有殷仲文顾庭槐而叹神理。
阮郎归（余以嘉庆癸亥就婚于长沙郡署，阅今三十九年，旧游重历，距先室之殁一星终矣）
片帆当日溯湘波。春光媚绮罗。一鞭今日再经过。骚辞怨女萝。
云黯澹，路盘陀。行行山更多。鹧鸪声入越巫歌。征人可奈何。
澡兰香（长沙重午用梦窗韵）
秦萧旧侣，楚佩餘情，一枕蕣华梦觉。前踪好在，令节依然，枉说茜窗人约。袅钗符、续命无凭，魂消幽兰半萼。采艾吟心，怨入离披汀蒻。
想像庭扉掩处，泪点湘筠，尚栖仙魄。花源櫂舣，橘社书传，忍问坠蛛尘幕。尽相看、露井银瓶，谁摘梅黄劝酌。步倩影、月夜归来，三芝栏角⑴。
【原注】⑴、长沙郡署旧有三芝亭。
念奴娇
湘衡间，滛雨积日，山水涨发，流潦载途，邮传所经，半成巨浸，时復瓜皮一叶，以代征轺。漫成此词，亦劳者之歌其事也。
五湖空约，为迷津、翻学鸱夷生计。钓艇渔舟频唤取，替却駪駪征骑。蕙带徐搴，荪桡缓荡，万顷玻璃碎。青溪几折，晚风吹梦无际。
当日跨凤偕归，玉尊双饮，笑语篷窗倚。一绿鸳波依旧好，谁念羁禽身世。帝子贞筠，灵均香草，况是埋忧地。楚骚歌罢，水天何限愁思。
踏莎行（风劲小舟可危，倩乡民道行山中三十餘里，暮宿衡岳道院）
路阻横波，人来仙馆。迷途巧借东风便。当时九面望湘帆，谁知灵境寻常见。
楚竹烟迷，越禽声唤。榕湖计日征尘浣。旧游风景记分明，无因说与衡阳雁。
醉蓬莱（全州古松余尝有词纪之，十年再至，存者无几，俯仰今昔，殆难为怀）
又衡云过尽，咫尺湘源，旧游重到。望里平林，怪翠烟如扫。凤叶凋香，虬枝剪玉，任摧残多少。一曲薰风，等闲翻入，怨琴凄调。
金谷杯传，绣笺吟倚，帐烛檐花，只供清啸。大好灵踪，付乱鸦残照。物自无言，树犹如此，更何人不老。两度骖鸾，千年归鹤，梦回空恼。
浪淘沙（题黄杏帘广文《漓江归棹图》，即送还里）
一棹许湾春。旧里情亲。金萱花下彩衣新。空阻陡门三十六，无计留宾。
蕙帐隔吟身。鹤怨频闻。北山原有去来云。明日片帆江汉上，我亦归人。
酒泉子
染黛天低。摇飏东风云一缕。乍疑晴，还欲雨。两迷离。
麝薰消尽罗衾薄。凉意袭人人未觉。紫徘徊，红踯躅。唤春归。
又
往事寻思。倦枕闲偎屏半掩。月明残，灯烬暗。晓星移。
采香惯向幽丛趁。怨粉愁红谁与问。蝶无情，花有恨。各分飞。
又
绿暗红稀。昨日东风今日客。绣籢空，珠履隔。昔游非。
曲房幽径无人处。却是闲花偏解语。白云编，黄石墓。有谁知。
庆春时
早春帘户，良宵风月，懒近芳巵。凝珠蜡凤，衔花彩燕，长忆少年时。
寒梅香信，窗外幽梦谁知。苔笺自倚，兰釭频剔，留待晓鸦啼。
江城子
年来，同城僚属自方伯观察以及桂林临桂守令相继殂谢，南中气候殊异，贾生所以赋鹏也，感叹而作。
岭南西路梦悠悠。听蛮讴。叫钩辀。长向剌桐、花底赋离忧。勾漏丹砂无觅处，春易尽，水空流。
几回丹旐送归舟。忆同游。影仍留。一线斜阳、犹恋竹棚头。老去文渊重曳足，南雁外，怕登楼。
渔家傲（末疾艰于步履疏开，缺交篆后，书寄汝筠，时在丙午七月）
六十五年嗟老矣。衰残那更朝衫系。人说归来陶令拟。知也未。乡园风景而今异。
浩刼连番瓜蔓水。嗷鸿中泽餘生寄。寒故凄凉书一纸。蓬户底。相看可有相怜计。
摸鱼儿（索陈桂舫孝廉写村居图扇）
古咸平、数椽小筑，乡村风物堪溯。柳堤槐巷寻常景，幽意也传毫素。君傥许。为点染、来青粉本瓯香谱。闲云貌取。更六枳篱边，邻翁三雨，倚杖话农圃。
郊居好，消受竹晨花午。漫嫌归计迟暮。沉吟后约从君问，画里可能同住。清汴路。梦不到、绿榕红豆衔杯处。低回俊侣。对几摺疏筠，相思未抵，官阁剪灯语。
又（发桂林日再赠桂舫，时与之同舟而北）
散蜂衙、著春无处，寥寥尘梦今醒。青罗碧玉依然好，簪组那容衰病。迟暮景。空愧负、嘤呜丽句纷投赠。鸥盟未冷。待扫尽烦襟，携将胜友，敧枕棹歌听。
残冬日，漫说沧波路永。岁寒心事堪证。湘兰楚竹遥相待，只要一帆风正。还自省。怕汉渚，隋堤容易分萍梗。停骖傥肯。为点笔重描，金梁月底，新柳几丝影。
玲珑四犯
载雪开行，余寒殊劲，呵冻作此。途中闻贺蔗农待御于数日前病殁，此吾三十年素心友也。雪阻不及一面，并以志恨。
欲霁仍迟，蘸淡墨云痕，低护轻霭。湿粉疏窗，恰是碎琼堪爱。休笑冻粟皴肌，尽梦倚、玉林瑶界。伴冷吟姑射仙影，多幸短篷同载。
贾生祠畔曾游处。想探芳、庆湖人在。早梅暗逗春消息，容易风光改。争奈怨入素琴，还泪洒、幽兰弦外。叹软红尘里，茶香酒绿，此情难再。
望湘人（丙午除夕，泊舟洞庭湖鹿角，书所见）
又嬉春画鼓，迎岁绣幡，半湖灯舫相倚。响竹惊鸦，素波泛蚁。草草辛盘风味。六博酣歌，判教忘了，征途憔悴。任远空、一抹烟痕，冷却君山眉翠。
乘兴船窗更启。待桃符句索，彩毫闲试。奈天角孤云，尚隔故园千里。吟香旧、馆玉笺谁寄。几日新韶弹指。嘱好梦、今夜先归，看取梅花开未。
长相思（岳州元日）
双桨催程，半帆借泊，危楼高倚层云。风光自好，暮景仍斜，禁他箫鼓千门。窗隙流尘。但屠苏送老，醽醁悽魂。波泛碧鳞鳞。有天涯、诗句怀人。
念珠络藏香，绣檀携枕，归舟曾系兰津。昙花空外影，总飘然、残梦无痕。欲话前因。应恨敛、湘娥翠颦。掩孤篷，休教字写宜春。
西子妆慢
长江顺流缓荡，日可百余里，舟人懒于摇橹，稍值风逆，輒喜打戗，人随蓬腳俯仰，昏昏如病，北客尤苦之，然横翔非能速进也。
帆角低垂，船舷侧转，借得横斜风势。画桡容易送轻航，问终朝、乱流何意。骑危漫拟。称⑴倦客、闲眠偎被。荡吟魂，笑雨云翻覆，浮生如寄。
人间世。行止由天，斗捷非吾事。巧心妍手任营营，但忘机、狎鸥久矣。乌竿志喜。看綄羽、飘摇北指。劝长年，好去摊钱浪里。
【原注】⑴、去声。
蓦山溪（汉口三宿，灯市喧闻，殊有春意）
晴川黄鹤，与我周旋久。天外一帆风，破餘寒、轻装来又。箫声吹暖，刚是上元时，青嶂月，锦街灯，夜色明于昼。
刘郎重到，往事休回首。冷落旧巢痕，想依然、燕支红透。桃花开早，何处媚芳春，迎过舫、送归鞍，不及长亭柳⑴。
【原注】⑴、日再渡江，枉顾者武昌郡丞李君一人而已。
最高楼
黄尘里，村墅半榛芜。且幸见吾庐。春风拂面餘寒在，晨星偻指故交疏。问家中，猿与鹤，近何如。
也不为、柴桑三径菊。也不为、淇园千亩竹。衰病体、愧簪裾。坐忘只合匡床倚，行吟仍怯短筇扶。且安心，重补读，少时书。
鸿雪词卷下终

        </div>
      </div>
    </div>
  </div>
</div>
<!--update:2025-08-30 10:36:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>