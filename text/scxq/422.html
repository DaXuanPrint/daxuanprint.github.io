<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="姜斋五十自定稿,姜斋六十自定稿,姜斋七十自定稿,柳岸吟,姜斋诗分体稿卷一,姜斋诗分体稿卷二,姜斋诗分体稿卷三,姜斋诗分体稿卷四,姜斋诗编年稿,姜斋诗剩稿,落花诗,遣兴诗,和梅花百咏诗,洞庭秋诗,雁字诗,仿体诗,岳余集,忆得,姜斋诗集全文在线阅读,姜斋诗集全文在线下载,大玄古籍书库">
<meta name="description" content="诗集，明清之际王夫之撰。王夫之，字而农，号姜斋，人称船山先生。他一生写诗不辍，现存诗作1674首，收入《姜斋诗集》。《姜斋诗集》包括《姜斋五十自定稿》一卷（277首）、《姜斋六十自定稿》一卷（206首）、《姜斋七十自定稿》一卷（150首）、《柳岸吟》一卷（88首）、《姜斋诗分体稿》四卷（210首）、《姜斋诗编年稿》一卷（127首）、《姜斋诗賸稿》一卷（12首）、《落花诗》一卷（99首）、《遣兴诗》一卷（134首）、《和梅花百咏诗》一卷（110首）、《洞庭秋诗》一卷（30首）、《雁字诗》一卷（56首）、《仿">
<title>姜斋诗集_王夫之_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">姜斋诗集</span> <br/>
          作者： <span class="inputVal" id="bkauthor">王夫之</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]121638</span> <br/>
          说明： <span class="inputVal" id="bkdec">诗集，明清之际王夫之撰。王夫之，字而农，号姜斋，人称船山先生。他一生写诗不辍，现存诗作1674首，收入《姜斋诗集》。《姜斋诗集》包括《姜斋五十自定稿》一卷（277首）、《姜斋六十自定稿》一卷（206首）、《姜斋七十自定稿》一卷（150首）、《柳岸吟》一卷（88首）、《姜斋诗分体稿》四卷（210首）、《姜斋诗编年稿》一卷（127首）、《姜斋诗賸稿》一卷（12首）、《落花诗》一卷（99首）、《遣兴诗》一卷（134首）、《和梅花百咏诗》一卷（110首）、《洞庭秋诗》一卷（30首）、《雁字诗》一卷（56首）、《仿体诗》一卷（38首）、《岳余集》一卷（25首）、《忆得》一卷（77首），此外，《姜斋诗文拾遗》二卷中还有若干。船山现存的这些诗作远非全貌，其早年诗作收入《漧涛园初刻》、《买薇集》，已因兵乱遗失，《忆得》中所收诗为康熙二十五年（1686），船山68岁时，“仿佛忆童年至丁亥诗，十不得一而录之。”而《忆得》所收诗作为77首，按比例算来，丁亥年前的船山诗作应在800首左右。由此可知，船山之诗，可谓富矣！</span> <br/>
          封面： <span class="inputVal" id="bkimg">Z_20153.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]姜斋诗集
[book_author]王夫之
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]121638
[book_dec]诗集，明清之际王夫之撰。王夫之，字而农，号姜斋，人称船山先生。他一生写诗不辍，现存诗作1674首，收入《姜斋诗集》。《姜斋诗集》包括《姜斋五十自定稿》一卷（277首）、《姜斋六十自定稿》一卷（206首）、《姜斋七十自定稿》一卷（150首）、《柳岸吟》一卷（88首）、《姜斋诗分体稿》四卷（210首）、《姜斋诗编年稿》一卷（127首）、《姜斋诗賸稿》一卷（12首）、《落花诗》一卷（99首）、《遣兴诗》一卷（134首）、《和梅花百咏诗》一卷（110首）、《洞庭秋诗》一卷（30首）、《雁字诗》一卷（56首）、《仿体诗》一卷（38首）、《岳余集》一卷（25首）、《忆得》一卷（77首），此外，《姜斋诗文拾遗》二卷中还有若干。船山现存的这些诗作远非全貌，其早年诗作收入《漧涛园初刻》、《买薇集》，已因兵乱遗失，《忆得》中所收诗为康熙二十五年（1686），船山68岁时，“仿佛忆童年至丁亥诗，十不得一而录之。”而《忆得》所收诗作为77首，按比例算来，丁亥年前的船山诗作应在800首左右。由此可知，船山之诗，可谓富矣！
[book_img]Z_20153.jpg


[book_title]姜斋五十自定稿
四言诗
和陶停云赠芋岩五十初度　 乙巳
蒸蒸良稼，涤涤灵雨。滋湑以荣，炎威莫阻。君子不遐，如琴在抚。无念古人，空尔延伫。
道延今者，爰如鸿濛。靡明靡日，靡流靡江。如彼暗室，召晖于窗。匪君子任，其孰能从。
有梅有梅，霜裛其荣。人恤尔寒，尔怡予情。不愆日迈，不负月征。维仁引年，以保尔生。
乔乔豫章，执彼斧柯。匪不日劳，许许维和。天期不假，物望实多。蘧生知化，日益云何。
杂诗　 丁未
清夕始澄，孤月出林。繁阴绎绎，今我乍歆。昔者驱车，适彼四野。求我友生，赠以瑶斝。昔者乘舟，顺彼中流。解我冲牙，以赠同仇。迢迢南山，崔崔峻峦。暮云群飞，谷风泻湍。阳雁差池，矧彼鹰鹯。余生不再，余命不双。短襟自寒，朔风摇缸。岁暮薇枯，饥谁与同。
五言古诗
分界岭　 戊子
行役杳穷极，愁心积纷诡。薄暮晻霭宿，晨望霏微起。蜃气迎山云，苍流奔海水。桂开信天枢，南条迁物理。挥手谢寒烟，回头讶枫紫。溟游渐穷发，行歌聊匪兕。勾漏引丹砂，云何驻芳纪。
晨发端州与同乡人别　 己丑
海甸见新草，故园入春心。天涯共萋萋，谁能辨浅深。寒潮落沙影，晓塔郁曾阴。日南绝征雁，桂水孤归禽。遥分前渚泪，共湿故人襟。
苍梧舟中望系龙洲
暮云笼山碧，绿树沉流影。中江瀑珠分，孤屿画檐整。团圞紫茸合，森萧翠光冷。秀挺既歆别，高涵亦危秉。烟浦极远天，槲香吹隔岭。凌晨溯两桨，即目饱幽境。万古苍梧愁，因兹慰孤耿。
初入府江
粤草易春深，驶流知潮远。樵火垂野云，滩花媚绝 。林迂委岸阴，水绵俯萝偃。江介爱栖回，芳菲惜迟晚。昔来取慰庄，吾穷良悼阮。生事有幽栖，天游恣冥返。
佛山
昔闻沧波兴，挂席奖微向。荔棹戒晨征，葑田果迎望。山尽时远飘，川分故微漾。星河摇碧缀，天气复青荡。寄身良已孤，行吟空自壮。万端散纷诡，吾道有兴丧。无取笑支离，徒滋罥禽尚。繁虑本物先，冥欢辍想像。迟尔海鸿飞，明珠怀佳贶。
杂诗四首
结璘耀东方，摇辉散庭 。褰帷视玉衡，何为倏东指。泛爱惜流光，合恉抚逝水。 天涯鸣，繁英怨游子。东园积落芳，安问桃与李。悲歌无与听，拊琴复中止。
孤云起江汉，摇影自徘徊。飘风不相待，吹落阳云台。肤寸既违阴，炎威已复开。清音 广野，鸾歌谁为来。欲因广成子，返此元息胎。时哉不易遇，摧折使心哀。
昔我游汉水，遥与神女期。琅玕非所欢，玉佩空相贻。愿托双凤鸟，当时听者谁。不惜蘼芜死，将为蔓草欺。沟水自东下，繁星已西驰。幽谷返椒岑，琴心终自知。
悲风动中夜，边马嘶且惊。壮士匣中刀，犹作风雨鸣。飞将不见期，萧条阻北征。关河空杳霭，烟草转纵横。披衣视良夜，河汉已西倾。国忧今未释，何用慰平生。
胡安人挽诗序　 庚寅
小司马彭然石焱，征其元配胡安人殉节诗。余方移疾待罪，不敢居风雅之列。已蒙恩得赦，唐宫詹诚以次金黄门堡韵七言四章，付余属和。余别为五言，拟《神弦》之曲。安人沈玉黔阳，司马从王岭外，妥贞灵，招义魄，抑必有深情将之。李少翁、临邛道士之事，抑非贞魂所憙。闻楚有二《招》，用以慰烈陨，返幽素，连类而铭之，不亦可乎？
幽兰自著花，菖蒲自成节。激流难久生，溪风易吹折。夙昔兰闺英，金韬送远道。历历视明星，悠悠思春草。春草生有时，黄尘飞不已。白玉忍蒙沙，清流怨何驶。上有龙标月，下有沅江水。沅水自东流，梧云向南开。蒲花生石上，芳节待归来。
晨发昭平县飞雨过驴脊峡上泊甑滩会月上有作
孤游息魂营，凉泛叶形美。清晨理桂楫，薄言遵远水。遂欣斯望协，遗彼群象诡。微雨前峰来，清光错表里。胥飒歆飞雪，婉约弄明绮。下倚惊濑鸣，俄开新翠起。云倦偶失群，雷殷欻何止。金光界波流，大火循西指。飞鸟归有期，劳枻聊文舣。历忆众峰外，延秀纷可纪。人籁偶旁托，真赏归大始。
游子怨哭刘母　 辛卯
北风吹凝云，游子行不息。易挽游子车，难驻桑榆色。车轮遽已远，流光太相逼。游子岂不知，遐心荡凭轼。
凭轼日以远，流光日以晚。夜望曷旦鸣，夕待牛羊返。寒风动明烛，疑见游子饭。夜梦续晨愁，九秋成偃蹇。
偃蹇不相期，迟暮岂自持。昔为倚闾叹，今为绝命思。讵怨游子去，翻怜游子悲。啾啾孤鸟鸣，飏飏垂风丝。
丝断不复理，鸟鸣哀难止。三年九春绝，衰草凌霜靡。行行向隧道，邑邑歌《蒿里》。掩涕会有时，苍天终何已。
小霁过枫木岭至白云庵雨作观刘子参新亭纹石留五宿刘云亭下石门石座似端州醉石遂有次作
松级偶晨登，樾馆聊夕止。轻裾挟馀滋，溪烟宛方起。夫君碧云期，良会伫难委。凌霄岂有扪，步秀方可纪。流耳延雨声，惊华粲石理。架阁 微霄，初英散新紫。云观权众木，神楼耸弱水。仙游亦在区，魏榭空云绮。淹宿有余清，实归载留喜。
三岁度岭行，薄言观世枢。壮心销流丸，林泉聊据梧。归心存醉石，取似在枌榆。江湖忧已亟，神尻梦可趋。漆吏称昔至，周臣怀旧都。流止互相笑，外身理不殊。委形凭大化，中素故不渝。兴感既有合，触遇孰为拘。海尘无定变，聊崇芳兰躯。
春日书情　 乙未
春云覆千里，飞雨来微霄。良阴不待旦，宿昔非崇朝。蘅皋英犹缓，蕙圃芳未遥。连卷仍故花，旉被丽新条。佳人阻采若，含情虚握椒。行迈匪康途，中心写长谣。
西庄源所居后岭前壑古木清沼凝阴返映念居此三载行将舍去因赋一诗　 丁酉
物遇日屡迁，流止暂不遗。浮云出丹 ，游倏遵绿漪。心知既无滞，躯质匪有期。俯仰同久乍，令我奄宅兹。修竹丛尚稚，冈桐荫每移，云岫半明灭，霞嶂时参差。坐闻春鸟鸣，亦睹秋叶离。凌景延圆晖，迎寒却凉飕。回首舜帝峰，濯足舂水湄。芳草良未歇，佳期行可规。行道昔已靡，槁木今何居。俄顷已借用，乘乘将焉之。
冬遇
太华蜕奇骨，黄河问灵躯。风雨恣所狎，金石等不渝。坚脆各叛纪，正襟守中枢。观悯婴陆沉，陨问戒斯须。吾生匪蜃雉，物状漫紫朱。聊息朱鸟麓，梦无金简书。延彼堪舆情，充兹营魄虚。晶宇涤宿云，回风荡椒隅。薄岚开夕暾，寒英媚霜趺。佳期无定轸，元化随与俱。悦心道已广，栖贞邻岂孤。三寿同修促，二见息肥癯。
山居杂体卦名　 己亥
豫子殉其道，井生贵所希。坎流邈殊途，既济愉同归。比肩通异理，蒙袂轻调饥。蹇余纫秋兰，升高搴野薇。剥芧充晨餐，畜荷资霜衣。离离劈椒房，鼎鼎闭松扉。履石探晴云，临崖款夕晖。益知荣公乐，渐看卜子肥。颐生喻明窗，观物避炎威。随兹寒暑谢，遁迹冀无违。
来时路 悼亡　辛丑
来时苦大难，寒雨飞瀼瀼。今者复何日，秋原称叶黄。遵路行以悲，飘风吹我裳。流目心自喻，剧结车轮肠。
人生苦经历，精爽定往还。踟蹰行俟之，轻烟霭容颜。飞鸟过我前，流泉鸣其间。欲语不得接，浮云云何攀。
迢迢荒原路，曲曲粤楚甸。匪羊亦匪牛，穷日历郊箐。蘖苦梅复酸，宛转遂所绻。凛矣秋霜心，哀哉白日变。
此先君子 先妣郑孺人之诗。孺人，襄阳人。外祖父文学公讳仪珂，字履声。宗伯公鸣岘先生讳继之之从孙。外祖母高氏，男敔谨志。
感遇　 甲辰
海国有嘉卉，绍古兰蕙名。迢递致远道，绮靡发檐楹。悦彼情所合，矜兹芳有成。稷下宠琴客，梁园夸词英。物玩己亦劳，枝叶非天荣。
迢迢黄姑星，临河发光耀。织女扬熹微，脉脉如相炤。被以缠绵情，指彼佳期妙。高居无通理，下士纷疑料。鉴貌以测真，悱然贻姗笑。
湛湛北辰表，沆瀣充寒门。安知光影微，不有众星繁。言穷至弥寡，心绝理已谖。容成置象外，义和辍纷论。大地有疆畛，群生各本根。《甫田》空忉怛，念兹息心魂。
韶月知为春，百卉欣及时。精英取不息，掠美悦其姿。元化遗糟粕，忻合无迟疑。芳华及零落，悲愉各在兹。商山有高歌，烨烨三英芝。
汉南婵媛子，临歧忧清露。罗袜惜已微，中心良有故。美人去我遥，心之若晨暮。莞簟有余清，肃肃警宵寤。
飞萤弭清昼，熠熠流暗空。炫影从彼异，匿光背所同。胡不怀应求，殊德乐为攻。忾然念吾生，晶宇共昭融。捐情不矜己，云日相雍容。嗟哉猖狂子，何为悲道穷。
绾绾西塘柳，垂丝荡春色。天情亦容曳，元化无悁亟。骀宕不损贞，萧森非尚力。昭质岂枯槁，乐天消逼侧。迟迟春日心，悠然庶相识。
浮云起岱阴，萧屑积空微。翕合非一气，灵雨千里飞。如何彼姝子，孤爱俄顷辉。光影或相报，寸心先已违。歧路勿相问，行行各是非。
涉洛想宓妃，游楚梦高唐。宫中多婵媛，弃置如遗忘。岂其浊河流，独有鲤与鲂。芸堂是燕寝，兰阁有芳香。归来欢日夕，至乐方未央。
阪月漾初暄，桃李耻未开。既欣新绪荣，亦畏霜雪摧。迟疑志不决，东风徒增哀。两者谁为佳，旁人难与裁。静女远逢迎，置彼良愿乖。巫咸已上天，鸩鸟非吾媒。欢怨物自劳，于我何嫌猜。
清风起 末，吹荡兰与芷。迨其明灭间，欻然迷端委。相望不相见，幽动无能纪。万岁亦匪他，今者为我始。条绪皆芬芳，勿为欢逝水。
夏日端居　 乙巳
岫云无本始，飘风善因依。暑坐一以望，空明两不违。白日舒中陆，绿草澹鲜辉。游蝶池阴飞，双鸟云际归。自治欣有合，炎情中已微。
云山妙峰庵云是申泰芝炼丹处
松阴合绿雾，本末飞空光。幽瞩既云密，遥情欻已长。首夏积翠鲜，亭午条风凉。烟容澄岳壑，水气辨蒸湘。圆宇目所镜，孤立心未央。寓形俄邂逅，仙游昔回翔。恻彼鸾鹤情，引兹丘海望。羽蜕固有待，仁乐讵无方。怀炎登天庭，悲忧陟首阳。缮性良有藉，终生胡弭忘。
秋阴　 丙午
徂夏气未澄，涤暑期久误。西爽欻浮云，落晖难再驻。轻霄泊霏微，星影见回互。疏雨润晨光，余霭亘日暮。冷吹不更惜，昭融逝何遽。惊兹四序改，迁此百年遇。天物无宿留，吾生阅已屡。藏舟壑谁在，流丸迹匪故。大力非我知，瓯臾亦何措。但此欣萧清，迟回惬幽素。
欧子直自南岳返讯之
灵壑有冬荣，幽人时晏出。天物无孤清，闲情自相匹。徘徊度飞鸟，乘凌俯落日。虚旷断不穷，丹碧绚非一。夕宿抱余爽，各言纷欲悉。岂无濠上情，言眺双径逸。神晤遗形区，于焉记良昵。
古意　 丁未
堂堂背春日，悠悠送落英。春日无返暄，落英无固情。遥知当决绝，中心澹不惊。济水穿河梁，河水无为清。女萝萦枯枝，缠绵待新荣。荣谢意亦尽，移言怨孀贞。
问芋岩疾
二仲浴清肌，三五养妙婴。相顾云已敛，待尔月将盈。化碧既乖期，伫鹤方含情。狞龙诚就辔，画虎何足烹。袅烟自离合，泛舟无回萦。念彼非心竞，释兹若羽轻。黄芽抽别颖，金蕊有冬荣。元笈君已授，勿为吝玉笙。
五言绝句
浈峡谣五首　 戊子
弹子矶空峙，翻风燕不迷。朝天台已筑，何处著丸泥。弹子矶
烟水凝眸远，蘼芜且着花。章台扳折后，依旧属韩家。望夫江
苍壁空青破，清江拂翠开。越王虚胜概，留待佛东来。观音岩
辛苦浈江水，晨潮接暮潮。飞来金碧影，劫火不曾烧。飞来寺
故山元有主，新宠讵难忘。犹恐孙郎妒，相邀弄夕阳。归猿洞
秦王卷衣　 甲午
渭南宫草绿，上殿带香归。识得邯郸美，丛台旧舞衣。
长干曲
秦淮通北固，流月带潮来。郎今渡京口，日暮使人猜。
白鼻
柳絮随檐帽，香尘污马鞯。春光无赖甚，谁与醉芳年。
江南曲
自有《三台曲》，齐抛八宝簪。可怜秋色里，独唱《望江南》。
为晋宁诸子说春秋口占自笑　 乙未
腹借征南库，灯邀汉寿光。伤心难自遣，开卷是春王。
蠹死墨魂失， 饥远视仍。纸窗钻不透，大抵是痴蝇。
南岳经声苦，东林眉宇颦。似他添强笑，犹恐隔邻嗔。
荧泽弘演肝，伊川辛有泪。未知家则堂，云何宣此义。
春尽从子敞寄山居雪咏绝句欻尔隔岁聊复和之　 丙申
春去天涯雨，南留客影单。梁园裁赋好，遥送杏花寒。
残雪留双鬓，余寒抱死灰。君还愁岁暮，不畏老夫猜。
痛
阿旁□□□，严霜杀人鬓。刺□日千□，十年皆□尽。
哕
河间酒垆前，常愁欢见绝。絮杀采桑人，同心若为结。
颤
白刃甜如蜜，清流险似波。羊牢须壁立，臧谷较无多。
寒
借书败蕉叶，索字黄菅梗。一倍粟生肌，霜衾未恁冷。
热
真作寒灰好，禁他冷灶头。烧灯围傀儡，鲍老汗珠流。
痒
汗虱亦我液，疥虫亦我肌。喉间冲败絮，鸟爪复奚为。
哭
背我堂堂去，随他昔昔来。无情犹有恨，独上望春台。
笑
牛湩持作酥，渴分犊子饭。客作不得尝，垂头打闷顿。
山居杂体吃口诗　 己亥
晴即前岫樵，峰分方未返。路乱笼绿罗，云晕涌愈远。
口字诗
岩路临磊砢，高棂营观皓。蝉语敛嚣啁，鸥侣欢沤藻。
为宋子主人送高渐离入秦　 壬寅
每见关中客，无心理筑哀。征书昨夜到，不待曙光催。
绝句三首　 癸卯
乍暖回亭午，云生叶叶低。轻云将雨足，侵入夕阳西。
弱柳垂新润，春风款款中。縠波飘一晌，绿影过池东。
转转春条缓，鳞鳞野水肥。疏云飘雨白，缭绕鹭丝飞。
咏百合　 丙午
莲瓣浓含粉，药房素养胎。由来千种束，不放寸心开。
结袜子
初识张公子，投琼气已横。匣中报恩剑，不为汝曹鸣。
五言近体
月斜　 戊子
月斜空碧合，河汉几时生。杳霭岳莲出，萧条露叶横。归云飞带雨，凉雁过留声。只讶西峰上，清宵有奏笙。
永兴廖邓二君邀宿石角山僧阁是侍先君及仲兄 斋游处
十月寒潭改，三年客艇过。画 星影近，甃草夜霜多。急难迷原隰，飘零废《蓼莪》。郴江无限水，不与挽流波。
清远城下忆湖湘旧泊
乍放浈江峡，疑连青草湖。星河摇古岸，渔火历蒋菰。霜后迷南雁，日斜忆庙乌。佳人多楚塞，谁解赠明珠。
春江古体　 己丑
春鸟弄芳洲，初英照碧流。晴云卷山入，晓露炫烟浮。昨日宾鸿北，来时木叶秋。湘江连桂岭，瑶草趁新愁。
南中霜降
北候怀青女，南飙拂白 。墟烟深漠漠，江草故鳞鳞。翠袖寒犹薄，黄华泪已新。炎洲无限橘，谁与寄湘津。
不寐　 庚寅
夜火榜人惊，江沙依舸平。落花逢昨日，潮月应初生。芳草空凝望，绿云讵有情。含凄愁梦杳，鱼柝警严城。
刘端星学士昭州初度时初出诏狱
昭州迁谪地，清冽道乡泉。过岭金风缓，当秋暑日悬。重开初度酒，莫诵《四愁》篇。萧艾吾何有，灵椿正大年。
落日遣愁　 辛卯
落日群峰外，青空邀晚红。晴山添雪色，远树缓霜鸿。心放闲愁后，生凭大化中。天年聊物理，楚国想遗风。
癸巳元日左素公邹大系期同刘子参过白云庵荼话二首　 癸巳
晴鸟曙山天，林光卷宿烟。壑阴藏雪润，麦露泫珠圆。江树南开早，唐松东向偏。殷勤悬有待，请组旧行边。
昨夜梅边约，春情悄不禁。刀环光阵阵，佛火照心心。箕颍徐生拙，江湖魏子深。南阳凭羽翼，恩泽放山林。
春尽三首
高树莺飞尽，流声能几闻。微晴通雨色，深绿过花熏。病浅心心在，欢遥曲曲分。定知双鬓谢，无复惜殷勤。
杂甸与芳洲，当时不可留。还持流景谢，长遣故心愁。云际仍行药，东皋倦理畴。滔滔属孟夏，骚怨寄灵修。
止竟春须去，灰心揽鬓丝。薄晴长景困，余冷晚风欺。啼 犹争序，藏鸦已后期。寄芳终契阔，阴绿听繁枝。
哭李一超　 甲午
春先逝，龙蛇斗未开。容头余子在，匕首酒人灾。白发摇风木，丹心亘夜台。报恩无意日，留取劫前灰。
再哭季林兼追悼小勇匡社旧游
古寺青溪路，东窗隔一峰。绿花忘柳径，驱酒试 风。墨冷袜材客，巾残垫角雄。余生悲梦赋，不与勒新宫。
晦日二首
春色去堂堂，清和损岁芳。夕烟青带远，晴树绿浮光。秋稻江乡雨，琅玕竹径香。定情裁古怨，迟晚意偏长。
白日奈朱颜，流光几暂闲。九春余此夕，落照已前山。红豆留谁折，落花去不还。逢迎他日恨，旧上鬓丝间。
夏夜
裛露青林合，微凉生未央。太清平野阔，薄雾远山长。南树惊乌鹊，双星忆凤凰。吹来何处笛，急调欲清商。
重登双髻峰　 丙申
拾级千寻上，登临一倍难。日斜双树径，云满曼花坛。龙雨腥还合，佛灯青欲残。振衣情不惬，北望暮云寒。
二贤祠重读义兴相公诗感赋
谢傅青山志，羊昙旧见招。千秋余版椠，孤榭托云霄。弦望何时合，杜蘅今已凋。清浔二千里，遗恨在军谣。公于苍梧以军谣十首授余梓行。
花咏八首　 丁酉
樱桃
艳深消雪冷，行密迓春酣。弱蒂东风试，繁枝细雨堪。大官谁复荐，啼鸟定先含。献岁摇新恨，群芳且未谙。
迎春
玉峰疑菡萏，绛珮讵辛夷。蝶醒初春里，香寻未绽时。云生仙袂重，月上素痕滋。愿结青萝好，亭亭寄远思。
山矾
韶月飞金粟，春云降瑞霙。暄风别有约，芳草共含情。须浅容寻蝶，香过恰趁莺。仙 来早暮，即此玉为京。
紫荆
珍第偕金枕，同欢感异株。虞渊衣未浣，汉玺泥应濡。疏干捎莺羽，繁英碍蝶须。桃蹊别弄色，泫露泣邢姝。
杜鹃
采缬轻红药，丹痕竞紫榴。仙归十里幄，云指九重楼。晴雾笼深晕，平塘炫碧流。如何蜀鸟恨，夜月未消愁。
黄杜鹃
啼鸟愁如歇，闲情寄浅缃。眉新欲试喜，额晓待添妆。酒色醅莺羽，春情驻柳香。愁心迷望帝，聊学赭袍黄。
金钗股
金虎胎含素，黄银瑞出云。参差随意染，深浅一香薰。雾鬓欹难整，烟鬟翠不分。无惭高十韵，赖有暗香闻。
冈桐
樾馆辞寒候，江乡记稻春。笑迎朝日上，繁映晚霞匀。紫沁侵铅粉，青趺借绿茵。似怜芳草弱，飞覆玉鳞鳞。
即事
秋晚翠娟娟，寒条经雨边。断云藏半树，归鸟没孤烟。筱弱梢梢重，藤轻叶叶便。上方夕磬早，亭午落清喧。
山居杂体药名　 己亥
白日及闲年，寻常山色妍。古松香满径，修竹叶参天。紫菀朝霞雨，黄连夕照烟。柴桑寄生理，不受督邮怜。
山居杂体县名
月上林间夜，烟含山际秋。蛙吹传静乐，尻马足仙游。抱瓮安园 ，忘机定海鸥。余生随大冶，沤沫委东流。
岳峰悼亡四首　 辛丑
不愁云步滑，慊慊故慵来。多病霜风路，余生隔岁回。凤绡残染泪，蛛网誓封苔。旧是销魂地，重寻有劫灰。
到来犹自喜，仿佛近檐除。小圃忙挑菜，闲窗笑读书。忽惊身尚在，莫是客凌虚。楚些吾能唱，魂兮其媵余。
关塞天涯黑，精魂一倍丹。停云迷鸟宿，舞雪耐梅寒。不遣琴心寂，相怜剑影残。三年烹白石，余渖咽龙湍。
岳阡初甃罢，君此拜姑嫜。地下容能聚，人间别已长。蝶飞三月雨，枫落一林霜。他日还凄绝，余魂半渺茫。
迎秋八首　 壬寅
昨夜月初明，青枫引露清。稻香三日雨，虹影一溪晴。落照低犹赤， 风晚更轻。定情凡几日，银汉映阶平。
斜日飐垂树，因风欲上黄。侵苔依浅碧，漏月透微凉。去鹭惊溪改，跳鱼拂荇香。森森芦叶满，幸缓一头霜。
长日倦何曾，棋枰早不胜。杨枝愁少府，杜若老吴兴。星影微侵幌，萤光几背灯。西风才一夕，先与客愁应。
旧不解惊秋，于今预理愁。雄风三楚国，残月四更楼。天外芙蓉剑，人间竹叶舟。凉宵聊邂逅，不似梦中游。
青山秋缓缓，白发鬓匆匆。赋笔期霜雁，琴心款夜桐。藕丝侵水碧，鱼眼泣波红。莲唱歌年少，江南一梦中。
当暑病犹轻，离魂几日阴。羽笙天上曲，沟水路旁吟。渡鹊无聊事，归禽有限心。炎光劳缱绻，回首怨寒砧。
投分留纨扇，怀恩记葛衣。兴亡凭一泪，去住恨双违。戏蝶情还在，玄禽巷已非。贮愁蜻蛚馆，旧已遣莎肥。
吴茧初成练，商声畏上弦。到来拚落叶，先事怪鸣蝉。暗湿三更露，公收万里烟。亭亭苍壁外，云岫弄余妍。
寒月　 甲辰
寒光清不极，一半上东峰。霜净初弦小，烟平素影重。江山群动息，河汉九宵封。迥绝宵钟后，吾生定几逢。
早春三首　 丙午
光气浮莎径，红滋点药畦。晴丝弱柳外，夕蝶小窗西。风细千波绿，云生一片低。天情随物理，色色与春齐。
不觉故心移，年华冉冉知。晴窗熏午睡，暄步爱芳吹。幸缓西园梦，还留朔雪悲。含情方几日，谁道鬓添丝。
向夜月迎人，空烟合望新。落梅轻去影，乳鸟乍啼晨。碧水涵苔暗，流光散露匀。良宵仍蕴藉，凄恻奈何春。
十二月八夜看月
寒月静不迥，中天白霭分。烟空含树色，星浅入冰纹。梦觉疑无定，凄清受已勤。遥情谁寄托，千里一 缊。
初九夜再赋
迢递缓当天，浮光始出弦。桂丛含雾隐，梅影弄霜妍。分镜知谁照，寒蟾苦欲仙。明珠期有赠，还恐雪侵年。
正月十六夜重赋　 丁未
出岫试娟娟，光侵落照天。昨宵深困雨，初夜未亏圆。透碧融霜气，凝晖款夕烟。梅香来近远，稍觉送微暄。
与唐须行夜话　 戊申
九春初歇雨，花屐不相期。踏藓亦何适，临风久系思。秋毫分九级，火电掣双眉。不与通消息，含情更待谁。
鼎鼎千秋意，劳劳夜语传。六经谁楚汉，一击试鹰鹯。偶觉空群马，人疑泛月船。名心消已尽，无望古今怜。
始晴
春尽试新晴，高天起夕清。南飞双鸟白，西上一星明。润叶沾青露，凉萤傍紫萍。当年未萧瑟，曾此晚愁轻。
湄水月泛同芋岩
泛宅非今日，清欢任偶携。滩光月影上，山色晚霞西。极目随移棹，生涯试杖藜。江洲无载酒，还似武陵溪。
排律
八月梨花　 乙未
夕吹喧风叶，初暾炫露条。途阴新紫荐，大谷早英飘。留蝶寻香薄，迟莺忆梦遥。迎凉催晓色，倚雪抗清霄。恨讵青春谢，姿矜白日昭。洁纨悲汉扇，瑶馆驻秦箫。抱影空含碧，凝魂映泬寥。云痕将桂粟，湘怨亘兰苗。修月飞琼柿，凌空舞素潮。西乌歌正急，南树梦犹妖。瀚海寒偏耐，哀家韵未饶。一桐虚井砌，片叶点诗瓢。衔去玄禽远，归来白雁邀。余芳回羯鼓，幽约后星桥。江介芦花冷，扬州玉蕊凋。函情摇落日，芳信在山椒。
新秋看洋山雨过　 丙申
南楚秋风日，轻阴太白方。参差分远嶂，明灭互斜阳。旋度云间树，还吹山际香。鹭飞初掠润，燕语乍矜凉。云断天逾碧，林疏野乍光。余霞侵月浅，晚雾过溪长。薄袂冷冷善，闲愁鼎鼎忘。萧斋聊隐几，吾道在沧浪。
山居杂体建除　 己亥
建宇依回岫，锄畦沿涧流。除云无过客，留鸟伴孤游。满径萦霜带，遥天珮月钩。平泉空木石，玄晏自春秋。定里窥僧际，醺余缓宿愁。执交顽石古，送远野鸥浮。破雪寻新蕈，迎晴验午鸠。危烟征杳汉，细草借香柔。成绩缘蜂课，纷争笑蚁谋。收书祛粉蠹，篆壁写蜗牛。开圃蛛丝密，支床龟息幽。闭关思物理，杜德拟天休。
哀管生永叙　 辛丑
落叶风喧夕，啼鸦柏冷霜。如何悼亡客，还有丧予伤。岳径云藏雪，洋泉月引凉。培兰将九畹，炼镜已三商。带草先摧绿，传灯独秉光。思深千里驾，望属百身良。烨烨芝房折，悠悠蒿里长。紫囊悲太傅，缃帙冷中郎。春谷江流远，南云塞路荒。人情谁剑挂，天道岂弓张。交绝怜东里，狂歌问子桑。贡生空委珮，鲍叔未分 。笛咽山阳馆，琴残子敬床。宁知哀《九辩》，不及待沈湘。
恺六种凤仙花盈亩聊题长句　 乙巳
光风何处好，樾径启朝阳。竹里天凝绿，梅村月旧黄。名花拚物玩，小品眷幽芳。蕉露分长润，苔茵荫午凉。学仙初羽化，字凤欲歌狂。茎脆空清入，阴圆碧霭张。欲言鹦味曲，如舞蝶襟忙。紫晕飞初日，华吹结绀霜。凝丹猩褫血，浅素雪添香。不解邢憎尹，终谐 侣皇。分妍矜色色，薄袂共洋洋。蝾臂虽多妒，荑尖得上妆。素轮宜晚拍，义甲惜春藏。小触娇旋怒，多灵敛亦翔。清琴蛇腹古，丸药寇胎康。瑞约宜男早，心同栀子长。闲居人自洛，至止客怀湘。相约秋光里，娟娟誓不忘。
六言
咏史二十七首
箕子生传《洪范》，刘歆死击《谷梁》。叛父只求媚莽，称天原是存商。
堕泪曲江《秋燕》，白头小范黄花。变《雅》三年《破斧》，续《骚》一部《怀沙》。
桎梏荀卿性恶，逍遥王衍无为。指鹿不迷物则，问蛙方证希夷。
安世不藏父恶，南轩尽掩前羞。迁史直承《尧典》，紫阳曲学《春秋》。《尧曲》不为禹讳鲧，《春秋》为亲者讳。
公主盘飧赌命，上卿片唾输头。偏是羁孤臣妾，贪他菌蟪春秋。
中垒传经烧汞，东坡抗疏逃禅。梦傍昌黎床榻，炉兼万毕铜铅。
信陵饮酒近内，步兵泣路驱车。赢得不知别苦，难忘聊复愁予。
田丰死争官渡，鸱夷不谏夫椒。未到水穷山尽，难回坠石狂潮。
凤杳扬雄拾羽，龙乖谷永探鳞。奇字 痴万卷，危言卖绽千春。
元载饥寒扫迹，苏秦车骑迎门。裹马装妻勾当，髑髅血肉乾坤。
李 逢人便杀，西巴见鹿犹怜。自让孟孙眼孔，何须武曌金钱。
泜水潍城垓下，陈仓子午褒斜。先手偏争后着，一羊不奈三叉。
曹魏登坛舜禹，萧梁塔庙瞿昙。酸得不禁太苦，悟来妙在无惭。
代契丹憎延广，为司马爱谯周。一线容头活计，二毛肉袒风流。
肯死魔留佛种，再来鹰化鸠啼。借问邦昌伪相，何如任永淫妻。
方寸止知老母，始终惟报韩王。家鹜仅供玉馔，玄禽长寄雕梁。
魏篡陈思堕泪，晋亡谢客挥戈。夺嫡封侯愿力，顽民义士风波。
孝逸妆台授钺，崔生穹帐修文。临镜妖狐国史，护阑鹦鹉将军。
郗鉴生怜逆子，沉充死愧贤孙。桂蠹何伤芳树，兰芽不染滫根。
着面维州黑子，还魂免役青蚨。皮砌只争 揉，头倾忘却支吾。
狄青非万人敌，韦皋亦百里才。学击鹰鹯夸俊，知音黄雀生灾。
子厚县崖题壁，昌黎华岳投书。小人可使有勇，君子其蔽也愚。
擒守忠如捉鳖，奉嘉王亦建瓴。流汗帆风摇橹，埋头白昼囊萤。
习气齐邱说法，门头唐主参禅。圆顶方袍天子，黄扉紫阁神仙。
家法销兵杯酒，朝章决狱风波。无信人言采苦，其则不远伐柯。
蟋蟀消归秋壑，鹦哥生受思陵。几队吟虫语鸟，一抔秋草冬青。
乍可黄冠归宋，羞将白血殉元。蜜蘖不争甜苦，猿虫各有精魂。
七言近体
耒阳曹氏江楼迟旧游不至　 戊子
野水瑶光上小楼，关河寒色满楼头。韩城公子椎空折，楚国佳人橘过秋。淅淅雁风吹极浦，鳞鳞枫叶点江洲。霜华夜覆荒城月，独倚吴钩赋远游。
圆通庵初雨睡起闻朱兼五侍御从平西谒桐城阁老归病书戏赠　 己丑
秋井拖阴柳色阑，疏云开碧整归鞍。梧桐新坠平津苑， 遥飞御史滩。愁里关山江北杳，尊前星汉粤天寒。棋枰应尽中原略，莫遣苍生属望难。
李广生自黔阳生还归阙率尔吟赠并感洪一龙三阳太仆山公及邓君郑石诸逝者浮湘亭之游　 亭在湘乡涟水西南，郭天门司马建，今毁。庚寅
涟水东流落月横，浮湘亭上似三生。汉庭旧节归华表，粤道旌旗乱早莺。酒侣垂杨悲墓合，世情蛱蝶到春惊。如君豪气矜淮海，恨到消沉泪亦倾。
答姚梦峡秀才见柬之作兼呈金道隐黄门李广生彭然石二小司马
遥求勾漏寻灵饵，却背仙坛访上元。初服偶然抛竹箨，融情一倍感芳荃。云畦过雨怀红药，春泛消愁畏绿尊。千古英雄无死处，酒徒高唱感夷门。
五日小饮兼五舟中寄人时两上书忤时相俟谴命故及之
垂垂江上瘴云飞，也听莲舟挝鼓归。炎海蛟龙吞楚客，绿云烟水吊湘妃。故园蒲草空盈把，过岭笳声尚合围。哀些远凭清思抑，目前殊觉解人稀。
留守相公六帙仰同诸公共次方密之学士旧韵
千古英雄此赤方，漓江南下正汤汤。情深北阙多艰后，兴寄东皋信美乡。进酒自吹松粒曲，裁诗恰赋芰荷裳。萧森天放湘累客，得倚商歌侍羽觞。
凉生恰恰桂江天，万里吴皋秋信传。月拟上轮分海晕，风初过岭霁蛮烟。雕戈数转三襄影，花坞凭留七月仙。莫讶维州争论亟，河山清晏自平泉。
石板滩中秋无月奉怀家兄
颓岸清江隔晚烟，鳞鳞云起夕阳天。秋声已觉频喧夜，明月心知不易圆。桂阙参差疑羽客，芦中迷离访渔船。刀头飞镜终无准，今夕何年倍惘然。
读指南集二首　 乙未
绛节生须抱璧还，降笺谁捧尺封闲。沧波淮海东流水，风雨扬州北固山。鹃血春啼悲蜀鸟，鸡鸣夜乱度秦关。琼花堂上三生路，已滴燕台颈血殷。
扬州不死空坑死，出使皋亭事未央。鸣鴂春催三月雨，丹枫秋忍一林霜。碙门鹤唳留朱序，文水鱼书待武阳。沧海金椎终寂寞，汗青犹在泪衣裳。
冬尽过刘庶先夜话效时　 丁酉
端自莲花瓣里来，幻身真作冻蜂猜。世如棋弈辘轳劫，话到文章婪尾杯。三公叔夜龙鸾客，兀者郑侨斥 才。金销石泐寻常事，惭愧寒香一径梅。
续哀雨诗四首　 辛丑
庚寅冬，余作《桂山哀雨》四诗。其时幽困永福水寨，不得南奔，卧而绝食者四日，亡室乃与予谋间道归楚。顾自桂城溃陷，霪雨六十日，不能取道，已旦夕作同死计矣。因苦吟以将南枝之恋，诵示亡室，破涕相勉。今兹病中，搜读旧槁，又值秋杪，寒雨无极，益增感悼，重赋四章。余之所为悼亡者，十九以此，子荆奉倩之悲，余不任为，亡者亦不任受也。
寒烟扑地湿云飞，犹记余生雪窖归。泥浊水深天险道，北罗南鸟地危机。同心双骨埋荒草，有约三春就夕晖。檐溜渐疏鸡唱急，残灯炷落损征衣。
晴月岚平北斗移，挑灯长话桂山时。峒云侵夜偏飞雨，宿鸟惊寒不拣枝。天吝孤臣惟一死，人拚病骨付三尸。阴晴旦暮寻常极，努力溯洄秋水湄。
羊肠虎穴屡经过，老向孤峰对梦婆。他日凭收柴市骨，此生已厌漆园歌。藤花夜落寒塘影，雁字云低野水波。樾馆无人苔砌冷，桂山相较未愁多。
《桂山哀雨》旧诗留，读向泉台忆得不。卞壶可容魂大笑，王章不为死含愁。丹枫到冷心元赤，黄鞠虽晴命亦秋。韶月年年春日暖，倡条冶叶漫当头。
人日　 甲辰
人日犹余寅正腊，深阴不识月初弦。春光荏苒虚梅信，朔雪霏微乱柳烟。何处暄风催彩胜，谁将病骨祀华年。中宵欲待清霜霁，珠雨还飞玉粟田。
又雪同欧子直
溪边林外转霏微，几处新莺禁不飞。即次青春欺白发，叮咛酒力试寒威。连天朔雪悲明月，昨日西清忆落晖。为报春光多蕴藉，来朝一倍报芳霏。
五日携攽儿同子直洎贤从哲仲小饮分得端字
今年五日尚余寒，剪剪菖风摆露难。雨歇罩鱼垂柳径，人归贳酒白云端。丹心彩笔三湘事，霜鬓朱颜一镜看。彭泽无田供秫米，何须粔籹饱龙餐。
即事有赠
青门绿野两情忘，柳宅桃津一径长。四海交穷怜白发，双星夜永看珠光。梅香早透胧胧月，酒坐寒侵款款霜。咏史已惊开竹素，挑灯无事话沧桑。
人日新晴　 乙巳
昨宵弦上晴天月，人日青开媚景烟。柳带小吹摇露颗，红芽纤出破苔钱。胜常难问求凰意，怀旧空吟落雁篇。为恼新莺惊午睡，不容梦蝶驻华年。
秋雨同子直
秋阴何来飞雨淙，杜陵欢之后尧江。井桐已落不知数，水鸟无愁聊自双。游屐几曾过柳岸，青尊只少对兰缸。犹传锦字开幽独，湿月穿云上小窗。
又雨
昨日余暄黄稻天，轻雷斜过晚霞边。林光留日犹多碧，暝色侵云不耐烟。凌借晚红欺菡萏，风光苔色长连钱。栖迟藋径经过少，几厌溪声柳外喧。
夜
始夜枫林初下叶，清秋弦月欲生华。凉凝露草流萤缓，云断西峰大火斜。藏壑余生惊逝水，迷津天上惘星槎。兴亡聚散经心地，高柳萧森隐荻花。
元日过子直奕　 丁未
今日何年复岁朝，晓窗新梦试逍遥。韶光流转谁消息，春赏殷勤久寂寥。竹径云深通绿霭，兰芽雨沁透红苗。高斋奕散前溪路，回望炊烟隔小桥。
故孝廉李一超以怀贞穷愁死不及有嗣息元配林孺人掖咡太孺人于痹病中十四年不舍榻右猝遘危疾临终悲咽以不得躬亲大事为憾啼声未绝而逝余于一超不浅视道路感泣者自逾涯量裁二诗以将哀尤为太孺人愍悼焉
怀清台上望孤忠，剩水余山恨尽同。块肉无留犹赵氏，炊烟不热自梁鸿。亭亭宝婺邀残月，转转金轮御朔风。十四年来千种事，凄凉彤管不书功。
从知生死一浮沤，大誓宏深不易酬。萱草幸留春百岁，桂轮难满月三秋。鸡声五夜闻遗语，鹤发千梳绾别愁。犹有寒荠青半亩，留调膏粥侍晨羞。
刘若启为余兄弟排难已招泛虎塘叙其家乘会当六帙帨辰欢宴之下遂允贶室子敔儿
此生相聚太从容，海徙山移梦后逢。急难情深矰缴缓，根株心许茑萝封。百年初识团 相，双径从看偃盖松。拟煮丹砂回白首，年年吹笛上嵩峰。
湖外遥怀些翁
心心长不断湖天，满月孤星旧有缘。野烧三叉余幸草，湘流九面惘胶船。寒深鹤带尧年雪，海阔龙分佛口涎。闻说当机惟一指，皈心欲扣逆流舷。
寄怀青原药翁
霜原寸草不留心，一线高秋人入桂林。哭笑双遮∴字眼，宫商遥绝断纹琴。情知死地非长夜，屡卜游魂得返吟。惟有寻思归计好，黄金装额怕春深。
春日山居戏效松陵体六首　 戊申
垂垂雨足晓雷收，草阁凭崖似倚楼。上赤数莺吹几叠，之玄一瀑写双钩。云生右史蟫餐润，花坠中丞蚁渡幽。已过清明瓜未种，憎人相拟到秦侯。
小窗日卯破清酣，渐老帘帏上午岚。梵夹偶披惟以九，丹图横看亦函三。西峰月瓦从飘练，曲径苔茵稳卧蚕。千亩琅玕溪涨外，经旬玉版不曾参。
即栗无多染沁泥，危桥不渡只前溪。杨花甲坼占风北， 叮咛唤日西。漏白 开十字眼，路青蘅试五花蹄。行滕还惹空青湿，篝火垆边恰煮藜。
夭桃十树柳千条，诅雨迎晴意两消。活影玻璃沉曲沼，吹香靺鞨糁平桥。游龙依藓红鳞密，鱼虎分波翠晕摇。莫厌溪声喧午梦，乘流初好泛诗瓢。
荠美先登谶岁饶，回塘及暖浸长腰。圆餐韧雪舂猫耳，甂瓮庵香糁鳖苗。带雨馌妻簪踯躅，催耕抟黍啄螵蛸。高斋寓目忘天暝，黄犊将鸠上小桥。
垂杨护径转依依，绿掩芐眠不置扉。茧室拟营桑叶少，虫书欲就柿林稀。闲栽生芐蒸寒药，拟架番松却暑威。新韭半畦钟乳长，无妨览镜诧新肥。
期徐蔚子虎塘迟至余暑病先归蔚子独留万绿池与若启月饮共相太息寄此谢之
稻花风转接罗吹，系辔萧条占桧枝。画扇红牙前夕酒，青山白雪几年诗。千秋华表留仙语，一曲沧浪鼓枻悲。为惜君愁须缓缓，相逢知有泪双垂。
答黄度长
东篱花冷候虫惊，资水连湘一雁征。霜色已凋隋岸柳，秋风遗意武昌城。传经鲁壁闻丝竹，述酒柴桑访秫粳。心迹元同难举似，云飞叶落两含情。
得青原书
青原题书寄南岳，经年霜雪中回还。夕阳秋雨各津涘，鸟道别峰许跻攀。西台江水流清泚，东林菡萏开斒斓。春鸿社燕皆旦夕，不碍幽忧长闭关。
七言绝句
河田营中夜望　 戊子
夜烧连山接暮云，牙旌高卷管弦闻。负恩自笑夷门客，魂断邯郸晋鄙军。
桂林偶怨　 己丑
灵药成虚旧恨空，征衣无那楝花风。丝丝春雨垂帘下，又向天涯识塞鸿。
自南岳理残书西归慈侍困于土人殆滨不免太孺人怛愍废食既脱谕令去此有作聊呈家兄
春零慈竹惜徘徊，孤燕孤飞鹰隼猜。莫是渔郎归棹错，桃花不为避秦开。
题彭然石舠壁　 庚寅
旧曾相识此扁舟，江黑云低对戍楼。象帝祠前秋似叶，伏波山下月如钩。
偶闷自遣　 辛卯
鸡声残月夜如何，水级危轮又一过。扯断藕丝无住处，弥天元不罥修罗。
过涉园问季林疾遣作早梅诗四首
雨轻偶破山云出，花浅时闻小径香。总是村烟开不彻，尽教无月也昏黄。
晚香消尽寒香接，无日无花不早开。莫倚文殊能问病，现身天女出檐来。
江南塞北总阑珊，幽谷嫣然一破颜。无数明玑垂屋角，牵萝何必卖珠还。
先机买隐君能早，后着投生我自痴。也共巡檐吟不了，耐他冷蕊共疏枝。
过西明寺追怀怡一上人示苍枝慈智　 壬辰
缥渺诸天缟雪飞， 烟初 湿云衣。重来春水迷苍翠，凄绝苏 画板归。
冬葵滑熟菠薐脆，云子抄香凤乳花。惭愧千金无报处，三生客在自蒸砂。
从子敉遘悯以后与予共命而活者七年顷余窜身 中不自以必生为谋敉因留侍伯兄时序未改避伏失据掠骑集其四维方间道往迎已罹鞠凶矣悲激之下时有哀吟草遽佚落仅存绝句四首　 甲午
斜日荒荒打枣天，山头回首杳墟烟。当时不道今生别，犹向金风泪黯然。
黑海难全一叶舟，谁将完卵望鸺 。含羞含恨无终极，稚子牵衣笑邓攸。
割骨分肌亦屡禁，如今万矢倍攒心。岳阡秋草应含怨，万树严霜杀一林。
情根悔不锄苗早，蔓草萦丝自惹愁。至竟潘安悲白首，人间何有坠珠楼。
哭欧阳三弟叔敬沉湘　 丙申
菖雨 风杜若香，《怀沙》千古吊潇湘。迟回怕唱招魂曲，不信人间别已长。
通眉旧是玉楼仙，昌谷春消野竹烟。誓倒奚囊传好句，人间差有外兄贤。
荆榛小径对春溪，月上芭蕉碧影迷。池馆山阳留不得，愁来惟伴野猿啼。
枯木难消只赋心，散愁长欲寄知音。调孤雌霓休文句，哭碎灵床子敬琴。
瓣香洒血气奔雷，《采葛》歌残击筑哀。十四年来争一死，英雄消受野棠开。
南荣枝叶各相当，抛玉挥金意共长。岸谷消沉羊叔子，推恩无分到中郎。
小步　 丁酉
新虹酿暖带余清，云里东峰一曲晴。步步看花兼看叶，胎红乳白各分明。
吟得
双溪欲合声逾急，孤鸟将栖晚更飞。惟有小窗人睡起，不知香尽落春衣。
拆杨柳
儿家门前杨柳枝，南来北往折残时。去去青骢都不返，郎行莫再挽青丝。
明妃曲　 戊戌
金殿葳蕤锁汉宫，单于谈笑借春风。黄沙已作无归路，犹愿君王斩画工。
南岳摘茶词十首　 己亥
深山三月雪花飞，折笋禁桃乳雀饥。昨日刚传过谷雨，紫茸的的赛春肥。
湿云不起万峰连，云里闻他笑语喧。一似洞庭烟月夜，南湖北浦钓鱼船。
晴云不采意如何，带雨掠云摘倍多。一色石姜叶笠子，不须绿箬衬青蓑。
一枪才展二旗斜，万簇绿沉间五花。莫道风尘飞不到，鞠尖队队满洲靴。
琼尖新炕凤毛毸，玉版兼蒸龙子胎。新化客迟六峒远，明朝相趁出城来。
小筑团瓢乞食频，邻僧劝典半畦春。偿他监寺帮官买，剩取筛余几两尘。
丁字床平一足雄，踏云稳坐似凌空。商羊能舞晴天雨，底用劳劳百脚虫。
清梵木鱼暂放松，园园锯齿绿阴浓。揉香挼翠三更后，刚打乌啼半夜钟。
山下秧争韭叶长，山中茶赛马兰香。逐队上山收晚茗，奈他布谷为人忙。
沙弥新学唱皈依，板眼初清错字稀。贪听姨姨采茶曲，家鸡又逐野凫飞。
初度日占　 辛丑
横风斜雨掠荒丘，十五年来老楚囚。垂死病中魂一缕，迷离惟记汉家秋。
一万五千三百三，愁丝日日缠春蚕。天涯地窟知音绝，新翦牛衣对雨谈。
十一年前一死迟，臣忠妇节两参差。北枝落尽南枝老，辜负催归有子规。
新买茱萸半亩堂，苔侵床足月侵墙。天涯芳草迷归路，病叶还禁一夜霜。
十载每添新鬼哭，泪如江水亦干流。青髭无伴难除雪，白发多情苦恋头。
陈抟驴背笑难禁，龚胜床头饿称心。雪搅九微香炬暗，未知除夕是晴阴。
竹枝词十首　 丁未
杨廉夫唱《竹枝》于湖上，和者麇集。以初体求之，非《竹枝》也。长庆始制，同出而歧分，如竹枝之相亚，应篙楫之度，登顿挫浏漓，用近藏远，庶几风人之旨，故聊为之。
嫩鹌鹑斗不相降，野鸳鸯飞不作双。昔年挑冰上雪岭，今年贩水下长江。
暮雨朝云神女峰，三朝三暮黄牛踪。入峡来回看不厌，出峡对面不相逢。
巫山不高瞿塘高，铁错不牢火杖牢。妾意似水水滴冻，郎心如月月生毛。
洞庭湖北汉水横，青草湖南湘水清。两道湖光争潋滟，两般艇子各分明。
黄陵庙前班竹丛，巴丘湖上水连空。生受鹧鸪啼夜雨，生成江兔拜秋风。
鸬鹚衔鱼只道饥，䴔䴖运目也孤飞。江花笑水郎不去，白浪掀天郎不归。
荷花有日绽金须，荷叶无心系水珠。浪打萍开从恼妾，萍留浪去恰怜渠。
江边寒梅自着花，江上女儿自斗茶。浪向花前爇片脑，浪疑茶里点脂麻。
杨柳湾头 舸开，杨花飞雪逐船来。郎爱杨花随舵转，侬怜杨柳倒根栽。
巫山欲出三峡中，狼山还隔海门东。何人不打开船鼓，何人解使斗帆风。
忍俊
金鸡只遣报青蝇，发箧探丸等不应。东海未亏输一粒，无妨郭索与横行。
眼红如鲤尾红，吹沙蚀岸尽春风。任公无用钓缗处，毕竟鱼还死水中。
腊月桃花带雪妍，迎头早唱卖花喧。若教赊贩春千日，借问姚黄得几钱。
豺祭羔豚獭祭鲜，不须欣享且争妍。王唐瞿薛当年盛，又束潘妃步步莲。
波斯匿王不自知，恒河未改雪飘眉。流沙弥弥鱼虾少，惆怅滩头立鹭鸶。
勾芒跣足苦争先，昨夜酸风雪满天。不见旗亭游冶客，春归才著土牛鞭。
苦为侯城惜道穷，姚师闲泪洒秋风。螟蛉若续读书种，上计偷香是贾充。
悟尽人间得未曾，食轮先转法轮僧。莫将负鼎嗤伊尹，草具匆匆杀范增。
五色云中 衣，凤凰池上带香归。并刀翦落金风里，乞与谁家作舞衣。
乐府
长歌行　 己丑
榑桑无落景，瑶水无逝波。千岁有问津，微生遂经过。偶零玉露浆，聊弄素女蛾。不知人间秋，落叶纷已多。进酒白玉觞，侑之缓声歌。长旦无凝云，毕景皆赪霞。俯睨星火流，停欢待伊何。
独漉篇
独漉浊水，江水浊，菱叶青，不畏浊水寒，但畏浊水腥。水腥鱼乱，虾蟹相半。风起月黄，菱叶苦绊。东家孤儿西家妇，夜闻啼声旦拍手。宝刀旧结并州豪，春风日醉新丰酒。耐可死浊水中，不能宿秋草陌。挥刀难割空中烟，长叹流光坐闲掷。
君子有所思行　 乙未
天道不可见，往来孰令亲。求仁信由己，循我得其真。宿粮陟穹谷，问彼度世人。浮屠东入汉，老聃西去秦。骛神离宝命，欻景搴轻尘。屈理遂所欢，淫曼增迷沦。孟轲丧齐梁，辩言隐千春。坚垒拒输攻，墨守固重 。倾筐贵所置，室远愿不伸。夜闻曷旦急，秋惊络纬新。时哉随逝水，极渚暇逡巡。
枯鱼过河泣　 戊戌
笼中鸭，声唈唈。水中鸭，游濈濈。谓水中鸭，何妨分我以余湿。越王赏吴溲，宫中皆含蕺。汉有张良楚项伯，泾清渭浊皆吞吸。凤凰餐竹花，桑扈啄场粒，嗟尔唼唼今何及。君不见枯鱼过河泣，胡不早淤浊水学 。
来日大难　 壬寅
来日大难，毛凋羽残。不知今者，谁为妙颜。醇酒肥牛，何用解忧。仙人王乔，足可遨游。黄金可作，尘世可度。鳅游浊水，龙上天角。没命黄泉，志存偓佺。遗物独往，杳若孤烟。轩辕乘龙，仿佛云中。天老操辔，仿佛云内。精魂相存，生死同门。千秋万岁，乐以忘言。
长相思二首
长相思，永别离，愁眉镜觉心谁知。蛛网闲窗密，鹅笙隔院吹。年华讵足惜，肠断受恩时。
长相思，永离别，地坼天乖清泪竭。油卜罢春灯，寒砧谢秋节。宝带裂同心，他生就君结。
箜篌引　 丁未
弹箜篌，击鼍鼓，款留君，君不住。素丝玉壶白水清，博山兰膏飞烟轻。华月微风吹凤笙，他人不语君含情。胡为乎凌狂波而乱流，从君不果心繁忧。东海之鱼不可得，西飞之鸟不可留。往者不谏，来者徒伤。寸心炯炯明月光，千里万里随君傍。君凌浊水不见影，青天高悬独傍徨。
歌行
休洗红　 己丑
休洗红，洗多颜色坏。东园桃李花，阳春不相待。去时罗衣薄，来时罗衣寒。天凤日暮急，举袖君自看。鸣蜩札札落柳枝，深闺年少犹不知。
莫种树戏代山阴相公赠怀宁朱侍御
莫种树，树长青扶疏。朅来九子凤，故是白门乌。白门乌，柏台鸟，欲啼不啼天未晓。街鼓咚咚星欲稀，还向羽林门外飞。
康州谣追哭督府义兴相公是去秋同邹管二中舍会公地
可怜康州城，泷水从南来。龙旗翩翩去何由，苍梧迷密云不开。秋风起，秋叶飞，旗翩翩，去不归。乌头黑，雀头白，城上飞，声哑哑。羽林军，神厩马，昨日灵羊溪，今日康江下。杨花自飞鸟自栖，相公白旐清浔西，康州城下生蒺藜。
斸蕨行　 乙未
清晨上南坂，芜草深没腰。黄云冒山起，雪花零乱飘。雪子穿棕笑，雪花漫棕衣。飘衣湿尚可，悬愁空筐归。土皮滑白斸断柄，短茎泥重淘寒井。黄茅盖头雪侵领，奋椎力尽刚过颈。绵绵咽咽声可怜，阿儿涕堕牵丝饼。流泉浑浑浊如蓝，朦胧犹见伶仃影。伶仃相扶过眼前，黄绵袄子雀儿毡。梦里春光快活天，君不见，马槽□□□东去，雪花洒血痕丹鲜。
山居杂体两头纤纤
两头纤纤水溜绝，半黑半白烧岭雪。腷腷膊膊冻竹折，磊磊落落飞霰屑。
山居杂体五杂俎
五杂俎，采野蔌。往复还，沿溪谷。不获已，黄农伏。
哭内弟郑忝生　 庚子
悠悠重悠悠，送子冈陇头。乍可为陌上之秋草，繁霜一夕同荒丘。不能为磷磷之白石，相看逝水旋东流。与君别何所，庭前绿竹下。日夕君不来，春云覆平野。与君期何日，三五轮魄充。君归黄泉去，月轮故未空。君家旧住鹿门溪，君魂欲归道路迷。与君相逢入桂城，铁骑斥野飞箭鸣。旧愁疑在春梦惊，乃知君死而余生。生亦不可期，死亦不可悲。鸡鸣月落杉桥路，且与须臾哭别离。
管大兄弓伯挽歌二首 序 　 甲辰
有明文学管嗣箕弓伯，以今癸卯冬，卒于南岳百丈山。病乃使余有宿草而不得哭。其明年，姬六以亡托将改适，返灵筵于高节里之故居，乃申一恸。良慨然矣，将复何言。抑夫生人之役，荣凋欢恶，咸有二三，惟一而不两者，死而已。惟一而不两，故昧者迟回，觉者引决。但一忍之须臾，无他畏难矣。慷慨之捐，惟一斯易。假令试之二三，在壮士之频繁，不能鲁缟之穿也。今勿说弓伯兄之死，得年五十有二，考终于室，弓伯兄固久不期此。癸未贼投人于湘水，雁行相接，兄犯其不测，以保难弟之节，一死矣。戊子起兵不利，缧而系于潭狱，刻日就白刃者，一死矣。庚寅流离困病于岭海，犯难以护难弟于长林，一死矣。以身突其三死，而谁期为一者之考终。弓伯兄弄死如丸，死去弓伯兄如骛，复得此十三年于荒山槲径之中，兄余食而赘形视之。昔不为兄 ，而今为兄哀邪，妄也。兄磊磊不为愿人之容，人或以为兄诟，此何有哉！兄善饮，亦善饮人。兄善以财假人。然以二者故，引其溪壑之涎而终不能充塞之。兄不慕炎而弃寒，以是睥睨炎者。而虽不炎者，亦妒兄之不与己同调，以歆歆于炎。途诟之兴，自此积矣。虽然，彼流者且龁腥草，唼腐 ，宝敝帚如拱璧，而嚅嗫于寒云酸雨之中，浸不诟兄，则兄病矣。兄家世宣州，寓籍蒸上，族寡而未有血胤，则或有为兄惜者。夫万汇之息，形生为下，神传为上。今兄以其孝友义烈之气，如云如日，其晖荫所注，且将孕为千百奇男子，以似续古人。彼区区保有其血肉之产，呴呴噢噢，卫之如君，爱之如父，此一藕之丝，其联能几哉？故凡此者，不足以哀。不足以哀，则亡用其挽，聊绍古《薤露蒿里》各一章，以娱兄于漠漠焉耳。
薤上露，光油油。日出瞳瞳，其光易收。乐日之匿得久留。将何奉，奉咿嚘。室有妇，膝有儿，儿为父，妇为师，夔夔终日夕，鸡鸣晨起以奉之。妇步亦步，妇趋亦趋。伛伛偻偻，为儿觅肥腴。如何令死心怦摧，姝姝媚媚，眉不得开。将此悲君胡当哉！日已匿，阴已霾，轶云霓，足徘徊。露晞朝阳乐无涯。
蒿里谁家地，不在蒸江上，不在湘潭城，不在苍梧黄茅瘴。祝融为盖，白石为舆，安安缓缓驾輀车。挽人勿 ，听我唱言，魂归湛湛之青天，形返茸茸之墓田。鼓毋怒，笛毋悲，庸夫不骂鬼，世间何用庸夫为。以尔笑骂代痛哭，鸺 乾鹊齐上屋。主人弃屋返青山，庸夫他家觅酒肉。我有酒，不酬黄泉将润庸夫口。肥牛十脔，醇醪三斗，辘辘轴轴，狂鼓庸夫死奔走，黄泉之人应拍手。
避暑王恺六山庄会夕雨放歌　 乙未
杨梅塞前杨梅熟，草覆溪流绕南麓。雷声昨夜破疏星，片片余云留岳足。云留云去争新晴，蕉叶回风绿倒倾。吹灯相照两含情，良宵不负新凉生。我不能饮君不歌，华月山云光奈何。电漾金液雷颤牖，浮云上头悬北斗。放棹惟寻杜景贤，倚藤长爱支离叟。就君销夏借君闲，无归之客身阑珊。稻脚将圆子鱼长，高枕无心谋往还。
些翁补山堂诗和者数十人今春始枉寄次韵奉和并敩翁体　 戊申
当其为人不知虎，何妨疑虎能生羽。罗刹刀兵诸天花，此土强名之为雨。山非山，湖非湖，无弦之琴知音孤。凭空结架飞楼琼岛八千仞，东海之西疑有无。肃慎之矢其长咫，公孙见鸡有三耳。清波不犯自垂纶，何但胸中五岳起。东藏郓欢龟阴之田西虞芮，倒影晶天无表里。有虞之媦吮毫腐，九疑云霾十疑补。非公拄杖划破苍梧烟，下士痴将修眉黛茎数。我不出门登公堂，公勿谓我精神荒。别峰凝紫鸟道碧，从门入者徒彷徨。
《姜斋五十自定稿》全书终

[book_title]姜斋六十自定稿
自叙
境识生则患不得，熟则患失之，与其失之也宁不得，此予所知而自惧者也。五十以前，不得者多矣。五十以后，未敢谓得，一往每几于失；中间不无力为檠括，而檠括之难，予自知之，抑自提之。
诗言志，又曰，诗以道性情。赋，亦诗之一也。人苟有志，死生以之，性亦自定，情不能不因时尔。楚人之谓叶公子高，一日君胡胄，一日君胡不胄，云胄云不胄，皆情之至者也。叶公子高处此，殆有难言者。甲寅以还，不期身遇之，或谓予胡胄，或谓予胡不胄，皆爱我者，谁知予情。予且不能自言，况望知者哉！
此十年中，别有《柳岸吟》，欲遇一峰白沙定山于流连骀宕中。学诗几四十年，自应舍旃，以求适于柳风桐月，则与马班颜谢了不相应，固其所已。彼体自张子寿《感遇》开之先，朱文公遂大振金玉。窃谓使彭泽能早知此，当不仅为彭泽矣。阮步兵仿佛此意，而自然别为酒人。故和阮和陶各如其量，止于阮陶之边际，不能欺也。
庚申上巳湘西草堂记。
姜斋六十自定稿
五言古诗
拟古诗十九首　 庚戌
临歧送远道，春草生道傍。春草生有时，远行去无方。逝水无西归，游子怨流光。高台多夕风，平原足晨霜。去者日益永，留者情益警。玄云迷四郊，方望不得逞。思君褰罗帏，灭烛无余影。弃置良独难，没生誓幽秉。
东园桃李花，南国蛾眉女。灼灼相矜悦，遥遥动心语。清歌不再发，无袖无双举。昔为弦上思，今为梦中聚。芳菲非我春，为欢复何许。
灼灼三春风，萦萦杨柳色。年少去我徂，芳菲不再得。迟我心所钦，良书寄怀忆。迢递千里间，神皋有仙宅。朱凤遗清音，青天回羽翼。玉轸动鸣琴，素月辉相即。仿佛垂丹梯，云签降消息。愿言欣相从，含情无终极。
殷勤重殷勤，置酒遥相期。华烛摇虚牖，流光动哀丝。中觞促密坐，欲言还自疑。怀情不忍戢，劝勉当及兹。为欢托荣观，结爱在新知。飞蓬非久要，胡为守枯枝。词终起相谢，微生命有涯。
客从淇水来，导我游朝歌。广陌聚高居，冠盖彯绮罗。良夕奏哀弦，繁声惊素波。师延亡千载，遗怨何其多。黄鹄感其音，群飞以阿傩。高楼离思女，长夜颦青蛾。闻者无厌情，歌者益以和。清琴有希音，吾心将如何。
日南有归客，问讯珊瑚枝。海水深不测，飘零无反时。相见既无端，相忆无与知。惟持憔悴心，毕命以为期。
太阳敛西晖，纤月出云际。夕风改晨色，群星相连缀。征鸟怀故栖，遥天方远逝。巢燕依梁宇，流萤漾池砌。念我结发游，纳交相砥砺。去者日以疏，遗我成孤赘。宵露不及晨，余霜无久丽。自非金石心，谁能永匏系。
梧桐生井干，桐叶落井中。结缡事君子，飞蓬附秋风。秋风有息时，飞蓬委荒阡。间关逐君行，中道悲弃捐。依君日苦短，别君日苦延。伤哉惊飙集，吹此雨绝天。日没群星出，长夜未有端。
桂树萦晨霜，芳滋久不渝。采之无所赠，不忍置路隅。怀袖经岁年，中心良自殊。殷勤自畴昔，谁为爱斯须。
涤涤秋宇清，泫泫华露滋。冉冉弦月微，杳杳双星期。良辰既不屡，终夕亦有涯。脉脉相视间，为欢还自疑。未必经年中。绸缪无转移。
日落登崇冈，顾望青天高。四维何茫茫，浮云但萧骚。群动既非一，吾身若秋毫。自非精诚彻，蠕动徒已劳。精魄无固存，奄忽成焄蒿。及今百年内，何者终吾操。
所思不可见，所怨不可移。忽如飘风集，贸贸何所之。平生交与好，长逝相追随。中野飞磷光，白日为之迷。函意以永世，千载将谁知。
南山崔以嵬，上与浮云连。俯视何浩浩，飞鸟翔其间。延眺须臾中，心目凄以闲。置身如流波，旦夕空百端。焉能役心志，随物增忧烦。畴昔邀大梁，结交多英贤。千里不相弃，良书托归翰。宝玦白玉光，系以双金环。佩之四座惊，彷徨发长叹。所叹非偶尔，白璧当自完。
阳春二三月，绿草被修路。青林无鲜华，啼 亘晨暮。凄彼泉下人，不知春风度。驱驱无返辙，谁者为新故。往古既复然，非我独忧惧。天物各推迁，胡为滋惊怖。虑苦不得甘，早计良已误。灭性以求真，浮光栖月露。鼎鼎百年中，含情抱贞素。
古人不可期，今人当奈何。对酒乍相忘，援琴发清歌。适意方在兹，忧患徒相加。愤世而忘己，吾生亦有涯。商山采芝人，迹迩心自遐。
和月春已徂，林鸟有余声。落英无返顾，流览怛中情。宝刀垂鞶带，昔我何所营。中宵不自戢，仿佛感精灵。邂逅良人姿，执手相徂征。心好自旖旎，随风飘长缨。虽非思所臻，乍觏亦不惊。愿言托白首，畴云中路倾。绸缪不相释，屡顾念平生。怀抱申此夕，感之双涕零。
白月流素天，微霜满空际。开轩极远目，清霄何迢递。仲秋玄鸟归，季秋阳雁至。染丝弄机杼，纵横成锦字。上有永别离，下有金石誓。不知将寄谁，绸缪结封识。经年藏宝箧，置之不忍视。
昔我游日南，中道至合浦。池水碧以寒，叆叇莫能睹。得此径寸珠，云自鲛人所。缄以金泥封，借之龙文组。中夜投君怀，当知寸心苦。
清风吹华灯，明星启东方。起步中庭间，形影相彷徨。夙昔志远游，迟暮迷津梁。灭烛从假寐，欲罢固难忘。浩叹以彻旦，不知泪沾裳。
拟阮步兵咏怀
出门何所适，极目延云容。白月照广川，绿畎生清风。飞鸟去天末，萧条无余踪。置意良独难，归来扣哀桐。
阿环握灵符，翩然降桂宫。执戟侍清宴，佩玉相从容。嘉会虽迢递，畜意无终穷。二八妙娥 ，筝璈荡虚空。穆耳注心感，欻焉返阆风。怀情不再觌，徒乃见狡童。万年独离伤，精爽谁为通。
凉风西南来，吹此浮云兴。连蜷相异态，奄忽如有凭。日暮灵雨飞，消释如春冰。步上商南山，挥手谢太清。肝胆一胡越，百年非我生。明灭随须臾，吾心固不能。
石陨睢阳都，夙昔为明星。顷刻不自信，哀乐异其情。韶风荣腐草，春霰摧初英。去日亦已往，来日自多惊。惟有王子乔，凌空吹玉笙。
结士苦不早，黄金何足言。远闻悲歌士，屠狗近居燕。揽衣欲就之，时命忽我迁。蟠泥中道困，蛟龙无羽翰。归休南山下，日月如流丸。弃置平生心，荒忽如秋烟。
鸾鸟栖开明，玕琪映毛羽。西日不匿晖，永夕炫金缕。深心非世知，有时戴戈舞。览德无良期，裴回生愤怒。慈俭以全身，高深定何补。
芳春去我远，九夏行将迁。靡草阅炎日，鲜蔓无久延。归禽避飘风，深林相哀喧。披衣视河汉，恻怆悲高天。当时非所谋，及今良固然。
白日 寒云，长夜复阴雨。夕萤流湿光，因风欻相聚。奔兽不违林，惊禽亦怀侣。下士情不深，目迎心已许。悲歌难自固，上蔡余酸楚。失弓原郢客，逐日非夸父。要领诚不惜，孰为同草腐。
泛舟浮湄水，逶迤青枫林。湄水去不息，言下湘江浔。停楫长太息，明月照我衿。天宇幂广野，平原气萧森。夕鸟瞑不飞，游鱼喧籁阴。寸心不自得，何况飞与沈。
邺台 新宫，高阳矜广宅。游冶相纷奔，追欢倒屐舄。黄雀在枌榆，取之若芥珀。华山有高士，烧金方结客。舒卷无浅心，灵蜕托仙迹。
燕台多高风，易水扬洪波。白日照绮疏。冠盖相经过。踔厉古今间，感慨何其多。望诸无返驾，洹上计复讹。黄金台已芜，北望空山阿。宋子迹云远，谁为绍悲歌。
蔓草萦咸阳，云是阿房宫。雏凤复双飞，莫辨雌与雄。山河既绸缪，宴处时从容。挟弹鸣金馁，垂杨骄青骢。意气生豪族，芳尘散春风。努力拾新翘，无言恤飞蓬。秉烛继白日，为欢无终穷。
长夏生景风，飘然过我墟。蓬居困杲日，赪影过桑榆。延睇望广天，胡为自挛拘。西台有余哀，聊城无报书。生我自有天，憔悴与之俱。
白日回南辕，草木芸以黄。时改心易惊，哀情随大荒。远视无所怀，但念有悲凉。西晖徐以下，微风过墟冈。庭宇旷萧森，披帷延星光。
早岁好词赋，文酒相追随。引誉动当时，将为名在兹。抚剑游广都，悲歌归山涯。玄冥共白日，何者不吾欺。驱马上高冈，咫尺生崟欹。乃知杨公叹，非缘道多歧。
湘水千里来，东下巴丘湖。迢递连广野，青山 幽墟。云气浮远白，西南接苍梧。落日登迥冈，飞鸟去已孤。暝色没高树，墟烟下平芜。俯仰求寸心，不知意所俱。姣女多情向，烈士无旁趋。皎日照此怀，行歌一欷歔。
悠悠青天高，不知生所终。巫咸已上天，欲诉将奚从。但见大壑间（大壑，《沅湘耆旧集》作“丘壑”。） ，日暮生清风。惊鱼跳渌水，秋蛩吟兰丛。怀我心所钦，邂逅相迎逢。
浮云起东南，悠然骛西北。驶影无淹留，凝望滋迷惑。前者既萧散，后来空悯默。岂为仰观者，伫迹从察识。稚鸟空翔飞，冯风鼓羽翼。达人知其微，驰驱无轨则。 末生轻风，孤心自相得。
念我心所欢，远在玉山岑。戴胜冠崔嵬，文鸾奏知音。妙药青麟脂，薰风生瑶琴。日夕延伫之，绵邈心淫淫。三五明月满，光晖发云林。神爽一相接，携手连讴吟。企望亦不遐，悲哉年岁侵。
楚人得亡弓，塞叟有归驹。乍尔亦为欢，达人哂其愚。明月照形影，恻恻夫何如。回风扬秋毫，宁转造化枢。冏彼柔曼子，犹知泣前鱼。玄珠握重渊，金石终不渝。
心颜诚自我，云容悲素苍。耿耿霜月霁，长啸惊八荒。青天有鸣鸿，孤飞不成行。闻其哀噭音，疑尔悲稻粱。所志在鷽鸠，枋榆亦可翔。
支祁降横流，十日恣炎焚。英灵相委顺，千载无秋春。刀圭讵偶尔，灵液起沉沦。凤笙非世响，十载将上宾。自信匪无功，勤立丹台勋。
方壶与圆峤，相去无黍米。星河流其间，日月荡其里。孤游忘岁月，奇璨争纷诡。调良驾河车，六龙就方轨。补天西北倾，奠地东南委。清虚非久居，沉沦安足纪。
夙昔惊我怀，离合遂无端。结好在中途，绸缪苦不安。飙风吹落叶，夕阴凄以寒。握手未及终，裴回歧路间。骸兽啼我前，离怨无与殚。焉得三青鸟，从之生羽翰。
五言绝句
怀入山来所栖伏林谷三百里中小有丘壑辄畅然欣感各述以小诗得二十九首　 庚戌
排子岭
稻亩绿茸茸，平田接回坞。桥下流水声，龙湫昨夜雨。
狮子峰
飞鸟摇岭色，渐与峰顶齐。凝眸绝涧影，已转碧潭西。
黑沙潭
苔冷千年绿，春寒一片云。回襟避疏雨，人语不相闻。
续梦庵
旧梦已不续，无如新梦惊。溪云沾竹尾，滴沥过三更。
双髻峰
西峰亘铜梁，北岭矗荆紫。百里见阴镫，遥知光发此。
黄沙潭
落叶绝行踪，随意披疏筿。龙气动乔木，空潭无猿鸟。
溪波岩
棕笠溅飞珠，回头不知处。徙倚望前山，斜阳转高树。
妙高峰
阴光浮石壁，长如春水生。僧归夕磬后，回首见西清。
车辙亭
偶然成辙迹，古人意何取。伫立无与言，前峰正疏雨。
方广路
未从方广游，知为方广路。定有夕烟霏，天光露晴树。
啸台
午日尚瞳昽，紫光衬玄叶。暄气上台阴，香风吹冻蝶。
补衲台
闻有补衲名，学之跏趺坐。蒻叶摇森森，竹鼠穿裙过。
洗衲池
瀑布良可观，临之喧不清。水帘垂一尺，微送佩环声。右岳后
青溪石门
欲作飞猱度，不畏苍苔深。森森开一面，斜日照前林。
西石门
循壁渡泉桥，知有幽人宅。山气动 馡，香獐夜来迹。
松纹石亭
僧归绕曲涧，回首望林端。遥知爱啼鸟，也向树梢看。
坞云庵
曲逐峡田上，遥期松径终。凉风中岭合，西日一尖红。右祁邵之间
钓竹源
杉竹迷千嶂，豆苗萦一湾。麏 不相避，肥草隐潺湲。
云台山
佛宇不可知，云留高树里。日落钟磬声，随云度溪水。右零陵北洞
西庄源
古树何年种，归禽来一双。茅斋读《易》罢，摇影入闲窗。
小祗园
宛转破千嶂，平畴起绿烟。自然知兰若，不过鸟飞边。右宜江
小云山
夕气澄若浓，星光敛清炯。林外露悬灯，未知何峰顶。
昭阳庵
归鸦度何所，夕照移西岑。荫入蔚蓝色，萧萧松桧阴。
阁岩
欲以贻来者，锡之 阁名。终古知不知，今兹自含情。
桃坞
曳杖行何适，桃花一坞红。回塘积落英，从君识东风。
雪竹山
杨坟一竿竹，空外影千寻。六月飞冰雪，埋心直到今。
茱萸塘
绿苞绽绀珠，红泉酝香屑。采采及清秋，汝南有真诀。
败叶庐
败叶留不扫， 铮扣哀弦。虫吟凄切外，秋色倍清喧。
观生居
寒月出东岭，流光入浅廊。万心函片晌，一缕未消香。右湘西
昭山　 乙卯
曲曲见昭山，孤青不相舍。湘水送千帆，凝眸几人也。
终古石自碧，深春花欲红。澄潭凝一碧，云末出双虹。
避乱石鸡村同载谋小憩　 己未
苍壁不受春，转入溪流曲。桃花影外天，微波动新绿。
飞鸟随风叶，梨花漾碧晶。溪山得圆净，鸡犬亦萧清。
不知身忽轻，已度青茸表。疏雨何妨飞，林端露清晓。
仇池九十泉，桃源千万树。古人丧乱中，自选林泉住。
五言近体
过芋岩不直　 己酉
隐几非畴昔，天游各徜徉。古槐珠蕊熟，曲岸蓼红香。晴稻收云白，秋瓜切粉黄。呼炊忘主客，撰屦已斜阳。
深秋望欧子直
萧萧夕吹外，云敛一痕青。杖履随天地，山川见典型。借棋迟画纸，酿酒已登瓶。但觉闲情损，归舟忆洞庭。
因林塘小曲筑草庵开南窗不知复几年晏坐漫成六首呈桃坞老人暨家兄石崖先生同作
营筑非吾道，林塘适物清。吹瓢疑稍释，逃影妄初成。无闷炊烟损，多徼曙月晴。暄风凌小雪，当砌炫冬荣。
七尺一丝存，余生半席温。浮沤仍往迹，块土认谁恩。飞鸟消云际，幽虫蛰草根。小东皋畔客，今日暂招魂。小东皋，瞿虞山先生读书处。
一日一生留，无缘谢白头。天情垂粥饭，家学志《春秋》。月影虚窗满，云滋砌草柔。濂溪香菡萏，孤棹试中流。
耕钓传先志，人知德不堪。钏声原宿业，崖蜜自先甘。寓目团栾浅，初心冷暖谙。鸿踪沙外雪，聊谢盖棺惭。
病畏朔风寒，南窗背岭安。林风迟九夏，日影梦三竿。乞种谁家树，旋成几尺阑。死生还似此，倍觉有心难。
隐几愿经年，垂杨左肘穿。虚空战雷雨，血骨袅霜烟。萦蚓通幽迹，惊鱼遣熟眠。天情随近远，何有息双肩。
家兄观夫之抄稿云墨迹似先征君垂示以诗哀定后敬和四韵
鼎鼎孤生在，迢迢百行非。皋鱼身世恨，鸿雁一双违。斗气埋长剑，霜风绽葛衣。惊闻墨影似，还欲惜残晖。
二中园纪事为懿庵作　 壬子
入阁几重重，双开曲径通。穿风分柳径，随藓度兰风。鱼服双绯盛，花阶九锡崇。居然成绿野，何必蔡州功。
万折历嵯峨，天输小邵窝。书声花影月，曲尾柳莺歌。看奕人无倦，临觞政不苛。清泉四十八，何处着风波。
即事　 癸丑
暄气熏寒月，微霜不改晴。光冲西极影，月转北街明。川泽清难已，龙蛇蛰不争。乾坤余一泪，长对暮烟横。
仲冬微雨息，霜吹卷空晶。深紫余枫在，疏黄片柳轻。余年消永夜，寒月约孤清。自问沧江侣，谁为共濯缨。
晴步
清韶陶始曙，凉润即新林。风定叶当影，云开岫出阴。遥禽如往日，近蝶有营心。四顾谁天损，行歌复自今。
上湘旅兴　 甲寅
寒山犹半绿，浅日动浮光。习习江南暖，淫淫小雪长。杖藜随鸟度，涉涧有花香。不信闲愁在，千峰一徜徉。
墟烟何处起，渡口已樵歌。空外篙音发，晴滩柏叶过。生平还草屦，世事尽藤蓑。惭愧玄真子，清时畏绿波。
一 复千峰，参差万壑松。夕烟飞不定，落叶转相逢。古寨传银穴，仙坛记石封。金丹及铁马，吾意定奚从。
柳阴谁竹外，几叶带疏黄。浴鹜动金绮，夕阳生暗塘。归人欢妇子，明发有风霜。居者忘情甚，萧条客感长。
山城犹百里，战伐不相知。禾黍经时毕，冠裳入望疑。微霜开驿路，落日返樵吹。回念巴丘北，银涛卷绣旗。
舟中上巳同须竹
客思荡如何，心知令序过。韶吹先闰□，花信绪风和。瑶草从谁拾，落英念已多。盈盈双白鸟，著意浴清波。
伊山
心识回峦外，沿溪曲径深。云烟开绿亩，金碧动青林。香篆迎风入，钟声过鸟寻。萧清初觉好，风雨更幽岑。
读书云外迹，梵刹劫前宫。蕴藉清歌日，萧条夕磬中。古今藏客泪，勋业寄真空。牛首虚天阙，何因卧懒融。
衡山晓发
击汰迟枫浦，归心就翠微。江空双古岸，天小一双围。岳气云侵县，墟烟月掩扉。松杉回望里，一谷曙光飞。
绿润不知冬，岳云第几峰。身轻随白鸟，裾冷夹青松。江近前时棹，碑留故国封。渔樵知近远，目赏已从容。
陈耳臣老矣新诗犹丽远寄题雪诸咏随意和之得四首
居然穿雨际，的的炫轻盈。高阁今相望，遥心一倍生。玄云光渐曙，浅水影微萦。经岁含情待，天涯已赠琼。初雪
息心寒夜永，无奈小窗何。恻恻情还定，胧胧影未讹。空涵西照合，月转北林多。坠玉惊幽响，知谁度薜萝。映雪
稍稍墟烟度，归禽尚一双。喧风柔落木，珠雨缓流淙。夕气先孤幌，云阴上半窗。悬心清赏极，酒力未须降。欲雪
弥望盈清迥，还疑溪外踪。鸿飞昨日影，龙蛰几株松。曲曲忘前径，山山遂一容。扶筇谁早过，窘迹恰迎逢。访雪
东台山　 乙卯
百里初见山，西晖客望闲。半峰明紫树，群岫倒苍湾。仙馆箫声歇，渔舟隔浦还。祝融知近远，清梦骛云间。
草堂成
归舟湘水北，伐木逮秋清。鹤馆松云剪，萍踪雪径成。南窗仍夕暖，东岭迓春晴。萧瑟乾坤里，蓬茅亦太荣。
早起草堂寓目篱间牵牛花追忆懿庵　 丙辰
秋色生空外，微晴始素晖。篱花深碧紫，风蔓小霏微。酒坐怀迎目，林轩怅启扉。故心犹宛尔，何事岁华违。
新秋望章载谋　 丁巳
湘山犹曲曲，畴昔故天涯。偶合添离恨，轻分有后期。灯残知弈误，月上尽诗迟。芳草王孙在，闲愁付杖藜。时载谋授馆于翠涛。
干戈方万里，摇落又三秋。霜鬓久无据，云踪幸缓愁。周秦焚后字，时《礼》注方竟 。荆楚赋中楼。郑重清波意，君无忘野谋。
寄徐蔚子　 戊午
黄鹄一癯仙，重逢腹已便。檄从邛部草，诗授郑公笺。柯雨先征梦，樵风恰满船。褚公池上月，珍重到秋圆。
送载谋归吴淞二首　 己未
相逢及送别，都在落花时。霜雪添双鬓，兵戈共一枝。江湖空在望，天地尽堪疑。顾陆烦凭吊，吾生未有期。
马当湖水北，南望杳潇湘。陆海英雄踬，船山烟草荒。客台留蠹简，谒者恋幽芳。片石延陵字，他年待报章。
闻圣功讣遽赋
闲愁生死外，回首故人无。南望墟烟迥，西飞片鸟孤。藤花开独坐，萝月照霜须。泉下□□泪，艰难付钓徒。
排律
咏菊答须竹　 癸丑
选芳宜隐秀，经岁得秋情。苗浅春滋弱，心微露贮轻。啼莺无醒梦，飞絮谢思萦。雨浃浮光上，吹暄逸态呈。蠹憎痕屡剔，丝系玉防倾。爱惜消长日，从容养静萌。荷风熏晚绿，蕉雾洒孤荣。叶叶容迟上，亭亭有独擎。艰难出畏景，珍重享西清。紫葆光初透，珠胎润已莹。竹枝留上番，梅影剪疏横。专气邀金液，丰仁长玉婴。星榆方历历，云朵遂盈盈。土德先推王，冰心亦保贞。有时浴紫水，终不炫丹猩。香外幽难似，薰余静不撄。肃然登鼻观，嗒尔偃心旌。龙脑痴谁妒，薝葡逸未平。霄空霜一色，天迥月三更。倦赏愁寒夕，邀欢暂晚晴。袂辞歧路把，目厌满堂成。桂酿聊孤酌，莼丝小佐羹。催开辞羯鼓，过访待缑笙。已事开三径，端居爱九名。同床犹各梦，顾影易魂惊。身后从冰雪，魂归返日精。摧芳宁问落，涤月不辞烹。君意如相念，殷勤访夕英。
青草湖风泊同须竹与黄生看远汀落雁　 甲寅
荻芽沉绿影，汀际合晶光。遥识归鸿集，从知梦泽长。云移千点曙，风转一行将。凝立迷烟树，轻迁动夕阳。参差香尾乱，珍重羽衣凉。陈列龙沙白，书成太古苍。修眉涵镜曲，仙桂缀蟾光。沙起帘钩荡，洲平瑟柱张。涛惊聊静婉，野旷恣疏狂。酣寝云田腻，栖心蕙圃香。气矜三楚国，神带九秋霜。整翮聊烟水，回翔岂稻粱。浣纱人伫久，垂钓客情忘。凄怨依筠泪，闲愁托杜芳。经寒知柳色，访旧忆莲房。北望关云紫，西清落照黄。息机非倦止，清警正遥望。平展纹波縠，经浮玉照肪。遥天开画苑，活谱写潇湘。
七言近体
同唐须竹游 阁岩　 己酉
昨日初收梅雨天，青光四幕碧光圆。微风引袂分溪草，断嶂当眉露岳莲。片石偶然留太古，同心无待问他年。斜晖已长青松影，尚惜苔茸映绿烟。
昭阳庵同须竹夜话云乘木叶秋波探五老之胜因便送之
尽觉当年不易谈，披云蹑石意犹贪。袖图有迹传河画，血字无心锢井函。白日只今原不损，青山向后定谁堪。知君欲访匡庐瀑，摘去莲花池上参。
不揆五十齿满懿庵见过留同芋岩小酌
枫阴荻岸晚烟开，鹤膝逡巡践碧苔。隔岁相看颜似旧，衰年无据漏仍催。清霄疏雨喧梧叶，草阁归云腻竹胎。薄遣新欢消夙昔，临觞聊罢筑声哀。
偶望　 辛亥
平田无那素光何，稻叶娟娟浸碧波。白鸟试飞疑远浦，玄云微断影高柯。墟烟小困双湾树，砌叶全低一径莎。不碍小窗消午睡，炉烟孤袅绪风和。
极丸老人书所示刘安礼诗垂寄情见乎词愚一往呐吃无以奉答聊次其韵述怀
洪炉滴水试烹煎，穷措生涯有火传。哀雁频分弦上怨，冻蜂长惜纸中天。知恩不浅难忘此，别调相看更冁然。旧识五湖霜月好，寒梅春在野塘边。
宿雪竹山同茹蘖大师夜话
不知情在与无情，丈室挑灯魄自惊。海溅云飞千嶂断，烟笼雪压一枝轻。破船载月浮寒水，别路寻芳驻晚晴。自护杨坟茎草绿，春归闲唱踏莎行。师嗣法嘉兴杨坟山。
刘庶仙五十初度即席同唐须竹　 壬子
未解平生因底事，华筵诗思不相通。逢君悬弧聊莞笑，垂老临觞偶自容。竹塾午窗双总丱，梅花小阁一春风。童心几皱恒河水，何必襄城问小童。
半语逢人吞不得，于君烧烛耐春寒。年华毂运有如此，谱样翻新孰与看。但祝羲和留万转，长披黄袄到三竿。华山呼取坠驴客，共说当年行路难。
闻极丸翁凶问不禁狂哭痛定辄吟二章　 传闻薨于泰和萧氏春浮园
长夜悠悠二十年，流萤死焰烛高天。春浮梦里迷归鹤，败叶云中哭杜鹃。一线不留夕照影，孤虹应绕点苍烟。何人抱器归张楚，余有《南华》内七篇。
三年怀袖尺书深，文水东流隔楚浔。半岭斜阳双雪鬓，五湖烟水一霜林。远游留作他生赋，土室聊安后死心。恰恐相逢难下口，灵旗不杳寄空音。
冬夕
夕风楮叶有清喧，片紫西收碧未圆。河汉依微倾北户，流霜容与润高天。寥寥空界魂孤往，鼎鼎长宵梦小年。欲与禁寒邀白鹤，齐州不耐暝横烟。
天物何归剩碧虚，霜飙难挽日南车。哀弦短剑留魂梦，雪鬓雾花空赘余。蚕妾报收双瓮酒，故人诺借满床书。不知哀乐将谁得，恻恻寒心逼岁除。
咏雪　 癸丑
素绡幂岫浅黄通，倒影青冥一片浓。雁背皴含天阙景，鱼鳞云烈晚檐风。乾坤迥合摇山泽，形魄孤清接混濛。回首少年心绪迥，冲寒狂折野梅红。
霰外闲飞几片轻，回瞻平甸已盈盈。梅趺出色翻红栗，草甲栖心映绿晶。云幕空轮千影转，风迥池 万双迎。南塘曲岸谁相待，不惜明珠百斛倾。
皑光晨射凝脂肥，海日轮孤腻不飞。红药隐尖疑月冷，梨花摇梦想春晖。池云压顶团鱼阵，松粉铺翎散鹤衣。遥想玉峰长似此，清寒应悔学仙飞。
清空无际奈寒何，万岫参差卷白波。人在冰轮迷海岸，天回平野倒云窝。松风吹咽笙三叠，槠叶微留碧半柯。不信人间有春日，桃花红雨点青莎。
送蒙圣功暂还故山　 甲寅
秋风淫淫吹我衣，送君言归君欲归。不知天地消逼侧，已觉江山忘是非。疏星照水方昨夜，凉日当襟返翠微。青山料理勿取次，留之待我慰调饥。
残雪　 乙卯
寒心肃肃拥孤清，断岸无心弄晚晴。旧恨半消随去雁，新欢难待到流莺。莎丛绿浅愁轻护，藓砌痕欹感易倾。夙昔南枝曾有约，不贪春早逐初英。
珍重凋零劫后身，人间还遇可怜春。和霜和月犹前日，争柳争花非此辰。睥睨青天悲寂历，淹留丹 赏嶙峋。双飞燕子来何暮，不见琼田万顷新。
苍烟黄日久迷离，犹有墙东片月窥。身外江山还似旧，梦中蜂蝶尽相疑。东流彻夜银涛急，平甸矜春碧草欺。不识瑞香花落后，几人还赋玉楼诗。
回塘曲径偶相依，不拟春归尚未归。向后生缘随旦暮，当时心绪在霏微。球胎含泪禁疏雨，玉骨凝寒傲夕晖。子夜轻冰聊邂逅，素心元不藉霜肥。
长沙旅兴
江上红芽始试春，乳莺调语正迎人。人间韶日还相识，花下暄风已试新。鹤杖恰逢苔迳软，渔舟初绕碧波匀。乘乘生事余年在，随处桃花可问津。
郡归书怀寄懿庵
雨滞花残不解飞，此身无主更无依。乾坤何梦到清昼，生死难忘只翠微。卷幕棋终归燕缓，敲尊歌阕荐鱼肥。如君贫病真天上，莫惜清秋共钓矶。
出郭赴李缓山之约桓伊山下遇雨
葛衣疏透雨珠间，习习轻风宿暑阑。白练半飞分木末，丹虹双绾护云关。笛声恰在桓伊步，饭颗初逢杜甫山。珍重碧烟开玉镜，明宵何夕照双颜。
萍乡中秋同圣功对月
白头还作他乡客，不负青天只月明。自笑渔樵非泛宅。聊听鸿雁有新声，晶瓶浸魄一双影，玉镜当心无限情。莫为银蟾增怅恨，孤清直上即瑶京。
春夕同章载谋看月　 丙辰
草堂新筑延新月，夕望春烟散夕清。天地空轮原自昔，莺花流目不须惊。东风摇柳拖柔影，绿晕莎肥炫露明。莫拟华亭归鹤怨，湘山布谷未催耕。
先秋一日作
西峰半影逼天青，闪闪斜阳紫焰明。木末一丝云影渡，稻畦千绿水痕平。麟洲梦觉余香雪，鹤发身轻忆凤笙。菡萏梧桐双在眼，他时摇落不须惊。
重登回雁峰　 丁巳
碧树江烟小散愁，青鞋雪鬓又重游。朱甍如梦迷双岸，绿草当春覆一丘。纵酒华年凌石级，题诗夕雨认高楼。渔舟战鼓皆今日，惭愧乾坤一影浮。
遣怀
求仙无诀问蓬壶，缥渺神山一片孤。溪水冰融随岸阔，天风霜起任桑枯。霜起《沅湘耆旧集》作声紧。 田畴死记卢龙塞，司马生惭瑞兽符。为问今宵寒夜月，照来还似旧时无。
乾坤极目不消愁，生事峥嵘只敝裘。渔艇可容人钓雪，故乡还似客登楼。探梅的皪丹砂蒂，问月殷勤白玉钩。尽有风光相假借，无妨孤棹试中流。
青箬笠还在短墙，渔汀樵径尽披霜。明年春在柳仍絮，前夜雪深梅自香。天地龙蛇消一泪，河山乌鹊且孤翔。情知华顶酣眠客，蜕骨难留笑汴梁。
人间口耳总无权，对影忘言且问天。刘宋科名原荏苒，苏张车马自喧阗。水沉香篆青烟细，海雾空轮赤日悬。匣有宝刀随老病，无劳堇土淬龙渊。
桐城余兼尊昔为青原侍者归素以来崎岖岭外相值见访为录前寄极丸老人诗仍次原韵赠之
沙上鸿踪昔岁心，堞楼鹤语旧时林。已知罢钓能忘饵，何必登床更碎琴。月影偶留传雁字，秋声不断有蝉吟。闲愁杜口从君语，为受青原记莂深。
小楼雨枕　 戊午
江城二月催寒雨，山客三更梦岭云。青镜分明知鹤发，宝刀畴昔掩龙文。援毫犹记趋南史，誓墓还谁起右军。飞鸟云边随去住，清猿无事忆离群。
长 斸术自生涯，短棹冲萍有独知。偶测天心容杖屦，不从人事整须眉。孤情琴外传昭氏，病眼花前待子规。闲坐小楼清澈极，垣衣绿润带烟垂。
小圃桃花发几株，暂时潇洒且江湖。柳风乍得吹乌帽，燕垒莫惊长绿芜。符玺可容徐广泪，山河难授马融图。千秋历历凭青史，不信兵戈有腐儒。
客窗倦雨晓朦胧，乍有晨光半纸红。江岸夜喧春水长，沙汀波漾燕泥融。乾坤即事容心广，老病随缘自德充。莫问渔津知处否，绿杨绕屋已阴浓。
春山漫兴
青山一曲古今谁，曾向藤萝挂接 。古树几逢新藓长，落花聊遣晓莺知。乾坤旧日容双鬓，战伐随时老一枝。拟上悬崖寻片石，苔函无字禹功碑。
碧磴朱樱始试花，定知红药孕丹芽。晶含斜日摇余雪， 长轻风皱浅沙。游屐未抛资药力，渔蓑欲卷过霜华。堂堂永昼相容得，卧看窗西映绮霞。
雨敛平田一惊轻，西峰新展半围晴。叶光浮上通云绿，天影低沉透水清。柔草待收园客茧，冷风欲和子乔笙。百年俄顷春情极，未羡商山摘紫英。
东海无能钓玉璜，岳阴从昔咀金姜。刀圭鼎鼎千舂臼，蓑笠悠悠一雨航。棋劫屡翻怜日永，琴心自寡到春忘。东方笑尔诙谐甚，滥借金门作隐乡。
丹霞白雨夹分霄，浴鹭栖鸦各自饶。夕爽清吹生水影，晴光片碧动山椒。青鞋蹑迹违珠露，紫笋依痕剥玉苗。依痕，《沅湘耆旧集》作“分明”。 假借春光安病客，天年恰恰在今朝。天年句，《沅湘耆旧集》作“不妨诗思满唐瓢”。
南国春从积雨过，西清云奈夕先何。褰帷阴壁生青藓，倚杖空阶上绿莎。肺病久拼临下湿，心期不但畏风波。晴丝曙月容他日，几厌落英覆碧窝。
余春春闰太从容，即次莺花老渐慵。送夕柳边斜照浅，留寒雨外湿云重。烹龟自惜千年表，放鹤先栽九里松。人事天情宜痼疾，草堂曲曲暮烟封。
同须竹送芋岩归窆竟小艇溯湘转郡城有作
谁将今古作浮烟，人各为心亦自怜。饮泣当年闻国变，埋心遥夜但天全。青编无字酬双泪，赤县何时慰九泉。千计不如归尺土，飘零人在钓鱼船。
断云影里溯湘隈，回首荒阡半亩才。纵使君还生几岁，可容春去有重来。寒灰堕地皆千载，老病逢人但一哀。不是躬园相识久，孤山错拟万株梅。
咏木鱼 引　己未
观生居壁黏比岁人士酬赠韵语，时复迎目，如相扬榷。仆与当世偶一往还觞咏耳，亦可不容志之。兵警后，为俗恶寓人尽掷弃之，非有长吉睚眦之怨，浪施和仲笺云之惧，能使人不气尽邪？惟攸县陈耳臣二笺仅存，裴回不忍舍目，用觉其咏木鱼诗未当作者，辄和二章，不能寄耳臣，差贤于存没诸公之逢蠹 ，无从静对已尔。
绀宇虚堂敞肃阴，莲趺直下启孤音。霏微乐句香烟合，肃飒清喧坠叶侵。梦觉乍如星漏永，帘垂间遣梵筵深。初机涂毒难酬得，定借惊鱼警夙心。
崔嵬忘情受众吹，息机何用作鳞而。敲空别证生公义，弹指还拈宝月诗。驯鸽依檐春雨静，蒲牢息杵晓空知。新翻罢钓离钩句，从遣楗槌客尽疑。
七言绝句
蚤春　 壬子
侧砌新苔透暖融，回波摇影碧痕通。东风向晚吹疏雨，却送归云上浅红。
小窗春浅不中春，径次啼莺煞恼人。忘尽故心消不得，夕烟约莫柳条新。
得须竹鄂渚信知李雨苍长逝遥望鱼山哭之
孤雁哀吟带泪飞，南询雁岫钓鱼矶。寻常雁塔称兄弟，鱼稻汀洲各拣肥。
一期生死有千秋，欲语逢人剪舌休。刚遣西风吹片叶，黑云栖断洞庭舟。
青原罢棹石门寒，柳岸霜风月已残。欲转金轮须换面，红 别铸紫金丹。密之阁老，天门司马，俱以是年弃世。
赤璧雄风百战酣，新安碧血洒江南。大观绰板先君歇，凄绝吴江老蘖庵。雨苍蚤与金正希、尹洞庭、熊鱼山齐名，时金已殉难，尹亦先逝，熊公僧隐吴江，存亡未审。
白杨衰草楚云天，孺子生刍奠暝烟。忍泪欲弹须剪烛，霜风偏缓上滩船。须竹赴哭未归。
新秋同唐古遗须竹游钟武故城归坐小轩夜语　 癸丑
岳阴万片惹云肥，暑气犹留凝不飞。野径偶然成远望，江湖何地卜渔矶。
荆榛苍浅古城秋，脉脉蒸江碧玉钩。野旷天低飞鸟度，不知何处吊孙刘。
野人爱菊亦偶尔，种菊满阑秋已清。但为爱君兄弟好，欹眠闲看绿光晴。
间堂剪烛夜如何，银汉疏风古树多。便把一竿随尔住，江门原有旧藤蓑。
水口道中　 乙卯
丛竹低垂过雪斜，森寒绿气透青霞。乳莺啼处春无几，才见樱桃一树花。
走笔赠刘生思肯
故园枝叶记君家，兄弟风流竞笔花。泛宅五湖君自远，相逢犹幸在长沙。
水绿洲前鱼艇多，也来相伴晒渔蓑。逢君剪烛当深夜，奈此干戈满地何。
老觉形容渐不真，镜中身似梦中身。凭君写取千茎雪，犹是先朝未死人。
题林良枯木寒鸦图图有李宾之题句
未辨斜阳与暮烟，枝枝不堕早春前。此中无放莺啼处，留待桃花二月天。
便得春风也是枯，藤萝不挂尽萧疏。遥知练鹊过新绿，只似河阳掷果图。
内苑春风万树皆，文鹓掠彩艳心谐。寒山古木啼清怨，只有梅斋与木斋。
三十年来认得真，吉凶无据自无情。鹊声纵好非归计，塞耳春风第一声。
戏作七夕词三首　 戊午
甲子须臾一局棋，人间荏苒岁华迟。经年莫为添惆怅，离别曾无片晌时。
晶轮不惹少商风，银汉无波一派通。博望仙槎容易度，何须乌鹊掠清空。
织锦无成上帝嗔，憨慵长夜望河津。何从更得蛛丝里，剩巧年年乞与人。
梅花
墟里寒烟罩断桥，年来春色最萧条。船山半曲清溪里，霜日黄曛一树遥。
不知浅素更轻红，遥望长疑烟霭中。除取梅花心自省，看花人隔小桥东。
老眼看花似隔纱，临风偶爱一枝斜。香生微晕初轮月，紫透轻魂破体砂。
开从小雪入新年，雪妒霜侵不损妍。珍重深寒禁冻蝶，低飞不过浅阑边。
乐府
石流篇　 乙卯
石上流水，渐彼蒲英。涤根孤弱，植芳不倾。抚我平昔，居然既往。揽景无及，何用追赏。水无旋流，卉木有方。冬春屡易，天故不常。一善可师，万端方迷。授我坎坷，天故不齐。浩浩方隅，茫茫圆轨。有命艰贞，紧惟今始。愠不可长，逸不可终。含默难言，孤置我躬。乌玄鹤白，其辨易知。分芒析微，何者忌疑。
雉子游原泽篇
雉子游原泽，芒芒非故林。寒秋草叶短，离离露华襟。念昔志节士，抱道阅飞沈。龙争而蠖屈，华屋若丘岑。辗转万变内，崎岖北与南。若辱全大白，皎日破重阴。寤寐岂不思，力弱无能任。申旦劳太息，悠悠但长吟。
门有车马客
林径晴风生，鸟雀喧夕树。策马何方来，遥遥驻光度。依依相慰深，转转将情愫。谣言既不轻，珍重托微谕。仰睇青云飞，光采殊新故。各有怀心端，孰为目击遇。耿耿非自韬，殷勤慎维护。
夜坐吟
长莫长，冬夜寒，明霜流空天宇宽。朱灯明，思未阑，昔日之日未足叹，今日之日百忧攒。古人不可问，流俗空漫漫。吾何归，归何叹。明星烂，晨鸡喧，抱孤心，临万端。
豫章行
遵途出郭门，待远有来期。新欢寡所谐，旧好良多违。分手亦已薄，弹冠安足希。洪流从问津，危岑将共之。商山非孤云，海滨有双仪。夔旷诚不作，吾生将见欺。
顺东西门行
良夜徂，皑光盈，东方历历白日生。酌醇酒，吹华笙，阅世迢迢心不惊。发清讴，荡闲情，九州万年谁相撄。乘逍遥，归太宁，驰骋无羁驱空□。□□□。
猛虎行
途长不息空舍亭，道迷不随飞蓬征。飞蓬无去心，空亭多夕惊。寸心有端绪，歧路劳屏营。衔忧非死亡，膺福非华荣。危途厉修节，游衍悲俜零。
短歌行
临觞不辞，当歌不悲，明月迟空，天汉离离。南有玉衡，北有营室，明明两间，达者自逸，鸿雁惊霜，飞必有乡， 雀栖迟，东西回翔。登山善疑，临水善忆，古人有心，千秋不测。东望碣石，大海环之，横波施楫，谁能代持。陈余绝交，冯衍悲老，佩玦千金，轻丧其宝。剖臆出心，与天而游，回风在御，何用繁忧。
箜篌引　 丁巳
河水流，蛟龙游，我闻昔夹神禹舟。斥以蝘蜒爪角弭，后启云维神禹子。驾之骖 渡河水，非不欲公效其美。公非夏后与子孙，胡为与之争吸吞。天风有静波有驯，公虽欲渡姑逡巡。
歌行
寄和些翁补山堂诗已就闻翁返石门复次元韵寄意　 己酉
无字之碑谁帝虎，无弦之琴谁宫羽。角尖不挂羚羊痕，随意天花散春雨。我公昔浮玉沙湖，湖上突出孤山孤。补山未了公南返，螺髻眉修半有无。下士之见不越咫，谓公勤勤补山耳。支祈平吞江南之云江北梦，息壤欲堙何处起。公笑卷山山为藏《沅湘耆旧集》“卷”作“掩”， 青苍缩入椰杯里。折脚铛中冰不腐，煮烂须弥将芥补。湖南空有青莲七十二万茎，总不入公补处数。无土不现补山堂，峥嵘日月开幽荒。飞来之峰弹指已过洞庭水，北山愚公嗟彷徨。
粤奴初识雪歌
剪发粤雏年十四，闻人说有霜雪字。正月梅残度岭来，桃花郴水春流腻。经年绝望望南天，落叶黄云栖暝烟。飘空冉冉光摇目，疑絮疑花两不然。心知是雪情难决，借问方知寒雨结。此生今日乍相逢，掬玉寻香向谁说。可怜觌面未相亲，故是阳台梦里云。垂杨风细梧桐月，总道龟毛重九斤。
孤雁行和李雨苍
当年回雁峰头住，雁影云开天际路。夫君缥渺雁峰心，遥寄湖南烟雨渡。谁知白雁杳寒沙，断使青峰遮日暮。日暮云迷雁阵哀，逢君千里雁书来。欲分宝瑟银筝怨，似向沙明水碧回。一水盈盈乌石戍，千秋渺渺楚云台。楚云台乃白沙留雨苍五世祖大崖先生读书而筑。 楚云台高芳草齐，湘干北望鹧鸪啼。虞卿著书亦何有，建阳卖卜还自迷。瘦影难双矰缴满，寒更欲警露霜凄。清霜白露飞不前，亭亭片月当高天。前身忆住青龙寺，血迹还埋古井边。遥飞尺帛君边去，沙上鸿踪隔暝烟。
读泾阳先生虞山书院语录示唐须竹
泾阳先生不复作，泾阳遗编悬高阁。彩虹垂天漫璀璨，大造徒尔鼓空橐。永陵之季狂澜惊，倒吹枯瓠为玉笙。平地跃起攫光影，失足犹漫夸轻清。先生两足不妄插，矗立欲撑银汉倾。鸟舌无从说鸟梦，人头定可作人鸣。毫发析作千万片，一丝独飞挂匹练。亭亭万岁终不欹，世人皆见莫能见。呜呼乎！吾不知麟衰凤去将谁传，区区下界萦寒烟。秉烛对读过深夜，诘旦赤日生高天。
听月楼倦客归山留别翠涛王孙
我梦听月楼已久，不意今生登此楼。楼前湘水腻碧玉，细细纹波送远秋。我有狂歌知者谁，古人不作今人疑。夜阑酒熟相对笑，男儿不受双眸欺。我今归卧蒸南谷，黄菊将开酒将熟。烂醉三万六千年，柳生左肘石穿肩。君勿疑我不相就，听月无声月自圆。
效柏梁体寿王恺六
铁墙拗头绿凤栖，就君踏花蹂香泥。君今僦宇当湘西，阳禽回翼空凄迷。人生即久如蹑梯，骎骎不舍相攀携。我旬过五君始跻，欲呼苍天问端倪。谁为龙翁配虎妻，活汞煎之如婴啼。东兔藏金西木鸡，战酣四壁休鼓鼙。得之圜中一刀圭，与君分吞如 。倒骑白卫驰丹霓，俯听蟪蛄声益低。长笑尔曹延蝤蛴，睨高欲就终无稽。我摘月华沁心脐，君胸洞开消日镌。斫麟为脯尧韭臡，团星作饼甘露醯。命鸾歌啭如黄鹂，羿妻婉娈出金闺。疑贞疑谑相嘲诋，然后与君归湘溪。岳为部娄湘成蹊，三皇五帝重摄提。如此与君终不睽，乃称丈夫心交缔。非炎索箑寒就烓，短歌隆隆苍虬嘶，千春万朔留品题。
风泊中湘访张永明老将吊孙吕二姬烈死读辛卯以来诸公奖贞之篇放歌以言情孙吕事详故中舍管公记　 乙卯
昭潭万波叠霜 ，南望漓江暮云绿。惊鸿叫云天不开，秋夕孤飞遥痛哭。二十六年春蔓长，我与张君四鬓霜。衰颜不死犹前日，湘女空灵郁杳茫。茫茫峒云结烟草，贞魂不舍苍梧道。哀歌血泪洒青天，管子嗣裘金郎堡。而我悲吟独待今，二十六年愁埋心。左掖蒙生俱未死，军中弹泪秋阴深。呜呼乎！往恨迷离无再说，一死人间万事决。君不见张君二妇漓江滨，俄顷千秋如截铁。
梅阴冢　 戊午
船山老人幼女七岁，许字友人唐君之子者，以戊午八月夭。败叶庐左有梅一株，老人夙所玩息。庐圮梅存，因瘗其侧。老人女早晓字，动有闲则。尝自言：使我且死，必不乱。垂亡果然。老人哀之甚，且恐此土为樵犁所侵，诗以志之。
秋露溥，梅叶丹，莎根草虫吟初寒。梅根千年荫野土，鹤发衰翁泪如雨。梅叶落，梅花开，棠杜无人斸径苔，寸肠矗立望思台。
《姜斋六十自定稿》全书终

[book_title]姜斋七十自定稿
序 （增补）
曹孟德言：“老而好学者，惟孤与袁伯业耳。”陆务观以名其庵曰老学。伯业之学未可知，孟德务观之所好，则予既已知之矣。故老而所惧者学，尤所惧者好。好之不已，穷年无竟。秋未尽，蝉不能不吟，已则为蜣螂而已，如之何弗惧邪？六十以后，汗漫不复似六十以前。如拾槠实于败叶，逢之即掇。居恒谓杜陵夔州后诗大减初年光焰，予且自蹈之。减邪，未减邪，衰邪，思不属邪，神不凝邪，抑惧而夺其好邪，不能自知，将孰从问之？其闲情事不容异于六十以前。世犹尔，吾犹故吾，奚异哉？其或不尽然者，观其愈入于汗漫可知已。过此以往，知不能更得十年，或夙习未蠲，复有汗漫之云，当随年以纪，要不敢以此为学，则使如务观九十，亦终于汗漫而已。
戊辰岁杪戊辰日草堂自记。
姜斋七十自定稿
五言古诗
翠涛携诸子游瞻云阁有作见寄遥答　 庚申
嘉游成畴昔，企叹奄方今。金闺郁龙种，玉山宛鸾吟。迟向深秋兴，摇荡先春心。足知襟带敞，遂及松桧阴。大云峙霜萼，虚室函霄岑。缅彼鹤上客，所怀玉浆斟。声息坠人间，羁绁逮幽林。无乃大还诀，犹为陆海沉。宁含衣中珠，抚兹弦外琴。天问固难酬，孤心还自谌。愿言云关闭，勿惊雪发侵。
春尽有会而作　 辛酉
春生情未极，序改心难为。俯仰各有会，踟蹰良在兹。初暾耀幽砌，夕风鸣远枝。清畅遥天感，迟回碧云期。胡然屡天损，耿尔视星移。逝川非昔叹，歧道有余悲。空霄难仰问，圆规无返曦。雄剑不偶合，雍琴长自疑。怀袖有瑶草，将为赠者谁。
始冬寓目
东峰展苍翠，夕阳散平川。天容函空谧，阐缓飞孤烟。寒日将易暝，秋心仍未捐。慷慨寄寥廓，通幽无绪言。霜气警归息，坠叶飘阴喧。迢递伫清梦，远游惊八埏。
和周履道对春雪　 壬戌
灵雨从云崖，回风结寒霙。萧条韶年始，摇荡芳春情。惊珠无留缀，碎玉有余声。遥天益以邈，空宇含微晶。灯夕滞九微，梅月延孤清。缅彼苍江钓，应同瑶圃征。
和高季迪风雨
风雨适在兹，歌叹无与言。人事杳无绪，天情亦易迁。怀抱终古间，曲折固勿谖。腰镰入深云，荷薪续午烟。聊尔为晨夕，不知经岁年。思彼信陵客，曾为陈监门。
春初雨歇省家兄长夏庵□□□□□中惘然有作
怀聚亘昏夜，恻然华发惊。零雨迷昏旦，修途阻远营。惠风启夕光，欣绪慰良征。披榛幸不违，悲喜交含情。含情夫如何，忘言自悯伤。视彼双飞鸟，日暮亦得将。摘草勿绝心，渡水勿绝梁。居然成迢递，惭尔随颉颃。颉颃悲以鸣，岁序无更待。鼎鼎怀昔欢，悠悠有余悔。采彼灵药非，匪值青镜改。曷谷念鸠飞，无枝念木坏。坏木无再荣，令绪惟须臾。如彼虞渊日，即次非东隅。百里望岳阡，将为茂草墟。良惟身事暗，岂云天运殊。运殊不自今，物理难前测。陵谷生人心，波流骛凉德。琴书素业移，孝友先声息。白发对怀忧，中夜长悯默。悯默复将离，行行度陌阡。冈花自藿靡，溪流只回旋。天舒望益促，形远情未迁。胡能返昨日，扃意共林泉。
熊男公过访
遥山清露条，木末素月上。佳人不违此，适尔成玄奖。先彼凉云阴，心知畏景往。静气欣相移，天机继以长。夙昔扶清刚，独唱 幽响。周道信逶迤，睘行生惚恍。炯炯河鼓星，迢迢天汉广。津梁诚有待，良会仍多爽。云何衰景及，遘此西清朗。百年如九秋，一意谐双赏。我闻绥山桃，酝彼灵胎养。餐之逾万春，握之在孤掌。下士原大笑，上士成独享。君其遂方今，缥渺慰云想。
寒雨归自别峰庵寄同游诸子
晨光留宿温，山霭动云叶。遥遥相送情， 念寒涉。怜无金母术，为返桃花靥。弥天存鹤发，余冬酬素业。壮心已分属，微绪望孤接。清欢惟夕灯，高论寄灵笈。四海目可营，千秋志何摄。旋归亘不忘，物役情难协。温伯道默存，苏门啸双惬。梦聚相频仍，心旌固洽浃。旷怀杳涯际，冥合无钝捷。霜磬警昨清，缄之以重叠。
瓜圃夕凉　 甲子
微月流西岑，初萤明青圳。夕雨一以息，樾径珠露泫。窅尔释烦疴，冷然得静善。吾生岂不夙，物役固未浅。往昔从弃捐，今怀何缱绻。精灵寓天宇，昭涤随游衍。所思来者遥，孰俟心期展。脉脉霄汉间，悠悠寄孤撰。
其二
清士抱夕心，畸人含夜悲。幽羁怨难已，涤览情自微。两端趣有定，一致交易亏。今兹何惝恍，摇情慑分歧。绪风惬凉襟，宛转动素帷。披衣视霄汉，弦月流半规。居然无外撄，亘尔捐中疑。还睇天宇高，今兹素节非。万族同毂转，吾生宁依违。戢志受天损，非云怀坐驰。
冬日晚照书怀
山涤净西清，层云仍南飞。夕光相宛约，霜气乍依违。深紫明峰色，余绿滋垣衣。仰瞻零叶坠，时有寒禽归。绪心同群动，敛息无余机。收照光自炯，旉荣道已非。晴日容相借，行将陟翠微。
西冈望南岳　 乙丑
山行径云遥，遥山隐绝 。 绝群岫分，旷觉得平善。云阴逐参差，鸟没迷近远。微睇望已盈，延观秀自衍。登陟俨昔游，契阔仍今展。今昔无合离，流峙终缱绻。长毂轨不迁，贞观阅已万。天宇信若兹，予怀何歆羡。
秋雨延旦晓起有作
夕星炫西宇，山影分空界。清气俨流沐，薄吹振幽籁。息疴方及晨，窥牖惊已暧。物故天所凭，轴转无相逮。秋荑或暗滋，归 已前迈。孤碧尚流连，逝羽无芥蒂。翩翩海岸心，倦倦寒畦态。荣谢在斯须，动植有昭昧。所以天阅情，临之发深慨。
雨夕梦觉就枕戏效昌黎体近梦
沉阴夕已长，噩梦魂相挠。霜鬓失其真，童心来愈巧。身轻月离云，心闲日出卯。斗草康乐须，撒米麻姑爪。狂歌演末泥，舞袖试郭鲍。云冠莲叶卷，彩杖柳枝拗。寻花鼻已醒，溯风咽屡饱。搴菱忘水溅，拾豆就烓焰。倏忽揽孤衾，凉飚袭双骹。故情虽不永，清欢幸已稍。笼鸡既争聒，被虱复群咬，梦醒夫何为，无妨恣狂狡。
吟已犹不得曙再次前韵广之
生气纷去来，屈伸无能挠。腐儒分梦醒，离析恣智巧。画鸡厌元旦，冶铜铸刚卯。辟火养 鹈，驱疟挂蟹爪。庚申囚彭倨，己丑讣陈鲍。趁火萤尻张，垂涎瓠项拗。染指易为瞋，老拳竞相饱。疗妒仓庚烹，呪鬼鸺留焰。唾星釀流光，占吉灼羊骹。渐老尝已熟，观物觉已稍。石女孕自生，铁牛蚊漫咬。因之参寥游，不畏苍天狡。
翠涛喜雨见怀病枕赋答　 丁卯
灵雨自南来，飞集东皋野。伊人遂欣畅，良怀寄遥写。群岫翳回风，垂虹散清洒。朱光萦药烟，念此拘拘者。
冬日杂兴
旦气息微霜，流云起相聚。暄风动林叶，疏雨鸣高树。夕宇还昭鲜，物变何匆遽。寥寥下土人，邈彼高冥路。终始阅迁流，孰能测其故。今古归有涯，云何永依据。
零露润枯桑，运回辞故枝。栖禽深婉嬺，欲与终因依。竟夕不相保，何况延晨吹。晶宇垂玉绳，瑶光空陆离。幂历千万里，含心当语谁。顾影追畴昔，韶风漾芳时。下映清江渌，上承灵雨飞。时哉不再觌，群情自纷疑。讵知幽悄怀，时为梦中期。佳序还在目，荣光亘葳蕤。
始夏　 戊辰
午睡过微雨，西清引凉吹。云光逗新叶，浮绿起新媚。文禽时一飞，水影摇丹翠。物故有今昔，化理无荣悴。遥知薪指穷，未始天容替。阅变递纷扰，损悲任流逝。嗣者无适期，遐哉惘高寄。
咏归燕
凉叶飞不息，凋荷尚孤擎。海天杳何许，层递秋云生。栖鸟鸣高树，焉知归燕情。
庶仙片纸见讯云年过七十未为非幸无容局促萦心既佩良规因之自广　 己巳
素云方西飞，归鸟仍南征。迁流无止势，蠕动况有情。天宇敞寥廓，虚牖延孤清。竹素涵前古，静对终吾生。故交惠尺书，整襟拜投琼。奖以息吹万，因之返素精。寓形良有涯，勿为化所惊。
歌行
春月歌
晴风初暖溪光紫，杨柳风轻吹不起。迢迢璧月背云飞，摇荡春云映春水。春水涵空倒碧天，金波微定影初圆。花趺红敛垂珠露，叶底苔平缀玉钱。可怜月落留难住，可惜春光来复去。昨日梨花已起风，何时柳絮还黏树。柳絮梨花早岁春，芳郊草软素光匀。绿窗竹叶飘鸾尾，白袷落英照锦鳞。当时不解留春在，月落月生春易改。胡蝶香迷梦不成，碧桃花褪芳谁采。采芳踏月当年客，双鬓银丝欺素魄。婵娟不解古今愁，斜转空山荡轻碧。
来者之日歌
来者之日还如昨，今我云胡而不乐。去者之日一如今，徘徊今昔伤忧心。东风吹柳鹅黄垂，千条映水摇修眉。一片轻飘坠秋水，叶叶零零飞不起。还丹空炼素银芽，老聃西度函关死。死生倏忽如朝霜，春日不长冬夜长。行人攀折莫长叹，豹死留皮王彦章。
寄题翠涛新斋　 丁卯
湘西开竹馆，绿净清溪源。垂钓不在鱼，读书欲忘言。欲从不能心自飞，白云奈尔轻霏微。
仿李邺侯天覆吾歌广其意示于礼
天覆吾，地载吾。元气纷纷屑万族，灵蓍茂草争昭苏。栖鸟在林鱼在水，而复生我何为乎。绝粒升天等龟鹤，灵椿五百还凋落。鸣珂帝都亦莺燕，金衣玄珮喧清甸。邺侯以此为丈夫，漠漠天心谁许见。丈夫昂藏自有真，父兮生我天之仁。一针义利分子午，万国胞与谁主宾。蜗涎篆壁勿轻惹，螳臂当车莫浪嗔。丈夫爱嗔复爱喜，落花笑看随流水。孤月离云雪练飞，渺渺寒辉千万里。静如池影涵青天，动则春风迸花蕊。君不见邺侯晚节知前非，岳顶读书云满衣。晶冰彻底纤尘净，玉魄当头素影肥。青莲七二堆螺髻，万轴当年金简字。千年欲识丈夫心，独上危峰揽苍翠。
五言律
过李为好山居信宿
紫雪桐花落，绿烟莎草凝。闲阶斜日转，薄箑绪风胜。消息中宵酒，过从大古僧。淹留春病减，君似一条冰。
其二
忘物仍忧乱，孤游托耦耕。年华皆昨梦，风俗到今惊。闭户生涯得，挑灯笑语清。欹眠安枕簟，恰有曙光晴。
伏日
朱火弥清昼，凉宵候久晴。光摇千嶂迥，风定片云轻。老病从欹枕，交游忆耦耕。东方何意绪，割肉傲公卿。
腊月一日寒雪有作　 是日为先征君弧辰，闻之先慈云，泰昌庚申大冻，杯盂凝冱。
前夕雪花飞，晶光飐素晖。半峰黄叶小，孤树暗禽归。生理随霜鬓，寒更梦舞衣。庚申慈氏说，寿酒素瓷肥。
将夕　 辛酉
余春矜断雨，将夕敛重阴。谷口延西爽，云光敞半林。樵归依曲曲，鸟宿渐深深。药市虚城郭，归人阻碧岑。
复病
消病一春长，藤蓑挂草堂。亲知劳送蜜，蔬荀慰休粮。剑鼻苔侵涩，书函燕坠香。侵凌看柳絮，乱扑一襟霜。
示刘李二生
不作少年心，凭消白昼阴。黄梅何日熟，橄榄再来寻。追蠡悬无几，龙渊老易沉。他时闻吹笛，莫遣忆孤音。
得嘉鱼李西华兄弟书追忆雨苍
湖水阻青鞋，南游吊大崖。世卿先生自白沙归游南岳。 探书苍水绝，藏史血函埋。遗怨留鸿字，雨苍旧作《孤雁行》见寄。 孤吟闭鹿柴。郎君勤慰藉，难遣老夫怀。
中秋向夕自观生居同刘生小步归草堂月上二首
返照一轮微，行行望不违。疏林迎缓步，薄影上轻衣。雪练空初合，云波静尚肥。闲心谋斗酒，未数草堂归。
其二
秋清犹往昔，老去得从容。檐影分仙桂，珠光浥瓦松。葛巾飞鸟度，霜鬓玉蟾逢。他日酬今夕，云签在别峰。
偶题　 壬戌
禾稻频相望，莺黄几日深。人间又秋色，垂老足闲心。夕照明归鸟，高林接暮阴。前峰初上月，约略半林侵。
人日　 癸亥
夏历留人日，春深净晓天。池冰轻破绿，初树浅含烟。百福宜他岁，孤心惜暮年。迢迢春赏意，还看野梅边。
初秋
通闰秋期早，余蒸宿雨停。流萤孤一照，乌鹊缓双星。 叶风初定，藤花露已零。青蓑仍夙昔，萧瑟渐渔汀。
其二
夕绮摇虹影，疏云上碧波。中宵动雷雨，斜月半星河。世事残书耐，吾生睡眼过。青枫无限叶，珍重响危柯。
其三
昔昔秋犹在，劳劳老易侵。宝刀蚀虎气，孤镜吼龙吟。凉梦惊难续，闲愁病不任。江山留《九辨》，未许怨登临。
岁早　 甲子
雪际带春生，池冰几夕轻。寒心犹缱绻，雨气半萧清。客至拈桃笑，禽归试柳晴。衰年宜缓缓，岁早自含惊。
客至
病眼忘春赏，芳辰竞客游。折腰原早岁，欹枕自前秋。宿菜冰芽尽，寒膏炷影幽。歌声金石发，莫为子桑愁。
初夏
微雨收难定，孤云远自归。晴丝轻相入声 逐，燕子不停飞。回岭通群绿，清光绕四围。天情随意缓，珍重径莎肥。
其二
裛裛消春尽，匀匀看暑生。花期随梦往，病骨喜衣轻。药裹虫丝剔，茶烟柳絮迎。故人缣素在，装裹趁初晴。
待于礼
望望还相待，悠悠问此心。禽归孤树夕，月上半峰阴。稻径迷迂折，荷香送浅深。琅然琴韵在，莫只动游鲟。
先开过问病赠之
迫迫寒威甚，惺惺久病如。纸窗明半榻，炉火拥残书。法相沙踪雁，交情静夜鱼。天花飞万片，只愧净名居。时雪大作。
冬夕
南天玄气合，始夜素烟围。薄霭孤星出，林风几叶飞。古今销永夕，书卷掩空扉。此夕关河迥，残灯一影微。
红叶　 乙丑
寒光烟际迥，极目乍相迎。落日殷勤照，霜空妩媚生。清波凝水碧，白影衬云轻。红豆谁持赠，南枝未早荣。
其二
幅幅江南画，苍山点绛纱。桃波疑候雁，鹦觜咒寒鸦。垂笑风难定，轻飞日易斜。朱颜矜老寿，谁是白云家。
早春余雪属目偶成　 丙寅
湿云飞不起，一半雪光欺。药裹犹畴昔，莺花笑几时。乌藤苔露坠，白袷柳风吹。知否韶华借，闲心早自疑。
夏夕
西清开一曲，明绿半溪深。白鸟回峰碧，青林渡水阴。荷轻初露坠，风定暗香侵。隐几吾生事，萧然不自今。
为家兄作传略已示从子敞
无穷消一泪，墨外渍痕汪。故国人今尽，先君道已亡。蒙头降吏走，抱哭老兵狂。正可忘言说，将心告烈皇。
元夕独坐　 丁卯
深碧绕峰峰，寒云酿自冬。草心栖宿雪，山溜隐宵钟。双泪初春尽，孤灯丈室封。梅花凭笑问，莫不许从容。
晦夕
初暄留宿雨，向夕尽归云。远树山灯晕，流萤湿雾熏。天情余叆叇，春赏忆殷勤。莲叶无情甚，波光一半分。
四月一日
莫更惜春光，条条爱景长。楝花三日雨，燕子一襟凉。鱼影深摇绿，梅腮已上黄。韶华读史过，天地尽清狂。
秋日杂咏
夕风吹不彻，斜月数峰阴。云晕孤轮影，珠圆曲港音。凉云余一照，碧汉已双沉。历历秋光在，当时忆此心。
其二
疏雨定池光，荷风一袂凉。云峰双岫合，虹影半轮藏。日落风无定，天空望愈长。欲归双燕子，不肯睨横塘。
其三
清赏闲心即，余年一日赊。稻收寻曲草，水落理鱼叉。选径违晨露，除棚看晚霞。木樨香近远，初试半林花。
其四
物候天涯改，秋心闭户知。露垂窗影乱，云薄曙光欺。密字微吟缓，疏藤上纸迟。 风相假借，小住得支颐。
其五
曲沼依樾径，乌藤试往回。黄花钗股荇，文石锦钱苔。藕叶擎孤翠，榴珠启半腮。天情物未损，莫遣早霜催。
其六
平湖知落雁，曲砌已吟蛩。短棹清波梦，幽窗坠叶风。生存今日事，秋老一林中。《天问》凭谁答，溪云掩断虹。
遣闷
宇旷清空迥，残辉杖影斜。林疏云度曲，冰释水澄沙，风绽丹砂子，霜滋锦缬芽。水仙香孕绿，珍重试初花。
其二
朔吹喧平野，微暄酿一坳。晴光分竹晕，霜液坠藤梢。地锦颠当网，云帷巧妇巢。无人从载酒，不受草玄嘲。
小步　 戊辰
林塘春雨夙。小步爱微温。风定开池影，云收齐烧痕。青珠垂日给，绿绶绾天穈。慰借韶光甚，新愁未许存。
燕
燕燕过春久，遥遥几日归。斜临波影转，闲啄柳花飞。小住游丝弱，横陈蛱蝶依。春光随缱绻，清赏入霏微。
夏夕
试暑方前日，重阴疑凛秋。云封双岭合，萤乱一星流。阅化知无尽，为生果似浮。不须多病后，始拟访丹丘。
落日
落日隐归樵，回峰骋望遥。平波云影静，素练晚烟飘。春气惊先入，年华果易消。溪梅无意绪，绿润上新条。
排律
见诸生咏瓶中勺药聊为俪句示之　 庚申
二十四桥春，何年度楚滨。感君垂采折，芳意在横陈。露琲留珠个，云屑起绛鳞。弱茎擎亦定，细缬展初匀。縠罩茶烟浅，暄迎酒晕新。旁侵炉气合，斜倚画图真。飞阁高承幕，垂璎近拂巾。绮霞叠一色，香月上重轮。帘蝶魂如梦，笼鹦咒似瞋。留熏十日永，惊艳满堂均。碧叶凝云绿，珊枝带海津。悬愁倾白醉，莫遣聚朱茵。爱惜终香阁，飘零远陌尘。冰纹簇紫雪，芝彩涌黄银。锦字啼鸦就，清尊倒蚁倾。韶光易消谢，持慰撷芳人。
先开移丹桂一株于窗下作供为赋十六韵　 癸亥
静馆香成界，空林影结邻。道心难举似，清供不余尘。仙种遥移月，浓芳偶借春。雨轻虹一色，霞近日重轮。偷药朱颜驻，凌云紫气臻。灵砂初破体，金粟化生身。南国霜殷橘，江皋日射 。忘忧添妙蔼，晚醉厌工颦。落照疏林映，彤云细缬匀。深沾湘瑟甲，乍启散花唇。宿火沈膏灺，兰灯锦罩新。珊枝撑玉魄，丹蕊炼金神。莲坠留房露，榴函尽妒津。商芝分烨烨，琴鲤想鳞鳞。彩雾通炉篆，幽芬上氍巾。赤旃檀荫合，谁道苾刍贫。
咏风戏作艳体
约约轻云敛，匀匀晚气凉。不教留鸟梦，何处有花香。绣幕鸳回翼，莲灯叶坠黄。窗摇三叠水，帘荡一波湘。宝鸭纤丝乱，笺鸾密宇藏。低回穿药槛，幽悄度兰房。结束舒袿带，萦纡绕 囊。佩交情未许，芳袭妒何妨。却扇从花笑，飘裾趁草长。微温聊竹坞，无影到银塘。系臂蛛丝缠，当钗粉絮镶。蝶双愁易失，燕冷怯归忙。匀汗乾珠琲，回襟漾水光。停凝怜瀫浪，端重笑垂杨。暖阁扃金钥，鞦 赛锦裳。暗尘禁冉冉，檐马错琅琅。藤合摇阴碧，菱开漏镜霜。迟归贪柳影，密语间松簧。绒缕穿针乱，花须斗草忘。闲情迷蕴藉，春思尽清狂。卯酒消微醉，云鬟乱夕妆。知谁千里怨，帆影望归航。
玩月　 丙寅
云际徘徊月，高天不损寒。三秋今夕未，万里几人看。霄碧双摇浅，金晶倒晕乾。平开千顷合，孤涌一轮安。台玉擎菱镜，胎银炼雪丹。珠津方妩媚，金蕊尽阑干。阴木飞灯暗，轻柯弄影难。浮浮蒸宝阁，粟粟润珠团。碧瓦匀匹练，筠帘透素纨。微阴知潋滟，深绿隐檀栾。天水双轮浃，空明万染刊。停凝聊旖旎，清绝且盘桓。荡白生虚室，回光转曲栏。酒魂双颊褪，潮血半丝湍。稍觉流霜腻，无妨晓吹酸。悬愁枫岸侧，明夜半规残。
七言律
唐如心见过　 庚申
春草初生雪霰零，山山曾踏几茎青。居然天地成今古，何必云岚不典型。执戟汉亡谁载酒，《尚书》秦暴有传经。怜君问《礼》当深夜，急难原头念鹡鸰。
其二
酌酒无多剪烛长，凌侵冰玉蹙寒塘。赠云有意寻弘景，赋雪无心付谢庄。玳瑁云痕开远碧，流莺柳色竞新黄。晴光倩送青鞋去，分取狂夫一半狂。
元夕　 辛酉
望月竛竮出浅霞，背人约莫数年华。垂杨向夕惊新绿，蜡炬停风结小花。寂历影堂香篆静，萧清春径藓纹遮。南瞻欲问平安竹，好护刘瓛处士家。
春兴
嬉春迟暮老廉夫，长卧归休旧酒徒。不分传家三《传》在，从来亡国一身孤。玉钱月影窥双鬓，碧海云波认五湖。一尽龙钟供世笑，苍天还识老狂无。
其二
楼空山远湿烟蒸，返景长天暝色仍。千里湘皋归雁雨，九江春水钩鱼灯。马殷冢在生新草，陆逊营荒挂古藤。梦里白 洲上月，遥遥北渚接黄陵。
其三
春风仍上柳丝边，烂漫生涯醉暖烟。垂老田光无酒客，相知宁朔有龙渊。平皋漠漠飞新燕，涧道阴阴响细泉。荏苒栖心讯芳草，剧将嫩绿逞华年。
南天窝授竹影题用徐天池香烟韵七首
空明片纸涵晶莹，微惹惊蛇一线灰。白社原同匡岭寺，青山不染米家堆。偶移浅碧腾腾合，小试光风灼灼来。疑是清江霜月好，孤山斜惹水边梅。
其二
月华欲上不得上，晴光一倍偿今朝。轻云疑尔还相掩，宿雾初蠲忽已飘。低亚殢人相绰约，回波响远试逍遥。翻然欲把浮丘袂，冉冉云轻隔海潮。
其三
心通无地更询他，隔院风生乍染魔。垂手舞因轻带鸟，扶头醉且厌堆螺。微凉羽扇频摇曳，半睡仙裾自沓拖。安得千寻看月落，凭将澹远问东坡。
其四
几枝略点红垆雪，片晌聊依篆尾香。稍惜晴风吹不定，还愁落日去偏忙。露珠暗坠惊魂起，暖晕斜轮数叶凉。清瘦自憎临绣幕，湘纹巧映竹方床。
其五
凭阑觌面不相知，邂逅晴窗瞥见时。浅黛斜分临晓镜，落花轻惹上蛛丝。萍开绿水鱼情得，叶坠幽光鸟梦奇。活色暗香难举似，浮沤目醉共清嬉。
其六　 时为先开订《相宗》，并与诸子论《庄》。
色借明缘还似幻，白生虚室不曾遮。老夫偶梦看成蝶，诸子忘弓莫问蛇。月满桂难亏玉魄，雷惊春已长花芽。何须玉版参离合，丈室天空散碧霞。
其七
根窠休访午阴圆，斜上幽窗倍可怜。映字不妨遮粉本，谈经适尔点青毡。高秋已瘦余清泚，积雨欲消待往旋。晚照乍移莫怅望，还将凤尾舞婵娟。
徐合素自南来抵郡城远讯船山代书答之尊世父暗公从海上卒于岭表廿余年矣因寓我尚为人之叹　 甲子
梅霪风困药炉烟，乳燕衔书坠枕前。梦里短衣看射虎，重来高柳怨鸣蝉。归舟知泛桃花水，荒径将寻箭筈天。莫问霜髭今几许，君家松柏五云边。
五日前一夕唐如心以近诗见问病废夜读久矣即夕口占寄意
榴花困雨不得红，溪荪浃露青烟丛。明朝谁续五丝缕，新月初弯一线弓。楚国神弦惜往誓，山中桂树思悲翁。纸窗晴日能相借，锦字凭开雾眼空。
寄周令公
湘波一尺阻东西，湘草湘烟入望迷。碧海相看消镜雪，丹经何术炼银泥。归舟吴越迎歌扇，潭水沧浪废杖藜。问讯绥山桃几熟，飞花好寄五陵溪。
病起连雨四首
炉烟平敛晚天清，病起闲愁也自轻。风定小容秋叶缓，月生微放雨窗明。江山他日仍如此，河汉经时已早倾。荏苒嵯峨留瘦骨，黄橙丹柏看冬荣。
其二
荻花风乱扑人飞。夕鸟双峰一线归。暑病乍清怜雨气，寒衣姑缓待霜威。龙腥秋涩云藏岫，鹭影光寒水上矶。幸不登临悲往昔，遥天白霭翠微微。
其三
白发重梳落万茎，灯花镜影两堪惊。水金丹诀闻方士，土木葠膏累友生。故国余魂长缥渺，残灯绝笔尚峥嵘。悬知药力消冰雪，未拟垂杨听早莺。
其四
潜圣峰云碧万层，萧萧杉竹托山僧。辜恩垂死余双泪，扶病今生梦一登。多日六经藏孔壁，何人十字志延陵。湖天秋水鱼书绝，寂寞孤阡挂古藤。病不得省墓，春初，因松江董斯行请志铭于竟陵吴既闲，期以秋至，不得。垂死病中念此二事，惟有痛哭。
代书答舌剑韬　 乙
洣水东流岳阜西，鱼书遥问浣花溪。千峰旧访孤轮月，双脚难拚一寸泥。大誓余生闻虎啸，衰年独坐弄驴蹄。东山只履归何日，草软烟柔一杖藜。
宿明溪寺山僧导游珍珠岩
苍崖乳溜渍苔干，阴壑埋光生夏寒。殷孽可怜添石 ，飞鼯亡赖扑灯阑。何如藻井铺霞绮，自敞珠宫迓日丹。读《易》幽篁双径锁，当时悔不访仙坛。
秋兴
秋藕缫丝缀冷香，蓼花靺鞨染轻霜。月津已转从云妒，星渚初离更夜长。临水登山悲郢客，守庚炼己老丹房。白 一罅清泉镜，风飐霜髭照影凉。
昔梦　 丙寅
昔梦闲情一枕蠲，闲愁过眼万心镌。湿云叶叶垂虹外，归鸟泠泠晚照边。涧草自分寻药径，湖天谁泛钓鱼船。西清斜月能消得，片玉轻松半影悬。
雨余小步
莲花莲叶柳塘西，疏雨疏风斜照低。竹箨冠轻容雪鬓，桃枝杖滑困春泥。垂虹疑饮双溪水，砌草新添一寸荑。不拟孤山闲放鹤，鹁鸠恰恰向人啼。
初月
六月四日收夕雨，一弯初上划西清。冰纨小蹙添纹皱，青镜斜临上粉轻。垂柳千眉争宛宛，流萤半影怯盈盈。新秋通闰知何日，已映银河一道明。
冬日书怀
木落山空朔气吹，云消星白曙光疑。曈昽烟海天无际，夭袅霜华月半规。今古闲愁孤枕尽，渔樵残梦晓钟知。春心他日将谁赠，辜负寒梅折几枝。
翠涛过草堂问病　 丁卯
稻露垂珠远望平，疏风疏雨葛衣轻。枫林摄摄消残暑，禅室登登待早晴。话到闲愁无一字，棋终残局笑双征。因君莞尔加餐饭，不问参苓托死生。
其二
江楼十载故心违，池影相看上雪肥。银汉未倾怜酒尽，金风欲避倩云围。尊生为嘱悲欢损，惜别悬知伴侣稀。观获送君归下潠，西清一雁贴天飞。
夏日喜何诣得见过
苗叶梳风暑乍消，归禽掠日影逍遥。闲披绿草依孤树，喜看青衫渡小桥。密语偶窥康节梦，清狂未觉步兵骄。剪灯坐叹流光迥，他日何方觅老樵。
侄敏五十
邗沟 戟插湘滨，骁骑云仍到尔身。戌削月垂千丈影，团 松偃一庭春。青毡未损传家物，黄菊相期漉酒巾。好理残书贻子弟，乌衣燕识画梁新。
其二
吾方授室尔悬弧，一幅当年燕喜图。脉脉回头成梦鹿，悠悠屈指数金乌。黄云初卷收香粒，赪枣重蒸酿软酥。岙有老夫霜鬓在，东皋遥劝倒村酤。
重过三座山与故人罗君遇赠之
三十九年弹指间，居然无恙只青山。一双镜影髭凝雪，九月枫林叶坠斑。旧恨冰轮消兔阙，故交雪涕吊渔湾。罗君时垂执先兄之绋。 爱君步履轻如鹤，独向苍天乞老闲。罗君名映，字若庸，邵阳人。
宿别峰庵庶仙策杖来慰时方从哭送先兄归垄返
幂幂苍烟护小桥，回峰斜引上方遥。归禽邀日沈平楚，宿露泠风润绿蕉。白发共怜灯影瘦，青山未遣泪痕消。凭君昨日山阳笛，吹彻寒冰慰柳条。
社前一日雪　 戊辰
社日花朝总令辰，柳丝萍叶总宜人。已催莺燕迎初日，未许风光试一春。紫电暗窥珠佩笑，轻雷不惜玉衡嗔。还思残腊新暄早，勾引江梅万树匀。
二十四日又雪
云罅斜晖剧可怜，惊飙一夕万峰喧。瓦松邂逅含晶密，水碧依微困影圆。销铄风光仍夜永，淹留寒色更春前。药畦红茁抽三寸，他日欲寻更惘然。
罗桐侯受业先兄存没依轸倍于余子春初过慰衰老怆然酬赠
纸窗竹屋俯寒泉，总角相看已冁然。莎径情深寻带草，芦中恩重复渔船。重来棠杜初悲雨，老去桃花不记年。一卷申公诗说在，凭君珍重护秦烟。
寄题先兄祠屋　 戊辰五月己卯，祁孙奉主入祠。祠，旧耐园也。
寒泉古木问何年，鹤羽归来一哂然。沧海能消衔土怨，沃州不待买山钱。谁投粔籹酬江水，为饵饧香禁冷烟。留语乌衣诸子弟，应知头上有青天。
其二
白发青林一径悭，羊裘不拣钓鱼湾。当年有誓潭龙窟，身后还悲吊鸟山。目送斜阳沉海岸，手栽修竹染霜斑。《致身录》在凭谁读，炉冷香消亦等闲。
崇祯癸未贼购捕峻亟先母舅玉卿谭翁以死誓脱某兄弟于虎吻谢世以来仰怀悲哽者三十余年翁孙以扇索敏侄书字缀为哀吟代书苦不能请先兄俯和益以老泪淫淫承睫不止
枫林落叶岳云寒，兄弟披离片影单。九族凭谁容破壁，寸心已许付危湍。恩深草 随拖杖，命续霜刀惜刈兰。今日渭阳回首处，萧条白发泪痕干。
别峰庵二如表长老类知予者对众大言天下无和峤之癖者惟船山一汉愧不克任而表师志趣于此征矣就彼法中得坐脱其宜也诗以吊之
延陵未识披裘客，杨亿还疑转盼僧。银地界中金屑眼，热油铛里雪山冰。相逢歧路双趺印，顾笑悬崖一杖登。今日重拈惟荐泪，秋山叶落冷孤藤。
冬山即事
罗阴曲曲护回塘，亭午初消子夜霜。小藻分波还浸碧，闲花似菊未凋黄。游鱼带影双遮水，孤蝶迎晴倍惜香。天物殷勤相假借，凋零不遣恼疏狂。
其二
玄绡垂幕黛烟流，略挂西峰玉一钩。萧散云还沉碧海，清空人欲访琼楼。匀匀广野疏星度，恻恻寒心片影浮。取次闲愁栖泊尽，更谁笙鹤梦丹丘。
其三
小雪无云宿暖赊，东窗日转半棂斜。清泉砚滴含余绿，活火汤瓶涌细花。歌哭古今归午枕，江湖图画泛星槎。堂堂日月容相问，书卷留人几岁华。
其四
墙阴小步试欹危，未厌晴风袅鬓丝。槠实乍惊飞鸟过，苔阴渐放素光移。绀珠千颗垂藤子，丹叶孤飘绕故枝。寂历经过聊缓颊，重来千载更伊谁。
野史刘生惜十年之别来访山中为写衰容赋赠二首　 己巳
重逢无暇问前游，老去并刀割旧愁。风定鳞鳞萍在水，云横脉脉雁当楼。频年苦觅参苓倦，俭岁无多芋栗收。良夜对君霜月迥，还教飞梦泛沧洲。
其二
弥天无处著衰颜，映水愁窥彻骨寒。雁影自宜霜月暗，镜光知向暮春残。江门蓑冷添藤笠，易水歌阑尚白冠。惭愧云林幽兴绝，还留画里一人看。
五言绝句
辛酉日遣怀　 乙丑
短烛空烧柏，浊醪不荐椒。岁华知几日，人道是今朝。
其二
东峰忽散云，飞光射檐端。未解消冰雪，晶荧一倍寒。
其三
暖气幸霜余，留寒酿春雪。药力不峥嵘，眉间蹙千缬。
其四
手折琼瑶枝，欲以赠远者。姑射冰雪姿，乘云不来下。
罂粟
娇小垂头立，丰盈出面来。花王休相入声 妒，侬不向春开。
相思子
无识自有情，咫尺银河渡。不问许多时，渠还在何处。
绝句　 丙寅
黄鸟衔青虫，径飞入深箐。蛱蝶绕墙飞，相逢不相见。
其二
伏日人间暑，西风天际阴。秦坑从烈火，鲁壁自清琴。
其三
莲叶千茎乱，因风卷翠烟。飞来双白鸟，不省在谁边。
其四
瓜架穿萤白，藤梢点露青。牵牛花已发，天上候双星。
其五
稻花垂金丝，弱如红蓝蕊。风起扬蜻蜓，含香点溪水。
其六
宿鸟波流影，孤萤冷度溪。云留分一半，月在柳塘西。
其七
靺鞨穿窗入，钱钱缩影高。人间酣睡客，几处梦樱桃。
其八
闲简蝇头字，芭蕉雪里心。青青河畔草，自有鬼能吟。
敔筑土室授童子读题日蕉畦口占示之　 戊辰
治畦当种竹，种蕉为近之。虚中同一致，密叶胜疏枝。
其二
脆绿怜弱干，勿为霜雪侵。春风动雷雨，须长一千寻。
其三
莫剪当檐叶，凭传萧瑟音。岳峰窗外雨，滴碎汝翁心。旧筑一庐岳阴，窗下芭蕉，其本径尺，高二丈许，岁有花，结甘露。
其四
题字成玄草，绿天幻绛纱。勿容贪载酒，何客可名芭。
七言绝句
水仙　 甲子
乱拥绿云可奈何，不知人世有春波。凡心洗尽留香影，娇小冰肌玉一梭。
代书寄衡山戴晋元
松梢浅着余冬雪，兰若闲烧丙夜灯。《剩稿》“着”作“带”，“闲”作“寒”。 一枕梦回衾似水，不知仙洞隔朱陵。
其二
寒山不稳归飞鸟，《剩稿》作“衰年未稔霜余雁”。 锦字难传夜静鱼。闻说茂陵方病渴，《剩稿》“茂陵”作“文园”。 莫修封禅数行书。
山月歌　 乙丑
船山山半月垂湾，太白光连夕照间。白发故人愁不见，天西无数五溪山。
白云歌　 效逊国先贤“朝见白云飞出山”之作
无数闲云出翠微，和风和雨夹山飞。孤烟一片如轻絮，自绕疏林款夕晖。
其二
一片轻飞岭上分，当时犹自惜离群。飞来飞去秋风里，今日青山无片云。
其三
白云飞也自寻常，不道青山不久长。看尽云飞天阙迥，清空一碧映潇湘。
其四
前日浮云飞出山，山前为雨不曾还。云收雨散无消息，何似青山一碧间。
其五
浮云本不恋山巅，木叶随风更可怜。欲得归林归不得，蛛丝悬挂矮檐边。
杂咏
曲岸平塘小径通，山坳倚杖避回风。知谁扑速林间响，雀啄霜余数子红。
其二
暝烟欲卷任栖迟，断嶂云光射岭西。恰似半晴三月雨，林梢只少子规啼。
其三
罂粟苗轻翠瓣娇，水仙胎满暗香飘。叮咛雪霰休凌藉，任打窗前败叶蕉。
其四
问病人稀樾径闲，朝飞孤鸟暮飞还。麏 避虎昨宵过，乱蹴泥黏碧藓斑。
又雪
一雪才消一雪飞，不留余白映霏微。何当贳与严陵寿，建武初年守钓矶。
送刘生辑夏归省重庆
蒸江漱玉绕苍汀，玳瑁霜云拥翠屏。归向湘山高顶望，应瞻南极老人星。
《姜斋七十自定稿》全书终

[book_title]柳岸吟
和龟山此日不再得
我生秉孱弱，不能任耕桑。居然消秫稻，何以酬旻苍。星尽晨鸡鸣，东方生炯光。良阴无踟踌，俄顷收斜阳。行行天地间，南北各有方。步履无定审，宇宙空茫茫。忮求但自辑，尚未足以臧。百端苟遏绝，暗触还自戕。身心取轻安，未免等秕糠。良珠固在握，胡乃忘吾藏。春暄熏百草，随类发芬芳。秋气净四极，一碧涵清刚。春秋皆在斯，何为空彷徨。积粟太仓盈，积步万里长。踸踔而凌越，竺氏与蒙庄。如彼鸟篆空，漫尔矜文章。辨说及组绣，慷慨登词场。如彼挟策子，与博偕亡羊。砭心不知痛，支体皆隳忘。何忍蹈此蹊，而更诧豪强。关闽有津济，但自理舟航。鼓勇未为殊，绵绵功在常。一息不相续，前勤皆已亡。与俗俱汩没，徒为造物伤。返念诚自惊，斯须分圣狂。
溪上晚步次间来无日不从容韵
溪光空碧净秋容，灼灼斜阳蓼岸红。风日不欺樵径好，江山未换钓竿同。难分忧乐双行里，谁道穷通一梦中。不遣希夷酬上古，《乾》初一画海天雄。
和白沙二首
胡不思身已有身，桃花柳絮各当春。归除共算三辰日，截续无差上古人。拔地雷声惊笋梦，弥天雨色养花神。他时午夜青天月，恰好金波片影真。
其二
粥饭终朝剧可怜，无心丛里有心天。髑髅不爽元生意，枯槁翻新看火然。莫撇孤清求鸟径，已知实际历长年。分明饶有中和用，不但虚悬未发前。
为躬园题用念庵韵二首
历历有此躬，何求而不得。即此欲得心，分明无疑惑。
其二
受来非彼来，应去亦不去。云行而雨施，皆予措躬处。
读念庵诗次之
真静应知动不消，冰霜雷雨总清霄。吹灯灭影形还在，炯炯三更伴寂寥。
其二
碧笋惊雷拔地长，绿筠玉粉土膏香。连踵彻顶无涯畔，谁是胞胎秘息方。
和白沙二首
问天无意更拈蓍，不道忘情胜马龟。蒙叟梦中真蛱蝶，柴桑枕上自轩羲。汀洲杜若香原在，海上蓬莱路不疑。欲起江门向今日，藤蓑珍重钓珊枝。
其二
百尺峰头泛铁船，情知到我却无缘。遥飞青鸟知难致，当顶金乌不易迁。一线自循芳草路，双趺直上蜃楼巅。劳劳终日心间极，池上琴尊笑乐天。
鼾睡七首
拂拭南窗小榻空，绿阴罅里纸光红。昨朝狼藉今朝在，花自轻飞柳自浓。
其二
劈破须眉剩脊梁，闲心不耐更商量。朦胧稍见东峰上，一片云飞暮雨香。
其三
薝葡胎玉破新函，白发簪花老自惭。冲雨摘来安枕上，香熏华顶老图南。
其四
校书如萚扫难穷，且自埋心白昼中。为报泉台旧知己，侬非刘向与扬雄。亡友文小勇以二子相奖。
其五
春鸟过春不肯鸣，雨中仍听两三声。绿光影里还飞去，惊落残红一片轻。
其六
诗书放下千端在，王霸拈来一点无。消受三竿红日影，生成一幅后天图。
其七
白日惺忪卖影新，人间原有黑甜春。梦中不识邯郸道，记得诚斋煞认真。诚斋，桂阳朱大中丞英。
咏怀次韵三首
洪炉片雪陈公甫，独棹中流罗一峰。玉露金茎撑九陌，桃花流水度三冬。江门孤月元无影，太极丸春自有容。传与铁船凭泛海，棹歌声里尽相逢。
其二
不问青天拟问谁，孤琴摇曳动清脾。雷声偶逐片云起，轻碧无劳过雨疑。几有一沤生旧处，笑看新叶发残枝。逢人持此闲供具，啼笑当前换两眉。
其三
纸窗无缝看青山，也觉秋容不放间。瓶水影中莎草岸，菱花曲里白 湾。他时摇落含春思，昨夜萧清启月颜。识得金风消息好，逢场抖搂试痴顽。
次定山三首
野马从来未受羁，寒原衰草不须辞。残山残水谁相问，独笑独歌且浪为。日午睡连清旦睡，白沙诗更定山诗。青霄明月容迟上，一卷残书了更迟。
其二
摊书腹内破彭亨，不忆愁从何处生。天地病深宜我病，须眉睁后更谁睁。醇醪聊借风光酿，仙药无劳雨露耕。正自坦然人尽觉，敢矜天马蹑空行。
其三
溪月溪风太有情，不容尘土得分争。乾坤消受无多子，今古萧条第一名。梦里青山留我住，镜中白发为谁生。炉烟销尽空香满，脉脉幽心只自评。
和白沙钓濑与湛民泽收管诗示唐须竹
遥山写出虚无画，孤笛吹来雪月吟。不是逢人难口说，湘流清浅祝融深。
三门滩感兴三首
古今皆效动，欲静势不遣。古今皆效静，欲动功不展。乘之有顺逆，用之有深浅。无心即无知，有心智复蹇。脉脉以持危，非言能宣显。
其二
置身云际观，何为而栖栖。延目千秋视，所据皆粉齑。目力既有穷，生年不久稽。吾心固可引，遥与霄汉齐。苟守规中见，安能无笑啼。
其三
鸣鸢为风征，鸣鹳为雨征。畏风或苦雨，勃然而怒兴。天适欲风雨，吾力亦奚能。吾适患风雨，天心亦奚凭。况彼区区者，俄然为化乘。不知方寸内，风雨皆渊冰。
露坐和白沙
不辨香何际，回塘有芰荷。风来已良久，月上见微波。草气从凉净，星光在宇多。《韶》《英》吾识汝，枯竹有鸾歌。
月坐和白沙
幽筱晚风迟，披襟待月痴。亭亭有独坐，夕夕得清嬉。休夏闻西竺，衰周栖仲尼。藕丝非系缚，灰槁亦奚为。
和白沙中秋
片叶听萧然，何妨素影翩。东窗千嶂外，玉镜一轮圆。空界原非妄，天心已尽传。明宵随显晦，墟里上孤烟。
和白沙真乐吟效康节体
真乐夫如何，我生天地间。言言而行行，无非体清玄。春鸟鸣华林，秋水清寒渊。无功之功微，乘龙而御乾。
和白沙八首
耳目忻浮光，不自知其性。砂中原含金，非天有殊命。外取亦甚晰，内视还成瞑。如彼夜行人，思与骐骥竞。
其二
天下自闲闲，人心长戚戚。身为物所持，骑虎不得息。息之在先几，几先人不识。适燕而南辕，终身无返迹。
其三
我闻庄定山，其心如寒铁。去我二百载，清琴音已绝。船山半亩池，一泓贮香雪。濯发夕风微，长歌弄明月。
其四
迢迢开一径，双足尽登临。密至云无际，明生月有心。当前霜岸直，彻底碧潭深。神禹留金简，居然在岳岑。
其五
蠕息皆吾侣，鲲鹏固不交。有时冰串释，欻尔泪珠浇。酬物惟三径，从天付一瓢。空林桂花发，何有小山招。
其六
此心昼夜至，此生天地生。云先肤寸合，月到上弦明。自昔知无畏，随方受一清。白沙潇洒处，步步踏莎行。
其七
无云天自碧，有云天亦清。在天原不损，因尔有云名。一极情无妄，六爻变遂成。千秋尽合辙，莫笑造车轻。
其八
江门一空际，万卷且幽寻。龙马谁之迹，星河尽此心。萍月开池影，松风合涧音。万端无彼是，中有指南针。
旅警五首
此日良可惜，纯熟尚不舍。断续有异心，况我悠悠者。巨浪而停舟，将为千里泻。恻恻生内惭，红轮西坠也。
其二
恻恻保此名，踧踧护此生。此生何以重？此名何以荣？无乃随影动，其根若浮萍。安得良宵中，齁睡而不惊。
其三
幸天与我知，幸世与我忧。知知而忧忧，人将为我忧。不知而不忧，吾将为我愁。岂不有我哉，云胡不自求。
其四
闭户读残书，居然有户牖。出门对群动，未必免濡首。无曰无知音，日月皆针灸。彻骨疗沉疴，焉得辞老丑。
其五
辨言终自贼，寸心若电耀。使自溯源流，多端堪内笑。请即所笑端，捩转其枢要。孤月游霜空，寒林清猿叫。
元日折梅次定山韵
随折一枝好，清香破雾新。盈盈此天地，恰恰正芳春。白发不相负，青阳始试旬。殷勤明看汝，朵朵玉华真。
和白沙梅花二首
梅花欲发雪撩之，不损清香一万枝。半点千钧春气力，看花人似海谁知。
其二
花外春光有此梅，江城断岸尽催开。寒蜂冻蝶谁驱汝，度叶穿花得得来。
和白沙桃花
花到灵云只一开，桃根桃叶隔天台。刘郎前度人无恙，日日看花不厌来。白沙诗“只许刘郎一度来”，为浮屠见闻觉知只许一度之邪说所引据，附会其灵云见桃花不再见宗旨，故为驳正之。
和白沙二首
影从虚出无生响，两段分开觉后迷。但识太空都扑满，不容风雨弄天机。
其二
云移隔岭摇绿草，雨过横塘绽白莲。大造无心谁解此，庄生浪说欲忘言。
为白沙六经总在虚无里解嘲　 杨用修讥其堕禅，缘其语太迫耳。
晓日上窗红影转，暝烟透岭碧烟孤。六经总在虚无里，始信虚无不是无。
和一峰虚中是神主五首
神者天之妙，心者人之主。去人而用天，我生如鳞羽。
其二
神静物不撄，神动心以靡。不复知其他，禅玄但测此。
其三
天地既设位，人微何以参。分明有人主，天地不能堪。
其四
人心天之仁，道心人之仁。造物自大德，奈何迷我真。
其五
不但尘非我，光昭亦是天。实中是人主，珍重一峰传。
示两子
一年不遣病躯安，此事分明汝辈看。不为菜羹须汝出，人间第一菜羹难。
其二
领我清狂累几分，旁人指摘更深文。回眸但顾身边影，即尔依依望白云。
暑过友人新斋
烧灯照双影，两心在影中。影随灯去留，此心满虚空。
其二
行稻田，薰风为谁发。知君开轩望，悬愁凉吹歇。
其三
古人不可知，今人我对君。有时发狂嗔，太和自 缊。
其四
萧斋临古甸，绿香飞几席。一峰太极丸，居然自畴昔。
其五
飞雨白四峰，人如云中坐。此势不可忘，当眉起顽懦。
其六
就子请一言，珍重言复止。如彼冰上行，厚薄自知耳。
读文中子二首
乐天知命夫何忧，不道身如不系舟。万折山随平野尽，一轮月涌大江流。
其二
天下皆忧得不忧，梧桐暗认一痕秋。历历四更山吐月，悠悠残夜水明楼。
书陈罗二先生诗后二首
白沙飞舞茅龙，一瓠埋头蝇迹。莫道我狷彼狂，共弄暮天空碧。
其二
金牛洞口春色，观生居畔秋声。彻底与君拈出，前山雨过云生。
和一峰入道门
道牖无开阖，天阊在寸心。琅然丝竹启，不但有清琴。孝友春云沃，中和海岳深。金枢才一转，九折任幽寻。
和一峰读书楼
竹户绿光回，疏窗素影幽。曲通邀月径，直上摘星楼。片字非虚设，孤心自泳流。陈言皆此日，无往不天休。
和一峰扇和岩
世故争欲暮，吾生始试春。居然从古哲，莞尔笑时人。月转群山曙，莺啼一苑新。老来知此意，即次认天真。
和一峰一览亭
生余当此日，涤目扫昏烟。拙幸前贤在，高居未有边
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:33:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>