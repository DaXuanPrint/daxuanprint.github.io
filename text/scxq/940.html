<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一　起丙寅至戊辰,卷二　起己巳至壬申秋,卷三　起壬申九月至乙亥四月,卷四　起乙亥六月至丙子四月,卷五　起丙子至丁丑,卷六　起戊寅正月尽一年,卷七　起己卯正月尽一年,卷八　起庚辰正月至辛巳正月,卷九　起辛巳四月至癸未春,卷十　起癸未四月至甲申七月,卷十一　起甲申八月至至乙酉十二月,卷十二　起丙戌正月至是年十一月,卷十三　起丙戌十二月至戊子三月,卷十四　起戊子五月至是年十一月,卷十五　起戊子十二月至己丑六月,卷十六　起己丑七月至庚寅九月,卷十七　起庚寅十月至辛卯七月,卷十八　起辛卯八月至壬辰二月,卷十九　起">
<meta name="description" content="诗别集。五十三卷。清赵翼撰。初刊于嘉庆年间。。《瓯北集》为赵翼自编,按年代编排,几乎包括了他的全部诗作,内容非常广泛。有表现对仕宦经历深感不满的,如《五十初度》;表现隐居著书思想的,如《书怀》、《闲居读书作》。由于赵翼的诗歌创作与他的学问和经历密切相关,作为一部对历史有精深研究的史学家的诗别集,《瓯北集》中以历史为题材的咏史诗占有显著地位,咏史诗涉及的内容极为广泛,对许多历史人物、历史事件提出了自己的看法,有时十分精辟,如《漂母祠》《马嵬坡》等;对时俗、时政的不满或嘲讽,也是《瓯北集》的一个内容,如《寓斋">
<title>瓯北集_赵翼_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">瓯北集</span> <br/>
          作者： <span class="inputVal" id="bkauthor">赵翼</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]471235</span> <br/>
          说明： <span class="inputVal" id="bkdec">诗别集。五十三卷。清赵翼撰。初刊于嘉庆年间。 《瓯北集》为赵翼自编,按年代编排,几乎包括了他的全部诗作,内容非常广泛。有表现对仕宦经历深感不满的,如《五十初度》;表现隐居著书思想的,如《书怀》、《闲居读书作》。由于赵翼的诗歌创作与他的学问和经历密切相关,作为一部对历史有精深研究的史学家的诗别集,《瓯北集》中以历史为题材的咏史诗占有显著地位,咏史诗涉及的内容极为广泛,对许多历史人物、历史事件提出了自己的看法,有时十分精辟,如《漂母祠》《马嵬坡》等;对时俗、时政的不满或嘲讽,也是《瓯北集》的一个内容,如《寓斋独坐作》、《感事》等;采用诗的形式评论诗人、阐述对诗歌创作的意见,是《瓯北集》中一个较独特的内容,如《题元遗山》、《题稚存万里荷戈集》等;而注意反映灾荒苦难则是赵翼诗创作晚期的一个特点,如《逃荒叹》、《活移尸》;记录自己的行踪,描绘祖国的壮丽山河,又是赵翼前期诗歌比重较大的内容。如《澜沧江》、《高黎贡山歌》;此外,《瓯北集》还有一些咏物抒情之作,以及歌功颂德之作。 赵翼作诗,特别强调诗的发展、进化。《瓯北集》给人的艺术特色是:明白通畅、朴实淳美,清丽雄放,用典工巧,打破束缚,冲口而出。但不足之处也是很明显的,由于议论太多,缺乏诗的形象和韵味;用典过多,诗句显得沉重板滞。 《瓯北集》现有嘉庆间湛贻堂刊本及光绪本。另有《瓯北诗钞》十七卷,按古今体诗分编,系据《瓯北集》删录,为嘉庆十七年(1812年)苏州刻本。</span> <br/>
          封面： <span class="inputVal" id="bkimg">Z_20671.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]瓯北集
[book_author]赵翼
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]471235
[book_dec]诗别集。五十三卷。清赵翼撰。初刊于嘉庆年间。 《瓯北集》为赵翼自编,按年代编排,几乎包括了他的全部诗作,内容非常广泛。有表现对仕宦经历深感不满的,如《五十初度》;表现隐居著书思想的,如《书怀》、《闲居读书作》。由于赵翼的诗歌创作与他的学问和经历密切相关,作为一部对历史有精深研究的史学家的诗别集,《瓯北集》中以历史为题材的咏史诗占有显著地位,咏史诗涉及的内容极为广泛,对许多历史人物、历史事件提出了自己的看法,有时十分精辟,如《漂母祠》《马嵬坡》等;对时俗、时政的不满或嘲讽,也是《瓯北集》的一个内容,如《寓斋独坐作》、《感事》等;采用诗的形式评论诗人、阐述对诗歌创作的意见,是《瓯北集》中一个较独特的内容,如《题元遗山》、《题稚存万里荷戈集》等;而注意反映灾荒苦难则是赵翼诗创作晚期的一个特点,如《逃荒叹》、《活移尸》;记录自己的行踪,描绘祖国的壮丽山河,又是赵翼前期诗歌比重较大的内容。如《澜沧江》、《高黎贡山歌》;此外,《瓯北集》还有一些咏物抒情之作,以及歌功颂德之作。 赵翼作诗,特别强调诗的发展、进化。《瓯北集》给人的艺术特色是:明白通畅、朴实淳美,清丽雄放,用典工巧,打破束缚,冲口而出。但不足之处也是很明显的,由于议论太多,缺乏诗的形象和韵味;用典过多,诗句显得沉重板滞。 《瓯北集》现有嘉庆间湛贻堂刊本及光绪本。另有《瓯北诗钞》十七卷,按古今体诗分编,系据《瓯北集》删录,为嘉庆十七年(1812年)苏州刻本。
[book_img]Z_20671.jpg


[book_title]卷一　起丙寅至戊辰
古詩二十首
人日住在天，但知住在地。天者積氣成，離地便是氣。氣在斯天在，豈有高下異。蒼蒼非正色，仰望謂天際。試乘高視下，亦復濛濛翠。乃知地與天，相隔不寸計。人生足以上，即天所涵被。譬如魚在水，何處非水味。世惟視天遠，所以肆無忌。
其二
五色石補天，幻語滋世惑。豈知語非幻，理可推而得。五金在石中，邃古人莫識。女媧辨物性，煉之以火德。其色恰有五，青黃赤白黑。制器既必需，生財亦不測。用濟天缺陷，功在彌縫隙。是謂石補天，非天有破裂。
其三
先聖治天下，因俗制典禮。其有未盡善，原弗禁改毁。即如祭用尸，雖云求諸似。祖父拜兒孫，究未協於理。井田各百畝，養民意本美。安能禁人間，一父只一子。俗儒識拘墟，硜硜守故紙。或言古制非，攻者輒蠭起。豈知窮變通，聖人固云爾。是古而非今，一步不可履。爲語魯兩生，勿膠成見鄙。
其四
仙者長不死，元會爲冬春。安期羨門輩，宜其至今存。何以五代來，但聞呂洞賓。從前度世者，無復示現因。豈非佺喬流，世遠亦就湮。多活數百年，終歸墮劫塵。惟有古賢傑，身去留其神。或文采映發，或英烈炳麟。照耀人耳目，千載猶鮮新。與天地同朽，此乃真仙人。
其五
陋巷有一士，每夕露禱天。天神憫其誠，來問所欲言。士也叩頭語，所願殊戔戔。不求拾青紫，不求擁金錢。但期衣食足，了無塵事牽。朝則茅簷曝，夕則布被眠。泛舟水之涯，倚杖山之巔。天神忽大笑，此樂惟真仙。青紫或可覬，金錢亦可權。獨餘清閒福，上界所最慳。世果有此樂，吾亦來世間。
其六
謂性有可移，橘過淮則枳。謂性有不變，鷹縛縧亦喜。聖言性相近，其說渾渾爾。孟氏救世深，特標性善旨。眼白識王敦，面青識盧杞。一見定其人，終身弗改徙。藉非有性惡，何以驗若此。後儒强爲詮，分别氣與理。既名之曰性，理早落氣裏。舍氣而言理，又一重障矣。
其七
范蠡既霸越，一舸笠澤中。手挾西施去，同泛烟濛濛。人謂謀身智，吾謂謀國忠。惟恐浣紗人，又入越王宮。荒醼再釀亂，覆轍蹈甬東。所以絶禍水，脂粉一掃空。賢士既致君，更慮鮮克終。徒以遠害論，猶未測其衷。
其八
衰世尚名義，作事多矯激。郭巨貧養母，懼兒分母食。何妨委路旁，而必活埋亟。伯道避賊奔，棄子存兄息。何妨聽其走，或死或逃匿。而乃縛之樹，必使戕於賊。事太不近情，先絶秉彝德。穫金豈冥報，乏嗣實陰殛。君子依乎中，孝友有定則。
其九
武侯事先主，身任帷幄籌。草草隆中對，後來語皆酬。如何一着棋，忘却援荆州。有明于忠肅，再造功誠優。景泰七八年，軍國皆其謀。如何易太子，不聞諫疏留。千古兩偉人，駿烈無與侔。千古兩疑竇，未免滋瑕尤。當時或有故，事往難推求。九原不可作，望古長悠悠。
其十
長統樂志論，潘岳閒居賦。抗懷托高尚，千載令人慕。吾觀仲公理，州郡辟不赴。及舉尚書郎，胡不聞誓墓。遂參曹瞞軍，入幕腹心布。濯水追凉風，此樂竟弗顧。安仁本輕躁，勢利趨若騖。板輿奉母遊，矯語甘淡素。望塵拜賈謐，抑何工諂附。乾没不知足，翻貽老親懼。乃知曠達言，大抵十九寓。一朝見可欲，鮮不失故步。徒以言取人，動爲古人誤。
其十一
六朝前祠廟，多祀城陽王。蔣侯加帝稱，享之如明堂。其次項羽神，卞山赫烝嘗。後來時代改，氣燄皆消亡。乃有關壯繆，威靈久始彰。雕繢崇像設，面赤長髯蒼。婦孺盡膜拜，血食徧八荒。惟公秉忠義，固與日月光。然古烈丈夫，屈指難具詳。彼皆就湮没，此獨垂無疆。鬼神亦聽運，何况人行藏。
其十二
有唐裴行儉，論士先器識。謂四傑雖才，浮薄宜擯抑。乃其所賞拔，亦未見英特。薦一蘇摸稜，庸庸但伴食。而所擯抑中，駱丞起吏職。草檄斥武曌，發憤佐討賊。舉事雖不成，慷慨見骨力。糜身赴忠義，此豈浮薄列。是知鍳早謬，目已迷白黑。不辨品邪正，但卜遇通塞。斯亦肉眼耳，真士何由得。
其十三
嚴光與李泌，皆共帝王卧。一則去不返，一則起相佐。若論高蹈風，子陵固不挫。豈知衣白人，相業亦甚播。近護太子危，遠紓吐蕃禍。鑿鑿副名實，力有回天大。使皆托鴻冥，國家事誰作。公獨爲其難，豈厭辟穀餓。回首披裘翁，蒼山但晏坐。區區一釣竿，寧勝芋半个。
其十四
梅花最高格，羣仰絶世姿。離騷擷衆芳，無一語及之。西蜀多海棠，艷色天下奇。堪笑浣花老，亦弗留一詩。乃知卓犖人，胸次故不羈。吟咏出興會，萬物供驅馳。興會偶不屬，目固弗見眉。豈比雕繪家，掇拾靡有遺。
其十五
元勳郭崇韜，自詭汾陽後。西征拜其墓，涕泣奠巵酒。方托華胄榮，旁觀早掩口。樞使狄漢臣，起家弓箭手。或贈梁公像，卻之弗敢有。吾豈名卿孫，面湼猶未朽。兩人皆不學，人品於焉剖。謙退彌覺高，攀附益增醜。此處關才識，識陋事必苟。所以平蜀師，元戎喪厥首。武襄終自全，弭釁角生狗。
其十六
歐九不讀書，乃修唐表志。子京澁於文，偏任作傳記。巨手如二公，猶嫌易位置。何况羣材紛，各欲及鋒試。及其應世用，動輒違所肄。鳬頭續鵠頸，牛鼻穿馬轡。用必當其才，古來無此事。
其十七
伯時擅丹青，神到秋毫顛。宣和愛遺筆，幅值數百千。甚或持獻者，布衣輒得官。使其作畫時，矜重索價懸。豈特韈材聚，輦金當如山。龍眠乃長嘯，供養資雲烟。惟得數君子，詩文十餘篇。由來藝事妙，正以人品傳。設令有市心，畫已不值錢。
其十八
古來作史記，一家私著錄。但求文之工，好逞臆見獨。是非或多謬，往往得禍酷。邱明以瞽廢，馬遷以腐辱。班椽繫絏縲，中郎困牢獄。陳壽既被放，蔚宗亦就戮。魏收剖及屍，崔浩誅及族。由其獲報顯，可知用筆曲。後來屬官書，編纂自朝局。成之非一手，屬之有衆目。記載較可憑，畧少冤鬼哭。是以撰述家，多保名位祿。卻嫌文又劣，難繼古人躅。金元太缺畧，宋又太繁複。
其十九
文人逞才氣，往往好論兵。及乎事權屬，鮮見成功名。古來稱儒將，惟有一孔明。寥寥千載後，庶幾王文成。此外白面徒，漫詡韜畧精。河橋二十萬，惜哉陸士衡。深源令僕才，身名喪北征。房琯陳濤斜，車戰旋摧崩。忠如張魏國，五路敗富平。由來非所習，奴織婢學耕。如何紙上談，輒欲見施行。君看雲臺上，何曾有書生。
其二十
世傳房次律，前身永禪師。樂全未了經，再生寫成之。其說主輪廻，其理或不欺。人乘生氣生，氣散則滅澌。既散豈復聚，還又爲生機。譬如花落後，明年開故枝。寧必舊花魂，來作新花姿。佛家論往生，冥報昭若蓍。可以寓懲勸，世教固有資。細推陰陽故，幽渺終可疑。所以季路問，聖亦言不知。
東坡洗硯池歌
吾郡顧塘橋蔣氏宅有石池一，形似槽，長三尺許，深半之，相傳爲東坡洗硯池。按公生平居常者再，元豐八年春被命許歸陽羨，遂居常州，未幾赴登州任，其所居今不可攷。建中靖國元年自嶺外歸，五月至真州，病暴下，復止於常。據方嶽《深雪偶談》述，公是時先卜居陽羨，已用五百緡買宅矣，夜與邵民瞻步月，聞老嫗哭聲，詢知以將徙宅故，即公所買宅也，遂焚券，不索其值。至毘陵，借顧塘橋孫氏宅寓焉，是歲七月即殁於寓所。然則顧塘橋宅乃公晚歲所居，此池亦即養疾一二月中所用也。今蔣氏宅相傳即當日孫氏故址，池幸無恙。名賢遺跡，良可寳也，爰作歌記之。
是誰斵取銅官石，節角四周腹深尺。傳是東坡洗硯池，一斛清泉浸寒碧。公昔投老居常州，顧塘橋僦孫氏樓。翩然乘雲倏仙去，手澤惟此一器留。讀公集，硯可數：御黼硯，王齊愈；龍尾硯，孔毅甫；丹石硯，唐林父；更有石鐘鏗，銅雀古。窪或形似瓢，欹或狀如斧。是皆公所銘，而公非硯主，諒未洗向池中墨花舞。公之硯，鳳咮工。許硯乞從孫莘老，洮硯貽自黃涪翁。沙湖所獲文有呂，定國所贈字作風。以及紗縠行中掘地得，魚膚淺碧非人功。類皆聲銅色寒鐵，不比青州石末兼絲紅。未知何者擕向此池洗，至今硯去池已空。我思當日瓊海歸來托無地，途次真州已下痢。賃廡聊復養衰疾，豈復能作文字戲。得非嶺外日，久苦筆墨焦。取煤幾致茅屋燼，握管直似驢蹬摇。一朝北還復得諸葛散卓毫，常和劒脊膠，不覺見獵心喜技癢不可搔。想當臨池手自滌殘墨，解衣磅礴氣尚豪。光浮金星銀星燦，波映鵒眼鸚眼嬌。餘瀋繽紛灑作雨，疑有潛虬下噴黑浪高。噫嘻乎！身行萬里半天下，晚就吾鄉來羽化，遺此石池湛不瀉。似與此邦之人獨結翰墨緣，風雅千年相枕藉。雖輸定州雪浪質，已過壺中九華價。莫同岐陽石鼓作柱礎，好共吳興碑亭覆深厦。
梅花詩
芳信誰吹暖律微，一枝開獨破寒威。香生紙帳春何處，人住山齋雪正飛。生面素娥清八畫，前身高士白爲衣。東風動我廵簷興，起踏空庭趁曉霏。
其二
冰霜滿野怯憑欄，忽露陽和一點看。似有力能回造化，未妨身本出寒酸。不知驛使將誰寄，尚笑騷人未及餐。莫以早開嗤躁進，要他領袖百花端。
其三
生是牟尼不染身，亭亭獨秀了無塵。好同姑射稱仙子，曾到羅浮化美人。瘦影當窗高在格，素粧臨水淡傳神。笑他何物林逋老，唐突西施要結親。
其四
世眼空懸色界邊，誰知冷蘂别成妍。衆芳皆後真香祖，同調無多只水仙。踏凍來尋芒屨滑，忍寒相對繡帘搴。着花老樹嫣然處，箇是人間枯木禪。
其五
江南江北枉相思，何處探春見一枝。古寺月明僧定夜，空林雪滿鶴歸時。尚愁琢句人難寫，可惜尋芳蝶未知。近被俗流爭托附，又嫌無地寄幽姿。
其六
漫誇柳雪與梨雲，比較孤芳品已分。一到歲寒誰伴我，每逢月落便思君。丹青手筆難描影，鐵石心腸許作文。剩欲訂爲交耐久，江城笛好數相聞。
舟夜
扁舟夜泛滆湖東，一片清秋月滿空。映水橋圓雙破鏡，側風帆抝半開弓。鴈更欲喚蒹葭白，蟹信將催䆉稏紅。貪聽吳歌忘坐久，滿身衣濕露濛濛。
杭丈應龍先君子執友也以余久廢舉業令兩郎君杏川白峯邀爲文會詩以誌感
疎狂久作子光喑，砥鏃慚叨古誼深。東郭履甘貧士跡，西華帔累故交心。繅絲新課同功繭，操縵重調舊譜琴。便合窮經風幔底，敢同漢上但題襟。
與杏川白峯廷宣震峯踏春醉歌
東風吹來軟於綿，黃鶯喚人不得眠。相邀勝侶踏青去，平蕪彌望春如烟。化工何許萬針線，一夜繡徧枯山川。是時夭桃蘂方綻，欲放未放含紅嫣。枝間已有嫩蝴蝶，與我衫袖同翩翩。人生難得少年暇，暇矣又少良朋聯。今朝得閒又得友，况遇風日清而妍。此是天私我輩樂，忍能局促守一編。典衣沽酒藉草飲，高歌金石聲淵淵。狂名一日里中徧，措大必帶三分顛。歸來書窗月已出，相顧而笑稱散仙。采石錦袍黃樓笛，此樂動論數百年。
江陰登君山作
春申遺跡渺難攀，覽古蒼茫上碧孱。小邑萬人爭館宇，〈時學使按臨，多士雲集。〉近游百里得江山。市喧魚蟹乘潮上，風急帆檣掣浪還。欲擬洞庭湘瑟句，數峯青入暮雲閒。
題閻典史祠
傳芭伐鼓刲羊豕，前代孤臣今代祀。不讐枯骨國法寛，不忘忠魂民意美。是時王師下金陵，大江以南望風迎。小朝廷已被俘去，爲誰保此彈丸城。國亡援絶獨拒守，作計雖謬心則貞。姓名已入㸃鬼簿，滿城皆鬼作鬼兵。以鬼易人一當一，人則怕死鬼怕生。梯衝環攻百道禦，積屍高與雉堞平。縛芻爲人夜取箭，縋絙出卒霧斫營。軍久絶糧鼷鼠掘，士不解甲蟣蝨生。相持八十有一日，一日中有千輸贏。君山礟聲沸江水，鐵騎平明滿街市。短兵巷戰血尺深，袒臂一呼仆者起。力盡俱甘駢首戮，至今白骨填荆杞。嗚呼！明季雖多殉節臣，乙酉之變殊少人。將帥降旛蚤竪壘，公卿款表先趨塵。高門王謝獻城亟，盛名巢由拜路頻。何哉節烈奇男子，乃出區區一典史。
紅梅
等是冰霜骨，偏看着色殊。高人多倚醉，仙女亦施朱。伴鶴迷丹頂，先蘭試絳趺。夭桃休便附，終遜一分臞。
題史翼宸明經天尺軒
翠柏深垂似柳絲，書堂籤軸許吟披。虚慚高士南州榻，豈有才人北郭詩。翦韭春盤三雅酒，挑鐙夜雨一枰棋。他年細數鴻泥跡，應最難忘是此時。
呈家謹凡教授
臞骨長身一鶴如，典型猶見古風餘。兩齋弟子胡安定，三策賢良董仲舒。〈先生曾上萬言書。〉款戶屨聲人問字，隔簾經義婢傳書。師資幸得依宗老，請業何辭月滿除。
步邨落偶成
六枳編新籬，一亭臨古渡。但聞桂花香，不見桂花樹。
青山莊歌
毘陵城北皆平地，何許林巒叠層翠。路人說是青山莊，門帖新題官賣字。我來出郭偶經行，款戶曾無主出迎。繡闥雕甍空尚在，殘山剰水不勝情。頭白園丁老扶病，爲余縷述資談柄。園是前朝貴介爲，依稀記得延陵姓。後屬安昌相國孫，廿年行樂尤繁盛。相國勳名在廟廊，清貧未有午橋莊。令孫繼起爲方伯，分陜曾栽召伯棠。罷官歸徙常州住，百畝林扃供散步。入門便陋舊規橅，大笑前人太寒素。已編錢埒買堂成，拚倒金籯將地布。不覺松杉也改觀，何曾臺榭還如故。繚垣甃異枳編籬，砥室築臨花夾路。十馬馳毬闢作場，百牛拖石排依樹。粉本溪山似幛懸，壁衣籓溷皆紗護。一重一掩景廻環，某水某邱途錯互。倚杖疑探栗里幽，汎舟訝入桃源誤。勝賞經年興不殘，四時花鳥暢游觀。清音警露鳴仙鶴，浩態嬌春豔牡丹。西府海棠移釦砌，上林盧橘植雕闌。跳波魚婢能知樂，挂檻鸚哥解勸餐。園林成後教歌舞，子弟兩班工按譜。法曲猶傳菊部箏，新腔催打花奴鼓。反腰貼地骨玲瓏，擎掌迎風身媚嫵。阿誰棋墅伴壺觴，綈几羅㡡樂未央。幸舍賓朋珠履貴，便房姬妾翠鈿香。傾城妓入籠鵞館，要路官登射鴨堂。熱客倚冰終日計，乞兒向火一羣忙。主人自顧矜豪放，揮霍不將錢簏障。博局籌償舊帑錢，纏頭錦出新花樣。茶經蟹眼淬棋槍，食品猩脣調醢醬。蠟淚成堆更爇膏，酒瓶卧壁仍傾釀。笙歌酣倚賞花亭，鐙火醉歸邀月舫。自製當筵上壽詞，青山與我長無恙。豈知巵漏比泉流，猗頓潛懷折閲憂。已失又思求塞馬，未蹊輒欲奪田牛。豪名本足招人妒，禍事真成與鬼謀。張樂正期投轄飲，叩門忽報檻車收。填尸圜土悲黃犬，回首歡場付爽鳩。春夢一場那可再，祗今惟有青山在。青山也要屬他人，官價三千聽人貸。猶憶倉皇對簿趨，難憑複壁寄錙銖。委地圖籤爭剔玉，隨身衣履敢留珠。翻教百口求舂賃，那有千金賄獄輸。籍到平泉花木簿，林霏亦似淚糢糊。平生枉使錢如水，此日人情薄於紙。有誰廣柳路旁迎，并少綠珠樓下死。老僕如今也入官，仍充園戶守荒寒。飢窮全仗遊園客，給一文錢一度看。往日監門粱肉厭，近時失路斗升難。我聞此語心棖觸，信有興衰如轉轂。重向林巒曲折尋，繁華彷彿留人目。垂楊影裏釣堪垂，秋樹根邊書可讀。愛山我乏買山資，有山渠少看山福。空餘别廟祀花神，自塑泥身占巖谷。畫寢香消落燕泥，空堂氣冷飛蝙蝠。平津廐庫古曾悲，華屋山邱今莫哭。梓澤風流昔未經，踏春偶到訪池亭。無端一段園丁話，說到傷心不忍聽。日暮歸途回望處，夕陽猶照晚山青。
戲贈性海上人
小茅庵底酌香醪，詞客詩僧兩老饕。偏袒右肩獅獨吼，堅持左手蟹雙螯。參寥戒爲狂來破，蘇晉禪須醉後逃。灌頂醍醐原佛諦，未妨世眼笑酕醄。
十不全歌
世間萬事無不有，奇形乃見支離叟。眼無縫，頤有紐；胸怒蛙，頸癭狗；足一腿，手半肘：倮然一身叢百醜。市頭坐乞錢，人呼十不全。天生是使獨，彼亦不知所以然。我讀山海經，人生初本無定形。或蛇身牛首，或三臂獨肱。臍爲口無舌，乳爲目無睛。天公見之不好看，逐件端相細改換。譬如塑佛欲成滿月面，鼻大減幾分，口小拓幾線。自從鑄就人樣子，化工能事始畢矣。聽他夫妻父子依樣畫葫蘆，大概不出範圍裏。何哉爾獨缺不完，縮長凸短雙必單。得非女媧摶土未定稿，千年抛落荒山道。爾托生時不暇擇，負之出胎太草草。獨眼龍，稱豪英；豁鼻馬，爲公卿。瞎兒一淚亦大貴，鑿齒半人且得名。爾則手不能持，足不能行。同在覆載內，天桎地梏過此生。噫嚱乎！謂出自天意，生之胡令痼疾廢；謂是惡所招，受形時豈即召戾。將無輪回果報信有之，今生苦是前生致。不覺對之爲悲涕，願天生好人，願人行好事。
苦雨
事有不如意，韶華夢裏過。一春晴日少，三月落花多。空擬乘吳榜，誰能挽魯戈。遥山亦含悶，煙際蹙修蛾。
新霽同杏川諸人散步
積雨江村綠漸稠，喜逢霽景豁吟眸。春留紅藥拖殘尾，雲放青山出一頭。聲在樹間禽姓杜，香尋花底蝶爲周。邨翁莫笑貪兒戲，我是人間馬少游。
五牧鎮爲宋將尹玉戰死處
五牧塘邊路，經過弔夕陽。一軍忠義鬼，兩岸戰爭場。地尚多遺鏃，祠今有奠觴。當年運河水，想見血如湯。
題黃丈季游梅花小照
雪作寒交月作鄰，水邊疎影本前身。始知畫手傳神好，只寫梅花不寫人。
遊陽山清水洞
獨山拔地起，邱壑頗幽偏。骨立通身石，腰藏一眼泉。離家無十里，結屋有三椽。五岳兹遊始，題詩紀歲年。
其二
僧寮留一宿，萬象泬寥中。夜色高樓月，秋聲落木風。身臨白雲迥，心與碧天空。安得辭塵鞅，來營一畝宮。
陽湖晚歸
布帆輕漾晚風微，回首陽山正落暉。鷺點碧天飛白字，樹披紅葉賜緋衣。詩情澄水空無滓，心事閒雲澹不飛。最喜漁歌聲欸乃，扣舷一路送人歸。
黄天蕩懷古
打岸狂濤捲白銀，似聞桴鼓震江津。歸師獨遏當强寇，兵氣能揚到婦人。有火誰教戎箭射，無風何意海舟淪。建炎第一功終屬，太息西湖竟角巾。
其二
航海先傳警蹕趨，孤臣猶自矢捐軀。小朝氣象偏安局，半壁江山百戰圖。龍廟尚傳舟似馬，鸛河終恨幕啼烏。章安不作崖山覆，容易諸公赤手扶。
題明太祖陵 鍾山陵寢鬰嵯峨，四海當年一奮戈。宋祖應慚燕地少，漢高猶覺泗亭多。金鳬氣冷消凉雨，石馬年深卧綠莎。何代不留興廢慨，英風要自耿難磨。
其二
戡亂兼能致治平，規模宏遠照寰瀛。身從乞食艱俱試，目不知書學自成。養士末流猶氣節，親儒初運已文明。始知三百年天下，盡是開天一手擎。
其三
定鼎金陵控制遥，宅中方軌集輪鑣。千秋形勝從三國，一樣江山陋六朝。燕啄皇孫傳豈誤，〈謂靖難師。〉狗烹諸將亂終消。運移恰稱懷宗烈，多事孱王此續貂。
其四
聖代深仁到九幽，玉魚金盌護林邱。有人周陛班三恪，無恙唐陵土一抔。猶見丹青藏寢廟，〈明祖御容尚在廟中。〉豈聞樵牧及松楸。居民共說春秋節，每見祠官祀典修。
太平寺修塔歌
太平古寺擅名蹟，貫河清濟昔所稱。〈舊有郡人徐友畫清濟貫河，一筆縈繞數十丈，傳爲名蹟。〉年深窣堵賸半截，秃鬝頂似頭陀僧。是何住持起太息，修復弗顧力弗勝。手書齋疏榜衢市，募布地金恐不譍。初以福利聳人聽，謂文筆峯宜崚嶒。旋設木關釘足坐，欲使觀者悲憫增。慘同割肉飼飛鳥，創甚鈎體然明燈。未幾錢帛果泉涌，庀材筮日工作興。百艘運甓塞廣路，千夫輦木拖長縆。圬人梓人畢趨役，邪許聲應鼛鼓䥢。屹然遂見刹竿矗，擎天柱地高於陵。丹碧晃耀欲怖鴿，墁堊潔滑難㸃蠅。雲浮杗棟漏寶網，風語鐸鈴搖金繩。欄楯鉤連梯詰曲，拾級可以階而升。羊角盤旋一千尺，螺殻宛轉六七層。落成鐘魚集海會，經聲佛號香霧騰。遊人屐齒日幾折，我亦賈勇試一登。百里川原景緯繣，滿城煙火氣鬰蒸。靈峯飛來平地卓，化城現出當空凌。喟然深歎營造績，豈佛力大實式憑。禪家妙諦在虛寂，一切色相不滯凝。七寶莊嚴喻言耳，空花無果泡豈冰。徒以土木作佛事，毋乃已入最下乘。吾特取其護法意，浮圖合尖獨力膺。龜毛兔角苦結構，紙皮筆骨堅擔承。嗚呼！佛門中人有如此，儒門轉覺無人能。
題顧氏水榭
方塘十畝好漣漪，聊作先生洗硯池。墻外帆飛雲片片，簾前柳織雨絲絲。竹須問主看非易，魚不留賓樂可知。差喜地幽堪結夏，摩挲便腹日哦詩。
一飯
何許憐才意，青裙摘露葵。飱如分瀨女，食豈乞歌姬。跡敢疑求牡，情逾烹伏雌。賤貧身易感，一飯報何時。
遊惠山
曉緣梁溪行，波滑一枝櫓。忽聞溪流聲，知是夜來雨。舍舟入林麓，霽色澹天宇。空翠霏濛濛，孤煙起縷縷。葉落風自掃，山缺雲或補。言尋漪瀾堂，寒碧見太古。却訝尺許深，汲綆萬人取。始信一眼泉，中涵滿腹乳。臨流澄水觀，眉髮朗可數。翻嫌塵網身，到此成傖楚。日斜歸路促，勝遊歎莽魯。回首蒼山巔，新月上高樹。
秦園
看竹何須主，林扃曲折通。人行山翠裏，秋在水聲中。邱壑因天巧，松杉有古風。我無書可賣，敢問爾家東。
冬夜布被爲偷兒所竊歌
歲事逼人暮不歸，荒邨燈火猶鳴機。到家欲睡忽失被，偷兒已去月在幃。起看書簏亦狼籍，破硯未碎紙亂飛。此中那得有長物，知汝應笑所願違。可憐布衾冷於鐵，補綻已似百衲衣。明朝還擬入質庫，不敢禦寒聊救飢。忽經胠篋捲而去，晨炊何以供親闈。黃虀半瓶幸無恙，手自藏護謹掩扉。夜闌無人三歎息，不謂黔婁尚遭竊。恃陋不備吾誠疎，擇肥不暇汝亦亟。忍寒翻自笑多貲，爲有青氊盜乃窺。今朝一絲真不掛，好作袁安臥雪奇。

[book_title]卷二　起己巳至壬申秋
將入都留别杏川白峯諸同人
丱角交遊忽各天，河梁㩦手倍情牽。春來南浦銷魂地，人在東風送别船。此去誰招徐穉榻，臨分重鼓伯牙絃。祗應旅館相思夜，酒醒燈殘一泫然。
北行
東風吹客上扁舟，千里郵程聽棹謳。我歎賣文難養母，人言投筆好封侯。身如蕭寺初行脚，世有歐門或出頭。慚愧古人躬負米，不曾輕作遠方游。
其二
昔賢出具濟時功，自顧何人也熱中。世有我如滄海粟，身爲客聽布帆風。畫師丹粉知誰賞，村女梳粧恐未工。漫擬買琴輕一碎，本無才可動羣公。
其三
鐵甕城邊漲没隄，長年戒櫓候潮雞。愧無書畫扁舟興，來與江山健筆題。鴈自南廻人亦北，水流東去我偏西。書生命賤風濤慣，敢望江神戢浪低。
其四
天涯飄蕩與誰親，幸有韓湘共夕晨。折柳亭邊千里路，運租船上一家人。黔驢技恐徒貽笑，冀馬羣原有識真。等是孤兒須努力，衰宗門戶久難振。〈時族孫敷廷同行。〉
其五
至揚州附一貴人舟柁樓意當速行也孰知其酬應冗沓累日不發詩以遣悶 看竹何須問主翁，一帆聊欲借樵風。豈知附尾蠅貪捷，恰遇纏腰鶴未豐。柔櫓靜依春水綠，高桅閒挂夕燈紅。平山堂下鶯花路，贏得清遊遣客窮。
其六
衮衮錢刀擁賈胡，干卿甚事也奔趨。何當班列披香客，翻自身同逐臭夫。名紙茜紅書大字，軒車汕碧蕩流蘇。有人冷眼從旁看，不禁攢眉倒一壺。
揚州雜詠〈附舟不發，株守河干，閒徵故事，以消永日。〉
其一　東閣梅
東閣官梅誰所植，少日曾吟去彌憶。乞官重爲一花來，古來無此癡興極。開筵召客醉其下，大爲梅花增氣色。從此幽芳品格高，不待廣平賦雕刻。堪笑逋翁老無賴，欲聘作妻伴頭白。花如有知未必從，爲與何郎早相識。
其二　闍鐘
飢來趁食伊蒲供，寺僧爲打飯後鐘。一朝擁節鎮兹地，舊題已用碧紗籠。作詩不覺鳴得意，想見顧眄氣自雄。區區腐鼠豈足嚇，丈夫未遇固有窮。六印歸來詫妻嫂，蘇秦此處真凡庸。我笑明敭亦未免，陋識毋乃闍黎同。
其三　街卒報
奇章幕下狂牧之，夜夜出擁青樓姬。幕府主人若不知，但遣街卒潛護持。一朝徵拜右拾遺，别筵勸酒微寓規。客猶諱匿敢面欺，從容袖出街卒詞。幅幅系有月日時，俱報書記無禍危。乃知愛士有如此，不覺感愧涕滿頤。
其四　廣陵妖
空中劍響神兵戰，血灑庭階亂如箭。齋居從此事邪魔，部曲舊人皆不見。少年才氣何英發，西蜀南交兩定變。胡爲老去忽喪心，擁兵不救帝下殿。臣節既改權亦移，軍府盡歸妖禍煽。可憐塗炭廣陵城，犬肉價高人肉賤。
其五　朱瑾墓
臣作參軍主蒼鶻，主著鶉衣被臣抶。誰何健者怒不平，拔劍斬之去主逼。手提一顆血髑髏，我爲嗣君殺此賊。横呼四顧莫有應，自刎無煩縛虎急。功雖不成氣則雄，至今猶覺憤填臆。毋怪當時墓上土，能使瘧鬼盡伏匿。
其六　金帶圍
揚州芍藥天下稀，忽幻四朶金帶圍。幕府讌賓數不足，并邀過客停驂騑。後來四公皆入相，競傳花瑞先示機。我思荆舒禍天下，名花豈爲增芳菲。然則非瑞乃妖耳，鵑聲同此消息微。韓公自有晚香圃，寧藉俗艷垂光輝。
其七　平山堂
平山堂成大讌客，夜折荷花邵伯驛。曉來一客間一花，人面花姿互光澤。命妓傳花趣侑觴，花當落處輒浮白。一時佳話遂千古，風流太守文章伯。後來流寓葉石林，俯仰山光已陳迹。名人韻事安可常，但有千个琅玕碧。
其八　梨花槍
養虎患成在腋肘，恩府恩堂驕悍久。一朝南下稱索糧，欲取揚州作淵藪。蚰蜒寨已築長圍，豈意書生善墨守。開門突出便迎擊，劇賊俄驚被創走。萬槊鋒前馬旋濘，不知中已殪酋首。堪笑一枝梨花槍，三十年來無敵手。
其九　李制置
制置淮東作屏障，被圍日久氣益壯。臨安已陷降表簽，猶據孤城與敵抗。惜哉四萬奪駕兵，力戰難遮帝北向。或傳有客來說降，飛檄急殺文丞相。兩賢豈有相阨理，各自効忠不知狀。沉淵未死終伏刀，已先柴市歸天上。
其十　康山
獄中故人呼聲愴，對山救我出羅䋞。不惜輕身謁貴璫，可憐名已挂閹黨。一朝蹉跌遂淪棄，聊托俳優寄慨慷。南來邗水演歌伶，自撥琵琶酒半醒。彈出中山狼故事，美人也竪劍眉聽。至今一片康山石，絶似滄浪子美亭。
其十一　草衣道人
修蛾皓齒嬋娟子，小時流落平康里。一朝蟬蛻謝紅塵，自把草衣換羅綺。五乳峯前參憨師，歸來禪悟澄於水。輕橈柔櫓一扁舟，名花異書載兩頭。時拂么絃弄明月，或得佳句吟清秋。君看蓮出綠波底，豈有淤泥一㸃留。
其十二　梅花嶺
閣部督師開幕府，屹爲金陵守門戶。羣奸處堂嬉燕雀，諸將爭地鬬豺虎。苦心嘔血作調人，猶冀殘棋一着補。可憐運去力不支，城破伏尸膏鑕斧。亂骨縱横覓不得，或傳赴水死江滸。梅花嶺頭葬招魂，遺命空思孝陵土。
邵伯埭
謝傳旌麾地，民居尚水涯。名傳遺愛在，湖納衆流皆。一岸高干屋，千艘列作街。湯湯運河水，從此泝長淮。
高郵道中
甓社湖邊路，輕帆剪岸過。波濤嫌地少，鷗鷺比人多。落日千竿䋞，沿隄十里荷。尾閭休易泄，〈謂泄水諸灞。〉掣取刷黃河。
題露筋祠
女嬋媛兮宿中野，蚊蝱口衆我則寡。寧不畏死攖其鋒，所惡有甚於死者。吾聞白鳥營營亦知禮，柏寢不近齊王體。胡爲利嘴銛若芒，偏向貞女叢痏癠。將毋殺之成其名，翻以咀嚼當湔洗。可憐羣飛聲如雷，麾之不去去復來。已拌屍飽烏鳶啄，寧假弔有青蠅哀。身苟不辱吾事畢，噆膚何惜捐殘骸。噫嘻乎！世間何限好顏色，繡帳羅㡡愛甜黑。身如蜂蝶貪爲嬉，肉或螻蟻不屑食。獨不見露筋祠，湖干颯爽乘雲旗。今日試看筋露否，明璫翠羽嚴威儀。
淮陰釣臺
遺蹟長淮一釣臺，常令過客此低徊。蕭曹內本無君坐，雲夢間還謁帝來。與噲伍憐魚服困，假齊王伏狗烹災。千秋此獄難翻案，留作人間弔古哀。
其二
胯下誰憐早不羣，布衣忽漫得風雲。登壇何减隆中對，背水寧同灞上軍。賤日流離艱一飯，時來功業陋三分。英雄也自論遭際，敢歎寒酸尚賣文。
天妃宮
綺殿臨河干，雄觀得未有。拔地起千尺，突入霄漢陡。黃樓五丈旗，頓欲慚庳庮。波光動軒楹，雲氣盪戶牖。朱扉榜塗銀，錦石砌交釦。天清旭日耀，晶采出丹黝。中有神仙姝，莊嚴似瑤母。衣飄五銖輕，珮綴七寶厚。當胸蟠瓔珞，充耳瑩瓊玖。綃應鮫室裁，珠定龍宮剖。靚好無凡心，獨處不匹偶。侍兒香案旁，却立班左右。不作捧心媚，自異宿瘤醜。得非洛川神，或者河伯婦。繡幙雲霞飛，繒旛龜蛇紐。庭廡閴無聲，墄平浮不垢。金檢元夷封，秘笈霛威守。想見夜半時，來朝萬魚鯫。地迥神棲霛，像肅人省咎。往來日千艘，莫不駿奔走。乞豈同土龍，祭寧具芻狗。膜拜焚栴檀，頭搶瀝尊卣。行廚烹伏雌，折俎燖肥牡。坎坎音伐鼓，烏烏歌擊缶。歸鴉飽而去，幾㸃入林藪。豈惟此河干，人各奠醑醙。遙聞滄溟上，虔奉彌恐後。每當檣檝摧，望救慘呼吼。紅燈歴亂來，捷弗踰卯酉。足覘威力大，覃及九垓九。不知是何神，具此烈不朽。相傳林氏女，跨席渡清瀏。殁遂乘雲旗，洪濤勤扞掫。榮封爰累加，章服視冕黈。斯言雖足徵，我意殊不取。區區一弱息，縱有拯溺手。安能届四遠，到處力抖擻。吾聞天爲帝，地媼則曰后。水陰乃次之，妃號所由授。義同風姨風，例等斗母斗。辨名斷諸理，何必實以某。不然曹孝娥，父屍江面負。亦有秋胡妻，沉河謝怩忸。胡爲弗疏封，獨兹錫印綬。我乘上水船，先過妃牐口。一丈建瓴水，因噎愈欲嘔。奔洪束呂梁，急瀑倒廬阜。捩柁爭懸流，枘鑿詎相受。順搤奔馬尾，逆抝怒牛首。進寸轉退尺，若或掣其肘。可憐牽纜夫，繩穿十千耦。旁出駒服驂，斜編魚貫柳。鴈刷一字翎，蟲屈百足禸。波吒聲最哀，邪許氣彌﨣。其時舟中坐，命比絲一綹。身危索緣橦，頭暈米淅籔。方信五石瓠，貴過千金帚。踰時始出險，䰅髮欲成叟。泊舟祠廟下，驚魂定未久。聊喜得安枕，未敢酌賀酒。風濤自兹始，行狎鯨鱷蟉。朅來敬瞻謁，溪毛薦芹茆。邀福慈筏引，攄誠霛璅扣。一片馬當風，肯借子安否。
舟宿河堤
聽斷江南烏夜啼，挑燈相對宿河隄。波翻寒月中流閃，露壓垂楊兩岸齊。短策干誰虛席左，長安樂且出門西。偏餘鄉思難成夢，數到遙邨報曉雞。
宿遷道中
渡河風景異，鄉思已如麻。熱落枯腸飯，糊塗滿面沙。邨居多草屋，陸路有篷車。回首江南路，茫茫雲樹遮。
張子房祠
早師黃石公，晚從赤松子，斯人莫可見首尾。當其狙擊博浪椎，篝火狐鳴尚未起。猝發固見節俠才，輕舉猶少深沉理。胡爲後此變化神，蟬蛻鴻冥益奇詭。得非圯橋進履時，書外别有密傳旨。不爲世用乃用世，豈但全身葅醢裏。捐百鎰金一撮土，棄萬戶侯一敝屣。韓彭戮後吾無猜，此特餘智出囊底。君看佐漢滅楚秦，借他人力雪己恥。一報韓國亡，一報韓王死。劉季英雄人，亦且爲所使。何况四皓雖神仙，君直股掌玩之耳。我來祠下欽遺風，僂指人才罕其比。望古不見空躊躇，高雲在空月在水。
微山湖隄晚步
野色青於染，春流滑似膏。風鏖千樹亞，浪捲半湖高。落日明鴉背，平莎没豕豪。翻因觸鄉思，髣髴我東臯。
守牐
連朝上水船，正歎行不疾。忽然數尺水，平地瞿塘出。甃石束作門，懸板縋以繂。啓閉有定期，未可寸步軼。遂使千百艘，傍岸排一一。戢若鴈齒齊，編若魚鱗密。有帆不得挂，檣竿空似櫛。可憐好順風，束手竟坐失。明朝開牐去，風又恐未必。
其二
牐吏未入流，僅隨簿尉肩。一朝權在手，啓閉得自專。偶逢相識人，賣情示周旋。先放一兩版，特送此一船。鄰船不解事，意欲隨之前。稍稍移楫上，早被健卒鞭。先生卷書坐，戒勿貪爭先。吏方以牐豪，如握大將權。
其三
一兩日一牐，一牐四五里。可憐坐船客，株守愁欲死。却看衆水手，熟睡正酣美。既免趼生足，何取肉消髀。等是一路人，中懷異悲喜。同牀乃各夢，事固有如此。
其四
我行本無急，隨地可暫留。其奈有牐處，絶少景色幽。茅屋數十家，囂聲沸衆咻。布帘賣燒春，亦復當酒樓。了無可散步，坐歎囚山囚。牐口版微罅，涓滴泄細流。其下唼水魚，戢戢千萬頭。身長不盈寸，自視如蛟虬。居然江湖樂，跳擲隨輕漚。因之一笑粲，也抵濠濮游。
其五
一聲牐版開，循序乃可上。誰何稱健者，拏舟氣跳盪。伺隙凌前舟，前舟那肯讓。相持不相下，轉自生阻障。斯須漕艘來，孰敢與之抗。退避仍艤櫂，袖手坐相向。待其尾尾過，上流已减漲。牐吏忽封牐，又俟明朝放。
柁樓戲題
貧客出門但附舟，官艙不住住柁樓。身雖長不滿七尺，樓高四尺我則修。會須盤膝作桮棬，未免鞠躬如釣鈎。跏趺足學老僧結，痀瘻軀比丈人揫。偪仄疑入輿櫬臥，剌促訝同檻車囚。吟詩偶到得意處，忽起不覺蓬打頭。古人舫齋貯書畫，亦有船屋狎鷺鷗。綠簔青箬可乘興，茶竈筆牀堪尋幽。胡爲我獨困攣曲，爲籠中鳥圈中牛。臨風俯仰忽自笑，此安足爲壯士羞。世間何限折腰拜，人前儘有低眉求。我雖矮簷暫托宿，放眼自可凌滄洲。况餘湯和據脊勢，兼少范痤騎危愁。眺遠便當車四望，憑高更抵閣六浮。何須越中行晚飯，恰似天上坐春流。樓下官艙貴客住，且勿嗤我巢睫謀。元龍湖海氣百尺，終在君等頂上游。
分水龍王廟
一水分南北，中疑有轉輪。地應天下脊，我亦路岐身。長策潘從事，精心汶老人。如何來往客，但解祀龍神。
舟行絶句
過盡牐門三十六，順流方快滑於油。誰知河路如弓曲，又遣團團作磨牛。
其二
纔得收篷又挂篷，轆轤忙煞老艄公。清吟不記河流轉，只道朝南暮北風。
即景
野田有砂有礫，邨屋半草半泥。雞如鳥能上樹，馬可當牛駕犁。
其二
燒春酒釀棗梨，薄夜餅包葱韭。炊飯火燃炕頭，灌田水汲井口。
其三
罩髮女騎驢背，其夫欣爲執鞭。拾通兒逐馬尾，其父快於積錢。
泊頭鎮即目
曲曲圍墻短短籬，黃塵和粉點臙脂。春來北路稀花事，人在東風學柳絲。枉自數錢工姹女，方將乞食到歌姬。河干小泊超神觀，欲笑阿難被咒時。
入都依外舅劉午巖先生館舍〈時先生客於宮保尹公第。〉
倦羽飄颻得暫投，蕭齋燈火話羈愁。我來客路誰青眼，公在名場已白頭。五畝何時乘下澤，一壺還仗引中流。旁人不識飢驅出，只道從師負笈游。
其二
辛苦蟲魚手自箋，公車曾載牘三千。病猶作客因賢主，老不趨時讓少年。篋裏一經垂就業，畫中二頃未成田。憐公已是依人廡，我又依公似拇駢。
敷廷病臥僧寺
旅食愁方劇，那堪病日增。參苓爐沸火，溲溺被凝冰。連日鴞鳴屋，殘更鼠瞰燈。老僧催徙寓，久已不能興。
其二
作文空罵鬼，剪紙擬招魂。客已催喪具，醫誰識病根。深愁孤子絶，况有老親存。亦自知危篤，喃喃囈語昏。
其三
病憐渠伏枕，來是我同航。命比蛩蛩倚，家猶燕燕望。可憑慚似几，相守但聯牀。剰有呼號切，投筊卜藥方。
岣嶁碑歌偕劉穆庵孝廉作
滿堂蝌斗何蜿蜒，砉然鴻濛落我前。十指欲捫不敢近，中有神聖千萬年。伊昔昏墊五行汨，龍漢餘劫留水厄。人命慘填魚腹枵，民居爭結鳥巢窄。黃熊九載績弗效，聖子起任平成責。齋䕫感夢蒼水使，告以宛委貯金策。肅刑白馬啓石函，玉字銀編妙尋繹。遂乘山欙跨泥橇，分釃洚洞闢壅隔。塗山弗顧子泣呱，轘轅并愁妻見嚇。亥章奉令繭跟踵，支祁就縛鎻骨骼。山河兩戒次第清，萬古坤輿奠袵席。功成勒銘告蕆事，岣嶁山尖斵貞石。文括山海岳瀆經，字挾沮誦倉頡蹟。堯碑舜碣不可見，世間點畫此最昔。開天古篆形模奇，難與後人較波磔。想見摩崖作擘窠，六丁下照火光赤。我聞此碑久失稽，道人偶見旋復迷。杜陵所觀已贋本，肥而失真燭若犀。昌黎親到猿猱窟，千搜萬索無端倪。此刻何時出磨洗，使我創睹驚且喜。得非銕石充逸少，或者朱繇貌道子。古來僞物那殫述，巫覡步禹紛接趾。劉炫歸藏冒殷易，廣微汲冢托周史。目無罔兩雙明瞳，真假誰能定片紙。我重聖德垂寰瀛，珍之不啻尺璧瑩。洪荒�檋數字外，口不能讀心敢輕。盲翁捫籥但取似，葉公好龍固爲名。崔融作贊楊愼釋，一重公案何必更。况兹筆力自奇古，不真亦是好手成。貌蔿敖即衣冠氣，妬閼氏亦傀儡精。君不見七十七字長八尺，蛟螭攫拏龜魚擲。頑蟲蝕木蛀眼枯，雄雷劈山斧痕裂。鑿椎欲破渾沌竅，鑄鼎直寫罔兩魄。嶧碑獵鼓空爾奇，籀斯安有此體格。縱輸明堂琥璜價，也比宮縣追蠡迹。
分咏都門古蹟得延壽寺
按《北狩行錄》及《燕雲錄》《析津日記》，宋徽宗至燕山，寓延壽寺，欽宗寓愍忠寺。七月中旬，鄭后病，欽宗、諸妃后俱來問安，即今琉璃厰延壽寺也。
牟駝岡下去匆匆，旄葛曾歌此寺中。花石綱空成艮嶽，鍾魚界豈是離宮。兩河有地更新主，四海無家作寓公。遺跡不須悲古刹，黃龍北去更途窮。
其二
往事無端感靖康，但知割地少周防。削瓜疆土蝸爲國，厝火君臣燕處堂。空有同聲呼少帝，絶無一戰作降王。可憐問寢循家法，古寺猶傳禮佛香。
賀穆庵納妾
君家故事艷逢仙，又見蕪菁訪洞天。人到梅花初月上，春當楊柳未風前。較書閣靜偷繙帙，繡佛燈清學劈箋。笑我三生狂杜牧，空餘禪榻颺茶烟。
送敷廷歸
纔欣病起又離愁，相送那禁淚迸流。歸處正當吾故里，來時况與汝同舟。情深疎屬如同氣，身在微名且緩謀。獨有青衫憔悴客，天涯依舊賈胡留。
其二
病軀寧易說歸耕，點鬼場邊幾度行。莊舄吟聲孤客痛，子瞻死信舉家驚。〈君病亟時，家中訛傳已死。〉扶藜命托平頭杖，煨藥功分折腳鐺。今別還愁從夢寐，臨岐執手重分明。
赴津門
西笑到長安，求官擬唾手。豈知一青衿，易地成棄帚。南庠試北闈，令甲所不受。聞有牢盆籍，遊客借已久。入作黌舍生，可列鄉射耦。爰乘薄笨車，路指丁沽口。潞堤直於弦，津河綠於酒。將爲假途行，先防扞關守。詰者嚴誰何，未敢告以某。譬如投秦客，變易姓名走。孟嘗出函谷，夜半作吠狗。曹公誑追兵，黃馬者在後。居然春絮飄，着地又生柳。雖貪奮飛便，終愧詭遇醜。古人重始進，出處戒其苟。聘書卻公卿，移文畏朋友。伊余獨何爲，自赴藏疾藪。盗泉不暇擇，渴來飲一斗。跡如鳩占巢，情類雉求牡。旅枕夢醒時，何地謝怩忸。一笑聊解嘲，比例得八九。徐凝江右士，赴杭覓舉首。名臣范履霜，亦以朱說取。士窮則躁進，此事古來有。要當期大節，微眚豈足垢。
津門呈葉東壺運使
也隨土著入膠黌，失一兵仍得一兵。唇舌換如兒學語，姓名變豈客逃生。鵬當北徙貪風便，鵲不南飛羨月明。說與先生應笑絶，幾同火廹酇侯成。
客興
京國依人慣，謀生倚捉刀。布衾寒似鐵，名紙敝生毛。燈火蟲聲唧，風霜馬骨高。那禁鄉思切，此日正持螯。
座主休寧汪公枉招下榻敬呈
六六天鄣氣鬱龎，挺生耆碩道經邦。文章一代推燕國，風度千秋繼曲江。司馬鑑開書局纂，帝鴻硯贊筆椽扛。身當鼎鉉和羹久，早晚宣麻下鎻窗。
其二
退食歸來雅興長，三間新築職思堂。〈公齋名。〉杜門客少心如水，謀國年深髩有霜。運腕字開千石弩，等身書擁一爐香。履綦依舊儒生樣，誰識班聯日月旁。
其三
東京遊學愧何蕃，納屨虚叨國士論。束髮早耽韓愈集，出身幸及醉翁門。鯨鏗莛發華鐘響，鴛譜針留繡線痕。那得對公無感激，津梁親爲指遥源。
土城懷古
德勝門外土阜，本元都故址，然土人至今呼爲蕭太后土城，必有所自。按遼聖宗母蕭氏最賢，岐溝關之捷、益津關、長城口及瀛洲之戰、澶淵之役，皆與聖宗同行，此或其駐師地也。明英宗陷土木後，也先擁之至土城。景泰帝使王復、趙榮出見，亦即此地。郊行過此，各咏二首。 郊圻屹立土門崇，遼后曾經此詰戎。赤帝敢傷吾子白，雌風偏勝大王雄。封樁坐困南朝費，歲幣終來内府充。千載遺踪有雙阜，猶傳女隊簇妝紅。
其二
負扆圖成髩未華，手㩦嗣主戰邊沙。不聞宮掖悲人彘，肯使兵塵喪帝羓。粉黛三千歌入塞，燕雲十六紀傳家。笑他瓊島妝臺女，空把才名後代誇。〈太液池瓊華島，舊有金章宗李宸妃妝臺。〉
其三
鸞輿一狩去無蹤，被擁翻來此索供。故國歸如華表鶴，穹廬困作豫且龍。伶俜書幣通雙使，咫尺宮庭隔萬重。想見此時歸思亟，九哥傳語比欽宗。
其四
豈是遊觀繡甸時，依然烟樹鬰參差。〈薊門烟樹爲京師八景之一，即此地。〉權歸介弟身難贖，國有新君貨不奇。絳闕敢期呼蹕入，青衣幸免捧觴悲。羈留尚荷諸酋意，不枉名傳好太師。
題王摩詰輞川雪溪小幅
空山雪霽清無塵，琪花瓊蘂明蕭晨。寒沙水縮碧溪淺，欲凍未凍猶漣淪。虚齋十笏嵌湖罅，繩牀經案位置匀。舍旁翠篠壓殘雪，微風戛之玉屑紛。悄然如入竹里館，琅玕千个搖寒筠。籤題傳是右丞筆，自寫輞口物色新。我聞輞川圖徑丈，幽景二十俱臚陳。贊皇父子妙題識，黃九秦七跋尾親。繄兹小幅僅盈尺，絹素漫漶真不真。細觀石痕小斧劈，筆法的是王家皴。樹杪雀爪根丁橛，點雪粉更浮泥銀。得非全圖外别寫，割取一片欹湖春。宜乎文沈詫墨寶，〈石田待詔俱有跋。〉重之不異拱璧珍。噫嘻乎！鬰輪袍裝俳優隊，凝碧池愧盗賊臣。論品亦只在中下，徒以詩畫妙入神。遂令千載慕高逸，如愛西子忘其顰。可知文采亦自不可少，有如此畫與此人。
送午巖先生南歸
折柳都亭動别愁，西風潞水正凉秋。去偏一路多黃葉，來已三回到白頭。落榜誰憐老名士，還家仍客近諸侯。〈歸仍就尹制府兩江幕。〉長安回首情何限，遂作人間馬少游。
其二
姓名薦牘兩番叨，〈宏博經學凡兩被薦。〉屢躓仍看志未撓。宿望豈矜徵辟重，清時忍以隱淪高。漫同鄰女還分火，從此庖丁好善刀。書帶草㴱窗影綠，一編著述尚堪豪。
八月十六夜對月
冰輪漸减若爲磨，客裏流年感逝波。佳節又看今歲去，清光還似昨宵多。定知吳質眠猶未，漸恐姮娥痩奈何。不忍聽他從此缺，開軒看到過銀河。
新安汪氏雙忠節歌爲汪用明上舍作
新安汪家有軼事，一門忠節奇堪記。秀才仗策去從軍，健婦持門望歸騎。〈汪枝榮妻戴及姪某妻吳。〉是時粤嶠星北流，兩生入參帥府籌。嚇蠻書捷磨盾鼻，號烏弓勁摧旄頭。累功偕守思恩郡，兵燹初經城郭磷。嘘成海蜃作樓櫓，叱起沙蟲練營陣。如何反側未盡平，鴟張豕突伺隙生。酋龍兵陷芳木栅，黨猶蠻逼邕管城。空弮漫張鼓聲死，悲哉兩生同嚼齒。時來氣吐笏山雲，運去魂歸練江水。笏山雲碧練江清，家有雙嫠卜鏡聽。望夫欲化武昌石，復矢空崩莒國城。眢井無波誓身踣，可憐膝下俱弱息。忍死須臾事倍難，捐軀慷慨非無力。深䦱夢斷哭刀鐶，各撫遺孤茹百艱。土花有血都成碧，湘竹無痕不作斑。晨炊虀羹暮豆粥，繡佛燈前自課讀。留得忠魂飯一盂，啼乾寡母淚千斛。嗚呼此事今百年，當時倉猝少人傳。荒祠莫奏傳芭曲，表宅猶遲綽楔錢。幸有宗門老孫子，日抱遺芬質惇史。媊星殞再輝斗芒，虹氣消仍貫日珥。由來忠節不終淪，丹青雕換長鮮新。却憐髽髻招魂日，更有披緇入道人。〈枝榮妾程削髮爲尼。

[book_title]卷三　起壬申九月至乙亥四月
壬申下第作
倦游情緒峭寒天，人海喧中黯自憐。漫擬穿楊憑一箭，又須刻楮費三年。達磨向壁空參佛，子晉吹笙已得仙。我豈不知歸去好，將行又計買山錢。
其二
身本高陽一酒徒，無端托業忝爲儒。舉場我歎魚緣木，敗卷人嗤鬼畫符。〈三字見元遺山詩。〉羞學空函書咄咄，共誰擊缶和嗚嗚。祗應白髮高堂夢，猶問泥金信到無。
其三
也知得失一鴻毛，舍此將何術改操。親老河難人壽俟，時清星敢少微高。長鳴棧馬還思豆，未解庖牛忍善刀。回首短檠殘炷在，搬薑自笑鼠徒勞。
其四
閉門仍與一編親，肯便干時踏軟塵。鑄硯終看穿硯日，拆橋多是過橋人。關河倦羽三更鴈，風雪寒衣百結鶉。笑看禰衡名剌在，已經磨滅字都湮。
送內弟劉敬輿之官閩中
天上除書墨未乾，早聞竹馬迓雕鞍。青燈債了經生業，黃綬班榮進士官。翠髻梳雲山九曲，畫眉啼雨樹千盤。最欣持節堪迎養，佳味先嘗荔子丹。
送汪穎思成進士南歸
兩載情同蚷蟨親，離筵忽漫淚沾巾。那堪落第看登第，况是覊人送去人。藜火未分中秘夜，綵衣且慰北堂春。獨慚倦羽難仙去，猶䑛餘丹傍路塵。
其二
名園同托一枝棲，亞字闌干俯碧溪。片席豈分牀上下，三間恰似廨東西。景堪作畫煩癡顧，交已忘形恕懶嵇。遊跡他年應不忘，詩筒棋局綠楊隄。
寄懷杏川白峯諸同人
賣賦長安歲幾更，滯留猶自守寒檠。竿頭步進無多子，飯顆吟催太痩生。離岫雲憐何處宿，出山泉憶舊時清。一尊旅館懷人夕，凄斷西風落葉聲。
戲題魁星像
是何猙獰鬼戴斗，曷鼻魋顔貌粗醜。云是星精主文衡，蘂榜榮名在其手。黃金點目儺方相，牛頭夜叉舞跳踉。市頭忽逢白日鬼，〈三字見劉跂《暇日記》及田汝成《委巷叢談》。〉陣上突出黑面王。似此險怪倘操鍳，寧免軋茁灾詞章。我聞奎爲文昌宿，一十六星光彩秀。昔時五緯聚此躔，肇啓道學朗如晝。不知何年訛爲魁，奉之不異瞻三台。東坡死後作魁宿，道家幻語誰見來。古人字以象形起，今反就字求形似。遂令㸃頭朱衣人，抹粉塗丹作魑魅。初從邨夫子塾中，伴食梓潼居配位。可憐如今士大夫，亦復乞霛供〈去聲。〉清閟。毋怪亭林老人笑，科目人皆不識字。
野菊
多少秋芳入貴家，獨餘籬落幾寒葩。對君莫訝相憐甚，同是無人賞鍳花。
哭杭廷宣之訃
斯人遂已貉邱藏，落月猶看滿屋梁。與我丹雞深結契，欠君白馬遠奔喪。十年遊跡龎家塚，千里傷心子敬牀。目斷長空爲位哭，淚痕如雨下淋浪。
其二
一卷丹鉛靜下帷，蕭齋自課過嚴師。豈知文字能工日，即是心肝盡嘔時。〈君以心痛卒。〉錦帶未更居士服，衰衣翻累老親披。更憐身後無髫齔，手澤遺書付阿誰。
其三
河梁送我峭帆輕，一别俄驚幾載更。久客不歸無異死，故人入夢尚如生。過車三步他年痛，許劒千金舊日情。身計定知君不舍，忍辭殘局爲收枰。
人境廬詩爲蓬洲同年作
吾友少年不得意，家破身如舟不繫。一年三徙無寧居，賤僦茅齋鄰馬肆。旁觀方代窮途悲，君獨胡爲面猶睟。今看自名其廬曰人境，乃知雅志早與古人契。大凡好醜無定形，各隨意境易位置。華堂或同桎梏拘，窮巷或抵林亭邃。佛言淨土即心是，心淨能消土垢膩。陶輪擲過恒河沙，芥孔納得須彌翠。丈夫未獲嘘雲吸雨奮九霄，暫且泥蟠守衡泌。横門兩板屋數間，依然不遠人間世。豈必南山南、北山北，鑿空逃虛托孤寄。庚桑避喧去畏壘，毋乃猶爲境所累。何如賣卜嚴君平，市上垂簾自清閟。君今賃廡馳道旁，車馬轟闐響如沸。廬中趺坐方晏如，掃室焚香靜無事。萬人如海一身藏，千載陶廬此其二。而我勸君勿徒爾，君本名家推令器。豈宜托跡隱淪高，正可將身喧寂試。養成膽力久堅定，盤錯中好抒幹濟。漫山戰鼓不移牀，破柱疾雷弗喪匕。回首塵囂舊草堂，此是生平鍊心地。
寒夜澄懷園步月
幽人夜吟一燈擁，明月來窺入窗孔。清景撩人眠不得，起步空林力賈勇。流澌已涸澤腹枵，殘雪未消山背腫。萬株枯樹無一葉，似鳥畏寒翻去氄。濕衣無聲霜華下，暗結冰稜磴滑踵。此時世人盡酣睡，蒙被家家繭裹蛹。清寒只我與嫦娥，天上人間兩不懵。興來登山發長嘯，喝退浮雲不敢湧。林魈亦駭此狂生，潛伏深叢盡驚恐。惜無人送半臂來，不覺臞仙兩肩聳。歸到虛堂清不寐，坐看庭階尚潑汞。
集益齋即事戲呈休寧座主
名園頻歲借居停，韋杜天邊處士星。青愛草痕簾不捲，香留花氣戶常扃。臨池閒寫來禽帖，插架兼翻相鶴經。一笑主人常儤直，讓儂占作草玄亭。
其二
退直歸來雅興賒，閒商文史浩無涯。公於此已肱三折，我愧才非手八叉。幸有津梁先路導，何煩絲竹後堂譁。步趨宛憶童時景，書館從師侍絳紗。
消夏絶句
名園長夏景清和，借與幽人領畧多。絶似溫公洛陽墅，爲堯夫結一行窩。
其二
蕩漾中流一釣船，團蕉趺坐晚凉天。兩頭略不施篙櫓，付與風吹到岸邊。
其三
北地難逢竹箭蒼，短籬喜報茁新篁。謝家庭下孫枝發，幾日驚看似我長。
其四
小雨如酥過曉風，幾枝豔發映簾櫳。女郎愛插花盈髩，試手先探月月紅。
其五
紫葚離離一樹桑，清晨掇盡露華香。一枝最遠無人採，留與黃鸝作晚糧。
其六
棐几蕭閒午睡餘，臨窗自寫硬黃書。盆池忽漫一聲響，閃出一條金鯽魚。
其七
山如屏幛水如羅，想見黃金布地多。一片盤陀盈丈石，當年曾費萬牛拖。
其八
月淨波澄夜泬寥，誰家吹出一枝簫。聽他入破悠揚處，葉葉風荷欲動搖。
其九
一榻花陰對綠洄，茶烟香篆互縈回。蕭齋四面皆窗戶，何處風來何處開。
其十
一編閒讀首楞嚴，後夜雞鳴靜諦拈。香罷經聲歇禪榻，諸天細雨正廉纖。
時晴齋與王穀原舍人小飲
西窗剪燭月痕斜，旅邸相依感髩華。倦後客懷叢桂樹，瘦來人似老梅花。才名競欲招東閣，〈先客梁薌林冢宰第，今客汪松泉司空第。〉狂態兼愁溺正衙。且莫臨觴悲晼晚，千秋著述已成家。
題汪用明風樹吟秋圖
一幅空林蕭槭聲，畫師工寫廢莪情。秋風吹老千紅葉，都是臯魚血染成。
其二
負米空懷寸草酬，蕭齋落木伴人愁。生來未識春暉暖，忍聽秋聲不淚流。〈君生未一月喪母〉
題董石芝印譜
古時摹印尚繆篆，後世兼用籀與斯。或云繆法本方正，旁參雜篆殊非宜。此論太拘吾不取，但合於古皆可爲。玉筯金刀既鬰律，懸針倒薤亦崛奇。自從隸楷趨便易，斯道漸廢習者稀。間有嗜學講倉雅，祗憑訓詁增枝辭。犇以三牛麤三鹿，滑乃水骨波水皮。王氏字說實禍始，妄逞臆見徒支離。誰能遠溯金石刻，摹取神理心手追。遼陽董生有篆癖，凡將爰歴恣檢披。壯夫不羞雕蟲技，直以頑石爲肝脾。囊㩦百錢入小市，雞鳴而起何孳孳。收得爛銅章數片，歸來把玩忘調飢。以之能事擅殊絶，一枝鐵筆名京師。生平妙製一千五，彚成巨譜索我詩。我不工書鬼掣肘，就中原委粗能知。昔人私印多自鑄，次或碾玉窯燒瓷。劚花乳石起王冕，磨礲梳剔功易施。遂令鐫鍥徧天下，爭新鼻紐盤蛟螭。朱文彷唐白文漢，四字成偶三字奇。要惟博覧古遺跡，乃拔流俗無凡姿。陽冰坐臥碧落觀，率更摩挲索靖碑。由來師法有獨得，不與人世同妍媸。董生勉乎園勿窺，九折臂始稱良醫。試更搜訪罘渤碣，兼復稽討商周彝。父己祖丁辨荒忽，那湫詛楚窮毫釐。𧔽匾墼長體各異，魚頑鳥頡勢不羈。吾知技益入神妙，必傳於後當無疑。
和沈倬其同年看花絶句
薊門霜冷見春遲，吹透東風了不知。忽漫一枝紅杏出，累人墻外立多時。
其二
髩絲禪榻度年華，倦客齋如老衲家。堪笑風情工幻語，誑他窮眼說看花。
考授中書舍人遂罷官學教習
浪遊所急升斗祿，官學濫竽充教讀。期滿例得邑令去，足爲老親給饘粥。無端又羨鳳池棲，一試輒如貫革鏃。無官今轉嫌官多，一身兩岐進退谷。明知出宰可救貧，尚須三載入除目。京官雖無專城榮，選期已逼蠶上蔟。遂辭花縣就大垣，寧舍巧遲取拙速。座中有客私相尤，窮人只向窮路逐。徒慕虛名失厚實，他日應悔中書秃。伊余自揣良已審，腐儒那任作民牧。直廬珥筆文字供，頗似車輕就路熟。寒酸腸久甘藜莧，疎懶身難試案牘。好官樂在多得錢，書生相本無食肉。非命所有强致之，利之所在害即伏。殺牛或轉不如禴，失馬安知未爲福。京官儉則償清閒，外吏豐則任勞碌。稱物平施本天道，傅之翼者兩其足。君不見腰纏騎鶴特寓言，東食那能更西宿。
南歸
六年爲客住京畿，潞水西風一櫂歸。笑比鷓鴣啼怕冷，秋凉時節正南飛。
其二
苦爲求名久滯留，頻年抛却故園秋。一官到手忙歸去，大有人嗤楚沐猴。
其三
纔上歸舟宿潞河，早聞水調滿帮多。不堪暮雨吳娘曲，還唱天涯蕩子歌。
其四
到底吳儂愛坐船，棧車策蹇已年年。一聲柔櫓咿啞響，忽似鄉音到耳邊。
德州南有地名夾馬營查初白詩謂即宋祖所生地而以不能克復燕雲致鄉社抛落邊鄙曾不如漢高之統有燕代詩中有微詞焉按宋紀太祖生洛陽夾馬營張淏雲谷雜記及孫公談圃亦云而釋文瑩玉壺清話并載夾馬營在西京太祖兒時埋一石馬於巷內登極後還鄉掘得之登臺發矢矢落處即營爲永昌陵而以石馬預誌其地是夾馬營在洛陽此地特名偶同未可牽合又楊誠齋揮麈錄謂南京應天寺本後唐夾馬營大中祥符二年以太祖所生地建寺錫名云云其說稍岐然宋南京乃今歸德府亦非德州地也詩以正之
德州城南地如赭，河畔有營名夾馬。詩人曾賦宋遺墟，謂是發祥丹陵野。我聞藝祖生洛陽，紅光燭天騰異香。御極歸來謁桑梓，舊埋石馬猶舍旁。戎服登臺射弧矢，矢所落處昌陵起。千秋魂魄依故鄉，不比歌風悲沛里。是知生葬皆西京，莫向平原覓遺址。豈煩雞犬新豐移，肯使樓桑敵境委。隔河雖是遼提封，其時耶律亦正雄。君不見乾柴入烟讖終驗，熱𨫼翻餅語竟空。病龍臺邊返車駕，拒馬河上棄甲弓。關收飛狐復被陷，城見掘蟹旋罷攻。由來燕雲氣尚隔，天之所限人無功。陳橋戴後削僭僞，已并諸國宅土中。封樁庫擬換幽薊，志豈一日忘混同。漢高亦未殄冒頓，寧遂因此虧英風。不揣時勢輒懸斷，毋乃目睫論未公。先生登高故能賦，懷古情深動遐慕。爭墩偶忘謝公先，疑塚幾被曹瞞誤。才人往往好逞才，得題不暇攷典故。
分水廟
分水廟前打鼓開，建瓴南下疾如雷。來船莫訝順流便，昨夜也從上水來。
舟中贈楊奉周儲玉函兩孝廉
長途千里滯關津，賴有朋簪共夕晨。檻外汶流歸棹水，尊前吳語故鄉人。同猜鬮字停杯緩，未了枰棋剪燭頻。記取生平素心樂，一船風月對連旬。
下相懷古
客行馬陵道，訪古下相里。一片川原接芒碭，傳是項王舊桑梓。當日漢帝過沛宮，空縣父老迎歌風。淮陰徙封王楚地，千金亦報漂母誼。丈夫富貴歸故鄉，輒有佳話垂聲光。滅秦衣繡東還日，此地想應多故實。舊交入座歎夥頤，宿怨到門懼行膝。胡爲遷史無一字，得非身敗事亦軼。要之成敗何足論，劉項曲直公道自在人。鴻門宴，縱其身；鴻溝約，歸其親。大恩乃反以仇報，平心試問誰不仁。不仁者興仁者滅，三代變局從此新。一事還堪傲漢主，虞兮能死帳前舞。笑他萬乘一戚姬，留作厠中人彘苦。何况漢社久已墟，重瞳英風尚千古。然則漢未爲得楚未失，魂魄不須悲故土。
尹制府幕中題袁子才詩册
好詩到手耐頻繙，花色冰肌雪月魂。今日藝林談此事，教人那得不推袁。
其二
曾傳麗句想風流，今讀新詩筆更遒。始歎知君殊太淺，前番猶是蔗梢頭。
其三
只因書味夙根㴱，拚把微官換苦吟。千古傳人可傳處，元來别有一胸襟。
其四
狂名狼籍大江東，謝傅憐才意獨鍾。讀到新詩鱗爪見，方知不是葉公龍。
淮隄
十里長隄柳影斜，湖河交滙水無涯。濤邊萬戶樓如蜃，井底孤城竈有蛙。難向魚鹽招隱士，空聞雞犬到仙家。是間何處堪垂釣，市上方多惡少譁。
夜宿瓜步書示老僕
京官過揚州，例必謁鹺使。爲分牢盆餘，足資旅槖匱。其始朝貴人，挾勢以取利。迨夫利權重，利在轉成勢。遂令搢紳流，俯首就銜轡。沿門拜富兒，區區覬予畀。寧同縞紵投，徒受嘑蹴意。我行到邗江，懷袖本無刺。后土祠一遊，平山堂一憩。扁舟連夜發，江干正熟睡。忽聞老僕言，主人太失計。爲客五六年，旅食憑煮字。曾無錢入囊，但有文滿笥。兹行將抵家，八口方待飼。眼見一入門，即當典襆被。染指倘弗嫌，纏腰或可冀。過屠不一嚼，謀生詎云智。嗟我豈好貧，矯情托高致。果有謝仁祖，不妨拜其賜。郗超辦裝錢，送我亦弗避。瀨女飱可求，漂母飯可寄。否則歌姬院，乞食又其次。若彼多牛翁，薰蕕臭本異。何至靦面目，向其丐餘漬。彼僅一毛捐，我已全璧棄。書生鍊骨力，要在取予地。
遊金山寺
江帆曉趁順風開，小試中泠水一杯。落葉漸多秋正老，青山無恙我重來。赴齋鸛鵲摩空下，聽法魚龍戢浪回。欲禮高僧無玉帶，空留詩句妙高臺。
抵家
扁舟到家日薄暮，燈已燃火門尚開。一肩襆被入門缷，天涯浪跡今真回。老親不意遊子到，驚喜翻恐昨夢來。趣呼廚頭速炊黍，一語未畢又屢催。不冠而揖有兩弟，几榻拂塵堦掃苔。山妻㩦女出相見，女未識父猶疑猜。斯須剪韭列寒具，濁醪過墻注滿醅。未忍遽言艱苦狀，爲我軟腳勸舉杯。亦有鄰里來問訊，齊東野語爭喧豗。眼前風味總可喜，六年抛却寧非獃。回憶孤蹤浪遊處，懷鄉日日腸暗催。豈期團圞有今夕，扶侍眉壽㩦嬰孩。人生信有在家樂，蓬茅終勝馳風埃。但得山中白石煮，何必案上黄金堆。
哭杭應龍先生墓
漬酒那禁涕淚俱，死生曾不待須臾。我歸但有徐君墓，公在曾憐趙氏孤。奔問已悲新宿草，酬恩空托一生芻。依然牀下梁松拜，無復溫言誨座隅。
其二
畏壘鄉前即墓田，望衡對宇故依然。翻成處仲經罏地，非復龎公上冢年。里社頓悲耆舊盡，姓名當以隱淪傳。曾聞送葬新阡日，多少鄰舂咽暮烟。
其三
回首湖干送别時，寧知後會遂無期。一抔未負侯芭土，三尺猶虛有道碑。此世更煩誰作誄，當年曾愛我吟詩。塚邊一掬傷心淚，滴到重泉可得知。
晤黃季游文學
素髮明於雪，窮經力尚堅。老真鄉祭酒，健比地行仙。世已輕前輩，吾猶及此賢。莫嗟身隱約，耆舊傳應編。
垂楊
垂楊依舊罨窗紗，簾幕無聲但日斜。小杜去猶非綠樹，前劉來已失桃花。紅綃枉自思公子，碧玉仍憐嫁小家。彈指鴻泥成往跡，蕪菁香裏飯胡麻。
花燭詞爲沈佩闌秀才作
午夜三霄壁月新，天孫今夕渡銀津。老顛擬作填橋鵲，判得頭童惹韈塵。
其二
記得歐陽佳話無，大姨夫作小姨夫。定知相見非生面，玉鏡臺邊喚老奴。
其三
年少才名擅一時，美人未嫁已聞知。進門要試吟紅筆，先索催妝百首詩。
其四
銜璧金釭賽夜光，流蘇聲裏見紅妝。一言要嚇他良會，今夜河魁正在房。
敝廬將圮稍事修葺詩以落成
敝廬風雨久欹斜，稱貸聊完壁立家。魯府依然仍舊貫，于門詎敢望高車。逢迎畧有三三徑，頃刻何須七七花。所慮債家來剝啄，尚無臺可避喧譁。
其二
隙地何曾拓數弓，編茅早課索綯功。客途久厭三間廨，儒行原尊一畝宮。陋稱簞瓢居巷內，貧真樓閣造空中。只愁斷手無多日，又向天涯作轉蓬。
丹徒江邨宗老采同邀食魛魚
魚形如刀厥名魛，當春作隊乘江濤。我家距江百餘里，越宿始到需冰韜。朅來遊江干，宗老治具饗老饕。漁師䋞未舉，主人釜先熬，待其出水便入庖。可憐銀鱗自珍惜，有如禽鳥愛羽毛。入䋞猶恐或觸損，條條僵臥不敢跳。〈平聲。〉澹青如卵色，無煩井華淘。遲則變白味漸失，乃知向來所食，一似飲者但餔糟。斯須登盤截寸寸，滿盤瑩潔流香膏。襯以黃芽韭，糝以青蔞蒿，對此那禁唇嗸嗸。所嫌骨鯁密如蝟，深愁入口費剔搔。秘計忽以舌橫卷，芒刺弗復留分毫。捷於分水之犀角，銛於切玉之昆刀。主人大笑非客巧，乃是厨娘烹餁手訣高。文火武火候極熟，肉已脫骨無黏牢。客聞此言良有理，不暇致謝中饋勞，夾筯如插篙師篙。一尾魚，一杯醪，沾醉不覺成酕醄。六年久不嘗此味，過屠大嚼真奇遭。何必鱸四腮，何必蠏二螯。他年歸田專爲口腹計，定須卜築來江臯。
圌山爲張世傑戰敗駐兵處
碇江戰敗火千重，退駐寧同扼敵衝。此日并難收白鷂，〈元人獲其白鷂船七百。〉前人猶擬擣黃龍。運殘疆圉危碁累，力盡忠良捧土壅。回首金山桴鼓在，曾令强寇避軍鋒。
將入都留别杏川白峯震峯諸同人
釣遊蹤跡悵難分，㩦手河梁對夕曛。貧爲一官抛好友，去猶連日飲諸君。歸期敢待成圍樹，浪跡殊慚出岫雲。今雨長安縱徵逐，共誰樽酒細論文。
登金山塔頂放歌
生不能挹浮邱袂、拍洪崖肩，又不能隨列子，御風行冷然。黄塵䠥𨇨日奔走，安得矯首凌雲烟。我過金山凡五度，昨歲始一登，又逼白日暮，不及憑高暢遐顧。今朝乃到浮玉之頂來，遊目四矚心爲開。寥空飛鳥盡在下，青冥誰掃無纖埃。不知上距大羅天邊尚幾里，但覺繁星磊落可摘三兩枚。海門東去望不極，混茫一氣雪浪堆。此中即是瀛洲方丈兼蓬萊，尻爲車兮神爲馬。忽如山僧出定遊九垓，回視憑欄之我但肉胎。臨江下瞰復殊狀，塔身如臥江濤上。倘逢罡風獵獵吹我落，不免竟入魚腹葬。振衣忽長嘯，平生空負狂。五嶽未遊一，遇險心已惶。何以更向蓮花峯頭挽鐵索，天台山上度石梁。不見古開士，懸崖撒手凌蒼茫。浩歌未終日將夕，闍黎邀我飯香積。半龕夜借蒲團眠，滚滚濤聲撼枕席。腳力已盡興轉雄，題詩驚破蛟鼉宮。聽取天雞鳴時擬再上，要看五更日出扶桑紅。
江上逢歸鴈
幾㸃春雲鴈北飛，首塗故與客相依。渡江一樣從南去，我是出門他是歸。
漂母祠
淮陰生平一知己，相國酇侯而已矣。用之則必盡其才，防之則必致其死。何物老嫗偏深沉，能於未遇相賞深。吾哀王孫豈望報，此語早激英雄心。布衣仗劍試軍職，寧但重瞳不相識。將壇未築官連敖，劉季亦無此眼力。何况區區亭長妻，固宜蓐食私鹽虀。客來轢釡似邱嫂，飯後打鐘如闍黎。獨悲淮陰奇才古無偶，始終不脫婦女手。時來漂母憐釣魚，運去娥姁解烹狗。
戲題汶上旅壁
征途日日轉勞薪，偶見夭桃始覺春。滿面黄塵投旅店，一羣紅粉看詩人。粱炊久醒游仙夢，花落難沾學佛身。爲語纏頭無長物，或將好句寫羅巾。
曉行
野店餘殘柝，荒郊已展輪。曉星明似月，古堠立疑人。邨暗猶無火，風微未起塵。擁衾三十里，味續黑甜淳。
阜城咏古
驅車曉過阜城路，偶翻逸史徵典故。當年曾出兩僞朝，楚齊先後建國步。〈張邦昌、劉豫皆阜城人，見岳珂《程史》。〉邦昌受册權一時，終廹羣議未踐阼。六等定罪尚可原，其死乃以宮掖汙。豫也叛奴讐故主，公然牧馬向南渡。未幾被廢遷臨潢，故里枉稱御莊舖。〈地有御莊舖。程篁墩詩：「居人不唾劉郎面，猶把亭名號御莊。」〉傳聞崇寧全盛時，此間王氣鬰盤互。詔斷支壟殘地脈，逾年漸覺晦如霧。後來二䜿皆不終，或亦幾先敗厥祚。斯言父老今猶傳，我思其故殊未然。秦皇曾鑿秦淮水，擬洩靈孕髠山川。黄旗紫蓋翻作讖，六朝割據三百年。拓跋欲厭壺關氣，親廵上黨盤游畋。豈知高歡來駐旅，一戰遂創霸業偏。金源亦碎蒙古石，作瓊華島徙置燕。一朝元祖入定鼎，其島適在禁籞邊。從來王霸關天意，水土安得司其權。得地若便可僭竊，是謂有地而無天。君看二䜿忝高位，國難不扶反自利。已無天理一綫存，地縱不殘豈成事。我來時正值昇平，往日妖氛久洗清。但覺桑麻景象好，黃圖三輔拱神京。
白溝河爲遼宋分界處
十六燕雲迥畫疆，高秋士馬各邊防。遂分中土方輿外，此亦前人臥榻旁。事去千年無壁壘，時清一水有橋梁。只餘史冊交兵迹，剩比鴻溝記戰場。
樓桑邨
桑蓋童童已古邱，英雄氣尚亘千秋。敵强終造三分國，士少能臣第一流。長坂安行真大度，益州詭取亦陰謀。獨憐故里終抛棄，不及歌風沛上遊。
曉起
茅店荒雞叫可憎，起來半醒半懵騰。分明一段勞人畫，馬嚙殘芻鼠瞰燈。

[book_title]卷四　起乙亥六月至丙子四月
平定凖噶爾鐃歌
皇威遠播狄鞮長，數月神兵定朔方。特與輿圖開絶軌，祁連山外總周疆。
其二
兩路分兵擣漠中，聞聲誰不敂關通。王師到處無攻戰，閒挂天山百石弓。
其三
馬前隊隊乞降人，臺琖酮漿拜路塵。幕府聽宣天語訖，齊聲說作〈去聲。〉太平民。
其四
追奔連夕走驂驔，渾脫爭泅水蔚藍。今夜伊犁河北去，真看北斗在天南。
其五
前哨銜枚去斫營，格根山下虜宵驚。虎頭番將渾身膽，廿騎摧他一萬兵。
其六
縛得單于絶塞開，累朝故事遍繙來。直從頡利成擒後，千古邊功又一回。
其七
衮鷩酬庸錫上尊，還聞優賞徧軍門。陰山六月天方雪，一日齊歌挾纊溫。
其八
尺一纔頒大雨行，爭傳解澤潤寰瀛。〈頒詔日大雨。〉那知聖主斟元化，手挽長河爲洗兵。
其九
突兀穹碑勒上庠，龜趺螭首拱天章。橋門舊有岐陽鼓，籀篆從今不敢光。
其十
塞垣不日整軍還，壯士長歌入漢關。笑把赫連刀自洗，翻嫌未帶血花斑。
戴琬草根鬭蟀圖
戴嵩畫鬭牛，尾不縮股牧童笑。黃筌畫飛鳥，頭足並展弋人誚。乃知體物未甚精，名手往往失其名。何哉此圖兩蟋蟀，意態都從抝怒出。其一剽疾性命輕，雙股屈鐵作力勍。陣前聞罵周陽五，單騎突出誓捉生。矯如秋鷹掣韝去，落處定有毛血驚。其一蓄勢伏不動，側腦凝眸伺罅縫。高墌城孤堅壁守，楊劉渡險夾寨控。偏於靜若處女時，陰鷙已具脫兔用。蓼花根下雄二豪，赤身搏戰無弓刀。一手掌地殺機起，天色慘澹風蕭騷。豈有封侯到蟲達，爲誰博進爭功高。畫家九朽始一罷，如此寫生孰方駕。豈曾諦視戧金盆，或半閒堂翫清暇。全神注入蟲身中，不覺蟲我兩俱化。何異龍眠李伯時，馬腹投胎懵不怕。戴生供奉宣和中，臂肐曾封御筆紅。當時真跡已難得，何况流傳到今日。鯽魚口裂古絹紋，更非臨自他人筆。珍藏亟入枕函秘，還恐夜深喧窸窣。
奉賀大學士海昌陳公移居賜第
槐㕔賜近五雲旁，新築沙堤一道長。恰似移家光化里，不須治第集賢坊。舫齋晝靜名花燦，書局風清古墨香。身任棟梁公已久，故應佚老有華堂。
其二
後樂情懷老未删，肯徒晏坐愛蕭閒。循墻影裏人三命，廣厦胸中士萬間。方儆處堂嬉燕雀，豈須隨地有溪山。緣知仰屋思匡贊，報國逾催兩鬢斑。
劉穆庵侍讀見余近作枉贈佳章依韻奉答
與君一别兩年過，譽我何當溢美多。少不如人將老大，才原有限况蹉跎。踰淮橘恐根將變，弔剡藤慚墨枉磨。出手詩篇蕪陋甚，豈堪研北費吟哦。
其二
寓齋迴憶共論文，風雨聯牀到夜分。得句亟催連夕和，每談必過舊時聞。螢身不照須彌頂，鳥跡終疑岣嶁雲。筆陣舌鋒堪一笑，魯連終未卻秦軍。〈余舊客君邸，與君辨《岣嶁碑》真贋及《首楞嚴》義諦，每至夜分。〉
其三
枉將辛苦學妃豨，閉戶窮經願每違。漫擬莊嚴千佛塔，尚慚補綴百家衣。鞭長難護楊雄瓿，綆短方思董子帷。旅邸喜仍鄰近在，可容鑿壁借餘輝。
汪幼泉民部新闢書室招飲索賦
一龕新搆讀書堂，人海中間儘可藏。麈尾蕭閒王謝物，㡧眉古雅宋元裝。書成側理千鈞力，捧出隃麋百和香。風趣似君真不俗，韋經家學味原長。
其二
旅邸相依歲幾更，更無形跡閒交情。披帷一笑人斯在，看竹頻來主不迎。拇陣轟催浮白捲，手編精校殺青成。〈時方編司空師集。〉應添此地聯牀話，我本通門老弟兄。
觀雜耍二首
其一　幻戲
飛舄作鳧石成羊，蹇驢摺疊收巾箱。古來仙人往往弄狡獪，豈知能事乃竟出駔儈。躶而向客露裲襠，此中安得複壁藏。妙手空空向空撮，斯須現出般般活。膽瓶風暖花霏香，甆盌泉清魚唼沫。或設肴核飣盤匜，巨棗如瓜藕如雪。觀者不知何處來，傳有鬼運如輿儓。問渠擅此驅使百靈訣，何不搬取銅山奪金穴。竊鈎應可積滿籝，胠橐不須持寸鐵。答言此技貽自漢左慈，非己所有莫致之。乃知雖具神仙彈指術，只供寒乞餬口資。
其二　象聲
春山畫眉一兩聲，間關百囀多新鶯。枝頭凍雀啅曉晴，呢喃燕語圓而輕。復有格磔無數鳴，聞者疑入深山行。豈知乃出三寸不爛舌，頓使庭齋變巖穴。忽焉荒雞腷膊亂柝喧，深閨夢醒翠被溫。猥媟不防耳屬垣，但見滿堂坐客悄然靜聽俱無言。神哉技乃至乎此，信有繪聲工繪水。偃師之舞優孟衣，不遇以目遇以耳。得錢歸去矜擅場，沾酒不惜傾其囊。笑語妻兒吾舌在，何必彈絲吹竹調宮商。
元日早朝即輪直內閣
千行鵷鷺集初寅，肅聽鳴鞭拜舞勻。玉燭星雲三殿曉，珠杓雨露九天春。笙璈響入和風度，旗繖光涵旭日新。朝罷獨趨輪直地，早欣發筆寫恩綸。
其二
紛紛冠蓋出東華，蜀直深嚴靜不譁。曠樂遥聞三部伎，御香猶繞五雲車。筆端詩句珠爲唾，天上樓臺玉作家。心跡雙清誰得比，風流應付畫家叉。
初二日大雪寓齋夜坐有懷耐亭用東坡韻兼索同直賀舫葊錢敦堂同和
把酒方期候月纖，忽看雪挾朔風嚴。卧袁門外無今雨，歌郢場中有昔鹽。頗稱清言霏玉屑，何當白戰比風簷。素心偏隔過從跡，歎息鴻泥指爪尖。
其二
紙窗岑寂自塗鴉，未駕西郊觳觫車。影傍宵孤燈不穗，夢經寒壓筆無花。閒輸灞岸騎驢客，遠憶江邨賣酒家。白戰詩成慚未好，諸君莫惜手同叉。
題肅本淳化帖
淳化天子盛文物，愛古墨寶勤搜羅。摹之秘閣棗木板，侍書王著精編摩。世惟此帖刻最古，亦惟此帖刻最多。當時禁本已難得，潭州絳州石各磨。泉汝臨江利州路，後先鈎勒校磔波。紹興又鐫國子監，神理漸失招詆訶。何况近代屢傳刻，一佛化作千百魔。譬如畫家寫生法，須見美人描翠蛾。後來人去但留畫，翻從畫裏求嫦娥。曷怪形存意態失，甚或新婦變爲婆。傀儡索然生氣盡，劣到假面方相儺。此本傳自明肅府，憲王跋尾無淆訛。明祖當日封愛子，錫鎮國寶傳山河。龍膽壺搜碧澥島，鳳喙巵採丹山阿。就中銀錠帖第一，垂之竹矢兌之戈。錦贉繡褫白玉匣，重逾介圭綠綟緺。文孫雅意惠來學，妙選賓友相切磋。百四十四富平石，鋟成肥瘦心手和。太史紙刷幾筩蠟，君房墨碎千丸螺。幅完善應繼定武，字秀勁豈論頭陀。中藏筋骨有盤鬰，旁出鋒穎無沓拖。大壑泉奔渴騏驥，新硎劍斫生蛟鼉。古意尚可燈取影，成法未煩斧伐柯。較他裝潢碑洞物，相去奚啻荑稗禾。傳聞平凉昔叛亂，欲作礟石守賊窩。有僞官以詭詞對，得免迸落荒山坡。始知名蹟良足貴，雖非文士亦護呵。繄余臨池學故淺，空買石硯研灘哥。忽購得此喜過望，晴窗一日三摩挲。響搨不辭揩眼暗，畫肚時復坦腹皤。追摹鐮鍔透側理，展拓筆力書擘窠。所嫌腕弱但塗蚓，敢詡墨妙堪籠鵝。數典聊爲誌緣起，傑句殊愧石鼓歌。
戲贈王露仲舍人
年少才名迥絶倫，况如騎省好風神。孟陽甚欲同車去，只恐招他擲瓦人。
次韻酬袁子才見寄之作
早脫朝衫作野樵，雲煙滿塢養心苗。才名未肯將官換，好句還應仗福消。技有鼻傷非郢斵，音無肉味是虞韶。何當一訪隨園去，鴻爪雙雙跡互標。
顧襄臣秀才自津門過訪
百里津門碧水隈，相思常擬櫂沿洄。故人恰共春風到，冷宦惟餘舊雨來。童律文章慚退筆，僧寮燈火記深杯。與君異姓爲昆弟，一握能無笑口開。〈記庚午春天津試事。〉
贈耐亭
長安名士多於竹，徵逐名場車擊轂。嗟我迂拙百不交，獨愛虞山邵老六。邵君才望不可當，衆鳥叢中一立鵠。頭龍季虎耀門第，〈君昆弟皆翰林。〉百賦千詩森卷軸。蓮花如面更風流，不枉人間六郎目。我才鹵莽不適用，塵羹塗飯漫撈漉。兔園數册邨學究，牛角一編老耕牧。勞薪斵軫音帶焦，退筆作花穎愁秃。較量事事不相敵，高下豈但山與谷。一朝忽作莫逆交，儤直省垣日相熟。不嫌牛驥同櫪槽，旋更蚷蛩共頭足。偶論文藝輒移晷，每和詩句必累幅。三日一面猶嫌疎，中間時復共一宿。同牀直欲禁各夢，噴飯何妨笑捧腹。舌本時吐成瀾翻，衷旗欲藏無壁複。屈指生平素心幾，不得不推此君獨。吁嗟乎！人生得一好朋友，兹事亦關命宮福。平時索居寡所諧，只把古人對面讀。呼之不出招不來，掩卷蒼茫時一哭。無端投契得佳士，從此人間有追逐。且糴太倉米五升，更覓滄洲酒一斛。時赴邵老同襟期，倚醉高吟聲撼屋。
戲書周小史扇頭
年少周郎二十時，藐姑冰雪見標姿。祗應明月梨花夜，晏坐凝香對奕棋。
其二
出山泉去滿山空，寂寞鴻都第一宮。五百仙人齊悵望，樵陽館裏失金童。〈郎曾爲道士。〉
其三
不煩京兆畫來匀，蛾綠天然秀可飱。眉史倘增新樣子，江南一角遠山痕。
其四
一串歌珠字字圓，何當來伴柘枝顛。子淵近有新僮約，不許牽牛下聘錢。
園居七首
少小愛林泉，願深力未遂。必待買山錢，始樂仲長志。自顧此腐儒，爲期恐猶未。朅來尚書塢，一龕得高寄。平池涵碧虚，層巒聳蒼翠。主人方勤勞，儤直承明地。晨出暮始歸，弗暇享清閟。一笑落吾手，客乃居主位。似乎造園時，已預爲我置。蠶績蟹有匡，古原有此事。
其二
人在積氣內，如魚在水中。一呼一吸間，息息相流通。所以居此身，須遠垢穢蒙。六街車馬地，路塵如飄蓬。獨兹境最清，豁然隔霧雺。濃綠晝陰陰，飛翠朝濛濛。涵喣於其內，心神爲之融。始悟學道人，必住深山空。
其三
微雨過林端，楚楚出新碧。端居靜無事，即景偶尋釋。窗前無數花，一時齊副坼。同是一氣發，胡爲異紅白。蚊蝱本化生，非有卵與核。胡爲年年化，形質不改易。燕蝠同其類，何乃殊旦夕。雀蛤判其族，又何互體魄。芸生信蕃變，物理渺難格。但覺化工妙，觸處皆奇迹。
其四
有客忽相過，㩦手山之巔。清風何處來，衫袖爲翩翩。藉草坐嘯咏，山山綠陰連。空翠不可掇，但覺凌蒼然。好鳥時一聲，啼破深林烟。坐久屢移晷，茗甌瀹新泉。文楸一局棋，相對樹影前。墻外有見者，共驚爲神仙。
其五
澄泓曲池上，最好朝氣清。其奈睡起遲，日光滿池明。烟痕散樹色，露華晞荷英。惟見數游鯈，噞喁水面萍。曉景倏已失，頃刻不可爭。平生性躭懶，萬事落後行。尋樂且如此，何况功與名。
其六
無功記醉鄉，子瞻記睡鄉。二鄉並佳境，畢竟何者良。我飲慚小戶，涓滴便發狂。不荷劉伶鍤，惟得希夷方。背癢如有期，午輒思偃牀。似醒非醒間，神魂澹悠颺。翻覺漆園叟，化蝶多一忙。頻申睡起遲，餘甜味猶長。乃知古人語，高臥稱羲皇。竟合廢麴糵，來共炊黄粱。
其七
今我所居堂，昔之藏嬌院。有客戲語余，惜哉今不見。笑謂客何愚，代序去若箭。使其猶在時，紅顏亦已變。皤然春夢婆，君將唾其面。否則嬋娟姿，慣侍黨家宴。見此窮措大，亦豈有餘戀。不如即目前，行樂隨所便。名花與異書，十倍美人艷。
金魚
漢唐以來無金魚，有之實始北宋初。六和塔下逐臣咏，子瞻繼往投齋餘。〈咏之自蘇子美始，見《冷齋夜話》。〉此地何年移種至，大者尺餘小寸計。軀分赤黑尾單雙，多少漁人擅其利。種方豈本龜蒙經，飼法如工馬塍藝。凡魚無不愁遭烹，爾獨以色榮其生。極目未識江湖樂，托身偏傍几席清。碧玻璃盌一晃漾，金光閃出紅霞明。夜分更映燭輝徹，隊隊活影浮空行。爲得主人意矜寵，自覺文采超羣英。唼泉如賜仙掌露，得餌擬餐大官羹。居然品格日驕貴，奴隸魴鯉儕鯤鯨。噫嘻乎！爾魚且勿誇得地，毋乃專憑色取媚。爾不見蛟龍豈以鱗甲奇，出能爲國甘霖施。斯須慰滿蒼生望，旱苗枯卉皆華滋。不然碧海遊汗漫，詎肯供人作戲玩。
裘少宰師寓園新葺樓居奉題二絶句
層簷高敞欲凌虛，鄴架圖籤杜庫書。共說先生有仙骨，故應天半結樓居。
其二
結構居然萬斛舟，錯疑思曼陸居浮。南風六月濃陰裏，四面松濤作海流。
同耐亭郊行
草綠裙腰到稧辰，相邀勝侶去尋春。波空有影凌羅韈，塵軟無聲碾畫輪。柳絮前身原蕩子，桃花對面有佳人。誰知衮衮長安陌，着此蕭閒兩角巾。
題百體壽字
昔人造書本物象，仰觀俯察皆師資。自從鳥跡興思後，依類肖形日漸滋。垂露偃波取殽列，鵠頭虎爪倣走飛。錯刀懸針器什樣，轉蓬倒薤草木姿。以及星雲禾藳穗，麟鳳鼠兔蟲魚龜。西秦八體漢六體，掎摭未備多闕遺。韋仲審定九十一，功曹九法更益裨。自兹百體有成數，合寫實始庾元威。采墨各半妙結搆，屏風十疊光陸離。當時未作稱祝用，但供玩賞侈幛帷。此幅何人所撮輯，一壽字以百體爲。旁搜廣摭極繁賾，爰歴倉雅靡不窺。秘刻窮探舊碑碣，奇款遠攷古鼎彝。就中亦有杜撰筆，世無可證聊相欺。森列素紙徑八尺，整娖不用闌烏絲。或莊嚴如聳樓閣，或屈曲似盤蛟螭。或䙰褷開金翠羽，或婀娜搖琪花枝。巧製古來未經見，文房譜系罕及之。相傳前明張御史，〈名斆，見《湧擅小品》。〉得自渭陽舅氏貽。邇來臨本漸傳播，多取吉祥介秀眉。我笑掇拾猶未廣，額限以百嫌畫錐。世間若有百歲老，將此持贈定不怡。曷弗兼收到近代，更復旁索及遠夷。君不見契丹損隷神册製，金源倣楷希尹垂。西夏番書創國主，蒙古新字造帝師。其他羌戎代木刻，驢脣蝨吒咸紛披。浮提幻人壺貯墨，婆羅字母音貫辭。佉樓剏畫演貝葉，勃泥進表寫木皮。白善粉描甘孛智，精鑌刀鍥馬八兒。詰曲舌人說不到，龍鬼八部能通詞。是皆博學所不廢，旁行左轉各異宜。編摹尚可數十種，增補壽數逾期頤。生綃丹碧排磊落，傳之藝苑亦一奇。
題畫
沿溪一茅齋，老樹出屋頂。采藥人未歸，野鷺踏孤艇。
其二
秋水渚蓮落殘，夕陽沙鳥飛去。漁歌欸乃一聲，人在蘆花深處。
其三
薄暮蕭齋下，高人相對閒。夕陽紅不盡，楓葉滿空山。

[book_title]卷五　起丙子至丁丑
軍機夜直
鱗鱗鴛瓦露華生，夜直深嚴聽漏聲。地接星河雙闕迥，職供文字一官清。蠻箋書剪三更燭，神索風傳萬里兵。〈時方用兵西陲。〉所愧才非船下水，功聯虛忝侍承明。
其二
清切方知聖主勞，手批軍報夜濡毫。錦囊有策兵機密，金匱無書廟算高。樂府佇聽朱鷺鼓，尚方早賜紫貂袍。書生眊筆慚何補，不抵沙場斫賊刀。
下直同潄田秋帆諸人郊行即事
油碧車輕度軟紅，看花喜有素心同。一春晴雨常參半，三月寒暄最適中。芹沼泥融銜燕子，柳塘水漫浴鳬翁。清遊不在彈章例，莫便驚他御史驄。〈路遇廵城御史，故云。〉
其二
雨過青圻淨麴塵，出郊人馬共欣欣。班輪隻日餘雙日，春已三分過二分。蝶趁衣香芳草路，鴉銜祭肉夕陽墳。郊行景色真堪畫，只少擔瓶一老軍。
遊檀柘寺
蓮漏聲中轉六時，山房春靜日遲遲。龍妝老叟時聽講，鶴被仙人每借騎。礙石竹多旁出筍，交柯樹似寄生枝。何當結夏來趺坐，清簟無塵一局棋。
其二
紅塵斷處有烟蘿，澗水溪雲另作窩。佳境每難題句好，名山偏是住僧多。幾雙蠟屐懷遙集，一領藍衫唱采和。棕拂蒲團閒省記，前身似作此頭陀。
題美人春睡圖
海棠春暖正微醺，午睡聊收繡線紋。香篆碧縈魂一縷，枕痕紅透肉三分。畫師何處窺曾見，侍女私相語弗聞。且莫真真喚名字，夢中或已去行雲。
出古北口
鎻鑰憑天險，因山戍壘成。千盤蛇陣勢，十萬馬蹄聲。隘比函關扼，危如劍閣行。時清無警備，不用怯長征。
青石梁
鑿翠開馳道，摩雲有石梁。路需梯設級，山似劍排鋩。絶塞射鵰手，深林餧虎倀。憑高攬形勝，秋色正蒼蒼。
山田
谷處田畦少，刀耕徧土岡。種偏宜燥冷，區不計圓方。苦旱澆憑雨，防寒種向陽。滿篝應報汝，瘠土最民良。
木蘭
形勝興桓壯，盧龍左界偏。芻蕘靈囿啓，羽獵上林傳。境是無人處，天留太古前。風雲千嶂合，霜雪九秋先。花草無名字，川原絶火烟。〈木蘭內無田廬。〉孕孳蹄角富，儦俟友羣連。獸簿書難盡，魚麗陣可聯。周阹歸禁籞，甌脫稱遊畋。地紀諸番獻，〈本蒙古地，康熙年間獻爲圍場。〉人供大獮虔。千三百騎集，四十九旗編。〈塞上蒙古編四十九旗，每歲出千三百騎士打圍。〉屬國東西尉，名王左右賢。軍容分隊肅，殺氣合圍填。較獲量山谷，頒鮮論髀肩。祭貙原古典，表貉寓兵權。悉率兼戎索，來同陋甫田。黃圖仍近甸，紫邏接遐邊。扈從叨榮遇，慚無五柞篇。
登畢爾哈爾巴齊達巴罕
清晨緣麓上，到頂已斜曛。回看下方雨，卻迷來處雲。路如蛇不斷，人似蟻成羣。小憩盤陀石，勞深覺易欣。
巴顔溝大雨梅秋竢舍人馬爲雷擊死歌
巴顏溝前雨浩浩，没髁泥深一尺潦。蟄雷脚底忽然鳴，怪事都官馬僵倒。此馬隨君到甌脫，人馬共命冀相保。凌晨渴飲長城窟，竟夜疲走塞山堡。一束芻寧啖地黃，三品料孰飼脯棗。未有錦韉横腹腰，也無金羈絡頭腦。行步甘讓鮑驄工，冶遊每愧陸騅好。駑駘名任聾蟲呼，斑駮身同頳魴槁。悲來還作伏櫪鳴，倦去自嗟識塗老。秃尾已髠似叢篲，亂鬃不剪若蓬葆。終日骨立峯崚嶒，有時足蹶碓舂擣。猶然䠥𨇨爭跛貓，未敢踶囓效嘬蚤。戀棧雖受圉師憎，銜橛寧教主人惱。不知所坐是何罪，乃煩霹靂速誅討。世間何限剛惡駒，覂駕跅𧿇逞雄矯。彼不受殃此遭禍，此事殊亦欠分曉。得非雨師亟行雨，借之乘雲向蒼昊。豈知此馬非駿物，那得排空疾如鳥。若使竟教衛公騎，不免累及龍宮媼。出門想犯壬申忌，卜日定欠戊庚禱。耐鞭忍抶甘服勞，不料尚遭非命夭。獸醫相視難下藥，騎奴竊喜免剉草。死骨敢冀懸購金，敝帷并無渴葬藳。銅䥶窶子果腹饞，玉爪飢鷹啄肉早。熱風吹定聞狗臊，赤日炙應作魚薧。活時只值數百錢，生死同價何足道。獨憐吾友倚爲命，晨調轡銜夜廵皁。鞍瘡淺深常撫摩，豆顆多寡必稽考。一朝如蟨失蛩蛩，淚落殘芻痛懷抱。躑躅自笑無脚蟹，奮飛仰羨肅羽鴇。駒轅誰與贈脱驂，蟻封徒惜親教駣。會須短策跨蹇驢，贏得人呼瘦賈島。
山行
青山紅葉晚秋天，溪壑生平得少緣。老樹自燒根出火，斷崖被嚙石穿泉。境難留處惟題句，人未來時或有仙。歸語妻孥莫相勞，此行也勝剡溪船。
擬秋獮應制
大獮行邊輦路清，塞垣風緊峭寒生。九天秋肅貙劉信，萬帳宵嚴虎衞兵。上駟別羣棚烙字，頭鵞驗獲箭書名。太平肄武軍容盛，雙纛黃龍矗幔城。
其二
路入周阹水木華，茸茸軟草不飛沙。地包邊塞逾千里，人集華戎共一家。衞士割鮮燒榾柮，名王行炙奏琵琶。盛朝校獵成年例，石鼓岐陽豈足誇。
扈從木蘭途次雜詩
少小生江湖，未嘗習騎射。一官忝樞曹，秋獮得扈駕。結束服袴褶，經營具鞍靶。跨馬出嚴關，百里爭一瀉。時還亂流渡，或馳峻坂下。藉草爲重茵，列帳作廣厦。居然幽并兒，據鞍忽自詫。
其二
峩峩南天門，巖巖古北口。一髮通番落，岡巒互環紐。當其扼隘處，兩馬不容偶。胡爲明中葉，往往敵騎蹂。瓦剌僅餘孽，朶顏亦小醜。篳篥時一鳴，空壁輒反走。當時諸將帥，守關者誰某。我朝溥德威，地盡九垓九。保塞諸蕃戎，弭帖如畜狗。方供使臂指，寧煩顧腋肘。在德不在險，古語良不朽。
其三
言入木蘭道，極目無人烟。鴻濛闢不盡，留此太古天。萬山互盤紆，重重相鈎連。不知幾千里，疑到天盡邊。我行蒼翠中，恍覺非人間。遥巖發高雲，幽壑鳴流泉。誰信區脱地，清景爾許妍。聞昔本戎落，處處列幕氊。輸誠徙游牧，獻作周阹圓。山川真面目，遂乃現其全。山靈如有知，應慶遭際緣。
其四
午正趣〈入聲。〉安營，幔城宮殿肅。斯須城外地，萬帳一齊矗。寧復審向背，亦莫計横縮。紛錯如犬牙，歴亂若蠶蔟。其間往來處，百折路迴複。黄昏退直歸，言尋氊廬宿。轇轕纏鞅絆，横斜臥車轂。偶然迷失道，一迷恐不復。盲人騎瞎馬，竟夕歎躑躅。
其五
安營無常所，一夕輒一徙。堪笑擇地者，盡力爭尺咫。似欲作世業，永以貽孫子。輜重未及來，爭先佔基址。立幟標四陲，務欲恢疆紀。畫地成鴻溝，分界嚴彼此。忽有後來人，闌入欲棲止。驚如寇入邊，憤如師摩壘。奮身起相抗，攘臂誓相死。同壤爲仇讐，必逐然後已。日暮就帳宿，臥席暖方始。又欲爭前途，棄之若敝屣。安肯爲少留，連夜拔帳起。
其六
車轂循軌行，駝馬銜尾渡。雖有千萬隊，按程可畢赴。胡爲各爭先，凌躐奪前路。每當徑最狹，趨之尤若騖。豈知勢所限，一束無不住。嗟此阻窒時，譬噎當急吐。又莫肯稍退，寧可使兩誤。靷絆亂糾結，輪蹄競盤互。相守瞋目視，相嚷沸脣呼。可憐先到者，躊躇屢迴顧。輜重不得來，行李安所措。日晡未具炊，夜深猶坐露。本爲貪便捷，誰知轉遲暮。欲速則不達，此理竟孰悟。
其七
隨營有行市，居奇者何人。車駝捆載來，物以罕見珍。一日長一價，炊餅如錢輪。酒瓶屢加水，菜把須論緡。就中只牛肉，價值差平均。曰無轉輸費，驅而殺其身。嗟我雖老饕，覩此忍入脣。藜羹脱粟飯，聊以度夕晨。僮僕竊訕笑，聞之不敢嗔。
其八
巍巍達巴漢，〈蒙古語，嶺也。〉其高不可計。百折到其巔，自辰已及未。萬馬氣一喘，彌天作雲沸。捫星仰歇息，迥立蒼霄際。卻望四山齊，翻如在平地。平地所來處，窪作溝渠細。步移輒換形，境變乃易位。適從山下觀，山凸而上鋭。今來山上觀，地凹忽下墜。一凹一凸間，生我顛倒智。
其九
冰蠶不知夏，夏蟲難語冰。豈知一日間，四時之氣并。五更起蓐食，抗手寒凌兢。鼻息結在鬚，滿口生冰稜。日出漸回暖，吳綿正相仍。不覺亭午來，歊陽當空蒸。隔幕炙我背，力透布兩層。少焉夕陽下，復趣寒衣增。始知乾坤大，氣候各異徵。書生坐燈窗，寒燠詎足憑。冬裘而夏葛，界限徒硜硜。
其十
熱河形勝區，鬰鬰壯宮殿。風雨所和會，諸番入朝便。豈惟衆蒙古，從獵歲叨宴。邇來覲遠夷，先後集重趼。天馬大宛徠，名刀大食獻。皆從萬里外，來自効屏翰。皇哉大一統，方軌真莫限。時會當郅隆，盛事成習慣。試與披往籍，何代無邊患。遠戍疲踐更，長征困傳箭。乃知今所遭，實千載僅見。
其十一
言過廣仁嶺，是夕天微茫。雪片大於掌，打我兩頰旁。少焉天將曙，清風生虛凉。曉色與雪迸，晃漾疑月光。層巒叠巘間，積素相低昂。登高一遐眺，自顧驚以惶。朗朗行玉山，此豈我敢當。得非化爲仙，上清從玉皇。路過瓊瑤島，身騎白鳳凰。
哭舍弟汝明
于役在塞垣，池塘夢頻噩。到京接家書，頓欲喪魂魄。初疑信未真，覆視耗已確。嗚呼弟遂死，慘變良可愕。嗟我兄弟四，幼孤渺無托。弱冠我授徒，館穀僅升龠。可憐叔與季，待哺似雛雀。惟汝年差長，勞瘁不得卻。家貧難讀書，去雜傭保作。宵眠獨速衣，晨躡不借屩。負擔腫到背，奔波胝生脚。芻因牧羊供，鞭以叱犍著。没髁深淖旋，卷舌凄風嚼。悲哉同氣中，荼苦汝尤劇。我時雖客授，近不越城郭。爲擕季弟偕，教讀課研削。無何予季殤，已痛一个弱。爰賦遠遊篇，求祿向京洛。汝年正二十，奉母守寂寞。惜别勢益孤，居窮境彌惡。雖寄賣文錢，遲速不可度。竛竮搘門戶，黽勉措藜藿。身如一足䕫，趻踸成獨躍。客中每念及，汗浹顔面怍。浪遊五六載，節縮持牡鑰。筆潤趙壹囊，銖積陸賈槖。前年始南歸，團圞引康爵。薄田繞基買，矮屋連墻拓。兼爲汝娶婦，合卺瓦盆酌。非曰驟富豪，庶救舊蕭索。置酒老母前，相顧一笑噱。我也尋赴官，儤直入綸閣。還擬儲薄俸，爲汝生産擴。少游守墓懷，何點棲山約。庶幾室苟完，足以老巖壑。孰知遽無祿，早掩一邱貉。迴憶孤露時，飄搖燕巢幕。今幸比齊民，稍識有生樂。并此不獲享，賦命抑何薄。身後况無兒，髽婦奉烝礿。此亦未了事，不瞑目應矐。更愁倚閭人，髩已霜雪皭。垂老翻哭子，精神益銷鑠。吁嗟乎我生，胡爲罹此虐。悲來中夜起，百感亂糾錯。兄弟廿餘年，虛作常棣蕚。生罕同枕被，死未視湯藥。骨肉有如此，曾何異隔膜。旅館一穗燈，嚴更數聲柝。題詩寫哀痛，筆與淚俱落。
尹望山制府入覲春和相公屬余代作詩相謔公將行賦此解嘲
草檄陳琳半爲人，少年口孽積來頻。瓣香自向公前懺，菩薩低眉本不嗔。
題王麓臺畫册
淺草如梳綠髩絲，輕藍初渲隔年枝。杖藜獨步溪橋晚，人在東風二月時。
其二
春江囓孤城，畧似潯陽郭。千檣候潮信，爭向烟中泊。一櫂蒼然來，磔磔橫江鶴。
其三
樵徑一綫，不斷如蛇。白雲忽起，山腰被遮。中有仙源，春水桃花。
其四
村屋烟如羃，山田雨可犁。綠陰深密處，定有鵓鴣啼。
其五
前溪新漲尺餘，渡水一僧失脚。松下獨坐晒衣，垂頭如雨中鶴。
其六
路從何處入，雞犬白雲邊。屋似蜂房掛，人如蟻磨旋。化人城是幻，福地籍皆仙。應有丹砂洞，將尋葛稚川。
其七
一抹閒雲澹遠空，扁舟容與靜無風。滄江不改春潮綠，已有霜楓一葉紅。
其八
凉風颯然來，適與滄波遇。蒼葭蕭蕭意，漸上疎柳樹。野渡空無人，孤舟自沿泝。
其九
籬邊菊花，放兩三枝。顧影獨酌，寂如枯棊。落葉不掃，秋風捲之。
其十
危崖如積鐵，嶄絶無樵路。上有瀑布飛，松頂白如鷺。
其十一
晚照散五色霞，寒江剰千尺岸。昏鴉結陣遠歸，也似鴈行不亂。
其十二
山氣曉逾清，寒光一夜生。朔風吹雪滿，老樹著花明。巖角微茫影，冰稜确硌聲。渾宜蠟雙屐，朗朗玉山行。
元日同顧北墅舍人直宿禁中邀申拂珊京兆劉荆川侍御陳玉亭員外馮魯巖王潄田梅秋竢賀舫菴畢秋帆諸舍人和韻
絳殿叨隨待漏班，朝元留宿五雲間。春從天上來尤早，官在年初事最閒。玉琯音聞仙樂奏，金盤饌出御廚頒。不因儤直深嚴地，酬應何由謝往還。
西厰觀烟火
晚直郊園月未斜，昇平樂事覽繁華。九邊塵靜平安火，上苑春催頃刻花。跋浪魚龍烟是海，劈空雷電礟爲車。歸途尚有餘光照，一路林巒映紫霞。
新得一僕錢姓頗能詩書以譽之
人間何地不生才，小史錢郎解别裁。紅藥階前掌書記，看他欲並郤方回。
其二
匡鼎談詩了了知，靈心慧眼少年時。笑他白傅空佳句，只解龍鍾老嫗頤。
其三
數典居然記事珠，便便腹笥笑空疎。師丹不怕老多忘，自有隨身行秘書。
其四
執經問字辨縱横，講授依然弟子情。他日歸田倘扶醉，舁轝煩汝當門生。
食田雞戲作
貧官日咽酸鹹虀，忽聞廚頭將割雞。亟呼爨婦問特殺，並非羽族鵞鳬鷖。乃是一羣脰鳴種，縛來輩輩指爪齊。惜哉皮已去，青黽黃𧋷無由稽。於焉商食單，芼薑淬酒醯。速趁出𨫼熱，芬烈朶我頤。不暇致詰官與私，遑問東行者雄西者雌。就中兩股尤瑩潔，想因跳躍暢在肢。蠏𩪋出肉淨無骨，雉臆作脯肥不脂。此物本兼水陸産，固宜味擅二者奇。有客輟箸前致辭，此豈足供口腹資。其類雜虺蚓，其性汙草泥。有時脹作白出闊，彭亨大似董相臍。曾聞長吉食之瘦，寧免形如飯顆杜拾遺。我笑謂客不必疑，請爲數典語客知。嘗攷康成註蟈氏，上供御食始漢時。〈《周官·蟈氏》註云：「今御所食蛙也。」〉并偕羔兔薦宗廟，丞相擅减且被譏。粤人更嗜疥滿背，相戒勿脫錦襖披。抱竿羹成誇大饗，貴過斑鷓玉面貍。由來雋味在翹肖，何用猩脣貛炙熊蹯胹。君不見鼠名家鹿漬以蜜，蛇字茅鱓剔作絲。土筍登盤即曲鱔，翅鰕入饌維螽斯。况兹申潔水樂令，濟饞都尉職所司。輪囷雖同蝦蟇醜，孳孕實共魨魚滋。與其去聒焚牡蘜，何弗侑飽炊扊扅。如客所言太拘忌，毋乃井蛙之見陋可嗤。
偶閲元人吳贊甫集有齋中雜詩戲次其韻
其一　焦桐
煮鶴幾同厄，淒音按指開。依然流水調，似帶積薪哀。至美無完璧，孤生有劫灰。虧他人爛額，辛苦救焚來。
其二　蠧簡
書籍渾何味，鑽研恐慕名。高文咀嚼敝，疑義穴穿生。直與儒同腐，豈真仙可成。補亡勞末學，共拾唾餘爭。
其三　殘畫
漫說千年絹，丹青蹟漸凋。空廚煤尾罥，老屋冷風飄。寒具知誰汙，真容待再描。轉深懷古意，齋牓欲名蕭。
其四　舊劍
斂盡冲霄氣，摧藏幾歲年。尚鳴孤客畔，曾按大王前。櫑具徒裝玉，鉛刀轉值錢。摩挲悲繞指，越石感懷篇。
其五　破硯
無端驚瓦裂，豈擲鄭畋頭。圭角身餘幾，烟雲氣欲收。瓜分同墮甑，黍缺羨純鈎。盾鼻差完在，無須草檄愁。
其六　廢檠
擎燈期吐燄，投暗竟何心。力已焚膏盡，功曾照讀深。老應墻角棄，寒伴漏聲沉。紅燭誰家院，紗籠護不侵。
其七　塵鏡
負局人難遇，菱花漸掩輝。涵空虛者實，照影是耶非。霧重看花暗，雲深漏月微。深閨倦梳洗，祗卜遠人歸。
其八　斷碑
貞珉原易泐，名蹟此偏真。缺陷誠留憾，摩挲尚有神。銀鈎安可續，玉枕轉嫌新。世已稀唐刻，何論漢與秦。
哭午巖先生
耆舊凋殘痛若何，閩天南望淚潛沱。功名步似緣橦進，著述身常對墨磨。宿望漫推名士重，壯心猶傍老年多。劇憐甥館人遥隔，執紼無從助輓歌。
南天門
峽束青冥上，嚴扃構泬寥。天惟通一線，星可摘三霄。路鑿鉗椎苦，峯排劍戟驕。控臨戎索大，拱衞帝京遥。狹僅容單騎，驅難並兩鑣。地形愁倒馬，風力稱盤雕。險叶泥封谷，危如棧架橋。時清無戍壘，巖迥有僧寮。捲幔霏空翠，炊廚拾斷樵。鐘魚聞上界，沆瀣吸中宵。雲族漫爲海，山支湧似潮。平生登覽興，我欲馭輪颷。
山塢
山塢人家僻，居然石隱流。燒畬耕用火，汲谷飲多瘤。保社常防虎，爲農敢佩牛。翻嫌太淳樸，不識白雲幽。
行圍即景
其一　虎槍
白褂朱纓虎槍客，手執長槍尋白額。長林豐草何處尋，幸其出没有常跡。入山偵視得其處，乃伏叢薄密伺隙。數人山後驅虎來，虎亦驚走向藪澤。伏者挺槍當其衝，人虎此時共一厄。注目槍尖不看虎，但看槍尖一片白。知是虎膺非虎脊，舉槍便刺不更擇。虎哮而起死相格，人虎空中互跳躑。斯須攢刺虎不支，抝怒賫恨洞胸膈。䭾歸獻獲帷宮前，臊氣薰蒸血狼籍。中涓傳旨催賜金，孔雀修翎長一尺。亦有身手遭虎傷，重者肢體輕膚革。吁嗟此獸誰不畏，乃獨以虎爲職役。職虎遂與虎爭命，足徵國家威令赫。豈徒力過斬蛟勇，實乃心比當熊赤。以死奉職不敢辭，此意真堪使赴敵。
其二　相撲〈以手相撲，名曰布庫。即古角觝之戲。〉
黃幄高張傳布庫，數十白衣白於鷺。衣纔及尻露裲襠，千條線縫十層布。不持寸鐵以手搏，手如鐵煅足鐵鑄。班分左右以耦進，桓桓勁敵猝相遇。未敢輕身便陷堅，各自迴旋健踏步。注目審勢睫不交，握拳作力筋盡露。伺隙忽爲疊陣衝，擣虛又遏夾寨固。明修暗度詭道攻，聲東擊西多方誤。少焉肉薄緊交紐，要决雌雄肯相顧。翻身側入若擘鷂，抝肩急避似脫兔。垂勝或敗弱或强，頃刻利鈍難逆睹。忽然得間乘便利，拉脇摧胸倏已仆。勝者跪飲酒一巵，不勝者愧不敢怒。由來角觝古所傳，百戲中獨近戎務。技逾蹴毱鍊脚力，事異拔河供翫具。國家重此有深意，所以習勞裕平素。君不見教坊子弟也隨行，經月不陳默相妒。
其三　跳駝〈趫足者躍過駝背。〉
明駝身高八九尺，人欲騎之駝屈膝。是誰捷足矜跳騰，曲踊能向駝身越。如丸脫彈決而起，如水經搏躍而出。翩然驀過駝背來，不著駝毛一毫忽。自起至落二丈餘，到地植立仍不蹶。老駝不解人何故，似騎非騎歇非歇。但見背上雙鳬飄，捷於猿猱健於鶻。越河跳澗只横跨，度索緣橦尚踏實。此獨絲髮無所憑，自向空中逞跳擲。海上漫傳着翅人，軍前已掩拔距卒。緣棧定覺履險平，攀堞會見先登疾。得非曾住深山中，日從劍仙學鍊骨。旁觀咋舌咸歎詫，駝背有峯高突兀。昔聞超海今超山，怪事應補諾臯闕。
其四　馳馬〈番少年騎馬廿里外，聞營中礟聲，疾馳而來，先到者爲上。〉
生長戎番事畜牧，騎射精能擅所獨。詐馬筵前獻技來，不賭身强賭馳逐。結束鞍轡拴鞅絆，要使兩足膠馬腹。距營廿里按隊排，屹立不動力預蓄。忽聞營中礟一聲，齊著先鞭鬭誰速。平蕪草淺無纖塵，四蹄如風雙耳竹。可憐此人與此馬，併作一軀但異肉。線蛇迅掣閃電光，餓鴟連叫離弦鏃。不及兩刻已到營，詘然而止若槁木。賜之斗酒一彘肩，下鞍拜受神何肅。噫嘻乎！戎騎自古利馳突，中國所以每被蹙。昔以此技窺邊陲，今以此技效臣僕。足知盛朝德威大，鞭撻四裔無不服。莫漫誇他罄控嫻，正是廟謨駕馭熟。
其五　套駒
兒駒三歲未受羈，不知身要爲人騎。跳梁川谷齕原野，狂嘶憨走如驕兒。驅來營前不鞍轡，掉尾呼羣共游戲。旁看他馬困鞦靮，自以蕭閒矜得意。誰何健者番少年，手持長竿不持鞭。竿頭有繩作圈套，可以絡馬使就牽。别乘一騎入其隊，兒駒見之欲驚潰。一竿早繫駒首來，舍所乘馬跨其背。可憐此駒那肯縶，愕跳而起如人立。如人直立人轉横，人驏而騎勢真急。兩足夾無殳上鈎，一身簸若箕前粒。左旋右折上下掀，短衣亂翻露袴褶。握鬃伏鬛何晏然，銜勒早向駒口穿。纔穿便覺氣降伏，弭帖隨人爲轉旋。由來此物供人走，教駣非誇好身手。驟施不嫌令太速，利導貴因性固有。
香山夜歸即事
露柳清陰十里遙，阿誰乘月夜吹簫。馬頭相並無迴避，同踏香塵過板橋。
其二
髩絲秋老杜樊川，那復風情似少年。慚愧驚鴻偏照影，誤人春夢小遊仙。
其三
意似相親又作生，撩人眉語最多情。錦韉相傍頻偷看，一樹梨花浸月明。
其四
憐才紅粉古來曾，何許監奴意亦能。落拓慚非蕭穎士，敢期來伴讀書燈。
其五
夜永棲烏寂不飛，露華凉欲透羅衣。玉驄亦解人良會，故踏花陰緩緩歸。
其六
纔下雕鞍又二更，臨岐含語未分明。從今破盡枯禪戒，不在鄰墻釵釧聲。
同畢秋帆蔣漁邨遊朝陽門外東嶽廟
幽尋偶趁退朝餘，岱嶽宮高展謁初。白晝陰森神鬼氣，丹楹宏麗帝王居。〈宋祥符中加東嶽爲天齊仁聖帝。〉牛頭像記名卿塑，〈諸神像皆劉鑾塑。〉螭首碑留學士書。〈廟有趙承旨碑。〉愧我無才作霖雨，敢談膚寸布空虛。
同年方牧園成進士將南回以歸舟圖索題爲賦四絶句
成名何事又遲留，旅食長安忽過秋。十月潞河冰欲合，爲君㸃筆賦歸舟。
其二
船到三山又引迴，莫從塵土羨蓬萊。君看上洞神仙侶，也有思凡謫下來。
其三
登第仍憐需次行，檣旗猶未有官名。兩回第二題魁處，寫作頭銜也自榮。〈君鄉、會試俱名在第二。〉
其四
中流擊檝果爭先，席㡌來看晝繡旋。晚飯柁樓聊快意，不須夜讀運租船。
與汪經耘編修同寓
論交真有古人風，旅邸相依蚷蟨同。四傑才甘王勃後，三間廨讓士衡東。聯吟不用詩筒遞，劇飲常教酒盞空。從此應添對牀話，一燈頻爲兩人紅。
題王摩詰渡水羅漢圖
一僧誕先登彼岸，芒鞵未著露兩骭。一僧半渡波没膝，回視後僧尚隄畔。倒持錫杖來相援，後僧手接若魚貫。凌兢似怕一失足，水作醍醐頂中灌。連尻結股蚷蟩行，尺步繩趨不敢亂。臨池瞎馬夜愁蹶，聽冰老狐春懼泮。是何緇流有底急，不待船來葦間喚。我聞釋氏妙變化，寳筏能引迷津斷。乘杯過河駛往還，踏蘆渡江狎㵆涆。胡爲此獨憂及溺，帶水拖泥背浹汗。豈因皺面觀河悲，恰似繫腰向井看。應知畫師意匠剏，别契禪真托豪翰。貌出溪邊老古椎，敬愼不作散人散。㡧眉傳是右丞筆，年深絹素已漫漶。既無思陵妙題跋，亦少後邨精論斷。〈《志雅堂雜抄》：松江鎮守張萬戶家藏王維《渡水僧圖》，有宋高宗御題。又劉後邨集有《跋王維渡水羅漢圖》。此幀俱無，或係臨本也。〉丹青真贋那得知，厲揭神情獨可按。空門久已外生死，猶自臨深存畏憚。即事足悟垂堂戒，絶勝貫休畫羅漢。莫矜寳繪供香嚴，好挂虛齋澄水觀。
歲暮劉蘭陔刑曹竹軒中翰招同章習之吏部暨北墅潄田玉亭諸同人讌集梨園小部縱飲追歡即席有作
休沐相招歲晚天，斜街宵集騎聯翩。早煩掃雪三三徑，來趁消寒九九筵。劇孟賓朋遊俠慣，岑參兄弟好奇傳。沉沉漏鼓留髠處，風景真令裂老顛。
其二
急管繁絃總樂方，梨園小隊簇新妝。憑他橦末都盧戲，演出人間傀儡場。曼睩波橫燈影炫，纖腰風蕩舞衣香。冰霜帘外寒如許，誰識春先此地藏。
其三
腐儒風味本孤清，竿木逢場也有情。絲竹中年人易老，冰霜暮景歲將更。肉屏筵上修眉史，拇陣燈前戰酒兵。沉醉莫辭殘燭跋，蝦蟇梆亂又參横。
題敦思族兄洗硯圖
浙水邗江作客頻，廿年老伴只羅文。故應出入常懷袖，自向明流浣墨雲。
其二
黯黯春陰罨曲池，浪花寒欲起蛟螭。還疑馬上催書記，盾鼻淋漓草檄時。
其三
步屧過從記往年，數椽負郭結廬偏。笑君門外畦如罫，長物惟餘此石田。

[book_title]卷六　起戊寅正月盡一年
哈密瓜
甘瓜來自燉煌西，重氊裹壓明駝蹄。或長如枕大如斗，覆棚培土法未稽。路遙價貴競珍重，綠膚弗忍刮以鎞。副之猶恐太暴殄，截來寸寸成方圭。其中應有汁滿腹，日久暈入紅玉肌。甘芬不數文官果，清脆欲賽哀家梨。惜哉到京已冬節，切處先愁寳刀折。僅堪杯酒佐解酲，未得巾絺効消熱。潤肺雖同咽清露，戰牙不免嚼寒雪。我思此瓜亦熟秋夏期，郵籤萬里到乃遲。色味幸非香茘變，節候已等摽梅悲。李廣本足侯萬戶，數奇毋乃不遇時。古來物産可移植，曷弗試種當陽陂。〈杜詩：「陽陂可種瓜。」〉君不見薝蔔分根自大食，茉莉購種從波斯。菠稜舊爲婆羅菜，安榴故是塗林枝。高昌葡萄上苑茂，大宛苜蓿離宫滋。即如西瓜產回紇，胡嶠出塞驚絶奇。今已蔓延徧中土，功妙驅暑逾凉颸。可知芸生信蕃變，遷地亦有諧土宜。阿誰好事姑藝此，未必踰淮橘爲枳。倘同萍實結滿畦，六七月間凉沁齒。老饕斯時快大嚼，寧羡刷藕調冰水。
移寓椿樹衚衕
頻年書劍客平津，宣武坊今僦屋新。喜有園林教作主，敢誇門戶不依人。賃舂尚未偕荆婦，〈賤眷將到。〉祭竈仍先請比鄰。莫笑腐儒家具少，牙籤也自壓雙輪。
其二
十笏林巒樹影斜，芳鄰更妙按紅牙。〈對門有歌者胡郎寓。〉來聽北里新翻曲，到及東風滿院花。詩社分題馳檄促，酒杯留客隔墻賖。書齋别有新妝㸃，粉壁名箋爛似霞。〈同人皆有詩賀遷。〉
其三
時晴扁額墨光浮，猶是尚書手筆留。人物百年思老輩，主賓十載感前遊。名歸青史無瑕指，地過黄罏有淚流。門館重來陳迹在，豈勝華屋愴西州。〈寓即汪文端師時晴齋書室。〉
夜直
鱗鱗鴛瓦露華浮，司旦雞人遞幾籌。法酒一壺官燭兩，夜深天上草詞頭。
題湯肖山道服小照
㯶拂荷衣兩舄鳬，自貪入道不爲儒。只嫌廣顙豐頤相，尚欠仙人一格癯。
其二
神仙原不禁風情，學道何妨也不成。莫是樵陽游戲日，尚餐雲母媚雲英。
其三
醉泥玲瓏曲未殘，巖棲毋乃太孤單。笑君果欲修真去，或有人思扮女冠。〈君所善歌者。〉
家母擕賤累至京
輕軒到及日高舂，軟腳筵開席幾重。白首人纔嘗薄祿，黄虀飯久累司饔。一番官樣奴僮演，滿室鄉音笑語喁。最是老親從不飲，今宵也醉酒杯濃。
其二
十載糟糠耐食貧，到來瘦面帶艱辛。君真椎髻持門婦，我少金釵別院人。鄉味紛㩦盆盎滿，衣裝畧具綺羅新。相期早佩宜男草，看取明年産石麟。
其三
話到團圞又黯然，參軍新婦向隅偏。〈亡弟之婦周，隨家母來京。〉望雲纔喜扳輿侍，聽雨重懷對榻眠。牧豕公孫窮餓日，負薪翁子仳離年。鴒原無限傷心事，棖觸燈前暗淚漣。
題粤東百歲翁劉作菴宛在亭圖
虛亭一何敞，宛在水之中。中有百歲翁，晞髮扶桑紅。不藉鳩杖扶，不憂鹿皮聾。豈惟少年輩，驚與大父同。即看色養人，華顛亦已童。孫曾更無數，頭角多熊熊。兼或紆朝紳，郎署聲駿雄。披圖藹如覩，其樂也融融。世所羨大年，莫如籛鏗叟。不則丁令威，歸來千年後。詎知彼二老，仙骨空不朽。妻子化異物，人民無故友。斟雉惟孑身，化鶴罕儕偶。獨立蒼茫天，誰與伴永久。御女亦無聊，留爪究何有。豈如此翁福，萊綵紛左右。長者曲𦜕承，少者辟咡走。採蘭潔晨羞，種菊釀春酒。試問神仙流，得與此樂否。吾聞先哲語，王澤多壽民。觀翁一耆宿，足徵國運淳。南陔白華作，世乃無小旻。誠哉太平瑞，可以傳千春。
再出古北口
紫塞秋風緊，凌寒踏曉霜。潦餘沙盡白，關外柳先黃。飲馬長城窟，呼鷹古戰場。平生登覧興，敢惜髩毛蒼。
木蘭較獵恭紀
祭貙令肅正新涼，路指周阹較獵場。夜火千屯山氣紫，秋風萬騎塞塵黄。清時邊備無傳警，絶徼軍威正撤防。自爲昇平勤肄武，豈徒棽麗侈長楊。
其二
行闕嵯峩倚翠屏，名王俱入宴彤廷。嘗新螯蟹勝淮白，〈魚名，見楊誠齋集。〉奏捷頭鵞有海青。酒醉瓊漿清暑殿，香霏金粟廣寒庭。欲知湛露恩深處，璈管鈞天十日聽。〈行宫大宴十日，過中秋即入木蘭。〉
其三
啓蹕旌麾肅隊齊，舌人添譯玉關西。轡調八駿皆宛馬，刀帶千牛有霫奚。〈哈薩克進八駿馬，降夷多備宿衛。〉霜信遲猶留嫩草，潦痕退已少輕泥。木蘭好片清秋景，黃葉青山百鳥啼。
其四
千三百騎布圍成，番部簽來歲踐更。拂𩍐鞭追飛兔影，鳴𩩉箭作餓鴟聲。烽烟前代防邊地，裘褐中朝保塞兵。最是獲禽頒賞處，滿營膜拜頌恩榮。
其五
三驅卓午正晴暉，黃繖從容下翠微。魚麗已看排叠陣，鹿奔猶想突重圍。俄驚雨血塗山赭，或有風翎帶箭飛。行樂不忘娛聖母，看城早設在林霏。〈合圍處爲皇太后設看城。〉
其六
哨鹿三更帳殿開，隨行數騎盡銜枚。地如深入於菟窟，物有相招鷕雉媒。獲雋呼燈山外火，割鮮行酒馬前杯。相如何用憂銜橜，天子曾經殺虎來。〈上哨鹿手殺一虎，有御製《虎神槍歌》紀事。〉
其七
十丈穹廬朶殿圓，名王進食敞瓊筵。佩刀親薙茸茸草，箏柱齊搊切切絃。花映猩紅名十八，饌來熊白路三千。笑他一个呼韓侍，可及熙朝萬部聯。〈蒙古諸王設幄殿進膳。〉
其八
獵罷歸程馬首東，諸蕃曉送繡旗紅。路分塞外龍堆雪，秋入關南雁陣風。黍熟市低沽酒價，犁閒人課索綯功。宸遊别有欣然處，繡甸年年慶屢豐。
恭和御製幻花八咏元韻
其一　霜花
瓊蘂彌空映曙光，秋霜偏試薄寒妝。色分姑射肌膚潔，開定青娥頃刻忙。渲入蒼葭增荻老，著來紅樹帶楓香。寥天正藉鮮華綴，不用清吟玉露傷。
其二　雨花
幾陣廉纖濺雨微，庭前忽訝燦芬菲。可應仙女拈來散，似向高僧說處飛。露下臙脂應共濕，空中色相本無依。曼殊妙不生根蒂，未許看花客折歸。
其三　風花
曾傳香氣結樓臺，巧布絪緼又一回。長養原憑吹籟出，繽紛恰似帶薰開。詎愁片片春飄落，不待番番信送來。宋玉漫誇能作賦，筆端終乏掞花才。
其四　浪花
輕漚數㸃碧溪濱，醖釀寧煩淑氣緼。水面文章添一種，波心綺縠讓三分。瓣非桃謝流紅雨，葉借萍浮襯綠雲。已悟金經六如喻，莫將花樣畫湘裙。
其五　燈花
金蓮錦樹漫相誇，一穗明釭自吐花。暖豈葭灰烘律管，艷爭榴火映窗紗。不同夜合當宵閉，若被風吹亦影斜。消息最先能報喜，靈苗驗取赤如霞。
其六　酒花
釀花作酒始何時，酒面重開灧灧姿。未便醉迷坡老眼，〈東坡詩：「醉眼有花書字大。」〉先看潮暈麴生肌。漫疑插髩還相照，〈邵堯夫詩：「頭上花姿照酒巵。」〉但會飛英或未知。〈范景仁宴客荼䕷下，有花墮酒中者，輒釂大白，人號爲飛英會，見周達觀《誠齋雜記》。〉自是洞庭春色滿，金波風動輒紛披。
其七　筆花
馥似栴檀蔚似霞，一枝斑管頓生花。自饒香艷供詞客，慣吐芳菲到畫家。藝苑燦來常旖旎，墨池映處可横斜。江郎夢後開難盡，長向人間散寳華。
其八　心花
趙昌没骨畫難如，姿致隨人作密疎。絶艷每參神賞處，真香恰在鼻觀初。乍萌意蘂先含秀，不托情根自植虚。妙補化工生趣滿，物華長藉睿才舒。
哭白峯之訃
惡耗驚聞淚滿巾，里閭徵逐最情親。十年游跡成前夢，四海知心幾故人。白馬素車來未果，隻雞斗酒語如新。寢門爲位能無慟，痛定重疑信未真。
其二
傳家節孝澤宜償，研削燈窗志激昂。元凱生平書有癖，次公意氣醒而狂。筆堪塚瘞知多少，墨與人磨互短長。一第未邀知不瞑，重泉應尚吐光芒。
其三
惠連宿草幾經春，〈君從弟廷宣，前歲殁。〉忍聽荒阡又斵珉。何事壯夫皆未老，卻看故鬼又添新。十年竟哭君三世，〈令祖文侯、父應龍，十年中相繼下世。〉五友先亡此兩人。〈余與君及令兄杏川暨廷宣、潘震峯為五友。〉孑立自嗟頻送死，凄然顧影獨傷神。
其四
兩家衡宇故依然，回首何堪憶往年。某水某邱遊釣地，一觴一詠艷陽天。塗鴉紙在痕難滅，烹鯉書來字尚鮮。他日歸田思舊事，酒罏何限淚如鉛。
其五
世緣草草百年終，差喜青箱未付空。葛帔孤兒能蠟鳳，箭笄嫠婦矢丸熊。魂歸黃土聞應慰，眼在蒼天報必公。車笠故交吾未死，忍看肥瘠路人同。
悼亡
扁舟纔到暮春中，凄絶秋閨罷女紅。千里赴京如送死，十年爲婦正奇窮。瓦燈猶照空牀簟，繐帳誰扶削杖桐。〈生一子，已殤。〉正是薊門搖落後，淚和殘葉灑西風。
其二
塞垣于役苦分離，奔赴仍憐片刻遲。生不並頭頻遠别，死留一面作長辭。亟呼不應君真逝，欲語無窮我未知。最是彌留情更慘，一聲聲問客歸期。〈余扈從塞外，以九月廿二日抵京，君已屬纊片刻矣。〉
其三
百分絶少一分償，只道將來日正長。多病尚辭賖藥餌，新婚便典嫁衣裳。頻年癡想登高第，半載窮奢食太倉。信有人間論薄命，擬呼日者再推詳。
其四
前塵歴歴總堪思，閨閤曾無燕笑期。鴻案風存儒氣味，牛衣語帶俠鬚眉。深宵機杼衰親飯，荒歲樵蘇巧婦炊。一病那能不長逝，久知力盡命如絲。
其五
急景俄驚逼歲闌，殘冬隨例作〈去聲。〉消寒。老親摒擋迎年酒，弱女經營餞臘盤。爆竹聲中虛煖熱，燭花影裏獨盤桓。劇憐蕭寺冰霜夜，冷骨孤眠七尺棺。
其六
獨夜鰥魚淚暗彈，豈無人勸續新歡。魂歸環珮看應痛，貧覺糟糠替倍難。手澤尚存衣線補，心香不共篆烟殘。他年塚上相思樹，連理終應向爾蟠。
新僦宅有小樓可憩而多狐祟詩以禳之
漫憑狡獪擾幽廬，禍福霛氛早告予。山鬼豈知經歲事，仙人浪說好樓居。開堂笑汝禪仍野，媚竈慚吾術已疎。談易倘如王輔嗣，未妨來對一窗虚。
汪文端師殁已數月每欲一述哀情卒卒未暇也輟直樞曹閒居無事甫得和淚漬墨以詩哭之凡一千字
人物高千古，師生近十年。乘箕歸浩渺，爲位哭潺湲。作楫中朝望，和羮内相權。身尊河砥柱，班侍樂鈞天。密勿參温室，謀猷布細旃。嶽雲千里潤，谷黍一陽旋。廟畧絲綸渙，朝章黼黻宣。胸常涵霽月，量莫測澄淵。鎔冶精金鍊，迴翔吉羽翩。廷推風度獨，門絶黨援偏。餘事兼風雅，斯文極討研。别裁嚴僞體，孤倡挈真詮。領袖蓬瀛上，淵源漢魏前。尊彝崇法物，鐘𣝛考宫縣。清廟朱絃淡，明廷白璧圜。羣材趨匠石，巨手斵輪扁。納屨慚初學，升堂揖大賢。龍門依杖屨，蛾術課丹鉛。跡爲依劉穩，名叨說項傳。羽毛邀假借，規矩得周還。杜曲尚書塢，蕭齋弟子氊。林亭規賭墅，花木麗平泉。鄴架籤論萬，曹倉卷累千。霛函分宛委，寶笈聚嫏嬛。砥室挑燈坐，重簾下榻眠。一瓻奇肯借，三篋秘寧鍵。貧眼驚羅貝，飢腸飫割鮮。聽遊烟海浩，更指軌塗平。北轍無紆軫，南針有捷阡。彀中棲鵠矢，視後牧羊鞭。檄命陳琳草，文憑任昉編。每教頻易稿，代擬未完篇。結搆排文陣，淋漓彷筆椽。一裘狐腋集，九曲蟻珠穿。窗紙呼蠅出，車輪睹蝨懸。弗辭三折臂，索解九方歅。點有成金鐵，抛真引玉甎。不調還解瑟，得意並忘筌。癢處鳥搔快，瘢痕獺補痊。乙鴻精鍳别，五雀定衡銓。相賞頻擕酒，從游或扣舷。門庭高座獨，絲竹後堂專。仕版登初地，樞曹忝備員。喜供文字職，仍侍斗台躔。插羽宵催牘，濡毫曉奏箋。詔麻頒魏闕，軍檄定先零。事集中書省，才慚上水船。漏沉鈴動索，燭灺炬分蓮。鞋底遭非辱，詞頭改愈妍。斧邀修月快，斤到運風遄。清蹕車同扈，黄沙帳更聯。山深秋落葉，夜永月臨邊。旅跡隨征騎，鄉風話叱犍。銼炊塵滿甑，野宿幕支枅。矮几東西列，行牀上下連。癯常餐互勸，病或藥親煎。吟撚枯髭秃，書呵凍手攣。影形同蚷蟨，踪跡比䕫蚿。賓主家人誼，門墻宿世緣。百年人草草，一别淚濺濺。梁木俄傾折，刀圭漫祝延。至尊親哭臨，諸老各悲牽。美諡榮褒衮，崇祠肅饗籩。尚方營斂具，內帑治喪錢。國有良臣誄，門凄坐客筵。升榮魂豈復，負土手甘胼。孑立身如贅，單行步每邅。疲牛仍輓磨，孤鴈忽驚弦。鎻院簪毫地，周廬待漏廛。豈曾潘髩老，共謂旭書顛。輟直歸西掖，投閒類左遷。雀羅貧宦味，蠧簡腐儒搴。仰屋重探學，扃門自省愆。叢編勤獺祭，殘卷剔蝸涎。濩落官雖退，摩挲腹尚便。書成楊子瓿，調絶伯牙絃。慧業空期佛，凡胎孰識仙。贋珍乾鼠璞，魔噪野狐禪。虛燄方熏灼，遥源肯泝沿。蒙頭聊瑟縮，貴耳任轟闐。彌憶援垂手，頻傷企及肩。敬容殘客感，宋玉大招虔。老輩真難得，餘生益自憐。重來尋步履，回憶荷陶甄。人寂廉公市，莊荒陸氏田。門庭凉似水，履舄散如烟。琴忍雍門鼓，碑難峴首鐫。身原飛退鷁，情比噪寒蟬。無復聆揮麈，空思効舁箯。師資今已矣，宦迹益孱焉。歎逝情彌切，酬知願枉堅。惟憑修綆汲，還炷瓣香燃。文苑芟榛莽，書城築澗瀍。表彰餘論播，纘述緒言綿。壇坫爲標幟，江河助障川。浮談除稷下，絶學溯河先。後死文終托，先生道未捐。遥遥千載事，天咫證空元。
出軍機仍直內閣
樞府頻年愧素餐，重來省掖分粗安。就閒我喜還初地，愛熱人看似左官。紅藥艷仍翻釦砌，紫薇高已過雕闌。抄詩院吏先相笑，依舊渠來主坫壇。
其二
敢說揮毫筆有神，斵窓客已暗生嗔。〈同官有不悅者。〉卻憑覆雨翻雲手，還得吟風弄月身。宛委穴探多秘笈，香嚴室掃絶纖塵。閉門自有陳編在，不對今人對古人。
其三
最憶秋山木葉飛，每隨羽獵着征衣。碧天過雁風排陣，紫塞呼鷹雪打圍。往迹已看成斷夢，少年所愧息勞機。祗應歲歲清霜候，筋骨猶思試馬肥。
其四
虚煩存問遍公卿，畫餅真慚浪得名。詔誥已歸陽子烈，詩文猶說黨懷英。曉趨龍尾無牋奏，夜寫蠅頭有課程。腕脫抄胥何足道，留將綵筆咏昇平。
題柳如是小像
女假男裝訪名士，絳雲樓下一言契。美人肯嫁六十翁，雖不鬚眉亦奇氣。妾膚雪白髩雲烏，伴郎白髩烏肌膚。肯同搽粉稱虞候，并陋持門勝丈夫。扁舟同過京口泊，桴鼓金山事如昨。何代青樓無偉人，可惜儂家貨主惡。早聞譙叟寫降箋，不遣朱游和毒藥。妾勸郎死郎不譍，妾爲郎死可自憑。褚公偏享期頤壽，毛惜終高節俠稱。三尺青絲畢命處，尚悲不死在金陵。畫圖今識春風面，果然絶代紅妝艷。誰知膩粉柔脂中，別有愛名心一片。君不見同時卞玉京，心許鹿樵事未成。旋適貴人爲棄婦，流離含淚畫蘭英。又不見顧眉生，榮華曾擅横波名。當其夫婦從賊日，捧泥塗面逃出城。一樣平康好姿首，青青終讓章臺柳。
冬夜同人讌章習之前輩宅
選舞徵歌集畫堂，消寒共作少年狂。酒推大戶先衝陣，詩讓名家獨擅場。照座玉山裴叔則，勸杯金縷杜秋娘。殘冬常厭更籌緩，今夜如何夜不長。
題蘗庵僧遺像
曾住花山最上層，披圖猶見骨崚嶒。立朝章疏批鱗手，易世衣冠削髮僧。故國遺墟傷北望，空門法席演南能。孤標自是經奇士，莫但相推續佛燈。
領俸米
天庾慚叨廿斛分，恰如轉漕濟飢軍。向來思乞謝仁祖，今日欲驕揚子雲。黠鼠暗窺欣得食，荒雞聞信亟呼羣。何須更寫平原帖，塵甑先看爨婦勤。〈顔平原有《乞米帖》。〉
贈張吟薌秀才
閒居苦岑寂，兀坐想好友。宦冷既寡交，地僻更罕偶。昨來蔣吉士，〈心餘。〉笑我目封蔀。去此不數武，有客屹材藪。舍近輒圖遠，曷怪星在罶。我聞喜欲狂，徑造一握手。果然愜心期，爽氣溢戶牖。遂從索行卷，篇什蔚瓊玖。自笑真荒傖，無目似水母。比鄰有斯人，乃不識誰某。㩦歸重展玩，其才實富有。两册花間詞，奪席屯田柳。清音獨繭絲，豔態百花酒。幽芬嗅露蘭，脆味嚼雪藕。有時鐵撥絃，迸落鮫珠剖。忽吹烟竹笛，老龍變爲叟。讀之惟恐盡，長吟欲其久。每到得意時，浮白輒一斗。嗚呼書生眼，動輒慕不朽。自非才分殊，事詎可倖取。滔滔世運嬗，如波日東走。何限魁杰流，滅没濡其首。序㸃甫揚觶，十已去八九。君也殆庶幾，生才定非苟。繄余懶廢學，胸膈俗氛糾。譬若白頭嫗，自顧傷老醜。一朝見麗人，歎羨不容口。又如道子畫，不能自運拇。忽觀舞劍勢，其氣乃抖擻。寓齋喜咫尺，相距不盈畝。步屧好屢過，倉琅會頻叩。吉士固可人，近不在腋肘。自今數晨夕，與君作吟耦。清談未妨諧，白戰我甘負。

[book_title]卷七　起己卯正月盡一年
過文信國祠同舫葊作末章兼弔李文水
鬚眉正氣凛千秋，丞相祠堂久尚留。南渡河山難復楚，北來俘虜豈朝周。出師未捷悲移鼎，視死如歸笑射鈎。何事黃冠樽俎語，平添野史汙名流。
其二
三百餘年養士恩，故應末造澤猶存。半生聲伎勤王散，一代科名死事尊。滿地白翎人換世，空山朱噣客招魂。笑他北去留承旨，也是南朝一狀元。
其三
戰罷空坑力不支，拚將赤族殉時危。死堅獄吏囚三載，生享門人祭一巵。血碧肯汙新贈諡，汗青終照舊題詩。如何一本梅花發，分半南枝半北枝。
其四
就縊神前手掩關，又傳文水繼文山。〈明季李邦華殉節，縊公祠下。邦華亦公鄉人也。〉故知曠世心相感，恰好同鄉跡再攀。地本表忠真死所，志同殉節肯生還。傳芭曲裏神絃緊，廟祀應增配食班。
題吟薌夢遊竹葉庵圖
白傅學佛不學仙，海山不歸歸兠率。東坡先生慕仙者，晚年好論養生術。我爲閣筆兩相較，枯禪畢竟苦戒律。不如神仙足游戲，詩酒聲色百不失。此語空持付畫餅，悠悠世網拔未出。慧業既慳作佛緣，凡骨更乏成仙質。張郎張郎獨何幸，一夕樵陽馭超逸。鍊神不用抱卵雞，飛身已破處褌蝨。尻爲輿兮神爲馬，前路殊難記一一。繁星如瓜時打頭，空雨作花或滑膝。飢來却覓蕪菁香，行處俄入篔簹密。亞字欄杆丁字簾，中有麗人髮新櫛。瞥見不敢發妄想，恐被麻姑鞭背赤。無端小鬟速客進，具饌迥非凡棗栗。胡麻之飯玄霜漿，酒杯三行茗椀七。初猶旁睨但眉語，旋復平視不股慄。神光正在離合間，恰似鄂君憐擁楫。斯須一别渺何許，寥天無聲夜蕭瑟。衣香酒痕猶在枕，急起逐之去已疾。笑君毋乃貪成癡，兹事何必究其實。瑶臺幻境恣游覽，此福亦是天所惜。迢迢碧落竹葉庵，天下幾人得津筏。生時未必從此降，死去未必在此歇。蘧然一夢要足豪，人所未到君已謁。不見甌北老生日酣睡，神游不出地十笏。
偶題
風雨寥蕭晝掩廬，一編吟到夜窗虛。厨娘莫聒瓶無粟，我已修成乞米書。
贈張廉船上舍即用其柬心餘韻
海內生才亦有涯，珠光今見吐靈蛇。傳家故有科名樹，搖筆能開頃刻花。五尺量身猶不滿，十行過目已無差。問君何許文心麗，莫是曾分乞巧瓜。
其二
生來才子便多情，騷怨無端語不平。摩詰詞華關夙世，牧之春恨透三生。人如花竹秀而野，我愧文章老更成。還與論心千載上，莫將年少賭時名。
苦熱
吁嗟乎！天胡爲乎慘降此炎赫，去秋不雨至今已將十弦魄。雷公伏藏雨師避，惟有織烏當空恣騰擲。歊陽睒睒森角芒，不作濕蒸作乾炙。百川泉眼蝸涎枯，千里土脈龜兆坼。赫熹餘威竟夜不肯散，繁星皆紅月不白。有時微雲黯黮似欲雨，忽然化爲泠泠之風去無迹。蒼霄如鏡無一罅，何處得以洩涓滴。翻嫌女媧當日太多事，何妨聽其漏天而必補此一卷石。繄我苦熱坐煩鬱，寓齋數椽地又窄。渾身忽遭入甕煅，束手慘受烹鼎厄。白汗翻漿浹胸背，赤疿成粟徧膚革。聊同禪子日掩關，迄如病夫晝脇席。遥望晴空萬里正蕩蕩，上天下地無處不是赤燄積。我於其間渺如滄海粟，奚啻洪爐燎毛立見作人腊。沉吟掩卷忽自笑，書生脆弱真不耐煎廹。已聞旱久將成災，至尊步禱瘞圭璧。吾儕竊祿太倉米，不能嘘雲吸雨助膏澤，手中一滴地一尺。猶然偃息在牀歎顦顇，毋乃處福不知惜。况爾心冷如冰尚中熱，何以處夫病於夏畦之熱客。
郊外散步
幽尋步林樾，淺草道旁斜。不爲無人看，臨風也作花。
其二
古樹圓如繖，綠陰了不暑。無人領此清，黄鸝坐交語。
次吟薌韻
人海囂聲不可聞，閒留我輩靜論文。老鰥欲娶梅爲婦，好友應同竹號君。跡訝乍交成舊雨，情於小別感停雲。雀羅門巷殷勤掃，佇待西牕話夕矄。
其二
倚聲絶藝似珠圓，鏤月裁雲過百篇。花影得名張子野，井泉到處柳屯田。傳來曲部人爭寫，唱入旗亭妓最妍。笑我聱牙難入律，銅琵琶上撥皮絃。
愍忠寺石壇相傳唐太宗征高麗回瘞戰骨處
古寺重簷閣，平臺五尺墩。征東功已渺，恤下蹟猶存。貞觀方開國，高麗失奉藩。六師爰出塞，萬乘自攻垣。斬獲軍雖振，傷亾士亦繁。歸途收葬慘，御筆祭文尊。不凛佳兵戒，徒矜掩骼恩。一區開作塹，萬骨聚爲屯。豈乏功臣狗，兼多君子猿。忠皆兵死鬼，哀到國殤魂。碎或如蛇蛻，殘猶帶犢褌。生無半面識，死比並頭婚。畚鍤填泥築，虆梩帶雨掀。結蒲工不暇，裹革例難援。聊免羣烏啄，差無餓虎蹲。首邱終未遂，京觀詎同論。想見繙經座，曾招剪紙幡。歸隨遼鶴跡，啼有蜀鵑痕。陰陣空中嘯，靈旗夜半翻。血風臨穴臭，燐火滿壇昏。邱貉屍難認，沙蟲命總冤。異鄉悲瘞旅，故國羡歸元。幸托空王近，能拯新鬼煩。叩鐘開魘夢，施食慰饑飱。喚醒沉冥路，來皈清淨門。枯骸滋法雨，厲氣散朝暾。事往今千載，詩成紀片言。由來戰爭地，枉死徧郊原。
恭和御製喜雨十咏元韻
其一　雨陣
誰向穹霄運握奇，神兵指顧布魚麗。乍疑叱咤風雲變，旋訝虚空矢石施。戰退炎官收火繖，乞降旱魃倒牙旗。真看天上將軍到，歡過來蘇伐葛師。
其二　雨雲
黯黮彌空膩不消，異他舒卷在晴霄。陰來頓覺天將暮，行處何須日以朝。穹漢非池誰潑墨，中天無海亦生潮。絕勝糺縵書祥瑞，六幕凝和氣最調。
其三　雨山
久晴山亦槁將童，雨至先鏖萬木風。急瀑如紳盤詰曲，濕雲爲絮冒〈入聲。〉巃嵸。髻痕新沐傾盆裏，膚寸原生觸石中。欲上層椒覽滂沛，轉愁路滑躡虚空。
其四　雨田
方罫行行水没犁，川原彌望挿秧齊。油油耕覺烏犍駛，漠漠飛看白鷺低。渴土快如澆磈礧，枯塍满忽映頗黎。度阡多少欹青笠，飯筥家家餉婦擕。
其五　雨樓
雨勢尤宜高處看，一層更上俯闌干。牕虚早洒珠簾濕，地迥原連玉宇寒。簷溜如聞棋子落，檻雲欲繞笛聲殘。□□繡戶空濛裏，倒影寧須月滿灘。
其六　雨舟
推移枉費柁師憂，雨至能輕萬斛舟。乘漲真同天上坐，沿溪不羡剡中遊。野橋水没人呼渡，御宿波深士習流。卻憶淺時牽百丈，纜夫一里要三休。
其七　雨樹
林霏一夜濯新枝，往日幾同百草萎。枝榦仰天原望澤，條枚得氣亦生姿。頓回枯樹休悲庾，豈浴空桑爲産伊。不數襄陽好詩句，梧桐清滴夜凉時。
其八　雨荷
洗盡纖埃吐艷姿，未嫌待澤較開遲。步生仙子凌波處，座湧如來渡筏時。翠蓋重逾晨露滴，紅衣濕向晚風披。從知積潤增鮮麗，荼堇朝來也似飴。
其九　雨蟬
插冠曾記壯朝常，帶濕無煩煖炙簧。似抱露花棲蛺蝶，恰遮雨葉避螳螂。凉迎新爽爲寒噪，潤帶殘聲過遠揚。信有羽仙身最潔，賽他香徑占蜂王。
其十　雨蚓
膏流地脈液旁行，蠕動昭蘇竅作聲。蠖屈頓伸泥裏蟄，螾祥曾兆土行精。穴居知雨原成性，泉飲逢源倍樂生。聖澤濊汪隨地驗，肖翹微物亦含情。
爲許松堂題亡姬小像
欲以美人傳，必甘少年死。倘或過少年，其人已不美。西施壽百年，寧復吳王憐。徐娘自知老，專恃多情牽。武曌佔六郎，亦脇以威權。不然蓮花面，肯伴此嫗眠。乃知絕世姿，不貴長命延。何哉君癡絶，痛此嬋娟質。畫出臨殁貌，問年纔十七。歎其不久存，滴盡愛河血。君方爲姬悲，吾且爲姬喜。留此初開花，賺得君淚泚。試從此别後，預想頭白容。知君惋惜情，不復如此濃。
同北墅潄田觀西洋樂器
郊園散直歸，訪奇番人宅。中有虬鬚叟，〈欽天監正劉松齡等，皆西洋人。〉出門敬迓客。來從大西洋，官授羲和職。年深習漢語，無煩舌人譯。引登天主堂，有象繪素壁。靚若姑射仙，科頭不冠幘。云是彼周孔，崇奉自古昔。再遊觀星臺，爽塏上勿羃。玻瓈千里鏡，高指遥天碧。日中可見斗，象緯測晨夕。斯須請奏樂，虚室靜生白。初從樓下聽，繁響出空隙。噌吰無射鐘，嘹喨蕤賓鐵。淵淵鼓悲壯，坎坎缶清激。錞于丁且寧，磬折拊復擊。瑟希有餘鏗，琴澹忽作霹。紫玉鳳唳簫，烟竹龍吟笛。連挏椌楬底，頻櫟鉏鋙脊。鞉耳柄獨摇，笙舌炭先炙。吸嘘竽調簧，節簇笳赴拍。箎疑老嫗吹，筑豈漸離擲。琵琶鐵撥彈，𥱧箏銀甲畫。寒泉澁箜篌，薄雪飛篳篥。孤倡輒羣和，將喧轉稍寂。萬籟繁會中，縷縷仍貫脈。方疑宮懸備，定有樂工百。豈知登樓觀，一老坐搊擘。一音一鉛管，藏機捩關膈。一管一銅絲，引線通骨骼。其下鞴風槖，呼吸類潮汐。絲從槖罅綰，風向管孔廹。衆竅乃發響，力透腠理砉。清濁列若眉，大小鳴以臆。韻仍判宮商，器弗假匏革。雖難繼韶頀，亦頗諧皦繹。白翎調漫雄，朱鷺曲未敵。奇哉創物智，乃出自蠻貊。緬惟華夏初，神聖幾更易。鸑鷟肇律吕，秬黍度寸尺。嶰谷截綠筠，泗濱採浮石。元聲始審定，萬古仰剏獲。迢迢裨海外，何由來取則。伶倫與后䕫，姓名且未識。音豈師矌傳，譜非制氏得。始知天地大，到處有開闢。人巧誠太紛，世眼休自窄。域中多墟拘，儒外有物格。流連日將暮，蓮漏報酉刻。〈自鳴鐘。〉歸將寫其聲，畫肚記枕席。
題總憲劉繩葊師鏡影圖
人生最苦事，有目不自見。瞳神空炯然，昧此一尺面。古人省躬處，衾影爭一綫。我我相周旋，伺察最可憚。受砭神或扃，聞規耳或瑱。一覩真面目，中藏弗能竄。是以欺慊關，返觀所必先。我披鏡影圖，內勘意何狷。旁無矇叟誦，坐少擯相贊。獨此大圓覺，寫出全神現。布景謝繁縟，著色屏彩絢。一泓止水澄，滿輪明月燦。精彩迥相注，鬚髮了可辨。睟容顴輔生，爽氣眉宇徧。緣知燕閒時，時復借鑑看。兩我互証處，相關不容間。癯豈傷道腴，肥亦快勝戰。禔身彌內歛，結念罕外散。豈同波斯匿，徒慨童耄變。翻如面壁禪，正法眼獨擅。陶家形影詩，毋乃猶誕謾。釋氏百億軀，其義更落幻。踐形西銘篇，鑒水尚書傳。千秋大儒業，樹立在明旦。
題吟薌所藏扇頭美人
便面風流在，留藏三十春。爲雲巫峽女，臨水洛川神。知是誰遺照，多應自寫真。伴君孤館夜，彷彿翠眉顰。
戲題姮娥奔月圖
碧天清怨有誰知，奔月非關竊藥馳。如此容華嫁窮羿，教他那得不分離。
其二
彀率能摧九日精，何難射落月輪明。尚留桂館藏嬌地，此老當年也有情。
大雨倒墻戲筆
鳴簷三日雨淋浪，摧倒苔垣一丈長。并使相如無立壁，或傳夷甫竟排墻。蝸涎作字難留迹，麑眼編籬且畫疆。除卻青氊本何有，不妨恃陋少隄防。
其二
曾笑冰山易作泥，不虞讖在小庭西。故人來訪應排闥，鄰女如窺免上梯。亂石已妨行藥步，濕塵先掃落花蹊。最憐十五蕭郎竹，也復竛竮被壓低。
題唐明皇馬上擊毬圖
天寶昇平徧四隩，先幾未兆銜花鹿。九華殿已舞羽衣，千步場兼習皮毱。誰其從者一貴妃，又韓虢秦三阿姨。禁烟初過賜新火，平明結束黃金羈。古人梡革蹴以足，此獨馬上用杖撲。杖頭紅拂妙轉旋，左撥右挑工起伏。一毬突出廣場飛，君王控騎先追逐。錦韀玉勒四蛾眉，齊着珊鞭鬭誰速。遊龍戲珠爭奮爪，流星趁月難瞬目。奔馳將及忽折回，一拂驅之往而復。是時美人更逞姿，翩若驚鴻翥平陸。回身或疑薛夜來，反腰直比孫荊玉。縱使吳宫教戰嚴，嫻習無煩申令熟。興酣樂極日西斜，墜履遺簪紛可掬。至尊含笑策奇勳，餅金斛琲輦來分。直自平陽公主後，又成一班娘子軍。宮中方演白打技，塞上亦演超距戲。一旦漁陽鼙鼓來，驍騰即用趕毬勢。可憐鍊就走馬工，只供倉皇避賊計。嗚呼！一毱區區何重輕，江山遂入衮弄傾。始悲五色毬空好，不及千秋鏡最明。
暑夜戲筆
暑夕愛孤眠，我眠豈真孤。六尺黃琉璃，鋪之皂羅㡡。引睡有黃妳，伴寢有青奴。左抱而右擁，長夜爲歡娛。閨人不相妬，翻送斗酒需。貧官享此福，毋乃太侈乎。〈書名黄妳，竹几名青奴。〉
飲倪敬堂少僕寓齋次韻
仗有通宵飲，能消急景馳。酒監三約法，鬮戲七稽疑。燭影翻燈海，甌香淬茗旗。醉歸應犯夜，已是曉鐘遲。
其二
古來名利路，行者盡如馳。作婦公孫衍，爲卿子叔疑。酒兵君拓戟，詞壘我搴旗。一笑皆迂客，生天未免遲。
心餘舉第四雛走筆戲賀
珠果犀錢慶洗兒，充閭佳氣溢深巵。琪珪玘瓘今全備，不羨王家更五之。
其二
勞苦功高下種勤，人天應策種民勳。更容此老饒誇口，安穩他年萬石君。
其三
漫呼天上石麒麟，墮地先愁父業貧。昨夜天囷星象見，又添一耗太倉人。
與耐亭寄園步月
官暇無公事，交親有比鄰。荒園三畝地，明月兩閒人。語味清談雋，詩情白戰真。誰知人海裏，得此豁襟塵。
送陳玉亭出守
黃花驛路正高秋，五馬前驅指豫州。三十歲人新太守，二千石吏古諸侯。韋平家學傳黄閣，嵩洛名山擁絳騶。看取政成襦袴滿，汝南坐嘯繼風流。
其二
三年簪筆直承明，尺五原來地望清。幾輩飛騰誇得路，先生談笑獨專城。烏非墁畫何嘗餓，馬對方歅不覺鳴。尊酒送君還一笑，同時才彦正觥觥。
江頤堂上舍以病不能終試詩以慰之
廿年文陣號雄師，翻到臨闈力不支。一夜人傳先落榜，半篇文似不全碑。漫同白蠟經相笑，難爲黃門病改期。雲物薊邱秋正好，與君同醉菊花巵。
贈相士彭鐵嘴
古人相法相心曲，豺聲忍，烏喙毒，鳶肩躁，牛腹黷。初不專以論禍福，論之實始周叔服。由也不得其死然，孔聖亦似據此卜。自後唐舉及呂公，下至麻衣道人柳莊翁，一十七家術愈工。配以五岳四瀆辨向背，分以五長五短六極六反斷吉凶。我思人面各一尺，就中列五官，雙者自雙隻者隻。位置未聞有變易，何以千百無一肖，此實化工示奇迹。相者因之測天咫，固應巧中若蓍策。彭生挾術遊長安，一朝名動公卿間。終身能以立談判，自稱鐵嘴無欺謾。生乎吾語爾，從來驗者可屈指。髠黥或真王，將相或餓死。眉長過睫文譽高，耳白於面盛名起。骨如多遜具貴徵，目似王敦召禍始。一雙鬼眼少宦達，半箇軍頭終竄徙。斯皆經驗方，操券可比擬。然而按舊譜，有時亦錯迕。褚藴從理竟温飽，庾夐豐頤乃貧窶。徐陵宜夭享耆耋，柳渾宜賤躋台輔。此又何處差，毋乃術莽魯。何况李嶠壽在息，元忠貴在怒。倘非值其睡酣與色變，憬藏天綱也坐誤。感生爲我論窮通，問生此術曾否精研窮。不然若但矜皮相，對鏡我亦能自量。幸免鼠目求官譏，本無燕頷封侯狀。筋猶束骨未召殃
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>