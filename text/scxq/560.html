<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御製北巡诗集,御制北巡诗集全文在线阅读,御制北巡诗集全文在线下载,大玄古籍书库">
<meta name="description" content="越南阮朝第12任皇帝（倒数第二任皇帝），启定帝阮福晙撰，启定三年（1918年），启定帝巡幸北圻之诗集，总计44首。《南风》第12期汉文版第336-340页收录全文。_御制北巡诗集_全文在线阅读_御制北巡诗集_全文在线下载_大玄古籍书库">
<title>御制北巡诗集_阮福晙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">御制北巡诗集</span> <br/>
          作者： <span class="inputVal" id="bkauthor">阮福晙</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]2984</span> <br/>
          说明： <span class="inputVal" id="bkdec">越南阮朝第12任皇帝（倒数第二任皇帝），启定帝阮福晙撰，启定三年（1918年），启定帝巡幸北圻之诗集，总计44首。《南风》第12期汉文版第336-340页收录全文。</span> <br/>
          封面： <span class="inputVal" id="bkimg">Z_20291.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]御制北巡诗集
[book_author]阮福晙
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]2984
[book_dec]越南阮朝第12任皇帝（倒数第二任皇帝），启定帝阮福晙撰，启定三年（1918年），启定帝巡幸北圻之诗集，总计44首。《南风》第12期汉文版第336-340页收录全文。
[book_img]Z_20291.jpg


[book_title]御製北巡詩集
啓定三年春三月，御駕北巡，是月初九日啓駕。
其一 御駕啓行
鄰誼民風兩重情，
駕言觀省北方行。
前途保重欽慈諭，
百執隨車出御城。
其二 抵廣治東河羅哥降火車升電車
火輪車渡治平間，
迎案香飄夾路歡。
雷動風行纔里許，
輕輿跨艦過良江。
其三 駐蹕廣平
日暮停車駐廣平，
官軍儀衛致虔迎。
行宮鋪設尤光彩，
賀祝臣民各盡情。
其四 午昃啓行
日經午昃整行鑾，
駕出城門望鎮關。
一簇長沙三百里，
盡頭海汛達𤅷江。
其五 渡江
東西江岸綵樓排，
水面龍舟迎駕來。
冠服路旁羣拜慶，
官民誠敬出真懷。
其六 過橫山
一帶千重入海關，
天南巨鎮是橫山。
容身吟句聲何遠，
安得程泉再世間。
其七 經河靜
車經河靜歷岩岡，
地瘠人稀半轄長。
稍稍殷稠鎮以北，
歡迎真念亦循常。
其八 覽河齋上游路
河齋安靜夾山頭，路入寒林綠樹幽。
禁禦防屯馴阻化，墾開栽植占先籌。
營功幹得邦中拓，利算行當界外收。
回念一壺無盡藏，源源取用在人謀。
其九 駐蹕乂安
驩州自古著文章，
風儉人勤擬魏唐。
况有鄰師培致化，
何愁學界不更張。
其十 抵清化
鑾輿望日抵清華，
綵案歡迎美且多。
不負本朝湯沐邑，
官民誠敬亦堪嘉。
其十一 恭謁原廟感題
肇造貽謀厥後昌，千秋靈秀地鍾祥。
江朝九曲灣環水，山拱三重左右岡。
青史人猶傳義氣，玄城天爲報忠良。
鴻基世世相承紹，於萬斯年國脉長。
其十二 駕幸石城縣覽庯閣柳杏公主祠
聞道仙祠燦羽霓，香風扶輦御登躋。
旁通一徑臨高閣，前出三湖接遠溪。
敲處白魚環手躍，語辰黃鳥襍聲啼。
奇觀靈境春長在，周覽應留記御題。
其十三 御駕抵河城沙露公隆接于全權府
好交隆接展真忱，
表出君權念慮深。
分合古今憑運氣，
祇看天意在人心。
其十四 探全權奔悲公像
三十年前建節臨，
豁開思想運機諶。
留容文物聲名地，
上國人才罔不欽。
其十五 覽醫院學場
歐學醫規務寔行，
發人臟腑眼須經。
囘看亞學搜尋怠，
不謂軒岐術不精。
其十六 遊覽湖西
勝境如懸一畵圖，
樓臺觀寺半臨湖。
湖中夜靜金牛出，
不識傳聞信有無。
其十七 覽鬭巧場
精欲求精務進才，
萬方機巧賁然來。
豈應布置爲娛玩，
正引同人上舞臺。
其十八 駕幸上審院
律政因辰甫改良，
齊民捷徑效猶長。
名家主筆捐塵早，
未得觀成最可傷。
其十九 覽高等學場
上邦文學甲全歐，
高等才能理尚求。
進化未談他日事，
且看多士上瀛洲。
其二十 覽永國公生祠
推轂先皇重委卿，
北方萬里倚長城。
澤民致主功猶在，
不負千秋不朽名。
其二十一 恭瞻文廟二首
化行南國藹文華，
聖道真傳冠百家。
曾謂北方名教地，
宜乎廟貌永巍峨。
其二十二 前題
辰中文教入炎都，
百世尊崇第一儒。
此特李朝留古跡，
京畿自有好規模。
其二十三 覽紅十字會薦技求濟
文獻名邦俠氣浮，
曾彰義務出全歐。
佇看雲靜塵清日，
紅字何須入亞洲。
其二十四 覽河城大演兵陣
陣圖操演列奇兵，
使砲橫鎗盡敏精。
馬壯人強有如此，
逆孱且莫肆狂行。
其二十五 駕幸山西省，覽貴翁圃連墾所並覽傘圓山
三位山前林曠低，
圃翁徵墾住山西。
廣收地利茶千畝，
桂海何妨客地棲。
其二十六 覽遠東印機所
纔入機門試使行，
機緘絡繹轉旋輕。
修爲人事勞無幾，
利用端由化學精。
其二十七 抵諒山省臣民迎駕嵩呼
君親邊遠亦知尊，
迎駕焚香禮意敦。
塞野臣民羅拜祝，
嵩呼何啻漢山言。
其二十八 覽玻璃屯兵
一看屯堡落高丘，四望金湯服壯猷。
紫電青霜嚴塞外，紅雲赤霧擁關頭。
龍蛇屏氣安深澤，狐鼠驚威竄遠州。
保禦上邦功獨邁，我南何事忍區區。
其二十九 覽丘驢三青峒
寒山深處電輿來，路指三青陟彼嵬。
峒隔雲扃標樂土，石穿風竅達天台。
岩連疊景鍾奇勝，寺榜叢凹巧築培。
車轍甫經周覽跡，大明安忍後陰崖。
其三十 覽同登城庯
山靜氲氛海靜濤，
北南天限地分毛。
堪嘉稠密同登庯，
多賴鄰邦組織勞。
其三十一 駕幸海防
觀海乘輿抵海防，
機揮殘雨駕清風。
臣民處處歡迎祝，
儀杖旌旗沿路紅。
其三十二 駕幸塗山午膳
塗山際海幸波平，
屯處翻成薦爽亭。
安得清風明月夜，
攜琴帶酒弄潮聲。
其三十三 夜泊六頭江
六頭江水夜停船，
石鎮江沱六派穿。
月小星稀岩屹立，
何殊赤壁泛舟年。
其三十四 綠海行舟
海程羣島立嵯峨，
出沒漁帆冒綠波。
恃險昔年清匪夥，
經秋震懾禦戎笳。
其三十五 綠海偶然谷
每逢異境必停船，
有谷稱傳是偶然。
纔霞短篷遊谷口，
經過別有一壺天。
其三十六 覽綠海奇觀石峒賜名五彩祥雲峒偶得五言排律十二韻
清風乘玉艦，綠海渡星槎。
到處岩羣立，行辰水不波。
傳言有奇谷，相攜駕小舸。
履巉行屈曲，至谷路欹斜。
邊朝雙峙島，面對一橫峨。
岩間竅作戶，峒裏石爲家。
日闞晨曦少，天然景致多。
五色垂纓布，羣星獻彩羅。
輕霞飛出岫，寒露滴粘沙。
外客吟聲寂，騷題墨跡磨。
塵囂都不到，羽化竟如何。
聊誌登臨日，銘珉永念他。
其三十七 駕幸錦坡覽煤礦
山開煤礦利源源，
化學推尋勝占先。
須信外洋通用貨，
指南進步望他年。
其三十八 覽南風報館表賜詩一章
纔鼓南風甫半週，絃聲敲動一方球。
帶將霜露培新美，吹散雲霾破舊愁。
扶鼎以絲名在漢，獲麟著筆義猶周。
青山綠水風徐遍，不僅頑夫與薄夫。
其三十九 覽遠東書院
西哲曾羞說面墻，
五洲精萃會斯藏。
院中一覽書如海，
欲引吾邦對大方。
其四十 覽本國技藝賽會
久染丹砂色欲全，
文明衣鉢領真傳。
工途進化堪嘉獎，
將舞臺中聘轡鞍。
其四十一 前題
巧製堪嘉智漸開，
敕收微物示憐才。
奇珍四海原非缺，
用激民心勸後來。
其四十二 駕囘南定
南定官民國念長，
百年名義預流芳。
歡迎載道昭誠敬，
一點靈臺鼓北方。
其四十三 登羅哥與沙露公作別
機投意合訂知音，
握手殷情未滿心。
國計辰幾如有托，
河梁安忍遽分襟。
其四十四 囘鑾留題
觀風北地甫初期，民望鄰情喜更悲。
遠化坦途爭步奮，文明全點欲神馳。
尊君羨爾盟前念，重友嗟予感厚知。
梅驛長亭留戀意，臨行囘首淚沾衣。

        </div>
      </div>
    </div>
  </div>
</div>
<!--update:2025-08-30 10:33:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>