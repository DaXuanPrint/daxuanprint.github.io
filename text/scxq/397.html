<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="大声集,大声集全文在线阅读,大声集全文在线下载,大玄古籍书库">
<meta name="description" content="词别集。北宋万俟咏撰。一卷。咏字雅言，一说名雅言，。自号词隐。约宋哲宗元祐间在世。崇宁中(约1104)充大晟府制撰，按月用律制词。黄庭坚称为一代词人。原有《大声集》五卷，周邦彦为之序，后佚。近人赵万里辑成此编，收词二十七首，附录二首。其中《春草碧》、《三台》、《恋春芳慢》、《平乐慢》、《卓牌儿》、《钿带长》等，皆系自度新声。素有“词之圣者”(《花庵词选》卷七)之称，艺术上颇为考究。《长相思·雨》云：“梦难成，恨难平。不道愁人不喜听，空阶滴到明。”受温庭筠《更漏子》影响，甚至袭用原句，而化出新境，构成凄清氛">
<title>大声集_万俟咏_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">大声集</span> <br/>
          作者： <span class="inputVal" id="bkauthor">万俟咏</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]3335</span> <br/>
          说明： <span class="inputVal" id="bkdec">词别集。北宋万俟咏撰。一卷。咏字雅言，一说名雅言， 自号词隐。约宋哲宗元祐间在世。崇宁中(约1104)充大晟府制撰，按月用律制词。黄庭坚称为一代词人。原有《大声集》五卷，周邦彦为之序，后佚。近人赵万里辑成此编，收词二十七首，附录二首。其中《春草碧》、《三台》、《恋春芳慢》、《平乐慢》、《卓牌儿》、《钿带长》等，皆系自度新声。素有“词之圣者”(《花庵词选》卷七)之称，艺术上颇为考究。《长相思·雨》云：“梦难成，恨难平。不道愁人不喜听，空阶滴到明。”受温庭筠《更漏子》影响，甚至袭用原句，而化出新境，构成凄清氛围，音韵合谐，亦自成佳制。词家评其词“平而工，和而雅”，精心锤炼而全无斧凿痕。有《校辑宋金元人词》本。</span> <br/>
          封面： <span class="inputVal" id="bkimg">Z_20128.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]大声集
[book_author]万俟咏
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]3335
[book_dec]词别集。北宋万俟咏撰。一卷。咏字雅言，一说名雅言， 自号词隐。约宋哲宗元祐间在世。崇宁中(约1104)充大晟府制撰，按月用律制词。黄庭坚称为一代词人。原有《大声集》五卷，周邦彦为之序，后佚。近人赵万里辑成此编，收词二十七首，附录二首。其中《春草碧》、《三台》、《恋春芳慢》、《平乐慢》、《卓牌儿》、《钿带长》等，皆系自度新声。素有“词之圣者”(《花庵词选》卷七)之称，艺术上颇为考究。《长相思·雨》云：“梦难成，恨难平。不道愁人不喜听，空阶滴到明。”受温庭筠《更漏子》影响，甚至袭用原句，而化出新境，构成凄清氛围，音韵合谐，亦自成佳制。词家评其词“平而工，和而雅”，精心锤炼而全无斧凿痕。有《校辑宋金元人词》本。
[book_img]Z_20128.jpg


[book_title]大声集
蓦山溪
芳菲叶底，谁会秋江意。深绿护轻黄，怕青女、霜侵憔悴。开分早晚，都占九秋天，花四出，香七里。独步珠宫里。
佳名岩桂，却是因遗子。不自月中来，又那得、萧萧风味。霓裳旧曲，休问广寒人，飞太白，酬仙蕊。香外无香比。
三台
见梨花初带夜月，海裳半含朝雨。内苑春、不禁过青门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。
乍莺儿百啭断续，燕子飞来飞去。近绿水、台榭映秋千，斗草聚、双双游女。饧香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。
正轻寒轻暖漏永，半阴半晴暮。禁火天、已是试新妆，岁华到、三分佳处。清明看、汉宫传蜡炬。散翠烟、飞入槐府。敛兵卫、阊阖门开，住传宣、又还休务。
木兰花慢
恨莺花渐老，但芳草、绿汀洲。纵岫壁千寻，榆钱万叠，难买春留。梅花向来始别，又匆匆、结子满枝头。门外垂杨岸侧，画桥谁系兰舟。
悠悠。岁月如流。叹水覆、杳难收。凭画栏，往往抬头举眼，都是春愁。东风晚来更恶，怕飞红、拍絮入书楼。双燕归来问我，怎生不上帘钩。
失调名
昔年曾共黄花酒，一笑新香。
安平乐慢
瑞日初迟，绪风乍暖，千花百草争香。瑶池路稳，闻苑春深，云树水殿相望。柳曲沙平，看尘随青盖，絮惹红妆。卖酒绿阴傍。无人不醉春光。
有十里笙歌，万家罗绮，身世疑在仙乡。行乐知无禁，五侯半隐少年场。舞妙歌妍，空妒得、莺娇燕忙。念芳菲、都来几日，不堪风雨疏狂。
别瑶姬慢
可惜香红。又一番骤雨，几阵狂风。霎时留不住，便夜来和月，飞过帘栊。离愁未了，酒病相仍，便堪此恨中。片片随、流水斜阳去，各自西东。
又还是、九十春光，误双飞戏蝶，并采游蜂。人生能几许，细算来何物，得似情浓。沈腰暗减，潘鬓先秋，寸心不易供。望暮云、千里沉沉障翠峰。
快活年近拍
千秋万岁君，五帝三王世。观风重令节，与民乐盛际。蕊宫长春，洞天不老，花艳蝉辉，十里照春珠翠。
闹罗绮。遥望太极，一簇通明里。钧台奏寿，蓬山呈妙戏。六宫人来，五云楼迥，风送歌声，依约睿思圣制。
卓牌儿
东风绿杨天，如画出、清明院宇。玉艳淡泊，梨花带月，胭脂零落，海棠经雨。单衣怯黄昏，人正在、珠帘笑语。相并戏蹴秋千，共携手、同倚栏杆，暗香时度。
翠窗绣户。路缭绕、潜通幽处。断魂凝伫。嗟不似飞絮。闲闷闲愁，难消遣、此日年年意绪。无据。奈酒醒春去。
明月照高楼慢
平分素商。四垂幕，斜界银潢。颢气通建章。正烟澄练色，露洗水光。明映波融太液，影随帘挂披香。楼观壮丽，附霁云、耀绀碧相望。
宫妆。三千从赭黄。万年世代，一部笙簧。夜宴花漏长。乍莺歌断续，燕舞回翔。玉座频燃绛蜡，素娥重按霓裳。还是共唱御制词，送御觞。
武陵春
燕子飞来花在否，微雨退、掩重门。正满院梨花雪照人。独自个、怯黄昏。
轻风淡月媲消魂，罗衣暗惹啼痕。谩觑著、秋千腰褪裙。可怜是、不宜春。
芰荷香
小潇湘。正天影倒碧，波面容光。水仙朝罢，间列绿盖红幢。吹风细雨，荡十顷、浥浥清香。人在水精中央。霜绡雾縠，襟袂收凉。
款放轻舟闹红里，有蜻蜓点水，交颈鸳鸯。翠阴密处，曾觅相并青房。晚霞散绮，泛远净、一叶鸣榔。拟去尽促琱觞。歌云未断，月上飞梁。
长相思
一声声，一更更，窗外芭蕉窗里灯。此时无限情。
梦难成，恨难平，不道愁人不喜听。空阶滴到明。
长相思
短长亭，古今情，楼外凉蟾一晕生。雨余秋更清。
暮云平，暮山横，几叶秋声和雁声。行人不要听。
南歌子
梅夏暗丝雨，麦秋扇浪风。香芦结黍趁天中。五日凄凉今古、与谁同。
春草碧
又随芳绪生，看翠霁连空，愁遍征路。东风里，谁望断西塞，恨迷南浦。天涯地角，意不尽、消沉万古。曾是辛别长亭下，细绿暗烟雨。
何处。乱红铺绣茵，有醉眠荡子，拎翠游女。王孙远，柳外共残照，断云无语。池塘梦生，谢公后、还能继否。独上画楼，春山暝、雁飞去。
昭君怨
春到南楼雪尽，惊动灯期花信。小雨一番寒，倚栏杆。
莫把栏杆倚，一望几重烟火。何处是京华，暮云遮。
昭君怨
一望西山烟雨，目断心飞何处。天外白云城，几多程。
谩记阳关句，衣上粉啼痕污。陇水一分流，此生休。
尉迟杯慢
碎云薄。向碧玉枝缀万萼。如将汞粉匀开，疑使柏麝薰却。雪魄未应若。况天赋、标艳仍绰约。当暄风暖日佳处，戏蝶游蜂看著。
重重绣帟珠箔。障秾艳霏霏，异香漠漠。见说徐妃，当年嫁了，信任玉钿零落。无言自啼露萧索。夜深待、月上栏杆角。广寒宫、要与姮娥，素妆一夜相学。
梅花引
晓风酸，晓霜干，一雁南飞人度关。客衣单，客衣单，千里断魂，空歌行路难。
寒梅惊破前村雪，寒鸡啼破西楼月。酒肠宽，酒肠宽，家在日边，不堪频倚栏。
雪明鳷鹊夜慢
望五云多处春深，开阆苑、别就蓬岛。正梅雪韵清，桂目光皎。凤帐龙帘萦嫩风，御座深、翠金间绕。半天中、香泛千花，灯挂百宝。
圣时观风重腊，有箫鼓沸空，锦绣匝道。竞呼卢、气贯调欢笑。暗里金钱掷下，来侍燕、歌太平睿藻。愿年年此际，迎春不老。
诉衷情
一鞭清晓喜还家，宿醉困流霞。夜来小雨新霁，只燕舞风斜。
山不尽，水在涯，望中赊。送春滋味，念远情怀，分付杨花。
钿带长中腔
簇真香，似风前拆麝囊。嫩紫轻红，间斗异芳。风流富贵，自觉兰蕙荒。独占蕊珠春光。
绣结流苏密致，魂梦悠扬。气融液散满洞房。朝寒料峭，殢娇不易当。著意要得韩郎。
凤皇枝令
人间天上，端楼龙凤灯先赏。倾城粉黛月明中，春思荡。醉金瓯仙酿。
一从鸾辂北向，旧时宝座应蛛网。游人此际客江乡，空怅望。梦连昌清唱。
醉蓬莱
正波泛银汉，漏滴铜壶，上元佳致。绛烛银灯，若繁星连缀。明月逐人，暗尘随马，尽五陵豪贵。鬓惹乌云，裙拖湘水，谁家姝丽。
金阙南边，彩山北面，接地罗绮，沸天歌吹。六曲屏开，拥三千珠翠。帝乐◇深，凤炉烟喷，望舜颜瞻礼。太平无事，君臣宴乐，黎民欢醉。
忆少年
陇云溶泄，陇山峻秀，陇泉呜咽。行人暂驻马，已不胜愁绝。
上陇首、凝眸天四阔。更一声、塞雁凄切。征书待寄远，有知心明月。
忆秦娥
千里草，萋萋尽处遥山小。遥山小，行人远似，此山多少。
天若有情天亦老，此情说便说不了。说不了，一声唤起，又惊春晓。
忆秦娥
天如洗，金波冷浸冰壶里。冰壶里，一年得似，此宵能几。
等闲莫把栏杆倚，马蹄去便三千里。三千里，几重云岫，几重烟水。
临江仙
寒甚正前三五日，风将腊雪侵寅。彩鸡缕燕已惊春。玉梅飞上苑，金柳动天津。
◇◇◇◇◇◇◇，◇◇◇◇◇◇。◇◇◇◇◇◇◇。春盘共飣餖，绕坐庆时新。
恋芳春慢
蜂蕊分香，燕泥破润，暂寒天气清新。帝里繁华，昨夜细雨初匀。万品花藏四苑，望一带、柳接重津。寒食近，蹴踘秋千，又是无限游人。
红妆趁戏，绮罗夹道，青帘卖酒，台榭侵云。处处笙歌，不负治世良辰。共见西城路好，翠华定、将出严宸。谁知道，仁主祈祥为民，非事行春。

        </div>
      </div>
    </div>
  </div>
</div>
<!--update:2025-08-30 10:33:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>