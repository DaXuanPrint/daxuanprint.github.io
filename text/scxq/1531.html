<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,补注杜诗原序,补注杜诗跋,传序碑铭,年谱辨疑,集注杜诗姓氏,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,黄氏补注杜诗全文在线阅读,黄氏补注杜诗全文在线下载,大玄古籍书库">
<meta name="description" content="唐诗别集。36卷，外集2卷。杜甫撰;宋人黄希集注，黄鹤补注。又名《黄氏补千家集注杜工部诗史》或《集千家杜诗补注》。黄希字仲得，又字梦得，号师心，宜黄人。乾道二年(1164)进士，曾官永新令。黄鹤字叔似，号牧隐。黄希之子，布衣。《四库全书》收录此书，其《总目》说：“希以杜诗旧注每多遗舛，尝为随文补辑，未竟而殁。鹤因取椠本集注，即遗稿为之正定。又益以所见，积三十余年之力，至嘉定丙子始克成编。”收诗1400多首，“按年编诗，冠以年谱辨疑，用为纲领。而诗中各以所作岁月注于逐篇之下，使读者得考见其前后出处之大致。”">
<title>黄氏补注杜诗_黄希_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">黄氏补注杜诗</span> <br/>
          作者： <span class="inputVal" id="bkauthor">黄希</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]637778</span> <br/>
          说明： <span class="inputVal" id="bkdec">唐诗别集。36卷，外集2卷。杜甫撰;宋人黄希集注，黄鹤补注。又名《黄氏补千家集注杜工部诗史》或《集千家杜诗补注》。黄希字仲得，又字梦得，号师心，宜黄人。乾道二年(1164)进士，曾官永新令。黄鹤字叔似，号牧隐。黄希之子，布衣。《四库全书》收录此书，其《总目》说：“希以杜诗旧注每多遗舛，尝为随文补辑，未竟而殁。鹤因取椠本集注，即遗稿为之正定。又益以所见，积三十余年之力，至嘉定丙子始克成编。”收诗1400多首，“按年编诗，冠以年谱辨疑，用为纲领。而诗中各以所作岁月注于逐篇之下，使读者得考见其前后出处之大致。”书中所列注家姓氏，实际只有151人。注中征引则以王洙、赵次公、师尹、鲍彪、杜修可、鲁訔诸家之说为多，其他亦寥寥无几。当时所称“伪苏注”，书中也加以采掇，说明它是在原有的坊间千家注本的基础上广而补之，因而往往有牴牾不合，穿凿附会之处。但不失为现存宋人注杜中之较为存真者。《四库全书总目》说：“然其考据精核者，后来注杜诸家亦往往援以为证。故无不攻驳其书，而终不能废弃其书焉。”现存有宋刻本，前载宋人吴元集录传、序、碑、铭、诗、记及黄鹤自订年谱、辨疑等。元刊有至元十九年(1282)麻沙翻刻本，至元二十四年(1287)刻本。宋元以后，未见印本。《四库全书》收录时题名《黄氏补注杜诗》，只36卷，卷前无吴元集录的传序碑铭诗记及年谱序跋等。</span> <br/>
          封面： <span class="inputVal" id="bkimg">Z_21262.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]黄氏补注杜诗
[book_author]黄希
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]637778
[book_dec]唐诗别集。36卷，外集2卷。杜甫撰;宋人黄希集注，黄鹤补注。又名《黄氏补千家集注杜工部诗史》或《集千家杜诗补注》。黄希字仲得，又字梦得，号师心，宜黄人。乾道二年(1164)进士，曾官永新令。黄鹤字叔似，号牧隐。黄希之子，布衣。《四库全书》收录此书，其《总目》说：“希以杜诗旧注每多遗舛，尝为随文补辑，未竟而殁。鹤因取椠本集注，即遗稿为之正定。又益以所见，积三十余年之力，至嘉定丙子始克成编。”收诗1400多首，“按年编诗，冠以年谱辨疑，用为纲领。而诗中各以所作岁月注于逐篇之下，使读者得考见其前后出处之大致。”书中所列注家姓氏，实际只有151人。注中征引则以王洙、赵次公、师尹、鲍彪、杜修可、鲁訔诸家之说为多，其他亦寥寥无几。当时所称“伪苏注”，书中也加以采掇，说明它是在原有的坊间千家注本的基础上广而补之，因而往往有牴牾不合，穿凿附会之处。但不失为现存宋人注杜中之较为存真者。《四库全书总目》说：“然其考据精核者，后来注杜诸家亦往往援以为证。故无不攻驳其书，而终不能废弃其书焉。”现存有宋刻本，前载宋人吴元集录传、序、碑、铭、诗、记及黄鹤自订年谱、辨疑等。元刊有至元十九年(1282)麻沙翻刻本，至元二十四年(1287)刻本。宋元以后，未见印本。《四库全书》收录时题名《黄氏补注杜诗》，只36卷，卷前无吴元集录的传序碑铭诗记及年谱序跋等。
[book_img]Z_21262.jpg


[book_title]提要
钦定四库全书　　　　　集部二
补注杜诗　　　　　　　别集类一【唐】
提要
【臣】等谨案补注杜诗三十六卷宋黄希原本而其子鹤续成之者也希字梦得宜黄人登进士第官至永新令尝作春风堂於县治杨万里为作记今载诚斋集中鹤字叔似着有北窗寓言集今已久佚希以杜诗旧注每多遗舛尝为随文补缉未竟而殁鹤因取椠本集注即遗藁为之正定又益以所见积三十余年之力至嘉定丙子始克成编书首原题补千家集注杜工部诗史所列注家姓氏实止一百五十一人注中徵引则王洙赵次公师尹鲍彪杜修可鲁訔诸家之说为多其他亦寥寥罕见而当时所称为苏注者乃并见采缀盖坊行原有千家注本鹤特因而广之故以补注为名其郭知达九家注蔡梦弼草堂诗笺视鹤本成书稍前【案知逹本成于淳熙辛丑在鹤本前三十余年梦弼成于嘉泰甲子在鹤本前十有二年】而注内无一字引及殆流传未广偶未之见也书中凡原注各称某曰其补注则称希曰鹤曰以别之大旨在于按年编诗故冠以年谱辨疑用为纲领而诗中各以所作岁月注于逐篇之下使读者得考见其先後出处之大致其例盖始于黄伯思後鲁訔等踵加考订至鹤父子而益推明之鈎稽辨证亦颇具苦心其间抵牾不合者如赠李白一首鹤以为开元二十四年游齐赵时作不知甫与白初未相见至天宝三四载白自供奉被放後始相遇于东都观甫寄白二十韵诗所云乞归优诏许遇我宿心亲者是其确证鹤说殊误又郑驸马宅宴洞中一首鹤谓与重题郑氏东亭诗皆在河南新安县作不知长安志有莲花洞在神禾原郑驸马之居即诗所云洞中并不在新安不可与东亭混而为一又高都护骢马行鹤以为天宝七载作考高仙芝平小勃律後以天宝八载方入朝诗中有飘飘远自流沙至语则当在八载而非七载又遣兴诗赫赫萧京兆句鹤以京兆为萧至忠不知至忠未尝官京兆尹诗中所指当是萧炅又喜雨一首鹤谓永泰元年所作考诗末甫自注浙右多盗贼语正指宝应元年袁晁之乱诗当作于是年时甫方在梓阆间故有巴人之句鹤说非是似此者尚数十条皆为踈于考核又题与诗皆无明文不可考其年月者亦牵合其一字一句强为编排殊伤穿凿然其考据精核者後来注杜诸家亦往往援以为证故无不攻驳其书而终不能废弃其书焉乾隆四十六年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]补注杜诗原序
居谊儿时闻先君乐道永新大夫黄公之贤至则令出拜且曰此乡先生可师法者也居谊虽不敏心窃识之及壮读公之文知其博览羣书於经史子集章句训诂靡不通究於是有感先君所以幸教小子之意欲就正焉而公则仙去矣晚岁杜门公之子鹤过而道旧出其纪年补注诗史一编蹙然请曰鹤先人生平嗜此恨旧注舛疎补订未竟齎志以殁不肖勉卒先业余三十年所谓千四百篇者不敢谓尽知工部意庶几十七八矣盍为我序之退披其编诗以年次意随篇释冠以谱辨视旧加详至谓耒阳廼瘗宗文高都护之非适吕太一之非官又皆意逆而得之往往前辈或未及不但成先志而已昔杜预注春秋左传世以预为丘明忠臣黄氏父子用功此诗谓非忠於工部不可然春秋系年日书甲子预以历法推考有未合则归之史误工部虽号诗史凡所纪述非必如春秋书法之密後数百年而生必欲一一推见当时岁月先後亦难矣矧诗自风雅而下惟工部为宗其渊深浩博後人莫窥涯涘有谓工部胷中凡几国子监又谓不行一万里不读万卷书不可以观杜诗近世锓板注以集名者毋虑二百家固宜鈎析证辨无复余藴而补遗订谬方来未已信知工部之诗可观不可尽然吾於是编又得以窥黄氏家学之懿慰满夙心云宝庆二年三月清明日郡人董居谊仁甫序

[book_title]补注杜诗跋
山谷尝谓老杜作诗无一字无来处第恨後人读书少不足以知之今生乎数百载之後欲探古人之心於数百载之前凡诸家笺注之所未通者皆断以已见自非胷中有万卷书其敢任此责耶黄氏之於此诗盖如班马父子之作史凡两世用工矣积两世之学以研精覃思是宜援据淹该非诸家之所敢望也博洽君子以诸家旧注与此合而观之则是非得失当有能辨之者宝庆丙戍仲夏富沙吴文跋

[book_title]传序碑铭
钦定四库全书
补注杜诗　　　　　　　　宋　黄希　原本
黄鹤　补注
传序碑铭
唐新书杜工部传　　　　　　　宋　祁
甫字子美少贫不自振客吴楚齐赵间李邕奇其材先往见之举进士不中第困长安【玄宗开元二十五年甫预京兆荐贡而考功下之】天宝十三载玄宗朝献太清宫飨庙及郊甫奏赋三篇帝奇之使待制集贤院命宰相试文章擢河西尉不拜改右卫率府胄曹参军数上赋颂【数色角切频也】因高自称道且言先臣恕预以来承儒守官十一世迨审言以文章显中宗时臣赖绪业自七岁属辞且四十年然衣不盖体常寄食於人窃恐转死沟壑伏惟天子哀怜之若令执先臣故事拔泥涂之久辱则臣之述作虽不足鼓吹六经先鸣诸子至沉郁顿挫随时敏给扬雄枚臯可企及也有臣如此陛下其忍弃之会禄山乱天子入蜀【天宝十四载安禄山反於范阳明年改元至德六月禄山犯长安车驾幸剑外七月即位灵武】甫避走三川【三川县属鄜州】肃宗立自鄜州羸服欲奔行在为贼所得至德二载亡走凤翔上谒拜左拾遗与房琯为布衣交琯时败陈涛斜又以客董廷兰罢宰相甫上疏言罪细不宜免大臣帝怒诏三司推问宰相张镐曰甫若抵罪絶言者路帝解甫谢且称琯宰相子少自树立为醇儒有大臣体时论许琯才堪公辅陛下果委而相之观其深念主忧义形於色然性失於闲酷嗜鼔琴廷兰托琯门下贫疾昏老依倚为非琯爱惜人情一至玷污臣叹其功名未就志气挫衂【衂尼六切】观陛下弃细録大所以冒死称述涉近讦激违忤圣心陛下赦臣百死再赐骸骨天下之幸非臣独蒙然帝自是不甚省録时所在寇夺甫家寓鄜弥年艰窭孺弱至饿死因许甫自往省视从还京师出为华州司功参军【乾元元年甫自左拾遗移华州?】关辅饥辄弃官去客秦州负薪采橡栗自给流落剑南【乾元二年夏甫弃官去华之秦十月发秦州十二月离同谷至剑南】结庐成都西郭【上元元年成都尹裴冕为甫卜筑草堂於浣花溪以居】召补京兆功曹参军不至会严武节度剑南东西川往依焉【广德元年甫补京兆功曹不赴明年郑国公严武复出节度剑南东西两川】武再帅剑南表为参谋检校工部员外郎武以世旧待甫甚善亲诣其家甫见之或时不巾而性褊躁傲诞尝登武牀瞪视曰严挺之乃有此儿武亦暴猛外若不为忤中衔之一日欲杀甫及梓州刺史章彛集吏於门武将出冠鈎于帘三左右白其母奔救得止独杀彛【鲁訔曰以甫诗考之严武来镇蜀章彛已交印入觐史当失之】武卒崔盰等乱甫往来梓夔间大历中出瞿塘下江陵泝沅湘以登衡山因客耒阳【耒阳县在衡州之东南】游岳祠大水遽至涉旬不得食县令具舟迎之乃得还令尝馈牛炙白酒大醉一夕卒年五十九【夕或作昔元尝考之於诗子美以大历五年夏四月湖南兵马使臧玠杀其团练使崔灌乃避地入衡州至耒阳游岳祠以大水涉旬不得食耒阳县令聂侯具舟迎之水涨遂泊方田驿子美以诗谢之继而沿湘流将适汉阳暮秋归秦有诗留别湖南幕府亲友则秋已还潭暮秋北首岂以是夏而溺死耒阳乃复有此作耶盖子美之卒当在衡湘之间秋冬之际元氏墓志畧见本末唐史氏惑於刘斧摭遗小说之言曰子美由蜀往耒阳以诗酒自适一日过江上洲中饮醉不能复归宿酒家是夕江水暴涨子美为惊湍漂泛其尸不知落於何处玄宗还南内思子美诏求之聂令乃积空土於江上曰子美为白酒牛炙胀饫而死葬於此矣以此闻玄宗故唐史氏因有牛炙白酒大醉一夕卒之语信哉史氏之讹明矣】甫放旷不自检好论天下大事高而不切少与李白齐名时号李杜尝从白及高适过汴州酒酣登吹台【吹赤伪切今东京城东南隅繁台是也】慷慨怀古人莫测也数尝宼乱挺节无所污为歌诗伤时桡弱情不忘君人怜其忠云
赞曰唐兴诗人承陈隋风流浮靡相矜至宋之问沈佺期等研揣声音浮切不差而号律诗竞相沿袭逮开元间稍裁以雅正然恃华者质反好丽者壮违人得一槩皆自名所长至甫浑涵汪茫千彚万状兼古今而有之他人不足甫乃厌余残膏?馥沾丐後人多矣故元稹谓诗人以来未有如子美者甫又善陈时事律切精深至千言不少衰世号诗史昌黎韩愈於文章慎许可至歌诗独推曰李杜文章在光焰万丈长诚可信云
唐杜工部墓志铭　　　　　　元稹撰
叙曰余读诗至杜子美而知古人之才有所緫萃焉始尧舜之君臣以赓歌相和是後诗人继作历夏殷周千余年仲尼缉拾选练取其干预教化之尤者三百篇其余无闻焉骚人作而怨愤之态繁然犹去风雅日近尚相比拟秦汉已还采诗之官既废天下俗謡民讴歌颂讽赋曲度嬉戏之词亦随时间作至汉武赋栢梁诗而七言之体兴苏子卿李少卿之徒尤工为五言虽句读文律各异雅郑之音亦杂而词意阔远指事言情自非有为而为【为上于伪切下如字】则文不妄作建安之後【建安乃汉献帝年号】天下文士遭罹兵战曹氏父子【曹操曹丕】鞍马间为文往往横槊赋诗【槊音朔矛属也】故其遒文壮节抑扬怨哀悲离之作【怨一作寃】尤极於古晋世风槩稍存齐宋之间教失根本士子以简慢矫饰舒徐相尚文章以风容色泽放旷精清为高盖吟写性灵流连光景之文也意义格力固无取焉陵迟至於梁陈淫艶刻饰佻巧小碎之词剧【佻敕聊切偷也一无剧字】又宋齐之所不取也唐兴学官大振历世之文能者互出而又沈宋之流【沈佺期宋之问】研练精切稳顺声势谓之为律诗由是而後文变之体极焉然而好古者遗近务华者去实效齐梁则不逮於魏晋工乐府则力屈於五言律切则骨格不存闲暇则纎穠莫备至於子美盖所谓上薄风雅下该沈宋言夺苏李【苏武李陵】气吞曹刘【吞一作奋曹植刘桢】掩顔谢之孤高【顔延年谢灵运】杂徐庾之流丽【徐陵庾信】尽得古人之体势而兼昔人之所独专矣如使仲尼考锻其旨要尚不知图其多乎哉【图一作贵】苟以为能所不能无可无不可则诗人已来未有如子美者是时山东人李白亦以奇文取称时人谓之李杜余观其壮浪纵恣摆去拘束摹写物象及乐府歌诗诚亦差肩於子美矣至若铺陈终始排比声韵大或千言次犹数百词气奋迈而风调清深【奋一作豪】属对律切而脱弃凡近则李尚不能历其藩翰况壼奥乎【壼一作堂】予尝欲条析其文体别相附与来者为之凖特病嬾未就尔适遇子美之孙嗣业启子美柩之襄祔事於偃师【偃师县属今河南府】途次于荆楚【荆州江陵府也】雅知余爱言其大父之为文拜余为志辞不能絶余因系其官阀而铭其卒葬云
系曰晋当阳成侯姓杜氏下十世而生依艺令於巩【巩县属河南府】依艺生审言审言善诗官至膳部员外郎审言生闲闲生甫闲为奉天令甫字子美天宝中献三大礼赋明皇奇之命宰相试文文善授右卫率府胄曹属京师乱【玄宗天宝十四载安禄山反於范阳】步谒行在拜左拾遗岁余以直言失官出为华州司功【肃宗至德二年甫走凤翔上谒肃宗授左拾遗乾元元年因言房琯不宜罢相遂自拾遗出掾华州】寻迁京兆功曹【代宗广德元年甫补京兆功曹不赴】剑南节度使严武【广德二年严武以黄门侍郎再出镇剑南东西两川】状为工部员外郎参谋军事旋又弃去扁舟下荆楚间竟以寓卒旅殡岳阳【大历五年夏甫避臧玠之乱入衡州沿湘流将适汉阳暮秋将归秦是岁秋冬之交卒于衡岳之间藳葬耒阳至元和中其孙始归葬於河南巩县元微之为志今耒阳有甫墓是岂微之但为志而不克迁或已迁而故冢尚存耶】享年五十有九夫人弘农杨氏女父曰司农少卿怡四十九年而终嗣子曰宗武病不克葬殁命其子嗣业嗣业以家贫无以给丧收什乞匄焦劳昼夜去子美殁後余四十年然後卒先人之志亦足为难矣铭曰维元和之癸已粤某月某日之佳辰合窆我杜子美於首阳之山前【按後汉书?荣传首阳山在今偃师县之西北】呜呼千岁而下曰此文先生之古坟
题杜子美坟　　　　　　　　韩　愈
何人凿开混沌殻二气由来有清浊孕其清者为圣贤锺其浊者成愚朴英豪虽没名犹嘉不肖虚死如蓬麻荣华一旦世俗眼忠孝万古贤人芽有唐文物盛复全名书史册俱才贤中间诗笔谁清新屈指都无四五人独有工部称全美当日诗人无拟伦笔追清风洗俗耳心夺造化回阳春天光晴射洞庭秋寒玉万顷清光流我常爱慕如饥渴不见其面生闲愁今春偶客耒阳路凄惨去寻江上墓召朋特地踏烟芜路入溪村数百步招手借问骑牛儿牧儿指我祠堂路入门古屋三四间草茅缘砌生无数寒竹珊珊摇晚风野蔓层层纒庭户升堂再拜心恻然心欲?启不成语一堆空土烟芜里虚使诗人叹悲起怨声千古寄西风寒骨一夜沉秋水当时处处多白酒牛肉如今家家有饮酒食肉今如此何故常人无饱死子美当日称才贤聂侯见待诚非喜洎乎圣意再捜求奸臣以此欺天子捉月走入千丈波【李白入水捉月】忠谏便沉汨罗底【屈原沉湘】固知天意有所存三贤所归同一水过客留诗千百人佳词绣句虚相美坟空饫死已传闻千古丑声竟谁洗明时好古疾恶人应以我意知终始
遗补杜子美传　　　　　　　李　观
唐杜甫子美诗有全才当时一人而已洎失意蓬走天下由蜀往耒阳依聂侯不以礼遇之子美忽忽不怡多游市邑村落间以诗酒自适一日过江上洲中饮既醉不能复归宿酒家是夕江水暴涨子美为惊湍漂泛其尸不知落於何处洎玄宗还南内思子美诏天下求之聂侯乃积空土於江上曰子美为白酒牛炙胀饫而死葬於此矣以此事闻玄宗吁聂侯当以实对天子也既空为之坟又丑以酒炙胀饫之事子美有清才者也岂不知饮食多寡之分哉诗人皆憾之题子美之词皆有感叹之意知非酒炙而死也高顒宰耒阳有诗曰诗名天宝大骨葬耒阳空虽有感终不灼然唐贤诗曰一夜耒江雨百年工部坟独韩文公诗事全而明白知子美之坟空土也又非因酒炙而死耳
杜工部诗史旧集序　　　　　王　洙
叙曰杜甫字子美襄阳人徙河南巩县曾祖依艺巩令祖审言膳部员外郎父闲奉天令甫少不羁天宝中献三赋召试文章授河西尉辞不行改右卫率府胄曹天宝末以家避乱鄜独转?贼中至德二载窜归凤翔谒肃宗授左拾遗诏许至鄜迎家明年收京扈从还长安房琯罢相甫上疏言琯有才不宜废免肃宗怒贬琯邠州刺史出甫为华州司功属关辅饥乱弃官之秦州又居成州同谷自负薪采梠餔糒不给遂入蜀卜居成都浣花里复适东川久之召补京兆府功曹以道阻不赴欲如荆楚上元二年闻严武镇成都自阆挈家往焉武归朝廷甫浮游左蜀诸郡往来非一武再镇两川奏为节度参谋检校工部员外郎赐绯永泰元年夏武卒郭英乂代武崔旰杀英乂杨子琳栢正节戈兵攻旰蜀大乱甫逃至梓州乱定归成都无所依乃泛江游嘉戎次云安移夔州大历三年春下峡至荆南又次公安入湖南泝沿湘流游衡山寓居耒阳尝至岳庙阻暴水旬日不得食耒阳聂令知之自具舟迎还五年夏一夕醉饱卒年五十九观甫诗与唐实録犹槩见事迹比新书列传彼为踳驳【传云召试京兆兵曹而集有官定後戏赠诗注云初授河西尉辞改右卫率府胄曹传云遁赴河西谒肃宗於彭原而集有喜逹行在诗注云自京窜至凤翔传云严武卒乃游东蜀依高适既至而适卒按适自东川入朝拜右散骑常侍乃卒又集有忠州闻高常侍亡诗传云扁舟下峡未维舟而江陵乱乃游襄衡而集有居江陵及公安诗至多传云甫永秦二年卒而集有大历五年正月追酬高蜀州诗及别题大历年者数篇】甫集初六十卷今秘府旧藏通人家所有称大小集者皆亡逸之余人自编摭非当时第叙矣蒐裒中外书凡九十九卷【古本二卷蜀本二十卷集畧十五卷樊晃序小集六卷孙光宪序二十卷郑文宝序少陵集二十卷别题小集二卷孙仅一卷杂编三卷】除其重复定取千四百有五篇凡古诗三百九十有九近体千有六起太平时终湖南所作视居行之次若岁时为先後分十八卷又别録赋笔杂着二十九篇为二卷合二十卷意兹未可谓尽它日有得尚副益诸宝元二年十月翰林学士兵部郎中知制诰史馆修撰王洙原叔记
读杜工部诗集序　　　　　　孙　仅
叙曰五常之精万象之灵不能自文必委其精萃其灵於伟杰之人以涣发焉故文者天地真粹之气也所以君五常母万象也纵出横飞疑无涯隅表乾里坤深入隐奥非夫腹五灵精心万象灵神合冥会则未始得之矣夫文各一而所以用之三谋勇正之谓也谋以始意勇以作气正以全道苟意乱思率则谋沮矣气萎体瘵则勇丧矣言蒭辞芜则正塞矣是三者迭相羽翼以济乎用也备则气淳而长剥则气散而涸中古而下文道繁富风若周骚若楚文若西汉咸角然天出万世之衡轴也後之学者瞽实聋正不守其根而好其枝叶由是日诞月艳荡而莫返曹刘应杨之徒唱之【曹植刘桢应璩杨修】沈谢徐庾之徒和之【沈休文谢灵运徐陵庾信】争柔鬬葩聨组擅绣万钧之重烁为锱铢真粹之气殆将灭矣洎夫子之为也剔陈梁乱齐宋抉晋魏瀦其淫波遏其烦声与周楚西汉相凖的其夐邈高耸则若凿太虚而嗷万籁其驰骤恠骇则若仗天策而骑箕尾其首截峻整则若俨钩陈而界云汉枢机日月开阖雷电昂昂然神其谋挺其勇握其正以高视天壤趋入作者之域所谓真粹气中人也公之诗支而为六家孟郊得其气焰张籍得其简丽姚合得其清雅贾岛得其奇僻杜牧薛能得其豪健陆龟蒙得其赡博皆出公之奇偏尔尚轩轩然自号一家爀世烜俗後人师拟不暇矧合之乎风骚而下唐而上一人而已是知唐之言诗公之余波及尔於戏以公之才宜器大任而颠宼虏汩没蛮夷者屯於时耶戾於命耶将天嗜厌代未使斯文大振耶惟道振当世而泽化後人斯不朽矣因览公集辄泄其愤以书之
杜工部诗後集序　　　　　　王安石
序曰予考古之诗尤爱杜甫氏作者其辞所从出一莫知穷极而病未能学也世所传已多计尚有遗落思得其完而观之每一篇出自然人知非人之所能为而为之者惟其甫也辄能辨予之令鄞【县名属明州】客有授予古之诗世所不传者二百余篇观之予知非人之所能为而为之实甫者其文与意之着也然甫之诗其完见於今者自予得之世之学者至乎甫而後为诗不能至要之不知诗焉尔呜呼诗其难惟有甫哉自洗兵马下序而次之以示知甫者且用自发焉皇佑壬辰五月日临川王安石序
成都草堂诗碑序　　　　　　胡宗愈
序曰草堂先生谓子美也草堂子美之故居因其所居而号之曰草堂先生先生自同谷入蜀遂卜成都浣花江上万里桥之西为草堂以居焉唐之史记前後抵牾先生至成都之年月不可考其後先生寄题草堂云经营上元始断手宝应年然则先生之来成都殆上元之初乎严武入朝先生送武至巴西遂如梓州蜀乱乃之阆州将游荆楚会武再镇两川先生乃自阆州挈妻子归草堂武辟先生为参谋武卒蜀又乱先生去之东川移居夔州遂下荆渚泝沅湘上衡山卒於耒阳先生以诗鸣於唐凡出处去就动息劳佚悲懽忧乐忠愤感激好贤恶恶一见於诗读之可以知其世学士大夫谓之诗史其所游历好事者随处刻其诗於石及至成都则阙然先生之故居松竹荒凉略不可记今丞相吕公镇成都复作草堂於先生之旧址绘先生之像於其上宗愈假符於此乃録先生之诗刻石置於草堂之壁间先生虽去此而其诗之意有在於是者亦附其後庶几好事者於以考先生去来之迹云元佑庚午资政殿学士中大夫知成都军府事胡宗愈序
编次杜工部诗序　　　　　　鲁　訔
骚人雅士同知祖尚少陵同欲模楷声韵同苦其意律深严难读也余谓少陵老人初不事艰涩左隐以病人其平易处有贱夫老妇所可道者至其深纯宏妙千古不可追迹则序事稳实立意浑大遇物写难状之景纾情出不说之意借古的确感时深远若江海浩溔【溔以沼切大水貌】风云荡汩蛟龙鼋鼍出没其间而变化莫测风澄云霁象纬回薄错峙伟丽细大无不可观离而序之次其先後时危平俗媺恶山川夷险风物明晦公之所寓舒局皆可槩见如陪公杖屦而游四方数百年间犹对面语何患於难读耶名公巨儒谱叙注释是不一家用意率过异说如蝟余因旧集略加编次古诗近体一其先後摘诸家之善有考於当时事实及地里岁月与古语之的然者聊注其下若其意律乃诗之六经神会意得随人所到不敢易而言之叙次既伦读之者如亲罹艰棘虎狼之惨为可惊愕目见当时甿庶被削刻转涂炭为可悯因感公之流徙始而适中而瘁卒至为少年辈侮忽以讫死为可伤也绍兴癸酉五月晦日丹丘冷斋鲁訔序
增修王原叔编次杜诗後记　　王　琪
近世学者争言杜诗爱之深者至剽掠句语迨所用险字而模画之沛然自以絶洪流而穷深源矣又人人购其亡逸多或百余篇少或数十句藏弆矜大复自以为有得翰林王君原叔尤嗜其诗家素蓄先唐旧集及采秘府名公之室天下士人所有得者悉编次之事具於记於是杜诗无遗矣子美博闻稽古其用事非老儒博士罕知其自出然讹缺久矣後人妄改而补之者衆莫之遏也非原叔多得其真为害大矣子美之诗词有近质者【如麻鞋见天子垢腻脚不韈之句】所谓转石於千仞之山势也学者尤效之而过甚岂远大者难窥乎然夫子之删诗也至於桧曹小国寺人女子之诗苟中法度或取而弦歌善言诗者岂拘於人哉原叔虽自编次余病其卷帙之多而未甚布暇日与苏州进士何君瑑丁君修得原叔家藏及今古诸集聚于郡斋而参考之三月而後已义有兼通者亦存而不敢削阅之者固有浅深也而又吴江邑宰河东裴君煜取以覆视乃益精密遂镂于板庶广其传或俾余序于篇者曰如原叔之能文称于世止作记于後余窃慕之且余安知子美哉但本末不可阙书故槩举以附于卷终原叔之文今迁于卷首云嘉佑四年四月望日姑苏郡守太原王琪後记
增注杜工部诗序　　　　　　王彦辅
唐兴承陈隋之遗风浮靡相矜莫崇理致开元之间去雕篆黜浮华稍裁以雅正虽絺句绘章人得一槩各争所长如大羹元酒者则薄滋味如孤峯絶岸者则骇廊庙穠华可爱者乏风骨烂然可珍者多玷缺逮至子美之诗周情孔思千彚万状茹古涵今无有端涯森严昭焕若在武库见戈戟布列荡人耳目非特意语天出尤工於用字故卓然为一代冠而历世千百脍炙人口予每读其文窃苦其难晓如义鹘行巨颡折老拳之句刘梦得初亦疑之後览石勒传方知其所自出盖其引物连类掎摭前事往往而是韩退之谓光焰万丈长而世号为诗史信哉予时渔猎书部尝妄注缉且十得五六宦游南北因循中辍投老挂冠杜门家居日以无事行乐之暇不度芜浅既次其韵因阅旧注惜不忍去捜考所知再加笺释然予不幸病目无与乎简牍之观遂命子澂洎孙端仁参夫讨绎俾之编缀用偿夙志尚愧孤陋未臻详尽在昔圣人犹曰有所不知丘盖阙如顾惟闻见之寡兹所不免但藏箧中以贻来裔非敢示诸博古之君子按郑文宝少陵集张逸为之序又有蜀本十卷自王原叔内相再编定杜集二十卷後姑苏守王君玉得原叔家藏於苏州进士何瑑丁修处及今古诸集相与参考乃曰义有兼通者亦存而不敢削故予之所注以苏本为正云时洪宋八叶明天子之在御政和纪元之三禩下元日序
杜少陵诗音义序　　　　　　郑　卬
读少陵诗如驰骛晋楚之郊以言其高则邓林千岩楩楠杞梓扶疎摩云以言其深则溟波万顷蛟龙鼋鼍徜徉排空拭眦极目方且心骇神悸莫知所以若其甄别名状实难为功韩退之推其光焰万丈长殆谓是矣国家追复祖宗成宪学者以声律相饬少陵矩范尤为时尚於其淹贯羣书比类赋象浑涵天成奇文险句厌人目力读者未始不以捜寻训切为病卬近因与二三友质问爰就隐奥处着为音义至夫人物地理古今传志咸极讨论施之新学不亦可乎时绍兴改元岁次辛亥长至後五日长乐郑卭序
跋杜子美诗【并序】　　　　　　郑　卬
余读李元宾补遗传及韩退之题杜工部坟诗皆自摭遗所载疑非二公所作然大历元和时之相去犹未为远不当与本集抵牾若是大抵後之好事者托而质之也尝考子美以大历五年四月臧玠杀崔瓘由是避地入衡州至耒阳游岳祠以大水涉旬不得食耒阳聂令具舟迎之水涨遂泊方田驿子美诗以谢之继而沿湘流将适汉阳暮秋归秦有诗别湖南幕府亲友岂以夏而溺死耒阳复有此作盖其卒在潭岳间秋冬之际元微之志铭亦略见本末作史者惑於摭遗之说遂有牛炙白酒一宿卒之语信史之误余不可以不辨长乐郑卬谨跋
杜子美之於诗实集衆家之长适当其时而已昔苏武李陵之诗长於高妙曹植刘公干之诗长於豪逸陶潜阮籍之诗长於冲澹谢灵运鲍昭之诗长於峻洁徐陵庾信之诗长於藻丽於是子美穷高妙之格极豪逸之气包冲澹之趣兼峻洁之姿备藻丽之态而诸家之作所不及焉然不集诸子之长子美亦不能独至於斯也岂非适当其时故耶孟子曰伯夷圣之清者也伊尹圣之任者也柳下惠圣之和者也孔子圣之时者也孔子之谓集大成呜呼子美亦集诗之大成者欤
读子美诗　　　　　　　　　孙　何
世系留唐中丘封寄耒山高名落身後遗集出人间逸气应天与淳风自我还锋鋩堪定覇徽墨可绳奸进退军三令回旋马六闲楚词休独步周雅合重删李白从先逹王维亦厚顔庖刀尽余刃羿彀肯虚弯圣域分中土天枢夺要关逍遥登禁闼偃蹇下尘寰丽思苏幽蛰神功凿险艰语成新体句才折好官班谁氏传轩冕何人得佩环朱弦本疏越黄鸟浪緜蛮元白词华窄钱郎景象悭蜀峰愁杳杳湘水浪潺潺子欲探骊颔吾思撷虎斑毛锥应颖脱燕石竟疎顽已袭兰兼菊无嫌蒯与菅二南如有得高躅愿追攀
子美画像　　　　　　　　欧阳修
风雅久寂寞吾思见其人杜君诗之豪来者孰比伦生焉一身穷死也万世?言苟可垂後士无羞贱贫
子美画像　　　　　　　　王安石
吾观少陵诗谓与元气侔力能排天斡九地壮顔毅色不可求浩荡八极中生物岂不稠丑妍巨细千万殊竟莫见以何雕锼惜哉命之穷颠倒不见收青衫老更斥饿走半九州瘦妻僵前子仆後攘攘盗贼森戈矛吟哦当此时不废朝廷忧尝愿天子圣大臣各伊周寜令吾庐独破受冻死不忍四海赤子寒飕飕伤屯悼屈止一身嗟时之人我所羞所以见公画再拜涕泗流推公之心古亦少愿起公死从之游
读子美集　　　　　　　　　张伯玉
寂寞风骚主先生第一材诗魂躔斗壁笔力撼蓬莱运动天枢朽奔腾地轴摧万蛟盘险句千马夹雄才势走岷峨尽辞含混沌来剖山无鹊石倾廐尽龙媒荐擢夸三赋飘零放一盃艰难行蜀道感激上燕台日月兵前没江湖?里开独吟千载後肝胆洗尘埃
观子美画像　　　　　　　　杨　蟠
文光万丈照词林独步才难一代钦尘土未论今日貌篇章空忆旧时心寂寥冠剑无由作零落丹青岂复吟师法望公千载後仰风三叹感知音

[book_title]年谱辨疑
钦定四库全书
补注杜诗　　　　　　　宋　黄希　原本
黄鹤　补注
年谱辨疑
先生姓杜氏名甫字子美本襄阳人後徙河南巩县按唐宰相世系表襄阳杜氏出自晋当阳侯预少子尹字世甫晋弘农太守二子綝弼綝字弘固奉朝请生袭袭生标标生冲冲生洪泰二子祖顒顒生景仲而先生作万年县君京兆杜氏墓志云曾祖某隋河内郡司功参军获嘉县令王父依艺皇监察御史洛阳巩县令考审言修文馆学士尚书膳部员外郎旧史杜易简传云易简襄阳人周硖州刺史叔毗曾孙从祖弟审言次子闲闲生甫又杜甫传云曾祖依艺终巩令祖审言终膳部员外郎父闲终奉天令元微之志云晋当阳侯下十世而生依艺然则自杜尹至先生为十三世故先生酹远祖晋镇南将军文云十三叶孙又先生有示从孙济寄从孙崇简示侄佐因示从弟行军司马位诗而济崇简佐位皆出景仲下意叔毗与景仲为兄弟易简审言出叔毗下获嘉即叔毗之子是为先生高祖
睿宗先天元年壬子
先生生於是年蔡兴宗引元微之墓志王原叔集记鲁訔引唐书列传皆云先生年五十九岁卒於大历五年则当生於是年鲁又引公上大礼赋表云臣生陛下淳朴之俗行四十载矣天宝十载奏赋年三十九逆数公今年生吕汲公云公生先天元年癸丑天宝十三载奏赋若果十三载奏赋则先生四十三岁矣梁经祖集谱亦云十三载奏赋今考通监唐宰相表及酹远祖文以开元二十九年为辛已祭房公文以广德元年为癸卯则先天元年为壬子无疑如鲁谓十载奏赋则是年辛卯恰四十岁不可谓之年三十九何以表谓之行四十载案朝献太清宫赋首云冬十一月天子纳处士之议又云明年孟陬将摅大礼则是九载庚寅预献赋故年三十九表宜云行四十载又按旧史天宝十载云是秋霖雨积旬墙屋多坏西京尤甚公作秋述云秋杜子卧病长安旅次多雨生鱼青苔及榻又云我弃物也四十无位则是十载年四十其生於是年又无疑
先天二年癸丑改开元元年
是年八月明皇即位改元开元扬经祖集谱云先天元年壬子八月玄宗即位非
开元二年甲寅
开元三年乙卯
先生在郾城观公孙弟子舞剑行序云开元三年余尚童稚记於郾城观公孙氏舞剑器吕谱云是年才四岁年必有误案先生壮游诗云七龄思即壮开口咏凤皇以七岁能诗则四岁而记事非不能矣鲁谱引进鵰赋表中语为证亦是
开元四年丙辰　　开元五年丁已
开元六年戊午
是年先生七岁壮游诗云七龄思即壮开口咏凤皇则自是年能诗矣故进鵰赋表云臣素赖先人绪业自七岁所缀诗笔向四十载矣约千有余篇今所存才十一王原叔集记云千四百有五篇者多是後来所作
开元七年已未
开元八年庚申
是年先生九岁壮游诗云九龄书大字有作成一囊
开元九年辛酉　　开元十年壬戌
开元十一年癸亥　开元十二年甲子
开元十三年乙丑
是年先生十四岁壮游诗云往昔十四五出游翰墨场
开元十四年丙寅
是年先生十五岁出游选场崔郑州尚魏豫州启心称之故壮游诗云斯文崔魏徒以我似班扬
开元十五年丁卯　开元十六年戊辰
开元十七年已已
先生乾元元年戊戌有因许八寄江寜旻上人诗云不见旻公三十年旻江寜僧也逆数其年则游旻越至江寜当在是年然上大礼赋表云浪迹於陛下丰草长林实自弱冠之年则十九年辛未公方二十岁当以表为是诗特举成数而言耳
开元十八年庚午
开元十九年辛未
是年先生二十岁以进大礼赋表所云则游吴越当起於今自是下姑苏渡会稽数年方归
开元二十年壬申　开元二十一年癸酉
开元二十二年甲戌
是年先生自越归赴乡举故云归帆拂天姥中岁贡旧乡上韦左丞诗云甫昔少年日早充观国宾是年方二十三岁宜谓少年矣
开元二十三年乙亥
是年先生下第明年春以礼部侍郎掌贡举则谓之忤下考功第当在今年盖唐制年年贡士也案选举志每岁仲冬州县馆监举其成者送之尚书省旧史云天宝初应进士不第非
开元二十四年丙子
案旧史是年三月乙未始移考功贡举遣礼部侍郎掌之新史选举志云二十四年考功员外郎李昂为举人诋诃帝以员外郎望轻遂移贡举於礼部以侍郎主之礼部选士自此始鲁谱谓开元二十六年戊寅春徙礼部以春官侍郎主之不知何据而云壮游诗云忤下考功第拜辞京尹堂放荡齐赵间裘马颇清狂则下第必在是年之前游齐赵必在是年之後诗又云快意八九载西归到咸阳而先生天宝五载归京师应诏故游齐赵当在今年後又大历五年酬寇十侍御云往别郇瑕地于今四十年自今年至大历五年虽方三十五年亦举成数而言也
开元二十五年丁丑
先生游齐赵案新史尝从李白及高适过汴州酒酣登吹台慷慨怀古盖白家於任城适以家贫客梁宋以求丐取给故先生与之定交遣怀诗所谓忆与高李辈论交入酒垆两公壮藻思得我色敷腴是也其登吹台虽未定何年然必在是年後又云先帝正好武寰海未雕枯猛将收西域长戟破林胡则先生登吹台时明皇正有事於西戎考通监开元二十五年崔希逸自凉州南入吐蕃境二千余里至青海西大破之二十六年春杜希望攻吐蕃新城拔之以其地为威戎军盖其时也
开元二十六年戊寅　　开元二十七年已卯
开元二十八年庚辰
开元二十九年辛已
是年先生在河南有祭远祖晋镇南将军于洛之首阳又有冬日怀李白诗案李白传云白天宝初客游会稽则与先生别当在今年故诗有未因乘兴去之句
天宝元年壬午
是年先生在河南为万年县君京兆杜氏作志万年先生之姑也即范阳太君志所谓适裴荣期者案志云天宝元年六月二十九日迁殡于河南县平乐乡有兄子甫纪德於斯刻石於斯又有诗题云天宝初南曹小司寇於我太夫人堂下垒土为山而诗云惟南将献夀其曰太夫人者岂非先生指祖母范阳太君卢氏而言若以为先生之母则此後不闻先生有栾棘之忧或谓先生之母微故志史不言介妇有崔氏然先生何为有与诸舅诗又皆秀而仕者京兆志又云甫昔卧病於我诸姑姑之子久病女巫至曰处楹之东南隅吉姑遂易子之地以安我我是用存而铭之为义姑盖先生之母早亡乃育於姑而至於有成也
天宝二年癸未
是年先生在河南
天宝三载是年正月甲申改年为载
是年五月五日先生祖母范阳太君卢氏卒於陈留之私第【审言前娶薛再卢氏也】八月旬有六日葬于河南之郾师先生作志云某等遭内艰云云当是代叔父作而志又云薛氏所生子适曰某故朝议大夫次曰并幼卒报复父讐国史有传次曰专历开约尉先是不禄而不及先生之父闲为奉天令何也若以为是时闲犹无恙志代其作此後又不闻先生居父丧且并年十三岁死宜无妇而志冢妇卢氏介妇郑氏魏氏王氏则是四妇而所载子何为与并止四人则云某等遭闵凶又似指父名而言而郑氏即先生之正母更俟博考陈子昂祭审言文在景隆二年则审言卒後四年先生始生三十七年卢氏始卒第未详闲以何年卒也
天宝四载乙酉
是年夏先生在齐州有陪李北海宴历下亭诗为开元皇帝皇甫淑妃作墓碑云公主戚然谓左右曰自我之西岁阳载纪云云於是下教有司爰度碑版案尔雅自甲至癸为岁之阳妃以开元二十三年乙亥十月癸未朔薨其月二十七日葬于河南县龙门之西北原故至今年乙酉为岁阳载纪矣公主即临晋公主下嫁荥阳郑潜曜郑有园亭在河南新安县先生尝游之故碑云忝郑庄之宾客游窦主之园林又有郑驸马宅宴洞中诗重题郑氏东亭诗诗当作於天宝二三年间
天宝五载丙戌
是年先生以天子诏天下有一艺诣毂下遂西归应诏有行次昭陵诗云幽人拜鼎湖有今夕行云咸阳客舍无一事乃西归时诗蔡谱云是年有饮中八仙歌徒以李适之四月罢政及先生西归而云案史李白尝侍帝醉使高力士脱鞾力士素贵耻之摘其诗以激杨贵妃帝欲官白妃辄沮止白自知不为亲近所容益骜放不自修与贺知章李适之汝阳王璡崔宗之苏进张旭焦遂为酒八仙人而贺知章以天宝三载去国白亦还山凡歌所言皆天宝二三年事意是天宝六七载从汝阳王游时为王作也壮游诗云赏游实贤王盖在西归咸阳之後
天宝六载丁亥
是年先生应诏退下作天狗赋序云天宝中上冬幸华清宫甫因至兽坊怪天狗院列在诸兽院又云尚恨其与凡兽近赋云吾君傥意耳尖之有长毛兮寜久被斯人终日驯狎已盖喻已也案旧史天宝六载冬十月幸温泉改为华清宫明年冬公又至东都故知赋在今年作十一载上鲜于京兆诗云且随诸彦集方觊薄材伸破胆伤前政隂谋独秉钧微生沾忌刻万事益酸辛正谓是年应诏李林甫忌人斥已建言草茅徒以狂言乱圣听请付尚书试问无一中者故云鲁谱谓上韦左丞诗在是年不考是年济未拜左丞
天宝七载戊子
是年先生在长安有寄河南韦尹诗案旧史天宝七载韦济为河南尹迁左丞诗云江湖漂裋褐霜雪满飞蓬牢落乾坤大周流道术空盖谓游吴越齐赵多年而无所成非旅寓而寄之也及韦迁左丞则有上韦左丞二诗此在长安亲上之故曰上诗云今欲东入海即将西去秦盖应诏下复有意於远游明年果在东都又有高都护騘马行
天宝八载已丑
先生在河南有冬日洛城谒玄元皇帝庙诗诗云五圣聨龙衮盖是年闰六月加諡高祖及四宗大圣字故云
天宝九载庚寅
先生是年进三大礼赋又尝进鵰赋案进鵰赋表云自七岁所缀诗笔向四十载矣与进三赋表云行四十载矣语意相同故知进鵰赋在是年进三赋之先若以为在後必如进封西岳赋表云奏赋待制於集贤委学官试文章矣鲁谱云是年十一月封华岳殊不知虽许封岳而是年庙灾及旱遂诏停封先生十三载方进封西岳赋而请封也又有兵车行
天宝十载辛卯
先生在京师以奏赋明皇奇之命待制集贤院召试文章有秋述有杜位宅守岁诗秋述云我四十也杜位守岁云四十明朝过
天宝十一载壬辰
先生在京师十一月杨国忠拜相鲜于仲通除京兆尹先生有上鲜于京兆诗又有太常张卿诗鲜于诗云交合丹青地恩倾雨露辰有儒愁饿死早晚报平津张诗云吹嘘人所羡腾跃事仍暌当是其年召试文章止送有司参列选序故云吕谱上韦左相诗云凤历轩辕纪龙飞四十春以玄宗即位至是为四十年故知在今年作按史天宝十五载七月明皇幸蜀以韦见素为左相今不应先云左相又案宰相表天宝十三载甲午韦见素为武部尚书同中书门下平章事知门下省事当是其时投之故诗云韦贤初相汉蔡谱谓是岁苦雨潦阅六旬上谓宰相非其人罢陈希烈拜韦见素时明皇在位四十三年盖诗仅略举成数非若进赋之可据此说是吕谱又以丽人行入今年谓丞相者为杨国忠而不知国忠今年十一月方为右相当是十三载蔡谱谓次岁以後诗为是
天宝十二载癸已
先生在京师有上哥舒翰诗云几年春草歇今日暮途穷有留赠集贤院崔于二学士诗云天老书题目春官验讨论倚风遗鶂路随水到龙门竟与蛟螭杂寜无燕雀喧又云儒术诚难起家声庶已存故家多药物胜槩忆桃源欲整还乡斾长怀禁掖垣谬称三赋在难述二公恩崔于二学士当是试文之人试後止降恩泽送隶有司参列选序故起故山之兴
天宝十三载甲午
按旧史是年二月戊寅右相兼文部尚书杨国忠守司空余如故甲申司空杨国忠受册而先生进封西岳赋表云维岳授陛下元弼克生司空又云顷岁有事於郊庙幸得奏赋待制於集贤委学官试文章再降恩泽乃猥以臣名实相副送隶有司参列选序则进封西岳赋当在是年盖未授河西尉也鲁谱云此赋当在未封西岳前而纪封华岳在九载又当考也鲁盖不考九载庙灾及旱诏停封故先生进赋在今年有秋雨叹有上韦左相等诗
天宝十四载乙未
是年先生授河西尉不乐改授率府胄曹故官定戏赠曰不作河西尉凄凉为折腰老夫怕奔走率府且逍遥而夔府书怀云昔罢河西尉初兴蓟北师则改授率府胄曹当在是年之冬盖是年十一月禄山反也诗史云蓟北反书未闻已逸身畿甸为非若先已窜逸则改授无容在初兴师之时矣吕与蔡谱俱云十一月初赴奉先故有赴奉先咏怀诗然诗不言禄山反状但言欢娱聚歛以致乱又诗云岂知秋未登贫窭有仓卒当是上年秋雨艰食时作非避乱时诗甚明
天宝十五载丙申
是年七月明皇幸蜀七月甲子肃宗即位於灵武先生五月自奉先往白水依舅氏崔十九翁有高斋诗三十韵六月又自白水往鄜州有三川观水涨诗按本传云闻肃宗立自鄜羸服奔行在为贼所得则在是年八月故有月夜九日蓝田崔氏庄哀王孙悲陈陶悲青坂对雪等诗
至德二年丁酉
是年春先生在贼中有元日寄韦氏妹诗云不见朝正使啼痕满面垂又有春望忆幼子一百五夜对月大云寺赞公房等诗亦尝至东都岂非为贼送与囚者为列故有郑驸马池台喜遇郑广文同饮诗云燃脐郿坞败指禄山死也又驸马池台在河南新安县夏得脱贼中故述怀诗云今夏草木长脱身得西走谒肃宗于凤翔有喜逹行在所诗六月一日有奉谢口敕放三司推问状时结衘云宣义郎行左拾遗则拜拾遗必在五月按史帝纪宰相表是年五月丁巳房琯罢相先生上疏捄琯肃宗怒诏三司推问中书侍郎同平章事张镐捄之就令镐宣口敕宜放推问故有谢状镐拜同平章在琯罢之前四日也六月十二日又有同遗补荐岑参谏官状八月放还鄜州省妻子北征诗云皇帝二载秋闰八月初吉杜子将北征苍茫问家室又有徒步归行当是八月得墨勅闰月初一日方行九月复京师十月丁卯肃宗至自灵武先生亦还京师有腊日及送郑?贬台州等诗
乾元元年戊戌
是年春先生在谏省有春宿左省曲江对酒答岑补阙送贾阁老出汝州等诗夏有端午日赐衣诗六月出为华州司功有酬孟云卿诗云明朝牵世务挥泪各西东又有出金光门与亲故别望岳等诗七月有为华州郭使君进灭残寇形势图状有策进士文元微之志云左拾遗岁余以直言出华州司户盖至德二载五月为拾遗至今六月为岁余第不知以言何事而出有悲往事诗云移官岂至尊当是左右有不乐者是时苖晋卿为侍郎王屿同平章而李麟崔圆张镐皆先一月罢也冬尚留华有至日遣兴寄北省旧阁老两院故人诗云孤城此日堪肠断是也鲁与蔡谱谓弃官至东都有阌乡姜七少府设鱠及湖城遇孟云卿刘颢宅饮宿等诗当是冬晩至东都
乾元二年已亥
是春先生自东都回华州按史三月丁亥以旱降死罪流以下四月壬寅诏减常膳服御旧史亦云四月癸亥以久旱徙市雩祭祈雨先生赋夏日叹故有万民尚流冗举目唯蒿莱之句本传关辅饥弃官去客秦州当在其年七月末盖华下苦热诗云七月六日苦炎蒸则是月初尚在华又秦州杂诗二十首多言秋时景物去秦州赴同谷县有发秦州诗云汉源十月交天气如秋凉指同谷十月如此则去秦亦必在十月故至寒破峡有诗云况当仲冬交泝沿增波澜考秦至成之界垂二百里又七十里至成今寒峡尚为秦地而已交十一月则先生去秦又可知在十月之末至同谷不及月遂入蜀有发同谷县诗云贤有不黔突圣有不煖席赵注云公尝自注此诗云乾元二年十二月一日自陇右赴剑南今书虽无此注而木皮岭诗云季冬携童稚辛苦赴蜀门水会渡诗云微月没已久可知为十二月初也至成都不出此月故诗云季冬树木苍是时裴冀公冕牧蜀
乾元三年庚子改上元元年
是年先生在成都裴公为卜成都西郭浣花寺居高适诗云闻道招提客是也二月裴归朝以京兆尹李若幽【後赐名国桢】为成都尹旧史李国桢传云为京兆尹上元初改成都尹兼御史大夫充剑南节度使而先生未尝与之交故诗文无一语及之是年先生营草堂诗所谓经营上元初是也堂成诗云缘江路熟俯青郊又云飞来语燕定新巢则三月堂已成自是居草堂间尝至外邑有赋青城县出成都寄陶王二少尹
上元二年辛丑
是年二月李若幽入为殿中丞癸亥以崔光远为成都尹剑南节度使四月剑南东川节度兵马使段子璋反陷绵州高适同崔光远讨子璋伏诛先生有赠花卿云子璋髑髅血馍糊手提掷还崔大夫是也按旧史光远收段子璋以将士肆剽劫光远不能禁肃宗遣监军中使按其罪光远忧恚成疾上元二年十月卒而纪云建子月卒旧史高适传又云天子怒光远不能戢军乃罢之以适代光远为成都尹而纪云建丑月以严武为成都尹则适未尝代光远意光远罢後适摄成都故先生无诗称其为尹也若适果代光远为尹先生近在草堂不应诗文中无一字及之是时适为蜀州刺史史谓适由太子宾客出为蜀州刺史迁彭州然先生有李司马桥东承高使君自成都回诗云已传童子骑青竹总拟桥东迓使君按九域志成都在蜀州之东彭州之南以此知适为蜀州甚明自元年至今年成都更李若幽崔光远高适然後严武至而诸谱皆不载若李与崔宜与先生弗合宜无可考百忧集行云即今倏忽已五十强将笑语供主人当是为崔李而云或谓指高适严武然适武俱有旧适又摄尹不久未必是指二人秋作唐兴县客馆记记云中兴之四年又云辛已秋分大余二小余二千一百八十八杜氏之老记
宝应元年壬寅
是年四月代宗即位先生在成都上严武说旱盖建卯月也七月武归朝公送武至绵州有送严侍郎到绵州同登楼及奉济驿重送严公诗是时严武未拜黄门侍郎其曰送严侍郎者後来所题也先生送武去成都旋有徐知道之乱因入梓州徐知道反虽史不书平乱之人然武入朝後不闻别除成都尹按旧史高适传云代宗即位吐蕃寇陇右渐逼京畿适练兵於蜀临吐蕃南境以牵制之师出无功而松维等州陷代宗以黄门侍郎严武代还当是崔光远不能戢兵罢成都时适止摄节度事而武乃正除故武受命距光远卒时才一月意今年七月武召还後适方正除西川节度故广德元年练兵临吐蕃南境然先生与适素厚何以送武至绵遂入梓复归成都迎家往梓阆及严武再镇成都乃始归草堂岂非中间与适颇暌旧好故尔不然何无一诗及之又何挈家优游东川师古谓贫交行为严武作今疑为适作也
广德元年癸卯
是年三月辛酉葬玄宗庚午葬肃宗严武为山陵桥道使先生在梓州补京兆府功曹不赴有春日登梓州城楼陪李使君泛江又陪李使君登惠义寺等诗又尝送辛员外暂至绵州诗云直到绵州始分首又云残花怅望近人开当是三月秋八月与汉中王瑀同会于章梓州水亭盖梓州刺史春夏是李秋冬是章彛九月壬戌是为二十三日在阆州祭房琯有警急诗鲁谱云系云时高公适领西川节度而诗注则云赵曰又非先生所系也诗云才名旧楚将谓适为杨州都督而云若果为适作亦叹其师出无功耳冬十月吐蕃陷京师十二月吐蕃陷松维州先生时在阆州故巴山诗云巴山遇中使云自陕城来盗贼还奔窜乘舆恐未回又有收京西山王命征夫等诗吕谱谓是年严武再镇西川奏甫节度参谋检校工部员外郎盖不考武入蜀与奏参谋皆在二年是年冬晚又略至梓所以发阆州诗有别家三月一得书之句
广德二年甲辰
是春先生复自梓往阆州严武再镇蜀复自阆归草堂依武与王十四侍御云犹得见残春则归成都在春晚严武奏为节度参谋检校工部员外郎赐绯鱼袋有扬旗诗系云二年夏六月成都尹郑公置酒观骑士新旗帜有立秋日雨院中有作诗则入幕必在是年六月史云梓州刺史章彛旧亦武判官以微事忤武召赴行在杀之而先生有诗寄章十侍御乃云河内犹宜借寇恂又云朝觐从容问幽反勿云江汉有垂纶何也鲁蔡谱云武来领蜀彛已交印史当失之然彛方是广德元年夏至梓未应得代其曰朝觐者必是章入奏故云自是彛不见有别除而先生亦无诗及之似果为武所杀秋有和严公军城早秋院中晚晴怀西郭茅舍到村宿府遣闷陪郑公秋晚北池临眺等诗冬有初冬诗云垂老戎衣窄盖以是年十月严武攻吐蕃盐川城故着戎衣也又有至後诗
永泰元年乙已
是年正月三日先生自成都院中归溪上有诗旧史代宗纪永泰元年四月庚寅成都尹严武薨五月癸丑以郭英乂为成都尹先生与英乂有旧有奉送郭中丞赴陇右节度使诗盖与英乂也然志不相合遂去草堂下忠渝有去蜀诗云五载客蜀郡宴戎州扬使君东楼诗云轻红擘荔枝又有渝州侯严六侍御不到先下峡晏忠州使君宅题忠州龙兴寺所居院壁等诗盖先生以是年六月至忠州故有是作其至云安亦是时自秋徂冬俱在云安十二月一日三首其一云云安县前江可怜盖可知也吕谱云严武平蜀乱甫游东川除京兆功曹不赴不考是年四月武已死又未尝平蜀乱其除京兆功曹亦在广德二年也
永泰二年丙午改大历元年
是年春先生在云安故客堂诗云石暄蕨芽紫渚秀芦笋緑移居夔州郭诗云春知催柳别则移居在春晚也有为夔州栢都督谢上表课伐木诗云城中贤府主园人送瓜诗云相公镇夔国园官送菜诗云常荷地主恩皆指栢而云栢当是贞节也终岁居夔州
大历二年丁未
是年春先生居赤甲按诗云卜居赤甲迁居新两见巫山楚水春则是今年春方迁赤甲暮春又迁居瀼西有题瀼西草屋诗云久嗟三峡客再与暮春期秋又移居东屯秋晚复自东屯归瀼西各有诗
大历三年戊申
是年春先生出峡案赠南卿兄瀼西果园四十亩云正月喧鸎未兹辰放鷁初当是正月去夔三月至江陵有呈江陵幕府诸公诗云白屋开花里孤城秀麦边又有暮春江陵赴马大卿诗秋晩迁公安县有移居公安县卫大郎诗云水烟通径草秋露接园葵又有公安送韦二少府公安怀古等诗憇此县数月岁暮去之岳州有泊岳阳城下登岳阳楼等诗
大历四年已酉
是年正月先生自岳阳之潭有宿青草湖湘夫人祠入乔口等诗至潭未几入衡有发潭州诗至衡畏热复回潭有回棹诗登舟将适汉阳诗又有风疾舟中伏枕书怀呈湖南亲友诗云故国悲寒望羣云惨岁隂郁郁冬炎瘴蒙蒙雨滞淫又云春草封归恨桃花费独寻又云瘗夭追潘岳持危覔邓林当在是年冬晚作不然即次年春作是年先生必有哭子之戚故用瘗夭事按先生在夔时宗文宗武俱无恙而元微之志止云嗣子宗武病不克葬则宗文为早世意所谓瘗夭即宗文也耒阳县北之坟岂非瘗宗文者後世不考遂因牛酒之语从而附会以为葬先生于此也
大历五年庚戌
是年春先生在潭州率舟居四月臧玠杀崔瓘先生避乱至衡山有题衡山县文宣王庙新学堂呈陆宰诗入衡将如郴州依舅氏故入衡州诗云诸舅剖符近鲁谱谓诸舅为崔伟前有送二十三舅録事摄郴州诗或是先生如郴因至耒阳访聂令经方田驿阻水旬余聂致酒肉而史云令尝馈牛肉白酒大醉一夕卒尝考先生谢摄令诗有云礼过宰肥羊愁当置清醥其诗至云兴尽本韵又且宿留驿近山亭若果以饫死岂复更能为是长篇又复游憇山亭以诗证之其诬自可不攻况元微之志与旧史初无此说摭遗谓玄宗还南内思子美诏天下求之聂侯乃积空土於江上曰死葬於此矣然玄宗至自成都时先生在谏省及升遐时先生又在成都宝应元年玄宗升遐距大历五年先生之死又已十岁其敢欺世如此韩昌黎诗力辨其非郑卬李观从而正之所恨不曾引诗为据秋下洞庭故有暮秋将归秦奉留别亲友诗又有洞庭湖诗云破浪南风正回竿畏日斜言南风畏日又云回竿则非四年所作甚明当是是年自衡州归襄阳经洞庭诗也元微之志云扁舟下荆楚竟以寓卒旅殡岳阳其後嗣业启柩襄袝事於偃师途次于荆拜余为志辞不能絶吕汲公亦云夏还襄汉卒於岳阳鲁谱云其卒当在衡岳之间秋冬之交衡在潭之上流与岳不相邻舟行必经潭然後至岳当云在潭岳之间蔡谱以史为是以吕为非盖未之考耳
鹤先君未第时酷嗜杜诗颇恨旧注多遗舛尝补缉未竟而逝又欲考所作岁月於逐篇下终不果运力未必不賫恨泉下也鹤不肖常恐无以酬先志乃取椠本集注以遗藁为之正定凡经据引者不复重出又辄益以所闻於是稍盈卷帙每诗再加考订或因人以核其时或蒐地以校其迹或摘句以辨其事或即物以求其意所谓千四百余篇者虽不敢谓尽知其详亦庶几十得七八矣吕汲公年谱既失之畧而蔡鲁二谱亦多疎卤遂更为一谱以继于後先生积着诚多而不幸不偶此不足论独尝谓至成都未几裴冀公还朝继帅者李国桢崔光远郭英乂自宜与之弗合顾与高适定交最早相知最深其为西川节度先生何以翻然舍之而东曾不如依严武之为密且久蜀人师氏以贫交行为武作今疑为适而作也以此知先生赋性特刚少不如意则不能曲徇苟合故不为当时所容身後又复丑以牛酒之事曾不知果以饫溺尚能为令赋诗且事游憇乎耒阳之坟岂非宗文早世先生所谓瘗夭者而後世附会滋为人惑因书于首以俟博识嘉定丙子三月望日临川黄鹤书

[book_title]集注杜诗姓氏
唐昌黎先生韩氏【名愈字退之有诗题子美坟】
唐元氏【名桢】
太原王氏【名洙字原叔翰林学士兵部郎中知制诰史馆修撰注子美集先古诗後近体计三
十六卷】
建安王氏【名昱字公旦建阳人度支员外郎秘阁校理】
临川王氏【名安石字介甫抚州临川人拜左仆射諡文公】
凤台王氏【彦辅和注子美诗四十九卷自号凤台子】
王氏【名澂凤台子之子】
王氏【名端仁凤台子之孙】
钜野王氏【名禹偁字元之济州钜野人翰林学士知审官院兼通进银台封驳司】建安王氏【名楷】
王氏【名杞】
王氏【名琪字君玉】
王氏【逢原】
王氏【深父】
王氏【立之直方】
王氏【性之】
永嘉王氏【名十朋字龟龄集注编年诗史三十二卷】
建安王氏【名纡】
眉山苏氏【名轼字子瞻眉州眉山人諡太师文忠公着释事】
苏氏【养直】
西蜀赵氏【次公字彦材着正误】
西蜀赵氏【夔字尧卿】
赵氏【彦材】
赵氏【元序】
西蜀师氏【名古着详说二十八卷】
师氏【尹民瞻】
嘉兴鲁氏【訔编注子美诗一十八卷】
庐陵欧阳氏【名修字永叔吉州永丰人諡文忠公】
豫章黄氏【庭坚鲁直】
黄氏【少度】
谢氏【迈幼盘】
淮海秦氏【观少游】
秦氏【少仪】
宛丘张氏【耒文潜】
永嘉张氏【器先】
鄄城张氏【名咏字复之濮州鄄城人諡忠定公】
张氏【天觉】
张氏【名逸序蜀本子美诗一十卷】
历阳张氏【孝祥安国】
张氏【伯玉读子美集有诗】
河东薛氏【苍舒续注子美诗】
薛氏【梦符广注子美诗】
薛氏【综】
薛氏【士昭】
薛氏【元肃】
城南杜氏【修可续注子美诗】
杜氏【名田字时可着补遗】
杜氏【定功】
河南尹氏【名洙字师鲁起居舍人直龙图阁】
临川晏氏【名殊字同叔諡元献公】
临川刘氏【名敞】
东莱徐氏【字居仁编次门类诗】
徐氏【俯师川】
徐氏【君平】
徐氏【持晦】
吕氏【大防撰年谱】
东莱蔡氏【伯世撰年谱】
蔡氏【天启】
蔡氏【绦】
西蜀孙氏【倬瞻民】
孙氏【彦忠】
西蜀程氏【演季良】
程氏【天佑】
宋氏【名祁撰唐书子美传】
西蜀宋氏【援正辅】
宋氏【彦材】
遯斋陈氏【正敏】
后山陈氏【名师道字无已一字履常号彭城居士】
陈氏【希仲】
陈氏【元龙】
陈氏【体仁】
陈氏【德溥】
南丰曾氏【名巩字子固建昌南丰人擢试中书舍人】
曾氏【公衮】
盱江李氏【觏泰伯】
李氏【彭啇老】
李氏【希声】
李氏【名观补遗子美传】
临安李氏【尧祖唐卿】
李氏【厚德载】
沈氏【括存中】
胡氏【撰子美草堂序】
苕溪胡氏【仔】
胡氏【铨邦衡】
唐氏【庚子西】
梅氏【圣俞】
韩氏【驹子苍】
马氏【存子才】
潘氏【大临邠老】
潘氏【大观仲逹】
孙氏【名仅撰子美诗序】
孙氏【子尚】
孙氏【何】
洪氏【刍驹父】
洪氏【琰玉父】
洪氏【朋龟父】
洪惠【僧觉范】
河南邵氏【博伯温】
橘林石氏【敏若】
九江夏氏【名竦字子乔江州人枢密使封英国公】
夏氏【倪均父】
何氏【觊人表】
苏州何氏【泓】
高氏【荷子勉】
饶氏【节德操】
晁氏【冲之叔用】
晁氏【补之】
姑苏丁氏【修】
永嘉丁氏【镇叔】
丁氏【惠安】
缙云鲍氏【文虎着谱论】
蕲阳林氏【敏功字子仁蕲州人赠高隐处士】
林氏【敏修子敬】
林氏【子来】
林氏【明仲】
林氏【致明】
长乐郑氏【卬着释文】
杨氏【符信祖】
汪氏【革信民】
汪氏【藻彦章】
汪氏【端本子之】
汪氏【洋养源】
建安余氏【葵】
东汉诗僧【祖可正平】
李氏【錞希声】
真隐诗僧【善权巽中】
元氏【不伐】
曹氏【梦良】
傅氏【藻荐可】
鹿氏【伯可】
任氏【居实文孺】
吴氏【宪】
吴氏【季南】
吴氏【明可】
吴氏【少云】
贾氏【岩老】
崔氏【肃之】
万氏【先之】
万氏【申之】
万氏【大年】
永嘉甄氏【云卿】
龚氏【实之】
芮氏【国器】
冯氏【方圆仲】
喻氏【叔奇】
毛氏【叔度】
朱氏【邦翰】
永嘉项氏【用中】
周氏【成祖】
上蔡谢氏【良佐显道】
谢氏【逸无逸】

[book_title]卷一
钦定四库全书
补注杜诗卷一　　　　　宋　黄希　原本
黄鹤　补注
奉赠韦左丞丈卄二韵【天宝七载作】
【鲍曰韦济韦嗣立天宝中授尚书左丞史有传附嗣立後师云甫为华州司功作此诗辞韦左丞】补注【鹤曰前汉百官志成帝建始四年初置尚书员五人有四丞後汉志左右丞各一人师云是贬华州司功後作则当在乾元元年而梁权道编在天宝十一载师注为非若在乾元元年不应诗中无一语及禄山之乱与夫为拾遗贬司功之意鲁訔年谱谓此诗在天宝六载而不知是年济未拜左丞按旧史天宝七载济为河南尹迁尚书左丞公以天宝六载诏天下有一艺者赴毂下遂自河南归应诏而林甫忌人斥已建言乞先下尚书省问遂无一中者公由是退下故诗云主上顷见徵青冥却垂翅当是七载作此诗只陈情当在赠韦左丞丈诗之後】
纨袴不饿死【洙曰前汉班氏叙传曰王凤荐班伯宜劝学召见宴昵殿上方乡学郑宽中张禹朝夕入说尚书论语於金华殿中诏伯受焉数年金华之业絶出与王许子弟为羣在於绮襦纨袴之间非其好也晋灼曰白绮之襦氷纨之袴也师古曰纨素也绮今之细绫也赵曰丹墀步纨袴之童】儒冠多误身【洙曰庄子曰儒者冠圜冠者知天时儒行曰冠章甫之冠前汉郦食其传沛公不喜儒诸客冠儒冠来者沛公辄解其冠溺其中师曰杜甫生於睿宗先天元年死於代宗大历五年年五十有九历睿宗玄宗肃宗代宗凡四朝也天宝十　年献三赋玄宗命宰相试以文章授河西尉不行天宝十四年安禄山乱甫挈家避乱鄜州陷贼中肃宗至德二载脱身归凤翔府上谒肃宗肃宗授以左拾遗当是时房琯以宰相总兵与贼战琯儒者用春秋车战之法为贼所败由是得罪甫上疏论琯不宜废肃宗怒贬甫为华州司功甫既不得志闻李白在山东将为山东之游遂作此诗辞韦左丞明已无罪而去观甫尝有忆李白诗之句何时一樽酒重与细论文盖谓此行为寻李白故也纨袴贵游子弟之服饿之义有二絶粒曰饿不食禄亦曰饿若伯夷叔齐饿于首阳采薇而食不食周禄正此饿也当禄山之乱武夫悍卒皆以军功取封侯其子弟自襁褓至于老死谁有不食禄者独文儒之士不能擐甲出战皆寂寥不见用以此误身者多矣盖叹武夫得志伤吾道之不用也】丈人试静听贱子请具陈【洙曰易师贞丈人吉注丈人严庄之称也应璩百一诗避席跪自陈贱子实空虚鲍照东武吟主人且勿喧贱子歌一言赵曰伍子胥谓渔父曰性命属天今属丈人师曰丈人指韦左丞又贱子甫自谓也】补注【希曰风俗通曰易师贞丈人非徒取尊老亦须德行先人也又疏广传宜从丈人所劝说君师古曰文人严庄之称故亲而老者皆称焉南史谢灵运谓孟顗曰丈人生天当在灵运後成佛当在灵运前】甫昔少年日早充观国宾【洙曰少一作妙贾谊洛阳年少定功曰沈休文别范安成云平生少年日赵曰易观国之光利用宾于王彦辅曰杜尝策名荐书也师曰天宝十三载甫献三赋召试文章故云】补注【鹤曰按公本传尝举进士不第故壮游诗云中岁贡旧乡忤下考功第殆是公尝预京兆贡举故云唐初考功员外郎试进士志云开元二十四年以考功郎李昴为举人诋诃帝以员外郎望轻徙礼部以侍郎主之则公预举在二十四年之前时方二十余岁宜自谓少年也师云献三赋召试则非後言主上顷见徵亦不是言献赋乃天宝六载诏天下有一艺者赴毂下】读书破万卷下笔如有神【洙曰魏文帝典论云傅武仲下笔不能自休孔文举表性与道合思若有神苏轼曰仲舒荅策下笔疑有神助赵曰梁孝元帝之败焚图书十四万卷曰读书万卷犹有今日故焚之中着一破字则字着力而新奇矣】补注【希曰北史崔瞻传不读五千卷无入此室今谓破万卷而下笔有神正用此意】赋料扬雄敌诗看子建亲【苏曰扬子云曰长卿之赋不似从人间来其神化所至即子云学长卿为赋故雅推服赵曰雄传尝好辞赋每拟相如故公於赋则言敌扬雄黄曰曹植字子建善属文着责躬公讌等诗後人谓天下才共一石子建独得八斗锺嵘品子建诗云原出国风卓尔不羣故公於诗言亲子建亲之者言与之近也彦辅曰杜於诗赋盖以二人为凖】补注【鹤曰考公进鵰赋表云自七岁所缀诗笔向十四载矣千有余篇云云臣之述作虽不足以鼔吹六经先鸣诸子至於沉郁顿挫随时敏捷而扬雄枚臯之流庶可跂及故此诗亦云赋敌扬雄诗亲子建然今所传诗多是天宝末年乱离之後所作前所谓千有余篇者今已不可尽见惜哉】李邕求识面【洙曰李邕见文苑传广陵江都人父善尝注文选邕少知名长安李峤等荐邕词高行直堪为谏官由是召拜左拾遗玄宗东封献赋称旨尤长碑颂中朝衣冠多持金帛往求其文修可曰北齐神武自太原来朝见宋游道曰常闻其名今日始识其面】王翰愿卜隣【洙曰卜一作为唐文苑传王翰并州晋阳人少豪荡不羇发言立意自比侯王日聚英豪从禽击鼔恣为欢赏文士祖咏杜华尝在座彦辅曰左传曰惟隣是卜师曰破万卷谓识破其理如中庸曰君子之道语大天下莫能载语小天下莫能破大抵人谁不读书识破其理者寡矣故孔子曰默而识之甫既识破万卷之理纵横妙用无施不可故下笔之际如有神异汉扬雄尝作甘泉等赋魏曹子建其兄常欲杀之子建七步成诗甫以扬雄之赋与已相敌体以子建之诗但亲近於已是甫以诗才自负谓子建所不若也唐李邕有才名後进想慕求识其面以至道涂聚观传其眉目有异唐王翰文士也杜华尝与游从华母崔氏云吾闻孟母三徙吾今欲卜居使汝与王翰为隣盖爱其才故也甫以文章知名当世士大夫皆想慕之故以李邕王翰自比】自谓颇挺出【洙曰一作生彦辅曰一作特】立登要路津【洙曰古诗何不策高足先据要路津】致君尧舜上再使风俗淳【洙曰伊尹致君尧舜又魏杜恕举明主於唐虞之上】此意竟萧条行謌非隐沦【洙曰前汉朱买臣家贫好读书艾薪樵卖以给食担束薪行且诵书其妻亦负戴相随数止买臣毋歌讴道中买臣益疾歌妻羞之求去其後买臣独行歌道中负薪墓间宋顔延年咏嵇中散诗曰立俗迕流议寻山结隐沦谢眺敬亭诗隐沦既已托鲍昭诗孤贱长隐沦赵曰列子载林类年且百岁拾穗行歌张湛注云古之隐者也师曰挺者特也路与津者冲要之所乃人物辐凑之地以譬显逹也官有清有要清而不要则无权要而不清则拘於俗既清且要乃为美官甫方召试文章以清要自期必谓特出登于要路津岂期授以河西尉故此意寥寂不获致君与泽民也隐沦者隐逸之士也甫既不见大用辞河西尉又不能隐居林下其贫贱如朱买臣负薪行歌於路必为隐沦之徒所非议矣】骑驴三十载【洙曰任昉诗结欢三十载生死一交情陶潜闲居三十载彦辅曰後汉独行传向相或骑驴入市乞丐於人】旅食京华春【定功曰魏文帝与吴质书旅食南馆耳郭璞诗曰京华豪侠春】朝扣富儿门【郑曰朝陟遥切早也扣去苟切击也又苦候切义同】暮随肥马尘残盃与冷炙【洙曰顔氏家训云唯不可令有称誉见役勲贵处之下座以取残盃冷炙之辱戴安道犹遭之况尔曹乎苏曰吴起尝叹曰丈夫儿事未济甘晦休山林焉能逐浮薄子苟冷炙残盃焉】到处潜悲辛【修可曰鲍照野鹤赋对钟鼔之悲卒师曰驴贱者所乘也得志则乘高车大马贫贱则跨驴而已昔李白以文章待诏翰林後放逸不检遂流落不用尝为华阴令所辱令致对云曾遇龙巾拭吐御手调羮天子殿前尚与吾走马华阴县里不与我骑驴初贵故走马後贫贱故出骑驴甫既辞河西尉贫在京师自未献赋之前迨今凡三十年矣献赋时年四十三京华者言京师乃繁华之地当春月贵游相追逐繁弦脆管无处不有甫独旅食于此其寂寞可知故朝扣富儿门投刺求见暮则随其後尘为当朝士大夫所薄如此残盃谓瓮之余者香已埋歇柔肉曰炙冷炙谓宿炙也甫既贫贱餬口京师贵游薄之惟待我以残盃与冷炙深使人暗地抱辛酸也】主上顷见徵【彦辅曰汉杂事宣帝时蒋蒲与子方召见徵】歘然欲求伸【洙曰易曰尺蠖之屈以求伸也】青冥却垂翅【苏曰李斯曰丈夫儿提笔鼔吻取富贵易君举盃何青冥之翮与鷃共垂翅乎修可曰屈原悲回风云据青冥而摅虹注青冥云也洙曰後汉冯异传始虽垂翅回谿终能奋翼渑池】蹭蹬无纵鳞【洙曰王褒圣主得贤臣颂曰沛乎若巨鱼纵大壑海赋蹭蹬穷波失势貌】甚媿丈人厚甚知丈人真【赵曰厚言其相待之厚如後汉云所以慰藉之甚厚真言其怀抱之真如庄子云其为人也真】每於百寮上【尹曰史相国位诸侯王百寮之上】猥诵佳句新【洙曰杜诗云为人性癖耽佳句语不惊人死不休】窃效贡公喜【洙曰贡公贡禹也前汉王吉传吉字子阳与贡禹为友世称王阳在位贡公弹冠言其取舍同也修可曰刘孝标广絶交论曰王阳登而贡公喜】难甘原宪贫【洙曰仲尼弟子传原宪在草泽中子贡相卫而结驷连骑排藜藿入穷阎过谢原宪宪摄敝衣冠见子贡子贡耻之曰夫子岂病乎宪曰吾闻之无财者谓之贫学道而不能行谓之病若宪贫也非病也子贡慙而去】焉能心怏怏【洙曰韩信传信知汉王畏恶其能称疾不朝由此怨望居常怏怏羞与绦灌等伍周亚夫传此怏怏非少主臣也赵曰吴越春秋吴王僚之母谓王曰公子光心气怏怏常有愧恨之色】秪是走踆踆【郑曰踆七伦反洙曰踆踆行走貌张平子西京赋大雀踆踆】今欲东入海【洙曰语曰乘桴浮于海又曰少师阳击磬襄入于海赵曰此诗人欲去之意造语如此非真有东海之役也】即将西去秦【洙曰李斯上秦始皇书今乃却宾客以弃诸侯使天下之士退而不敢西向裹足不入秦此所谓藉寇兵而齎盗粮】尚怜终南山【洙曰周庾信有驾幸终南山诗地理志称扶风武功县东有大山古文以为终南左传昭四年曰荆山终南九州之险是周地之名山郑曰福地记云其山东接骊山太华西连太白陇山北去长安八十里南入楚塞连蜀东西数百里亦曰中南】回首清渭滨【洙曰吕望垂钓於渭水得玉璜遂为帝师修可曰潘安仁西征赋言长安之境曰南有玄灞素滻北有清渭浊泾】常拟报一饭【洙曰史记范睢传睢为将军散家财物尽以报所尝困戹者一饭之恩必偿睚眦之怨必报李固传切感古人一饭之报注谓灵辄也孔融一饭之惠必报】况怀辞大臣【赵曰以一饭之恩常欲如灵辄之报宣子况大臣相知不独一饭耳其去之怀为何如】白鸥波【洙曰一作没】浩荡【苏曰波乃没字也古诗云没白鸥之浩荡若作波字乃上下句不相符信没字耳宋敏求云鸥不善没改作波殊不知鸥之灭没於烟波间最为自然善旧本作没禽经云鳬善浮鸥善没当以没字为是洙曰谢眺诗浩荡别亲知潘岳河阳诗洪流何浩荡赵曰或取流放之貌离骚云怨灵修之浩荡或取旷远之貌如楚辞曰志浩荡而伤怀】补注【希曰离骚注云浩犹浩浩荡犹荡荡无思虑也以此二字形容鸥之出没波间而我之无所系着自见矣】万里谁能驯【洙曰顔延年咏嵇中散诗曰鸾翮有时铩龙性谁能驯师曰主上谓肃宗也至德二载肃宗见徵徵召也召授左拾遗歘即倏忽歘然如屈蠖久蛰志欲求伸甫当此时将谓得所施为遂上疏论房琯事不期贬华州司功故云青冥却垂翅蹭蹬无纵鳞青冥天也蹭蹬失势之貌青天可以飞腾今反垂翅巨鱼可以纵壑今反蹭蹬盖伤其得罪也唯韦丈与甫相厚善而知甫为人真率故及于此韦丈爱甫盖重其诗才每於百寮之上谓於宰相前常称诵其佳句故有拾遗之擢当此时喜得韦丈推引故效贡公喜得王阳在位也今乃复见贬黜贫贱又如原宪诚使人所难甘矣虽然如是亦安能怏怏於朝廷秪是不免奔走托食於他乡也踆踆奔走之状山东濒海之郡唐都长安长安即秦地甫欲适山东故云东入海秦地在西甫既适东必离去于西秦故云西去秦终南山与渭水皆秦地山水甫将东入海尚眷眷於终南清渭者不忍弃君而去也自古忠臣身在畎亩心不忘君一饭之恩犹拟报之矧尝食人之禄其忍遽忘乎君诗家独推重杜甫盖取其不忘君之意也大臣谓左丞也左丞与甫厚善其判别之情得无怀思乎虽然如是甫之无官守言责其进退绰绰然有余裕真若鸥在浩荡之波去来自得谁能驯狎哉王荆公常以波字为没字其谬甚也鸥善浮没何必独言没耶如前辈诸公因举杜诗身轻一鸟过之句坐间皆忘过字因共补之或言下或言疾竟不似过字之为浑成也则知没浩荡亦不如波浩荡之自然】
送高三十五书记【天宝十二载作】
【传曰适年过五十始留意诗什为哥舒翰府掌书记从翰入朝盛称之於上前拜拾遗鲍曰高书记适也字达夫渤海人宋州刺史张九臯奇之举有道调封丘尉不得志去客河西河西节度使哥舒翰表为左骁卫兵曹参军掌书记师曰适为武威郡镇帅哥舒翰府掌书记故甫送以此诗】补注【鹤曰按史天宝十二载杨国忠奏以哥舒翰兼河西节度使十三载五月奏前封丘尉高适为掌书记故送以此诗十四载十二月翰守潼关降安禄山然通监乃谓八载上命陇西节度哥舒翰帅陇右河西等处以兵攻石堡城意十二载作此诗详见寄适诗下】
崆峒小麦熟且愿休王师【夏竦曰肃州昔月支之地汉武时为武威酒泉郡崆峒在郡东洙曰尔雅四极北载斗极为崆峒之山苏曰武帝欲讨西戎耿逊谏曰今崆峒小麦方熟陛下宜休王师帝从修可曰按史记黄帝西至于崆峒韦昭注曰在陇右九域图志云岷州和政郡有崆峒山】补注【希曰按寰宇记禹迹之内山名崆峒者三一在临洮一在安定一在汝州黄帝问道之所专指汝州此当是指临洮而言盖河西节度治梁州而洮凉在唐并隶陇右鹤曰唐志崆峒山虽在岷州和政郡溢乐县而州乃义宁二年析临洮和政置其实临洮郡也按通监天宝六载王忠嗣使哥舒翰击吐蕃累功至陇右节度副使每岁积石军麦熟吐蕃辄来获之无能御者边人谓之吐蕃麦庄翰先伏兵於其侧虏至断其後夹击之无一得反自是不敢复来积石军在廓州达化县廓去岷不远】请公问主将焉用穷荒为【彦辅曰穷荒谓穷兵武贪土地也师曰西北地寒时晩小麦熟是五月之时谷麦者民之司命今麦正熟愿休兵使边民得获麦请适问翰何用穷荒之地俾民不得获麦夷狄之地乃穷荒所在譬如石田不可以耕】补注【希曰汉文纪四荒之外师古注曰戎狄荒服故曰四荒言其荒忽去来无常也唐置河西节度使本以断隔羌胡而哥舒翰贪功生事攻吐蕃石堡丧士卒数万又遣兵开屯田於赤岭戍兵为吐蕃所没此盖不知穷荒之无用也】饥鹰未饱肉侧翅随人飞【洙曰魏志吕布因陈登求徐州牧不得布怒登喻之曰登见曹公言待将军譬如养虎当饱其肉不则噬人公曰不如卿言譬如养鹰饥则为用饱则扬去布乃解载记慕容垂犹鹰也饥则附人饱则高飞】高生跨鞍马【彦辅曰古诗云鞍马光照地】有似幽并皃【洙曰曹子建白马篇白马饰金羁连翩西北驰借问谁家子幽并游侠儿山简云举鞭问葛强何如并州儿郑曰舜分冀州为幽州并州二州多游侠之士师曰鹰之为用可饥不可饱饱则飞去饥而後可用也譬如高适豪杰之士其肯为哥舒翰用是故卑微其官使之发激立功鹰不饥不肯侧翅以随人高适官不薄亦不肯随翰往武威此必然之理也幽并二州逼近羌戎其俗皆习鞍马驰射高适本儒生今能跨马有似幽并之儿以其文武兼资故也】脱身簿尉中【鲍曰适以封丘尉不得志去故云】始与捶楚辞【洙曰捶主蘂切韩愈云判司卑官不堪说未免捶楚尘埃间鲍曰谓唐时参军簿尉受杖非也今详杜所言捶有罪者也退之江陵途中云栖栖法曹掾何处事卑陬何况亲犴狱敲榜发奸偷此岂身受杖如汉诸署郎耶余曰邵氏闻见录云杜牧之寄侄阿宜诗云一语不中治鞭捶身满疮盖唐参军簿尉有罪加挞罚如今之胥吏也高子勉见山谷云尔予初疑其不然因读唐史代宗命刘晏考所部官善恶刺史有罪者五品以上劾治六品以上杖讫奏参军簿尉不足道也】借问今何官触热向武威【洙曰前汉武威郡故匈奴休屠王地武帝太初四年开隋志旧置凉州後周置緫管府大业初府废李泰伯曰程晓诗触热到人家】荅云【洙曰一作言】一书记所媿国士知【洙曰陈琳袁本初书记之士又阮瑀管书记之任豫让曰中行以衆人畜我我故衆人事之智伯以国士遇我我故国士报之】人实不易知更须慎其仪【洙曰更一作尤仪一作宜范睢传侯嬴谓信陵君曰人固未易知知人亦未易昱曰抑诗敬慎威仪】十年出幕府自可持旌麾【洙曰麾一作旗李广传幕府省文书晋灼曰将军职在征行无常处所在为治故言幕府幕大也或曰卫青征匈奴絶大漠大克获帝就拜大将军於幕中府故曰幕府师古曰二说皆非也幕府者以军幕为义古字通用军旅无常居止故以帐幕言之亷颇李牧市租皆入幕府此则非因卫青始有其号又幕大之义乖彦辅曰旌谓旌旗麾盖将兵者所建世说曰掘尾盖】此行既特达足以慰所思【洙曰一云亦足慰远思】男儿功名遂亦在老大时【师曰今高适脱身於簿尉中已免捶楚之忧矣武威即凉州触热谓小麦熟正当五月之时书记掌撰兵符军檄露布之类甫问高适今已辞捶楚而为何官盖适之行期触冒暑热向武威郡为掌书记而已然媿荷哥舒翰以国士礼与之结知甫因戒之曰人相结知不为易得当小心谨慎其仪无恃才高骄傲於主将则为失已失人也大将行兵无宫室可居惟以青油幕为府以避风雨故云幕府唐制从军岁久者始得大郡高适今在幕府为书记十年间出须得大郡故云自可持旌麾析羽为旌所持以指麾也故曰旌麾适之此行已辞捶楚他日立功复持旌麾岂非特达乎足以慰甫怀思之情而无所恨也自古大丈夫功名成遂亦在晚年不必皆少达也文选云嘉谷不早熟大器当晚成甫既勉以十年出幕府恐嫌於迟暮故有下句尔】常恨结驩浅【李希声曰左传云愿结驩於二三君】各在天一涯【洙曰古诗相去万余里各在天一涯】又如参与商中肠安不悲【洙曰苏武诗昔为鸳与鸯今为参与辰王正长杂诗云王事离我老殊隔过参商左传昭元年子产曰昔高辛氏有二子伯曰阏伯季曰实沈居於旷林不相能也日寻干戈以相征讨后帝不臧迁阏伯于商丘主辰商人是因故辰为商星迁实沈于大夏主参唐人是因以服事夏商故参为晋星】惊风吹【洙曰一作飘】鸿鹄不得相追随【余曰张良传鸿鹄高飞一举千里】黄尘翳沙漠【潘大观曰曹植赋扬黄尘之冥冥】念子何当归【洙曰前汉匈奴传隔以山谷壅以沙漠卢谌赠崔温诗北眺沙漠垂曹子建乐府少小去乡邑扬声沙漠垂苏武诗欲展清商曲念子不能归】补注【希曰汉武帝纪卫青将军絶幕应劭曰幕沙漠也匈奴南界臣瓒曰沙土曰漠】边城有余力早寄从军诗【洙曰王仲宣云从军征遐路训彼东南夷陆士衡乐府诗有从军行苦哉远征人北戍长城阿师曰古云歌驩希遇愁别多逢盖人生天地间尔东我西是以结驩浅故云各在天一涯辰参二星不相得各居一方人之离别不获会聚者似之甫生平既与适少相驩会今又执别如参与商中膓安得不悲惨也惊风者回飈也鸿鹄一举千里汉书陈胜云燕雀安知鸿鹄之志然鸿鹄得疾风吹嘘其势高举远引彼燕雀之徒岂得相追随也鸿鹄喻适甫以燕雀自譬恨不得追随於适而去也沙碛曰漠武威乃边郡与沙漠相连风扬黄尘障翳人目岂宜久居不知归期当在何日或边城无寇绰有余暇早寄诗什庶知适之安否昔王粲有从军诗适本文墨之士不以军事废掷篇章甫之所嘱者以此】
赠李白【开元二十四年作】
补注【鹤曰诗云李侯金闺彦亦有梁宋游当是开元二十四年下考功第後游齐赵时作按公壮游诗云放荡齐赵间裘马颇清狂快意八九载西归到咸阳则归京师在天宝四五载而李白传云天宝初已隐剡中则此诗当在於开元二十四五载作盖公诗云二年客东都又云亦有梁宋游殆是初游齐赵时梁权道编在十二载非】
二年客东都所历厌机巧【彦辅曰东都洛阳也前汉地理志周人之失巧伪趋利余曰葛屦诗其民机巧趋利】野人对羶腥【彦辅曰潘岳秋兴赋序仆野人也杜亦自谓为郊野人耳周礼注犬腥羊羶】蔬食常不饱【赵曰此意似虽目见羶腥之物而其食犹未厌乎藜藿所以对之而增媿则甫之贫困无资可见矣】补注【希曰论语云蔬食菜羮魏毛玠布衣蔬食】岂无青精饭使我顔色好【杜田曰陶隐居登真隐诀载太极真人青精乾石?饭注云以南烛草木煮汁渍米为之彭祖云大宛有青精光生清灵真人真诰云霍山有道士邓伯元者受青精石饭之法】补注【希曰道藏清灵真人王君传载太极真人青精乾石?饭上仙灵方云服之使人顔童聦明延年无疾?音信又音峻而本草图经南烛条下亦言之详鹤曰神仙传邓伯元王玄甫俱在霍山服青精饭又唐玄宗幸嵩山至逍遥谷见室中大瓠问潘师正荅曰中有青?昔西域王若以南烛草为之服食得道上乃命道士叶法善往江东造青?饭】苦乏大药资【修可曰丹书抱丹山人大药证云夫大药者须链沙中汞能取鈆里金黄芽为根蔕水火链功深】山林迹如扫【赵曰四句通义离为两端则语意不相接盖诗人不以文害辞以青精饭可谓之大药矣真诰云霍山有道者邓伯元受青精石饭之法内见五藏色如婴孺岂不谓之大药乎而青精饭法其所用之物如以南烛草木叶渍青稻米炊之张君房云青稻米如豫章西山青米吴越青龙稻草是也此亦费寻讨不以谓之大药资乎彦辅曰北山移文曰乍低枝而扫迹师曰李白将为梁宋之游甫作此诗赠之东都洛阳也唐初都长安後都洛东都自安史再陷之後民物贫窘故机巧趋利风俗浮薄甫二年客居于此覩兹机巧之俗甚厌恶之伤昔日之不然也羶腥谓兵後东都居民肝脑涂地风扬羶腥之气野人甫自称也蔬食不饱谓物踊贵青精神仙之所服食有黄精有青精色黄者为黄精色青者为青精亦若天黄地黄人黄也本是一种根浮于上者为天黄沉于下者为地黄生于中者为人黄青精食之既久能益人顔色长年却老药有大有小仙亦有小大也有天仙有地仙药有丹砂黄金为药之上者故云大药甫既客居东都无大药之资将隐于山林求青精食之亦可以驻顔色奈何山林人迹如扫谓兵火之後絶无人烟故也盖叹东都之不可居】李侯金闺彦【鲍文虎曰白尝供奉翰林故云洙曰江文通别赋金闺之诸彦注金闺金马门也谢玄晖出尚书省诗既通金闺籍彦辅曰按李阳氷作白集序云天子赐金闺】脱身事幽讨【鲍曰本传白自知不为亲近所容求还山帝赐金带放还赵曰李白宜通籍金闺以不得志遂浮游四方此为事幽讨也】亦有梁宋游【洙曰顔延年北使洛涂出梁宋郊鲍曰白时得还与公同在洛将适梁宋也後在梁亦与公同游故遣怀诗云昔我游关中得梁孝王都忆与高李辈论交入酒垆赵曰梁谓汴州今之东京宋谓宋州今之南京也】方期拾瑶草【苏曰东方朔与友人书曰不可使尘网名缰拘鎻怡然长啸脱去十洲三岛相期拾瑶草吞日月光华共轻举尔赵曰瑶草事虽出於山海经姑瑶之山帝女死焉化为瑶草服之者媚於人而瑶草字江淹登庐山诗瑶草正翕赩别赋云惜瑶草之徒芳盖以仙境之物美言之耳今子美正承江淹而用之也师曰汉时凡待诏者必於金马门美生曰彦李白尝待诏翰林故云金闺彦幽讨谓穷讨幽趣梁宋即今之东京开封府是也本魏地号曰大梁其地有香炉峯神仙所居之迹瑶草乃珊瑚树之类仙家用以合丹药服饵时李白摆脱翰林之职将以穷讨幽趣故为梁宋之游拾瑶草以服食盖白之为人放旷不乐仕宦有意於神仙後以入水捉月或者以为尸解】
游龙门奉先寺【开元二十四年作】
【鲁訔曰龙门在西京河南县地志曰阙塞山一名伊阙而俗名龙门】补注【鹤白唐志河南自龙门山东抵天津有伊水然後汉志唐志俱云冯翊有龙门山按冯翊与河中府为邻而河中有龙门县又有龙门山志云即导河至龙门之地土记云梁山北有龙门并在河中之境故河中有龙门关龙门仓九域志云河南县有龙门镇又有阙塞山云即龙门薛仁贵传云绦州龙门人则绦州亦有龙门公自秦赴同谷道经龙门镇则秦成间又有龙门尝考绦至河中不满三百里冯翊至河中不满百里两地相接又地理志河南即春秋时属魏地後魏兼置雍州乃属秦州宜此山之跨数郡是诗乃公开元二十四年後游东都时作】
已从招提游更宿招提境【洙曰僧史後魏始光元年创立伽蓝为招提之境隋大业中改寺为道场唐复为寺师曰释氏书招提菩萨皆古佛号故寺谓之招提或名伽蓝或名道场其实一也田曰僧辉记云招提者梵言拓鬬提奢唐言四万僧物後人传写之误以拓为招又省去鬬奢二字止称招提】补注【鹤曰唐史武宗毁寺四千六百招提兰若四万盖在唐招提次於寺之名也又梁会稽沙门惠皎撰高僧传云汉始有沙门其精舍在雒阳西雍白马寺是也相传云外国国王毁诸寺唯招提寺未及毁夜有白马绕塔悲鸣因改招提以为白马寺】阴壑生灵籁【昱曰庄子齐物篇汝闻人籁而未闻地籁汝闻地籁而未闻天籁注箫也音赖彦辅曰沈佺期西岳诗阴壑以永闭师曰山南曰阳山北曰阴以其背阳故为重阴沍寒之地风声为天籁水声为地籁笙竽为人籁灵籁即风也灵者善也如雨曰灵雨】月林散清影【洙曰梁昭明太子锺山解讲暾出岩隐光月落林余影师曰万物之影无如月影最清谓之金波盖取其清也古云人间何处无风月才到僧房分外清盖言奉先寺风声月影皆佳致也】天阙【洙曰一作閲】象纬逼【苏轼曰閲字当作阙或作阔蔡天啓云古本作闚史以管窥天王介甫云当作天閲对云卧为清切蔡绦云韦述东都记龙门号双阙以与天内峙若天阙焉此游龙门寺诗用阙字又何疑十朋曰王直方诗话亦云梦符曰按山谦之丹阳记王茂弘南望牛头山两峯曰天阙也彦辅曰庾肩吾经禹庙诗侵云似天阙】补注【希曰广记凡舆地有石者皆以门名之故彭州有天彭山两山相对其形如门谓之天彭门亦曰天彭阙按龙门本阙塞山又名伊阙山则以龙门为天阙无疑矣】云卧衣裳冷【赵次公曰鲍昭升天行有云卧恣行天孟浩然有云卧昼不起也】欲觉闻晨钟【郑曰觉居妙切寤也】令人发深省【苏曰陶渊明闻远公议论谓人曰令人颇发深省彦辅曰庾信诗山寺响晨钟杜言人境俱静则发越尘虑无不省觉师曰天阙者龙门也按地理志今河南郡春秋时地属魏後魏兼置雍州及属秦州今龙门县在府东一百八十里古耿国有龙山即禹所凿三秦记云鱼鼈上之即为龙否则点额而还两山对峙如门然故曰龙门龙门乃天之阙门也王介甫以天阙不可对云卧改为天閲閲视也视天上象纬逼近殊不知此诗乃咏龙门有取於阙其理必然二十八宿为经五星为纬象纬逼言龙门山之高也山高则多云雾夜宿此寺如卧云中衣裳皆冷润释氏有声闻缘觉耳有所闻而悟未若心解之为上也其悟道则一如香岩和尚一日扫庵瓦砾击竹作声忽然大悟又如道吾闻巫吹角瞥地大省此得乎声闻而有所觉者也甫言睡觉忽闻晨钟令人深有省悟其亦香岩道吾之俦得於声闻缘觉者耶】
望岳【开元二十四年】
补注【鹤曰按公诗云忤下考功第放荡齐赵间乃在开元二十四年後又公有游梁登单父台山脚寺诗皆至兖时先後作也大历五年公酬寇十侍御诗往别郇瑕地于今四十年则至兖乃开元二十三四年间虽至大历五年方三十六年举成数而言耳当是其时作】
岱宗夫如何齐鲁青未了【洙曰书岱宗泰山为四岳所宗风俗通云泰山山之尊者一曰岱宗岱始也宗长也郑曰升中告代于此是山为五岳之长故曰岱宗师曰岱宗天犹云楚天之类徐曰按王原叔吕居仁王彦辅鲁訔并作夫独师本作天字说师曰泰山跨齐鲁二国之境眺望其山之青已穷齐鲁而其山之青未穷故曰青未了也】补注【希曰尔雅中有岱岳释曰岱岳泰山也此言中国也泰山东近海禹贡海岱惟青州然则齐鲁青殆是指三州言岱岳跨三州之境而青未了也】造化锺神秀【洙曰晋孙兴公游天台赋序天台者盖山岳之神秀也陈书虎丘山者吴之神秀师曰锺聚也诗云崧高维岳维岳降神凡名山大川皆有神异天地造化锺聚神秀之气于此】阴阳割昏晓【赵曰言其山之长大如史记言崑仑日月所相避隐为光明也割字如大制不割之割割者分也师曰割者分也阴阳日月也此山既高日月迭昏晓也】荡胷生曾云【郑曰荡他浪切曾昨陵切经也经过之云洙曰公羊曰触石而出肤寸而合不崇朝而徧天下者泰山之云也张衡南都赋涓水荡其胷赵曰荡涤也旧注引南都赋涓水荡其胷本言水流如荡涤地之胷今言荡胷生曾云则借言云之润气荡涤人胷也陆禨文赋有曾云之峻注曾积也彦辅曰庾肩吾山诗曾云霾峻岭师曰曾云杜诗通作层即云势重叠而起泰山出云须臾遍太虚而为雨以其有功於民故祀之云生于山人登山故云荡其胷】决眦入归鸟【梦符曰右按子虚赋称射艺之妙所中者必决裂其目眦也杜子美望岳以言观览之远摅决其目力入飞鸟之羣与射了无相干明矣赵曰眦目睫也音墙细切按子虚赋本言射而决裂兽之眦诗人取好事稳则借用之盖决眦入归鸟则人目眦决裂入鸟之归处言所望之远也】会当凌絶顶一览衆山小【师曰登临山之絶顶俯视衆山其培塿欤衆山知尊乎大岳衆流知宗乎沧海当安史之乱僭称尊号天子蒙尘其朝宗之义为如何甫望岳之作末章云一览衆山小固知安史之徒乃培塿之细者又何足以上抗岩岩之大也哉】补注【希曰公为此诗时安史未乱师注未是】
陪李北海宴历下亭【天宝四载作】
【洙曰平邑人时邑人寋处士等在坐北海汉平夀县也後汉北海国在北齐置北海唐属青州郑曰亭李之芳所作历下春秋战国时并属齐秦属齐郡汉韩信伐齐至历下乃此地汉文帝分置济南景帝改为济南郡唐复为齐州】补注【鹤曰历下在齐州以有历山故得名历山即舜耕之山也李北海即李邕按新旧史邕广陵人开元二十三年为括州刺史後历淄滑二州刺史天宝初为汲郡北海二太守五载奸赃事发又尝与柳积马积下狱吉温吏引邕李林甫素忌邕因傅以罪诏祁顺之罗希奭就郡杖杀之乃六载正月辛巳此诗当作於天宝四载梁权道编在天宝十一载者非盖是年邕死已六年又尝见唐朝请郎行淮阴县令清河张松质有谢娑罗树书石刻书与海州李使君首云开元十一年五月五日李使君若谓是邕不应与史所言天宝初为太守者相距二十年又公是年方十二岁】
东藩驻皂盖【洙曰後汉志中二千石皆皂盖赵曰邕为青州太守京师为东故称东藩则上林赋齐列为东藩也】北渚凌清河【洙曰一作青荷陆士衡诗永叹遵北渚赵曰屈原湘夫人云帝子降兮北渚清河则指言济河济河谓之清济故也】海右【洙曰一作内】此亭古【谢逸曰此亭乃李之芳所创居海之右此亭作之久矣故云古】济南名士多【苏曰吴帝济南英豪屈宅多出名士赵曰海在东而州在西则谓之海右宜矣济南则指齐州名士则题注所谓邑人寋处士等也】云山已发兴【师曰选诗青云却炎晖云山发兴谓喜得炎晖之却也】玉佩仍当歌【尹曰後汉左雄上言云九卿位亚三事班在大臣行有佩玉之节动有庠序之宜魏武帝短歌行对酒当歌赵曰言既有云山之清兴又有玉佩之人歌以侑饮取诗琼琚玉佩者也薛引左传佩玉蘂以为证乃是佩玉非玉佩也】修竹不受暑交流空涌波【师曰傍有修竹清阴森爽了无暑气虽曲水流觞竟不如此故云云】补注【希曰济河与鹊湖互见所以谓之交流亦前句北渚凌清河之意】藴真惬所遇落日将如何【洙曰谢灵运诗表灵物莫赏藴真谁为传江淹诗悠悠藴真趣师曰藴真者谓此亭韬藏真趣俗士莫知惟贤者遇此非常欣惬奈何兴未阑而日已西颓故叹云云】贵贱俱物役从公难重过【赵曰文选有牵以物役此非特言邕当之官而各别又见公之不趍贵以为夸矣彼贱丈夫者冀宵烛之末光分玉斚之余沥而不知耻与公有间矣师曰贵指言李北海贱甫自谓也贵贱虽殊其为事物所役则一人生天地间劳形体疲精神欢会时少怨别时多恐此一会罢难与公再获过此甫所怅惜也】登历下古城员外新亭【天宝四载北海太守李邕作】
【洙曰本传云李邕天宝初为汲郡北海二太守时李之芳自尚书郎出齐州司马作此亭历下齐州春秋战国正属齐秦属齐郡汉韩信伐齐至历下即其地文帝分置济南景帝改为济南郡宋後周同隋初郡废炀帝初置齐州唐复为齐州或为淄郡复为济南郡】补注【鹤曰按新旧史之芳未尝为齐州司马开元末为驾部员外郎天宝十三载禄山奏为范阳司马及禄山起逆自拔归西京今题云员外新亭亦初不指其为司马以宴历下亭考之当是天宝四载作此诗】
吾宗固神秀【洙曰谢宣远荅灵运诗华宗诞吾秀之子绍前胤公有谱系自言李杜同出故言吾宗也梦符曰右按此亭乃李之芳所构诗乃北海太守李邕为之芳作也注言李杜同出其误甚矣赵曰题下公自注云李之芳出齐州司马制此亭今邕言吾宗盖指李之芳耳此意甚易晓】体物写谋长【洙曰陆士衡文赋体物而浏亮潘岳西征赋摹写旧丰制造新邑】形制开古迹【赵曰旧有此亭而之芳新之杜公前篇所谓海右此亭古也师曰人禀神秀之气能体物景写其谋谟创造此亭颇有长人之智然即其古城而开敞之故云形制开古迹】曾氷延乐方【郑曰曾昨棱切重也赵曰谢灵运诗峩峩曾氷食师曰曾氷者诸家多不晓其义殊不知重阴沍寒之气排烦暑爽情思可以延引欢笑此其术也方乃术也】太山雄地理巨壑眇云庄【洙曰陈江总锺铭舟移巨壑】高兴泊烦促【洙曰张茂先荅何卲诗烦促每有余】永怀清典常【洙曰诗维以不永怀易既有典常】含弘知四大【洙曰易含弘光大品物咸亨老子域中有四大天大地大道大王亦大】出入见三光【洙曰日月星为三光亦谓之三辰又前汉郊祀志三光天文也】负郭喜粳稻【洙曰左太冲咏史诗陈平无产业归来翳负郭蜀都赋粳稻漠漠谢灵运会吟行滮池溉粳稻赵曰苏秦曰使我有洛阳负郭田二顷安能佩六国相印乎】安时歌吉祥【洙曰庄子人间世篇吉祥止止赵曰庄子安时处顺邕诗多有出处然公集中录邕首唱之诗於此岂取其同法门耶师曰地理志此古城枕太山之麓极为雄壮又襟带济水巨壑即溪壑之接济水者是也水气在天为云云庄即云气也聚如庄然庄者藏聚之义眇言襟带之远也上句有曾氷故下言高兴泊烦促谓阴凉之气爽人故也典常言李之芳以常道化民风俗肃清人怀其惠永永不忘含弘者谓古城广远无所不包足见其有四大之制太山高大日月星辰迭为隐见一出一入皆凭高可以望而见之负郭者倚郭也黍粘曰稻谷者民之司命太守者民之师帅太守登临所以观民风岂徒从事於游览而已哉今覩负郭粳稻之稔足知为康乐之时吉祥兆于此故从而歌之也】
亭对鹊湖【天宝四载和李北海登历下新亭作】
【洙曰公自注亭对鹊湖赵曰李北海唱之於前而公和之於後】补注【鹤曰亭对鹊湖四字乃是公和李邕诗而自注云尔初非以为题合题曰和李邕登历下新亭以前篇当是天宝四载作】
新亭结构罢【洙曰左太冲招隐诗岩穴无结构何平叔景福殿赋结构则修梁彩制谢玄晖郡内高斋诗结构何迢递】隐见清湖阴【洙曰谢惠连西陵遇风诗分袂澄湖阴注水南曰阴赵曰亭对鹊湖故云或隐或见於清湖之隂者言昏明异候也句如谢惠连行云星隐见是也】迹籍台观旧【郑曰观古玩切释名观於台上观望也赵曰此亭乃图籍所载旧有台观之迹】气溟海岳深【赵曰言东海太山之气相与冥接也彦辅曰隋江揔盌赋副君海停岳峙】圆荷想自昔遗堞感至今【彦辅曰陈祖孙登咏荷诗圆荷承日晖洙曰遗堞城堞也赵曰指物感慨盖诗人之兴郑曰堞城上垣也】补注【鹤曰圆荷以言湖中所植者亭在古城故曰遗堞前诗云海右此亭古李云形制开古迹是也齐有古祝阿城乃春秋诸侯同盟於此城者亦有晏婴城】芳宴此时具【彦辅曰谢眺赋曲水宴诗嘉乐具矣芳宴在斯】哀丝【洙曰一作弦】千古心【苏曰何敬祖听阴子坚弹琴古人不见哀丝上写出千古之意心】主称夀尊客【洙曰曹子建乐府主称千金寿宾奉万年酬】筵秩宴北【洙曰一作密】林【洙曰诗宾之初筵左右秩秩赵曰诗鬰彼北林因所宴宾在北林故借用之诗】不阻蓬荜兴【洙曰傅长虞赠何劭归身蓬荜庐荜荆织门也礼荜门圭窦赵曰荜音毕官韵注云藩落也谓亭处幽远故有蓬荜之兴】得兼【洙曰一作兼得】梁甫吟【洙曰陆士衡诗齐僮梁甫吟诸葛亮躬耕陇亩好为梁甫吟赵曰诸葛亮登山作梁甫吟盖在野之一歌也其诗曰步出齐城门遥望荡阴里里中有三坟累累正相似问是谁家冢田强古冶子力能排南山文能絶地理一朝被谗言二桃杀三士谁能为此谋相国齐晏子观此则见公之深意矣师曰此诗乃甫和李北海之诗然李公之诗何以得集于杜诗之内盖谓李公唱之甫和之遂见其本末之由故先编李公诗而以甫诗继于後也新亭乃李之芳所创者水南曰阳水北曰阴清湖乃鹊湖也按地理志历下亭居鹊湖之北故云隐见清湖阴台观旧谓後齐筑作台观犹存之芳特因其旧迹敞以新亭气溟海岳深谓此城凭太岳襟带沧海海岳之气溟蒙然而深邃矣李之芳疏鹊湖种圆荷修饰雉堞至今人感思之如召公听讼甘棠下後人思之而不忘以为勿剪勿伐遗堞者城上矮墙也哀丝乃琴瑟之声哀怨此时俱谓诸宾客毕集于此千古心谓历下之城废兴非一代覩今感昔哀乐之情一写之琴瑟而已主称夀者称举也言主人重客故举觞为夀北林谓此亭居鹊湖之北林木森爽筵设於此尊卑之位秩秩然有次序蓬?荜户甫自言贫贱之居诸葛亮常作梁甫吟梁甫吟者山东之音也凡人思乡各为本土之音杜甫西人也今客山东宁无思乡之情然对酒当歌必有所感伤故云不阻蓬荜兴得兼梁甫吟意谓家不阻限东西其兴为如之何犹得兼为梁甫之吟不亦善乎】
玄都坛歌寄元逸人【天宝十一载作】
【师曰元逸人隐道士也有神仙术甫作诗寄赠之】补注【鹤曰道书有玄都所谓禹封五符秘以金英之函捡以玄都之印是也坛在子午谷中诗作於天宝十一载】
故人昔隐东蒙峯已佩含景苍精龙【洙曰论语夫颛臾昔者先王以为东蒙主以蒙山在东故曰东蒙地理志泰山蒙阴县禹贡徐州蒙羽其艺故云蒙地也苏曰壶翁云吾当佩含景驾苍精逍遥於绦阙赤城含景日月之精华苍精东方之苍龙也佩服也赵曰苍精龙剑也蔡曰春秋繁露曰剑佩於左苍龙之象咏曰後汉公孙端剑铭有云从革庚辛含景吐商】故人今居子午谷独在阴崖结茅屋【洙曰王莽传莽以皇后有子孙瑞通子午道从社陵直絶南山径汉中师古曰今京城直南山有谷通梁汉道名子午谷】屋前太古玄都坛青石漠漠常风寒子规夜啼山竹裂【苏曰窦谊居蜀之津源放浪不羁月夜子规啼庭竹谊曰当山竹裂吾可归峩峯是夕竹裂黎明命驾遁于峩峯武帝三徵不起刘曰前辈诗云子规枝上月三更常以夜啼山中嫌其夜啼声哀怨故烧竹爆裂以惊飞也】王母昼下云旗飜【一作蟠洙曰离骚载云旗之逶迤九歌乘回风兮载云旗修可曰王母鸟名故子美以对子规酉阳杂俎云齐郡函山有鸟足青觜赤黄素翼绦颡名王母使者又王椿龄云其尾五色长二三尺许飞则翩飜正如旗状刘曰周穆王与王母会於瑶池云旗霓裳拥簇自天而下诗言此盖取其与神仙往来之意】补注【希曰公诗屡用王母字大?指王母而言必以人对或以地对如小儿函关等是也今以对子规则修可之说是盖子规夜啼而山竹为之裂王母昼下而如云旗之翻粲然可观耳】知君此计诚长往芝草琅玕日应长【洙曰後汉逸民传长往之轨未殊十洲记锺山在北海之子地仙家数十万耕田种芝草课计顷亩本草青琅玕生蜀郡平泽苏业注云琅玕有数种是琉璃之类火齐宝也琅玕五色具以青者入药为胜出嶲州以西乌白蛮中及于阗国灵异兼图载琅玕青色生海中云海底以网挂得之初出水红色久而青黑枝柯似珊瑚而上有孔窍如虫蛀击之有金石之声乃与珊瑚相类禹贡雍州厥贡球琳琅玕尔雅云西北之美者有崑仑墟之璆琳琅玕孔安国郭璞皆以为石之似珠者而山海经云崑仑山有琅玕是石之美者明莹若珠之色而其状森植耳】铁鏁高垂不可攀致身福地何萧爽【洙曰三秦记云终南太一山左右三十里内名福地西有石室灵芝赵曰诗人逆料其如此如乾州金精山女仙张丽英昇仙之地有铁鎻下垂然则诗人逆料元逸人之长往亦复然乎师曰按神仙诀录有天仙地仙三十六洞天八十一福地由地仙积累功行遂超昇天仙今逸人致身福地已为地仙之流何其潇洒清爽神气不凡故也】
今夕行【天宝五载作】
补注【鹤曰以咸阳客舍一事无当是天宝五载自齐赵西归至咸阳时作】
今夕何夕岁云徂【洙曰唐诗绸缪云今夕何夕见此良人韦孟讽谏诗岁月其徂年其逮耉鲍曰谓除夕也若曰岁月其徂同一冬可耳指今夕为岁徂其除夕明矣】更长烛明不可孤【洙曰宋玉招魂娯酒不废沉日夜些兰膏明烛华灯错些赵曰孤负之孤李陵书陵虽孤恩汉亦负德是也师曰今世误多用辜字殊不知辜乃辜罪之辜而非孤负之孤】咸阳客舍一事无相与博塞【洙曰一云赌博】为欢娱【洙曰说文曰博局戏六着十二棊古者乌曹作博尹文子曰博尽关塞之宜得周通之路说苑曰塞行棋相塞谓之塞也管子曰秋行五政一曰秋禁博塞也庄子问谷奚事博塞以游塞先代反师曰汉书注云行棊也行棊子以相塞即今世取棊也】冯陵大叫呼五白【师曰五白即今之骰子李白诗有连呼五白行六博盖古人用六只骰今人亦然】袒跣不肯成枭卢【洙曰一作牟招魂曰箟象棊有六簙分曹并进遒相迫成枭而牟呼五白晋制犀比费白日宋刘毅字希乐於东府聚樗蒲大掷一判应至数百万余人并黑犊以还唯刘裕及毅在後毅次掷得雉大喜褰衣绕床叫谓同坐曰非不能卢不事此耳裕恶之因援五木久之曰老兄试为卿荅既而四子俱黑其一子转跃未定裕厉声喝之即成卢毅意殊不快也枭胜也借胜为牟五白博齿也赵曰楚辞招魂有成枭而牟呼五白注五白五木也枭胜也卢胜之名也韩非子载匡倩对齐宣王之语曰博者贵枭又慕容宝与黄李根等樗蒲宝危坐誓之曰世言樗蒲有神若富贵可期频得三卢於是三掷尽卢袒跣大叫也】补注【鹤曰赵注乃引宋玉招魂其注倍胜为牟枭当成牟又呼五白以助投也五白博齿也初不云是五木】英雄有时亦如此邂逅岂即非良图【赵曰如刘裕刘毅慕容等皆一世英雄犹如此蒲博则今夕邂逅相遇未必非良图所谓良图则毅裕以卜成事宝以卜富贵也】君莫笑刘毅从来布衣愿家无儋石输百万【洙曰南史桓玄闻刘毅起兵曰毅家无儋石之储樗蒲一掷百万共举大事何谓无成前汉蒯通传守儋石之储者阙卿相之位应劭曰齐人名小瓮为儋石受二斛晋灼曰石斗石也师古曰儋者一人所负儋也师曰诗言及此盖以博奕者世之所贱以为不美之事甫以客舍懽笑无害於理孰谓非良图乎儋石言一儋石储无儋石家至贫也刘毅家无儋石一掷百万其志巳见於布衣穷时及後举大事无不如志由此推之人之志量其可已耶甫贫贱中虽有大志奈何时命不利此所以有喻乎袒跣不肯成枭卢也】
贫交行【天宝十一载作】
补注【鹤曰师云公作此诗为严武者非意是公献赋後寓京华故人莫有念之者故有此作所以梁权道从旧次编在天宝十一载为是又疑为高适作】
翻手作云覆手雨纷纷轻薄何须数【苏曰陈暄曰徐庾辈数轻薄儿时势作威福何必数耶师曰甫之作此为严武而作也甫与严武素相厚善及武镇西川甫往依之尝醉登其床曰严挺之乃有是儿武仗剑欲杀之母救止夫武始待甫甚厚今以小嫌欲杀之其轻薄如此何足数乎】补注【鹤曰广德二年武再镇蜀公又依之虽新史有登床瞪视之语而旧史独无新史止据范摅云溪友议而云观公八哀诗其为武而作者称述既至而哭其归榇者又有遗後见君情之句使公果有憾於武则身後不复更有称述矣又疑公与高适素厚及适为西川节度公乃舍之而东必俟严武再镇成都然後始归草堂则此诗既知其非为武作又可知与适交道少乖或者因适而作也不然适在成都公何无一诗及之二说必有能辨者旧次在天宝中梁权道编在十一载亦知其非为武作矣按公秋述云杜子卧病长安旅次多雨生鱼青苔及塌常时车马之客雨不来又云我弃物也四十无位正当天宝十一载疑以此而作】君不见管鲍贫时交此道今人弃如土【洙曰史管仲少时与鲍叔牙游鲍叔终善遇之管仲曰吾始困尝与鲍叔贾分财利多自与鲍叔不以我为贪知我贫也吾尝与鲍叔谋事而更穷困鲍叔不以我为愚知时有利不利也吾尝三仕三见逐於君鲍叔不以我为不肖知我不遭时也吾尝三战三走鲍叔不以我为怯知我有老母也公子纠败名忽死之吾幽囚受辱鲍叔不以我为无耻知我不羞小节而耻功名不显於天下也生我者父母知我者鲍子也鲍叔既进管仲以身下之天下不多管仲之贤而多鲍叔能知人】
兵车行【天宝九载作】
【师曰此行为唐玄宗而作初用张九龄为相开元中号为贤君其後用李林甫杨国忠之徒从事吐蕃讫唐之世吐蕃为患】补注【鹤曰吕公梁权道皆为天宝十一载作然以且如今年冬未休关西卒当是九载详见注】
车辚辚【洙曰秦国风有车辚辚注辚辚衆车声也列子传卫灵公与夫人夜坐闻车声辚辚至关而止夫人曰此蘧伯玉也】马萧萧【洙曰车攻诗萧萧马鸣注言不諠譁】行人弓箭各在腰【蔡伯世曰行人行役之人也】耶娘妻子走相送【彦辅曰杜元注云古乐府云不见耶娘哭子声但闻黄河之水流溅溅】尘埃不见咸阳桥【何觊曰咸阳桥即长安城外桥兵行尘埃坌起故桥为之不见也】牵衣顿足栏道哭【苏曰楚人与蒲骚战兵行父老牵衣哭于道彦辅曰魏文帝见挽船士兄弟辞别诗妻子牵衣袂落泪沾怀抱王温舒顿足叹後汉书百姓遮道说文曰栏门遮也师曰顿足者足踊於地为之困顿】补注【鹤曰天宝十载募兵无应者杨国忠遣御史分捕系送军前旧制百姓有勲免征役於是国忠先取高勲行者愁怨父母妻子送之所在哭声振野此诗所以有咸阳桥栏道哭之句】哭声直上干云霄【洙曰孔德璋书干云霄而直上】道旁过者问行人行人但云点行频【师曰点行者汉史谓之更行以丁籍点照上下更换差役玄宗数出兵故点行之法频】或从十五北防河【师曰防河谓筑堤备河水泛决】便至四十西营田【洙曰防河营田皆役也顔师古曰营田如汉赵充国献营田之策无事则耕有事则战寓兵於农之意】补注【鹤曰唐食货志云唐开军府以扞要冲因隙地以置营田天下屯总九百九十四司农寺每屯三顷镇诸军每屯五十顷云云有警则以兵若夫千人助役】去时里正与裹头【洙曰里正一里之长高荷曰里正即今之保正也彦辅曰按律疏里正掌追呼催督鲍曰蜀乱兵戈不止东川咸用老弱俱战亡又括乡里少小为之里正与裹头擐甲】归来头白还【洙曰一作犹】戍边【洙曰鲍明远东武吟少壮辞家去穷老还入门韩驹曰古者及丁方裹头少年裹头行役及归来头已白还又屯戍边疆盖言役使无已故也】边庭流血成海水【洙曰後汉卧鼔边庭主父偃传古之人君一怒必伏屍流血书血流漂杵杨子川谷流人之血】武皇【洙曰一作武帝】开边意未已【洙曰严助传武帝好征伐四夷开置边郡班固曰武帝广开三边】君不闻汉家山东二百州【彦辅曰按十道四蕃志关以东七道凡二百一十一州】千村万落生荆杞【赵曰此托汉以言之旧引通典置天下州郡误矣然言山东者太行山之东也昔言山东即古之晋地今之河北杜牧所谓山东言不得不王是也彦辅曰阮籍诗堂上生荆杞师曰甫意以武皇喻玄宗是时杨国忠专权引安禄山为将领渔阳突骑生事邀功于四夷其後反叛山东二百州皆陷于贼无复唐有玄宗殊不悔悟岂不若武帝开边不知止乎】补注【希曰古所谓山东乃今之河北晋地是也今所谓山东古之齐地青齐是也杜牧所言山东指今之河北二百州正谓太行以东冀州之域】纵有健妇把锄犂【彦辅曰健妇耕则夫被征戍可知古诗不能如沮溺相随把锄犂】禾生陇亩无东西【苏曰汉末丧乱禾与莠俱满垄亩人多迷昏东西莫辨师曰疆场不修禾生垄亩不成伦理故曰无东西也诗云衡从其亩谓一从一衡各有东西之辨伤今不然】况复秦兵耐苦战【郑曰耐奴登切又奴代切苏曰白起曰燕赵勇敌秦兵劲鋭耐战战苦不怯阵阵皆克胜故关中不可不取也】被驱不异犬与鸡长者虽有问役夫敢伸恨且如今年冬未休关【洙曰一作陇】西卒【洙曰一云役夫心益愤如今纵得休休为陇西卒彦辅曰杜前言山东後言关西明无不用兵处也】补注【鹤曰通监九载冬十二月关西游奕使王难得击吐蕃克五桥拔树敦城】县官急索租【彦辅曰旧本云县官云急索洙曰霍光传县官天子也宣元六王传不敢指斥天子故谓之县官严助传租税之收足以给乘舆之御】租税从何出【苏曰孔文举曰兵革未止久旱苗槁民实瘦乏州县苦於徭役民既空虚租歛复何从出师曰唐置租庸调法租出谷庸出绢调出兵县官索租甚紧欲给关西之师民户消耗无所从出况耕夫出征田莱多荒将何以供其求乎】信知生男恶反是生女好生女犹得嫁比邻【比音毘赵曰比邻乃曹子建诗万里犹比邻旧引为王粲误矣陈琳诗生男慎莫举生女哺宜脯社公以役夫之苦故云生男恶也】生男埋没随百草【师曰生男人之所喜生女人之所贱此常理也今以生男为恶生女为好盖男儿充丁驱之战埋没草野曾不如生女尚得嫁比邻或时相见此皆有所相感而激为是言】君不见青海头【洙曰哥舒翰传筑神威军於青海上吐蕃至攻破之又筑城於青海中郭元振传青海吐蕃密迩兰鄯赵曰时有事于吐蕃乃青海之地哥舒翰所立功处也】古来白骨无人收【洙曰蔡文姬诗城郭为山林庭宇生荆艾白骨不知谁纵横莫覆盖潘安仁关中诗肝脑涂地白骨交衢】新鬼烦寃旧鬼哭天隂雨湿声【洙曰一作悲】啾啾【洙曰左传文二年吾见新鬼大故鬼小王元长策秀才云肺石少不寃之民棘林多夜哭之鬼修可曰陈宠为广汉太守先是洛阳城南每阴雨常有哭声宠闻而疑其故使吏按行问还言世乱时此地多死亡者而骸骨不得葬宠尽收葬之自是哭声遂絶赵曰啾字王逸楚辞注曰鸣声也闲居赋管啾啾而并吹师曰青海军迫近吐蕃北边地郡也昔文王殡枯骨当世归其仁今玄宗屡与吐蕃战于青海兵败死者不复收葬使新旧之鬼或寃或哭无所依归其视文王之仁为如何哉鬼神依人而作有所主则有所归故不为病葬者藏也谓鬼神依藏于此鬼以新旧言之则知战鬭相仍死者相继踵也】
高都护騘马行【天宝七载作】
【师曰高适为哥舒翰掌书记甫尝送以诗云十年出幕府自可持旌麾至是为安西都护其言岂不有徵】补注【鹤曰按新旧史适未尝为安西都护乃高仙芝按本传开元末为安西副都护四镇都知兵马使天宝九载讨小勃律是年八月以小勃律王并妻还连云堡於是大食诸胡七十二国皆降附未几擢仙芝鸿胪卿假御史中丞代夫蒙灵察为四镇节度使又加左金吾卫大将军此诗当作於天宝七载梁权道虽知非高适编之於天宝十一载然仙芝九载已入朝拜开府仪同三司又为羽林大将军不应诗题尚曰高都护】
安西都护胡青騘声价歘然来向东【洙曰唐安西郡东至乌耆镇去交河郡七百里西邻吐蕃西连疏勒去葱岭七百里北拒突厥贞观初置西都护府於西州显庆中移於龟兹城顔延年赭白马赋声价隆振又曰歘耸跃以惊鸿】补注【希曰旧史贞观二十四年平高昌以其地置四州於西州置安西都护府後汉袁绍曰坐作声价歘暴起也庄子朝菌注云歘生芝也张平子思玄赋歘神化而蝉蜕兮鹤曰唐会要吐谷浑界青海周回八九百里中有小山放马於其上言得龙种尝得波斯草马放入海中因生騘驹日行千里故世上有青海騘此名胡青騘或本此】此马临阵久无敌与人一心成大功【赵曰临阵成功指言高都护所御也】功成惠养随所致【洙曰顔延年赋愿终惠养荫本枝兮】飘飘【一作颻】远自流沙至【刘曰天马歌天马徕从西极涉流沙九夷服】雄姿未受伏枥恩【洙曰顔延年赋弭雄姿以奉引魏武乐府老骥伏枥志在千里梁元帝谢马啓矧伊伏枥弥结怀恩】猛气犹思战塲利【洙曰隋魏彦深赋资五方之猛气赵曰言虽居皁栈而非马之本心故思奋於战场以为利耳】腕促蹄高如踣铁【赵曰腕欲促蹄欲高又稳如踣铁皆马之奇也】交河几蹴曾氷裂【洙曰唐安西去交河七百里顔延年赋经玄蹄而雹散历素支而氷裂赵曰曾氷是氷名东方朔神异记曰北方有曾氷万里厚百丈今公言交河西边之地有曾积之氷马几度蹴踏之而破裂旧引顔赋经玄蹄而雹散历素支而氷裂非是盖赋谓骑射耳玄蹄素支皆射帖名而雹散氷裂皆射帖声与马踏氷裂之义岂相干乎】五花散作云满身【孝祥曰西域传大宛国多善马峤山上有马不可得因取五色牝马置其下与集生驹号天马子赵曰此言马之贵如曰个个五花文是也】万里方看汗流血【洙曰天马歌体容与迣万里又曰沾赤汗沫流赭顔延年赋膺门沫赭汗沟走血应劭曰大宛马汗血沾濡也赵曰汗血之姿非万里无以见】长安壮儿不敢骑走过掣电倾城知【赵曰言马之行如电举国皆知旧引傅玄诗童女掣电策童儿挽雷车非其义宋曰马善行者追风逐电走过如掣电盖言疾也不敢骑畏其太疾】青丝络头为君老何由却出横门道【郑曰横音光洙曰梁简文帝紫骝马诗青丝县玉????又云宛转青丝鞚庄子穿牛鼻络马首马曰方肃宗中兴安史之难已平吐蕃不敢入寇故此马老於络头无缘再出横门甫厌乱愿治之心可见】
天育骠骑歌【天宝末年作】
【洙曰天育马廏名骠匹妙切赵曰名骠则所画马名】补注【鹤曰唐会要贞观二十一年八月十七日骨利干遣朝贡献马其中十疋尤骏太宗各为制名其六曰飞霞骠按新旧史唐会要诸书唐无天育名廏当是天宝末年作故诗云见之坐右久更新年多物化空形影梁权道编在十一载】
吾闻天子之马走千里【洙曰荀子曰骐骥一日千里穆天子传曰天子之八骏赤骥盗骊白义踰轮山子渠黄骅骝騄耳神异经曰西南大宛宛丘有良马其大二丈鬛至膝尾委於地蹄如污腕可握日行千里至日中而汗血】今之画图无乃是【洙曰庄子曰齐景公好马命使善画者图之访似者朞年不得今人君考古籍以求贤亦不可得也赵曰出荀朂所上穆天子传中云天子之马走千里盖所谓八骏也今张景顺画图无乃是穆天子之马乎】是何意态雄且杰骏尾萧梢朔风起【苏曰汉天马曲曰尾萧梢兮朔风起足银砧兮破层氷虽用古人语而琢句法混然天成不假翰墨歧迳若非织绡大手不能到此师道曰萧梢者摇尾之貌朔风起即北风取其寒马之良者不怕寒嘶风踏雪愈有精神】毛为绿缥两耳黄【郑曰缥普沼反青黄色也琪曰贾谊赋骥垂两耳】眼有紫焰双瞳方【洙曰史周穆王得騄耳之驷相马经曰马眼欲紫艳光口中欲赤色顔延年赋双瞳夹镜两协月】矫矫【一云矫然】龙性【彦辅曰一云矫龙性逸】合变化【洙曰崧高诗四牡矫矫顔延年诗龙性谁能驯】卓立天骨森开张【修可曰蔡邕作庾侯碑曰英风发於天骨袁彦伯三国名臣赞曰天骨疎朗言人而公借用耳师曰马有龙性负天骨合能变化殆非常马之比开张壮大之貌甫自喻於良马谓已之才非凡俗辈可拟】伊昔太仆张景顺监牧攻驹【一云考牧神驹】阅清峻【洙曰一作老牧神驹閲清峻唐兵志唐之初起得突厥马二千疋又得隋马三千於赤岸泽徙之陇西监牧之制始於此其官领以太仆初用太仆少卿张万岁字景顺领羣牧自贞观至麟德四十年间马七十万六千置八坊岐幽泾宁间地广千里厩牧令诸牧牧马四岁游牝五岁责课一百匹每年课驹六十其二十岁以上不在课限赵曰唐兵志监牧之制其官领以太仆今公诗所谓太仆张景顺乃开元时人旧注便安排作张万岁自是贞观时人误学者多矣今按张说作开元十三年陇右监牧颂德碑其序云元年牧马二十四万匹十三年乃四十三万匹上顾谓太仆少卿兼秦州都督监牧都副使张景顺曰吾马几何其蕃育卿之力也对曰帝之力也仲之令也臣何力之有焉】遂令大奴守天育【苏曰旧本作大奴守天育子瞻题子美天育骠骑图後作大奴字天育盖天育为大奴字也今定犹有石本赵曰大奴王毛仲也毛仲父高丽人坐事没为官奴守天育则唐兵志云毛仲领内外廐所谓天育乃廐名也】补注【鹤曰按唐志緫十二门者为二廐一曰祥麟一曰凤苑而已其後但增八坊八监无以天育为子瞻之说谓是毛仲字然既曰大奴不应又曰天育又中着守字为难解当是云守天子所育之马而已】别养骥子怜神俊【洙曰宋顔延年天马状曰降灵骥子九方是选梁元帝荅齐国骧马书曰价匹龙媒声齐骥子世说支遁常养数匹马或言道人亦畜马支遁曰贫道重其神俊耳】当时四十万匹马张公叹其材尽下【洙曰仪凤三年少卿李思文检校陇右诸牧监方称使尔後或戎狄外侵牧圉乖散洎乎垂拱潜耗大半开元初牧马二十四万匹十三年加至四十五万匹】补注【鹤曰按毛仲本传初监马二十四万後乃至四十三万匹马之蕃盛盖以毛仲举职所致其曰四十万者举其成数而言之耳】故独写真传世人见之座右久更新年多物化空形影呜呼健步无由骋如今岂无騕褭与骅骝【騕於皎切褭奴了切洙曰鲁国黄伯仁为龙马颂曰踰騕褭之体势逸飞菟之高踪兼骥騄之美质逮骅骝之足双汉书音义騕褭者神马也赤喙黑身与飞菟者同也】补注【希曰南秦录吕光讨西域平上疏曰龟兹录三十六门之中入其国城天骥龙麟騕褭万计盈廐】时无王良伯乐死即休【欧阳曰王良善御伯乐善相马孟子赵简子使王良与嬖奚乘返命曰天下之良工也史伯乐名孙阳尝过虞阪见驾盐车马曰此良马也取而试之果然又有鬻马者三日不售伯乐去而眎之回而睨之明日其价三倍赵曰韩退之有言曰世有伯乐然後有千里马千里马常有而伯乐不常有此乃岂无騕褭骅骝而时无伯乐之谓公因题画巳死之骠故起末句死即休之意亦犹人抱出羣之材而不遇知巳以死为可嗟矣】
白丝行【天宝十一载】
【师曰按唐史窦怀贞後娶韦后乳媪王所谓莒夫人者轩然不慙以自婿於后又附宗楚客安乐公主以取贵仕为素议所斥韦氏败太平公主干政又倾已附离素节尽矣故甫作此以讥之】补注【鹤曰梁权道编在天宝十二载作按窦怀贞开元元年已伏诛公生於先天元年则当怀贞之死才两岁去天宝十二载又四十年何为遽作此诗师古之注不知何所本意是托怀贞以讽附李林甫杨国忠者然林甫十一载十一月薨杨国忠是月为右相也】
缲丝须长不须白【赵曰须长不须白者以丝为罗与锦则有五色之为章且以之为舞衣则须长以足用而已不必白而後受采也】补注【希曰首反羔裘素丝之义以讥当时失德之士】越罗蜀锦金粟尺【洙曰礼记夫人缫三盆手魏文帝诏羣臣曰每得蜀锦殊不相似赵曰越罗蜀锦天下之奇细也金粟尺边幅尺度之足也尺以金粟饰之富贵家之物也此何逊诗所谓金粟裹搔头是矣】象牀玉手乱殷红【郑曰殷乌闲切赤黑色】万草千花动凝碧【洙曰孟尝君至楚献象床直千金公孙戍谏令勿受乃止赵曰言越罗蜀锦积在象床之多玉手择取之则殷红之段相乱矣万草千花则以言锦上罗上之繁纹也】已悲素质随时染【一作改】裂下鸣机色相射【食亦切洙曰汉纪童子魏照谓郭泰曰欲以素丝之质附近朱蓝墨子悲丝谓其可以黑古诗纎纎擢素手札札弄机杼赵曰素丝既染则织为罗锦故曰色相射鲍昭诗缲丝复鸣机】美人细意熨帖平【郑曰熨纡物切火展帛也】裁缝灭尽针线迹【赵曰此诗句言缝为舞者之衣】春天衣着为君舞蛱蝶飞来黄鹂语【赵曰鲍昭白紵歌云催弦急管为君舞此因言舞而言蛱蝶飞者以况舞之轻而黄鹂语以况歌之好矣】落絮游丝亦有情随风照日宜【一作疑】轻举【洙曰前郊祀志逢兴轻举赵曰此言舞之态其身之轻可举而仙去刍曰曹子建诗长袖随风黄曰庾肩吾诗桃红柳絮白照日复随风】香汗清尘汚顔色【洙曰一作香汚清尘似顔色赵曰陈梁杂歌诗云朱顔润红粉香汗沾玉色清尘一作轻非是当以清为正古诗空牀委清尘也】开新合故置何【一作相】许【洙曰古诗云新人工织缣故人工织素织缣无一疋织素五丈余以缣持比素新人不如故赵曰谓舞衣稍故而合之以言人情之喜新故言开新者矣而合故不着将於甚处置之叹其必委弃也】君不见才【一作志】士汲引难恐惧弃捐忍羁旅【洙曰郭泰机荅傅咸诗皎皎白素丝织为寒女衣寒女虽妙巧不得秉杼机天寒知运速况复鴈南飞衣工秉刀尺弃我忽若遗人不取诸身世事焉所希况复以朝飡曷由知我饥师曰今怀贞为韦氏楚客之所汲引虽得爵禄奈公论之所弃忍何故甫托意於怀贞以戒後来】
秋雨叹三首【天宝十三载作】
【洙曰此诗刺时之暴虐故取诗北风其凉意】补注【鹤曰天宝十三载秋大霖雨六旬不止帝忧杨国忠取禾之善者献之曰雨虽多不害稼也五行志云天宝十三载秋大霖雨又云以苦雨潦罢陈希烈相韦见素此诗当是其年作】
雨中百草秋烂死堦下决明顔色鲜【修可曰本草图经云决明夏初生苗七月有花黄白色赵曰百草以秋而多雨则烂死也宜矣而决明方以鲜明之色黄花翠叶而独荣以譬君子在患难之中而独立也】着叶满枝翠羽盖【彦辅曰东京赋树翠羽之高盖】开花无数黄金钱【定功曰神农本草决明子生龙门川泽间与石决明同功皆主明目故有决明之号图经云夏初生苗根蔕紫色叶似苜蓿而大七月有花黄白色其子作穗似青菉豆而鋭也彦辅曰此伤特立独行之君子不得时也】凉风萧萧吹汝急恐汝後时难独立堂上书生空白头【洙曰庄子鲁侯读书堂上苏曰邵平鲁堂白头书生焉敢轻议朝廷事】临风三嗅馨香泣【洙曰语子路共之三嗅而作嗅香而泣伤巳之不见用而无救於时也苏曰陈江緫重九日见菊花采视之久谓席上宾客曰元亮若见必不使混於莸草中至醉又语客曰三嗅三忆古人使人三泣衆客惨然师曰百草烂死言虐政害物也决明佳蔬也食之能决去眼昏以益其明喻九龄引忠谏诤开其聦明去其昏蔽时林甫进用在上九龄罢黜在下不以不用而憔悴其色故云堦下决明顔色鲜叶满枝花无数不以风雨而摇落喻君子遭患难而节操愈固不凋丧也凉风以譬刻薄之小人时林甫国忠之徒挤陷九龄虽九龄独立自守恐亦不免祸也故云凉风萧萧吹汝急恐汝後时难独立堂上书生甫自谓也空白头为国家忧故头白昔王羲之当晋乱终日捻花须嗅香颦蹙无言时人不会其意盖忧晋国之乱故也今甫临风三嗅伤九龄有馨香之德而为奸人所逐宁不忧思而泣乎】
再吟
阑风伏雨【洙曰伏一作长一云东风细雨安石曰伏作仗黄曰伏当作长】秋纷纷【赵曰阑珊之风沉伏之雨言其风雨之不已也阑如谢灵运阑暑之阑伏如左传夏无伏阴之伏也旧引楚辞光风泛崇兰以伏为三伏非是】四海【洙曰一云万里】八荒同一云【洙曰一作万里同一云诗上天同云彦辅曰风言号令雨言德泽云障蔽令万里一同见阴小之盛也】去马来牛不复辩浊泾清渭何当分【洙曰庄子秋水时至百川灌河泾流之大两涘渚涯之间不辩牛马赵曰以多雨而水涨岸远所以不辩马牛也刍曰潘岳西征赋北有清渭浊泾】补注【希曰左传僖四年风马牛不相及疏云马逐上风而去牛逐下风而来故曰不相及也】木头生耳黍穗黑【赵曰唐俚语云春雨甲子赤地千里夏雨甲子乘舡入市秋雨甲子木头生耳出朝野佥载一本作禾头非是盖禾粟无生耳者木头生耳则栮是已黍穗黑则坏烂矣故农夫无所望也】农夫田父无消息城中?米换衾裯【苏曰汉末天下大荒米每?十余緍京房持一衾於长安中换陈米一?人皆易子而食】补注【鹤曰旧史天宝十三载秋霖雨积六十余日物价暴贵人多乏食故举京房之事以明之】相许宁论两相直【师曰兰风谓剪兰之风伏雨谓三伏暑毒之雨皆非能生物者也以喻毒虐之政四海八荒同一云言普天皆罹其害马童而牛角泾浊而渭清此易辨也风雨冥晦马牛不能辨泾渭不能分以譬昏乱之世忠邪贤否混淆无别华黍时和岁丰宜黍稷也黍宜於高燥稷宜於下湿雨阳得中故黍稷咸宜黄帝之世五日一风十日一雨今苦雨木头尽生耳黍稷尽黑林甫为宰相不能燮调可知古者役民岁不过三日恐妨农时也今农夫田父皆负戈行役过期不反是以田莱多荒年凶谷踊京师之内一衾一裯才换斗米但得相许何暇论贵贱之价相当与不相当乎玄宗穷兵四夷民贫物贵如此其视正观中米斗三钱得无媿乎】
又吟
长安布衣谁比数【郑曰所矩切说文计也】反鏁衡门守环堵【洙曰陈风衡门之下可以栖迟注衡门横木为门言浅陋也记儒有一亩之宫环堵之室庄子让王篇原宪居鲁环堵之室韦玄成传使得自安衡门之下师古曰衡门谓横一木於门上贫者之所居也陶潜环堵萧然不蔽风日】老夫不出长蓬蒿【洙曰庄子庚桑楚篇凿垣墙而殖蓬蒿左传昭十六年斩艾蓬蒿藜藿而共处之江淹诗顾念张仲蔚蓬蒿满中园赵岐三辅决录注曰张仲蔚隐身不仕所居蓬蒿没人】稚子无忧走【洙曰一作奏】风雨雨声飕飕催早寒【郑曰飕疎鸠切风貌正作颷】胡鴈翅湿高飞难【洙曰古诗愿为双鸿鹄奋翅起高飞赵曰鴈本高飞之物以雨多翅湿而难於高飞亦兴物以自况炎曰庾信喜雨诗鴈湿断行来】秋来未曾见白日【炎曰魏文帝秋霖赋悲白日之不阳】泥汚后【洙曰一作厚】土何时乾【洙曰宋玉九辩皇天淫溢而秋霖兮后土何时兮得乾此诗刺贤者退处而民渐溺於涂炭也师曰长安京城也唐都长安布衣深衣也以练布为之衡门谓横一木以为楣堵墙也环绕其墙以为守御衡门环堵贫者之居也长安繁华之地贵游乘高车驾驷马甫困於布衣谁复有比数者言不得备数而已是以杜门却扫安於贫贱老夫不出长蓬蒿言耆旧之臣隐逋不出贤路荆棘惟乳臭小子当权见用无能为国家忧虑但乐祸幸灾而已稚子指禄山杨贵妃养为义子杜诗云稚子敲针作钓鈎是也诗人多以风雨譬患难如风雨所飘摇之类禄山为将生事边疆非乐祸幸灾而何故云走风雨雨声飕飕催早寒言寒之来有渐譬禄山叛谋渐着大夫以道去就者鴈之比也禄山叛衣冠陷於胡者不可胜数虽欲脱身南来势有不可故云胡鴈翅湿高飞难当是时玄宗幸蜀驾巳出京城人无知者军民官吏瞻望天子杳无消息故云秋来未曾见白日禄山从范阳长驱而来普天之民咸坠涂炭故云泥汚后土何时乾】
叹庭前甘菊花【天宝十三载作】
【洙曰此诗讥小人在位贤人失所也】补注【鹤曰天宝十三载长安作公盖自伤见用之晩当是献西岳赋後】
檐【一作堦】前甘菊移时晩【赵曰菊以移晚而花迟故为失所尔】青蘂重阳不堪摘明日萧条尽醉醒残花烂熳开何益篱边野外多衆芳采撷细琐升中堂【洙曰芣苢诗薄言采之薄言撷之赵曰此诗盖刺余子碌碌皆得贵近言芳菲不谓之才也特细琐而已言升中堂则贵近之意公之言伤时细碎微琐者用而出类者废也】念兹空长大枝叶结根失所纒风霜【洙曰古诗结根太山阿薖曰南史刘彦节子俣诗城上草植根非不高所恨风霜早师曰甘谷名汉武帝西置甘凉瓜沙等州其谷产菊可以入药移晚谓失其时也尽醉醒者人尽泛菊而醉唯我无菊可泛但醒而已残花虽开已无况味夫复何益此正与屈原不遇其时而云举世皆醉唯我独醒之意同甘菊喻君子衆芳细琐以喻小人君子不遇时不见采擢小人反获超升登于庙堂之上此与隰桑诗小人在位君子在野无异也然贤者所涵养虽大奈何结托不得其人故至於失所而埋没乎风霜甫作此诗观其辞意含蓄其情可知矣】
醉时歌【天宝十二载作】
【鲁曰按新唐书郑?郑州荥阳人天宝初为协律郎彦辅曰赠广文馆博士郑?】补注【鹤曰以杜陵野客人更嗤被褐短窄鬓如丝当是天宝十载献赋後上封西岳赋降恩泽送有司参列选序前疑在天宝十三载春作盖公诗云日籴太仓五升米事在十二载之秋也】
诸公衮衮登台【洙曰一作华】省广文先生官独冷【洙曰衮衮言相继而登贤不肖无所辨也国子监置广文馆博士四人助教二人并以文士为之领生徒为进士者天宝九年置苏曰锺繇诸公皆登台寺省卿唯伊予尚卑折下僚赵曰衮衮出王济云张华说汉史衮衮可听言其议论不絶也明皇爱郑?之才置左右以其不事事更为置广文馆处之则为冷官可知彦辅曰北齐王曦曰非不爱作热官但思之烂熟耳】补注【希曰文选谢琨诗緫辔出台省广文馆天宝九载秋七月乙亥置世以宗正卿为冷卿是亦冷官之意】甲第纷纷厌粱肉广文先生饭不足【洙曰甲第甲乙丙丁之次也陆士衡拟古诗甲第椒与兰又甲第崇高闼虞子阳诗甲第始修营谓第一宅也晋书傅咸曰今贾竖皆厌梁肉田蚡治宅甲诸第张衡西京赋北阙甲第当道直啓此诗伤时多无功而受禄】补注【希曰汉高祖诏列侯食邑皆赐大第室注曰甲乙次第故曰第庄子先生不得饱又後汉郑太有田四百顷而食不足公以郑广文故用此意】先生有道出羲皇【苏曰董遇曰道出羲皇之上赵曰暗使陶潜自谓羲皇上人也】先生有文【洙曰一作才】过屈宋【洙曰一云所谈或屈宋晏殊曰屈原宋玉】德尊一代常坎轲【洙曰古诗坎轲长苦辛赵曰祖出楚辞七谏云年既过半百兮愁坎轲而滞留晏曰王逸注云坎轲不遇也】名垂万古知何用【孙瞻民曰昔人为名盖若画饼充饥者也杜言郑名虽大无益於用师曰酒古人所禁唯天子燕诸侯则曰不醉无归晋竹林七贤或为囚饮或为豕饮大抵贤人不遇则寓意于酒以自遣适而已故名曰醉时歌衮者衮同也衮衮言衮同无别之甚唐制御史台其属有三院一曰台院二曰殿院三曰察院掌纠正百官之罪恶省有三一曰中书省二曰尚书省三曰门下省台省清要之职今也贤不肖无所甄别使小人得以衮同而登之是以郑?耻与之并进宁甘心居乎冷宦按唐史玄宗置广文馆以?为博士而以官冷云者盖玄宗方穷兵於边不留心经术其後官廨颓塌寓次国子监由是遂废故曰官独冷甲第谓杨贵妃兄国忠赐宅京师以甲乙丙丁为次第国忠之进特以妃宠而爵高禄厚?反贫约不足於饭诗刺素飱盖谓此也道出羲皇陶渊明所谓羲皇上人是也屈宋谓屈原宋玉坎轲不得志之貌古云使我有身後名不如眼前一杯酒生不遇时死留虚名果何益哉自古有才之士得道者寡矣由之勇赐之辨非无才也语其得道则未焉今?才过屈宋而又道全德备惜夫坎轲不得志也】杜陵野客人更嗤被褐短窄鬓如丝【洙曰後汉杜陵属京兆杜预曰古唐杜氏也老子被褐怀宝陶渊明诗被褐欣自得屡空常晏如赵曰公家於杜陵故云又言杜陵有布衣又言杜陵野老也被褐短窄谓贫者衣短褐耳】日籴太仓五升米【苍舒曰前汉东方朔传无令但索长安米史记八书太仓之粟红腐不可食陶渊明曰不能为五斗米折腰向乡里小儿】补注【鹤曰按旧史天宝十二载八月京城霖雨米贵令出太仓米十万石减价粜与贫人公困於长安故亦在日籴之数】时赴郑老同襟期得钱即相覔沽酒不复疑忘形到尔汝【洙曰文士传祢衡有逸才与孔融作尔汝交孙瞻民曰庄子曰养志者忘形】痛饮真【洙曰一作直】吾师【彦辅曰世说王孝伯云但尝得无事痛饮读离骚可称名士程演曰庄子许由曰吾师乎吾师乎师曰甫杜陵人也褐毛褐之衣贱者所服孟子云褐夫是也被褐短窄言贫约衣不掩胫日籴言无宿储也太仓米言陈腐之米其价亷贱者所食五升言食指寡足知其贫不能赡养仆妾故也同襟期言范张鸡黍之期郑老指?也朋友有通财之义故得钱即相覔杜诗云赖有苏司业时时与酒钱是也不复疑者不以妻子掣肘有嫌疑也甫与?相善称汝称我索於形骸之外其相忘如此相忘虽无少长至若?之痛饮真令甫北面不可不屈服也故曰真吾师也】清夜沉沉动春酌檐【洙曰一作灯】前细雨灯【洙曰一作檐】花落【宋援曰陆倕赠僚友诗敷文永清夜应璩书曰酌彼春酒赵曰近乎檐边之花也刘邈诗檐花初照月学者多以檐雨之细如花遂以檐花为檐雨之名非也师曰说者谓檐花为脱花非也杜诗云白花檐外朶或云檐竹如雨泻暮檐竹则知檐花为檐前之花檐竹为檐前之竹明矣】补注【希曰曹子建诗清夜游西园李白诗檐花落酒中殆是檐边之花无疑】但觉高歌有鬼神【苏曰吴肃醉发耳热浩歌春风疑有鬼神所助】焉知饿死填沟壑【洙曰昭十三年传挤于沟壑左太冲咏史诗当其未遇时忧在填沟壑汲黯传臣自以为填沟壑石敏若曰朱买臣妻曰如公等饿死沟中耳】相如有才亲涤器【洙曰司马相如传文君奔相如俱之临卭尽卖车骑买酒舍乃令文君当垆相如身着犊鼻褌与庸保杂作涤器於市中师古曰涤洒也器食器也贱役也】子云识字终投阁【洙曰扬雄传王莽时刘歆甄丰皆为上公莽既以符命自立即位之後欲絶其原以神前事而丰子寻甄子棻复献之莽诛丰父子投棻四裔辞所连及便收不请时雄校书天禄阁上治狱使者来欲收雄雄恐不能自免乃从阁上自投下几至死莽闻之曰雄素不与事何故在此间请问其故乃刘棻尝从雄学作奇字雄不知情有诏勿问京师为之语曰惟寂寞自投阁】先生早赋归去来石田茅屋荒苍苔【洙曰陶潜为彭泽令是时郡遣督邮至吏白当束带见督邮潜乃叹曰我不能为五斗米折腰向乡里小儿乃自解印绶将归田野命篇曰归去来石曰史记子胥曰犹石田无所用注石田不可耕言此亦陶潜三迳就荒之意也】儒术於我何有哉【洙曰庄子帝力何有於我哉】孔丘盗跖俱尘埃【苏曰崔祥曰男儿当壮即仕儒术於我焉有所损哉阮兢曰孔丘盗跖今为尘埃人生不乐胡为解忧彦辅曰子美之意以谓至圣大恶同归於尽而已】不须闻此意惨怆生前相遇且衔盃【赵曰刘伶云衔盃漱醪师曰清夜沉沉言人寂也人寂雨细宁不发动酒兴耶高歌有鬼神言声幽怨也杜诗云时无王良伯乐死即休丈夫不以贫贱死生动其心前辈云莫忧身外无穷事且尽生前有限盃今宵有酒今宵且醉死生一付之天命焉知饿死填沟壑乎观相如有逸才武帝尝曰朕恨不与斯人同时尚且贫贱涤器卖浆扬雄善作奇字刘棻常师之及献符瑞事累及雄雄方校书天禄阁使者来捕雄雄投阁自杀古人不遇类皆如是何独我辈是以甫勉?赋归去来欲其弃官而去也石田乃沙石之田其田最瘦?虽贫尚有硗田可耕有茅屋可居何必効子云仕於乱世以速投阁之祸况儒术遇用武之际不足负恃如孔子号为真儒终以不遇老死于行盗跖横行天下脍食人肝其善恶虽不同而死朽化为尘埃则一人生天地间浮名浮利皆不足慕要之终归一死生前相遇且以酒同遣适其他不足惨怆区区然以为忧也】
醉歌行【天宝十四载作】
【俯曰甫从侄杜勤落第归甫作此以别之】补注【鹤曰诗云春光淡荡秦东亭当是天宝十四载春在长安作按史十三载秋八月上御勤政楼试四科制举人前此十二载秋七月诏天下举人不得乡贡须补国子学生然後贡举】
陆机二十作文赋【洙曰晋陆机字士衡作文赋云云】汝更少年能缀文补注【希曰刘歆传赞缀文之士】緫角草书又神速世上儿子徒纷纷【洙曰诗甫田緫角丱兮三十国春秋封秀緫角知名卫玠緫角乘羊车入市赵曰草书以迟为工所谓匆匆不及草书是也以速为神所谓一笔变化书是也】骅骝作驹已汗血鸷鸟举翮连青云【洙曰汗血事见前騘马行祢衡传鸷鸟累百不如一鹗】词源【一作赋】倒流三峡水【洙曰海赋吹嘘则百川倒流修可曰隋艺文传笔有余力词无竭源荆州记曰巴陵楚地有三峡峡程记曰三峡者即明月峡巫山峡广济峡其瞿唐灧澦之类不系三峡之数倒流三峡水谓词源壮健可以冲激三峡之水使之倒流也】笔阵独扫千人军【修可曰王羲之笔阵图云纸者阵也笔者刃矟也墨者鍪甲也砚者城也本领者将军也心意者副将也扫千人军谓用笔之快利也】补注【希曰法书卫夫人有笔阵图矣】只今年才十六七射策君门期第一【洙曰前汉萧望之以射策甲科为郎师古曰射策者谓为问难疑义书之於策量其大小署为甲乙之科列而置之不使彰显有欲射者随其所取得而择之以知优劣射之言投射也对策者显问以政事经义令各对之而观其文辞定高下也後汉刘淑五府辟不就帝舆诣京师不得已而对策第一】旧穿杨叶真自知【洙曰史周本纪苏厉说白起曰楚有养由基者善射者也去柳叶百步而射之百发而百中之枚乘谏吴王书曰养由基楚之善射者去杨叶百步而发百中杨叶之大加百步焉可谓善射矣】暂蹶霜蹄未为失【洙曰王襃圣主得贤臣颂过都越国蹶如历块】偶然擢秀非难取会是排风有毛质【赵曰上句言科举一日之长搴擢英秀亦偶然尔非难取也而从侄之不中第何哉然会当是时排击风露盖以其终有连云之毛质焉此慰唁之且复有讥诮也出鲍明远书言水族之状曰浴雨排风】汝身已见唾成珠【洙曰庄子秋水篇蚿谓夔曰子不见夫唾者乎喷则大者如珠小者如雾杂而下者不可胜数苏曰江淹谓郭巩曰子之咳唾成珠玉吐气作虹蜺非碌碌俦比也梦符曰右按後汉赵壹传咳唾成珠玉】汝伯何由髪如漆【俯曰甫谓勤文章矢口已成珠玉它日必贵但恨年老头白无由再黑如漆伤不及见勤之富贵】春光淡沲秦东亭【沲徒可切何曰淡沲即淡荡也秦东亭即京城门外东亭送别多於此处】渚蒲牙白水荇青【洙曰梁江淹石上菖蒲诗发步遵汀渚诗参差荇菜释云荇菨菜也陆机云浮在水上根在水底梁简文帝晩春诗渚蒲变新节】补注【希曰许慎说文云蒲水草也泽陂传曰蒲草柔滑左传曰董陂之蒲蒲即楚也尔雅云?接余郭云丛生水中叶圆在茎随水深浅江东食之陆机云白茎叶紫正圆径寸余根生水底浮在水上顔氏家训云是水有之花黄叶似苗可为菹】风吹客衣日杲杲【洙曰卫诗伯兮杲杲出日】树搅离思花冥冥【苏曰焦光仲逊共游陆浑时春和景妍逊谓光曰何冥冥花树搅人离思也洙曰楚辞山鬼雷填填兮雨冥冥】补注【希曰楚辞深林杳以冥冥注云草木茂盛也】酒尽沙头双玉瓶衆宾已醉我独醒【洙曰屈原曰举世皆浊惟我独清衆人皆醉惟我独醒是以见放也】乃知贫贱别更苦【苏曰卫宏失意送弟迁岭外气塞臆而几不能言久之曰贫贱中离别更苦】吞声踯躅涕泣零【洙曰古诗泪涕零如雨又沉吟聊踯躅行不进貌陆士衡拟古诗沉思锺万里踯躅独吟叹鲍昭行路难心非木石岂无感吞声踯躅不敢言何曰踯躅行不进貌在鼻曰涕在眼曰泪零落也吞声言哽咽声不能逹甫自伤贫贱已无聊赖况加以离别故云更苦】
赠卫八处士【天宝九载作】
【师曰按唐史拾遗甫与李白高适卫宾相友善时宾年最少号小友今据杜诗赠卫八云昔别君未婚知此诗乃赠卫宾也】补注【鹤曰师注为公与卫宾而诗云焉知二十载重上君子堂又云夜雨剪春韮新炊间黄梁则是春月作而未详为何年及味诗又非乱离後语若如梁权道编在天宝十三载长安诗内而於问我来何方明日隔山岳之句不叶按公开元二十三四年间下第游齐赵时至兖而是年公方二十四五岁则卫当愈少宜其未婚今诗云二十载重上其堂则当在十二三载而公自九载归奏赋後只在长安岁岁有诗可考意是六载应诏退下後又再至东都以十载行三大礼而九载又归奏赋故九载有冬日洛城北谒玄元皇帝庙诗中述八载事此诗当是天宝九载作是年公方四十鬓髪各已苍宜矣汉祢衡为祢处士盖亦隐者之号以有处士星而名又唐有隐逸卫大经居蒲州卫八亦称处士或其族子蒲至华止百四十里或是公在华州时至其家岳指华岳而言若然则二十载无差矣】
人生不相见动如参与商【见送高书记诗注】今此复何夕共此灯烛光【洙曰见今夕行注一云共宿此灯光】少壮能几时鬓髪各巳苍【洙曰汉武帝秋风辞少壮几时兮奈老何陶渊明归去来辞寓形宇宙兮复几时】访旧半为鬼惊呼热中膓【洙曰魏文帝与吴质书昔年疾疫亲故多离其灾徐陈应刘一时俱逝痛可言耶昔日游处谓百年已分可长共相保何数年之间零落畧尽言之伤心顷撰其遗文都为一集观其姓名已为鬼录追思昔游犹在心目而此诸子化为粪壤可复道哉修可曰孟子不得於君则热中注云心热恐惧也】焉知二十载重上君子堂【赵曰王仲宣诗高会君子堂】昔别君未婚儿女忽成行怡然敬父执【直方曰曲礼见父之执不谓之进不敢进】问我来何方问答未及已儿女【一作驱儿】罗酒浆【何曰诗可以挹酒浆苏曰郭育见戴逵使罗酒浆儿女进果餕】夜雨剪春韭【苏曰郭林宗见友人夜冒雨剪韭作炊饭今洛汭人皆效之薛曰右按南史周顒云春初早韭】补注【希曰礼记王制庶人春荐韭】新炊间黄粱【洙曰陶隐居曰黄粱本出青冀穗大毛长殻米俱麤於白粱食之比他谷最益脾】主称会面难【洙曰张平子赋主称露未曦曹子建诗主称千金夀古诗会面安可知】一举累十觞十觞【一作千觞】亦不醉感子故意长【洙曰曹頴逹诗举觞咏露斯苏曰远诗诗雄雄孔文举百觞亦不醉梅曰李牧曰吴将军饮数十觞未见有醉容】明日隔山岳世事两茫茫
苦雨奉寄陇西公兼呈王徵士【天宝十三载作】
【彦辅曰杜元注云陇西公即汉中王瑀王徵士琅琊王彻】补注【鹤曰按陇西公瑀至德元年方为汉中王为梁州都督山南西道采访防御使此诗当在天宝十三载五行志云天宝十三载苦雨潦诗云仲月来寒风即是其年九月又陆士衡诗凄风趂时序苦雨遂成霖久雨人所患苦也汉黄宪姜肱郭林宗晋许询皆谓徵君即徵士之义也】
今秋乃淫雨【洙曰月令季春行秋令则天多沉阴淫雨蚤降注九月多阴淫霖也雨三日以往为霖洪朋曰尔雅云久雨谓之淫杨符曰蔡邕行述赋遘淫雨之经时】仲月来寒风羣木水光下万家【洙曰一作万象】云气中【洙曰唐中宗二年三月洛城东七里许地色如水侧近树木往来车马皆历历影见水中经月余乃?赵曰此盛言苦雨之状也万
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:36:11-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>