<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="敘和梅花诗四言二十韵,卷之上,卷之下,千片雪全文在线阅读,千片雪全文在线下载,大玄古籍书库">
<meta name="description" content="《千片雪》是元代冯子振、明代周履靖撰，咏梅唱和诗集，二卷。是集编次为：冯咏在前，周和列后，依题而和，唱和相随。周自记云：“甲午泛舟吴淞，访太冲袁君，既而登书楼，得观冯海粟《梅花百咏》，依题和之。”上卷，冯咏四十九首，周和同此数。下卷，冯咏五十五首，周数亦与之同。梅花之色白，一望如千片雪，香气馨人。故名。_千片雪_全文在线阅读_千片雪_全文在线下载_大玄古籍书库">
<title>千片雪_冯子振_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">千片雪</span> <br/>
          作者： <span class="inputVal" id="bkauthor">冯子振</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]8725</span> <br/>
          说明： <span class="inputVal" id="bkdec">《千片雪》是元代冯子振、明代周履靖撰，咏梅唱和诗集，二卷。是集编次为：冯咏在前，周和列后，依题而和，唱和相随。周自记云：“甲午泛舟吴淞，访太冲袁君，既而登书楼，得观冯海粟《梅花百咏》，依题和之。”上卷，冯咏四十九首，周和同此数。下卷，冯咏五十五首，周数亦与之同。梅花之色白，一望如千片雪，香气馨人。故名。</span> <br/>
          封面： <span class="inputVal" id="bkimg">Z_19957.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]千片雪
[book_author]冯子振
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]8725
[book_dec]《千片雪》是元代冯子振、明代周履靖撰，咏梅唱和诗集，二卷。是集编次为：冯咏在前，周和列后，依题而和，唱和相随。周自记云：“甲午泛舟吴淞，访太冲袁君，既而登书楼，得观冯海粟《梅花百咏》，依题和之。”上卷，冯咏四十九首，周和同此数。下卷，冯咏五十五首，周数亦与之同。梅花之色白，一望如千片雪，香气馨人。故名。
[book_img]Z_19957.jpg


[book_title]敘和梅花詩四言二十韻
甲午汎舟吳淞訪太冲袁君，旣而登書樓，得觀馮海粟梅花百詠，倚題和之。
海粟馮君，詠梅百絶，髫年以聞，仰之殷切，索求先輩，無由得閱，甲午汎舟，小春令節，華亭訪鶴，邂逅俊傑，袁安慷慨，情投意協，邀登虛閣，群編陳設，竹鑪煑茶，石鼎香𤑔，促膝方牀，玄譚不輟，𢍆如膠漆，弗忍云別，披涉琅函，雲章滿篋，撿諸玉冊，梅譜在列，調古詞新，相符欣悅，沛然江河，滔滔不竭，錦詞繡句，圓珠玉屑，假而登舟，復歸巖宂，靜究苦思，慮滌心潔，誛理未工，敲推赤舌，追和百韻，幽懷頃雪，剞劂樟木，永存西浙。

[book_title]卷之上
元　馮海粟　詠
明　周履靖　和
明　陳繼儒　校
古梅　　馮海粟
天植孤山幾百年，名花分占逋翁先，秪今起早新栽樹，後代相看緫復然。
和　　　周履靖
不知何歲樹瓊英，碧蘚蒼蒼古榦橫，渾似老龍蟠海窟，花開如雪遍江城。
老梅
古樹槎枒鏁綠苔，半生半死尚花開，何須更問春深淺，人道咸平手種來。
和
槎枒歲久似枯柴，素質頹然覆石堦，青帝不分梅老嫩，時開幾朶向書齋。
踈梅
數過氷花三兩枝，東風㸃綴看新奇，黃昏照影臨清淺，寫出林逋一句詩。
和
蕭蕭幾榦樹空庭，點點花苞似散星，夜半幽軒人不寐，月移清影上虗櫺。
孤梅
標格清高逈不群，自開自落暗無鄰，天寒歳晏氷霜裏，青眼相看有幾人。
和
一枝䇄立粉墻東，孤榦無依向雪中，皓魄當空渾似晝，蕭蕭踈影入簾櫳。
痩梅
氷削輕肌雪削膚，天然風致自清癯，解知桃李難相匹，秪為前生骨格麤。
和
玉骨渾同綠竹形，蕭踈花蕚榦零丁，不隨𣓽李爭春色，獨放幽姿綴戶庭。
矮梅
不放氷梢幾尺長，怕分春色過鄰墻，大材未必難為用，禹殿雲深鏁杏梁。
和
剪却新條莫放長，花開惟恐礙高墻，陽回不管枝長短，春到芬敷一樣芳。
蟠梅
屈榦回枝曲綴新，力施工巧媚陽春，逋仙縱是心成鐵，奈爾求奇矯揉人。
和
踈枝屈曲似龍蟠，歷盡氷霜耐歲寒，不獨何郎幽賞致，孤山處士亦盤桓。
鴛鴦梅
竝蒂連枝朶朶䨇，偏宜照影傍寒塘，只愁畵角驚吹散，片影分飛立共傷。
和
連枝竝𦷾樹無雙，月送重陰上綠窓，不患雪霜侵樹杪，偏愁羗笛弄新腔。
千葉梅
密瓣重重玉作圍，就中消息可微窺，待看水月澄清際，彷彿觀音出現時。
和
千層玉瓣簇瓊葩，不比孤山樹上花，渾似貴妃舒咲臉，月臨枝上倍芬嘉。
苔梅
姑射仙人翳翠鸞，濛濛香霧濕飛翰，翩翩舞後霓裳落，留得葱裙䕶曉寒。
和
玉骨清姿怯曉寒，故將蒼翠翳枝端，夜深謾向月中看，疑是青鸞墮羽翰。
寒梅
山中萬木凍欲折，林下幽芳偏自香，恠底孤根禁受得，就中元是鐵心腸。
和
朔風帶雪半空揚，萬木凋殘枝榦傷，獨羡孤梅情耐寒，偏於歲晚發清香。
臘梅
洗却鉛膏餙道粧，檀心淺露紫香囊，從今宮額翻新様，変作眉間一㸃黃。
和
不共瓊葩一樣粧，紫心綠𦷾瓣舒黃，興餘醉眼糢糊看，疑是東籬野菊芳。
綠蕚梅
蕋珠宮裏小仙娃，暫别椒房柳翠華，底事塵緣猶未斷，摘來人世列名花。
和
玉為心蕋翠為苞，寒鵲交飛欲結巢，費盡詩腸吟未就，良宵枕上定推敲。
紅梅
淡蕩昨夜遍南枝，浹髓淪肌釋凍威，和氣曉來無著處，滿空散作綵雲飛。
和
東風昨夜到家園，草木精神日色暄，開遍新枝渾似錦，漁郎錯認是𣓽源。
胭脂梅
搗碎春風紅守宮，花房香信一時通，漢庭佳麗三千女，豔抹濃粧緫不同。
和
空庭一樹占先春，玉蕋芬敷朶朶新，三十六宮宮女伴，齊攀芳瓣點香唇。
粉梅
玉妃手碾白硃砂，散作春風六出花，夜半月明霜露重，滿襟清淚濕鉛華。
和
誰將白雪綴香葩，不是尋常別種花，月掛瑤天清露浥，楊妃新浴濕鉛華。
杏梅
頳顏相映小𣓽紅，賴得分香辨異同，夜靜鼓琴蹊樹側，恍疑身在孔壇中。
和
纍纍枝頭半染紅，渾如董老故林中，甘酸二味調羹美，不與尋常𣓽李同。
新梅
幾年雨露栽培得，此度春風始著花，為語東君加愛䕶，直看花樹匹橫斜。
和
一枝纔植南窓下，掩護根茅尚未平，明日遙天新雨露，等閒花發勝江城。
早梅
從來花發殿群芳，偏向叢中首擅塲，畢竟孤榮競英發，爭如雪裏訝馨香。
和
紛紛瑞雪占年華，嶺外江邊未見花，應是地靈偏得暖，一枝先發野人家。
未開梅
重重椒蕚䕶輕顏，不放春心一㸃閒，可是花房芳信晚，故應緘密待春還。
和
蟹眼椒芽萌故枝，花神不是悞春期，暄風麗日舒郊陌，管取群英閗巧奇。
半開梅
暖入南枝氣未勻，笑含芳意待餘春，相看絶似瑤臺夜，斜掩重門認未真。
和
南枝半吐露芳妍，渾似西施掩笑□，應是氷姿不輕發，故將含蕋倩人憐。
十月梅
向煖攙先泄氣機，花開正屬小春時，開時莫訝陽和早，好向初爻畫上推。
和
古稱十月小春期，庭畔梅花放數枝，分付家僮勤保護，欲將春信寄相知。
乍開梅
出脉陽回氣候新，椒房微露一分春，想應未識君王面，猶自含羞效淺顰。
和
昨夜融風遍故園，朝來樹樹放花繁，浩然何用騎驢覓，有興題詩醉北軒。
全開梅
玉臉盈盈緫是春，都將歡咲向東君，道人放鶴歸來晚，月下看花似白雲。
和
羅浮昨夜春風烈，萬樹梅花白似雪，香飄不斷影踈斜，題徹新詩成百絕。
二月梅
高標曾占百花魁，春半緣何始見開，自是東君有深意，等閒𣓽李莫相猜。
和
不是東皇春信遲，欲留素蕚閗芳枝，憑他𣓽杏舒嬌態，難比氷霜白玉姿。
憶梅
迢迢春信隔江南，寂寂芳盟負歲寒，青鳥不來仙夢杳，月明空自倚闌干。
和
記得去年移短棹，滿頭風雪訪孤山，不知今歲花多少，凡俗羈身未暇攀。
問梅
一别羅浮幾度春，歲寒心事許誰論，風清月白三更後，更有踈枝傍蓽門。
和
瑤箋一幅詢林逋，應是君家興不孤，欲買扁舟維樹底，高歌暢飲醉呼盧。
探梅
聞道春還已有期，遠來花下立多時，南枝覔過無消息，借問花神知不知。
和
凄凄風雨滯春期，未見新葩吐故枝，不獨江南芳信杳，人還庾嶺說葳蕤。
尋梅
行過野逕復溪橋，踏雪追踪豈憚遙，何處藏春猶未見，僅聞風細暗香飄。
和
得興尋春不憚勞，穿林入徑涉溪橋，遙看墻角花如雪，陣陣香風撲鼻飄。
索梅
城南水北花開早，見說君家滿樹春，昨夜雪寒詩思好，一枝分贈苦唫人。
和
聞道君家春信早，庭前玉蕋破輕寒，題詩欲向花神乞，可擲新枝几上看。
觀梅
踏雪尋春向藥欄，幽牕清夜喜盤桓，花神應有心如鐵，莫恠山人冷眼看。
和
蹇驢踏破板橋霜，為看梅花過野堂，應是主人知客興，澷𢋫鑒新句醉壺觴。
賞梅
對花呵凍寫新吟，吟罷還將酒漫斟，莫似牡丹名苑發，等閒開處費千金。
和
山肴野席列春林，磁斚村醪共客斟，𨚗羡石家金谷美，却嬴今夕幾新吟。
評梅
屈子騷經遺品拾，石湖攅譜曲甄收，試憑西掖判花手，題向百花花上頭。
和
白花似玉絳如𣓽，綠蕚芬芳各逞豪，何是蠟梅清更馥，恍疑黃蝶舞林臯。
歌梅
白雪聲中玉樹春，乘鸞姑射倚雲聽，曲中縹緲不知處，留得餘香繞畫屏。
和
氷姿幾樹放江城，白雪歌新酒滿觥，醉後清音林杪落，枝頭好烏和矯聲。
友梅
紅紫紛敷逞媚顏，朝開暮落費追懽，孤山剩有花如玉，肯與幽人共歲寒。
和
艷杏天𣓽不耐看，喜同芳樹日盤桓，孤山庾嶺存清操，甘與梅花結歲寒。
寄梅
遠憑春信慰知音，離恨何如隴水深，不是江南無所有，欲君同識歲寒心。
和
澷攀玉蕋報春期，絶勝孤山亭外枝，俱是歲寒塵外客，部頭今日寄君詩。
惜梅
愛此幽姿清絶塵，却憐歲晚獨相親，相看那忍輕攀折，留取明年占上春。
和
鐵榦踈枝白玉花，暗香清影世堪誇，寄言狂客休攀折，留取山家伴歲華。
夢梅
何處遊仙睡覺遲，羅浮山下赴春期，一聲吹徹霜天角，恰是參橫斗轉時。
和
夜來乘興酒如油，醉卧山中得自由，香雪滿身呼不醒，夢為蝴蝶至羅浮。
移梅
新劚孤根手自栽，荷鉏和雨破蒼苔，寒牕寂寂無多事，值伴幽芳帶雪開。
和
孤山分得一枝來，帶雨鉏雲裏苐栽，寄語園丁頻保護，瓊瑤飛處候花開。
譜梅
蘭蕙香先入楚詞，氷魄玉骨老逋知，君今刻意增幽賦，不負詩豪杜拾遺。
和
廣平撰賦世稱奇，更有何郎繼妙詞，應是二君題未徹，却令吾輩補新詩。
接梅
殘榦花踈可奈何，貞心空自抱陽和，與君試換氷霜骨，看取明年青子多。
和
樹老枝枯不耐看，澷將杏幹接柯端，明年得借東風力，連理芳菲萬玉攢。
浴梅
寒鎻椒房氣未勻，喜沾天澤滌凡塵，氷肌濕透渾無力，絶勝華清渥寵人。
和
蟹眼椒芽半積塵，久無甘雨失精神，山人抱甕分巖瀑，洗得枝頭種種新。
折梅
庾嶺尋梅觸岫雲，巖前分得一枝春，隴頭驛使今無便，留向山牕几上芬。
和
暇訪西湖放鶴亭，亭前幹古似龍形，何勞驛使傳春信，自折新枝綴玉瓶。
剪梅
手挽氷枝那忍摧，揉殘花萼墮蒼苔，并刀輕截梢頭玉，牽惹餘香入袖鬢來。
和
園梅幾樹閗芳春，雪後行看倍有神，剪取繁枝花似玉，澷臨清鏡綴綸巾。
簪梅
對雪凝眸興自幽，翛然遺世傲林丘，臨風笑綴烏紗側，却勝黃花插滿頭。
和
狂夫老去更風流，戲折瓊葩插滿頭，興吸千盃渾未醉，信知身世等浮漚。
粧梅
當年㸃額偶成真，别是宮中一段春，贏得世間傳故事，紛紛總是効顰人。
和
嬌容艷質世應奇，粧點芳梅一兩枝，渾似太真陪夜宴，歡歌醉舞內宮時。
浸梅
旋汲澄泉滿膽瓶，一枝斜插置幽亭，氷姿玉骨清如許，隱隱風生入座馨。
和
為愛芳園綴蕚奇，折來半吐兩三枝，清泉汲向磁瓶溢，清養孤標泛玉姿。
落梅
誰家吹笛苦悲凉，斷却佳人銕石腸，回首淚痕看不得，離情分付返魂香。
和
料峭春風昨夜狂，不知羗笛弄何方，可憐樹樹花如玉，頃刻飄零欲斷腸。
别梅
東風吹夢繞花壇，玉減香銷怨夜寒，恨是明年及相見，早將春信卜平安。
和
和風夜半送殘春，枝上香消玉作塵，堪惜幽姿留不住，一杯綠醑別花神。

[book_title]卷之下
元　馮海粟　詠
明　周履靖　和
明　陳繼儒　校
羅浮梅　　馮海粟
憶昔山前花滿村，月明曾扣酒家門，青禽一去無消息，冷落三生石上魂。
和　　　　周履靖
聞說羅浮萬樹春，欲追陳迹枉勞神，不須窮究奇葩品，庭畔孤芳亦慰人。
庾嶺梅
誰種霜根大庾顛，地高天近得春先，枝南枝北原同榦，幾陣東風玉蕋妍。
和
玉樹誰栽巨嶺巔，亭亭鐵榦逼蒼天，暄風拂拂吹瓊蕚，疑是天花散澗邊。
東閣梅
氷姿遶閣數株新，對雪看花賞早春，杜老苦吟頭易白，何如花底酒杯親。
和
何遜當年愛藝梅，日登東閣手擎杯，風流態度今何在，堪惜踈枝霜霰摧。
孤山梅
翁通老去句空傳，寂寞林丘起暮煙，惟有亭前數株玉，任教開落度流年。
和
和靖祠前幾樹梅，于今歲久日傾頹，幾回得興追前跡，猶剩殘枝應候開。
西湖梅
蘇老堤邊玉滿林，六橋風月共知音，任他桃李爭春色，豈為繁華减素心。
和
東坡幽興植梅花，月到湖心素影嘉，翫賞王孫歌樹底，六橋扶醉步欹斜。
江梅
若有人兮湘水濵，冷香和月浸黃昏，自憐不入韶華境，欲把芳心弔楚魂。
和
瑤華樹樹放江濱，清影翛翛映綠津，應是楚魂靈不昧，夜深和月伴花神。
山中梅
巖谷深居養素真，歲寒松柏日相親，孤根歷盡氷霜苦，不識人間別有春。
和
寂寞深巖伴隱淪，喜同松竹結為鄰，甘心靜守林泉操，不與羣芳閗麗春。
清江梅
湛湛澄波映月輝，娟娟寒玉浸琉璃，分明一幅鵝溪絹，寫出當年楊補之。
和
澄波一派白於銀，月映江心花有神，總是補之稱妙絕，何如水底影還真。
谿梅
古樹橫斜澗水邊，野橋村舍獨暄妍，玉堂寧謐無從到，堪對漁翁繫釣船。
和
芳姿開遍碧溪頭，風逓幽香逐水流，漁父亦追東閣興，月移踈影上扁舟。
野梅
花落花開誰是主，清風明月甚綢繆，天然一種孤標格，應是花中別隱流。
和
橫斜幾樹路岐栽，寒鵲爭喧去復來，無盡幽香盈野岸，氷姿玉骨為誰開。
遠梅
羅浮山下度春風，千里相思信未通，安得移栽近茅屋，芳枝清馥散晴空。
和
聞道羅浮多異種，崎嶇千里杳難通，何時得遂遨遊興，移却芳葩植苑中。
前村梅
野老庄南天氣暖，一枝常是占先春，夜來幾陣東風迅，時有清香暗襲人。
和
杏村前去是梅村，幾樹梅花暗篳門，野老亦追花底興，年年社酒醉兒孫。
漢宮梅
餙玉含香吐未央，不將顏色伴君王，後來玉樹緣何事，能使陳家怨國亡。
和
雪骨氷姿出未央，清癯馥郁侍君王，嬪妃笑折簪雲鬂，惹得宮袍兩袖香。
宮梅
素質蕭然林下風，何年移植禁園中，自從識得君王面，回首仙凡逈不同。
和
甘隱孤山守歲寒，日同松竹謾盤桓，那知移植深宮裏，也得君王一笑看。
官梅
武昌湖上千株柳，何遜揚州幾樹花，爭似故山幽逕側，春風歲歲報新芽。
和
何郎幽致嗜瓊枝，杯酒追歡不負期，翫賞氷魂舒宦况，醉拈彤管咏新詩。
衙宇梅
向月迎風遶檻陳，水曹詩句尚清新，如今不獨楊州種，江北江南總是春。
和
孤標奇蕋發公衙，清影亭亭檻外斜，堂上午餘庭訟畢，對花吟句宦情賒。
柳營梅
亞夫才略動雄風，手植氷花玉壘中，不是將軍閑好事，為渠止渇藉成功。
和
亞夫今古頌豪雄，韜略能通氣量洪，祗恐將軍生渴思，預將綠蕚樹營中。
城頭梅
藝梅將士興偏嘉，樹樹芬芳郭外斜，應是陽春公造化，幾番雨露浥氷花。
和
雉堞誰栽庾嶺梅，瑤葩皪歷古城隈，寄言將士休攀折，好把黃沙帶雪培。
庭梅
䦨干六曲拂春風，白雪叢叢滿院中，疑是美人來月下，半窓踈影隔簾櫳。
和
融融睛日送春寒，一樹瓊葩放石壇，午夜庭空山月白，踈踈清影度䦨干。
書窓梅
雪冷香清夜誦時，十年勤苦只花知，天宮有意分蟾桂，先借東風第一枝。
和
未攀丹桂伴梅英，始信幽葩不世情，嬾向名園爭艷麗，寒窓時聽讀書聲。
琴屋梅
三弄花間小院深，玉人遙聽動春心，清聲彈落氷稍月，喚起高懷共賞音。
和
五出踈枝檻外橫，高山流水指邊生，梅花一曲宮商調，雅致優游助客清。
棋墅梅
萬玉成林覆石枰，兩翁相對適閒情，東風忽遣花飛雪，絶似將軍入蔡城。
和
二老盤桓適野情，梅花樹底列楸枰，寄君寂寂爭先後，莫把棋聲擊落英。
僧舎梅
瀟灑叢林玉一枝，宿根曾是悟禪機，分明勘破羅浮夢，特把緇衣換素衣。
和
蒼蒼鐵榦出叢林，素質幽香証道心，誦徹楞伽禪定後，離離清影法筵陰。
道院梅
玉骨清癯半似仙，一枝斜倚法壇前，月明花下人朝斗，依約瓊妃降九天。
和
步虛臺畔梅初發，禮斗剛完月掛稍，億昔老聃成道術，煉丹剖核鼎中燒。
茅舎梅
昨夜春風入草堂，籬根老樹發清香，相思不必將詩寄，却恐題詩會斷腸。
和
清癯幾樹傍茅齋，枝榦橫斜檻外排，海嶠銀蟾明似晝，坐看踈影暢襟懷。
簷梅
農家老樹臨書屋，清夜看花睡不甜，殘雪半消寒月上，暗香和影度踈簷。
和
萬片瓊葩翳茅屋，數枝新榦礙簷牙，推窓領略陽春意，檻畔芬芳灼灼花。
釣磯梅
渭川東畔春光早，傍水幽花帶雪開，一任風霜頭白盡，不隨漁父出山來。
和
芳梅一樹倚嚴灘，月落西江度影殘，歷盡風波無限險，斜枝留取架漁竿。
樵徑梅
窈窕若耶谿上路，幽花的皪倚榛藂，飄零不為樓頭笛，恨殺朝南暮北風。
和
王質持柯陟險岐，漫將松栢伐枯枝，山前梅榦休教損，留取江南春信期。
蔬圃梅
花發春畦菜甲新，抽青配白𨶜知音，芳魂也羡氷壺味，來與先生話素心。
和
紫蔬綠蕚𨶜芳妍，爭發春畦野岸邊，莫道園丁忘賞翫，插梅煑藿醉餘年。
藥畦梅
懶入春風桃李塲，董仙林下鬱清香，不因青子能酸苦，安得神農互品嘗。
和
不逐夭桃閗艷姿，靈芝瑤草是相知，塩梅可止相如渴，寄語神農補拾遺。
盆梅
新陶瓦缶勝瓊壺，分得春風玉一株，最愛寒窓讀書處，夜深燈影雪模糊。
和
鄰家分得一枝春，栽向磁盆几上陳，應是青皇憐寂寞，爭開玉蕊伴幽人。
雪梅
北帝司權播令新，天葩凡卉競精神，化工不讓花神巧，特地增添一段春。
和
昨夜羅浮飄瑞雪，朝來樹樹綴瓊花，欲看素蕋眸難辨，擊幹方能露玉葩。
月梅
暗香浮動正朦朧，古樹橫斜淺水中，清景滿前吟不就，更移踈影過溪東。
和
一輪冰鑑掛瑤空，芳榦橫斛似水中，得興漫追和靖句，俄驚清影過墻東。
風梅
綽約冰肌不受吹，香飄玉墮怕春知，憑誰領取東君意，傳語封家十八姨。
和
習習香風林外吹，枝頭芳蕚半離披，寄言何遜知消息，興賞良辰莫負期。
烟梅
瓊林積翠霧微朦，遙望珠光隱見中，一夜東風吹未散，曉看渾似碧紗籠。
和
蒼烟漠漠半朦朧，踈榦芳葩香靄中，曉起推窓頻眺望，璘璘白玉碧紗籠。
竹梅
乘鸞姑射下羅浮，鼓瑟湘妃出上遊，邂逅江干話新曲，冷香幽翠不勝愁。
和
幾樹踈梅傍竹林，相逢曾結歲寒心，風吹葉底幽香襲，月映花枝繞翠陰。
照水梅
玉樹臨流雪作堆，寒光踈影共徘徊，多情最是黃昏月，配合春風不用媒。
和
月上三更色倍明，一枝清影水中橫，追尋河伯叮嚀語，囑付蛟龍不用驚。
水竹梅
寒流浸玉映踈林，翠袖綃裳冷不禁，不向此中清淺處，誰能照見兩君心。
和
一樹踈梅數竿竹，白似瓊瑤綠似玉，夜深水底影縱橫，花神驚起蛟龍宿。
水月梅
浮玉谿邊夜不期，暗香踈影靜相宜，一時意味無人識，只有咸平處士知。
和
江水冲融山月明，相看踈影共三清，吾儕亦有青蓮興，欲向江邊學跨鯨。
杖頭梅
短笻挑酒過西湖，折得冰梢傍玉壺，日暮醉歸山路險，風流不待倩人扶。
和
杖藜郭外看花去，來訪西湖處士家，醉後折花懸杖上，歸來明月照橫斜。
擔上梅
有客孤山吊鶴歸，半肩行李插踈枝，街頭兒女不解事，剛道賣花人已回。
和
孤山昨日訪逋仙，戲折花枝担上懸，盡道老夫無𠩄事，看花醉酒自忘年。
隔簾梅
玉臺咫尺接神仙，翠箔籠春信不傳，日暮相思雲樹杳，一泓秋水月娟娟。
和
華堂此日下湘簾，玉樹玲瓏射影纖，渾似綠珠簾外佇，漫題佳句酒盃添。
照鏡梅
粧閣開奩對曉寒，菱花影裏雪團團，素鸞舞罷回飛去，留得芳容對面看。
和
女伴相呼過後苑，笑攀梅蕚髩邊攢，輕狂恐亂烏雲髻，試拂香奩對鏡看。
青梅
紛紛衆口利餘甘，之子胡為獨嗜酸，滋味自緣清苦得，傍人何必皺眉攢。
和
枝上叢生碧玉團，摘來皓齒濺新酸，狂夫詩骨清如鶴，懶把雙眉向客攢。
黃梅
青子初肥色半傳，綠陰深處壓枝懸，日長幾陣廉纖雨，正是江南四月天。
和
誰將金彈綴踈枝，驚却黃鶯林外窺，兒童歡笑爭相摘，微雨紛紛四月時。
塩梅
滋味由來貴適勻，五齊兼味始為珍，如何當日和羮手，略不曾言甘苦辛。
和
纖纖玉手調金鼎，用爾和羹味始全，醉後狂歌煩赤舌，好將酸液潤枯咽。
咀梅
旋摘氷英帶雪餐，清分齒頰不知寒，屈平若解諳風味，未必專心嗜杜蘭。
和
愛殺冰姿帶雪開，幾回翫賞去還來，嚼將雪蕋清詩骨，詩咏咀梅次第裁。
玉笛梅
五月江城草木焦，斷腸聲裏落英飄，至今黃鶴樓頭怨，千古令人恨不消。
和
數聲玉苗徹江城，吹落紛紛滿地英，黃鶴樓中遺徃事，只今評論使人驚。
水墨梅
烏府先生節操剛，筆端凛凛綴冰霜，不因面目顏如許，誰信於中有鐵腸。
和
睛窓滌硯運隃糜，戲寫梅花一兩枝，曲盡冰魂霜雪態，補之若見亦稱奇。
画紅梅
瓊林宴罷醉模糊，霞臉生香美更都，却恐醒來顏色改，春風染作折枝圖。
和
墨梅不盡折枝容，復把胭脂濺繕濃，寫出矯姿如錦障，恍疑神女出巫峯。
紙帳梅
谿藤十幅簇春溫，時有清香入夢魂，多少羅幃好風月，不知消得幾黃昏。
和
八幅溪藤取次裁，圖梅幾種似新栽，道人夜半如春煖，一任寒風窓外來。
續增梅咏四絶
隴頭梅
逝水滔滔不復西，隴頭驛使路無稽，年年折寄傳春信，惹得詩人幾度題。
梅墟
墟前樹樹花如雪，隱隱暗香飄不竭，主人把酒對花神，樹底高歌待明月。
梅顛
東吳荒墟隱佳士，嗜酒愛梅不知年，赤腳髼髩歌樹底，自是世人稱梅顛。
補梅
年來園囿半荒蕪，梅樹零丁草色枯，欲補新枝無可覓，漫題新句探林逋。
髫年聞海粟、中峯二君倡咏梅花百首，心向慕之。甲午孟冬之華亭，登袁太冲書樓，得閱所作，欣然假歸，漫和百絶，少暢生平嗜梅之癖耳。梅顛周履靖識。
名公跋語
海粟馮君咏梅百首，世稱罕儷。垂三百餘年，無能步武之者，不意今有周君逸之，周君高卧梅墟，真大隱君子，其他著作及勒石繪画諸事且幾千卷，不暇具論，廼兹梅花百咏，聞其以一晝夜而成。夫世稱陳思王故以七步，周君秉燭繼晷百咏燁然，豈非大雅之巨宗，而海內之絶倡乎。或者謂逸之好梅幾數十年，其花神助之，嗟嗟，世逐臭矣，誰競芬芳，周君適意於是，其亦孤高自㓗，不與百卉同春，意乎千載而下，必有加於和靖之賞矣。若其騷壇獨步，直追正始，則吾黨俱當知之，是為跋。
閩友人李廷機撰。

        </div>
      </div>
    </div>
  </div>
</div>
<!--update:2025-08-30 10:32:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>