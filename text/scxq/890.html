<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,附录,玄英集全文在线阅读,玄英集全文在线下载,大玄古籍书库">
<meta name="description" content="唐诗别集。方干撰。方干卒后其门人私谥玄英先生。《新唐书·艺文志》、《崇文总目》、《直斋书录解题》著录为10卷,《郡斋读书志》题《方干诗集》,作1卷,并记:“其甥杨弇与(孙)郃编次,王赞为序,又为《玄英先生传》附。”孙郃序称:“先生有集十卷,弟子杨弇编之,余请王赞舍人为之序。”说明作10卷是正确的。此书曾有南宋刻本,但未见传世。今存有毛晋汲古阁刻本等。各家书目大都著录为10卷,陆心源《皕宋楼藏书志》著录一种8卷旧抄本。《四库全书》据嘉靖十六年(1537)方氏裔孙方廷玺刻本著录,题为《玄英集》,8卷,其《总目">
<title>玄英集_方干_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">玄英集</span> <br/>
          作者： <span class="inputVal" id="bkauthor">方干</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]21549</span> <br/>
          说明： <span class="inputVal" id="bkdec">唐诗别集。方干撰。方干卒后其门人私谥玄英先生。《新唐书·艺文志》、《崇文总目》、《直斋书录解题》著录为10卷,《郡斋读书志》题《方干诗集》,作1卷,并记:“其甥杨弇与(孙)郃编次,王赞为序,又为《玄英先生传》附。”孙郃序称:“先生有集十卷,弟子杨弇编之,余请王赞舍人为之序。”说明作10卷是正确的。此书曾有南宋刻本,但未见传世。今存有毛晋汲古阁刻本等。各家书目大都著录为10卷,陆心源《皕宋楼藏书志》著录一种8卷旧抄本。《四库全书》据嘉靖十六年(1537)方氏裔孙方廷玺刻本著录,题为《玄英集》,8卷,其《总目》说:“只分八卷,诗三百七篇,卷目俱非其旧。”又说:“近时洞庭席氏《百家唐诗》本从宋刻录出者,虽仍作十卷,而诗亦止三百十六篇。”《北京图书馆善本书目录》载有一种清抄本,10卷,外诗1卷。</span> <br/>
          封面： <span class="inputVal" id="bkimg">Z_20621.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]玄英集
[book_author]方干
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]21549
[book_dec]唐诗别集。方干撰。方干卒后其门人私谥玄英先生。《新唐书·艺文志》、《崇文总目》、《直斋书录解题》著录为10卷,《郡斋读书志》题《方干诗集》,作1卷,并记:“其甥杨弇与(孙)郃编次,王赞为序,又为《玄英先生传》附。”孙郃序称:“先生有集十卷,弟子杨弇编之,余请王赞舍人为之序。”说明作10卷是正确的。此书曾有南宋刻本,但未见传世。今存有毛晋汲古阁刻本等。各家书目大都著录为10卷,陆心源《皕宋楼藏书志》著录一种8卷旧抄本。《四库全书》据嘉靖十六年(1537)方氏裔孙方廷玺刻本著录,题为《玄英集》,8卷,其《总目》说:“只分八卷,诗三百七篇,卷目俱非其旧。”又说:“近时洞庭席氏《百家唐诗》本从宋刻录出者,虽仍作十卷,而诗亦止三百十六篇。”《北京图书馆善本书目录》载有一种清抄本,10卷,外诗1卷。
[book_img]Z_20621.jpg


[book_title]提要
钦定四库全书　　　　　集部二
玄英集　　　　　　　　别集类一【唐】
提要
【臣】等谨案玄英集八卷唐方干撰干字雄飞新定人章八元之外孙干以诗名於江南咸通中一举不第遂遯迹会稽殁後宰相张文蔚请追赐名儒沦落者及第凡十五人而干与焉後进私谥曰玄英先生因以名集其见於新唐书志者十卷乾寜丙辰中书舍人祁县王赞序之而乐安孙合为之传何光远监戒录称干为诗链句字字无失咏系风雅体絶物理合传亦称其高坚峻拔盖其气格清迥意度闲远於晩唐纎靡俚俗之中独能自振故一时诗家推为职志然其七言浅弱较逊五言郝氏林亭而外佳句无多则又风会有以限之也赞序称干甥杨弇洎门僧居远收缀遗诗三百七十余篇析为十卷此本为明嘉靖丁酉其裔孙廷玺重刋者祗分八卷诗三百七篇卷目俱非其旧近时洞庭席氏百家唐诗本从宋刻录出者仍作十卷而诗亦止三百十六篇全唐诗本乃增多诗至三百四十七篇然与赞序原数终不相合盖流传既久已有所脱阙矣乾隆四十三年六月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]原序
玄英集原序
风雅不主於今之诗而其流涉赋今之诗盖起於汉魏南齐五代文愈萎诗愈丽陈隋之际其君自好之而浮靡惉懘流於淫乐故曰音能亡国信哉唐兴其音复振陈子昂始以骨气为主而寖拘四声五七字律建中之後其诗益善钱起为最杜甫雄鸣於至德大历间而诗人或不尚之呜呼子美之诗可谓无声无臭者矣吴越故多诗末有新定方干擅名於杭越流声於京洛夫干之为诗锓肌涤骨氷莹霞绚嘉肴自将不吮余隽丽不葩纷苦不棘癯当其得志倏与神会词若未至意已独往余为儿时得生诗数十篇心独好之生时尚存地远莫克相见其後生名愈籍为诗者多能讽之而生殁矣今年遇乐安孙合於荆早与生善出时所作玄英先生传且曰与其甥杨弇洎门僧居远收缀其遗诗三百七十余篇析为十卷欲予为之序冀偕之不朽先是丹阳有南阳张祜差前於生其诗放言横肆皆吴越之遗逸予尝较之张祜升杜甫之堂方干入钱起之室矣干之出入行事合之传实备之不复互出直嘉合能怀人之遇成人之不泯而又爱我之厚故序诗之废兴题於干集之首乾宁丙辰月日序

[book_title]卷一
钦定四库全书
玄英集卷一　　　　　　　唐　方干　撰五言律诗
寄李频
衆木已揺落望君犹未还轩车在何处雨雪满前山思苦文星动乡遥钓渚闲明年见名姓唯我独何顔
东溪别业寄段郎中
前山含远翠罗列在窗中尽日人不到一樽谁与同凉随莲叶雨暑避柳条风岂分长岑寂明时有至公
中秋月
凉宵烟霭外三五玉蟾秋列野星辰正当空鬼魅愁泉澄寒魄莹露滴冷光浮未折青青桂吟看不忍休
怀州客舍
误饮覃怀酒谁知滞去程朝昏太行色坐卧沁河声白道穿秦甸严鼙似戍城隣鷄莫相促游子自晨征
中路寄喻鳬
求名如未遂白首亦难归送我樽前酒典君身上衣寒芜随楚尽落叶渡淮稀莫叹干时晚前心岂便非
送赵明府还北
故林终不住剑鹤在扁舟尽室无余俸还家得白头钟催吴岫晚月照渭河流曾是栖安邑恩期异日酬
故朱协律故山
地下无余恨人间得盛名残篇续大雅稚子托诸生度日山空暮缘溪鹤自鸣难收故交意寒笛一声声
途中寄朱特
登车日相远谈笑亦何因路入潇湘树书随巴蜀人歛衣寒犯雪倾箧病看春莫负髫年志清朝有献臣
送班少府入谒荆南卢尚书
束书成远去还计莫经春倒箧唯求醉登舟自笑贫波移彭蠡月树没汉陵人试吏曾趋府旌幢易得亲
夏日登灵隐寺後峯
絶顶无烦暑登临三伏中深萝难透日乔木更含风山叠云霞际川倾世界东那知兹夕兴不与古人同
听新蝉寄张画
细声频断续审听亦难分髣髴应移处从容却不闻兰栖朝咽露树隐暝吟云莫遣乡愁起吾怀秪似君
送喻坦之下第还江东
文战偶未胜无令移壮心风尘辞帝里舟檝到家林过楚寒方尽浮淮月正沉持盃话来日不听洞庭声
送姚舒下第游蜀
蜀路何迢递怜君独去游风烟接北鄙山水胜东瓯九折盘荒坂重江遶汉州临邛一壷酒能浣长卿愁
旅次钱塘
此地似乡国堪为朝夕吟云藏吴相庙树引越山禽潮落海人散钟迟秋寺深我来无旧识唯见寂寥心
别喻鳬
知心似古人岁久分弥亲离别波涛濶留连槐柳新蟇陵寒贳酒渔浦夜垂纶自此星居後音书岂厌频
送相里烛
相逢未卜期相送定何之不得长年少那堪远别离泛湖乘月早践雪过山迟永望多时立翻如在梦思
君不来
开花未零落心绪巳纷纷久客无人见新禽何处闻舟随一水过路出万山分夜月生愁望孤光必照君【过一作远】将谒商州吕郎中出楚州留献章中丞
江流盘复直浮棹出家林商洛路犹远山阳春已深青云应可望白髪未相侵才小知难荐终劳许国心
金州客舍
卷薄羣峰暮萧条未掩关江流嶓冢雨路入汉家山落叶欹眠後孤砧倚望间此情偏耐醉难遣酒罍闲
途中逢孙辂因得李频消息
灞上寒仍在柔条亦自新山河虽度腊雨雪未知春正忆同袍者堪逢共国人衔杯益无语与尔转相亲
送从兄郜【唐诗内作途中别孙璐】
道路本无限又应何处逢流年莫虚掷华髪不相容野渡波揺月寒城雨翳钟此心随去鸟迢递过重峰
送许温
壮岁分益切髫年心即同当闻千里去难遣一樽空翳烛蒹葭雨吹帆橘柚风明年见亲族喜集在怀中
镜中别业二首
寒山压镜心此处是家林梁燕窥春醉岩猿学夜吟云连平地起月向白波沉犹自闻钟角栖身可在深世人如不容吾自纵天慵落叶凭风扫香秔倩水舂花朝连郭雾雪夜隔湖钟身外能无事头宜白此峰
经周处士故居
愁吟与独行何事不伤情久立钓鱼处唯闻啼鸟声山蔬和草嫩海柳入篱生吾在兹溪上怀君恨不平【柳一作树】
赠喻鳬
所得非衆语衆人那得知才吟五字句又白几茎髭月阁欹眠夜霜轩正坐时此时心更苦恐作满头丝
早发洞庭
长天接广泽二气共含秋举目无平地何心恋直鈎孤钟鸣夹岸片月落中流却忆?夷子当时此泛舟
贻钱塘路明府
至学不得力至今犹苦吟吟成五字句用破一生心世路屈声远寒溪怨气深前贤多晚达莫怕雪霜侵【雪一作鬓】
湖上言事寄长城喻明府
吟霜与卧云此兴亦甘贫吹剪落翠羽垂丝牵锦鳞满湖波撼月半日雨藏春却笑萦簪组劳心远字人
涵碧亭【洋州于中丞宰来阳日置】
高低竹杂松积翠复留风路剧隂溪里寒生暑气中闲云低覆草片水静涵空方见洋源牧心侔造化工
除夜一首
永怀难自问此夕衆愁兴晓韵侵春角寒光隔岁灯心燃一寸火泪结两行氷煦育诚非远阳和又欲昇
题碧溪山禅老
师步有云随师情唯鹤知萝迷收术路云隔出溪时竹狖窥沙井岩禽停桧枝由来傲卿相卧隐答书迟
送镜空上人游江南
去住如云鹤飘然不可留何山逢只履一食在孤舟细雨莲塘晚疎蝉橘岸秋应怀旧溪月夜过石窗流
新正
荜门惆怅久时节暗来频每见新正雪长思故国春云西斜去鴈江上未归人又忆年为客何媒得到秦
滁上怀周贺
就枕忽不寐孤怀兴叹初南谯收旧历上苑絶来书暝雪细声积晨钟寒韵疎侯门昔弹铗曾共食红鱼
寄石湓清越上人
寺处唯高僻云生石枕前静吟因得句独夜不妨禅窗接停猿树岩飞浴鹤泉相思有书札俱倩猎人传
陈式水墨山水
造化有功力平分归笔端溪如氷後听山似晓来看立意雪髯出支颐烟汁乾世间从尔後应觉致名难
玄英集卷一

[book_title]卷二
钦定四库全书
玄英集卷二　　　　　　　唐　方干　撰五言律诗
陈秀才亭际木兰
昔见初栽日今逢成树时存思心更感远看步还迟蝶舞揺风蕊莺啼含露枝徘徊不忍去应与醉相宜
赠镜公
幽独迢遥夜夜清人更闲高风吹越树细露湿湖山月皎微吟後钟鸣不寐间如教累簪组此兴岂相关
赠雪窦僧家
登寺寻盘道人烟远更微石窗秋见海山霭暮侵衣衆木随僧老高泉尽日飞谁能厌轩冕来此便忘机
途中逢进士许巢
声望去已远门人无不知义行相识处贫过少年时妨寐夜吟苦爱闲身达迟难求似君者我去更逢谁
赠玛瑙山禅者
芿草不停兽因师山更灵村林朝乞食风雨夜开扃井味兼松粉云根着净瓶尘劳如醉梦对此暂能醒
酬故人陈乂都
远别那无梦重游自有期半年乡信到两地赤心知坐久吟移调更长砚结澌文人才力薄终怕阿戎欺
闰月
羃羃复苍苍微和傍早阳前春寒已尽待闰日犹长柳变虽因雨花迟岂为霜自兹延圣历谁不驻年光
方着作画竹
叠叶与高节俱从毫末生留传千古誉硏链十年情向月本无影临风疑有声吾家钓台畔似此两三茎
题友人山花
蘂萌方簇尽为待好风吹不见移来日先愁落去时浓香熏叠叶繁朶压卑枝坐看皆终夕游蜂自有期
赠诗僧怀静
几生余习在时复却微吟坐夏莓苔合行禅桧栢深入山成白首学道是初心心地不移变徒云寒暑侵
赠许牍秀才
经纶与妙用非从人外来山河澄正气雪月助宏才傲世寄渔艇藏名归酒杯升沈在方寸即恐起风雷
送于丹
至业是至宝莫过心自知时情如甚畅天道即无私入洛霜霰苦离家兰菊衰乘舟不回顾薄暮又何之
送人游日本国
苍茫大荒外风教即难知连夜扬帆去经年到岸迟波涛含左界星斗定东维或有归风便当为相见期
东溪言事寄于丹
日月昼夜转年老难驻留轩窗才过雨枕簟即知秋天际鴈行出溪中虹影收唯君壮心在应笑卧沧洲
暮发七里滩夜泊严光台下
一瞬即七里箭驰犹是滩樯边走岚翠枕底失风湍但讶猿鸟定不知霜月寒前贤竟何益此地误垂竿
处州洞溪
气象四时清无人画得成衆山寒叠翠两派緑分声坐月何曾夜听松不似晴混元融结後便有此溪名
称心寺中岛
水木深不极似将星汉连中州唯此地上界别无天雪折停猿树花藏浴鹤泉师为终老意日日复年年
岁晚苦寒
地气寒不畅严风无定时挑灯清烬少呵笔尺书迟白兎没已久晨鸡僵未知伫看开圣历暄煦立为期
杜鹃花
未问移栽日先愁落地时疎中从间叶密处莫烧枝郢客教谁探胡蜂是自知周回两三步常有醉乡期
寄普州司仓贾岛
乱山重复叠何路访先生岂料多才者空垂不世名闲曹犹得醉薄俸亦胜畊莫问吟诗苦年年芳草平
陆处士别业
问道远相访无人觉路长夜光回钓檝月影出书床蝉噪蓼花发禽来山果香多时欲归去西望又斜阳
赠中岳僧
坐来丛木大谁见入岩年多病长留药无忧亦是禅搘床移片石舂粟引高泉尽愿求心法逢谁拟即传
游竹林寺
得路到深寺幽虚曾识名藓浓阴砌古烟起暮香生曙月落松翠石泉流梵声闻僧说真理烦恼自然轻
赠许牍山人
才子醉更逸一吟倾一觞支颐忽有得摇笔便成章王粲实可重祢衡争不狂何时应会面梦里是潇湘
赠功成将
定难在明略何曾劳战争飞书谕强寇计日下重城深雪移营夜寒沙出塞情苦心殊易老新发早年生
白艾原客
原上桑柘瘦再来还见贫沧洲几年隐白发一茎新败叶平空堑残阳满近隣闲言说知已半是学禅人
朔鴈
寥寥落何处一夜过寒天送苦秋风外吹愁白发边望乡皆下泪久戍独无眠寂寞空沙晓开眸片月悬
忆故山
旧山长系念终日卧边亭道路已知远梦魂空再经秋泉凉好饮乳鹤静宜听独上高楼望蓬身且保宁
冬夜泊僧舍
江东寒近腊野寺水天昏无酒能消夜随僧早闭门照墙灯焰细着瓦雨声繁漂泊仍千里清吟欲断魂
新秋独夜寄戴叔伦
遥夜独不卧寂寥庭户中河明五陵上月满九门东万里亲朋散故园沧海空归怀正南望此夕起秋风
送沛县司马丞之任
举酒一相劝逢春聊尽欢羇游故交少远别後期难路上野花发雨中青草寒悠悠两都梦小沛与长安
送卢评事东归
万里杨柳色出关随故人轻烟覆流水落日照行尘积梦江湖濶忆家兄弟贫徘徊灞桥上不语共伤春
清明日送邓芮还乡
钟鼓喧离室车徒促夜装晓树新变火轻柳暗翻霜转镜看华发传杯语故乡每嫌儿女泪今日自沾裳
送崔拾遗出使江东
九门思谏诤万里采风謡关外逢新月天涯过晚潮鴈飞云杳杳木落浦萧萧空怨他乡别回舟暮寂寥
玄英集卷二

[book_title]卷三
钦定四库全书
玄英集卷三　　　　　　　唐　方干　撰五言律诗
江州送李侍御归东洛
独乘骢马去不并旅人还中外名卿贵田园高步闲暮春经楚县新月上淮山道路空瞻望轩车不敢攀
重阳日送洛阳李丞之任
为文通絶境从宦及良辰洛下知名早腰边结绶新且倾浮菊酒聊拂染衣尘独恨沧洲侣愁来别故人
送郭太祝归江东
乡人去欲尽北鴈又南飞京洛风尘久江淮音信稀旧山知独往一醉莫相违未得解羇旅无劳问是非
送李恬及第後还贝州
成名年少日就业圣人书擢桂谁相比籯金已不如东城送归客秋日待征车若到清潭畔儒风变里闾
收两京後还上都兼访一二亲故
离堂千里客归骑五陵人路转函关晚烟开上苑新天涯将野服阙下见乡亲问得存亡事裁书寄海滨
送汶上王明府之任
何时到故乡归去佩铜章亲友移家尽闾阎百战伤背关余草木出塞足风霜遗老应相贺知君不下堂
湖南使院遣情送江夏贺侍郎
云雨一消散悠悠关复河俱从泛舟役遂隔洞庭波楚水去不尽秋风今更过无由得相见却恨寄书多
过申州作
万人曾死战几户见刀兵井邑初安堵儿童未长成凉风吹古木野火烧残营寥落千余里山空水复清
汝南过访田评事
移家近汉阴不复问华簪买酒宜城远烧田梦泽深暮山逢鸟入寒水见鱼沈与物皆无累终年惬本心
送道上人游方
律仪通外学诗思入玄关烟景随人别风姿与物闲贳花留静室呪水度空山谁识浮云意悠悠天地间
送王信翁登科後归江东
南行无俗侣秋鴈与寒云野性自深惬乡居人共闻吴山中道断淛水半江分此地登临惯含情一送君
送饶州王司法之任兼寄朱处士
莫愁还作吏且喜速回车留醉悲残岁含情寄远书共看衰老近转觉宦名虚遥想清溪畔幽人得自如
詹碏山居
爱此栖心静风尘路已賖十余茎野竹一两树山花遶石开泉细穿萝引径斜无人会幽意来往在烟霞
晓角
画角吹残月寒声发戍楼立霜嘶马怨攒碛泣兵愁燕鴈鸣云畔边风剪草头罢闻三弄後天迥晓星流
冬日
烧火掩关坐穷居客访稀冻云愁暮色寒日淡斜晖穿牖竹风满遶庭云叶飞已嗟孤一岁羇寓尚何依
残秋送友
早为千里别况复是秋残木叶怨先老江云愁暮寒交情如水澹离酒泛盃寛料想还家後休吟行路难
客行
藕叶缀为衣东西泣路歧乡心日落後身计酒醒时触目多添感凝情足所思羇愁难尽遣行坐一低眉
山中即事
趋世非身事山中适性情野花多异色幽鸟少凡声树影搜凉卧苔光破碧行闲寻采药处仙路渐分明
秋夜
残砧惊睡醒欹枕已三更梦破寂寥思灯残零落明空窗闲月色幽壁静虫声况是离乡久依然无限情
送剡县陈永秩满归越
俸禄三年後程途一月间舟中非客路镜里是家山密雪沾行袂丛盃变别顔古人唯贺满今挈解由还
示乡叟
暮齿甘衰谢逢人惜别离青山前代业老树此身移买药将衣尽寻方见字迟如何镊残鬓览镜变成丝
与清溪赵明府
清规暂趋府独立与谁亲逐性无非醉求闲只爱贫林泉应入梦印绶莫留人王事闻多暇吟求几首新
哭胡珪
才高登上第孝极殁庐茔一命何无定片言徒有声故园花自发新塚月初明寂寞重泉里岂知春物荣
重寄金山寺僧
风涛匝山寺磬韵远渔船此处别师久远怀无信传月华妨静烛鸟语荅幽禅已见如如理灰心应不然
题雪窦禅师
飞泉溅禅石瓶注亦生苔海上山不浅天边人自来度年随桧栢独夜任风雷猎者闻疎磬知师入定回
路支使小池
儿童戏穿凿咫尺见津涯藓岸和纎草松泉溅浅沙光含半床月影入一枝花到此无醒日当时有习家
清源标公
师为衆人重始得衆人师年到白头日行如新戒时瓶添放鱼涧窗逼褭猿枝此地堪终老迷痴自不知
山中
散拙亦自遂粗将猿鸟同飞泉高泻月独树迥含风果落盘盂上云生箧笥中未甘明圣日终作钓渔翁
新月
入夜天西见蛾眉冷素光潭鱼惊钓落云鴈怯弓张隐隐临珠箔微微上粉墙更怜三五夕仙桂满轮芳
山中寄吴磻十韵
莫问终休否林中事已成盘飡怜火种岁计付刀耕掬水皆花气听松似雨声书空翘足卧避险侧身行果傍闲轩落蒲连湿岸生禅僧知见理妻子笑无名更拟教诗苦何曾待酒清石溪鱼不大月树鹊多惊砌下通樵路窗间见县城云山任重叠难隔故交情
镜湖西岛言事寄陶校书
樵猎两三户凋疎是近隣风雷前壑雨花木後岩春文字不得力桑麻难救贫山禽欺穉子夜犬吠渔人未必圣明代长将云水亲知音不延荐何路出泥尘
嘉兴县内池阁
指画应心成周回气象清床前沙鸟语案下锦鳞惊细柳风吹旋新荷露压倾微芳缘岸落迸笋入波生舴艋舟中醉莓苔径上行高人莫归去此处胜蓬瀛
送姚合员外赴金州
受诏从华省开旗发帝州野烟新驿曙残照古山秋树势连巴没江声入楚流惟应化行後吟句上云楼
玄英集卷三

[book_title]卷四
钦定四库全书
玄英集卷四　　　　　　唐　方干　撰
七言律诗
元日
晨鷄两度报更阑刁斗无声暁漏乾暖日映山调正气东风入树舞残寒椒花且向岩林发献岁须来帝里看才酌屠苏定年齿坐中唯笑鬓毛班
早春
运行元化不参差四极中华共一时正气才随灰律变残寒更被野梅欺氷融大泽朝阳觉草緑尘根夜雨知不觉风光疾於箭年来年去变霜髭
对花
清晓入花如步障恋花行步步迟迟含风欲绽中心朶似火应烧外面枝野客须终日醉流莺自有隔年期使君坐处笙歌合便是列仙身不知
题睦州乌龙山禅居
暑夜月华犹冷湿自知坐卧遍星宫晨鸡未暇鸣山底早日先来照屋东人世驱驰方丈内海波揺漾一杯中伴师长住应难住归去仍须入俗笼
寄杭州于郎中
虽云圣代识贤明自出山河应数生大雅篇章无弟子高门世业有公卿入楼早月中秋色远郭寒潮半夜声白屋青云至悬濶愚儒肝胆若为倾
寄灵武胡常侍
青云直上路初通巳在明君倚注中欲遣为霖安九有先令作相赞东宫自从忠谠承天睠更用文篇续国风最是何人感恩德谢敷台下钓鱼翁
除夜一首
玉漏斯须欲报晨四时吹转任风轮寒灯短烬方烧腊画角新声巳报春明日便为经岁客昨朝犹是少年人新正定数随年减浮世唯应百遍新
书桃花坞周处士壁
醉吟雪月思深苦思苦神劳新髪生自学古贤修静节唯应野鹤识高情细泉出石飞难尽孤竹和云湿不鸣何事懒於嵇叔夜更无书札答公卿
题桐庐谢逸人江居
少小高眠无一事五侯勲盛欲如何湖边倚竹寒吟苦石上横琴夜醉多鸟自树梢随果落人从窗外卸帆过由来朝市为真隐可要栖身向薜萝
叙雪寄喻鳬
密片无声急复迟纷纷犹胜落花时逡巡不觉藏莎渚宛转偏宜傍柳丝透室虚明非月照满空囘散是风吹高人坐卧才方逸援笔应成六出词
送人宰永泰
北人虽泛南来水称意南行莫恨賖道路先经毛竹岭风烟渐近刺桐花舟停渔浦犹为客县入樵溪似到家下马政成王事少应容闽吏日高衙
旅次扬州寓居郝氏林亭
举目纵然非我有思量自在故山时鹤盘远势投孤屿蝉曳残声过别枝凉月照窗欹枕倦澄泉遶石泛觞迟青云未得平行去梦遶江南身旅羇
茆山赠洪拾遗
圣代谏臣停谏舌求归故里傲云霞溪头讲树缆渔艇箧里朝衣输酒家但爱身闲辞禄俸那嫌岁计在桑麻我来幸与诸生异问答时容近绦纱
睦州吕郎中环溪亭
为是仙才登望处风光便是武陵春闲花半落犹迷蝶白鸟双飞不避人树影兴余侵枕簟荷香坐久着衣巾暂来此地非多日明主那容借寇恂
赠华隂隐者
少微夜夜当仙掌更有何人在此居花月旧应看浴鹤松萝本自伴删书素琴醉去经宵枕衰髪寒来向日梳故国多年归未遂因逢此地忆吾庐
上杭州杜中丞
昔日雄才登上第今将重德答明君苦心多为安民术援笔皆成出世文寒角细吹孤峤月秋涛横卷半江云掠天逸势应非久一鹗那栖衆鸟羣
赠处州段郎中
幸见仙才领郡初郡城孤峭似仙居杉萝色里登台阁瀑布声中阅簿书德重自将天子合情高元与世人疎寒潭是处清连底宾席何心望食鱼
书法华寺上方禅壁
砌下松巅有鹤栖孤猿亦在鹤边啼卧闻雷雨归岩早坐见星辰去地低一径穿缘应就郭千花掩映似无溪是非生死多忧恼此日蒙师为破迷
书吴道隐林亭
藓榭莎亭罗筱隐依稀气象是山林橘枝亚路黄包重井脉穿林碧甃深稚子遮门留熟客惊蝉入座避饥禽四隣不见孤高处翻笑腾腾只醉吟
陪王大夫泛湖
去去凌晨迥见星木兰舟稳画桡轻白波潭上鱼龙气红树林中鷄犬声蜜炬烧残银汉昃羽觞飞急玉山倾此时检点诸名士却是渔翁无姓名
哭秘书姚监丞
寒空此夜落文星星落文留万古名入室几人成弟子为儒是处哭先生家无谏草逢明代国有遗篇续正声暁向平原陈葬礼悲风吹雨湿铭旌
赠会稽张少府
高节何曾似任官药苗香洁备常餐一分酒户添犹得五字诗名动即难笑我无媒生鹤髪知君有意借鱼竿明年莫便还家去镜里云山且共看
送郑台处士归绦岩
荣啓先生挟琴去厌寻灵胜忆岩栖白猿垂树窗边月红鲤惊鈎竹外溪惯采药苗资素馔曾书蕉叶寄新题古贤犹怆河梁别未可怱怱便解擕
因话天台胜异仍送罗道士
积翠千层一径开遥盘山腹到琼台藕花飘落前岩去桂子流从别洞来石上丛林碍星斗窗边瀑布走风雷纵云孤鹤无留滞定恐烟萝不放囘
哭喻鳬先辈
日夜役神多损寿先生下世未中年撰碑纵托登龙伴营奠应支卖鹤钱孤垄隂风吹细草空窗湿气渍残编人间别更无寃事到此谁能与问天
湖北有茅斋湖西有松岛轻棹往返颇谐素心因成四韵
湖北湖西往复还朝昏止处自由间暑天移榻就深竹月夜乘舟归浅山遶砌紫鳞欹枕钓垂檐野果隔窗攀古贤暮齿方如此多笑愚儒鬓未班
监湖西岛言事
慵拙幸便荒僻地纵听猿鸟亦何愁偶斟药酒欺梅雨却着寒衣过麦秋岁计有时添橡实生涯一半在渔舟世人若便无知已应向此溪成白头
山中言事
欹枕亦吟行亦醉卧吟行醉更何营贫来犹有故琴在老去不过新髪生山鸟踏枝红果落家童引钓白鱼惊潜夫自有孤云侣可要王侯知姓名
赠萧山彭少府
作尉孜孜更寒苦操心至癖不为清虽将剑鹤支残债犹有歌篇取盛名尽拟勤求为弟子皆将疑义问先生与君相识因儒术岁月弥多别有情
赠式上人
纵居鼙角喧阗处亦共云溪邃僻同万虑全离方寸内一生多在五言中芰荷叶上难停雨松桧枝间自有风莫笑旅人终日醉吾将大醉与禅通
赠钱湖上唐处士
我爱君家自洞庭冲湾泼岸夜波声蟾蜍影里清吟苦舴艋舟中白髪生常共酒盃为伴侣复闻纱帽见公卿莫言举世无知巳自有孤云识此情
山中言事
日与村家事渐同烧松啜茗学邻翁池塘月撼芙蕖浪窗户凉生薜荔风书幌昼昏岚气里巢枝夜折雪声中山隂钓叟无知已窥镜撏多鬓欲空
题陶详校书阳羡隐居
芸香署里从容步阳羡山中啸傲情竿底紫鳞输钓伴花边白犬吠流莺长潭五月含氷气孤桧中宵学雨声便泛扁舟应未得鸱夷弃相始垂名
秋晚林中寄宾幕
八月萧条九月时沙蝉海燕各分飞杯盂未称尝生酒砧杵先催试熟衣泉漱玉声穿石窦橘垂朱实压荆扉无过纵有山家思印绶留连争得归
与乡人鉴休上人别
此日因思话乡里故乡风土我偏谙一枝竹叶如溪北半树梅花似岭南山夜猎徒多信犬雨天村舍未催蚕如今休作还家意两鬓垂丝巳不堪
别从兄郜
展翅开帆秪待风吹嘘成事古今同巳呼断鴈归行里全胜枯鳞在辙中若许死前恩少报终期言下命潜通临岐再拜无余事愿取文章达圣聦
寄江陵王少府
分手频曾变寒暑迢迢远意各何如波涛一阻两乡梦岁月无过双鲤鱼吟处落花藏笔砚睡时风雨湿图书比来俗辈皆疎我唯有故人心不疎
送王霖赴举
自古主司堪荐士明年应是不参差须凭吉梦为先兆即恐长才偶盛时北阙上书冲雪早西陵中酒趁朝迟郄诜可要真消息只向春前便得知
思越中旧游寄友
甸外山川无越国依稀只自剑门西镜中叠浪揺星斗城上繁花咽鼓鼙断臂青猿啼玉笥成羣白鸟下耶溪此中曾是同游处迢递寻君梦不迷
上张舍人
海内芳声谁可并承家三代相门深剖符巳副东人望援笔曾传圣主心此地清亷虽饮水四方焦热待为霖他年莫学鸱夷子远泛扁舟用铸金
题慈谿张丞壁
因君贰邑蓝溪上遣我维舟红叶时共向乡中非半面俱惊鬓里有新丝伫看亷洁成三考应笑愚疎舍一枝貌似故人心尚喜相逢况是旧相知
赠邻居袁明府
隔竹每呼皆得应二心亲热更如何文章锻链犹相似年齿参差不校多雨後卷帘看越岭更深欹枕听湖波朝昏幸得同醒醉遮莫光隂自下坡
玄英集卷四

[book_title]卷五
[集部,别集类,汉至五代,玄英集]
钦定四库全书
玄英集卷五　　　　　　唐　方干　撰
七言律诗
孙氏林亭
池亭才有二三亩风景胜於千万家瑟瑟林排全巷竹猩猩血染半园花并床欹枕逢春尽援笔持盃到日斜丱角相知成白首而今欢笑莫咨嗟
漳州阳亭言事寄于使君
谢守登城对远峯金英泛泛满金锺楼头风景八九月床下水云千万重红斾朝昏虽许近清才今古定难逢鲤鱼纵是凡鳞鬛得在膺门合作龙
别胡中丞
二年朝夜见双旌心魄知恩梦亦惊幽贱粗能分菽麦从容岂合遇公卿吹嘘若自毫端出羽翼应从肉上生却恨此身唯一死空将一死报犹轻
游张公洞寄陶校书
步步势穿江底去此中危滑转身难下蒸隂气松萝湿外制温风杖屦寒数里烟云方觉异前程世界更应寛由来委曲寻仙路不似先生换骨丹【似一作是】
题睦州郡中千峯榭
岂知平地似天台朱户深沉别径开曳响露蝉穿树去斜行沙鸟向池来窗中早月当琴榻墙上秋山入酒杯何事此中如世外应缘羊祜是仙才
登新城县楼赠蔡明府
杨震东来是宦游政成登此自消忧草中白道穿村去树里清溪照郭流纵目四山宜永日开襟五月似高秋不知县籍添新户但见川原桑柘稠
和于中丞登扶风亭
避石攀萝去不迷行时举步似丹梯东轩海日已相照下界晨鷄犹未啼郭里云山全占寺村前竹树半藏溪谢公吟望多来此此地应将岘首齐
赠信州高员外
溪势盘回遶郡流晓光春色满溪楼岂唯啼鸟催人醉更有繁花笑客愁蹇拙命中迷直道仁慈风里驻扁舟膺门已感深恩去纵杀微躯未足酬
漳州于使君罢郡如之任漳南去上国二十四州使君无非亲戚
漳南罢郡如之任二十四州相次迎泊岸旗旛邮吏拜连山风雨仆夫行月中倚棹过渔浦花底垂鞭醉凤城圣主此时思共理又应何处救苍生
送弟子伍秀才赴举
人道相门延积庆今同太庙荐嘉宾柳条此日同谁折桂树明年为尔春倚棹寒吟渔浦月垂鞭醉入凤城尘由来不要文章得且要文章出衆人
贻高谠
都缘相府有宗兄却恐妨君正路行石上长松自森秀雪中孤玉更凝明西陵晓月中秋色北固军鼙半夜声幸有清才与洪笔何愁高节不公卿
题长洲陈明府小亭
坐看孤峭却劳神还是微吟到日曛松鹤认名呼得下沙蝉飞处听犹闻夜来亦似深山月雨後唯关满屋云便此逍遥应不易朱衣红饰未容君
送朱二十赴涟水
到县却应嫌水阔离家终是见山疎笙歌不驻难辞酒舟檝将行负担书为政必能安楚若向公犹可钓淮鱼凤鸾取便多如此掠地斜飞上太虚
德政上睦州胡中丞
上德由来合动天旌旗到日是丰年羣书已熟无人似五字研成举世传莫道政声同宇宙须知紫气满山川岂唯里巷皆苏息犹有恩波及钓船
袁明府以家醖见寄用梅子相答
封匏寄酒提擕远织笼盛梅答赠迟九度搅和谁用法四边窥摘自攀枝樽罍泛蚁堪尝日童稚驱禽欲熟时毕卓醉狂潘氏少倾来掷去恰相宜
送叶秀才赴举兼呈吕少监
君辞旧里一年期艺至身心亦自知樽尽离人看北斗月寒惊鹊遶南枝书回朝市砧应絶棹出村潭菊未衰与尔相逢终不远昨闻秘监在台墀
自缙云赴郡溪流百里轻棹一发曾不崇朝叙事四韵寄献段郎中
激箭溪湍势莫凭飘然一叶若为乘仰瞻青壁开天罅?转寒湾避石棱巢鸟夜惊离岛树啼猿昼怯下岩藤此中明日寻知已恐似龙门不易登
与桐庐郑明府
字人心苦达神明何止重门夜不扃莫道耕田全种秫兼闻退食亦逢星映林顾兔停琴望隔 水寒猿驻笔听却恐南山尽无石南山有石合为铭
胡中丞早梅
不独开花不共时一株寒艳尚参差凌晨未喷含霜朶应候先开亚水枝芳郁合将兰并茂凝明应与雪相欺谢公吟赏愁飘落可得更拈长笛吹
牡丹
借问庭前早晚栽座中疑是画屏开花分浅浅臙脂脸叶堕殷殷腻粉腮红砌不须夸芍药白苹何用逞重台殷懃为报看花客莫学游蜂日日来
观项信水墨
险峭虽从笔下成精能皆自意中生倚云孤桧知无朽挂壁高泉似有声转扇惊波连岸动回灯落日向山明小年师祖过今祖异域应传项信名
叙雪献员外
纷纭宛转更堪看压竹摧巢井径漫风柳细条粘不得春溪绿色蔽应难清辉直认中庭月湿气偏添半夜寒谢守来吟才便逸郢词先至彩毫端
王将军
大志无心守章句终怀上略致殊功保宁帝业青萍在投弃儒书绦帐空密雪曙连葱岭道征旗夜卷柳营风将星依旧当文座应念愚儒命未通
陪睦州胡中丞泛湖
仙舟仙乐醉行春上界稀逢下界人绮绣峯前闻野鹤旌旗影里见游鳞澄潭彻底齐心镜杂树含芳让锦茵凡许从容谁不幸就中光显是州民
阳亭言事献漳州于使君
重叠山前对酒樽腾腾兀兀度朝昏平明疎磬白云寺遥夜孤砧红叶村去鸟岂知烟树远惊鱼应觉露荷翻旅人寄食逢黄菊每见北辰思故园
海石榴
亭际夭妍日日看每朝顔色一般般满枝犹待春风力数朶先欺腊雪寒舞蝶似随歌拍转游人只怕酒杯乾久长年少应难得忍不丛边到夜观
寄嘉兴许明府
檇李转闻风教好重门夜不上重关腰悬墨绶三年外身去青云一步间勤苦字人酬帝力从容对客问家山升沉路别情犹在不忘乡中旧往还
路支使小池
广狭偶然非制定犹将方寸象沧溟一泓春水无多浪数尺晴天几个星露满玉盘当半夜匣开金镜在中庭主人垂钓常来此虽把渔竿醉未醒
再题路支使南亭
行处避松兼碍石即须门径落斜开相邀旧友看渔钓贪听新禽驻酒杯树影不随明月去溪流常送落花来睡时闻得江淹梦五色毫端弄逸才
哭江西处士陈陶
寿尽天年命不通钓溪吟月便成翁虽云挂剑来坟上亦恐藏书在壁中巢父精灵归大夜客星才调振遗风南华至理须齐物生死即应无异同
越中言事二首
异日闲和合圣明湖光浩气共澄清郭中云吐啼猿寺山上花藏调角城香起荷湾停棹饮丝垂柳陌约鞭行游人今日又明日不觉镜中新髪生
云霞水木共苍苍元化分功秀一方百里湖波轻撼月五更军角慢吹霜沙边贾客喧鱼市岛上潜夫醉笋庄终岁逍遥仁术内无名甘老买臣乡
题龙瑞观兼呈徐尊师
或雨或云常不定地灵云雨自无时世人莫识神方宇仙鸟偏栖药树枝远壑度年如晦暝隂溪入夏有淩澌此中惟有师知我未得寻师即梦师
送陈秀才将游霅上便议北归
婆娑恋酒山花尽缭绕还家水路通转檝拟从青草岸吹帆犹似白苹风淮边欲暝军鼙急洛下先寒苑树空诗句因余更孤峭书题不合忘江东
送吴彦融赴举
用心精至自无疑千万人中似汝稀上国才将五字去全家便待一枝归西陵柳路揺鞭尽北固潮程挂席飞想见明年榜前事当时分散着朝衣
同萧山陈长官县楼登望
坐看南北与西东远近无非礼义中一县繁花香送雨五株垂柳绿随风昼潮背郭喧还静驿路穿林断复通仲叔受恩多感恋徘徊却怕酒壶空
送何道者
何事忽来还忽去孤云不定鹤情高真经与术添年寿灵药分功入鬂毛必拟一身生羽翼终看陆地作波涛徧寻岩洞求仙者即恐无人似尔曹
酬将作于少监
由来至宝出毫端五色炎光照室寒仰望孤峯知耸峻前临积水见波澜氷丝织络经心久瑞玉雕磨措手难不是散斋兼拭目寻常未便借人看
雪中寄殷道士
大片纷纷小片轻雨和风紧乱纵横园林入夜寒光动窗户凌晨湿气生蔽野吞村飘不歇摧巢压竹密无声山隂道士多吟兴六出花边五字成
题宝林山禅院
山捧亭台郭遶山遥盘苍翠到山巅岩中古井虽通海窟里隂云不上天罗列衆星依木末周回万室在檐前我来可要归禅老一寸寒灰巳达禅
题越州袁秀才林亭
清邃林亭指画开幽岩别派象天台坐牵蕉叶题诗句卧看藤花落酒盃白鸟不归山里去红鳞多向镜中来终年此地为吟侣早起寻君薄暮回
题龟山穆上人院
修持白髪过半百日往月来心更坚床上水云随坐客林西山月伴行禅寒蜩远韵来窗里白鸟斜飞起砌边我爱寻师师访我只因寻访是因缘
玄英集卷五

[book_title]卷六
钦定四库全书
玄英集卷六　　　　　　　唐　方干　撰七言律诗
赠美人四首
直缘多艺用心劳心路玲珑格调高舞袖低徊真蛱蝶朱唇深浅假樱桃粉胸半掩凝晴雪醉眼斜回小様刀才会雨云须别去语慙不及琵琶槽
严冬忽作看花日盛暑翻为见雪时坐上弄娇声不转樽前掩笑意难知含歌婉娈如桃叶妙舞轻盈似柳枝年几未多犹怯在些些私语怕人疑
酒藴天然自性灵人间有艺总关情剥葱十指转筹疾舞柳细腰随拍轻常恐胸前春雪释唯愁座上庆云生若教梅尉无仙骨争得仙娥驻玉京
昔日仙人今玉人深冬相见亦如春倍酬金价微含笑才发歌声早动尘昔岁曾为萧史伴今朝应作宋家邻百年别後知谁在须遣丹青画取真
听段处士弹琴
几年调弄七条丝元化分功十指知泉迸幽音离石底松含细韵在霜枝窗东顾兔初圆夜竹上寒蝉欲散时唯有此翁心更静声声可作後人师
初归镜中寄陈端公
去岁离家今岁归孤帆梦向鸟前飞必知芦笋侵沙井兼被藤花占石矶云岛采茶常失路雪龛中酒不关扉故交莫问逍遥事玄幌何曾胜苇衣
再题龙泉寺上方
牛斗正齐羣木末鸟行横截衆山腰路盘砌下兼穿竹井在岩头亦统潮海岸四更看日出石房三月任花烧未能割得繁华去难向此中甘寂寥
于秀才小池
一泓潋灎复澄明半日工夫斸小庭占地未过三五尺浸山唯入两三星鷁舟草际浮霜叶渔父沙边驻小萤才见规模试方寸知君立意在沧溟
叙钱塘异胜
煖景融融寒景清越台风吹晓钟声四郊远火烧烟月一道惊波撼郡城夜雪未知东岸绿春风犹放半江晴谢公吟处依稀在千古无人继盛名
赠中岩王处士
垂杨褭褭草芊芊气象清虚学洞天援笔便成鹦鹉赋洗花须用桔槹泉商於避世堪同日渭曲逢时必有年直恐刚肠闲未得醉吟争奈被才牵
初归故里献侯郎中
常思旧里欲归难巳得归心即自寛此日早知无爵位当时便合把渔竿朝昏入闰春将逼城邑多山夏却寒不是幽愚望荣泰君侯异礼亦何安
归睦州中途寄侯郎中
顔巷萧条知命後膺门感激受恩初却容鹤髪还蜗舍犹梦渔竿从隼旟新定暮云吞故国会稽春草入贫居乡中自古为儒者谁得公侯降尺书
题报恩寺上方
来来先上上方看眼界无穷世界寛岩溜喷空晴似雨林萝碍日夏多寒衆山迢递皆相叠一路高低不记盘清峭关心惜归去他时梦到亦难
送永嘉王令之任二首
定拟孜孜化海堧须素髪侮流年波涛不应双溪水分野长如二月天浮客若容开荻地钓翁应便税苔田前贤未必全堪学莫读当时归去篇
虽展县图如到县五程犹入缙云东山间阁道盘岩底海界孤峯在浪中礼法未闻离汉制土宜多说似吴风字人莫用非常术唯要旬时便立功
监官王长官新创瑞隐窝
指画便分元化力周回秀絶自清机孤云恋石寻常住落絮萦风特地飞雏鸟啼花催酿酒惊鱼溅水误沾衣明年秩满难将去何似先教画取归
李户曹小妓天得善击越器以成曲章
越器敲来曲调成腕头匀滑自轻清随风揺曳有余韵则水浅深多泛声昼漏丁当相续滴寒蝉凄怆一时鸣莫教进上棃园去衆乐无由更擅名
岁晩言事寄乡中亲友
急景苍茫昼若昏夜风乾峭触前轩寒威半入龙蛇窟煖气全归草树根蜡烬凝来多碧焰香醪滴处有氷痕尺书未达年应老先被新春入故园
赠孙百篇
御题百首思纵横半日功夫举世名羽翼便从吟处出珠玑续向笔头生莫嫌黄卷官资小料必青云道路平才子风流复年少无愁高卧不公卿
赠夏侯评事
傍窥盛德与高节缅想应无前後人讲论参同深到骨停腾姹女立成银棊功过却杨元宝易义精於梅子真朱户侯门犹不见可知岐路有风尘
送郑端公
圣主伫知宣室事岂容才子滞长沙隋珠此去方酬德赵璧当时误指瑕骢马将离江浦月綉衣却照禁中花应怜寂寞沧洲冷烟汉尘泥相去賖
寄于少监
修持清苦振佳声衆鸟那知一鹗情蹑履三千皆後学抟风九万即前程名将日月同时朽身是山河应数生从此云泥更悬阔渔翁不合见公卿
和剡县陈明府登县楼
郭里人家如掌上檐前树木映窗棂烟霞若接天台地分野应侵婺女星驿路古今通北阙仙溪日夜入东溟彩衣才子多吟啸公退时时见画屏
项洙处士水墨画钓台
画石画松无两般犹嫌瀑布画声难虽云知慧生灵府要见工夫在笔端泼处便连隂洞黑添来先向朽枝乾我家曾寄双台下往往开图尽日看
赠天台叶尊师
莫见平明离少室须知薄暮入天台当时爱宿山川去有夜自乘星月来灵药不须前代得古松应是长年栽先生暗笑看棊者半局棊边白髪催
寄台州孙从事
圣世科名酬志业仙川秀絶助神机梅真入仕提雄笔阮瑀从军着彩衣昼寝不知山雪积春游应趁夜潮归相思莫讶音书晩鸟去犹须累日回
送睦州侯郎中赴阙
昔着政声闻国外今留儒术化江东青云旧路归仙掖白凤新词入圣聪弦管未知银烛晓旗旛已待锦帆风郡人难议酬恩德徧在三年礼遇中
朱秀才庭际蔷薇
綉难相似画难真明媚鲜妍絶比伦露压盘条方到地风吹艳色欲烧春断霞转影侵西壁浓麝分香入四邻看取後时归故里庭花应让锦衣新
登龙瑞观北岩
纵目下看浮世事方知峭崿与天通湖边风力归帆上岭顶云根在雪中促韵寒虫催落照斜行白鸟入遥空前人去後後人至今古异时登眺同
送婺州许录事
之官便是还乡路白日堂堂着锦衣八咏遗风资逸兴二溪寒色助清威曙星没尽提纲去暝角吹残鎻印归笑我中年更愚僻醉醒多在钓鱼矶
题龙泉寺絶顶
未明先见海底日良久远鸡方报晨古树含风常带雨寒岩四月始知春中天气爽星河近下界时丰雷雨均前後登临思无尽年年改换往来人
赠上虞胡少府
求仙不在炼金丹轻举由来别有门日晷未移三十刻风骚已及四千言宏才尚遣居卑位公道何曾雪至寃敛衽尘中无恨色应缘利禄副晨昏
上郑员外
为郡至公兼至察古今能有几多人忧民亦似清吟苦守节还如未达贫利刃从前堪切玉澄潭到底不容尘潜夫岂合干旌斾甘棹渔舟下钓纶
桐庐江阁
风尘百变无定态缅想画人虚损心卷箔槛前沙鸟散垂鈎床下锦鳞沉白云野寺凌晨磬红树孤村遥夜砧此地四时抛不得非唯盛暑事开襟
题澄圣塔院上方
地灵直是饶云雨杉桧老於云雨间只讶窗前常见海方知砌下更多山远泉势曲犹须引野果枝低可要攀若把重门喻玄寂何妨善闭却无关
僧院小泉井
亦恐浅深同禹穴兼云制度象污樽窥寻未见泉来路缅想应穿石裂痕片段似氷犹可挹澄清如镜不曾昏欲知到底无尘染堪与吾师比性源
过姚监故居
不敢要君徵亦起致君全得似唐虞谠言昨叹离天德新冢今闻入县图琴鎻坏窗风自触鹤归乔木月难呼学书弟子何人在检点犹逢谏草书
陪李郎中夜宴
间世仙郎夜宴时丁丁寒漏滴声稀琵琶弦促千般语鹦鹉杯深四散飞徧请玉容歌白雪高烧红蜡照朱衣人间盛事犹如此争遣渔翁恋钓矶
狂寇後上刘尚书
孙武倾心与万夫削平妖孽在斯须才施偃月行军令便见台星逼座隅独柱搘天寰海正雄名盖世古今无圣君争不酬功业仗下高悬破贼图
玄英集卷六

[book_title]卷七
钦定四库全书
玄英集卷七　　　　　　唐　方干　撰
七言律诗
刘尚书新创敌楼二首
下马政成无一事应须胜地过朝昏笙歌引出桃花洞罗綉拥来金谷园七里水云含半郭九州山月入千门常闻大厦堪栖息燕雀心知不敢言
异境永为欢乐地歌钟夜夜复年年平明旭日生床底薄暮残霞落酒边虽向槛前窥下界不知窗里是中天直须分付丹青手画出旗幢遶谪仙
赠李郢
非唯孤峭与世絶吟处斯须能变通物外搜罗归大雅毫端剪削有余功山川正气侵灵府雪月清谈引惠风别得人间上昇术丹霄路在五云中
送孙百篇游天台
东南云路落斜行入树穿村见赤城远近时常皆药气高低无处不泉声映岩日向床头没湿竹云从柱底生更有仙花与灵鸟恐君多半未知名
陆山人画水
毫末用功成一水水源山脉固难寻逡巡便可见波浪咫尺不能知浅深但有片云生海口终无明月在潭心我来拟学磻溪叟白首钓璜非陆沉
牡丹
不逢盛暑不冲寒种子成丛用法难醉眼若为抛去得狂心更拟折来看凌霜烈火吹无焰裛露隂霞晒不乾莫道娇红怕风雨经时犹自未凋残
雪中寄薛郎中
野禽未觉巢枝侧稚子先忧径竹摧半夜忽明非月午前庭旋释被春催碎花莫入樽中去清气应从笔底来深拥红炉听仙乐忍教愁坐画寒灰
题盛令新亭
举目岂知新智慧存思便是小天台偶尝嘉果求枝去因问名花寄种来春物诱才归健笔夜歌牵醉入丛杯此中难遇逍遥事计日应为印绶催
送郑仁规
一石雄才独占难应分二斗借人寰澄心不出风骚外落笔全归教化间莲幕未来须更聘桂枝才去即先攀可怜丽句能飞动荀宋精灵亦厚顔
送晋陵王少府赴举
相看不忍尽离觞五两牵风速去樯远驿新砧应弄月初程寒角未吹霜越山直下分吴苑淮水横流入楚乡珍重郄家好兄弟明年禄位在何方
路入剡中作
截湾冲濑片帆通高枕微吟到剡中掠草并花怜燕子停桡独饮学渔翁波涛谩撼长潭月杨柳斜牵一岸风便拟乘槎应去得仙源直恐接星东
东山瀑布
遥夜看来宜月照平明失去被云迷挂岩远势寻松坞激石残声注稻畦素色喷成三伏雪余波流作万年溪不缘真宰能开决应向山前杂淤泥
水墨松石
三世精能举世无笔端狼藉见工夫添来势逸隂崖黑泼处痕轻灌木枯垂地寒云吞大漠过江春雨入全吴兰堂坐久心弥惑不道山川是画图
献浙东王大夫二首
出镇当时移越俗致君何日不尧年到来唯饮长溪水归去应将一个钱吟处美人惊笔砚行时飞鸟避旌旃四方皆是分忧寄独有东南戴二天
王臣夷夏仰清名领镇犹为失意行已见玉璜曾上钓何愁金鼎不和羮誉将星月同时朽身应山河满数生泥滓云霄至悬阔渔翁不合见公卿
越州使院竹
莫见凌风飘粉箨须知碍石作盘根细看枝上蝉吟处犹是笋时虫蚀痕月送绿隂斜上砌露含寒色湿遮门列仙终日逍遥地鸟雀前来不敢喧
送赠李校书
名塲失手一年年月桂尝闻到手边谁道高情偏似鹤自云长啸不如蝉衆花交艳多成实深井通潮半杂泉却是偶然行未到元来有路上寥天
送浙东王侍郎入朝
自将苦节酬清秩肯要龎眉一个钱恩爱已苏勾践国程途却上大罗天池鱼菊岛还公署沙鹤松屏入画船密奏无非经济术从容几刻近炉烟
赠黄处士
闭户先生无是非竹湾松墅藕苗衣愁吟密雪思难尽醉倒残花扶不归若出薜萝迎鹤简应抛舴艋别渔矶到头苦节终何益空改文星作少微
献王大夫二首
都缘声价振皇州高卧中条不自由早赴急徵来凤沼常陪内宴醉龙楼锵金五字能援笔钓玉三年信直鈎必恐借留终不遂越人相顾已先愁
功成犹自更行春塞路旌旗十里尘只用篇章为造化不知夷夏望陶钧金章照耀浮光动玉面狰狞细步匀历任圣朝清峻地至今仍是少年身
赠五牙山人洗修白
变通唯在片时间此事全由一粒丹若欲寿长延至易如嫌地远缩何难先生阔别能轻举弟子才来学不餐箧里生尘是闲药外沽犹可救衰残
处州献卢员外
才下轺车即岁丰方知盛德与天通清声渐出寰瀛外喜气全归教化中落地遗金终日在经年滞狱当时空直缘後学无功业不虑文翁不至公
石门瀑布
奔倾漱石亦喷苔此是便随元化来长片挂岩轻似练远声离洞咽於雷气侵松树千枝润势画云霞一道开直是银河分派落兼闻碎滴溅天台
题仙岩瀑布呈陈明府
方知激蹙与喷飞直恐古今同一时远壑流来多石脉寒空扑碎作凌澌谢公岩上冲云去织女星边落地迟聚向山前更谁测深沉见底是澄漪
赠山隂崔明府
用心何况两衙间退食孜孜亦不闲压酒晒书犹检点修琴取药似交关笙歌入夜舟中月花木知春县里山平叔正堪汤饼试风流不合问年顔
山井
灩灩湿光凌竹树寥寥清气袭衣襟不知侧穴通潮信却讶轻涟动镜心夜久即疑星影过早来犹见石痕深辘轳用智终何益抱瓮遗名亦至今
偶作
直为篇章非动衆遂令轩盖不经过未妨溪上泛渔艇又为门前张爵罗夜学事须凭雪照朝厨争奈絶烟何若於岩洞求偏隐今古疎愚似我多
贼退後赠刘将军
非唯吴起与穰苴今古推排尽不如白首知无髀上肉黄巾乞尚箭头书五年战地成桑柘千里荒榛作比闾功业更多身转贵伫看幢节引戎车
感时三首
不觉年华似箭流朝看春色暮逢秋正嗟新冢垂青草便见故交梳白头虽道了然皆是梦还应达者却无愁破除生死须齐物谁向穹苍问事由
日乌往返无休息朝出扶桑暮却回夜雨旋驱残热去天风吹送早寒来才怜饮处飞花片又见书边聚雪堆莫恃少年欺白首须臾还被老相催
世途扰扰复憧憧直恐华夷事亦同岁月自消寒暑内荣枯尽在是非中今朝犹作青衿子明日还成白首翁堪笑愚夫足纷竞不知流水去无穷
卢卓山人画水图
尝闻画石不画水画水至难君得名海色未将蓝汁染笔锋犹傍土堆行散吞高下应无岸斜蹙东南势欲倾坐久神迷不能决却疑身在小蓬瀛
废宅
主人何处独徘徊流水自流花自开若见故交皆散去即应新燕不归来入门缭绕穿荒竹坐石逡巡染绿苔应是曾经恶风雨修桐半折损琴材
题故人废宅二首
举目凄凉入破门鲛人一饭尚知恩闲花旧识犹含笑怪石无情更不言樵叟和巢伐桃李牧童兼草踏兰荪壶觞啸咏随风去唯有声声蜀帝魂
寒沙野树入荒庭风雨潇潇不掩扃旧径已知无孟竹前溪应不浸荀星精灵消散归寥廓功业传留在志铭薄暮停车更凄怆山阳邻笛若为听
宋从事
出衆仙才是谪仙裁霞曳绣一篇篇虽将洁白酬知巳自有风流助少年欹枕卧吟荷叶雨持杯坐醉菊花天冥搜太苦神应乏心在虚无更那边
出山寄苏从事
寸心似火频求荐两鬂如霜始息机隔岸鷄鸣春耨去邻家犬吠夜渔归倚松长啸宜疎拙拂石欹眠絶是非多谢元瑜怜野贱时回车马发光辉
送杭州李员外
政成何用满三年上界羣仙待谪仙便副新恩归紫禁还从旧路上青天笙歌悲咽当离席更漏丁东在画船必恐驻班留立住前头咫尺是炉烟
赠李支使
药成平地是寥天三十人中最少年白雪振声来辇下青云开路到床前公卿位近应翘足荀宋才微可拍肩一等孔门为弟子愚儒独自赋归田
赠进士章碣
织锦虽云用旧机抽梭起様更新奇何如且被望中叶未可便攀低处枝藉地落花春半後打窗斜雪夜深时此时才子吟应苦吟苦鬼神知不知
郭中山居
莫见一瓢离树上犹须四壁在林间沉吟不寐先闻角屈曲登高自有山溅石迸泉听未足亚窗红果卧堪攀公卿若便遗名姓却与禽鱼作往还
雪中寄李知诲判官
聚散聨翩急复迟解将华髪两相欺虽云竹重先藏路却讶巢倾不损枝入户便从风起後照窗翻似月明时此时门巷无行迹尘满樽罍谁得知
途中言事寄居远上人
举目时时似故园乡心自动向谁言白云晓湿寒山寺红叶夜飞明月村震泽风帆归橘岸钱塘水府抵城根羡师了达无牵速行径生苔掩竹门
玄英集卷七

[book_title]卷八
钦定四库全书
玄英集卷八　　　　　　　唐　方干　撰七言排律
题悬溜岩隐者居
世人如要问生涯满架堆床是五车谷鸟暮蝉声四散修篁灌木势交加蒲葵细织团圆扇薤叶平铺合遝花却用水荷包绿李兼将寒井浸甘瓜惯缘险峭收松粉常趂芳鲜掇茗芽池上树隂随浪动窗前月影被巢遮坐云独钓盃盘湿穿竹微吟路径斜见说公卿访遗逸逢迎亦是戴乌纱
叙龙瑞观胜异寄于尊师
混元融结致功难山下平湖湖上山万顷涵虚寒潋灩千寻耸翠秀漓岏芰荷香入琴棋处雷雨声离栋牖间但有五云依鹤岭曾无陆路向人寰夜溪漱玉常堪听仙树垂珠可要攀若弃荣名便居此自然浮浊不相关
侯郎中新置西湖
远近利民因智力周回润物象心源菰蒲纵感生成惠鱣鲔那知广大恩潋灩清晖吞半郭萦纡别派入遥村沙泉遶石通山脉岸木粘萍是浪痕已见澄来连镜底兼知极处浸云根波涛不起时方泰舟檝徐行日易昏烟雾未应藏岛屿鳬鷖亦解避旌旛虽云桃叶歌还醉却被荷花笑不言孤鹤必应思凤沼凡鱼岂合在龙门能将盛事添元化一夕机谟万古存
许员外新阳别墅
兰汀橘岛映亭台不是经心即手栽满阁白云随雨去一池寒月逐潮来小松出屋和巢长新径通村避笋开柳絮风前欹枕卧荷花香里钓鱼回园中认叶分灵草檐下攀枝落野梅莫恣高情求逸思须防明诏用长才若因萤火终残卷便把渔歌送几杯多谢郢中贤太守常时谈笑许趋陪
李侍御上虞别业
满目亭台嘉木繁燕蝉吟语不为喧昼潮势急吞诸岛暑雨声回露半村直为援毫方掩卷常因按曲便开樽若将明月为俦侣应把清风遗子孙綉羽惊弓离果上红鳞见饵出蒲根寻君未要先敲竹直棹渔舟入大门
赠赵崇侍御
贵逹合逢明圣日风流又及少年时才因出衆人皆嫉势欲摩霄自不知正直早年闻苦节从容此日见清规却教鹦鹉呼桃叶便遣婵娟唱竹枝闲话篇章停烛久醉迷歌舞出花迟云鸿别有徊翔便应笑啁啾燕雀卑
七言絶句
与徐温话别
去去何时却见君悠悠烟水似天津明年今夜有明月不是今年看月人
出东阳道中作
马首寒山黛色浓一重山尽一重重醉醒已在他人界犹忆东阳昨夜钟
寄谢麟
越国云溪秀发时蒋京词赋谢麟诗後来若要知优劣学圃无过老圃知
与长洲陈子美长官
枕上愁多百绪牵常时睡觉在溪前人间尽是交亲力莫道升沉总信天
新安殷明府家乐方响
葛溪铁片棃园调耳底丁东十六声彭泽主人怜妙乐玉盃春煖许同倾
别殷明府
许教门馆久踟蹰仲叔怀恩对玉壶唯有离心欲销客空垂双泪不成珠
送水墨项处士归天台
仙峤倍分元化功揉蓝翠色一重重还家莫更寻山水自有云山在笔锋
赠会稽杨长官
直鈎终日竟无鱼钟皷声中与世疎若向湖边访幽拙萧条四壁是闲居
赠申长官
言下随机见物情看看狱路草还生旅人莫恠无鱼食直为寒江水至清
将归湖上留别陈宰
归去春山逗晓晴萦回树石罅中行明时不是无知巳自忆湖边钓与耕
贻亮上人
秋水一泓常见底涧松千尺不生枝人间学佛知多少净尽心花只有师
贻曦上人
四十年来多少人一分零落九分尘与归犹得重相见亦是枮枝勉强春
书原上鲍处士屋壁
水阁坐看千万里青芜盖地接天津祢衡莫爱山中静遶舍山多却碍人
经旷禅师旧院
谷鸟散啼如有恨庭花含笑似无情更名变貌难休息去去来来第几生
江南闻新曲
席上新声花下杯一声声被拍声催乐工不识长安道尽是书中寄曲来
经故侯郎中旧居
一朝寂寂与冥冥垄树未长坟草青高节雄才向何处夜阑空鎻满池星
越中逢孙百篇
上才乘醉到山隂日日成篇字字金镜水周回千万顷波澜倒泻入君心
题宝林寺禅者壁【山名飞来峯】
邃岩乔木夏藏寒床下云溪枕上看台殿渐多山更重却令飞去即应难
过李羣玉故居
许直上书难遇主衔寃下世未成翁琴樽剑鹤谁将去唯鎻山斋一树风
题玉笥山强处士
酒里藏身岩里居删繁自是一家书世人呼尔为渔叟尔学钓璜非钓鱼
君不来
远路东西欲问谁寒来无处寄寒衣去时初种庭前树树已胜巢人未归
酬孙发
锦价转高花更巧能将旧手弄新梭从来一字无褒贬二十八言犹太多
送僧南游
三秋万里五溪行风里孤云不计程若念猩猩解言语放生先合放猩猩
惜花
可怜妍艳正当时刚被狂风一夜吹今日流莺来旧处百般言语殢空枝
送乡中故人
少小与君情不疎听君细话胜家书如今若向乡中去道我垂鈎不钓鱼
思江南
昨日草枮今日青羇人又动望乡情夜来有梦登归路不到桐庐已及明
别孙蜀
吴越思君意易伤别君添我鬂边霜由来浙水偏堪恨截断千山作两乡
赠江上老人
潭底锦鳞多识钓未投香饵即先知欲教鱼目无分别须学揉蓝染钓丝
赠东溪贫道
非唯剑鹤独难留触事皆闻被债收赖是豪家念寒馁却还鱼岛与鱼舟
咏花
狂心醉眼共徘徊一半先开笑未开此日不能偷折去胡蜂直恐趂人来
路入金州江中作
棹寻椒岸萦回去数里时逢一两家知是从来贡金处江边收取亦披沙
夜会郑氏昆季林亭
卷帘圆月照方塘坐久樽空竹有霜白犬吠风惊雁起犹能一一旋成行
题黄山人庭前孤桂
映窗孤桂非手植子向月中闻落时仙客此时头不白看来看去有枯枝
题严子陵祠二首
物色旁求至汉庭一宵同寝见交情先生不入云台像赢得桐江万古名
苍翠云峯开俗眼澄泓烟水浸尘心惟将道业为芳饵钓得高名直到今
东阳道中作
百花香气傍行人花底垂鞭日易曛野火不知寒食节穿林转壑自烧云
玄英集卷八

[book_title]附录
钦定四库全书
玄英集附録
传
玄英先生新定人也姓方氏名干字雄飞父曰肃举进士章恊律八元美其诗以其子妻之八元即先生外王父也先生为诗高坚峻拔其秀也仙蘂於常花其鸣也灵鼍於衆响咸通乾符广明中和间为律诗江之南未有及者先生为性不洽於伦类亦多拒之相与非先生之诗愈非而诗愈出始举进士与同举者数辈谒钱塘太守姚公见其貌陋初甚卑之坐定览衆卷及先生诗姚公骇目变容而叹之宾散独与之久馆之数日登山临水无不与焉先生性气不拘礼一举不得志遂遯於会稽渔於监湖於是会稽太守王公龟以其亢直宜在谏署且奏之会王公暴薨事不就光啓文德间客有至自监中者云先生亡矣说先生将殁乃谓其子曰志吾墓者谁欤能无自志焉吾之诗人自知之遂志其日月姓名而已然先生不仕家甚贫时以书告急於越帅刘公公许之未至也又书曰救溺者徐徐行则不及矣帅遗钱十万绢五束先生复书不能他辞唯曰千感恩万感恩尔翌日而卒湖州牧郑公仁规建溪太守李公频九江刺史陶公详为三益友於先生深者则九江焉诗弟子数人知其深者弘农杨弇释子居远昔孟东野卒张司业与其门人共目之为贞曜先生今江东後进承先生知者亦相与諡之曰玄英先生所冀以光于後予稚齿承方公之知恐行事湮没乃作传焉先生有诗集十卷弟子杨弇编之予请王赞舍人为之序序成将以付梓云【孙合】
鉴戒録
唐末宰臣张文蔚中书舍人封舜卿奏前有名儒不遇者十五人请赐孤魂及第方干秀才是其数矣每见人设三拜礼谓礼数有三识者谓之方三拜亦谓之方十四郎干为人唇缺连应十余举有司议奏干才则才矣不可与缺唇人科名四夷或闻谓中原鲜士矣干潜知所论遂归监湖後十年遇医补得已老矣终身不出监湖弟子李频等皆中殊科频上第後干寄诗曰弟子巳攀桂先生犹卧云可谓屈人矣干为诗链句字字无失如寓郝氏林亭诗曰鹤盘远势投孤屿蝉曳残声过别枝齐梁以来未有此句咏系风雅体絶物理诗人罢唱矣【何光远】
唐贤诗歌
山雪照湖水漾舟湖畔归松篁调远籁台榭发清晖野岫分开径渔家并掩扉暮年诗力在新句更幽微【郑谷】把笔尽为诗何人敌夫子句满天下口名聒天下耳不识朝不识市旷达遥闲徙倚一杯酒无万事一叶舟无千里衣裳白云坐卧流水霜落风高忽相忆惠然见过留一夕一夕听吟十数篇水榭林萝为岑寂拂旦舍我亦不辞携筇竟去随所适无处覔云半片鹤一只【吴融】中【缺】李建州【缺】　偶同游顾我论佳句推君最上流九霄无鹤板双鬓老渔舟世难方如此当寛旅邸愁【罗隐】牛斗文星落知是先生死湖上闻哭声门前见弹指官无一寸禄名传千万里死着敝衣裳生谁顾朱紫我心痛其语泪落不能巳犹喜韦补阙扬名荐天子【孙合】盛名传出自皇州一举参差便缩头月里不无攀桂分湖中刚爱钓鱼休童偷诗藁呈邻友客覔书题谒郡侯独泛短舟无限景波涛西接洞庭秋【僧可朋】
跋
昔埜尝采越名胜题咏之镜湖有所谓方干岛者初不知岛之以干名何逮考文献始识干唐人隐镜中以声律擅名杭越伯仲钱杜间埜益仰止特未及见其全编今其裔孙南岑子官山隂政通之暇示埜全集校之埜然後知干之旷才疎节泉鸣涧收花品鸟题孤逸隽悠不辱兹岛岛之巃嵸奇峻玄云深树苍烟紫芝变化不芜与干并隆而无斁也天壤名实之徵今古人山之会信越风乘遗已兹备观哉既正其鱼豕复愿得其本末续于後庶玄英之志岛之名赖裔孙益用不磨後之览斯集者知名蹟有所据南岑子之崇其本云嘉靖丁酉七月十日【王埜】
玄英集附録

        </div>
      </div>
    </div>
  </div>
</div>
<!--update:2025-08-30 10:34:36-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>