<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷上,卷中,卷下,拾遗卷上,拾遗卷下,乐府雅词【标点本】全文在线阅读,乐府雅词【标点本】全文在线下载,大玄古籍书库">
<meta name="description" content="宋词总集。三卷,《拾遗》二卷。南宋曾慥编选。编定于南宋绍兴十六年(1146年)。曾慥,字端伯,号至游居士。生年不详,卒于宋绍兴二十五年(1155年)。晋江(今福建南安)人。官至尚书郎,值宝文阁。学问淹博,著有《高斋漫录》、《高斋诗话》,并编有《宋百家诗选》,均已散佚,今惟《类说》传世。是集选录宋词人欧阳修以下凡三十四家,《拾遗》选录十六家。共五十家。据编选者曾慥自序云:“余所藏名公长短句,裒合成篇,或后或先,非有诠次,多是一家,难分优劣。涉谐谑则去之。当时艳曲,谬托欧公者悉删除之。”此即其选录标准,亦为“">
<title>乐府雅词【标点本】_曾慥_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">乐府雅词【标点本】</span> <br/>
          作者： <span class="inputVal" id="bkauthor">曾慥</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]90756</span> <br/>
          说明： <span class="inputVal" id="bkdec">宋词总集。三卷,《拾遗》二卷。南宋曾慥编选。编定于南宋绍兴十六年(1146年)。曾慥,字端伯,号至游居士。生年不详,卒于宋绍兴二十五年(1155年)。晋江(今福建南安)人。官至尚书郎,值宝文阁。学问淹博,著有《高斋漫录》、《高斋诗话》,并编有《宋百家诗选》,均已散佚,今惟《类说》传世。是集选录宋词人欧阳修以下凡三十四家,《拾遗》选录十六家。共五十家。据编选者曾慥自序云:“余所藏名公长短句,裒合成篇,或后或先,非有诠次,多是一家,难分优劣。涉谐谑则去之。当时艳曲,谬托欧公者悉删除之。”此即其选录标准,亦为“乐府雅词”之由来。有宋一代,为词之极盛时期,柳永、晏殊父子、周邦彦、秦观等皆词林高手,为宋词蔚成风气,贡献极大,但曾慥株守传统,斥为“软媚”一流,弃而不选。然此集亦有极可宝贵者。卷上分《转踏》、《大曲》、《雅词》三类,其《转踏》中录有皇宫内庭传出的无名氏《九张机》、《调笑》,《大曲》中录有《道宫薄媚》等,皆他本所罕载,是今天我们研究唐宋歌舞曲的重要资料。此集未选苏轼词,因曾慥另刻有《东坡居士长短句》。有明代星凤阁校钞本、《词学丛书》中的享帚精舍本和承启堂本。并收入《四库全书·集部词曲类》、《四部丛刊·集部》、《粤雅堂丛书》及《丛书集成初编·文学卷》中。《四部丛刊》本为三卷,《拾遗》二卷;《粤雅堂丛书》和《丛书集成》则为六卷,《拾遗》二卷。</span> <br/>
          封面： <span class="inputVal" id="bkimg">Z_19799.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]乐府雅词【标点本】
[book_author]曾慥
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]90756
[book_dec]宋词总集。三卷,《拾遗》二卷。南宋曾慥编选。编定于南宋绍兴十六年(1146年)。曾慥,字端伯,号至游居士。生年不详,卒于宋绍兴二十五年(1155年)。晋江(今福建南安)人。官至尚书郎,值宝文阁。学问淹博,著有《高斋漫录》、《高斋诗话》,并编有《宋百家诗选》,均已散佚,今惟《类说》传世。是集选录宋词人欧阳修以下凡三十四家,《拾遗》选录十六家。共五十家。据编选者曾慥自序云:“余所藏名公长短句,裒合成篇,或后或先,非有诠次,多是一家,难分优劣。涉谐谑则去之。当时艳曲,谬托欧公者悉删除之。”此即其选录标准,亦为“乐府雅词”之由来。有宋一代,为词之极盛时期,柳永、晏殊父子、周邦彦、秦观等皆词林高手,为宋词蔚成风气,贡献极大,但曾慥株守传统,斥为“软媚”一流,弃而不选。然此集亦有极可宝贵者。卷上分《转踏》、《大曲》、《雅词》三类,其《转踏》中录有皇宫内庭传出的无名氏《九张机》、《调笑》,《大曲》中录有《道宫薄媚》等,皆他本所罕载,是今天我们研究唐宋歌舞曲的重要资料。此集未选苏轼词,因曾慥另刻有《东坡居士长短句》。有明代星凤阁校钞本、《词学丛书》中的享帚精舍本和承启堂本。并收入《四库全书·集部词曲类》、《四部丛刊·集部》、《粤雅堂丛书》及《丛书集成初编·文学卷》中。《四部丛刊》本为三卷,《拾遗》二卷;《粤雅堂丛书》和《丛书集成》则为六卷,《拾遗》二卷。
[book_img]Z_19799.jpg


[book_title]提要
（臣）等谨案：《乐府雅词》五卷，宋曾慥编。慥，字端伯，晋江人，官尚书郎，直宝文阁奉祠。闲居，自号至游居士。所辑《类说》已别著录。是编，皆辑宋人之词。原有朱彝尊题词，谓陈氏书录解题，载曽端伯《乐府雅词》一十二卷，《拾遗》二卷。此本抄自上元焦氏，止存三卷，及《拾遗》殆非足本。然彝尊《曝书亭集》又载此书跋云：绎其自序称“三十有四家”，合三卷。词人为足本无疑。盖此卷首原题，当为彝尊初稿集所载，乃详定之本也。慥自序谓：渉谐谑则去之，当时艳曲谬讬欧公者，悉删除之。则命曰：雅词。具有风旨，非靡靡之音可比。至于道宫薄媚西子词排遍之后，有“入破”“虚催”“衮遍”“催拍”“歇拍”“煞衮”诸名，皆他本所罕载。犹见宋人旧法，不独九张机词仅见于此，是又足资词家之考证矣。　乾隆四十四年七月恭校上。
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]原序
予所藏名公长短句，裒合成篇，或后或先，非有诠次，多是一家，难分优劣。渉谐谑则去之，名曰“乐府雅词”。九重传出，以冠于篇首，诸公转踏次之。欧公，一代儒宗，风流自命，词章窈眇，世所矜式。当时小人或作艳曲，缪为公词，今悉删除。凡三十有四家，虽女流亦不废。此外，又有百余阕，平日脍炙人口，咸不知姓名，则类于卷末，以俟询访，标目“拾遗”云。　绍兴丙寅上元日温陵曽慥引。

[book_title]卷上
调笑集句
盖闻行乐须及良辰，钟情正在吾辈。飞觞举白，目断巫山之暮云。缀玉联珠，韵胜池塘之春草，集古人之妙句，助今日之清欢。珠流璧合暗连文，月入干江体不分。此曲只应天上有，歌声岂合世间闻。
●佚名
巫山
巫山高高十二峰，云想衣裳花想容。欲往从之不惮远，丹峰碧障深重重。
楼阁玲珑五云起，美人娟娟隔秋水。江边一望楚天长，满怀明月人千里。
千里，楚江水，明月楼高愁独倚，井梧宫殿生秋意。
望断巫山十二，雪肌花貌参差是，朱阁五云仙子。
桃源
渔舟容易入春山，别有天地非人间。玉颜亭亭花下立，鬓乱钗横特地寒。
留君不住君须去，不知此地归何处。春来遍是桃花水，流水落花空相误。
相误，桃源路，万里苍苍烟水暮，留君不住君须去。
秋月春风闲度，桃花零乱如红雨，人面不知何处。
洛浦
艳阳灼灼河洛神，态浓意远淑且真。入眼平生未曽有，缓歩佯羞行玉尘。
凌波不过横塘路，风吹仙袂飘飘举。来如春梦不多时，天非花艳轻非雾。
非雾，花无语，还似朝云何处去？凌波不过横塘路。
莺莺燕燕飞舞，风吹仙袂飘飘举。拟倩遊丝惹住。
明妃
明妃初出汉宫时，青春绣服正相宜。无端又被东风误，故著寻常淡薄衣。
上马即知无返日，寒山一带伤心碧。人生憔悴生理难，好在边城莫相忆。
相忆，无消息，目断遥天云自白，寒山一带伤心碧。
风土萧疎他国，长安不见浮云隔，纵使君来争得。
班女
九重春色醉仙桃，春娇满眼睡红绡。同辇随君侍君侧，云鬓花颜金歩揺。
一霎秋风惊画扇，庭院苍苔红叶遍。蕊珠宫里旧承恩，回首何时复来见。
来见，蕊宫殿，记得随班迎凤辇，余花落尽苍苔院。
斜掩金铺一片，千金买笑无方便，和泪盈盈娇眼。
文君
锦城丝管日纷纷，金钗半醉坐添春。相如正应居客右，当轩下马入锦絪。
斜倚绿窗鸳鉴女，琴弹秋思明心素。心有灵犀一点通，感君绸缪逐君去。
君去，逐鸳侣，斜倚绿窗鸳鉴女，琴弹秋思明心素。
一寸还成千缕，锦城春（缺文）
（缺题）
素枝琼树一枝春，丹青难写是精神。偷啼自搵残妆粉，不忍重看旧写真。
珮玉鸣鸾罢歌舞，锦瑟华年谁与度。暮雨潇潇郎不归，含情欲说独无处。
无处，难轻诉，锦瑟华年谁与度，黄昏更下潇潇雨。
况是青春将暮，花虽无语莺能语，来道曽逢郎否？
琵琶
十三学得琵琶成，翡翠帘开云母屏。暮去朝来颜色故，夜半月高弦索鸣。
江水江花岂终极，上下花间声转急。此恨绵绵无绝期，江州司马青衫湿。
衫湿，情何极，上下花间声转急，满船明月芦花白。
秋水长天一色，芳年未老时难得，目断远空凝碧。
放队
玉炉夜起沉香烟，唤起佳人舞绣筵。去似朝云无处觅，遊童陌上拾花钿。
●郑彦能
调笑转踏〔十二阕〕
序曰：良辰易失，信四者之难。并佳客相逢，实一时之盛事。用陈妙曲上助清欢，女伴相将调笑入队。
秦楼有女字罗敷，二十未满十五余。金镮约腕携笼去，攀枝摘叶城南隅。
使君春思如飞絮，五马徘徊芳草路。东风吹鬓不可亲，日晚蚕饥欲归去。
归去，携笼女，南陌柔桑三月暮，使君春思如飞絮。
五马徘徊频驻，蚕饥日晩空留顾，笑指秦楼归去。
石城女子名莫愁，家住石城西渡头。拾翠每寻芳草路，采莲时过绿苹洲。
五陵豪客青楼上，醉倒金壶待清唱。风高江阔白浪飞，急催艇子操双桨。
双桨，小舟荡，唤取莫愁迎迭浪，五陵豪客青楼上。
不道风高江广，千金难买倾城样，那听绕梁清唱。
绣户朱帘翠幕张，主人置酒宴华堂。相如年少多才调，消得文君暗断肠。
断肠初认琴心挑，幺弦暗写相思调。从来万曲不关心，此度伤心何草草。
草草，最年少，绣户银屏人窈窕，瑶琴暗写相思调。
一曲关心多少，临邛客舍成都道，苦恨相逢不早。
湲湲流水武陵溪，洞里春长日月迟。红英满地无人埽，此度对郎去后迷。
行行渐入清流浅，香风引到神仙馆。琼浆一饮觉身轻，玉砌云房瑞烟暖。
烟暖，武陵晩，洞里春长花烂漫，红英满地溪流浅。
渐听云中鸡犬，刘郎迷路香风远，悮到蓬莱仙馆。
少年锦带佩吴钩，铁马追风塞草秋。凭仗匣中三尺剑，廓清寰宇取封侯。
红颜少妇桃花脸，笑倚银屏施宝靥。明眸妙齿起相迎，青楼独占阳春艳。
春艳，桃花脸，笑倚银屏施宝靥，良人少有平羌胆。
归路光生弓剑，青楼春永香帏掩，独把韶华都占。
翠盖银鞍冯子都，寻芳调笑酒家徒。吴姬十五夭桃色，巧笑春风当酒罏。
玉壶丝络临朱户，结就罗裙表情素。红裙不惜裂香罗，区区私爱徒相慕。
相慕，酒家女，巧笑明眸年十五，当罏春永寻芳去。
门外落花飞絮，银鞍白马金吾子，多谢结裙情素。
楼上青帘映绿杨，江波千里对微茫。潮平越贾催船发，酒熟吴姬唤客尝。
吴姬绰约开金盏，的的娇波流美盼。秋风一曲采菱歌，行云不度人肠断。
肠断，浙江岸，楼上青帘新酒软，吴姬绰约开金盏。
的的娇波流盼，采菱歌罢行云散，望断侬家心眼。
花阴转午漏频移，宝鸭飘帘绣幕垂。眉山敛黛云堆髻，醉倚春风不自持。
偷眼刘郎年最少，云情雨态知多少。花前月下恼人肠，不独钱塘有苏小。
苏小，最娇妙，几度樽前曽调笑，云情雨态知多少。
悔恨相逢不早，刘郎襟韵正年少，风月今宵偏好。
金翘斜嚲淡梳妆，绰约天葩自在芳。几畨欲奏阳关曲，泪湿春风眼尾长。
落花飞絮青门道，浓愁不散连芳草。骖鸾乘鹤上蓬莱，应笑行云空梦悄。
梦悄，翠幈晓，帐里薰炉残蜡照，赏心乐事能多少。
忍听阳关声调，明朝门外长安道，怅望王孙芳草。
绰约妍姿号太真，肌肤冰雪怯轻尘。霞衣乍举红揺影，按出霓裳曲最新。
舞斜钗嚲乌云发，一点春心幽恨切。蓬莱虽说浪风轻，翻恨明皇此时节。
时节，白银阙，洞里春晴百和爇，兰心底事多悲切。
消尽一团明雪，明皇恩爱云山绝，谁道蓬莱安悦。
江上新晴暮霭飞，碧芦红蓼夕阳微。富贵不牵渔父目，尘劳难染钓人衣。
白鸟孤飞烟柳杪，采莲越女清歌妙。脱呈金釧棹鸣桹，惊起鸳鸯归调笑。
调笑，楚江渺，粉面修眉花斗好，擎荷折柳争相调。
惊起鸳鸯多少，渔歌齐唱催残照，一叶归舟轻小。
千里潮平小渡边，帘歌白纻絮飞天。苏苏不怕梅风软，空遣春心着意怜。
燕钗玉股横青发，怨说琵琶恨难说。拟将幽恨诉新愁，新愁未尽丝声切。
声切，恨难说，千里潮平春浪阔，梅风不解相思结。
忍送落花飞雪，多才一去芳音绝，更对珠帘新月。
放队
新词宛转递相传，振袖倾鬟风露前。月落乌啼云雨散，游童陌上拾花钿。
●晁无咎
调笑〔七阕〕
序曰：盖闻民俗殊方声音异好，洞庭九奏谓踊跃于鱼龙，子夜四时亦欣愉于儿女，欲识风谣之变，请观调笑之传，上佐清欢，深惭薄伎。
西子
西子江头自浣纱，见人不语入荷花。天然玉貌非朱粉，消得人看隘若耶。
游冶谁家少年伴，三三五五垂杨岸。紫骝飞入乱红深，见此踟蹰但肠断。
肠断，越江岸，越女江头沙自浣，天然玉貌铅红浅。
自弄芙蓉日晩，紫骝嘶去犹回盼，笑入荷花不见。
宋玉
楚人宋玉多微词，出游白马黄金羁。殷勤扣戸主人女，上客日高无乃饥。
琴弹秋思明心素，女为客歌客无语。冠缨定挂翡翠钗，心乱谁知岁将暮。
将暮，乱心素，上客风流名重楚，临街下马当窗户。
饭煮彫胡留住，瑶瑟促轸传深语，万曲梁尘不顾。
大堤
妾家朱戸在横塘，青云作髻月为珰。常伴大堤诸女士，谁令花艳独惊郎。
踏堤共唱襄阳乐，轲峨大艑帆初落。宜城酒熟持劝郎，郎今欲渡风波恶。
波恶，倚江阁，大艑轲峨帆夜落，横塘朱户多行乐。
大堤花容绰约，宜城春酒郎同酌，醉倒银缸罗幕。
解佩
当年二女出江滨，容止光辉非世人。明珰戏解赠行客，意比骖鸾天汉津。
恍如梦觉空江暮，云雨无踪佩何处。君非玉斧望归来，流水桃花定相误。
相误，空凝伫，郑子江头逢二女，霞衣曳玉非尘土。
笑解明珰轻付，月从云堕劳相慕，自有骖鸾仙侣。
回纹
窦家少妇美朱颜，藁砧何在山复山。多才况是天机巧，象床玉手乱红间。
织成锦字纵横说，万语千言皆怨别。一丝一缕几萦回，似妾思君肠寸结。
寸结，肝肠切，织锦机边音韵咽，玉琴尘暗薫炉歇。
望尽床头秋月，刀裁锦断诗可灭，恨似连环难绝。
唐歌儿
头玉硗硗翠刷眉，杜郎生得好男儿。惟有东家娇女识，骨重神寒天庙姿。
银鸾照衫马丝尾，折花正值门前戏。侬笑书空意为谁，分明唐字深心记。
心记，好心事，玉刻容颜眉刷翠，杜郎生得真男子。
况是东家妖丽，眉尖春恨难凭寄，笑作空中唐字。
春草
刘郎初见小樊时，花面丫头年未笄。千金欲置名春草，图得身行歩歩随。
郎去苏台云水国，青青满地成轻掷。闻君车马向江南，应为春草遥相忆。
相忆，顿轻掷，春草佳名惭赠璧，长洲茂苑吴王国。
自有芊绵碧色，根生土长铜驼陌，纵欲随君争得。
九张机
序曰：醉留客者，乐府之旧名。九张机者，才子之新调。凭戞玉之清歌，写掷梭之春怨。章章寄恨，句句言情。恭对华筵，敢陈口号。
一掷梭心一缕丝，连连织就九张机。从来巧思知多少，苦恨春风久不归。
一张机，织梭光景去如飞，兰房夜永愁无寐。呕呕轧轧，织成春恨，留着待郎归。
两张机，月明人静漏声稀，千丝万缕相萦系。织成一段，迴纹锦字，将去寄呈伊。
三张机，中心有朶耍花儿，娇红嫩绿春明媚。君须早折，一枝浓艳，莫待过芳菲。
四张机，鸳鸯织就欲双飞，可怜未老头先白。春波碧草，晓寒深处，相对浴红衣。
五张机，芳心密与巧心期，合欢树上连理枝。双头花下，两同心处，一对化生儿。
六张机，雕花铺锦半离披，兰房别有留春计。炉添小篆，日长一线，相对绣工迟。
七张机，春蚕吐尽一生丝，莫教容易裁罗绮。无端剪破，仙鸾彩凤，分作两般衣。
八张机，纤纤玉手住无时，蜀江濯尽春波媚。香遗囊麝，花房绣被，归去意迟迟。
九张机，一心长在百花枝，百花共作红堆被。都将春色，藏头里面，不怕睡多时。
轻丝象床玉手出新奇，千花万草光凝碧。裁缝衣着，春天歌舞，飞蝶语黄鹂。
春衣素丝染就已堪悲，尘昏汗污无颜色。应同秋扇，从兹永弃，无复奉君时。
歌声飞落画梁尘，舞罢香风捲绣茵。更欲缕陈机上恨，尊前忽有断肠人。
九张机
一张机，采桑陌上试春衣，风晴日暖慵无力。桃花枝上，啼莺言语，不肯放人归。
两张机，行人立马意迟迟，深心未忍轻分付。回头一笑，花间归去，只恐被花知。
三张机，吴蚕已老燕雏飞，东风宴罢长洲苑。轻绡催趁，馆娃宫女，要换舞时衣。
四张机，吚哑声里暗颦眉，回梭织朶垂莲子。盘花易绾，愁心难整，脉脉乱如丝。
五张机，横纹织就沈郎诗，中心一句无人会。不言愁恨，不言憔悴，只恁寄相思。
六张机，行行都是耍花儿，花间更有双蝴蝶。停梭一向，闲窗影里，独自看多时。
七张机，鸳鸯织就又迟疑，只恐被人轻裁剪。分飞两处，一场离恨，何计再相随。
八张机，回纹知是阿谁诗，织成一片凄凉意。行行读遍，厌厌无语，不忍更寻思。
九张机，双花双叶又双枝，薄情自古多离别。从头到底，将心萦系，穿过一条丝。
●董颕
道宫薄媚《西子词》
排遍第八
怒潮卷雪，巍岫布云，越襟吴带如斯。有客经游，月伴风随，值盛世，观此江山美。合放怀，何事却兴悲？不为回头，旧谷天涯；为想前君事，越王嫁祸献西施，吴即中深机。
阖庐死，有遗誓，勾践必诛夷。吴未干戈出境，仓卒越兵，投怒夫差，鼎沸鲸鲵。越遭勍敌，可怜无计脱重围。归路茫然，城郭丘墟，飘泊稽山里。旅魂暗逐战尘飞，天日惨无辉。
排遍第九
自念平生，英气凌云，凛然万里宣威。那知此际，熊虎涂穷，来伴麋鹿卑栖。既甘臣妾犹不许，何为计？争若都燔宝器，尽诛吾妻子，径将死战决雌雄，天意恐怜之。
偶闻太宰正擅权，贪赂市恩私。因将宝玩献诚，虽脱霜戈，石室囚系。忧嗟又经时，恨不如巢燕自由归。残月朦胧，寒雨萧萧，有血都成泪。备尝险厄返邦畿，寃愤刻肝脾。
第十攧
种陈谋，谓吴兵正炽，越勇难施。破吴策，惟妖姬。有倾城妙丽，名称西子，岁方笄。算夫差惑此，须致颠危。范蠡微行，珠贝为香饵，苧萝不钓钓深闺，吞饵果殊资。
素肌纤弱，不胜罗绮。鸾镜畔，粉面淡匀，梨花一朵琼壶里。嫣然意态娇春，寸眸剪水，斜鬟松翠，人无双宜。名动君王绣履，容易来登玉陛。
入破第一
窣湘裙，揺汉佩，歩歩香风起。敛双蛾，论时事，兰心巧会君意。殊珍异宝，犹自朝臣未与。妾何人、被此隆恩，虽令効死，奉严旨。
隐约龙姿欣悦，重把甘言说。辞俊雅，质娉婷，天教汝、众美兼备。闻吴重色，凭汝和亲，应为靖边陲。将别金门，俄挥粉泪，靓妆洗。
第二虚催
飞云驶，香车故国难回睇。芳心渐揺，迤逦吴都繁丽。忠臣子胥，预知道，为邦崇谏言先启。愿勿容其至，周亡褒姒，商倾妲已。
吴王却嫌胥逆耳，才经眼、便深恩爱。东风暗绽娇蕊，彩鸾翻妬伊。得取次、于飞共戏。金屋看承，它宫尽废。
第三衮遍
华宴夕，灯揺醉；粉菡萏，笼蟾桂。扬翠袖，含风舞；轻妙处，惊鸿态。分明是，瑶台琼榭、阆苑蓬壶景，尽移此地。花绕仙歩，莺随管吹。
宝帐煖留春，百和馥郁融鸳被。银漏永，楚云浓，三竿日、犹褪霞衣。宿酲轻腕，嗅宫花，双带系。合同心时，波下比目，深怜到底。
第四催拍
耳盈丝竹，眼揺珠翠；迷乐事，宫闱内。争知，渐国势陵夷，奸臣献佞，转恣奢淫，天谴岁屡饥。从此，万姓离心解体。
越遣使，阴窥虚实。蚤夜营边备，兵未动，子胥存。虽堪伐，尚畏忠义，斯人既戮。又且严兵卷土，赴黄池观釁，种蠡方云可矣。
第五衮遍
机有神，征鼙一鼓，万马襟禁地。庭喋血，诛留守；怜屈服，敛兵还，危如此。当除祸本，重结人心，争奈竟荒迷。战骨方埋，灵旗又指。
势连败，柔荑携泣，不忍相抛弃。身在兮心先死，宵奔兮兵巳前围。谋穷计尽，唳鹤啼猿，闻处分外悲。丹穴纵近，谁容再归。
第六歇拍
哀诚屡吐，甬东分赐。垂暮日，置荒隅。心知愧，宝锷红委。鸾存凤去，辜负恩怜，情不似虞姬。尚望论功，荣还故里。
降令曰，吴亡赦汝，越与吴何异？吴正怨，越方疑，纵公论、合去妖类。娥眉宛转，竟殒鲛绡，香骨委尘泥。渺渺姑苏，芜荒鹿戏。
第七煞衮
王公子，青春更才美，风流慕连理。耶溪一日，悠悠回首凝思。云鬟烟鬓，玉珮霞裾，依约露妍姿。送目惊喜，俄延玉趾。
同仙骑，洞府归；去帘栊，窈窕戏鱼水。正一点犀通，遽别恨何已？媚魄千载，教人属意，况当时，金殿里。
〔集外注〕
《薄媚》是大曲的一种。所谓“大曲”，就是指唐宋时的大型歌舞曲，由同一宫调的若干支曲子组成。宋人王灼《碧鸡漫志》说：“凡大曲，有散序、靸、排遍、攧、正攧、入破、虚催、实催、衮遍、歇拍、杀衮，始成一曲，谓之大遍。”这是相当于一般大曲的结构而言。董颖的《薄媚》大曲，是由排遍第八、排遍第九、第十攧、入破第一、第二虚催、第三衮遍、第四催拍、第五衮遍、第六歇拍、第七煞衮等共十曲组成。《西子词》，歌咏的是我国春秋晚期吴越斗争中越王勾践利用美人西施复仇灭吴的历史故事。
●欧阳永叔(欧阳修)
蝶恋花
面旋落花风荡漾，柳重烟深，雪絮飞来往。雨后轻寒犹未放，春愁酒病成惆怅。
枕畔屏山围碧浪，翠袂华灯，夜夜空相向。寂寞起来褰绣幌，月明正在梨花上。
又
永日环堤乘彩舫，烟草萧疎，恰似晴江上。水浸碧天风皱浪，菱花荇蔓随双桨。
红粉佳人翻丽唱，惊起鸳鸯，两两飞相向。且把金樽倾美酿，休思徃事成惆怅。
又
帘幕东风寒料峭，雪里香梅，先报春来早。红蜡枝头双燕小，金刀剪彩呈纤巧。
旋暖金炉薫蕙藻，酒入横波，困不禁烦恼。绣被五更春睡好，罗帏不觉纱窗晓。
又
臈雪初消梅蕊绽，梅雪相和，喜鹊穿花转。睡起夕阳迷醉眼，新愁长向东风乱。
瘦觉玉肌罗带缓，红杏梢头，二月春犹浅。望极不来乡信断，音书纵有争如见。
又
海燕双来归画栋，帘影无风，花影频移动。半醉腾腾春睡重，绿鬟堆枕香云拥。
翠被双盘金缕凤，忆得前春，有个人人共。花里黄莺时一弄，日斜惊起相思梦。
又
帘幕风轻双语燕，午后醒来，柳絮飞撩乱。心事一春犹未见，红英落尽青苔院。
百尺朱楼闲倚遍，薄雨浓云，抵死遮人面。羌管不须吹别怨，无肠更为新声断。
又
南雁依稀回侧阵，雪霁墙阴，遍觉兰芽嫩。中夜梦余消酒困，罏香卷穗灯生晕。
急景流年都一瞬，往事前欢，未免萦方寸。腊后花期知渐近，东风已作寒梅信。
又
遥夜亭皋闲信歩，乍过清明，渐觉伤春暮。数点雨声风约住，朦胧淡月云来去。
桃李依稀香暗度，谁上鞦韆，笑里轻轻语。一寸相思千万绪，人间没个安排处。
又
庭院深深知几许，杨柳堆烟，帘幕无重数。玉勒彫鞍遊冶处，楼高不见章台路。
雨横风狂三月暮，门掩黄昏，无计留春住。泪眼问花花不语，乱红飞过鞦韆去。
又
六曲阑干偎碧树，杨柳风轻，展尽黄金缕。谁抱钿筝移玉柱，穿帘海燕双飞去。
满眼遊丝兼落絮，红杏开时，一霎清明雨。浓醉觉来莺乱语，惊残好梦无寻处。
又
越女采莲秋水畔，窄袖轻罗，暗露双金釧。照影摘花花似面，芳心只共丝争乱。
鸂鶒滩头风浪晩，雾重烟轻，不见来时伴。隐隐歌声归棹远，轻愁引着江南岸。
又
水浸秋天风皱浪，缥缈仙舟，只似秋天上。和露采莲愁一饷，看花却是啼妆样。
折得莲茎丝未放，莲断丝牵，特地成惆怅。归棹莫随花荡漾，江头有个人相望。
渔家傲
一泒潺湲流碧涨，新亭四面山相向。翠竹岭头明月上，迷俯仰，月轮正在泉中漾。
更待高秋天气爽，菊花香里开新酿。酒美宾嘉真胜赏，红粉唱，山深分外歌声响。
又
十月小春梅蕊绽，红炉画阁新妆遍。锦帐美人贪睡暖，羞起晩，玉壶一夜冰澌满。
楼上四垂帘不卷，天寒山色偏宜远。风急雁行吹字断，红日短，江天雪意云撩乱。
又
四纪才名天下重，三朝建厦为梁栋。定册功成身退勇，辞荣宠，归来白首笙歌拥。
顾我薄才无可用，君恩近许归田垅。今日一觞难得共，聊对捧，宫奴为我高歌送。
玉楼春
残春一夜狂风雨，断送红飞花落树。人心花意待留春，春色无情容易去。
高楼把酒愁独语，借问春归何所处。暮云空阔不知音，惟有绿杨芳草路。
又
洛阳正值芳菲节，秾艳清香相间发。游丝有意苦相萦，垂柳无端争赠别。
杏花红处青山缺，山畔行人山下歇。今宵谁肯远相随，惟有寂寥孤馆月。
又
蝶飞芳草花飞路，把酒已嗟春色暮。当时枝上落残花，今日水流何处去。
楼前独绕鸣蝉树，忆把芳条吹暖絮。红莲绿芰亦芳菲，不奈金风兼玉露。
又
春山敛黛低歌扇，暂解吴钩登祖宴。画楼钟动已魂销，何况马嘶芳草岸。
青门柳色随人远，望欲断时肠已断。洛城春色待君来，莫到落花飞似霰。
又
风迟日媚烟光好，绿树依依芳意早。年华容易即凋零，春色只宜长恨少。
池塘隐隐惊雷晓，柳眼未开梅萼小。樽前贪爱物华新，不道物新人渐老。
又
上林后亭
西亭饮散清歌阕，花外迟迟宫漏发。涂金烛引紫骝嘶，柳曲西头归路别。
佳晨只恐幽期阔，密赠殷勤衣上结。翠屏魂梦莫相寻，禁断六街清夜月。
又
红条约束琼肌穏，拍碎香檀催急衮。陇头呜咽水声繁，叶下间关莺语近。
美人才子传芳信，明月清风伤别恨。未知何处有知音，常为此情留此恨。
又
檀槽碎响金丝拨，露湿浔阳江上月。不知商妇为谁愁，一曲行人留夜发。
画堂花月新声别，红蕊调长弹未彻。暗将深意祝胶弦，唯愿丝丝无断绝。
朝中措
平山栏槛倚晴空，山色有无中。手种堂前垂柳，别来几度春风。
文章太守，挥毫万字，一饮千钟。行乐直须年少，樽前看取衰翁。
南歌子
（草堂云僧仲殊作）
凤髻金泥带，龙纹玉掌梳。走来窗下笑相扶，爱道画眉深浅入时无。
弄笔偎人久，描花试手初。等闲妨了绣工夫，笑问双鸳鸯字怎生书？
御街行
夭非华艳轻非雾,来夜半,天明去。来如春梦不多时，去似朝云何处？乳鸡酒燕，落星沉月，紞紞城头鼓。
参差渐辨西池树，朱阁斜欹户。绿苔深径少人行，苔上屐痕无数。遗香余粉，剩衾闲枕，聊把多情赋桃源忆故人
梅梢弄粉香犹嫩，欲寄江南春信。别后寸肠萦损，说与伊争穏。
小炉独守寒灰烬，忍泪无言画尽。眉上万重新恨，竟日无人问。
临江仙
草堂
柳外轻雷池上雨，雨声滴碎荷声。小楼西角断虹明，阑干倚处，待得月华生。
燕子飞来窥画栋，玉钩垂下帘旌。凉波不动簟纹平，水精双枕，旁有堕钗横。
圣无忧
世路风波险，十年一别须臾。人生聚散常如此，相见且欢娱。
好酒能消光景，春风不染髭鬚。为公一醉花前倒，红袖莫来扶。
浪淘沙
草堂
把酒祝东风，且共从容，垂杨紫陌洛城东。总是当时携手处，遊遍芳丛。
聚散苦匆匆，此恨无穷，今年花胜去年红。可惜明年花更好，知与谁同。
又
花外倒金翘，饮散无憀，柔桑蔽日柳遮条。此地年时曾一醉，还是春朝。
今日举轻桡，帆影飘飘，长亭回首短亭遥。过尽长亭人更远，特地魂消。
又
五岭麦秋寒，荔子初丹，绛纱嚢里水晶丸。可惜天教生处远，不近长安。
往事忆开元，妃子偏怜，一从魂散马嵬关。只有红尘无驿使，满眼骊山。
又
万恨苦绵绵，旧约前欢，桃花溪畔柳阴间。几度日高春睡重，绣户深关。
楼外夕阳闲，独自凭阑，一重水隔一重山。水阔山高人不见，有泪无言。
又
今日北池遊，漾漾轻舟，波光敛滟柳条柔。如此春来春又去，白了人头。
好妓好歌喉，不醉难休，劝君满满酌金瓯。纵使花时常病酒，也是风流。
定风波
把酒花前欲问佗，对花何吝醉颜酏。春到几人能烂赏，何况无情风雨等闲多。
艳树香丛都几许，朝暮惜红愁粉奈情何。好是金舩浮玉浪，相向十分深送一声歌。
又
把酒花前欲问伊，忍嫌金盏负春时。红日不能旬日看，宜算须知开谢只相随。
蝶去蝶来犹解恋，难见回头还是度年期。莫候饮阑花已尽，方信无人堪与补残枝。
又
把酒花前欲问公，对花何事诉金钟。为问去年春甚处，虚度莺声撩乱一场空。
今岁春来须爱惜，难得须知花面不长红。待得酒醒君不见，千片不随流水即随风。
又
把酒花前欲问君，世间何计可留春。纵使青春留得住，虚语无情花对有情人。
任是好花须落去，今古红颜能得几时新。暗想浮生何事好，唯有清歌一曲倒金樽。
又
过尽韶光不可添，小楼红日下层檐。春睡觉来情绪恶，寂寞杨花撩乱拂珠帘。
早是闲愁依旧在，无奈那堪更被宿酲兼。把酒送春惆怅甚，长恁年年三月病厌厌。
蓦山溪
新正初破，三五银蟾满。纤手染香罗，剪红莲、满山开遍。楼台上下，歌管咽春风；驾香轮，停宝马，只待金乌晩。
帝城今夜，罗绮谁为伴。应卜子姑神，问归期、相思望断。天涯情绪，对酒且开颜；春宵短，春寒浅，莫待金杯暖。
浣溪沙
灯烬垂花月似霜，薄帘映月两交光，酒醺红粉自生香。
双手舞余拖翠袖，一声歌过釂金觞，休回娇眼断人肠。
又
堤上遊人逐画船，拍堤春水四垂天，绿杨楼外出鞦韆。
白发戴花君莫笑，六么催拍盏频传，人生何处似樽前。
又
翠袖娇鬟舞石州，两行红粉一时羞，新声难逐管弦愁。
白发主人年未老，清时贤相望偏优，一樽风月为公留。
又
湖上朱桥响画轮，溶溶春水浸春云，碧琉璃滑尽无尘。
当路遊丝萦醉客，隔花啼鸟唤行人，日斜归去奈何春。
又
红粉佳人白玉杯，木兰舩穏棹歌催，绿荷风里笑声来。
细雨轻烟笼草树，斜桥曲水绕楼台，夕阳高处画屏开。
又
云曳香绵彩柱高，绛旗风飐出花梢，一梭红带往来抛。
束素美人羞不打，却嫌裙慢褪纤腰，日斜深院影空揺。
又
叶底青青杏子垂，枝头薄薄柳绵飞，日高深院晚莺啼。
堪恨风流成薄倖，断无消息道归期，托腮无语翠眉低。
又
青杏园林煮酒香，佳人初著薄罗裳，柳丝揺曳燕飞忙。
乍雨乍晴花自落，闲愁闲闷日偏长，为谁消瘦损容光。
又
十载相逢酒一巵，故人才见便开眉，老来遊旧更同谁。
浮世歌欢真易失，宦途离合信难期，樽前莫惜醉如泥。
木兰花
西湖南北烟波阔，风里丝篁声韵咽。舞余裙带绿双垂，酒入香腮红一抹。
杯深不觉瑠璃滑，贪看六么花十八。明朝车马各西东，惆怅画桥风与月。
又
两翁相遇逢佳节，正值柳绵飞似雪。便须豪饮敌青春，莫对新花羞白发。
人生聚散如弦管，老去风情尤惜别。大家金盏倒垂帘，一任西楼低晓月。
又
常忆洛阳风景媚，烟暖风和添酒味。莺啼宴席似留人，花出墙头如有意。
别来巳隔千山翠，望断危楼斜日坠。关心只为牡丹红，一片春愁来梦里。
又
燕鸿过后春归去，细算浮生千万绪。来如春梦几多时，去似朝云无觅处。
闻琴解佩神仙侣，挽断罗衣留不住。劝君莫作独醒人，烂醉花间应有数。
又
池塘水绿春微煖，记得玉真初见面。从头歌韵响铮鏦，入破舞腰红乱旋。
玉钩帘下香阶畔，醉后不知红日晚。当时共我赏花人，检点如今无一半。
又
别后不知君远近，触目凄凉多少闷。渐行渐远渐无书，水阔鱼沉何处问。
夜深风竹敲秋韵，万叶千声皆是恨。故欹单枕梦中寻，梦又不成灯又烬。
采桑子
昔者王子猷之爱竹，造门不问于主人。陶渊明之卧舆，遇酒便留于道上。况西湖之胜，槩擅东颕之佳名。虽美景良辰，固多于高会；而清风明月，幸属于闲人。并遊或结于良朋，乘兴有时而独往。鸣蛙暂听，安问属官而属私；曲水临流，自可一觞而一咏。至欢然而会意，亦傍若于无人。乃知偶来，常胜于特来。前言可信，所有虽非于已有，其得已多。因翻旧阕之辞，写以新声之调。敢陈薄伎，聊佐清欢。
一
轻舟短棹西湖好，绿水逶迤，芳草长堤，隐隐笙歌处处随。
无风水面琉璃滑，不觉船移，微动涟漪，惊起沙禽掠岸飞。
二
春深雨过西湖好，百卉争妍，蝶乱蜂喧，晴日催花暖欲然。
兰桡画舸悠悠去，疑是神仙，返照波间，水阔风高飏管弦。
三
画船载酒西湖好，急管繁弦，玉盏催传，穏泛平波任醉眠。
行云却在行舟下，空水澄鲜，俯仰流连，疑是湖中别有天。
四
群芳过后西湖好，狼藉残红，飞絮濛濛，垂柳栏干尽是风。
笙歌散尽遊人去，始觉春空，垂下帘栊，双燕归来细雨中。
五
何人解赏西湖好，佳景多时，飞盖相追，贪向花间醉玉巵。
谁知闲凭阑干处，芳草斜晖，水远烟微，一点沧洲白鹭飞。
六
清明上己西湖好，满目繁华，争道谁家，绿柳朱轮走钿车。
遊人日暮相将去，醒醉喧哗，路转堤斜，直到城头总是花。
七
荷花开后西湖好，载酒来时，不用旌旗，前后红幢绿盖随。
画舩撑入花深处，香泛金巵，烟雨微微，一片笙歌醉里归。
八
天容水色西湖好，云物俱鲜，鸥鹭闲眠，应惯寻常听管弦。
风清月白偏宜夜，一片琼田，谁羡骖鸾，人在舟中便是仙。
九
残霞夕照西湖好，花坞苹汀，十顷波平，野岸无人舟自横。
西南月上浮云散，轩槛凉生，莲芰香清，水面风来酒面醒。
十
平生为爱西湖好，来拥朱轮，富贵浮云，俯仰流年二十春。
归来恰似辽东鹤，城郭人民，触目皆新，谁识当年旧主人。
十一
画楼钟动君休唱，往事无踪，聚散匆匆，今日欢娱几客同。
去年绿鬓今年白，不觉衰容，明月清风，把酒何人忆谢公。
归自谣
何处笛，深夜梦回情脉脉，竹风檐雨寒窗隔。
离人几岁无消息，今头白，不眠特地重相忆。
又
春艳艳，江上晩山三四点，柳丝如剪花如染。
香闺寂寂门半掩，愁眉敛，泪珠滴破胭脂脸。
长相思
蘋满溪，柳绕堤，相送行人溪水西，回时陇月低。
烟霏霏，风凄凄，重倚朱门听马嘶，寒鸥相对飞。
又
深画眉，浅画眉，蝉鬓鬅鬙云满衣，阳台行雨回。
巫山高，巫山低，暮雨萧萧郎不归，空房独守时。
又
花似伊，柳似伊，花柳青春人别离，低头双泪垂。
长江东，长江西，两岸鸳鸯两处飞，相逢知几时？
又
深花枝，浅花枝，深浅花枝相并时，花枝难似伊。
玉如肌，柳如眉，爱著鹅黄金缕衣，啼妆更为谁。
诉衷情（眉意）
清晨帘幕卷轻霜，呵手试梅妆。都缘自有离恨故，画作远山长。
思往事，惜流芳，易成伤。拟歌先敛，欲笑还颦，最断人肠！
踏沙行
候馆梅残，溪桥柳细，草薫风暖揺征辔。离愁渐远渐无穷，迢迢不断如春水。
寸寸柔肠，盈盈粉泪，楼高莫近危阑倚。平芜尽处是春山，行人更在春山外。
望江南
江南蝶，斜日一双双。身似何郎全傅粉，心如韩寿爱偷香。天赋与轻狂。
微雨后，薄翅腻烟光。才伴遊蜂来小院，又随飞絮过东墙。长是为花忙。
减字木兰花
留春不住，燕老莺慵无觅处，说似残春一老，应无却少人
风和月好，办得黄金须买笑，爱惜芳时，莫待无花空折枝。
生查子
去年元夜时，花市灯如昼。月到柳梢头，人约黄昏后。
今年元夜时，月与灯依旧。不见去年人，涙满春衫袖。
又
含羞整翠鬟，得意频相顾。雁柱十三弦，一一春莺语。
娇云容易飞，梦断知何处。深院锁黄昏，阵阵芭蕉雨。
瑞鹧鸪
楚王台上一神仙，眼色相看意已传。见了又休还似梦，坐来虽近远如天。
陇禽有恨犹能说，江月无情也解圆。更被春风送惆怅，落花飞絮两翩翩。
伤情远
关河愁思望处满，渐素秋向晚。雁过南云，行人回泪眼。
双鸾衾裯悔展，夜又永，枕孤人远。梦未成归，梅花闻塞管。
阮郎归
东风临水日衔山，春来长是闲。落花狼藉酒阑珊，笙歌醉梦间。
春睡觉，晩妆残，无人整翠镮。留连光景惜朱颜，黄昏独倚阑。
又
南园春早踏青时，风和闻马嘶。青梅如豆柳如眉，日长蝴蝶飞。
花露重，草烟低，人家帘幕垂。鞦韆慵困解罗衣，画梁双燕栖。
又
角声吹断陇梅枝，孤窗月影低。塞鸿无限欲惊飞，城乌休夜啼。
寻断梦，掩深闺，行人去路迷。门前杨柳绿阴，齐何时闻马嘶。
●王介甫(王安石)
桂枝香
登临送目,正故国晩秋,天气初肃。千里澄江似练，翠峰如簇。归帆去棹残阳里，背西风、酒旗斜矗。彩舟云淡，星河鹭起，画图难足。
念往昔、繁华竞逐，叹门外楼头，悲恨相续。千古凭高，对此谩嗟荣辱。六朝旧事随流水，但寒烟芳草凝绿。至今商女，时时犹唱，后庭遗曲。
渔家傲
灯火已收正月半，山南山北花撩乱。闻说游亭新水漫，骑款段，穿云入坞寻幽伴。
却拂僧床褰素幔，千岩万壑春风满。一弄松声悲急管，惊梦断，西窗看月犹嫌短。
又
平岸小桥千嶂抱，柔蓝一水萦花草。茅屋数间窗窈窕，尘不到，时时自有春风扫。
午枕觉来闻语鸟，欹眠似听朝鸡早。忽忆故人今总老，贪梦好，茫然忘了邯郸道。
雨霖铃
孜孜矻矻，向无明里，强作窠窟。浮名浮利何济？堪留恋处，轮迴仓卒。幸有明空妙觉，可弹指超出。缘底事、抛了全潮，认一浮沤作瀛渤。
本源自性天真佛，只些些、妄想中埋没。贪他眼花阳艳，谁信他、本来无物，一旦茫然，终被阎罗老子相屈，便纵有、千种机筹，怎免伊唐突。
千秋岁引
别馆寒砧，孤城画角，一派秋声入廖廓。东归燕从海上去，南来雁向沙头落。楚台风，庾楼月，宛如昨。
无奈被些名利缚，无奈被他情担阁。可惜风流总闲却。当初谩留华表语，而今误我秦楼约。梦阑时，酒醒后，思量着。
菩萨蛮
数家茅屋闲临水，轻衫短帽垂杨里。今日是何朝，看予度石桥。
梢梢新月偃，午醉醒来晩。何物最关情，黄鹂一两声。
清平乐
云垂平野，掩映竹篱茅舍。阒寂幽居实潇洒，是处绿娇红冶。
丈夫运用堂堂，且莫五角六张。若有一卮芳酒，逍遥自在无妨。
浣溪沙
百亩中庭半是苔，门前白道水萦迴。爱闲能有几人来。
小院回廊春寂寂，山桃溪杏两三栽。为谁零落为谁开。
诉衷情五首
和俞秀老鹤词
其一
常时黄色见眉间，松桂我同攀。每言天上辛苦，不肯饵金丹。
怜水静，爱云闲，便忘还。高歌一曲，岩谷迤逦，宛似商山。
其二
练巾藜杖白云间，有兴即跻攀。追思往昔如梦，华毂也曾丹。
尘自扰，性长闲，更无还。达如周召，穷似丘轲，只个山山。
其三
芒然不肯住林间，有处即追攀。将他死语图度，怎得离真丹。
浆水价，匹如闲，也须还。何如直截，踢倒军持，赢取沩山。
其四
营巢燕子逞翱翔，微志在雕梁。碧云举翮千里，其奈有鸾皇。
临济处，德山行，果承当。自时降在，一切天魔，扫地焚香。
其五
莫言普化只颠狂，真解作津梁。蓦然打个筋斗，直跳过羲皇。
临济处，德山行，果承当。将他建立，认作心诚，也是寻香。
南乡子
嗟见世间人，但有纤毫即是尘。不住旧时无相貌，沉沦，只为从来认识神。
作么有疏亲，我自降魔转法轮。不是摄心除妄想，求真，行化空身即法身。
又
自古帝王州，郁郁葱葱佳气浮。四百年来如一梦，堪愁，晋代衣冠成古丘。
绕水恣行遊，上尽层城更上楼。往事悠悠君莫问，回头，槛外长江空自流。
浪淘沙
伊吕两衰翁，历遍穷通，一为钓叟一耕佣。若使当时身不遇，老了英雄。
汤武偶相逢，风虎云龙，兴王只在笑谈中。直至如今千载后，谁与争功。
甘露歌
折得一枝香在手，人间应未有。疑是经春雪未消，今日是何朝。
尽日含毫难比兴，都无色可并。万里晴天何处来，真是屑琼瑰。
天寒日暮山谷里，的砾愁成水。地上渐多枝上稀，唯有故人知。
●晁无咎(晁补之)
永遇乐
东皋寓居
松菊堂深,芰荷池小,长夏清暑。燕引雏还，鸠呼妇往，人静郊原趣。麦天已过，薄衣轻扇，试起绕园徐歩。听衡宇、欣欣童稚，共说夜来初雨。
苍苔径里，紫葳枝上，数点幽花垂露。东里催锄，西邻助饷，相戒清晨去。斜川归兴，翛然满目，回首帝乡何处？只愁恐、轻鞍犯夜，覇陵旧路。
江神子
集句惜春
双鸳池沼水融融，桂堂东，又春风。今日看花，花胜去年红。把酒问花花不语，携手处，遍芳丛。
留春且住莫匆匆，秉金笼，夜寒浓。沈醉插花，走马月明中。待得醒时君不见，不随水，即随风。
盐角儿
亳社观梅
开时似雪，谢时似雪，花中奇绝。香非在蕊，香非在萼，骨中香彻。
占溪风，留溪月，堪羞损、山桃如血。直饶更、疏疏淡淡，终有一般情别。
千秋岁
次韵吊高邮秦少游
江头苑外，常记同朝退。飞骑轧，鸣珂碎。齐讴云绕扇，赵舞风回带。岩鼓断，杯盘藉草犹相对。
洒涕谁能会，醉卧藤阴盖。人已去，词空在。兔园高宴悄，虎观英游改。重感慨，惊涛自卷珠沈海。
忆少年
别历下
无穷官柳，无情画舸，无根行客。南山尚相送，只高城人隔。
罨画园林溪绀碧，算重来、尽成陈迹。刘郎鬓如此，况桃花颜色。
临江仙
身外闲愁空满眼，就中欢事常稀。明年应赋送君诗。试从今夜数，相会几多时。
浅酒欲邀谁共劝，深情惟有君知。东溪春近好同归。柳垂江上影，梅谢雪中枝。
水龙吟
别吴兴至松江作
水晶宫绕千家，卞山倒影双溪里。白蘋洲渚，诗成春晚，当年此地。行遍瑶台，弄英携手，月婵娟际。算多情小杜，风流未睹，空肠断、枝间子。
一似君恩赐与，贺家湖、千峰凝翠。黄粱未熟，红旌已远，南柯旧事。常恐重来，夜阑相对，也疑非是。向松陵回首，平芜尽处，在青山外。
行香子
夏日即事
前岁栽桃，今岁成蹊。更黄鹂、久住相知。微行清露，细履斜晖。对林中侣，闲中我，醉中谁。
何妨到老，常闲常醉，任功名、生事俱非。衰颜难强，拙语多迟。但酒同行，月同坐，影同嬉。
摸鱼儿
东皋寓居
买陂塘、旋栽杨柳，依稀淮岸江浦。东皋嘉雨新痕涨，沙觜鹭来鸥聚。堪爱处最好是、一川夜月光流渚。无人独舞。任翠幄张天，柔茵藉地，酒尽未能去。
青绫被，莫忆金闺故步。儒冠曾把身误。弓刀千骑成何事，荒了邵平瓜圃。君试觑，满青镜、星星鬓影今如许。功名浪语。便似得班超，封侯万里，归计恐迟暮。
尉迟杯
亳社作惜花
去年时，正愁绝、过却红杏飞。沈吟杏子青时，追悔负好花枝。今年又春到，傍小阑、日日数花期。花有信、人却无凭，故教芳意迟迟。
及至待得融怡，未攀条拈蕊，已叹春归。怎得春如天不老，更教花与月相随。都将命、拚与酬花，似岘山、落日客犹迷。尽归路、拍手拦街，笑人沈醉如泥。
凤凰台上忆吹箫
自金乡之济至羊山迎次膺
千里相思，况无百里，何妨暮往朝还。又正是、梅初淡伫，禽未绵蛮。陌上相逢缓辔，风细细、云日斑斑。新晴好，得意未妨，行尽青山。
应携后房小妓，来为我，盈盈对舞花间。便拚却、松醪翠满，蜜炬红残。须信轻鞍射虎，清世里、曾有人闲。都休说，帘外夜久春寒。
紫玉箫
过尧民金部四叔位见韩相家姬轻盈所留题
罗绮丛中，笙歌筵里，眼狂初认轻盈。无花解比，似一钩新月，云际初生。算不虚得，都占与、第一佳名。轻归去，那知有人，别后牵情。
襄王自是春梦，休谩说东墙，事更难凭。谁教慕宋，要题诗、曾倚宝柱低声。似瑶台晓，空暗想、众里飞琼。余香冷、犹在小窗，一到魂惊。
水龙吟
次韵林圣予惜春
问春何苦匆匆，带风伴雨如驰骤。幽葩细萼，小园低槛，壅培未就。吹尽繁红，占春长久，不如垂柳。算春长不老，人愁春老，愁只是、人间有。
春恨十常八九。忍轻辜、芳醪经口。那知自是，桃花结子，不因春瘦。世上功名，老来风味，春归时候。最多情，犹有樽前青眼，相逢依旧。
注：“最多情，犹有樽前青眼，相逢依旧。”另作“纵樽前痛饮，狂歌似旧，情难依旧。”概为作者对前期之句后作弥改，而收录者不一也。
望海潮
扬州芍药会
人间花老，天涯春去，扬州别有风光。红药万株，佳名千种，夭娆浩态真香，尊贵御衣黄。未便教西洛，独占花王。困倚阑干，汉宫谁敢妬新妆。
年年高会维扬，看家夸绝艳，人诧奇芳。结蕊当屏，联葩就幄，红遮绿绕华堂，花面映交相。更秉烛观时，幽意难忘。罢酒风亭，梦魂惊恐在仙乡。
【注】《晁补之词集》中此首个别字句有别，概为作者曾有弥改，而收录者不一也。附下参考：
望海潮
扬州芍药会作
人间花老，天涯春去，扬州别是风光。红药万株，佳名千种，天然浩态狂香，尊贵御衣黄。未便教西洛，独占花王。困倚东风，汉宫谁敢斗新妆。
年年高会维阳。看家夸绝艳，人诧奇芳。结蕊当屏，联葩就幄，红遮绿绕华堂，花面映交相。更秉菅观洧，幽意难忘。罢酒风亭，梦魂惊恐在仙乡。
八声甘州
追和东坡钱塘作(另作“扬州次韵和东坡
谓东坡、未老赋归来，天未遣公归。向西湖两处、秋波一种，飞霭澄辉。又拥竹西歌吹，僧老木兰非。一笑千秋事，浮世危机。
莫倚平山栏槛，是醉翁饮处，江雨霏霏。送孤鸿相接，今古眼中稀。念平生、相从江海，任飘蓬、不遣此心违。登临事，更何须惜，吹帽淋衣。
八声甘州
历下立春
谓东风、定是海东来，海上最春先。乍微阳破腊，梅心已省，柳意都还。雪后南山耸翠，平野欲生烟。记得相逢日，如上林边。
莫叹春光易老，算今年春老，还有明年。叹人生难得，常好是朱颜。有随轩、金钗十二，为醉娇、一曲踏珠筵。功名事，算何如此，花下尊前。
满江红
赴玉山之谪，与诸父泛舟大泽，分题为别
莫话南征，船头转、三千余里。未叹此、浮生飘荡，但伤佳会。满眼青山芳草外，半篙碧水斜阳里。问此中、何处芰荷深，渔人指。
清时事，覉游意；尽付与，狂歌醉。有多才南阮，自为知己。不似朱公江海去，未成陶令田园计。便楚乡风物胜吾乡，何人对。
满江红
次韵吊汶阳李诚之待制(另作“次韵李
华鬓春风，长歌罢、伤今感昨。春正好、瑶墀已叹，侍臣冥寞。牙帐尘昏余剑戟，翠帷月冷虚弦索。记往岁、龙坂误曾登，今飘泊。
贤人命，从来薄；流水意，知谁托。绕南枝身似，未眠飞鹊。射虎山边寻旧迹，骑鲸海上追前约。便江湖与世永相忘，还堪乐。
惜分飞
别吴作(另作“湖州作”)
山水光中清无暑，是我消魂别处。只有多情雨，会人深意留人住。
不见梅花来已暮，未见荷花又去。图画他年觑，断肠千古苕溪路。
惜分飞
代别
消暑楼前双溪市，尽住水晶宫里。人共荷花丽，更无一点尘埃气。
不会史君匆匆至，又作匆匆去计。谁解连红袂，大家都把兰舟系。
【注】“谁解连红袂，大家都把兰舟系”句，曾作“莫放樯竿起，大家都把罗巾系”。概为作者本人后期改动。
临江仙
和韩求仁南都送别(另作“用韵和韩求仁南都留别”)
曾唱牡丹留客饮，明年何处相逢。忽惊鹊起落梧桐。绿荷应恨，回首背西风。
莫叹今宵身是客，一樽未晓犹同。此身应似去来鸿。江湖归梦，依约橹声中。
【注】《晁补之词集》此首字句有别，附原二首如下：
临江仙·用韵和韩求仁南都留别(二首)
其一
曾唱牡丹留客饮，明年何处相逢。忽惊鹊起落悟桐。绿荷多少恨，回首背西风。
莫叹今宵身是客，一尊未晓犹同。此身应以去来鸿。江湖春水阔，归梦故园中。
其二
常记河阳花县里，恰如饭颗山逢。春城何处满丝桐。纶巾并羽扇，君有古人风。
重向梁王台畔见，黄花绿酒谁同。新诗别后寄南鸿。回头思照碧，人在白云中。
临江仙
十岁儿曹同砚席，华裾织翠如葱。一生心事醉吟中。相逢俱白首，无语对西风。
莫道樽前情调减，衰颜得酒能红。可怜此会意无穷。夜阑人总睡，独绕菊花丛。
浣溪沙
广陵被召留别
帐饮都门春浪惊，东飞身与白鸥轻，淮山一点眼初明。
谁使梦回兰芷国，却将春去凤凰城，樯乌风转不胜情。
木兰花
遐观楼
小楼新创堪临远，一带寒山都入眼。人间应未觉春归，楼上已先惊柳变。
风威自与微阳战，雪意不遮残臈换。少须文栋燕双回，来看东城花一片。
行香子
梅
雪里清香，月下疏枝。更无花、比并琼姿。一年一见，千绕千回。向未开时，愁花谢，恐花飞。
芳樽移就，幽葩折取，似玉人，携手同归。扬州应记，东合逢时。恨刘郎误，题诗句，怨桃溪。
洞仙歌
温园赏海棠
群芳老尽，海棠花时候。雨过寒轻好清昼。最妖饶一段，全是初开，云鬟小，涂粉施朱未就。
全开还自好，骀荡春余，百样宫罗斗繁绣。纵无语也，心应恨我来迟，恰柳絮、将春归后。醉犹倚柔柯，怯黄昏，这一点愁，须共花同瘦。
洞仙歌
梅
年年青眼，为江梅肠断，一句新诗思无限。向碧琼枝上，白玉葩中，春犹浅，一点龙香清远。
谁抛倾国艳，昨夜前村，却恐东皇未曾见。正红杏倚云时，自觉消香，惊何许，飘零千片。待冰雪丛中看奇姿，解一笑春妍，尽回仙苑。
【注】《晁补之词集》此首字句有别，概为作者后来斟酌之笔，而收录者不一。当以《晁补之词集》为终本。下附参照：
年年青眼，为江梅肠断，一句新诗思无限。向碧琼枝上，白玉葩中，春犹浅，一点龙香清远。
谁抛倾国艳，昨夜前村，都恐东皇未曾见。正倚墙红杏，芳意浓时，惊千片，何许飘零仙馆？待冰雪丛中看奇姿，乍一笑能回，上林冬暖。
洞仙歌
泗州中秋作
青烟幂处，碧海飞金镜。永夜闲阶卧桂影。露凉时、零乱多少寒螀，神京远，惟有蓝桥路近。
水晶帘不下,云母幈开,冷浸佳人淡脂粉。待都将、许多明，付与金尊，投晓共、流霞倾尽。更携取胡床上南楼，看玉做人间，素秋千顷。
原集注：此绝笔之词也。
●李元膺
洞仙歌
廉纤细雨，殢东风如困。萦断千丝为谁恨。向楚宫一梦，千古悲凉，无处问，愁到而今未尽。
分明都是泪,泣柳沾花,常与骚人伴孤闷。记当年、得意处，酒力方融，怯轻寒、玉炉香润。又岂识情怀苦难禁，对点滴檐声，夜寒灯晕。
洞仙歌
〔序曰〕一年春物，惟梅柳间意味最深。至莺花烂熳时，则春已衰迟，使人无复新意。予作洞仙歌，使探春者歌之，无后时之悔。
雪云散尽，放晓晴池院。杨柳于人便青眼。更风流多处，一点梅心，相映远，约略嚬轻笑浅。
一年春好处，不在浓芳，小艳疏香最娇软。到清明时候，百紫千红花正乱，已失春风一半。蚤占取韶光共追游，但莫管春寒，醉红自暖。
蓦山溪
送蔡之长(另作“送蔡元长”)
溪堂欢燕，惯捧玻璃盏。今日祖西城，更忍把、一杯重劝。别离情味，自古不堪秋；催泪雨，湿西风，肠共危弦断。
夕阳去路，五马旌旗乱。便是古都春，应醉恋、曲江池馆。须知别后，叠翠倚阑情；青嶂晚，碧云深，日近长安远。
【原词句中加注】“迭翠”：汶上楼名。
鹧鸪天
寂寞鞦韆两绣旗，日长花影转阶迟。燕惊午梦周遮语，蝶困春游落拓飞。
思往事，入颦眉，柳梢阴重又当时。薄情风絮难拘束，飞过东墙不肯归。
菩萨蛮
彩旗画柱清明后，花前姊妹争携手。先紧绣罗裙，轻衫束领巾。
琐绳金钏响，渐出花梢上。笑里问高低，盘云亸玉螭。
一落索
天上粉云如扫，放小楼清晓。古今何处想风流，最潇洒、龙山帽。
人似年华易老，且芳樽频倒。西风于我更多情，露金靥、篱边笑。
浣溪沙
咏掠髮
乞与安仁凉鬓霜，不须红线小机窗，剪刀疏下蜀罗长。
纤手捻残针缕细，金钗翻过齿痕香，同心小绾寄思量。
浣溪沙
饮散兰堂月未中，骅骝娇簇绛纱笼，玳簪促坐客从容。
已醉人间千日酒，赐来天上密云龙，蓬仙清兴欲乘风。
●张子野(张先)
天仙子
水调数声持酒听，午醉醒来愁未醒。送春春去几时回，临晚镜，伤流景，往事后期空记省。
沙上并禽池上暝，云破月来花弄影。重重帘幕密遮灯，风不定，人初静，明日落红应满径。
天仙子
别渝州
醉笑相逢能几度，为报江头春且住。主人今日是行人，红袖舞，清歌女，凭仗东风教点取。
三月柳枝柔似缕，落絮尽飞还恋树。有情宁不忆西园，莺解语，花无数，应讶使君何处去。
南乡子
中秋不见月
潮上水清浑，棹影轻于水底云。去意徘徊无奈泪，衣巾，犹有当时粉黛痕。
海近古城昏，暮角寒沙雁队分。今夜相思应看月，无人，露冷依前独掩门。
清平乐
眠
清歌逐酒，醉脸鲜霞透。樱小杏青寒食后，衣换缕金轻绣。
画堂新月朱扉，严城夜鼓声迟。细看玉人妆面，春工不在花枝。
燕春台
丽日千门,紫烟双阙,琼林又报春回。殿阁风微，当时去燕还来。五侯池馆频开。探芳菲、走马天街。重帘人语，辚辚车幰，远近轻雷。
雕觞霞滟，翠幕云飞。楚腰舞柳，宫面妆梅。金猊夜暖，罗衣暗裛香煤。洞府人归，放笙歌、灯火楼台。下蓬莱，犹有花上月，清影徘徊。
【注】题另作“宴春台慢”。
减字木兰花
垂螺近额，走上红裀初趁拍。只恐轻飞，拟倩游丝惹住伊。
文鸳绣履，去似杨花尘不起。舞彻伊州，头上宫花颤未休。
好事近
灯烛上山堂，香雾暖生寒夕。前夜雪清梅瘦，已不禁轻摘。
双歌声断宝杯空，妆光艳瑶席。相趁笑声归去，有随人月色。
醉落魄
云轻柳弱，内家髻要新梳掠，生香真色人难学。横管孤吹，月淡天垂幕。
朱唇浅破桃花萼，倚楼谁在阑干角，夜寒手冷罗衣薄。声入霜林，簌簌惊梅落。
【注】“内家髻子新梳掠”另作“内家髻要新梳掠”
千秋岁
数声鶗鴂，又报芳菲歇。惜春更把残红折。雨轻风色暴，梅子青时节。永丰柳，无人尽日飞花雪。
莫把幺弦拨，怨极弦能说。天不老，情难绝。心似双丝网，中有千千结。夜过也，东窗未白凝残月。
浣溪沙
楼倚春江百尺高，烟中还未见归桡，几时期信似江潮。
花片片飞风弄蝶，柳阴阴下水平桥，日长才过又今宵。
浣溪沙
轻屟来时不破尘，石榴花映石榴裙，有情应解忆青春。
夜短更难留远梦，日高何计学行云，树深莺过静无人。
【注】“有情应得撞腮春”另作“有情应解忆青春”。

[book_title]卷中
●周美成(周邦彦)
兰陵王
柳
柳阴直，烟里丝丝弄碧。隋堤上、曾见几番，拂水飘绵送行色。登临望故国，谁识，京华倦客？长亭路，年去岁来，应折柔条过千尺。
闲寻旧踪迹,又酒趁哀弦,灯照离席。梨花榆火催寒食。愁一箭风快，半篙波暖，回头迢递便数驿。望人在天北。
凄恻，恨堆积。渐别浦萦回，津堠岑寂。斜阳冉冉春无极。念月榭携手，露桥闻笛。沈思前事，似梦里，泪暗滴。
瑞龙吟
春景
章台路，还见褪粉梅梢，试花桃树。愔愔坊陌人家，定巢燕子，归来旧处。
黯凝伫，因念个人痴小，乍窥门户。侵晨浅约宫黄，障风映袖，盈盈笑语。
前度刘郎重到，访邻寻里，同时歌舞。唯有旧家秋娘，声价如故。吟笺赋笔，犹记燕台句。知谁伴、名园露饮，东城闲步，事与孤鸿去。探春尽是，伤离意绪，官柳低金缕。归骑晚、纤纤池塘飞雨。断肠院落，一帘风絮。
庆宫春
云接平冈，山围寒野，路长乍转孤城。衰柳啼鸦，惊风驱雁，动人一片秋声。倦途休驾，淡烟里，微茫见星。尘埃憔悴，生怕黄昏，离思牵萦。
华堂旧日逢迎。花艳参差，香雾飘零。弦管当头，惟他绝艺，夜深簧暖笙清。眼波传意，恨密约，匆匆未成。许多烦恼，只为当时，一饷留情。
【注】
“路长乍转孤城”另本作“路回渐转孤城”。
“惟他绝艺”另本作“偏怜娇凤”
风流子
新绿小池塘，风帘动、碎影舞斜阳。羡金屋去来，旧时巢燕,土花缭绕,前度梅墙。绣阁凤帏深几许，曾听得理丝簧。欲说又休，虑乖芳信，未歌先咽，愁近清觞。
遥知新妆了，开朱户，应自待月西厢。最苦梦魂，今宵不到伊行。问甚时说与，佳音密耗，寄将秦镜，偷换韩香。天便教人，霎时厮见何妨。
满庭芳
风老莺雏，雨肥梅子，午阴槐影清圆。地卑山近，衣润费炉烟。人去乌鸢自乐，小桥外、新绿溅溅。凭栏久，黄芦芳竹，拟泛九江船。
年年，如社燕，飘零瀚海，来寄修椽。且莫思身外，长近樽前。憔悴江南倦客，不堪听、急管危弦。歌筵畔，先安簟枕，容我醉时眠。
【注】“槐影”另作“嘉树”；“人去”另作“人静”；“芳竹”作“苦竹”。
尾犯
梅花
粉墙低，梅花照眼，依然旧风味。露痕轻缀，凝净洗铅华，无限清丽。去年胜赏曾孤倚，冰盘同宴喜。更可惜，雪中高士，香篝熏素被。
今年对花最匆匆,相逢似有恨,依依愁悴。吟望久，青苔上、旋看飞坠。相将见、脆圆荐酒，人正在、空江烟浪里。但梦想、一枝潇洒，黄昏斜照水。
【注】题另作“花犯”。
隔浦莲
新篁摇动翠葆,曲径通深窈。夏果收新脆，金丸落，惊飞鸟,浓霭迷岸草。蛙声闹，骤雨鸣池沼。
水亭小，浮萍破处，檐花帘影颠倒。纶巾羽扇，困卧北窗清晓，屏里吴山梦自到。惊觉，依然身在江表。
定风波
美情
莫倚能歌敛黛眉，此歌能有几人知。他日相逢花月底，重理，好声须记得来时。
苦恨城头更漏永，无情岂解惜分飞。休诉金尊推玉臂，从醉，明朝有酒遣谁持。
少年游
并刀如水，吴盐胜雪，纤指破新橙。锦幄初温，兽烟不断，相对坐调笙。
低声问向谁边宿，城上已三更。马滑霜浓，不如休去，直是少人行。
秋蕊香令
乳鸭池塘水暖，风紧柳花迎面。午妆粉指印窗眼，曲里长眉翠浅。
问知社日停针线，探新燕。宝钗落枕春梦远，帘影参差满院。
意难忘
美咏，杂赋
衣染莺黄。爱停歌驻拍，劝酒持觞。低鬟蝉影动，私语口脂香。檐露滴，竹风凉，拚剧饮淋浪。夜渐深，笼灯就月，子细端相。
知音见说无双。解移宫换羽，未怕周郎。长颦知有恨，贪耍不成妆。些个事，恼人肠，试说与何妨？又恐伊、寻消问息，瘦减容光。
点绛唇
伤感
辽鹤归来，故乡多少伤心地。寸书不寄，鱼浪空千里。
凭仗桃根，说与凄凉意。愁无际！旧时衣袂，犹有东门泪。
风流子
秋怨，秋景
枫林凋晚叶，关河迥，楚客惨将归。望一川暝霭，雁声哀怨；半规凉月，人影参差。酒醒后，泪花销凤蜡，风幕卷金泥。砧杵韵高，唤回残梦,绮罗香减,牵起余悲。
亭皋分襟地，难拚处、偏是掩面牵衣。何况怨怀长结，重见无期。想寄恨书中，银钩空满，断肠声里，玉筋还垂。多少暗愁密意，唯有天知。
齐天乐
秋思
绿芜凋尽台城路，殊乡又逢秋晚。暮雨生寒，鸣蛩劝织，深阁时闻裁剪。云窗静掩，叹重拂罗裀，顿疏花簟。尚有綀囊，露萤清夜照书卷。
荆江留滞最久，故人相望处，离思何限。渭水西风，长安乱叶，空忆诗情宛转。凭高眺远，正玉液新篘，蟹螯初荐。醉倒山翁，但愁斜照敛。
早梅芳近
缭墙深，丛竹绕，宴席临清沼。微呈纤履，故隐烘帘自嬉笑。粉香妆晕薄，带紧腰围小。看鸿惊凤翥，满座叹轻妙。
酒醒时，会散了，回首城南道。河阴高转，露脚斜飞夜将晓。异乡淹岁月，醉眼迷登眺。路迢迢，恨满千里草。
水龙吟
梨花
素肌应怯余寒，艳阳占立青芜地。樊川照日，灵关遮路，残红敛避。传火楼台，妒花风雨，长门深闭。亚帘栊半湿，一枝在手，偏勾引、黄昏泪。
别有风前月底。布繁英、满园歌吹。朱铅退尽，潘妃却酒，昭君乍起。雪浪翻空，粉裳缟夜，不成春意。恨玉容不见，琼英谩好，与何人比。
品令
梅花
夜阑人静，月痕寄、梅梢疏影。帘外曲角栏干近。旧携手处，花发雾寒成阵。
应是不禁愁与恨，纵相逢难问。黛眉曾把春衫印。后期无定，断肠香销尽。
月中行
怨恨
蜀丝趁日染乾红，微暖面脂融。博山细篆霭房栊，静看打窗虫。
愁多胆怯疑虚幕，声不断、暮景疏钟。团围四壁小屏风，啼尽梦魂中。
虞美人
灯前欲去仍留恋，肠断朱扉远。未须红雨洗香腮，待得蔷薇花谢、便归来。
舞腰歌版闲时按，一任傍人看。金炉应见旧残煤，莫使恩情容易、似寒灰。
又
疏篱曲径田家小，云树开清晓。天寒山色有无中，野外一声钟起、送孤蓬。
添衣策马寻亭堠，愁抱惟宜酒。菰蒲睡鸭占陂塘，纵被行人惊散、又成双。
又
玉觞才掩朱弦悄，弹指壶天晓。回头犹认倚墙花，只向小桥南畔、便天涯。
银蟾依旧当窗满，顾影魂先断。凄风休飐半残灯，拟倩今宵归梦、到云屏。
少年游
楼月
檐牙缥缈小倡楼，凉月挂银钩。聒席笙歌，透帘灯火，风景似扬州。
当时面色欺春雪，曾伴美人游。今日重来，更无人问，独自倚阑愁。
点绛唇
孤馆迢迢，暮天草露霑衣润。夜来秋近，月晕通风信。
今日原头，黄叶飞成阵，知人闷。故来相趁，共结临岐恨。
点绛唇
征骑初停，酒行莫放离歌举。柳汀莲浦，看尽江南路。
苦恨斜阳，冉冉催人去。空回顾，淡烟横素，不见扬鞭处。
浣溪沙
宝扇轻圆浅画缯，象床平稳细穿藤，飞蝇不到避壶冰。
翠枕面凉频忆睡，玉箫手汗错成声，日长无力要人凭。
又
薄薄纱厨望似空，簟纹如水浸芙蓉，起来娇眼未惺忪。
强整罗衣抬皓腕，更将纨扇掩酥胸，羞郎何事面微红。
又
翠葆参差竹径成，新荷跳雨泪珠倾，曲阑斜转小池亭。
风约帘衣归燕急，水摇扇影戏鱼惊，柳梢残日弄微晴。
又
雨过残红湿未飞，珠帘一桁透斜晖，游蜂酿蜜窃香归。
金屋无人风竹乱，夜篝尽日水沉微，一春须有忆人时。
又
楼上晴天碧四垂，楼前芳草接天涯，劝君莫上最高梯。
新笋看成堂下竹，落花都入燕巢泥，忍听林表杜鹃啼。
又
日射欹红蜡蒂香，风干微汗粉襟凉，碧纱对掩簟纹光。
自剪柳枝明画阁，戏抛莲菂种横塘，长亭无事好思量。
●陈莹中(陈瓘)
卜算子
身如一叶舟，万事潮头起。水长船高一任伊，来往洪涛里。
潮落又潮生，今古长如此。后夜开樽独酌时，月满人千里。
一落索
体上衣裳云作缕，不论寒暑。世间多少老婆禅，犹苦问、台山路。
堪笑庞翁无趣，临行却住。古人公案不须论，还了得、如今否。
减字木兰花
大江北去，未到沧溟终不住。淮水东流，日夜朝宗亦未休。
香炉烟袅，浓淡卷舒终不老。寸碧千钟，人醉华胥月色中。
又
华胥月色，万水千山同一白。南北相望，独醉香山旧草堂。
淮岑妙境，十载醺酣犹未醒。一腹便便，也读春秋也爱眠。
卜算子
只解劝人归，都不留人住。南北东西总是家，劝我归何处。
去住总由天，天意人难阻。若得归时我自归，何必闲言语。
又
黄了旧皮肤，最是风流处。多少纷纷陌上人，不听春鹃语。
触目是家山，到了须拈取。云散长空月满天，好个还乡路。
又
梦里不知眠，觉后眠何在。试问眠身与梦身，那个能只对。
醉后有人醒，醒了无人醉。要识三千与大千，不在微尘外。
青玉案
碧空黯淡同云绕，渐枕上、风声峭，明透纱窗天欲晓。珠帘才卷，美人惊报，一夜青山老。
使君留客金尊倒，正千里琼瑶未经扫，欺压梅花春信早。十分农事，满城和气，管取明年好。
蓦山溪
扁舟东去，极目沧波渺。千古送残红，到如今、东流未了。午潮方去，江月照还生；千帆起，玉绳低，枕上莺声晓。
锦囊佳句，韵压池塘草。声遏去年云，恼离怀、余音缭绕。倚楼看镜，此意与谁论；一重水，一重山，目断令人老。
减字木兰花
世间药院，只爱大黄甘草贱。急急加工，更靠硫黄与鹿茸。
鹿茸吃了，却恨世间凉药少。冷热平均，须是松根白茯苓。
满庭芳
扰扰匆匆，红尘满袖，自然心在溪山。寻思百计，真个不如闲。浮世纷华梦影，嚣尘路、来往循环。江湖手，长安障日，何似把鱼竿。
盘旋，那忍去，他帮纵好，终异乡关。向七峰回首，清泪斑斑。西望烟波万里，扁舟去、何日东还。分携处，相期痛饮，莫放酒杯悭。
满庭芳
槁木形骸，浮云踪迹，一年两到京华。又还乘兴，往看洛阳花。闻道鞓红最好，春归后、终委尘沙。忘言处，花开花谢，不似我生涯。
年华，留不住，饥飡困寝，触处为家。这一轮明月，本自无瑕。随分冬裘夏葛，都不会、赤水黄芽。谁知我，春风一拐，谈笑有丹砂。
满庭芳
淮叶缤纷，江烟浓淡，别尊同倒寒晖。未逢春信，霜露惹征衣。往事元无是处，无须待、回首知非。春鹃语，从来劝我，常道不如归。
家山，何处近，江楼帘栋，夕卷朝飞。问西江笋蕨，何似鲈肥。且置华胥旧梦，忘言处、千古同时。君知我，平生心事，相契古来稀。
醉蓬莱
问东州何处，境胜人幽，两俱难得。狼山相望，有高堂千尺。妙曲轰空，彩云翻袖，乐奏壶天长日。笑我飘然，蓬窗竹户，只延山色。
拟棹觥舡，径冲花浪，直造琱筵，共醺仙液。仍乞蟠桃，向庐山亲植。未举江帆，早逢淮雁，问故人踪迹。远老池边，陶翁琴里，此情何极。
临江仙
闻道洛阳花正好，家家庭户春风。道人饮去百壶空。年年花下醉，看谢几番红。
此别又从何处去，风萍一任西东。语声虽异笑声同。一轮深夜月，何处不相逢。
蝶恋花
海角芳菲留不住，笔下风生，飞入青云去。仙箓有名天赐与，致君事业安排取。
要识世间平坦路。当使人人，各有安心处。黑发便逢尧舜主，笑人白首归南亩。
卜算子
咄咄汝何人，眼在眉毛下。明月相随万里来，何处分真假。
问著总无言，有口番成哑。荆棘林中自在身，即是知音者。
●徐师川(徐俯)
念奴娇
素光练静，照青山隐隐，修眉横绿。鳷鹊楼高天似水，碧瓦寒生银粟。万丈辉光，奔云涌雾，飞过卢鸿屋。更无尘翳，皓然冷浸梧竹。
因念鹤发仙翁，当时曾共赏，紫岩飞瀑。对影三人聊痛饮，一洗闲愁千斛。斗转参移，翻然归去，万里骑黄鹄。一川霜晓，叫云吹断横玉。
浣溪沙
章水何如颍水清，江山明秀发诗情。七言还我是长城。
小小钿花开宝靥，纤纤玉笋见云英。十千名酒十分倾。
虞美人
梅花元自江南得，还醉江南客。雪中雨里为谁香，闻道数枝清笑出东墙。
多情宋玉还知否，梁苑无寻处。胭脂为萼玉为肌，却恨恼人桃杏不同时。
卜算子
心空道亦空，风静林还静。卷尽浮云月自明，中有山河影。
供养及修行，旧话成重省。豆爆生莲火里时，痛拨寒灰冷。
又
天生百种愁，挂在斜阳树。绿叶阴阴占得春，草满莺啼处。
不见生尘步，空忆如簧语。柳外重重叠叠山，遮不断、愁来路。
又
清池过雨凉，暗有清香度。缥缈娉婷绝代歌，翠袖风中举。
忽敛双眉去，总是关情处。一段江山一片云，又下阳台雨。
鹧鸪天
绿水名园不是村。淡妆浓笑两生春。笛中已自多愁怨，雨里因谁有泪痕。
香旖旎，酒氤氲。多情生怕落纷纷。旧来好事浑如梦，年少风流付与君。
鹧鸪天
满眼纷纷恰似花。飘飘泊泊自天涯。雨中添得无穷湿，风里吹成一道斜。
银作屋，玉为车。姮娥青女过人家。应嫌素面微微露，故着轻云薄薄遮。
踏沙行
素景将阑，黄花初笑，登高一望秋天杳。邀宾携妓数能来，醉中赢得闲多少。
佳气氤氲，飞云缥缈，竹林更着清江绕。高歌屡舞莫催人，华筵直待华灯照。
踏莎行
画栋风生，绣筵花绕。层台胜日频高眺。清辉爽气自娱人，何妨称意开颜笑。
水碧无穷，山青未了。斜阳浦口归帆少。云鬓烟鬓只供愁，琵琶更作相思调。
踏莎行
玉露团花，金风破雾。高台与上晴空去。举杯相属看前山，烟中乱叠青无数。
皓齿明眸，肌香体素。恼人正在秋波注。因何欲雨又还晴，歌声遏得行云住。
南歌子
山樊
细蕊黄金嫩，繁花白雪香。共谁连璧向河阳，自是不须汤饼、试何郎。
妸娜拢松髻，轻盈淡薄妆。莫令韩寿在伊傍。便逐游蜂惊蝶、过东墙。
鹧鸪天
宜笑宜颦掌上身，能歌能舞恶精神。脸边红入桃花嫩，眉上青归柳叶新。
娇不语，易生嗔，尊前还是一番春。深杯百罚重拚却，只为妖饶醉得人。
浣溪沙
西塞山前白鹭飞，桃花流水鳜鱼肥。一波才动万波随。
黄帽岂如青蒻笠，羊裘何似绿蓑衣。斜风细雨不须归。
又
新妇矶边秋月明，女儿浦口晚潮平。沙头鹭宿戏鱼惊。
青蒻笠前明此事，绿蓑衣底度平生。斜风细雨小舟轻。
鹧鸪天
西塞山前白鹭飞，桃花流水鳜鱼肥。朝廷若觅元真子，晴在长江理钓丝。
青蒻笠，绿蓑衣，斜风细雨不须归。浮云万里烟波客，惟有沧浪孺子知。
又
七泽三湘碧草连，洞庭江汉水如天。朝廷若觅元真子，不在云边则酒边。
明月棹，夕阳船，鲈鱼恰似镜中悬。丝纶钓饵都收却，八字山前听雨眠。
原集注语：张志和渔父词云：“西塞山前白鹭飞，桃花流水鱖鱼肥。青蒻笠，绿蓑衣，斜风细雨不须归。”顾况渔父词云：“新妇矶边月明，女儿浦口潮平。沙头鹭宿鱼惊。”东坡云：“玄真语极丽，恨其曲度不传。”加数语，以《浣溪沙》歌之云：“西塞山前白鹭飞，散花洲外片帆微。桃花流水鱖鱼肥。自芘一身青蒻笠，相随到处绿蓑衣。斜风细雨不须归。”山谷见之，击节称赏，且云：“惜乎，散花与桃花字重叠，又渔舟少有使帆者。”乃取张顾二词，合为《浣溪沙》云：“新妇矶边眉黛愁，女儿浦口眼波秋。惊鱼错认月沉钩。青蒻笠前无限事，绿蓑衣底一时休。斜风细雨转船头。”东坡跋云：“鲁直此词，清新婉丽。问其最得意处，以‘山光水色’替却‘玉肌花貌’，真得渔父家风也。然才出新妇矶，便入女儿浦，此渔父无乃太澜浪乎？”山谷晩年，亦悔前作之未工。因表弟李如箎言《渔父词》以《鹧鸪天》歌之，甚协律，恨语少声多耳。因以宪宗画像，求玄真子文章，及玄真之兄松龄劝归之意，足前后数句云：“西塞山前白鹭飞，桃花流水鱖鱼肥。朝廷尚觅玄真子，何处如今更有诗？青蒻笠，绿蓑衣，斜风细雨不须归。人间欲避风波险，一日风波十二时。”东坡笑曰：“鲁直乃欲平地起风波也！”东湖老人，因坡谷互有异同之论，故作《浣溪沙》《鹧鸪天》各二阕云。
●贺方回(贺铸)
青玉案
凌波不过横塘路，但目送，芳尘去。锦瑟年华谁与度？月台花榭，琐窗朱户，只有春知处。
碧云冉冉蘅皋暮，彩笔新题断肠句。试问闲愁都几许？一川烟草，满城风絮，梅子黄时雨。
献金杯
风软香迟，花深漏短。可怜宵、画堂春半。碧纱窗影，卷帐蜡灯红，鸳枕畔。密写乌丝一段。
采蘋溪晚，拾翠沙空，尽愁倚、梦云飞观。木兰艇子，几日渡江来，心目断。桃叶青山隔岸。
感皇恩
兰芷满芳洲，游丝横路。罗袜尘生步，迎顾！整鬟颦黛，脉脉两情难语。细风吹柳絮，人南渡。
回首旧游，山无重数。花底深朱户，何处？半黄梅子，向晚一帘疏雨。断魂分付与，春将去。
浣溪沙
秋水斜阳演漾金，远山隐隐隔平林，几家村落几声砧。
记得西楼凝醉眼，昔年风物似如今，只无人与共登临。
又
鼓动城头啼暮鸦，过云时送雨些些，嫩凉如水透窗纱。
弄影西厢侵户月，分香东畔拂墙花，此时相望抵天涯。
又
烟柳春梢蘸晕黄，井阑风绰小桃香，觉时帘幕又斜阳。
望处定无千里眼，断来能有几回肠，少年禁取恁凄凉。
又
梦想西池辇路边，玉鞍骄马小辎軿，春风十里斗婵娟。
临水登山漂泊地，落花中酒寂寥天，个般情味已三年。
又
鹦鹉惊人促下帘，碧纱如雾隔香奁，雪儿窥镜晚蛾纤。
乌鹊桥边河络角，鸳鸯楼外月西南，门前嘶马弄金衔。
又
鹦鹉无言理翠襟，杏花零落昼阴阴，画桥流水半篙深。
芳径与谁寻斗草，绣床终日罢拈针，小笺香管写春心。
又
三扇屏山匝象床，背灯偷解素罗裳，粉肌和汗自生香。
易失旧欢劳蝶梦，难禁新恨费鸾肠，今宵风月两相忘。
清平乐
阴晴未定，薄日烘云影。临水牛门花一径，尽日鸟啼人静。
厌厌几许春情，可怜老去兰成。看取镊残双鬓，不随芳草重生。
又
小桃初谢，双燕还来也。记得年时寒食下，紫陌青门游冶。
楚城满目春华，可堪游子思家。惟有夜来归梦，不知身在天涯。
摊破浣溪沙
湖上秋深藕叶黄，清霜销瘦损垂杨。洲嘴嫩沙斜照暖，睡鸳鸯。
红粉莲娃何处在，西风不为管余香。今夜月明闻水调，断人肠。
菩萨蛮
子规啼梦罗窗晓，开奁拂镜严妆早。彩碧画丁香，背垂裙带长。
钿筝寻旧曲，愁结眉心绿。犹恨夜来时，酒狂归太迟。
又
章台游冶金龟婿，归来犹带醺醺醉。花漏怯春宵，云屏无限娇。
绛纱灯影背，玉枕钗声碎。不待宿酲销，马嘶催早朝。
烛影揺红
波影翻帘，泪痕凝蜡青山馆。故人千里念佳期，襟佩如相款。
惆怅更长梦短，但衾枕、余芬剩暖。半窗斜月，照人肠断，啼乌不管。
下水船
芳草青门路，还拂京尘东去。回想当年离绪，送君南浦，愁几许。尊酒留连薄暮，帘卷津楼风雨。
凭阑语，草草蘅皋赋，分首惊鸿不驻。灯火虹桥，难寻弄波微步。漫凝伫，莫怨无情流水，明月扁舟何处。
惜双双
皎镜平湖三十里，碧玉山围四际。莲荡香风里，彩鸳鸯觉双飞起。
明月多情随柁尾，偏照空床翠被。回首笙歌地，醉更衣处长相记。
忆仙姿
彩舫解维官柳，楼上谁家红袖。团扇弄微风，如为行人招手。回首，回首，云断武陵溪口。
又
莲叶初生南浦，两岸绿杨飞絮。向晚鲤鱼风，断送彩帆何处。凝伫，凝伫，楼外一江烟雨。
思越人
紫府东风放夜时，步莲秾李伴人归。五更钟动笙歌散，十里月明灯火稀。
香苒苒，梦依依，天涯寒尽减春衣。凤凰城阙知何处，寥落星河一雁飞。
思越人
怊怅离亭断彩襟，碧云明月两关心。几行书尾情何限，一尺裙腰瘦不禁。
遥夜半，曲房深，有时昵语话如今。侵窗冷雨灯生晕，泪湿罗笺楚调吟。
风流子
何处最难忘？方豪健，放乐五云乡。彩笔赋诗,禁池芳草,香鞯调马，辇路垂杨。绮筵上，扇偎歌黛浅，汗浥舞罗香。兰烛伴归，绣轮同载，闭花别馆，隔水深坊。
零落少年场。琴心漫流怨，带眼偷长。无奈占床燕月，侵鬓吴霜。念北里音尘，鱼封永断。便桥烟雨，鹤表相望。好在后庭桃李，应记刘郎。
鹤冲天
鼕鼕鼓动，花外沈残漏。华月万枝灯，还清昼。广陌衣香度，飞盖影、相先后。个处频回首，锦坊西去，期约武陵溪口。
当时早恨欢难偶，可堪流浪远，分携久。小畹兰英在，轻付与、何人手？不似长亭柳，舞风眠雨，伴我一春销瘦。
小重山
花院深疑无路通，碧纱窗影下，玉芙蓉。当时偏恨五更钟，分携处，斜月小帘栊。
楚梦冷沈踪，一双金缕枕，半床空。画桥临水凤城东，楼前柳，憔悴几秋风。
又
飘径梅英雪未融，芳菲消息到，杳梢红。隔年欢事水西东，凝思久，不语坐书空。
回想夹城中，彩山箫鼓沸，绮罗丛。钿轮珠网玉花骢，香陌上，谁与斗春风。
薄倖
艳真多态，更的的、频回眄睐。便认得、琴心相许，与写宜男双带。记画堂、斜月朦胧，轻颦微笑娇无奈。便翡翠屏开，芙蓉帐掩，与把香罗偷解。
自过了收灯夜，都不见、踏青挑菜。几回凭双燕，丁宁深意，往来翻恨重帘碍。约何时再？正春浓酒暖，人闲昼永无聊赖。厌厌睡起，犹有花梢日在。
六州歌头
少年侠气，交结五都雄。肝胆洞，毛发耸，立谈中，死生同。一诺千金重，推翘勇，矜豪纵，轻盖拥，联飞鞚，斗城东。轰饮酒垆，春色浮寒瓮，吸海垂虹。闲呼鹰嗾犬，白羽摘雕弓。狡穴俄空，乐匆匆。
似黄粱梦，辞丹凤，明月共，漾孤篷。官冗从，怀倥偬，落尘笼，簿书丛。鹖弁如云众，供粗用，忽奇功。笳鼓动，渔阳弄，思悲翁。不请长缨，系取天骄种，剑吼西风。恨登山临水，手寄七弦桐，目送归鸿。
摊破浣溪沙
双凤箫声隔彩霞，朱门深闭七香车。何处探春寻旧约，谢娘家。
旖旎细风飘水麝，玲珑残雪浸山茶。饮罢西厢帘影外，玉蟾斜。
浣溪沙
翠縠参差拂水风，暖云如絮扑低空，丽人波脸觉春融。
缨挂宝钗初促席，檀膏微注玉杯红，芳醪何似此情浓。
浣溪沙
云母窗前歇绣针，低鬟凝思坐调琴，玉纤纤按十三金。
归卧文园犹带酒，柳花飞度画堂阴，只凭双燕话春心。
浣溪沙
叠鼓新歌百样娇，铜丸玉腕促云谣，揭穿飞瓦雹声焦。
九曲池边杨柳陌，香轮轧轧马萧萧，细风妆面酒痕销。
江城子
麝熏微度绣芙容，翠衾重，画堂空。前夜偷期，相见却匆匆。心事两知何处问，依约是，梦中逢。
坐疑行听竹窗风，出帘栊，杳无踪。已过黄昏，才动寺楼钟。暮雨不来春又去，花满地，月朦胧。
浪淘沙
一叶忽惊秋，分付东流。殷勤为过白蘋洲。洲上小楼帘半卷，应认归舟。
回首恋朋游，迹去心留。歌尘萧散梦云收。惟有尊前曾见月，相伴人愁。
金人捧露盘
控沧江,排青嶂,燕台凉。驻彩仗、乐未渠央。岩花磴蔓，妒千门、珠翠倚新妆。舞闲歌悄，恨风流、不管余香。
繁华梦，惊俄顷，佳丽地，指苍茫。寄一笑、何与兴亡。时船载酒，赖使君、相对两胡床。缓调清管，更为侬、三弄斜阳。
【注】题又作“铜人捧露盘引（凌歊）”
浣溪沙
莲烛啼痕怨漏长，吟蛩随月到回廊，一屏烟景画潇湘。
连夜断无行雨梦，隔年犹有著人香，此情须信是难忘。
又
闲把琵琶旧谱寻，四弦声怨却沈吟，燕飞人静画堂深。
欹枕有时成雨梦，隔帘无处说春心，一从灯夜到如今。
又
宫锦袍熏水麝香，越纱裙染郁金黄，薄罗依约见明妆。
绣陌不逢携手伴，绿窗谁是画眉郎，春风十里断人肠。
又
青翰舟中祓禊筵，粉娥窥影两神仙，酒阑飞去作飞烟。
重访旧游人不见，雨荷风蓼夕阳天，折花临水思茫然。
又
浮动花钗影鬓烟，浅妆浓笑有余妍，酒醺檀点语凭肩。
留不住时分钿镜，旧曾行处失金莲，碧云芳草恨年年。
又
两点春山一寸波，当筵娇甚不成歌，动人情态可须多。
金井露寒风下叶，画桥云断月侵河，厌厌此夜奈愁何。
又
清浅陂塘藕叶干，细风疏雨鹭鸶寒，半垂帘幕倚阑干。
惆怅窃香人不见，几回憔悴后庭兰，行云可是渡江难。
又
楼角初销一缕霞，淡黄杨柳暗栖鸦，玉人和月摘梅花。
笑捻粉香归洞户，更垂帘幕护窗纱，东风寒似夜来些。
【注】题又作“减字浣溪沙”。
木兰花珮
佩环声认腰肢软，风里麝熏知近远。此身常羡玉妆台，得见晓来梳画面。
回廊几步通深院，一桁绣衣帘不卷。酒阑歌罢欲黄昏，肠断归巢双燕燕。
●舒信道(舒亶)
临江仙
送鄞令李易初
折柳门前鹦鹉绿，河梁小驻归船。不堪花发对离筵。孤村啼鴂日，深院落花天。
文采弟兄真叠玉，赤霄去路谁先。明朝便恐各风烟。江山如有恨，桃李自无言。
点绛唇
周园分题得湖上闻乐
紫雾香浓，翠华风转花随辇。洞天云暖，一片笙歌远。
水展龙舟，忆侍瑶池宴。闲庭院，梦回春半，雪鬓无人见。
散天花
次师能韵
云断长空叶落秋，寒江烟浪静，月随舟。西风偏解送离愁，声声南去雁，下汀洲。
无奈多情去复留，骊歌齐唱罢，泪争流。悠悠别恨几时休，不堪残酒醒，凭危楼。
醉花阴《试茶》
露芽初破云腴细，玉纤纤亲试。香雪透金瓶，无限仙风，月下人微醉。
相如消渴无佳思，了知君此意。不信老卢郎，花底春寒，赢得空无睡。
醉花阴
越州席上官妓献梅花
月幌风帘香一阵，正千山雪尽。冷对酒尊傍，无语含情，别是江南信。
寿阳妆罢人微困，更玉钗斜衬。拟插一枝归，只恐风流，羞上潘郎鬓。
虞美人
寄公度
芙蓉落尽天涵水，日暮沧波起。背飞双燕贴云寒，独向小楼东畔、倚阑看。
浮生只合樽前老，雪满长安道。故人早晚上高台，赠我江南春色、一枝梅。
虞美人
周园欲雪
酒边陡觉罗衣暖，独倚黄昏看。寒鸦两两下楼东，著处暗云垂地、一重重。
红炉欢坐谁能醉，多少看花意。谢娘也拟殢春风，便道无端柳絮、逼帘栊。
虞美人
蒋园醉归
重帘小阁香云暖，黛拂梳妆浅。玉箫一曲杜韦娘，谁是苏州刺史、断人肠。
醉归旋拨红炉火，却倚屏山坐。银釭明灭月横斜，还是画楼角送、小梅花。
丑奴儿
次师能韵
一池秋水疏星动，寒影横斜。满坐风花，红烛纷纷透绛纱。
江湖散诞扁舟里，到处如家。且尽流霞，莫管年来两鬓华。
一落索
蒋园和李朝奉
正是看花天气，为春一醉。醉来却不带花归，诮不解、看花意。
试问此花明媚，将花谁比。只应花好是年年，花不似、人憔悴。
一落索
叶底枝头红小，天然窃窕。后园桃李谩成蹊，问占得、春多少。
不管雪消霜晓，朱颜长好。年年若许醉花间，待拚了、花间老。
满庭芳
重阳前席上次元直韵
寒日穿帘，澄江凭槛，练光浮动余霞。蓼汀芦岸，黄叶衬孤花。天外征帆隐隐，残云共、流水无涯。登临处，琼枝潋滟，风帽醉欹斜。
丰年，时节好，玉香田舍，酒满渔家。算浮世劳生，事事输他。便恁从今酩酊，休更问、白雪笼纱。还须仗，神仙妙手，传向画图夸。
满庭芳
后一日再置酒次冯通直韵
红叶飘零，寒烟疏淡，楼台半在云间。望中风景，图画也应难。又是重阳过了，东篱下、黄菊阑珊。陶潜病，风流载酒，秋意与人闲。
霞冠，欹倒处，瑶台唱罢，如梦中还。但醉里赢得，满眼青山。花发看看满也，留不住、当日朱颜。平生事，从头话了，独自却凭栏。
满庭芳
送权府苏台道宗朝奉
阊阖天门，芙蓉春殿，几年目断鸡翘。短蓬秋鬓，端幸倚琼瑶。南圃花边小院，西湖畔、云底双桥。归时节，红香露冷，月影上芭蕉。
明朝，那可望，旗亭烟草，柳渡寒潮。但万户千门，恨客歌樵。戏彩光浮衮绣，听鸣珂、响逼云霄。应回首，绮裘醉客，还是独吹箫。
卜算子
分题得苔
池台小雨干，门巷香轮少。谁把青钱衬落红，满地无人扫。
何时斗草归，几度寻花了。留得佳人莲步痕，宫样鞋儿小。
菩萨蛮
三年江上风吹泪，夭桃艳杏无春意。今日欲开眉，那堪更别离。
莫折长亭柳，折尽愁依旧。只有醉如狂，人生空断肠。
菩萨蛮
柳桥花坞南城陌，朱颜绿发长安客。雨后小池台，寻常载酒来。
马头今日路，却望城西去。斜日下汀洲，断云和泪流。
菩萨蛮
画船搥鼓催君去，高楼把酒留君住。去住若为情，西江潮欲平。
江潮容易得，只是人南北。今日此樽空，知君何日同。
菩萨蛮
画檐细雨偏红烛，疏星冷落排寒玉。赌得碧云篇，金波更涉船。
樽前当日客，行色垂杨陌。天阔水悠悠，含情独倚楼。
菩萨蛮
杜鹃啼破江南月，香风扑吹红雪。赋就缕金笺，黄昏醉上船。
年华双短鬓，事往情可尽。明日各天涯，来春空好花。
菩萨蛮
次刘郎中赏花韵
朱帘乍卷层烟起，露华深浅初疑洗。困倚玉阑风，绮罗知几重。
向人如有意，不醉何时醉。便得一枝红，犹胜两鬓空。
菩萨蛮
席上送寅亮通直
小池山额垂螺碧，绿红香里眠鸂鶒。波面翠云开，仙槎天上来。
吹将红日落，懊恼严城角。风月此时情，知君华发生。
菩萨蛮
送奉化知县秦奉议
一回别后一回老，别离易得相逢少。莫问故园花，长安君是家。
短亭秋日晚，草色随人远。欲醉又还醒，江楼暮角声。
菩萨蛮
樽前休话人生事，人生只合樽前醉。金盏大如船，江城风雪天。
绮窗灯自语，一夜芭蕉雨。玉漏为谁长，枕衾残酒香。
菩萨蛮
楼前流水西江道，江头水落芙蓉老。画鼓叠凉波，凭栏颦翠娥。
当年金马客，青鬓芦花色。把酒感秋蓬，骊歌半醉中。
菩萨蛮
绮栊深闭桃园曲，刘郎老向花间宿。笑脸抹流霞，心知是小琶。
纤纤垂素玉，掠鬓春云绿。弹了醉思仙，小窗红日偏。
菩萨蛮
次张秉道韵
真珠酒滴琵琶送，行云旧识巫山梦。空得醉中归，老来心事非。
江梅含日暖，照水花枝短。密叶似商量，向人春意长。
菩萨蛮
小亭露压风枝动，鹊炉火冷金瓶冻。悄悄对西窗，瘦知罗带长。
欲眠思殢酒，坐听寒更久。无赖是青灯，开花故故明。
菩萨蛮
流年又见风沙送，钧天回首清都梦。塞雁几时归，镜中双鬓非。
绿袍同冷暖，谁道交情短。愁斛若为量，还随一线长。
菩萨蛮
次莹中元归韵
白蘋洲渚垂杨岸，藕花未放青蒲短。斜日画船归，背人双鹭飞。
醉眠金马客，不道风尘隔。红影上窗纱，小庭空落花。
菩萨蛮
湖心寺席上赋茶词
金船满引人微醉，红绡笼烛催归骑。香泛雪盈杯，云龙疑梦回。
不辞风满腋，旧是仙家客。坐得夜无眠，南窗衾枕寒。
菩萨蛮
别意
江梅未放枝头结，江楼已见山头雪。待得此花开，知君来不来。
风帆双画鹢，小雨随行色。空得郁金裙，酒痕和泪痕。
菩萨蛮
次韵
香波绿暖俯栃鹉，黄金捍拨幺弦语。小雨落梧桐，帘栊残烛红。
人生闲亦好，双鬓催人老。莫惜醉中归，醒来思醉时。
菩萨蛮
绿窗酒醒春如梦，小池犹见红云动。露湿井干桐，翠阴生细风。
雨过芳塘净，清昼闲中永。门外立双旌，隔花闻笑声。
菩萨蛮
忆曾把酒赏红翠，舞腰柳弱歌声细。纵马杏园西，归来香满衣。
宝车空犊驻，事逐孤鸿去。搔首立江干，春萝挂暮山。
蝶恋花
置酒别公度座间探题得梅
雪后江城红日晚，暖入香梢，渐觉玲珑满。仿佛临风妆半面，冰帘斜卷谁庭院。
折向樽前君细看，便是江南，寄我人还远。手把此枝多少怨，小楼横笛吹肠断。
又
深炷熏炉扃小院，手捻黄花，尚觉金犹浅。回首画堂双语燕，无情渐渐看人远。
相见争如初不见，短鬓潘郎，斗觉年华换。最是西风吹不断，心头往事歌中怨。
减字木兰花
用旧韵戏吴奉议
眉山敛额，往事追思空手拍。雁字频飞，生怕人来说著伊。
闲抛绣履，愁殢香衾浑不起。莫似扬州，只作寻常薄幸休。
减字木兰花
赋锦带
碎红如绣，摇曳东风垂彩绶。拟倩柔条，约住佳人细柳腰。
蜀江春绿，争似枝头能结束。纤手攀时，欲绾同心寄与谁。
木兰花
次韵赠歌妓
十二阑干褰画箔，取次穿花成小酌。彩鸾舞罢凤孤飞，回首东风空院落。
杳杳桃源仙路邈，晴日晓窗红薄薄。伤春还是懒梳妆，想见绿云垂鬓脚。
木兰花
金丝络马青钱路，笑指玉皇香案去。点衣柳陌堕残红，拂面风桥吹细雨。
晓钗压鬓头慵举，恨里歌声兼别苦。西湖一顷白菱花，惆怅行云无觅处。
木兰花
蒋园口号
琉璃一片春湖面，画舫游人帘外见。水边风嫩柳低眠，花底雨干莺细啭。
秋千寂寂垂杨岸，芳草绿随人渐远。一番乐事又阑珊，金盏莫辞红袖劝。
浣溪沙
次权中韵
燕外青楼已禁烟，小寒犹自薄胜绵，画桥红日下秋千。
惟有樽前芳意在，应须沈醉倒花前，绿窗还是五更天。
浣溪沙
和葆先春晚饮会
金缕歌残红烛稀，梁州舞罢小鬟垂，酒醒还是独归时。
画栋日高来语燕，绮窗风暖度游丝，几多落叶上青枝。
浣溪沙
和仲闻对棋
黑白纷纷小战争，几人心手斗纵横，谁知胜处本无情。
谢傅老来思别墅，杜郎闲去忆鏖兵，何妨谈笑下辽城。
浣溪沙
劝酒
雨洗秋空斜日红，青葱瑶辔玉玲珑，好风吹起□江东。
且尽红裙歌一曲，莫辞白酒饮千钟，人生半在别离中。
浣溪沙
白鹭飞飞点碧塘，雨荷风卷绿罗裳，管弦竞奏杂鱼榔。
游女谩能歌白纻，使君不学野鸳鸯，桃花空解误刘郎。
鹊桥仙
吕使君饯会
教来歌舞，接成桃李。尽是使君指似。如今装就满城春，忍便拥、双旌归去。
莺心巧啭，花心争吐。无计可留君住。两堤芳草一江云，早晚是、西楼望处。
●叶少蕴(梦得)
应天长
松陵秋已老，正柳岸田家，酒醅初熟。鲈脍莼羹，万里水天相续。扁舟临浩渺，寄一叶、暮涛吞沃。青箬笠，西塞山前，自翻新曲。
来往未应足，便细雨斜风，有谁拘束。陶写中年，何待更须丝竹。鸱彝千古意，算入手、比来尤速。最好处，千点云峰，半篙澄绿。
【注】“鸱彝”：同“鸱夷”，原指盛酒器、革囊。后来又借指春秋吴伍员：明代高启《行路难》诗：“钩弋死云阳，鸱夷弃江沙。”。又称为“鸱彝子”或“鸱夷子”。唐杜牧《杜秋娘诗》：“西子下姑苏，一轲逐鸱夷。”
水调歌头
濠州观鱼台作
渺渺楚天阔，秋水去无穷。两淮不辨牛马，轻浪舞回风。独倚高台一笑，圉圉游倏来往，还戏此波中。危槛对千里，落日照澄空。
子非我，安知我，意真同。鹏飞鹍化，何有沧海漫冲融。堪笑磻溪遗老，白首直钩溪畔，岁晩忽衰翁。功业竟安在，徒自兆非熊。
水调歌头
九月望日，与客习射西园。余偶疾，不能射，客较胜。相光将领岳德弓强二石五斗，连三发中的，观者尽惊。因作此词示坐。客前一日大风，是日始寒。
霜降碧天静，秋事促西风。寒声隐地初听，中夜入梧桐。起瞰高城回望，寥落关河千里，一醉与君同。叠鼓閙清晓，飞骑引彫弓。
岁将晩，客争笑，问衰翁。平生豪气，安在沉顿为谁雄？何似当筵虎士，挥手弦声发处，双雁落遥空。老矣真堪愧，回首望云中。
水调歌头
送人
江海渺千里，飘荡叹流年。等闲匹马相过，乘兴却翛然。十载悲欢如梦，抚掌惊呼相语，往事尽飞烟。此会真难偶，此醉且留连。
酒方半，谁轻使，动离弦。我歌未阕，君去明日复山川。空有高城危槛，缥缈当筵清唱，余响落尊前。细雨黄花后，飞雁点遥天。
念奴娇
南归渡扬子作杂用渊明语
故山渐近,念渊明归意,翛然谁论？归去来兮秋已老，松菊三径犹存。稚子欢迎，飘飘风袂，依约旧衡门。琴书萧散，更欣有酒盈尊。
惆怅萍梗无根，天涯行已遍，空负田园。去矣何之窗户小，容膝聊倚南轩。倦鸟知还，晚云遥映，山气欲黄昏。此还真意，故应欲辨忘言。
念奴娇
中秋宴客，有怀壬午岁吴江长桥
洞庭波冷,望冰轮初转,沧海沈沈。万顷孤光云阵卷，长笛吹破层阴。汹涌三江，银涛无际，遥带五湖深。酒阑歌罢，至今鼍怒龙吟。
回首江海平生，漂流容易散，佳期难寻。缥缈高城风露爽，独倚危槛重临。醉倒清尊，姮娥应笑，犹有向来心。广寒宫殿，为予聊借琼林。
临江仙
闻道今年春信早，梅花不怕余寒。凭君先向近南看。香苞开也未，莫待北枝残。
肠断陇头他日恨，江南几驿征鞍。一杯聊与尽余欢。风情何似我，老去未应阑。
临江仙
雪后寄周十
梦里江南浑不记，只君幽户难忘。夜来急雪绕东塘。竹窗松径里，何处问归航。
瓮底新醅应已熟，一尊知与谁尝。会须雄笔卷苍茫。雪涛声隐户，琼玉照颓墙。
临江仙
与客湖上饮归
不见跳鱼翻曲港，湖边特地经过。萧萧疏雨乱风荷。微云吹散，凉月堕平波。
白酒一杯还径醉，归来散发婆娑。无人能唱采莲歌。小轩欹枕，檐影挂星河。
临江仙
送章长卿还姑苏兼寄程致道
碧瓦新霜侵晓梦，黄花已过清秋。风帆何处挂扁舟。故人归欲尽，残日更回头。
乐圃桥边烦借问，有人高卧江楼。寄声聊为诉离忧。桂丛应已老，何事久淹留。
临江仙
席上次韵韩文若
闻道安车来过我，百花未敢飘零。疾催弦管送杯行。五朝瞻旧老，挥麈听风生。
凤诏远从天上落，高堂燕喜初醒。莫言白发减风情。此时谁得似，饮罢却精明。
临江仙
晁以道见和答韩文若之句，复答之。二首。
三月莺花都过了，晓来雪片犹零。嵩阳居士记行行。西湖初水满，遥想縠纹生。
欲为海棠传信息，如今底事长醒。不应高卧顿忘情。留春春不住，老眼若为明。
【注】
“留春春不住，老眼若为明”：另作“当时风月在，相见眼终明”。
临江仙
唱彻阳关分别袂，佳人粉泪空零。请君重作醉歌行。一欢须痛饮，回首念平生。
却怪老来风味减，半酣易逐愁醒。因花那更赋闲情。鬓毛今尔耳，空笑老渊明。
临江仙
次韵洪思诚席上
潋滟湖光供一笑，未须醉日论千。将军曾记旧临边。野塘新水漫，烟岸藕如船。
却怪情多春又老，回肠易逐愁煎。何如旌旆郁相连。凯歌归玉帐，锦帽碧油前。
临江仙
十一月二十四日同王幼安、洪思诚过曾存之园亭
学士园林人不到，传声欲问江梅。曲阑清浅小池台。已知春意近，为我著诗催。
急管行觞围舞袖，故人坐上三台。此欢此宴固难陪。不辞同二老，倒载习池回。
【原词句中加注】“故人坐上三台”：幼安与存之少相从。
临江仙
次韵答幼安、思诚、存之席上梅花
不与群芳争绝艳，化工自许寒梅。一枝临晚照歌台。眼明浑未见，弦管莫惊催。
记取刘郎归去路，千年应话天台。酒阑不惜更重陪。夜寒衣袂薄，犹有暗香回。
临江仙
正月二十四日晚至湖上
三日疾风吹浩荡，绿芜未遍平沙。约回残影射明霞。水光遥泛坐，烟柳卧欹斜。
霜鬓不堪春点检，留连又见芳华。一枝重插去年花。此身江海梦，何处定吾家。
浣溪沙
重阳前一日登极目亭
小雨初回昨夜凉，绕篱新菊已催黄，碧空无际卷苍茫。
千里断鸿供远目，十年芳草挂愁肠，缓歌聊与送瑶觞。
浣溪沙
睡粉轻消露脸新，醉红初破玉肌匀，尊前留得两州春。
剩挽雕盘欹醉帽，重催飞骑走红尘，十年兰茝笑骚人。
浣溪沙
用前韵再答幼安
绿野歌欢喜见分，骤惊和气晓来匀，妙歌谁敢和阳春。
梅蕊旧年迎腊雪，月华今夜破寒云，独醒争笑楚人魂。
水龙吟
三月十日西湖宴客作
对花常欲留春，恨春故遣花飞早。晓来雨过，绿阴新处，几番芳草。一片飘时，已知消减，满庭谁扫。料多情也似，愁人易感，先催趁、朱颜老。
犹有清明未过，但狂风、匆匆难保。酒醒梦断，年年此恨，不禁相恼。只恐春应，暗留芳信，与花争好。有姚黄一朵，殷勤付与，送金杯倒。
贺新郎
睡起流莺语。掩青苔、房栊向晚，乱红无数。吹尽残花无人见，惟有垂杨自舞。渐暖霭、初回轻暑。宝扇重寻明月影，暗尘侵、尚有乘鸾女。惊旧恨，遽如许。
江南梦断横江渚。浪黏天、葡萄涨绿,半空烟雨。无限楼前沧波意,谁采萍花寄取。但怅望、兰舟容与。万里云帆何时到，送孤鸿、目断千山阻。谁为我，唱金缕。
满庭芳
三月十七日雨后极目亭同张敏叔程致道
麦陇如云，清风吹破，夜来疏雨才晴。满川烟草，残照落微明。缥缈危栏曲槛，遥天尽、日脚初平。青林外，参差暝霭，萦带远山横。
孤城。春雨过，绿阴是处，时有莺声。问落絮游丝，毕竟何成。信步苍苔绕遍，真堪付、闲客闲行。微吟罢，重回皓首，江海渺遗情。
满庭芳
张敏叔、程致道二公和示，复用韵寄酬
枫落吴江，扁舟摇荡，暮山斜照催晴。此心长在，秋水共澄明。底事经年易判，惊遗恨、悄悄难平。临风处，佳人万里，霜笛与谁横。
长城。谁敢犯，知君五字，元有诗声。笑茅舍何时，归计真成。绿鬓朱颜老尽，柴车在、行即终行。聊相待，狂歌醉舞，虽老未忘情。
满庭芳
次旧韵，答蔡州王道济大夫见寄
一曲离歌，烟村人去，马头微雪新晴。隔年光景，回首近清明。断送残花又老，春波净、湖水初平。谁重到，雕阑尽日，遥想画桥横。
高城。凝望久，何人为我，重唱余声。问桃李如今，几处阴成。老去从游似梦，尊前事、空有经行。犹能记，殷勤寄语，多谢故人情。
满江红
重阳赏菊，时余已除代
一朵黄花，先催报、秋归消息。满芳枝凝露，为谁装饰。便向尊前拚醉倒，古今同是东篱侧。问何须、特地赋归来，抛彭泽。
回首去，年时节；开口笑，真难得。使君今郡更，自成行客。霜鬓不辞重插满，他年此会何人忆。记多情、曾伴小阑干，亲攀摘。
满江红
雪后郊原，烟林静、梅花初坼。春欲半，犹自探春消息。一眼平芜看不尽，夜来小雨催新碧。笑去年、携酒折花人，花应识。
兰舟漾，城南陌；云影淡，天容窄。绕风漪十顷，暖浮晴色。恰似槎头收钓处，坐中仍有江南客。问何如、两桨下苕溪，吞云泽。
点绛唇
晚出山榭，春初植兰榭侧，近复生紫芝十二本
高柳萧萧，睡余已觉西风劲。小窗人静，淅沥生秋听。
底事多情，欲与流年竞。残云暝，坠巾慵整，独立芝兰径。
点绛唇
绍兴乙卯登绝顶小亭
缥缈危亭，笑谈独在千峰上。与谁同赏，万里横烟浪。
老去情怀，犹作天涯想。空惆怅，少年豪放，莫学衰翁样。
南歌子
四月二十六日集客临芳观
麦陇深初转，桃溪曲渐成。绿槐重叠午阴清，更有榴花一朵、照人明。
画栋清微暑，疏帘入晚晴。请君坐待縠纹平，看取红幢翠盖、引前旌。
鹧鸪天
十二月二十二日同许干誉赏梅
不怕微霜点玉肌，恨无流水照冰姿。与君著意从头看，初见今年第一枝。
人醉后，雪消时，江南春色寄来迟。使君本是花前客，莫怪殷勤为赋诗。
鹧鸪天
元夕次韩誉韵
夹路行歌尽落梅，篆烟香细袅寒灰。云移碧海三山近，月破中天九陌开。
追乐事，惜多才，车声遥听走晴雷。十年梦断钧天奏，犹记流霞醉后杯。
虞美人
雨后同干誉、方卿置酒来檎花下作
落花已作风前舞，又送黄昏雨。晓来庭院半残红，惟有游丝千丈罥晴空。
殷勤花下同携手，更尽杯中酒。美人不用敛蛾眉，我亦多情无奈酒阑时。
虞美人
极目亭望西山
翻翻翠叶梧桐老，雨后凉生早。葛巾藜杖正关情，莫遣繁蝉容易作秋声。
遥空不尽青天去，一抹残霞暮。病余无力厌跻攀，为寄曲阑幽意到西山。
虞美人
上巳席上
一声鶗鴂催春晚，芳草连空远。年年余恨怨残红，可是无情容易爱随风。
茂林修竹山阴道，千载谁重到。半湖流水夕阳前，犹有一觞一咏似当年。
虞美人
同蔡宽夫置酒，王仲弓出歌人，声甚妙
东风一夜催春到，杨柳朝来好。莫辞尊酒重携持，老去情怀能有几人知。
凤台园里新诗伴，不用相追唤。一声清唱落琼卮，千顷西风烟浪晚云迟。
虞美人
二月小雨达旦，西园独卧，寒甚不能寐，时窗前梨花将谢
数声微雨风惊晓，烛影欹残照。客愁不奈五更寒，明日梨花开尽有谁看。
追寻犹记清明近，为向花前问。东风正使解欺侬，不道花应有恨也匆匆。
卜算子
五月八日夜，凤凰亭纳凉
新月挂林梢，暗水鸣枯沼。时见疏星落画檐，几点流萤小。
归意了无多，故作连环绕。欲寄新声问采菱，水阔烟波渺。
卜算子
并涧顷种木芙蓉，九月旦盛开
晓雨洗新妆，艳艳惊衰眼。不趁东风取次开，待得清霜晚。
曲港照回流，影乱微波浅。作态低昂好自持，水阔烟林远。
木兰花
二月二十六日晚雨，集客湖上
花残却似春留恋，几日馀香吹酒面。湿烟不隔柳条青，小雨池塘初有燕。
波光纵使明如练，可奈落红粉似霰。解将心事诉东风，只有啼莺千种啭。
减字木兰花
雪中赏牡丹
前村夜半，每为江梅肠欲断。浅紫深红，谁信漫天雪里逢。
醉头扶起，宿酒阑干犹困倚。便莫催残，明日东风为扫看。
减字木兰花
王幼安见和前韵，复用韵答之
粉消妆半，一曲阳春歌始断。便觉香红，十倍光华昔未逢。
杨花吹起，犹自风前相枕倚。莫恨春残，留取新诗子细看。
醉蓬莱
辛丑寓楚州，上巳日有怀许下西湖，作此词寄曾存之、王仲弓、韩公表。
问东风何事，断送繁红，便拚归去。牢落征途，笑行人羁旅。一曲阳关，断云残霭，做渭城朝雨。欲寄离愁，绿阴千啭，黄鹂空语。
遥想湖边,浪摇空翠,弦管风高，乱花飞絮。曲水流觞，有山翁行处。翠袖朱阑，故人应也，弄画船烟浦。会写相思，尊前为我，重翻新句。
临江仙
癸卯次葛鲁卿“法华山曲水劝酒”韵
山半飞泉鸣玉珮，回波倒卷粼粼。解巾聊濯十年尘。青山应却怪，此段久无人。
行乐应须贤太守，风光过眼逡巡。不辞常作坐中宾。只愁花解笑，衰鬓不宜春。
定风波
与干誉、才卿步西园，始见青梅
破萼初惊一点红，又看青子映帘栊。冰雪肌肤谁复见，清浅，尚余疏影照晴空。
惆怅年年桃李伴，肠断，只应芳信负东风。待得微黄春亦暮，烟雨，半和飞絮作濛濛。
定风波
渺渺空波下夕阳，睡痕初破水风凉。过雨归云留不住，何处？远村烟树半微茫。
莫笑经年人老矣，归计，得迟留处也何妨。老子兴来殊不浅，帘卷，更邀明月坐胡床。
定风波
七月望，赵俯置酒，与鲁卿同泛舟登
千步长虹跨碧流，两山浮影转螭头。付与诗人都总领，风景，更逢仙客下瀛洲。
袅袅凉风吹汗漫，平岸，遥空新卷绛河收。却怪姮娥真好事，须记，探支明月作中秋。
定风波
鲁卿见和，复答之
斜汉初看素月流，坐惊金饼出云头。华发萧然吹素领，光景，何妨分付属沧洲。
莫待霜花飘烂漫，萍岸，更凭佳句尽拘收。解与破除消万事，犹记，一尊同得二年秋。
八声甘州
甲辰承诏堂知止亭初毕工，刘无言相过作
寄知还倦鸟对飞云，无心两难齐。漫飘然欲去，悠然且止，依旧山西。十亩荒园未遍，趁雨却锄犁。敢忘邻翁约，有酒同携。
况是岩前新创，带小轩横绝，松桂成蹊。试凭高东望，云海与天低。送沧波、浮空千里，照断霞、明灭卷晴霓。君休笑，此生心事，老更沈迷。
水龙吟
八月十三日与强少逸游道场山，小方舟中流，命工吹笛舟尾，迎月归。
舵楼横笛孤吹，暮云散尽天如水。人间底事，忽惊飞堕，冰壶千里。玉树风清，漫披遥卷，与空无际。料嫦娥此夜，殷勤遍照，知人在、千山里。
常恨孤光易转，仗多情、使君料理。一杯起舞，曲终须寄，狂歌重倚。为问飘流，几逢清影，有谁同记。但尊中有酒，长追旧事，拚年年醉。
水调歌头
癸丑中秋作
河汉下平野，香雾卷西风。倚空千嶂横起，银阙正当中。常恨年年此夜，醉倒歌呼谁和，何事偶君同。莫恨岁华晚，容易感梧桐。
揽清影，君试与，问天公。遥知玉斧初斫，重到广寒宫。付与孤光千里，不遣微云点缀，为我洗长空。老去狂犹在，应未笑衰翁。
水调歌头
秋色渐将晚，霜信报黄花。小窗低户深映，微路绕欹斜。为问山翁何事，坐看流年轻度，拚却鬓双华。徙倚望沧海，天净水明霞。
念平昔，空飘荡，遍天涯。归来三径重扫，松竹本吾家。却恨悲风时起，冉冉云间新雁，边马怨胡笳。谁似东山老，谈笑静胡沙。
水调歌头
何处难忘酒，朱夏日偏长。湖山地胜潇湘，十里芰荷香。柳外新蝉惊晚，楼上疏帘重翠，簟枕晚生凉。纨扇摇霜月，曲水泛流觞。
流年去，今古梦，几千场。虚名浮利，输却几许好时光。幸有碧云深处，存取朱颜绿鬓，流落又何妨。莫厌人间世，频入醉中乡。
临江仙
西园右春亭新成作
手植千株桃李树，参差半已成阴。主人何事马骎骎。二年江海路，空负种花心。
试向中间安小槛，此还长要追寻。却惊摇落动悲吟。春归知早晚，为我变层林。
临江仙
乙卯八月九日，南山绝项作台新成，与客赏月作
绝岭参差千嶂列，不知空水相浮。下临湖海见三州。落霞横暮景，为客小迟留。
卷尽微云天更阔，此行不负清秋。忽惊河汉近人流。青霄元有路，一笑倚琼楼。
临江仙
明日与客复登台，再用前韵
一醉三年那易得，应须大白同浮。已知绝景是吾州。姮娥仍有意，更肯为人留。
万籁无声遥夜永，人间未识高秋。从来我客尽风流。故知怜老子，尤胜在南楼。
临江仙
明日小雨，已而风大作，复晚晴，遂见月，与客再登
卷地惊风吹雨去，却看香雾轻浮。遥知清影遍南州。万峰横玉立，谁为此山留。
邂逅一欢须共惜，年年长记今秋。平生江海恨飘流。元龙真老懒，无意卧高楼。
临江仙
去岁中秋，南山台初成，与徐敦立氏昆仲连三日极饮其上。月色达旦，无纤云，当作临江仙三首。今岁，敦立在馆中，招章几道与三朱复会。诏芳亭追怀去年之集，复用旧韵作。
一醉年年今夜月，酒船聊更同浮。恨无羯鼓打梁州。遗声犹好在，风景一时留。
老去狂歌君勿笑，已拚双鬓成秋。会须击节泝中流。一声云外笛，惊看水明楼。
原注：右诏芳亭赠坐客。世传梁州，西凉府初进此曲，会明皇游月宫还，记霓裳之声适相近，因作霓裳羽衣曲，以梁州名之。是夕，约诸君明夜泛舟，故有梁州、中流之句云。
临江仙
草草一年真过梦，此生不恨萍浮。且令从事到青州。已能从辟谷，那更话封留。
好月尚寻当日约，故人何啻三秋。援琴欲写竹间流。此声谁解听，空上仲宣楼。
点绛唇
丙辰八月二十七日雨中与何彦亨小饮
山上飞泉，漫流山下知何处。乱云无数，留得幽人住。
深闭柴门，听尽空檐雨。秋还暮，小窗低户，惟有寒蛩语。
苦萨蛮
己未五月十七日赠无住道人
经年不踏斜桥路，青山试问谁为主。密叶转回风，寒泉落半空。
此间无限兴，可便荒三径。明日下扁舟，沧波莫浪游。
鹧鸪天
东坡尝有诗曰：“荷尽巳无擎雨盖，菊残犹有傲霜枝。一年好处君须记，最是橙黄橘绿时。”此非吴人无以知其为佳也。余居有小池，种荷移植十本于池侧。每秋晩常喜诵此句。因少增损，以鹧鸪天歌之。
一曲青山映小池，绿荷阴尽雨离披。何人解识秋堪美，莫为悲秋浪赋诗。
携浊酒，绕东篱，菊残犹有傲霜枝。一年好景君须记，正是橙黄橘绿时。
自注：梁范坚常谓：欣成惜败者，物之情，秋为万物成功之时，宋玉作悲秋，非是，乃作美秋赋云。
●赵德麟(令畤)
天仙子
宿雨洗空台榭莹，下尽珠帘寒未定。花开花落几番晴，春欲竟，愁未醒，池面杏花红透影。
一纸短书言不尽，明月清风还记省。玉楼香断又添香，闲展兴，临好景，心似乱萍何处整。
浣溪沙
刘平叔出家妓八人，绝艺，乞词赠之。脚绝、歌绝、琴绝、舞绝。
稳小弓鞋三寸罗，歌唇清韵一樱多。灯前秀艳总横波。
指下鸣泉清杳渺，掌中回旋小婆娑。明朝归路奈情何。
菩萨蛮
轻鸥欲下春塘浴，双双飞破春烟绿。两岸野蔷薇，翠笼熏绣衣。
凭船闲弄水，中有相思意。忆得去年时，水边初别离。
菩萨蛮
长淮渺渺寒烟白，凭栏人是霜台客。时句妙春豪，风云不啻高。
樽前人已老，余恨连芳草。一曲酒醒时，梧桐月欲低。
菩萨蛮
春风试手先梅蕊，頩姿冷艳明沙水。不受众芳知，端须月与期。
清香闲自远，先向钗头见。雪后燕瑶池，人间第一枝。
好事近
急雨涨溪浑，小树带山秋色。轻棹暮天归路，袅芙蓉烟白。
酒醒香冷梦回时，虫声正凄绝。只觉小窗风月，与昨宵都别。
小重山
楼上风和玉漏迟，秋千庭院静，百花飞。午窗才起暖金卮，匀面了，阑畔看春池。
何事苦颦眉，碧云春信断，尽来时。鸳鸯游戏镇相随，云雾敛，新月挂天西。
小重山
雨霁风高天气清，玉盘浮出海，转空明。小窗帘影冷如冰，愁不寐，独自傍阶行。
情似浪头轻，一番销欲尽，一番生。无言惆怅到参横，人欲起，鹎鵊几声鸣。
蝶恋花
欲减罗衣寒未去，不卷珠帘，人在深深处。红杏枝头花几许，啼痕止恨清明雨。
尽日沈烟香一缕，宿雨醒迟，恼破春情绪。飞燕又将归信误，小屏风上西江路。
蝶恋花
卷絮风头寒欲尽，坠粉飘香，日日红成阵。新酒又添残酒困，今春不减前春恨。
蝶去莺飞无处问，隔水高楼，望断双鱼信。恼乱横波秋一寸，斜阳只与黄昏近。
西江月
人世一场大梦，我生魔了十年。明窗千古探遗编，不救饥寒一点。
更被维摩老子，不教此处容言。炉熏清炷坐安禅，物物头头显现。
满庭芳
玉枕生凉，金釭传晓，败叶飞破清秋。雨余翻浪，渺渺阻行舟。暂系汀洲侧畔，风夜起、荻叶添愁。银屏远，龙香渐尽，还是梦扬州。
更筹。何太永，当年情事，今日堪酬。最苦恨红楼，笑我飘浮。为寄相思细字，教字字、愁蹙眉头。凄凉久，渔人唱晓，随月过横沟。
清平乐
春风依旧，著意随堤柳。搓得蛾儿黄欲就，天气清明时候。
去年紫陌青门，今宵雨魄云魂。断送一生憔悴，只销几个黄昏。
思远人
素玉朝来有好怀，一枝梅粉照人开。晴云欲向怀中起，春色先从脸上来。
深院落，小楼台，玉盘香篆看徘徊。须知月色撩人恨，数夜春寒不下阶。
临江仙
阿方初出
枝上粉香吹欲尽，依前庭院春风。更谁同绕摘芳丛，漏残金兽冷，信断锦屏空。
看结灯花愁不睡，酒阑无梦相逢。凄凉长判一生中，不如云外月，永夜在房栊。
虞美人
光化道中寄家
画船稳泛春波渺，夕雨寒声小。紫烟深处数峰横，惊起一滩鸥鹭照川明。
西楼今夜归期误，恨入栏干暮。可堪春事满春怀，不似珠帘新燕早归来。
浣溪沙
王晋卿筵上作
风急花飞昼掩门，一檐残雨滴黄昏，便无离恨也销魂。
翠被任熏终不暖，玉杯慵举几番温，个般情事与谁论。
浣溪沙
槐柳春余绿涨天，酒旗高插夕阳边，谁家墙里笑秋千。
往事不堪楼上看，新愁多向曲中传，此情销得是何年。
浣溪沙
一朵梦云惊晓鸦，数枝春雨带梨花，坐来残月冷窗纱。
钗凤谩曾留得半，枕山犹是枕时斜，对花今日奈天涯。
浣溪沙
水满池塘花满枝，乱香深里语黄鹂，东风轻软弄帘帏。
日正长时春梦短，燕交飞处柳烟低，玉窗红子斗棋时。
浣溪沙
少日怀山老住山，一官休务得身闲，几年食息白云间。
似我乐来真是少，见人忙处不相关，养真高静出尘寰。
鹧鸪天
前段张文潜诗，但有此句正为咸平刘生作，余作后段为鹧鸪天，赠之。
可是相逢意便深，为郎巧笑不须金。门前一尺春风髻，窗内三更夜雨衾。
情渺渺，信沈沈，青鸾无路寄芳音。山城钟鼓愁难听，不解襄王梦里寻。
鹧鸪天
蓝良辅知阁舟中晩坐会上作
麝发雕炉小袖笼，天教我辈此时同。橼经雪重香方满，菊到秋深色自浓。
船槛内，月明中，插花归去莫匆匆。人生更在艰难内，胜事年来不易逢。
●王履道(王安中)
临江仙
凤拨鹍弦鸣夜永，直疑人在浔阳。轻云薄雾隔新妆。但闻儿女语，倏忽变轩昂。
且看金泥花鄣面，指痕微印红桑。几多馀暖与真香。移船犹自可，卷幕又何妨。
清平乐
烟云千里，一抹西山翠。碧瓦红楼山对起，楼下飞花流水。
锦堂风月依然，后池莲叶田田。缥缈贯珠歌里，从容倒玉尊前。
御街行
谢赐衣袄
清霜飞入蓬莱殿，别进云裘软。却回宸虑念多寒，诏语日边亲遣。冰蚕绵厚，金雕锦好，永夜缝宫线。
红旌绛旆迎星传，喜气欢声远。庙堂勋旧使台贤，领袖坐中争绚。天香馥郁，君恩岁岁，一醉春生面。
木兰花
送耿太尉赴阙
尧天雨露承新诏，珂马风生趋急召。玉符曾将虎牙军，金殿还升龙尾道。
征西镇北功成早，仗钺登坛今未老。樽前休更说燕然，且听阳关三叠了。
清平乐
和晁倅
花时微雨，未减春分数。占取帘疏花密处，把酒听歌金缕。
斜风轻度浓香，闲情正与春长。向晚红灯入坐，尝新青杏催觞。
小重山
椽烛垂珠清漏长，醉痕衫袖湿，有馀香。红牙双捧旋排行，将歌处，相向更匀妆。
明月映东墙，海棠花径密，迸流光。迟留春笋缓催觞，兰堂静，人已候虚廊。
水龙吟
游御河并过压沙寺作(又作“游池作三月十八日观水嬉上梁凤池”)
魏台长乐坊西，画桥倒影烟堤远。东风与染，揉蓝春水，湾环清浅。冤栘翘莎，戏鱼吹絮，落红漂卷。为游人盛踪，兰舟彩舫，飞轻棹、凌波面。
乐事年来乍见，趁旌旗、谷莺娇啭。追随况有，珠帘红袖，浓香绀幰。萧寺高亭，茂林斜照，且留芳宴。看韶华烂向，尊前放手，作梨花晚。
蝶恋花
梁才甫席上次韵
翠袖盘花金捻线，晓炙银簧，劝饮随深浅。复幕重帘谁得见，馀醺微觉红浮面。
别唤清商开绮宴，玉管双横，抹起梁州遍。白苎歌前寒莫怨，湘梅萼里春那远。
蝶恋花
千古铜台今莫问，流水浮云，歌舞西陵近。烟柳有情开不尽，东风约定年年信。
天与麟符行乐分，带缓裘轻，雅宴催云鬓。翠雾萦纡销篆印，筝声恰度秋鸿阵。
江神子
韦城道中寄李祖武、翟淳老
荷花遮水水漫溪，柳低垂，乱蝉嘶。舍辔何妨，临水照征衣。一扇香风摇不尽，人念远，意凄迷。
骑鲸仙子已相知，数归期，赋新诗。更想翟公，门外雀罗稀。陶令此襟尘几许，聊欲向，北窗披。
虞美人
赠李士美
清商初入昭华琯，宫叶秋声满。草麻初罢月婵娟，想见明朝喜色动天颜。
樽杯满劝龙头客，荣遇时方得。词源三峡泻瞿塘，便是醉中宣去也无妨。
洞仙歌
深庭夜寂，但凉蟾如昼，鹊起高槐露华透。听曲楼玉管，吹彻伊州。金钏响，轧轧朱扉暗扣。
迎人巧笑道，好个今宵，怎不相寻暂携手。见淡净晚妆残，对月偏宜，多情更、越饶纤瘦。甚早促分飞霎时休，便恰似阳台，梦云归后。
一落索
送王伯绍帅庆阳
塞柳未传春信，霜花侵鬓。送君西去指秦关，看日近、长安近。
玉帐同时英俊，合离无定。路逢新雁北来归，寄一字、燕山问。
蝶恋花（六花冬词）
·长春花口号
露桃烟杏逐年新。回首东风迹已陈。顷刻开花公莫爱，四时俱好是长春。
词
曲径深丛枝袅袅，晕粉揉绵，破萼烘清晓。十二番开寒最好，此花不恨春归早。
青女飞来红翠少，特地芳菲，绝艳惊衰草。只殢东风终甚了，久长欲伴姮娥老。
·山茶口号
无穷芳草度年华，尚有余寒几种花。好在朱朱兼白白，一天飞雪映山茶。
词
巧剪明霞成片片，欲笑还颦，金蕊依稀见。拾翠人寒妆易浅，浓香别注唇膏点。
竹雀喧喧烟岫远，晓色溟濛，六出花飞遍。此际一枝红绿眩，画工谁写云屏面。
·蜡梅口号
雪里园林玉作台，侵寒错认暗香回。化工清气先谁得，品格高奇是蜡梅。
词
剪蜡成梅天著意，黄色浓浓，对萼匀装缀。百和薰肌香旖旎，仙裳应渍蔷薇水。
雪径相逢人半醉，手折低枝，拥髻云争翠。齅蕊捻枝无限思，玉真未洒梨花泪。
·红梅口号
千林腊雪缀瑶瑰，晴日南枝暖独回。知有和羹寻鼎实，未春先发是红梅。
词
青玉枝头红蕊吐，粉颊愁寒，浓与胭脂傅。辨杏猜桃君莫误，天姿不到风尘处。
云破月来花下住。要伴佳人，弄影参差舞。只有暗香穿绣户，昭华一曲惊吹去。
·迎春口号
年年节物欲争新，玉颊朱颜一笑频。勾引东风到池馆，春前花发自迎春。
词
雪霁花梢春欲到，饯腊迎春，一夜花开早。青帝回舆云缥缈，鲜鲜金雀来飞绕。
绣阁纱窗人窈窕，翠缕红丝，斗剪幡儿小。戴在花枝争笑道，愿人常共春难老。
·小桃口号
鸳瓦铺霜朔吹高，画堂歌管醉香醪。小春特地风光好，嫩粉娇红看小桃。
词
秾艳夭桃春信漏，弄粉飘香，枫叶飞丹后。酒入冰肌红欲透，无言不许群芳斗。
栏外佳人呵玉手，剪落金刀，插处浓云覆。肯与刘郎仙去否，武陵回路相思瘦。
【注】“楼外何人揎翠袖”：另作“楼外何人揎翠袖”
〔“蝶恋花（六花冬词）”结束〕
●晁次膺(端礼、元礼)
水龙吟
夜来深雪前村路，应是早梅初绽。故人赠我，江头春信，南枝向暖。疏影横斜，暗香浮动，月明溪浅。向亭边驿畔，行人立马，频回首、空肠断。
别有玉溪仙馆，寿阳人、初匀妆面。天教占了，百花头上，和羹未晚。最是关情处，高楼上、一声羌管。仗谁人向道，何如留取，倚朱栏看。
水龙吟
岭梅香雪飘零尽，繁杏枝头犹未。小桃一种，妖娆偏占，春工用意。微喷丹砂，半含朝露，粉墙低倚。似谁家丱女，娇痴怨别，空凝睇、东风里。
好是佳人半醉，近横波、一枝争媚。元都观里，武陵溪上，空随流水。惆怅如红雨，风不定、五更天气。念当年门里，如今陌上，洒离人泪。
水龙吟
小桃零落春将半，双燕却来池馆。名园相倚，初开繁杏，一枝遥见。竹外斜穿，柳间深映，粉愁香怨。任红欹宋玉，墙头千里，曾牵惹、人肠断。
常记山城斜路，喷清香、日迟风暖。春阴挫后，马前惆怅，满枝红浅。深院帘垂雨，愁人处、碎红千片。料明年更发，多应更好，约邻翁看。
满庭芳
天与疏慵，人怜憔悴，分甘抛弃簪缨。有时乘兴，波上叶舟轻。十里横塘过雨，荷香细、萍末风清。真如画，残霞淡日，偏向柳梢明。
凝情。尘网外，鲈鱼旋鲙，芳酒深倾。又算来、何须身后浮名？无限沧浪好景，蓑笠下、且遣余生。长歌去，机心尽矣，鸥鹭莫相惊。
满庭芳
绿绕群峰，红摇千柄，夜来暑雨初收。共君乘兴，轻舸信悠悠。且尽一樽别酒，荷香里、满酌轻讴。明朝去，征帆夜落，何处好汀洲。
风流。吾小阮，朝辞东观，夕向南州。况圣时、争教贾傅淹留。若过浔阳亭上，琵琶泪、莫洒清秋。堤边柳，从今爱惜，留待系归舟。
满庭芳
雪满貂裘，风摇金辔，笑看锦带吴钩。照人青鬓，年少定封侯。此去马蹄何处，山万叠、济水南州。君知否，卢郎未老，曾是恣狂游。
风流。佳丽地，十年屈指，一梦回头。最难忘，西湖北渚澄秋。玉砌雕栏好在，桃共季、能忆人不。衰翁也，多情为我，将恨寄红楼。
满庭芳
北渚澄兰，南山凝翠，望中浑似仙乡。万家烟霭，朱户锁垂杨。好是飞泉漱玉，回环遍、小曲深坊。西风里，芙蕖带雨，飘散满城香。
微凉。湖上好，桥虹倒影，月练飞光。命玳簪促席，云鬓分行。谁似风流太守，端解道、春草池塘。须留恋，神京纵好，此地也难忘。
绿头鸭
锦堂深,兽炉轻喷沈烟。紫檀槽、金泥花面,美人斜抱当筵。挂罗绶、素肌莹玉，近鸾翅、云鬓梳蝉。玉笋轻拢，龙香细抹，凤凰飞出四条弦。碎牙板、烦襟消尽，秋飞满庭轩。今宵月，依稀向人，欲斗婵娟。
变新声、能翻往事，眼前风景依然。路漫漫、汉妃出塞，夜悄悄、商妇移船。马上愁思，江边怨感，分明都向曲中传。困无力、劝人金盏，须要倒垂莲。拚沈醉，身世恍然，一梦游仙。
绿头鸭
咏月
晚云收,淡天一片琉璃。烂银盘、来从海底,皓色千里澄辉。莹无尘、素娥淡伫，静可数、丹桂参差。玉露初零，金风未凛，一年无似此佳时。露坐久，疏萤时度，乌鹊正南飞。瑶台冷，栏干凭暖，欲下迟迟。
念佳人、音尘别后，对此应解相思。最关情、漏声正永，暗断肠、花影偷移。料得来宵，清光未减，阴晴天气又争知。共凝恋、如今别后，还是隔年期。人强健，樽素影，长愿相随。
清平乐
深沈玉宇，枕簟清无暑。睡起花阴初转午，一霎飞云过雨。
雨余隐隐残雷，夕阳却照庭槐。莫把绣帘垂下，妨它双燕归来。
醉桃源
又是青春将暮，望极桃溪归路。洞户悄无人，空锁一庭红雨。凝伫，凝伫，人面
不知何处。
行香子
别恨绵绵，屈指三年，再相逢、情分依然。君初霜鬓，我已华颠。况其间有，多少恨，不堪言。
小庭幽槛，菊蕊阑斑，近清宵、月已婵娟。莫思身外，且斗樽前。愿花长好，人长健，月长圆。
蓦山溪
风流心胆，直把春偿酒。选得一枝花，绮罗中、算来未有。名园翠苑，风月最佳时；夜迢迢，车款款，是处曾携手。
重来一梦，池馆皆依旧。幽恨写新诗，托何人、章台问柳。渔舟归后，云锁武陵溪；水潺潺，花片片，舣棹空回首。
蓦山溪
轻衫短帽，重入长安道。屈指十年中，一回来、一回渐老。朋游在否，落托更能无；朱弦悄，知音少，拨断相思调。
花边柳外，潇洒愁重到。深院锁春风，悄无人、桃花自笑。金钗一股，拟欲问音尘；天杳杳，波渺渺，何处寻蓬岛。
菩萨蛮
午阴未转晴窗暖，无风著地杨花满。睡起日犹长，卷帘红杏香。
春心无处定，又作花时病。芳草伴离愁，绵绵早晚休。
菩萨蛮
百花未报芳菲信，一枝深得春风近。只有雪争光，更无花似香。
孤标天赋与，冷艳谁能顾。庭院好深藏，莫教开路旁。
菩萨蛮（回文）
卷帘风入双双燕，燕双双入风帘卷。明日晓啼莺，莺啼晓月明。
断肠空望远，远望空肠断。楼上几多愁，愁多几上楼。
菩萨蛮（回文）
远山眉映横波脸，脸波横映眉山远。云鬓插花新，新花插鬓云。
断魂离思远，远思离魂断。门掩未黄昏，昏黄未掩门。
少年游
建溪灵草已先尝，欢意尚难忘。未放笙歌，暂留簪珮，犹有紫芝汤。
醉中纤手殷勤捧，欲去断人肠。绛蜡迎归，绣鞍扶下，笑语尽闻香。
●晁叔用(晁冲之)
汉宫春
黯黯离怀，向东门系马，南浦移舟。薰风乱飞燕子，时下轻鸥。无情渭水，问谁教、日日东流。常是送行人去后，烟波一向离愁。
回首旧游如梦，记踏青殢饮，拾翠狂游。无端彩云易散，覆水难收。风流未老，拚千金、重入扬州。应又是、当年载酒，依前名占青楼。
玉蝴蝶
目断江南千里，灞桥一望，烟水微茫。尽锁重门，人去暗度流光。雨轻轻、梨花院落，风淡淡、杨柳池塘。恨偏长，珮沈湘浦，云散高唐。
清狂。重来一梦，手搓梅子，煮酒初尝。寂寞经春，小桥依旧燕飞忙。玉钩栏、凭多渐暖，金缕枕、别久犹香。最难忘，看花南陌，待月西厢。
感皇恩
小阁倚晴空，数声钟定，斗柄寒垂暮天净。向来残酒，尽被晓风吹醒。眼前还认得，当时景。
旧恨与新愁，不堪重省。自叹多情更多病。绮窗犹在，敲遍阑干谁应。断肠明月下，梅摇影。
感皇恩
蝴蝶满西园，啼莺无数，水阁桥南路。凝伫，两行烟柳，吹落一池飞絮。鞦韆斜挂起，人何处。
把酒劝君，闲愁莫诉。留取笙歌住。休去，几多春色，禁得许多风雨。海棠花谢也，君知否。
感皇恩
寒食不多时，牡丹初卖，小院重帘燕飞碍。昨宵风雨，只有一分春在。今朝犹自得，阴晴快。
熟睡起来，宿酲微带。不惜罗襟揾眉黛,日高梳洗,看著花阴移改。笑摘双杏子，连枝戴。
临江仙
双舸亭亭横晚渚，城中飞观嵯峨。画桥灯火照清波。玉钩平浸水，金锁半沈河。
试问无情堤上柳，也应厌听离歌。人生无奈别离何。夜长嫌梦短，泪少怕愁多。
临江仙
忆昔西池池上饮，年年多少欢娱。别来不寄一行书。寻常相见了，犹道不如初。
安稳锦屏今夜梦，月明好渡江湖。相思休问定何如。情知春去后，管得落花无。
临江仙
谩道追欢惟九日，年年此恨偏浓。今朝吹帽与谁同。黄花都未拆，和泪泣西风。
应恐登临肠更断，故交烟雨迷空。为君一曲送飞鸿。谁能推毂我，深入醉乡中。
渔家傲
浦口潮来沙尾涨，危樯半落帆游漾，水调不知何处唱。风淡荡，鳜鱼吹起桃花浪。
雪尽小桥梅搃放，层楼一任愁人上。万里长安回首望。山四向，澄江日色如春酿。
传言玉女
一夜东风，不见柳梢残雪。御楼烟暖，对鳌山彩对，箫鼓向晚，凤辇初回宫阙。千门灯火，九衢风月。
绣阁人人，乍嬉游困又歇。艳妆初试，把珠帘半揭。娇羞向人，手撚玉梅低说。相逢长是，上元时节。
如梦令
帘外新来双燕，珠阁琼楼穿遍。香径得泥归，飞蹙池塘波面。谁见，谁见，春晚昭阳宫殿。
如梦令
墙外辘轳金井，惊梦瞢腾初省。深院闭斜阳，燕入阴阴帘影。人静，人静，花落鸟啼风定。
如梦令
门在垂杨阴里，楼枕曲江春水。一阵牡丹风，香压满园花气。沈醉，沈醉，不记绿窗先睡。

[book_title]卷下
●陈去非(陈与义)
点绛唇
紫阳寒食
寒食今年，紫阳山下蛮江左。竹篱烟锁，何处求新火。
不解乡音，只怕人嫌我。愁无那，短歌谁和，风动梨花朵。
法驾导引
世传顷年，都下市肆中，有道人携乌衣椎髻女子，买斗酒独饮，女子歌词以侑，凡九阕，皆非人世语。或记之，以问一道士，道士惊曰：此赤城韩夫人所制“水府蔡真君法驾导引”也，乌衣女子疑龙云。得其三，而亡其六，拟作三阕。
之一
朝元路，朝元路，同驾玉华君。千乘载花红一色，人间遥指是祥云。回望海光新。
之二
东风起，东风起，海上百花摇。十八风鬟云半动，飞花和雨著轻绡。归路碧迢迢。
之三
帘漠漠，帘漠漠，天淡一帘秋。自洗玉舟斟白醴，月华微映是空舟。歌罢海西流。
虞美人
亭下桃花盛开，作长短句咏之
十年花底承朝露，看到江南树。洛阳城里又东风，未必桃花得似旧时红。
燕脂睡起春才好，应恨人空老。心情虽在只吟诗，白发刘郎孤负可怜枝。
忆秦娥(又名双荷叶)
五日移舟明山下作
鱼龙舞，湘君欲下潇湘浦。潇湘浦，兴亡离合，乱波平楚。
独无樽酒酬端午，移舟来听明山雨。明山雨，白头孤客，洞庭怀古。
临江仙
高咏楚词酬午日，天涯节序匆匆。榴花不似舞裙红。无人知此意，歌罢满帘风。
万事一身伤老矣，戎葵凝笑墙东。酒杯深浅去年同。试浇桥下水，今夕到湘中。
虞美人
大老祖席醉中赋长短句
张帆欲去仍搔首，更醉君家酒。吟诗日日待春风，及至桃花开后却匆匆。
歌声频为行人咽，记著樽前雪。明朝酒醒大江流，满载一船离恨向衡州。
虞美人
邢子友会上
超然堂上闲宾主，不受人间暑。冰盘围坐此州无，却有一瓶和露玉芙蕖。
亭亭风骨凉生牖，消尽樽中酒。酒阑明月转城西，照见纱巾藜杖带香归。
虞美人
予甲寅岁自春官出守湖州；秋杪道中，荷花无复存者。乙卯岁，自琐闼以病得请奉祠，卜居青墩镇；立秋后三日，行舟之前后如眀霞相映，望之不断也。以长短句记之。
扁舟三日秋塘路，平度荷花去。病夫因病得来游，更值满川微雨洗新秋。
去年长恨挐舟晚，空见残荷满。今年何以报君恩，一路繁花相送过青墩。
渔家傲
福建道中
今日山头云欲举，青蛟素凤移时舞。行到石桥闻细雨，听还住，风吹却过溪西去。
我欲寻诗宽久旅，桃花落尽春无所。渺渺篮舆穿翠楚，悠然处，高林忽送黄鹂语。
浣溪沙
离杭日，梁仲谋惠酒极清而美。七月十二日晚卧小阁，已而月上，独酌数杯。
送了栖鸦复暮钟，栏干生影曲屏东。卧看孤鹤驾天风。
起舞一尊明月下，秋空如水酒如空。谪仙已去与谁同。
木兰花(又名玉楼春)
青墩僧舍作
山人本合居岩岭，聊问支郎分半境。残年藜杖与纶巾，八尺庭中时弄影。
呼儿汲水添茶鼎，甘胜吴山山下井。一瓯清露一炉云，偏觉平生今日永。
清平乐
木犀
黄衫相倚，翠葆层层底。八月江南风日美，弄影山腰水尾。
楚人未识孤妍，离骚遗恨千年。无住庵中新事，一枝唤起幽禅。
【注】“楚人”一作“三闾”。
定风波
重阳
九日登临有故常，随晴随雨一传觞。多病题诗无好句，孤负，黄花今日十分黄。
记得眉山文翰老，曾道，四时佳节是重阳。江海满前怀古意，谁会，阑干三抚独凄凉。
菩萨蛮
荷花
南轩面对芙蓉浦，宜风宜月还宜雨。红少绿多时，帘前光景奇。
绳床乌木几，尽日繁香里。睡起一篇新，与花为主人。
南歌子(又名南柯子)
塔院僧阁
矫矫千年鹤，茫茫万里风。阑干三面看秋空。背插浮屠千尺冷烟中。
林坞村村暗，溪流处处通。此间何似玉霄峰。遥望蓬莱依约晚云东。
临江仙
夜登小阁，忆洛中旧游
忆昔午桥桥上饮，坐中多是豪英。长沟流月去无声。杏花疏影里，吹笛到天明。
二十余年如一梦，此身虽在堪惊。闲登小阁看新晴。古今多少事，渔唱起三更。
●苏养直(苏庠)
临江仙
席上赠张建康
本是白萍洲畔客，虎符卧镇江城。归来犹得趁鸥盟。柳丝摇晓市，杜若遍芳汀。
莫惜飞觞仍堕帻，柳边依约莺声。水秋鲈熟正关情。只愁宣室召，未许钓船轻。
临江仙
猎猎风蒲初暑过，萧然庭户秋清。野航渡口带烟横。晚山千万叠，别鹤两三声。
秋水芙蓉聊荡桨，一樽同破愁城。蓼花滩上白鸥明。暮云连极浦，急雨暗长汀。
如梦令
雪中作
叠嶂晓埋烟雨，忽作飞花无数。整整复斜斜，来伴南枝清苦。日暮，日暮，何许云林烟树。
虞美人
次虞仲登韵
军书未息梅仍破，穿市溪流过。病来无处不关情，一夜鸣榔急雨杂滩声。
飘零无复还山梦，云屋春寒重。山连积水水连空，溪上青蒲短短柳重重。
浣溪沙
书虞元翁画
水榭风微玉枕凉，牙床角簟藕花香。野塘烟雨罩鸳鸯。
红蓼渡头青嶂远，绿萍波上白鸥双。淋浪淡墨水云乡。
谒金门
怀故居作
何处所，门外冷云堆浦。竹里江梅寒未吐，茅屋疏疏雨。
谁遣愁来如许，小立野塘官渡。手种凌霄今在否，柳浪迷烟渚。
谒金门
大叶庄怀张元孺作
杨柳渡，醉著青鞋归去。点点沙鸥何处所，十里菰蒲雨。
抖擞向来尘土，卧看碧山云度。寄语故时猿鹤侣，未见心先许。
鹧鸪天
枫落河梁野水秋。淡烟衰草接郊丘。醉眠小坞黄茅店，梦倚高城赤叶楼。
天杳杳，路悠悠，钿筝歌扇等闲休。灞桥杨柳年年恨，鸳浦芙蕖叶叶愁。
鹧鸪天
过湖阴席上赠妓
梅妒晨妆雪妒轻，远山依约学眉青。樽前无复歌金缕，梦觉空余月满林。
鱼与雁，两浮沈，浅颦微笑总关心。相思恰似江南柳，一夜春风一夜深。
鹧鸪天
秋入蒹葭小雁行，参差飞堕水云乡。直须银甲供春笋，且滴糟床覆羽觞。
风压幕，月侵廊，江南江北夜茫茫。悬知上马啼鹃梦，一夜惊飞宝鸭香。
诉衷情
渔父家风、醉中赠韦道士
杖头挑得布囊行，活计有谁争。不肯侯家五鼎，碧涧一杯羹。
溪上月，岭头云，不劳耕。瓮中春色，枕上华胥，便是长生。
诉衷情
倦投林樾当诛茅，鸿雁响寒郊。溪上晚来杨柳，月露洗烟梢。
霜后渚，水分槽，尚平桥。客床归梦，何必江南，门接云涛。
阮郎归
西园风暖落花时，绿阴莺乱啼。倚阑无语惜芳菲，絮飞蝴蝶飞。
缘底事，减腰围，遣愁愁著眉。波连春渚暮天垂，燕归人未归。
点绛唇
冰勒轻寒，绿痕初涨回塘水。柳洲烟际，白鹭翘沙嘴。
篛笠青蓑，未减貂蝉贵。云涛里，醉眠篷底，不属人间世。
菩萨蛮
宜兴作
北风振野云平屋，寒溪淅淅流冰谷。落日送归鸿，夕岚千万重。
荒坡垂斗柄，直北乡山近。何必苦言归，石亭春满枝。
菩萨蛮
自宜兴还西冈作
园林寂寂春归去，濛濛柳下飞香絮。野水接云横，绿烟啼晓莺。
江南鶗鴂梦，山色朝来重。小艇小湾头，萍花萍叶洲。
菩萨蛮
再在西冈兼怀后湖作
短船谁泊蒹葭渚，夜深远火明渔浦。却忆槿花篱，春声穿竹溪。
云山如昨好，人自垂垂老。心事有谁知，月明霜满枝。
菩萨蛮
周彦达舟中作
眼中叠叠烟中树，晚云点点翻荷雨。鸥泛渚边烟，绿蒲秋满川。
未成江海去，聊作林塘主。客恨阔无津，风斜白氎巾。
菩萨蛮
年时忆著花前醉，而今花落人憔悴。麦浪卷晴川，杜鹃声可怜。
有书无雁寄，初夏槐风细。家在落霞边，愁逢江月圆。
菩萨蛮
澧阳庄
照溪梅雪和烟堕，寒林漠漠愁烟锁。客恨渺无涯，雁来人忆家。
远山疑带雨，一线云间语。霜月又婵娟，江南若个边。
菩萨蛮
春波滟滟浮春渚，绿阴一径风兼雨。又作去年时，绿深垂蔓篱。
故山归兴动，江北江南梦。白发故相欺，星星如有期。
木兰花
江云叠叠遮鸳浦，江水无情流薄暮。归帆初张苇边风，客梦不禁篷背雨。
渚花不解留人住，只作深愁无尽处。白沙烟树有无中，雁落沧洲何处所。
清平乐
咏岩桂
断崖流水，香度青林底。元配骚人兰与芷，不数春风桃李。
淮南丛桂小山，诗翁合得攀翻。身到十洲三岛，心游万壑千岩
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:31:47-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>