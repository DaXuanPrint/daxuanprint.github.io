<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="花间集评注自序,花间集序,花间集总目,花间集评注卷一,花间集评注卷二,花间集评注卷三,花间集评注卷四,花间集评注卷五,花间集评注卷六,花间集评注卷七,花间集评注卷八,花间集评注卷九,花间集评注卷十,花间集评注全文在线阅读,花间集评注全文在线下载,大玄古籍书库">
<meta name="description" content="后蜀赵崇祚编。是书选录自唐开成元年(836)至后晋天福五年(940),即后蜀广政三年以前的词家,有温庭筠、皇甫松、韦庄等十八家,共五百首,分十卷。书前有蜀人欧阳炯所写序文。书中选录词家多为蜀人,偏于蜀地。此书是文人词总集中最早的一部,唐末五代词家之作,赖此以传,对研究词的产生与发展演变具有重要的参考价值。此编流传极广,版本亦多,今存有南宋绍兴十八年(1148)刻本、淳熙末年刻本和开禧刻本三种。后世有仿刻本和翻印本。文学古籍刊行社据南宋绍兴晁谦之刻本影印。此书前代未闻注本,今人有李冰若评注,开明书店出版,汇">
<title>花间集评注_李冰若_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">花间集评注</span> <br/>
          作者： <span class="inputVal" id="bkauthor">李冰若</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,三国,词集,完结</span> <br/>
          字数： <span class="inputVal" id="bknum">[book_length]95699</span> <br/>
          说明： <span class="inputVal" id="bkdec">后蜀赵崇祚编。是书选录自唐开成元年(836)至后晋天福五年(940),即后蜀广政三年以前的词家,有温庭筠、皇甫松、韦庄等十八家,共五百首,分十卷。书前有蜀人欧阳炯所写序文。书中选录词家多为蜀人,偏于蜀地。此书是文人词总集中最早的一部,唐末五代词家之作,赖此以传,对研究词的产生与发展演变具有重要的参考价值。此编流传极广,版本亦多,今存有南宋绍兴十八年(1148)刻本、淳熙末年刻本和开禧刻本三种。后世有仿刻本和翻印本。文学古籍刊行社据南宋绍兴晁谦之刻本影印。此书前代未闻注本,今人有李冰若评注,开明书店出版,汇录前人书中有关词人本事及词作评语;有华连圃注本,商务印书馆出版,着重于词中字句的注解和引证;有李一氓校本,人民文学出版社出版,用宋本和明清各种版本互校,成为一种新校本,末附板本源流,对研究本书极有帮助。</span> <br/>
          封面： <span class="inputVal" id="bkimg">Z_20847.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]花间集评注
[book_author]李冰若
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,三国,词集,完结
[book_length]95699
[book_dec]后蜀赵崇祚编。是书选录自唐开成元年(836)至后晋天福五年(940),即后蜀广政三年以前的词家,有温庭筠、皇甫松、韦庄等十八家,共五百首,分十卷。书前有蜀人欧阳炯所写序文。书中选录词家多为蜀人,偏于蜀地。此书是文人词总集中最早的一部,唐末五代词家之作,赖此以传,对研究词的产生与发展演变具有重要的参考价值。此编流传极广,版本亦多,今存有南宋绍兴十八年(1148)刻本、淳熙末年刻本和开禧刻本三种。后世有仿刻本和翻印本。文学古籍刊行社据南宋绍兴晁谦之刻本影印。此书前代未闻注本,今人有李冰若评注,开明书店出版,汇录前人书中有关词人本事及词作评语;有华连圃注本,商务印书馆出版,着重于词中字句的注解和引证;有李一氓校本,人民文学出版社出版,用宋本和明清各种版本互校,成为一种新校本,末附板本源流,对研究本书极有帮助。
[book_img]Z_20847.jpg


[book_title]花间集评注自序
昔在南雍，从长洲吴霜崖先生游，侧闻倚声绪论。顾性既梼昧，习焉仍若面墙。渡海以还，兹事遂废。洎来沪上，得彊村翁《宋词三百首》，爱其抡次谨严，昭示正轨，偶为笺释，取便讲授。适旧友唐君圭璋新为是书作注，搜集弘富，将付印行，乃辄自毁其稿。今年秋，倭寇陷东北，罢讲病痁。芹荪自京来视，言唐君书杀青有日，宋词已获一精本。循流溯源，《花间》不可无笺。因其怂恿，勉为挦扯。爰就药鼎茶垆之侧，日缮数纸。行箧乏书，赖龙榆生教授时假善本勘校，陈斠玄先生多所是正。经时三月，得数万言。念此戋戋小书，且资师友教益。则知天下事无巨细，成就良未易言。夫晚唐五代之乱极矣。学士大夫，骫骳乘流，曲学阿世。长图大计，载籍寡存。观《花间》一集，录词凡五百首。其中不无愤发悱恻之词，实多流连风月之作。盖情既极乎闺闼，气自少于风云。评文论世，有余恫焉。今者世变方殷，河山破碎。民有偕亡之愤，士无致果之勇。而江南歌舞，宛若承平。幕燕釜鱼，为欢能几。昔人一念精微，遂使神州陆沉。玄言可诵，贤哲犹讥。矧乃笺注鱼虫，得毋玩物丧志？张彦远云，不为无益之事，安能悦有涯之生。灯窗搁笔，隐心焉耳。
民国二十年十二月除夕李冰若

[book_title]花间集序
武德军节度判官欧阳炯
镂玉雕琼，拟化工而迥巧。裁花剪叶，夺春艳以争鲜。是以唱云谣则金母词清，挹霞醴则穆王心醉。名高《白雪》，声声自合鸾歌。响遏青云，字字偏谐凤律。《杨柳》《大堤》之句，乐府相传。《芙蓉》《曲渚》之篇，豪家自制。莫不争高门下，三千玳瑁之簪。竞富樽前，数十珊瑚之树。则有绮筵公子，绣幌佳人。递叶叶之花笺，文抽丽锦。举纤纤之玉指，拍按香檀。不无清绝之辞，用助娇娆之态。自南朝之宫体，扇北里之倡风。何止言之不文，所谓秀而不实。有唐已降，率土之滨。家家香径春风，宁寻越艳。处处红楼夜月，自锁嫦娥。在明皇朝，则有李太白应制《清平乐》词四首。近代温飞卿复有《金荃集》。迩来作者，无愧前人。今卫尉少卿字弘基，以拾翠洲边，自得羽毛之异。织绡泉底，独殊机杼之功。广会众宾，时延佳论。因集近来诗客曲子词五百首，分为十卷。以炯粗预知音，辱请命题，仍为序引。昔郢人有歌《阳春》者，号为绝唱。乃命之为《花间集》，庶以阳春之甲。将使西园英哲，用资羽盖之欢。南国婵娟，休唱莲舟之引。
广政三年大蜀欧阳炯序

[book_title]花间集总目
唐卫尉少卿赵崇祚集
温助教庭筠　　六十六首
皇甫先辈松　　十二首
韦相庄　　　　四十八首
薛侍郎昭蕴　　十九首
牛给事峤　　　三十二首
张舍人泌　　　二十七首
毛司徒文锡　　三十一首
牛学士希济　　十一首
欧阳舍人炯　　十七首
和学士凝　　　二十首
顾大尉夐　　　五十五首
孙少监光宪　　六十一首
魏太尉承班　　十五首
鹿太保虔扆　　六首
阎处士选　　　八首
尹参卿鹗　　　六首
毛秘书熙震　　二十九首
李秀才珣　　　三十七首

[book_title]花间集评注卷一
温庭筠五十首
温庭筠本名岐，一名庭云，字飞卿。太原人。所著词有《握兰集》三卷、《金荃集》十卷。
〔注〕温庭筠者，太原人。本名岐，字飞卿。大中初应进士，苦心砚席，尤长诗赋。初至京师，人士翕然推重。然士行尘杂，不修边幅。能逐弦吹之音，为侧艳之词。公卿家无赖子弟裴諴令狐缟（《新唐书》作“滈”）之徒，相与蒱饮，酣醉终日，由是累年不第。徐商镇襄阳，往依之，署为巡官。咸通中失意归江东，路由广陵，心怨令狐绹在位时不为成名；既至，与新进少年狂游狭邪，久不刺谒。又乞索于扬子院，醉而犯夜，为虞候所击，败面折齿，方还扬州，诉之令狐绹。捕虞候治之，极言庭筠狭邪丑迹，乃两释之。自是污行闻于京师。庭筠自至长安，致书公卿雪冤。属徐商知政事，颇为言之。无何，商罢相出镇。杨收怒之，贬为方城尉。再迁隋县尉，卒。庭筠著述颇多，而诗赋韵格清拔，文士称之。（《旧唐书》本传）
彦博裔孙廷筠，少敏悟。工为辞章，与李商隐皆有名，号“温李”。然薄于行，无检幅。又多作侧辞艳曲。与贵胄裴諴令狐滈等蒲饮狎昵。数举进士，不中第。思神速，多为人作文。大中末试，有司廉视尤谨。廷筠不乐，上书千余言，然私占授者已八人。执政鄙其为，授方山尉。徐商镇襄阳，署巡官。不得志，去归江东。令狐绹方镇淮南，廷筠怨居中时不为助力，过府不肯谒。丐钱扬子院，夜醉，为逻卒击折其齿。诉于绹，绹为劾吏，吏具道其污行，绹两置之。事闻京师，廷筠遍见公卿，言为吏诬染。俄而徐商执政，颇右之，欲白用。会商罢，杨收疾之，遂废卒。本名岐，字飞卿。（《新唐书·温大雅传》）
（商隐）与太原温庭筠、南郡段成式齐名，时号“三
十六”。文思清丽，庭筠过之。（《旧唐书·李商隐传》）
庭筠才思艳丽，工于小赋。每入试，押官韵作赋，凡八叉手而八韵成，时号“温八叉”。多为邻铺假手，日救数人。而士行玷缺，缙绅薄之。李义山谓曰：“近得一联句，远比召公，三十六年宰辅。未得偶成。”温曰：“何不云，近同郭令，二十四考中书。”宣宗尝赋诗，上句有“金步摇”，未能对，遣求进士对之。庭筠乃以“玉条脱”续之，宣宗赏焉。又药名有“白头翁”，温以“苍耳子”为对。他皆类此。（《全唐诗话》）
庭筠又每岁举场，多为举人假手。沈询侍郎知举，别施铺席授庭筠，不与诸公邻比。翌日，于帘前请庭筠曰：“向来策名，皆是文赋托于学士。某今岁场中，并无假托，学士勉旃。”因遣之，由是不得意也。（《北梦琐言》）
北山沈侍郎主文年，特召温飞卿于帘前试之，为飞卿爱救人故也。适属翌日，飞卿不乐，其日晚，请开门先出，仍献启千余字。或曰：已潜救八人矣。（《唐摭言》）
温庭筠旧名岐，并州人。宰相彦博之孙也。少敏悟，天才雄赡，能走笔成万言。善鼓琴吹笛，云：有弦即弹，有孔即吹，何必爨桐与柯亭也。侧词艳曲与李商隐齐名，时号“温李”。才情艳丽，尤工律赋。每试押官韵烛下，未尝起草，但笼凭几，每一韵一吟而已，场中曰“温八吟”。又谓八叉手成八韵，名“温八叉”。多为邻铺假手。然薄行无检幅，与贵胄裴諴令狐滈等饮博。后尝醉诟狭邪间，为逻卒折齿，诉不得理。举进士数上又不第。出入令狐相国邸第中，待遇甚优。时宣宗喜歌《菩萨蛮》，绹假其所撰进之，戒令勿泄，而遽言于人。绹又尝问玉条脱事，对以出《南华经》，且曰：“非僻书，相公燮理之暇，亦宜览古。”又有言曰：“中书堂内坐将军。”讥绹无学，由是渐疏之。自伤云：“因知此恨人多积，悔读《南华》第二篇。”徐商镇襄阳，辟巡官。不得志，游江东。大中末，山北沈侍郎主文，特召庭筠试于帘下，恐其潜救。是日不乐，逼暮，请先出，仍献启千余言。询之，已占授八人矣。执政鄙其为，留长安中待除。宣宗微行，遇于传舍，庭筠不识，傲然诘之曰：“公非司马、长史之流乎？”又曰：“得非文参、簿尉之类？”帝曰：“非也。”后谪方城尉，中书舍人裴坦当制，忸怩含毫久之，词曰：“孔门以德行为先，文章为末。尔既早随计吏，宿负雄名，徒夸不羁之才，罕有适时之用。放骚人于湘浦，移贾谊于长沙。尚有前席之时，未爽抽毫之思。”庭筠之官，文士诗人争赋诗祖饯，惟纪唐夫擅场，曰：“凤凰诏下虽沾命，鹦鹉才高却累身。”唐夫举进士，有才名。庭筠仕终国子助教。竟流落以死。今有《汉南真稿》十卷，《握兰集》三卷，《金荃集》十卷，《诗集》五卷，及《学海》三十卷，又《采茶录》一卷，及著《乾子》一卷。序云：“不爵不觥，非非炙，能悦诸心，庶乎乾之义。”并传于世。（《唐才子传》）
开明（疑是“开成”误）中，温庭筠才名籍甚；然而罕拘细行，以文为货，识者鄙之。无何，执政间复有恶者，奏庭筠搅扰场屋，出为随州方城尉。时中书舍人裴坦当制，忸怩含毫久之。时有老吏在侧，因讯之升黜。对曰：“舍人当为责辞。”……坦释然，故有泽畔长沙之比。庭筠之任，文士争为词送，惟纪唐夫得其尤。（《唐摭言》）
令狐绹曾以旧事访于庭筠。对曰：“事出《南华》，非僻书也。或冀相公燮理之暇时宜览古。”绹益怒，奏庭筠有才无行。卒不得第。庭筠有诗曰：“因知此恨人多积，悔读《南华》第二篇。”（《唐诗纪事》）
温庭筠有词赋盛名，初从乡里举，客游江淮间。扬子留后姚勖厚遗之。庭筠少年，其所得钱帛，多为狎邪所费。勖大怒，笞且逐之。以故庭筠不中第。其姊赵颛之妻也，每以庭筠下第，辄切齿于勖。一日，厅有客，温氏偶问谁氏，左右以勖对。温氏遂出厅事，执勖袖大哭。勖殊惊异，且持袖坚固不可脱，不知所为。移时，温氏方曰：“吾弟年少，宴游人之常情，奈何笞之？迄今遂无成名，安得不由汝致之！”复大哭，久之，方得解脱。勖归愤讶，竟因以得疾而卒。（《玉泉子》）
宣宗微行，遇温庭筠于逆旅。温不识龙颜，傲然诘之曰：“公非长史、司马之流？”帝曰：“非也。”曰：“得非六参、簿尉之类？”曰：“非也。”谪为方城尉。（《北梦琐言》）
庭筠理发，思来即罢栉缀文。（《北梦琐言》）
裴郎中諴，晋国公次子也。足情调，善诙谐。与举子温岐为友，好作歌曲。讫今饮席，多是其词焉……二人又为新添声《杨柳枝》词，饮筵竞唱其词而打令也。（《云溪友议》）
周德华尝在符刍郎中席上唱《柳枝》，如刘禹锡之“春江一曲柳千条”，贺知章之“碧玉裁成一树高”，杨巨源之“江边杨柳鞠尘丝”，而不取温庭筠裴諴，二人有愧色。（《耆旧续闻》）
温岐貌甚陋，号“温钟馗”，不称才名。最善鼓琴吹笛。云：有丝即弹，有孔即吹，不必柯亭爨桐也。（《桐薪》）
杜悰自西川除淮海，庭筠诣韦曲杜氏林亭留诗云：“卓氏垆前金线柳，隋家堤畔锦帆风。贪为两地行霖雨，不见池莲照水红。”邠公闻之，遗绢千匹。（《全唐诗话》）
令狐绹以姓氏少，族人有投者，不吝其力。由是远近皆趋之，至有姓胡冒令者。进士温庭筠戏为词曰：“自从元老登庸后，天下诸胡悉带令。”（《南部新书》）
温庭筠尝得一句云：“蜜官金翼使。”久之又联其下曰：“花贼玉腰奴。”道蜂蝶也。（《顾氏说略》）
温庭筠《握兰集》三卷，《金荃集》十卷，《诗集》五卷，《汉南真稿》十卷。（《唐书·艺文志》《宋志》同）
温庭筠著《乾子》不传。有《握兰集》《金荃集》《汉南真稿》。（《唐诗纪事》）
温庭筠有《金荃集》，盖取其香而软也。（《北梦琐言》）
温飞卿所作词曰《金荃集》，唐人词有集曰《兰畹》，盖皆取其香而弱也。然则雄壮者，固次之矣。（《横云山人词话》）
温飞卿所著词，《握兰集》三卷，《金荃集》十卷，今皆无传本。明人有写本《金奁集》一卷，鲍以文跋云：“右《金奁集》一卷，计词一百四十七阕。明正统辛酉海虞吴讷所编《四朝名贤词》之一也。编纂各分宫调，此他词集及词谱所未有。间取《全唐诗》校勘，中杂韦庄四十七首，张泌一首，欧阳炯十六首，温氏词只六十三首。疑是前人汇集四人之作，非飞卿专集也。按飞卿有《握兰》《金荃》二集，‘金奁’岂即‘金荃’之讹邪？”按鲍氏以《金奁集》为汇集韦庄张泌欧阳炯及温氏四人之词，其说甚是。又疑“金奁”即“金荃”之讹，其说非也。朱孝臧彊村所刻词《金奁集》跋云：“此鲍渌饮手稿，朱笔别纸，附写本后。按宋吉州本《欧阳文忠公集》，刻于庆元二年。近体乐府校语引《尊前》《金奁》诸集，陆放翁跋《金奁集》云：‘飞卿《南乡子》八阕，语意工妙，殆可追配刘梦得《竹枝》，信一时杰作也。淳熙己酉立秋，观于国史院直庐。’此则更在庆元之前。盖宋人杂取《花间集》中温韦诸家词，各分宫调，以供歌唱。其意欲为《尊前》之续，故《菩萨蛮》注云：‘五首已见《尊前集》。’吴伯宛谓《尊前》就词以注调，《金奁》依调以类词，义例正相符也。”亦以《金奁》为选本，非温词专集。温氏所著者《金荃》而非《金奁》。今《金荃》《握兰》两集，并不可见，言温词者，当以《花间》为渊薮矣。（《清晖集》）
〔评〕词之难于令曲，如诗之难于绝句。不过十数句，一句一字闲不得……当以《花间集》温韦为则。（《词源》）
温庭筠《湖阴曲》警句云：“吴波不动楚山远，花压阑干春昼长。”工于造语，极为绮靡。《花间集》可见矣。（《苕溪渔隐丛话》）
温词极流丽，宜为《花间集》之冠。（《唐宋诸贤绝妙词选》）
温韦艳而促。黄九精而刻。长公丽而壮。幼安变而奇。皆词之变体也。（《弇州全集》）
词之长短错落，发源于三百篇。温氏之词，极长短错落之致矣。言词者，必以温氏为大宗。（《词统源流》）
弇州谓苏黄稼轩为词之变体，是也。谓温韦为词之变体，非也。夫温韦视晏李秦周，譬赋有《高唐》《神女》而后有《长门》《洛神》；诗有《古诗》《录别》而后有建安黄初三唐也。谓之正始则可，谓之变体则不可。（《花草蒙拾》）
温李齐名，然温实不及李。李不作词，而温为《花间》鼻祖。岂亦同能不如独胜之意耶？古人学书不胜，去而学画；学画不胜，去而学塑。其善于用长如此。（同上）
弇州曰：“‘油壁车轻金犊肥，流苏帐晓春鸡报。’非歌行丽对乎？然是天成一段词也，著诗不得。”按温集作《春晓曲》，不列之词。《花间集》采温词至多，此亦不载。仅《草堂》收之耳。然细观全阕，惟中联浓媚。如“笼中娇鸟暖犹睡”，亦不愧前语。至“帘外落花闲不扫”，已觉其劲。至“衰桃一树近前池，似惜红颜镜中老”，尤不旖旎也。作歌行为当。（《皱水轩词筌》）
自唐之词人，李白为首，而温庭筠最高。其言深美闳约。（张惠言《词选序》）
温韦以流丽为宗，《花间》最为古艳。（李调元《雨村词话序》）
方山憔悴彼何人？《兰畹》《金荃》托兴新。绝代风流《乾子》，前生合是楚灵均。（周之琦《论词绝句》）
吾于庭筠词，不能皆得其意，独知其幼眇，为制最高。（王定甫）
词有高下之别。飞卿下语镇纸，端己揭响入云，可谓极两者之能事。皋文曰：“飞卿之词，深美闳约。”信然。（《介存斋论词杂著》）
飞卿酝酿最深，故其言不怒不慑。备刚柔之气，针缕之密。南宋人始露痕迹，《花间》极有浑厚气象。如飞卿则神理超越，不复可以迹象求矣。然细绎之，正字字有脉络。（同上）
王嫱西施，天下美妇人也。严妆佳，淡妆亦佳。粗服乱头，不掩国色。飞卿严妆也。端己淡妆也。后主则粗服乱头矣。（同上）
温飞卿词，精妙绝人。然类不出乎绮怨。（《艺概》）
唐之中叶，李白袭乐府遗音，为《菩萨蛮》《忆秦娥》二阕。王建韩翃温庭筠诸人，复推衍之，而词之体以工。其文窈深幽约，善达贤人君子恺恻怨悱不能自已之情，论者以庭筠为独至。（《龙壁山房文集》）
太白如姑射仙人。温尉是王谢子弟。温尉词当看其清真，不当看其繁缛。（《赌棋山庄词话》）
设色，词家所不废也。今试取温尉与梦窗较之，便知仙凡之别。盖所争在风骨，在神韵。温尉生香活色，梦窗所谓七宝楼台，拆碎不成片段。又其甚者，则浮艳耳。须知“檀鸾（一本作“栾”）金碧，婀娜蓬莱”，未必便低便俗于“宝函钿雀”“画屏鹧鸪”。亦视驱遣者造诣如何耳。（同上）
唐代词人，自以飞卿为冠。（《白雨斋词话》，下同）
飞卿词全祖《离骚》，所以独绝千古。
飞卿短古，深得屈子之妙。词亦从《楚骚》来，所以独绝千古，难乎为继。
千古得《骚》之妙者，惟陈王之诗，飞卿之词，为能得其神不袭其貌。
自温韦以迄玉田，词之正也，亦词之古也。
飞卿大半托词房帷，极其婉雅。而规模自觉宏远。周秦苏辛姜史辈，虽姿态百变，亦不能越其范围。本源所在，不容以形迹求也。
词中表里俱佳，文质适中者，温飞卿是也。词中之上乘也。熟读温韦词，则意境自厚。
诗有诗境，词有词境。诗词一体也，然有诗人所辟之境，词人尚未见者，则以时代先后远近不同之故。一则如杜陵之诗，包括万有，空诸倚傍，纵横博大，千变万化之中，却极沉郁顿挫，忠厚和平。此子美之所以横绝古今，无与为敌也。求之于词，亦未见有造于此境者。若飞卿词，固已几之矣。
张皋文谓飞卿之词，“深美闳约”。余谓此四字惟冯正中足以当之。刘融斋谓飞卿词“精妙绝人”。差近之耳。（《人间词话》）
“画屏金鹧鸪”，飞卿词品似之。（同上）
少日诵温尉词，爱其丽词绮思，正如王谢子弟，吐属风流。嗣见张陈评语，推许过当，直以上接灵均，千古独绝。殊不谓然也。飞卿为人，具详旧史，综观其诗词，亦不过一失意文人而已。宁有悲天悯人之怀抱？昔朱子谓《离骚》不都是怨君，尝叹为知言。以无行之飞卿，何足以仰企屈子。其词之艳丽处正是晚唐诗风，故但觉镂金错彩，炫人眼目，而乏深情远韵。然亦有绝佳而不为词藻所累，近于自然之词。如《梦江南》《更漏子》诸阕，是也。（《栩庄漫记》）
张氏《词选》欲推尊词体，故奉飞卿为大师，而谓其接迹《风》《骚》，悬为极轨。以说经家法，深解温词。实则论人论世，全不相符。温词精丽处自足千古，不赖托庇于《风》《骚》而始尊。况《风》《骚》源出民间与词之源于歌乐，本无高下之分，各擅文艺之美。正不必强相附会，支离其词也。自张氏书行，论词者几视温词为屈赋，穿凿比附如恐不及，是亦不可以已乎。（同上）
温飞卿词，有以丽密胜者，有以清雅胜者。永观王氏以“画屏金鹧鸪”概之，就其丽密者言之耳。其清疏者如《更漏子》“梧桐树”云云，为前人所称。兹余撰摘又得数首。《梦江南》“千万恨”云云；又“梳洗罢”云云；《菩萨蛮》“人人尽说江南好”云云；又“洛阳城里春光好”云云；《谒金门》“空相忆”云云；《天仙子》“蟾彩霜华夜不分”云云；并皆淡而有韵。行间清气流行，非“画屏金鹧鸪”所得而拟矣。断句如《清平乐》云：“终日行人恣攀折，桥下水流呜咽。”《归国谣》云：“谢娘无限心曲，晓屏山断续。”《河传》云：“浦南归，浦北归，莫知，晚来人已稀。”又“若耶溪，溪水西，柳堤，不闻郎马嘶。”并皆奇警，非温尉不能道。《菩萨蛮》云：“劝我早归家，绿窗人似花。”《贺圣朝》云：“羡春来双燕，飞到玉楼，朝暮相见。”清真词以质胜处，皆由此等句脱化得来。《献衷心》云：“三五夜，偏有恨，月明中。”于“三五夜”“月明中”二句，参加“偏有恨”句，曲折而不着痕迹。《浣溪沙》云：“画堂帘幕月明风。”“月明风”三字绝新，而亦绝无求新之迹。此等佳处，贵能悉心体会，庶几倚声一道，思过半矣。（况周颐）
词兴于唐。李白肇基，温岐受命。五代缵绪，韦庄为首。温韦既立，正声于是乎在矣。（《海绡翁说词》）
飞卿严妆，梦窗亦严妆。惟其国色，所以为美。若不观其倩盼之姿，而徒眩其珠翠，则飞卿且讥，何止梦窗。（同上）
温李诗名旧日齐，樊南绮语说无题。《金荃》不谱“梧桐树”，恐并《花间集》也低。（谭莹）
谪仙去后知音歇，一集《金荃》或庶几。又是汉南春雁尽，海棠谢也雨霏霏。（冯煦）
菩萨蛮十四首
〔注〕宣宗爱唱《菩萨蛮》，令狐绹假温庭筠手撰二十阕以进。戒勿泄而遽言于人。且曰：“中书堂内坐将军。”以讥其无学也。由是疏之。（《乐府纪闻》）
唐宣宗爱唱《菩萨蛮》，令狐丞相托温飞卿撰进，宣宗使宫嫔歌之。（《词苑丛谈》）
赵崇祚《花间集》载温飞卿《菩萨蛮》甚多。合之吕鹏《尊前集》所载，不下二十阕。（《古今词话》）
飞卿《菩萨蛮》二十首，以《全唐诗》校之，逸其四之一。未审《金荃词》所载何如也。长洲顾氏嗣立言：所见宋版《金荃集》八卷，末《金荃集》一卷。而其刻飞卿诗，则不及诗余，益集外诗以傅合宋本卷数。致使零篇剩句，几与《乾子》同不传，亦可惜也。（《莲子居词话》）
〔评〕芟《花间》者，额以温飞卿《菩萨蛮》十四首，而李翰林一首为词家鼻祖，以生不同时，不得劖入。今读之，李如藐姑仙子，已脱尽人间烟火气。温如芙蓉浴碧，杨柳挹青。意中之意，言外之言，无不巧隽而妙入。珠璧相耀，正是不妨并美。（汤显祖）
此感士不遇也。篇法仿佛《长门赋》，而节节逆叙。（《词选》）
飞卿《菩萨蛮》十四章，全是变化楚骚，古今之极轨也。徒赏其芊丽，误矣。（《白雨斋词话》）
温丽芊绵，已是宋元人门径。（《白雨斋词评》）
温尉《菩萨蛮》十四首，中多绮艳之句，信为名作。特当日所进为二十章，今已缺数首。此十四阕是否即为当日进呈之词，抑为平日杂作，均不可考。观其词意，亦不相贯，而张氏谓仿佛《长门赋》，节节逆叙，尝就所评研索再四，无论以顺序逆叙推求，正复多所抵牾也。（《栩庄漫记》）
小山重叠金明灭，鬓云欲度香腮雪。懒起画蛾眉，弄妆梳洗迟。照花前后镜，花面交相映。新贴绣罗襦，双双金鹧鸪。
〔注〕《诗》：鬓发如云。又螓首蛾眉。
《古今注》：魏宫人好画长眉，令作蛾眉警鹤髻。
《国语》：罗襦甫解，香泽微闻。
《本草》：鹧鸪形似鹑而大，背苍灰色，有紫斑点。腹前有白圆点如真珠。其鸣声如曰“行不得也哥哥”。
〔评〕此章从梦晓后领起。“懒起”二字，含后文情事。“照花”四句，《离骚》初服之意。（《词选》）
以士不遇读之最确。“懒起画蛾眉”句是起步。（《词辨》）
《菩萨蛮》《更漏子》诸阕，已臻绝诣，后来无能为继。（《白雨斋词话》）
所谓沉郁者，意在笔先，神余言外。写怨夫思妇之怀，寓孽子孤臣之感。凡交情之冷淡，身世之飘零，皆可于一草一木发之。而发之又必若隐若现，欲露不露，反复缠绵，终不许一语道破。匪独体格之高，亦见性情之厚。飞卿词如“懒起画蛾眉，弄妆梳洗迟”，无限伤心，溢于言表。又“春梦正关情，镜中蝉鬓轻”，凄凉哀怨，真有欲言难言之苦。又“花落子规啼，绿窗残梦迷”，又“鸾镜与花枝，此情谁得知”，皆含深意。此种词第自写性情，不求胜人，已成绝响。后人刻意增奇，愈趋愈下。安得一二豪杰之士，与之挽回风气哉。（同上）
“小山”当即屏山，犹言屏山之金碧晃灵也。此种雕镂太过之句，已开吴梦窗堆砌晦涩之径。“新贴绣罗襦”二句，用十字止说得襦上绣鹧鸪而已。统观全词意，谀之则为盛年独处，顾影自怜，抑之则侈陈服饰，搔首弄姿。“初服之意”蒙所不解。（《栩庄漫记》）
其二
水精帘里颇黎枕，暖香惹梦鸳鸯锦。江上柳如烟，雁飞残月天。藕丝秋色浅，人胜参差剪。双鬓隔香红，玉钗头上风。
〔注〕宋之问诗：水精帘外转逶迤。
《玉篇》：颇黎，玉也。
人胜即花胜也，取象于西王母戴胜。《荆楚岁时记》作华胜。
〔评〕王右丞诗：“杨花惹暮春。”李长吉诗：“古竹老稍惹碧云。”温庭筠词：“暖香惹梦鸳鸯锦。”孙光宪词：“六宫眉黛惹春愁。”用“惹”字凡四，皆绝妙。（《丹铅总录》）
“梦”字提。“江上”以下，略叙梦境。人胜参差，玉钗香隔，言梦亦不得到也。（《词选》）
“江上柳如烟”是关络。（《词辨》）
飞卿《菩萨蛮》云：“江上柳如烟，雁飞残月天。”《更漏子》云：“银烛背，绣帘垂。梦长君不知。”《酒泉子》云：“月孤明，风又起，杏花稀。”作小令不如此着色，便觉寡味。（《莲子居词话》）
“江上”二句佳句也。好在全是梦中情况，便觉绵邈无际。若空写两句景物，意味便减。悟此方许为词。不则金氏所谓雅而不艳，有句无章矣。（《白雨斋词话》）
“杨柳岸、晓风残月”从此脱胎。江字韵，押得妙。（《白雨斋词评》）
“暖香惹梦”四字与“江上”二句均佳，但下阕又雕缋满眼，羌无情趣。即谓梦境有柳烟残月之中，美人盛服之幻。而四句晦涩已甚。韦相便无此种笨笔也。（《栩庄漫记》）
其三
蕊黄无限当山额，宿妆隐笑纱窗隔。相见牡丹时，暂来还别离。翠钗金作股，钗上蝶双舞。心事竟谁知，月明花满枝。
〔注〕《通志略》：古无牡丹，统称芍药。至唐始分为二花。又谓之木芍药。且有牡丹花王，芍药花相之称。
《西神脞说》：妇人匀面，古惟施朱傅粉而已。六朝乃兼尚黄。《幽怪录》云：“神女智琼额黄。”梁简文帝诗：“同安鬟里拨，异作额间黄。”温庭筠诗：“额黄无限夕阳山。”又词：“蕊黄无限当山额。”牛峤词：“额黄侵发腻。”此额妆也。北周静帝令宫人黄眉墨妆。温诗：“柳风吹尽眉间黄。”张泌词：“依约残眉理旧黄。”此眉妆也。段成式《酉阳杂俎》所载，有黄星靥。辽时，燕俗妇人有颜色者，目为细娘。面涂黄，谓为佛妆。温词：“脸上金霞细。”又“粉心黄蕊花靥。”宋彭汝砺诗：“有女夭夭称细娘，真珠络髻面涂黄。”此则面妆也。
〔校〕“钗上蝶双舞”句，毛本作“双双”。王本作“双蝶”。
〔评〕提起。以下三章，本入梦之情。（《词选》）
以一句或二句描写一简单之妆饰而其下突接别意，使词意不贯，浪费丽字，转成赘疣，为温词之通病。如此词“翠钗”二句是也。（《栩庄漫记》）
其四
翠翘金镂双鸂鶒，水纹细起春池碧。池上海棠梨，雨晴花满枝。绣衫遮笑靥，烟草黏飞蝶。青琐对芳菲，玉关音信稀。
〔注〕《招魂》：砥室翠翘，絓曲琼些。
鸂鶒一作谿𪀦，水鸟也。似鸳鸯较大，头有缨，尾羽上翘如船柁。一名紫鸳鸯。
《升庵外集》：《说文》：靥，辅也。《洛神赋》：靥辅承权。自吴宫有獭髓补痕之事，唐韦固妻少时为盗刃所刺，以翠掩之，女妆遂有靥饰。
《汉武故事》：西王母尝见帝于承华殿，东方朔从青琐窃窥之。青琐者，刻为连锁文而青涂之也。
《元和志》：玉门故关，在龙勒县西，为西域门户。
《楚辞》：背玉门以驰骛兮。注谓玉门犹君门也。
〔校〕“玉关”，毛本作“玉门”。
其五
杏花含露团香雪，绿杨陌上多离别。灯在月笼明，觉来闻晓莺。玉钩搴翠幕，妆浅旧眉薄。春梦正关情，镜中蝉鬓轻。
〔注〕《古今注》：魏文帝宫人绝所爱者，有莫琼树。始制为蝉鬓。望之缥缈如蝉翼然。
〔评〕碧纱如烟隔窗语，得画家三昧。此更觉微远。（汤显祖）
结。（《词选》）
末二句凄凉哀怨，真有难言之苦。（《白雨斋词话》）
其六
玉楼明月长相忆，柳丝袅娜春无力。门外草萋萋，送君闻马嘶。画罗金翡翠，香烛销成泪。花落子规啼，绿窗残梦迷。
〔注〕《十洲记》：昆仑山之一角，有金台五所，玉楼十二所。
《埤雅》：翠鸟或谓之翡翠。雄赤曰翡，雌青曰翠。
《成都记》：杜宇一曰杜主，自天而降，称望帝。好稼穑，教人务农。至今蜀之将农者，必先祀杜主。望帝时以国相开明有治水功，因禅位焉。后望帝死，其魄化为鸟。名曰杜鹃，亦曰子规。
〔评〕“玉楼”句又提。（《词选》）
“柳丝袅娜”，送君之时。故“江上柳如烟”，梦中情景亦尔。七章“阑外垂丝柳”，八章“绿杨满院”，九章“杨柳色依依”，十章“杨柳又如丝”，皆本此“柳丝袅娜”言之。明相忆之久也。（同上）
“玉楼明月”句，提。“花落子规啼”，小歇。（《词辨》）
字字哀艳，读之魂销。（《白雨斋词评》）
前数章时有佳句而通体不称，此较清绮有味。（《栩庄漫记》）
其七
凤凰相对盘金缕，牡丹一夜经微雨。明镜照新妆，鬓轻双脸长。画楼相望久，阑外垂丝柳。音信不归来，社前双燕回。
〔注〕“音信”句，王本作“意信”。
〔评〕“牡丹”句眼前语，非会心人不知。（汤显祖）
飞卿惯用金鹧鸪，金鸂鶒，金凤凰，金翡翠诸字以表富丽，其实无非绣金耳。十四首中既累见之，何才俭若此。本欲假以形容艳丽，乃徒彰其俗劣，正如小家碧玉初入绮罗丛中，只能识此数事，便矜羡不已也。此词“双脸长”之长字，尤为丑恶，明镜莹然，一双长脸，思之令人发笑。故此字点金成铁，纯为凑韵而已。（《栩庄漫记》）
其八
牡丹花谢莺声歇，绿杨满院中庭月。相忆梦难成，背窗灯半明。翠钿金靥脸，寂寞香闺掩。人远泪阑干，燕飞春又残。
〔注〕《山海经》注：莺一名仓庚。雌雄常双飞。食之不妒。杨夔《止妒论》曰：梁武帝郗后性妒，或言鸧鹒为膳疗妒。遂令茹之，妒果减半。
左思赋：“珠琲阑干。”注，阑干，纵横也。
〔校〕“金靥”，玄览斋本作“金压”。
〔评〕“相忆梦难成”，正是残梦迷情事。（《词选》）
领略孤眠滋味。逐句逐字凄凄恻恻，飞卿大是有心人。（《白雨斋词评》）
其九
满宫明月梨花白，故人万里关山隔。金雁一双飞，泪痕沾绣衣。小园芳草绿，家住越溪曲。杨柳色依依，燕归君不归。
〔注〕《史记正义》：子胥亡后，越人自松江北开渠至横山东北入吴。《吴郡志》：越兵自此溪来，故曰越溪。
〔评〕兴语似李贺。结语似李白。中间平调而已。（汤显祖）
其十
宝函钿雀金鸂鶒，沉香阁上吴山碧。杨柳又如丝，驿桥春雨时。画楼音信断，芳草江南岸。鸾镜与花枝，此情谁得知。
〔注〕《开天遗事》：杨国忠用沉香为阁，檀香为阑，以麝香乳香筛土和为泥饰壁。
《地理志》：吴山一曰胥山。左畀大江，右瞰西湖。峰峦相续，总曰吴山。
〔校〕“沉香阁”，王本吴本均作“沉香关”。
〔评〕“沉香”“芳草”句，皆诗中画。（汤显祖）
“鸾镜”二句，结。与“心事竟谁知”相应。（《词选》）
“宝函钿雀”句，追叙。“画楼”句，指点今情。“鸾镜”句，顿。（《词辨》）
只一“又”字，有多少眼泪。音节凄缓。凡作香奁词音节愈缓愈妙。（《白雨斋词评》）
其十一
南园满地堆轻絮，愁闻一霎清明雨。雨后却斜阳，杏花零落香。无言匀睡脸，枕上屏山掩。时节欲黄昏，无聊独倚门。
〔评〕此下乃叙梦。此章言黄昏。（《词选》）
“雨后却斜阳”句，余韵。“无聊独倚门”句，收束。（《词辨》）
其十二
夜来皓月才当午，重帘悄悄无人语。深处麝煤长，卧时留薄妆。当年还自惜，往事那堪忆。花露月明残，锦衾知晓寒。
〔校〕“花露”，王本作“花落”。
〔评〕此自卧时至晓，所谓“相忆梦难成”也。（《词选》）
其十三
雨晴夜合玲珑日，万枝香袅红丝拂。闲梦忆金堂，满庭芳草长。绣帘垂，眉黛远山绿。春水渡溪桥，凭阑魂欲销。
〔注〕《诗》：“焉得谖草，言树之背。”注，谖一作萱。萱草令人忘忧。
嵇康文：“合欢蠲忿。”注，合欢一名夜合。又名合昏。
《栩庄漫记》：汤若士《花间集评本》谓“靥为面上黑子”，又谓“捕鱼具也”，非是。乃缨络之属，系于帘底如垂缨然。若释为鱼网，义不可通。
《西京杂记》：司马相如妻文君，脸际常若芙蓉，眉黛如望远山。时人效画远山眉。
《飞燕外传》：合德为薄眉，号远山黛。
〔评〕此章正写梦。垂帘，凭阑，皆梦中情事，正应“人胜参差”三句。（《词选》）
其十四
竹风轻动庭除冷，珠帘月上玲珑影。山枕隐浓妆，绿檀金凤凰。两蛾愁黛浅，故国吴宫远。春恨正关情，画楼残点声。
〔评〕十四调中，如“团”字，“留”字，“冷”字，皆一字法。如“惹梦”，如“香雪”，皆二字法。如“当山额”，如“金靥脸”，皆三字法。四五六字皆有法，解人当自知之。不能悉记。（汤显祖）
此言梦醒。“春恨正关情”与五章“春梦正关情”，相对双锁。“青锁金堂”“故国吴宫”，略露寓意。（《词选》）
“春恨”二语是两层。言春恨正自关情，况又独居画楼而闻残点之声乎？（《白雨斋词评》）
《菩萨蛮》十四首中，全首无生硬字句而复饶绮怨者，当推“南园满地”“夜来皓月”二阕。余有佳句而无章，非全璧也。（《栩庄漫记》）
更漏子六首
柳丝长，春雨细，花外漏声迢递。惊塞雁，起城乌，画屏金鹧鸪。香雾薄，透帘幕，惆怅谢家池阁。红烛背，绣帘垂，梦长君不知。
〔注〕按《唐音癸签》谓“李德裕镇浙日，悼亡妓谢秋娘，用炀帝所作《望江南》词，撰《谢秋娘曲》”，词人乃以“谢娘”“谢家”诸称为妓女妓馆之别名矣。
〔评〕飞卿《玉楼春》《更漏子》，最为擅长之作。（尤侗）
此三首亦《菩萨蛮》之意。“惊塞雁”三句，言欢不同，兴下“梦长君不知”也。（《词选》）
“惊塞雁”三句。此言苦者自苦，乐者自乐。（《白雨斋词话》）
全词意境尚佳，惜“画屏金鹧鸪”一句强植其间，文理均因而杆格矣。（《栩庄漫记》）
其二
星斗稀，钟鼓歇，帘外晓莺残月。兰露重，柳风斜，满庭堆落花。虚阁上，倚阑望，还是去年惆怅。春欲暮，思无穷，旧欢如梦中。
〔评〕“帘外晓莺残月”妙矣。而“杨柳岸、晓风残月”更过之。宋诗远不及唐，而词多不让。其故殆不可解。（汤显祖）
“兰露重”三句，与“塞雁城乌”义同。（《词选》）
“兰露重，柳风斜，满庭堆落花。”此言盛者自盛，衰者自衰。亦即上章苦乐之意。颠倒言出，纯是风人章法。特改换面目，人自不觉耳。（《白雨斋词话》）
其三
金雀钗，红粉面，花里暂时相见。知我意，感君怜，此情须问天。香作穗，蜡成泪，还似两人心意。山枕腻，锦衾寒，觉来更漏残。
〔校〕“暂时”王本字作“暂如”。
其四
相见稀，相忆久，眉浅淡烟如柳。垂翠幕，结同心，待郎熏绣衾。城上月，白如雪，蝉鬓美人愁绝。宫树暗，鹊桥横，玉签初报明。
〔注〕《古诗》：何处结同心，西陵松柏下。
《淮南子》：乌鹊填河成桥，而渡织女。
《风俗记》：织女七夕当渡河，使鹊为桥。相传七日鹊首皆髡，因为梁以渡织女故也。
〔评〕口头语，平衍不俗，亦是填词当家。（汤显祖）
“蝉鬓美人愁绝”，果是妙语。飞卿《更漏子》《河渎神》，凡两见之，李空同所谓自家物，终久还来耶。（《花草蒙拾》）
飞卿词中重句重意，屡见《花间集》中，由于意境无多，造句过求妍丽，故有此弊，不仅“蝉鬓美人”一句已也。（《栩庄漫记》）
其五
背江楼，临海月，城上角声呜咽。堤柳动，岛烟昏，两行征雁分。京口路，归帆渡，正是芳菲欲度。银烛尽，玉绳低，一声村落鸡。
〔注〕《润州志》：扬子江一名京江，江从蜀来，数千里至京口。京口今丹阳。
《春秋元命苞》：玉衡北两星为玉绳。张衡赋：上飞闼而仰眺，正睹瑶光与玉绳。
〔校〕“京口”，王本作“西陵”。
〔评〕“两行征雁分”句好。（汤显祖）
其六
玉炉香，红蜡泪，偏照画堂秋思。眉翠薄，鬓云残，夜长衾枕寒。梧桐树，三更雨，不道离情甚苦。一叶叶，一声声，空阶滴到明。
〔注〕《尊前集》以此词为冯延巳作。“香”作“烟”。“照”作“对”。“正”作“最”。
〔评〕似直下语，正从夜长逗出。亦书家无垂不缩之法。（《词辨》）
胡元任谓庭筠工于造语，极为奇丽。然如《更漏子》“梧桐树”数句，语弥淡，情弥苦。非奇丽为佳矣。（《赌棋山庄词话》）
飞卿《更漏子》三章，自是绝唱。而后人独赏其末章数语。胡元任云：“飞卿工于造语，极为奇丽。《更漏子》尤佳。”即指“梧桐树”数语也。不知“梧桐树”数语，用笔较快，而意味无上二章之圆。胡氏不知词，故以奇丽目飞卿。且以此章为飞卿之冠，浅视飞卿者也。后人从而和之，何耶？（《白雨斋词话》）
遣词凄艳，是飞卿本色。结三语开宋人先声。（《白雨斋词评》）
飞卿此词，自是集中之冠，寻常情景，写来凄婉动人，全由秋思离情为其骨干。宋人“枕前泪共窗前雨，隔个窗儿滴到明”，本此而转成淡薄。温词如此凄丽有情致不为设色所累者，寥寥可数也。温韦并称，赖有此耳。（《栩庄漫记》）
归国谣二首
香玉，翠凤宝钗垂。钿筐交胜金粟，越罗春水渌。画堂照帘残烛，梦余更漏促。谢娘无限心曲，晓屏山断续。
〔注〕《格物丛话》：桂花一名金粟。以花蕊如金粟点缀枝头。故名。
〔校〕“钿筐”句，玄览斋本“筐”字作“”。
〔评〕此词及下一首，除堆积丽字外，情境俱属下劣。（《栩庄漫记》）
其二
双脸，小凤战篦金飐艳。舞衣无力风敛，藕丝秋色染。锦帐绣帏斜掩，露珠清晓簟。粉心黄蕊花靥，黛眉山两点。
酒泉子四首
花映柳条，闲向绿萍池上。凭阑干，窥细浪。雨潇潇。近来音信两疏索，洞房空寂寞。掩银屏，垂翠箔。度春宵。
〔注〕《楚辞》：“姱容修态，絙洞房些。”注谓洞房深邃之室也。
〔评〕银屏翠箔丽矣，奈洞房寂寞度春宵何！（《栩庄漫记》）
其二
日映纱窗，金鸭小屏山碧。故乡春，烟霭隔。背兰釭。宿妆惆怅倚高阁，千里云影薄。草初齐，花又落。燕双双。
〔校〕“金鸭”句，王本“碧”字阙。
其三
楚女不归，楼枕小河春水。月孤明，风又起。杏花稀。玉钗斜篸云鬟重，裙上金缕凤。八行书，千里梦。雁南飞。
〔注〕《后汉书》：窦融玄孙章，与马融崔瑗同好。融与章书，惟一纸，纸八行。
〔校〕“云鬓重”句，王本“重”字作“髻”。
“裙上”句，一作“裙上缕金双凤”。
〔评〕坌四词中，纤词丽语，转折自如，能品也。（汤显祖）
“月孤明”三句中有多少层折，情词凄楚。（《白雨斋词评》）
其四
罗带惹香，犹系别时红豆。泪痕新，金缕旧。断离肠。一双娇燕语雕梁，还是去年时节。绿阴浓，芳草歇。柳花狂。
〔注〕《吴都赋》：“相思之树。”注，即红豆树也。
《益州方物志》：红豆叶圆以泽。素花。春敷子生筴间，累累若缀珠。
〔校〕“绿阴”句，“阴”字一本作“杨”。
离情别恨，触绪纷来。（《栩庄漫记》）
定西番三首
汉使昔年离别。攀弱柳，折寒梅，上高台。千里玉关春雪，雁来人不来。羌笛一声愁绝，月徘徊。
〔注〕羌笛，汉武帝时丘仲所作。长四寸。《说文》以为长三寸。马融《长笛赋》作四孔。盖出于羌中，故曰羌笛。
其二
海燕欲飞调羽。萱草绿，杏花红，隔帘栊。双鬓翠霞金缕，一枝春艳浓。楼上月明三五，锁窗中。
〔注〕《礼》：“四时和而后月生也。是以三五而盈，三五而阙。”疏：三五十五日而得盈满，又三五十五日而亏阙也。
〔评〕“楼上月明三五，锁窗中”，不知秋思在谁家。（汤显祖）
其三
细雨晓莺春晚。人似玉，柳如眉，正相思。罗幕翠帘初卷，镜中花一枝。肠断塞门消息，雁来稀。
杨柳枝八首
〔评〕宋人诗好处，便是唐词。然飞卿《杨柳枝》八首，终为宋诗中振绝之境，苏黄不能到也。唐人以余力为词，而骨气奇高，文藻温丽。有宋一代学人，专志于此，骎骎入古，毕竟不能脱唐五代之窠臼，其道亦难矣。（郑文焯）
宜春苑外最长条，闲袅朱门伴舞腰。正是玉人肠断处，一渠春水赤阑桥。
〔注〕《史记》：赵高葬二世杜南宜春苑中。
《通典》：隋开皇三年筑京城，引香积渠水自赤阑桥经第五桥西北入城。
〔评〕风神旖旎，得题之神。（《栩庄漫记》）
其二
南内墙东御路傍，须知春色柳丝黄。杏花未肯无情思，何事行人最断肠。
〔注〕杜甫诗“南内开元曲”注：玄宗即位，以隆庆坊旧邸为兴庆宫。后广为南内。其正殿曰大同。东北即龙池殿也。
其三
苏小门前柳万条，毵毵金线拂平桥。黄莺不语东风起，深闭朱门伴舞腰。
〔注〕《吴地记》：嘉兴县前，有晋伎苏小小墓。
《乐府解题》：苏小小，钱塘名倡也。盖南齐时人。
《晋书·麹允传》：允金城人，与游氏世为豪族。西洲为之语曰：“麹与游，牛羊不数头。南开朱门，北望青楼。”
其四
金缕毵毵碧瓦沟，六宫眉黛惹香愁。晚来更带龙池雨，半拂阑干半入楼。
〔注〕《礼》：“古者天子立六宫。”注：六宫，后五前一。又皇后正寝一，燕寝五，是为六宫也。夫人以下分居焉。
沈佺期《龙池篇》注：玄宗为诸王时，故宅在隆庆坊。宅有井，井溢成池。中宗时数有云龙之祥，故曰龙池。
新词丽句，令人想见张绪风流。（《栩庄漫记》）
其五
馆娃宫外邺城西，远映征帆近拂堤。系得王孙归思切，不同芳草绿萋萋。
〔注〕《越绝书》：吴王于研石山，置馆娃宫。《吴郡志》：研石山一曰灵岩山，上有吴馆娃宫，琴台，响屟廊。
《河南志》：邺城在今临漳县。曹操铜雀台在焉。
《楚辞》：王孙兮不归，春草兮萋萋。
〔评〕声情绵邈，系字甚佳。与白傅《永丰》一首，可谓异曲同工。（《栩庄漫记》）
其六
两两黄鹂色似金，袅枝啼露动芳音。春来幸自长如线，可惜牵缠荡子心。
〔注〕《古诗》：荡子行不归，空房难独守。
其七
御柳如丝映九重，凤凰窗映绣芙蓉。景阳楼畔千条路，一面新妆待晓风。
〔注〕《楚辞》：君之门兮九重。
《南齐书》：齐武帝以宫内深隐，不闻端门鼓漏声。置钟于景阳楼上，宫人闻钟声早起妆饰。
〔校〕“凤凰”句，“映”字，温集作“柱”。
其八
织锦机边莺语频，停梭垂泪忆征人。塞门三月犹萧索，纵有垂杨未觉春。
〔评〕《杨柳枝》，唐自刘禹锡白乐天而下，凡数十首。然惟咏史咏物，比讽隐含，方能各极其妙。如“飞入宫墙不见人”“随风好去落谁家”“万树千条各自垂”等什，皆感物写哀，言不尽意，真托咏之名匠也。此中三五卒章，直堪方驾刘白。（汤显祖）
“塞门”二句，亦犹“春风不渡玉门关”之意，而翻用之。亦复绮怨撩人。（《栩庄漫记》）
南歌子七首
〔评〕飞卿《南歌子》诸阕，语意工妙，可追配刘梦得《竹枝》，信一时杰作也。（《放翁题跋》）
飞卿《南歌子》七首有《菩萨蛮》之绮艳而无其堆砌。天机云锦，同其工丽，而人之盛推《菩萨蛮》为集中之冠者，何耶？（《栩庄漫记》）
手里金鹦鹉，胸前绣凤凰。偷眼暗形相。不如从嫁与，作鸳鸯。
〔注〕曹唐《小游仙诗》：“万树琪花千圃药，心知不敢一形相。”按形相犹言相度也。唐人俗语。
〔评〕短调中能尖新而转折，自觉隽永可喜。（汤显祖）
尽头语。单调中之重笔，五代后绝响。（《词辨》）
《花间集》词多婉丽，然亦有以直快见长者，如“不如从嫁与，作鸳鸯”“此时还恨薄情无”等词，盖有乐府遗风也。（《栩庄漫记》）
其二
似带如丝柳，团酥握雪花。帘卷玉钩斜。九衢尘欲暮，逐香车。
〔注〕《雨村词话》：团酥，云花之白如团酥也。
〔校〕“团酥”句，王本“酥”作“苏”。
〔评〕源出古乐府。（《词辨》）
其三
堕低梳髻，连娟细扫眉。终日两相思。为君憔悴尽，百花时。
〔注〕《后汉书》：梁冀妻孙寿造堕髻。《古今注》：堕马髻，今无复作者，倭堕髻一云堕马髻之余形也。按“倭”“”字通。
《史记》：长眉连娟。郭璞注：眉细长也。
〔评〕低徊欲绝。（《白雨斋词评》）
其四
脸上金霞细，眉间翠钿深。欹枕覆鸳衾。隔帘莺百啭，感君心。
〔评〕婉娈缠绵。（《栩庄漫记》）
其五
扑蕊添黄子，呵花满翠鬟。鸳枕映屏山。月明三五夜，对芳颜。
〔评〕“扑蕊”“呵花”四字，未经人道。（汤显祖）
此词与上阕同一机杼而更惆怅自怜。（《栩庄漫记》）
其六
转盼如波眼，娉婷似柳腰。花里暗相招。忆君肠欲断，恨春宵。
〔评〕末二句率致无余味。（《栩庄漫记》）
其七
懒拂鸳鸯枕，休缝翡翠裙。罗帐罢炉薰。近来心更切，为思君。
〔评〕上三句三层，下接“近来”二字尤妙。（《白雨斋词评》）
“懒”“休”“罢”三字皆为思君之故，用“近来”二字，更进一层，于此可悟用字之法。（《栩庄漫记》）
河渎神三首
河上望丛祠，庙前春雨来时。楚山无限鸟飞迟，兰棹空伤别离。何处杜鹃啼不歇，艳红开尽如血。蝉鬓美人愁绝，百花芳草佳节。
〔注〕《埤雅》：杜鹃一曰子规。苦啼啼血不止。一名怨鸟。夜啼达旦，血渍草木。凡始鸣皆北向，啼苦则倒悬于树枝。
其二
孤庙对寒潮，西陵风雨萧萧。谢娘惆怅倚兰桡，泪流玉箸千条。暮天愁听思归乐，早梅香满山郭。回首两情萧索，离魂何处飘泊。
〔注〕《地理志》：西陵为三峡之一。
《白孔六帖》：魏甄后面白，泪双垂如玉箸。
石崇《思归引·序》：困于人间烦黩，常思归而永叹。寻览乐篇有《思归引》，倘古人之情，有同于今。故制此曲。
〔评〕起笔苍莽中有神韵。音节凑合。（《白雨斋词评》）
其三
铜鼓赛神来，满庭幡盖徘徊。水村江浦过风雷，楚山如画烟开。离别橹声空萧索，玉容惆怅妆薄。青麦燕飞落落，卷帘愁对珠阁。
〔注〕《后汉书》：马援于交趾，得骆越铜鼓。
《桂海虞衡志》：铜鼓，古蛮人所用。南边土中，有掘得者，如坐墩而空其下。满鼓皆细花纹。四角有小蟾蜍。两人舁行，拊之声似鞞鼓。
陆机诗：“玉容谁能顾，倾城在一弹。”
〔评〕上半阕颇有《楚辞·九歌》风味。“楚山”一语最妙。（《栩庄漫记》）
女冠子二首
含娇含笑，宿翠残红窈窕。鬓如蝉。寒玉簪秋水，轻纱卷碧烟。雪胸鸾镜里，琪树凤楼前。寄语青娥伴，早求仙。
〔注〕鲍照诗：凤楼十二重。
其二
霞帔云发，钿镜仙容似雪。画愁眉。遮语回青扇，含羞下绣帏。玉楼相望久，花洞恨来迟。早晚乘鸾去，莫相遗。
〔注〕《后汉书》：梁冀妻孙寿，善为妖态，作愁眉啼妆。
《集仙录》：天使降时，鸾鹤千万，众仙毕集。高者乘鸾，次乘麒麟，次乘龙。
玉蚨蝶一首
秋风凄切伤离，行客未归时。塞外草先衰，江南雁到迟。芙蓉雕嫩脸，杨柳堕新眉。摇落使人悲，断肠谁得知。
〔评〕“塞外”十字，抵多少《秋声赋》。（《白雨斋词评》）
飞卿词“此情谁得知”“梦长君不知”“断肠谁得知”，三押“知”字皆妙。（同上）

[book_title]花间集评注卷二
温庭筠十六首
清平乐二首
上阳春晚，宫女愁娥浅。新岁清平思同辇，争那长安路远。凤帐鸳被徒熏，寂寞花锁千门。竞把黄金买赋，为妾将上明君。
〔注〕《宫史》：上阳宫南临洛水，北连西苑。正门正殿皆东向。
司马相如《长门赋·序》：孝武陈皇后，时得幸，颇妒。别在长门宫，愁闷悲思。闻蜀郡成都司马相如，天下工为文。奉黄金百斤，为相如文君取酒，因于解悲愁之辞。而相如为文以悟主上，陈皇后复得亲幸。
〔校〕“争那”句，晁本“那”字作“奈”。
其二
洛阳愁绝，杨柳花飘雪。终日行人恣攀折，桥下水流呜咽。上马争劝离觞，南浦莺声断肠。愁杀平原年少，回首挥泪千行。
〔校〕“恣攀折”句，王本“恣”字作“争”。
〔评〕上半阕最见风骨。下半阕微逊。（《白雨斋词评》）
遐方怨二首
凭绣槛，解罗帏。未得君书，断肠潇湘春雁飞。不知征马几时归。海棠花谢也，雨霏霏。
〔注〕《山海经》注：潇水源出九疑山。湘水源出海阳山。至零陵合流而入于洞庭也。
〔评〕神致宛然。（《白雨斋词评》）
其二
花半折，雨初晴。未卷珠帘，梦残惆怅闻晓莺。宿妆眉浅粉山横。约鬟鸾镜里，绣罗轻。
〔评〕“梦残”句妙，“宿妆”句又太雕矣。“粉山横”意指额上粉而字句甚生硬。（《栩庄漫记》）
诉衷情一首
莺语，花舞，春昼午，雨霏微。金带枕，宫锦，凤凰帷。柳弱燕交飞，依依。辽阳音信稀，梦中归。
〔校〕“柳弱”句，王本“燕”字作“蝶”。
思帝乡一首
花花，满枝红似霞。罗袖画帘肠断，卓香车。回面共人闲语，战篦金凤斜。惟有阮郎春尽，不回家。
〔注〕《续齐谐记》：汉明帝永平中，剡县有刘晨阮肇入天台山采药，迷失道路。望山头有一桃树，共取食之。下山，得涧水饮之。又见蔓青，从山后出。次有一杯流出，上有胡麻饭屑。二人因过水行一里许，又度一山，出大溪。见二女颜容绝妙，唤刘阮姓名，如有旧。问：“郎等来何晚也。”因邀过家，床帐帏幔，非世所有。又有数仙客，将三五桃至。云：“来庆女婿。”各出乐器作乐。二人就女家止宿，行夫妇之礼。住半年，天气和适，常如二三月，百鸟哀鸣。求归甚切，女曰：“罪根未灭，使君等如此。”送刘阮从山洞口去。乡里怪异。验得七代子孙，却欲还女家，寻山路，不获。至太康八年，失二人所在。
梦江南二首
千万恨，恨极在天涯。山月不知心里事，水风空落眼前花。摇曳碧云斜。
〔评〕风华情致，六朝人之长。（汤显祖）
“摇曳”一句，情景交融。（《栩庄漫记》）
其二
梳洗罢，独倚望江楼。过尽千帆皆不是，斜晖脉脉水悠悠。肠断白蘋洲。
〔评〕犹是盛唐人绝句。（《词辨》）
绝不着力而款款深深低徊不尽，是亦谪仙才也。吾安得不服古人。（《白雨斋词评》）
《楚辞》：“望夫君兮未来，吹参差兮谁思。”“袅袅兮秋风，洞庭波兮木叶下。”幽情远韵，令人至不可聊。飞卿此词：“过尽千帆皆不是，斜晖脉脉水悠悠。”意境酷似《楚辞》。而声情绵渺，亦使人徒唤奈何也。柳词“想佳人倚楼长望，误几回天际识归舟”从此化出，却露钩勒痕迹矣。（《栩庄漫记》）
柳子厚“渔翁夜傍西岩宿，晓汲荆湘然楚竹”一诗，论者谓删却末二句尤佳。余谓柳诗全首，正复幽绝。然如飞卿此词末句，真为画蛇添足，大可重改也。“过尽”二语既极惆怅之情，“肠断白蘋洲”一语点实，便无余韵。惜哉惜哉。（同上）
河传三首
江畔，相唤。晓妆妍，仙景个女采莲。请君莫向那岸边，少年，好花新满船。红袖摇曳逐风暖，垂玉腕，肠向柳丝断。浦南归，浦北归，莫知，晚来人已稀。
〔校〕“晓妆妍”句，王本“妍”字作“仙”字。一本
作“鲜”。
其二
湖上，闲望。雨潇潇，烟浦花桥路遥。谢娘翠娥愁不销，终朝，梦魂迷晚潮。荡子天涯归棹远，春已晚，莺语空肠断。若耶溪，溪水西，柳堤，不闻郎马嘶。
〔注〕《会稽志》：若耶山下有溪曰若耶溪，西施浣纱处也。
“梦魂迷晚潮”五字警绝。用蝉连法更妙，直是化境。（《白雨斋词评》）
其三
同伴，相唤。杏花稀，梦里每愁依违。山客一去燕已飞，不归，泪痕空满衣。天际乌云引情远，春已晚，烟霭渡南苑。雪梅香，柳带长，小娘，转令人意伤。
〔校〕“引情远”句，王本“情”字作“晴”。
〔评〕三词俱少轻倩，似不宜于十七八女孩儿之红牙拍歌，又无关西大汉执铁板气概。（汤显祖）
《河传》一调，最难合拍。飞卿振其蒙，五代而后，便成绝响。（《白雨斋词话》）
蕃女怨二首
万枝香雪开已遍，细雨双燕。钿蝉筝，金雀扇，画梁相见。雁门消息不归来，又飞回。
〔注〕《山海经》：“雁门，飞雁出其间。”按雁门山即句注山。以山名郡名关。
〔评〕“又飞回”三字，更进一层，令人叫绝。开两宋先声。（《白雨斋词评》）
其二
碛南沙上惊飞起，飞雪千里。玉连环，金镞箭，年年争战。画楼离恨锦屏空，杏花红。
〔评〕起三句有力如虎。（《白雨斋词评》）
荷叶杯三首
一点露珠凝冷，波影，满池塘。绿茎红艳两相乱，肠断，水风凉。
〔评〕全词实写处多，而以“肠断”二字融景入情。是以俱化空灵。（《栩庄漫记》）
其二
镜水夜来秋月，如雪，采莲时。小娘红粉对寒浪，惆怅，正思惟。
〔校〕末句，王本“惟”字作“想”。
其三
楚女欲归南浦，朝雨，湿愁红。小船摇荡入花里，波起，隔西风。
〔评〕唐人多缘题起词，如《荷叶杯》，佳题也。此公按题矣，词短而无深味。韦相尽多佳句，而又与题茫然，令人不无遗恨。（汤显祖）
飞卿“镜水夜来秋月”一作，押韵嫌苦。此作节奏天然，故录此遗彼。（《白雨斋词评》）
飞卿所为词，正如《唐书》所谓侧辞艳曲，别无寄托之可言。其淫思古艳在此，词之初体亦如此也。如此词若依皋文之解《菩萨蛮》例，又何尝不可以“波起隔西风”作“玉钗头上风”同意。然此词实极宛转可爱。（《栩庄漫记》）
皇甫松十二首
皇甫松字子奇，湜之子，自号檀栾子，新安人。
〔注〕皇甫松著《醉乡日月》三卷，自叙之矣。或曰：松，丞相奇章公表甥，然公不荐。因襄阳大水，遂为大水辩，极言诽谤。有“夜入真珠室，朝游玳瑁宫”之句。公有爱姬名真珠也。（《唐摭言》）
皇甫松《醉乡日月》三卷。（《唐书·艺文志》）
皇甫松有《摘得新》《天仙子》以及《词》所称《忆江南》二首，并见《全唐诗》附词。子奇为工部郎中湜之子。
《唐书·皇甫湜传》云：“一日命其子录诗，一字误，诟跃呼杖。杖未至，啮其臂，血流。”未审是否子奇事。殊可笑也。（况周颐）
〔评〕皇甫松以《竹枝》《采莲》排调擅场，而才名远逊诸人。《花间集》所载，亦只小令短歌耳。（元好问）
唐人皇甫子奇词，宏丽不及飞卿，而措词闲雅，犹存古诗遗意。唐词于飞卿而外，出其右者鲜矣。五代而后，更不复见此种笔墨。（《白雨斋词话》）
子奇词不多见，而秀雅在骨，初日芙蓉春月柳，庶几与韦相同工。至其词浅意深饶有寄托处，尤非温尉所能企及。鹿太保差近之耳。（《栩庄漫记》）
美人香草本《离骚》，俎豆青莲尚未遥。颇爱《花间》肠断句，夜船吹笛雨潇潇。（厉鹗）
天仙子二首
晴野鹭鸶飞一只，水葓花发秋江碧。刘郎此日别天仙，登绮席，泪珠滴。十二晚峰高历历。
〔注〕《天中记》：巫山十二峰，曰：望霞、翠屏、朝云、松峦、集仙、聚鹤、净坛、上升、起云、飞凤、登龙、圣泉。
〔评〕余有诗云：“推窗历历数晴峰。”恍与此合。（汤显祖）
“飞一只”便妙。结笔得远韵。亦是从“曲终人不见，江上数峰青”化出。（《白雨斋词评》）
其声挥绰。（郑文焯）
其二
踯躅花开红照水，鹧鸪飞绕青山觜。行人经岁始归来，千万里，错相倚。懊恼天仙应有以。
〔注〕《本草》：杜鹃花一名踯躅。
〔评〕皇甫松为牛僧孺甥，以《天仙子》词著名，终不若《摘得新》二首为有达观之见。（《花庵词选》）
无一字不警快可喜。（《白雨斋词评》）
浪涛沙二首
滩头细草接疏林，浪恶罾船半欲沉。宿鹭眠鸥非旧浦，去年沙觜是江心。
〔校〕“宿鹭”句，王本“非”字作“飞”。
〔评〕桑田沧海，一语道破。红颜变为白发，美少年化为鸡皮老翁，感慨系之矣。（汤显祖）
其二
蛮歌豆蔻北人愁，蒲雨杉风野艇秋。浪起鵁鶄眠不得，寒沙细细入江流。
〔注〕杜牧诗注：豆蔻一名含胎花。
，水鸟，大如凫，有文彩，俗名茭鸡。
〔校〕“蒲雨”句王本“蒲”字作“浦”。
玉茗翁谓前词有桑沧之感，余谓此首亦有爱谗畏讥之意，寄托遥深，庶几风人之旨。（《栩庄漫记》）
杨柳枝二首
春入行宫映翠微，玄宗侍女舞烟丝。如今柳向空城绿，玉笛何人更把吹。
其二
烂熳春归水国时，吴王宫殿柳丝垂。黄莺长叫空闺里，西子无因更得知。
〔注〕《吴越春秋》：西施，越苎萝村女。越王勾践败于会稽，范蠡取西施献吴王夫差。吴亡，西施复归范蠡，从游五湖。或曰：吴亡，沉西施于江。
摘得新二首
酌一卮，须教玉笛吹。锦筵红蜡烛，莫来迟。繁红一夜经风雨，是空枝。
〔评〕皇甫松以《天仙子》《摘得新》著名。然总不如《忆江南》二首，尤能以韵胜也。
“自是寻春去较迟”情痴之感，亦负心之痛也。“摘得新”者，自不落风雨之后。（汤显祖）
词以含蓄为佳，亦有不妨说尽者。皇甫子奇《摘得新》云：“繁红一夜经风雨，是空枝。”语淡而沉痛欲绝。（《餐樱庑词话》）
语浅意深而不病其直者，格高故也。（《栩庄漫记》）
其二
摘得新，枝枝叶叶春。管弦兼美酒，最关人。平生都得几十度，展香茵。
〔评〕敲醒世人蕉梦，急当着眼。（汤显祖）
黄叔旸称此二词为有达观之见。余谓不若《忆江南》二阕情味深长，在乐天梦得上也。（王国维）
“未知平生当着几两屐”，昔诵此语，辄为惆怅。子奇《摘得新》盖窃取此意也。然其源皆出于《唐风·蟋蟀》之什。（《栩庄漫记》）
梦江南二首
兰烬落，屏上暗红蕉。闲梦江南梅熟日，夜船吹笛雨潇潇。人语驿边桥。
〔评〕好景多在闲时，风雨潇潇何害。（汤显祖）
厉孝廉樊榭《论词绝句》：“颇爱花间断肠句，夜船吹笛雨潇潇。”知味外味者乃可语此，岂笨伯所能解乎。（张泳川）
梦境化境。词虽盛于宋，实唐人开其先路也。（《白雨斋词评》）
其二
楼上寝，残月下帘旌。梦见秣陵惆怅事，桃花柳絮满江城。双髻坐吹笙。
〔注〕《地理志》：秣陵本楚金陵邑。秦改曰秣陵。晋以建业为秣陵。
〔评〕凄艳似飞卿，爽快似香山。（《白雨斋词评》）
惟韦相此种清灵之笔，深远之韵，飞卿似所不及。（《栩庄漫记》）
采莲子二首
菡萏香连十顷陂（举棹），小姑贪戏采莲迟（年少）。晚来弄水船头湿（举棹），更脱红裙裹鸭儿（年少）。
〔注〕《尔雅》：荷，芙蕖，其华菡萏。
〔评〕人情中语。体贴工致，不减觌面见之。（汤显祖）
“更脱红裙裹鸭儿”，写女儿憨态可掬。（《栩庄漫记》）
其二
船动湖光滟滟秋（举棹），贪看年少信船流（年少）。无端隔水抛莲子（举棹），遥被人知半日羞（年少）。
〔评〕写出闺娃稚憨情态，匪夷所思。是何笔妙乃尔。（《餐樱庑词话》）
韦庄二十二首
韦庄字端己，杜陵人。乾宁元年登进士第，授校书郎。王建开国，累官至吏部尚书、同平章事。卒谥文靖。有集二十余卷。《浣花集》五卷。
〔注〕家兄自庚子乱离前，凡著歌诗文章数十通。属兵火迭兴，简编俱坠。惟余口诵者，所存无几。尔后流离漂泛，寓目缘情。迄于癸亥岁。又缀仅千余首。辛酉春，应聘为蜀书记。明年，浣花溪寻得杜工部旧址，结茅为室。思其人，欲成其处。蔼因录兄稿，或默诵者，次为十卷。目之曰《浣花集》。亦杜陵所居之义也。后所制，用继于右。时癸亥六月九日。（《浣花集》韦蔼编录序略）
蜀相韦庄应举时，黄巢犯阙。作《秦妇吟》一篇，内一联云：“内库烧为锦绣灰，天街踏尽公卿骨。”尔后公卿亦多垂讶，庄乃讳之。时人号为“《秦妇吟》秀才”。他日撰《家诫》，内不许垂《秦妇吟》障子，以此止谤，亦无及也。（《北梦琐言》）
庄应举时，遇巢寇犯阙，著《秦妇吟》云：“内库烧为锦绣灰，天街踏尽公卿骨。”在位多垂讶，庄乃讳之。时号“《秦妇吟》秀才”。尝作《感怀诗》“大道不将炉冶去，有心重筑太平基”之句，人谓其包括生成。果为台辅。晚年忽咏句云“谁知闲卧意，非病亦非眠”及“手从雕扇落，头任漉巾偏”，识者怪其不祥。复吟子美诗“白沙翠竹江村暮，相送柴门月色新”不辍。是岁果卒于花林坊，葬于白沙云。（《唐诗纪事》）
诗之作也，穷通之分可观。韦庄诗壮，故至台辅。《感怀》云：“长年方悟少年非，人道新诗胜旧诗。十亩野塘留客钓，一轩春雨对僧棋。花间醉任黄鹂语，池上吟从白鹭窥。大道不将炉冶去，有心重立太平基。”（《鉴戒录》）
韦端己以才名入蜀，值王建割据，遂被羁留。为蜀散骑常侍，判中书门下事。《谒金门》云“柳外飞来双羽玉，弄晴相对浴”，其自惜皓皓之白乎。歇拍云“寸心千里目”，可以悲其志矣。（《蓼园词选笺》）
韦庄字端己。杜陵人。唐臣见素之后也。曾祖少微，宣宗中书舍人。庄疏旷不拘小节。幼能诗，以艳语见长。应举时遇黄巢犯阙，著《秦妇吟》云“内库烧为锦绣灰，天街踏尽公卿骨”，人称为“《秦妇吟》秀才”。庄后作《家戒》，不许垂《秦妇吟》障子。乾宁年登进士第。为判官，晋秩左补阙。高祖为西川节度副使。昭宗命庄与李洵宣谕两川，遂留蜀。同冯涓并掌书记。文不加点，而语多称情。时有县令扰民者，庄为高宗草牒曰：“正当凋瘵之秋，好安凋瘵。勿使疮痍之后，复作疮痍。”一时以为口实。寻擢起居舍人。天复间，高祖遣庄入贡，亦修好于梁王全忠。谈言微中，颇得全忠心。随使押牙王殷报聘。昭宗既遇弑，全忠遣告哀使司马卿宣谕蜀土。兴元节度使王宗绾驰驿上白。高宗颇内怀兴复。庄以兵者大事，不可仓卒而行。乃为高宗答宗绾书。……明年高祖立行台于蜀，承制封拜。以庄为安抚副使。未几，梁篡唐改元。庄与诸将佐，诣高祖劝进，曰：“大王虽忠于唐，唐已亡矣。此所谓天与不取也。”于是帅吏民哭三日，拥高祖即皇帝位。进左散骑常侍，判中书门下事。凡开国制度号令刑政礼乐，皆由庄所定。顷之，梁复通好高祖，推高祖为兄。庄得书笑曰：“此神尧骄李密之意也。”其机敏多此类。累官至门下侍郎、吏部尚书、同平章事。武成三年，卒于花林坊。葬白沙之阳。是岁庄日诵杜甫“白沙翠竹江村暮，相送柴门月色新”之诗，吟讽不辍，人以为谶焉。谥曰文靖。有集二十卷，《笺表》一卷，《蜀程记》一卷（又有《峡程记》一卷）。又有《浣花集》五卷，乃庄弟蔼所编。以所居即杜氏草堂旧址，故名。庄有美姬，善文翰。高祖托以教宫人为词，强夺去。庄作《谒金门辞》忆之，姬闻之，不食而死。庄又常取唐人丽句，勒成《又元集》。其自序云：“谢元晖文集盈编，止诵澄江之句；曹子建诗名冠古，惟吟清夜之篇。是知美稼千箱，两岐奚少。繁弦九变，《大濩》殊稀。入华林而珠树非多，阅众籁而紫箫唯一。所以撷芳林下，拾翠岩边。沙之汰之，始辨辟寒之宝。载雕载琢，方成瑚琏之珍。故知颔下采珠，难求十斛；管中窥豹，但取一斑。思食马留肝，徒云染指。岂烹鱼去乙，或至伤鳞。自惭乎鼹鼠易盈，非嗜其熊蹯独美。然则律者对采，繁者是除。何知黑白之鹅，强识淄渑之水。左太冲十年三赋，未必无瑕。刘穆之一日百函，焉能尽丽。班张屈宋，亦有芜辞。沈谢应刘，犹多累句。虽遗妍可惜，而备载斯难。亦由执斧伐山，止求嘉木。挈瓶赴海，但汲井泉。等同于风月烟花，各是其楂梨橘柚。鱼兔虽存，筌蹄是弃。金盘饮露，惟挹沆瀣之精。花界食珍，仅享醍醐之味。”庄文辞甚多，不具录。（《十国春秋》）
韦庄字端己，京兆杜陵人也。少孤贫力学，才敏过人。庄应举正黄巢犯阙，兵火交作。遂著《秦妇吟》，有云“内库烧为锦绣灰，天街踏尽却重回”，乱定，公卿多讶之，号为“《秦妇吟》秀才”。乾宁元年，苏检榜进士，释褐校书郎。李询宣谕西川，举庄为判官。后王建辟为掌书记。寻征起居郎，建表留之。及建开伪蜀，庄托在心腹，首预谋画。其郊庙之礼，册书赦令，皆出庄手。以功臣授吏部侍郎、同平章事。庄早尝寇乱，间关顿踬，携家来越中，弟妹散居诸郡。西江湖南，所在曾游，举目有山河之异。故于流离漂泛，寓目缘情，子期怀旧之辞，王粲伤时之制，或离群轸虑，或反袂兴悲，四愁九怨之文，一咏一觞之作，俱能感动人也。庄自来成都，寻得杜少陵所居浣花溪故址，虽芜没已久，而柱砥犹存。遂诛茅重作草堂而居焉。性俭，秤薪而爨，数米而炊，达人嗤之。弟蔼撰庄诗为《浣花集》六卷。及庄尝选杜甫王维等五十二人诗为《又玄集》，以续姚合之《极玄》。今并传世。（《唐才子传》）
唐昭宗光化三年，十二月，左补阙韦庄奏：“词人才子，时有遗贤，不沾一命于圣朝，没作千年之恨骨。据臣所知，则有李贺、皇甫松、李群玉、陆龟蒙、赵光远、温庭筠、刘得仁、刘逵、傅锡、平曾、贾岛、刘稚珪、罗邺、方干，俱无显遇，皆有奇才。丽句清词，偏在词人之口，含冤抱恨，竟为冥路之尘。伏望追赐进士及第，各赠补阙拾遗。见存惟罗隐一人，亦乞特赐科名，录升三署。”敕奖庄，而令中书门下详酌处分。（《容斋三笔》）
《太平广记》引张鷟《朝野佥载》云：“韦庄颇读书，数米而炊，秤薪而爨。炙少一脔而觉之。一子八岁而卒，妻敛以时服，庄剥取以故席裹尸，殡讫，擎其席而归。其忆念也，呜咽不自胜，惟悭吝耳。”按张鷟为武后时人，何以知数百年后事？其伪托无疑。又杨湜《古今词话》，谓庄有宠姬为王建所夺云云，而《新五代史》称王建虽起盗贼，而为人多智诈，善待士，又考《十国春秋》《蜀梼杌》诸书，王建待学士甚优，且尝自叹为不及有唐云。而庄相蜀时年逾耳顺，似未必有少姬之爱，况为建之佐命元老，更似不致有夺爱之事，此二事皆有可疑，而世之传者，曾不审思何也。（《栩庄漫记》）
〔评〕词之难于令曲，如诗之难于绝句。不过十数句，一句一字闲不得。末句最当留意，有有余不尽之意始佳。当以《花间集》中韦庄、温庭筠为则。（《词源》）
韦词明白如话，蕴情深至。（《升庵外集》）
韦相清空善转，殆与温尉异曲同工。（《莲子居词话》）
端己词清艳绝伦。初日芙蓉春月柳，使人想见风度。（《介存斋论词杂著》）
韦端己冯正中诸家词，流连光景，惆怅自怜。盖亦易飘摇于风雨者。若第论其吐属之美，又何加焉。（《愿为明镜室词话》）
韦文靖词与温方城齐名。熏香掬艳，眩目怜心。尤能运密入疏，寓浓于淡。花间群贤，殆鲜其匹。（《蕙风词话》）
韦端己词似纡而直，似达而郁，最为词中胜境。（《白雨斋词话》）
端己词深语秀，虽规模不及后主正中，要在飞卿之上。观昔人颜谢优劣论，可以知之矣。（《观堂集林》）
“弦上黄莺语”，端己语也。其词品似之。韦端己之词，骨秀也。（《人间词话》）
醉妆词作又何年，韦相才名两蜀先。征到《小重山》故事，遭逢霄壤《鹧鸪天》。（谭莹）
浣溪沙五首
清晓妆成寒食天，柳球斜袅间花钿。卷帘直出画堂前。指点牡丹初绽朵，日高犹自凭朱栏。含
嚬不语恨春残。
其二
欲上鞦韆四体慵，拟交人送又心忪。画堂帘幕月明风。此夜有情谁不极，隔墙梨雪又玲珑。玉容憔悴惹微红。
〔注〕《古今艺术图》：鞦韆本山戎之戏，齐桓公北伐，始传中国。按字亦作秋千，楚俗谓施钩，《涅槃经》谓之罟索。
〔评〕“忪”字亦凑韵。（汤显祖）
其三
惆怅梦余山月斜，孤灯照壁背窗纱。小楼高阁谢娘家。暗想玉容何所事，一枝春雪冻梅花。满身香雾簇朝霞。
〔校〕“孤灯”句，“窗”字王本作“红”。
〔评〕以“暗想”句问起，则下二句形容快绝。（汤显祖）
“梨花一枝春带雨”“一枝春雪冻梅花”，皆善于拟人，妙于形容，视滴粉搓脂以为美者，何啻仙凡。（《栩庄漫记》）
其四
绿树藏莺莺正啼，柳丝斜拂白铜堤。弄珠江上草萋萋。日暮饮归何处客，绣鞍骢马一声嘶。满身兰麝醉如泥。
〔评〕痛饮真吾师。（汤显祖）
其五
夜夜相思更漏残，伤心明月凭阑干。想君思我锦衾寒。咫尺画堂深似海，忆来惟把旧书看。几时携手入长安。
〔评〕“想君”“忆来”二句，皆意中意，言外言也。水中着盐，甘苦自知。（汤显祖）
善为淡语，气古使然。（郑文焯）
对面着笔妙甚。好声情。（《白雨斋词评》）
韦端己《浣溪沙》云“咫尺画堂深似海，忆来惟把旧书看”，又《谒金门》云“新睡觉来无力，不忍把君书迹”，一意化两，并皆佳妙。（《餐樱庑词话》）
“想君思我锦衾寒”句由己推人，代人念己，语弥淡而情弥深矣。（《栩庄漫记》）
菩萨蛮五首
〔评〕词本《菩萨蛮》而语近《江南弄》《梦江南》等，亦作者之变风也。（汤显祖）
端己《菩萨蛮》四章，惓惓故国之思。而意婉词直，一变飞卿面目，然消息正是相通。余尝谓后主之视飞卿，合而离者也。端己之视飞卿，离而合者也。（《白雨斋词话》）
词有貌不深而意深者，韦端己《菩萨蛮》，冯正中《蝶恋花》是也。（《白雨斋词话》）
此亦填词中《古诗十九首》，即以读《十九首》心眼读之。（《词辨》）
红楼别夜堪惆怅，香灯半掩流苏帐。残月出门时，美人和泪辞。琵琶金翠羽，弦上黄莺语。劝我早归家，绿窗人似花。
〔注〕《隋书·音乐志》：今曲琵琶，并出自西域，非华夏旧器。
《决疑录要》：流苏者，缉鸟尾垂之，若旒然。以其蕊下垂，故曰苏。凡簨虡旌旗帐幕及马饰之类，皆饰之以为美观。如张衡赋“飞流苏之骚杀”，此用五采毛结流苏，以为马饰也。王维诗“翠羽流苏帐”，此用五采缯结流苏，以为帐饰也。吴均诗“丹梁翠柱飞流苏”，此则梁树之上，皆悬流苏以为饰也。
〔评〕此词盖留蜀后寄意之作。一章言奉使之志，本欲速归。（《词选》）
语意自然，无刻画之痕。（《芷斋词综偶评》）
情词凄艳，柳耆卿之祖。婉约。（《白雨斋词评》）
其二
人人尽说江南好，游人只合江南老。春水碧于天，画船听雨眠。垆边人似月，皓腕凝霜雪。未老莫还乡，还乡须断肠。
〔校〕“皓腕”句，“霜”字王本作“双”字。
〔评〕此章述蜀人劝留之辞。即下章云“满楼红袖招”也。江南即指蜀。中原沸乱，故曰“还乡须断肠”。（《词选》）
强颜作愉快语，怕断肠，肠亦断矣。（《词辨》）
《浣花集》写浣花笺，消得孤篷听雨眠。顾曲临川还草草，负他春水碧于天。（周之琦）
“春水碧于天，画船听雨眠”，皮日休《松陵集》诗云“汉水碧于天，荆南廓然秀”。豫章取以作《演雅》云“江南野水碧于天，中有白鸥闲似我”。（《优古堂诗话》）
端己《菩萨蛮》：“未老莫还乡，还乡须断肠。”又“凝恨对斜晖，忆君君不知。”《归国谣》云：“别后只知相忆，泪珠难远寄。”《应天长》云：“夜夜绿窗风雨，断肠君信否。”皆留蜀后思君之辞。时中原鼎沸，欲归不得。端己人品未为高，然其情亦可哀矣。（《白雨斋词话》）
一幅春水画图。意中是乡思，笔下却说江南风景好，真是泪溢中肠，无人省得。（《白雨斋词评》）
其三
如今却忆江南乐，当时年少春衫薄。骑马倚斜桥，满楼红袖招。翠羽金屈曲，醉入花丛宿。此度见花枝，白头誓不归。
〔注〕《辍耕录》：“今人家窗户设铰具，或铁或铜，名曰环纽，即古金铺之遗意。北方谓之屈戌，其称甚古。”
又《名义考》云：“门环双曰金铺，单曰屈膝。”按屈戌屈膝屈曲皆古今字。
〔评〕上云“未老莫还乡”，犹冀老而还乡也。其后朱温篡成，中原愈乱，遂决劝进之志，故曰“如今却忆江南乐”，又曰“白头誓不归”。则此词之作，其在相蜀时乎。（《词选》）
“如今却忆江南乐”是半面语。后半阕意不尽而语尽。“却忆”“此度”，四字度人金针。（《词辨》）
风流自赏，决绝语正是凄楚。（《白雨斋词评》）
端己此二首自是佳词，其妙处如芙蓉出水，自然秀艳。按韦曾二度至江南，此或在中和时作，与入蜀后无关。张氏《词选》好为附会，其言不足据也。（《栩庄漫记》）
其四
劝君今夜须沉醉，樽前莫话明朝事。珍重主人心，酒深情亦深。须愁春漏短，莫诉金杯满。遇酒且呵呵，人生能几何。
〔评〕一起一结，直写旷达之思。与郭璞《游仙》，阮籍《咏怀》，将毋同调。（汤显祖）
端己身经离乱，富于感伤，此词意实沉痛。谓近阮公《咏怀》，庶处近之，但非旷达语也。其源盖出于《唐风·蟋蟀之什》。（《栩庄漫记》）
其五
洛阳城里春光好，洛阳才子他乡老。柳暗魏王堤，此时心转迷。桃花春水渌，水上鸳鸯浴。凝恨对残晖，忆君君不知。
〔校〕“凝恨”句“残”字一作“斜”。
〔评〕可怜可怜，使我心恻。（汤显祖）
此章致思唐之意。（《词选》）
“洛阳才子他乡老”，是至此揭出。项庄舞剑，怨而不怒之义。（《词辨》）
韦端己《菩萨蛮》四章，间有朴实处而伊郁即寓其中。浅率粗鄙者，不得藉口。（《白雨斋词话》）
此首以词意按之，似是客洛阳时作。与前诸首无可联系处，亦无从推断为入蜀暮年之词也。（《栩庄漫记》）
归国谣三首
春欲暮，满地落花红带雨。惆怅玉笼鹦鹉，单栖无伴侣。南望去程何许，问花花不语。早晚得同归去，恨无双翠羽。
〔评〕还不是解语花，不问也得。（汤显祖）
其二
金翡翠，为我南飞传我意。罨画桥边春水，几年花下醉。别后只知相愧，泪珠难远寄。罗幕绣帏鸳被，旧欢如梦里。
〔评〕“别后只知相愧”，真有此情。（《白雨斋词评》）
五代词有语极朴拙而情致极深者，如韦相“别后只知相愧，泪珠难远寄”是也。（《栩庄漫记》）
其三
春欲晚，戏蝶迷蜂花烂熳。日落谢家池馆，柳丝金缕断。睡觉绿鬟风乱，画屏云雨散。闲倚博山长叹，泪流沾皓腕。
〔注〕《西京杂记》：丁缓作博山香炉，镂以奇禽珍兽，皆自然能动。
〔评〕好风光。（汤显祖）
“柳丝金缕断”，“断”字极劣。（《栩庄漫记》）
应天长二首
绿槐阴里黄莺语，深院无人春昼午。画帘垂，金凤舞。寂寞绣屏香一炷。碧天云，无定处。空有梦魂来去。夜夜绿窗风雨，断肠君信否。
〔校〕“炷”字《历代诗余》作“缕”字。
〔评〕端己《菩萨蛮》“凝恨对斜晖，忆君君不知”，未尝不妙，然不及“断肠君信否”。（《白雨斋词评》）
其二
别来半载音书绝，一寸离肠千万结。难相见，易相别。又是玉楼花似雪。暗相思，无处说。惆怅夜来烟月。想得此时情切，泪沾红袖黦。
〔注〕《丹铅总录》：韦庄《应天长》词云：“泪沾红袖黦。”“黦”字义与“涴”同。而字则读如“涴”字入声，始得其叶。然《说文》《玉篇》均无“黦”字，惟元词中“马骤黦，人语喧”，北音作平，转作入声正叶。
《升庵外集》云：“黦，黑而有文也。”此字文中罕用，惟《花间集》韦庄及毛熙震词中见之。按此字亦见于《风土记》：“梅雨沾衣服皆败黦。”音郁，字一作“𩣵”，未知所本。（《栩庄漫记》）
荷叶杯二首
〔注〕韦端己以才名寓蜀，蜀主建羁留之。庄有宠人，姿质艳丽，兼擅词翰。建闻之，托以教内人为词，强夺去。庄追念悒怏，作《荷叶杯》《小重山》词云云，词意凄怨。人相传播，盛行于时。（《古今词话》）
韦端己思旧姬，作《荷叶杯》《小重山》词，流入禁掖，姬闻之，不食死。（《尧山堂外纪》）
《浣花集》悼念亡姬之作甚多，《荷叶杯》《小重山》当属同类，杨湜宋人，纪宋事且多错忤，其言不足据为典要，即如此词第二首纯为追念所欢之词，亦不似《章台柳》也。（《栩庄漫记》）
绝代佳人难得，倾国，花下见无期。一双愁黛远山眉，不忍更思维。闲掩翠屏金凤，残梦，罗幕画堂空。碧天无路信难通，惆怅旧房栊。
〔注〕《汉书》：李延年歌：“北方有佳人，绝世而独立。一顾倾人城，再顾倾人国。宁不知倾城与倾国。佳人难再得。”
〔评〕“不忍更思维”五字，凄然欲绝。姬独何人，能不肠断乎。（《白雨斋词评》）
《荷叶杯》二阕，语淡而悲，不堪多读。（《芷斋词综
偶评》）
其二
记得那年花下，深夜，初识谢娘时。水堂西面画帘垂，携手暗相期。惆怅晓莺残月，相别，从此隔音尘。如今俱是异乡人，相见更无因。
〔评〕情景逼真，自与寻常艳语不同。（汤显祖）
钟仲伟云：“观古今胜语，多非补假，皆由直寻。”于韦词益谅其言。（郑文焯）
真能摅摽擗之忧，发踟蹰之爱。（《莲子居词话》）
语淡而悲。（《蒿庐词话》）
“惆怅晓莺残月，相别”足抵柳屯田“杨柳岸、晓风残月”一阕。（《栩庄漫记》）
清平乐四首
春愁南陌，故国音书隔。细雨霏霏梨花白，燕拂画帘金额。尽日相望王孙，尘满衣上泪痕。谁向桥边吹笛，驻马西望销魂。
〔评〕下半阕笔极灵婉。（《栩庄漫记》）
其二
野花芳草，寂寞关山道。柳吐金丝莺语早，惆怅香闺暗老。罗带悔结同心，独凭朱阑思深。梦觉半床斜月，小窗风触鸣琴。
〔评〕坡老咏琴，已脱风幡。按“风触鸣琴”，是风是琴，请更转一解。（汤显祖）
前半说远，后半说近。（《蒿庐词话》）
昔爱玉谿生“三更三点万家眠，露结为霜月堕烟。斗鼠上堂蝙蝠出，玉琴时动倚窗弦”一诗，以为清婉超绝。韦相此词以“惆怅香闺暗老”为骨，亦盛年自惜之意，而以“梦觉半床斜月，小窗风触鸣琴”为点醒，其声情绵邈，设色隽美，抑又过之。（《栩庄漫记》）
其三
何处游女，蜀国多云雨。云解有情花解语，窣地绣罗金缕。妆成不整金钿，含羞待月鞦韆。住在槐阴深里，门临春水桥边。
〔注〕《开元天宝遗事》：帝与妃子共赏太液池千叶莲，指妃子谓左右曰：何如此解语花也。
〔评〕末二句写景如画。（《栩庄漫记》）
其四
莺啼残月，绣阁香灯灭。门外马嘶郎欲别，正是落花时节。妆成不画蛾眉，含愁独倚金扉。去路香尘莫扫，扫即郎去归迟。
〔评〕情与时会，倍觉其惨。如此想头，几转《法华》。（汤显祖）
与飞卿“门外草萋萋”二语，意正相似。（《蒿庐词话》）
望远行一首
欲别无言倚画屏，含恨暗伤情。谢家庭树锦鸡鸣，残月落边城。人欲别，马频嘶。绿槐千里长堤。出门芳草路萋萋，云雨别来易东西。不忍别君后，却入旧香闺。
〔注〕《禽谱》：锦鸡一名鷩鸡，一名山鸡。爱其羽毛，照水则舞。

[book_title]花间集评注卷三
韦庄二十六首
谒金门二首
春漏促，金烬暗挑残烛。一夜帘前风撼竹，梦魂相断续。有个娇饶如玉，夜夜绣屏孤宿。闲抱琵琶寻旧曲，远山眉黛绿。
〔注〕杜甫诗：“佳人屡出董娇饶。”注，“娇饶”一作“娇娆”。
〔评〕情不知所起，一往而深。（汤显祖）
“闲抱琵琶寻旧曲”，直是无聊之思。（同上）
其二
空相忆，无计得传消息。天上嫦娥人不识，寄书何处觅。新睡觉来无力，不忍把伊书迹。满院照花春寂寂，断肠芳草碧。
〔注〕《淮南子》：后羿请不死之药于西王母，嫦娥窃之以奔月宫。
〔校〕“不忍”句，王本“伊”字作“君”。
〔评〕《全唐诗》载韦词又一首云：“春雨足，染就一溪新绿。柳外飞来双羽玉，弄晴相对浴。楼外翠帘高轴，倚遍阑干几曲。云漫水平烟簇。寸心千里目。”亦佳。（《栩庄漫记》）
江城子二首
恩重娇多情易伤。漏更长，解鸳鸯。朱唇未动，先觉口脂香。缓揭绣衾抽皓腕，移凤枕，枕潘郎。
〔注〕《晋书·潘岳传》：岳字安仁，举秀才为郎，少时常挟弹出洛阳道，妇人遇之者，皆连手萦绕，投之以果，遂满载而归。
〔评〕全篇摹画境，而咏赏其流连狼藉，言简而旨达矣。（汤显祖）
“恩重娇多情易伤”，此语非于情中极有阅历者不能道。（况周颐）
其二
髻鬟狼藉黛眉长。出兰房，别檀郎。角声呜咽，星斗渐微茫。露冷月残人未起，留不住，泪千行。
〔注〕李贺诗：“檀郎谢女眠何处。”曾注：潘岳小字檀奴，故妇人呼所欢为檀郎。
《坚匏集》：诗词中多用檀郎字，檀，喻其香也。
〔评〕韦相《江城子》二首描写顽艳，情事如绘，其殆作于江南客游时乎。（《栩庄漫记》）
河传三首
何处，烟雨。隋堤春暮，柳色葱笼。画桡金缕，翠旗高飐香风，水光融。青娥殿脚春妆媚，轻云里，绰约司花伎。江都宫阙，清淮月映迷楼，古今愁。
〔注〕《开河记》：隋大业年，开汴河。筑堤自大梁至灌口。龙舟所过，香闻百里。炀帝诏造大船，泛江沿淮而下。于是吴越间取民间女，年十五六岁者五百人，谓之殿脚女。每船用彩缆十条。每条用殿脚女十人，嫩羊十口，令殿脚女与羊相间而行牵之。
《迷楼记》：炀帝新宫既成，帝幸之曰：“使真仙游此，亦当自迷。”乃名迷楼。
〔评〕“清淮月映”句，感慨一时，涕泪千古。（汤显祖）
《浣花集》中，此词最有骨。苍凉。（《白雨斋词评》）
全词以“何处”领起，中段词藻极其富丽，而以“古今愁”三字结之，化实为空，以盛映衰，笔极宕动空灵。（《栩庄漫记》）
其二
春晚，风软。锦城花满，狂杀游人。玉鞭金勒，寻胜驰骤轻尘，惜良晨。翠娥争劝临邛酒，纤纤手，拂面垂丝柳。归时烟里，钟鼓正是黄昏，暗消魂。
〔注〕《益州志》：锦城在益州南。昔蜀时故锦官城也。按即成都西城。
《史记·司马相如传》：相如与文君，俱之临邛，置酒舍，令文君当垆。
《诗》：纤纤女手。
〔评〕“归时烟里”三句，尤极融景入情之妙。（《蕙风词话》）
其三
锦浦，春女。绣衣金缕，雾薄云轻。花深柳暗，时节正是清明，雨初晴。玉鞭魂断烟霞路，莺莺语，一望巫山雨。香尘隐映，遥望翠槛红楼，黛眉愁。
〔注〕《入蜀记》：巫山，相传夏禹见神女授符书于此。
宋玉《高唐赋》：昔者先王尝游高唐，怠而昼寝。梦见一妇人曰：“妾巫山之女也，为高唐之客。闻君游高唐，愿荐枕席。”王因幸之。去而辞曰：“妾在巫山之阳，高丘之阻。旦为行云，暮为行雨。朝朝暮暮，阳台之下。”旦朝视如言，故为立庙，号曰朝云。
天仙子五首
怅望前回梦里期，看花不语苦寻思。露桃花里小腰肢，眉眼细，鬓云垂。唯有多情宋玉知。
〔注〕《史记·屈原列传》：宋玉，屈原弟子。
宋玉《登徒子好色赋》：大夫登徒子侍于楚襄王。短宋玉曰：“玉为人体貌闲丽，口多微辞，又性好色。”
〔校〕“露桃”句，吴本“花”字作“宫”。
其二
深夜归来长酩酊，扶入流苏犹未醒。醺醺酒气麝兰和，惊睡觉，笑呵呵。长道人生能几何。
〔注〕《晋书·山简传》：习氏有佳园池，简每出游嬉，多之池上。置酒辄醉，名之曰“高阳池”。时有儿童歌曰：“山公出何许，往至高阳池。日夕倒载归，酩酊无所知。”
〔校〕“长道”句，《历代诗余》“长”字作“常”。
〔评〕有此和法，便不觉其酒气。虽烂醉如泥受用矣。（汤显祖）
此词写醉公子憨态如掬。与“门外儿吠”一词可合看也。（《栩庄漫记》）
其三
蟾彩霜华夜不分，天外鸿声枕上闻。绣衾香冷懒重薰，人寂寂，叶纷纷。才睡依稀梦见君。
〔注〕《灵宪》：嫦娥奔月，是为蟾蜍。《古诗》：三五明月满，四五蟾兔缺。盖以月中阴影，附会为蟾兔，更以蟾代月也。
〔评〕清婉。（《栩庄漫记》）
其四
梦觉银屏依旧空，杜鹃声咽隔帘栊。玉郎薄幸去无踪，一日日，恨重重。泪界莲腮两线红。
〔评〕词用“界”字，始于韦端己《天仙子》“泪界莲腮两线红”。宋子京《蝶恋花》效之云：泪落燕支，界破蜂黄浅。遂成名句。（《雨村词话》）
韦词运密入疏，寓浓于淡，如《天仙子》“蟾彩霜华”
“梦觉云屏”二首及《浣溪沙》《谒金门》《清平乐》诸词，非徒以丽句擅长也。（况周颐）
其五
金似衣裳玉似身，眼如秋水鬓如云。霞裙月帔一群群，来洞口，望烟分。刘阮不归春日曛。
〔评〕若无此结句，确乎当删。（汤显祖）
以上四首均佳，卒章何率意乃尔。岂强弩之末，江淹才尽耶。（同上）
此首正合题目，唐五代词词意即用本题者多有之。似非强弩之末也。（《栩庄漫记》）
喜迁莺二首
人汹汹，鼓冬冬。襟袖五更风。大罗天上月朦胧，骑马上虚空。香满衣，云满路。鸾凤绕身飞舞。霓旌绛节一群群，引见玉华君。
〔注〕《酉阳杂俎》：三界外曰四人天；四人天外曰三清；三清之上曰大罗天；大罗之上，又有九天。
《云笈七签》：大罗天在玄都玉京之上。
李康成诗：紫阳仙子名玉华，珠盘承露饵丹砂。
其二
街鼓动，禁城开。天上探人回。凤衔金榜出云来，平地一声雷。莺已迁，龙已化。一夜满城车马。家家楼上簇神仙，争看鹤冲天。
〔校〕“凤衔”句，王本“云”字作“门”。
〔评〕读《张道陵传》，每恨白日鬼话，便头痛欲睡。二词亦复类此。（汤显祖）
《艺林伐山》云：世传大罗天，放榜于蕊珠宫。韦相此词所咏，虽涉神仙，究指及第而言。未得以鬼话目之。（《栩庄漫记》）
思帝乡二首
云髻坠，凤钗垂。髻坠钗垂无力，枕函欹。翡翠屏深月落，漏依依。说尽人间天上，两心知。
其二
春日游，杏花吹满头。陌上谁家年少，足风流。妾拟将身嫁与，一生休。纵被无情弃，不能羞。
〔评〕小词以含蓄为佳，亦有作决绝语而妙者。如韦庄“谁家年少，足风流。妾拟将身嫁与，一生休。纵被无情弃，不能羞”之类是也。牛峤“须作一生拚，尽君今日欢”抑亦其次。（《皱水轩词筌》）
爽隽如读北朝乐府“阿婆不嫁女，那得孙儿抱”诸作。（《栩庄漫记》）
诉衷情二首
烛烬香残帘未卷，梦初惊。花欲谢，深夜，月胧明。何处按歌声，轻轻。舞衣尘暗生，负春情。
〔校〕首句晁本“未”字作“半”。
〔评〕音节极谐婉。（《栩庄漫记》）
其二
碧沼红芳烟雨静，倚兰桡。垂玉珮，交带，袅纤腰。鸳梦隔星桥，迢迢。越罗香暗消，坠花翘。
〔评〕此词在成都作。蜀之伎女，至今有花翘之饰，名曰“翘花儿”云。（汤显祖）
“鸳梦隔星桥”五字，有仙气。亦有鬼气。（《白雨斋词评》）
上行杯二首
芳草灞陵春岸。柳烟深，满楼弦管。一曲离声肠寸断。今日送君千万，红镂玉盘金镂盏。须劝，珍重意，莫辞满。
〔注〕《地理志》：灞陵在灞水之上，汉文帝陵在焉。《水经注》：灞水上有桥，谓之灞桥。唐人送别者，多此。
〔校〕“一曲”句，王本作“一曲离肠寸寸断”，《历代诗余》作“一曲歌肠寸寸断”。
“红镂”句，王本“镂”字作“缕”。
〔评〕“劝君更尽一杯酒，西出阳关无故人”，同此凄艳。（《白雨斋词评》）
其二
白马金鞍玉鞭。少年郎，离别容易。迢递去程干万里。惆怅异乡云水，满酌一杯劝和泪。须愧，珍重意，莫辞醉。
女冠子二首
四月十七，正是去年今日。别君时。忍泪佯低面，含羞半敛眉。不知魂已断，空有梦相随。除却天边月，没人知。
〔评〕直书情绪，怨而不怒，骚雅之遗也。但嫌与题意稍远，类今日传士家言。（汤显祖）
起得洒落。“忍泪”十字，真写得出。（《白雨斋词评》）
“不知”得妙。梦随乃知耳。若先知，那得有梦。惟有月知，则常语耳。（《湘绮词选》）
其二
昨夜夜半，枕上分明梦见。语多时。依旧桃花面，频低柳叶眉。半羞还半喜，欲去又依依。觉来知是梦，不胜悲。
〔评〕韦相《女冠子》“四月十七”一首描摹情景，使人惆怅。而“昨夜夜半”一首稍为不及，以结句意尽故也。
若士谓与题意稍远，实为胶柱之见，唐词不尽本题意，何足为病。（《栩庄漫记》）
更漏子一首
钟鼓寒，楼阁暝，月照古桐金井。深院闭，小庭空，落花香露红。烟柳重，春雾薄，灯背水窗高阁。闲倚户，暗沾衣，待郎郎不归。
〔评〕“落花”五字，凄绝秀绝。结笔楚楚可怜。（《白雨斋词评》）
酒泉子一首
月落星沉，楼上美人春睡。绿云倾，金枕腻，画屏深。子规啼破相思梦，曙色东方才动。柳烟轻，花露重。思难任。
〔评〕不做美的子规，故当夜半啼血。（汤显祖）
木兰花一首
独上小楼春欲暮，愁望玉关芳草路。消息断，不逢人，却敛细眉归绣户。坐看落花空叹息，罗袂湿斑红泪滴。千山万水不曾行，魂梦欲教何处觅。
〔注〕《拾遗记》：薛灵芸选入宫时，别父母，以玉唾壶承泪，壶则红色。至京师，壶中泪凝为血。
《丽情集》：灼灼，锦城官伎也。御史裴质与之善，悲召还，灼灼以软绡聚红泪为寄。
《餐樱庑词话》：韦端己《定西番》云：“挑尽金灯红烬，人灼灼，漏迟迟。未眠时。”韦有《伤灼灼诗》，序云：“灼灼，蜀之丽人也。近闻贫且老，殂落于成都酒市中。因以四韵吊之。尝闻灼灼丽于花。云髻盘时未破瓜。桃脸曼长横绿水，玉肌香腻透红纱。多情不住神仙界，薄命曾嫌富贵家。流落锦江无处问，断魂飞作碧天霞。”《定西番》所云灼灼，疑指其人盛时。其又一阕云：“塞远久无音问，愁消镜里红。”是时玉容消息，即已不堪回首矣。
〔评〕“千山”“魂梦”二语，荡气回肠，声哀情苦。（《栩庄漫记》）
小重山一首
一闭昭阳春又春。夜寒宫漏永，梦君恩。卧思陈事暗销魂。罗衣湿，红袂有啼痕。歌吹隔重阍。绕庭芳草绿，倚长门。万般惆怅向谁论。颙情立，宫殿欲黄昏。
〔注〕《三辅黄图》：武帝后宫八区，有昭阳殿。
《汉书·赵皇后传》：皇后弟绝幸，为昭仪，居昭阳宫。
〔校〕“颙”字吴本作“凝”。
〔评〕“红袖”句向作“新揾旧啼痕”，语更超远。（汤显祖）
“宫殿欲黄昏”，何等凄绝。词中妙句也。（同上）
长门一步，不肯回车。此词可谓善于翻案。（杨慎）
犹是唐人宫怨绝句，而杨湜乃附会穿凿，谓因建夺其宠姬而作矣。（《栩庄漫记》）
薛昭蕴十九首
薛昭蕴，河东人，蜀侍郎。
〔评〕薛昭蕴词雅近韦相，清绮精艳，亦足出人头地，远在毛文锡上。（《栩庄漫记》）
浣溪沙八首
红蓼渡头秋正雨，印沙鸥迹自成行。整鬟飘袖野花香。不语含嚬深浦里，几回愁煞棹船郎。燕归帆尽水茫茫。
〔评〕天空鸟飞，水落石出，凡景皆然。（汤显祖）
其二
钿匣菱花锦带垂，静临兰槛卸头时。约环低珥算归期。茂苑草青湘渚阔，梦余空有漏依依。二年终日损芳菲。
〔注〕《赵飞燕外传》：婕妤上七尺菱花镜一奁。
《吴都赋》：带长洲之茂苑。
〔校〕“茂苑”句，王本作“花茂”。
其三
粉上依稀有泪痕，郡庭花落欲黄昏。远情深恨有谁论。记得去年寒食日，延秋门外卓金轮。日斜人散暗消魂。
〔注〕唐禁苑西北包长安故城。未央宫唐改为通光殿，西出即延秋门。
〔校〕“郡庭”句，吴本“欲”字作“敛”。
〔评〕日斜人散，对此者谁不消魂。（《白雨斋词评》）
其四
握手河桥柳似金，蜂须轻惹百花心。蕙风兰思寄清琴。意满便同春水满，情深还似酒杯深。楚烟湘月两沉沉。
〔评〕俗笔。（汤显祖）
“蜂须轻惹百花心”，巧丽极矣，未经人道语。然只合入词，入诗则流于纤矣。（《栩庄漫记》）
其五
帘下三间出寺墙，满街垂柳绿阴长。嫩红轻碧间浓妆。瞥地见时犹可可，却来闲处细思量。如今情事隔仙乡。
〔评〕瞥见都易错过，耐得思量，定不折本。（汤显祖）
“嫩红轻碧间浓妆”，设色艳冶，如一幅画。（《栩庄漫记》）
其六
江馆清秋揽客船，故人相送夜开筵。麝烟兰焰簇花钿。正是断魂迷楚雨，不堪离恨咽湘弦。月高霜白水连天。
〔评〕一结便有惆怅不尽之意，可谓善于融情入景。（《栩庄漫记》）
其七
倾国倾城恨有余，几多红泪泣姑苏。倚风凝睇雪肌肤。吴主山河空落日，越王宫殿半平芜。藕花菱蔓满重湖。
〔注〕《吴越春秋》：越进西施于吴，请退师。吴得之，筑姑苏台，游宴其上。
《庄子》：藐姑射之神人，肌肤若冰雪。
〔评〕伯主雄图，美人韵事，世异时移，都成陈迹。三句写尽无限苍凉感喟，此种深厚之笔，非飞卿辈所企及者。（《栩庄漫记》）
其八
越女淘金春水上，步摇云鬓珮鸣珰。清风江草又清香。不为远山凝翠黛，只应含恨向斜阳。碧桃花谢忆刘郎。
〔注〕《采兰杂志》：以银丝宛转屈曲作花枝，插髻后，随步辄摇，故曰步摇。
〔校〕末句吴本“谢”字作“檄”。
喜迁莺三首
残蟾落，晓钟鸣。羽化觉身轻。乍无春睡有余酲，杏苑雪初晴。紫陌长，襟袖冷。不是人间风景。回看尘土是前身，休羡谷中莺。
〔注〕《晋书》：好道者皆谓之羽化矣。
〔评〕“杏苑”句不呆。（汤显祖）
其二
金门晓，玉京春。骏马骤轻尘。桦烟深处白衫新，认得化龙身。九陌喧，千户启。满袖桂香风细。杏园欢宴曲江滨，自此占芳辰。
〔注〕《三辅黄图》：长安城中，有八街九陌。
《岁华纪丽》：唐时春放榜进士，大宴于曲江亭子。按曲江在长安东南。汉武帝因春宜春苑故址，凿而广之。其水曲折，有似广陵之江，故名。隋改为芙蓉园。唐更疏凿，广七里。南有紫云楼，芙蓉苑。西为杏园，慈恩寺。北为乐游原。秀士每年登科，赐宴于此也。
其三
清明节，雨晴天。得意正当年。马骄泥软锦连乾，香袖半笼鞭。花色融，人竞赏。尽是绣鞍朱鞅。日斜无计更流连，归路草和烟。
〔注〕《晋书·王济传》：尝乘一马，着连乾障泥。按“连乾”一作“连钱”，马饰也。
〔评〕此首独脱套，觉腐气俱消。（汤显祖）
小重山二首
春到长门春草青。玉阶华露滴，月胧明。东风吹断玉箫声。宫漏促，帘外晓啼莺。愁极梦难成。红妆流宿泪，不胜情。手挼罗带绕阶行。思君切，罗幌暗尘生。
〔校〕“愁极”句，王本“极”字作“起”。
“绕阶”句，王本“阶”字作“宫”。
〔评〕词无新意，笔却流折自如。（《栩庄漫记》）
其二
秋到长门秋草黄。画梁双燕去，出宫墙。玉箫无复理霓裳。金蝉坠，鸾镜掩休妆。忆昔在昭阳。舞衣红绶带，绣鸳鸯。至今犹惹御炉香。魂梦断，愁听更漏长。
〔注〕《唐书》：《霓裳羽衣曲》，本《婆罗门曲》，传自西凉。明皇润饰其词，而易以美名。
离别难一首
宝马晓雕鞍，罗帏乍别情难。那堪春景媚，送君千万里。半妆珠翠落，露华寒。红蜡烛，青丝曲，偏能勾引泪阑干。良夜促，香尘绿。魂欲迷，檀眉半敛愁低。未别心先咽，欲语情难说出，芳草路东西。摇袖立，春风急，樱花杨柳雨凄凄。
〔注〕《蕙风词话》：中国樱花，不繁而实。日本樱花，繁而不实。薛昭蕴《离别难》云：“樱花杨柳雨凄凄。”此中国樱花也。入词殆自此始。
〔评〕咽心之别愈惨，难说之情转迫。平生无泪落，不洒别离间。应是好话。（汤显祖）
集中只此首，疑是两解。俟考。（郑文焯）
相见欢一首
罗襦绣袂香红，画堂中。细草平沙蕃马，小屏风。卷罗幕，凭妆阁，思无穷。暮雨轻烟魂断，隔帘栊。
醉公子一首
慢绾青丝发，光砑吴绫袜。床上小熏笼，韶州新退红。叵耐无端处，捻得从头污。恼得眼慵开。问人闲事来。
〔注〕《栩庄漫记》：汤若士评《花间集》云：“昔西王母宴群仙，戴砑光帽，簪花舞。砑光二字本此。”初不知其语何据，后见《东坡题跋》云：“徐州倅李陶，有子素不甚作诗。忽咏《落梅诗》曰：‘谁同砑光帽，一曲舞山香。’父惊问之，若有物凭者，云：‘西王母宴群臣，有舞者带砑光帽，帽上簪花，舞香山一曲未终，而花皆落去。’”又检《开天遗事》载汝阳王琏戴砑光帽打曲，明皇自摘槿花，置之帽上。帽极滑，久而方安。乃知汤语所本，而“砑光”二字固唐习语也。
〔评〕此词甚劣，末二句略有风味。（《栩庄漫记》）
女冠子二首
求仙去也，翠钿金篦尽舍。入岩峦。雾卷黄罗帔，云雕白玉冠。野烟溪洞冷，林月石桥寒。静夜松风下，礼天坛。
〔评〕“野烟”十字颇似中唐五律。语有仙气。（《白雨斋词评》）
其二
云罗雾縠，新授明威法箓。降真函。髻绾青丝发，冠抽白玉篸。往来云过五，去住岛经三。正遇刘郎使，启瑶缄。
〔注〕《云笈七签》：元洲有绝空之宫，在五云中。
《史记》：蓬莱方丈瀛洲，此三神山者，在渤海中，诸仙人及不死药在焉，而黄金白银为宫阙。
〔评〕历祖中数目字句。（汤显祖）
谒金门一首
春满院，叠损罗衣金线。睡觉水精帘未卷，檐前双语燕。斜掩金铺一扇，落地落花千片。早是相思肠欲断，忍交频梦见。
〔评〕曰相思曰肠断曰梦见，皆成语也。看他分作二层，便令人爱不忍释手。遣词用意当如此。（《白雨斋词评》）
牛峤五首
牛峤字松卿，一字延峰，陇西人。唐进士，入蜀为给事中。有集三十卷，歌诗三卷。
〔注〕牛峤字松卿，一字延峰。陇西人也。唐相僧孺之后。博学有文，以歌诗著名。乾符五年登进士第。历官拾遗，补阙，校书郎。高祖以节度使镇西川，辟为判官。及开国，拜给事中。卒。有集三十卷，歌诗三卷。自言窃慕李贺《长歌》，举笔辄效之。尤善制小词。《女冠子》云：“绣带芙蓉帐，金钗芍药花。”《菩萨蛮》云：“山月照山花，梦回灯影斜。”皆峤佳句也。（《十国春秋》）
牛峤，僧孺之孙。（《全唐诗》）
〔评〕五代词切忌但学其表面，所患除表面无可学。松卿词盖有内心者。（况周颐）
松卿词集不可见，今存《花间集》者尚有三十二首，大体皆莹艳缛丽，近于飞卿，微不及希济耳。（《栩庄漫记》）
杨柳枝五首
解冻东风未上青，解垂罗袖拜卿卿。无端袅娜临官路，舞送行人过一生。
〔注〕《礼记·月令》：孟春之月，东风解冻。
《世说新语》：王安丰妇，常卿安丰。丰曰：“妇人卿婿，于礼为不敬，后勿复尔。”妇曰：“亲卿，爱卿，是以卿卿。我不卿卿，谁当卿卿。”
〔校〕首句王本“未”字作“末”。汤校本“未”字作“陌”。
〔评〕《杨枝》《柳枝》《杨柳枝》，总以物托兴。前人无甚分析。但极咏物之致，而能抒作者怀，能下读者泪，斯其至矣。“舞送行人”句，正是使人悲惋。（汤显祖）
咏物词多以比兴取长，然描写寄托之中，要有作者骨格在焉。“舞送行人过一生”，又何其托体之卑而无骨也。（《栩庄漫记》）
其二
吴王宫里色偏深，一簇纤条万缕金。不愤钱塘苏小小，引郎松下结同心。
〔注〕《古诗》：何处结同心，西陵松柏下。
〔评〕牛松卿事蜀为给事中，其《杨柳枝》“不愤钱塘苏小小，引郎松下结同心”见推于时。（《古今词话》）
其三
桥北桥南千万条，恨伊张绪不相饶。金羁白马临风望，认得杨家静婉腰。
〔注〕《南史·张绪传》：益州献蜀柳数株，枝条甚长，状若丝缕。时芳林苑始成，武帝以植于灵和殿前。尝玩赏咨嗟曰：“杨柳风流可爱，似张绪当年。”
其四
狂雪随风扑马飞，惹烟无力被春欺。莫教移入灵和殿，宫女三千又妒伊。
〔校〕“莫教”句，王本“教”字作“交”。
其五
袅翠笼烟拂暖波，舞裙新染麹尘罗。章华台畔隋堤上，傍得春风尔许多。
〔注〕《左传》：楚子成章华之台。

[book_title]花间集评注卷四
牛峤二十七首
女冠子四首
绿云高髻，点翠匀红时世。月如眉。浅笑含双靥，低声唱小词。眼看惟恐化，魂荡欲相随。玉趾回娇步，约佳期。
〔注〕《白氏长庆集》有《时世妆》歌。
〔评〕“眼看惟恐化，魂荡欲相随。”别是一种说得尽，与“须作一生拚”云云不同。（《餐樱庑词话》）
“眼看”“魂荡”二语，较“胡天”“胡帝”更进一层。（《栩庄漫记》）
其二
锦江烟水，卓女烧春浓美。小檀霞。绣带芙蓉帐，金钗芍药花。额黄侵腻发，臂钏透红纱。柳暗莺啼处，认郎家。
〔注〕杜甫诗注：锦江一名流江。至华阳县南合郫江。
〔评〕“绣带芙蓉帐，金钗芍药花”，六朝丽句。好结句。（汤显祖）
其三
星冠霞披，住在蕊珠宫里。佩丁当。明翠摇蝉翼，纤珪理宿妆。醮坛春草绿，药院杏花香。青鸟传心事，寄刘郎。
〔注〕《汉武故事》：七月七日，忽有青鸟飞集殿前。东方朔曰：“此西王母欲来。”有顷，王母至，三青鸟夹侍王母旁。
〔校〕“纤珪”句，朱彊村校本“珪”字作“袿”。
〔评〕前后丽情，多属玉台艳体。忽插入道家语，岂为题目张本耶。（汤显祖）
其四
双飞双舞，春尽后园莺语。卷罗帏。锦字书封了，银河雁过迟。鸳鸯排宝帐，豆蔻绣连枝。不语匀珠泪，落花时。
〔注〕宋之问诗：“愿得佳人锦字书。”按前秦窦滔，恨其妻苏蕙若兰。及镇襄阳，与苏绝音问。苏因织锦为《回文诗》寄滔，滔览锦字，感其妙绝。乃具车迎苏。见《回文诗序》。
〔评〕唐自武后度女尼始，女冠甚众，其中不乏艳迹，如鱼玄机辈，多与文士往来，故唐人诗词咏女冠者类以情事入辞。薛氏四词虽题《女冠子》，亦情词也。插入道家语，以为点缀，盖流风若是，岂可与咏高僧同格耶。（《栩庄漫记》）
梦江南二首
衔泥燕，飞到画堂前。占得杏梁安稳处，体轻唯有主人怜。堪羡好姻缘。
其二
红绣被，两两间鸳鸯。不是鸟中偏爱尔，为缘交颈睡南塘。全胜薄情郎。
〔评〕牛松卿《望江南》词，一咏燕，一咏鸳鸯，是咏物而不滞于物也。词家当法此。（姜夔）
对句易于言景，难于言情。且放开则中多迂滥，收整则结无意绪，对句要宜活句也。牛峤之《望江南》“不是鸟中偏爱尔，为缘交颈睡南塘”其下可直接“全胜薄情郎”，此即救尾对也。（《古今词话》）
感恩多二首
两条红粉泪，多少香闺意。强攀桃李枝，敛愁眉。陌上莺啼蝶舞，柳花飞。柳花飞，愿得郎心，忆家早还归。
〔评〕起语一问一答，便有无限委宛。（汤显祖）
“强攀”妙，中有伤心处，借此消遣耳。（《白雨斋词评》）
不必着力，只任意写来，自臻妙境。（同上）
其二
自从南浦别，愁见丁香结。近来情转深，忆鸳衾。几度将书托烟雁，泪盈襟。泪盈襟，礼月求天，愿君知我心。
〔校〕“几度”句，郑文焯云：“烟字以音衍。”
“泪盈襟”叠句，玄览本只存单句。
〔评〕二词情韵谐婉，纯以白描见长。（《栩庄漫记》）
应天长二首
玉楼春望晴烟灭，舞衫斜卷金条脱。黄鹂娇啭声初歇，杏花飘尽龙山雪。凤钗低赴节，筵上王孙愁绝。鸳鸯对衔罗结，两情深夜月。
〔注〕繁钦《定情诗》：“何以致契阔，绕腕双跳脱。”
〔校〕“舞衫”句，王本“条”字作“调”。
〔评〕峭壁孤松，寒江秋月。庶是□□，一词之高。（汤显祖）
其二
双眉澹薄藏心事，清夜背灯娇欲醉。玉钗横，山枕腻。宝帐鸳鸯春睡美。别经时，无限意。虚道相思憔悴。莫信彩笺书里，赚人肠断字。
〔校〕“无限意”句，王本“限”字作“恨”。
〔评〕“莫信彩笺书里，赚人肠断字”，刻细似晚唐。（陆游）
更漏子三首
星渐稀，漏频转，何处轮台声怨。香阁掩，杏花红，月明杨柳风。挑锦字，记情事，惟愿两心相似。收泪语，背灯眠，玉钗横枕边。
〔注〕《古今词话》：轮台，古迁谪地也。牛峤词：“何处轮台声怨。”中吕宫《乐章集》有《轮台子》。
《回文诗序》：前秦安南将军窦滔，与宠姬赵阳台之任，而遗其妻苏蕙于家。蕙织锦回文，题诗二百余首，计八百余字。纵横反复，皆为文章，名曰《璇玑图》。
〔评〕“月明杨柳风”五字秀韵独绝。（《栩庄漫记》）
其二
春夜阑，更漏促，金烬暗销残烛。惊魂断，锦屏深，两乡明月心。闺草碧，望归客，还是不知消息。辜负我，悔怜君，告天天不闻。
〔评〕世间缺陷事不少，天也管不得许多。（汤显祖）
松卿善为闺情，儿女情多，时流于荡，下开柳屯田一派，特笔力不至沓赘为可诵耳。（《栩庄漫记》）
其三
南浦情，红粉泪，争奈两人深意。低翠黛，卷征衣，马嘶霜叶飞。招手别，寸肠结，还是去年时节。书托雁，梦归家，觉来江月斜。
〔注〕《汉书》：苏武使匈奴，持节不屈。徙居北海牧羝。后匈奴与汉和亲，汉求武等，匈奴诡言武死。常惠教汉使者谓单于。言天子射上林中，得雁，足有系帛书，言武等在某泽中。使者如惠言让单于。单于惊谢，乃归武等。
〔评〕“马嘶霜叶飞”五字足抵一幅秋闺晓别图。（《栩庄漫记》）
望江怨一首
东风急，惜别花时手频执。罗帏愁独入。马嘶残雨春芜湿。倚门立。寄语薄情郎，粉香和泪滴。
〔校〕末句“滴”字，各本作“泣”，此依《词律》校勘记。
〔评〕“疏雨湿春愁”“马嘶残雨春芜湿”，皆集中秀句。“湿”字均下得天然。（汤显祖）
此调作者绝少，应以此词为准绳矣。（万树）
文情往复，杂写景中，致足讽味。（郑文焯）
昔人情语艳语，大都靡曼为工。牛松卿《望江怨》词，《西溪子》词，繁弦促柱间，有劲气暗转，愈转愈深。此等佳处南宋名作中，间一见之。北宋人虽绵博如柳屯田，顾未克辨。（《餐樱庑词话》）
有急弦促柱之妙。（《芷斋诗余偶评》）
菩萨蛮七首
舞裙香暖金泥凤，画梁燕语惊残梦。门外柳花飞，玉郎犹未归。愁匀红粉泪，眉剪春山翠。何处是辽阳，锦屏春昼长。
〔评〕“惊残梦”一点，以下纯是梦境。章法似《西洲曲》。（《词选》）
松卿《菩萨蛮》“舞裙香暖”一首，词意明晰，层次井然。盖首句形容服饰之丽，次句燕语惊梦。以下由梦醒凝望而见柳花，联忆远人之未归，因而念及远人所在之地，愈增相思，倍觉春昼之长也。全词流丽动人。而皋文《词选》云“惊残梦一点，以下纯是梦境”，不知其如何推测为此语也。（《栩庄漫记》）
其二
柳花飞处莺声急，晴街春色香车立。金凤小帘开，脸波和恨来。今宵求梦想，难到青楼上。赢得一场愁，鸳衾谁并头。
〔注〕《栩庄漫记》：诗词中青楼字常见，然其义有三。曹子建诗“青楼临大路”，古乐府“大路起青楼”，此指豪贵之家也；刘邈诗“倡女不胜愁，结束下青楼”，此指倡居也；《齐书》“武帝兴光楼，上施青漆，谓之青楼”，此则帝王居也。
〔评〕“脸波和恨来”传神栩栩欲活。（《栩庄漫记》）
其三
玉钗风动春幡急，交枝红杏笼烟泣。楼上望卿卿，寒窗新雨晴。熏炉蒙翠被，绣帐鸳鸯睡。何处最相知，羡他初画眉。
〔评〕填词白描，须有微致。若全篇平衍，几同嚼蜡矣。（汤显祖）
其四
画屏重叠巫阳翠，楚神尚有行云意。朝暮几般心，向他情谩深。风流今古隔，虚作瞿唐客。山月照山花，梦回灯影斜。
〔注〕《地理志》：瞿唐为三峡之首。两岸对峙，中贯一江。
〔评〕牛峤《菩萨蛮》“山月照山花，梦回灯影斜”，《女冠子》“绣带芙蓉帐，金钗芍药花”，皆佳句也。（《十国春秋》）
其五
风帘燕舞莺啼柳，妆台约鬓纤纤手。钗重髻盘珊，一枝红牡丹。门前行乐客，白马嘶春色。故故坠金鞭，回头应眼穿。
〔评〕情景如在目前。（《栩庄漫记》）
其六
绿云鬓上飞金雀，愁眉敛翠春烟薄。香阁掩芙蓉，画屏山几重。窗寒天欲曙，犹结同心苣。啼粉污罗衣，问郎何日归。
〔注〕“苣”字当作“炬”。汤若士以为胡麻，非也。
〔评〕“芳草生兮萋萋，王孙归兮不归。”问他何益。（汤显祖）
秾至。结二句写得又娇痴又苦恼。（《白雨斋词评》）
其七
玉楼冰簟鸳鸯锦，粉融香汗流山枕。帘外辘轳声，敛眉含笑惊。柳阴烟漠漠，低鬓蝉钗落。须作一生拚，尽君今日欢。
〔评〕牛给事“须作一生拚，尽君今日欢”狎昵已极。南唐“奴为出来难，教君恣意怜”，本此。至“檀口微微，靠人紧把腰儿抱”，风斯下矣。（《花草蒙拾》）
牛峤“须作一生拚，尽君今日欢”，是尽头语。作艳词者，无以复加。（《金粟词话》）
牛松卿“敛眉含笑惊”五字三层意，别是一种秘密法眼。（《餐樱庑词话》）
全词情事，冶艳极矣。《疑雨》《疑云》诸集，盖导源于是。宋人如柳黄俳调，无此古拙之笔也。（《栩庄漫记》）
酒泉子一首
记得去年，烟暖杏园花正发，雪飘香。江草绿，柳丝长。钿车纤手卷帘望，眉学春山样。凤钗低袅翠鬟上，落梅妆。
〔注〕《初学记》：宋武帝女寿阳公主，人日卧檐下，梅花落于额上，成五出之花。号为“梅花妆”。
〔校〕“凤钗”句，王本无“上”字，分作两三字句。
〔评〕远山眉，落梅妆，石华袖，古语裁新，令人遐想。（汤显祖）
定西番一首
紫塞月明千里。金甲冷，戍楼寒，梦长安。乡思望中天阔，漏残星亦残。画角数声呜咽，雪漫漫。
〔注〕《古今注》：秦筑长城，土色皆紫。汉塞亦然。一曰雁门草皆色紫，故名紫塞。
〔评〕牛峤《定西番》为塞下曲，《望江怨》为闺中曲，是盛唐遗音。及读其“翠蛾愁不抬头”，“莫信彩笺书里，赚人肠断字”，则又刻细似晚唐矣。（陆游）
塞外荒寒，征人梦苦，跃然纸上。此亦一穷塞主乎。（《栩庄漫记》）
玉楼春一首
春入横塘摇浅浪，花落小园空惆怅。此情谁信为狂夫，恨翠愁红流枕上。小玉窗前嗔燕语，红泪滴穿金线缕。雁归不见报郎归，织成锦字封过与。
〔评〕隽调中时下隽句，隽句中时下隽字，读之甘芳浃齿。（汤显祖）
西溪子一首
捍拨双盘金凤，蝉鬓玉钗摇动。画堂前，人不语，弦解语，弹到昭君怨处。翠蛾愁，不抬头。
〔注〕《汉书》：单于自言愿婿汉氏以自亲，元帝以后宫良家子王嫱字昭君赐单于。
《西京杂记》：元帝后宫既多，不得常见。使画工图形，按图召幸。诸宫人皆赂画工，独王嫱不肯。后匈奴求美人为阏氏。上按图以昭君行。召见，貌为后宫第一。帝悔之，而名籍已去，不复更人。乃穷按其事，画工毛延寿等，同日弃市。
《琴操》：昭君怨者，齐国王穰以其女昭君，献之元帝，帝不之幸。后以一女赐单于，昭君请行。及至，单于大悦。昭君恨帝始不见遇，乃作怨思之歌。
〔校〕“不抬头”句，王本“抬”字作“回”。
〔评〕短句颇不易作。此作字字的当，有意有笔，能品也。（《白雨斋词评》）
江城子二首
鵁鶄飞起郡城东。碧江空，半滩风。越王宫殿，蘋叶藕花中。帘卷水楼渔浪起，千片雪，雨濛濛。
〔校〕“帘卷”句，王本“渔”字作“鱼”。
〔评〕“越王宫殿，蘋叶藕花中”九字风流悲壮。
松卿词笔在《花间》亦属中流，但时有隽语，如此词“越王宫殿”一语，不悲而神伤，自饶名贵。（《栩庄漫记》）
其二
极浦烟消水鸟飞。离筵分首时，送金卮。渡口杨花，狂雪任风吹。日暮空江波浪急，芳草岸，雨如丝。
〔校〕“日暮”句，王本“空江”作“天空”。
〔评〕《南史》王晞诗：日蓦当归去，鱼鸟见流连。俗本改“蓦”作“暮”，浅矣。孟蜀牛峤词云：“日蓦天空波浪急。”正用晞语也。（《升庵词品》）
《升庵词品》谓“暮”字应为“蓦”，不知所据何本。今传各本则均作“日暮”矣。愚谓“暮”字自佳，若作“日蓦”，便不成语。（《栩庄漫记》）
张泌二十三首
张泌（一作佖）字子澄。淮南人。仕南唐官至内史舍人。入宋迁郎中。归寓毗陵。有集一卷。
〔注〕张佖，常州人。后主朝仕为考功员外郎，进中书舍人。开宝五年，贬损制度，改内史舍人。后主雅好文事，虽当末运，犹留意于科第。以佖有文，使知礼部贡举。揭榜之前夕，有程员者，梦人报己与王纶等五人及第。员惊喜诣省门，遇扬遂，张观，曾觊，谓曰：“榜在鸡行街，何忽忽至此。”既寤，则闻遂等三人中选。其夏，后主疑佖颇任私意。命张洎覆试，遂再放王纶等五人。乃知洎虽矫佖之弊，然前定固如此。明年癸酉附榜，则鸡行之应也。佖随后主入宋，以故臣见叙。太宗朝，佖在史馆。一日，问曰：“卿家每食多客，叙谈何事。”佖曰：“臣之亲旧，多客都下，困穷乏食。臣累轻而俸优，故常过臣饭，臣不得拒焉。然止菜羹而已。”明日，太宗遣快行者，伺其馔客，即坐间取食以进。果止糁饭菜羹，仍皆陶器。太宗喜其不隐，迁官郎中。佖第宅在故里，人称“菜羹张家”云。佖为人长者。后官河南，每寒食必亲拜后主墓，哭之甚哀。李氏子孙陵替，常分俸赡给焉。《十国春秋》
江南张佖，为李后主内史，以《江城子》二阕得名。国亡仕宋，与钱俶谥议，泌每奏驳。其人少与邻女浣衣善。经年不见，夜必梦之。女别字，泌寄以诗云：“别梦依依到谢家，小廊回合曲阑斜。多情只有春庭月，犹为离人照落花。”浣衣为之陨涕。（《才调集》）
后主壬申岁，佖知贡举。试“天鸡弄和风”，佖但以《文选》诗句为题，未尝详究。有进士白云：“《尔雅》：‘，天鸡；，天鸡。’未知孰是。”佖大惊不能对。亟取《尔雅》检之，一在《释虫》，一在《释鸟》，果有二，因自失。放进士三人。学士张洎言佖多遗，复命洎试，放五人。（《全唐诗》）
《历代诗余》云：张佖，淮南人，初官句容尉，上书陈治道，后主征为监察御史。官至内史舍人。是佖为南唐人无可疑者。但其词有涉及成都景物者。而《花间》不收南唐词人作品，故冯正中见屏集外，乃独载张词。二者均可疑也，有暇当一考索之。（《栩庄漫记》）
〔评〕张子澄词，其佳者能蕴藉有韵致。如《浣溪沙》诸阕。又《河传》云：“夕阳芳草，千里万里，雁声无限起。”又云：“斜阳似共春光语。”只是不尽之情，目前之景，却未经人道。（况周颐）
花间词十八家约可分为三派，缕金错彩，缛丽擅长而意在闺袆，语无寄托者，飞卿一派也。清绮明秀，婉约为高，而言情之外兼书感兴者，端己一派也。抱朴守质，自然近俗，而词亦疏朗，杂记风土者，德润一派也。张子澄词盖介乎温韦之间而与韦最近。（《栩庄漫记》）
浣溪沙十首
钿毂香车过柳堤，桦烟分处马频嘶。为他沉醉不成泥。花满驿亭香雾细，杜鹃声断玉蟾低。含情无语倚楼西。
其二
马上凝情忆旧游，照花淹竹小溪流。钿筝罗幕玉搔头。早是出门长带月，可堪分袂又经秋。晚风斜日不胜愁。
〔注〕《西京杂记》：武帝遇李夫人，就取玉簪搔头。自此后宫人搔头皆用玉。
〔评〕以“忆旧游”领起，全词实处皆化空灵，章法极妙。（《栩庄漫记》）
其三
独立闲阶望月华，露浓香泛小庭花。绣屏愁背一灯斜。云雨自从分散后，人间无路到仙家。但凭魂梦访天涯。
〔评〕张子澄时有幽艳语。“露浓香泛小庭花”是也。时遂有以《浣溪沙》为《小庭花》者。（《古今词话》）
昔沈文悫赏泌“绿杨花扑一溪烟”为晚唐名句。然其词如“露浓香泛小庭花”，较前语更幽艳也。（王国维）
其四
依约残眉理旧黄，翠鬟抛掷一簪长。暖风晴日罢朝妆。闲折海棠看又捻，玉纤无力惹余香。此情谁会倚斜阳。
〔评〕写春困情态入木三分。（《栩庄漫记》）
其五
翡翠屏开绣幄红，谢娥无力晓妆慵。锦帏鸳被宿香浓。微雨小庭春寂寞，燕飞莺语隔帘栊。杏花凝恨倚东风。
〔评〕张子澄句“杏花凝恨倚东风”，又“断香轻碧锁愁深”，妙在“凝”字“碧”字。若换用他字，便无力神韵。“碧”字尤为人所易忽。（《餐樱庑词话》）
其六
枕障熏炉隔绣帏，二年终日苦相思。杏花明月始应知。天上人间何处去，旧欢新梦觉来时。黄昏微雨画帘垂。
〔注〕《北梦琐言》：张袆侍郎有爱姬早逝，悼念不已。因入朝未回。其犹子右补阙曙，才俊风流，因增大阮之悲。乃制《浣溪沙》置于几上。大阮退朝，凭几无聊，忽睹此词，不觉大痛曰：“此必阿灰所作。”
〔评〕第三个年头，自有知者。杏花明月，知我怜我，未必笑我。（汤显祖）
不言而神伤。（《蒿庐词话》）
“始应知”三字想有所指，非空语也。对法活泼，导人先路。结句尤佳。（《白雨斋词话》）
凄婉之调，下开小晏。全词布置之佳，正如冯正中之《蝶恋花》愈婉愈深，愈淡愈哀，盖不惜以金针度尽世人者也。（《栩庄漫记》）
其七
花月香寒悄夜尘，绮筵幽会暗伤神。婵娟依约画屏人。人不见时还暂语，令才抛后爱微颦。越罗巴锦不胜春。
其八
偏戴花冠白玉簪，睡容新起意沉吟。翠钿金缕镇眉心。小槛日斜风悄悄，隔帘零落杏花阴。断香轻碧锁愁深。
〔评〕锁得住的，还不是愁。人言愁，我始欲愁，只为锁他不住。（汤显祖）
其九
晚逐香车入凤城，东风斜揭绣帘轻。漫回娇眼笑盈盈。消息未通何计是，便须佯醉且随行。依稀闻道太狂生。
〔注〕《六一诗话》：唐人语辞，好用“生”字。如“太瘦生”“作么生”“何似生”是也。
赵次公杜诗注：秦穆公女吹箫，凤降其城，因号丹凤城。其后谓京都为凤城。
〔校〕末句，王本“太”字作“大”。
〔评〕子澄笔下无难达之情，无不尽之境，信手描写，情状如生，所谓冰雪聪明者也。如此词活画出一个狂少年举动来。（《栩庄漫记》）
其十
小市东门欲雪天，众中依约见神仙。蕊黄香画贴金蝉。饮散黄昏人草草，醉容无语立门前。马嘶尘烘一街烟。
〔评〕一“烘”字形容闹市极似，再无他字可代，此之谓工于练字。（《栩庄漫记》）
临江仙一首
烟收湘渚秋江静，蕉花露泣愁红。五云双鹤去无踪。几回魂断，凝望向长空。翠竹暗留珠泪怨，闲调宝瑟波中。花鬟月鬓绿云重。古祠深殿，香冷雨和风。
〔注〕《楚辞》：“使湘灵鼓瑟兮。”王注，湘水之神也。洪兴祖注，尧女娥皇女英为舜妃。舜崩苍梧，二妃哭极哀，泪染于竹。斑斑如泪痕。《洞庭志》：二妃墓在君山，《楚辞》之湘君湘夫人，或谓即皇英也。
钱起《湘灵鼓瑟诗》：曲终人不见，江上数峰青。
〔评〕词气委宛，不即不离，水仙之雅操也。（汤显祖）
“蕉花露泣愁红”，凄艳之句。全词亦极缥渺之思，不落凡俗。（《栩庄漫记》）
女冠子一首
露花烟草，寂寞五云三岛。正春深。貌减全消玉，香残尚惹襟。竹疏虚槛静，松密醮坛阴。何事刘郎去，信沉沉。
河传二首
渺莽云水，惆怅暮帆，去程迢递。夕阳芳草，千里万里，雁声无限起。梦魂悄断烟波里，心如醉，相见何处是。锦屏香冷无睡，被头多少泪。
〔评〕可怜。《河传》高调。（汤显祖）
起句飒然而来，不亚《别》《恨》二赋首语，可谓工于发端，而承以“夕阳”“千里”三句，苍凉悲咽，惊心动魄矣。（《栩庄漫记》）
其二
红杏，交枝相映。密密濛濛，一庭浓艳倚东风。香融，透帘栊。斜阳似共春光语，蝶争舞，更引流莺妒。魂销千片玉尊前，神仙，瑶池醉暮天。
〔注〕《集仙传》：西王母所居宫阙，在龟山昆仑之圃，阆风之苑。左带瑶池，右环翠水。
《穆天子传》：遂宾于西王母，觞于瑶池之上。
〔评〕“斜阳似共春光语”，隽语也。余幼有句云，“幽兰软语斜阳里，蚨蝶飞来总不知”。（《栩庄漫记》）
酒泉子二首
春雨打窗，惊梦觉来天气晓。画堂深，红焰小，背兰釭。酒香喷鼻懒开缸，惆怅更无人共醉。旧巢中，新燕子。语双双。
〔评〕抚景怀人，如怨如慕。何如《摽梅》诸什。（汤显祖）
其二
紫陌青门，三十六宫春色，御沟辇路暗相通。杏园风。咸阳沽酒宝钗空。笑指未央归去，插花走马落残红。月明中。
〔注〕《三辅黄图》：未央宫周回三十八里。
骆宾王诗：秦地山河一百二，汉家离宫三十六。
生查子一首
相见稀，喜相见。相见还相远。檀画荔枝红，金蔓蜻蜓软。鱼雁疏，芳信断。花落庭阴晚。可惜玉肌肤，销瘦成慵懒。
〔注〕《枕谭》：画家七十二色，有檀色，浅赭所合。
《夷白斋诗话》：古诗有“客从远方来，遗我双鲤鱼。呼童烹鲤鱼，中有尺素书”，鱼腹中安得有书。古人以喻隐密也。鱼，沉潜之物，故云。
〔评〕信笔而往，无一浮漫。非只□□□传神也。（汤显祖）
思越人一首
燕双飞，莺百啭，越波堤下长桥。斗钿花筐金匣恰，舞衣罗薄腰纤。东风澹荡慵无力，黛眉愁聚春碧。满地落花无消息，月明肠断空忆。
〔校〕“舞衣”句，一本作“纤腰”。
满宫花一首
花正芳，楼似绮。寂寞上阳宫里。钿笼金锁睡鸳鸯，帘冷露华珠翠。娇艳轻盈香雪腻。细雨黄莺双起。东风惆怅欲清明，公子桥边沉醉。
柳枝一首
腻粉琼妆透碧纱，雪休夸。金凤搔头坠鬓斜，发交加。倚着云屏新睡觉，思梦笑。红腮隐出枕函花，有些些。
〔校〕“金凤”句，王本“坠”字作“堕”。
〔评〕此《柳枝》之变体也。“红腮”一语，自见巧思。（汤显祖）
“思梦笑”三字一篇之骨。（《栩庄漫记》）
南歌子三首
柳色遮楼暗，桐花落砌香。画堂开处远风凉。高卷水精帘额，衬斜阳。
〔评〕“柳色”二句，有韵致。（汤显祖）
此初日芙蓉，非镂金错彩也。（《蒿庐词话》）
其二
岸柳拖烟绿，庭花照日红。数声蜀魄入帘栊。惊断碧窗残梦，画屏空。
〔评〕意亦犹人，词特清疏。（《栩庄漫记》）
其三
锦荐红鸂鶒，罗衣绣凤凰。绮疏飘雪北风狂。帘幕昼垂无事，郁金香。
〔注〕《魏略》：郁金香，生大秦国。二三月花如红蓝。四五月采之。其香十二叶，为百草之英。

[book_title]花间集评注卷五
张泌四首
江城子二首
碧阑干外小中庭。雨初晴，晓莺声。飞絮落花，时节近清明。睡起卷帘无一事，匀面了，没心情。
〔评〕无一事，不消匀面了。匀面了，没心情，连匀面也是多的。（汤显祖）
“飞絮落花，时节近清明”，流丽之句却寓伤春之感。（《栩庄漫记》）
其二
浣花溪上见卿卿。脸波秋水明，黛眉轻。绿云高绾，金簇小蜻蜓。好是问他来得么，和笑道，莫多情。
〔注〕汤若士云，次句应是“眼波秋水明”。
《老学庵笔记》：浣花溪在成都西五里，一名百花潭。杜甫故宅在此，谓之浣花草堂。所谓万里桥西宅，百花潭北庄是也。四月十九日蜀人多游宴于此，谓之浣花日。又唐名妓薛涛亦家百花潭旁，取潭水造十色笺名浣花笺。李商隐诗：浣花笺纸桃花色。
〔校〕“绿云”句，《词综》及《历代诗余》均作“高绾绿云”。
〔评〕唐词多无换头，如此词两段，自是两首，故两押“情”字。今人不知，合为一首则误矣。（黄叔旸）
结六字写得可人。（《白雨斋词评》）
河渎神一首
古树噪寒鸦，满庭枫叶芦花。昼灯当午背窗纱，画阁珠帘影斜。门外往来祈赛客，翩翩帆落天涯。回首隔江烟火，渡头三两人家。
〔评〕“回首隔江烟火，渡头三两人家”，可作画景。与首二句同一萧然其为秋也。（《栩庄漫记》）
胡蝶儿一首
胡蝶儿，晚春时。阿娇初着淡黄衣，倚窗学画伊。还似花间见，双双对对飞。无端和泪拭燕脂，惹教双翅垂。
〔注〕《汉武故事》：武帝为太子时，长公主欲以女配帝，问曰：“得阿娇好否？”帝曰：“若得阿娇，当以金屋贮之。”
《辍耕录》：关中以女儿为阿娇。
〔评〕“阿娇”二句，妩媚。（汤显祖）
妮妮之态，一一绘出。干卿甚事，如许钟情也。（《白雨斋词评》）
毛文锡三十一首
毛文锡字平珪，南阳人。仕前蜀至司徒，复仕后蜀。著有《前蜀纪事》二卷，《茶谱》一卷。
〔注〕毛文锡，字平珪，高阳人。唐太仆卿龟范子也。年十四，登进士第。已而来成都，从高祖。官翰林学士承旨。永平四年，迁礼部尚书，判枢密院事。先是峡上有堰，或劝高祖宜乘江涨，决之以灌江陵。文锡谏曰：“高季昌不服，其民何罪。陛下方以德怀天下，忍以邻之民，为鱼鳖食乎？”高祖乃止。通正元年进文思殿大学士。已又拜司徒，判枢密院如故。天汉时，宦官唐文扆同宰相张格为表里，与文锡争权。会文锡以女适仆射庾传素子，宴亲族于枢密院，用乐，不先奏闻。高祖闻鼓吹声，怪之。文扆因极口摘其短，贬文锡茂州司马，子询流维州，籍其家。及国亡，随后主降唐。未几，复事孟氏，与欧阳炯等五人，以小词为蜀后主所赏。文锡有《前蜀纪事》二卷，《茶谱》一卷。尤工艳语。所撰《巫山一段云》词，当世传咏之。（《十国春秋》）
《前蜀纪事》二卷。陈振孙曰伪蜀学士毛文锡撰。起唐庄宗癸未，尽晋天福丁未，凡二十五年。文锡，唐太仆卿龟范之子，年十四，登进士第。入蜀，仕王建至判枢密院。随衍入洛而卒。又《茶谱》一卷，晁公武曰伪蜀毛文锡撰。记茶政事，其后附以唐人诗文。（《蜀故》）
毛文锡字平珪，南洋人。唐进士。仕蜀为翰林学士，迁内枢密使。进思文殿大学士。拜司徒。后贬荆州司马。随衍降唐，与欧阳炯等，并以词章供奉内廷。（《词林纪事》）
〔评〕毛词以质直为情致，殊不知流于率露。诸人评庸陋词者，必曰，此仿毛文锡之《赞成功》而不及者。（叶梦得）
文锡词在花间旧评均列入下品。然亦时有秀句如“红纱一点灯”“夕阳低映小窗明”，非不琢饰求工。特情致终欠深厚。又多供奉之作，其庸率也固宜。（《栩庄漫记》）
虞美人二首
鸳鸯对浴银塘暖，水面蒲梢短。垂杨低拂麹尘波，蛟丝结网露珠多，滴圆荷。遥思桃叶吴江碧，便是天河隔。锦鳞红鬣影沉沉，相思空有梦相寻，意难任。
〔注〕《苕溪渔隐丛话》：《复斋漫录》曰，余读唐巨源诗，“江边杨柳麹尘丝”之句，不知所本。其后读刘梦得《杨柳枝》词云，“凤阙轻遮翡翠围，龙池遥望麹尘丝。御沟春水相辉映，狂杀长安年少儿。”乃知巨源取此。今巨源集作“绿烟丝”，非也。苕溪渔隐曰，唐毛文锡词云，“鸳鸯对浴银塘暖。水面蒲梢短。垂杨低拂麹尘波。”汪彦章诗云，“垂垂梅子雨，细细麹尘波。”然则麹尘亦可于水言之也。或云《周礼》“鞠衣”注云，黄桑服也。色如鞠尘，象桑叶始生者。鞠，草名，花色黄。世遂以鞠尘为麹尘。其说非是。
《古今乐录》：晋王献之爱妾名桃叶，其妹曰桃根。献之尝临渡歌以送之。后人因名渡曰桃叶。
《荆楚岁时记》：天河之东，有织女，天帝之女也。年年织杼劳役，织成云锦天衣。天帝怜其独处，许嫁河西牵牛郎。嫁后，遂废织衽。天帝怒，责令归河东。唯每年七月七日夜，渡河一会。
〔校〕“蛟丝”句，一本“蛟”字作“蛛”。
其二
宝檀金缕鸳鸯枕，绶带盘宫锦。夕阳低映小窗明，南园绿树语莺莺，梦难成。玉炉香暖频添炷，满地飘轻絮。珠帘不卷度沉烟，庭前闲立画鞦韆，艳阳天。
〔评〕富丽。（汤显祖）
唐人旧曲云：“帐中草草军情变。”宋黄载亦云：“楚歌声起霸图休。”似专为虞姬发论。二词虽芬芳袭人，何以命意迥隔。（同上）
词中佳语，多从诗出。如毛司徒“夕阳低映小窗明”，顾太尉“蝉吟人静，斜日傍，小窗明”，皆本黄奴“夕阳如有意，偏傍小窗明”，皆文人偶然游戏，非向《樊川集》中作贼。（《花草蒙拾》）
酒泉子一首
绿树春深，燕语莺啼声断续。蕙风飘荡入芳丛，惹残红。柳丝无力袅烟空。金盏不辞须满酌，海棠花下思朦胧，醉香风。
喜迁莺一首
芳草景，暧晴烟。乔木见莺迁。传枝隈叶语关关，飞过绮丛间。锦翼鲜，金毳软。百啭千娇相唤。碧纱窗晓怕闻声，惊破鸳鸯暖。
〔注〕《诗》：出自幽谷，迁于乔木。
〔评〕竟依题发挥，不必从道录司挂印耶。（汤显祖）
赞成功一首
海棠未坼，万点深红。香包缄结一重重。似含羞态，邀勒春风。蜂来蝶去，任绕芳丛。昨夜微雨，飘洒庭中。忽闻声滴井边桐。美人惊起，坐听晨钟。快教折取，戴玉珑璁。
〔评〕毛词比牛薛诸人殊为不及。叶梦得谓文锡词以质直为情致，殊不知流于率露。诸人评庸陋者必曰此仿毛之《赞成功》而不及者，其言是也。（王国维）
西溪子一首
昨夜西溪游赏，芳树奇花千样。锁春光。金樽满，听弦管，娇妓舞衫香暖。不觉到斜晖，马驮归。
中兴乐一首
豆蔻花繁烟艳深，丁香软结同心。翠鬟女，相与共淘金。红蕉叶里猩猩语，鸳鸯浦。镜中鸾舞。丝雨隔，荔枝阴。
〔评〕全首写风土，如入炎方所见，不嫌其质朴也。惟“镜中鸾舞”句凭空插入，殊为减色。（《栩庄漫记》）
更漏子一首
春夜阑，春恨切，花外子规啼月。人不见，梦难凭，红纱一点灯。偏怨别，是芳节，庭下丁香千结。宵雾散，晓霞晖，梁间双燕飞。
〔评〕“红纱一点灯”真妙。我读之不知何故，只是瞠目呆望，不觉失声一哭。我知普天下世人读之，亦无不瞠目呆望，失声一哭也。（《白雨斋词评》）
“红纱一点灯”五字五点血。（同上）
文锡词质直寡味，如此首之婉而多怨，绝不概见，应为其压卷之作。（《栩庄漫记》）
接贤宾一首
香鞯镂襜五色骢，值春景初融。流珠喷沫，躞蹀汗血流红。少年公子能乘驭，金镳玉辔珑璁。为惜珊瑚鞭不下，娇生百步千踪。信穿花，从拂柳，向九陌追风。
〔注〕《史记》：大宛多善马。马汗血。其先天马子也。
《汉书》：太初四年春，贰师将军李广利斩大宛王首，获汗血马。
〔评〕以蒲梢渥洼之余芳，搀入词料，亦自无寒酸气味。（汤显祖）
着意刻画而缺生气。（《栩庄漫记》）
赞浦子一首
锦帐添香睡，金炉换夕薰。懒结芙蓉带，慵拖翡翠裙。正是柳夭桃媚，那堪暮雨朝云。宋玉高唐意，裁琼欲赠君。
〔注〕《诗》：投我以木桃，报之以琼瑶。
〔评〕繁丽颇似飞卿。（《栩庄漫记》）
甘州遍二首
春光好，公子爱闲游，足风流。金鞍白马，雕弓宝剑，红缨锦襜出长
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:35:11-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>