<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="船山诗草一,船山诗草二,船山诗草三,船山诗草四,船山诗草全文在线阅读,船山诗草全文在线下载,大玄古籍书库">
<meta name="description" content="诗别集。清张问陶著。二十卷，补遗六卷。卷一为乐府十四章，卷二、三为《戊丁集》、《戊巳集》，卷四为《出山小草》，卷五为《松筠集》，卷六、七为《乞假还山集》上、下，卷八为《扁舟集》，卷九为《骡车集》，卷一○至一三为《京朝集》，卷一四为《奇零集》，卷一五、一六为《己庚集》、《辛癸集》，卷一七为《依竹堂集》，卷一八为《出守东莱集》，卷一九、二○为《药庵退守集》上、下。连同补遗，收编年诗凡三千余首。《诗草》前有释道嵘及自序，后有石韫玉书后;《补遗》前有顾翰序，后有陈葆森跋。《诗草》有嘉庆二十年(1815)石韫玉编次">
<title>船山诗草_张问陶_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">船山诗草</span> <br/>
          作者： <span class="inputVal" id="bkauthor">张问陶</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]14372</span> <br/>
          说明： <span class="inputVal" id="bkdec">诗别集。清张问陶著。二十卷，补遗六卷。卷一为乐府十四章，卷二、三为《戊丁集》、《戊巳集》，卷四为《出山小草》，卷五为《松筠集》，卷六、七为《乞假还山集》上、下，卷八为《扁舟集》，卷九为《骡车集》，卷一○至一三为《京朝集》，卷一四为《奇零集》，卷一五、一六为《己庚集》、《辛癸集》，卷一七为《依竹堂集》，卷一八为《出守东莱集》，卷一九、二○为《药庵退守集》上、下。连同补遗，收编年诗凡三千余首。《诗草》前有释道嵘及自序，后有石韫玉书后;《补遗》前有顾翰序，后有陈葆森跋。《诗草》有嘉庆二十年(1815)石韫玉编次刊本、同治九年(1870)席珍山馆刊李岑、江海清《船山诗注》本，《补遗》有道光二十九年(1849)陈葆森据从张立轩处所得遗稿刊行本。今通行本为1986年中华书局据嘉庆本《诗草》、道光本《补遗》排印之《中国古典文学基本丛书》本，附录张问陶研究资料。又《船山诗草选》六卷，黄丕烈选，收诗五百余首，有嘉庆二十二年黄氏士礼居刊本。</span> <br/>
          封面： <span class="inputVal" id="bkimg">Z_20829.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]船山诗草
[book_author]张问陶
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]14372
[book_dec]诗别集。清张问陶著。二十卷，补遗六卷。卷一为乐府十四章，卷二、三为《戊丁集》、《戊巳集》，卷四为《出山小草》，卷五为《松筠集》，卷六、七为《乞假还山集》上、下，卷八为《扁舟集》，卷九为《骡车集》，卷一○至一三为《京朝集》，卷一四为《奇零集》，卷一五、一六为《己庚集》、《辛癸集》，卷一七为《依竹堂集》，卷一八为《出守东莱集》，卷一九、二○为《药庵退守集》上、下。连同补遗，收编年诗凡三千余首。《诗草》前有释道嵘及自序，后有石韫玉书后;《补遗》前有顾翰序，后有陈葆森跋。《诗草》有嘉庆二十年(1815)石韫玉编次刊本、同治九年(1870)席珍山馆刊李岑、江海清《船山诗注》本，《补遗》有道光二十九年(1849)陈葆森据从张立轩处所得遗稿刊行本。今通行本为1986年中华书局据嘉庆本《诗草》、道光本《补遗》排印之《中国古典文学基本丛书》本，附录张问陶研究资料。又《船山诗草选》六卷，黄丕烈选，收诗五百余首，有嘉庆二十二年黄氏士礼居刊本。
[book_img]Z_20829.jpg


[book_title]船山诗草一
寓目
寓目沧江上，天光属晓晴。草根春露湿，云际塞鸿惊。
竹乱若无路，松高时有声。微风起萍末，遥辨鄂王城。
汉上暮春
鱼苗初出水，十里浪花圆。客有登楼赋，家无负郭田。
雨来迎社日，春到浴蚕天。信美非吾土，岷峨落照边。
早春游沔阳舟发汉上口占
客里重为客，饥来百事非。一舟如许大，三匝竟何依。
欲死悲囊粟，无才负布衣。春鸥吾愧汝，清远背人飞。
新堤舟夜
六诏亲庭远，三巴归路长。全家寄江汉，独客近潇湘。
天与无根蒂，人谁足稻梁。牢愁争万古，慷慨意难忘。
望夜
小泊垂杨岸，长天一水明。人如舟不系，秋与月同清。
柝警鱼龙夜，风回草树鸣。如何沙上雁，辛苦又南征。
鸭兰矶
摇落暮天迥，轻桡带白萍。叶稀秋在树，江冷月亲人。
向水孤城闭，环山野烧新。鸭兰风景别，鱼唱满前津。
临湘县
短棹发临湘，迢迢水驿长。过云洒疏雨，归雁带残阳。
岸静千蝉响，林秋一叶黄。未经愁旅泊，吹角近官塘。
江上
雨止日沈西，寒烟压水齐。秋连平楚阔，天入大江低。
帆远衡云出，蝉悲隐树啼。草堂笑容傲，人拟浣花溪。
高碑店垂丝古柳
春风秋雨怨长征，与汝何干苦送迎。几处折来怜玉手，频年看去似金城。
荣枯过眼皆无味，离合关心尚有情。我亦销魂如此树，浮萍飞絮话三生。
平原系马五更寒，万里重来蜀道难。弹汁敢期新梦好，攀条长作故人看。
春归驿路村墟暖，树近皇畿雨露溥。仿佛秦州风景地，灞桥西区古长安。
社日朴园斋中咏燕
来去经年信不违，依人紫燕又飞飞。恰逢社日巢君屋，可奈花时送子规。
大漠平沙春淡远，画帘香阁梦依稀。上林何似山林好，双剪争裁计已非。
短影差池片影斜，似曾相识在天涯。喃喃话尽梁间月，缓缓归怜陌上花。
营垒有情何日稳，衔泥无定一生差。乌衣故巷凭谁问，已是寻常百姓家。
出山小草
已酋
已酋十一月七日遂宁西门桥下别家人
去年话别青春深，燕山落日多归心。今年暂归足高寄，车马催人随计吏。
能分骨肉是浮名，似此毛锥真可弃。高堂雪鬓如垂丝，阶前再拜将安之。
附书他日空伤别，何以临歧立少时。市桥水浊流偏驶，水清不照远游子。
关山辽阔客心长，万里之行从此始。
简州晓发
催上篮舆梦未残，积庐如雪覆空滩。风摇落月征衫冷，城逼荒江夜柝寒。
阅世渐深诗律谨，立锥无地别情难。雍陶旧句重拈得，折柳桥西驻马看。
黎明过石盘驿
霜重羊裘薄，山寒鸟路纷。残星避初日，古树宿荒云。
问舍窝难寄，沽名砚未焚。半生悲道长，辜负小窗芸。
游石佛寺
石窦疏钟冷，廊腰曲磴偏。寺荒山自拥，僧蠢佛能怜。
谷鸟通樵语，松风和涧泉。一湾云栈小，丹赭积天然。
十二月十日发成都留别内子
敢厌年年万里行，故园无地可归耕。雪窗夜话聊知我，久似高柔少宦情。
入怀蟢子信如神，吉梦新占小玉麟。预喜将雏春正好，红笺早晚报征人。
弥牟道中
不喜弥牟道，频年动客愁。离情萦昨日，浪迹叹重游。
驿路通车辙，人烟暖市楼。乡心征马识，百里故淹留。
和亥白同发成都韵
急装冲雪敂重关，万里微名公往还。旧句寻从云树外，残年消向马蹄间。
模糊乡井征人梦，冷落风尘壮士颜。何日与君霑薄禄，卜油溪上买青山。
德阳途次
征衣怯晓风，初日可怜紫。寒雾沈亭江，微雪冻犀水。
客行当岁暮，恻恻恋乡里。北望鹿头关，群山如聚蚁。
去来游早倦，奇景亦庸矣。思家欲拟归，陟险愧人子。
情重别逾难，途危气先靡。年来阅世深，真幻识所以。
至乐在团圞，浮名何足喜。
绵州客夜
倦客辞家月宜圆，年来离合太纷然。不安旅食怀中馈，又拂征衣向左绵。
绣褓含香春廿四，锦鸳分羽路三千。秦嘉上计真无奈，珍重成都十样牋。
李业石阕
巨孙埋恨处，石阕尚嶙峋。仰药完忠义，还山旧隐沦。
燔台渠自取，跃马尔何人。一死同千载，因君惜美新。
途中见鹦鹉
锦绦玉粒强支持，不及群飞度陇时。漫倚人怜名字好，惟应自惜羽毛奇。
我如作赋才空费，汝亦无言事可知。一卷金经消慧业，隔林鹰隼莫相疑。
三过三亭驿
驿古长松健，冬寒小市清。浮云通雪岭，远树辨青城。
铃语嘲天宝，山容护汉营。上亭三驻马，风雨自无情。
柳沟
冻树点归鸟，寒烟带晚樵。人家多夹岸，溪水不平桥。
春色他乡缓，离情落日遥。雪晴乌桕冷，鸣马暮萧萧。
腊月十八日出关忆濒行内子约以是日移居芙蓉西院
山川满眼隔乡闾，西望成都思有余。翠羽夜寒棲不定，梅花香里梦移居。
残年客路又逢春，雪虐风寒剑外人。正忆含情咏飞絮，芙蓉小院画帘新。
雪后宿大木戌
瘦岭聚灵奇，人烟淡不怡。蓊云千树恶，戴雪一峰危。
廟古山君得，空木客移。拊床惊斗鼠，叹息此何时。
嘉陵江上立春寄内
人别春未归，春归人已瘦。东风如我心，吹入君怀袖。
遥怜玉窗月，晓梦随征鞍。掩镜谢膏沐，下帘香雾寒。
感君临别词，万里乍分手。欲续断肠吟，愁棼语难剖。
我踰马鸣阁，君隔芙蓉城。独旦望予美，青山空远情。
客行日已远，碧草新愁满。香泪在征衣，因君不忍干。
陇头梅信杳，缄愁远寄君。簪花题恨字，早晚答浮云。
朝天驿舍与胡君兄弟夜话
客舍吾庐似，真忘蜀道难。旧题书香闰，今雨话冬残。
水落金鳌冷，云封石櫃寒。关山势辽阔，何日到长安。
龙洞背
潜水波涛悍，神龙窟宅尊。羌童翻浪小，石燕蹴沙昏。
雪乱群峰影，山留古凿痕。北风催急景，萧瑟忆家村。
神宣驿
古驿风云积，阴崖秘鬼神。荒祠啼望帝，遗像肃忠臣。
老树知何代，青山似故人。重来筹笔处，立马荐溪蘋。
青羊驿
边屯久撤堠亭荒，秦栈遥通客路长。几处寒衣怨刀尺，一原衰草散牛羊。
陇头云木无春色，腊尾光阴易夕阳。碑板尚题淳祐事，冬青回首吊钱塘。
壬戊祠
石瘦新田薄，泉香古涧清。禹功留野祭，羌俗重山耕。
画壁灵旗淡，迎猫腊鼓轻。远游畏饥渴，逐处望秋成。
出百牢关沿沮水西行遥望沔县
山束长澜直，濛濛接远春。孤城当峡口，独鸟下船唇。
危栈疑无尽，平原望转新。今宵荒县酒，迎慰谢氏人。
黄沙驿
大道连三辅，荒屯控百牢。市廛如壁垒，野水自城壕。
游戏仙踪幻，经营相业劳。沙平征马健，天敞雪风高。
重宿褒城客舍觅旧题不得慨然有作
秋卷初装手自删，旧题狼藉满秦关。一年踪迹浑难定，何日尘埃得少闲。
笼壁无人知魏野，循墙有客似香山。吟魂未返诗堪祭，招向荒青老翠间。

[book_title]船山诗草二
由马道至武关即目
栈圮柳斜抱，厓倾木倒垂。雪消春涨急，谷冷冻云迟。
仄径穷逾拗，前山複更奇。吟心输禹力，疏凿亦忘疲。
青羊桥
暮问青羊关，寒烟聚孤堡。四山斤斧声，嘉树贱千草。
板桥架危石，洋水一湾小。黑鸟波底行，敺鱼殊了了。
杉鸡雪后肥，竹兔霜前狡。灵境让樵人，清晖自娱老。
柴关岭雪
落叶满山隈，千林聳疏碎。枝柯争戴雪，勾勒清如绘。
迟回登陇首，关势岈然对。隆冬石气威，豺虎此山会。
凉云出熊馆，飞絮逐鸦背。草白断厓枯，岩崩古泉溃。
冰帘织丛木，苍鼠穴其内。好鸟暮相偎，青翎掩朱喙。
怜兹六出花，晶莹乃无配。集虚自高洁，附物见此类。
下坂怯冻路，健马行逾退。觳觫据鞍人，骑危足狼狈。
诗情灞上多，险奥输我辈。奇境斗奇寒，斯游合称最。
南星夜雪
客衾乍如水，门外雪花粗。山束寒逾劲，登亲梦自孤。
痴童眠未稳，征马夜难苏。清绝残宵景，何年入画图。
废丘关
刓印迟颁霸业庸，风云原只傍真龙。兵残故道军容墨，马过陈仓夜气凶。
蛇虎尚惊官吏梦，山川空受楚人封。英雄骨冷村农笑，斥堠高寒久息烽。
心红峡
峡云微酿雪，十里几阴晴。野鹤峰头老，疏林石上生。
世缘何日谢，人境此中清。欲採丹砂去，春山杜宇声。
雪中度凤岭
路绕千峰上，天低鸟道横。烟云何代闢，风雪下方晴。
指顾通西极，苍茫叹北征。岁除乡信满，吟眺总关情。
天半征尘淡，披裘下岭闲。旧题留世外，羸马向人间。
云鸟来西岳，儿孙小众山。凤州春酒熟，沈醉暂忘还。
除日同亥白登豆积山游唐沖妙先生张果洞
仙灵少定踪，飘如浪游客。浮云渺无际，泥爪时留迹。
我行忽永久，跬步异今昔。改岁在须臾，春归岂嫌迫。
祭诗古凤州，默饮情舒格。笑索阮郎贫，惟余一两屐。
晨兴约游山，倚棹嘉陵碧。举头沖妙祠，楼观嵌岩隙。
崖广绝攀援，似经巨灵擘。及鈙心转危，孤径不容掖。
培风作奇气，大众烟霞癖。直上俨冲云，矗然据龙脊。
面壁势若悬，踵礙后人额。石发黄可梳，败叶自狼藉。
到门高鸟怪，惊定气犹逆。俯窥向来路，一削下千尺。
剔藓读断碑，真幻奥难释。阴廊飞蝙蝠，雪窦留残弈。
风掠疏钟鸣，土硗一松瘠。灵来一偶然，灵去复何惜。
高寒玉座欹，略剩须眉白。不鬼当近人，神明胡太隔。
拘墟守荒翠，恐或非良策。驴背易暂还，为余饯除夕。
凤县除夜
凤州城郭柳枝新，腊鼓声微客路贫。万里寻常轻举足，一年寒暑太磨人。
他乡断酒身犹健，此夕还家梦更真。雨挽青山同饯岁，云凉石瘦不胜春。
元日长桥道中
去日一弹指，春山又夕曛。壑温新冻解，沙坼乱泉分。
余雪艳红叶，前村暖白云。乡关何处是，棲鸟暮纷纷。
自河东桥出栈晴雪苦寒戏作长歌寄舍弟寿门
栈云将尽山逾陡，千里奇寒聚岩口。冰攒雪拥古无春，况我行当残腊后。
草催木落貂狐走，虎冻貙僵噤难吼。北风刺骨不闻声，但见日午群峰昂白首。
涕零目眵吾何醜，喉噎齿振咳且呕。陈仓买酒胜余杭，欲饮如亡左右手。
瘦肌起栗冷肠枯，颐额鳞皴忽成叟。阴气侵眸望转迷，苦吟出吻音难剖。
君不见小宋当年意兴豪，红炉翠袖倾银斗。点笔研朱乐未央，不知雪寺黄虀犹记否。
又不见庐陵往时夸白战，扫除剩语如挥帚。铁衣冻折乍关情，有人诗中啣欧九。
画廊盐絮足诗材，大壑深山竟何有。吾言不谬君莫疑，惜君高卧蓬庐未膚受。
益门出栈
谷转峰峦失，平原豁眼来。云天何浩荡，今古此尘埃。
对酒心犹壮，干人气渐颓。不知荒翠里，野鹤几时回。
武功病咳
陇坂多风雪，神寒梦不温。气乖春病肺，心苦别消魂。
呕粒怀乡味，支颐积泪痕。夜凉悲自语，思牖一灯昏。
薄暮登兴平城楼
乘兴危楼试一凭，天风浩荡剧飞腾。人开野色耕秦畤，雁背斜阳下茂陵。
畿辅云烟新郡县，阖闾规矩旧高曾。故山西望愁无际，陇树苍苍已万层。
西安人日
东风吹我古秦川，人日题诗一惘然。陇首春光迷剑外，病中归思聚花前。
柳条欲折遥相忆，雁声先闻只自怜。寄语草堂诸酒伴，他乡又负艳阳天。
鸿门
继舜重瞳貌自殊，少年书剑耻为儒。背关遂帝规模小，纵火坑降事业粗。
潦草风云夸百战，寻常宴饮失黄图。美人名马英雄艳，只此丰神绝代无。
华阴月夜
夜月闲如此，劳劳又远游。春寒敷水近，天迥岳云收。
照我无聊客，怀人何处楼。清晖疑片影，风露满秦州。
大风出潼关
扑面黄沙却倒吹，他想多病一身危。眼遮秦岭思家苦，马怯风陵下坂迟。
险阻今已尝已备，是非何待老方知。神仙令仆寻常事，真幻全灰只此时。
盘豆风夕
别路迢迢岁已更，玉娘湖畔雪初晴。赛花飘泪可怜色，关柳惹愁空远情。
泥壁昏灯盘豆驿，云鬟香梦锦官城。邮亭一夜东风急，卧听丛芦作雨声。
灵宝县
古塞关河阔，时清小附庸。斜阳隐函谷，春树见宏农。
草暖明驼健，沙平夜水重。秦山如送客，犹露两三峰。
崤陵
傻白秦人骨，山苍夏后墳。古今双去鸟，霸王一浮云。
奇险升平忽，中原大道分。长鞭入霄汉，我马亦空群。
孟津河岸旅夜
野白春无色，云黄夜有声。沙光明野戌，水气暗孤城。
客路荒灯散，人家古岸平。河阳车马静，浩荡话长征。
短梦惊铃语，春愁入雁声。土窗通野月，风柝响空城。
利涉丁年吉，雄心午夜平。关河家万里，何日赋长征。
怀庆道中
山霭沈王屋，渠流映郭门。原田春一色，乱竹暮千村。
远道功名薄，浮生意气存。年年河朔路，驱马任乾坤。
恩村车中作
以客为生事，将诗送岁华。交疏聊爱古，吟苦暂忘家。
点笔车厢隘，浇书病眼花。烟霞能养性，销骨是风沙。
晚过修武
女墙雉堞出林齐，铃铎声中日又西。烟树苍然平野阔，云天尽处太行低。
人来古道杨枝远，春入家山杜宇啼。惆怅荒城引归思，濛濛芳草遍瑶谿。
月夜过獲嘉县
好月照行旅，流光空自寒。轮蹄波外湿，城郭镜中看。
邑小弛宵禁，农闲醉县官。欲凭衣上影，缄梦寄青鸾。
宜沟驿
驱马黄沙里，牢愁百不聊。风声连上党，云气入中条。
日落春寒骤，天空树色遥。旗亭一尊酒，今雨太寥寥。
四过彰得
人聚五都壮，城春万鸟奇。云空天直北，风定日平西。
彰水流前梦，铜台入旧题。频来犹故我，玄发感羁栖。
忧磁州至杜村
菱丝荇叶一丛丛，滏水春寒柳岸通。记否年时骑马处，女墙低映藕花红。
春渠夹岸可怜清，萍底鱼苗作队行。水稻未耕阡陌整，爱看风景似蓉城。
冯唐故里
意气原须及壮酬，同是年少尽同侯。孝文皇帝承平久，画省郎潜自白头。

[book_title]船山诗草三
鄗城吊古
望望千秋亭，遥遥五城陌。鄗南新柳多，一雨散春碧。
遗坛出林阜，沙寒土花。斜阳聚樵牧，知是何王闢。
似闻起南阳，师中劳擘画。三十成老翁，所剩未头白。
扰攘过百年，忽如远行客。凉风吹东都，陵荒翁仲瘠。
英雄骨已朽，况乃兴废迹。
栾城怀苏黄门
小县重怀古，三峨旧结邻。易传家学妙，诗逼长公真。
廊庙虚贤相，功名痛党人。梅州如赵郡，祠庙各千春。
宿栾城寄怀舍弟寿门
听雨思吾弟，连床爱古人。虑从忧患起，言到别离真。
少壮行将老，公卿早致身。浮名何足道，贫贱负君亲。
雪中1过正定
十年慷慨向关河，风雪萧萧客路多。士慕原陵犹侠气，人来燕赵易悲歌。
无奇久被青山笑，欲隐其如绿鬓何。百丈红尘吹不去，垂鞭倚马度滹沱。
雪后过新乐
人天乍高洁，车马亦闲闲。霁雪淡平野，朝云明远山。
清虚集草木，萧爽来心颜。欲跨青驴背，因之乘兴还。
野旷阴晴乱，沙沈草树凉。城寒出鸡犬，篱破见牛羊。
人貌羲黄古，河流浦溆长。满前画图意，只是倦津梁。
谒尧母陵
帝德已无名，母德天应小。典谟讚叹穷，书岂荒眇。
重瞳泣井廪，商周盛文藻。神尧不言孝，慈大忘其好。
山陵岿然存，栝柏肃墓道。封树疑黄农，仪容想轩皞。
人行古冀方，下马拜春草。更欲访灵泉，荣光浮四表。
望都息马作辕驹叹嘲驭者温奇
圉人通马语，不能通其志。欲过黄金台，苦谈昭王事。
心雄不僨辕，才大自循轨。长鸣意何悲，呜呼孙阳死。
天下岂无马，真知能几人。骅骝在辕下，自诩九方歅。
弭耳结尘缨，偏鬃响征铎。同皁有疲驽，珠鞍百宝络。
食马贵多肉，服马贵神通。如何皮相者，以瘦失麒麟。
瘦骨铜声出，方瞳电影驰。车中有奇士，辕下尔何辞。
满城道中望西山
日暮犹停柳外骖，看山不讳一身贪。云开大纛疑王屋，剑削千峰笑武担。
雪后浓青连漠北，春来空翠湿燕南。糭鞋竹杖何年事，欲典征裘换摇篮。
宿方顺桥
小煮鱼虾欲解颜，店门流水自弯环。英英返照孤云朗，一一长空数鸟还。
独鹿山光风雨后，完鸿春色有无间。勾留到处停车马，不急浮名客路闲。
郎城吊丹朱
不薄神尧子，郎城吊古来。启明犹入荐，嚣讼最堪哀。
协帝无天德，宾虞有让才。完鸿春草暮，咫尺间灵台。
所嗜如人傲，平生好漫游。降丘谁宅土，罔水独行舟。
揖让开三统，怀襄任九州。负奇居局外，踪迹近巢由。
清苑西郭
楼台玲珑映碧虚，石阑桥上碾轻车。春来鸡距泉头好，一寸杨稊半尺鱼。
高碑店垂丝古柳
春风秋雨厌长征，与汝何干苦送迎。几处折来怜玉手，频年看去似金城。
荣枯过眼皆无味，离合关心尚有情。我亦消魂如此树，浮萍飞絮话三生。
平原系马五更寒，万里重来蜀道难。弹汁敢期新梦好，攀条长作故人看。
春归驿路春墟暖，树近黄畿玉露漙。仿佛秦州风景地，灞桥西去古长安。
二月四日行次涿州晤内兄林朴园居涿已五年矣时将携家赴成都之外舅任行且有日因做四绝誌别
尘染春衣冷旧薰，燕南客思正纷纷。那堪万里人初到，遥指乡云却送君。
轻车小碾艳阳天，奁镜囊诗共一肩。应笑沙哥夫妇俗，碧油幢引向西川。
谢家裙屐艳词场，归去闲庭春正长。料得围炉咏飞絮，定从天壤话王朗。
南辕北辙太参差，通会楼前柳万枝。却忆去年归去好，樱桃花落别君时。
社日朴园斋中咏燕
来去经年信不违，依人紫燕又飞飞。恰逢社日巢君屋，可奈花时送子归。
大漠平沙春淡远，画帘香阁梦依稀。上林何似山林好，双剪争裁计已非。
短羽参差片影斜，似曾相识在天涯。喃喃话尽梁间月，缓缓归怜陌上花。
营垒有情何日稳，衔泥无定一生差。乌衣故巷凭谁问，已是寻常百姓家。
朴园斋中即事
小住衡茅兴未穷，蓬蓬矮屋四面风。谈禅说鬼忘羁旅，一穗春灯隔座红。
生涯久已付楸枰，制胜无奇在不争。十日平心坐燕赵，疏帘朝暮隐棋声。
老婢如鸠白发奇，獠奴痴重饱蒸糜。书生不惯矜裘马，门内雍雍太古仪。
客京师月余出无所往居若有失旅病乡愁百无聊赖作口号寄愁
春尽都门不见花，下帘长日避风沙。何须更说团欒好，便为寻访亦忆家。
得家书
数纸乡书技万言，眼前仿佛见山园。贫怜小弟持家早，病苦中年阅世繁。
禄养几时酬束皙，归期无定愧何蕃。移文岁岁劳岩豁，长叹衣尘又者番。
倚枕愁听午夜砧，客窗风雨一灯深。五千里外常饥走，二十年来费苦吟。
白发高堂游子梦，青山老屋故乡心。家书只作奇书读，语简情多仔细寻。
送亥白之粤东
意外俄成万里游，炎风代雨黯征愁。中华兄弟难为别，远道萍蓬莫久留。
驱马从君才北栈，单车别我又南州。相要珍重临歧语，早晚同归慰白头。
木棉红隐鹧鸪声，瘴雨蛮烟讵有情。岭海妙能恢壮志，韩苏好不在诗名。
但嚢星使搜奇士，莫咏花田滞客旌。君到雷州如忆我，未妨高语拟栾城。
漫兴
朝衣强道胜鱼蓑，漠漠风尘奈若何。鸿雁未来乡国远，樱桃初落别离多。
心情懒漫虚中岁，梦影高寒倚大峨。最是羁人长记想，梵云山下好烟萝。
夏日斋中即事
门巷小仙故旧稀，酒悲诗瘦减衣围。窗中雨润新篁弱，檐下风薰乳燕肥。
偶向巴童谈邑事，时寻林衲问禅机。软红隔处浑如隐，何必烟波买钓矶。
夏日蓄草虫数头于室繁音作卧而听之如在林豁间亦销夏之一法也
却暑宜虫语，声繁韵自闲。随风如急雨，引梦入秋山。
游戏纾怀抱，尘劳想闭关。故园松石好，相赏几时还。
忆内
腊雪春风减带围，经时客梦绕鸳帏。一番梅雨迎初伏，几度鱼函劝早归。
别久愈愁乡路远，情多真觉宦游非。将雛未报遥相忆，坐看梁间乳燕飞。
题蒋夫人小照
班管云笺妙如神，昙华偶现女郎身。只将余惠教夫婿，已是琼林第一人。
夏夜与从弟受之话旧
赁庑曾依汉水前，仅求衣食亦无缘。敝袍恰同隆冬典，枵腹惟尽日眠。
亲旧更谁容我傲，穷愁真耻受人怜。新来偶竊芸香俸，回首饥寒已十年。
本无田舍亦须归，八口飘然生计微。阅历方知贫宦好，高寒合与世情违。
一门穷饿输纨绔，廿载昂藏困布衣。最恨年来家事迫，屡因簪笏误庭闱。
故国遥遥万里情，风尘三度客神京。无多骨肉偏轻别，有限年华易半生。
婚宦消磨游早倦，谤谀空阔气全平。秋深定作还乡计，卧听人间杜宇声。
历遍荣枯壮思沈，情多难废短长吟。数联小句传人口，万古闲愁聚客心。
酒肆月高燕市冷，草堂花老蜀江声。朱弦敢拟登天廟，曾是当年爨下琴。
题叶舍人借书舫小照
无多老树倚云栽，小有轩窗近水开。奇想竟图恢邺架，豪情真欲哭秦灰。
用心不古非时杰，立志能迂乃大才。万轴牙籤环拥处，画工可解壮灵台。
月夜书怀
轩窗国语嫩寒生，枕簟迎秋夜气清。静亿人家皆万里，独看帘月到三更。
云山历历谁无梦，风笛遥遥倍有情。记取南邻田夫语，团欒真乐胜公卿。
莳塘介兹时时枉过诵我纪游诗欣赏之情见于颜色作五律二首答之
云栈三年客，奚囊数卷诗。山中怀古日，驴背忆家时。
骨瘦吟常苦，头风病可医。向来言得失，惟有寸心知。
客舍秋声早，闲官晓梦多。醉余新句得，雨后故人过。
互赏逢牙旷，相怜似沈何。年华真可惜，半向此中磨。
有感
籍艳蓬壶愧此身，家藏万卷未全贫。谁怜范叔真寒士，妄拟相如是富人。
祖德无亏留信史，君恩逾次为先臣。挝翁骂酒空谗口，圯上传书气早驯。
立秋前数日乡思怦怦连夕苦不成寐作小句排闷
青山归梦太迢遥，别馆琴尊剩寂寥。小雨隔帘残暑退，一痕秋色上红蕉。
夜雨不寐同莳塘
乡云四望首重搔，絮语浑忘夜月高。廨舍两头真落落，故园八口更嗸嗸。
悲来客子心常苦，虑到家人梦亦劳。剩有大言相慰藉，饥寒从古铸贤豪。
咏怀旧游十首
平生意气侭粗豪，儒侠禅玄尽可逃。孤愤常思焚笔砚，穷愁不解借钱刀。
天边击楫长江远，世外看云太华高。二十年来深自惜，降心低首学风骚。
蛾虱生来亦帝臣，陶山长恐是前身。曾游庄岳通齐语，共拟乖崖是鲁人。
风景至今有可念，模糊入梦苦难真。几时重作东平客，马颊河干访旧邻。（山东）
贫贱依人不敢狂，差能脱落少年场。洞庭恶浪君山碧，岘首轻车我马黄。
如古布衣悲楚汉，无真名手画潇湘。淹留八载伤心处，春宅遥遥对武昌。（湖广）
惊沙扑面马蹄迟，风近黄流总到吹。邺下坟穿才鬼贱，洛中珠碎富儿奇。
樵居王屋无尘梦，人上樊楼易酒悲。保全年真妙喻，孙登识火是吾师。（河南）
记曾孤艇送残秋，潞水盈盈绕郭流。十里鱼盐新泽国，二分烟月小扬州。
衣冠谁醒繁华梦，江海遥通汗漫游。欲指三山挥手去，只愁风力引飞舟。（天津）
皖口云山压短篷，先臣庙食至今同。功名立后田园近，恩怨销时俎豆公。
两世碑铭余手泽，一年伏腊聚村翁。残衫破帽憑君笑，廉吏儿孙不讳穷。（安庆）
莫访秦淮半里桥，江南能使客魂销。帆樯历乱迷三楚，金粉零星送六朝。
篷底醉眠瓜步雨，云中夜看海门潮。年来车马疲筋骨，犹为烟波想画桡。（江南）
风流淘尽大江空，终古匡庐在望中。踪迹易随彭蠡雁，文章难藉马当风。
宅边松菊功名淡，水面琵琶际遇穷。回首浔阳余梦影，木兰舟上月融融。（九江）
秦栈萦纡鸟路长，三年三度过陈仓。诗因虎豹驱除险，身为峰峦接应忙。
雁响夜凄函谷雨，柳枝秋老灞桥霜。美人名士英雄墓，一概垒垒古道旁。（陕西）
压檐秋雨又凄凄，感旧怀人病眼迷。南阮家风惟犊鼻，东坡游迹本鸿泥。
未知今昔谁真幻，且检云山入品题。别有深情絃指外，水寒沙碧浣花溪。
夏末枕上听雨戏占
梦醒浑疑枕簟清，电光圆划小窗明。神龙十万开鳞甲，送遍人间是雨声。
立秋日屋漏不寐二十七日
枕上潺湲急雨鸣，淙淙满壁乱泉声。燃灯照影惟孤仆，避漏移床易五更。
漫卷衾裯悲永夜，只疑昏旦促长征。故园茅屋应无恙，珍重牵萝趁晚晴。
乡思连宵不自持，人间秋到客先知。那堪挟雨风穿屋，更作惊乌夜绕枝。
鼠穴全无藏梦处，剑铓终有割云时。万间广夏存虚愿，何日能酬杜老诗。
早秋漫兴
天彭井络有无间，一笑蓬莱是小山。宦味只余乡梦杂，秋心不似雨声闲。
爱才奴少何须怒，排闷诗真未忍删。稍喜空斋容啸傲，数竿修竹对孱颜。
燕去巢空可自由，镇怜贾岛尚并州。芭蕉种后偏多雨，蟋蟀吟来易感秋。
口过时防惟说鬼，乡书难得胜封侯。东坡西阁吾兼爱，欲就诗魂与唱酬。
久从幻影悟欢场，冷淡论交味正长。歌爱王郎真磊落，诗怜平子最沧桑。
峨眉夜雪怀高士，燕市新秋别酒狂。惟我故人能免俗，不轻梁柳贵城阳。
猿鹤家山莫浪猜，天涯乘兴便归来。弟贤不笑兄无慧，身傲能怜妇有才。
米熟民容贫士富，芋香僧许俗人煨。近来酷想还乡乐，眼底浑忘市骏台。
花马连镳剑阁深，去来山驿对床吟。霓裳小谪三春梦，鹤翅横飞万重心。
久矣文章悲庾信，偶然书记学陈琳。岭南耆旧应如昨，铁网珊瑚试一寻。
不留一瓦累峨岷，南北东西寄此身。苦背锦囊怜性癖，免讥纨绔幸家贫。
谈心只觉宜狂士，德剧常疑复古人。我是飘零琴酒客，谁将门第傲乡邻。

[book_title]船山诗草四
新秋五日与椒畦莳塘補之旗樵泛舟二闸得五律四首
城市留残暑，秋心水际多。轻篙乘逸兴，小艇划明波。
野色芦中聚，斜阳柳上过。岸容平衍处，只恨少岩阿。
但觉移情好，何愁勇退难。亲朋容简傲，童仆恼荒寒。
入画丰神古，衔杯事业完。一舟双桨静，扑面水花残。
郭外好烟水，汀州似故乡。渠高鸣雪浪，莲小腻秋光。
舟楫微波稳，江湖旧梦长。回头歌舞地，人海自茫茫。
游戏愁中事，篷窗且唱酬。梦回云栈月，人上潞河舟。
临水难为赋，将归易感秋。百年多聚散，文酒暂勾留。
索椒畦画大通秋泛图
丛芦深柳暮苍苍，蟹舍渔村夹岸长。好向有情无迹处，空明千里画秋光。
七夕忆内
漠漠仙云倚玉京，迢迢香雾满蓉城。人间风露遥相忆，天上星河共此情。
帘肆回槎应识我，鍼楼向月最怜卿。他家儿女无离恨，隔院微闻笑语声。
新秋病咳不寐
欲梦乡园苦未能，映门新月冷于冰。呕心灯下如长吉，病肺秋来似杜陵。
眠食关生胡可废，参苓程效本难凭。纸衾木榻无帷幕，气味居然退院僧。
清簟迎凉梦亦疏，善愁天气薄寒初。病当独夜难为客，秋满家山定倚闾。
枕上零星怀旧句，袖中重叠爱乡书。刀圭不忍劳童仆，药鼎灰残自扫除。
病中与椒畦莳塘補之旗樵食蟹乡思少宽蜀无蟹故也
一生酒兴寄江山，稻梁橙香且未还。不必堆盘红磊落，想君风致亦开颜。
家山也有菊花天，螯跪偏无入手缘。欲与江湖争口腹，为君风味到东川。
秋风吹梦绕乡园，最好琴尊闭小轩。未免以身投嗜好，年年因汝客中原。
扶病开尊兴自殊，眼前仿佛见江湖。便教委顿非伧鬼。劝学何妨误蔡谟。
风土微夸水稻香，都亭旧梦本荒唐。当筵输与江南客，不得持螯说故乡。
寒蒲解缚便横行，汤鼎蹒跚尚有情。惭愧东坡老居士，未能忘味苦群生。
食蟹谢熊式之
举酒能忘九陌尘，双螯入手自丰神。莫将醉饱谈容易，饮食尤难索解人。
爱君兄弟皆风雅，谈笑能叫过客留。廨舍三间无长物，一东头住一西头。
常笑何曾下箸迟，侏儒饱死亦无奇。能知味在鸡豚外，便著朝衫俗可医。
论交天海气如云，对酒狂呼笑语纷。我醉持螯原有癖，不图嗜好又同君。
暂住张家湾宿潞河舟中与補之夜话
青帘银烛画船轻，纵不南游亦有情。今夜凤城诸酒伴，尘沙输我梦魂清。
锦瑟含情剩惋然，数行秋柳似当年。宝钗明镜俱黄土，云水重留一宿缘。
水汽侵衣未忍眠，篷窗清绝早秋天。白蘋花外三更笛，疑是江南鸭嘴船。
张家湾舟中作
抱塞山光远，横空露气平。河流明夜色，水宿聚秋声。
抚枕雄心在，思乡病味成。薄寒如有意，苦向客边生。
不去寻归骑，偏来问客船。浮生皆昨梦，小住亦奇缘。
暝鸟寒芦外，秋星画舫前。西风吹瘦影，谁与话三川。
题张莳塘诗卷时将归吴县即以誌别
三年离合苦参差，风雨关心数卷诗。从古文章交道直，一家标榜未全私。
入耳繁音扫不开，大声有骨是奇才。燕南尘土江南月，尽向毫端滚滚来。
一枝仙桂月中横，三尺人中最后生。莫教十年春梦冷，诗名原不系科名。
前身自拟老头陀，真气填胸信口呵。手把一编如说法，风旛妙义扫天魔。
神方得力尽搜求，满眼疮痍浩荡愁。医俗还遵医命法，灵苗毒草一齐收。
说鬼谈禅坐夜分，破窗秋雨细论文。眼中兄弟皆离别，临水何堪又送君。
鲈鱼细脍想吴淞，千里蘋花水上峰。张孝廉船何处觅，名流今古在吾宗。
升沉无据是名场，胸有奇诗道自昌。他日长风腾健羽，莫将功业让词章。
八月初九夜月
人散小窗明，空廊夜有声。凉风何太早，好月亦无情。
瘦影犹如客，寒光欲满城。团欒虚旧约，忍待露华盈。
中秋月下作
一奁孤月满轮秋，此夕难为午夜游。欲寄愁心蟾影阔，替人西照古梁州。
一年小别住京华，何处逢秋不忆家。缄取今宵衣上影，他时因梦寄天涯。
送椒畦赴广东学使幕府
客舍年来气味同，茶香麈影一灯中。思乡话尽三更雨，擪笛吹残五夜风。
画意常摹真水石，棋声时隐小帘栊。感君不为流言误，独解怜才到阿蒙。
忽检秋衣问百蛮，佛桑花上海云闲。量才肯负三千士，泼墨应图十万山。
六祖尚然游岭外，大苏犹恐在人间。椎牛骑象多诗料，莫与繁华一例删。
无成
不知科第是功名，别有穷通系死生。月上鑾坡愁未醒，锦衣纱帽叹无成。
熊式之爱余诗索还山出山三稿去累月不还暇日过其寓斋则已雇书手别抄一册将以携归式之殆嗜蒲葅者也感其意作长句谢之
满幅烟霞乱不分，谁从云外写浮云。怜才此地偏收我，积毁他年恐累君。
纸贵竟因知己得，句奇终望避人焚。杜陵同谷诗犹在，莫爱中郎到虎贲。
赠同年朱沧湄刑部
头衔新授白云司，官冷须承上帝慈。中禁文章真气象，大贤子弟好威仪。
繙经有意不图佛，识字能多非好奇。莫笑比邻踪迹简，淡交各爱闭门时。
读父母及季弟遂宁书伯兄广州内子成都书即事感怀慨然有作
八口遥遥叹索居，不聊似我更何如。梦中家在三更后，眼底书皆万里余。
骨肉情深秋易病，功名才短计多疏。离心一夜浑无定，玄发朝来落满楼。
送周補之旗樵赴广东之外舅学士公任
七年离合总关情，销尽离魂是此行。君去难辞双桨急，我留无著一身轻。
移居却喜邻萧寺，听雨何堪剩短檠。别有伤心人不识，罗浮情泪梦三生。
去年秋老住岩阿，颇忆西斋砚共磨。故国怀人犹如此，他乡送客更何如。
从今有梦皆沧海，对我无情是潞河。寄语长公归去好，名山一出别离多。
再别椒畦莳搪
椒畦无鄙言，高淡得古趣。熟读鄹鲁书，於人谁毁誉。
春衣三射策，豈以科名故。浮世重升沉，先生不喜怒。
处众愈见独，敛华惟葆素。报国当重来，思亲合归去。
浅哉王武侯，刺刺谈时务。
莳搪有傲骨，懒漫随天真。偶然遇纨绔，默坐忘悬鹑。
作字小游戏，光怪超等伦。耳中闻梵呗，往往疑前身。
看人独含笑，讬意殊难驯。医贫不取钱，此志何其仁。
流水岂无归，飞鸟亦有讬。古之伤心人，别具一丘豁。
我生万山中，交游殊落落。狷燥忤流俗，疑谤起轻薄。
胸中热血红，欲吐全无着。感君过我厚，不随众口铄。
进以保身术，益以匡时略。君如品怪石，嗜奇忘丑恶。
我如对奇书，开卷得欢乐。
秋风吹我衣，还山苦不早。君归问庭帷，离别亦云好。
戚戚怀故乡，绵绵悲远道。劳人一寸心，欲说殊草草。
努力守清贫，清贫古为宝。
外姑杜恭人将赴广州以亡妇周孺人脂箱粉盏及殇女阿梅衣衫弄物贻余灯下不寐凄然有作
昙华一现可怜红，销向愁中复病中。二十四年如短梦，人间风信太匆匆。
钗裙久闭缕金箱，剩粉凝脂易渺茫。何处招魂呼妙子，年来三度过稠桑。
风雨当年负好春，苦搜盖箧助清贫。俸钱此日空营奠，谁向泉台觅故人。
忍读陈王金瓠词，灯前难谱断肠诗。一襟花鸟春衫小，尚记牙牙学语时。
客心秋老向谁开，潘鬓中年亦可哀。梦入夜台惟白晓，离鸾雏凤不重来。
九月二日得家书知七月三日生女以枝秀名之
剖得双鱼万里迟，七襄新织引珠诗。怜余故国天边远，问汝前因月上知。
习礼他年宜学母，慰情此日似生儿。思归预想还乡乐，绣褓初添玉一枝。
妇翁林西厓先生初任成都县时有人持古砚求售匣上玉符一符下有铭
其末云锡自大君藏之渠厦子孙宝之传有德者翁知为故家赐物赎而
藏之后二十年余赘其家见之实先高祖文端公赴千叟宴时仁庙锁赐
之绿端砚也为族人所鬻述于妇妇以告翁翁惊喜以砚归余且曰吾始
读君诗爱之因以女妻君岂意二十年前君早以此作纳采之物耶余固
不足副传德之言然得失有数婚姻有缘亦足骑也作砚缘诗四首誌之
祖孙隔世杳难寻，一砚居然阅古今。人愧家风疏笔墨，天还赐物镇山林。
文章但守先臣志，得失安知上帝心。却笑陆生归老日，分儿空废橐中金。
伤心祖砚忍重开，手泽依然涴麝煤。拜受遗铭惭有意，留书信史恨无才。
一官偶藉凌云颂，八口全居避债台。故物刚能传片石，那堪又历转轮来。
十年简对嫁黔娄，一卷新诗当蹇修。惟我佳人能得解，还予故物更何求。
学书且喜从吾好，觅句犹堪与妇谋。研到香螺狂不减，画眉家世本风波。
六六鹅笙引凤来，墨光鬓影共徘徊。袖中已遂襄阳癖，林下犹逢谢女才。
娶妇也须无俗韵，生儿应免出凡材。白头同守端州石，肯让他家玉镜台。
散帙得彭田桥旧札作诗寄怀
宣武城南尘土热，伏雨阑风况愁绝。袖中偶捡故人书，瞥见峨眉千丈雪。
古人读书峨眉麓，日嗅旃檀友麋鹿。饥寒不扣富儿门，孤介能贪山水福。
忆昔初逢古汉阳，订交倾盖何清狂。穷愁都忘身为客，何处桑麻是故乡。
君时寄迹风涛窟，洞庭小筑真超绝。门对湖光二十年，题诗买断君山月。
我亦飘蓬叹此身，结茅偶近楚江滨。夜深醉哭祢衡墓，往往高歌惊鬼神。
兴酣同吊离骚国，兰芷满江总秋色。磊落登楼两布衣，栏杆拍遍无人识。
君买扁舟向任城，我驱羸马走神京。音书断绝星霜改，秋心春梦俄三载。
风沙眯眼迥愁予，从古长安不易居。漫趁轻帆辞潞水，忽从意外到乡闾。
归来一笑云山白，食无粗砺居无宅。乡人馈问不相通，落日亭亭如远客。
槐黄强踏成都市，潦倒依人难得志。偶一持杯就佛灯，时因行药过书肆。
牙签满架插丹黄，与古论交亦可伤。忽地闻声惊叔向，快如岭海得元章。
相逢大笑忘城市，市人咄咄惊狂士。各吐胸中所欲言，旁人啼笑皆非是。
联吟同上浣溪楼，终日僧尞语不休。一事至今成绝调，江桥门下借中秋。
家事如毛那可说，残秋铩羽匆匆别。寒士从来意气真，临歧洒泪肝肠结。
嗟予奔走疏文墨，忽复因人游冀北。草草风檐扑笔归，微名翻以无心得。
闻君射策动乡关，高文压尽西南山。卞和不受荆廷顾，我辈登科亦汗颜。
去年还山过笋里，逢君濯锦锦江水。客窗夜话小升沈，弹冠却为王洋喜。
旁求诏下紫泥新，健笔凌云自有真。可奈文章憎命达，青衫一领太磨人。
射眼珠光难一遇，文章如梦真无据。病中别我芙蓉城，笑指峨眉抱书去。
风雪残冬叹索居，翩然惠我空中书，书中落落英雄泪，洒向峨眉扫空翠。
忠孝如君百事穷，人生身世都堪废。浮世荣枯皆梦幻，人非豪杰无忧患。
天地储才亦有方，如君那得长贫贱。我来偶竊芸香俸，敢向云霄夸侍从。
每怀狗监荐相如，久拟士为知己用。待凤常培万里云，参差短翼暂离群。
青衣江上三更月，夜夜因风一梦君。

        </div>
      </div>
    </div>
  </div>
</div>
<!--update:2025-08-30 10:35:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>