<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="棠村词,棠村词全文在线阅读,棠村词全文在线下载,大玄古籍书库">
<meta name="description" content="词集。清梁清标(1620—1691)撰。一卷。清标字玉立，一字苍岩，号棠村，直隶真定(今河北正定南)人。崇祯进士、官庶吉士。入清，授编修，累迁至兵、刑、户各部尚书，晋保和殿大学士卒。著有《蕉林诗文集》。其词集单行，初刻于钱塘，流传较广，后又增补重刊于康熙十六年(1677)，前有汪懋麟序。此集收词一百六十首。以字数排列，小令在前。其词多咏物、咏时及即景抒怀之作。不事雕饰，雅丽浑成，无半点俗气。其长调取材较广，且铺写舒展，如《喜迁莺·夏日遣兴》情趣高雅，无堆砌典故之癖。有《清名家词》本，又有《十五家词》本，三">
<title>棠村词_梁清标_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">棠村词</span> <br/>
          作者： <span class="inputVal" id="bkauthor">梁清标</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]39532</span> <br/>
          说明： <span class="inputVal" id="bkdec">词集。清梁清标(1620—1691)撰。一卷。清标字玉立，一字苍岩，号棠村，直隶真定(今河北正定南)人。崇祯进士、官庶吉士。入清，授编修，累迁至兵、刑、户各部尚书，晋保和殿大学士卒。著有《蕉林诗文集》。其词集单行，初刻于钱塘，流传较广，后又增补重刊于康熙十六年(1677)，前有汪懋麟序。此集收词一百六十首。以字数排列，小令在前。其词多咏物、咏时及即景抒怀之作。不事雕饰，雅丽浑成，无半点俗气。其长调取材较广，且铺写舒展，如《喜迁莺·夏日遣兴》情趣高雅，无堆砌典故之癖。有《清名家词》本，又有《十五家词》本，三卷，以《四部备要》本通行。</span> <br/>
          封面： <span class="inputVal" id="bkimg">Z_20490.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]棠村词
[book_author]梁清标
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]39532
[book_dec]词集。清梁清标(1620—1691)撰。一卷。清标字玉立，一字苍岩，号棠村，直隶真定(今河北正定南)人。崇祯进士、官庶吉士。入清，授编修，累迁至兵、刑、户各部尚书，晋保和殿大学士卒。著有《蕉林诗文集》。其词集单行，初刻于钱塘，流传较广，后又增补重刊于康熙十六年(1677)，前有汪懋麟序。此集收词一百六十首。以字数排列，小令在前。其词多咏物、咏时及即景抒怀之作。不事雕饰，雅丽浑成，无半点俗气。其长调取材较广，且铺写舒展，如《喜迁莺·夏日遣兴》情趣高雅，无堆砌典故之癖。有《清名家词》本，又有《十五家词》本，三卷，以《四部备要》本通行。
[book_img]Z_20490.jpg


[book_title]棠村词
十六字令·闺雪花。
六出凝妆绣幕前。春纤冷，懒整玉钗偏。
明月斜·闺情
1·漏叁更，香一缕。妾梦长随岭上云，郎停锦缆何州雨。
2·灯半昏，寒犹峭。绣被浓薰百和匀，春纤冷拨幺弦小。
望江南·乡思
清明候，细雨晓风和。树里青帘春酝美，水边红袖丽人多。处处醉颜酡。
家山好，春色满平芜。花片参差裘马客，柳丝摇曳水云图。远浦立鹈鹕。
东郊外，暖日水粼粼。一路杏花寻幕燕，几行杨柳渡溪人。沙细碾车轮。
踏青云，遥指绿阴村。斜袅金鞭晴试马，高烧银烛夜开樽。芳草滞王孙。
西村里，水水水拖蓝。一缕墟烟青似织，数峰岚色碧可簪。可唤小江南。
犹堪忆，歌舞向朱楼。小玉多情金缕曲，雪儿带笑锦缠头。长使彩云留。
清欢夜，偷眼认檀郎。锦瑟偎灯肠断句，青丝堕马内家妆。私语口脂香。
休虚度，寒食草青青。荇叶桥边沽酒路，秋千影里卖花声。金弹打流莺。
桃花水，相约放船来。菱叶田田鲜鲤出，槐风剪剪小舟开。送酒百壶催。
灯花剪，杂坐漏偏迟。欲写乌丝嗔燕子，将输楸居倩猧儿。芗泽乍闻时。
望江南·蕉林
风习习，小院午阴稠。鸦带斜阳清影乱，梦回疏簟碧烟浮。疑坐晚山秋。
望江南
春昼永，烂漫赏花时。风动紫英双蝶绕，香凝翠幄早莺知。人立夕阳迟。
又
栅初引，清露缀枝斜。黄鸟啼残窥画槛，玉蟾影转上窗纱。偏称一阑花。
又
秋满阁，蹑屐望遥空。赵苑烟花城阙柳，玉屏山色佛楼钟。半在月明中。
又
朝捲幔，红日照前楹。窗色弄晴来燕子，檐花飞片落棋枰。竹里沸泉声。
又
云漠漠，怪石碧苔斑。长揖颠来同海岳，解酲贵不数平泉。秋入小湖山。
又
罗浮梦，寒夜醉春杯。高士雪中疏影瘦，美人月下暗香来。东阁几枝开。
又
斋似舫，窗外雨潇潇。仿佛棹移湘水曲，溟濛客渡洞庭潮。一半在芭蕉。
潇湘神·春日
1·春水流。春水流。岭南雨气似深秋。苦忆故园花事好，寒云片片夜猿愁。
2·春草肥。春草肥。越王台畔布帆归。何处酒旗堪醉客，晓莺声里一花飞。
3·春日晴。春日晴。海天回首绿烟平。箫鼓千船牵锦缆，几番花醉五羊城。
4·春岫齐。春岫齐。素馨丛里鹧鸪迷。游女踏歌花外去，双双罗袜蹴香泥。
渔父·乡思
大茂山前雨乍收。韩河水涨浪花浮。新笠子，小渔舟。我欲垂竿白鹭洲。
谢秋娘·舟中女
谁家女，十四正妑头。临水窥窗分黛色，惊人却步褪莲勾。怕惹燕莺愁。
忆王孙·春雨
寒烟暝色乱清樽。呖呖虚窗旅雁闻。暮角声催断客魂。一灯昏。细雨孤城尽闭门。
一叶落·橘皮鞋灯
莲落叶。新生月。制来也伴烧灯节。红帮叁寸香，芳心一星热。一星热。莫向孤眠爇。
甘州子·夜坐
夜凉人静小庭空。花影乱，碧阴重。披襟消受晚槐风。往事叹匆匆。贪露坐，斜月转梧桐。
宫中调笑·闺情
檐鹊。檐鹊。朝来并飞妆阁。镜台螺黛生尘。梦里相逢远人。人远。人远。试报归期早晚。
朝起。朝起。侍儿催人梳洗。梦回脸晕红潮。对镜双眉懒描。描懒。描懒。留待檀郎湘管。
银箭。银箭。暗牵春愁如线。倦来绣幄寒轻。双下金钩响声。声响。声响。背褪鞋儿一緉。
纱幔。纱幔。轻绡半沾香汗。下帘豆蔻汤温。拭粉红绡旧痕。痕旧。痕旧。验取腰肢肥瘦。
春困。春困。鹧鸪香斑烧尽。一团花倦窗西。好梦闲阶影移。移影。移影。恼被鹦哥唤醒。
新月。新月。漏深画帘轻揭。鸳鸯绣罢钗偏。伴冷兰缸碧烟。烟碧。烟碧。楼上谁家玉笛。
如梦令·秋夜
露下秋宵方永。睡起残妆犹靓。携手步虚檐，人面月华相映。绝胜。绝胜。小立满身花影。
又·题画扇
一夜西风轻剪。小院幽花初绽。芳沼立蜻蜓，掠水飞来庭畔。闲盼。闲盼。秋到江南深浅。
又·朝回
翡翠衾寒拖逗。恼煞鸡声偏骤。带得御香归，犹喜晓妆才就。生受。生受。正是画眉时候。
又·家弟送蝶至
蝴蝶东家交映。捉送蕉林叁径。惊醒老庄周，来弄碧阴晴景。偏胜。偏胜。点缀竹篱秋影。
又·夜雨
清簟琅玕初展。残角数声风断。不寐检新诗，雨打芭蕉零乱。人倦。人倦。一夕荷花缸满。
又·女汲
屋角银涛千顷。纤手携将修绠。素足傍清流，溅湿凌波不整。矶冷。矶冷。风动半江花影。
归自谣·惜春
春梦诧。零落乱红花卖罢。游丝飞絮春归乍。
欲留无计眉慵画。帘钩亚。莺儿苦把东风骂。
江南春·闺情
风摵摵，漏沉沉。眉横螺子绿，鬓压辟寒金。梅英一瓣飞香雪，引起春愁到翠衾。
望江怨·题画扇
阑干小。几处金银花绽了。香入兰闺晓。东家蝴蝶飞来早。奁镜悄。莫使扑轻罗，留伴秋光好。
连理枝·闺情
暮霭生虚幌。雪片飘如掌。蝉鬓微松，水沉香冷，帘旌休敞。望远游孤客。蜡媒消尽，金钗坠响。
生查子·春闺
河梁别妾时，落叶纷庭榭。春草已芊芊，不见嘶骢马。
鹦鹉未知愁，絮语将人骂。小步怨东风，掩泪秋千下。
又·夏夜
兰汤浴罢时，箫局沉烟缕。偷取远山青，描作眉儿谱。
茉莉几枝开，小摘还频数。香汗等闲消，一阵黄昏雨。
美少年·夏夜
兰汤浴罢时，箫局沉烟缕。偷取远山青，描作眉儿谱。
茉莉几枝开，小摘还频数。香汗等闲消，一阵黄昏雨。
又·斋中芙蓉移自家园，喜开甚盛
深院雁来时，红落青苔冷。为爱锦城花，移自柴桑径。
昨夜一枝开，绰约新妆靓。赊得半江秋，留住霜天影。
春光好·旅况
茶铛沸，篆烟收。伴春愁。天气宜晴宜雨，弄轻柔。
子野闻歌添恨，仲宣漫赋登楼。怅望所思人不见，水空流。
点绛唇·偶赠
歌按凉州，灯前喜识春风面。傍谁庭院。碧玉闺中怨。
淡服新妆，无语频凝盼。思量遍。幽情一线。付与闲花片。
又·初秋
急雨空阶，西风乍入帘栊晓。秋葵开了。掩映疏篱小。
梦醒黄梁，万斛愁如扫。长安道。驱驰人老。都付闲花草。
又·闺情
帘阁春温，匆匆待漏缘何事。香馀翠被。不惯孤眠味。
坐数残更，窗外风儿细。鸦声碎。寒侵半臂。悔嫁金闺婿。
又·春霁
昨夜冥冥，开窗霁色帘栊晓。海棠绽了。过雨红偏好。
横笛高楼，几许人嚬笑。莺声老。落英多少。何处寻芳草。
又·忆旧
帘押风柔，伤心往事斜阳里。当年花底。芍药栏同倚。
依旧芳菲，岁月看流水。春残矣。乱红如绮。草绿人千里。
又·闺情
春困恹恹，斜风细雨寒吹阁。银屏珠箔。苦把花枝缚。
虚倚薰笼，旧事思量着。情差错。海棠零落。对下秋千索。
又·悼亡
玉冷秦台，凤箫响绝闲萧史。芙蓉落矣。璧月怜秋水。
谁与温存，小阁香肩倚。孤眠里。画笳声起。偏到愁人耳。
浣溪沙·春闺
深院秋千绣带轻。衣沾香汗玉钗横。最怜节气近清明。
怕见落英春欲暮，倦开翠幌梦频惊。碧桃花下戏调莺。
又·春怀
郊外提壶籍草茵。桃花春涨水粼粼。暖风吹散隔溪云。
柳色暗催羁客泪，莺声愁煞画楼人。两般心事总沾巾。
菩萨蛮·花间双蝶
人闲清昼抛书立。绿阴深处蝉声急。一树紫薇开。翩翩引蝶来。
篱边相逐舞。摹作滕王谱。槐老入新秋。西风蝶也愁。
又·悼亡
玳梁当日栖双燕。碧桃花下看人面。往事耐思量。银灯照晚妆。
宝钿空瑟瑟。愁煞西堂客。肠断只叁声。长更与短更。
又·春闺
乱鸦啼处春风晓。流苏香暖金钩小。晴影入窗纱。街头卖杏花。
鸳鸯初睡足。偏堕云鬟绿。拂镜试新妆。低回问粉郎。
又·题画扇
板桥流水湖山靓。桃花人面红相映。唤婢採芳兰。妆成小步看。
苔侵罗袜湿。爱向春风立。莫问落花香。当年误阮郎。
又·春雨
家山漠漠思千缕。杏花零落廉纤雨。燕语恨春归。河桥柳絮飞。
游骢何处驻。野水棠梨路。泥滑阻郊行。芳堤误早莺。
又·暮春雨中十五弟归里
可怜九十春光尽。南窗疏竹生新笋。榆荚雨潇潇。花寒夜寂寥。
河桥垂柳折。柳絮飞如雪。茅店闭黄昏。孤灯何处村。
又·宿伏城驿
伏城明月浑如昔。往来照尽长征客。今日我重过。其如孤影何。
遥看云外树。总是来时路。莫喜到家乡。乡愁到更长。
又·旅怀
驿亭秋尽寒风起。离人今夜思千里。刻烛几踟蹰。南来少雁书。
酒樽聊独对。半是闺中泪。且莫盼书来。音书乱客怀。
又·大店驿
泥墙草屋鸡声咽。二千里外看明月。地已入江淮。风沙何倍来。
乡愁人似醉。强伴昏灯睡。雁到怪无书。连朝并雁无。
又·赠伎
斜风细雨清宵永。徘徊忽见灯前影。命薄每伤神。偏怜薄命人。
轻罗回小扇。省识如花面。百媚坐来生。无情若有情。
又·立秋
高城月上阴云敛。芙蕖远送清香满。一叶井梧秋。西风吹鬓愁。
笙箫华馆沸。搅得蝉声碎。乍觉晚凉多。闻歌唤奈何。
又·赠女伶
樽前若个歌金缕。盈盈十五芳如许。笑靥半含羞。骄憨不解愁。
眉痕青尚浅。秋水双眸剪。何处耐人思。歌停掩袖时。
又·寒食
皇州一夕传宫烛。五侯宅里烟凝绿。何处最关愁。佳人倚画楼。
水边萦醉客。金犊驱油壁。乡思黯黄昏。梨花深闭门。
又·春暮
散衙晴暖茅斋小。落花寂寂鸣山鸟。白昼放春闲。那堪春又阑。
往时春酒社。系马垂杨下。今日任东风。羞看寂寞红。
又·题画
空岩漠漠溪云起。人家茅屋泉声里。谁为写沧洲。当年顾虎头。
冥濛潭上黑。波涌鱼龙泣。好作卧游看。江南雨后山。
又·夏夜
火云飞下叁千尺。我思赤脚层冰立。待得月昏黄。轻风拂体凉。
短篱微带露。两两流萤度。乍喜却齐纨。一帘花影寒。
又·春暮有感
奈何有梦频惊醒。落花如雨闲阶冷。憔悴为疼花。凭阑日又斜。
空帘栖薄雾。仿佛凝妆处。谁料可怜春。新莺唤煞人。
又·秋日观邗郎演剧
晶帘雨过空天碧。芙蓉笑靥斜阳立。花影正重重。人从花底逢。
月高丝管沸。溜出歌声脆。对此意茫茫。偏怜秋夜长。
又·送春
远峰历历青如髻。驿亭几缕墟烟细。西望凤城遥。山空夜寂寥。
杏花叁月雨。眼见春如许。无计挽东皇。怜他蝶翅忙。
醉桃源·季夏雨后，饮舅氏园中
古槐疏柳度轻飙。荷香隔院飘。棚阴清露缀葡桃。开樽兴倍豪。
金跳脱，紫檀槽。有人态色饶。解襟灭烛影萧萧。严更促丽谯。
诉衷情·忆家
绿杨影里子规啼。催得鬓丝丝。撩人暮春天气，画阁晚妆时。
新柳困，远山低。思依依。五更细雨，半夜归鸿，一片花飞。
又·咏莲
猩红弓样试风流。贴地软香浮。凌波巧笼纤笋，锦幄倍清幽。
莲折瓣，月微钩。玉温柔。苔痕池上，泥印花间，尘迹楼头。
又·旅怀
夕阳古道敛残霞。南雁数行斜。何缘人却如雁，迢递驿程赊。
回首处，凤城遐。乱云遮。灯寒香阁，风起邮亭，人去天涯。
又·无题
雪儿十载罢歌喉。一纸远相投。为伊暗想当日，牵动几般愁。
银烛夜，彩云留。笑回眸。叁更幽梦，千里风烟，何处红楼。
卜算子·闺晓
宝鸭被重薰，茉莉香先透。两两鸳鸯宿碧纱，私语人知否。
夜雨袅残灯，朝露沾罗袖。怪煞开奁促晓妆，好梦浓如酒。
又·喜雨
晨起火云生，棋罢珠帘午。暗送墙头夜合香，粉蝶双飞去。
汗滴透罗衣，手倦挥纨素。乍喜风来似故人，几点榴花雨。
巫山一段云·春宵
箫局微温候，灯篝乍剪时。端相带笑又佯推。欲睡故迟迟。
银蒜垂帘悄，金钗落枕欹。淡红袙袜映唇脂。低问小名儿。
减字木兰花·斋中微雨
绿窗才启。雨过苔青阶似洗。只尺烟霞。风动朱栏芍药花。
梦回如醉。人语惊残鹦鹉睡。叁径谁开。篱外多应二仲来。
又·冯庄看海棠
垂杨别馆。矗矗高楼当翠巘。草绿闲阶。蛱蝶寻芳自往来。
主人何处。客醉金卮愁日暮。燕入谁家。落尽东风第一花。
又·立秋
西风暗换。秋到碧梧金井畔。人立斜曛。望见家山一片云。
香闺病后。小槛疏兰花影瘦。蟋蟀声催。似为多情宋玉来。
又·偶忆
疏烟暮霭。人在斜阳秋草外。梦绕天涯。知是当垆第几家。
舞裙歌扇。犹忆遏云花底宴。楚客愁多。欲採芙蓉奈远何。
又·雨后
秋葵带露。红满窗纱蝉满树。不管闲愁。倚仗浮云度画楼。
雨丝风片。消受新凉深小院。蝶过谁家。闲煞墙头野合花。
又·夕阳
风吹禾黍。几阵潇潇山市雨。秋色叁分。让与渔家水竹村。
藓阶独立。万户声催双杵急。柳外寒塘。牛背归来正夕阳。
又·秋夜露坐
秋宵凉乍。淡月疏星清露下。剪剪风来。茉莉当檐几枝开。
竹篱绿满。往事追寻人已远。帘影霏微。叶底流萤自在飞。
又·邯郸遣兴
短檠孤馆。锦幄温存天际远。澹扫铅华。半在邯郸侠少家。
多情耽误。一笑姻缘艰陌路。马上墙头。不见当时旧画楼。
又·题画扇
遥汀疏柳。画舫兰桡沙岸口。小坐篝灯。堤外青骢嘶未曾。
黄昏有约。明月芦花无定着。名碗香炉。十样蛮笺薛校书。
好事近·归途
草短马蹄轻，乱踏落红归去。遥指杏花村里，问酒家何处？
一溪春水浸春寒，犹是来时路。闰月东风未老，天亦怜迟暮。
绣带子·闲意
春色耐繁华。车幰碾晴沙。吹皱小桥池面，杨柳逐风斜。
尘世几回嗟。齐分付、夜雨梨花。东家蝴蝶，却因何事，飞过西家。
谒金门（垂杨碧）·新浴
人新沐。波溅一枝寒玉。半着轻罗香馥馥。妆残重结束。
桃簟凉生绣缛。小立漏声偏速。换緉鞋儿刚一掬。奈何郎又促。
又·感怀
春寂寂。鸿雁几行归北。谁道家山浑只尺。层层云树碧。
十载伤心泪滴。往事不堪重忆。欲扫旧愁新又积。风柔难借力。
忆秦娥·上谷怀古
涛声咽。萧萧亭照金台月。金台月。千年易水，为谁寒热。
狗屠燕市风流绝。荒田督亢飞残雪。飞残雪。悲风落日，今古销歇。
又·茉莉
香风飏。黄昏院落花初放。花初放。银灯试照，别来无恙。
美人奁镜偏宜傍。珠簪金络增新样。增新样。珊瑚枕畔，绿云鬟上。
清平乐·西邨
场空禾黍。终岁田家苦。脱却朝衣耕瘠土。闲逐樵歌渔鼓。
溪翁提挈儿孙。骑驴买醉前村。野外人家如画，柴扉灯火黄昏。
洛阳春·元宵后雪
才过传柑佳夕。晓窗飞雪。重重帘幕落梨花，总不碍、灯和月。
潇洒柴门尘绝。又添春色。踏歌声罢灞桥诗，天未许、风光歇。
眉峰碧·春暮
深院秋千罢。细雨梨花夜。晓起闲庭一片飞，忍又见、山桃谢。
蛱蝶枝头挂。苦忆前春话。门外东风镜里颜，背人无语夕阳下。
锦堂春·闺情
绕砌试探芳信，捲帘放出香烟。小楼几阵廉纤雨，寒食杏花天。
鸾镜羞窥瘦影，鸳衾愁里春眠。呢喃唤醒深闺梦，双燕到堂前。
海棠春·夜雨
寂寥春院思千缕。陌上柳、新黄才吐。暝色入西楼，雁影沉南浦。
黄昏灯火无情绪。遗梦到、家山犹阻。惆怅打梨花，点点飞窗雨。
山花子·春愁
谩道春风不世情。愁中吹上鬓边星。归雁带来云外恨，断肠声。
日暖平芜晴牧马，月明绮阁夜调笙。无限韶光多少泪，共谁评。
点樱桃·闺情
春困恹恹，斜风细雨寒吹阁。银屏珠箔。苦把花枝缚。
虚倚薰笼，旧事思量着。情差错。海棠零落。对下秋千索。
百尺楼·题汪蛟门百尺梧桐阁图
屋角碧阴浓，岩畔朱楼窅。摵摵西风一叶飞，闲倩奚童扫。
捲幔名烟沉，开径羊求到。手把残书岸帻吟，目送秋鸿小。
罗敷媚·偶见
春江艇子看人面，脸晕生霞。鬓影堆鸦。艳似孤村二月花。
深藏生怕蜂窥见，懒扫铅华。悄映窗纱。借问当垆第几家。
阮郎归·登楼酹月
碧天无际近中秋。台高树影稠。雪儿一曲韵悠悠。箫声出画楼。
银箭促，暮云流。娟娟月似钩。寒消酒力兴偏幽。佳人翠袖愁。
阳台梦·悼亡
深秋院落房栊暮。倚栏细数经行处。浓香画幔挂珊瑚，锁疏烟薄雾。
空阶风飒飒，吹散芳魂几缕。一帘灯火又昏钟，疼煞黄花雨。
更漏子·梦寤
夜儿长，风儿细。吹入孤眠春思。青镜畔，玉楼中。枕函有路通。
横空雁，黄昏雨。梦里不知客苦。情脉脉，意迟迟。迷离乍醒时。
眼儿媚·春昼
日射晴窗静无哗。风袅柳枝斜。有人深院，凝妆独坐，门掩桃花。
追思往日重回首，心事付啼鸦。隔墙笑语，却疑春色，只在邻家。
秋波媚·夏夜
院落沉沉晚风清。蚱蜢送秋声。星明河汉，汗消残暑，夜露泠泠。
昨宵几阵芭蕉雨，苔影上衣青。花香入座，高口见月，疏牖飞萤。
醉乡春·十六夜
院院烧灯何早。重把金樽倾倒。桂阙影，一分亏，碧海青天人老。
红袖桥边微笑。点缀春风多少。银花合，玉珂鸣，歌楼万点星毬小。
柳梢青·春日
小雨才收。平沙细草，绿满西畴。柳眼青归，桃腮红晕，人倚高楼。
家家绣幕帘钩。春不管、斜阳旅愁。罗绮风前，秋千影里，马上墙头。
少年游·春愁
啼莺恰恰到窗纱。几缕晓烟斜。此日春城，汉宫传蜡，散入五侯家。
叁分春色愁中度，一半在梨花。肠断黄昏，酒醒残月，门外即天涯。
醉花阴·临济村赏蔷薇
临水柴门槐影护。只合幽人住。篱落带斜阳，一架蔷薇，习习香风度。
绿阴碧藓开樽处。客醉忘归去。远树杜鹃啼，溪静林深，疑是江南路。
又·瓶梅
疏影一枝风袅袅。暗送寒香小。浅水照横斜，高士山中，春色生多少。
黄昏孤枕江声悄。新月窥人好。遥忆绮窗前，晴雪霏霏，银蒜垂帘早。
探春令·闺情用晏叔原韵
琐窗黄鸟，傍人啼逗，恹恹天气。送离愁、一寸柔肠里。偏不分、鹦哥睡。
画阑风雨催花坠。欹枕非关醉。算春光九十，匆匆过了，多少闺中泪。
杏花天·花朝过金鱼池
莺声曲岸轻阴乍。春水涨城南台榭。谁家高结秋千声架。人在卖花帘下。
踏青鞋、旧游重话。记挟弹、芳原试马。杏花小雨西村社。放了东风宽假。
双调望江南·秋夜小饮
秋色好，檐外晚凉天。弈罢一樽携翠袖，绿窗纤手弄冰弦。二八正韶年。
秋色好，莫问夜何其。风月蹉跎人老大，十年心事鹭鸥知。灯灺酒阑时。
浪淘沙·闺词
日影旧窗纱。昼静藏鸦。东风谨护牡丹芽。珠箔深深垂绮户，便是儿家。
娇小鬓云斜。暗度韶华。春愁不减脸边霞。绣得双鸳新画谱，并蒂荷花。
鹧鸪天·春雨
满载离愁听晓鸡。一天风雨昼凄凄。朝来画艇春波滑，云暗遥峰黛色低。
魂欲断，路还迷。山深恼煞鹧鸪啼。镜中珍重朱颜好，指日帆悬楚水西。
庭院深深·闺情
人远雕栊闲屈戍，芙蓉影瘦叁秋。春来懒整玉搔头。山桃开尽，何处滞兰舟。
紫燕不知侬落胆，飞飞触响帘钩。栋花风起入妆楼。嗔郎薄倖，珠串湿香篝。
金凤钩·燕来
忽闻燕，来何处。向树底、双双小语。一春消息，故人情重，不爽佳期唯汝。
自怜每被多情误。频劝取、不须飞去。絮泥衔得，为谁辛苦。空傍人家门户。
又·上巳
春偷减，赊无计。怪非雨、非晴天气。梨花开落，情多生怨，难向芳草修禊。
长安水畔新蒲细。可更有、佳人拾翠。兰房徙倚，梦回窥镜试。验朱颜凋未。
一斛珠·题扇头扑蝶图
抛残线帖。金钿巧衬芙蓉颊。花间小步香生屧。凤子蜻蛉，觅遍闲枝叶。
画眉人远肠千结。满园秋色同谁说。笑携女伴风前瞥。扇扑轻罗，恼煞双飞蝶。
玉楼春·送春
花飞南陌东风暮。肠断王孙芳草路。绿槐影里雨初晴，黄鸟声中春暗去。
乱山迭迭看无数。故国遥遮云外树。一年佳景等闲抛，好梦欲寻无觅处。
又·春闺
烧残鱼片凝妆坐。懒把蛮笺催晓课。砑罗裙子蝶鬚牵，玉燕钗梁花刺堕。
香泥小步苔痕破。报道春归眉暗锁。绣窗儿女太憨生，手弄樱桃红数颗。
南乡子·柳村小憩
近郭遍青畴。深柳孤村杜若洲。菡萏自开还自落，悠悠。野水闲云泛白鸥。
斜卧绿阴稠。瓜种东陵觅故侯。小阮柴局留夕照，飕飕。蝉咽西风遍地愁。
又·春暮
深院雨廉纤。燕子飞来傍故檐。清昼困人无气力，酣酣。浅晕腮痕印枕函。
新样剪轻衫。独坐凝妆倚镜奁。闻道春风将暮也，厌厌。开尽桃花不捲帘。
又·秋夜小饮
秋草泣寒螿。桦烛高烧映琐窗。宛转歌声云自驻，悠扬。拼醉佳人锦瑟傍。
新月照空廊。仰视明河更漏长。万事闲中堪一笑，何妨。脱帽呼卢老更狂。
雨中花·灯宵后小雨
前夜残灯薄雾。燕燕莺莺无数。联袂香停，弄箫人远，几阵廉纤雨。
几倚乌皮吟短句。红烛依人如故。看有限风光，无端春思，不分闲窗暮。
雨中花第四体·听雨
百尺楼中香一缕。梦乍醒、庄生栩栩。栖半亩烟云，几竿修竹，只尺潇湘浦。
趺坐垂帘浑不语。听淅沥、落英无数。怪风袅孤灯，凉生衫袖，多是芭蕉雨。
踏莎行·西郊观荷
高柳蝉声，远山霁色。田田菱叶呈秋碧。陂塘只尺隔红尘，荷香不傍红尘客。
露缀蒲桃，风行几席。稻花开处黄云结。渔村荻浦是吾家，十年噩梦同君说。
又·暮春
莺转林梢，蝶沾粉絮。押帘银蒜牵蛛缕。鸳鸯幔揭郁金寒，秋千索挂东风暮。
绿暗西园，雁沉南浦。檀郎骄马知何处。章台街里片花飞，红粉楼中叁月雨。
又·送春
暖入晴窗，帘垂朱户。阑珊花事今如许。长天嘹呖两叁声，闲愁不共征鸿度。
暗换薰风，忙催柳絮。五陵衣马芳原暮。画楼人倚绿肥时，落红晓捲残春去。
临江仙·初春
花市歌楼帘半捲，六街酒碧灯红。家家行乐醉春风。五陵年少，何处系游骢。
小妇新妆蝉翼巧，那知愁上眉峰。垂垂柳色夕阳中。陌头惊见，悔却觅侯封。
小重山·寒食
春水溶溶寒食天。王孙芳草绿、上风鸢。深闺帘暮玉钩闲。人何在，一半傍秋千。
堤外打榆钱。酒旗频驻马、杏花烟。莺声转出画楼前。牢记取，年少有金丸。
又·重阳
篱下参差浅澹妆。浮云残照里、又重阳。镜台空忆影双双。花无主，此日为谁黄。
萧瑟罢萸囊。风烟羞故国、远山苍。登高纵目事荒唐。杯入手，惊见鬓边霜。
蝶恋花·秋夜
御夹凉生衣袂早。雁宿沙洲，处处开红蓼。月满关河凋塞草。一声玉笛征人老。
促织催寒秋思好。剪烛西窗，叹息知音少。倚仗登楼姿远眺。白云片片西山小。
又·宋荔裳观察招饮观剧次阮亭韵
榆荚风清飘蜀缬。水涨银塘，才过清明节。绛蜡金樽歌未歇。柳花槛外飞如雪。
旧事甘陵翻数阕。今昔关情，优孟真奇绝。丝管啁啾声渐彻。鱼龙波底摇残月。
又·人日
红日窥窗春意逗。剪綵为人，戴胜今朝又。睡起尚嗔人语骤。晓妆无力东风透。
轻暖轻寒浑似旧。笑问檀郎，验取腰肥瘦。六博闺中夸胜手。鬓边不觉金钗溜。
又·悼亡
衣桁阑珊菱镜悄。风雨摧花，不许朱颜老。浅笑微颦风态杳。琐窗犹自啼笼鸟。
只影羞人灯暗了。长记鹣鹣，锦幄薰龙脑。两点远山谁更扫。沈郎一夕腰围小。
又·西村牡丹开时，追忆旧游，用蛟门韵
叁径葳蕤翻綵缬。魏紫姚黄，正是开时节。疏雨淡烟游未歇。飞花片片飘香雪。
翠袖殷勤歌一阕。倚曲箫声，此际销魂绝。人去亭荒音调彻。晓风柳外吹村月。
又
深巷卖花将客唤。候逼清明，记取韶华半。玉勒城南芳草岸。少年情味天难管。
斜倚一枝娇盼远。沽酒他家，细雨空零乱。泪湿粉涡红尚浅。有人楼上和春倦。
朝玉阶·初度
寒催残蜡放梅时。年华今又度、鬓先知。故园何日是归期。春晖无寸报、负恩私。
已看江海羽书稀。嘉平新酿熟、放杯迟。灯前争奏玉参差。莫论人世上、是谁痴。
一剪梅·闺词
宛宛冰轮上画楼。听罢更筹。薰罢衾裯。画眉人是旧风流。对面温柔。背面娇羞。
双结灯花两意投。一晌低头。半晌回眸。玉猊烟冷睡还休。倚了香篝。褪了莲勾。
又·题画扇
翠巘遥连起白云。岚色当门。树影当门。平坡如掌静无尘。何处闲人。来访闲人。
茅屋匡床几度春。花鸟相亲。风月相亲。寒香一抹暗消魂。雪意叁分。梅信叁分。
南柯子·雨中夜坐
凉雨飞檐急，寒螀泣露多。西窗剪烛苦吟哦。莫问高城鼓角，夜如何。
散帙生秋思，烹泉遣睡魔。诗成起舞影婆娑。今夕有无好梦，到南柯。
又·题扇面美人课子图
绿映眉痕浅，钗同鬓影斜。课儿晓起洗铅华。一任琐窗开尽，半帘花。
续史齐班女，知书比谢家。碧苔小径静无哗。想像当年韦母，隔轻纱。
虞美人·午日
菖蒲斜映新妆晓。羞佩宜男草。绮罗轻揭入薰风。不觉流年偷换酒杯中。
香闺那解愁滋味。但问花开未。小庭结子有红榴。笑折一枝亲插内人头。
恋绣衾·舟过樵含
树色参差青未谢。断岭重岗，一抹烟如画。漠漠江村寒雨乍。人家晒网疏篱挂。
门外平桥临水榭。柔橹轻帆，清啸船窗下。远浦归舟垂钓罢。乘风欲问渔樵话。
凤栖梧·初度
往日悬弧帘捲处。花满兰房，丝竹风前度。绿酒红灯云影驻。斑衣儿女欢声絮。
今夜孤衾庾岭暮。海角笙歌，无奈思千绪。料得香闺人澹伫。好教归梦随潮去。
又·题兰陵龚节孙种橘图
罨画溪边园千亩。有客高怀，欲与前贤耦。种橘千林霜落后。洞庭何似丹阳守。
绀碧剖来香雾陡。摘句雕盘，好倩红酥手。当日巴邛君忆否。此中不减商山叟。
又·题张卣臣所藏画册
万顷澄江翻石。一叶渔舟，横吹中流笛。漠漠闲云汀草碧。高岩飞练悬千尺。
惊起眠鸥涛欲立。口写沧洲，道是龙眠笔。梦到五湖叁亩宅。晨钟唤醒金门客。
渔家傲·雨后
小雨才收风谡谡。修篁交响阑干曲。澄湛一泓鸂鶒浴。酣睡足。鸟啼疑傍山家宿。
潇洒闲阶桐覆屋。花开花落无拘束。门外任他车马簇。人新沐。鬓云低映窗纱绿。
又·闲居
朝霁窥窗叁径晓。草堂昼静闻啼鸟。插懂编篱随意好。云自到。落英一任西风扫。
啜名摊书尘事少。开残黄菊寒催早。蚁战蜂围何日了。青门道。回头不满山人笑。
又·题王烟客摹黄鹤山樵画册
文（左鹿右皮）吴中凋谢了。娄江留得西庐老。名碗香炉人静好。桐阴悄。闲窗摹出山樵稿。
词客画师称二妙。蓬莱水浅乾坤小。一带林峦云浩渺。尘事少。卧游似傍龙眠晓。
锦帐春·春暮
柳色摇金，莺声如剪。谁打迭、春光成片。落花风，寒食雨，想海棠睡晚。重帘深院。
何限离情，这般消遣。收拾去、韶光一半。语东君，留暮景，把芳菲莫捲。人归非远。
苏幕遮·寒食
杏花烟，榆荚雨。绿映平桥，又见春如许。油壁车轻寒食路。细草芳樽，邀取春光驻。
转莺楼，归雁浦。柳外梨梢，愁煞长亭暮。天意也知离别苦。片片轻云，遮断人行处。
又·彭湖舟中，题弘载所藏吕半隐画册
石林幽，茅屋小。今古丹青，举似吴兴少。蜀客移家浮玉峭。供养烟云，挥手红尘早。
片帆轻，岚翠袅。宛委词人，携得江山到。懒瓒风流浑未杳。几幅溟濛，过眼匡庐晓。
钗头凤·闺怨
帘栊悄。流苏小。薰笼斜倚香还袅。欢方嫩。愁来顿。纤腰非旧，湘裙争寸。褪。褪。褪。
钗轻掉。梅如笑。银缸生晕灯花爆。春将近。鸿无信。天涯人远，金钱难问。恨。恨。恨。
锦缠道·初度
冰雪柴门，寂寞岁寒时候。跳双丸、悬弧今又。风尘澒洞人非旧。剩得闲身，浪逐烟波叟。
叹种种颠毛，不堪回首。春酿熟、好烹羔剪韭。佳人翠袖殷勤，且主盟花月，漫说经纶手。
天仙子·七夕小饮，用张先韵
急雨斜风临槛听。疏阑晚霁花初醒。又逢此夕会天孙，频揽镜。怜清景。细数流年心自省。
一片秋云筵际暝。杯光浮动星河影。烛花重剪话团圞，萤不定。喧才静。新月窥人苔满径。
青玉案·重阳
帝城九日晴偏好，叹秋水、芦花老。送目登楼云浩渺。疏林烟霭，夕阳宫阙，数点苍山小。
经年车马东华道。节序匆匆、寒霜早。遥忆东篱花绽了。新醪才熟，主萸同插，一个人儿少。
又·题扇面蜂蝶
落花飞絮游丝罥。傍若个、秋千院。凤子蜻蛉双翅颤。寻香沾粉，缀红成片。莫使愁人见。
绿烟如织银塘慢。性癖长躭花鸟伴。苦被黄尘催鬓短。谢池春咏，滕王蝶恋。写入轻罗扇。
醉春风·除夕
春色浑如昨。烧烛闻宵柝。追思往事总成尘，错。错。错。出岫闲云，忘机鸥鸟，那堪耽搁。
叁载甘萧索。又被浮名缚。重来人事一翻新，薄。薄。薄。爆竹声中，屠苏杯底，且同斟酌。
卖花声·清明
日射晴江，影动柳塘，花坞斗芳菲，榆烟杏粥。五陵游冶，踏河桥新绿。对东风，笑人孤独。
朱门此日，座拥满堂丝竹。鹧斑烧，翠围红簇。天涯人远，冷奁香钗玉。怕消减，金蝉一束。
又·夏日雨中
炎熇沾衣，骤雨忽来庭院。洗京尘、不须纨扇。凉飔入幕，袅孤灯零乱。喜天际、轻雷渐远。
披襟杂坐，朋辈风流萧散。遣闲情，蛮笺名碗。最关人意，有檐花红绽。任阴晴、浮云舒展。
谢春池·花朝
赵苑烟霏，青入春山如画。叹无端、钓纶收罢。轻寒轻暖，有晴郊车马。那堪酬、好天良夜。
朱门绮户，处处秋千高挂。斗新妆、东风帘下。花朝孤邸，怕酒阑灯灺。何时向、成都占卦。
两同心·岭南归兴
妆阁灯红，王孙草碧。惊烽火、罗袖啼痕，忆远棹、粉奁寒夕。对东风，两地牵愁，韶光抛掷。
今日江帆回北。满船春色。雕笼锁、鹦鹉音圆，名香选、鹧鸪斑擘。报深闺，不爽刀环，海南归客。
行香子·登斋中小楼
雾敛高旻。楼敞无尘。捲残霞、恰受斜曛。俯凭飞槛，远眺城闉。看花如绣，山如沐，草如茵。
绿窗窈窕，碧树缤纷。傍朱栏、怪石嶙峋。奇书堪把，浊酒重斟。喜冬宜雪，秋宜月，夏宜云。
又·春日过中山雪海留宿唐城
古道斜曛。野水孤村。暂停骖、频叩柴门。故人向劳，握手开樽。看叁眠柳，千亩稻，一川云。
抵掌高论，酒罢灯昏。问乾坤、得失谁分。尘缨堪濯，叁径犹存。是柴桑里，隆中宅，武陵津。
又·宿清风店
鸦乱斜阳。绿柳千行。村墟外、禾黍平岗。人家烟火，归垄牛羊。喜中山近，新市渡，是吾乡。
亲朋聚首。浊醪在牖。乍相逢、先问农桑。叁年京国，万里遐荒。看灯生晕，人已倦，话偏长。
小桃红·春晴
陌上风微逗。暖日烘晴昼。砌草才生，游鳞初跃，卖饧时候。看家家齐把绣帘开，试青衫红袖。
寂寞城南柳。望断家山岫。燕子无情，杏花何处，春过八九。鬓萧萧难逐少年场，揽镜羞回首。
江城子·书屋新成
蕉林新馆旧槐风。日初红。上帘栊。棐几藜床，窈窕绿窗中。曲曲栏杆花径小，谁是主，有卢鸿。
楼头虚敞月溶溶。淡烟笼。远山峰。客至开樽，随分两叁钟。恩赐闲居容懒慢，身外事，任天公。
月上海棠·庭前秋色
西风暗里窥窗牖。小庭闲、独立夕阳久。花落金钱，露葵开、药栏如绣。关情处、自叹吾衰白首。
暂来蝴蝶黄昏候。对深杯、辜负红酥手。消受清芬，怎当他、凉侵衫袖。秋云外，几层家山是否。
千秋岁·长至泊庐山下
遥青缥渺。彭蠡湖天晓。葭管动，阳回早。香闺添綵线，画阁薰龙脑。人何处，楼船官烛寒相照。
星渚环山堞，战垒埋荒草。伤往迹，浑如扫。炉峰烟未改，鹿洞云还绕。涛万迭，月明一点匡庐小。
又·和酬王丹麓五十一自寿韵
琴书日换。长啸凌天半。龙卧处，烟云变。文传京洛贵，酒兑余杭贱。春色好，飞花红缀堆床卷。
溪上斜阳晏，两耳松声乱。蛮触事，惟消叹。自馀尘土梦，遥缔神交愿。歌一曲，翠蓬东望明霞幻。
柳初新·冬词
晴檐飞雪帘栊护。翠被篆添香缕。海棠睡足，脸潮微晕，钗落鬓横斜雾。红上琐窗如许。恼侍儿、催人匆遽。
纤手牵郎且住。怯朝寒、枕傍低语。眉心频蹙，楚腰半亸，不尽怨云愁雨。欲起又同偎倚。最难听、鹦哥声絮。
千秋岁引·除夕
客舍东风，高城夜角，灯火千家闭楼阁。谁将物华妆点就，偏遗旅况寒如昨。颂椒篇，屠苏酒，成差错。
闻说笙歌归院落。闻说画堂垂绣幕。爆竹声声总萧索。浮踪滞留残蜡后，音书悔订春前约。梦儿中，枕儿上，休忘却。
越溪春·高司寇召饮，演秣陵春新剧
二月莺啼风日丽，蒋径暂开局。主人情重倾杯斝，剪烛花、奏出新声。太史填词，秣陵春色，司寇园亭。
风流双影分明。搬演小秦青。丽谯叁点四点漏滴，华堂斗转参横。多难一身行乐地，俯仰欲沾缨。
爪茉莉·末丽
正苦薰风，早清芬细浥。黄昏后、觅枝寻叶。翩翻萼影，引惹动、闲庭蛱蝶。摘来缀、宝髻瑶钗。盈盈暗添笑靥。
花神有意，巧批了风流牒。新浴罢、晚妆宁帖。斜簪绿鬓，恰宜衬、芙蓉颊。伴鹣鹣、枕上粉脂融浃。众香国，魂梦贴。
鱼游春水·上谷立春
东风开晓市。晴照金台云气紫。春来天上，巷陌渐薰罗绮。玉烛长调，禁苑中、锦鞯争试。香尘里、吹笛一声。画楼独倚。
叁辅名城高起。又见鬓边新燕子。青幡兼遇灯宵，韶光信美。闺人划损钗头凤，羁客愁倾樽内蚁。归梦如酲，流年似水。
东风齐着力·立春
郊外青幡，盘中生菜，人乐时康。惠风布满，春水泻横塘。竞戏鱼龙角觝，朱楼上、小妇笙簧。映钗色，剪花彩燕，香浥罗裳。
莫问鬓边霜。百年内、谁存旧日清扬。黛眉巧画，半醉倚银缸。肯负签声竹影，酬良夜、细语平章。喜公道，不分冷暖，惟有东皇。
又·十四夜，用胡浩然韵。
百宝灯轮，六街鼓吹，做就繁华。凤城月满，春到万人家。多少朱门贵客，张高会、笑拥名娃。香风送，炉添鹊脑，斗帐低斜。
幽兴亦堪夸。清影里、冻枝绛烛交加。一帘夜色，别自贮烟霞。小擘乌丝写句，迎人意、暖阁梅花。闲消受，霜相素盏，春饼芹芽。
满江红·柏棠村赏牡丹
春草孤村，茅亭立、老槐如昨。香满院、名花倾国，临风绰约。叁径才开佳客至，一樽细雨同斟酌。叹十年、宦海历风尘，空耽搁。
钟鼎业，波涛恶。林壑里，无拘缚。趁日长体健，流连芳萼。屋角远山青欲滴，溪边钓艇鱼新跃。看眼前、世事谩关情，秋云薄。
又·题柳村渔乐图用吕居仁韵
万柳藏村，人家住、白鸥溪曲。但编篱插槿，结茅为屋。门外浅汀清似练，窗前抱膝人如玉。雨才收、荡漾两叁舟，冲波绿。
堪对酒，陶潜菊。宜啸咏，王猷竹。羡渔翁妇子，何荣何辱。画阁朱门凋谢了，浮家泛宅随时足。只一竿、明月不须钱，烹鱼熟。
又·夏日晋陵陆恂若过访留饮
小隐柴荆，有嘉客、远寻茅屋。侵屐齿、槛横浮翠，砌添新绿。帝里旧游蝴蝶梦，田间今和渔樵曲。几年来、世事似浮云，多翻覆。
槐风起，凉生粟。雷雨过，花如沐。且论文把酒，更开棋局。此夕莫愁银箭急，明朝又向红尘逐。问东篱、菊绽可重来，村醪熟。
又·高司寇召饮园亭，赋谢
司寇风流，归来筑、柳塘花屋。帘半捲、西山烟霭，北堂丝竹。洛下耆英年齿会，翠眉低唱颜如玉。论人间、底事最关情，芳樽绿。
敦交谊，羞流俗。怜旅客，忘荣辱。醉良宵灯火，举觞相属。已下青衫司马泪，宁堪重顾周郎曲。愿同君、携手混渔樵，何仆仆。
又·悼亡
造物如何，遽收拾、鸳鸯牒早。把香天粉井，劫尘埋了。初拟鹿门同载去，那知更踏长安道。到如今、白首送青春，真颠倒。
蜃市结，风鬟袅。午梦醒，槐宫杳。想定情良夜，倚灯人小。紫蟹黄英难共醉，都堪摩作凄凉稿。对西风、独立哭斜阳，闲花草。
又·寿王敬哉宗伯
洛下樽开，羡龙马、精神奕奕。称觞处、西山佳气，南皮词客。曳履容台兴礼乐，拂衣棋墅娱泉石。傍晴窗、纨素画沧洲，烟云碧。
斟法酝，鹅笙炙。粉舞袖，乌衣集。正小春时节，肯教虚掷。凤羽朝回频问寝，蝇头花底闲需笔。论长安、福寿更谁同，君无匹。
又·过黄梁梦有感
官柳参差，消磨尽、英雄多少。问华胥远近，黄梁迟早。仙侣已随云影去，行人又上邯郸道。怪枕中、日月一何长，河山小。
村市畔，墟烟袅。亭榭外，残荷老。任开山汗马，闲花野草。壁上痴人争说梦，那知醒里多颠倒。倩西风、一夜捲空花，都堪扫。
又·舟泊滕王阁下
水水寒涛，看百尺、蜃楼高结。问此地、何年画栋，几时明月。帝子阁空云已散，词人赋就名还揭。下长帆、对酒数凭栏，江天云。
帘捲处，岚光迭。霞影外，沙沉铁。叹楼船组甲，当年烟灭。鷁首凄清凫鸭度，波心瀺灂鱼龙咽。搅笙歌、客醉旧江山，乡心切。
又·雄州感旧
浈水渐渐，几番历、兴亡今古。伴戈船羽檄，珠帘歌舞。总角曾看瘐岭月，白头更听凌江雨。问当年、城郭旧衣冠，皆黄土。
翻翡翠，银塘去。回紫燕，雕梁语。叹春风一样，朝朝暮暮。天许远来星汉客，不堪往事伤心数。怪海南、夙世有何缘，游重补。
又·送定九归广陵
淮海才名，廿余载、词场独步。叹落落、东原抱膝，翛然环堵。挟策长安欣会面，相如小试梁园赋。冠群英、不愧旧家声，方城祖。
樽前指，津亭树。别后咏，江云句。论文章风义，都堪千古。新柳堂边书带长，芙蓉墅畔秋云护。趁西风、重听广陵涛，江村暮。
又·次韵训宗定九
客去梁园，经年别、邹阳枚叔。双鱼到、齐纨佳句，琳琅盈目。自愧疏慵真忝窃，定交缟带多名宿。忆蕉林、把酒对斜阳，人如菊。
载新柳，叁间屋。携万卷，山林福。笑蜗争蚁斗，纷纭朝局。遥想东原春色好，横斜梅影亭亭竹。问蒋家、叁径许谁过，羊求熟。
又·秋日广陵箫灵曦寄画册，赋此为谢
邗上书来，平添我、小堂秋色。渲梁处、烟云满纸，珊瑚架笔。驱驾河阳追懒瓒。赵家粉本今重出。向晴窗、流览顿移情，风萧瑟。
思把臂，河山隔。开图画，如相识。早长安传遍，兰陵佳客。文沈风流凋谢久，扬州花月谁争席。老江村、傲骨不干人，耽岑寂。
玉漏迟·闺思
篆烟消锦幄，愁中又听，漏声催早。卸罢残妆，绣被暗生寒峭。想像前宵好梦，剩瘦影、兰缸相照。灯晕小。雁鸿报到，归人犹杳。
消息试探梅花，待漏泄春光，可同欢笑。欹枕钗横，画楼几番慵眺。一纸音书寄语，问白发、近添多少。奁镜悄。眉峰为谁频扫。
又·十五夜，用宋祁韵。
烟花开紫陌，家家绣户，华灯悬早。上苑东风，吹到郊原细草。烧遍旗亭绛蜡，弄春色、冰澌芳沼。楼阁悄。何人深院，新妆偏巧。
一樽散遣闲情，招词客南皮，逢场欢笑。箫鼓西邻，助我月中清眺。待得酒阑烛尽，喜自有、寒花相照。金勒杳。游人画桥多少。
瑶台第一层·江亭宴集
万里羊城今只尺，飞帆幕府留。舣舟叁水，帘开珠箔，幢拥清油。海天烟暖，瘴岭客来，一洗羁愁。喜春早，正红生亭榭，绿满汀洲。
朋俦。主人情重，凤笙龙笛夜啁啾。尉佗台畔，田横岛外，半醉江楼。对蛮方节钺，把手处，头鬓霜稠。转歌喉，问谁占星使，到自神州。
玉烛新·乙酉元日
雪晴开曙早。看遍布王正，条风拂晓。轻烟丽日，椒觞暖、共说丰年佳兆。春衣儿女，喜得岁、樽前频绕。山中卧，击壤清时，追随牧童村老。
回思当日先皇，正颁赐天厨，云和缥渺。大酺同庆，陪鸳鹭、每近龙颜欢笑。孤臣无状，此际包容非小。今何幸，放逐沧浪，尚安覆帱。
水调歌头·寄怀王敬哉宗伯
椒酒催残腊，綵胜斗新妍。回首青门分袂、离别再经年。遥想柳堂深处，春夕烧灯嘉会，酬和白云篇。记忆山中客，频为寄鱼笺。
香一缕，书数卷，只高眠。当时忝窃师门，同学又同官。君近九重天上，我在北潭池畔。相望各风烟。何日重携手，身健且加餐。
又·春夜郝雪海侍御自都门还，过邸中
把袂东风里，斜日驻青骢。携来天上春色、慰我客途穷。夜话旧游燕市，惆怅河山已邈，聚散酒垆中。抵掌论今古，尘世几英雄。
剪银烛，歌白雪，调谁同。怜君国士，十载蓑笠尚飘蓬。犹是当年河朔，慷慨风流未坠，领袖有诸公。且共樽前醉，心事托飞鸿。
满庭芳·观女伶演淮阴故事
绛烛清宵，彩云华馆，蛮腰细舞回风。婵娟忽变，绣袄染猩红。锁甲艳分雪色，兜鍪小、双颊芙蓉。氍毹映，将军红粉，锦伞黛眉同。
登坛，当日事，衣冠优孟，写出偏工。叹英雄佳丽，一样飘蓬。飞絮落花旧恨，谁怜取、桃李春秾。乘月夜，衣香人面，莫放酒杯空。
又·寄酬申凫盟，次前韵
河朔才名，传家忠孝，词场共羡阴何。故人纨扇，赠我惠风多。别后停云一载，遥山矗、马服嵯峨。烛花剪，西窗鸡黍，怅望阻滹沱。
荆扉，常昼掩，老渔相逐，雨笠烟蓑。任世情翻覆，衮衮颓波。悬想洺醪已熟，高卧处、对酒当歌。拟他日，沧浪携手，长啸踏青萝。
又·再迭前韵，答申凫盟
叁载伤离，一丘甘老，名山近业如何。孤臣再录，惭负主恩多。忽尔惊心投杼，空翘首、双阙嵯峨。春将半，浮踪久滞，乡梦绕滹沱。
良朋重念我，齐纨丽句，来自烟蓑。奈萦眸家岫，行矣风波。旧日酒垆客散，燕市里、曾否悲歌。关情处，伊人宛在，残月满青萝。
又·立秋
茅屋叁间，槐庭一叶，金凤乍入绳床。年年此际，凉思满奚囊。廿载黄梁梦境，一撒手、转眼荒唐。间消受，幽花文蝶，秋水玉簪香。
商量。喜计日，东篱绽蕊，紫蟹迎霜。问谁家新酿，早熟先尝。万事休教挂齿，惊魂魄、利锁名缰。登高处，远山萧飒，孤雁度斜阳。
又·中秋
细雨才收，浮云乍敛，西风捲雾初晴。香飘桂子，秋草满闲庭。入夜冰轮当午，小楼外、碧巘纵横。微茫里，万家灯火，树色暝烟平。
氍毹纷舞袖，红牙按拍，小妇鸣筝。任玉绳低转，客醉沾缨。十载东华旧梦，回首处、心悸神惊。趁佳节，空明如洗，坐待月华生。
又·城南泛舟
城绕春流，堤藏萧寺，人家半倚晴溪。轻风暖日，布谷数声啼。一棹船如天上，关情处、岸草萋萋。空回首，故园柳色，烟景望中迷。
依稀。想此日，清明近也，桃杏开时。叹嗟砣踪迹，物换星移。举网鲜鳞入手，开笑口、聊醉春卮。酒阑后，斜阳驻马，目断画侨西。
又·寿王敬哉宗伯
绿醑方浓，黄花未谢，后堂深处张筵。歌钟舞袖，轻暖小春天。犹忆尚书曳履，九重识、风度嶷然。归田后，行年七十，步屧若飞仙。
翩翩绕膝下，凤毛麟角，璧合珠联。更闲吟新句，小擘蛮笺。客至频开东阁，浑不数、座上叁千。趋庭日，折冲樽俎，潭笑息烽烟。
又·秋夜观剧，中有歌者娟秀如好女
霁色迎人，檐花恋客，暇日帘敞前楹。杯浮醽醁，秋满凤凰城。笑听吴歈佐酒，繁丝与、夜气同清。灯儿下、梨花素面，看煞小秦青。
轻盈。且漫说，殷勤渭唱，窈窕旗亭。侭烧残绛蜡，炙暖鹅笙。奏彻江东白苎，座中有、杜牧多情。浑消尽，闲愁万斛，瑶瑟忆湘灵。
又·京洛游从，霅溪才子，词源叁峡泱泱。清宵过我，洗盏泻寒浆。倒徙英流满座，有人号、枚叔邹阳。披襟处，葵榴交映，暑气散虚堂。
谭深频剪烛，孝廉船到，叁日留香。更花间兰畹，新句投将。耳后轻风习习，千秋事、把酒商量。中山酝，泠然似水，澹意莫相忘。
烛影摇红·正月十四夜
绮户寒轻，千门不闭楼台晚。丽谯吹歇罢葳蕤，九陌香尘满。何处箫声近远。试华灯、春风庭院。闲身天许，游冶场中，流连歌管。
暗想当年，团圞儿女清宵宴。翠眉低唱漏声沉，绛烛西窗剪。此夕人移物换。频搔首、霜侵鬓短。月明依旧，火树光摇，星桥烟暖。
又·悼亡
举案清娱，流苏宛转低屏箔。熏香傅粉绝纤尘，窗几浑如昨。寂寞梧桐夜雨，何从觅、金钗钿合。记来朝罢，小立妆台，看他梳掠。
愁鬓安仁，丝丝总为情担阁。并头菡萏褪红香，一霎西风恶。自古聪明薄命，男儿泪、英雄气索。遣哀无计，此恨绵绵，地长天阔。
烛影摇红·友人出家伎佐酒
绛烛秋宵，朱懒曲曲芳酝。曼声檀口转雏莺，腻脸薇香嫩。乐府新翻偏韵。乍回眸、红潮微晕。元人宫调，吴下排场，风流重认。
舞罢前溪，蜡媒落翠欢无尽。宁王玉笛莫愁歌，更有蛮靴衬。销却柔肠一寸。怕催人、漏铜滴紧。愁多子野，狂发分司，笑回红粉。
帝台春·春怀
晴日炙。雪初消，池水碧。游鲤负冰，好鸟窥人，闲愁增剧。追忆年时香阁里，携手看、故山春色。奈而今，恼乱东风，偏吹孤客。
春犹昔。浑暗掷。人只尺。何从觅。叹陌上青青，又生芳草，薄暮绿烟如织。湖海气难一旦减，儿女泪已千行滴。渐近了花朝，怕重提寒食。
夏初临·初夏
蔽日初槐，啼花娇鸟，疏篱渐长新篁。永昼人间，薰炉细细焚香。漫夸世路名场。远风波、碧簟清凉。蝶须坠粉，鱼吹苹末，莺弄笙簧。
好书堪把，苦名频斟，湘帘半捲，燕子飞忙。香闺双陆，倦来午梦偏长。小立斜阳。映纱橱、笑看残妆。耐平章。无边风月，自在年光。
孤鸾·壬子除夕
禁城喧热。正爆竹声催，漏铜风咽。小阁灯孤，往事向谁重说。春到何家庭院，助新愁、满门冰雪。枉有屠苏岁酒，恨椒花颂绝。
想五侯、甲第欢无歇。把龙笛鹅笙，檀口吹彻。那管寒衾薄，有人儿凄切。珊珊玉珂初动，又趋朝、晓鸡时节。试问明镜里，添几茎华发。
双双燕·感怀
萧萧易水，问何事春来，助人凄恻。苹香柳嫩，妍景任教抛掷。聊话郎山雨夕，又梦绕、潭固烟色。纷纭身世多般，已见雁飞南北。
谁遣头须顿白。怕纵有春风，也难消得。壮怀无奈，说甚肝肠铁石。况听高楼弄笛。盼不到、渔蓑消息。试看陌草青青，正是杜陵寒食。
玉蝴蝶·棠村看牡丹
报到西村花发，春风一夕，香满疏栏。载酒携笙，亭畔淡淡云烟。弄轻阴、新篁院宇，翻翠浪、绿野平田。草芊绵。花名倾国，蛱蝶翩跹。
留连。芳郊细马，红妆垂袖，一笑嫣然。银甲调筝，几多心事入眉湾。岂相逢、琵琶江上，浑不让、棋墅东山。耐人看。斜阳松影，倦鸟知还。
凤凰台上忆吹箫·忆远
丝袅垂杨，烟迷芳草，携樽犹是春游。忆去年此日，花径风柔。喜得娇姝相伴，移小步、泥印莲勾。吹笙罢，纤腰倚树，一笑回眸。
难留。彩云忽散，人一去新来，冷落歌喉。奈关河迢递，燕语空楼。唯有孤村残照，画桥畔，野水东流。停杯处，凭阑望远，白了人头。
又·悼亡（用李清照韵）
衣冷筠笼，尘封瑶瑟，顿教白了人头。叹镜奁虚掩，风动帘钩。比翼生生世世，灯背处、私语都休。燕台月，新添憔悴，恰是中秋。
休休。同林宿鸟，缘底事分飞，一霎难留。剩寒檠独照，露下妆楼。想像珊珊环佩，频怅望、几断双眸。空消受，江淹有恨，宋玉多愁。
绛都春·上幸真定恭赋
霓旌羽葆。看玉勒飞尘，翠华临早。雨洒郊原，风静天街开驰道。红云昼护龙旂晓。黄衣是、圣人年少。万家环拥，千官拜舞，共瞻奇表。
非小。名城叁辅，人何幸得赌、天颜微笑。猎罢长杨，月色甲光寒相照。残星夜角营门悄。恩浩荡、村墟无扰。雪中黄竹歌成，争传睿藻。
万年欢·元夕
午夜晴烟，早六街灯火，交侵明月。春树人家，遥傍春城双阙。迤逦钿车成列。亸罗袖、肤光欺雪。春山澹，止水盈盈，笑看帘幕风揭。
清丝凄切。楼头少妇鸣笙坐，幽恨难说。白马金鞭，知向谁行游歇。舞榭酒阑烛灭。侯门闭、内筵重设。空伫望、薄倖归来，深闺眉峰双结。
又·汪蛟门舍人举子，赋此志喜
明月扬州，正缤纷桂子，飞来瑶阙。入掌珠圆，产自渥洼丹穴。试听啼为英物。有多少、瑞云高结。开汤饼、廿四桥边，玉箫檀口吹彻。
弄獐书帖。京华羁客成一笑，屐齿应折。慧业文人，早向金闺名揭。今喜书香堪接。看蓬矢、桑弧初设。卜他日、谢氏超宗，凤毛检觅重说。
高山流水·题汪蛟门少壮叁好图
舍人早达擅才名。写孤怀、聊寄丹青。红袖俨成行，清丝奏出新声。牙签满、图史纵横。便便腹，指点双鬟索酒，小妇鸣筝。且闲情作达，蜗角讵堪争。
飞腾。看徵逐如许，浑冷落、翠黛金罂。千古有彦瑜，知己长揖为朋。世人谁醉、复谁醒。破愁城，吾衰读书恨晚，杯酌难胜。侭风流叁般，总让与汪生。
念奴娇·夏夜
凉侵疏簟，看星河渐转，频催城柝。百合香匀新欲罢，月照残妆绰约。纨扇初停，冰肌无汗，重试罗衫薄。花阴携手，一枝轻罥钗落。
闻道世态浮云，长安棋局，俯仰成今昨。人在瑶台清露下，消受藤床珠箔。横笛高楼，鸣蝉满树，尘事浑抛却。西风转眼，又惊吹到帘阁。
又·送家光禄兄北上
西山荐爽，堪拄笏飘坠，井梧一叶。门外骊驹争祖道，分序雁行南北。十载亲闱，两悲风木，种种颠毛白。老成高卧，静看车马心折。
正逢乞巧针楼，天孙会合，惆怅人间别。主圣时清须一出，岂得久淹泉石。事了拂衣，功成身退，早遂渔樵业。雕邱无恙，韩溪同泛烟月。
又·遣兴
十年京国，空孟浪解组，一身如叶。浩荡凉飙来木末，霜满滹沱河北。俯首浮名，惊心世路，回想头堪白。书生傲骨，腰围宁使轻折。
拼取潦倒词场，醉眠锦瑟，挥手红尘别。茅屋叁间容膝了，何必平泉奇石。雨笠云蓑，闲花野草，管领幽人业。江山无尽，莫教辜负风月。
又·家光禄西庐习静再迭前韵
繁华着眼，看古今得失，浮云飘叶。暑往寒来驹隙影，早见塞鸿辞北。槐国无喧，渔村高枕，忍负洲苹白。东华翘首，羊肠空叹千折。
闻说重理蒲团，再安丹灶，不与家人别。况有玉清堪共隐，奚用受书黄石。蕉露研朱，松风啜名，勾当山居业。他时出访，杖藜同踏萝月。
又·赠同年魏莲陆併祝初度
纸窗茅屋，有先生抱膝，小门回折。荒径全萦书带草，床上凝尘满席。五马归来，叁间高卧，独耐袁安雪。萧然环堵，猪肝肯使轻说。
闻道初度佳辰，墙头过酒，剪烛招狂客。万事何如杯在手，莫问新来华发。栗里琴樽，庞公夫妇，岁岁娱泉石。故人寒邸，梦留斋畔凉月。
又·悼亡
啼猿声里，正萧疏一片，霜天秋色。弦续鸾胶看两两，比翼连枝无别。洛浦珠沉，湘灵瑟冷，剩有寒螀咽。钟情我辈，那堪兰蕙重折。
回首灯火春宵，名炉佳夕，鸳枕偎犹热。留得零香馀粉在，种就柔肠千结。为问飞琼，还归天上，可忆来时节。蚕丝难尽，梦回帘外残月。
又·寿退谷先生
圣朝遗老，拥琴樽图史，婆娑清昼。传得关闽当日学，独把残编穷究。道在斯人，晴窗高卧，闲却经纶手。一庭风雪，喜当介眉时候。
绕膝彩袖重重，持觞共祝，宰相山中久。谢客着书多岁月，小阁藤深松茂。鹤发丹颜，凭烟云好，供养容如旧。春风盈坐，笑看车马驰骤。
又·江行用东坡韵
吴头楚尾，挂长帆、别是一般风物。白浪排空天作堑，界破东南半壁。远树微茫，遥峰断续，夹岸霜如雪。烟波无恙，消磨几许人杰。
坐听鼓吹中流，候风回五两，棹歌齐发。向晚推窗指顾中，数点渔灯明灭。牛斗浮槎，乡关回首处，顿更毛发。空江渺渺，凭栏凉转新月。
又·过绿柳长廊有感
滹沱南陌，忆当年、绿柳依依堪折。夹道长条张翠幄，清影寒生六月。汗滴征衫，尘飞驿路，到此清凉别。今来驻马，浓阴一旦残缺。
闻道旧日隋堤，春来渭树，空有蝉声咽。可惜长廊烟雾冷，转眼繁华销歇。莫问秋风，树犹如此，何况叁千发。长途搔首，愁听枝上啼鴂。
又·舟发章门杨陶云载梨园置酒叙别
江城如画，雪初晴、渺渺长天空碧。好友轻帆携酒到，载得满船春色。吴下秦青，新翻乐府，横吹宁王笛。旅怀无奈，茫茫对此交集。
怜我海角浮踪，逢君迁客，相对头堪白。舞罢柘枝歌子夜，搅起鱼龙窟宅。杜牧情多，司空见惯，懊恼红灯夕。地邻湓浦，青衫今日重湿。
又·寄罗弘载越中
兰桡画桨，岭南舟、共泛湖天寥廓。髯客扬舲兰渚去，折柳滕王高阁。江上登楼，樽前击钵，转眼分今昨。云山千迭，旧游顿尔萧索。
闻道戍堞烽烟，戈船鼙鼓，宛委军声恶。当日应徐无恙否，八口可安林壑。阮瑀从军。陈琳草檄，岂叹功名薄。为询罗隐，壮怀肯令飘泊。
又·次韵酬罗弘载
天涯初度，雨新晴、过岭寒消花放。孤客牙门开晓角，欲说离愁谁问。海峤樽罍，蛮儿歌舞，良夜同人饷。多情子野，百端齐到心上。
独幸岘首碑存，楼船战罢，依旧繁华相。共道先人今有后，父老车前相望。好友鸿篇，词场彩笔，竞奏阳春唱。深慙衰鬓，斗筲每自知量。（先人旧守雄州）
又·秣陵留别方邵村侍御
海天归棹，近长干紫气、遥看山色。骢马来从桃叶渡，执手唏嘘今昔。诗酒人豪，江湖孤艇，老去称狂客。七年重过，沧浪头鬓双白。
闻尔六诏风烟，五羊珠月，尽入临川屐。我亦越王台畔过，恨少罗浮片石。世事如萍，旧游难再，且听桓伊笛。劳劳亭上，暮云顿阻南北。
又·送曹颂嘉中翰省觐见、归江阴。
金门倦客，恋庭闱、顿使梁园萧索。大雅榛芜君崛起，健笔韩欧复作。排阖纵横，飙回浪激，珠玉随风落。雄文读罢，瓣香今日重握。
惆怅暑雨红亭，才人萍散，挥袖饥臣朔。子舍承颜清昼永，细把千秋商略。申浦奇云，大江华月，高咏恣横槊。岩栖未稳，相知半在黄阁。
又·寄兄子冶湄，时以郡佐领县事
河桥冰泮，早匆匆又遇、传柑佳节。惆怅阿咸官越峤，闲却竹林烟月。五马风流，双凫仙舄，日判倥偬牒。水犀战罢，江头烽火才歇。
闻道露冕春田，折腰公府，不废登临屧。忆昔乌衣游侣散，管领湖山千迭。寄我新词，为添清兴，永夕浮蕉叶。倘询宦况，别来头鬓垂雪。
又·新筑书屋
蕉林名久，问先生何处、为君书屋。随地诛茅莳药草，卜构朱栏数曲。北牖琴樽，南窗烟月，舒啸当休沐。旧阴清影，雨馀频展新绿。
几年潦倒京尘，故庐荒矣，梦绕家山麓。但取意中林壑在，便可结篱编竹。簿领才抛，图书堪拥，世事凭翻覆。鸟啼花放，闲心如坐空谷。
又·赠洪昉思归武林
西泠才子，倦游梁、又整江天飞楫。记得张灯樽酒夜，名论纷如玉屑。和寡阳春，词成黄绢，一卷携冰雪。萧条长铗，张仪曾否存舌。
遥想兵气初销，湖光依旧好，办看山屧。闭户着书千载事，世态漫论工拙。谱出新声，双鬟传唱，四座惊奇绝。子虚赋就，莫教辜负烟月。
又·中秋，次其年韵
秋分佳夕，怪轻云薄雾、朦朦凉月。一片啼螿生破壁，徙倚寸心如结。天柱峰头，庾公楼上，应有蟾蜍出。自伤孤影，萧萧偏照华发。
谁令万方频惊，六鳌徒立，恍惚烟霆掣。青炽旗亭歌吹冷，顿砌九逵冰雪。布幕低张，浊醪细酌，试把霜螯裂。尧阶蓂荚，有无开落丹阙。
又·咏米家灯，次陈其年韵
六街风软，映玻璃、几树寒梅枝亚。词客争看喧笑处，频赏冰绡图画。岫可飞来，人堪呼出，疑是天工假。鹅溪巧剪，肯推徐赵能写。
更喜湘汉波澄，梁园赋就，同此烧灯夜。洗盏茅堂文酒会，璧月影侵霜瓦。一曲吴歈，歌成激楚，拼醉琼箫下。旗亭当日，看无今夕佳话。
又·座中赠陈子文、是日陈心简、陈子厚诸子，同集蕉林。
火云初敛，小堂开、捲幔张灯凉夜。有客因沾升斗禄，俯首驱驰辕下。纨扇新诗，乌丝丽句，憔悴偏能写。通家数字，谁怜当日王谢。
且喜花底论文，风前抵掌，一夕燕山话。千古荣枯皆幻影，漫向成都占卦。汝既伤贫，吾方多难，忼忾杯重把。天涯知己，好同消遣清夏。
又·寄阳羡史蝶庵
萧然远寄，向荆南、抱膝无荣无辱。罨画烟云耽坐啸，闭户澹如秋菊。溪上垂竿，阑边斗鸭，占尽山林福。青鞋白帢，浑忘貂锦名族。
畴昔蒋径羊求，金门弭笔，谁更同幽独。甫里风流岑寂久，今日重看皮陆。湘管时拈，衍波细写，闲谱花间曲。尘中老眼，闻声频眺空谷。（羊求谓其年也。）
又·庚申长安闰中秋，次陈其年韵
秋光无尽，把冰轮、重碾影摇珠阙。何幸婵娟频会面，不待明年逢节。桂子还飘，霓裳更舞，砌满长天雪。蟾蜍如旧，琼楼铃索同掣。
最爱清漏初沉，玉绳低转，肯使樽空设。屈指平生能几遇，添得数茎霜发。家国牵愁，岁华偷换，欲向南鸿说。故园今夕，东篱曾否花发。
双头莲·岭南元夜
海外繁华，看绛烛围红，星毬初放。蛮靴锦障。月影里忘却，乡愁孤况。暗想京国灯宵，阻云山千障。春一样。紫陌香尘，有无钿车来往。
凭仗午夜笙箫，把军烽静偃，消除兵象。江湖晚涨。烧火树妆点，羊城尤壮。听罢白苎吴歈，有周郎座上。天万里，对酒当歌，相看慷慨。
桂枝香·中秋
西风帘幕。看花影移阶，蕉阴绰约。叁五良宵正永，小罗杯酌。叁年幸订渔樵侣，伴闲云、轻鸥孤鸿。鹿门夫妇，竹溪宾友，柴桑篱落。
任清露、凉侵袂薄。对扶疏丛桂，此景非恶。渐敛浮云，夜半月临虚阁。庾楼人坐冰壶里，欲乘鸾、飞向寥廓。且拼尽醉，休论尘世，受他羁缚。
水龙吟（海天阔处）·赠越中罗弘载
朅来髯客江东，楼船把袂波如练。长篇短咏，抽毫伸纸，乌丝蚕茧。七子菁英，六朝金粉，风流非远。任青鞋布袜，穷关塞，名山乔岳游踪遍。
行笈图书数卷。几悲歌、黄金台畔。探奇禹穴，临池兰渚，声华早擅。雪苑开樽，旗亭观伎，词场消遣。问相如可有，临邛重客，子虚谁荐。
昼锦堂·送二兄，予告归里
鸦乱斜阳，林吹寒赖，极目秋满燕关。惆怅无端别绪，又送兄还。去逐平沙孤雁影，何堪城阙菊花天。君恩重，赐沐清时，风携两袖归田。
离筵。樽酒外，骊唱里，白云遮断家山。忆昔惊涛骇浪，共与回旋。喜看新结渔樵侣，愧余犹滞鹭鹓班。频回首，闲尽故园丛桂，并隐何年。
又·赠宋牧仲比部，时以枫香词见示
雪苑才人，相门遗笏，海内大宋争传。犹忆当年宿卫，衣马翩翩。壮岁诗书频折节，英游把臂满词坛。挥毫处，击钵高吟，题残十样蛮笺。
长安。投缟苎，争簟扇，一时驱驾群贤。善病围寛沈约，渴类文园。晴窗填就花间句，绿樽鉴定米家船。枫香好，读罢轻风祛暑，小阁泠然。
忆旧游·雪中感怀
想秋原衰柳，细雨潇潇，魂断河梁。日月曾无几，早寒风朔雪，吹到茅堂。孤踪久辞双阙，谁识旧刘郎。幸同好犹存，悲歌对酒，共说先皇。
草草思前事，叹物换时移，空费推详。问菊松叁径，奈暮云缥缈，难认柴桑。梅香漏泄春信，归梦绕横塘。听何处高楼，一声玉笛泪千行。
绮罗香·十六夜
晓雪才晴，华灯再耀，妆点春城如画。一刻千金，欲买良宵无价。曲栏倚、檀口瑶笙，六街骋、玉鞭骄马。气氤氲、飞霰雕檐，银花钗色光相射。
绣窗眉妩，试看似昔年京兆，风流重话。焰吐芙蕖，处处酒旗歌榭。桥边女、笑倩人扶，笛里梅、落来堪把。抛红豆、谁结同心，趁蟾蜍渐下。
又·午日
葵扇迎风，榴芳照眼，鹊尾鹧斑香吐。儿女憨生，争把钗符缀虎。佩丹砂、乍启清樽，夸益智、竞传角黍。问江南、金粉山川，波心几许舟飞渡。
惊心云外羽檄，但听潮声里，军船鼙鼓。绣柱珠帘，一半沉埋歌舞。登楼赋、王粲愁时，吊湘水、灵均何处。休辜负、眼底繁华，流年难更数。
又·徐电发以佛手柑见贻，兼示新词，次韵赋谢。
橘绿橙黄，闽山泠峤，近水更生芳树。（此柑近水乃生）秋老花残，忽讶鲜芬何处。笑淮枳、异地难同，较木奴、香名偏注。恍疑他、佛国栽成，麻姑鸟爪应如许。
还思妆阁此日，傍玉盘纤手，转萦情绪。好友投将，兼赠衍波佳句。喜南海、霜色移来，把东华、软尘飞去。留枕边、相伴无憀，卧听蕉叶雨。
春云怨·闺怨
疏灯薄暮。又一声归雁。飞来平楚。门掩东风，尘生宝箧，流年惊暗度。綵线慵拈，烛花频剪，旧怨新愁漫空数。卓氏孤吟，班姬团扇，无奈情耽误。
王孙玉勒知何处。把叁生誓约，翻云覆雨。去矣朱颜渐非故。零乱飞蓬，恼煞窗前，莺啼春树。梦罢关山，酒醒残月，极目凄凉南浦。
春从天上来·寿蔡中丞
绮户祥烟。正身退功成，部曲萧闲。豫章旌节，淮海歌弦。手持半壁江天。问先生何事，人未老、偃仰平泉。乐清时，羡宾朋北海，丝竹东山。
松径药栏楚楚，听瀑布潺湲，映带奇峦。花舞毬场，云凝金埓，侯鲭法酝开筵。戏斑衣进酒，列棨戟、七叶貂蝉。醉酡颜。餐梨旧事，辟谷当年。
又·寿罗弘载两尊人
海上春城。羡高士齐眉，玉骨双清。朱颜宣发，小筑林局。晴窗图史纵横。有佳儿昭谏，拔赤帜、词苑争衡。任徜徉，听辛勤机杼，静好琴声。
帘外新翻乐府，更鲙切银丝，酒漾金罂。桂岭红云，珠江宝月，载来一水盈盈。向樽前为寿，浑不让、绛雪青精。綵衣轻。飞花沾袂，高树啼莺。
又·初度，时生儿弥月，曾梦有饷五苗图者，因以命名。
蜡雪初融。正上苑阳回，淑气先通。霜添衰鬓，兴托归鸿。帝城岁月匆匆。又时当初度，筵开处、酒绿灯红。奏清歌，喜嘉平永夜，月满帘栊。
五十年华细数，忆少不如人，意外遭逢。廿载趋朝，五苗入梦，犀钱绣褓重重。笑生平卤莽，曾掉臂、蛟窟鼍宫。漫敲评，无边春色，共醉东风。
喜迁莺·夏日遣兴
蕉林雨歇。正宝篆香温，瓶荷芳彻。棐几摊书，湘帘伏枕，愁煞利名场客。消受薰笼茶碗，闲度草间飞蝶。最爱是，傍萧萧疏竹，林梢新月。
凄切。关情处，远树蝉声，又值清秋节。白堕叁杯，红绡一曲，说甚济时豪杰。小构数椽茅屋，图画琴尊罗列。且白眼，任花开花落，阴晴圆缺。
又·寿芝麓宗伯
堂罗丝竹。正葭琯灰飞，春回寒谷。江左风流，东京部党，共识当年耆宿，执法风生台阁，借着禁中颇牧。烽火静，向南宫曳履，望高钧轴。
蒿目。忧国处，两鬓丝丝，欲救苍生哭。对客抽毫，张灯击钵，不数词场潘陆。历尽险巘身健，嘉日莫辞醽醁。趋朝罢，领凤城烟月，清宵顾曲。
又·上谷初度
旅怀孤孑。正屋角冻云，垂垂将雪。别绪千端，羁愁万斛，强把绿樽罗列。暗想画楼佳梦，羞说悬弧时节。最不准，是蛛丝挂鬓，金荷双结。
凄切。天亦妒，眉妩风流，京兆偏磨折。玉漏声迟，梅花吹罢，俯仰顿教心热。洗盏且开笑口，顾曲重添华发。怎消受，这酒阑灯灺，满阶残月。
又·相国出师
云开宫扇。正授钺专征，香生春殿。入媲萧曹，出兼方召，推毂玉阶亲遣。王剪频阳再起，裴度怀西重见。螺声里，早营屯细柳，阵名鹅鸛。
争羡。刁斗肃，老将临军，要使旌旗变。半壁秦关，叁章汉法，肯更逍遥河畔。急雨已看洗甲，绝塞不闻传箭。鹓行列，问何时饮至，麒麟高宴。
又·送叶元礼登第南归
晓莺频转。正吴下才人，子虚初荐。杜曲看花，新丰贳酒，领取暖风轻扇。旧按双鬟牙拍，新听九天弦管。犹堪忆，向中原夺帜，滞留梁苑。
缱绻。酬唱处，客路论文，洗尽风尘面。兰畹馀香，玉台丽藻，摇笔书成黄娟。归棹重寻烟月，书锦争夸袍茜。一门内，将科名文采，君家独擅。
又·题陈其年填词图小照
荆溪髯客。早驾柳轶秦，英游罕匹。丝绣平原，宝装内史，廿载名倾南国。何处丹青粉本，写出石阑镂笔。高吟就，有金虫缀鬓，翠眉倚笛。
悬忆。应不让，兰畹花间，声出鏘金石。红籍蕉口，锦排雁柱，口口佳人瑶瑟。少壮平生叁好，潦倒词场七尺。休嗟晚，看瀛洲亭畔，重图颜色。
永遇乐·九日
篱菊凝霜，井梧零露，雁飞平楚。何处秋声，小庭淅沥，无奈情千缕。登高送目，手把主萸，生受澹烟疏雨。叹良时、几年虚度，总付东华尘土。
古今得失，人生聚散。浑似落英无数。戏马台空，龙山帽冷，风月还如许。闲抛书帙，笑引清樽，看取绿窗眉妩。莫更使、愁蜂怨蝶，香寒别浦。
又·戏拟催妆
帘阁香温，蓝田烟暖，小春时节。河鼓初临，天孙将渡。鹊报人间匹。凤台许跨，鸾胶重续，自笑温郎非昔。对冰清、人惭叔宝，争道门阑气色。
鸳鸯翼并，芙蓉绣隐，珍重定情佳夕。庑下齐眉，五噫成咏，举案传先泽。鹿车共载，丹崖偕老，岁岁欢如今日。好倩语、新妆早试，远山黛碧。
又·七夕观项王诸剧，同汪蛟门舍人、陆恂若茂才、王子凉内弟、王奕臣内侄、吴介侯甥、长源弟
大火西流，双星初会，填河佳节。绛烛高烧，湘帘暮捲，歌舞当筵设。宾朋胶漆，披襟引满，领取澹云新月。暑将残、秋光一片，先到凤城双阙。
针楼儿女，竞陈瓜果，自笑吾生全拙。急管繁丝，好天良夜，莫问萧萧发。周郎在座，伊凉悲壮，千古风流堪接。叹刘项、纷纷蚁战，英雄销歇。
又·寄田髴渊孝廉
大雅犹存，云间驰誉，君才无匹。屈宋衙官，凌颜轹谢，早擅生花笔。何缘高卧，荒江寂寞，岁月闲中抛掷。忆当年、论文把臂，云树顿分南北。
茂陵病免，襄阳坐废，万事总堪浮白。鞭弭中原，卿当独秀，领袖词场客。旗亭贳酒，梨园潦倒，佳句双鬟偏识。秋风里、莼鲈叁泖，有人抱膝。
又·偶感
记得清宵，高烧银烛，樽前歌舞。锦罽蛮靴，鹅笙凤笛，一串骊珠吐。楼空人去，箫条宝瑟，付与落红飞絮。怪何戡、渭城一曲，险认旧人风度。
彩云安在，娇喉久歇，一似昔游重遇。对此茫茫，百端交集，惹起愁千缕。绮筵灯灺，空阶月落，惆怅桐秋雨。盼今夕、追寻好梦，酒醒何处。
又·元日大雪
一夕东风，凤城吹雪，河山春早。絮起高檐，花飞绮陌，鸳甃平铺了。叁冬凝望，兹宵才见，共祝岁丰时好。晓来听、清丝天上，妆点璇霄多少。
朝回谢客，薰炉名碗，生受琐窗寒峭。香土东华，壮怀消尽，抛却闲烦恼。驱驰岭海，倥偬案牍，赢得风尘人老。问何日、普天洗甲，冶溪独钓。
又·寿卞母吴岩子
廿四桥边，玉钩斜畔，江梅开早。秀结兰闺，扫眉才子，颂就椒花好。宣文纱幔，令晖香名，此日彩鸾名噪。泛江湖、青帘白舫，领袖香奁人老。
中郎有女，二乔得配，仙令结缡双妙。大茂山灵，都经游屧，十样笺频草。嘉平设帨，清宵丝竹，春入妆楼寒峭。问筵上、麻姑擗酺，有无鸟爪。
又·重阳前一日，祖文水明府召饮演口种情剧
秋满长安，白云红叶，高堂挝鼓。丹凤城南，黄花筵上，预醉重阳雨。使君情重，招邀胜友，何似龙山欢聚。叹匆匆、软尘十口，好景此宵留住。
繁丝急管，烧残桦烛，一任玉绳低度。小部梨园，蛮靴锦罽，踏节金铃舞。当年红粉，生生死死，总被情多耽误。那知有、怆怀司马，青衫湿处。
花心动·元夜
上谷风和，夜溶溶、香车六街阗咽。灯火朱楼弦管，清尊共赏，太平佳节。谁家少妇帘栊里，喧笑语、绮罗轻揭。客怀乱、敝裘独拥，小门残雪。
闲把年时细说。侭玉漏声沉，凤箫吹歇。桦烛春闺眉妩，纱窗兰麝，绣帏频爇。无端辜负鸳鸯梦，郎山畔、冷衾如铁。酒醒处、星桥淡烟斜月。
望海潮·镇阳怀古
雄风河朔，燕南都会，名城古说中山。带绕滹沱，屏开恒岳，连营剑倚青天。主父故宫闲。叹霸图灰劫，鹿走邯郸。璧返相如，坟高颇牧总荒烟。
军声成德当年。有北潭舞榭，赵苑歌弦。菡萏送香，菰菱映水，秋来依旧争妍。衰草冷平原。信陵立功后，结客空传。战垒乌啼，笛吹关戍夕阳寒。
又·赠杨期师兄南归毗陵
家声邹鲁，兰陵寄迹，韶年夙擅才名。帝里重游，新词满箧，居然六代菁英。风木独含情。叹文人孝子，落拓江程。孔李通门，剪灯握手话丁宁。
吾师昔侍承明。想垂绅正笏，海内仪型。羁旅江南，山颓东国，西州涕泪纵横。对子更沾缨。幸父书可读，数亩堪耕。归去孤村，莫虚岁月掩柴荆。
大圣乐·春闺
奁镜初开，流苏乍暖，启窗犹寒。引螺黛、巧画双眉，宝鸭频添，香篆袅袅轻烟。才换春衫慵出手，向梅萼、凝妆仔细看。绣帘日永，莺花无赖，珍重芳年。
东风又到芳草，渐柳色、依依驻锦鞯。语金闺夫婿，椒酒綵胜，莫负清欢。世事何凭，韶华易去，一瓣皈依大士前。人无恙，祝天长地久，被底文鸳。
惜馀春慢（过秦楼）·吴城雨中
树隐千章，风轻五两，堤畔人家容与。柴门照水，沙岸连樯，一片吴城烟雨。遥望晓捲疏帘，小妇凝妆，映窗眉妩。叹天涯客子，叁千余里，雁沉江浦。
空闻说、白苎江东，锦帆南国，颠倒醉乡歌舞。寒林半落，霜叶犹红，愁见凫鸥孤屿。更羡高风，此邦孺子荒亭，云卿黄土。问江山、万古茫茫，今夜梦回何处。
又·燕九忆长安旧游，用周美成韵
灯夕才过，芳原九日，仙阙白云遮断。帘青酤客，草绿王孙，迤逦暖风轻扇。驰骤侠少青骢，玉勒金羁，雕弧长箭。走珠軿隐隐，水边红袖，笑声来远。
犹记忆、朋辈开樽，桥西清眺，沾醉春衣痕染。习池倒载，兰若停骖，人事倏然多变。悬想旗亭旧游，一样韶光，柳娇莺倩。怅离群、数载极目，苍山几点。
又·送春
布谷啼残，野棠开尽，见说绿肥红瘦。何方系马，是处提壶，输与五陵豪石。暗想南陌东阡，草乱青袍，飞花眠柳。似徐娘老去，风情今日，可还如旧。
犹忆得、锦瑟相偎，画楼频倚，低唱翠眉微皱。软红满目，风雨无端，断送韶华太陡。试共东君细论，何似休来，来须相守。未寻春春已先归，愁煞晓钟时候。
又·春雨
晓气凝寒，春阴酿雨，庭院陡然凄绝。钩闲斗帐，奁闭金虫，儿女麻衣如雪。追忆私语清宵，世世生生，肯教孤孑。叹同林栖鸟，一朝分影，空余鹃血。
那忍见、花发新枝，枕回残梦，几阵廉纤未歇。雕檐淅沥，万缕千丝，滴入愁肠百结。谁料魂消好春，半臂犹温，叁生重说。最伤心又报，芳原打取，榆钱时节。
霜叶飞·冬日寄怀杜子静
小斋寒冽。疏灯尽，故人梦牵梁月。贫交管鲍等轻尘，叹世情非昔。极望里、五云清切。双鱼频寄田间客。看今古茫茫，问谁是、市中屠狗，西州豪杰。
犹忆祖帐青门，河梁抗手，不数阳关叁迭。归来松菊未荒芜，已自合鸠拙。霸陵老、岂因人熟，当年对酒燕山雪。怅离群、回首处，碣石风高，滹沱冰结。
洞庭春色·次韵寄答松陵徐电发
独步江东，群推孝穆，志在千秋。侭词华潘陆，恣情采撷，新声秦柳，匠意研求。入洛才人追二俊，遇倾盖公卿便驻騶。吾衰矣，看中原鞭弭，输与林丘。
当年陈琳阮瑀，草檄处、名满诸侯。羡扁舟书剑，五湖烟月，春城丝管，六代歌楼。樽酒旗亭风雅会，料此际欧阳放出头。西陵畔，听江湖怒发，笑引吴钩。
又·归舟
万里河梁，五羊归棹，夹路春风。看荔枝洲畔，沉香浦外，帘开楼阁，帆动艨艟。载得珠江花鸟去，更千步香薰两袖浓。斜阳岸，正袍青草绿，衣染鹃红。
簏藏罗浮旧茧，早办取舞蝶纱笼。问踏歌蛮乐，穿花游女，寻芳何地，拾翠谁从。抛却南天烟月暖，喜北望长安紫气重。骊歌里，听兰桡笳鼓，惊起鼍宫。（岭南有千步香草）
又·长至晓雪
律转微阳，日当长至，岁月堪惊。正寒生鸳枕，低垂银蒜，绮窗云暗，斗帐香凝。燕市风光怜暮景，更朝雪纷纷移我情。开帘幕，看檐牙飞絮，阶砌堆琼。
追思去年此日，迢递向、水驿江程。早月高湓浦，帆停庐岳，一湾渔火，几点疏星。愁拥孤衾彭蠡晓，但五老遥来天外青。数声欸乃，家山万里，乡梦初醒。
沁园春·咏美人足
锦束温香，罗藏暖玉，行来欲仙。偏帘栊小步，风吹倒褪，池塘淡伫，苔点轻弹。芳径无声，纤尘不动，荡漾湘裙月一弯。秋千罢，将跟儿慢拽，笑倚郎肩。
登楼更怕春寒。好爱惜相偎把握间。想娇憨欲睡，重缠绣带，蒙腾未起，半落红莲。笋印留痕，凌波助态。款款低回密意传。描新样，似寒梅瘦影，掩映窗前。
又·登令公祠畔望湖亭
潋滟湖光，黛染遥山，送目方赊。喜红亭俯立，一天帆影，白波东去，几缕残霞。方寸乡心，迢遥水驿，愁绝风涛博望槎。徘徊处，有喧阆列肆，烟火千家。
神祠击鼓鸣笳。想吴楚当年斗丽华。任青帘贳酒，醉眠贾舶，牙樯吹角，惊起栖鸦。横槊雄才，登楼客况，消尽江头野草花。云烟阔，正台连蛟蜃，人侣鱼虾。
又·寿袁六完都谏
列戟门庭，伏蒲夙望，帝里优游。正介眉嘉日，频开笑口，浮觞仙酝，宛转歌喉。暂辍趋朝，从容散帙，且自忘机狎野鸥。盱衡处，把经纶事业，静里搜求。
昇平乐事清幽。好共倒、金樽秉烛游。就霏霏窗雪，时焚谏草，溶溶卿月，近傍琼楼。蒂拥旌旄，兄依梧影，辉映中朝孰与俦。春无恙，集南皮宾客，谭宴风流。
又·偶成
身似孤云，性同麋鹿，喜归去来。忆寻花问柳，平堤试马，诛茅结屋，好月衔杯。粗粝情甘，藜床梦稳，渔唱樵歌莫浪猜。无拘束，侭道遥风月，洒落襟怀。
陡然又染尘埃。叹迂阔、先生何苦哉。看良平奇计，人争斗巧，仪秦辩口，我愧非才。如水臣心，桂姜逾辣，辜负黄金买骏台。荣枯事，有天公作主，任尔安排。
又·读董舜民苍梧词，赋赠。
六代风流，江左文豪，仗策北来。羡一编在箧，餐霞霏玉，千秋自赏，绝艳惊才。憔悴江潭，逡巡京洛，十载兰成意可哀。芒鞋遍，仗乌丝綵笔，抒写孤怀。
而今名满燕台。看鞭弭、中原何有哉。侭危楼百尺，从君高卧，旗亭群伎，聊与徘徊。雪苑人稀，酒垆风邈，读罢新词倦眼开。期成赋，有黄金为寿，一拂尘埃。
贺新郎·元夜用顾庵学士韵赠蛟门
十里珠帘卷。遍烧灯、暗尘随马，钿车齐遣。缥缈箫声明月下，更喜露华初泫。寒犹峭、春衣重茧。花市歌楼牙拍按，正御沟、冰泮流澌浅。火树合，星桥展。
晚妆才试芙蓉显。倚银屏、归人未卜，金钗划扁。门外锦鞯何处客，频嘱系铃小犬。寻好梦，香衾权免。午夜大酺人竞醉，罢严城、鱼钥金吾典。听玉漏，东风剪。
又·蛟门纳姬次芝麓宗伯韵
锦幄红霞卷。赋催妆、鹊桥已驾，青鸾先遣。才子广陵年尚少，下直墨华犹泫。奁镜伴、乌丝蚕茧。携得御炉香满袖，正天生、初渡银河浅。京兆笔，晴窗展。
远山肯使眉痕显。倦支颐、流苏低亚，筠笼微扁。吹罢凤箫闲对弈，乱局须凭猧犬。吟蟋蟀、西堂愁免。欲博琴台人一笑，解鸘裘、好向垆头典。莲漏永，兰缸剪。
又·九日
风雨开茅屋。报昨夜、东篱才放，一枝黄菊。再度重阳柴桑里，过酒邻墙非俗。好受享、灯青樽绿。身健喜逢佳客至，把主萸、仔细看何足。贪漏永，剪桦烛。
高楼已纵登临目。最关情、遥峰迭翠，澄溪拕玉。老去悲秋萧萧发，魂梦偏宜乡曲。况几阵、霜鸿南逐。天上故人频劝驾，奈山中、猿鹤怜幽独。谁更解，清闲福。
又·梦寤
双鬓和愁织。叹几年、飓风骇浪，飘摇京国。百尺元龙楼上卧，静看荣枯得失。正满目、疏烟澹日。搔首青天频借问，奈浮云、漠漠无消息。俯仰事，皆陈迹。
当时浪作金闺客。到此际、壮怀消尽，禅心顿寂。旅雁数声沙畔冷，别浦芙蓉萧瑟。但此意、谁人识得。一枕梦回残月晓，侭谈空、说有何从觅。暮鼓罢，晨钟急。
又·午日贺友人约姬
绮阁迎新暑。捲湘帘、冰纨初展，红榴争吐。此日双蛾才画了，十样眉痕重谱。早试罢、银瓶薇露。斗帐浓薰宫饼热，听玉箫、吹彻朱楼午。莲得偶，鸾双舞。
彩毫自写香奁句。想灯前、定情良夜，红窗私语。佳丽东南浑占断，不分春光归去。倩乳燕、雏莺留住。嫁得风流金马客，似当年、络秀传千古。兰梦叶，天应许。
又·蕉林听雨，次许文石韵
帘静薰风转。傍窗纱、阴阴蕉影，凉生庭院。鱼鸟亲人尘不到，篱畔紫薇初绽。危坐久、宜摊书卷。一阵雨来声淅沥，水红花、似袅澄江岸。青玉响，云光乱。
闲阶处处莓苔遍。展巾箱、前贤宝墨，聊供清玩。几曲朱阑新霁后，蛱蝶飞飞频见。解人意、索涛瓷盏。剥啄漫教来热客，上花梢、新月浑堪恋。荷盛世，全樗散。
玉女摇仙珮·暮春泛舟
长堤柳影，绿满东郊，十里芳湖如镜。举网烹鲜，行厨载酒，重续当年佳兴。风月谁偏领。况主人情重，肯虚妍景。早寻取、青鞋布袜，正是姚黄、魏紫相映。无奈遇知心，娇小情痴，勾人酩酊。
凭杖兰桡画桨，箫鼓中流，潋滟素波千顷。韦曲胜游，旗亭嘉会，今古风流堪并。城角楼烟暝。怎消得、杜牧疏狂心性。趁落日、仙舟容与，佳人拾翠，春将去也君须省。好留待夜珠光迸。
庆春泽·观雪
晓幕飞花，同云做冷，开帘舞雪纷纷。手把残书，寒烟昼闭闲门。茅堂高士犹僵卧，有几人、驴背孤村。想朱楼、绿鬓相偎，笑引芳樽。
当时气暖兰缸夜，侭温柔乡里，私语殷勤。憔悴今宵，旅灯伴我黄昏。雁鸿屡爽刀头约，问腰肢、又减叁分。拥香衾、欲诉梅华，谁与温存。
应天长·元日
彩云晓陌，红烛画楼，春风旅中偷度。椒帖桃符一样，晴光遍朱户。香焚后，帘捲处。屡极目、小桥归路。遇佳节、素发萧然，恁般情绪。
岁酒让谁举，无限韶华，忙里暗来去。芳草又生惆怅，王孙自朝暮。人何远，情半误。仿佛忆、去年新句。问今日，故里阳春，可还如许。
御街行·元日
天门骀荡晨光丽。扇影里炉烟细。衣冠万国拥仙班，共拜冲年天子。田间野老，重瞻双阙，几洒孤臣泪。
长安谁道浮云蔽。看只尺龙颜霁。不才未有治安书，但祝时康风美。九重露掌，千家蓬户，都布阳和气。
惠兰芳引·高斯寇春夜召饮，出伎佐酒
小圃暖风，飘衣袂、水仙香馥。开宴出红妆，灯碧正宜黛绿。客怀无赖，频泪堕、相思新曲。任丽谯漏歇，永夕淹留丝竹。
北海樽罍，东山声伎，此日堪续。喜双袖殷勤，消遣离愁万斛。狂言惊座，谁怜杜牧。空耐他、孤枕梦回残烛。
烟台春·饮来青园，故侍御刘君别墅也
碧草孤村，青萝叁径，轻阴早散楼台。金谷繁华，而今半委蒿莱。名花侍御曾栽。叹芳菲零落，雏莺空转，当年燕子，依旧飞来。
躬耕别业，送酒旗亭，变迁转眼，屏幄重开。冶游挟弹，金鞭宝马频催。客醉东园，风回翠袖，香入春醅。几徘徊。人去松影乱，鸦满城隈。
一丛花·东村观海棠
垂杨东去径逶迤。村口绿烟迷。高楼昼闭春风暖，海棠映、丽日迟迟。枝弄莺簧，香翻蝶粉，妃子睡醒时。
艳阳天是看花期。谁解惜芳菲。东君付与闲人管，欢场里、肯蹙双眉。有酒重斟，一鞭残照，鸦乱草桥西。
又·题邗江女子画扇
白团似月复如霜。点缀倩红妆。芳心一寸经营遍，平写出、半面秋光。毫涴唇脂，墨沾衫绣，展向小晴窗。
草花历乱暗飞香。绮翼太猖狂。肯教弃掷西风后，任出入、怀袖何妨。蝶粉存无，蜂黄退否，此际耐思量。
最高楼·题德滋弟息心阁
儒家业，未老遂幽栖。鸥鸟共忘机。小楼过雨清风入，虚窗映日远山低。昼迟迟，堪对酒，更弹棋。
也不羡、侯门珠履客。也不羡、石家金谷苑。花月在，自相宜。勤耕早办租和税，高眠莫问是还非。任登临，云起处，燕来时。
传言玉女·棠村雨后看芍药
红满西园，正喜萧萧雨歇。平沙联辔，更壶觞提挈。繁华错绣，姚魏漫争优劣。千林烟霭，孤村风月。
共是闲人，对芳辰、且欢悦。远山如沐，与尘还迥绝。韶光转眼，试把旧游重说。开樽携妓，去年时节。
又·春宵
宫饼烧残，小阁落梅如雪。衾窝寒峭，箫局薰才热。钗声鬓影，偷见烛花双结。漏铜迟滴，绣帷轻揭。
私语窗间，腻薇浆、香暗裛。是乡堪老，万斛闲愁歇。鹣鹣梦稳，莫使风惊檐铁。春宵几刻，消磨人杰。
剔银灯·寄祝德滋弟
壮岁浮名抛掷。但有事、东阡南陌。好月凉飔，小门深巷，消受就红灯碧。莫辜秋夕。拼醉倒、人间狂客。
况是头鬚未白。千岁徒忧奚益。小妇调笙，霜螯入手，不数琼筵瑶席。金貂烜赫。肯换与、雨蓑云笠。
又·邓孝威、毛大可、吴庆伯、汪舟次、吴志伊、徐大文集邸中小饮
黄叶青苔满砌。菊未老、蟹螯犹美。雪苑邹枚，江东任沈，对酒尚堪同醉。万家楼阁，在一片、雁鸿声里。
太史应占星纬。不数山阴修禊。抵掌论文，当筵抽簟，桦烛早堆红泪。夜凉如水。莫辜负、帝乡高会。
蓦山溪·题予培姪揖石斋图
山房小构，玩世名心懒。爱片石崚嶒，伴藜榻、香炉茶碗。正襟抗手，慕海岳风流，左图画，右琴书，牖上樽尝满。
妻孥为黍，粗粝儒家饭。二仲偶招寻，共斟酌、瓦盆瓷盏。南窗寄傲，白眼向时人，贫自乐，梦无惊，世事凭谁管。
望湘人·旅中九日
看门前宝马，柳外红亭，匆匆心事难说。袖染馀香，巾藏暗泪，愁听一声离别。万里羊城，五湖鲸浪，梦魂飞越。忆昨宵、絮语丁宁，曾约归期春月。
惆怅山长水迭。捧鸾书一纸，早辞双阙。正露冷蒹葭，依旧河流凄咽。孤影里，对驿灯明灭。夜角丽谯吹彻。一般样、绿醑黄花，辜负重阳时节。
又·寄怀云间张带叁同年
怅雨来非旧，老去伤离，曲江朋侣凋谢。沧海生尘，故人无恙，每共耆英邀社。叁泖烟横，九峰霞起，人娱清夏。更乌衣、子弟翩翩，不让机云声价。
早见名高洛下，执中原鞭弭，争衡董贾。愧少不如人，头鬓雪霜惊乍。何日结伴，听渔樵话。遥忆山中多暇，把酒向、唳鹤滩前，几度樽空灯灺。
东风第一枝·途中送春
柳絮铺匀，梨花落尽，客愁踏遍阶戺。輶轩尚滞归途，画阑共谁同倚。江南春色，都分付、野田流水。问几家、暖炙笙簧，何处竞薰罗绮。
门悄悄、戍楼晚吹，风闪闪、驿灯落翠。枝头懒听莺奴，帘间怕飞燕子。流苏宛转，想小阁、短檠针指。盼此宵、有梦先回，可到鸳鸯帏里。
又·赠傅去异令鲁山
梁苑词人，秦川贵介，翩翩早下双阙。琴台曾否犹存，商馀有无堪蹑。春风凫舄，到时正、芳原花发。试听取、闾井弦歌，抛却故山烟月。
红烛灺、离尊未歇。骊唱罢、角声又咽。人冲嵩少寒云，马嘶驿亭霁雪。唐贤旧地，谁更把、风流重接。好谱成、于荐新声，莫让当年前哲。
汉宫春·除夕，时予年四十九
残雪初融，听千门爆竹，此宵何夕。梅横小阁，春透一分消息。匆匆岁月，渐知非、惊心明日。未晓钟，风光犹是，今年莫教轻掷。
处处辛盘如昔。正春衫试着。鹅笙暖炙，屠苏到手，偏怪新来迟到。闺中少妇，颂椒花、酒清灯碧。看儿女，彩衣成列，休问漏声频滴。
又·送陈子万归荆溪
雪霁燕关，有吴客将归，越吟萧索。池塘草色，梦入君家康乐。偶携书剑，逐寒烟、壮游河朔。从市中，狗屠击筑，相看酒垆酬酢。
千里春风垂橐。叹秦川公子，梁园栖泊。长门价贱，谁识临邛摇落。仲宣憔悴，赋登楼、仗凭春屩。且作达，放歌湖海，莫问人情云薄。
倦寻芳·人日雪
晓窥窗色，寒透香衾，雪压鸳甃。七日为人，剪綵镂金清昼。洒银屏，飘绣幌，韶光点缀梅花瘦。对芳辰，忍教辜负了，绿尊红袖。
寿阳妆，落英不去，佳话流传，闺阁知否。胜赏无多，须放眉峰微皱。瞬息楼台歌吹冷，东风小院听残漏。值千金，好怜惜，早春时候。
二郎神·邸雪
旅灯寒拥，早暗洒、一帘风雪。叹辜负香衾，徘徊长漏，欹枕愁肠百结。偏怪无端孤馆梦，更搅得、魂惊心折。空带减沈郎，眉停京兆，旷闲风月。
凄切。酒杯在手，忧来难绝。想此际兰闺，夜深无寐，屈指归程未决。瓶菊半残，篆烟犹袅，庭闭满阶黄叶。把雁书一纸，银缸独照，对人羞说。
庆清朝慢·长至
鸳瓦凝霜，鸾钗亸雾，镜台初试朝寒。共传五纹添线，葭琯阳还。物候撩人处绣，床中刀尺任抛残。牵情绪，偶离眼底，仍到心间。
惊乍冷，疑乍暖，搅愁思天气，忒恁无端。岂回登高望远，先怯双弯。背写云笺锦字，偷将红豆寄郎看。斜阳里，淡烟暮霭，攒上眉山。
意难忘·闺情
月满虚廊。喜蛾眉淡扫，乍卸新妆。冰肌衫袖短，凤髻缕拖长。鸳被暖，锦帏张。此际耐思量。玉漏沉，灯花更剪，试再端相。
回眸笑倚檀郎。最销魂细语，别有温香。含颦底事，密约肯相忘。怜缱绻，惜年光。地老与天荒。愿共伊，生生世世，比翼成双。
又·本意
帘押风轻。看脂匀粉腻，百蕴香生。秀眉分嫩柳，私语学新莺。条脱暖，玉钗横。莲步悄无声。一缕丝，天元有意，付与云英。
良宵花媚灯青。喜温存性格，笑靥相迎。西窗人静好，南浦句丁宁。星半落，梦初醒。捲幔水盈盈。倩谁将，相思红豆，寄向多情。
又·春雨
轻暖薄寒不定。酝酿出、萧萧烟景。眉妩窗纱，牙签帘几，春昼须人承领。淡云微雨，生催促、碧桃红杏。
当日西园叁径。正好泥香林靓。花发疏栏，笛横别浦，载酒徵歌寻胜。东华留滞，都分付、短檠孤咏。
金人捧露盘·游灯市
忆当年，灯灿烂，影交加。走御街、宝骑轻车。风光一样，帝城妆点恁繁华。玄都观里，浑如梦、重开桃花。
袅珠鞭，衣马客，新意气，竞相夸。笑挥金、侭把春赊。无边烟月，都归貂锦五侯家。小窗谁识，真消息、梅影横斜。
拂霓裳·中秋
凤城边。女墙孤雁破寒烟。清影上，泠泠风露敞秋筵。澹云新霁夜，浅水晚荷天。问婵娟。想瑶台、桂阙是何年。
今宵昨岁，荒驿舍，雨缠绵。流光迅，幸逢人月两团圆。笙箫莲漏下，刀尺琐窗前。酒杯宽。喜昇平、歌舞满长安。
柳腰轻·偶见
连绵凉雨飞帘幕。春宵永，孤衾薄。隔篱莺燕，并肩绰约。道是初开屏雀。鬆条脱、锦瑟弦调，卸香云、鬓蝉钗落。
娣以冠儿懒着。露春纤、更加梳掠。小窗私语，背灯偷见，不管离人萧索。江城畔、春色叁分，都让与、水边楼阁。
又·题陶侣姪所持王生山茶蛱蝶图扇
王郎雅擅丹青笔。冰纨小，经营极。碧云裁叶，珊瑚镂翼。图出无边春色。风微度、蝶粉初匀，雨新晴、蕊痕犹湿。
渲染黄徐堪敌。把江南、歘移河北。皎欺秋月。香生怀袖，胜赏忻同晨夕。伴挥麈、小阮风流，乍妆成、草堂萧瑟。
又·元夕，是岁始开火树之禁
市楼十里香尘满。金波涌，东风软。璇霄弛禁，银花争绚。陌上疑寒疑暖。列酺宴、叁殿鱼龙，沸春城、九天弦管。
是处游缰堪绾。钿车轻、珮声人面。红灯华发，绿樽良夜，莫负深杯频劝。看年少、衣马纵横，任消磨、酒旗歌板。
又·观邢郎演剧
溶溶叁五春宵宴。银烛照，红牙按。紫云筵上，袁绹台畔。不数当年奇艳。奏新声、几度杯停，趁东风、一枝花颤。
信是吴侬妙选。问尹邢、美名谁擅。亸肩扬袖，浅颦低笑，省识芙蓉如面。座中有、子野情多，每肠回、舞裙歌扇。
归朝欢·除夕
帝里又惊斟岁酒。世事浮云空白首。庭前历落拥冰霜，江头寂寞舒梅柳。东风何太陡。京尘虚负渔樵耦。剪灯红且倾柏叶，莫问经纶手。
六街爆竹喧阗久。轻暖轻寒门闭后。丽谯已听漏声频，绮窗赋得椒花否。春光来户牖。明朝可保朱颜旧。谢东君，一年尽也，此夕拼相守。
辘轳金井·江南春暮
暖云如粉，草芊绵、画阁晓妆时节。鸾镜初开，把春衫香裛。抛残线帖。向柳外、听莺寻蝶。浅水溪桥，笑招女伴，桃根桃叶。
沙堤踏青步屧。侭风吹钿朵，裙钗波溅，斗草平芜，逞芙蓉双颊。花铃暗掣。早惊见、绿杨飞雪。报道春归，海棠落尽，杜鹃啼歇。
又·立秋
湿云成片，暑将收、熠耀树间光小。屋角斜阳，早西风吹到。帘栊静悄。香乍送、玉簪开了。几处菌衣，一庭急雨，炎蒸如扫。
流年暗中又耗。看桃笙欲滑，纱幔轻揭，秋入雕栏，更榴残荷老。鸳鸯睡好。怕听得、晓鸡频报。枕畔凉侵，阶前露重，檐啼娇鸟。
谢春池慢·寒食，用张先韵。
湘帘绣幕，早吹得、东风到。禁火碧烟疏，上塚香尘晓。柳岸青方嫩，花墅红犹少。酒旗斜，岚岫渺。沙平草细，野水连残照。
五陵挟弹，争走马、长楸道。天气晴兼雨，人面嚬还笑。雾染春衫湿，歌溜莺声小。时虚度，愁未了。调笙何处，总如伊凉调。
珍珠帘·寿魏贞庵相国
谢公棋墅栖迟久。补衮名齐北斗。叁事领仙班，十渐资人口。一卧沧浪鸥鹭狎，暂敛却、经纶好手。消息。把琴樽罗列，图左书右。
初度恰是秋清，喜池荷凝露，檐花舖绣。玉脍切银丝，红袖调冰藕。龙马精神犹健饭，看綵衣、持觞为寿。非谬。须慰此苍生，加餐进酒。
惜秋华·九日同张黄美诸子登高
叶落长安，缀秋光半在，琳宫高处。骋目振衣，萧瑟画楼烟树。沧浪双鬓京华客，无奈满城风雨。凭飞槛河山千迭，消磨今古。
红蓼摇汀浦。与广陵游子，同牵愁绪。岭海回头，一梦重阳屡度。可怜江阁黄花，憔悴向、戈船火鼓。延伫。仔细把主萸拈取。
玉簟凉·七夕，次陈其年韵
末丽飞香。怅孤影长宵，浑似他乡。生离何足怨，幸犹有津梁。银杏曾否问渡，天边事、传说如狂。萤火细，傍云屏罗扇，总助悲凉。
年老。安仁鬓换，子野情多，历乱侭耐思量。丝丝蕉叶雨，又闻洒疏窗。夜深谁共私语，无人处、斜月空廊。还记取，画阁中、烛照残妆。
八节长欢·生子，家宴时，孙壻初婚
捲幔传觞。看新秋色，云影天光。月镂歌扇小，风袅篆烟长。频闻西塞捷书奏，正白头、弧矢初张。又看吹箫跨凤，彩翼成双。
筵前蜡炬分行。羌管咽、新声唱出伊凉。爽气满罗衣。金凿落、休教负却欢场。重斟酌，共领略、酒酽花香。汤饼会、呼巾拭面，今宵验取何郎。
潇湘逢故人慢·寄蛟门，时方校订余使粤诗
绿烟如雾，早花坞飘红，柳堤拖絮。芳草生汀浦。正人立斜阳，雁回沙屿。昼自雷塘，喜剖得、故人鱼素。战声里、词客箫闲，收拾岭南新句。
水添波，春又暮，忆缥缈、江楼归帆悬处。极目邗沟路。奈往事隔年，停云频赋。风雪旗亭，可更有、双鬟重遇。想剪烛、樽酒论文，惆怅芜城春树。
五綵结同心·元夕婚期，用赵彦端韵
云开瑶阙，月满星桥，人如碧汉浮槎。燕市东风软，香尘里、调笑夜气偏佳。喜看春色来邻国，朝来报、鹊噪檐牙。灯光映、亭亭绿萼，养成画阁仙葩。
遥知绣帘深处，正流苏婉转，低傍窗纱。六代歌弦，五陵游骑、妆点一片妍华。九枝青玉欢相照，辚辚听、车碾平沙。好趁此、团圞时节，领取上苑莺花。
春风袅娜·上元王胥庭司马召饮观剧
喜良宵烟月，依旧清平。花市暖，晚风轻。有尚书、好客堂开帘捲，故人欢笑，妆点春城。百宝珠轮，九枝青玉，绛烛高烧列画屏。琥珀光浮千日酒，赤瑛盘荐五侯鲭。
谁把燕山旧事，移宫换羽，倩优孟、谱入新声。红牙串，紫鸾笙。歌喉未歇，客欲沾缨。梦里功勋，休嗟陈迹，眼前杯酌，且尽平生。种槐庭院，看年年无恙，红灯绿醑，快聚良朋。
又·花朝何婿邀饮，演卫大将军剧
恰春寒初退，日丽皇州。罗绮席，上帘钩。喜何郎、顾曲闲樽招客，鸾笙瑶瑟，永夕消愁。白苎新声，红楼高唱，说甚当年秉烛游。老去襟怀须放达，醉来调笑更淹留。
试演平阳主第，家奴上将，盛衰事、转眼都休。看戚里，取封侯。英雄失路，壮士怀忧。富贵浮云，徒夸汗马，恩仇翻掌，羡煞江鸥。漫论世态，幸春光如旧，灯前酒碧，花底风柔。
风流子·长安寒食
宵来风槭槭，清明候、做出凤城春。正绮陌喧阗，尘沙扑面，羽书杂遝，薄领劳人。关情处，故园调杏酪，上塚碾香轮。榆荚影边，酒旗何处，山桃村里，金勒如云。
蹉跎时序改，流莺唤几度，怅望斜曛。空听稠饧卖罢，新燕声频。看秋千院落，双垂綵索，梨花雨夜，深闭重门。曾否丽人水畔，鸟啄红巾。
一寸金·夏日傅去异邀饮观剧
茉莉飞香，风满帘栊入轻毂。正琅玕昼展，纹生碧簟，冰盘高列，光摇寒玉。白堕樽凝绿。行厨进、露葵芳蔌。乐工是、内部梨园，锦罽蛮靴竞丝竹。
日永如年，门闲似水，何心问除目。喜主人情重，深杯避暑，词场对遣，清筵顾曲。演到关情处，凭烧尽、两条银烛。歌声里、有客沾裳，疑听燕市筑。
五福降中天·寿同门王敬哉
早辞簪绂徜徉久，窈窕结成书屋。筇杖看云，晴窗弄笔，消受灯青酒绿。莳花种竹。偶佳客过从，论文刻烛。抵掌朝家，旧事文献推公独。
暖律将回黍谷，介眉称庆处，斑衣簇。司马蝉冠，中原凫舄，京兆新登除目。朱颜带笑，锦罽传觞，满堂丝肉。座上词人，有云间二陆。
金明池·十六夜，用秦少游韵
气暖璇霄，波融太液，宝拘分开辇路。当此夜、衣香人面，星桥畔暗尘如雨。奈银花、火树萧条，频凝望、角抵鱼龙何处。正门掩东风，笛横别院，让与侯家歌舞。
欲倩东皇强作主。把叁夕春光，一宵留住。金缕奏、漏声停滴，玉缸倒、客怀莫诉。况年来、子野多情，看天外烽烟，人间荼苦。仗冉冉韶华，溶溶残月，都向醉乡归去。
新雁过妆楼·偶感
雁影纵横。微雨过、绿阴巧弄新晴。风烟非旧。暗数当日王程。粤秀山头遥骋目，海珠吞吐暮潮生。到如今。蕉红草碧，半杂军声。
郁孤台边醉客，挂片帆载月，水涨花明。楼船飞檄，惊破晓树啼莺。霏霏岭云几缕，叹眉黛、萧条冷画屏。春何处，绳乱鸦残照，愁煞江城。
叁姝媚·题仇十洲箜篌图
茅亭连涧草。看青山一抹，白云遮了。髹几桃笙，有翠眉红袖，浅颦低笑。寒出春纤，二十五、冰弦缥缈。密坐焚香，牙拍轻催，双鬟娇小。
捲幔东风吹早。更萝径烟深，药栏花绕。曲奏云和，伴林中高士，瑟琴静好。江树归舟，向梦里、相逢偏巧。记取箜篌朱字，青春未老。
潇湘夜雨·暑中喜雨
炎熇横侵，火云乱拥，终朝沾透轻衫。陡来凉雨，风捲入湘帘。似听潮声夜发，庭柯响、飞瀑高檐。空濛里，层城爽气，西岭碧于簪。
凭谁除酷吏，冰纨不御，花露微涵。更晚香，初逗清影鬖鬖。拟对疏灯散帙，闲消受、綈几牙签。萤光细，蜻蛉翅颤，烟雨小江南。
疏帘淡月·雨后幼平表弟、子谅内弟招饮观剧，演隋末故事。
雨馀如沐。正暑气乍消，阶除新绿。有客樽开琥珀，骈罗丝肉。珠帘高捲斜阳里，扇薰风、小堂花竹。遏云弦管，忘形亲串，清欢何足。
叹当日、陈隋竞逐。看萤苑迷楼，皆成荒麓。重演繁华莲镜，光涵冰玉。扬州烟月浑如旧，更谁翻、夜游清曲。兴亡一梦，且酬佳夕，笑燃银烛。
又·送罗弘载南归，即用见赠原韵
暖回南陌，正水涨春波，柳舒新碧。文酒清欢才罢，又归词客。萧条书剑东风里，醉旗亭、遍看山色。河梁惆怅，临歧欲赠，绕朝鞭策。
忆岭表、徘徊灯夕。探海月珠江，共寻陈迹。叁载烽烟此日，顿殊今昔。彩舟酬唱同蕉梦，向燕台、重听羌笛。如君才藻，江湖岁月，漫教虚掷。
又·寿溧阳彭太公
篯铿华族。羡堂上双星，阶前芝玉。占尽人间福寿，行高乡曲。少年踔厉名场里，倒词源、何论潘陆。唾壶尝缺，阳春和寡，尚淹松菊。
追万石、家风雍穆。看骥子龙文，书校天禄。宣发齐眉佳夕，浅斟醽醁。针楼才罢梅英吐，玩芳时、清欢相续。香山洛社，年年扶杖，前身金粟。
如此江山·送孙屺瞻学士省觐归吴兴。
淙淙几夕青门雨，学士碧山归去。词苑无双，胪声第二，烺烺照人琼树。文推绣虎。每东观陈书，花砖徐步。故国关情，河梁抗手冥鸿举。
江山罨画如旧，叹无端战伐，灰飞楼橹。衣锦争看，倚闾亲在，菽水九重恩许。轻帆晓渡。趁夹岸芙蓉，菰芦深处。鸥鹭何猜，南陔篇自补。
又·题徐电发枫江渔父图
棠舟冲破吴淞水，瑟瑟岸汀苇。酒具茶鎗，云蓑雨笠，载得半江秋思。莼丝信美。任满地风涛，一竿鳣鲔。荷芰裁裳，徐陵也号天随子。
詹公任父已往，中原共识汝，烟波名字。斗鸭先生，钓鳌狂客，谁绘剡溪藤里，徵书一纸。为勉出菰芦，客星至矣。漫捲渔筒，黄金台更起。
拜星月慢·七夕，何壻生辰观剧
岫爽迎襟，庭柯含雨，一派好天良夜。落叶疏香，缀秋容如画。鹊桥展，喜遇九霄嘉会，散作人间萧洒。玉润悬弧，正云开晴乍。
蚁浮樽、轩槛飘兰麝。新声倚、弄笛红灯下。搬演文武衣冠，成六朝佳话。问天孙、此夕应无价。堪相贺、秦陇烽烟罢。画屏冷、客醉氍毹，看银河欲泻。
金菊对芙蓉·赠杨亭玉学博，士龙谓陆子恂若，龙眠谓方侍御邵村也。
新雁穿云，苍葭缀露，伤离最是清秋。正客星渐远，数赋登楼。比邻一载频携手，听旧雨、名碗灯篝。士龙已去，巨源又别，萍散皇州。
袱被兰若迟留。更客到龙眠，共醉垆头。叹广文独冷，旅鬓霜稠。才人憔悴哀庾信，青衫拥、长揖公侯。莫嫌禄薄，盘中苜蓿，儒吏风流。
花发沁园春·赠徐方虎编修归德清
屈宋衙官，曹刘驱马，文坛手辟荆棘。才江学海，剩馥残膏，沾溉人间词客。相如病渴。归梦绕、乡关秋色。早谢却儤直承明，经营登山双屐。
怅别河梁萧瑟。有青门供帐，红亭风笛。霜零葭菼，枫冷江楼，尽入涛笺湘笔。军船战鼓，浑不碍、霅溪泉石。还朝日铙吹篇成，伫看灯撤莲碧。
又·己未初度
冰砌闲门，梅呈新萼，又逢一度驹隙。故园人到，京洛樽开，举酒共浇寒夕。愁将鬓织，惊过眼、都成陈迹。笑尘梦未醒邯郸，衰迟犹是羁客。
十载韶华轻掷。看平生须眉，顿减畴昔。人移物换，燕去梁空，翻觉欢场萧瑟。春风将扇，奈往事、转萦胸臆。提旧恨暗迸珍珠，蜡盘红泪同滴。
画屏秋色·中秋，邵村过秋碧堂小饮。
帝里敲双杵。声槭槭、槛外落英堪数。旧雨人来，图书共赏，秋堂容与。题写遍宫笺、旋解带呼奴为黍。都不辨、谁鬓主。任邹衍谈天，东方谐口，收入龙眠麈尾，遂空今古。
看取。浮云如许。何须问、当年投杼。燕昭台畔，荆卿歌里，高城轮吐。酾酒酹金波、逢场不分年迟暮。人在琼楼玉宇。作达对西风，试把中原屈指，豪杰畴当旗鼓。
又·九日登阁
雨后烘晴日。凭槛望、万井烟光如织。击筑声沉，金台砌冷，依然秋色。檀树影参差、正满目觚稜丹碧。都付与、登高客。看丛菊郊原，夕阳宫阙，可有柴桑送酒，龙山邀屧。
寂历。风烟似昔。空搔首、古今陈迹。江天组练，水犀楼橹，何时休息。碣石馆重开谈天、又见词人集。题遍乌丝斑笔。群醉向垆头，千载旗亭无恙，点缀河山萧瑟。
望远行·送方邵村游山左
销魂何事，轻言别、把酒渭城重唱。画师词客，草圣文豪，并擅一时飞将。燕市狂歌，无复渐离击筑，萧瑟壮怀谁向。幸相看华发，青山无恙。
惆怅。满目津亭衰柳，正潞水、弥弥秋涨。趵突泉声，鹊华霜色，都付芒鞋筇杖。犹忆西窗剪烛，南楼听雨，消尽东华尘坱。拟他时梦绕，风烟江上。
飞雪满群山·赠庄澹庵宫坊入秦
廿载通家，五云仙客，烟霞未改朱颜。中林久卧，春明重入，共传前度人远。拥图书满载，浑不让、襄阳画船。西行投袂，衣装短后，仗策入秦关。
喜此日、咸京烽火息，嶷然天府，百二清山。风高鄠杜，霜清韦曲，孤吟驴背桥湾。助军储塞下，归来正、花明柳妍。长扬羽猎，抽毫赋作杨马看。
扬州慢·寄酬吕半隐同年
廿载游踪，今来河朔，共君只尺天涯。有中山名酒，好醉赵城花。回首望、乡关万里，萍浮一叶，蹑屩官衙。问玄亭奇字，当传谁是侯芭。
苕溪寄迹，梦扬州、又泛仙槎。想邗上风流，海陵烟月，依旧繁华。为我蜀笺写句，图画里、犹带烟霞。看文成五岳，每怜王粲无家。
雨中花慢·赠陆云士归武林
江左词人，襆被囊诗，京华数载淹留。有叁都赋就，纸贵神州。户外车轮尝满，句中烟景全收。问王家簟扇，座上群贤，谁夺先筹。
长卿意倦，风雨归装，还访西子湖头。秋色好、芙蓉十里，香发汀洲。结社重寻旧侣，看山几醉江楼。莫耽花月，再来燕市，慰我离忧。
月华清·中秋
妆阁调笙，高城吹角，奏出泬寥天气。念老子、平生逸兴，南楼堪醉。小堂前、寒咽凉蝉，御沟畔、香残荷芰。天霁。问西风摇落，有无桂子。
且喜清樽相对。试西洋宝镜，不遗纤细。兔可分毛，仿佛瑶宫阶砌。莫轻放、一堕西岩，又凝伫、隔年嘉会。无寐。任霓裳露冷，拼虚鸳被。
琐窗寒·清明悼内
冷落韶华，又当禁火，皇州春丽。神伤奉倩，尘积半床罗绮。空零乱、麝粉薇浆，镜奁犹剩残膏腻。任东风浩荡，飘飖素幔，吹人难起。
遥睇。青郊外。正杏粥初调，油车迤逦。轻烟晓散，对此更添憔悴。忆去年、花满雕栏，凝妆小立晴窗倚。到而今、细雨梨花，总酿成孤泪。
解连环·送李武曾之口阳，次电发韵
帝城急雨。向秋风摵摵，客游西楚。嗟枚叔、雪苑蹉跎，着短后衣轻，奚囊携去。小试经纶，伴熊轼、朱幡行部。吊濠梁战垒，是我当年，輶轩过处。
问君舌仍在否。羡翩翩书记，文中之处。犹忆乐府新篇，展丽句乌丝，泠然忘暑。匹马红亭，正满目、汀芦飞絮。一任他、峥嵘骠骑，如何第五。
秋霁·九日
重上高楼，客载酒干林、又散晴霭。殿角风铃，药阑残叶，昔日同游仍在。年华顿换，金铺半映斜阳外。徙倚处，肠断、西风心事偏无赖。
萸囊并佩、篱菊斜簪，旧岁秋光、恨难再。叹如今、凄凉宝瑟，腰围频减沈郎带。极目远山横浅黛。倦凭飞槛，那堪对此茫茫，百端交集，一天疏籁。
摸鱼儿·咏窝丝饧，次陈其年韵。
口口口、昇平节物，坊肆繁华重理。大官珍珠流传久，饼饵当年曾嗜。春宵市。空想像、梦华昔日残编底。今犹存此。看雪片冰丝，攒成螺髻，贵与蔗浆齿。
天疱馔，宫监厨娘能记。玉盘争叹佳制。诗中载得题酥处，旧说眉山苏子。谁当似。似虞粣、侯鲭不数枫亭荔。筵间琐事。入乐府新题，词人绣口，偏觉摹来细。
乳燕飞·立秋前二日观小伶演剧
斜日湘帘暮。趁新凉、红灯绿醑，娇歌艳舞。怀智凋零龟年老，输与吴侬小部。觞漫举、顿忘炎暑。棋局纷纷心徒苦，算不如、按拍听金缕。今古事，名场娱。
闲情久作沾泥絮。奈当筵，旧狂尚在，束绫几许。檐外浮云流不断，满院芭蕉秋雨。透纨扇、西风暗度。才罢柘枝翻白苎，喜新声、一串骊珠吐。莲漏仆，欢何足。
月下笛·秋夜友人召饮闻歌
小阁无哗，凉云沾席，一阑秋色。灯红酒碧。人倚窗纱吹笛。写当年、文武衣冠，尽收拾黛眉巾帼。喜何戡尚在，雪儿无恙，问今何夕。
新声入破，听变徵移宫，都堪浮白。衣香鬓影，恼煞分司狂客。玉绳低、蜡媒未销，轻雷忽然来四壁。乍回眸，仿佛湘灵夜舞光瑟瑟。
氐州第一·赠西泠吴舒凫，即次观剧原韵
帝里秋晴，喜逢越客，小堂笑燃华炬。四座全倾，单辞皆妙，不数椽称叁语。相见频嗟，晚让尔、词场独据。辽左藜床，鲁城绛幔，谁争旗鼓。
优孟衣冠江左误。演西子湖边士女。丽句新填，蛮笺立草，漫道吟髭苦。忆前宵、凉月下，鹅笙炙、重添桂醑。明日风烟，怅萍分、梁园人去。
醉蓬莱·寿张温如中丞六秩
想中丞当日，节拥西江，泽流南浦。滕阁凭阑，看珠帘飞雨。拂袖归来，沉枪苔卧，付酒经茶谱。油幕功成，经纶垂手，烟霞结侣。
骀荡春风，门前列戟，笑引金樽，莱衣争舞。花满楼台，道先生初度。将相神仙，公今兼矣，更何人堪伍。牙拍清丝，倚灯频奏，铙歌朱鹭。

        </div>
      </div>
    </div>
  </div>
</div>
<!--update:2025-08-30 10:34:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>