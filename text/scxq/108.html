<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,诸名家赠答诗,五言律诗,伐檀斋集全文在线阅读,伐檀斋集全文在线下载,大玄古籍书库">
<meta name="description" content="诗别集。明张元凯著。十二卷。张有“伐檀斋”,取《诗经·魏风·伐檀》“坎坎伐檀”义,因又以为集名。卷首有万历六年(1578)王世贞序。卷末附有“伐檀集诸名家赠答诗”一卷。有旧抄本及《四库全书》本。_伐檀斋集_全文在线阅读_伐檀斋集_全文在线下载_大玄古籍书库">
<title>伐檀斋集_张元凯_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">伐檀斋集</span> <br/>
          作者： <span class="inputVal" id="bkauthor">张元凯</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]71382</span> <br/>
          说明： <span class="inputVal" id="bkdec">诗别集。明张元凯著。十二卷。张有“伐檀斋”,取《诗经·魏风·伐檀》“坎坎伐檀”义,因又以为集名。卷首有万历六年(1578)王世贞序。卷末附有“伐檀集诸名家赠答诗”一卷。有旧抄本及《四库全书》本。</span> <br/>
          封面： <span class="inputVal" id="bkimg">Z_19839.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]伐檀斋集
[book_author]张元凯
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]71382
[book_dec]诗别集。明张元凯著。十二卷。张有“伐檀斋”,取《诗经·魏风·伐檀》“坎坎伐檀”义,因又以为集名。卷首有万历六年(1578)王世贞序。卷末附有“伐檀集诸名家赠答诗”一卷。有旧抄本及《四库全书》本。
[book_img]Z_19839.jpg


[book_title]原序
余所善张将军，居平呐呐，若不出口，而其勒悍卒，挽强弩，跃马顾盼，有慿陵广武意。至于命亲，知浮大白，鲸吸牛饮，飞不及停，居然高阳酒人也。酒后耳热，慷慨谈说天下事。或意有所不可，白眼骂坐，皆稍稍避去，其人当不能为诗，即为诗，而得一二易水语，发立骨飞，以附于燕赵之后止矣。顾其所读书必西京后，而开元前。其于格，务跻于武德贞观，而稍稍柔之，以齐梁之月露，其语务出于不经人道，宁有瑕璧，而无完珷玞，此语之在天地，人人能得之，然亦人人耳相剽，若太仓陈陈相因矣。汰而使之，精创而使之新，非有沉深刿刻之思，未易致也。今举其所谓精者、新者，不以归他人，而归之张将军然乎否也？嗟夫，士固不可皮相也，吾居恒怪。夫脱胄珥貂者，例不能为文，语即有之，而若沈始兴之授口，曹竟陵之险步，偶然之所发，亦噏呓幸中耳。前仅一孟德，后仅一处道，光彩琅琅，戈戟间若盘龙之正始风流不旋踵而以文败矣。今天下幸承平无事，故张将军不治兵，而得以其间治诗，第仅能以一诗人名张将军，而所谓勒悍挽强，顾盼慿陵之态，敛之乎伊吾嗫嚅之地而已矣。然使张将军而以一诗人名于天下后世，彼固甘之。何者，彼睥睨于其僚舍，而数从余于东海上，不以余之侘傺龌龊而有倦心意者，其有真嗜也。将军名元凯，尝督运为千艘帅，再掌卫篆。诗凡十二卷，名之曰伐檀集，盖以其斋故云。万厯戊寅岁长至日，弇州山人王世贞元美撰。

[book_title]卷一
五言古诗
杂诗二十首
时序有代谢，晦朔若循环。灵景歘以驰，六龙杳难攀。舜华曜曦林，蜉蝣息夕寰。流运感人思，履世云孔艰。菌芝想霞外，孔翠悲笼间。栖遁托素业，韬精保朱颜。迅彼云螭驾，迟尔冥鸿还。长揖当涂客，去矣归空山。
阊阖有高楼，岩岩临万雉。财赋五都雄，声利三川侈。千花含碧城，九衢回绿水。拂云韶頀音，照地明光绮。我世授一廛，蓬蒿吴趋里。闭户岁月深，凉风日夕起。驰光娱乐散，幻景繁华徙。至哉物外游，超然忘所履。
大运若转毂，鸿钧回化光。穷达须有命，顺时以行藏。君子或豹变，大人或龙翔。谁为鼔其机，所过神无方。南箕下人间，帝命弼有商。何知肖形者，宛在版筑傍。济旱霈霖雨，调元摄隂阳。乃识宇宙事，固吾分所当。
吾友好名士，居然抱明哲。硕人赋考槃，圭组良不屑。朝刈中原葵，暮采西山蕨。陟岭高云旋，濯水空潭澈。白璧不可为，宁以青蝇缺。皎皎机上丝，岂同缁尘湼。独有孤松树，苍姿照白雪。异彼夭桃花，甘以色取恱。
毁誉不可校，荣顇安能期。飘风逐浮云，恍惚万象移。头白失塞马，衣文附灵牺。不为智者虑，则为达士嗤。名勋盖一世，世改人不知。区区千金子，徒戒垂堂为。矧乃草莽间，暂借鹪鹩枝。得酒尽舒啸，短鬓春风吹。
天上白玉虹，延袤十万里。昭回下紫溟，飞来跨瑶水。仙人挟之游，飘飖靡所止。祖骞寻河源，浮槎适孔迩。长揖银汉间，相遗赤虬履。乃饰双明珠，加缘五色绮。提携未轻着，纳令授孙子。千载俟风云，一附鸾鹤起。
英雄树大业，端倪莫可循。出处更险夷，变化驱鬼神。释来有莘野，投竿渭水滨。潜龙岂久淹，跃渊始见鳞。落落屠与钓，相继拥朱轮。尺蠖具至理，其屈求以伸。蠛蠓能飞扬，灵贵矧乃人。大禹惜寸晷，分隂当自珍。
楚人云千金，不如布一诺。由也以片言，折狱良不错。忠谅在人耳，隐然闻谔谔。对谈恒借躯，万乘遗如屩。所以国诸侯，不负布衣约。意气吐白虹，千寻走寥廓。今人徒嚣嚣，此道委沟壑。仲连宁蹈海，岂独秦风薄。
凉风起昨夜，大火忽西移。蟋蟀啼近床，流萤飞入帷。白发竟盈把，丹砂尚无期。朝散陆贾金，暮披张衡诗。四愁郁不开，万金亦奚为。叹息竟无语，俯视川波驰。孤怀易成感，失路多所疑。朝绯犹可典，日日倾芳卮。
屏居卧南冈，策杖遵行苇。凉风吹絺衣，澄江澹生朏。纵睇秋旻高，云英何韡韡。感时鸣蟋蟀，阅世遗葑菲。鹤岂愿乘轩，龟且聊曳尾。侘傺辞帝阍，偃蹇伴山鬼。庞公荷耒耜，君平谢筐篚。白首抱明德，斯人岂不伟。
玄霜凋碧草，熙阳媚红芳。地道顺天施，不违物理常。蛾眉对尊酒，螓首临镜光。彩树栖鸑鷟，绿波荡鸳鸯。荣华销逝景，娱乐安久长。南山孤生柏，结根丹崖傍。贞干回造化，叶叶生馨香。愿借黄鹄翼，与之同颉颃。
朝为清庙诗，暮作明堂赋。赋剪秋空云，诗濯锦江露。织成文绮霞，挂在珊瑚树。声价比南金，光耀掩大璐。缄之赠所知，无媒得君路。从兹失颜色，飒如枯蓬暮。遂令弃中衢，咄嗟谁复顾。杨意若可逄，薄言一往愬。
仙人佳何许，迢迢白玉京。弱水悬碧海，赤城凌太清。昨遇壶中公，引我接容成。倒着苍凫舄，横吹紫鸾笙。泠然饮一勺，丹液融金茎。手拈赠三花，回车下蓬瀛。归来见乡井，逼促还自惊。招邀向时鹤，跨蹑游八纮。
灼灼芙蓉花，开在秋江侧。仿佛临镜妆，嫣然好颜色。美人日暮来，搴裳娇无力。甫采聊自佩，再采还自匿。欲以寄远人，明我长相忆。浮云天外驰，长江限南北。搔首无一语，仰看双飞翼。踟蹰怯独归，烟水微茫黑。
结发慕遐躅，息驾怀幽奇。去来山林客，寤寐濠梁期。岸沙皓明灭，陂冈郁参差。坐弄霞上月，载采岩下葵。野酌草昧中，素襟松风披。蹈海鲁仲连，逃山介子推。遗荣终自爱，任智亦何为。向来冥寂意，唯有孤云知。
有士客长安，三冬有旨蓄。射策苦不收，归来卧空谷。对我长歔欷，悲风生林木。未得平津延，已见咸阳逐。一言足取相，奚必三千牍。无歌可指凤，有赋元因鵩。彷徨亦何为，唯共穷途哭。展也诗人言，蔌蔌方有谷。
雨散无聚时，河奔无还流。岁月不我与，逝矣难再留。隙驹真促景，富贵焉可求。欲追凌风翮，云中无轻舟。卫霍甫青鬓，功业等山丘。广也七十战，白首不得侯。成固由天幸，败亦匪人谋。嗟嗟惜日短，秖为达士羞。
吾祖产濠梁，偶成风云会。潜壑攀飞龙，薄海生霖霈。底定锡大封，骠骑功居最。桓桓镇南国，天子赐旌斾。只受不世赏，山河元砺带。本从代邸功，汗马同丰沛。瓜瓞延秦吴，两地滥冠盖。茕茕余小子，岁月微禄赖。
东海有佳人，矫矫云中姿。回翔自千仞，翻然斯来仪。光彩照四极，声华驰九夷。凤凰世希有，众人乃见疑。归巢弇山颠，孤踪蓬瀛期。曰余久沉冥，附翼惊以嬉。遗我绿绮琴，饮我白玉卮。卮酒良取醉，琴调罕所知。
冥鹄耻淹栖，良驷喜超轶。出门聊顾盼，岁月真如失。春阳丽其晖，秋霜凄以瑟。俯仰二十年，浮沉如一日。贞士黄口谗，淑女蛾眉嫉。甫动季鹰思，再被展禽黜。苔绣芙蓉匣，雀罗蓬蒿室。所有金仆姑，已换银不律。
览古诗十首
弱冠厌经学，夙抱四方志。慷慨少年场，游谈古人事。列国称豪雄，翩翩公子四。并负绝世资，矧藉王公位。而何多穷交，不弃抱关吏。揽辔骄顾盼，抱剑同寝寐。筹画总若神，肝胆良可视。踊跃赴人急，汤火敢言避。斯人忽千秋，末由一附骥。结客固有心，食贫乃憔悴。
邯郸得和璧，居然启秦衅。宦者荐舍人，持献蹈白刃。却立竟不前，睨柱久不瞬。彼负连城约，我以空手进。明月藏在怀，飘风归何迅。崤函百万师，敢夺匹夫信。始着章台名，终善渑池傧。鼔瑟不能辞，击缻强相引。一人气奋扬，一国威自振。犬子成都生，矢心良慕蕳。
主罕能知人，士实感知已。所以古豫让，报仇良不止。一入涂厕中，再出隐桥涘。漆身若被绣，吞炭若飨簋。大义激其仇，仇衣惠然褫。所为虽极难，所志在必死。死者已无后，死亦何为尔。烈士固有心，存乎上所使。傥彼筮仕初，即遇以国士。将报智伯者，而报中行氏。
秦人谋席卷，六国俱吞声。季子起闾阎，鼔舌能倾城。揣摩天下事，了若指掌明。连亲从自合，投隙离其衡。廿载函谷关，晏然无甲兵。计画良亦伟，权变业已行。惜哉侈金多，所至令人轻。卒被反间死，夙昔空营营。不肯帝秦者，齐有鲁先生。功成不受赏，千载多令名。
九月旅燕京，清霜飞马鞍。偶与酒人游，因思太子丹。屡避田生席，日奉荆卿餐。缟衣送将远，变征声无欢。委肉饿虎蹊，燎毛洪炉端。吁嗟徐夫人，不落秦王冠。遂令易水上，千古悲风寒。先朝欲报仇，临灾终见残。今日图雪耻，智虑亦已殚。强曓适天幸，壮士摧心肝。
达节圣所贵，止足愚罔图。历观功名士，负乘摧中途。独慕文成侯，始终与道俱。沛中殆天授，圮上非神乎。扶汉汉已王，仇秦秦已无。白首未言迈，赤松以为徙。于此犹人间，忍见良弓枮。晚岁招四皓，羽翼聊代吾。出处何从容，千载称为儒。西京谁继躅，贤哉二大夫。
大朴日已漓，小智恒自伐。汉廷功名士，石奋能超越。醇谨本少文，中涓受书谒。洵美一家让，万石供岁月。建归入子舍，忘已垂白发。庆误坐车中，乃甘肉袒罚。马尾数何勤，中裙浣无歇。抱拙竟奚为，履道罔有缺。眷焉简帝心，尊宠独昭揭。功高信越辈，骄矜中道蹶。
汉家击匈奴，调发不停轨。战骨窴颜山，流血疏勒水。度幕愁单于，奏凯喜天子。茅土锡有功，丹书曜连玺。独惜飞将军，无能建尺咫。白首失期会，塞下饮恨死。遗腹有门风，吁嗟輮戎垒。军败鼔不鸣，空拳何能耳。期展曹柯盟，竟作莫敖祀。彼苍良不仁，祖孙厄如此。
古之饮者流，沉冥自夷旷。迈迹隘区中，逸情出云上。如何灌仲孺，骂坐日怏怏。丞相生贵甚，杯酒深责望。魏其失势人，安能保无恙。块垒浇不开，颍水翻浊浪。嗟嗟老秃翁，举止竟踉蹡。我亦事麯蘖，尚论独惆怅。达生贵忘机，韬精齐得丧。愿从竹林游，颓然且酣畅。
生长夫差城，里有翁子宅。翁子少也贱，落魄无推择。长镵持且负，短歌行自适。骨肉弃中涂，遑遑欲头白。将军西入关，富贵颇相迫。微露会稽印，惊散守邸客。衣绣归故乡，颜色非畴昔。有司所治道，是常卖薪陌。乃知被褐人，恒自怀和璧。贤豪在人间，岂以困穷厄。
杂拟诗六首
少小结游侠，长大慕豪英。六郡已脱籍，三辅乃有声。藏活以百数，脱死常独行。风沙扑马首，关月候鸡鸣。将军言郭解，公子拜侯嬴。彼非有一命，权可当专城。所以奇节士，慷慨说捐生。大笑东家儿，杀人隐姓名。
东都多妖丽，住近春明门。单车来侠客，驷马回王孙。妆成耀皎日，结佩鸣瑶璠。举止有飞态，流目无定源。金尊浸圆月，绮被绣双鸳。色笑延新宠，肝胆怀旧恩。团扇总含悲，前鱼羞自言。容华易零落，抚枕忧心烦。
有客住吴国，赠我以莫耶。提携未出匣，随手生霜花。或恐是神物，吞吐虹光斜。不惜黄金装，横在白鼻騧。边烽昨夜至，飞符度流沙。秋月照长城，边骑纷如麻。按剑左右盼，目已无浑邪。丈夫为天下，安能复顾家。
去年秋未半，良人去庭闱。今年秋欲尽，关塞音书稀。尘生在御瑟，苔绿当窓机。凉风动蘼芜，隂隂吹罗帷。白云疾飞来，掩我明月晖。空房怯不进，独坐长欷歔。县家羽檄至，沙塲新解围。但求免锋镝，何敢望旋归。
有士卧蓬蒿，凄怆恒鲜欢。饥乌噪檐侧，哀猿号树端。玄云被旭日，下土流光寒。昨夜严霜飞，林中木叶干。凋彼萧与藿，曷以供朝餐。苟无邓通钱，莫弹贡禹冠。鍜羽如栖鸡，努力空伐檀。一经令人老，竖儒安足叹。
海深犹可测，河广犹可慿。狂夫如飘风，心志莫可惩。结发明信誓，中道忽侵凌。葑菲槩尔遗，荼蓼茹谁憎。新宠良自固，故欢难再仍。凉飇起霜夕，陨叶何棱棱。羞以孤帷搴，坐见圆月升。三复白华诗，伤哉人无恒。
春游篇二首
芬芳蔼京邑，太和盈宇宙。如何惬赏心，矧复值春候。柔荑偃条风，嘉树郁灵囿。川上悦于飞，山梁闻朝雊。舆台被文绮，女郎飘长袖。车马何怒鲜，游闲日驰骤。陈遵驱藩车，爰丝通中冓。愿言绿酒醑，无事黄金寿。
晨出东都门，曙旭散城阙。春莺巧如簧，春草绿如发。韶岁当令辰，丹葩耀林樾。鸣镳事遨游，万里轻秦越。怀璧照十乘，佩珠悬明月。无端有近亲，叵测通私谒。琴瑟临邛携，金钱馆陶发。今时不娱乐，容华坐消歇。
苦热诗四首
壬申之役河决不进，栖泊彭城之下。维时蕴隆舟居甑炽莫可解脱。乃思古之贤达不受炎歊者，而系以诗。又征阮嗣宗咏怀句而弁诸首，亦犹执热者之思濯乎。何来清风，生我腋下，悬知簪笔可当摇扇矣。
炎暑惟兹夏，我思鹿门叟。脱屣疏流泉，不栉开山牖。隂隂树成幄，习习风生肘。与妇并荷锄，所耕亦计口。解衣憩南冈，相馌持斗酒。曲肱听鸣蝉，初月升高柳。地岂避秦来，身非为汉有。挥汗自成浆，弹冠与结绶。
炎暑惟兹夏，我思富春濑。空山无结构，高树俨倾盖。匡坐理钓丝，澄江流夕霭。纤鳞或浮沉，漪藻回如带。浚谷归白云，高天零沆瀣。烦虑息区中，定灵想霞外。五月披羊裘，亢阳生爽籁。寄语谢故人，轩冕安足赖。
炎暑惟兹夏，我思竹林士。岸帻绿云浮，拂袖寒商起。层隂下遥岑，朱曦逝清沚。设礼岂为吾，迕俗元忘尔。深杯映明月，素琴澹流水。冥寂契无为，沉酣良有以。歌凤睨当途，犹龙伏柱史。旷哉兹数贤，芳声共千祀。
炎暑惟兹夏，我思东山墅。高台凌飞霞，华馆荫修渚。坐隐澹忘归，谈玄自容与。玉树垂盈庭，幽兰被孤屿。翩翩曳轻绡，临风欲仙举。更倚如花妓，含笑进绿醑。凉飔生高梧，灵凤斯爰处。愿言终远志，浮云任来去。
杂咏十首
余生革莽，放旷形骸。世及戎官，数奇踉蹡。心固学农圃而事渔猎矣。癸酉秋日，偶阅储光羲之杂咏而稍为效颦，托迹虽殊，莫非林薮。系名不一，同尔逍遥。乃若磬折于当涂而自婴于时纲者。吾安能置之齿颊云乎哉。
渔父
溪桥转山径，湖水碧于苔。渔舟柳隂下，举网得四腮。樵薪犹未至，新醅业已开。团圞坐妻孥，不簪亦不鞵。欲要采菱人，西风吹船回。蔌蔌芦叶响，月上潮正来。波涛非云险，梦寐良不乖。向逢楚大夫，言言伤我怀。
樵父
偃树春不起，繁条秋弥丛。长镵入空谷，历历摧枯蓬。形骸肖山鬼，趫捷轻狙公。玄熊夕相避，猛虎昼不逢。素履往无咎，险阻穷能通。有时不归来，高卧山之东。积薪拟待价，沽酒明月中。桎梏轩冕者，终焉愧此翁。
学稼
滋兰徒佩芳，种菊徒采英。饘粥苟不继，不如学躬耕。荷锄出东皋，布谷方有声。好雨以时至，春水昨夜生。井井畎亩界，油油禾黍平。吾志在一饱，匪冀仓箱盈。南阳迟诸葛，谷口寻子真。翻嫌沮溺辈，后世知其名。
学圃
芍药恣欢谑，桃李竞光华。吾本葵藿士，弃之等尘沙。负郭开三径，言树桑与麻。兼之艺蔬韭，春雨生萌芽。接竹引寒泉，薙草驱鸣蛙。绕畦白水流，傍屋青山斜。浊酒聊自慰，劳力何须嗟。终作灌园人，且卖故侯瓜。
估客
积富匪用拙，良贾久居奇。或遗戎王利，或挟寡妇赀。艑舸江湖间，辎车都会驰。居陶为朱公，适齐为子皮。但知素封贵，不识县官谁。蹑履明珠缘，揄袂文縠垂。行乐谅无尽，金多任所之。安能守穷巷，季次原宪为。
侠客
背公死党客，朱家郭解伦。布衣相雄长，闾里岂沉沦。所至比敌国，所谋类鬼神。空室生青草，半夜回朱轮。走死地如骛，藏活士匪亲。一诺成泰岱，千金化纤尘。权可移卿相，貌不如中人。犹闻侠骨香，千年事若新。
射雉
有鷕两雉鸣，彩彩好羽仪。挟弹东邻子，潜睨如蹲狸。一发得其雄，再发并其雌。洒血平芜间，赳赳过水湄。微物不充鼎，慿高一扬眉。结束驰前山，射杀子母麋。丈夫飞食肉，肯饱藿与葵。所志猎沙塲，好生亦何为。
射虎
李广不得志，屏居蓝田间。大荒久尘埃，猿臂日闲闲，高秋偶会猎，白额藏草菅。咆哮应弦倒，单车负以还。烹之侑斗酒，鞹也何斑斑。卒史北平来，为言兵入关。天子思飞将，趣装出南山。此时灞陵尉，已醒多愁颜。
牧牛
春日喜载阳，原隰绿草稠。牧子驱其群，迟回上高丘。乱入苦竹冈，降饮浅水洲。相聚不相触，众耳湿湿柔。犉者洁可怜，骑之前村游。睡来吹芦管，饥则饭干糇。老牯道傍喘，主人见且忧。此是丞相责，莫漫棰苍头。
牧豕
公孙牧豕时，种种已华颠。伟身着短衣，昂首持长鞭。涂附困泥中，白蹢涉灾田。野乌饥萃止，辨色俱尚玄。穷年逐什一，形秽莫可捐。忽乘风云会，光华遍九天。群豕化神龙，洿池变灵渊。丈夫此身在，何愁屯与邅。
闺词十二首
夫有女怀春思无涯涘士也，罔极咏岂二三赋长门而题团扇者如林矣。维余落魄，不散羁愁，时际春融，爰成闺什。大都求凰。异古别鹤。非今荣悴兴言离合生象匪直兴到良由情至云尔。
昨日书到家，知君在天涯。问妾近颜色，为报如荷花。君若归来易，荷花露下媚。君若归来难，荷花霜后残。
捣衣声不乱，捣衣情自深。秋风一夕起，闺中同此音。妾捣君不闻，天涯自有砧。也应如妾捣，为妾捣君心。
去年折柳条，送君木兰桡。今年折柳条，泪尽万里桥。何时守故土，双栖学鹪鹩。同见柳华盛，同见柳叶凋。
忆昔初嫁君，明珠照绿云。今日君离别，飞蓬乱不结。忘我久食贫，游赵复游秦。秦人未逐客，安能返乡国。
思君劳梦寐，梦君归故园。俨然乘驷马，衣上绣双鹓。容华异昔日，冠盖盈前轩。觉来心独喜，起对高堂言。
琴瑟昔在御，莫不静而好。自君久别离，房栊生青草。弹琴无知音，调瑟多苦心。弦繁曲亦乱，月落花隂隂。
临别牵人衣，紫骝门前嘶。倐忽袂已分，紫骝嘶不闻。去去踏芳草，相亲在远道。坐叹容华妍，不如紫骝好。
挟弹羽林儿，柳下睨黄鹂。少妇倚高楼，望见遥止之。止之匪心恻，毛羽纯金色。愿言化为印，提携夫君侧。
睡起揽鲛绡，无烦带步摇。不言花意静，顾影燕情娇。自分力不禁，恐负良人心。功成拜边郡，何得双双临。
谁家采桑女，妖艳妆何靓。贪看鸳鸯飞，立与桃花并。柔条多远扬，钩乱如鸦鬓。倾筐弃道傍，归照匣中镜。
夫壻乍封侯，尚尔玉关游。欲绣一端锦，寄耀千貔貅。行褰池上柳，芙蕖摘纤手。颜色比不差，衔在天吴口。
皓魄不常圆，一月圆一夕。明夕倐已亏，天道无停息。人事徒可怜。一亏不复圆。娟娟芙蓉花，弃置秋江边。
边词十二首
余既赋闺词十二，间出示客，客曰，婉媚哉，子之言也。子燕颔耶而何蛾眉之也。余不能答，乃为是边词以报客。曰此本色语也，子其如余何。客于是抚掌而为之浮大白云。时丁丑九月四日。
大将屯云中，日见贼兵郤。天子玺书至，报功良不薄。春风杨柳营，丝竹莲花幕。军前上万寿，三举黄金爵。
结束良家子，翩翩居帐下。从军不数年，节钺安可假。耻随五校后，单骑走朔野。龙剑跃且鸣，夺得追风马。
匈奴约和亲，边烽昼不举。士卒渐忘战，军中罢超距。盘跚弄婴儿，拍手学蛮语。草间骑羝羊，引弓射鸟鼠。
秋风试鸣镝，忽见孤飞雁。一矢铩其羽，遥堕前山涧。众谓南来鸟，足有帛书绾。策马往视之，野火新烧栈。
九月未授衣，十月边霜凛。士卒夜苦寒，独抱雕戈寝，欲诉霍嫖姚，无奈生贵甚。穿域正蹋踘，阳春生兽锦。
结发在边境，姓名匈奴识。大小七十战，身若凌空翼。幕府功不报，封侯无消息。醉尉夜呵人，道傍行不得。
仗钺出雁门，踊跃万人靡。为国敢顾家，誓众唯有死。金鼔声不哗，旌旗色何起。不系五单于，无颜见天子。
调遣备边兵，尺寸守汉法。蹀躞桃花驹，熠熠芙蓉匣。夜夜忆闺人，万里梦魂洽。梦中曳罗襦，觉来寝金甲。
冬暮兵犯塞，调发羽书亟。同云覆积雪，万马不辨色。持糒一半冰，落日方传食。从军多少年，安能头常黑。
驰驱事戎马，方略若神授。所将固常选，所当良无负。已获浑邪归，复斩居耆首。尚方铸金印，竟挂谁之肘。
久隶行伍间，尚在偏裨下。寒霜生铁衣，秋风劲弓弝。执鞭乃吾分，窘辱何须讶。卫青亦人奴，敢遽辞笞骂。
辽海戍十年，拜爵苦不早。蒙茸卷征衣，春风吹远道。少妇倚高楼，王孙踏芳草。秖恐见时颜，不似别时好。

[book_title]卷二
五言古诗
安履山房赠舅氏启孙二首
黄鹄恣冥翮，寒松挺贞干。纵尔寡谐合，允为明哲叹。舅氏甘隐沦，幽栖抱璀璨。冒枕白云多，隐几青山乱。岩扉暮霭浮，风树空音散。流坎任所止，豕鹿聊为伴。不苦扬雄吃，而爱长卿慢。原阡竭心力，愚谷安昏旦。翻嫌鹿门叟，累彼妻孥爨。
横塘度单舸，五湖净如缟。山障疑无路，花曲潜通岛。主人垫角巾，有类郭有道。檐间下尘榻，盘中剥新枣。夕照去庭柯，片月流青昊。千仞览德辉，昭回振远抱。尊酒不及乱，玄言自论讨。道以沉寂超，人与烟霞老。置我丘壑间，宛然似舅好。
时命篇
岧嶤郁峻岭，波澜翻巨川。吁嗟客游子，梯航俱不前。白日忽沦没，清霜飞幽燕。夏屋叹权舆，幸舍悲迁延。握玉竟难饱，尺桂讵易然。风前骭不掩，雪上屦半穿。欲仕无中人，欲耕无良田。营营声利涂，轩轾豪雄权。谁念牛衣士，涕泗鸡埘边。仲尼道路傍，伯夷空山颠。贫贱岂尽愚，富贵岂尽贤。时命有顺逆，达节良自全。
醉宿僧舍觉起言志
偶携绿玉壶，来借青莲座。桃花对命觞，尽醉颓然卧。春云夜不飞，覆被为我衣。残月升高檐，照见白板扉。萧然在僧舍，起立双树下。顾影独徘徊，万感生清夜。原生久悬鹑，买臣行负薪。嗟嗟江海客，何蒙牖下尘。人生贵适意，富贵何时至。投湘不可为，乘桴非吾事。吾已无黄金，安用求知音。楚狂接舆者，庶几获我心。
中秋四山诗
玄墓山
攀跻匪巉峭，佳胜兹岩具。偶偕良朋来，不负探奇趣。秋迟冥鸿归，云向潜虬护。朗月升高天，深林曷知暮。五湖浩无际，千峰俨欲赴。渐辨涧底星，遽失峦间雾。波流缟练长，光动金银互。缥缈生虚无，楼台已改故。恍观大海潮，雪浪排空骛。何必三神山，仙人始回顾。遗世鲜与徒，孤踪应有遇。旷哉古今心，莫以荣名误。
铜井山
晨弭南湖棹，暮蜡东山屐。千级石磴遥，半岭行云逆。佛宫才数椽，僧厨少四壁。井余蛟龙腥，阶唯鸟兽迹。崩奔群壑会，居然走震泽。皎月出层岩，窈窕穿树隙。寥空澹而澄，逾高光逾白，一照析秋毫，万象呈圆魄。浮屿俨欲飞，列宿如可摘。峦竹多清音，巢鹘无卑翮。箕踞藉落叶，长啸振孤石。兹夕登兹山，仿佛藐姑射。
虎山桥
慿眺凌崇峻，周览极浩渺。日落出古寺，秋旻见归鸟。石梁百尺横，苍渚游龙矫。两崖崩欲坠，五湖环且绕。人家隔花源，孤亭构木杪。坐久待明月，亭亭映翠篠。既望升较迟，微亏光仍皎。近浦何氤氲，远峰亦缥缈。桓伊笛自幽，范蠡舟偏小。零露瀼瀼华，明星渐以少。何事杯行缓，夷犹俟清晓。溪山总含情，宛然留谢朓。
灵岩寺
兹山吴之望，云是故宫址。再为佛子庐，今亦莽荆枳。仲秋岩壑清，日暮冈峦紫。浮图自孤撑，断碣仍碍屣。绳床悬石室，空庭蒙葛藟。四山出重云，飒飒林飇起。缺月深韬光，慧灯照棐几。谈禅谢觞酌，空门远尘轨。相与证无生，夷然忘所履。寂寂此岩阿，昔被明光绮。二井苔藓封，俱曾照西子。慨念今古人，荣华若流水。
辕驹叹
万物有荣瘁，修途多险虞。枥上曾称骏，辕下反为驹。哀鸣望顾盼，主人恩不殊。不覂骐骥驾，乃与驽蹇俱。流沙千万里，秋风苜蓿枯。梦想燕然山，追逐大将符。皮相亦何慿，骨立亦何图。傥再赐鞭策，犹堪任驰驱。
林鹤篇
晏坐寄玄览，感物生遐思。有鹙在梁饱，有鹤在林饥。所处虽倒置，鹤也安足悲。逍遥寓空谷，还与丛桂期。一鸣闻九天，其子能和之。夕可饮沆瀣，晨可餐灵芝。驭彼王子乔，白云同差池。回视在梁者，龌龊亦奚为。
采菱词
菱角何纤纤，菱叶何田田。鸳鸯与鸂鶒，对对浮清川。采菱白晳郎，荡桨后复前。偶逢西家姝，隔浦来采莲。娇容入花乱，素腕随荇牵。要住语绸缪，风动裙带偏。采采忘采角，但采叶在船。赠我双莲子，庶几不空还。
织锦曲
织锦置新机，当窓取石支。今日织一丝，明日织一丝。离居日闲闲，何为织迟迟。良人隶材官，贾勇能搴旗。微功上幕府，拜爵及春时。春时好衣锦，此锦正相宜。金紫色照耀，麒麟光陆离。看君身上服，称妾心中期。
三月三日
元已晴旭丽，吴趋土风嘉。芳甸古茂苑，离宫昔馆娃。良辰动水嬉，锦浪被清涯。士女娇容服，顾影生光华。绿帻吹参差，红袖拥琵琶。濯濯春杨柳，灼灼夭桃华。相谑竟何赠，芍药萌红芽。少年扶醉归，青楼明月斜。
山中迟客
朝暾散深谷，宿莽互氤氲。松露犹缀珠，高霞自成文。晞发凌青壁，嗽齿度碧濆。忽见衣领上，英英生白云。不负黄鹄期，眷言沧海君。同心挂缨组，折简聊相闻。东山迟安石，兰亭要右军。远驾如惠然，清晖良可分。
听春莺
黄鸟出幽谷，差池翔南枝。春风鼔其舌，如奏竹与丝。绵蛮杂繁调，睍睆多婉词。于飞不肯只，顾影若有思。良时不易至，好音难重期。公子正邀欢，伫听自忘疲。芳宴洵足耽，杯到安能辞。
观朝雨
南楼望远道，春雨江上生。既洒鳷鹊观，复集凤凰城。散水幻圆影，添瀑作碎声。丝丝元不断，蔼蔼一何轻。宿雾暗洲渚，朝隮莽苍屏。柳条郁如结，花露泫以盈。美人期不来，愁绪逐浮萍。
独游
晚出白云轩，来过青莲宇。翩翩曳短裾，不挂尘中组。原草生芳荑，飞花满桑土。独鹤先我行，南山遥为主。莞尔听鸣禽，不觉逢渔父。共笑嵇生懒，好锻对环堵。何如今日游，春风采兰杜。
独酌
栖栖不得志，春到罕芳宴。偶有一壶酒，独酌聊自遣。公荣曷与焉，嗣宗无由见。东风川上来，入林堕花片。黄鸟乃有情，睍睆还相唁。古人功名会，成败忽如霰。何事龙门生，不立醉者传。
桂树
桂树何苍苍，不生桃李园。久滋颍川水，远托箕山根。离立不成林，偃蹇何所援。商山采芝叟，无端去乘轩。楚皋佩兰者，不返湘江魂。何如老此树，终焉绝尘喧。小山空有招，白云竟无言。
箕山
家住箕山下，来往唯白云。若无巢许辈，此地谁为群。茅茨蔽风雨，琴书辞俗氛。庭前乔松树，徙倚忘夕曛。段干过于避，介推何至焚。良友将远适，安车与玄纁。人各自有志，不遣北山文。
越溪庄赠主人别驾
主人少游侠，五陵裘马人。中岁狥寸禄，十年苦风尘。不调归别业，依然旧松筠。百株植墙下，二顷在湖滨。绿水青山区，何减桃源津。长者多论交，载酒无冬春。我来住高斋，不栉亦不巾。信宿恒忘归，常时如避秦。子猷雅好客，安道复情亲。不然兴已尽，何事独留宾。
春日湖上
少岁慕荣名，中道叹维谷。卓彼白发叟，招我紫芝曲。匪直谢簪绂，兹乃脱羁束。万事不挂念，一壶存所欲。杏花前村开，春水五湖绿。倚棹看凫鹥，纷披波间浴。夕阳忽下岭，行云渺相续。莞尔会心处，寤寐向谁告。清夜梦故人，居然建牙纛。容或酬彼志，吾且知吾足。
夏日寒山
寺旭公房竹，下迟王生不。来与刘生饮，野寺昼寂寥。独鹤当门屏，隂隂古墙下。一片绿云冷，夕照上高檐。空翠落潭影，如何炎隆时。有此清凉境，入林无所事。匡床据高枕，不见子猷来。便与公荣饮，远抱托长风。孤怀自耿耿，心契静者因。迹向寒山并，凤鸟负远期。蜉蝣悲促景，百年几何时，日日须酩酊。
圌山朱都尉过访留宿草堂中夜不寐情见乎词
有客江上来，柳下住双桨。身白俨如瓠，巨口仍广颡。相见懒长揖，落魄高阳党。呼儿且沽酒，把臂坐草莽。十年交自倾，片言心觉爽。明霞四散飞，长庚独先朗。蝙蝠扑檐间，熠耀行草上。凉风西南来，刺刺枝头响。下榻不能寐，空庭共俯仰。慷慨醉中言，何时起李广。
七月六日同王赡美曹子念饮豹孙书屋
大火忽西流，凉飔起江沚。萧散据匡床，脱帽仍解履。高梧障重檐，短墙瓜葛藟。一室无数椽，长风吹万里。仿佛坐隂崖，来接巢居子。旋开竹里厨，言鲙河之鲤。南阮本不饶，留客乃如此。旷适林中赏，逾觉贫交美。何事慕贵游，汗流恒竟趾。所以蹈海人，弃之如敝屣。
七月七日集周公瑕鉴止堂坐同谢尉徐生
公瑾雅好客，醇醪具芳宴。正及牛女辰，嘉会拟霄汉。风流推谢安，才情见徐干。共有青山情，颇悦白衣宦。雕俎一何繁，羽爵行无算。绿藻锦鳞游，朱栏柳丝乱。虽未列歌钟，清音起松畔。仰见纤月来，同彼双星灿。怅别经一年，留欢无两旦。人生聚会难，感之发长叹。
中秋初度有感二首乙亥
华月升高檐，广除步靡靡。百年几何时，繁忧徒萃止。结发事远游，轨路多荆枳。九折悲覆车，皇皇旋旧里。犹存临卭壁，欲探於陵里。苦竹善钩衣，扁石恒碍履。雀角穿我巢，谷风漂我垒。哀哀慈母傍，怨慕羞称子。脱粟尚弗充，何言甘与旨。值此劬劳辰，乃惊犬马齿。四十无闻焉，云何不遄死。
遄死复何恨，俯仰若有牵。陟岾履宿草，背养已十年。高圹良可营，屡空徒迁延。巢中有三雏，参差齐父肩。无食又无衣，抱影各孑然。久凋王生柏，未见原公阡。何有禽庆约，期了向平缘。咄咄计安出，有泪如流泉。况乃鲜兄弟，焭焭殊可怜。但苦严霜飞，何知华月圆。泌水衡门下，且草子云玄。
送何都尉之汀漳
何生少精悍，持已能不泄。孙吴一万言，澜翻在其舌。三谒明光宫，曾进治安说。结束趋辕门，老将同为列。班生笔已投，终军繻久裂。量移守闽峤，鼓行向毒热。封狐吐妖氛，长鲸喷晴雪。海色多溟蒙，将星独昭澈。不然守乐土，何以见奇节。
述怀寄高邮贾生
昔与子周旋，揽镜头俱黑。今与子别离，鬓边丝堪织。黄鹄畏网罗，紫燕悲伏枥。自顾无蛾眉，众女空见嫉。执戟杨子居，门卒梅生职。迟回陟羊肠，踟蹰弃鸡肋。徒步出北门，雨雪霏霏湿。偶逄淮海人，问子近消息。惆怅吊长沙，贾生在胸臆。
送客之楚
草木黄且落，陂冈纵复横。飒飒隂风吹，繁条折不鸣。迢递暮山上，日没寒云生。去鲁非其志，游梁竟无成。栖栖何所之，言涉湘与衡。还将送君泪，寄吊古屈平。
志别
祖道一尊酒，凉风江上生。枫林一叶丹，秋动千山声。星离越溪水，雨散吴王城。我昔游燕赵，居人送我行。今我亦送客，酒尽泪欲倾。乃知送我者，掩袂多至情。
楼居二首
仙人好楼居，吾亦厌卑处。结构倚遥岑，鸿飞终远举。樛木荫白日，流水萦苍渚。何必凉风来，孤高自消暑。空山正閴寂，蓬门迟支许。云霞几席流，嗒然无一语。
余生不偶世，块处空山久。木末出岑楼，青旻一挥手。高云翳我裾，明月入我牖。坐见松树隂，群然麋鹿走。郑真谷口锄，梁鸿庑下臼。外是无长物，留巾漉美酒。
卧疾四首
抱疴卧中园，掩关白日静。坐见凋兰芳，秋风忽凄冷。蹇蹇披羊裘，徙倚望前岭。为爱孤松枝，时时逗云影。
与山夙有缘，因病转无欲。僧斋聊卧起，散发何须束。偶采芙蓉花，悠然出林谷。秋风湖上亭，蘼芜飞属玉。
行药至山馆，麋鹿相为群。草木吐精华，宛如刺绣纹。微雨日暮歇，南冈生白云。何时拂衣去，长揖沧海君。
朱槿日暮凋，玄发秋时落。傲骨何嶙峋，习懒那可药。采彼石上芝，引此林中鹤。一室谁晤言，青山谢康乐。
恭谒先世祖荣禄大夫都督公赐茔墓在杭州毛家埠
吾祖从靖难，功成受虎符。镇越佐五朝，将星东南殂。先皇为悼惜，赐葬兹山隅。屡谕藩臣祭，碑版耀西湖。云仍锡带砺，百世卫姑苏。邈矣七叶孙，赋性一何愚。不能挽强弩，但欲事操觚。历官已廿载，落魄俨腐儒。同侪贝锦张，亲戚从揶揄。何令彼譛人，猴冠而当涂。不望印累累，其如锥也无。仅存三寸舌，终愧七尺躯。偶来此行役，聊复荐萍芜。石人衣薜荔，宿草莽故墟。抚膺一长恸，洒泪柏为枯。悲风起夕阳，愁杀夜啼乌。
亲旧诗六首
丙寅之艰，不肖不能从地下以死也，而强活人间，茕茕在疚，终鲜兄弟。所赖二三老成人耳提面命以寡悔尤于万一也。天不慭遗，不五年而长逝者六人矣，爰思其人，各系以诗，颂美仪刑，以当恸哭，今而后吾知唯有曹颜远之句，以贻亲旧云尔。
外父王选部禄之
泰山俨具瞻，匪直颂师尹。一出秉铨衡，中外作标准。朗月照浚谷，清泉流泯泯。抗志圭组轻，萧然岩壑尽。甥也馆于室，耳提谢不敏。典谟日佩训，风雅时援引。所至恒爱护，恐为友壻窘。不减慈父恩，长恸德星陨。
舅氏陆文学恒若
江东着伟姓，太宰迈常伦。势可移山岳，位已无人臣。一朝被蜚语，朱户生黄尘。孙子余舅氏，青衿甘食贫。硁硁守经学，湖乡少四邻。时念同胞姊，扁舟入城闉。澹泊不饮酒，慰籍多苦辛。长逝渭阳水，愁绝慈闱人。
先辈杨中丞子任
杨子青云彦，屡出佐明后。昭毅昔论交，垂髫至白首。树德于其躬，莠言不出口。闽海同分符，阃藩并结绶。堂上考大吕，幕下问小友。眷顾成绸缪，乃与缔孙偶。尺书付浮沉，竟执富儿帚。感怀着斯章，冥冥非吾负。
通家陆有道叔平
吾祖迈明德，结客豪长者。平原秀士衡，正始翼风雅。忘年缔密交，少岁荷陶冶。潜盘西山阿，偃息青云下。皎然白雪鬓，照兹绿玉斚。明月投入怀，幽兰分满把。对我欷歔言，老矣汗血马。耆旧不慭遗，泪向寒泉泻。
友人顾贡士从化
顾生一经生，而亦喜任侠。闾巷弟畜我，俶傥无嚅嗫。能射鲁连书，不问乐羊箧。并载西园游，联镳南山猎。痴绝虎头生，袖断如花颊。青春容易掷，白发最难镊。长安失意归，宿草飞黄叶。尚忆平生言，独挂芙蓉铗。
从叔隐君士扬
昭毅营东山，群从从之游。第五足清旷，居然隐者流。曾不问生产，乃与兄子俦。把臂同入林，酒池日拍浮。自为鸜鹆舞，间作竹枝讴。行乐堪永年，达生宜白头。门户正衰谢，斯人不可留。咸也矧穷途，揽涕何时收。
北游诗十八首
捧檄偶然作
幽居谢鞅掌，披云卧高岑。门有车马客，投以天上音。呼儿拭我弁，揽镜整我簪。薄言辞故里，于役越江浔。负米愿良违，挽粟力不禁。斥鷃安卑枝，匏瓜恋旧林。夷险昧所履，倚伏还相寻。傥来忽如寄，患得非吾心。蓄无非常宝，敢羡纵横金。养真尚寂寞，允为达士钦。
北游留别阳山顾愿
顾生言志高，乃住卑犹山。常来访屠博，悲歌游市阛。葛巾一角垫，长裾其色殷。蹇步上大堤，桃花在窓间。袖里金错刀，换酒良不悭。宁待飞青霜，坐以凋朱颜。皇皇脱长剑，送我西入关。赠处两不语，流涕各澘澘。世无四公子，弃客如草菅。间有魏其侯，聊可与往还。
渡江
吴国渺何处，江流万里长。布帆渡瓜渚，青山障朱方。飒动高天风，吹愁还故乡。戍楼当落日，饥乌野田密。徒御步不前，行李何萧瑟。欲问淮南津，就饭水边驿。敢效祈父言，胡转予于恤。
泊广陵
晨发扬子渡，暮泊广陵城。水部正闭关，落日舆梁横。杂踏估船来，吴侬与楚伧。野市乱灯火，恰如蜩螗鸣。对酒愁不语，何处琵琶声。间道往从之，青楼明月生。自笑高阳徒，潦倒江州情。
次淮献河阳大夫
经国有大计，不外兵食足。输挽类用兵，所贵在神速。王程固有严，胄弁何为督。娈童好如花，楼船大于屋。行乐江以南，赫奕朱为毂。盛夏方渡淮，黄河变平陆。粒米乃狼戾，度支更约束。简命旬宣臣，临水建牙纛。八月造舟楫，十月运新榖。哺乳百姓亲，挟纩三军燠。况乃抱远略，道海通山谷。廷议旌行能，玺书动盈幅。伟哉转漕功，不使萧何独。跅弛门下士，勉驾盐车轴。期毋负知己，良友时相勖。
涉河
大河合淮泗，奔波若倾倒。一瞬下千里，风帆疾于鸟。我行逆其流，尺寸竟昏晓。丈夫托蓬根，世事茹茶蓼。穷途已倦游，况复苦秋潦。揽挈黑貂寒，西风吹人老。
清郡馆郑丈
驱车入郭门，故人门挂席。客子流离来，执手长叹息。虞卿屩欲穿，侯生头尽白。乐与朱家游，讳言赵邸客。大损卖文钱，估酒日盈百。任侠今寂寥，此有郑庄驿。
济上闻笛
孤笛江上起，片月随江流。临风曲不断，韵水何悠悠。杨柳折欲尽，梅花落更愁。寒鸦散浦溆，残叶飞空洲。楚客正独醒，闻之增繁忧。
七月廿四述思
凉风吹原隰，澹澹黄云生。值此流离时，难禁陟岵情。长恸高堂觞，言荐溪水苹。未始暌诸梦，常若见于羹。更念倚门者，蓬首雪盈盈。
德州逢刘原检
公干吾密亲，迩来行色壮。得意曲江游，十里紫丝障。折得杏花回，春云在衣上。南归衔使节，楼船晚相傍。明灯照卫水，凉风来青嶂。宿雁语沙中，纤月翻层浪。对酒问前期，弹冠岂虚望。从此舍章句，即可取卿相。昼锦君多荣，奉职我无状。清时好策勋，努力无遗忘。
潞河客舍
岁晏众芳尽，朔雁江南征。游子何不归，流离蓟北城。隂隂土墙下，风吹枯桑鸣。黄金与白发，此尽彼则生。进退叹维谷，且问严君平。
题长安主人壁
漕吏何为者，日与仓漕伍。长安半月游，黄金散如雨。乘月谒私门，带星候公府。杯酒槩可亲，肝胆谁能吐。势利无石交，斯言征诸古。
燕京寄上海朱邦宪
北风扬尘沙，玄隂片时结。客舍寄如磬，羁身但存舌。易水寒不流，西山欲飞雪。梦见田先生，恍与荆卿别。击筑苦无徒，悲歌夜不辍。我友蹈海生，圭组久不屑。游于酒人乎，而乃好奇节。因救季将军，朱家心屡折。吾岂有黄金，尊前为君设。所以穷时交，古人多激烈。
结客行与晋陵吴生
韩魏饶奇节，齐楚多辩智。经学不足谋，结客非声利。一言可借躯，万乘宁夺志。虞卿急穷交，敝屣卿相位。田生耻人疑，对客刎何易。岂为颜面情，謟笑取容媚。吾友延陵生，独抱千古意。昔我困奸雄，三年两下吏。邹阳不上书，张俭身何寄。良朋每永叹，维子忧心悴。不有匣金来，徒令怀璧坠。谷风世道凉，浮云然诺弃。长揖谢斯人，激烈尊前泪。
塞垣行寄嘉禾朱尉
卫青屯上谷，连营肃旗鼓。五道出将军，弓高与强弩。系其贤王归，奇功不堪数。坐拥武刚车，帐下式歌舞。李广不得意，上簿至幕府。是岂战之罪，拊心良独苦。朱生蓬蒿人，掘起自行伍。浮海斩吕嘉，英略无千古。功奇祸亦奇，十年槛中虎。长剑虽蒯缑，犹堪贾一怒。丈夫身不死，塞垣报明主。
少年行调长安客
结束何翩翩，相逢洛阳陌。流水照清扬，春风披绿帻。俨然傅脂粉，相传化闳籍。羞称霍家奴，云是馆陶客。歌舞谁不怜，婉媚莫可逆。沾沾喜任侠，黄金得还掷。珠因弹雀损，锦以斗鸡坼。而多青楼期，欲赴身无百。且与酒人游，暂入蓬蒿宅。枕藉唯衮衣，何有一缝掖。
留别京邑友尘
杖策长安门，言别长安客。何为曰归时，翻使旅愁迫。侠游多酒人，祖道临南陌。马蹄雪中花，车轮冰上迹。再歌毋庸归，乐酒暂今夕。长剑挂左骖，白虹走前席。荆玉罕人知，劝吾宝燕石。
汶上阻雪
我行阻徐方，日夕望吴国。积雪覆皋原，千里同一色。门前偃栅横，屋际孤烟直。黄河冰正坚，芒砀云来黑。狡兔潜以伏，饥鹰竟何食。客子煨枯蓬，主人舂残稷。何日见朝阳，肃彼南归翼。

[book_title]卷三
七言古诗
金昌篇
青山浮震泽，紫霭凝沧溟。既庶古吴邑，有美金昌亭。金昌亭子碧城趾，傍临大道平如砥。象纬台窥万雉雄，阊阖门开千片绮。垂阳绣陌春载阳，芳草朱桥满路香。甲第连云巢翡翠，人家临水扑鸳鸯。玉楼天上近，金屋民间藏。秾彼桃李葩，映此鹦鹉觞。茂苑郁葱茜，胥江艳花月。丽藻飞彩毫，芳尘袭罗袜。清歌鸣凤舞惊鸿，宝树琼轩乐未穷。芙蓉散乱妆台锦，兰麝氤氲步障风。桂醑浮波玉为馔，高堂屋壁金珠缘。虽非戚里与皇家，万户千门烂若霞。玉帛南邻耀皎日，簪缨北里生光华。清时富贵偏多暇，少岁欢娱昼为夜。宅中歌笑尽金张，座上风流总王谢。泽国无烦拥画轮，吴侬飞楫浪如银。湖舸载将西子去，渚花开作馆娃春。蝉髩宫云薄，蛾眉山月新。为雨乍逄情易合，倾城再见价难论。由来金谷明珠贱，却笑临卭绿绮贫。迷花醉月靡年载，相逄剩有朱颜在。长风可破月可拾，直欲扬舲泛沧海。沧海回波不复来，拂衣高眺吴王台。吴王宫阙莽难辨，棘荆麋鹿令人猜。棹歌犹唱乌栖曲，百花洲上蘼芜绿。一川春雨鹧鸪鸣，鹧鸪声里年华更。身世隙驹影，富贵草头露。万物不可齐，士也何须遇。园有桃，歌且谣。半生落魄无推择，大块与尔同逍遥。长镵朝过买臣里，短衣暮上伯通桥。举案徒自恭，庑下竟寂寥。不挂会稽章，空老吴门樵。
匣剑行
生长夫差国，家住专诸里。锻炼昆吾成，一匣明秋水。秋水泠泠声绕扉，凄清中夜蛟龙归。空庐独抱朗月卧，高天飒动霜华飞。提携神物无人觉，何来白虹常在握。锋芒卫霍耀天山，精灵荆聂倾河岳。结客纷纷向五陵，呼卢博采且浮沉。宁输百万留三尺，悬在腰间酬寸心。鸊鹈新淬光如彗，照见人间不平事。玉玦金镮日日间，匣中一掬明珠泪。严城吹角秋夜清，风凄月肃邻鸡鸣。擥衣起舞欲拔剑，无乃岁久青苔生。莫邪空老无人齿，世人共宝铅刀耳。幕南塞北行路难，酬恩报怨竟谁是。沦落沉埋一蒯缑，耻将弹铗动诸侯。丰城不掩干霄气，越石何嗟绕指柔。
对酒歌
宇宙自万古，人寿无百年。我生之前漫无纪，我生之后殊杳然。中间百年何太促，始觉人世徒堪怜。况乃寰区受羁束，曷能蓬海求神仙。幸有金阊醇酎美，一斛不直三千钱。沽来快饮日不竭，赖兹薄禄如流泉。清者可中圣，浊者可中贤。伯雅或在后，季雅或在前。公荣不择侪軰饮，季伦欲就邻家眠。君不见花开枝上何娟娟，春风吹落随寒烟。又不见云行空外百态妍，须臾散尽苍旻天。玉山常倾倒，桑田任播迁。胸臆从教块垒散，形神自尔魁梧全。一日可兼十日饮，百岁能当寿一千。始信壶中有日月，不与人世同弃捐。沉冥至理久自悟，糟丘为我生青莲。
东览篇
出门鲜徒侣，看山过东越。身披荷芰衣，来渡琅玕筏。会稽之郡藏云中，海岳灵区第几峰。千岩万壑望不尽，一一秀出青芙蓉。溪流嗽石喷晴雪，山水清音相映发。林间吹落兰亭风，松下飞来镜湖月。石暗花迷失去津，禽鱼鸟兽能相亲。峥泓萧瑟不可测，此中疑有箕山人。苍旻为栋云为幕，禹穴幽奇可栖托。绝壁巑岏啸夜猿，逍遥梦见骑黄鹤。清晨晞发凌高台，风吹飞花去复来。旭日如珠走沧海，赤霞为驾驱天台。方丈蓬莱今可至，居然便有凌云思。金宫银阙何必求，一丘一壑随吾志。君不见东山高卧支许从，挥麈玄言若可终。又不见芳辰袚褉临清池，茂林修竹堪忘饥。谢公勉为苍生出，十年闲却登山屐。右军自失王蓝田，归来誓墓意惘然。二贤信是人中龙，霖雨当时仰望同。考槃一室已千载，至今林下生清风。偶然得失未忘念，令人却羡双冥鸿。
春游篇寄晋陵吴生
穷愁逼逼空叹息，远游冠在犹堪拭。伯通桥下春水流，布帆一幅千里游。芙蓉湖波绿如染，罨画溪头山几点。花明月白不知夕，仿佛扁舟重入剡。旧游曾识延陵生，莫逆穷交一步兵。且作平原十日饮，安事夷齐千载名。寂寞圌山老都尉，迟我碧桃花下醉。锦江春煗浪俱香，赤城霞流山失翠。金焦遥作两青凫，水面飞来扑玉壶。万里长江限南北，令人长忆孙伯符。燕子矶头燕子飞，凤凰台畔柳依依。看花偶入长干寺，策杖还须到翠微。荷衣脱下白纷纷，尽是钟山松上云。辟支洞口金光草，兜率岩中宝藏文。摄山自古多灵药，归来始践征君约。悠然置我丘壑间，高吟梁父惊猿鹤。吾笑殷中军，废后书空竟莫闻。又叹阮遥集，一生当着几两屐。此身不带封侯骨，朅来幸有烟霞癖。黄金朱芾求不来，白云青山随可得。不因未了向平缘，五岳追寻孰我先。知君亦是沉冥士，寄此春游汗漫篇。
放歌行寄长安旧游
碧桃落尽青春老，黄金不铸朱颜好。男儿策名须及时，衰迟徒遣忧心捣。少年投笔欲邀勋，西入长安谒圣君。公车不献长杨赋，都邑先传喻蜀文。朱门先达如畴昔，留欢得接夔龙席。鸣环振佩声锵锵，琼筵宝幄乐未央。暂同良夜醉鹦鹉，期共清朝仪凤凰。辉光草木俱生色，假使白头还可黑。意气如山不易倾，立谈元可取功名。借筋画成扶汉鼎，箭头书去破聊城。居间然诺良无负，强灌能胜一石酒。藩车日赴孟公期，金钱夜作爰丝寿。骏马花骢白玉鞍，濯龙鸣凤近金銮。英盼自堪回绛灌，雄图非为斩楼兰。得意能将知己酬，此心未始羡封侯。一言不合拂衣去，五陵游侠还相许。斗鸡走狗出长楸，安能咄咄书空语。自是当时桓茂伦，历落嵚崎可笑人。今日低头在草莽，放歌一曲千山春。
观舞篇
春宵曲宴通兰房，亭亭玉树生夜光。绣幕遮风银烛定，纷纷妓乐俱成行。中有燕姬善楚舞，当场可以掌中举。翩跹喜曳鲛人绡，柔弱才胜翡翠羽。应节依歌不自持，疾徐宛转能擅奇。明珠盘里相错落，惊鸿天外来差池。徊翔素腕飞香雪，虚空屡顿凌波袜。五尺芙渠摇绿波，一片轻云荡明月。颦容慢睇如有情，步摇条脱断续鸣。公子歌谣惟燕燕，佳人名字只卿卿。舞罢低回整金凤，矜娇顾影嫌钗重。羞称十五嫁王昌，登墙三载曾窥宋。漫将长袖拂芳尘，自是行云行雨身。恍惚高唐梦中见，敢云平视甄夫人。
听曲篇
绿窓窈窕通明月，朱弦奏罢何疏越。燕姫艳舞方具陈，郑女清歌相对发。玲珑宛转绕翠屏，梁尘飒飒花冥冥。师传翻使惊协律，心妙直欲追秦青。已听泠然振林木，复闻余响流空谷。将无哀乐动人心，苏门之啸秦庭哭。当筵但见春融融，无限玉树摇东风。周郎欲顾曾无误，延年女弟徒称工。新声能令旧声变，贯珠不断危如线。偶觉凄清拂黛蛾，时为掩抑看团扇。画栋轻云夜不飞，凤凰肯逐箫声归。但怜白雪知音少，岂是红妆绝代稀。云鬟零乱歌才阕，东方欲明银烛灭。淳于一石自沉酣，不使冠缨座中绝。
醉道士歌题弇山园藏卷
列真之宇太微宫，碧桃千树吹春风。相逢尽是餐霞客，翩跹长揖壶中公。壶中跳入杳无际，金台银阙非人世。玉液涓涓汇作池，黄流泯泯倾如注。式歌有酒旨且多，三三两两朱颜酡。漫笑真人能服炼，谁知老子亦婆娑。仿佛步虚行复止，曲肱聊隐乌皮几。背痒欲倩麻姑搔，觉来失却王乔履。牛饮鲸呼总易醺，牵裳濡首乱纷纷。拍浮倒蹋琼科案，酩酊那开蕊级文。土木形骸恒伫立，手持玉笛吹不得。平头奴子力不禁，扶携踉蹡将安适。浪游五岳穷三山，联袂尽是桃花颜。绛河迢递谁相待，上元夫人名阿环。会时不问胡麻饭，解酲五斗何足算。牵出青牛欲倒骑，黄冠欹斜白发乱。此中玄妙识者谁，仙药元从麯蘖遗。披图展卷心自醉，颓然此軰真吾师。主人谓若幸无负，我且斟若以大斗。倘画当年醉步兵，江东张翰应居首。
娄水行访曹子念作
湖头暂借渔艇子，春风吹过碧城趾。具区初月挂吴山，沧溟紫霓含娄水。夜潮忽涨杨柳陂，片帆却向桃花驶。眠鸥宿鹭惊且鸣，棹歌不断欸乃声。中流闻鸡曙星耿，落花飞出海上城。停桡未入琅琊墅，搴裳先过曹丘生。萧斋兀尔枕书卧，乌皮一几青氊破。问我经时何不来，袖中遮莫有七哀。大笑吾生太痴绝，病腰犹为五斗折。屡蹶霜蹄不知止，仪也直欲亡其舌。丈夫雄心谁则知，吁嗟有志无其时。公荣未得即濡首，匡鼎相逄且解頥。放歌一曲情无赖，君自芝兰我萧艾。陈蕃有榻空梁悬，解来徐孺眠花前。聊伴曹生日击缶，洋洋风雅衔在口。绵蛮不作吴侬言，喑哑能驱小巫走。一斛珠玑错落明，俨然分惠盈五斗。吾还怪尔爱独醒，酒人只在弇山亭。迩来不饮真寂寞，纵酒无愧天上星。借来艇子且教去，平原十日须沉冥。
谢都护歌
谢侯少岁学击剑，手绾飞虹腰掣电。术精乃去学兵法，战阵钲鼔靡不合。被命造舟永嘉山，长鲸道遇手自搏。几欲论功登将坛，落落不偶空据鞍。阅世荣名何足齿，闾巷沉浮聊尔耳。短衣射虎姑苏台，闭户铸剑干将里。买得桃花一疋驹，骑来沽酒金阊美。世人失意汩汩忧，羡君能自沾沾喜。为嫌逼促城之舍，新开别墅虎丘下。窓中乱扑青芙蓉，竹树萧萧绕台榭。侠游酒伴惯住船，斗鸡走狗都翩翩。春草射麛秋放鹯，相逢欲赋子之还。座客恒满能击鲜，人各取醉斗十千。虽无铜山擅铸权，囊中不乏子母钱。吁嗟燕颔头未白，黄须森森尚如戟。江南秉钺旬宣臣，旧是永嘉来往人。即今推毂易为力，功名转眼能自新。劝君努力报知己，匣中毋遣神龙死。君不见余也十载伤羽毛，身同鹪鹩困蓬蒿。提携拂拭竟谁是，哀鸣日夜徒嗷嗷。於戏男儿四十不能自附青云豪，尚尔坎坷肮脏沉下僚。赠君短歌还自嘲。
短歌行赠王四丈赡美
男儿何必纡朱紫，但令布素恒如此。又何必侈金帛，所贵人生在意适。琅琊群从鸾与凰，上林太液纷翱翔。第四偶然恋桑梓，羽毛楚楚口吻香。白眉未尝结青髩，未遽霜海燕双栖。绕梁语芙蓉，一照满镜芳。千金鹔鹴裘易解，日醉鹦鹉杯难忘。司马才遗中人产，对人无奈多青眼。沙田种秫久不登，座客犹夸识信陵。平生倜傥无嚅嗫，沾沾聊自喜任侠。余生落魄数数奇，十年归隐南山猎。无端痛饮白玉浆，有时脱赠莲花铗。每承然诺肝胆倾，岂是论交在眉睫。跻彼弇山堂友于，花萼尊俎光，再过娄水宅，彩衣戏舞娱头白。人见颓然醉花月，不识人伦自尔能昭揭。人见生平曳纨绮，不识穷交可以托妻子。谷风再赋友道凉，吴侬情逐云飞扬。三秋门前正罗雀，一卧肘后生垂杨。不有君来破岑寂，翟公自署徒慨慷。眼中石交竟谁是，酒酣击筑天苍苍。
江风行与朱图山泛楼船作
长江万里吹天风，将军置酒楼船中。楼船忽奏军中乐，无乃黯惨蛟龙觉。山川出云历乱飞，疾来掩我白日晖。中流汹涌俱辟易，人谓如此将无归。将军自是湖海客，神气自若催挂席。浩荡洪流欲挽回，崩奔巨浪能冲逆。渊渊徐起回风挝，长驱直指扶桑涯。蜃气氤氲辨城阙，鲸波蹴浪翻空花。分明栖息匡庐下，碎瀑飞泉明月夜。恍惚窓牖峨眉端，雪片纷纷六月寒。须臾暝色垂垂黑，前队戈船左右翼。咫尺蛟龙欲扣舷，夜光那向怀中匿。壮图寂寞何为乎，余亦从君击唾壶。老骥能思千里不，百万犹供一掷无。人寿河清不可俟，富贵不来行乐耳。世间多少弱男儿，觅人颜色沾沾喜。曾忆长江牛渚边，温峤焚犀夜放船。英雄志业莫可测，酒酣拔剑心茫然。
塘上行逢友人顾愿作
吴宫二月莺啼乱，金阊柳游子长安归。春风吹鹢首，鹢首重重桃李花。枫桥塘上故倡家，绿水依然绕阡陌。青楼忽听弹琵琶，琵琶声出垂杨里，李延年家高髻姊。自言有客深自藏，落魄江东虎头子。拍浮濡首酒池中，何为染指阿房美。平生痴绝将无同，我辈钟情乃如此。相逢不赋子之还，对酒高吟娇女篇。兴来不用常杯酌，其奈囊空无一钱。君不见马长卿，临卭一往有深情。又不见阮仲容，鲜卑之婢累骑从。尝闻古人贵达节，区区礼岂为我设。少年行乐须及时，飞花转眼纷如雪。还惜昂藏一丈夫，慿陵啸傲高阳徒。麟阁荣名常在不，首阳饿死何为乎。
月下渡淮歌与马孟李三都尉舟中言怀
日落淮水黄，月出淮水白。水流向东南，客行自西北。辞家见月两回圆，长路悠悠始一千。簿书期会如束湿，卒史胥徒横索钱。槖存无底空所有，但见三星恒在罶。身世漂零只酒尊，凉露凄蝉动高柳。从事诸君尽弃繻，金堤赤岸争先驱。吁嗟百万任狼藉，何事囊粟号侏儒。吾生一饱了吾愿，坐看鹪鹩飞不远。马控龙媒自有人，门藏金穴曾无援。久拟山中赋考槃，何然燕垒巢其端。漆园傲吏日偃蹇，竹林酣士多摧残。夜深月照芦洲寂，楼船有楫何须击。最喜黄头善掺挝，况邀白帻能吹笛。淮隂黯惨生悲风，座中杯酌莫教空。若过韩侯钓鱼渚，便为长跪酹英雄。
游吴山醉歌示越中同游
吴人浪游越，越山旧名吴。吴山窈窕如画图，芙蓉乱扑城之阇。云英不远紫微省，杏花偏近黄公垆。解衣贳酒独感慨，还上高台听鹧鸪。鹧鸪不为啼春雨，似诉吴越兴亡语。般乐夫差首己濡，忧勤勾践胆能茹。偶尔慿陵一跳梁，毕竟山丘共首鼠。草上同飞望帝魂，宫中曾献捧心女。吴山越水春融融，吴王越霸归东风。白驹度隙促短景，朱花散彩成飘蓬。乍来一笑已陈迹，兹山千古青无穷。即今箫鼔锦城乐，但识屏翰皇图雄。吁嗟黄金不买绿酒醉，何乃愦愦人世亶不聪。
钱翁歌为磬室山人寿
钱翁不是蓬蒿人，自称吴越诸王孙。布衣不受缁尘染，混俗能将白眼存。栖迟陋巷蓬蒿翳，抱膝长吟靡年岁。家藏万卷不知贫，更倚丹青曾绝世。巴江急峡巫山峰，汉时古柏秦时松。钱翁下笔无数点，便觉烟云千万重。长康安道名谁称，世情都无神自胜。屦集常憎户外尘，萧然一室如悬磬。钱翁不满五尺长，意气能飞千仞霜。等闲不受诸侯币，虚左曾持公子觞。吾家都护弄柔翰，风流寄兴东山畔。傍水新开燕子楼，临花高卷鸳鸯幔。爱惜长干刘采春，当时西第几留宾。坐中不少严夫子，幕下常多郭舍人。自是钱翁交莫逆，春山花月同穿屐。如今花落月西沉，但见钱翁头尽白。黄公垆下莫经过，吹笛山阳感慨多。凄凉若问吴趋第，四壁徒存一雀罗。翟公门前何所有，春风乍上新杨柳。百斛金阊绿玉浆，沽来且作钱翁寿。钱翁七十意何如，云在青天任卷舒。他时倘画通家子，丘壑偏宜谢幼舆。
郑客行寓清郡赠中伯丈
仲尼老于行，栁下援而止。殊无怀土情，郑客乃如此。郑客吾乡老缝掖，不根嫚戏无推择。西游落魄走邯郸，国有贤王虚左席。日留朱邸曳长裾，贵幸何须驷马车。但虑才高忌严忌，谁言赋不如相如。冠缨曾绝感知己，锦茵醉吐花靡靡。无端压倒玉堂人，只因撰出金楼子。内家日给买文钱，外舍私为桃叶怜。解将交甫明珠佩，博得文君绿绮弦。秋风客散平原第，齐东陋巷蓬蒿翳。不无岳牧致苞苴，自有州司能拥彗。我来犹得称通家，相逢烂醉听琵琶。卫水清霜照明月，鹔鹴裘映芙蓉花。自言仅免穷愁逼，无奈头无一茎黑。纵梦非熊入后车，不如安载归乡国。
吴姬行为四明沈嘉则买妾赋
吴姬二八颜如花，翠帷珠箔藏卢家。暂许春风吹裙带，未容燕子窥窓纱。妆台才掩临窓绣，皓腕霜明映罗袖。蛾眉效月一痕新，柳腰学舞三眠瘦。瘦减腰肢似沈郎，当年未许嫁王昌。不识红妆堪换马，但知绿绮可求凰。遨游忘草郊居赋，江城花县啼莺路。鹴裘时解茱萸湾，画舸偏经桃叶渡。吴阊新水泛双鸳，丽藻文漪锦浪翻。毫端幻出花千树，剩得娇枝解语言。含娇含态情难说，为雨为云梦无歇。巫山峡绕曹娥江，襄王台在禹王穴。采莲越女湿绡衣，短棹穿花过钓矶。瞥见吴姬不相识，恍疑洛水神仙归。约开莲叶隔花语，为问馆娃宫几许。依依杨柳苎萝村，此是西家捧心处。错落明珠吐凤钗，陆离端锦合欢裁。昔时越艳归吴去，今日吴姬入越来。甬东山水蓬莱岛，朱颜绿髩同偕老。风流愿比贺季真，镜湖春色年年好。
苏生行
苏生纵横客，寂寞休明世。尺寸无所成，坐叹流光逝。少岁曾为南粤游，尉佗椎髻最难柔。军前长揖无数语，遂令面缚闲戈矛。归来牛酒相慰劳，上功幕府寝不报。翻然结客少年塲，五陵豪杰亲除扫。解装犹剩千黄金，遍置鸳衾与凤簮。好将陆贾平生槖，结得徐娘既老心。春明门外花如绮，羽林缇骑佻佻子。相逢大快共樗蒲，绝叫狂呼卢与雉。百万常输囊屡捐，凄然击筑夜无眠。荆卿远去渐离老，孤剑寒风易水边。东归肮脏身何寄，数椽如线邻萧寺。短衣弹雀逐群儿，长镵采药遗仙吏。看君体骨良不恒，面如紫石何棱棱。谁言山泽常如此，忽有风云或可乘。男儿七尺须奇节，黑貂何必愁鹑结。隂符一匣在床头，莫使灵文久磨灭。
短歌与一二僚佐登城楼作
吴钩锈涩不能鸣，匣中隐隐青苔生。高天九月霜华白，草木黄落夫差城。夫差城中谁作苦，摧眉折腰在行伍。父书徒读亦何为，投笔十年无比数。藏活曾栖广柳车，沉酣屡讁西曹簿。男儿肮脏安足叹，世上纷纷鼠变虎。卫青亦是主家奴，须臾功成享茅土。出无知己仕无媒，不如将身隐屠沽。丈夫空自羡雄飞，今日登临对落晖。满目山川非异国，仲宣何事泪沾衣。
谢都护游山歌
谢家雅有东山兴，朅来许我才情胜。少年有事弋与渔，垂老无心负且乘。春风满地吹接■〈罒离〉，青山绿酒堪忘饥。双艇移来疾于骑，五湖便是高阳池。林中排调日酣畅，三春共蜡屐几两。自是狂奴去复来，至今痴叔犹无恙。吴王台馆久棘荆，山丘尚被吴王名。云兴雨散竟何托，雄飞雌伏徒营营。君能于此了无累，黄公垆下颓然醉。迩来喜怒谁得知，褰帷且问如花妓。
燕京夜雪篇
北风吹沙日无光，北门寂历鸣枯桑。须臾暮雪飞陋巷，蓬扉不开卧欲僵。西邻客子忽排闼，苍头蹇步持壶觞。恍如层冰甫挟纩，又似幽谷回春阳。何暇秦篝与齐缕，不去弹棋共格五。乡语绵蛮自少文，行酒峥嵘能用武。因忆边城雪作山，崎岖万里玉门关。冰连瀚海悬军入，冻断交河探骑还。以身许国宁惮死，安顾裂肤仍堕指。今夜相逢杯酒间，何如此辈沙塲里。
行行且游猎丁丑九月作
少岁从军出武威，兜鍪日耀生光辉。沙塲大小七十战，数奇归揜南山扉。南山近有白额虎，会须烦我大黄弩。朝来结束过蓝田，马如游龙辔如组。入林黯惨路不平，披开荆枳飞鸟惊。乱石崔嵬垒如屋，咆哮万壑隂风生。顾盼慿陵了无觉，应弦即倒何须搏。男儿本意重生擒，飞而食肉良不恶。甲卖弓藏一十年，偶因射猎泪澘然。扪虱若谈当世务，白额岂在南山前。头足于今变冠履，取民脂膏充簠簋。假彼绣斧得横行，缚取贪残猛虎献天子。
隐者词焦山寄客
伯成耦耕耕且锄，务光避世世情无。古来隐者不以帝王易，何况区区赵孟三公乎。山人颓唐隐者姿，萧萧肃肃孤松枝。紫芝黄鹤久不作，清风朗月恒相思。相思不可见，远隔江之湄。不寄投湘赋，唯吟招隐诗。碧桃开遍绿水洲，山人犹在人间游。富春矶闲海鸥下，鹿门山空猿鹤愁。诸侯筐篚不足贵，天子安车何必求。但须寂寂山之丘，明月为侣云为俦。庶几不愧乎隐者流。
山人劝酒
灼灼桃花，濯濯杨柳。溪山窈窕溪水流，武陵人家犹在不。柴门不闭春风轻，山人衣上春云厚。相逢莫使青松疑，世间尽用黄金寿。原尝春陵千载人，嵇阮山刘一杯酒。贱亦不足凌，贵亦不足慿。雪山有时燠，温泉或可冰。高岸为谷，深谷为陵。诗人岂欺我，倚伏多相仍。山人劝我酒，旨酒清如渑。汉家功业在天上。吹箫屠狗之軰坎坷历落来攀登。
还山吟
还山吟桂花，松子秋云深。山人还山抱孤琴，空山猿鹤来相寻。披裘何必登遥岑，远公自有东西林。东西山色看皆美，一入林中可以止。土木形骸无所拟，悠悠忽忽恒如此。再歌还山吟朱颜，俄受白发侵还山。欲俟买山金，无金终负还山心。一瓢一锡且随意，许由巢父百世之上为知音。
柳花歌金陵送客
吴宫濯濯春杨柳，东风吹花满渡口。摇烟拂水总无关，缀雪沾霜竟何有。沧浪漫使搴人衣，武陵乱约桃花归。自是青春留不住，非因黄鸟蹴能飞。芳草晴丝引江渚，飘扬千里同君去。远游谁遣迟萧郎，风流展转思张绪。建业青山绕大堤，女郎团扇扑高低。往来不见临春阁，且入长干送马蹄。
草阁谣戊寅夏志感
子云草阁无数椽，风雨不蔽何萧然。常抱明月巢其端，归鸿鸣凤同翩跹。何物黄狐爨下游，雄飞雌伏将焉求。狡焉日欲穿我屋，何不尔思正旧丘。长谣送尔归，吾自掩吾扉。庭梧日徙倚，山桂生芳菲。
黄河客舍歌
杖策渡河来，止舍河堤下。衰柳当其门，荒荠生在瓦。中有少妇能具餐，旧襦掩骭余双鸳。剉草饲我枥上马，牵藤挂我腰下鞬。客舍金钱真自惜，那堪一粲垆头言。

[book_title]卷四
七言古诗
忆闽中旧游有序
丙辰岁，不肖甫弱冠，先昭毅携之薄宦郧中。郧，楚地。连秦蜀，山谷崔嵬，幕阃岑寂，不耐操觚，颇事侠游，与二三年少，击鲜射飞，斗酒慰劳，煦煦乐也。戊午岁，昭毅量移闽海，海正扬波，戈船下濑，羽檄纷纭，历三时而始戢。闽多佳山水，珍草木，得以遍游恣采，惟日不及。庚申岁，昭毅乃抱采薪而解阃矣。归甫七年，不幸捐馆。重以予之落魄无成，不堪日夕忧也。不肖尚能履后土，而戴皇天哉。有靦不死，荏苒十年，冥顽如瞽，载蹈奇祸，髩毛半秃，肝胆尽灰，假使昭毅生存，何忍见之，扪心酸鼻，所谓泣尽而继之以血者也。爰动凄吟，为忆旧游诗。
忆昔海波乍飞扬，长鲸吐雾白日黄。家君作镇闽之疆，手提三尺擒其王。幕中尽举万年觞，铙歌凯曲何铿锵。从军未许称王粲，草檄无烦借孔璋。曰余小子不好武，当筵漫学赋鹦鹉。细栁营前羽戟闲，芙蓉幔里蛾眉妩。玉勒骄嘶踏落花，银筝缓调鸣朱户。枚皋诙笑类俳优，束晳嫚戏能消愁。斗鸡蹴踘沉里巷，射麋罝兔空山丘。喜为豪士岸白帻，曾见胞人傅绿韝。贵游造请刺磨灭，博徒之軰聊延结。大道相逢脱佩钩，交欢岂必归金埒。青州从事玉液香，红绡荔子冰肌洁。垆头且醉郑樱桃，一曲新声夜月高。怀中自有明珠卖，座客何须绿绮挑。少年行乐常如此，宁知花谢秋风起。拂衣长揖武夷君，扁舟直指吴江水。归来寂寞夫差城，年华屡傍五柳更。蓼莪再读涕泗盈，于今白发有几茎。怀谗抱谮日不平，我思旧游歌且行。匣中夜夜双龙鸣，犹堪报国图峥嵘。
春日游金陵牛首山寺漫拟龙门应制之作
万柳暗驰道，飞花度宫阙。匹马碧城隈，晓向长干发。长干仿佛汉长杨，玉露金茎满路香。仙人高观分鳷鹊，帝子灵台集凤凰。别有双峰霄汉外，空翠飞来扑衣带。鸟道孤悬出梵林，松涛十里藏天籁。层岩嘉树欎菁葱，叠嶂流霞一万重。琳宫嵌入云中壁，绣阁徊翔木末峰。丹青丘壑图难尽，绮错山川望不穷。瑞气祥光蔼畿甸，周京汉苑氤氲见。鸣凤楼台散若星，凿龙池水澄如练。鹫岭朱幡俯太清，雁堂绀宇千花盈。明月玲珑菡蓞塔，青山窈窕芙蓉城。明月青山恒若此，金仙绣佛同终始。龙藏岧嶤七宝台，麒麟鹦鹉献花来。纤埃除埽空门净，日月照耀中天开。霓旌披拂云旗展，万乘辉煌曾驻辇。金陵定鼎卜千年，虎踞龙蟠此后先。五岳区中谁王气，三山海底孰神仙。秖遏北平戎似雨，故遗白下草如烟。明时未效卷阿颂，在野聊成擥胜篇。
京口桃李园作时戊寅春赵敬甫邬汝翼陈永年同游
三月弭帆京口渡，大堤十里垂杨护。故人行乐桃李园，恰有花开一万树。烂漫常生五色霞，氤氲散作晴空雾。赤城忽拥锦江流，朱方即是琼台路。游子来回总是迷，佳人采摘还相妒。拾翠寻芳乐未休，相逢且作少年游。斗鸡走狗花前队，秾李夭桃树底讴。莫将螓首疑闳孺，更傍蛾眉认莫愁。团扇扑时粉蝶乱，■〈舟光〉船飞处红英浮。沉酣聊且眠金谷，潦倒那堪控紫骝。但恐芳菲易销歇，长江寂寂流明月。黄金纵有南山高，难买春花秋更发。片片飞花踏作泥，隂隂桃李自成蹊。开时不尽一杯酒，孤负枝头黄鸟啼。
申太史招饮邸第席上漫呈
八月凉秋动城阙，朔方候雁催群发。防秋羽骑夜授衣，破贼将军朝秉钺。无能辇下请长缨，投笔书生志未成。黑貂久作长安客，青苑谁深故苑情。玉堂学士伊周侣，退朝为我设鸡黍。相对惟多桑梓言，不作金华殿中语。幸睹熙朝日月新，欣逢河岳又生申。扫门岂是通私谒，推毂偏能问故人。惭余射不能穿札，束发空教慕奇节。归卧南山一十春，马无羁勒车无辖。我軰何须尺寸功，但令公等致时雍。愿言王者称无外，肃慎呼韩作附庸。
春日宴弇山园呈琅琊长公
长公天下士，子房安石差相似。弇园美无伍，方丈蓬莱堪比数。珠帘翚阁白云中，苍峡鱼梁绿水通。高张云锦耀日月，披拂玉树吹春风。岩藏洞复忽欲暝，花扑飞泉路不定。萧瑟峥泓不可言，长吟清啸蛟龙听。一望烟霞草木深，且耽丘壑不为霖。玄亭寂寂无丝竹，自有泠然山水音。春宵花月欢为剧，入林酣畅仍浮白。相看尽是饮中仙，何必平泉醒酒石。惭余落魄久悬鹑，自是嵚崎可笑人。葛强头白无推择，常伴清游石季伦。终使揶揄满人口，青蝇白璧亦何有。不能废我啸与歌，熟读离骚痛饮酒。古来出处随乎时，赤松之游良可师。虽然得意东山卧，无奈苍生有所思。丈夫磊砢无多嘅，要使身名俱受泰。弇园岁月一杯中，长公心事冥鸿外。
饮大司成姜公园池席上敬呈
姜公言行为世轨，好似东京李元礼。升堂便比登龙门，暂与同舟以仙拟。一出曾为帝者师，门如市兮心如水。吁嗟古道人莫容，意色萧然可以止。为园筑室江之干，移得青山满绿湍。五株初种彭泽柳，九畹先滋湘水兰。披襟坐对秋月朗，更看宝树明虚幌。碧池隐有凤凰毛，青云已着鹓雏想。草木禽鱼亦有文，石渠金马梦氤氲。常摇白羽团如月，不着朱衣烂若云。考槃在涧聊暂寄，矢心欲揽清时辔。何来海内忘年交，孔公座上祢生醉。知君自是名教人，桀溺何须笑问津。汲黯尚为前日戆，马卿犹是旧时贫。苍生欲夺丘园志，白发能强负荷身。相逢不尽漂零叹，对我常将青眼颦。
吴兴潘中丞上蔡张参伯小集草堂漫成长句
杏花开满夫差城，城头初月纤纤明。春风幸不弃岩穴，蓬蒿亦自来簪缨。谢公暂着东山屐，步兵本是江东客。一斛葡萄髩未星，千里莼羹盌浮碧。萧萧瑟瑟无歌钟，清音忽起庭下松。楚云生栋帷菡蓞，吴山供客餐芙蓉。白驹空谷谁继响，鸣鹤九皋声朗朗。风标不似世中人，霞举犹为天际想。知君自是夔龙宾，何事江湖欲问津。为霖为雨若有待，一丘一壑非其伦。愧我青袍久零落，草堂灯火同欢谑。别去依然三径荒，不堪罝兔堪罗雀。
春日住尧峰山寺示瑞上人
谁谓东南山不高，尧峰之岭何岧嶤。等闲鹳雀飞不过，无数蛇龙卧自骄。冥冥苍霭云树乱，风雷常走山之半。黯惨岩扉昼不开，欹斜石磴危疑断。慿陵眺瞩郁嵯峨，一起一伏山如波。逶迤尽逐五湖去，琉璃盌内盛青螺。振衣千仞寂不语，■〈口酋〉然长啸应孤屿。黄鹤仙人招不来，扁舟范蠡从兹去。落落乾坤何不容，吴水吴山几万重。此身不啻如一蚁，安能局蹐悲途穷。头颅犹黑舌犹在，犹堪一日三千钟。生儿宁尽如仲谋，马上何须羡乃公。英雄事业流水尽，五陵荒草秋风紧。世界浮生大梦中，空华倐忽看朝槿。远公近借青莲室，猿猱麛鹿同招隐。闭门满地白云流，风吹松花堕金粉。
闲助甫参伯近有西秦之命喜而赋诗寄之
海岱烟云开，仰见日月朗。颇有高世心，悠然发远想。明珠成霓玉成虹，不见萧敷与艾丛。乍闻初拜凉州牧，乃是河南张长公。向来不与人间事，消息传来喜不寐。屹然独立有长城，何必秦关重百二。丈夫高抱乐长征，瀚海天山渺去旌。祁连大漠风雷色，疏勒飞泉金石声。坐镇清风生朔野，三军尽爱宽裘者。自是中朝山巨源，一麾出守看平蕃。檄书不借陈琳草，游侠毋烦剧孟言。独据羌床围细柳，朅来殊胜东山不。黄石相逢知我心，苍生有待何能负。昔时邂逅娄水边，琅琊甲第青云连。读君新诗如入峡，绝壁腾波天倒悬。我马玄黄饥且馑，何期一见称神骏。价觅千金市与人，主非伯乐谁能信。由是蹉跎一十春，萧萧双髩半如银。君今新得酒泉郡，应念东吴旧酒人。
乔观察允德岁暮过访草堂连榻旬日漫成长句为别
西风卷黄叶，堆压门之屏。霜薄身上衣，冰厚爨下井。偶有足音响空谷，枯桑惊散饥乌影。君为岳牧久专城，朱衣烂漫黄金横。何事萧然却车骑，独披鹤氅寻柴荆。逍遥不减漆园吏，慰藉偏存瓮牖生。幸有新醅共君醑，尚留木榻同爰处。欲说荒斋如此寒，偶被风吹不能语。陈家糠核聊自肥，范叔绨袍竟谁与。畴昔转输驾楼船，两年在君绣斧前。汗血愿为伯乐用，心胆欲向干将悬。不遣青蝇将玉毁，无奈薏苡如珠圆。一歌雀角穿我屋，再歌黄鸟食我粟。淮市曾为胯下行，灞陵屡止亭中宿。莫将时命强干秦，吁嗟道路难于蜀。羡君官爵良不卑，经纶献纳弩力为。握手何当国士遇，拊髀谁动明王思。酒酣别去泪如雨，生平敢负乔公知。
弇山园逢沈嘉则席上见赠漫赋长句为答用纪兹会之盛
西园汇才彦，主人陈思王。式燕芙蓉池，言解翡翠裳。坐临秋水弄皎月，澄觞飞盖生明光。遂令花萼寄缃素，仿佛箫管遗琳琅。后来盛事谁则同，弇园开在娄水东。宾主曹刘日方驾，羽翼风雅何冲融。何来四明有狂客，亦与七子相争雄。萧然入林共把臂，便觉松下生清风。杯酒相逢即定交，袖中投我以琼瑶。漫试千言在倚马，独工五字能射雕。山云恍披鹔鹴锦，池水忽涨桃花潮。座有玉山多自欹，况复错落飞金卮。高柯惊动灵鹊起，长川澹荡天河移。后人艳说今日会，却如今视西园时。
横塘逢钱功甫同泛湖上功甫作歌为赠率尔酬之
横塘十里青山转，太湖秋水明如练。菱歌才起眠鸥惊，苹花尽落游鱼见。兰叶浮来五两轻，葡萄一斛偏能盈。缩项槎头银片阔，巨螯盘里珊瑚横。船窓乱扑芙蓉绿，鸬鹚杓泛清于玉。一歌杜甫渼陂行，再歌李白乌栖曲。临流击楫烟云开，欲倾李杜平生怀。相逢龊龊莫可语，眼中唯见钱生来。钱生谓我才情丽，鹔鹴裘上春霞曳。何为执戟风尘中。折腰十载青衫敝，子言亹亹真慨慷。丈夫无泪沾衣裳，湖波万顷峰七十。与子携手同翱翔，楞伽精舍翠微里。松篁绕屋花盈几，支郎却喜许询至。旋开香积醍醐美，夕阳明灭水上飞。千山尽紫光湿衣，空门旷寂且高卧。城郭逼促毋庸归，君不见初月一痕五湖渺，馆娃镜里蛾眉巧。又不见吴山落木秋风急，越来溪上戈船入。僣王图霸倐一时，故宫荒寝千年思。黍离麛鹿宛然在，夫差勾践争何为。子怀和璧徒美好，我非石人不耐老。歌凤狂言秖自嗤，雕虫小技安足道。但须日饮三千钟，颓然醉倒万事空，醒来孤岭发长啸。一声惊落天高鸿。
阳山顾生愿甫赠我长歌颇过推与乃述怀志答
男儿七尺期自爱，要令姓字千秋在。不然草木与同腐，富贵纷华何足数。吾家骠骑从文皇，赏延带砺山河长。谁知后世贱介胄，虫沙猿鹤无低昂。吾生久拼弃五斗，无奈嗷嗷啼八口。身沾寸禄为人役，手持破斧门挂席。逐队随行公府间，缁尘赤汗难为颜。借人瘦马风吹倒，传家旧芾屋漏殷。首如飞蓬色如土，傍人犹妒蛾眉妩。以兹贝锦耀空幻，屏居寂寂南山涧。隂符在匣羞与传，父书剩有毛苌编。皎月流辉照白雪，飞泉疏越鸣朱弦。虽然踉蹡人间弃，但言风雅心如醉。乍来破产聊自放，青山啸傲常无恙。江东复生顾虎头，自云痴绝无所求。徙倚沧浪赓孺子，拍浮绿酒歌张侯。贫交廿载真尔汝，何事长歌太称许。谓我斯名堪不朽，敝帚千金良可丑。吁嗟发短心则长，敦诗说礼聊自藏。攀援今人身徒瘁，尚论古人口亦香。君不见扬家子云老执戟，至今玄草光生白。又不见湘累沉浮在鱼腹，世间离骚比珠玉。毋论鹖士与波臣，日月文章万古新。即今青髩不弩力，辗转白发来侵人。
寄宿田家偶述
西原夕照生平陆，东皋隂隂返樵牧。夜行恐有醉尉呵，驱车且入田家宿。田家老翁开柴门，拥彗不解犊鼻裈。青山偏近新茅屋，绿酒那嫌旧瓦盆。爨下一妇亦华发，豆萁乱束烹枯鳜。团圞野坐不燃藜，短檐之下多明月。自言门户无壮丁，数亩山田久不登。近岁征科猛于虎，几年蓄积消如冰。闺中有女年十四，求鬻豪家气劳顇。蛾眉换得金钱归，掌中空有明珠泪。不记豪家谁姓名，此儿歌舞便教成。婉媚自能当主爱，光华漫许倾人城。前年寄采宜男草，曾遣苍头向吾道。此中粱肉厌丘坻，忍令葵藿常不饱。虽然儿女情自偏，不如聊且耕吾田。以色事人岂常好，人间富贵浮云然。闻之长啸斟大斗，仰见明河落高柳。相逢良夜一论心，别去青溪重回首。
送蒋邦士守备江藩
君不见淮隂侯，綘灌为伍恒自羞。又不见灌将军，武安怠骜若罔闻。男儿七尺不易生，要令千载知其名。吾今困处蓬蒿室，寸心炯炯无人识。东邻少年何琐尾，西家老子生儿齿。潦倒生平那可论，区区唯有蒋侯耳。蒋侯能诵孙吴篇，猿臂善开五石弦。从来未肯畏强御，片言可以服文吏。毕竟二千石，不揽卫尉权。能作吴军气，终令赵璧全。遂尔声名满人口，量移远驻江之右。江头送别试雕弓，杨叶穿来当折柳。西风吹落满地霜，晨驱匹马上河梁。宝刀脱赠泣数行，英雄事业谁能当。壮心寂寞何为乎，送君慷慨歌乌乌。
送谢芝玉转饷北上
谢侯年来半白头，何为又作燕京游。张生久乏资身策，厌向人间送行客。冰满关河雪满山，持觞欲饮风吹寒。貂裘揽挈惨无语，叹息离人行路难。年光寂寂流如电，愈见江河成世变。君在行间三十年，由来吾軰人人贱。丈夫所志在雄飞，安能雌伏情依依。周王大发钜桥粟，伯夷甘守空山薇。人各自有志，士也难再辱。纵谓时乎肯复来，安能长受人羁束。南山之趾北山头，白云片片还相留。即看明世无真隐，何事秦时有故侯。愿君不负青山约，且执牙筹算行槖。黄金留作买山资，莫向长安乞官爵。吾先蹑屩深山中，君归定访山人踪。看君白发增几许，抚掌大笑沧溟空。
尧峰山清晖轩落成送楞伽寺弘上人归隐且见余志
尧峰古刹连翠微，黄茅盖殿白板扉。鸟窠蟒窟僧住少，秖余山水含清晖。楞伽山中大弟子，偶来飞锡披荆枳。石头路滑雪纷纷，却遇庞家老居士。相期岩下种青莲，懒乞人间造业钱。无金布地不着想，有珠系衣且自捐。一袈裟地无十笏，绵蕞草构为禅室。松麈蒲团日日闲，黄花翠竹纤纤出。本来无住亦无生，究竟何能识净因。且将清澈宝云井，作供灯光华鬘身。涧底流泉鸣不止，峰头朗月恒如此。蝴蝶浮生梦已醒，莲花事业心如水。般若慈航咫尺间，菩提高树岂难攀。愿留白足常为伴，未许黄梅便出山。
客舍答顾愿甫
燕京八月青霜飞，秦庭客子悲无衣。千里故人一书札，问我式微何不归。驰驱失路汗无血，纵横计尽徒存舌。三秋雨散金错囊，十年苔绣芙蓉铁。但愿铩羽归故山，将雏栖息藩篱间。仰看吾国有大鸟，飞鸣有意惊人寰。
初春与客即事
霏微细雨生湖滨，门前柳色朝朝新。芳草能留远游客，黄鹂似报江南春。杏子花开好颜色，施朱着粉谁为饰。嫣然疑是东家妹，乍来窥我墙头立。似与东风旧有情，相逢沽酒阖闾城。婆娑且就垆头醉，慷慨谁论世上名。
喜谢侯相过
夫差城中车与马，扬扬谁识衡门下。安石能来问许询，相逢绝少元规尘。直钩共把沧浪钓，开口且向青天啸。东邻杏花方嫣然，柳条才可胜春烟。床头禄米储一斛，换酒堪直三千钱。
寒食限韵作
阖闾风土不禁火，绿水城边碧油舸。屡逢蹴踘踏花茵，时见秋千乱云朵。金莲点点步底生，鸳鸯彩彩缠头軃。越女曾为吴馆娃，周郎只合留江左。前溪桃树隔垂杨，仿佛红妆隐青琐。
枫桥与送者别
枫桥秋水绿无涯，枫叶满树红于花。万里之行才十里，阖闾城头尚堪指。游子尊前泪湿衣，离心已逐片帆飞。酒酣不识身为客，意欲元同送者归。
扬州春眺即事
紫萸村边扬子湾，黄公垆头使者关。舟楫远通淮北水，楼台近见江南山。高冈百尺临官渡，浮烟不尽斜阳暮。前朝杨柳几株存，寒鸦飞尽芜城路。
客堂秋夕
高梧百尺入云凉，清水一池生月光。秋夜初长客不寐，坐听砧声思故乡。明河辗转天欲曙，寒螀唧唧犹自语。挈衣起写故乡书，明日关河雁南去。
新丰主人
新丰主人邯郸妇，依然卖酒三河口。芬芳芍药气如兰，潋滟葡萄绿于柳。东风日日飞轻尘，游子年年只问津。迟回立马门前客，曾是垆头醉卧人。

[book_title]卷五
五言律诗
郊祀伏睹驾出二首
驰道千官集，缇城百帐分。天行清跸雨，山出护宫云。辇毂龙真见，旌麾凤有文。此中骖乘者，应是霍将军。
上帝歆元祀，南郊启閟宫。幸逢尧丽日，仰见舜重瞳。仙乐闻难尽，霓旌望不穷。材官多侍从，偏我隐墙东。
春日游西苑二首
宣室临西苑，灵台对籍田。宫莺迷绿雨，厩马饮清川。柳引金堤直，松含玉殿圆。先皇受厘处，寂寞锁春烟。
禁云流不尽，苑树碧丛丛。水浅鸳鸯岛，花深翡翠宫。引泉珠错落，叠石玉玲珑。莫认桃源路，银河岂易通。
部饷至京引见皇极门时戊辰九月五日二首
玉几星垂拱，金门旭始开。夔龙端简侍，扬马执经来。灵曜瞻难定，神飇瞩易回。进呈盐铁论，付与度支裁。
云日散高秋，钟鸣五凤楼。面君今日喜，在野十年忧。下走惭簪绂，前驱愧蒯缑。无能驯鹿性，终尔怯螭头。
引见赐宴恭纪二首
天语传闻近，山呼引拜遐。鸿胪跽承旨，光禄立开衙。白粲分阶玉，黄流借殿霞。彻归成独享，此际益思家。
重漕明主意，既醉远臣心。席避彤庭日，筵依松树隂。大官多且旨，小史酌还斟。世食天朝粟，衔恩岂自今。
长安春望二首
莺花鸣凤晓，钟鼓濯龙开。湛露仙人掌，晴云日观台。河将银汉去，山向玉宸来。辇下阳春曲，能容骑尉裁。
太和盈宇宙，烂漫遍光华。美丽都人绮，芳菲辇道沙。紫骝衔禁草，黄鸟卧宫花。一望千重殿，常生五色霞。
长安街伏睹庄皇帝梓宫归山陵二首
虎贲趋上将，龙驭从群仙。■〈巾惠〉幕灵芝盖，祠坛瑞玉筵。进贤冠未毁，斩佞剑犹悬。帝子真纯孝，冲年泪似泉。
薤露盈驰道，臣民候挽齐。山河俄改色，草树尽含凄。象卫过金马，刍灵出碧鸡。有髯攀不及，怅望鼎湖西。
朝皇极殿颁万厯改元厯时壬申十月朔二首
凤凰栖沼上，鳷鹊朗云中。周室方全盛，成王在幼冲。休征方出洛，天寿尽呼嵩。卜厯元无算，编年万未穷。
湛露收青汉，云韶出紫宸。颁来一统厯，散去万家春。宣室重禧肇，明堂受命新。世臣唯饱饭，常作太平人。
观象台看雪二首
人间寒逾切，天上瑞先呈。不辨黄金屋，唯看白玉京。风花连汉畤，冰叶满秦城。此日观乾象，璇玑分外明。
铜龙高失翠，玉尺旋生华。星宿灵妃府，琼瑶帝子家。光留长信月，影乱上林花。一望银潢接，寻源未有槎。
席上呈申太史二首
几席留明月，花枝带禁烟。酒醲分玉醴，烛短剩金莲。史是迁之后，文如汉以前。且辞长夜饮，蚤起从甘泉。
夹道通仙署，清槐无世尘。寂寥桑梓客，叅对草麻人。露掌铜龙近，天颜金马亲。治安垂万世，公等绾丝纶。
访胡原荆侍御
相逢宣武第，暂解惠文冠。清泪长安尽，秋霜短鬓残。栖乌纤月落，鸣凤上阳寒。圣政元无阙，封章莫浪弹。
饮冯杜二使君
暂罢金銮直，来为鸡黍期。大冯元补阙，小杜亦分司。谏草防人见，觥筹任客私。故园凋落尽，不是在家时。
赠晋陵王太学二首
五侯千日醉，七贵一家亲。避地依京洛，愁身浪笑嚬。青衣歌宛转，白眼看沉沦。何似金门客，嗟嗟叹积薪。
羡尔遨游美，何知旅食艰。长杨驰马去，芳草踏歌还。久住唯金谷，常颓是玉山。燕姬新买得，江上杏花颜。
潞河中秋初度二首
问年逢六六，逆旅自茕茕。白发须臾事，黄金乌有生。据鞍宁待试，邀笛不辞行。愁绝今宵月，重圆蓟北城。
桂影青天满，桑干白水斜。公车不待诏，客舍秪思家。报壬申主雌，雄剑谋生子。母瓜去年今，夜酒吴市听。
琵琶广福寺寓二首
不梦麒麟阁，皈依孔雀王。蒲团闲里过，药裹定中忘。宴坐霞餐晚，清言水观凉。空门无一事，养就懒嵇康。
白璧空投路，青山且息机。隙驹怜促影，怖鸽倦雄飞。迹许畸人识，心甘静者依。尘襟方欲浣，暂借水田衣。
送原荆归田二首
敢言身讵惜，怅别袂难分。徒步燕山雪，悲歌易水云。纲常一疏见，恸哭两宫闻。不遣长沙去，君恩厚汉文。
大戆微臣罪，余生圣主留。迟回方出昼，黯澹似悲秋。妻子谙田作，亲朋仰岁收。青青桓氏马，不见玉街游。
醉宿幼元寓二首
方朔栖金马，文园卧锦茵。远擕阳羡秫，乍酿洞庭春。红树摇歌扇，青衣动舞尘。沉酣自吾党，休沐肯嫌频。
为欢常卜夜，不厌酒淋漓。湿尔凤毛好，濡吾燕颔奇。放歌惊宿鸟，深坐待朝曦。却洗何人事，高阳郦食其。
送朱在明使楚
十里河梁暮，天寒送子迟。冰坚车乱度，雪厚路多疑。大别江平掌，九疑山画眉。长沙衔使命，莫作逐臣悲。
同幼元饮光禄署
纵饮防人见，盘餐窃自传。黄流银海注，翠釜玉绳悬。柳外君庖逈，花间仙署连。大珰来络绎，臂以绿韝缠。
潞河雪二首
十月燕山雪，孤舟潞水涯。沙滩银浪细，岸柳玉条斜。逐鹭宁分羽，栖芦欲混花。蓬牕莫令进，易惹鬓生华。
雪霰今朝集，寒冰昨夜坚。幸存东郭履，不赋北门篇。客路黄云外，乡书白雁边。关河无锁钥，偏阻未归船。
塞下二首
都护称飞将，提兵御犬戎。楚弓斜抱月，边马竞追风。魏绛和无议，秦开战有功。黄金新铸印，擎出大明宫。
乘鄣蛮云白，行营汉月新。回中牧马地，句注引弓民。傍夏不消雪，入关才有春。天王大一统，冒顿久称臣。
少年二首
长杨驰马去，平乐斗鸡回。婉媚贝为带，欢娱金作罍。横行羡田窦，侍从陋邹枚。不惜耽荒宴，朱颜良易摧。
桃李芳菲候，流苏春帐悬。文君侍琴瑟，太主发金钱。玉具芙蓉剑，银装玛瑙鞭。单车花底散，人望俨如仙。
折柳
三春杨柳绿，一望泪潸潸。匹马此曾系，长条忍再攀。翠凋愁里鬓，红减别时颜。风絮轻千里，将心度玉关。
边月
半轮升古塞，长剑度河堤。绕碛黄狐穴，连沙白雁栖。军声传蓟北，霜色满辽西。此际征人泪，应同少妇啼。
闺思二首
夫壻萧关外，音书寂不闻。朝朝江上石，夜夜枕边云。鸾镜元羞妾，蛾眉好待君。还将丝一寸，绣作锦回文。
夜梦空飞远，朝心郁不开。宝钗寒翠羽，瑶瑟长青苔。花瓣粘蜂去，晴丝罥燕来。前鱼无暇泣，别鹤恨难裁。
薄命
三载食君贫，严霜六月侵。但能留一剑，何惜抱孤衾。镜里花如貌，人间石比心。羞他机下妇，含笑为黄金。
青楼
女郎能任侠，结客少年时。容颜市金币，肝胆刺恩私。密约来原剧，穷交自扊扅。信陵归魏后，何以报如姬。
春宴二首
燕寝氍毹榻，雕盘涧沚毛。将军青最幸，词客白犹豪。华月高梧影，冰弦流水操。两行红粉在，谁是郑樱桃。
锦屏开子夜，珠履集春申。诮凤非无客，图麟合有人。樽前摇白羽，花下卧朱轮。妙舞清歌后，幽怀可具陈。
寺居二首
穴处聊同蚁，巢居反借鸠。偶来依净土，常自对沧洲。云乱竹间度，泉分花下流。未须论出世，吾自乞吾休。
未定去来意，其如生灭何。舍身能忍辱，听法可降魔。白日一僧语，青天双鸟过。悠然会心处，潭影印松萝。
赠客
明时难自见，牢落不羁才。富贵浮云耳，乾坤传舍哉。宁忧塞马失，呼得野鹰来。王粲愁亡赖，同登江上台。
社日
春社散柴桑，迟回度石梁。饭牛嗟百里，割肉笑东方。细雨青山湿，桃花流水香。野鸥浑狎我，飞近扑衣裳。
偶成二首
家贫常罢尉，身懒似逃名。繁弱提偏重，岑牟着更轻。柳疎莺晚逗，花落蝶先迎。食肉非吾分，持螯过此生。
不乐区中逼，言从方外游。人嘲安用解，客难曷为酬。贝叶经三藏，莲花酒一瓯。生涯问流水，天地竟虚舟。
访客
故人金马客，消渴卧文园。岸帻高梧影，援琴流水言。竹篱黄蝶乱，野荠白花繁。枳棘中原在，毋脂日暮辕。
旅思
不尽桑干水，潺潺浸月寒。关山悲短笛，儿女忆长安。秋半青苹老，霜前白苎单。南归多雁影，欲寄一书难。
饮顾从化
已分时才晚，唯凭杯酒深。五经堪弃掷，一第尚浮沉。种种悲吾发，青青惜子衿。蛾眉羞再画，无奈入宫心。
济上逢张漕尉
济水绕船流，萧然独树秋。暮云停楚骑，明月出吴钩。主计张苍棹，沉酣李白楼。不堪思往事，零落半同游。
送楚客之越
京洛一为别，念君多苦辛。啼猿常送客，归雁远逢人。十载辞江夏，千山过富春。匣中雄剑在，拂拭气还新。
别广福进公
汤休能惜别，相送出精蓝。水长陂全没，云低雨半含。不堪宁止七，见黜欲过三。此日人犹北，惊看雁已南。
有感
风尘犹道路，湖海自浮沉。浪说交张耳，何人识季心。霜留三尺剑，星散一囊金。落落飞腾志，空知返故林。
寒食
旅食怅犹寒，春愁匹马间。山河壮燕赵，风土忆荆蛮。驿路桃花落，乡心燕子还。饧餻尝未敢，千里隔慈颜。
饮子念新斋二首
野服都裁芰，儒宫半艺兰。莺花春有约，鸡黍晚留欢。种药乘膏雨，栽松伴岁寒。绝怜俱老大，萧索竹皮冠。
蓬径闲堪扫，山窓卧亦坚。蛾眉为世弃，鸡口漫人前。北海刺常灭，南州榻屡悬。竹林多酒伴，秖赏步兵贤。
江楼
高阁凭扬子，登临伤客心。云青山有色，潮白海生音。落日灵均庙，秋风庄舄吟。大江南去路，惆怅暮归禽。
山居
一室蓬蒿翳，悠然紫翠深。凉飔起松上，夕照出花隂。流水沉冥意，空山久住心。寥寥问孤鹤，千载孰知音。
西山访叔平丈二首
耆旧寻庞德，西畴扣绿扉。开樽燕子到，点笔杏花飞。独鹤寻鱼穴，孤松挂薜衣。从游多鹿豕，久矣故人希。
清言聊共晤，白发竟忘愁。柳暗门常闭，花飞村自幽。存交怜故尉，往役见诸侯。浊酒时相慰，山田薄有收。
与谢都尉山游二首
山水逢皆胜，冠裳见自疎。白莲同结社，黄石未传书。东郭贫非病，西林樵可渔。为君容借屐，不问出无舆。
湖海能容我，微官安事哉。先朝存带砺，今日置寒灰。要妓歌秾李，寻僧吹落梅。差强投笔吏，不得玉关回。
琅琊别墅二首
高阁临花渚，云英逐望新。空蒙微见海，窈窕曲藏春。乔木元无恙，青山已即真。君家旧时墅，曾住两珣珉。
邻刹松涛远，隔川花雨轻。云峰分太华，池水半昆明。浮白消尘虑，耽玄匪世情。超然得禅悟，园以小只名。
幽居
烟霞元自癖，寤寐向谁论。净业莲为社，青山鹿应门。暂留徐孺子，深避窦王孙。为语冥冥雁，中原矰弋繁。
饯客
细雨孝廉棹，经过芳草城。渚云飞不尽，山月正初生。白帢谈名理，清樽惜别情。如逢燕赵客，为报厌纵横。
赠子念二首
吾自识曹丘，同为长者游。下帷虚董策，借筯竟良筹。清圣元无羡，情痴卒未休。花间呼小友，张绪最风流。
谢傅爱羊昙，东山日并骖。称名当第五，受爵敢过三。浪谑曾无虐，风骚秖自耽。庭花莫闲种，芳草树宜男。
濠上逢客
相逢木兰棹，同过渚莲亭。散发新添白，看山不改青。种花无旧业，视草有玄经。寂寞江湖上，常占处士星。
送客之滇
始遂四方志，何知万里长。雪消犹故国，草绿已他乡。旅鬓欲垂白，行囊尽点苍。巴江元学字，不阻校书航。
访顾朗
野迳莽无迹，山园摽有梅。客能骑马到，主自饭牛回。藉草深趺坐，临花浅送杯。狂生今尔汝，清话总成诙。
逢王承父
苇叶梁溪舫，苹花秋水风。两人斗酒共，千古寸心同。诗是山东白，才非吴下蒙。词坛分赤帜，吾党小英雄。
同卫僚游虎丘
彻侯戎理暇，小队出城西。金勒材官鞚，银瓶健卒提。云根堪试剑，兰叶亦然犀。为作军中乐，林莺不敢啼。
过郑丞
郑公门似水，杨柳绿如丝。自哂官阶小，那嫌堂构卑。飞花竟亡赖，归燕不愆期。投辖人皆醉，毋烦置驿为。
端午二首
风雨淹佳节，搴裳独采蒲。久无观妓咏，近有辟兵符。竹径留中散，江流忆左徒。乾坤自拘碍，吾意只菰芦。
角黍绿离离，茶瓜与客期。短衣悬艾艾，长命续丝丝。燕乳过初夏，蜂喧恰午时。葵榴幸无恙，折取伴芳卮。
送鲁都尉武试
送子一樽酒离歌秋月明龙韬误章句燕颔起诸生白水交河道黄云碣石城不须愁短发亦可请长缨
遇京口程秀才因寄朱将军
羽檄关河静，风尘客路分。相逢伯休父，因忆季将军。组练长江雪，旌旗建业云。还应赋秋兴，不草出师文。
客夜
剑锋消不尽，一室欲飞霜。孤戍猿声里，高城鸟道傍。风尘存季布，肝胆借田光。我马玄黄色，伤心去路长。
家信
雁高呼不下，凭汝报平安。作客年年别，为官事事难。黑貂孤泪夜，白发一丝寒。愁绝江南信，梅花雪后残。

[book_title]卷六
五言律诗
出塞二首
赤帜空邻壁，朱麾满汉营。受降当夜半，飞捷入春明。赐锦麟裁就，悬金鹊化成。玺书频慰劳，天子重干城。
列骑猎飞狐，龙城出虎符。宝刀寒太白，绣甲卷天吴。都尉称强弩，将军字破奴。控弦三十万，踊跃取休屠。
侠客二首
六郡连三辅，秦城接楚疆。无非游侠地，总是少年塲。万户片言得，千金一掷亡。青楼多艳妇，虽老觅徐娘。
平生未识愁，出入富平侯。强灌令人釂，居间倩客筹。乘黄千里驷，狐白万金裘。厌说雕虫技，梁园只浪游。
陇水
陇水陇头清，氐羌陇下营。不堪刁斗乱，况复夜猿鸣。转战黄云合，寻源白发生。月明边籁静，肠断此中声。
落梅
清夜梅花落，冰霜行路难。金微残梦绕，玉篴一声寒。马上凭谁寄，闺中只独看。忽流明月影，双泪湿阑干。
婕妤
长信悬孤月，增成愁望中。身轻不如燕，那敢怨东风。流水朱弦断，飞花舞袖空。还将辞辇意，随分处深宫。
明妃
单于愿称壻，宫女出良家。犀带黄金饰，旃裘白雪花。照来犹汉月，看去已胡沙。握发羞明镜，飞蓬恨未华。
忆别
别去弥年载，容华异昔时。镜分残两月，弦断散千丝。雨泪含花脸，春愁结柳眉。归期聊出卜，多露晓行迟。
堤柳
大堤千树柳，尽是故倡家。憨态向谁好，柔枝空复斜。掌中身似燕，钗畔髻如鸦。遮莫思张绪，无心折杏花。
从军二首
结发事戈矛，新从定远侯。横行非面谩，感激许身酬。烽火消雄剑，燕姬脱战韝。军中无饮器，好借月支头。
仗钺出甘泉，将军秋备边。骍弓善猿臂，凤铠称鸢肩。结客通中贵，擒王得左贤。功名陋田窦，麟阁许谁先。
铜雀
奉寝传遗教，留欢觅故心。梦为云雨薄，恩向死生深。解犹纤玉，香分剩郁金。可堪漳水月，夜夜照孤衾。
芳树
芳树映窓纱，容华散早霞。临妆恐生妒，搴幔故相遮。欲结同心子，先开并蔕花。东风莫吹落，夫壻恰还家。
湖上宴集二首
桂楫出横塘，兰陵绿酒香。露桃无赖色，夜月可怜光。客赋元鹦鹉，山名是凤凰。江南风物丽，罗绮俨成行。
使者解金龟，春风倒接■〈罒离〉。柳丝缫燕子，花瓣掠鱼儿。水绿平铺绮，山青远画眉。落梅新制曲，红袖隔船吹。
朗上人林泉二首
筑室栖支遁，为园象给孤。流泉动朱瑟，松露落明珠。施食山禽睨，翻经野鹿趺。言寻许玄度，先遣具醍醐。
古木藏精舍，春风日闭关。飞花自容与，乳燕任游闲。禅影清池上，经声绿竹间。何须擕锡远，自有赤城山。
郊外
野望晓苍苍，川原喜载阳。云飞山动影，露湿草生光。柳下寻元亮，花间遇仲长。擕来一壶酒，开与故人尝。
友人新斋
草构方除旧，蓬门今始开。春衣黄似柳，岁酒碧于苔。野水从傍引，山花取次栽。孔融新第宅，张俭又轻来。
观猎
都护班师日，龙城会猎齐。兔藏鹰侧目，鹿失马穿蹄。诡遇元干律，偏师亦自提。擒生市斗酒，明月灞陵西。
朱楼
结绮兰芬散，临春环佩鸣。黄金寿爰叔，绿酒醉陈卿。隐几三眠柳，迷花百啭莺。朱楼巢翡翠，燕子陋为名。
同黎徐二帅游南屏山二首
并骑骅骝美，芳郊桃李秾。酒光明琥珀，山色秀芙蓉。卫霍春多暇，邹枚日过从。材官俱乐凯，饮至奏歌钟。
柳下对呼卢，朱丝系玉壶。绮罗临水乱，鼓吹入云无。红杏村村雨，青山处处湖。步兵良酝具，不问酒家胡。
春闺二首
罗袖裁全疋，轻盈出桂房。柳眉莺睥睨，花靥蝶颠狂。夜月求凰调，春风堕马妆。良人知未返，较猎入长杨。
应识娇亡赖，悬知态尽憨。采芳非怨女，带草是宜男。窥玉全生妒，留髡半倚酣。无凭云雨梦，都使寸心含。
晚步二首
偶来寻野寺，忽复过柴桑。听鸟竹林下，逢僧流水傍。绿云生麦陇，斜日上鱼梁。嵇阮时相问，黄公尚卖浆。
楚客混渔樵，清溪散步遥。涧藤栖暝翠，山磬韵春潮。野兴花能引，羁魂酒可招。久无瓯冶佩，常挂许由瓢。
岣嵝山居二首
岩扉对灵隐，山阁启清晖。水浅溪如剡，花深曲似韦。触人香麝过，背客锦禽归。飞瀑飘晴雪，泠泠湿我衣。
窈窕桃源路，渔樵只浪猜。巢居同幻住，峰影逼飞来。乌几云流湿，黄庭风展开。彼将身隐矣，吾岂避秦哉。
赠阮都尉二首
砥砺收民誉，吹嘘借士评。一官成皓首，五字擅长城。对月吴钩跃，临风越甲鸣。汉庭征老将，犹可代专征。
南阮贫如昨，步兵犹可怜。吁嗟威武士，寂寞广文氊。幸有官厨酒，曾无负郭田。建安多丽藻，谁在咏怀前。
园居二首
种柳门初绿，浣花堂亦深。秖将投笔意，不负灌园心。独抱庐中膝，时操弦外琴。翻嫌扣角者，飒飒动商吟。
买得钓鱼矶，依然昼掩扉。小窓摊蠹简，斜日晒牛衣。亭子乌皮几，山妻白苎机。柴桑不开径，彭泽敢言归。
晏坐二首
日接林中侣，时来方外群。楚山隐几见，羌笛卷帘闻。绿树啼黄鸟，青天流白云。北窓闲悦绎，柱下五千文。
挥麈青松净，披衣白苎轻。断霞归屿逈，纤月堕江明。清啸嵇中散，沉酣阮步兵。何知身世促，咄咄但谋生。
广陵遇客
敝裘仍岁月，短棹只菰芦。歌凤身留楚，负薪家在吴。仓庚三月雨，平仲一城芜。零落东西去，高阳旧酒徒。
彭城
去国久为客，思家更属秋。鲛人月中泪，燕子水边楼。绿树帆飞度，青山云乱流。可堪张仲蔚，借住李膺舟。
鲁桥
凫绎青岚近，龟蒙黛色连。看山浑不厌，把酒正相便。津树常遮月，沙滩少住船。平生击楫志，都付卜居篇。
过王文学
作客三千里，为儒一亩宫。蛛丝缫户上，鸟迹篆沙中。解佩湘皋共，藏书邺架同。沉沦何必叹，著述起王通。
魏季朗贡入太学寄赠二首
驱车随计吏，杖策度黄河。岳色凌空下，云英夹日过。梦悬金马隔，路出碧鸡讹。千古豪雄事，居然限制科。
握中神物在，沦落世犹惊。照乘三光失，支机五采生。解頥周列国，抵掌汉西京。若说雕虫技，翻令意不平。
金陵徐园宴集分得壶字二首
卢橘园千顷，葡萄酒百壶。溪声来远瀑，云影曳流苏。花落纷迎蝶，萍流曲引凫。主人能好客，当代执金吾。
凤凰犹馆榭，朱雀半蘼芜。公子元封魏，佳人本姓卢。云霄开甲第，歌舞出名都。不羡金为埒，唯怜玉作壶。
晦迹
清时真自失，世路岂相援。晦迹蠖同屈，雄谈虱屡扪。绨袍存国士，脱粟进王孙。执戟艰危在，秋霜拂泪痕。
漫兴
欲移愚谷住，乞得醉乡封。久自甘人弃，难为悦已容。时情轻马走，世态厌龙钟。落落沉冥者，吾师阮嗣宗。
清郡访郑丈二首
处士芰荷裳，相将舞媚娘。竹枝新度曲，桃叶旧怜香。碧椀银丝鲙，冰壶白玉浆。清泉自销暑，落月尚飞觞。
白首美遨游，他乡行乐稠。朱弦被琴瑟，绿树系骅骝。虚席迎无忌，倾囊问莫愁。每劳银不律，只为锦缠头。
清郡大宁寺二首
借住元常住，深藏是善藏。注瓶泉水冷，开卷法华香。古桧如虬偃，新松比鹤长。红尘将赤日，亦避寺清凉。
初地能逃暑，中宵暂问禅。草中生熠耀，藕上吐婵娟。同舍病摩诘，东邻老郑虔。吁嗟坎壈岁，忏悔佛灯前。
兖州晓行
残月照征衣，村荒人住希。三星犹耿耿，四牡正騑騑。岱翠云中落，霜华剑上飞。经过获麟处，吾道泪堪挥。
沙河道中
洲渚河流剩，沙堆风卷余。牛羊纷认牧，禾黍乱成畬。枣熟人憎鸟，荷枯獭趁鱼。秋霜欲侵鬓，愁绝独驱车。
天津遇只都尉秉忠
匹马西京路，风尘遇冠军。姓奇希见世，名美不忘君。邀笛关山月，登楼海岱云。相看头尚黑，塞下可邀勋。
岁暮过淮隂
摇落出燕市，仓皇过楚城。黄金随岁尽，白发待春生。雪后鹑衣重，风前草笠轻。几年悲命运，握粟问君平。
渡江
十二月将尽，三千里外还。船犹冲白浪，家已近青山。暂罢穷途哭，难为故国颜。解装无长物，朔雪处囊间。
春游与谢都尉二首
柳市裁春服，花郊费酒钱。家贫不事事，行乐自年年。黄鸟催提榼，青衣佐刺船。未须投逆旅，芳草正堪眠。
春草绿盈盈，飞英扑马轻。秦楼临曲水，谢客是宣城。柳弱丁年态，花娇子夜情。升平无汗马，都护听流莺。
滕村访姜太史二首
逶迤桃李径，骀荡自阳春。祭酒门如水，江干雨似尘。苔生陶甓润，花发董帷新。何事登封日，犹闲礼乐臣。
玄亭耽寂寞，春雨碧氤氲。竹净轩窓色，兰滋几席芬。人伦郭有道，时命李将军。莫便营东墅，苍生孰舍君。
焦山旸公房二首
孤绝江之岛，栖迟隐矣身。迷花翚似绮，在藻鲚如银。高枕流云覆，清言白日沦。山中许玄度，支遁好为邻。
山迳缘苍渚，松寮掩翠微。断崖犹鹤碣，三诏尚渔矶。衣楚青荷叶，江明白板扉。临流当洗耳，鸥鹭不惊飞。
赠朱别驾
毖慎曾无匹，西京石建如。每移青玉案，恭展紫泥书。善政遗三辅，浮名谢二疏。通家能畜我，早晚侍安车。
答许主簿
马曹一主簿，七十尚栖迟。簪笔推先辈，悬车怅后期。倾交霍去病，仰给郑当时。年少余官薄，何然动尔思。
子夜
花柳发韶年，妆成子夜妍。弄箫成艳曲，调瑟岂哀弦。翡翠巢金埒，鸳鸯扑锦缠。不将银烛灭，看取玉人怜。
骝马
紫骝元异种，剪拂倍光辉。但遣衔金勒，何知有铁衣。骄嘶承顾盼，踠足恋芳菲。笑杀征西骑，沙塲百战归。
吴氏园寓二首
落落燕山路，劳劳楚客身。莫寻弹铗伴，且作灌园人。白眼谁堪傲，青樽自慰贫。桃源今负郭，借住岂缘秦。
高柳拂清池，名花开自迟。染猩山踯躅，堆雪野酴醿。亭子留行李，园丁烹伏雌。再听浑不厌，隔水啭黄鹂。
赠钱功甫二首
潦倒经生业，凄凉国士心。愁容非酒病，憨态为书淫。再刖荆人璧，空悬燕市金。魏其宾客尽，怪尔独相寻。
薄宦唯吾拙，诸生尔独贫。他年文苑传，今日士林人。蚀字真如蠹，牵衣故作鹑。未须嗟濩落，晚贵最平津。
归客
寂寞丘园卧，休论战胜肥。云英流几席，山翠湿裳衣。梅福辞人役，桐江有客归。海鸥飞且止，相对已忘机。
徐园
绿径依山转，朱楼抱水斜。台前五松树，云里九莲花。缥缈疑仙馆，玲珑象主家。金昌亭下路，标起赤城霞。
和子念移居四首
花雨燕泥香，绸缪牖户傍。昔移唯破砚，今徙益匡床。赋草多鹦鹉，衣囊少鹔鹴。自能贫任侠，孰谓醒而狂。
为爱蓬蒿宅，悠然绿水涯。长贫室悬磬，解笑女如花。剧孟初豪举，袁丝旧狭斜。十年浑借住，回首伯通家。
长日罢樵苏，青林听鹧鸪。无诗不似舅，有论即潜夫。岸帻流云度，闭门芳草敷。敢劳迁幸舍，肎浪哭穷途。
未以穷愁逼，因为时态怜。对人唯嗒尔，阅世更茫然。痴叔元非黠，狂奴固自贤。输吾弄杯勺，岁月只高眠。
东乡舟中即事二首
西风潮不上，河浅路逾赊。藻尽鱼依苇，陂荒雁啄麻。丹砂枫树叶，白雪木棉花。故国犹羁思，停舟问酒家。
日落停桡处，天寒获稻时。樵苏机下妇，筐蟹泽中儿。马枥余残豆，鸡埘傍短篱。黄花霜后在，不负野人卮。
除夕二首丙子
黑貂身作苦，白雪鬓何辞。怀璧匹夫罪，亡金同舍疑。世情颜远识，时事楚狂知。四十明朝是，无闻敢自嗤。
不尽栖迟意，还深儿女情。隐何论大小，术已厌纵横。敝帚藏家重，寒灰置道轻。不须吹玉律，春傍酒杯生。
弇山园席上二首
倒着接■〈罒离〉长，山游与葛强。溪流如罨画，柳色自沧浪。卜夜芳卮溢，乘春藻翰香。子渊新著述，秖是颂明良。
安石营新墅，高阳总旧游。鸥边横短棹，花际涌高楼。河朔弥天饮，蓬壶缩地游。孟尝门下客，偏我黑貂裘。
越溪庄二首
幽迳花如浣，闲门柳更垂。山边韦氏曲，湖上习家池。会意禽鱼乐，忘言桃李枝。兰亭幸无恙，犹似右军时。
允矣幽人宅，悠然山水区。隔花深避世，负郭薄存租。园竹三千个，墙桑八百株。步兵恒信宿，暂止泣穷途。
山中逢顾山甫不得过访
山人以山字，在世辞世諠。不改箪瓢乐，而为风雅言。庞公鹿门宅，陶令柴桑园。地僻杳难到，白云空飞翻。
楞伽寺读书
常住无人识，诸僧日与欢。并嫌留短发，何意恋微官。岁月穷千卷，行藏老一箪。草堂青嶂合，春雨响琅玕。
同毛仲章玄墓山食樱桃
湖水净如练，禅扉昼亦关。白云流绿竹，朱果照青山。鸟见无人下，僧闻有客还。筠笼满相送，何必禁园颁。

[book_title]卷七
五言律诗
至日同傅吴令石湖觞咏二首
长至传杯永，阳舒坐啸开。飞霞同出寺，落日又登台。皂盖乘箕下，青山拥彗来。书云诸彦事，谁似大夫才。
问俗五湖傍，扁舟小队藏。忧心悬赤子，淑气动青阳。漪藻忘冰候，岩花迟岁芳。不缘仁政异，山水倍生光。
送沈居士泛海礼补陀山二首
居士独乘桴，灵山绝世孤。风涛空里籁，岛屿镜中圗。大海元清净，浮生任有无。明州阿育塔，光现照归途。
宝筏沧溟渡，皈依妙相前。海潮殷梵呗，花雨翳空烟。幡借鲛人织，灯因龙女传。此中闻最上，见在福无边。
过张幼于曲水园因赠二首
家近馆娃宫，为园曲水通。忧时怜贾谊，治郡忆吴公。春雨竹间绿，流泉花下红。一樽今古意，不尽鸟言中。
不仕人犹贵，逃名事岂赊。久将忘月露，渐以寄烟霞。覆瓿无非草，如椽总是花。五车亲著述，何羡邺侯家。
岁暮二首
残岁风兼雨，畸人病且贫。镜丝俄染素，甑草欲栖尘。常是不得意，何如无此身。但牵良友约，春到笑歌新。
风雨漂摇日，将雏止旧巢。仅能存故步，何恤失前茅。金尽僮违约，官休客善嘲。五湖春草绿，吾岂系吾匏。
题傅吴令斋榻
棐榻聊爰处，蒲团半借禅。梦将蕉鹿辨，德以木鸡全。欹枕看山月，披襟嗽石泉。好携青琐去，莫问管宁穿。
题徐氏悟香庵
香界同兰若，经函借苾蒭。花枝生灭幻，云影去来无。忍行全依草，慈心遍及乌。不须重舍宅，此有小浮屠。
赏海棠次韵
海棠开烂漫，华馆共徘徊。色受群芳妒，香因太艳摧。枝枝供丽曲，朵朵劝深杯。恍惚花神驭，巫山行雨回。
牡丹下夜集
绮窓云半护，香气雾相和。为惜春光尽，翻怜夜色多。客欢方太剧，花态转微酡。欲迟朝霞至，明星奈尔何。
春雨
垂垂春雨密，黯黯暮云低。莺湿翻寻谷，花残自委泥。青山违抗迹，绿酒洽幽栖。五栁门前水，依然与岸齐。
闭关
余本餐霞客，曾无爱独醒。蹇修元迕俗，灵鉴自沉冥。竹帛春云散，荣华早露零。闭关谁最善，颂酒得刘伶。
金昌亭送客
客子欲分袂，离亭恋夕曛。楼台吴泽国，舟楫楚江濆。树外白云断，城隅绿水分。萍浮千万里，何地更逢君。
题公瑕丈觉海山居
林栖依觉海，云构接支硎。斜谷缘畴转，回岚抱宇青。花枝疑杜曲，流水学兰亭。为爱鹅群好，曾将换道经。
江村同方山人子服过寒山寺访旭上人
旷适柴桑叟，栖迟萧寺邻。贫家春酒绿，细雨杏花新。澹虑全轻物，忘机不畏人。远公能好客，因尔得相亲。
湖上归
野寺垂杨外，湖陂乱苇间。翠含千树雨，青露一痕山。果熟喧童口，桑稠碍女鬟。渔舟小如叶，载我洞庭还。
寄晋陵吴生
永夜寒吹角，江天独倚楼。以君怀璧罪，同我戴盆忧。雁影吴关断，兰芳湘渚留。长安联辔日，曾与酒人游。
芝玉北归与小饮
余抱三时疢，君归万里遐。马蹄霜路草，人鬓雪山花。雉堞栖残照，鱼梁度断霞。金昌纵凋落，醇酎可频賖。
山甫长倩过慰作
坐叹尊无绿，行歌园有桃。燕山曾送别，楚水又离骚。月白清猿近，天寒旅雁高。可怜张仲蔚，不得住蓬蒿。
送幼于之南都
洛邑今江左，当年我再过。每经桃叶渡，爱听竹枝歌。绿树丹阳渺，青山白下多。未须重吊古，时事近如何。
秋日有怀子念
萧瑟清商候，长怀沧海君。把杯重问月，染翰几停云。桂向淮山老，兰从楚泽分。独愁萍散处，漂乱白鸥群。
嘉则丈过吴值余抱奇疾而罹叵测也辱长篇慰劳率尔为答情见乎词时辛巳六月三日二首
每动良朋叹，偏伤逆旅魂。病居葑菲体，家住虎狼村。贫也如悬磬，天乎尚戴盆。秖令心尽死，翻讶舌常存。
岂是乾坤窄，还疑日月偏。邹阳书在后，乐毅谤居先。行间金乌有，圗存酒可全。此邦黄鸟什，羞与故人传。
舟次
转蓬犹日暮，落叶满河梁。楚地愁来速，吴乡梦去长。浪翻千片月，人静一船霜。不尽孤征意，山猿与断肠。
留客
草舍邻萧寺，柴门隐竹丛。榻容徐孺借，杯许故人同。乱水秋逾碧，孤芳晚更红。前溪垂钓处，已在月明中。
寄远
锦字三秋隔，萍踪万里浮。秪凭新月旦，无损旧风流。眉黛张京兆，腰肢沉隐侯。文园多病后，好寄鹔鹴裘。
水上
短棹菰芦出，长谣水上闻。山青才歇雨，湖白欲生云。浪转鸥无迹，沙回藻有文。渚兰随可采，宁待楚人分。
傅吴令初度
茂宰行春遍，芳辰初度临。飞凫双赤舄，鸣凤一瑶琴。不尽风云色，俄成桃李隂。萱花在东郡，偏系使君心。
宿沈道士馆
信宿玄都境，逍遥十二楼。蓬莱非远道，鸾鹤不多俦。明月悬为佩，春云覆作裘。碧桃千万树，挟尔凤笙游。
千手观音庵
寻尺袈裟地，依然列梵筵。高城分碧栁，勺水得青莲。幻化孤云变，声闻独鸟传。会瞻千佛手，一指借通禅。
金昌亭偶述
锦浪逐兰桡，桃花映画桥。巫山魂欲断，洛水影偏娇。倚醉斜云髻，临风曳雾绡。当年溱与洧，芍药戏相要。
寄客
客梦天南树，乡心海北楼。悠悠流水恨，寂寂落花愁。道路孤蓬转，容华清镜投。鲤鱼书一札，早晚过江州。
燕居
衡门聊偃息，泌水可忘餐。黄鸟林中听，青山江上看。云流石几净，花落竹房寒。短发偏宜散，何须制箨冠。
豹孙宅赏芍药花
芍药何夭艳，丛开绕翠帷。差堪比西子，真不愧南威。映斚光生玉，侵衣色尽绯。彩云看不散，迟日共流辉。
上方寺后港观荷
芙蕖浮潋滟，鸥鹭乱汀沙。信是招提境，偏开净土花。练光摇白羽，杯影泛青霞。归棹何须急，明星出若耶。
山家赏菊
傍篱开种种，临水故娟娟。艳岂从人爱，幽偏得我怜。杯深倾叶底，巾折堕花前。吾直师元亮，沉冥不问年。
治平寺朗公房看梅
野寺犹残腊，山窓见数枝。冲寒频索笑，迟雪共题诗。僧惧看时折，人怀赏后思。何当留借榻，清梦独相随。
郊居二首
世守东陵业，呼儿日灌园。任荒张仲室，不署翟公门。绿酒生平托，青山寤寐言。近因僧结社，时过虎溪源。
不畏灞陵尉，田间每夜行。狂歌逢楚士，长啸忆嵇生。带月穿游屐，携花插酒铛。春来常是醉，无暇访君平。
过傅吴令衙斋夜坐分得山字二首
壶觞传省内，笑语隔人间。疎树含风进，高云带鸟还。畏途唯赤日，隐吏有青山。何必弦歌听，方开莞尔颜。
逃暑怜河朔，携樽叩暮关。蝉遗凉吹远，凫引绿漪闲。拟醉下弦月，忘归小隐山。芰荷初制服，沾湿露华间。
楼居寄豹孙
宇内空无托，慿高只忆君。青山城不隔，黄鸟日相闻。竹乱一庭月，花深半榻云。国香分在握，遥思坐氤氲。
秋日山斋饮客
寂寞一区宅，萧疎万里秋。菊须陶令赏，山称谢公游。岸帻青云落，传觞白日流。放歌重徙倚，水上有高楼。
送公瑕丈
祖席依山水，行歌怀古今。非应衰凤德，犹自有蓬心。霜树辞春绿，云峰变夕隂。征帆且缓发，不忍断瑶琴。
送穆常州擢大名
论道须公等，为邦鲜匹俦。寇无容再借，棠已任长留。绣斧花间驿，霓旌水上洲。下车三辅地，侠烈几人收。
送汝循秀才秋试二首
之子非干禄，明时诏异才。短襦关外弃，弱冠洛中来。彩笔仙郎赠，荷衣少妇裁。秋风走马处，江上雨花台。
拟献天人策，都忘羁旅情。千花江口县，万雉石头城。得意从今日，成名报友生。吾儿忝同学，惜不与同行。
山中对菊示友人二首
沧海心能远，青山道岂穷。烟霞双屐下，月露五言中。冥迹将鸿托，巢居与鹤同。凉风天外起，幽寂菊花丛。
吾已游方外，人忘是故侯。匣琴山水曲，杯酒古今浮。白石仙家业，黄花隐者流。亲朋无以报，昨遣卖吴钩。
九日送客
两人千里别，九日一樽开。不是无家叹，同为去国哀。楚帆随月落，朔雁带霜来。何地堪回首，前朝戏马台。
京口邬生雅好游忽贻诗以余善病而慰之赋此为答
良朋多雨散，生计总萍浮。贫也吾非病，何哉尔好游。扁舟常访戴，孤剑欲依刘。行槖空如瓠，神钱讵肯留。
初春湖上访顾始余因留信宿二首
溪树能藏屋，行舟屡问人。何知一区宅，宛在五湖濵。细雨迎初服，深杯迟早春。无劳鸡黍具，门外可垂纶。
不尽青山供，偏容白鸟过。百年人避世，再宿客忘痾。竹叶比邻美，梅花古寺多。还存几两屐，一一问松萝。
春日端居谢都尉寄书至却报
春色何骀荡，幽怀只闭关。长贫因寡累，善病乃多闲。有雀堪罗径，无钱可买山。故人勤远念，千里一书还。五言排律
春城即事简傅明府于重玄精舍
茂苑今何丽，三都昔并夸。青山遥入郭，沧海曲通槎。雁塔侵霄半，虹桥卧水斜。微风江濯锦，薄雾月笼纱。鱼跃空潭藻，莺披芳树霞。言公犹有井，潘令岂无花。桃李三千士，弦歌十万家。行春凫作舄，演法鹿为车。震泽慈源接，灵岩觉路賖。清晖寒照乘，香界午排衙。缩地瞻金象，弥天散彩葩。宰官心不染，肯漫恱纷华。
花朝玄墓僧房对雪漫呈山甫
春仲冬为令，芳辰霰尚催。五湖同寂寞，双树与徘徊。舞絮全迷柳，飞花欲乱梅。方令香雾杂，暂傍土膏回。绿草仍余白，柔柯倏复摧。朱英何失候，玄鸟亦须猜。初地慈云合，诸天蕐雨来。善消宁俟旭，骤变恐惊雷。清净寒山境，圆通雪窦开。无端空里幻，不尽劫中灰。色界云殊胜，韶年惜易颓。醍醐何处具，分我最深杯。
明霞篇与傅明府横塘泛舟作
熠耀生残照，葳蕤灭绿烟。嵌空云乍染，缀树绮逾鲜。积气千山变，浮光万象迁。巑岏丹洞逈，缥缈赤城连。飞鹫翔为岭，垂虹饮若川。镕金能布地，剪彩欲弥天。梵帝开龙藏，轮王现宝莲。蜃楼银海结，雁塔火珠悬。乱石支机下，高台行雨边。达观俱是幻，触望总成妍。遍拾浑遗世，恒餐不问年。况逢鸾与鹤，心赏自泠然。
残月篇傅明府衙斋和沈嘉则
旣望弦将下，徐亏魄未亡。入风微绕晕，隐雾细含光。半露婵娟影，俄分丛桂香。扇疑残白羽，镜欲揜红妆。宝宇修非久，金枢坏不妨。兔方潜玉窟，蟾尚恋银潢。映浦珠难合，沉波绮慢藏。宫曾奔羿后，树已斫吴刚。丸碎鹊惊堕，冰消轮碍翔。孤升经雁塞，缺照度兰房。眉黛新犹好，容华盛岂常。清晖如可玩，彻夜只飞觞。
谢都尉新楼落成与山甫丈各赋诗赠之
都护三秋构，岑楼百尺楣。芙蓉悬绣栱，翡翠俨成帷。木末排精舍，霞间寄远思。玲珑云入易，窈窕月穿迟。宛起东山墅，重临春草池。繁花茂苑借，列岫敬亭移。水市吴儿楫，城门齐女旗。丽谯凭槛出，朱塔傍帘垂。燕子非其类，仙人于此宜。径开松欲碍，客到鹤先知。隐吏文无害，闲曹武不羁。平原宁计日，中散岂须期。竞病难为役，交欢更倚谁。黠何迟射覆，慧亦惯弹棋。君自留双屐，吾将老一卮。纵云居第美，丘壑肯遐遗。
具区明月与傅吴令九月望夜泛胥口作
泽国花成县，高秋桂作丛。具区千万顷，皓月一孤蓬。乍可留山简，仍堪迟庾公。渚光摇薄雾，波响逐回风。世界虚无里，人生泡影中。圆时非有相，明处尽皆空。云澹澄如练，星疎炯若瞳。峰真为缥缈，树已近冥蒙。禹迹应非远，秦余俨在东。菰犹飘露白，枫欲候霜红。不暗心疑曙，无边目岂穷。山隂今夜似，彭泽几人同。郢唱全飞雪，雄谈半走虹。商家欣有说，吴下惜无蒙。岂是悲笼鸟，俱为羡远鸿。萍浮犹聚散，金石此情衷。
人日与客北寺观塔灯分得青字二十韵
雁塔腾千焰，鸡园报七蓂。圣灯元普照，慧火亦常荧。熠耀俱圆影，氤氲总异馨。云霞标鹫岭，霄汉响鸾铃。银烛龙衔架，金绳凤启扄。未雷檐走电，不夜户垂星。辉映珠为幌，烟浮翠作棂。镜纷临绮阁，燎俨集彤庭。百尺鲛人幔，千层云母屏。宝轮风乍转，玉磴月初停。佛宇谁遗爝，禅宫孰聚萤。毫光宁尽白，香蔼若非青。一悟无边朗，三摩了自惺。空华聊聚散，业果任沉冥。舍利如来藏，频伽不坏瓶。有天名善现，随地性通灵。所见皆离见，其形非委形。化城看倏变，法界倚长宁。兰若恒如昼，菩提岂易暝。愿言分一点，昭澈诵遗经。
送西河居士天池山检大藏诸经二十韵
独往超凡虑，幽栖出世情。祗陀移茂苑，舍卫俨吴城。妙相青狮拥，真文白马迎。峰莲千仞秀，天镜一池平。小证沙门果，新持净业盟。启函飞孔雀，齐帙转流莺。夙习鸠罗译，通教龙象呈。腾音潮呗远，零座雨华轻。夜诵山皆应，晨叅仆屡更。白头三藏遍，缁服五禅并。蒲塞慈云馔，优昙甘露英。月留圆处影，泉入定中声。居士重逢蕴，征君再见明。钝根当自断，欲劫此堪惊。贝叶翻偏好，韦编续未成。有因终有漏，无性即无生。梵篆非蝌斗，番言是鸟鸣。达磨不立字，究竟亦何名。议界俱空境，轮回悉妄行。吾将求解脱，送子息心旌。
敬美丈解关中学宪归隐海上过访漫呈二十二韵
海岱百灵集，乾坤二美俱。含香金殿直，尚玺玉墀趋。人望东山重，天文北斗殊。植能雄七子，云岂负三吴。赋就张愁逼，书成贾策迂。匡山初捧檄，渭水再分符。飞瀑装官槖，横汾纪宦途。行春恒露冕，消夏只冰壶。忧悄非因鵩，思深宁为鲈。髩从临郡白，眉以入宫枯。山宰曾无托，嵇公自不孤。朅来遗敝屣，翻使乞前繻。同是摅忠尽，终焉恋友于。紫霄回雁序，碧沼引鹓雏。贵岂骄人也，醒而狂者乎。有田元是介，无谷不名愚。潘岳园千亩，扬雄宅一区。凤笙来子晋，鸾驭迟麻姑。得失嗤鸿宝，行藏笑野狐。清斋同佛愿，止观学僧趺。犹自精诗律，依然问酒徒。何方有员峤，吾道久乘桴。
除岁卧痾眷焉空门之思缄报沈嘉则丈二十二韵
除岁若为逼，频年苦不登。近怀同逆旅，远讯阻良朋。弃置复谁道，孤危莫我矜。金从槖底尽，丝向镜中增。智岂营三窟，穷犹梦五陵。喜为游侠行，羞作蹶张称。玩世狂司马，还乡老季鹰。补裘多以线，握粟少于升。履败恒穿雪，瓢存但贮冰。啸歌虽不废，杯勺已难胜。湘水沉非易，蓝田卧自应。牝鸡家故索，塞马事无凭。俗薄君平弃，情疎季子憎。莫愁那可得，去病亦何能。岂曰贫而怨，还将忿是惩。靦颜仍住世，被发且为僧。欲借松龛隐，宁辞莲社征。白云方外锡，绀宇佛前灯。昔去追中驷，今来觅上乘。玄言盈大瓠，长物半枯藤。净海真堪蹈，灵山尽可凭。行藏殊隔绝，缄报涕垂膺。
咏嘉平雪二十四韵
嘉平月旣望，霰雪日交加。飒沓过山郭，飘零遍海涯。兆丰为地瑞，不染是天花。入水看无别，随风听有哗。践形怜倏变，呈象惜俄差。圭复能成璧，瑜真莫掩瑕。暗添青鲤涨，明积白龙沙。窒隙穿来细，搏空引去斜。幻时瑶岛合，迷处玉楼遐。谁种玲珑树，还开清净葩。飞英争堕盏，舞絮漫随车。寺失黄金布，峰留皓练遮。难昏频起鹊，易曙骤惊鸦。蝶冷庄周梦，鸥轻范蠡家。夜光含素霓，寒影结青霞。珠浦双遗佩，银河一问槎。褰裳霜缘履，卷幔雾笼纱。朔气横征雁，隂云湿暮笳。谢衣沾自好，剡棹兴偏嘉。鹤氅王恭适，狐裘晏子嗟。槁颜今起粟，蓬髩乍生华。僵卧何堪稳，清酤尚可賖。郢人歌寡和，梁苑赋新夸。染翰冰凘满，淋漓字若麻。
咏吴市灯二十四韵
吴儿一何巧，能事匪师传。剪彩千葩散，泥金四照联。象形元以类，物态岂云迁。好鸟忘春啭，灵花总夜妍。使星槎影动，奎宿斗光躔。凤振台端羽，龙垂烛下涎。九微含翠葆，三艳倚朱弦。芝盖如云集，珠毬比月圆。幻将风里蝶，现出火中莲。紫炁遥堪把，青辉蔼自鲜。六鳌浮作地，七宝聚为筵。仰见行空马，回看跕水鸢。蜕虬唯骨立，画虎但皮悬。兔捣姮娥傍，鸥栖菡萏边。冰壶寒莹魄，玉树暖生烟。城郭宁知夕，欢呼定有年。冶郎方并靥，游女复齐肩。户外皆盈绣，人间尽挟仙。障偏圗孝节，屏乃绘忠贤。故事村翁识，奇观稚子怜。珊瑚雕绮席，犀兕刻觥船。有焰俱成烬，无灰不可然。岂须东壁白，暂照草亭玄。万劫常明者，荧荧古佛前。
郡大夫岭南陈公下车以来余未修谒乃征傅吴令言忽枉赠章奖许太过兼悯困穷不揣陈说平生以当执贽诗成三十韵
余生本椎鲁，家世服櫜鞬。郤縠从吾好，毛苌授尔言。雄心追定远，长技怯楼烦。萤火偏能集，韦编不厌繙。并忘鱼在釜，宁羡鹤乘轩。三黜偶齐惠，沉酣讵比髡。弓弢消月影，甲绣尽苔痕。投璧宜遭剑，弹冠反戴盆。蛾眉羞再画，驷舌亟须扪。野性抛鸡肋，霜蹄蹶虎贲。蓬蒿张仲室，鸟雀翟公门。一葛何曾纩，聊饔孰继飱。寒泉濯以洁，晴旭负之暄。减产至空壁，为佣且灌园。土浇吴伯里，俗薄买臣村。羽铩悲笼鸟，途穷叹槛猿。亭争留故尉，市惯辱王孙。稚子皆来笑，公侯敢去援。幸逢齐傅琰，得御汉陈蕃。恍见德星聚，还看威凤鶱。回翔空五岭，睥睨小中原。飞翰金飙迅，垂函玉露繁。南邦孔翠穴，大海明珠源。白羽边书静，朱弦郢曲翻。狂犹思鲁士，忠许吊湘魂。覆瓿终捐弃，雕虫幸记存。云泥谁隔分，风雅愿同论。官槖冰壶冷，公庭玉树温。徒怀祢衡刺，未共孔融尊。欲遂称知已，居然说感恩。
仲儿起文以壬午仲夏补博士弟子员率尔志喜兼用为勖果有寸长当有征于斯言也凡三十韵
武功开代邸，薄禄寄吴城。乃乏强弧力，而多柔翰情。生儿怜汝慧，教子愧余伧。仲也当如仲，卿还自用卿。经才明大戴，文未准西京。白面初求试，青衿乍剪成。籍通秦博士，员备鲁诸生。缝掖欣从事，加冠顾美名。喜真如捧檄，望已愈招旌。木铎宣王训，韦编课士程。五车何必泛，一艺转须精。尔雅宜循式，偏奇莫惮更。便堪高第置，徐与计偕行。班曷为投笔，终安用请缨。泮流方涣涣，莪渐以菁菁。章句昔云鄙，贤科今最荣。鸿恩蒙累叶，燕寝梦延英。八口将谁哺，三年待尔鸣。寒门当极否，衰运敢圗亨。积草庭难过，编蓬户半倾。董帷宁昼下，孙案亦宵征。不讳言干禄，差强务耦耕。养雏犹枳棘，舐犊尚柴荆。未信眉偏白，还看角且骍。傥来焉有意，非分肯徒营。愿岂过三鼎，人将老一铛。丈夫多激烈，志士绝肥轻。敝帚藏而父，遗簪畀汝兄。兄期修世业，弟勉振家声。莫谓吾潦倒，斯言可莅盟。
梅花篇初春偕山甫始余长倩三隐君及儿子允文过湖上邓尉聚坞诸山为十日游制三百字
载酒出山郭，探梅过水涯。客闲来看早，岁闰较开迟。渐以明村落，俄将暗路岐。纵横乱若荠，远近积如茨。无间阡连陌，宁分陇与陂。盈门春烂日，比屋素封时。皓练千箱启，珠玑万斛遗。丛丛藏古寺，寂寂压疎篱。比麝香逾远，成虬影太奇。瑶林仙圃接，玉树谢家移。秀色堪容与，寒光更陆离。鳞鳞纷藓甲，鹤鹤俨花枝。南国凭传信，深宫任点眉。晴犹漙雪片，暖尚挺冰姿。秾李何嗟及，夭桃奚以为。未开先自洁，纵落亦无疵。明烛当宵照，清泉傍晓滋。扫英童并戏，啄蕊鹊争窥。弄笛从吾好，调羹匪尔思。孤高偏被岭，宛媚故临池。即是山之利，还为土所宜。好留明月伴，忍负白云期。但许幽人识，那令显者知。间松贞不愧，倚石介同持。便可携琴往，谁当荷锸随。杜陵唯索笑，何逊独题诗。彭泽忘栽柳，商山罢采芝。兴余剡水曲，住遍辋川湄。胜事良堪纪，芳辰不可追。斯游殊汗漫，聊且解人頥。

[book_title]卷八
七言律诗
长安春望二首
芝房桂殿暮氤氲，霄汉归来鹓鹭群。月出修眉悬碧树，露擎高掌拂朱云。宫莺入柳飞难见，厩马迷花嘶不闻。尽说宸游多睿藻，远臣唯有诵横汾。
幽燕今是汉西京，宫阙参差入太清。紫禁铜龙闲夕照，绿杨缇骑散春明。繁花总异人间色，众乐能传天上声。盛世有谣同击壤，可知无筑和荆卿。
西山二首
离宫曾是拟甘泉，洞壑逶迤复道连。云暖翠微春驻辇，月明清梵夜迎仙。桑干斜带秦陂树，碣石遥分华岳莲。匹马凤城归路远，乐游原上望晴烟。
岩廊山阁总凌空，一望蓬莱积翠中。此地布金居帝释，他时凭玉从臣工。寻源引瀑通灵沼，剪彩飞花散紫宫。自幸鹖冠栖郡国，卷阿千载识词雄。
西苑二首
春晴壶峤紫城隅，掖路云深柳万株。绮阁跨池因汉凿，花宫叠石总秦驱。峰为翠凤翔华盖，树作苍龙护蕊珠。岂是君王游豫处，豳风无逸殿中圗。
曲房宣室自逶迤，圣主中宵正受厘。湛露晓凝千片玉，甘泉春长九茎芝。鸟栖御宿啼偏早，花近朝阳落故迟。自识万机宵旰切，望仙台下草离离。
韦氏园林
韦曲曾闻动彩毫，名园依旧傍林皋。燕惊花落飞难定，鱼触萍开跃自高。楚客停觞看属玉，燕姬牵袂摘含桃。亦知洵美非吾土，肠断吴阊醉浊醪。
元夕灯宴
公子留宾锦作筵，却怜欢赏动韶年。琼枝照夜无双艳，璧月临春第一圆。幕里仙姝怜紫玉，座中词客重青莲。醉归不问金吾禁，鱼钥天明恰已传。
潞河二首
黄金定鼎古燕台，紫气昭回接上台。弱柳繁花三辅合，丽云迟日九重开。殊方照夜明珠入，重译经年雪雉来。辇下何须横槊赋，侍臣不少建安才。
潞河花木总荣芬，锦缆牙樯映水濆。皇泽此中涵似海，帝城自外望如云。金堤夜发监河使，紫塞春归镇朔军。独愧远臣犹逆旅，悲歌击楫不堪闻。
塞上二首
新捷天骄并策勋，未央先遣羽书闻。降时瀚海初生月，战后隂山尽障云。过雁远逢苏属国，射雕难避李将军。汉宫近有蒲萄筑，再见桃林散马群。
霍家初拜冠军侯，雀弁胡缨绣臂韝。苜蓿总肥调宛马，鸊鹈新淬出吴钩。月明青海无传箭，霜冷黄榆乍赐裘。姓字不将麟阁贮，丈夫空作玉关游。
闺怨二首
遥山极浦莽苍烟，万里何由寄锦笺。化石未成心尚在，为云不返梦犹牵。鸳鸯岂宿飞狐塞，菡蓞难开饮马泉。纵是封侯消息近，春残花老各潸然。
膏沐无光粉黛残，况闻车骑过邯郸。关门百二重重恨，雁足冰霜字字寒。陇水角声风外听，天山弓影月中看。深闺不识金微塞，玉笛空吹行路难。
申太史席上漫呈
集贤邸第元如水，夹道槐隂已筑沙。携出炉香分殿雾，折来花朵带宫霞。西清奏瑟南薰散，东阁开樽北斗斜。最是情深桑梓客，酒酣犹自问宣麻。
黎户部携具寺寓
每依初地借初筵，剥枣烹葵代击鲜。一片碧城双树外，数椽朱阁百花前。西山爽气秋逾逼，北海清尊夜共传。岂是佛香难供客，也知郎署久逃禅。
夜饮
高楼丝竹动春城，卜夜金卮喜再倾。客子短衣俱楚制，女郎高髻半秦声。席移明月抛残烛，屏挟轻云护落英。不是故欢留达旦，忍教巫峡梦难成。
春郊
青门不种故侯瓜，但着青袍玩岁华。郭外啼莺芳草路，水边高栁丽人家。布衣十日平原饮，彩笔三春上苑花。白傅一生空放达，悔将清泪湿琵琶。
索居
自怜多病强加餐，里巷浮沉罢据鞍。怀旧十年蓬髩改，伤春三月落花寒。志酬投笔元非易，事到持杯便不难。敢谓闭门深避世，亦知门外有波澜。
送客
澹烟轻雾弄朝晖，黄绶翩翩白马肥。芳草绿时秦地别，乱山青处楚人归。官如梅福藏门卒，路入桐江识钓矶。异国正须同调客，离樽愁见片帆飞。
湖上
自笑吾生未有涯，乾坤莽莽只浮槎。看山不厌闻啼鸟，对酒何须问落花。丛菊篱边元亮宅，木兰舟里子皮家。菰芦自狎渔樵伴，一曲清溪是若耶。
访友
水国春深长绿蒲，傍溪花径集飞凫。落英似待回风起，细雨才侵返照无。下榻一樽留孺子，闭门三月着潜夫。踟蹰北望浮云合，晚岁扁舟自五湖。
寺居
借住空门出世心，萧然一室对虚岑。疎松挂瀑时凭几，凉月披衣独抱琴。鸟迹没阶黄叶乱，钟声过水白云深。亦知五岳缘犹在，清夜分明梦向禽。
田舍
老去为农谷口田，五湖烟雨正茫然。于飞柳下振振鹭，欲堕波间跕跕鸢。试听沧浪才和曲，再观秋水就名篇。青山不厌频来往，耐可张融只住船。
武陵江都尉过访
江淹系马帝城边，杨柳如丝尽暮烟。从事步兵为日久，量移搜粟感恩偏。月明寒铗逢燕市，花落春潮上越船。莫以壮年消渴甚，漫随人去饮贪泉。
喜吴生除光禄丞
绿绶仙郎白马生，每过东省入西清。亲裁黄绢将罂进，密傍朱旗引膳行。漫托圣朝须纵酒，何知薄宦亦调羹。由来作吏能兼隐，岂厌时过阮步兵。
与陈生
绣甲雕弧走塞垣，翩翩策马猎平原。隂符一匣藏黄石，雄剑三军试白猿。敢负陈卿今日酒，宁忘剧孟向时言。偏裨涕泪功难建，常在行间说感恩。
访贾尉
相见毋烦问姓名，下堂睥睨缦胡缨。何来方外狂司马，可是江东老步兵。意气独倾生素霓，悲歌不尽脱青萍。单车欲觅夷门监，落叶秋风出楚城。
赠翟生
六郡遨游二十春，千金汩没五陵尘。彻侯争致严夫子，中贵偏寻郭舍人。跃马大堤回玉勒，呼卢小苑吐朱茵。长安行乐曾无负，故国何时一问津。
饮越客
结客长安春暮时，掖垣杨柳尽垂丝。黄金无意归原涉，绿酒多情约魏其。月下藩车聊把臂，花间缇骑自扬眉。不知燕市悲歌态，共唱吴歈倒接■〈罒离〉。
晏起偶成二首
晏起山窓潄石泉，风花片片蝶娟娟。鸱夷有腹容吾醉，匏系无心取世怜。扬子为贫犹执戟，张平非老欲归田。杖头莫讶空携去，耐可春衣典百钱。
不尽杨花吹暮春，芳醅初熟未全贫。柴门乳燕窥书卷，细雨清溪湿钓纶。八骏骨存空倚市，五羊皮弃不干人。幽兰薜荔将谁种，拟卜青山处士邻。
城南宴集
令节芳筵江上开，春风澹荡入楼台。大堤骑马山公去，东阁观梅水部来。舞袖须留明烛照，酒杯宁待落花催。主人夸有闲居赋，不倩凌云蜀客裁。
湖上独酌
柳条黯黯暮隂垂，不尽飞花过水湄。驹影似怜人世促，鸟言如愬酒杯迟。已甘常服唯荷叶，若问奚冠是竹皮。失路未须嗟独往，沧洲元与白鸥期。
赠淮南沈孟
游梁入洛久浮萍，十载间关住楚城。室里蓬蒿秋自长，床头蟋蟀夜偏鸣。家贫次骨今原宪，时事留心一贾生。日暮樵苏犹未爨，起看山月照人明。
赠阳山顾愿
吴市花深醉浊醪，樽前携手解绨袍。青山宅在无三亩，白雪歌成有二毛。肝胆未倾刘越石，梦魂先逐郑樱桃。江干更赴琵琶约，杨柳春风系小舠。
逢客二首
青山同是负明时，留滞唯耽酒一卮。镜里落花长叹息，曲中杨柳剧相思。亦知楚国人皆醉，敢谓王家掾不痴。裘马秖今凋敝尽，岂堪重见五陵儿。
醉里春风思转狂，相逢屈指少年场。当垆若肯留司马，投箧由他谤乐羊。玄草误人成皓首，青袍玩世一空囊。长安三月花如锦，曾记连镳共采芳。
酬黎户部见赠
岭南才子髩如霜，忽赠新诗比夜光。供奉昔曾淹李白，度支今复滞冯唐。凤毛散落临池彩，鸡舌含余入座香。愧我燕然无计勒，可堪执御老词场。
逢张叅伯辱赠漫答
微官羞比执金吾，泽畔逢迎楚大夫。腊尽郊原多气色，春回凫雁满江湖。歌皆成雪初传郢，客自为星乍照吴。倾盖不须通姓字，高阳今古是吾徒。
朱总军自闽海归慰之
十年多难一身存，揽尽貂裘夜不温。带索尚堪吟楚泽，挟符那许过夷门。音书北阙更新主，涕泪南冠感旧恩。结发匈奴成白首，至今勋业镜中论。
同胡侍御饮王生斋中
黄鸟嘤嘤过水濵，柴门犹是杏花新。布衣不识乘轩贵，骢马能谙陋巷贫。欲就青山迎谢眺，须留绿酒迟陈遵。春宵星月辉辉动，醉舞狂歌自主宾。
元夕奉同吴兴潘中丞上蔡张参伯集鉴止堂
玉律韶年夜可怜，金樽彩袖各争妍。群公总是阳春调，处士能开玳瑁筵。恋栋春星同客聚，窥帘明月向人圆。清歌按出俱新谱，应是周郎意已传。
昆山逢长兴徐宪副同王太仆伯仲饮仲蔚宅
仲蔚蓬蒿日闭关，解衣散帙共忘还。避人猿鹤林中径，供客芙蓉县里山。彩笔中原飞白雪，青樽东海照朱颜。词臣总未归金马，一一相逢吴楚间。
上海访朱邦宪
潮回日落暮云平，树色苍苍浦上城。北海草堂多结驷，东邻花县迟流莺。诺如季布元无负，饮到公荣自有情。莫道朱家纯任侠，文章能冠鲁诸生。
濠上逢潘孟乔
河阳公子建安才，柳色吴阊共举杯。李郭如仙舟并倚，渊云成锦赋亲裁。青蛾细雨樽前湿，红杏春风江上开。知已未忘推毂意，昨宵淮府一书来。
送张参伯归上蔡
东风消雪满征途，惜别临岐酒一壶。帆挂大河山月晓，梦回芳草客星孤。清时岂厄刘中尉，圣世偏容屈左徒。早晚征书应入洛，桃花时节起家无。
送汪子建之宣城
闻君书剑惯长征，离绪何当一羽轻。太史着成游侠传，少年投赠丽人行。啼莺津路垂杨合，细雨江帆春草生。无恙敬亭山在郡，送君因忆谢宣城。
奉送钟阳大司徒还朝二首
旌旄拂曙过江津，淮海苍生望后尘。少府于今裨国计，司徒端为教人伦。白头自恋垂衣主，紫禁偏思曳履臣。最是东南多菜色，敢劳天上借阳春。
漕府楼船锦缆浮，玺书重召汉萧侯。金堤盛夏飞刍拥，玉节芳春露冕游。八座云霄元北极，两朝舟楫自中流。储胥总是材官护，国士谁堪幕下收。
戏简幼元
处无善策出无才，待罪行间事事乖。犊鼻着来堪涤器，鱼肠脱却与椎埋。殢人春色真如酒，恱世禽言总是俳。试问首阳甘饿者，何如金马漫诙谐。
与僧真弘
游方之外久离群，海上仙山若可分。支遁寒暄许玄度，汤休卧起鲍参军。厌随乞食排朱户，每共乘杯弄紫云。欲了无生何处是，天台松月白纷纷。
玄墓山看梅和友人作
芬芳秀色若可餐，正月梅花开未残。万树俱含兰气郁，千崖欲动珠光寒。春风披拂白云上，明月常抱青林端。深入山家疑积雪，闭门犹恐惊袁安。
邓尉山食杨梅似顾愿
杨家果熟白日长，锦林回合云俱香。火齐圆珠满苍岛，翡翠异鸟衔夕阳。海外蒲萄远莫致，岭南荔枝谁能将。故园提筐但饱食，酒后耳热歌沧浪。
过岳隐君宅
溪上柴门昼不开，白云深处有高台。山家细雨啼黄鸟，竹屿流泉散紫苔。绮里不曾归汉去，桃源犹是避秦来。乾坤丘壑能容我，何日兔裘共草莱。
吴江舟中
五湖芳草愧飘蓬，不断青山入越中。穷辙不堪淹阮籍，扁舟今已住张融。月悬津树孤城闭，潮落桃花一水通。莫笑渔郎亡所遇，朱颜犹可对春风。
借住山寺诗八首
虎丘
吴阊何地布黄金，海涌峰头绮殿临。多宝散光摇剑壑，众香和梵出旃林。笙歌总入声闻道，花月终归止观心。共指点头岩下石，无生曾悟去来今。
天池
信宿精蓝未拟还，坐临流水听潺湲。峰莲倒映仙人掌，沼镜寒浮玉女鬟。不尽白云生远岫，最深绿竹隐禅关。古来去住元无着，莫笑巢由未买山。
灵岩
岩廊洞室几经春，梵刹离宫总劫尘。宿草自荒麛鹿径，空山曾识苎萝人。千花摇落存孤塔，双树婆娑少四邻。纵是五湖堪一苇，烟波何日出迷津。
寒山
枫叶苹花江上村，前朝古寺至今存。西山爽气来精舍，万里关河到寺门。檀越随僧开宝藏，醍醐容客借匏尊。中宵礼罢寒山子，却听钟声醒梦魂。
楞伽
竹房松坞散新晴，隔水明霞俨赤城。破衲霜前临牖补，残经月下绕池行。云流片石元无碍，鸟宿疎林自不惊。何事许询常借住，爱山支遁最多情。
文殊
落木空山秋夜哀，萧条古寺倚层台。明河尚抱虚檐宿，海日先窥绝壁来。花为行香晨已散，门因施食午方开。跏趺懒下维摩榻，野鹿相依卧草莱。
玄墓
禅栖一室五湖东，翠巘丹梯览未穷。忽起松涛声自远，不飞花雨境皆空。暮山浮出云霞外，春水流回岛屿中。寂寞嗣宗双眼色，凭高聊以送归鸿。
尧峰
上方钟磬白云深，禅径还从鸟外寻。湖面众山浮碧玉，峰头尺地布黄金。畏人合住无人境，混世偏存出世心。不是向平犹有
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:31:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>