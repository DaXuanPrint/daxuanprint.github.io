<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="霜红词,补充词序及续编序,霜红词全文在线阅读,霜红词全文在线下载,大玄古籍书库">
<meta name="description" content="词集，近代胡士莹撰。胡士莹(1901—1979)。字宛春，室名霜红簃。平湖人。杭州大学中文系教授。研究范围主要为说唱文学、戏曲、小说三个方面，而以话本小说的研究成就最大。中华书局出版的《话本小说概论》，是他的代表作。善书法，亦能画，又善围棋。毕生从事古典文学教学工作。。此集自选1921年至1929年间所填词84首,结集题名《霜红词》,在扬州出版。_霜红词_全文在线阅读_霜红词_全文在线下载_大玄古籍书库">
<title>霜红词_胡士莹_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">霜红词</span> <br/>
          作者： <span class="inputVal" id="bkauthor">胡士莹</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]10966</span> <br/>
          说明： <span class="inputVal" id="bkdec">词集，近代胡士莹撰。胡士莹(1901—1979) 字宛春，室名霜红簃。平湖人。杭州大学中文系教授。研究范围主要为说唱文学、戏曲、小说三个方面，而以话本小说的研究成就最大。中华书局出版的《话本小说概论》，是他的代表作。善书法，亦能画，又善围棋。毕生从事古典文学教学工作。 此集自选1921年至1929年间所填词84首,结集题名《霜红词》,在扬州出版。</span> <br/>
          封面： <span class="inputVal" id="bkimg">Z_21175.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]霜红词
[book_author]胡士莹
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]10966
[book_dec]词集，近代胡士莹撰。胡士莹(1901—1979) 字宛春，室名霜红簃。平湖人。杭州大学中文系教授。研究范围主要为说唱文学、戏曲、小说三个方面，而以话本小说的研究成就最大。中华书局出版的《话本小说概论》，是他的代表作。善书法，亦能画，又善围棋。毕生从事古典文学教学工作。 此集自选1921年至1929年间所填词84首,结集题名《霜红词》,在扬州出版。
[book_img]Z_21175.jpg


[book_title]霜红词
菩萨蛮
凤楼尘锁金徽索，屧痕镜影思量着。闲梦浅无凭，五更灯半明。
卷帘花正发，错认啼鹃血。几日换征衣，柳花愁处飞。
浣溪沙
小簟轻衾梦不稠，闲搴珠箔望牵牛，无端往事到心头。
梧叶凉飘金井月，桂花香冷玉屏秋，那能还傍最高楼。
踏莎行
雁户延秋，虫窗守恨。翠蛾曾把春衫印。月明衾冷两边同，更缘何事劳方寸。
踪迹飘萍，韶华落蕣。天涯未必归期准。锦机无力烛心灰，从今只有相思分。
以上作于一九二一年
减字木兰花
雪肤花貌，装束自怜新样巧。一晌魂销，颊底红霞晕镜潮。
绿窗语罢，小字银笺亲手写。悄下珠帘，静对炉香细细添。
阮郎归
秋笼栏槛叶笼阶，霜空雁字排。梦中颜色故人佳，醒来天一涯。
香欲谢，泪频揩，清歌涩酒杯。十三筝语理难谐，可堪音信乖。
霜叶飞谒明陵用梦窗韵继声越作
暮天游绪。车尘外，荒陵鸦绕昏树。四山花冷杜鹃春，谁吊清明雨？叹一霎、风流逝羽。神碑坚卧莓苔古。念杏绿桃绯，草际拾遗宫废瓦，薄烟横素。
还记故国衣冠，韩陵片石，过客千载愁赋。禁门铜辇想承平，指点行人语。挽落日、垂杨万缕。年年潮打空城去。待酒醒、休回望殿角觚棱，怪鸱啼处。
以上作于一九二二年
蝶恋花
陌上钿车春共远。懊恼芳心，暗逐香轮转。几日絮云吹不断，东风冷却闲庭院。
曾记桃花窥半面。香沁罗衣，泪湿双飞燕。旧日绿杨犹梦见，红楼那角寻思遍。
忆旧游题吴瞿安师藕舲忆曲图
忆红莲坠粉，翠柳扶烟，双桨明湖。水袜风裳外，沁诗痕一缕，梦淡香疏。故园几番尘世，花月复何如？怅笛里歌情，尊边酒味，难问当初！
披图笑词客，恐认取丹青，也觉模糊。料理清狂态，有沧桑闲泪，弹上菰蒲。白头鹭鸥无恙，风景十年殊。更倚遍《霓裳》，江山旧日飞鹧鸪。
寿楼春
趖斜阳花梢。乍珠帘悄倚，明月谁招？怨杀青鸾消息，碧天云高。华可可，车遥遥。感旧踪、浮萍波涛。自水榭歌阑，星街念征袍。
西洲梦，金尊飘。甚题香俊约，轻付琼箫。忍忆蘼芜春冷，杜鹃魂销。空解佩，思江皋。况送君、烟波迢迢。奈愁拂东风，垂杨灞桥千万条。
兰陵王
草痕直。楼外沧波咫尺。湔裙路，妨柳碍桃，一一钿车趁寒食。青芜满故国。凄寂。珍丛醉客。红栏畔，莺燕有情，还似江南旧相识。
余寒漫将息。又暗雨催灯，诗梦无迹。轻衫乍试东风力。看水榭吹絮，露桥迎月，芳情冷后忍再觅。尽春意狼藉。
谁忆。旅愁积。况野岸花疏，村店酒密。斜阳箫鼓春城急。甚蜀纸封泪，楚云邀笛。归程何处，待梦里，定认得。
六丑将去秣陵留别声越
渐繁英刬地，怅客里、春光狼藉。白门倦游，相看尘满帻，黯黯离色。寂寞青溪月，软波双桨，荡暗愁千尺。东风梦老鹃声涩。水槛调笙，虹桥倚笛。匆匆便成陈迹。奈归船灯火，犹照瑶席。
登临岑寂，念垂杨巷陌。冉冉斜阳去，悲故国。乡心好趁潮汐。叹浮名误了，十年头黑。江关渺、赋情萧瑟。休回首、一派高城望断，旧京葵麦。昏鸦绕、客思无力。问十年、素约西窗雨，何时话得？
木兰花慢：声越寄示此调，词旨哀婉似蒋鹿潭。微昭和之，余亦继声。
倚危楼一角，看落日，大旗遮指一发中原，百年乔木，草草京华。昏鸦衰杨自恋，叹飘零王谢燕无家。谁知风流老子，犹歌铁板铜琶。
空嗟往事委尘沙，客思乱如麻。奈野店鸡声，霜桥马影，岁月无涯。兵车辚辚几度，怕江山开遍杜鹃花。多少蘼芜巷陌，伤心付与秋笳。
采桑子
烛花惯傍愁鸾泣，月底箫声，霜外笳声，一样秋声两样听。
惊乌绕树啼偏急，灯火微明，帘影空明，最不分明梦里情。
以上作于一九二三年
三姝媚：甲子新春，遇声越鸳鸯湖畔，旋同至嘉善纵谈二日夜。别后以词见寄，赋此奉答，并示微昭。
风尘双鬓短。对青山无言，翠尊空满。笑拂征袍，指酒旗扬处，醉魂零乱。霁雪阑干，应共惜、探芳心远。小别经年，姹燕娇莺，等闲轻换。
几度萍踪离散。念话雨前番，此情还暖。梦熟西堂，正万花无恙，悄随春转。淡淡斜阳，浑不耐、登楼人倦。细数东风消息，梅花自款。
菩萨蛮
1·瑶华玉匣空相忆，锦鳞宛转春波力。筝雁不能飞，休歌《金缕衣》。
闲愁慵拾翠，洗面胭脂泪。微雨杏花残，朱门燕子寒。
2·绿窗今已花如雪，去年曾记花间别。楼阁几斜阳，可怜销旧香。
青鸾消息断，流水垂杨岸。啼宇正关情，故园无此声。
征招寄怀微昭白下
回襟北望浮云蔽，京书悄然飞堕。梦隔几重山，淡秦淮灯火。拥衾人独卧。定花事、一番闲过。水阁茶香，客窗书味，近来应颇。
深坐。忆前游，东风地，年年醉醒无那。两岁别离心，枉玉筝弹破。寂寥君与我。漫相约、载诗单舸。乱鸦外，落日无言，又古城烟锁。
大酺
又一番风，一番雨，匆匆春已归去。伤春除是醉，认残红枝上、那堪重数。野树无莺，闲门有燕，人在天涯何处？无多丁宁意，况旧时颜色，旧时言语。念短驿书回，小窗花谢，此情应苦。
劳心千万绪。画栏畔、谁见两眉聚。怎奈对、青山憔悴，白首低徊，庾郎愁病经年赋。相思了无据。还梦绕、一天飞絮。看芳草，成南浦。岁华空老，别有伤情朝暮。更堪冷吟醉舞。
浣溪沙
1·漫寄明珠缭绕簪，断无消息报青禽，五更风雨十年心。
紫玉双枝灯影浅，红棉一枕泪痕深，不辞憔悴到而今。
2·黯黯春心杜宇知，落花风里夕阳迟，断肠能更几禁持。
流水有涯迷弱絮，故山无路采华芝，人间如梦欲成痴。
点绛唇
雨横风狂，者番逗起心情恶。绿杨楼角，春去无人觉。
花月当年，着意销眉萼。如今错。旧盟新约，一例空抛却。
虞美人
碧苔静锁无人院，花外斜阳缓。绿阴阴底小红桥，付与江南烟水共魂销。
清明寒食匆匆过，猛忆佳期左。梨云梦殢画楼西，又是谁家争唱《白铜鞮》。
醉翁操
翩翩，华年，如仙。更谁搴，兰荃。灵修渺兮佳期愆。玉笙吹冷瑶天，停凤鸾，缥缈九嶷烟。总不知、路长几千。
佩环一去，湘泪空斑。倚楼日暮，愁杀东风杜鹃。花有香而春妍，月有情而宵圆。盟言，金石坚，中心徒拳拳。有恨在人间，海波呜咽精卫填。
琐窗寒：虚斋兀坐，凉月半窗；宿酒微醒，愁端纷沓。感成此解，斐云以为有断襟零佩之思。
浅水涵星，微云吐月，桂堂虚静。桐阴梦迥，立尽一庭霜影。听虫声、背灯未眠，酒醒暗觉吟怀冷。问少年倦客，飘零禁得，管弦凄哽。
谁省。欢游境。但恨满鸳笺，泪盈鹊镜。罗衣试整，忍说余香犹凝。奈秋衾、风雨易惊，卷帘花瘦人又病。怕明朝万一归来，且倚西楼等。
夜飞鹊
红栏印江水，肠断回波。排日倦领笙歌。霜笳一夜迸秋起，荻花枫叶愁多。昏烟荡无霁，黯斜阳楼阁，涕泪关河。经年赋笔，尽消他、铁马金戈。
怜我醉襟尘帽，江上易西风，惊见驾鹅。憔悴莺花旧客，承平年少，回首如何。笑桃门巷，惯凄凉、尚有人过。但红桑如拱，空尊自酹，冷月荒萝。
秋霁：寄怀声越鸳湖用梅溪韵。时江浙风云日亟。
残照离亭，问旧袂京华，几染尘色。闹叶辞秋，阵云流暝，病怀暗销吟力。故园乍息，野桥一桨莼波碧。念水国。应笑、浣花江上少年客。
临槛驻笛，坐月移尊，旧游低徊，诗酒今寂。对西风、霜襟细说，芦花先我头竟白。何处鹧鸪行不得。怕乱烽起，惊见满地江湖，雁投荒渚，马嘶危驿。
莺啼序秋感和梦窗
烽烟莽然四起，黯千门万户。岁华晚，兰泽行吟，楚客空感迟暮。画楼外、长风雁急，骚魂暗绕天涯树。怪秋来离绪，纷纷竟成春絮。
独立苍茫，酒醒梦冷，奈愁浓似雾。剑花冻吹裂霜袍，壮怀消尽平素。悄登临、云横塞北，指一髪、江南如缕。问沧波，多少闲盟，漫猜鸥鹭。
当时紫燕，此日黄花，寂寥伴倦旅。且俯仰百年身世，事往肠断，画角荒鸡，晦明风雨。沧洲旧恨，关河残霸，承平箫鼓浑无赖，甚扁舟、短楫秦淮渡。旗亭败壁，伤心故国斜阳，岁月总是尘土。
哀歌自拍，怨曲重招，早泪凝白苎。但听遍、笳声一概，海水群飞，到处江山，怕闻歌舞。回头一笑，人间何世，鱼龙风恶波浪浊，望神州、谁作中流柱？刀光旗影萧萧，时哭魂归，杜鹃化否。
八声甘州九月避兵海上感赋，用梦窗韵
怪天涯飘泊，似杨花，离怀恁零星。正旌旗四出，群山无语，笳鼓连城。剑气刀光不断，草木亦膻腥。忍听哀鸿唳，满地秋声。
回首铜街车马，倘歌休舞倦，月冷花醒。漫穷途雪涕，相向眼谁青？念家山、鹤愁猿病，问甚时归梦落寒汀？披襟望、又危樯外，风卷云平。
绮寮怨：寒夕与声越话亡友宛扬身世，触绪万端，因念譻之之逝，且十年矣，其境遇若有甚于宛扬者。辄倚此追悼，抚时感旧，不觉其词之呜咽也。
不信琴弦凄断，夜台秋雨声。记大陌、并骑分鞭，天涯路、共感云萍。如今山河邈若，寻诗地，败壁题泪盈。叹酒边、聚别匆匆，枫林梦，月黑愁更明。
可念鹭鸥旧盟。烟尘障眼，沧波那许逃名。夜笛休听。忍回首、十年情。魂归冷云华表，恐化鹤、也心惊。西风满城。棠梨落尽处，看又生。
烛影摇红除夕用梦窗元夕微雨韵同声越赋
冻雨荒斋，夜深春染窗纱浅。背邻儿女笑声多，断续东西院。簺博歌呼正暖。等闲将、残更守遍。围灯说梦，短帽风敧，疏襟尘溅。
红烛谁家，泪珠弹破银筝怨。玉觞无味已多时，须折梅花看。最怕林鸦易散。好江山、愁中更远。画笳声里，明日新年，朱帘慵卷。
以上作于一九二四年
临江仙
莫道阑干容易近，天涯心事凄迷。凤城烟月照相思。兽炉香细，犹袅旧屏帏。
燕子不知离别苦，玳梁安稳双栖。玉关音信未全稀。碧桃花发，惆怅忆佳期。
清平乐
柳烟摇翠，一角红栏地。旧恨新愁浑不记，芳草离离如此。
罗衾一昔香残，五更梦断铜环。惆怅梨花淡月，银屏无限关山。
鹧鸪天四首
1·独上高楼伫夕阳，落花飞絮费平章。直教缱绻成新恨，争忍殷勤理旧狂。
牵别袂，话离肠。眼前光景也寻常。无情一碧春江水，荡得离愁尔许长。
2·闻道佳人八骏游，等闲一日抵三秋。春寒忽到帘深处，好梦偏惊漏尽头。
萍水逝，絮云留。旧家燕子奈新愁。清深一往知无益，未必天荒地老休。
3·记得鸾钗一昔期，不成幽怨只成痴。深恩已分捐团扇，蛮语居然舞柘枝。
心郑重，态矜持。此情能有几人知？众中不敢分明语，鹦鹉前头有是非。
4·哀乐心头苦不磨，青山只赤望云罗。红蛛垂镜虚占喜，紫凤调笙枉费歌。
今懊恼，昔蹉跎。朱颜改尽鬓丝多。人间须信相思错，奈此春蚕作茧何！
六么令
绿波芳菲，南浦黯然别。此时此情深诉，鹦鹉苦饶舌。取次离歌怨曲，吹得琼箫咽。酒醒寒怯，行云空远，一镜眉山正愁绝。
前度楼头陌上，未解丝杨结。昨夜风雨声声，又送花时节。不信残春归去，梦冷衾尘热。江南三月，吟红写翠，总是相思杜鹃血。
西江月
花落香痕不灭，絮飞春影还休。画桥西畔水东头，如梦思量都够。
楼外斜阳正好，黄昏也只难留。薄寒翠袖领春愁，坐尽鹊炉烟瘦。
鹧鸪天读强村先生和元裕之宫词，书后寄示斐云
早是心灰一点丹，仙蛾珍重笑啼难。玉楼环佩声初断，铜辇秋衾梦不还。
将进酒，劝加餐，那堪憔悴镜中鸾。恩情恰似中庭树，一日西风一日寒。
琵琶仙寄怀斐云北京
千里相思，问谁寄、旧日江南梅萼。应念风雪天寒，关河正萧索。茸帽底、京尘满目。枉吟遍、故宫花药。覆水年华，奔波岁月，心事都错。
漫回首、韦曲清游，怕年少风情黯非昨。知否笛边箫外，已无多哀乐。空望尽、千山万水，拚十年、几度飘泊。更奈西北高楼，乱云迷着。
戚氏
倚危楼，极目云海路漫漫。画角吹愁，宝筝弹怨，思无端。悠然，望长安。江山甚处着清欢？相思漫说人老，奈此青鬓与朱颜。袖底香冷，琴边尘悄，暂时见也都难。珠宫贝阙，深夜空伫，鸣佩飞鸾。
啼眼露浥红兰。襟涴带缓，瘦影亸双鬟。休重省、少年游宴，往日书笺。误婵娟。几度俊赏，江南别恨，付与雕鞍。梦中苦忆，故国梅花，已分憔悴谁看。
念我沧州，卧听轻舸雪，自耐孤寒。剩有吟怀似旧，渺娇歌、彩舞总成烟。不堪绣被焚香，翠尊话雨，回首肠应断。道酒边、今已风情倦。思往事、归雁声酸。锦字迷、咫尺关山。数踪迹、又觉五年闲。便归来早，江湖岁晚，可念衣单？
以上作于一九二五年
谒金门
街漏急，压枕醉魂狼藉。强起当歌无气力，短屏花自泣。枉了玉筝瑶席，一镜新愁无隙。旧着春衫抛未得，为君重拂拭。
蛾黛窄，扑地狂香难拾。心事画屏山几尺，绿尘筝雁涩。漫惜金钱虚掷，恨不分明相忆。日暮鹧鸪啼又急，断肠何处立？
木兰花令
1·故园花事垂垂浅，瞥眼韶华真一箭。欲知蜂蝶往来心，试看枝头开落旋。
昨宵梦里分明见，谁分梦醒天样远。看花须及少年时，作计归来今未晚。
2·人间风月堪留恋，青鬓朱颜谁不羡。桃花人面玉余娇，杨柳腰身风里软。
城南芳约匆匆变，检点余春无一半。天涯酒醒杜鹃啼，不信行人肠不断。
临江仙
又是樱桃天气也，年年花落江南。绿窗人更懒于蚕。和愁敧玉枕，将梦逐春帆。
长记碧油帘底语，小桃一树红酣。送君行处柳毵毵。莫将新旧泪，认取短长衫。
清平乐
画堂香细，灯影飘罗袂。消得回眸无好计，却拚为伊憔悴。
谁怜青镜芳华，十分心事琵琶。自是东风轻薄，不关无力杨花。
玉京秋：秣陵重客，又是西风。忆癸亥之年，与斐云、江清、声越、微昭清游联咏，正此时也。而篱菊已是三度花矣。用草窗韵。
秋梦阔。疏襟逗霜意，旅怀空切。碧衰岸柳，红深林叶。江国寒潮正起，卷回帆、愁拥芦雪。况轻别。十年书剑，乱离谁说？客思而今翻怯。恨青山、孤游半缺。瘦马寻诗，长桥扶醉，余情都歇。一抹斜阳，那又是、应日登临时节。雁声咽。无恙黄花九月。
霓裳中序第一：丙寅九日
他乡梦又续。此日登临愁满目。衰柳麴尘正扑。指旗拥戍楼，云飞南国。秋怀顿触。况杜陵身世歌哭。堪断肠，白门倦客，泪咽旧时曲。
幽独，后期空卜。念细马、春场竞逐。归潮和恨起伏。月榭巡花，露槛横竹。前游浑未熟。便几换、江南草绿。归程渺，西风杯酒，负了故园菊。
扬州慢
丙寅秋暮，旅食白门。东南烽燧，又逼故乡。因拈白石此调写之。忧生念乱，情见乎词。古垒旗搴，夕林鸦飐，画笳正沸危城。看单衣匹马，又落叶长征。
算烽火频年已惯，旧家楼阁，犹倚秦筝。甚哀丝豪竹，尊前无泪堪倾。故园怅望，莽斜阳、一片鹃声。奈岁月栽桃，关河种柳，憔悴兰成。况忆弟兄南北①，登高处、更不胜情。叹芦花身世，秋来一样飘零。
按：①时煃弟客厦门，焌弟客济南。
倾杯乐偕雨亭小饮秦淮
船影双桥，衣香一水，相逢酒怀潇洒。苹波远，古渡秋冷，醉笛飘灯，凉枝沁夜。枉年年、抛却青溪花月，旧泪闭铜仙，翠尊空把。楚客何意，征袍即今犹未卸。
对素心，霜襟堪话。怅马蹄鸡声，都催人老，漫惜清尘明镜，那堪满眼沧洲画。知此恨谁写。翻怊怅、题曲楼台，催诗亭榭。关山似梦空游冶。35
好事近
江雁唤霜心，惊起芦花如雪。人在曲廊深处，踏虫声迎月。
衰灯无力限离愁，襟泪堕还热。除是梦中相见，奈今宵寒怯。
念奴娇
秣陵岁暮，得微昭杭州书，却寄。
故人不见，对江山似画，依然凄丽。裙屐千秋湖上路，销尽剑弢龙气。髡柳霜桥，蟠松雪圃，幽兴还慵理。梅花无恙，岁寒遥想高致。
甚日猿鹤同招，烟萝深隐，旧梦追驴背。一证禅心清梵寂，独醒沧波何地。冷月林梢，斜阳木末，未断凭高泪。可堪南望，乱云如墨无际。
以上作于一九二六年
蝶恋花和斐云四首
1·细数年时哀与乐。燕语春寒，人在深深幕。留取春衫云样薄，不辞辛苦为君着。
弄粉调朱浑弃却。梦里依稀，相见还疑错。隔岸杜鹃声不恶，可堪行路伤飘泊。
2·眼底清明时节近。日日思量，日日愁和闷。不信梅花憔悴损，无情蜂蝶还相趁。
明镜那堪欺绿鬓。商略清游，无复年时俊。朝暮浮沈青鸟信，为谁衣带都宽尽。
3·落尽香红飘尽絮。密约鸾钗，惆怅无凭据。赢得今生肠断处，分明一笑搴帷语。
此夜芳悰应更苦。新月娟娟，恐被眉弯妒。翠幕银灯深几许，绿杨楼外天涯路。
4·花谢花开谁与说。红是相思，绿是愁时节。镜里容光看易歇，春风处处闻鶗鴂。
可奈相思成刻骨。未死炉灰，总作回肠热。梦后楼台终隔绝，昨宵花雨今宵月。
清平乐
曲屏山底，谙尽相思味。絮满春空花满地，一样飘零无计。
垂杨不系征骖，年年别梦空耽。借问行人何处，杜鹃声里江南。
玉楼春
1·紫骝嘶向天涯去，苦恨关山魂梦阻。两边花月镜中春，一桁烟芜屏上路。
金堂脉脉闻残语，似水芳华鹃作主。闲愁闲病过清明，人又不归春又暮。
2·高楼又是斜阳近，絮满帘栊尘满轸。不关衣上泪痕多，只恐花前风力紧。
等闲素约无凭准，梁燕呢喃偏解恨。终知葵藿是君心，那识鸳鸯非妾分。
3·画阑日日和香凭，长恨行人行不定。愁连江上去来潮，梦接天涯长短岭。
花枝肠断双鸾镜，窈窕自怜红泪影。妾心犹恐不分明，化作春冰沉古井。
点绛唇
薄雾冥蒙，远山也学愁眉锁。百无一可，自起推窗坐。
如此江天，高唱无人和。潮声大，残星欲堕，一雁冲云过。
浣溪沙
楼外青山解送迎，凄迷烟草一程程，天涯何处有人行？
为惜朱颜频揽镜，敢劳素手试调筝，可怜心眼不分明。
踏莎行·夜步湖滨公园
灯电通明，街尘飞射，众中看杀闲车马。盈盈士女斗时妆，人间此夕真无价。
树影花扶，波声桨惹，楼台倒影清如画。笙歌飘梦酒船迟，一湖凉月秋无罅。
以上作于一九二七年
浣溪沙
肠断东风燕不来，一春消息费疑猜，斜阳明灭旧楼台。
堕溷终知花有泪，凌空宁信絮无才，人间何地着悲哀？
鹧鸪天
帘外严霜一曙惊，秋虫身世不平鸣。谁怜对影闻声地，消得衰灯暗雨情。
拌薄福，赚虚名，十年往事忍伶俜。屏除丝竹中年近，剩有欢肠冷似冰。
蝶恋花
门外清溪深柳渡。一叶扁舟，红蓼花明处。镇日想看鸥与鹭，临流白刷褵褷羽。
莫向红尘偷眼觑。何处溪山，容我寻诗去。挥手斜阳无一语，陂陀几点牛羊聚。
如梦令
客枕惊寒频醒，雨力欺人犹猛。灯暗觉楼空，黑得窗纱无影。孤另，孤另，泪与烛花红迸。
眼儿媚
支寒病叶受风欺，节物酒边非。冷红荒翠，凄凉莫问，团扇罗衣。
危阑立尽江天暝，愁眼入旌旗。倦鸦何事，斜阳影里，蓦地惊飞。
浣溪沙
1·十二楼西紫阁东，银灯如雪月如弓，风光约略去年同。
江水难量深浅意，巫云欲断去来踪，不成幽忆转朦胧。
2·薄怨轻颦两不胜，碧眉红颊总倾城，只嫌幽梦太无凭。
已拚愁萦丝柳住，忍教命逐落花轻，此情惟有泪纵横。
以上作于一九二八年
蝶恋花
花近高楼人又别。芳草无言，江柳垂垂发。一舸离愁无处说，沧波自冷斜阳热。
波上去帆看渐灭。絮乱丝牵，那不缠绵绝。梦里恩情殊未歇，不辞瘦尽香桃骨。
玉楼春
1·西楼昨夜刚三五，碧月吟成肠断句。伤春泪雨少晴时，梦别愁云无散路。
绿窗掩抑瑶琴语，坐对菱花羞自觑。千觞百盏苦留春，春又悄无人处去。
2·银屏不怨春风窄，容易新纱成故色。侬情宛转玉炉烟，爇尽心香君未识。
相思未必浑无益，说与前尘愁历历。甘留青果味难回，苦到红莲心易擘。
鹧鸪天二首
1·镜里朱颜一晌非，泪痕新旧间罗衣。残红尽逐东流水，万一多情肯向西。
从别后，忆将离，小屏虚幌恨依依。东风错种相思柳，镇日青青不展眉。
2·未必归期未有期，无言桃李自成蹊。只愁流潦妨车毂，愿化香尘逐马蹄。
惊节序，送芳菲，瘦红庭院绿阴肥。春来总是愁时候，一任杨花作雪飞。
最高楼
思君处，恩重泪难销，环佩碧云高。断无青鸟传消息，错将红豆种愁苗。怅华年，弦柱外，等闲抛。
来又去，刺天帆几叶。朝复暮，倚帘人似月。心便许，梦徒劳。短长不识屏间路，浅深难验镜中潮。拚多情，肠断也，到今朝。
齐天乐蟋蟀
已拌身世西风老，凄清那堪听汝。愁引丝长，酸怜语涩，逗入银屏深处。秋怀似雨。够唤得离人，者般心苦。梦稳春酣，世间只有小儿女。
月闲花冷院宇。一灯摇漾里，如怨如慕。杀气弥宵，边声达曙，干净更无吾土。心期又误。怕勾起西窗，白头情绪。明镜明朝，鬓霜添几缕。
满庭芳·峭寒侵户，繁星乍稀；倚灯冥坐，羁思悄然。
背郭山寒，迎霜树秃，隔篱丛菊窥人。雁啼秋迥，支枕荡吟魂。脱叶廊腰自满，抛书起，凉月纷纷。西窗外，酸风暗射，愁试客衣新。
梭巡情更怯，荒街犬吠，坏壁灯昏。怅十年心事，肠断吴根。多少凄凉旧梦，总难问、马迹车尘。
孤眠处，衾单袖薄，芳酒与谁温？
齐天乐
乱鸦啼破荒崦梦，层阴渐凝穷野。门柳披风，汀芦扬雪，送尽长桥车马。湘帘漫挂。尽添了吴绵，晚寒犹怕。唤起秋魂，一丸霜月逗林罅。
西楼人去未远，烛花红换世，杯共谁把。泪掩哀筝，愁挥醉墨，赢得中年陶写。殊乡恨惹。奈菊驿枫邮，客袍慵卸。历历星河，素书催雁下。
鹧鸪天
缥缈房栊旧日居，斜阳狼藉镜中芜。而今沟叶题红处，肠断西风一字无。
追往事，感今吾，秋花秋鬓两萧疏。冤禽衔石终投海，长恨人情鸟不如。
玲珑四犯：江清归自北平，过余武唐寓次。联床话雨，尘襟洒然。仿佛七年前秣陵校斋共读时也。别后感时赋寄，兼讯斐云北海近居。
月涴酒襟，灯飘吟鬓，西窗无限清话。寂寥尘海客，俯仰悲歌者。支离梦痕自写。最堪怜、故京游冶。铅椠生涯，青毡情味，犹是少年也。
归舟布帆谁借。指荒波雁外，流恨无罅。杜陵家国泪，太息江河下。尊前一抹沧桑影，剩半壁江山如画。离笛惹，惊心又，鱼龙变化。
曲玉管：与大樗、驾吾别七年矣，关河间隔，音书寂寥。大樗自都邮示新制，吟诵不能去口。赋此寄怀，并示驾吾，抚时念往，不独旅逸之感也。
雁尾书新，船唇笛老，飘零故国空吟赏。别后南都风物，烟柳斜阳，尽凄凉。话雨题襟，评花侧帽，京尘一尺愁千丈。屈指清游如昨，鲈脍江乡，几星霜。
俊侣翩翩，更休说、承平年少，后庭玉树歌残，谁怜杜牧疏狂。叹参商。况啼鹃催起，一片江山如梦，停杯北望，满目风烟，百感茫茫。
凄凉犯：天寒岁暮，归有日矣。依白石自度腔，赋寄禹钟，并示韶声、雪塍、汝为。
夕阳霁雪连平楚，登楼一望萧索。冻云酿树，狂尘溅袂，异乡栖泊。青衫泪各，叹江海浮生计错。纵归时、梅花赋得，瘦了故园鹤。
回首斜塘路，醉眼春风，笑言如昨。杜郎未老，恁星星、鬓霜惊觉。俯仰尊前，怕豪气都销剑锷。怅天寒、客枕梦短坠酒约。
以上作于一九二九年
大圣乐一九四二年怀蜀中故人
饯腊人家，迓春弦管，岁华凄艳。溯五年、云雁无书，诗袂酒襟，慵向客窗重检。圃雪苑梅残年影，怕容易东风吹梦淡。飘零久，算尘海半生，虚名空赚。
多情竟成万感。奈人自疏狂才自减。看闲闲车马，为谁凭损，天涯阑槛。鼓角定惊峨眉月，滞千里回帆江浪险。愁敧枕，听迢递、严城更点。
浪淘沙慢
簸仙语，灵风跨鹤，梦雨迷蝶。霞阁亲题秘札，心香再拜夜爇：愿天界、冰轮长皎洁；愿人世、不谢花叶；愿耀镜华姿共春驻，熏香永无歇。
伤别，怎知此愿虚设。念小胆空房闲衾畔，辗转成梦魇。还骂杀鹦哥，多事饶舌！海桑坐阅，知护花、十万金铃谁掣？销骨成尘情难灭，流金石、炽阳未热。是炎火、昆冈焚愈烈。会须待马角乌头，宇宙合，相思乃解连环结。
其二
送春处，繁樱溅袂，茂树张幄。山碧愁眉暗学，颜赪素手屡握。乍蝶怨、莺痴浑忏却。镇慵对、玉镜梳掠。念抱影分香旧情事，缠绵梦中约。
今昨，酒边几度哀乐。叹岁岁天涯飘沦惯，看絮翻当萼。嗟密锁侬心，君是灵钥。此恩岂薄，凭向阳、留取丹心葵藿。蛾茧丝丝重重缚，深盟到地倾海涸。易分散、圆规谁铸错。恍尘世、一枕游仙，蚁梦觉，斜阳正在阑干角。
西子妆：西湖兵后，故人云集，眷念昔游，曷胜依黯，赋此寄怀。
粘草屐香，倚花笛醉，旧赏西湖亭馆。小楼风月不胜春，绕六桥、梦魂零乱。胡尘事远。剩南渡、江山一片。冷斜阳，想柳边花外，劫灰仍暖。
烟萝伴，北岭南峰，记否腰脚健？玉尊断送少年狂，恁匆匆、舞葱歌茜。无多泪眼。料西子、残妆羞见。问沧波、可许征衫共浣？
以上作于一九四四年至一九四六年间
齐天乐
残年爆竹声中过，雄鸡一唱天晓。瑞色迎春，朝霞绚彩，无限江山新貌。艰难缔造。誓竹节长坚，葵心永保。却喜虬松，霜欺雪压独夭矫。
鸿文明镜同耀。把隐形妖魅，一齐透照。纸虎声威，贪狼心性，早是黄昏近了！骅骝腾趠。看志薄云天，气吞海峤。革命斗争，当前形势好。
一九六四年元旦作

[book_title]补充词序及续编序
霜红词序
胡子宛春，予故交也。往在江南肄业时，同辈相昵者五六人，以游以嬉，过从无虚夕。暇辄各出诗词古文相劘切，皆年少气锐，寻瑕抵■（枫注：看不清楚。），务相胜以为乐。独宛春沉默寡言笑，漠焉不见其喜愠，众心仪之。其后各散去。昨以书来，并示所著霜红词。予于词未甚究心，然读宛春词如见宛春，脆而不腻，涩而愈腴。虽未知于古人奚若，盖亦浸淫于片玉、梦窗两家为最深。浙中自竹垞、樊榭、忆云，以逮近世彊村，皆卓然自树风格，无让宋贤。以宛春之词之工，穷日夜为之，其终能侪于作者无疑。惟自东南有烽火之警，音问恒不时至。予去秋来江南，俯仰昔日弦诵之所，五六人者皆不在，今手是集，益令予思宛春于湖山烟雨间而不能置也。
戊辰孟冬南通万焕镳
霜红词续编序
自半塘王先生创填词以重拙大之旨，彊村朱先生暨吾师蕙风况先生扬风扇烈，益进而求守律之精密。承学之士，莫能轶其范围，于是乎有“桂派词”之目。声音之道，浸以昌矣。三先生皆性情中人，荐经离乱，出于万不得已，而托之于声音文藻，以抒其悒郁之情。其所触发者弥深，则其感人也亦弥切。学之不至，乃邻为专辄，为肤廓，为僻涩，而入于破碎；为虚骄，而失其诚伪，如籧篨戚施之不克自振拔也。何则，境界之不同，性情之互异，感有深浅，义有短长，强纳而同之，自外以铄之，不自安其分，无当也。昔锡鬯皋文立浙西常州两宗，所以切时弊者至矣。末流之失，则有饾饤敷衍之讥，窃为三先生忧也。夫法当守而不可拘泥也，途可循而碧别启奥窔也。自放于准则之外，及遂其继述之善，并世诸贤，类得斯旨。矧乎近卅年来，天地闭塞，过于三先生所历者，且十百之。逝声音之道不绝，其亦有以发皇而张大之者乎。胡君宛春尝裒其三十岁以前之作，为霜红词，盖确乎能自树立者矣。日月易得，君今已逾四十，且奔走劳悴为衣食计，无复少年意气之盛，而不废述造。然则以今之呻吟呼■（枫注：看不清楚。）之声，将易曩者婉和韶令之韵，可断言也。彼昔之所成就，天也，今则进矣，亦天也。受性于天，莫知其然而然也，君亦审之熟矣。以昔之去而不可复，则知后者之必有异乎是也。君今复编续所填词，甚相得也，乃督为弁言，则自疚曾奉手于贤豪长者之门，乃濩落无所成，复肆其瞽说以自炫鬻，君得毋讶其妄且诞邪。
乙酉十二月潮阳陈运彰

        </div>
      </div>
    </div>
  </div>
</div>
<!--update:2025-08-30 10:35:59-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>