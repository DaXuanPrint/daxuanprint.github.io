<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,卷五十">
<meta name="description" content="诗总集。近人徐世昌编。徐世昌(1855～1939),字菊人,号弢斋,天津人。清光绪进士,官至体仁阁大学士。民国以后,1914年任袁世凯临时政府国务卿,1918年由段祺瑞“安福国会”选为大总统。该书由徐世昌及其门客、幕僚共同编成。为清代诗总集,共200卷。收录清代诗人6100余家,诗作27000余首。体例仿吴之振《宋诗抄》、顾嗣立《元诗选》、钱谦益《列朝诗集》和朱彝尊《明诗综》,网罗全清的诗作加以选录。其编次,先选皇帝、亲王的作品;再依科甲次第选录各时期诗人的作品,没有科甲可依的,略按生卒年月先后为序,所录">
<title>晚晴簃诗汇_徐世昌_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">晚晴簃诗汇</span> <br/>
          作者： <span class="inputVal" id="bkauthor">徐世昌</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]3009217</span> <br/>
          说明： <span class="inputVal" id="bkdec">诗总集。近人徐世昌编。徐世昌(1855～1939),字菊人,号弢斋,天津人。清光绪进士,官至体仁阁大学士。民国以后,1914年任袁世凯临时政府国务卿,1918年由段祺瑞“安福国会”选为大总统。该书由徐世昌及其门客、幕僚共同编成。为清代诗总集,共200卷。收录清代诗人6100余家,诗作27000余首。体例仿吴之振《宋诗抄》、顾嗣立《元诗选》、钱谦益《列朝诗集》和朱彝尊《明诗综》,网罗全清的诗作加以选录。其编次,先选皇帝、亲王的作品;再依科甲次第选录各时期诗人的作品,没有科甲可依的,略按生卒年月先后为序,所录诗人从孙奇逢、王夫之、顾炎武、黄宗羲等人起,至严复、周蕃、周曾锦、朱联沅、李逊、闵孙奭等人;再次选闺秀、释道诗人的作品;最后收录属国诗人的作品。该书搜罗广泛,选录了几乎全部清代著名诗人的代表作品,其中也保存了一些流传不广的难见作品,和一些不知名诗人的资料。即如该书《凡例》所说,是“不分异同,荟萃众长,恉尚神思,务屏伪体。自大名家外,要皆因诗存人,因人存诗,二例并用。而搜逸阐幽,尤所加意”。“一代之中,各家俱存;一家之中,各法俱在”。每一诗人名下列有小传,并附有各家诗话,其中诗话选择颇精,对于编写《晚晴簃诗话》也有一定的参考价值。但诗书成于众手,用心不足,选择的标准也不统一。有些入选的作品代表性不够,对于政治倾向比较尖锐的作品也很少选录,是其不足。编成于1929年,有退耕堂刊本。1988年中国书店出版影印本,1990年中华书局出版校点本。</span> <br/>
          封面： <span class="inputVal" id="bkimg">Z_20392.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]晚晴簃诗汇
[book_author]徐世昌
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]3009217
[book_dec]诗总集。近人徐世昌编。徐世昌(1855～1939),字菊人,号弢斋,天津人。清光绪进士,官至体仁阁大学士。民国以后,1914年任袁世凯临时政府国务卿,1918年由段祺瑞“安福国会”选为大总统。该书由徐世昌及其门客、幕僚共同编成。为清代诗总集,共200卷。收录清代诗人6100余家,诗作27000余首。体例仿吴之振《宋诗抄》、顾嗣立《元诗选》、钱谦益《列朝诗集》和朱彝尊《明诗综》,网罗全清的诗作加以选录。其编次,先选皇帝、亲王的作品;再依科甲次第选录各时期诗人的作品,没有科甲可依的,略按生卒年月先后为序,所录诗人从孙奇逢、王夫之、顾炎武、黄宗羲等人起,至严复、周蕃、周曾锦、朱联沅、李逊、闵孙奭等人;再次选闺秀、释道诗人的作品;最后收录属国诗人的作品。该书搜罗广泛,选录了几乎全部清代著名诗人的代表作品,其中也保存了一些流传不广的难见作品,和一些不知名诗人的资料。即如该书《凡例》所说,是“不分异同,荟萃众长,恉尚神思,务屏伪体。自大名家外,要皆因诗存人,因人存诗,二例并用。而搜逸阐幽,尤所加意”。“一代之中,各家俱存;一家之中,各法俱在”。每一诗人名下列有小传,并附有各家诗话,其中诗话选择颇精,对于编写《晚晴簃诗话》也有一定的参考价值。但诗书成于众手,用心不足,选择的标准也不统一。有些入选的作品代表性不够,对于政治倾向比较尖锐的作品也很少选录,是其不足。编成于1929年,有退耕堂刊本。1988年中国书店出版影印本,1990年中华书局出版校点本。
[book_img]Z_20392.jpg


[book_title]卷一
清世祖福临
世祖章皇帝，太宗文皇帝第九子。建元顺治，在位十八年。葬孝陵。
圣母皇太后万寿诗
香花淑节寿阳宫，透户玄云接上穹。德俪英皇符帝子，化覃江汉播王风。瑶斋瑞应星回电，金戺光浮月贯虹。坤厚无疆天下母，宫开嘉乐万方同。
拜舞慈宁动晓钟，云璈响彻玉芙蓉。仲春晴色开仙杏，上苑祥光茂岱松。此日山尊仪瑞凤，千秋坤轴启飞龙。欢腾海宇同为祝，常见含饴衍庆重。
和风骀荡拂瑶窗，瑞日曈昽照宝幢。时届春阳花纪节，觞开慈寿玉为缸。连云半卷银毫细，傍辇遥分雉羽双。德协坤仪绵过历，千秋万岁莅多邦。
彤墀新柳弄轻丝，正是慈帏诞庆时。鸾鹤数群天上至，笙歌几队座中移。六宫献寿繁珠珥，万国腾欢进玉卮。从此年年增茂祉，萱龄应并大椿期。
婺阁晴云近紫微，蓬莱宫阙丽朝晖。上林柳嫩莺初啭，禁苑兰新蝶始飞。玉女浆壶承沆瀣，仙人膳鼎对芳菲。钧天乐奏长春宴，黼衮恒为戏彩衣。
阊阖宏开近碧虚，琼宫仙乐捧鸾舆。盘中火枣迎黄幄，杯底流霞映彩裾。恩育普天归圣善，泽深奕叶挽华胥。上酬惟有无疆祝，重向筵前诵九如。
仲春春色满京都，熙日和风遍海隅。扣砌芝兰承展鞠，琼筵环珮杂笙竽。月衔花绶金为镜，露缀丝囊寿作符。献颂慈宫人尽乐，年年中外竞山呼。
慈宁介祉与天齐，瑶水飞觞自海西。万岁甘凝朱实枣，千年香拂紫条梨。祥云欲傍歌筵驻，候鸟还迎舞队低。最喜春光浓似酒，普将仁寿锡烝黎。
日暖莺花满御阶，慈恩肇祉庆无涯。群趋环珮容光盛，迭奏笙镛律吕谐。瑞并流虹天不偶，祥符梦月兆偏佳。女中尧舜今重见，华祝惟应颂有斋。
别苑风光接露台，仲阳佳节欲花开。六龙每护金根出，八骏时从紫罽回。太液池边春澹荡，长生树上月徘徊。璠玙乐间昭华琯，黄露丹霞荐寿杯。
璇宫初度占芳春，景色妍华映紫宸。旭日当天临拜舞，暄风扇物象慈仁。上林竞发蟠桃蕊，羽驾频看瀚海尘。岁岁寿觞开玉陛，万方雨露沛兹辰。
晓辟金铺瑞色分，壶觞簪履共纷纭。《螽斯》常得承嘉祉，《樛木》由来表令闻。入户融风添燕喜，盈阶舞彩袭兰芬。萱花预报千龄永，殿外卿云尽五文。
阊阖生辉介祉繁，欣於长乐奉坤元。风吹桃实经千岁，祥发萱帏感四恩。百拜彤墀增宝历，三呼碧酝捧瑶尊。慈徽绥履宜昌后，麟趾振振坐弄孙。
婺星应瑞照三韩，佳气氤氲百宝阑。至德锺祥歌万寿，和风动珮舞千官。森森紫禁传鸿宝，煜煜彤墀献木难。乐奏《箫韶》当燕喜，多邦集庆共承欢。
仲春虹电丽银湾，万岁称觥驻玉颜。淑慎令仪符渭水，慈仁厚德媲涂山。麻姑羽驾云霄里，西母鸾笙殿陛间。海宇呼嵩方未艾，樽前舞彩喜斓斑。
阳开景运际中天，月皎清辉正上弦。飞凤楼高连象纬，盘龙城晓带云烟。开颜对酒春光满，绕膝含饴乐事全。川至日升增茂祉，苍生永庆太平年。
紫禁春明淑景饶，寿筵高敞奏《箫韶》。日升瑞气开黄道，云拥祥光映碧霄。九译欢声歌圣母，千秋乐事际熙朝。西王应有瑶池祝，青鸟飞来路不遥。
极望韶光满四郊，碧池倒影见花梢。珠帘昼卷香风入，绮宴春开喜气交。大角早彰麟趾瑞，五文时见凤雏巢。咏歌难赞生成德，恒向南山颂竹苞。
西来爽气拥神皋，遥映慈宁见翠旄。海鹤翔风金殿迥，天鸡鸣日玉楼高。寿筵歌管依芳树，云液壶觞醉碧桃。更有影娥池畔月，开襟尤胜广陵涛。
瑞霭祥光接太和，慈宁宫殿迥嵯峨。难名至德同坤厚，定卜纯禧与日多。太液波融春草绿，上林花发晓莺过。母仪启庆元无极，四海升平乐止戈。
上阳金榜灿云霞，胜地觞开萃物华。翠拥西山依日月，阳回大陆竞桑麻。衮衣堪效当筵舞，玉斝兼催拂槛花。乐洽弄孙春更永，於今海宇正为家。
圣节晴和百卉香，紫霞高捧万年觞。风前琪树分珠树，帘外霓裳映绣裳。寿祝嵩峰天峻极，仙居蓬岛日舒长。熙熙共享春台乐，九牧琛球辑未央。
璇宫晓色丽新晴，庆祝无疆进寿觥。乐事喜同春日永，昌期常际泰阶平。旌隋鹤驾龙为采，乐近鸾舆凤是笙。不羡石钟仙乳白，云凝玉露满金茎。
玉殿辉生云母屏，彤庭今喜奉萱庭。节逢爱日春尤暖，山近称觞晓更青。普被恩波兼化育，旁流协气满郊垌。定知南极随坤位，长照人间宝婺星。
彤闱献寿九华镫，春色清和瑞霭凝。地祉常同天祚远，月恒方与日光升。流霞湛湛罍中满，沆瀣溶溶掌上承。孺慕殷勤欣进颂，卜年嘉庆裕云仍。
天开长乐曙光流，胜地初筵敞十洲。云近金铺皆五色，萱生玉陛自千秋。宫莺带语穿仙仗，苑树飞花漾御沟。六宇欢心同爱日，跄跄剑珮凤池头。
胜日条风拂上林，龙池柳色绽黄金。发祥濬哲从莘女，卜历承徽见太任。恩涣九重颁凤诏，筵开万舞动鲸音。普天仁寿慈颜喜，春酒南山亿兆心。
二月初弦月色涵，万年枝上露凝甘。大庖荐旨麟为脯，御苑迎晖树是云。北阙班联腾喜气，西山瑞霭接晴岚。得天禄位兼名寿，愿比华封永祝三。
云汉昭回傍画檐，初弦新月正纤纤。琉璃窗晓龙栖桷，玳瑁梁深燕入帘。静检仙书开玉笈，时观女史拨牙签。六宫拜舞烟霞绕，四海讴歌雨露霑。
彤闱几度上琅函，金简云书手肃缄。桂醑生香分月窟，萱龄应祝响嵩岩。天池荇吐鱼欣聚，霞锦花明鸟欲衔。坤德同天光四表，笙镛岁岁奏英咸。
谨案：世祖冲龄嗣服，入主中原，天亶聪明，几余典学，兼通清、汉文字。宫中读书别殿，题曰“孚斋”，命徐元文撰《孚斋说》以进。临池染翰，书法天成，并深于画理。尝作泼墨山水，追契米家父子。又以指上纹蘸墨作渡水牛，生动浑成。诗不多作，未编御集。右《昭圣皇太后万寿》诗，顺治十三年二月丁巳万寿节表进，事见《实录》。表文有云：“毓懿秀于璇宫，令仪有俶；濬庆源于金屋，慈范允昭。庇及冲入，嗣承鸿业。回环今昔，深惟护佑之周祥；定省晨昏，祇奉诲言之谆切。艰难克济，基绪攸光。”又有云：“承乾应地，厚德而贵极域中；照电流虹，至仁而母仪天下。臣对扬懿德，奉若天休。幸销九日之流金，冀定四维于磐石。祇承二圣，诞受多方。恒顾畏于民岩，实仰遵乎慈训。奉觞北斗，展礼南宫。虽极尊养之至隆，岂伸酬报；弥感恩勤之方笃，宁既敷宣。”二圣谓太祖、太宗。表文敷陈懿媺，仍追溯创业之难，似当日词臣属草后，上实亲为裁定。崇养既极，雅颂克谐，谨全录以弁全书，庶知三百年文治之盛，其来有自。
清圣祖玄烨
圣祖仁皇帝，世祖章皇帝第三子。在位六十一年，建元康熙。葬景陵。有《御制文》一集、二集、三集、四集。
览贞观政要
春阳淑以嘉，流云洒几案。及此听政余，缣缃获披玩。寥寥三古后，载籍亦炳焕，俯仰千年余，盛治数贞观。修德偃干戈，措刑空狴犴。海外奉车书，臣民登燕衎。事往迹尚存，流风照觚翰。洋洋四十篇，可以一辞贯。仁义有明效，非由事击断。鄙哉封伦言，相去邈河汉。
登景忠山
景忠远上日方阑，岩壑层层生早寒。岭腹冻云凝玉仗，山中瑞气接仙鸾。鸣钟涧里经声近，击鼓楼前树影残。缭绕旌旗萦石道，六龙行处万民观。
时巡近效悯农事有作
芳郊景物丽，淑气扇暮春。灵雨应良节，光风薄嘉辰。省耕已届候，夙驾方来巡。前驱列式道，羽卫罗钩陈。时有田间子，荷耒披车尘。讥诃勿频数，疾苦当咨询。千耦幸终亩，二犹悬囷。穮蓘尔勤动，恫瘝予隐亲。赒赐出泉府，抚循属官臣。行潦有挹器，洌井无枯津。所惠良未遍，嗛嗛愧斯人。
滇平
洱海昆池道路难，捷书夜半到长安。未矜干羽三苗格，乍喜征输六诏宽。天末远收金马隘，军中新解铁衣寒。回思几载焦劳意，此日方同万国欢。
昇平嘉宴同群臣赋诗用柏梁体朕于宣政听览之馀，讲贯经义。历观史册，于《书》见“元首”、“股肱”，“赓飏”、“喜起”之盛，于《诗》见《鹿鸣》、《天保》诸篇，未尝不慕古之君臣一德一心，相悦若斯之隆也。今际海内宴安，兵革偃息，首春令序，九陌镫煇，丰穰有徵，吾民咸乐。思与诸臣欣时式燕，爰于乾清宫广集簪裾，肆筵授几。斯时也，蟾光鳖炬，焜燿堂廉，彩树琼葩，杂罗樽俎。许笑言之勿禁，宽仪法而不纠。复令次登文陛，渥以金罍，咸俾有三爵油油之色焉。《易》曰：“上下交而志同。”《传》曰：“享以训恭俭，宴以示慈惠。”则今日之兕觥旨酒，岂徒以饮食燕乐云尔哉？顾瞻诸臣，或位居谐弼，或职任卿尹，或典文翰，或司献纳，宜共成篇什，以绍《雅》、《颂》之音。朕发端首倡，效柏梁体班聊递赓，用昭升平盛事，冀垂不朽云。康熙二十一年正月十四日。
丽日和风被万方，（御制）
聊云烂漫弥紫阊。（内阁大学士臣勒德洪）
一堂喜起歌明良，（内阁大学士臣明珠）
止戈化洽民物昌。（内阁大学士臣李霨）
蓼萧燕誉圣恩长，（内阁大学士臣冯溥）
天心昭格时雨旸。（吏部尚书臣黄机）
丰亨有兆祝千箱，（户部尚书臣梁清标）
礼乐文章仰圣母。（礼部尚书臣吴正治）
庙谟指授靖八荒，（兵部尚书臣宋德宜）
春回丹诏罢桁杨。（刑部尚书臣魏象枢）
河清海宴禹绩彰，（工部尚书臣朱之弼）
百度胥饬纲纪张。（都察院左都御史臣徐元文）
千官济济盈岩廊，（吏部左侍郎臣张士甄）
天公无旷勤赞襄。（吏部右侍郎臣杨永宁）
有年歌协臣所望，（户部左侍郎臣李天馥）
共期红朽答殊常。（户部右侍郎臣李仙根）
转漕亿万充天仓，（户部仓场侍郎臣马汝骥）
邦礼叨赞惭趋跄。（礼部左侍郎臣杨正中）
职司寅清佐垂裳，（礼部右侍郎臣富鸿基）
天河洗甲通蛮乡。（兵部左侍郎臣焦毓瑞）
皇威四畅咸来王，（兵部右侍郎臣陈一炳）
祇承钦恤和气翔。（刑部左侍郎臣杜臻）
刑措不用民寿康，（刑部右侍郎臣叶方蔼）
八材庀化师殳斨。（工部左侍郎臣赵璟）
右平左墄开明堂，（工部右侍郎臣金鼐）
仰窥神策驱天狼。（内阁学士臣李光地）
膏以大泽人胥庆，（内阁学士臣张玉书）
帝庸作歌追虞唐。（翰林院掌院学士臣陈廷敬）
身依云汉赓天章，（翰林院学士臣张英）
恪秉训厉敦羔羊。（都察院左副都御史臣宋文运）
奉宣仁风之吴疆，（巡抚江宁右副都御史臣余国柱）
九阍詄荡瞻龙光。（通政使司通政使臣王盛唐）
斗杓高掩贯索芒，（大理寺卿臣张云翼）
图列养正亲羹墙。（詹事府詹事臣沈荃）
黄钟大镛谐祯祥，（太常寺卿臣崔澄）
郊衢《击壤》欢丰穰。（顺天府府君臣熊一潇）
大官珍膳罗酒浆，（光禄寺卿臣马世济）
调闲六御腾康庄。（太仆寺卿臣张可前）
忝预风纪凛清霜，（都察院佥都御史臣张吉午）
出入玉珮声锵锵。（通政使司左通政臣崔官）
纳言惟允尚职详，（通政使司右通政臣吴琠）
褒忠励节感赐觞。（通政使司右通政臣陈汝器）
圜扉阒寂春草芳，（大理寺少卿臣荣国祚）
拜手好生颂禹汤。（大理寺少卿臣徐旭龄）
前星令望钦颙卬，（詹事府少詹事臣王泽弘）
终始念典用斯臧。（詹事府少詹事臣崔蔚林）
言模行范煇缥缃，（翰林院侍读学士臣蒋弘道）
猗欤至德日就将。（翰林院侍读学士臣胡简敬）
叨尘侍从恩莫量，（翰林院侍读学士臣朱之佐）
靖共夙夜无怠遑。（翰林院侍讲学士臣严我斯）
梧桐生矣于高冈，（翰林院侍讲学士臣孙在丰）
绸书东观翰墨香。（翰林院侍讲学士臣卢琦）
三德六行为士坊，（国子监祭酒臣王士禛）
宫官备位滋悚惶。（右春坊右庶子臣祖文谟）
六经义叶如笙簧，（翰林院侍讲臣朱典）
奎文焕若森琳琅。（翰林院侍读臣王封溁）
朝朝橐笔侍御床，（翰林院侍讲臣董讷）
纪载圣治金匮藏。（翰林院侍讲臣王鸿绪）
频年宣室虚对扬，（翰林院侍讲臣高士奇）
宸篇掞藻烛昊苍。（翰林院侍讲臣郭棻）
承华毓德成圭璋，（左春坊左谕德臣陈论）
青宫琪树栖鸾凰。（右春坊右谕德臣朱世熙）
金舆导从骖云骧，（司经局洗马臣田喜{羽冓}）
罘罳流影耀璧珰。（通政使司左参议臣赵士麟）
仁波溟渤同濊汪，（通政使司左参议臣赵之鼎）
鸾旂乘春零露瀼。（通政司右参议臣张鹏翮）
爰赓《天保》矢勿忘，（通政使司右参议臣郑重）
八表同轨来梯航。（大理寺寺丞臣徐诰武）
云门磬管声喤々，（右春坊右中允臣吴珂鸣）
泰交天阙开春阳。（左春坊左中允臣李录予）
惟睿作圣金玉相，（右春坊右中允臣郑开极）
珥笔何幸日月傍。（左春坊左赞善臣徐乾学）
瑞逾宝鼎兼芝房，（左春坊左赞善臣郑之谌）
尧樽夜醉星低昂。（右春坊右赞善臣沈上墉）
在廷悦豫和宫商，（右春坊右赞善臣王尹方）
滥典乐正董上庠。（国子监司业臣刘芳喆）
治登三五休声飏，（翰林院修撰臣归允肃）
睿谟典诰同洋洋。（翰林院编修臣王顼龄）
记神圣功臣职当，（翰林院编修臣曹禾）
琅函瑶版书焜煌。（翰林院检讨臣潘耒）
石渠高议芟秕糠，（翰林院检讨臣严绳孙）
日侍清禁研铅黄。（翰林院编修臣杜讷）
愿言直节谨自防，（吏科掌印给事中臣王承祖）
帝心勤民重农桑。（户科掌印给事中臣王曰温）
具举细目恢弘纲，（礼科掌印给事中臣李迥）
诞敷文德四国匡。（兵科掌印给事中臣刘沛先）
嘉禾既殖锄莠稂，（刑科掌印给事中臣姚缔虞）
屈轶朱草纷两厢。（掌河南道御史臣唐朝彝）
封章问夜检皂囊，（掌江南道御史臣任玥）
拟将劲操坚苍筤。（掌浙江道御史臣李见龙）
朝无阙事联班行，（掌山西道御史臣郭维藩）
千门燎火宵未央。（掌山东道御史臣孙必振）
升平高宴迈柏梁。（掌陕西道御史臣卫执蒲）
再游盘山
蓟州城北黄崖前，水甘土厚多平阡。崇山特起矗霄汉，栝柏夹路阴参天。回峦复嶂倍娟秀，幽林邃谷时夤缘。云藏古寺行未到，树杪先有钟声传。数峰突兀势陡绝，上迫箕尾双星躔。峨峨石状兽蹲立，因风摇曳如空悬。深潭清泠那可测，知是百尺神龙渊。钵泉恍惚有海眼，潮井呼噏通百川。不然泛滥亦易挹，何为万古清涓涓。神王融结天巧凿，更骋远目穷高巅。渔阳古郡最阻厄，屹为左辅雄幽燕。即今交河远置候，此实堂奥非临边。太平粗喜有端绪，石根沙碛皆原田。偶兹登陟聊驻旆，用寄襟抱题斯篇。
娑罗树歌
娑罗珍木不易得，此树惟应月中植。想见初从西域移，山中有人未之识。海桐结蕊松栝形，千花散尽七叶青。山禽回翔不敢集，虚堂落子风泠泠。楚州遗碑今已偃，峨眉雪外双林远。未若兹山近可游，灵根终古蟠层巘。繁阴亭午转团圞，回睇精蓝路几盘。凭教紫府仙山树，写入披香殿里看。
赐施烺诗海氛之不靖，艟出没，波涛震惊。海滨居民鱼盐。蚕织、耕获之利，咸失其业，朕心恒悯恻焉。迩者滇、黔、陇、蜀、湖、湘、百粤悉底敉宁，蕞尔台湾，阻险负固。尔施烺衔命徂征，决策进取，楼船所指，将士一心，遂克岛门，迫其营窟，勇以夺其气，诚以致其归。捷书到阙，时值中秋，对此佳辰，欣闻凯奏。念瀛壖赤子，获登衽席，用纾南顾之忧，惟尔丕绩。即解是日所御之衣驰赐，载褒以诗。
岛屿全军入，沧溟一战收。降帆来蜃市，露布彻龙楼。上将能宣力，奇功本伐谋。伏波名共美，南纪尽安流。
晓发虚谷
帷宫雨后纳新凉，虚谷风来百草香。万里晴云任舒卷，凭高但见碧天长。
谒大禹庙
古庙青山下，登临晓霭中。梅梁存旧迹，金简纪神功。九载随刊力，千年统绪崇。兹来荐蘩藻，瞻对率群工。
无锡小民以羔羊惠酒争献御舟笑而遣之
自昔君门隔九阍，如何草野得攀援。多因爱此元元切，忘分公然学负暄。
经明成祖勒铭处指示扈从诸臣朕率师行四十五日，至我哨界，界内外高阜坡陀，大抵皆黄白沙、五色石。北行十一里，有石莹然独出，明成祖北伐刻铭其上，时则永乐八年庚寅四月十六日。朕今过此，適在四月十四日，山原犹昔，时日同符。朕谓明成祖之率师而行也，与今日异。其时出边皆敌人也，今蒙古悉我效力之人，其时皆汉人步卒，今我兵悉骑士，皆熟习边外之行。由此观之，明成祖深入敌中数千里，纵横若行无人之境，亦诚难矣。我军若不及彼，良可愧也，凡闻斯语者，当人人自奋焉。爰纪其事而系之以诗。
伊昔永乐年，征焉嘶朔风。碛间铭片石，苔藓磨青铜。我行初拂拭，夏节欣相同。当时月在巳，今值清和中。后先间两日，彼亦一代雄。我武诗不庭，春发明光宫。塞草绿微茁，雨雪阴濛濛。或言时尚早，稍待边花红。宁知英杰人，所见良疏通。迅行掩不备，兵法贵折冲。军谋在帷殿，士气如虎熊。岂不资群策，惟断斯有功。作诗纪其事，聊以示臣工。
渡克鲁伦河纲鱼暂驻待后军至
胪朐河水何泱泱，高山发源清且长。汉北经流数千里，东趋潦海归扶桑。夙昔河壖亦沃土，狡寇来据巢其疆。自春徂夏雨泽断，塞草不绿川原黄。惊闻我师自天来，远渡沙碛思遁藏。焚巢裹糇夜窜走，老羸稚幼委道傍。朕率轻骑渡河北，平沙浅水湔甲裳。命士举网截清流，鲜鳞泼刺河中央。笑彼智短气复懦，捐弃形势奔仓皇。此时中宵自颠沛，当年北鄙徒披猖。我师英武且整暇，临河饮马皆鹰扬。黄钺一麾诸部集，回首万骑方腾骧。
甲子冬日过阙里
銮辂来东鲁，先登夫子堂。两楹陈俎豆，数仞见宫墙。道统唐虞接，儒宗洙泗长。入门抚松柏，瞻拜肃冠裳。
松花江网鱼最多颁赐从臣
松花江水深千尺，捩柁移舟网亲掷。溜洄水急浪花翻，一手提网任所適。须臾收处激颓波，两岸奔趋人络绎。小鱼沈网大鱼跃，紫鬛银鳞万千百。更有巨尾压船头，载以牛车输欲折。水寒冰结味益佳，远笑江南夸鲂鲫。遍令颁赐扈从臣，幕下然薪递烹炙。天下才俊散四方，网罗咸使登岩廊。尔等触物思比讬，捕鱼勿谓情之常。
弹琴峡
琮琤流水意，彷佛似鸣琴。曲度泉归壑，声兼峡泛吟。空山传逸响，终古奏清音。不御金徽久，泠泠会素心。
瀚海
四月天山路，今朝潮海行。积沙流绝塞，落日度连营。战伐因声罪，驰驱为息兵。敢云黄屋重，辛苦事亲征。
赐将士食
万骑拥雕弓，长鸣向北风。龙荒弥旷远，虎旅正骁雄。战鼓黄云外，旌门紫气中。朕躬方蓐食，与尔六军同。
剿噶尔丹大捷
残寇疲宵遁，横冲节制兵。我师乘锐气，谁许丐馀生。貔虎三军合，鲸鲵一战平。愧称谋画定，讨罪荷天成。
自宁夏出塞滨河行至白塔乘舟顺流而下抵湖滩河朔作
黄河之源难可穷，滔滔来自遐荒中。既入洮兰复西出，飞涛浩瀚声淙淙。来从边山远跋涉，遣师挽饷兼采风。回銮欲假顺流便，特乘艇舰浮奔洪。潆洄大野势几曲，沙岸颓突还巃嵸。乱柳排生枝幹密，中有巨鹿藏榛丛。遥山转转行莫尽，忽前俄后迷西东。有时塞云催急雨，晚天霁色横长虹。旌门月上夜皎洁，水光直与银汉通。放棹百里只瞬息，迅于走坂驰骏骢。中霄望见旄头落，幕北已奏烟尘空。四月十四日夜，奏报噶尔丹穷蹙自尽，其下悉平。兹行永得息兵革，岂惜晓暮劳予躬。长河绵延古鲜历，巡阅乃与区域同。自此寰海乐清晏，熙恬万国咸亨丰。
己卯南巡视河工回跸
行遍江南水与山，柳舒花放鸟绵蛮。明朝又入邳徐路，凤阙龙楼计日还。
登都城
城高千仞卫山川，虎踞龙盘王气全。车马往来云雾里，民生休戚在当前。
五十一年春二月二十四日回銮遇雨故作春雨行
春雨难过时，春耕不可误。江南苦多霪，河北厌久煦。地湿易蒸云，土硷能散雾。年年常觌此，惟祝顺旸雨。纵然蒙天眷，更欲明三务。去岁银花盈尺余，今看滂沛满沟渠。儿童应门有喜色，农夫奔走百愁舒。忙布种，治畦蔬，山谷原隰免欷歔。四民俯仰皆安业，庙堂忧悯当少除。娱目怡心愿后乐，又虑夏秋苗何如。仰冀阴晴无爽忒，方致大有登农书。
饯闽抚陈瑸
留犊从来汉史傅，建牙分阃赖官贤。宽严驭吏须交勉，教养宜民务使全。岭海屏藩消蜃气，关山保障息烽烟。迎年节近新春至，援笔枫宸饯别篇。
病中偶尔问及工部尚书翰林院掌院学士徐元梦乃同学旧翰林康熙十六年以前进士再无一人矣率赋一律以遣闷怀
七旬彼此对堪怜，病里回思一慨然。少小精神皆敝尽，老年岁月任推迁。常怀旧学穷经史，更想余闲力简编。诗兴不知何处至，拈毫又觉韵难全。
朕自幼不喜厚味今年登古稀深知粗食软蔬足以颐养天和有人进蒌蒿苦麻者因而书怀
淡泊生精液，清虚乐有余。鬓霜惭薄德，神惫恐高誉。苦好山林趣，深耽性道书。山翁多耄耋，粗食并园蔬。
丰登者朕之获福歉收者朕之失政出此入彼不能自恕故作近体一律以自遣
喜雨人同我不然，鳃鳃宵旰待丰年。千村时若千村庆，一日恒旸一日愆。率土盈宁难并得，普天恩泽岂兼全。先忧后乐何能遂，衰景残龄祇自怜。
题班师图
战马初间甲士欢，挥戈早已破楼兰。弥天星斗销兵气，照彻天山五月寒。
清世宗胤衤真
世宗宪皇帝，圣祖仁皇帝第四子。在位十三年，建元雍正。葬泰陵。有《御制文集》。
春园读书
一片芳菲上苑东，昼长人坐落花风。蒙茸细草侵阶绿，浓艳夭桃映阁红。香惹游峰窥几席，晴薰舞蝶傍帘栊。韶光脉脉春如海，讽咏芸编兴不穷。
瞻仰盛京宫阙念祖宗创业艰难恭赋二十韵
奉命趋辽海，猗欤仰旧宫。逶迤龙脉远，詄荡凤城雄。念昔开洪造，乘时建武功。师征方自葛，考卜重迁酆。一剑风尘际，三陲指顾中。神威宣率士，皇极协苍穹。式廓弥增壮，维垣遂克崇。八门连阃域，双阙竦高空。曳珮千官列，输琛万国同。兵农咸定制，礼乐渐移风。爰及纯熙介，覃敷景历融。寰区欣奠鼎，故里抱遗弓。沛邑恩优渥，舂陵望郁葱。星躔争拱北，王气本从东。绵瓞锺灵盛，凝休后裔蒙。圣慈殷孝享，敕谕遣微躬。肃睹兴京胜，恭承祀典隆。丕基劳栉沐，奕叶荷帡幪。松槚灵祇护，檐楹肸蚃通。祖宗光烈在，明发惕愚衷。
望岱
芙蓉万仞插丹梯，海上群峰莫与齐。九点青烟看野马，五更红日候天鸡。云封峭壁松多古，藓积残碑字未迷。冉冉岭头笙鹤下，仙坛曾此降金泥。
己酉夏南甸大阅
风拂榆槐晓角鸣，筑坛选将命专征。飕飕羽箭穿杨巧，猎猎云梢耀日明。万里玉关平虏穴，三秋瀚海渡天兵。裹粮带甲须珍重，扫荡尘氛远塞清。

[book_title]卷二
清高宗弘历
高宗纯皇帝，世宗宪皇帝第四子。在位六十年，建元乾隆。内禅尊为太上皇帝。葬裕陵。有《乐善堂全集》、《御制诗》初集、二集、三集、四集、五集、余集。
翠云砚歌（松花江之涯有石，质坚色绿，磨而为砚，不减端溪。爰以“翠云”名之而歌以诗。）
松花江水西北来，摇波鼓浪殷其雷。波收浪卷滩石出，高低列翠如云堆。蜀相八阵此其种，江间水流石不动。日月临照皛光华，波涛濯洗如璧珙。长刀槎桠绳脩蛇，刀割绳缚出滩沙。他山之石为之碫。毡包车载数千里，远自关东来至此。横理庚庚绿玉篸，长方片片清秋水。爰命玉人施好手，质坚不受相攻剖。磨礲几许砚乃成，贮以檀匣陈左右。龙尾凤咮且姑置，铜雀旧瓦今何有。自憙得此迥出群，锡以嘉名傅不朽。
楼松（即偃盖松也，见《抱朴子》。）
盘山之侧双株松，拏空森竦翠色浓。落落不改四时色，萧萧独韵三秋风。几年驱车蓟州路，摩挲古榦不能去。高耸浮图带野烟，平飞画栋凌云雾。品题曾记《抱朴子》，楼松郁郁差相似。梢振寒声卷浪涛。根蟠巨石叠阶戺。当时铜雀巳成尘，此楼独占千年春。婀娜何曾贮歌舞，幽秘或可栖仙人。可怜路旁桃李枝，阳和发育争参差。西风摇落无颜色，空令独树含清悲。安得韦偃写直榦，倩伊图入鹅溪绢。挂壁凉飔镇日秋，坐卧青云眄银汉。
古风
矗矗山头峰，忽为山下道。泛泛水中萍，倏作原上草。何异人间世，梦幻频颠倒。朱墨分贵贱，彭殇齐寿夭。万境何萦心，潇洒舒怀抱。池水淡以深，一泓秋月皎。
暮出城东门，见彼耘田者。伛偻畦垅间，红日正西下。挥汗立片时，薰风散平野。指日卜西成，篝东赛秋社。还忧租税重，催迫不相假。终岁事辛勤，农夫莸利寡。
黄金镂为钿，明珠饰为珥。袅袅瘦腰肢，若不胜罗绮。佳人命多蹇，嫁与薄情子．劝君觅封侯，出门求金紫。虽去万里遥，脉脉甘守此。朝游花陌间，暮宿青楼里。终老迄无成，妾身安所恃。
有客天一方，遗我尺幅书。开缄肃起拜，如获双明珠。还君以空函，非缘友道疏。相思在衷曲，覼缕不能抒。
明月照高楼，上有窈窕人。秋风冷蕙带，舞袖欲生尘。肠断望斑骓，心灰忆锦鳞。叠我鸳鸯被，收我芙蓉茵。相思隔万里，罗帐为谁春。
独树少嘉荫，两树阴扶疏。彼此相讬藉，春风摆叶初。茏葱森天宇，绿影含绮疏。雨露岂有私，生理颇自殊。忽然萎其一，孤立等无徒。草木尚如此，交情慎莫渝。
秋风西北来，庭砌凉以清。玉魄映疏梧，唧唧寒蛩鸣。双星在河汉，新伤离别情。谁家碪杵动，良人方远征。而我晏然卧，凉飔拂画楹。残梦回枕簟，吟哦月影明。
雉将雏
行行麦陇边，见一雉将雏。雏儿才长成，哑哑学母呼。（一解）
翅软未解飞，嘴嫩未能食。饮啄与游翔，皆赖顾复力。（二解）
儿兮依其母，母乎爱其儿。一朝羽翼全，那料南北飞。（三解）
有童持长竿，捕雏何遽遽。老雉虽善飞，绕匝不忍去。（四解）
雏儿颇有智，藏伏荆棘间。棘密难探取，儿童怅空还。（五解）
须臾童去远，老雉还来视。母子得全活，鼓翼心倍喜。（六解）
尔童一何忍，尔雉一何慈。孰谓天良心，人禽乃倒之。（七解）
观物可会心，抚古常自镜。今朝忽见此，大愧中牟令。（八解）
心远阁秋眺示大学士及南书房翰林等
一指当人前，不见泰山高。离娄闭目时，讵可察秋毫。至人用心镜，万物不能逃。王者明四目，智烛良独操。兹阁名心远，寓意岂在遥。结构山之巅，俯仰近云霄。况值三秋深，天气高泬寥。叶落万林疏，凭眺心神超。伊余有远思，匪恋物华撩。或情有壅蔽，或民嗟苦劳。或贤当登进，转令在下僚。或时虽小安，遽益志气骄。见理有不周，愆尤自此招。辩言有未当，是非致混淆。心远之谓何，岂谓盼荒郊。即事因自儆，此乐非游遨。
相马歌赐来保
伯乐善相马，车下老骥出。今岂无其人，来保称第一。曩时有黄海，国朝善相马者。亲授相马术。谓不相其皮，亦莫称其力。心端德自优，万中无一失。天闲云锦群，一顾靡不悉。为余辨骊黄，六飞协安吉。此术固云美，相人亦可则。况兹居八柱，亮采汝所职。勉此空冀心，佐予敷九德。
兴京
姬室于豳日，炎刘起沛时。一人方缔造，四海遂为基。皇涧犹然在，皋门尚可思。屏藩堪示固，宫室不言卑。往者争雄际，同归出众姿。秋风经故国，膏雨遍新陂。父老迎鸾驭，材官卫羽旗。初来尤切切，欲去更迟迟。言念皇图缵，端维厚德垂。凛乎同驭朽，告我后人知。
乾隆九年十月重葺翰林院落成车驾临幸赐宴送大学士掌院事鄂尔泰张廷玉进署以张说东壁图书府五律字为韵赋东字音字二首敕诸臣各分一字赋诗
抚序权居北，占星壁在东。斯干歌翰苑，于乐鬯儒风。改殿当年异，登瀛此日同。三台司道筦，二老亮天功。乐具《卿云》奏，筵开《湛露》融。底希光旧史，长此赞微躬。
木天临翠辇，鸳侣集华簪。广学心常切，因文道可寻。横汾阴岂昔，来泮水犹今。礼乐于焉盛，觥罍取次斟。诗惭得珍字，辞喜献官箴。反辔重城暮，犹闻歌诵音。
李慎修奏对劝勿以诗为能甚韪其言而结习未忘焉因题以志吾过
慎修劝我莫为诗，我亦知诗可不为。但是几余清宴际，却将何事遗闲时。
检近稿偶志
少小学为文，韩苏有卓型。别裁及诗格，李杜真前旌。立言人所志，见道羌孰能。自读宋儒书，始知朱与程。诏我为学方，主敬与存诚。空言信何补，要道在躬行。矧兹继百王，君师任匪轻。衡门有遗贤，安能致诸廷。沟壑有饿殍，安能饱以羹。返己率多惭，佳文何足称。有时雨未降，披衣宵立庭。既霑或苦潦，踟蹰复望晴。黍高稻宜低，夏耘春勤耕。望杏杏未红，瞻蒲蒲巳青。织妇虑寒心，农夫望岁情。茅檐艰苦状，彷佛常共赓。结习难尽除，聊如劳者鸣。工拙非所论，岁月差可徵。诗史让少陵，我方作农经。
玉瓮歌玉有白章，随其形刻为鱼兽出没于波涛之状，大可贮酒三十余石，盖金、元旧物也。曾置万寿山广寒殿内，后在西华门外真武庙中，道人作菜瓮。见《辍耕录》及《金鳌退食笔记》。命以千金易之，仍置承光殿中，而系以诗。
昔夏有德声教讫，九牧贡金来魏阙。铸鼎象物备神奸，山泽遍逮遗海物。化工为鉴敷土心，蓝田日暖露山骨。工倕缩手不敢斫，乃借刚斧来月窟。含形内虚象海德，葆苞元气洞芒芴。骇波涾氵陁回迤涎，惊澜灙漭涌瀄汩。习坎有孚坤厚载，魄渊朝夕输出没。浮黍几粒见三山，泰华安能诩昂屹。何奇不有怪不储，汤汤漻氵葛郁呵。驾山之鳌横海鲸，天吴罔象纷怳欻。元螭紫贝朱鳖鼍，肥遗蟕蠵蟚蜞蚺。赤龙焚蕴修鼋浮，苍虬揵鳍海马突。鳙鮨魜鲲鲕鳀，魱
御史有以沙汰僧道为请者朕谓沙汰何难即尽去之不过一旨之颁天下有不奉行者乎但今之僧道实不比昔日之横恣有赖于儒氏辞而辟之盖彼教已式微矣且藉以养流民分田授井之制既不可行将此数十百万无衣无食游手好闲之人置之何处耶故特为诗以见意
颓波日下讵能回，二氏于今亦可哀。何必辟邪犹泥古，留资画景与诗材。
平原
驱车渡平原，因作平原行。平原公子喜宾客，一时豪士列坐盈。美人笑躄者，请头太不情。造门自谢客复至，至今难论伪与诚。所幸毛遂一脱颖，顷刻辨论从约成。当时齐楚魏公子，皆云好士略可评。脱秦得济于狗盗，乱楚不断于朱英。如姬窃符夺晋鄙，危计密定亥与嬴。客不过如此，主亦奚足称。呜呼战国尚谲诈，其真贤者惟应隐迹衡门耕。
阿玉锡歌
阿玉锡者伊何人，准噶尔属司牧臣。其法获罪应剉臂，何不即斩犯厥尊。徒步万里来向化，育之塞外先朝恩。（事在雍正十一年。）萨拉尔来述其事，云即彼中勇绝伦。持铳迎面未及发，直进手夺无逡巡。召见赐银擢侍卫，即命先驱清漠尘。我师直入定伊犁，达瓦齐聚近万军。鼓其螳臂欲借一，依山据淖为营屯。我两将军（阿睦尔撒纳、萨拉尔。）重谘议，以此众战玉石焚。庙谟本欲安绝域，挞伐无乃违皇仁。健卒抡选二十二，曰阿玉锡统其群。有曰巴图济尔噶，（去年投诚，封郡王，讷墨库属之章京也。）及察哈什副以进。（叶○此人乃我师至伊犁新投诚之宰桑。）阿玉锡喜曰固当，（去声。）廿五人气摩青旻。衔枚夜袭觇贼向，如万祖父临儿孙。大声策马入敌垒，厥角披靡相躏奔。降者六千五百骑，阿玉锡手大纛搴。达瓦齐携近千骑，駾走喙息嗟难存。荆轲孟贲一夫勇，徒以藉甚人称论。神勇有如阿玉锡，知方亦复知报恩。今我作歌壮生色，千秋以后斯人闻。
舒布图铠巴图鲁奇彻布歌
千人万人敌昔有，亦惟能将资众力。一人奋勇敌二千，昔未前闻今始出。其人曰惟奇彻布，向为侍卫备宿直。（叶。）去岁从军监包沁，包沁之人乃通贼。（厄鲁特呼炮为包，包沁，其司炮人也。上年正月，其宰桑阿克诸尔率众二千余人来附逆贼阿睦尔撒纳之乱，包沁煽动阑出卡伦，为官军所歼。）来围其帐欲肆害，奇彻布曾无惧色。徐腰櫜鞬手弓箭，出帐跨马声霹雳。蚁聚叫讙群近前，应弦馥倒贼辟易。辟易复前恃其众，长枪火铳竞相逼。奇彻布且战且走，得一柳林为障翼。贼人围之凡数重，恐自伤无施铳隙。持枪人亦弗敢进，进被箭死尸横骼。二千人各二千心，一人气夺二千魄。侵寻天暮众西奔，奇彻布归奏殊绩。赐金赐爵酬勤劳，复请从师肯宴息。舒布图铠巴图鲁，神勇之名汝应得。荆轲孟贲匹夫豪，日月爝火光应熄。我歌嘉尔岂徒然，勖我八旗永为式。
三巴图鲁歌
巴图鲁者勇冠军，昔我旗人颇恒有。近世以来殊不闻，盖因太平日已久。岁寒松柏见后凋，当春何以殊榆柳。迩者西鄙属用军，折冲咸欲效奔走。舒布图铠已超群，三巴图鲁亦赳赳。其一额纳伸，去岁伊犁从将军。将军使彼询事因，单骑径入众贼群。左支右屈，箭毙数人。知事不济，拨刀自刎期报君。其一巴宁阿，（读作麻韵。）仓卒乱时，将军前后护卫相蔽遮。发无不中，中无不死，杀人如麻，将军遣之出，巴宁阿曰朝廷命官，偷生安往耶！力敌视将军尽节，然后伏剑义烈真堪嘉。二人既死还复甦，宰桑巴磉得之壮其志，养之数月，我师再入方得归军牙。其一曰富锡尔，将军命之携印以出归帝里。其奈贼人拥蜂更屯蚁，料不能出，将印沈之水，力战受创命垂尽，伊犁喇嘛救之得不死。故赐额纳伸曰卓礼克图巴图鲁，卓礼克图者，节义卓尔永不渝。赐巴宁阿曰昆都尔巴图鲁，昆都尔者，力敌万人暇有余。赐富锡尔曰哈布台巴图鲁，哈布台者，穿杨贯石技不殊。回思去岁迅功成，亡矢遗镞夫何曾。不期小丑逆志萌，未能除蔓我二卿。乃致沙场双捐生，亦我坐谋遥未精。嘉我旗人多忠诚，旧风未远垂仪型。愉以为戚留定评，乃至西海扬芳声。
回纛行
小和卓木其号。霍集占，其名。领兵来援围城严。先是其兵来赴救，托和鼐地名。已二千歼。逃生回者匍匐告，昧死尚敢潜窥觇。城中知有贼接应，借一出突施戈锬。绿旗围城腹背敌，屹立不动战方酣。是时实赖爱隆阿，副都统领队大臣。率千骑至皆奇男。吉林满兵及索伦兵。横冲截入乱回阵，斩将获丑如囊探。狂回难当复大败，东笼案角相藉搀。驱至鄂根河之侧，溺水毙者如眠蚕。贼约五千三千死，千馀战士威风添。霍集占乃抱头窜，搴其大纛铜旗尖。咳首五色书旗幅，不解其义言詀詀。驿致既喜复致惜，设执逆首除凶憸。徂惟求定靖遐壤，止戈和众吾方忺。
博罗齐行
博罗齐者邻和阗，贼回据险侦我军。先是围解黑水困，元戎遣救抡二臣。去冬，将军兆惠兵偪叶尔奇木，恃勇径渡叶尔奇木河，以众寡不敌，为贼所困，乃筑栅黑水之地，相持累月。小和卓木乘间遣贼党往围和阗，六城已失其三。逮副将军富德统兵应援，与兆惠夹击破贼。围解之后，兆惠与诸将集议，遣副都统瑚尔起及巴图济尔哈尔率偏师驰救和阗。一为瑚尔起，吉林旧族世受恩。一巴图济尔哈尔，乃厄鲁特宰桑，其勇诚超群。同心协力速赴援，率军数不能盈千。途历戈壁不毛之地，负甲步进无俄延。哈拉哈什已垂陷，齐凌札布驰来言。夜急行至伊立齐，时贼望风先逃奔。集兵拯哈拉哈什，赖天大雾弥漫漫。乘雾直捣贼营后，伺怠奋勇攻中坚。斩将搴旗获辎重，孤城恢复余俱安。昔薛延陀绘神能致雪，冀困李勣终乃自敝焉。此雾或亦敌鲊荅，西域习咒术者，能禁制作使风云雨雪霜雾，名为鲊荅。翻为我用成功全。《易》云天所助者顺，向犹未信今信然。持盈知足感帝佑，敢肆志诩能开边。
墨尔根巴图鲁玛瑺斫阵歌
乙亥以来有事戎，赖我众力成肤功。重赏之下多勇士，舍身图报群输忠。舒布图铠实巨擘，三巴图鲁继厥踪。见《丙子集》中。后乃不可屈指数，就中玛瑺尤称雄。经卅余战皆首出，搴旗斩将谁争锋。铁骑凭陵诸鄂拓，准夷部落名。肃清伊犁扬英风。今春我军急进援，富德率师如罴熊。玛瑺命领涂路首，蒙古语先锋、探信者。呼尔璊处贼迎攻。堂堂之阵贼辟易，瑺乃独进蹑寇穷。金鞭连策大宛马，绣蝥不用用雕弓。一箭正中贼要害，再箭仓卒乃落空。三箭终殪贼堕马，忽忘深入贼队中。蜂屯蚁杂齐拥簇，瑺之马毙倒沙蓬。舍马步战短兵接，叱咤凌厉气如虹。我军随进瑺乃出，检伤十处中去声。其躬。以帛裹伤明复战，义胆自有神帡幪。花门降胡咋舌叹，如此超勇闻何从。将军一一据实奏，不奇其勇怜其衷。设非立志忠且壮，安能效命功名崇。驰驿令归不可再，嫖姚赐第今堪同。席前备陈陨涕听，厚赍觉未酬勋庸。仍归禁旅领宿卫，命为护军统领。若无曩勣扌为谦冲。古来归奏未央殿，却闻天子不召见。
固济尔巴图鲁璊绰尔图尽节诗
璊绰尔图者，索伦侍卫员。曾以血战功，因赐号旌贤。璊绰尔图于乾隆二十一年冬随大兵进剿阿睦尔撒纳与哈萨克，力战有功，特赐是号。固济尔何谓？敢勇能摧坚。亦云其勇耳，大节乃炳然。兆惠定回城，哈什哈尔。驿章一一宣。云有玛穆特，被回虏去年。其人厄鲁特，随军厮役焉。将军遣侦骑，彼亦随往旃。时将军遣散秩大臣达什策楞及璊绰尔图、莫宁察、岱屯等率兵百人前行，捉生口。玛穆特，莫宁察厮养也。忽被贼回遮，众寡敌实难。矢尽守空屋，奋突挥以拳。莫宁察战役，（“役”，疑当作“殁”。岱屯命亦捐。璊绰尔图在，伤重饮剑艰。猝被生缚去，至霍集占前。卓立唾贼骂，裂眦发冲冠。巴图鲁侍卫，岂惧尔狂犭册。天兵今少至，数万继进连。以千敌尔万，汝灭踵不旋。霍集占乃怒，持刀向颈剸。其达什策凌，同时遭系牵。霍集占忿詈，尔厄鲁特人，叶。唇齿应相依，何受中国官？铁钩钩四肢，其死最可怜。是皆所亲见，饰语敢取愆。徒以无足数，旦夕命苟延。渠逃定回城，乃复得见天。兆惠闻此语，既悦继涕涟。悦以我有人，涕以己所遣。叶。据实历详陈，痛泪不忍看。心与帅臣同，恩加宁惜骈。璊绰尔图等，前已有旨敕部照阵亡例赐恤，今悉其死事英烈状，复命察其子嗣，优加恩恤。为齿睢阳张，为舌常山颜。古有今岂无，诗录其人传。
李迪鸡雏待饲
双雏如仰望，其母竟何之。未解率场啄，谁怜空腹饥。展图一絜矩，触目切深思。灾壤民待哺，慎哉群有司。
仿李迪鸡雏待饲图即用题迪画韵
待饲摹李画，吾心重平声。念之。设如歉岁值，谁救小民饥。独我诚深惧，诸臣愿共思。子舆举稷语，应各慎攸司。
王穀祥春雏得饲图
老雀含虫归故枝，群雏待哺意堪悲。观图不觉生怜悯，合共思哉良有司。向曾摹宋李迪。《鸡雏待饲图》，并题句，以喻“政在养民，诚当保赤”。因镌石颁赐，用勖司牧之吏。兹览王穀祥此图，老雀归飞，含虫欲饲；雏者色喜，迎承恐后。一段殷情，神貌欲活，与李迪待饲之意同。而予絜矩之志，触目即廑民艰。虽新正下诏，展赈加恩，行之五十余年，犹未能户庆盈宁。水旱常有，彼向隅者，岂尽免腹枵之叹哉！仍命摹泐以示良有司，俾各发天良，勉与我共治者。
射生手国语及蒙古语皆谓之默尔根，选善驰能命中者为之。围中射中兽，则命若辈随踪获取。
射生手，射生手，诸部人中无不有。抡其精者侍两傍，御弧中兽随获取。射生手，数近百，挟弓抨矢舒双翼。百人中必有一中，中则都称射生得。千二百骑围如输，驱来悉率宴一人。百射那能必百中，弗中群怃中群颂。诘戎示度以己先，奚啻十目之所观，一节亦识为君难。
怀旧诗
龙翰福先生
今古既殊宜，其教亦异施。古方教数年，今为出阁时。忆半舞勺岁，皇考抡贤师。即从师授经，讵惟习《少仪》。循循既善诱，严若秋霜披。背诵自幼敏，匪曰诩徇齐。日课每速毕，师留为之辞。以此倍多读，胥益平生资。谁知童时怨，翻引老日悲。不失赤子心，能无缱绻思。呜呼于先生，吾得学之基。
可亭朱先生
皇考选朝臣，授业我兄弟。四人胥宿儒，徐元梦朱及张廷玉嵇。叶○曾筠。设席懋勤殿，命行拜师礼。其三时去来，可亭则恒矣。时已熟经文，每为阐经旨。汉则称贾董，宋惟宗五子。恒云不在言，惟在行而已。如坐春风中，十三年迅耳。先生抱病深，命舆亲往视。未肯竟拖绅，迎谒仍鞠。始终弗逾敬，启手何殊尔。呜呼于先生，吾得学之体。
闻之蔡先生
先生长鳌峰，陶淑学者众。奉命训吾曹，风吟而月弄。虽未预懋勤，八载寒暑共。常云三不朽，德功言并重。叶。立言亦岂易，昌黎语堪诵。气乃欲其盛，理乃欲其洞。是实为学方，虚车徒驾{西乏}。叶。因以书诸绅，未敢妄操纵。德功吾何有，言则企该综。呜呼于先生，吾得学之用。
故大学士鄂尔泰
业师祇三人，其三情向剖。谓徐、张、嵇，见三先生诗。皇考重英贤，率命书房走。鄂蒋廷锡以阁臣，蔡珽法海列卿九。胡煦顾成天刘统勋梁诗正任，启运。邵基戴瀚来先后。其时学亦成，云师而实友。不足当绛帷，姓名兹举偶。鄂其中巨擘，内外勤宣久。初政命总理，顾问备左右。具瞻镇百寮，将美惠九有。好恶略失尚，性阳阴则否。遵诏命配享，旌善垂不朽。
故大学士张廷玉
风度如九龄，禄位兼韦平。承家有厚德，际主为名卿。不茹还不吐，既哲亦既明。述旨信无二，万言顷刻成。缮皇祖实录，记注能尽诚。以此蒙恩眷，顾命配享行。及予之莅政，倚任原非轻。时时有赞襄，休哉国之桢。悬车回故里，乞言定后荣。斯乃不吾信，此念岂宜萌。臧武仲以防，要君圣所评。薄惩理固当，以示臣道贞。后原与配享，遗训敢或更。求享彼过昭，仍享吾意精。斯人而有知，犹应感九京。
故大学士一等忠勇公傅恒
世臣亦近戚，丹诚素所信。命之习政事，幹材亦日进。金川往经略，旌旗改观奋。然其时其势，未宜深入迅。郎卡既怖詟，特许归降顺。凯旋赞黄阁，章服三锡晋。西师两用兵，同心却众论。坐谋无不协，用蒇大功建。其后征缅甸，力请往抒荩。猛拱既收服，官屯近围困。祇以水土劣，兵役多病顿。值彼悔罪请，爰撤师旅振。然因受瘴深，兼悔堕功闷。遂以永辞世，饰终典空绻。嗟我社稷臣，所期宁在近。年少长于余，骑箕惜且恨。
故大学士来保
初供批本职，后弃侍卫护。弓矢固所习，悫勤更其素。止进恒有常，不失尺寸处。洊升掌内府，亦久蒙恩遇。因命长部曹，旅赞丝纶布。更践既已深，老成遂独许。叶。虽无赫赫名，却有休休度。读书通大义，万石犹后步。
故大学士刘统勋
从来举大事，要欲众志定。小利亦何庆，小失亦何病。阿逆之初叛，众论已纷竞。统勋督陕甘，储需任所胜。欲弃巴里坤，是殆乱军令。治罪易廷桂，并令随军进。五年大功成，释罪重从政。赏罚寓经权顺应自取听。十馀年黄阁，总兼部务仍。叶。遇事既神敏，秉性原刚劲。进者无私感，退者安其命。得古大臣风，终身不失正。
故协办大学士一等武毅谋勇公兆惠
西师历五年，准回两进诗。两讨凡两阻，兆惠皆经了。而皆安然出，蒇功荷大造。设非忠诚笃，加以勇略昭。焉能合众志，成城锡箔保。蒙古语，锡箔者即岩堡之谓也。耆定赞丝纶，章服元勋表。长予才三年，何不同予老。
故户部尚书一等果毅公阿里衮
昨岁秋之仲，盛京谒陵园。三大功臣墓，陪葬其间存。额亦都与扬古利、费英东并以开国佐运勋臣陪葬于福陵、昭陵之间。兹阿里衮者，额都四世孙。额亦都，急呼之则为额都。勇岂匹其祖，忠实一例肫。兆惠阻黑水，回众如蜂屯。尔时舒赫德，统兵速入援。又被狂且阻，进退至两难。適值阿里衮，送马继进遄。率兵亦弗多，乘夜贼营掀。贼骇自天降，鹿埵群逃奔。两军俱善归，重进鸿功全。后复往征缅，受瘁惜陨身。一再忘躯劳，思之辄泪扪。幸而子善继，子丰升额授副将军征金川，奋勇奏绩，以其克绍祖风，于公爵加“继勇”二字，凯旋复加一等子世爵。乃未几以病殁，益增悼叹。金川建殊勋。凯旋以病终，悲惜何忍言。
故云贵总督将军一等诚嘉毅勇公明瑞
凡经百余战，战必先众军。不谓世胄家，而有如此人。读书知大义，挽劲鲜与伦。短身既精悍，谋略兼出群。功难偻指数，嘉赍匪因亲。征缅次孟腊，独入克捷频。恨遇忌功者，逍遥河上陈。力战绝后继，终焉捐其身。于尔无悔怨，于我增悲辛。不须读杜牧，谓过赵使君。
故大学士舒赫德
遇顺饶有智，逢艰或失算。究以从政久，经事实明练。屡罢屡复用，中心惜英彦。践历更老成，遂掌丝纶涣。西师频建功，然职在参赞。土尔扈归顺，经理实妥善。叶。六日靖临清，则信资伟幹。燮理原未久，勋伐诚可按。怀旧不能忘，凄然一染翰。
故四川提督三等威信公岳锺琪
三朝师武臣，锺琪为巨擘。车骑伐准夷，实其算之失。设誓诱张熙，忠诚天鉴赤。家居十余年，命董金川役。单骑入贼砦，大义示顺逆。勇而且有谋，群番詟辟易。受降遂凯旋，实亦资宣力。所见绿营多，鲜或踵其迹。卓有古将风，书勋太常册。
故大学士梁诗正
未可甘盘伦，祇宜颜般等。信称馆阁才，句每有清警。践更既已深，遂亦丝纶领。一夜无病逝，入阁实未永。持身恪且勤，居家俭而省。内廷行走久，交接一以屏。不似张照挥霍，故率称其冷。翻以是嘉之，吾岂蔽近幸。
故刑部尚书张照
书有米之雄，而无米之略。复有董之整，而无董之弱。义之后一人，舍照谁能若。即今观其迹，宛似成于昨。精神贯注深，非人所可学。三朝直内庭，受恩早且渥。叶。其诗喜谈禅，学苏太相去声著。以苗疆获罪，意实别有托。平苗事既久，复用仍迁擢。性敏才本高，未免失行薄。使其生前明，标榜必致错。本朝无所施，小哉张与鄂。
故吏部尚书汪由敦
由敦亦工书，用功过于照。而实不能及，则以天分料。古学实胜之，雅正弗轻掉。任职本谨愿，书谕夙夜效。乃以师生谊，获罪自所召。不可听其然，小惩大戒劭。然亦旋重擢，改过斯堪教。饰终仍加恩，善善欲长导。
故刑部尚书衔原刑部侍郎钱陈群
少年困场屋，贤母授之经。故学有渊源，于诗尤粹精。经济虽非卓，不失为老成。以疾赐悬车，还乡信循名。相傅嘉兴有还乡河，故其地仕宦多归老者。吾于陈群益信。迎銮三于浙，祝釐两入京。倡和称最多，颂中规亦行。林下惟恂谨，文外无他营。优游登大耋，生贤没亦荣。
故礼部尚书衔原侍郎沈德潜
东南称二老，曰钱沈则继。并以受恩眷，嘉话艺林志。而实有优劣，沈舛钱为粹。钱已见前咏，兹特言沈事。其选国朝诗，说项乖大义。制序正厥失，然亦无呵厉。仍予饰终恩，原无责备意。昨秋徐述夔案发，潜乃为传记。忘国庇逆臣，其罪实不细。用是追前恩，削夺从公议。彼岂魏徵比，仆碑复何日。叶。盖因耄而荒，未免图小利。设曰有心为，吾知其未必。叶。其子非已出，纨袴甘废弃。孙至十四人，而皆无书味。天网有明报，地下应深愧。可惜徒工诗，行阙信何济。
故大学士陕甘总督三等忠勤伯黄廷桂
西陲用兵时，军需信要务。统勋既罢斥，特用就熟路。擘画实尽劳，诸事皆弗误。而以民为重，从不加征赋。遇灾仍赈恤，入告直陈故。可比主吏萧，关中勤供输。以此论功勋，章服锡异数。为政颇尚严，赫赫名久著。然而公无私，任劳任怨素。两朝所造就，似此诚罕遇。
故大学士前两江总督尹继善
八旗读书人，假藉词林授。然以染汉习，率多忘世旧。问以弓马事，曰我读书秀。及至问文章，曰我旗人胄。两歧失进退，故鲜大成就。自开国至今，任事奏绩茂。若辈一二耳，其余率贸贸。继善为巨擘，亦赖训迪诱。八年至总督，异数谁能遘。政事既明练，情性复温厚。所至皆妥贴，自是福量辏。能诗略如白，倡和亦颇富。独爱驰驿喻，南巡时，于山水名胜，略涉游览，从不留恋。尹继善窃比于驰驿观山，嘉其深合余“寓意于物而不留意于物”之义，向每赋诗及之。知寓意不留。
故大学士兼江南河道总督高斌
本朝善治河，靳辅齐苏勒。斌实可比靳，弗徒保工急。至其于齐也，有过无不及。惟是闭三坝，自信过于力。下河曾受福，异涨害亦迫。用此抵以罪，劝惩国之则。然终谅其心，与祠复原职。壬午复南巡，清口亲定式。预拆东西坝，频年已受益。昨秋黄河决，洪湖涨因逼。无已徐启坝，未至冲溃棘。使斌而有知，应叹初未识。
故直隶总督方观承
以书记起用，古有今则无。有之祇一人，曰惟观承夫。夙称习政事，铨曹尤著誉。出而为监司，洊升抚与督。叶。在直二十年，勤幹实有馀。永定筹补苴，艰为永逸图。然仅能如此，诚亦蒿目予。徒以莅任久，稍与姑息俱。未至大狼藉，何必吹求吾。成全良已多，讵非佳事乎。
故大学士兼两江总督高晋
从来擢督抚，德才量并重。以此下僚中，百不一二中。自知县起者，臻斯必超众。晋也实其人，故悉下情洞。更兼习河务，要任久倚用。乃以治河决。来豫屡稽功。叶。愤懑因致疾，不起诚堪痛。历历怀旧臣，中外资经综。而予未歇肩，吁后期与共。
弹汗行
路经弹汗州，怀柔县，贞观二十二年建弹汗州。因作《弹汗行》。自昔蒙古长，原有汗之称。长城以北东西互，各据部落雄相争。文皇欲弹压若辈，边州因以此额泐岩城。而何四夷君长上尊号，既笑却之，后乃赐书四夷遂用可汗名。《弹汗行》，漫言唐事试言我皇清。四十九旗为旧属，久去汗号，惟以王公带砺百世荣。四喀尔喀实后附，仍其汗号乃我皇祖沛恩宏。朕虽不德定准部，亦存其汗号都尔伯特，至今世录其孙曾。其余自作孽，覆祀非我黩武逞佳兵。最后土尔扈特自归顺，仍其汗号无庸更。《弹汗行》，何须弹压惟廑怀柔情。各部人觐循兹以入京，亿万斯年，受恩保土与国享升平。
忆旧
適作《弹汗行》，因之忆旧事。旧事曰惟平准部，视其部落置汗四。都尔伯特始终顺，至今奕叶受恩赐。绰罗斯部及辉特，实叛逆歼无遗类。其中略涉疑似者，曰沙克都尔曼济。诸厄鲁特作乱时，彼原携众向内避。游牧巴尔坤左近，以示其心无异志。其时雅尔哈善者，参赞驻彼董厥事。乃称曼济怀狡谋，率兵夜袭乘其寐。耄耋龆龀不一留，水为之赤地为瘁。尔时奏到事已成，厄鲁罪盈亦自致。其后命雅尔哈善，库车进兵平回地。乃以失律正军法，至今思之天道示。项羽坑降二十万，此其十分之三及。叶。火炎昆冈玉石焚，胤侯佚德戒天吏。用人之失吾岂辞，吁嗟用兵诚可畏。

[book_title]卷三
清仁宗颙琰
仁宗睿皇帝，高宗纯皇帝第十五子。在位二十五年，建元喜庆。葬昌陵。有《味余书室全集》、《御制诗》初集、二集、三集、《嗣统述圣诗》、《全史诗》。
含碧堂自警
众绿被陈根，含生遂长养。孳蕃沐和甘，清幽辉万象。迟日照琐窗，融融喜明朗。暖气几席盈，阳和满方丈。习静束身心，曷敢片时放。我镜烛虚灵，物烟任劳攘。九宇尽含宏，居高慎瞻仰。
池上散步
清和初应候，百卉喜全开。问竹沿篱角，听泉过涧隈。留春萦岸草，延润叠庭苔。长养功方始，青阳厚泽培。
读史记三皇五帝本纪·帝舜有虞氏
惟圣能识圣，升闻畎亩通。重华协于帝，上日遂受终。温恭益濬哲，明目兼达聪。四罪天下服，敷言试以功。奋庸谐治理，亮采咨百工。精一括典要，执两而用中。愧承大宝命，兢业凛渺躬。言述心敬慕，景仰五帝隆。
读尚书·禹贡
唐虞圣治隆，有夏承神禹。山川既攸分，则壤别九土。成赋因地生，作贡非妄取。敬德先臣民，要荒声教普。大清中外同，幅员倍上古。君临实艰哉，殚思御寰宇。
读尚书·说命上
思道每弗言，臣下艰禀令。薄德恐负先，四方望表正。渊默寸心纯，宥密存恭敬。梦帝赉大贤，旁求果见圣。朝夕纳嘉猷，启沃协理性。匡辟康兆民，遐迩承休命。
咏左传·臧僖伯谏观鱼
蒐狩诚大猷，农隙讲兵事。如棠陈鱼观，略地辞实伪。僖伯进谠言，古制论精义。巡行必以时，禽荒为政累。本朝辟木兰，秋狝习武备。经旬试三驱，境不碍种植。家法永钦依，诘戎岂游戏。敬告我后人，慎勿惑浮议。
咏左传·齐鲁长勺之战
齐鲁屡构兵，群黎嗟何罪。乾时役初休，背盟寻吝悔。曹刿有深谋，临敌三鼓待。用柔消彼刚，避锐击其怠。盈竭迭迁移，知止自不殆。战胜斯一端，莅政至理在。
读通鉴纪事本末·高帝灭楚
失鹿嗟暴秦，争逐惟汉楚。汉兴楚沦亡，要论无烦语。知人不知人，刘项成败举。入关先得民，三杰寄心膂。大度纳善言，劳心历险阻。项籍匹夫雄，搏战力能御，骄慢轻哲贤，一增时龃龉。信谓妇人仁，了然若观炬。
读通鉴纪事本末·东京党锢
窦梁固宜诛，失与宦官议。幸除外戚家，权归中常侍。封赏定策功，太阿嗟倾坠。清浊难合流，正邪不同类。三君俊顾厨，标榜受牵累。钩党冤狱兴，残暴逞无忌。善人尽沦亡，邦国必殄瘁，何进益平庸，无谋委利器。诛恶勿迟疑，一吏可了事。奚用召外兵，大憝乘机至。阉人虽芟夷，汉祚随毁弃。桓灵召祸端，昏愚陨厥位。
读通鉴纪事本末·诸葛亮出师
征北先定南，志在灭曹氏。缚渠七纵擒，耽延无是理。复汉竭忠贞，三顾重任委。诛谡军令申，引咎首责已。流马及木牛，制器济穷耳。尽力功难成，天绝炎刘纪。哀哉五丈原，时势皆极否。史论短智谋，见浅肆讥毁。
读通鉴纪事本末·贞观君臣论治
正统屡更易，遭厄如沸汤。上天降英主，戡乱定四方。偃武脩文德，纳谏大度彰。规模实宏远，治具咸毕张。不以诈谋用，浊流源岂长。洵为得政要，君作臣之纲。赐绢保勋旧，豁达胜汉皇。因弓悟治理，情变难尽详。偏信受欺蔽，兼听日炽昌。封建非善政，百药言实臧。狱讼关民命，稍忽罹咎殃。集思庶广益，虚公辨奸良。卓识止封禅，戒盈刻不遑。贞观诚令辟，后嗣嗟内荒。
读通鉴纪事本末·宋孝宗之立
绍兴坠大纲，无嗣昭天理。封瑗慰众情，奖誉太溢美。承欢德寿宫，尊养极隆轨。定省虽弗违，侍亲小节耳。既承社稷艰，当思振国纪。仍怀偏安图，蒙业益委靡。河北久陆沈，未能尺寸徙。继统固本根，达孝原在此。
读通鉴纪事本末·明太祖平定东南
膺图抚寰区，心与凡侪异。命将定东南，先戎毋纵恣。劫掠盗贼为，救拯开创事。传檄得江淮，劝农修水利。克敌维武功，安民用仁义。二语诚要言，理足辞简易。招贤首刘基，论道孚素志。规模已敷宣，张陈实闰位。
读通鉴纪事本末·建文逊国
燕藩兵祸因，太祖计谋误。既有英雄儿，弱孙岂可付。北师抵南京，献门景隆附。火起疑自焚，逊国实无据。为僧说荒唐，驻锡竟何处。欲掩篡弑名，流言任传布。
读通鉴纪事本末·甲申鼎革
明亡由内竖，酷信难变更。甲申春三月，流贼围北京。我辈富贵在，开门纳自成。庄烈殉社稷，国亡名不倾。狐兔据宫阙，三桂请义兵。一鼓灭群贼，定鼎拯苍生。得天下最正，孰能同大清。凛承百王后，读史思持盈，古事寸心鉴，取法择善行。百篇咏几暇，自警非自鸣。继统仔肩重，宵旰亹敬诚。日强勉不息，惕若望治平。
清宣宗旻宁
宣宗成皇帝，仁宗睿皇帝第二子。在位三十年，建元道光。葬慕陵。有《养正书屋诗文全集》、《御制诗》初集、余集、《巡幸盛京诗》。
五贤咏·管仲
齐桓正不谲，鲍叔荐士公。一言为知己，任用即听从。射钩置弗问，大度何冲冲。夷吾竭才力，五霸论称雄。亲昵不可弃，宴安患无穷。片言得其要，政治昭齐东。菁茅贡不至，成周祭不共。伐楚责大义，问罪宜兴戎。修礼受方物，强弱国皆同。五命推盟主，赞襄德化充。平戎承宠命，执礼何其恭。贤哉管氏子，世祀酬勋庸。
五贤咏·范武子
同罪故同奔，非慕先蔑义。宣子为国谋，诸浮集众议。蹑足隐端儿，要誓神其智。超哉绕朝鞭，洞悉真与伪。衮职竭赞襄，进谏存深意。生民仁者心，分谤寮友谊。王命一何尊，黻冕荣专赐。善人洵国宝，盗贼早远避。典礼在殽烝，讲求务明备。训子敬事君，请老成厥志。祝史无愧辞，家事先克治。竭情更无私，论古怀随季。
五贤咏·子产
郑侨相小国，数世赖以安。农功喻为政，终始实仔肩。忠勤务奖劝，泰侈常弃捐。天人辨远迩，一语破疑难。以善代不善，非子产孰贤。善哉舆人诵，德怨披心肝。坏垣更讽喻，辞命操其权。象齿畏焚身，寓书谋画殚。卒感范宣子，轻币苛求蠲。择能任以事，令问四邻宣。懦烈喻水火，要术猛济宽。仲尼为出涕，遗爱诚昭然。
五贤咏·晏子
忠信立国基，晏婴曾进谏。一言省繁刑，听采及谣谚。旧宅承先人，近市识屦贱。为政本诸仁，民情大可见。狐裘三十年，清风邦之彦。纳邑聆忠言，受赏辞邶殿。是时陈氏昌，厚施公量变。日夕市私恩，燠休遐迩遍。营丘已屯邅，齐景尚荒宴。赖有老成人，谠论抒无倦。禳除祇取诬，爽鸠亦奚羡。闻善不能从，无乃规为瑱。
五贤咏·子家羁
鲁昭政不明，童心一言定。强臣久擅权，谗人暗启衅。公族子家羁，忠正国之俊。明达审机谋，谠言罔见听。群小竞昏怓，懵然即笃信。日入慝将兴，终成一朝忿。野井求诸人，胡不早如晋。恶定而好亡，憸邪握其柄。宛转辱乾侯，双琥暂受命。平子何诈谖，言甘欲从政。已非貌而出，无劳频致讯。伤哉志不伸，忠良空饮恨。
三月十二日晓发半壁店数里许闻前途有虎即追蹑之至南上落村虎跳入村院遣谙达明喜富英阿登墙发火器殪之诗以纪事
广陌何来虎，凌晨下远峦。跃身入村院，阖户落心肝。猛士双登壁，神枪叠掷丸。技精连命中，殪此未云难。
癸酉九月十五日于养心殿殿门外用鸟枪连毙逆匪二名十月十二日上命承恩公和世泰宣旨赐名威烈枪敬佩殊恩恭成长律
不数当时突火枪，熙朝武备制尤良。发机连毙逾垣盗，飞弹双歼能语狼，威烈嘉名恩肇锡，斗星妙用习毋忘。戢兵肄武俱家法，合以皋比珍重藏。
励志诗·主敬
圣学之原，基于方寸。敬乃德基，先民有训。相在尔室，曰明曰旦。翼翼小心，毋怠毋玩。衣冠必正，动作毋慢。操存省察，主一应万。造次于是，斋庄无远。集木临渊，是则是宪。
励志诗·存诚
物与无妄，天地之心。不诚无物，奈何不钦。诚无不动，惟天棐忱。可孚豚鱼，可贯石金。戒惧慎独，毋忄鸟影衾，钟鼓闻外，鹤和在阴。勿任智术，勿恃阻深。纯一不已，理包古今。
励志诗·勤学
饱食终日，宴安自居。迭迁寒暑，迅若隙驹。胡不志学，以立身躯。气志奋发，私欲涤除。精研五典，爱惜三余。优游涵泳，渐积工夫。寸阴是竞，勿惮勤劬。日就月将，斯圣之徒。
励志诗·改过
人谁无过，患不自知。知而弗改，是谓自欺。告我以过，是我良师。小人文过，以逞偏私。纵欲成性，贻害无涯。日月之食，于明何亏。从绳则正，增美释回。不远无悔，念兹在兹。
梦侍
孤身苫次怆孤情，怳怳懵懵暗短檠。彷佛趋庭来塞苑，分明宴坐近前楹。初瞻不辨今同昔，欲语翻然恸又惊。哀莫哀于梦中侍，风传寒漏正三更。
至圣庙古柏歌
夫子堂前柏树古，苍龙夭矫丹凤舞。我来展拜仲春时，灵根翠黛心摩抚。千年益寿异天封，四时嘉荫超新甫。乔柯偃覆春复秋，霜皮磊落风还雨。晻霭烟云衬鼎彝，逾历星霜侪石鼓，青青不改有神功，滋荣得所谢斤斧。分行屹屹树丰碑，景仰宣圣鸿文垂。万世师表祖题额，孝弟忠信人伦基。昔年释奠曾奉命，今则讲学礼攸宜。为人臣暨为人子，曲衷不遂空怆之。凛承大位日兢惕，一勤莅政心孜孜。羡尔栋梁之材堪予辅，坚贞秀拔起遐思。朕在藩邸时，屡奉皇考命，行释奠礼。今则躬亲礼学，睹清荫而如新，念风光而忽异。惟有勤政任贤，仰承彝训，抚兹栋梁之质，益增堂构之思矣。
癸未仲秋七日幸万寿山玉澜堂锡宴十五老臣赓歌图绘以彰盛事
天高气爽届白藏，西风飒飒八月凉。湖光山色秋正好，玉澜堂上芳筵张。跄跄济济欣际会，咸逾古稀咸康强。亲亲谊笃予之伯，为国屏藩辉天潢。和硕仪亲王。屡膺庙略成伟绩，宣威重镇知鹰扬。御前大臣赛冲阿。昔赞纶扉承考泽，立朝正色端岩廊。大学托津。丝纶佐朕弥恭谨，抒忠献替资劻勷。大学士、军机大臣曹振镛。河防宣力内襄政，年开八秩寿而臧。大学士戴均元。封疆重寄廉兼幹，平成奏绩庆河黄。协办大学士、两江总督孙玉庭。岂独文章禁省冠，一德密勿惟几康。户部尚书、军机大臣黄钺。朝端大寿今居首，靖共匪懈承余庆。礼部尚书穆克登额。宣猷昔日知耿介，善善恶恶刻无遑。工部尚书初彭龄。勤劳三省心益壮，不彫松柏岁方长。理藩院尚书富俊。中外宣勤历年所，不偏不倚柔兼刚。左都御史松筠。伟哉藩王抒忱悃，三朝宿卫恩荣光。郡王衔都统哈迪尔。奋戈疆场知勇冠，精勤调习天闲骧。都统阿那保。山右滇南昔受命，今日悬车优礼彰。致仕大学士伯麟。久历戎行志敌忾，裹创血战歼枪。致仕都统穆克登布。予今图绘有深意，意在才俊标朝纲。矧逢大耋欣罕覯，皤然在列钦先皇。先皇荩臣遗小子，弼成政治恩德洋。御园锡予歌纪盛，天寿平格福穰穰。
戊子六月初七日扬威将军大学士威勇公长龄至京亲缴印信御勤政殿行抱见礼诗志欣庆
乍欣元老功归日，已庆丹楼俘献年。握手开言欢复感，摅诚抱见礼尤虔。自丙戌秋朕命长龄为扬威将军，两载之中，回疆底定。总计出师以来，克城不过旬月，擒渠曾未逾年，万里遄征，肤功迅奏，实惟元老，克壮其犹。今者凯旋缴印，朕御勤政殿行抱见礼，见其精神矍铄，礼意虔诚，喜握手以摅怀。念匪躬之尽力，回忆边庭筹笔，比岁贤劳，不禁感与慰俱也。亲赍虎钮威西极，特宠龙章赐四圆。长此经邦弼予治，安边勋业汗青传。朕眷念忠勤，锡以爵服，制诗书扇，宠赉骈藩。昨者受俘礼成，特恩晋太保衔，赏换三眼花翎。兹于入观之日，复以御用珊瑚朝珠并四团龙补褂赐之，俾其即行服用，以昭懋赏褒功之意。从此凌烟耀彩。汗简垂青，论道经邦，弼成予治，实有厚望焉。
三关
豹踞雕盘天设险，峰峦层叠据雄关。兴京门户兴王业，亲统貔貅数往还。（第一关名“雅尔哈”，即汉语“豹”也。第二关名“代岷”，即汉语“雕”也。第三关名“札喀”，即汉语“边”也。层峦叠嶂，为兴京迤西门户。萨尔浒之战，四明兵四路云集，太祖率贝勒大臣等统兵御之。大具勒代善先往抚迎敌，过札喀关，以集兵以待。太宗以祀事后至，谓大贝勒曰：“我筑城夫役在界藩山上，宜急进以安夫役心，且可并力合攻。”即率兵趋太蘭罔，出奇制胜，一举奏功，遂开鸿业。皇祖过三关得句有云“过关躬战萨尔浒，一举歼明廿万兵”，即谓此也。）
昭陵石马歌恭依皇考元韵
巍巍荡荡皇猷昌，松山杏山山之阳。大小白羞照夜白，真龙种岂老骕骦。锋棱瘦骨帝控驭，马群一空谁留良。歼破明兵十三万，嘶风掣电云飞扬。漫分百里五十里，六日驰骤同超骧。（陵前立仗石马，曰：“大白”、“小白”，盖太宗当日所乘以略阵破敌者，太宗体丰铠重，乘小白日行百里，乘大白行五十里。松山之战，明总督洪承畴集兵十三万援锦州。太宗闻之，亲统六师往讨，适患鼻衄，诸王贝勒请徐行，太宗谕曰：“行军制胜，利在神速，恐敌人闻腾亲至，将潜遁。若不逃，破之如纵犬逐兽，易於拾取。”乃昼夜疾驰，六日而抵松山，掩击穷追，所向克捷。）洪承畴擒锦州取，天命攸归天应彰。骏尾萧梢意雄壮，想见血汗河桥傍。（大军围锦州城一载，祖大寿战守技穷，又闻洪承畴被擒，大惧，乞降。是马宝效驰驱於松山、杏山、大凌河之间，至今犹想见汗血之功也）。陵园列像俾曲肖，兰筋讵可归埋藏。英气如生屹然立，匠石虽斫神不伤。迄今作歌述伟绩，駷跃惊矫无相忘。乘此星精经百战，摇珂啮勒功开疆。欲去徐行还缓辔，追思祖烈弗敢邙。（我太宗睿谋甚乱、顺抚逆诛，皆於马上得之。本日谒陵礼成，躬亲阅视，觉神衢屹立，生气昂藏，如睹风驰电掣，摧坚斫阵之时。仰维祖烈，垂示后人，虽幸际升平，武备其敢稍驰也。）
清文宗奕詝
文宗显皇帝，宣宗成皇帝第四子。在位十一年，建元咸丰。葬定陵。有《御制诗集》。
九日紫碧山房用杜甫诗韵得二律
楼高始觉太虚宽，无限诗情结古欢。此日登临供点笔，何人酩酊倩扶冠。千峰耸翠澄秋宇，一雁遥空送早寒。处处茅檐真乐意，《豳风》图画坐中看。
雅集山庄礼数宽，惊人老句寄遥欢。凭将往代忠兼讽，好励今时衣与冠。玉岭鸦翻余落日，纸窗虫齧透轻寒。归桡沿路撷芳便，篱菊高低镜里看。
题同道堂
戊申赐额福园居，此日瞻楣犹故予。何意独蒙天眷渥。书名定位溯恩初。
和白香山同李十一醉忆元九诗步原韵得二绝句
试陟浮图慰旅愁，相亲心迹错觥筹。更因思客频登眺，春雨路逾南郑州。
曲江春日不胜愁，西望严城报晓筹。千里神交白傅句，岷山苍翠古时州。
清穆宗载淳
穆宗毅皇帝，文宗显皇帝子。建元同治，在位十三年。葬惠陵。
读纵囚论
国家有常典，执法尝持平。好生原盛德，岂容民幸生。唐宗昔纵囚，一时博美名。放遣约自归，及期果如盟。匪直信义孚，感格由至诚。市恩以骫法，纪纲自此轻。即云出恻隐，兹举难再行。缅怀三代上，王道本人情。
雨后望西山
雨余天宇清，心目豁开朗。西山扫浮岚，佳气朝来爽。螺鬟如乍沐，远望出尘坱。万重浓翠滴，草树喜新长。烟峦遥涌空，楼槛倚高敞。泉流石上悬，钟声云外响。坐卧一窗间，秀色娱俯仰。天然列画屏，丹青意难仿。不厌卷帘看，何时携筇往。日斜犹徘徊，吟诗寄欣赏。
题秋山平远图
好山无定姿，最喜秋林晚。云峰似几平，眺望一何远。邈哉郭河阳，妙笔凌北苑。玉堂留画幢，旷若陟层巘。正如湖海士，物外得嘉遯。又如蕴藉人，含意独深稳。为吟画中山，秋入新诗本。遥知石桥边，有人方策蹇。
元旦试笔
春韶试笔纪元正，玉烛时调淑气迎。北斗回杓看瑞象，东风入律谱和声。苍穹泽沛占丰稔，紫塞兵销喜肃清。长侍慈闱依爱日，岁朝先进万年觥。
暮春即景
郊西辇路净无尘，百五韶光次第新。送暖云山真绮丽，得时花草亦精神。正当芳甸巡行日，尚忆兰亭禊饮人。岂为物华供玩赏，阳和布令乐同民。
南苑阅武
风劲霜高万马骧，特临南苑饬戎行。八方无事边烽静，七萃如云士气扬。岂是劳军来细柳，敢云纵猎效长杨。防秋略寓貙刘意，家法钦承戒怠荒。
清德宗载湉
德宗景皇帝，醇贤亲王长子，入嗣文宗显皇帝。建元光绪，在位三十四年。葬崇陵。
秋意
一夕潇潇雨，非秋却似秋。凉风犹未动，暑气已全收。桐叶碧将堕，荷花红尚稠。西郊金德王，武备及时修。
昆明池习水战
水战原非陆战同，昆明缅想汉时功。谁知万里滇池远，却在堂阶咫尺中。
再咏昆明池习水战
有道惟闻守四夷，筹边端合驻雄师。昆明池水无多地，安用区区习战为。
秋声
炎暑时蒸郁，西风始一开。恍疑天地辟，空处有声来。
指佞草
盛世臣无佞，明时草有神。不知虞陛上，却欲指何人。
广陵涛
枚笔太纵横，惊涛纸上生。天风吹倒卷，万里海波平。
马射
修文兼肄武，暇日习乘骢。骑射承家法，无忘马上功。
拟秋风辞
秋风起兮草木黄，燕子归兮雁南翔。芙蓉落兮桂子芳，怀古人兮不能忘。横汾之歌何壮哉，俯仰千古真雄材。宝鼎出兮祠后土，性好奇兮志用武。嗟太荒兮安足数，五穀熟兮衣裳完。秋风秋风兮，毋使吾民饥且寒。
千里马
天马大宛来，骁腾道路开。鸾旗属车里，惜尔轶群材。
汉武帝
富庶承文景，雄才奋武皇。右文兴学校，威远服氐羌。可惜居明盛，无能戒怠荒。仙踪虚海上，战骨暴沙场。佞喜江充用，忠难汲黯匡。穷奢财用匮，虽悔亦何偿。
宋神宗
神宗本是英明主，安石原非侧媚臣。可惜有才偏执拗，终教新法病斯民。
赏菊
金英烂漫绕朱栏，佳色清香秀可餐。不看菊花看稼穑，我知民事甚艰难。
崇雅殿观射
侍辇来西苑，清和景物新。蛙鸣青草岸，燕舞绿杨津。破的星腾彩，弯弓月满轮。羽林亲校艺，应有虎罴臣。
紫光阁即事
万骑出明光，旌旗焕鸟章。飞桥虹饮水，高阁凤鸣阳。春日朝正会，秋风校射场。云台图象在，鼙鼓不能忘。
西苑观稼
欲识艰难业，西园偶一临。上林宜稼地，列圣重农心。麦陇风初暖，秧畴水未深。游观余不事，切望沛甘霖。
画舫斋
非舫偏名舫，萧然树石佳。何须添画壁，即此是书斋。柳密风生座，荷新水浸阶。湖山都入胜，鱼鸟共忘怀。不觉开诗境，因之溯道涯。栋梁予有待，舟楫汝惟谐。岂羡双飞鹢，犹嫌两部蛙。浮家千百辈，民瘼念江淮。
长春书屋恭和高宗御题诗韵
数笏立当户，苍然古色幽。琴书能养性，云水快迎眸。懔懔承先训，孜孜勉自修。斜阳照林杪，小坐且句留。
恭和高宗癸未春日御题诗
读书在穷理，心境自虚明。专志妨驰骛，居高戒满盈。仰惟先祖训，敬绎圣人情。绮句都删尽，灵台似水清。

[book_title]卷四
清世宗胤禛
世宗宪皇帝御制耕耤乐章三十六禾词雍正二年
光华日月开青阳。房星晨正呈农祥。帝念民依重耕桑。肇新千耤考典章。吉蠲元辰时日良。苍龙銮略临天阊。青坛峙立西南方。牺牲簠簋升芬芳。皇心祇敬天容庄。黄幕致礼虔诚将。礼成移跸天田旁。土膏沃洽春洋洋。黛犁行地牛服缰。司农种稑盛青箱。洪縻在手丝鞭扬。率先稼穑为民倡。三推一墢制有常。五推九推数递详。王公卿尹咸赞襄。甸人千耦列雁行。耰锄既毕恩泽滂。自天集福多丰穰。来牟荞{艹龠}森紫芒。华芗赤甲籼杆。秬秠三种黎白黄。稷粟坚好硕且香。糜芑大穗盈尺长。五菽五豆充垅场。穄粢糜黎九色粮。蜀秫玉黍兼东廧。鸟禾同收除童粱。双歧合颖遍理疆。千箱万斛收神仓。四时顺序百穀昌。八区九有富盖藏。欢腾亿兆感圣皇。
清高宗弘历
高宗纯皇帝御制大雩乐章云汉诗八章乾隆七年
瞻彼朱鸟，爰居实沈。协纪辨律，羽虫徵音。万物芸生，有壬有林。有事南郊，陟降维钦。瞻仰昊天，生物为心。
──右第一章
维国有本，匪民伊何。维民有天，匪食则那。蝼蝈鸣矣，平秩南讹。我祀敢后，我乐维何。黾鼓渊渊，童舞娑娑。
──右第二章
自古在昔，春郊夏雩。曰维龙见，田烛朝趋。盛礼既陈，神留以愉。雷师阗阗，飞廉衙衙。曰时雨旸，利我新畬。
──右第三章
于穆穹宇，在郊之南。对越严恭，上帝是临。茧栗量币，用将悃忱。惴惴我躬，肃肃我心。六事自责，仰彼桑林。
──右第四章
权舆粒食，实维后稷。百王承之，永奠邦极。惟予小子，临民无德。敢懈祈年，洁衷翼翼。命彼秩宗，古礼是式。
──右第五章
古礼是式，值兹吉辰。玉磬金钟，大羹维醇。元衣八列，舞羽缤纷。既侑上帝，亦右从神。尚鉴我衷，锡我康年。
──右第六章
惟天可感，曰惟诚恪。惟农可稔，曰惟力作。恃天慢人，弗刈弗获。尚勤农哉，服田孔乐。咨尔保介，庤乃钱镈。
──右第七章
我礼既备，我诚已将。风马电车，旋驾九阊。山川出云，为霖泽滂。雨公及私，兴锄利甿。亿万斯年，农夫之庆。
──右第八章
高宗纯皇帝御制盛京大燕世德舞乐十章乾隆八年
粤昔造清，匪人伊天。天女降思，长白闼门。是生我祖，我弗敢名。乃继乃承，逮我玄孙。
──右第一章
玄孙累叶，维祖之思。我西云来，我心东依。历兹故土，仰溯始谋。皇涧过涧，缔此丕基。
──右第二章
于赫太祖，肇命兴京。哈达辉发，数渝厥盟。如龙田见，有虎风生。戎甲十三，王业以兴。
──右第三章
爰度爰迁，拓此沈阳。方城周池，太室明堂。不宁不灵，匪居匪康。事异放杰，何心底商。
──右第四章
丕承太宗，允扬前烈。倬彼松山，明戈耀雪。以寡敌众，杵漂流血。惜无故老，为余详说。
──右第五章
余来故邦，瞻仰桥山。慰我追思，梦寐之间。崇政清宁，载启南轩。华而不侈，巩哉孔安。
──右第六章
惟我祖宗，钦天敬神。执豕酌匏，咸秩无文。帷幔再张，樽俎重陈。弗渝弗替，遵我先民。
──右第七章
先民宅兹，载色载笑。今我来思，圣曰俯照。爵我周亲，荩臣并召。亦有嘉宾，欢言同乐。
──右第八章
懿兹东土，允惟天府。土厚水深，周原膴膴。南阳父老，于是道古。有登其歌，有升其舞。
──右第九章
我歌既奏，我舞亦陈。故家遗俗，曷敢弗因。浑灏淳休，被于无垠。勿替引之，告我后人。
──右第十章
高宗纯皇帝御制乡饮酒礼乐章补笙诗六篇乾隆十年
我逝南陔，言陟其岵。昔我行役，瞻望有父。欲养无由，风木何补。
我逝南陔，言陟其屺。今我行役，瞻望有母。母也倚闾，归则宁止。
南陔有筍，箨实包之。孱孱孩提，孰噢咻之。慎尔温凊，洁尔旨肴。今尔不养，日月其慆。
──右南陔三章二章章六句一章八句
有白者华，不污纤尘。咨尔士兮，宜修其身。不修其身，乃贻羞于二人。
有白者华，婉兹静好。咨尔女兮，宜修妇道。不修妇道，乃贻羞于二老。
有华匪玉，湟而不淄。白华匪兰，芬乃胜之。我撷白华，载咏载思。
白华匪玉，质玉之令。白华匪兰，臭兰之净。我撷白华，载思载咏。
──右日华四章章六句
瞻彼阪田，厥黍始华。胝足胼手，嗟嗟我农夫。
瞻彼阪田，黍华以秀。胼手胝足，惟勤斯殖茂。
华有不秀矣，秀有不实矣。其雨其雨矣，杲杲日出矣。惄予愁之恤矣。
──右华黍三章二章章四句一章五句
由庚便便，东西朔南。六符调燮，八风节宣。
由庚容容，朔南西东。惟敬与勤，百王道同。
由庚廓廓，东西南朔。先忧而忧，后乐而乐。
由庚恢恢，朔南东西。皇极孰建，惟德之依。
──右由庚四章章四句
涧松童童，蛙黾邻兮。丘草萋萋，荡青云兮。凡百君子，慎乃讬身兮。
涧松童童，涧则卑兮。丘草萋萋，丘则崎兮。凡百君子，审乃所依兮。
有崇者丘，物无不遂。有卓者道，愚无不智。资生育德，永植无替。
──右崇丘三章章六句
在上曰天，在下曰地。君君臣臣，父父子子。
在下曰地，在上曰天。父父子子，君君臣臣。
由其仪矣，物则熙矣。
仪其由矣，物则休矣。
──右由仪四章二章章四句二章章二句
高宗纯皇帝御制平定两金川凯歌三十章乾隆四十一年
廿四中秋夜丑时，木兰营里递红旗。本来不寐问军报，孰谓今宵宛见之。
七千里外路迢遥，向十余朝兹八朝。可识众心同一志，嘉哉行赏自宜昭。
贼巢最是勒乌围，甲杂小连噶喇依。破竹势成应不日，速传捷信愿无违。
行营半夜那来喧，却是红旗到叙门。五载勤劳同上下，鸿勋集总沐天恩。
红镫一点引红旗，顷刻行营人尽知。旧部新藩同驾喜，古来报捷可如斯。
成言原有付儿行，一见红旗即奏将。虽是慈心早知喜，更驰侍卫报山庄。
一破贼巢飞骑驰，未遑详悉尽陈之。将军宣力应优赐，先示端儿加勉宜。
前次受降惟戢斧，今番报捷乃犁庭。敬承天眷能无慰，未至武成心未宁。
宵衣惟吾理合然，喜而不寐那能眠。乃知屐齿事诚有，较彼殊犹高下悬。
三捷盼来一月间，此时军务正相关。执渠扫穴歌耆定，伫待郊台奏凯还。
甲午桃花寺跸停，军书正此俯窗棂。幸哉今日仍凭处，绿柳中飞一点星。
勒围报捷夜行营，重值上陵昼返程。一刻万人齐色喜，光明日月永销兵。
三穴犹延一月余，六军奋勇岂饶渠。周遭火器炽攻处，早烂区区釜底鱼。
旬余栈驿八朝至，一片红旗万马飞。来路群番喜且惧，国之庆也国之威。
险恶山川靖枭獍，邪深机阱绝根株。从今番部都安堵，强食奸欺自此无。
蚕丛绝险隐妖氛，百战功成古未闻。鼜鼓冬冬声凯献，羌儿稽首送将军。
坚碉林立万重山，破险冲锋历尽艰。奏绩都资军将力，红旗一道入桃关。
姜维征处号维州，艳羡戎人谣语留。今日勒围为内地，无忧城果是无忧。
盼捷经冬复入春，垂成偏觉意廑频。今宵料得方安枕，明告慎哉用武人。
流离此日巢穴倾，耆定从兹可罢兵。歌凯莫教容易听，五年功幸一朝成。
郑台仍是此郊台，何幸重修盛事来。漫谓数年经契阔，精神注似日相陪。
勋臣率拜列灵旗，军士鸣螺赫武仪。乐奏铙歌行抱见，诘戎家法万年垂。
己巳班师本受降，庚辰郊劳典鸿厖。放牛归马予素志，凯献何期此见双。
准部回城定五年，金川小寇亦如前。嘉予将士久敌忾，不觉对之增恻焉。
地险加之众志坚，林碉步步战而前。小于昔事难过倍，慰意恒因意忄间然。
凿穴而居避火器，终于面缚出蕃城。贪生蝼蚁固如此，聚族将焚语岂诚。
倏经于役五春秋，栈道崎岖似坦邮。夹路花红复柳绿，阿谁致悔觅封侯。
脱却戎衣换吉衣，龙章示奖特恩稀。同心戮力还抡最，便解天闲赐六飞。
兵洗金川永不波，潢池跋扈竟如何。良乡近远多黎庶，欢喜都来听凯歌。
凯歌亦岂易为闻，五岁辛勤劳众军。我实未曾安五夜，几多忧虑与平分。

[book_title]卷五
高塞
镇国公高塞，号敬一，太宗第六子。谥悫厚。有《恭寿堂集》。
戊申春日行次蓟门登独乐寺阁
春雨湿归鞅，行色藉以沐。落日投蓟门，遂寄禅宫宿。谁为初地功，高楼倚空筑。梯云历层楹，聊纵千里目。回飙递晓钟，薄雾笼寒竹。芳草丽郊原，新林变川陆。岂意路道人，复此慰幽独。临风思近睽，倚槛恣遥瞩。渤海杳漭沆，盘山互纡曲。安期驻秦銮，广成降帝屋。圣哲既已往，陈迹遗岩谷。空同与沧溟，烟波恒断续。
宿香严寺绝顶
雨霁空山夕，寻幽入杳冥。云封千涧白，露濯万峰青。飞鸟依檐宿，流泉伏枕听。朦胧空翠里，孤月自亭亭。
宿向阳寺
圣朝存象法，古寺复闻钟。花引山门路，云封野殿松。高斋谈静理，远屿淡秋容。日暮还携杖，月明林外峰。
大安寺
万仞盘危磴，千峰此独尊。山光澄宿雾，海色上朝暾。野殿松杉古，残碑岁月存。悠然云外想，何必问花源。
丙午中秋
碧天如水夜初凉，三五蟾光满帝乡。何处笙歌侵晓漏，几家碪杵急秋霜。仙台深闭金茎露，月殿高悬桂子香。独抱幽怀浑不寐，西风雁唳到虚堂。
允礽
理密亲王允礽，圣祖第二子。初封皇太子，废。雍正初薨。追封。
过开山庙
东去指徂徕，巡行亦壮哉。人从千嶂度，路想五丁开。云气连秦观，烟光接汉台。春阴岚翠润，谿转径迂回。
黄河
黄河天下险，万古互乾坤。不睹灵涛壮，安知禹力尊。水雷无定响，江海欲全吞。此际乘槎稳，安澜荷圣恩。
陪驾幸五台
凤刹虹幡碧落悬，盘空磴道白云穿。上方恍在诸天外，积雪疑从太始前。山号清凉澄法界，地开功德引飞泉。曼陀花雨纷纷落，总为君王种福田。
恭侍圣驾阅视河堤
河干芳草正萋萋，辇路逶迤接大堤。新绿渐添杨柳岸，春烟多在杏花蹊。行宫日近千官集，平野云连万幕齐。淮浦昔闻忧水国，祇今瑞麦满平畦。
菩萨顶雪月
山川皎洁一时匀，始信空王道力真。蓬海三千皆种玉，绛楼十二不飞尘。侵衣夜色浑疑昼，绕座寒光未觉春。总为圣神徵瑞应，万年有道福骈臻。
瞻仰盛京宫阙念祖宗创业艰难恭赋
祇命趋辽海，崔巍仰旧宫。庄严天气肃，盘踞地图雄。念昔开王业，乘时奏武功。师征方自葛，城淢又迁丰。一剑风尘际，三陲指顾中。神威宣率土，求莫协苍穹。式廓弥增壮，维垣遂克崇。八门连阃域，双阙拄高空。曳珮千官入，输琛百国同。兵农旋定制，礼乐渐移风。爰及纯熙介，逾看景历融。中原欣定鼎，故里抱遗弓。陶复追家室，舂陵望郁葱。星辰咸拱北，王气本从东。幸是余休渥，还令后裔蒙。圣慈垂闿泽，敕遣谕微躬。远历关山峻，来亲祀典隆。丕基劳栉沐，奕叶荷帡幪。松槚灵祇护，枌榆社饮通。有怀长不寐，明发惕渊衷。
允祉
诚隐郡王允祉，圣祖第三子。封诚亲王。雍正间，夺爵。薨，视郡王例祭葬。乾隆初，追谥曰隐。
扈跸恭读御制诗文恭纪
帝歌《瓠子》即平成，宵旰精勤更省耕。物在春台皆自乐，野张行殿见舆情。民瞻采舸花前拜，马避嘉禾柳外行。过沛横汾徒羡美，宸章全是为苍生。
时迈乘阳辇路遥，宸游非为物华饶。河沈璧马波涛静，诏下金鸡贯索消。万国冠裳迎圣禹，四方云日觐神尧。篇章训诰皆师古，徒解敷词笑六朝。
允祺
恒温亲王允祺，圣祖第五子。
双峰歌
剑台北望得双峰，巍然耸出青芙蓉。彼此相依殊回绝，参差并峙何玲珑。枯藤屈曲蟠其上，仰看体势如虬龙。径仄岂容樵牧至，石高时见云霞封。就中瀑布倚空泻，淙淙声应千林松。游人到此奇绝处，顿令洞目开心胸。倚树徘徊不能去，泠然暮色无行踪。青沟此去知不远，禅关未见先闻钟。
乾清宫侍宴
仙禁初舒一叶蓂，瑞云时向玉阶停。尧尊香满春前举，天语温多醉后听。无限恩光分几席，始知乐事聚家庭。年年此际陪欢宴，四海雍和万类宁。
白云寺
山高每出云，有寺在山上。谁向寺中游，白云自来往。
允祐
淳度亲王允祐，圣祖第七子。
扈驾谒陵
迢遥一望郁苍苍，烟霭云岚带瑞光。万代共瞻先泽远，一人亲展孝思长。山前细听《箫韶》奏，松下时陈俎豆香。尽仰发祥来此地，自今永世卜遐昌。
允祹
履懿亲王允祹，圣祖第十二子。封履亲王。谥曰懿。
圣祖万寿诗
宝殿欢开介寿觞，蓬莱佳气驻春阳。日融丹仗龙旂暖，花绕彤墀凤扆香。华渚流虹钦诞昊，《康衢》《击壤》迈歌唐。彩衣侍宴天颜喜，庆自宫庭洽万方。
允祥
怡贤亲王允祥，圣祖第十三子。
恭和御制耕织图诗
历历三时况，如陈《七月》篇。秋云青甸里，春雨绿畴边。圣政先无逸，皇心重有年。孜孜宵意，总向画图传。
玉帛梯航远，山龙绘绣工。岂知寒女事，犹入睿吟中。勤俭昭淳俗，劳思爱古风。垂裳开至治，衣被万民同。
允禑
愉恪郡王允禑，圣祖第十五子。封愉郡王。谥曰恪。
圣祖万寿诗
圣历绵长亿万年，一周花甲始开先。仙桃灿烂方舒蕊，海日曈昽始丽天。文德武功齐入舞，宸章宝训几成篇。趋庭共惬承欢意，无限春风绕御筵。
允禄
庄恪亲王允禄，圣祖第十六子。
夏日山庄应制
山庄宜夏日，五月似秋凉。瑞草随风动，名花裛露芳。鸟啼青嶂下，燕掠碧谿傍。佳景陪宸赏，惟思献寿觞。
允礼
果毅亲王允礼，圣祖第十七子。有《春和堂集》、《静远斋集》、《奉使纪行诗集》。
西安
横鞭上灞桥，回眺秦封域。五纬非昔辉，八川犹湜湜。林表隐终南，高秀仙都匹。绵延带埤堄，平掌对门阈。遥想虎踞年，雄视小八极。缇绣大照耀，土木天偪仄。五陵竞豪奢，九衢恣崇饰。香车斗风游，华屋鸣钟食。王气盛蓟门，鹑野遂寡色。当年西笑人，回望燕台日。
九折坂
蜀险历益奇，卬崃扩西臂。昔年峻坂名，九折今躬莅。冰凌夏犹结，况躔婺女次。鞚冻搘策登，列骑束如猬。鼓勇跻其颠，雺雾开目眦。群山次第出，俯瞰等平地。豁达关徼通，华羌指掌视。如披枕秘书，标新复领异。
乌夜啼
白日已尽庭栖乌，将子八九名相呼。曲房沈沈绮疏闭，流苏宝帐宵眠孤。一啼烛泪红珠滴，再啼月落青林黑。啼到天明窥镜奁，乌头未白人头白。
碑洞
飞龙氏后史继作，胚胎妍贞彡穷元漠。伐石摩丹示万世，岐阳岣嵝神工错。嬴刘而后何班班，有唐制作留人间。凤翥鸾骞竞翀举，至今落翮成丘山。黉宫前后胪苍碣，或露或覆森森立。窅窱俨如洞壑幽，磊砢半与土花碧。圣经中列崇堂皇，其余篆籀环堵墙。其行隶草各殊势，昭揭日月连星芒。奏置忆自宋元祐，鸿都太学同争购。雪叠谿藤墨凿池，诘朝烟散风驰骤。经石呵护有神灵，诸刻未免随沦冥。或时骊珠抵乌鹊，间用至宝充甃瓴。真迹已遥初拓少，遗文可听埋荒草。我朝加饬守土臣，护视历久仍完好。即今宸翰品入神，一波一折前无邻。唐规晋矩何足数，几暇不废临摹勤。赐书常得窥笔法，奄有百代流风洽。自非博览遍诸家，谁从岩窦穿云峡。朅来奉使剑外行，还辕载历周西京。讲阅事竣启文庙，肃谒先圣观诸生。因得周视碑版处，古气磅礴蛟龙据。剜剔苔藓出节角，别白同异识题署。强半虽从拓本看，雕镌对玩神光完。雅俗妍媸不一例，杰作自诣乾坤端。报命有期遑细剖，往复摩挲难释手。规橅鸿笔劖一拳，槐庑庶讬长不朽。
观盐池并谒池神庙有作
参井分野郇瑕封，唐都南畔虞畿东。岳渎宣精钟巨浸，府海不让神明功。纵迩横遥幅百里，澄渟黝窅灵源通。疏列畦塍错绣壤，酾渠瀹注波氵仲瀜。甘卤密{辶己}液潜漉，一宿霜练冰长空。炫转晶荧耀天日，锻椎圭璧堆玲珑。轺装
蒲州
龙门一曲处，风气萃蒲津。关险全临晋，山形半入秦。楼窥飞鸟上，柏郁大河滨。祇有重华日，环回万古新。
金山
雪浪东来万里流，孤悬金碧照沧洲。秋生极浦平分外，人语诸天最上头。京口帆樯残照远，海门烟树落潮浮。六朝遗迹知多少，付与诗人一倚楼。
铜雀台
台荒人去杳难留，遗迹苍茫不可求。当日桥陵尽西望，于今漳水自东流。香消罗绮寒云合，地歇笙歌野草秋。毕竟君王归未得，空余烟外夕阳愁。
春草
不辨江蓠与杜蘅，东风吹处一时生。西河冉冉寻芳路，南浦萋萋送客情。细雨迷离添杳霭，夕阳掩映更分明。垂鞭最忆花时节，河畔青青纵马行。
沔阳谒诸葛武侯祠
遭逢鱼水自南阳，将相才兼管乐长。祠树能回万牛首，臣家本有百株桑。卧龙地近乡山古，筹笔人遥驿路荒。庙貌嵯峨一瞻拜，到门沔水鉴清光。
宝鸡
矗矗西山万玉篸，塔河津渡晓霜含。樵夫指点秋林外，桥栈连云三十三。
兴平
棠梨瑟瑟水无波，词客千秋讬兴多。汉庙唐陵残照里，路人偏指马嵬坡。
允禧
慎靖郡王允禧，号紫琼道人，圣祖第二十一子。有《花间堂诗钞》、《紫琼岩诗钞》、《紫琼岩诗钞续刻》。
塞外秋望
秋清旷何极，望迥步初停。一雁来空阔，千峰入杳冥。炊时烟独白，牧处草犹青。古塞残阳下，低徊记所经。
琴歌
秋风缩涩闻蟹行，虚堂脉脉通元冥。夜深雨细枫江鸣，阑珊北斗低玉绳。四座无言香篆凝，拨刺一声空谷惊。乾坤奠定太古情。
春风篇
天上有春风，鼓荡浩劫开鸿濛。地上有春风，昭苏品汇杂包蒙。人心有春风，消除泥滓如虚空。今风接古风，一片春融融。层冰消大壑，生意到微虫。尘埃野马吹不尽，但见翠虚之府高畅春风中。天根月窟秘真气，春风在天不在地。披拂草木流山川，春风在地不在天。春风天地俱无私，含蠕有物舒而滋。人心尚保春风时。
送易公仙之越赴旧任
明镫绿酒张高堂，晓风残月催行装。临觞不御各相视，离忧恻恻缠中肠，人生那得无分手，道谊相亲惟可久。须知别后梦魂牵，何如且尽杯中酒。扬州远在天之涯，悲君万里不还家。青云有路应须致，白首微官亦可嗟。夕阳衰草关河道，南雁声中霜信早。长途努力更加飧，无计为君慰衰老。来往京华十载余，空怜此别恨何如。更为后会知难再，莫惜因风数寄书。
读渊明诗
轻重若云殊，毫末形泰山。此身亦外物，穷达应齐观。渊明瑰伟人，毕世空投闲。弹琴与饮酒，笑语杂长叹。微辞契道妙，冥心何怨言。遗编照寰宇，把读怡心颜。娟娟松柏林，惠风流其间。精金宁思锻，良玉非待镌。眷怀世已远，知音古所难。
题画赠易祖栻
天工掷下碧玉环，飞龙游云藏其间。黑松使者管城子，夺取秀色归屏山。天孙机杼垂天巧，尺素徘徊度青鸟。第一峰头金饼圆，云霞照破壶天小。松年院本非士夫，大年一派传倪迂。郑虔王维真秀绝，丹青想像开元初。十里江南小平远，湖山是处情缱绻。渔艇泊香莲浦秋，陇犊眠青稻畦晚。男儿生来心好奇，天地画笥真吾师。朅来坐我孤亭上，貌取横塘烟雨时。
题易张有为隐士李眉山画萝村图歌
易君不费三日工，青山移向晴窗中。猩猩毛枯鲛血死，河汉月黑垂长虹。盘山磊落千万峰，豸峰耸快称厥雄。块然古翠泄灵秘，入君墨沼无隐踪。君言峰好人更好，豸青山人世间少。山人我亦旧相知，闻君此言更倾倒。唐宋丹青大有人，每逢佳士乃传真。此子正宜置岩壑，笔中有道交有神。仙李盘根干五百，蒙瞳毷氉遭重谪。耻将鹏鹗共飞腾，甘与鳅同窟宅。白板青{艹奸}归去来，绿萝阴处读书台。紫兰飘香黄鹤舞，金花孔雀同徘徊。冥心披发成长往，五云无恙三芝长。此村此画世无两。
夏夕得易岛庵浙江书
我意类焦土，故人如甘霖。相思隔万里，何能润寸心。想思燕山峻，相思越水深。燕山越水间，中有明月临。不照合欢被，独照孤桐琴。盘中双鲤鱼，袖里双南金。清泪掩离绪，悲喜交中襟。书中多箴规，古道良足钦。花前一展读，空阶凝碧云。
晓起登画笥楼望西山晴雪
三更滕六翻雪车，香篝宿火重帘遮。街鼓冬冬破初日，巡檐起视庭前花。弄寒作软两无赖，东风潦倒纷腾拏。振衣高楼试骋目，柳丝不见黄金芽。城头好山如揖客，界天一道瑶光斜。何处三百六十寺，老松压折空查丫。我欲策杖访流水，屐齿破冻穿岈。琤鏦忽闻作檐溜，嗒然坐对春无涯。
冬日送玉有归里
一帆高挂暮江头，万里归心葭菼洲。早岁莫吟平子赋，春风还上仲宣楼。山围落日催寒叶，水下平沙滞远舟。樽酒重倾歌未断，朔云南雁动离忧。
登平山绝顶
关山万里望中收，策杖危岩最上头。畿辅西来雄镇列，渔阳东去大河流。归樵独立看云晚，游骑闲盘射雁秋。今日三边烽燧息，晚烟斜照恣夷犹。
春日携李眉山彭湘南王兰谷藏上人重游盘山自西甘东甘二涧历上方东竺
上有可攀下可援，乱石插脚松碍肩。盘山之游信奇绝，我今不到又几年。西峰朵朵开青莲，东峰半绾湘娥鬟。中峰鹄立峙云汉，游人迹绝终古寒。招呼胜友理幽事，山瓶载酒春风颠。阴崖未放百草坼，暖溜暗滴层冰穿。两涧猿鸟犹依然，山中老僧还晏眠。青冥可望不可蹑，轧轧筍舆争后先。一折一转历幽邃，那知半岭平如毡。不爱坦夷爱险仄，缒身却下千仞渊。云根或有龙精缠，不然栖止飞行仙。攀萝曳葛递偃仰，断壁置屋琉璃悬。绵塠退谷乍娟秀，东庵错锦花连天。兴阑亦复舍此去，山灵哑哑嗤愚顽。恨无奇句压百怪，只有烂醉轻万缘。后人莫惜破两屐，觅我题字春岩烟。
游上方山
鸦飞红树报秋晴，人在荆关画里行。半日闲为尘外客，十年心契此山名。蜂窠僧舍围岩住，螺髻云梯叠石成。绝顶茅庵游不到，天风吹下转经声。
漳台怀古
炎灵焰尽土崩分，谯上兴师志不群。世系已从曹相国，碑铭合署汉将军。无何卖履成悲泣，几见当涂是谶文。惟使陈思夸健笔，《感甄》一赋不堪闻。
画意
乔木数家村，结茅岩畔住。隔篱人语声，为问前山路。
绝涧奔流下，喧豗万木中。幽人云外至，疑是雨兼风。
浦口欲移舟，前山暖将曙。不见芦中人，但闻隔烟语。
濯足青林下，长流曳古苔。猿猱与麋鹿，各自饮溪回。
高人读道书，兀坐千峰里。双鹤暮盘云，影在寒潭水。
寻山凭一杖，芳草绿萋萋。花落无人管，春深叫竹鸡。
允秘
诚恪亲王允秘，圣祖第二十四子。
冬至早朝
律转升新佳气催，玉绳遥报早春回。日临锦户初添线，雪霁香阶欲放梅。晓景氤氲凝殿阙，云光灿烂护蓬莱。千官拜舞瑶墀下，华祝嵩呼献寿杯。

[book_title]卷六
弘昼
和恭亲王弘昼，世宗第五子。有《稽古斋集》。
积书岩
河北钟灵气，岩深蕴太虚。层山饶邃谷，石室为藏书。秘轴云岚合，遗文苔藓余。茂先推博学，对此定何如。
秋日读书
微雨潇潇生嫩凉，藕花零落满池塘。地宽月到中天小，气爽风过野水长。观物无心参造化，开编有得即文章。佳辰好景登高近，更索新吟入锦囊。
弘瞻
果恭郡王弘瞻，号经畬道人，世宗第六子。袭果亲王，降贝勒，进郡王。有《鸣盛集》。
重登天成寺江山一览阁
晓日万峰幽，重来忆旧游。空林叶尽落，清磬一声秋。图画窗中得，烟霞眼底收。高歌思控鹤，双袖挹浮丘。
题倪云林画
乱山重叠树槎桠，曲径偏宜处士家。想见虚亭吟眺处，夕阳无限绕寒鸦。
山庄
路接西山辟小庄，柴门过雨静年芳。不容人到花垂地，偶卷帘高燕在梁。野草远分流水碧，夕阳斜照乱峰黄。萝阴是处堪延屟，肯数蓝田华子冈。
和紫琼主人即事用端卿韵
庭院深深远市哗，薄寒轻暖护窗纱。春林剔藓思题石，夜雨移镫为看花。楼外鸟啼诗梦破，风前人立帽檐斜。红桥暇日期相访，载酒随君玩物华。
奉挽二十一叔父慎郡王
悲风无端来，朱炎生凛冽。咫尺紫琼岩，幽明顿隔绝。平生与我厚，古意相劘切。骚坛许联吟，绮筵时促膝。过从喜独便，欢娱难具述。百年似风镫，修短本难诘。所恨贤豪身，颓萎太怱卒。耿耿怀抱间，作恶那可说。哭声撼穹阊，哀哀耸毛发。痛定转生疑，迷罔坐一室。检点旧云烟，两骊珠匹。讵知谆恳意，即此兆永诀。天朝笃宗亲，优诏蒙矜血阝。叔其可无憾，而我转萧瑟。悲哉三友图，早见霜松折。宾客助凄怆，琴书防散逸。盖棺事则已，流芬凭史笔。物望俪间平，千秋高郁崒。
春草
春风消息散平原，为爱离离野草繁。望里莺花三月路，愁中烟雨六朝魂。乍随柳色青连岸，斜逐溪流绿到门。漫向陌头寻往事，依然南浦怅王孙。
窗前生意始纤纤，小院稀锄色更添。往日夕阳吟杜牧，祇今春水赋江淹。晴烘芳径侵朱履，雨暗空闺映翠帘。倘过午桥风景地，白羊还认酒家帘。
春来是处总关情，偏近池塘雨后生。滋蔓傍人如有意，托根随地不知名。裙腰一道撩飞蝶，钗股千茎衬落英。莫把官袍论颜色，年年空惹路尘轻。
谒十七叔果毅亲王墓礼成感赋
寝门宿草泪丝丝，寒食风前独到时。遗爱伏恭赖犹子，招魂伯道痛无儿。昔年早上东平颂，此日空瞻北海碑。莫怪杜鹃啼不住，棠梨一夜满空枝。
松雪画兰
昨宵有梦落空谷，开匣氤氲香满幅。鸥波亭畔好春光，露凝点点风扬扬。巧从瓷斗开生面，笔阵纵横墨花灿。天目山坳彷佛逢，至元款识寻常见。夙闻画马殊有神，风毛雾鬛看犹新。换手忽传林下态，多情应对管夫人。敷荣讵肯同萧艾，嫩叶千茎绿玉碎。小窗展对读《离骚》，可许楚臣纫作佩。九畹幽芳静裹含，秋来摇落有谁探。一拳瘦石根无土，珍重同时郑所南。
秋晚
斜日大荒西，晴沙散马蹄。旗翻千帐静，木落万山低。远塞看鸿雁，连营绝鼓鼙。关河渺长望，衰草尚萋萋。
野望
落日照延伫，秋深沙塞间。天低疑近水，云动欲移山。铅椠聊从好，弓刀敢就间。遥看点苍隼，千里片时还。
挽周兰坡先生三十韵
今代銮坡侧，斯人不易求。节还惊蜕委，鹤化忆仙游。禁地欢初接，骚坛契早投。星云焕彝鼎，风雨落琳球。典册群推马，长城快倚刘。数谈知少日，流览足前修。硎发看犀利，机行肯逗遛。已开翔鸑鷟，暂遣絷骅骝。应诏鳣堂喜，程材铁网收。科名新押榜，馆阁旧登洲。苏陆遥宗法，沈张近比侔。台阶行贰秩，仙仗谒南州。遂命参桓傅，谁容附李舟。龙钟偏作态，蓬梗动怀忧。朝借邻家蹇，沽凭御赐裘。后生夸夺锦，多病欲扶鸠。小酌能过访，分题互劝酬。层层蕉叶剥，轧轧茧丝抽。敌破探囊底，镫传竖指头。濠梁观唼喋，林木送钩辀。声逐瑶琴断，光仍宝墨浮。老成纷落叶，尘世幻轻沤。细想无余恨，祇缘未乞休。此生原特达，底事类穷愁。架尚堆千卷，车宁要八驺。重泉魂渺渺，残雪路悠悠。旅榇寒郊厝，遗孤薄宦留。春随渔艇发，江入海门幽。姓氏垂青简，襟期在白鸥。郑乡诸弟子，若个涕先流。
早春园居即事
昨夜初停镫市嚣，小园暂遣息尘劳。山排疏树偏迎榻，水带春冰不受篙。位置鼎铛添茗谱，部分桃柳设花曹。太平消得间中味，休信林泉学养高。
永珹
履端亲王永珹，高宗第四子。有《寄畅斋诗稿》。
观鹤舞
幽人惯调鹤，散步临前墀。兴来观其舞，开笼无常期。胎仙若解意，小立修容仪。徐焉顿修趾，双翮俄参差。暂离芳春地，不上乔松枝。徘徊弄逸态，宛转矜殊姿。惊鸿方振迅，翔凤偏威垂。烟雾隐芝圃，风雨生瑶池。讵嫌心目眩，祇觉精神移。轩翥亦已久，敛翼还自持。横空骋天步，华表忘归时。顾念驯养恩，云外凭招之。低徊同戏彩，不愧林家儿。
古剑
性喜得古书，今乃得古剑。不知几千秋，埋没无人按。底用倚天长，三尺未逾半。呼童忽开匣，何待引杯看。土绣掩神光，苍虬掉尾健。秋水想澄清，精气激雷电。自有辟兵方，卫身君子便。魑魅早潜形，肯辱佞臣断。拔迹起重泉，将毋遇雷焕。灵宝善藏锋，不须商利钝。紫气隐文房，莫遣斗间见。
放鱼子
取鱼禁鲲鲕，况剖腹中子。何来赤鯶公，沫血待乾死。校人贪作脍，环顾动食指。自毙望重生，爱物懵于理。祇怜鱼子活，讬命泥沙里。曾记放生篇，方法犹堪拟。团土护其胞，浑全毋破毁。携篮置深渊，鲸吞知免矣。日暖藻含温，戢戢浮清泚。但使疏网罗，慎勿恣刀匕。
和海住先生登蓟门独乐寺观音阁韵
我昔经渔阳，振衣上杰阁。回首春风颠，几度吹花萼。蹲龙去天咫，怖鸽见人愕。四禅云与齐，三乘尘莫著。人海浩脚下，踏踏轮蹄错。翘首睋乌蟾，光明金镜灼。平地涌珍楼，有目俱仰瞩。缅忆布金日，良工巧营度。四围山青青，千里烟漠漠。直拟妙高台，时沾香雨落。谁欤运帚书，墨痕湿犹昨。君居惭愧林，性与俗缘薄。登临得佳趣，客况静于鹤。凭高赋大篇，压倒青莲作。正似遇崔颢，口噤手难拓。哲弟妙词翰，苦思敢约略。仿佛斗诗械，偏师互跳脱。押韵比说偈，兹游乐莫乐。纵教未同往，补和心亦足。丈六接尺五，梵论信昭廓。彼岸望非遥，慈航欣可讬。水观先生家楼名。倘容登，庶惬雪山诺。
桃符
东海神山有神树，神荼郁垒为其主。阅领众鬼辄执之，持饲千年白额虎。祓除不祥信有徵，轩辕法象非无取。爰从度索伐桃枝，削版成符制度古。寸长则六方则三，如法书文色配五。或描苇叶象蕃鲜，或绘人形振威怒。锡名仙木祝长生，岁杪纷纷家著户。后来图画失真意，直作门神忘初祖。冠裳介胄总矜严，两两成行备文武。魑魅争先不敢窥，静镇双扉劳御侮。绿章愿奏策勋词，户牖侯封应及汝。纵能金印肘后垂，生面凌烟常快睹。退归拟学笑东坡，何惜扫门羞哙伍。年年迁次让新官，名位依然守铨叙。所嗟古制复已难，云掩绥山不知处。
铜雀瓦砚歌
阿瞒汉贼非汉臣，营窟乃在漳河滨。铜雀高台入霄汉，参差瓦缝排鱼鳞。太息人生祇如梦，光阴老向军中送。分香卖履事难言，望断西陵含隐痛。中原劫运几沧桑，栋宇飞灰草树荒。石墨那堪供染翰，砚材差喜发幽光。幻化本鸳鸯，成斑亦雊鹆。佳品自澄泥，奇珍逾美玉。却想觚棱金碧时，琉璃片片亚檐垂。谁能磨盾频飞檄，但说临江自咏诗。到今遗瓦苔斑驳，文房好倩良工斫，君不见建安年号记分明，汉鼎虽迁留正朔。
南海子行
君不见飞放之泊传自元，百六十里周缭垣。红门四辟通苑路，苑中极目皆平原。略无高山有流水，长林迤逦丰草繁。头鹅诈马有余闲，于焉较猎悬鹑貆。胜地一从归胜国，仁虞旧院无人识。扫除榛莽拨禁军，曾记英公亲奉敕。官衙忽被阍寺专，豹房尚指荒丘侧。太阿旁落国步难，遑问区区此疆域。我朝龙兴天下归，千里和会尊邦畿。废苑从兹作灵囿，豫游几暇扬鸾旗。云闲八阵时阅武，风卷三驱大合围。殷勤习劳奉家法，扈从棣萼欣交辉。百年海户千人守，七十二桥通泽薮。三台连峙三海深，指点团河近双柳。新池饮鹿间苹蒿，旧迹晾鹰存培塿。官庄分设四五家，岁纳刍茭别无取。颇见道观杂僧庐，灵风梵雨来空虚。酒内茅山失法派，瞿昙种类尤纷如。膏腴宽敞便飞走，大壑于牣还多鱼。雨露栽培经岁月，离宫鼎足皆皇居。诘戎大事首马政，雁臣贡入龙媒盛。六厩超遥八骏蹄，监牧攻驹严禁令。何须苜蓿与渥洼，甘草如饴水如镜。云锦照眼胜谷量，土壤宜之顺其性。围场习猎凡几回，黑头顿觉青春催。伯仲当初我最少，今日俄携诸季来。更怜子侄并壮大，短衣晨夕想追陪。弯弓敢辞臂力软，枨触旧况增清哀。况复从游怀杖履，自别音尘几弹指。人间屡叹絮酒倾，天上频嗟玉楼起。赏花得句能几春，也复伤神判生死。者番经幄集群贤，只有蔡侯还到此。临风无限古今情，天开陆海依神京。长杨熊馆讵足拟，驰骋信足豪生平。喧笑未终感慨集，莺蹄燕语兼蛙鸣。转眼清和赋归去，挑镫且快挥毫成。
秀严上人以孟夏晓起诗见示即次原韵
不碍尘寰住，偏怜晓气清。五更残月落，一雨乱蛙鸣。林外钟催曙，檐前鹊报晴。上人推枕起，诗思此中生。
怀紫琼叔祖兼索近作
何事难偷半日闲，金兰情味暗相关。春来曾仗诗消日，老去宁从酒借颜。避俗心清新雨后，怀人梦断乱云间。岂无片羽应投我，驰字催君少破慳。
花朝
蓂叶全开且未凋，众香国里景偏饶。百花生日传何代，二月春花判此朝。扑蝶试看新扇影，鬻蚕应傍旧桑条。东风不为游人住，九十韶华惜半消。
雨中马上闻经畬道人讣音
蚤知勿药翻长往，悔不临行重问看。挥泪山川同黯淡，伤心风雨倍萧寒。何堪少小频携手，顿遣归来剩抚棺。从此瑶琴难再鼓，诗成无意费吟安。
出古北口
放晴真欲谢山灵，清浅潮河策马经。流水无情吞旧堞，危峦因势起孤亭。沙留平碛惟添白，烟带荒村未断青。何必防秋分内外，嬴秦终是小朝廷。
过孔武壮王有德墓
王本尼山后，支分辽水东。风云需际会，草泽见英雄。皮岛才初展，吴桥计渐穷。天教投上国，时至树宏功。缔造膺皇眷，招徕锡命隆。师仍提旧部，衔独授元戎。袍解丰貂暖，筵张秘殿融。直将心腹待，应竭股肱忠。兵特称天祐，恩尤出圣衷。鼓鼙劳乍效，银币赉何丰。国号承基大，宗王拜爵同。威扬平壤外，声震塞垣中。降将开山海，偏师佐邓冯。贼氛旋拉朽，明业已飘蓬。定鼎邀殊赏，为屏冠上公。自兹频讨乱，所向辄横空。捷屡驰吴楚，铭兼勒华嵩。定南封更晋，攘外奖宜崇。疆圉偏多事，千城合鞠躬。蛮方琛未献，粤徼道宜通。远统貔貅往，亲蒙矢石攻。桂林除跋扈，梧野起疲癃。反侧行看尽，功名惜未终。潢池妖复炽，{艹佳}泽孽潜讧。大师成孤注，危城倚上穹。来援音杳杳，出战势怱怱。冠裂肝俱碎，袍沾血尽红。肯将身落贼，争觉气如虹。素帛全遗体，丹忱报亶聪。盟无惭带砺，军竟化沙虫。马革酬专阃，牛眠敕考工。烈名标武壮，旷典荷帡幪。我偶纡吟辔，人来说殡宫。由来能择主，浩叹缅英风。
永瑢
质庄亲王永瑢，高宗第六子。有《九思堂诗钞》。
拟陈拾遗修竹篇
{钟}笼产终南，嶰壑互深邃。湛露滋甘膏，流泉激清吹。含气侪芸生，独秉造化粹，猗猗发崇标，垂条郁森萃。风回玉戛音，云披色含翠。灵根待凤凰，空山辟魑魅。昆仑万里远，圣世有嘉瑞。虚中抱宫商，《韶》、《咸》于以被。当其植幹时，坚贞有真意。松柏得其俦，桃李良自愧。篠簜亦多材，效长终远致。缅彼有筠姿，风契结寤寐。
廿六日度罗睺岭入潭柘岫云禅林
晓梦破涛声，幽禽近枝啭，畏寒尚拥衾，言补昨朝倦。东方浴海暾，野气若蒸甗。招提伯仲间，廿里无平甸。威纡艮背行，眼晕逐峰转。攀径肖猿缘，到顶俨螺旋。仆夫惜马蹄，陟降辄原巘。浑河俯漭流，青蚓盘一线。乱石叱馀羊，杂花堕疑钿。村氓傍岭居，厨烟互葱蒨。颇逊上洄佳，山中乏水。小宜下潠佃。过山山愈积，晴岚移九面。培塿幻松冈，薏菂出莲殿。餐秀不疗饥，净钵分齑面。坐禅芟晋谈，走病取吴谚。磵泉语幽修，引入丁东院。遵途劳佚殊，阅候暄凄变。却睇前峰雪，已空桑宿恋。
尹望山招绚春园雅集
春风袅袅吹余寒，柳枝欲绿梅舒丹。纤尘不起四郊净，白云澹荡天宇宽。何处去天才一握，平津别墅饶芳药。主人爱客兼爱诗，群公问字经过数。良辰招客琴尊开，华篸珠履登春台。旋脍银鳞出翠釜，还倾琥珀注深杯。九州英彦蓬莱友，五十年中辈先后。击钵哦诗诗尽成，薄罚停催金谷酒。当筵日转层城霞，红亭绮榭流清华。源头活水承太液，绚春题榜来天家。岚光翠滴西山暮，漠漠微烟笼苑树。树头鸟宿酒微酲，天际云归客初去。东阁深沈淑景迟，风光咫尺怅攀追。拈毫漫作邯郸步，一曲《阳春》和者谁。
长生无极汉瓦砚歌
阿房土焦未央起，万岁千秋功莫毁。金仙去渭荆棘芜，片瓦往往珍璠玙。中凹上锐形式古，铜雀香姜滥觞祖。铸成吉语谁氏题，意取寿与金汤齐。长生海外方难得，炎祚巍巍永无极。当时慎重命将作，岂谓年深土花蚀。汉家宫阙天下雄，襟带冯翊连扶风。候真但愿益延寿，桂馆旁峙蜚廉通。至今雍耀出耕垅，铭识屡见摩挲同。乃知颂祷赖夸饰，灵光过眼烟云空。吁嗟此瓦沧桑阅，隶法斯邕细堪别。秦镜尘昏莽钱缺，幸未磨穿劲于铁。春风无赖荒石田，晓露不滴金茎圆。谁能裹携直中禁，倚马更赋《甘泉》篇。
晴
新两池塘足，清晨喜乍晴。小桥垂柳色，深巷卖花声。鸟语迎人乐，山容照眼明。高楼春一望，徙倚畅吟情。
永瑆
成哲亲王永瑆，高宗十一子。有《诒晋斋集》。
定郡王载铨曰：“立义卓雅，词旨沈潜。渊博之中，多出新意；隽逸之外，悉本典坟。奥旨深辞，非文人所能企。”麟魁曰：“宗潢人文，自红兰贝子首倡风雅，问亭将军、紫幢居士、晓亭侍郎、月山上公后先继起。近则首推成哲亲王，天才既超，学力复粹，诗、古文辞动合典则。临池不倦，书法尤高。”
秋分日作
乔木众绿退，寥天绪风起。迨此夕阳好，忽共流波靡。自有中天月，可以见千里。山川阻且修，白露零未已。
出古北口
复岭风云郁，层关霄汉开。古愁输远浪，寒色上荒台。饮马生泉遍，连烽到海回。悠然一片月，曾照旧龙堆。
寒雨吟
行云晻蔼西山岑，苍然暝色成轻阴。初看小苑收残照，渐觉凉风动远林。凉风飒飒吹旋急，细雨丝丝芳树湿。鸭炉小饼自添熏，鸳瓦层檐未闻滴。辘轳金井阑边转，隔花宫漏宵寒浅。暗疑溥露湛金英，静喜霏香润苍藓。金英还杂遝，苍藓正参差。芳怀漠漠秋怀并，寒浅寒深祇自知。空阶络纬啼声小，半落红莲向宫沼。高楼雁响此时沉，寒雨机声何处好。霏微寒雨暮秋天，罗幔秋镫黯澹边。秋衣准拟明朝换，明日帘栊冷翠烟。
闲庭
漠漠闲庭纳景宽，玉阑干外水光寒。春来别有双梅树，欲寄情深落笔难。
明霞散彩小楼西，碧柳初长紫燕啼。正是閒庭风景暮，游人归去草萋萋。
渡句骊河
句骊之河河水古，贞观万马饮马渡。淤泥塞道军负土，行人欲寻失故处。何况司马懿与公孙渊，一胜一败千余年。萧萧野岸水无言，西流绕出邓子村。辽西河之右，辽东河之左，太平疆界无彼我。河左辽之东，河右辽之西，年年入贡高句骊。
过古原州
句骊河畔晓阴稠，河水无声漫漫流。两桨船头渔父坐，乱烟寒雨古原州。
老边
荜路开维始，神皋胜可论。数传天下大，当日老边存。为是邠岐地，如观江汉源。民风政淳朴，耕凿到儿孙。
韩太傅祠
弱龄诵古策，意本嗜韩诗。《外传》数万言，逸事赅信疑。昔者仲尼徒，一本乃百支。祖龙炀为烟，遗老伏余黎。汉兴稍收拾，厥初人异师。师异虽纷纭，渊源各能持。太傅尤卓然，方当文景时。黄老芥青紫，抱经如不知。下马肃修容，再拜三间祠。陟彼授经台，低徊步难移。《小宛》之四章，慨彼日月斯。太傅阐其旨，切切作箴规。苟能日益慎，完如金城基。六语奥而简，夙昔服膺之。修能迄无谓，出门颜忸怩。
汶上
一水中涵翠浪明，北连晓色泰安城。烟蓑袅袅停桡处，汶上春阴画不成。
曲阿后湖用颜延年三月三日侍游韵赠吉渭厓先生
发岁徂南征，江路纡上游。俶装被霜雪，驾言发皇州。历览岱峄阳，涉乱淮湖流。飞云傍转毂，皓魄随行舟。观涛海门出，采华京口浮。潺湲弄湖水，棽丽扬翠斿。阅军战舰罢，击汰棹女讴。侧闻东海神，具礼倾十州。嘉哉静姝子，不字非其畴。翩翩金马彦，养疾栖林丘。相逢话离索，迨此东风柔。
叹菊
千山凛严宵，众木落清晓。我行木兰中，满目秋事老。忆我寓舍菊，阶砌旧缭绕。或能凌霜风，及归遂幽讨。寒窗暂凭藉，短篲急洒扫。而何一怅意，委地竟衰槁。枝梢助憔悴，姿格失窈窕。闹蜂远飏去，吟虫近萦抱。谁云冥情思，祇是触烦恼。万物固代谢，菁英焉可保。留连自怆恻，毋乃乖达道。顾念手亲栽，胡能首轻掉。虽乏靓妆艳，庶期素襟表。赋质良苦薄，一荣如过鸟。使我兴欲索，胡为剧潦倒。明晨舍之归，策马意悄悄。
题李时勉诗笺
每抚诗笺感昔贤，墨痕满目意凄然。金瓜事惨洪熙世，木校身危正统年。指鹿朝廷谁直道，多鱼将帅竟生还。诸生亦见何蕃辈，肯为孤臣伏阙前。
崖口同朱石君先生作
双崖豁苍穹，万仞削壁直。将将象积石，左右屹如植。疏峰镇其甍，仍岩卫其阈。阊阖何其衢，虎豹守其塞。攀愁猿猱足，过穷飞鸟翼。老藤束阽危，怪松出劖刻。太古无登降，莓苔厚黝黑。崖阳荣灵草，素霜莫能蚀。崖阴处山鬼，曒日安得仄。哨门轧关键，百宝气屯逼。龟山横西南，伊孙中抑淢。理无生使独，意惊见所域。含晖娱已极，蕴真赏何亟。从猎兰台英，敬尔载笔职。不见燕然铭，千载无变泐。
春游故事
上春时节上京游，春雨春风尽未休。何处行云停翠管，几家明月入朱楼。山亭小部唐三辅，蜡烛轻烟汉五侯。燕子只知寻社垒，一年一度认帘钩。
游澄怀园呈姚息斋郑云门茅耕亭秦易堂戴石士五先生
春水随风绿到门，熙朝宰辅旧名园。诸公退食惟文史，深屋端居简晤言。花影犹能向晴昊，禽声已复劝清尊。请看百亩楼台地，薜荔烟痕上短垣。
自题画梅
苍苍暮景翻归鸦，玉房掣锁玉绳斜。春愁浩荡不可说，东溟皓魄照寒花。罗浮仙人翠鸾车，水苍锵然戛冲牙。飞云乱絮相交加，大庾嵯峨阻且遐。江城入破听不得，策杖矫首还归家。雪如春愁乱如麻，芳草漠漠生天涯。
隗嚣碗歌
隗嚣故宫碗数枚，秦州山农锄出者。杜老吟时殿已空，悠悠忽复千年也。白水真人老兵事，得陇望蜀心犹且。飘灯小雪照题诗，磨墨阿瞒台上瓦。
易州道中作
鞭梢拂地出春明，何止人间万里行。马上春山南北梦，耳边寒水古今声。草回原烧青才动，柳受边风绿未成。正是清明兼上巳，去年零雨最关情。
山亭避雨
诘曲山行雨色深，非关野步负登临。孤亭古树叶微脱，众壑边秋地易阴。隔岸影寒摇水草，投烟声湿倦山禽。不知油盖从谁借，坐久渐忘人世心。
望松歌
连冈叠巘何嶕峣，万松怫郁翻云涛。中有一松特矫出，高张华盖撑秋霄。华盖层层天泬寥，激景太半明纤豪。如开玉女窗，引手攀招摇。又如悬黎之履，照灼璇宫朝。绛节不动刚风饕。宝鬘璎珞交煜，离娄目夺珠幢标。帝车龙角，方魁曲杓。轩轩孔鬛，翩翩凤翘。蓬莱海水若不浅，日桑月桂枝叶行相轇。问年乃在循蜚疏，仡泰古始，颠秦踬汉，草木儿孙曹。其下当有偓佺之辈，羡门之曹。拍肩把袂群游邀，寒麟臛鹿苍梧醪。欲往从之山甚高，侧身西望心烦劳。
题汉西岳华山碑
汉家西岳华山碑，世间两本此第一。商丘巡抚之所藏，秀水检讨有题笔。吁嗟魏公四字印，亦欲遐传守毋失。谁能老饥抱文字，蠒纸犹向人间出。自秦登山诵略兴，两京文章富石墨。峄碑虽焚枣木橅，岱碑云亡内司刻。太华极天应井鬼，少昊所治秦所国。徒闻遗璧镐池君，不见臣斯与臣德。茫茫万古此石存，岌岌溟翻老沙泐。拓本绝少传已难，赑屃又遭媚子踣。达官当时势绝伦，古物一文钱不直。我曾再拜金天墓，大碣荒莎风雨蚀。此碑忽复曳长绳，能不兴怀同叹息。文云汉兴绍前制，《虞典》《周官》稽警跸。孝武之世庙貌隆，特起尊严閟宫侐。门曰望仙宫集灵，志荒意惑长生术。欲就鹑首相酌斟，遂呼天神来博塞。国祚中阙祀事衰，太守能贤重修职。朝端昏弃旷明禋，稍稍规模率钱力。延熹至今浩千年，十字之外无缺佚。重如元云垂下天，轻若风斤得其质。素蛾一片中秋中，泰折层成北郊北。黄河之水星宿来，蛟掷龙腾相逼仄。商盘鲁壶在崇坫，琼草金芝上仙植。如华万仞绝攀援，人间纸笔书不得。法书迥可日月垂，其人岂必中郎实。察书市石无了期，又于徐赵为蚹翼。小儒舌举耻阙疑，大抵纷纷决以臆。我生两手悬钝椎，握管僵如蓍在扐。傍通二篆贯八分，少年卤莽谓可必。阙里宫墙两拜瞻，强复低徊史与乙。忽然季子见《韶箾》，何止欧阳坐旬日。秀水修撰诗七言，商丘侍读金十镒。风流坐映康熙朝，不愧绸书在石室。
联辉楼侍诸先生小饮
我有一园花，婉娈相窈窕。春风一披拂，去日常不少。羸马长安游，红尘令人老。魏其身治具，晨起自洒扫。贵人骄不来，既来苦不早。失意杯酒间，毛羽安能保。不如同心人，欢言结崇抱。君如欲看花，及此颜色好。
送稚存先生给假还里
一杯酒，相情亲，人生安得无故人。相情亲，一杯酒，故人那得无分手。去年春寒花未开，穀人先生摇艇走。庭虚情满思念深，一日何尝不在口。君无吴君膳羞恋，白云更不烦搔首。英年幕府辟才贤，博学宫端冠师友。信知纵迹半风尘，未遽容颜全老丑。何为匆匆卷装去，邂逅无由折杨柳。君言令弟罢微员，昨接家书溘穨朽。寒冗幸禄恩何酬，期功在官颜孔厚。双凫乘雁足江湖，密篠疏松合箕帚。闭门须多著书日，况今年才四十九。古来良士不文章，世上枯坟竟谁某。鸰原尽急归亦得，温树无言意非偶。锡泉甘甘不吾负，到及新茶绿如韭。但恐吴君解笑人，此行已落春花后。
题近香楼
四坐且莫喧，听我说此楼。清华旧里东北头，兴替甲子今三周。丹棱沜边万泉出，贵家往往分清流。米园李园最森爽，其余琐琐营林丘。千金大石卧野色，一夕小苑来边愁。米万钟得大石于西山，力不能致，又遭乱，遂弃之良乡。内城有窟竟饮马，春草无场堪击球。天地变化太平见，八极闲暇无烦忧。长白索公坐内阁，堂封实户轻王侯。安知进宅事良有，但说旋马心诚羞。春明胜夺董宇定，金陵记掩王龛州。圣人诰诫出深厚，《孝经》四字垂琳璆。保全委曲国体大，宠赂太甚民言浮。相公犹嫌起无地，掌武苦欲名常留。荷花空对石矶冷，燕子亦知帘幕收。园为索额图赐园，有仁皇“制节谨度”匾额。后毁于火，今唯御笔“青翠霄汉”四大字悬楼上。索卒以侈败。南斋旧辈话恩遇，宪皇特诏登瀛州。宫壶赐霑艳侍从，集贤改榜崇儒修。城南羸骖念奔走，苑东广厦教番休。蠹书一变华膴色，布被却向单寒求。及开书房置师傅，遂许名儒来息游。李躬由来擅年学，苏秦不得千春秋。繄余苦忆几老宿，草野本色酣岩幽。朱门蓬户底差别，黄发青镫心尚犹。寅入申归事不废，五休十浣私得谋。恩波深长曷有极，表宁清贵真无俦。虽然崇抱在铜钵，不惭通讲歌银舟。有时退食散情性，旧醅小榼相绸缪。每携一味对咀嚼，肯复兼旬孤唱酬。葛山宫师九十二，硕果高映天南陬。曾描八友作图画，昔也艳艳今悠悠。而我书房四十载，抱孙屡及师门投。藏心故实说难了，满眼新欢来更稠。溪声树色工阅客，楼上光阴如传邮。
天平山
天平山上先贤祠，万石林立留人衣。祠前草木合恭敬，况是古荆连理枝。黄莺高下引空曲，翠壁往复工蔽亏。当头忽见太湖白，春风渺渺无津涯。
沧浪亭
沧浪亭子枕石湖，宋贤遗迹俱荒芜。杨花轻轻鱼作队，蒲叶短短凫将雏。薄游城南趁佳日，烟景稍旷笙歌疏。欧公诗话自千古，衡剂未肯分梅苏。
观潮小引
海风卷云入车箱，白波一线起东方。须臾雪涛万丈强，震霆倏过澄江光。来如战酣去如忘，天地动定非可常。端居未始观物变，小知笑彼图南翔。
自怡
自笑诗成债，犹愁岁欲残。栖迟深屋里，拳曲冻毫端。老眼垂垂暗，名家的的难。终年无合作，将底世人看。
世未稀真鉴，吾惟取自怡。粗材贪拨闷，暮景厌徇知。服散行移晷，焚香坐阅时。八方求道后，无限夕阳迟。
永璂
贝勒永璂，高宗第十二子。有《日课诗稿》。
题十一兄渔隐图
江湖有散人，雅尚凌仙峤。青笠绿蓑衣，泛宅逐蓬藋。扁舟澹容与，鹭鸥作同调。长物唯缗竿，至足在渔钓。白云从空流，眠月仰天笑。目极宇宙宽，浩荡无遗眺。朱门多纷营，撄缚苦纠绕。而此独逍遥，忘机自舒啸。咄彼抗尘容，翘心束帛召。
德寿寺牡丹短歌
飞放泊边春不浅，德寿寺里流莺啭。探花笑我马腾腾，待客无僧幡闪闪。百年已是干戈靖，一龛独任光阴转。洛阳姚黄不须问，且对繁英生苍藓。今日看花花莫放，来日看花花莫敛。花应知我非世情，与尔相看动幽感。
木兰秋夜
云敛长空素月圆，碧天秋色锁寒烟。不知雁响沈何处，古塞疏镫客未眠。
绵愉
惠端亲王绵愉，仁宗第五子。有《爱日斋集》。
步孙符卿游园韵
公退行吟地，烟霞绕此间。园亭临佛寺，云日近仙寰。新涨波三折，枯藤手一攀。我师谢安石，游兴满东山。
奕
恭忠亲王奕，号乐道主人，宣宗第六子。有《赓献集》、《岵屺怀音》、《乐道堂古近体诗》、《萃锦吟》。
琉璃河口占
山尖霮含青霭，林外苍茫罨晓烟。两岸荻花秋瑟瑟，数行雁字点晴天。
易州道中咏怀古迹五首用杜工部韵
凄凉百战疮痍地，亘古英雄草莽间。风韵萧萧生易水，云阴漠漠拥燕山。铜驼历劫观兴废，鸿雁忘情自往还。万壑千岩环崱屴，乱峰高耸紫荆关。
黄金台畔足伤悲，盛礼当年比事师。市骏按图来异种，翘材挟策萃同时。卑身厚币殷勤致，雪耻亲贤夙夜思。一陷临淄城七十，垂成功业误多疑。
两峰削立势如门，隐约林坳见古村。落木远峦烟黯黯，孤城平野月昏昏。朔风似诉燕丹恨，流水难招侠客魂。千载悲歌徒感慨，一镫青史细评论。
荆客轻生辞故国，就车慷慨向秦宫。咸阳设险三关上，督亢全抛半幅中。酒市高歌空侠士，花源避世说渔翁。未能拔剑如曹刿，胜负兴亡一梦同。
移祸丧身何计拙，田光智勇岂言高。欲同楚国称三户，竟使秦兵虏二毛。虚掷头颅伤长者，枉求匕首副儿曹。阿房一样成焦土，漫诩长城缔造劳。
七弟二十寿辰
名园蔚秀绚秋光，寿客筵开菊正黄。廿载埙篪同砚席，九霄雨露浥琼觞。平原笔力能穿纸，小谢诗才更擅场。圣主恩深垂念切，一编《花萼》许联芳。
鉴园遣兴集句
积感深于海，抛杯泻玉缸。山公能饮酒，谢守但临窗。星转银河夕，风欹翠竹矼。未霜荷已败，溪鸟不成双。
白屋悬尘榻，情忘趣转閒。感时空寂寞，因病纵疏顽。窗外皆连水，墙头亦有山。偶来松树下，新月照澄湾。
自顾才能少，非关养性灵。乱鸦投落日，孤鹤在高冥。乘月讬宵梦，焚香阅道经。百年夜销半，生事感浮萍。
永怀愁不寐，挑尽草堂镫。半月无双影，看心是一乘。离情欲寄鸟，吟客静于僧。到处慵开口，忘言少爱憎。
新秋集句
鸟临窗语报天晴，冰簟银床梦不成。万物尽一作并。遭风鼓动，一生长共月亏盈。时沽村酒当轩酌，自与烟萝结野情。试上层楼情入骨，蝉移高柳送残声。
赠李少荃相国集句十二韵
霁景牵诗兴，氤氲暖碧空。花光晴漾漾，春气又融融。霖雨思贤佐，天人得大通。多才兼将相，旌节屡西东。玉勒浮云骑，金鞍明月弓。钧衡持国柄，豪杰自牢笼。坐见威棱洽，夷情草偃同。定功彰武事，非是为獯戎。晤语方明志，邕言让在躬。剧谈推曼倩，饮酒忆陶公。达士心无滞，吾生学养蒙。愿陪歌赋末，下曲本难工。
奕譞
醇贤亲王奕譞，号朴庵，宣宗第七子。有《九思堂诗稿》、《九思堂诗稿续编》。
余十六岁蒙先皇亲授刀法今奉派管理营务每见技艺步法不如内学回思当日深恩慨然有作
二百连环法，刀传自内廷。霜锋挥闪烁，宝锷式仪型。上苑松阴碧，离宫草色青。即今修武备，时事此身轻。
官军攻克金陵诗以志快
蛮触纷纭一炬枯，欣传露布达京都。不因尘海欃枪患，肯发天威霹雳诛。十二年华稽国法，九重筹算盼民苏。连营匝合皆精旅，名将风流本宿儒。立帜先登城属汉，挥戈直入地平吴。狼奔豕突氛终扫，鼠尾牛头谶已符。探本穷源恢大业，酬功覃赏壮皇图。摇墀忭舞龙颜近，凤诏遥颁圣泽敷。
有会漫书
窗下青石盆，其方尺有咫。蓄以小游鱼，盛以清泠水。萧斋薄醉余，寂寂凭栏视。俄从竹篱根，斗出南柯蚁。始则互牴牾，继见一披靡。前者逃仓皇，后者追不止。攀援复争逐，共落石盆里。幸而阵风来，吹堕桃花蕊。二蚁附蕊上，浮沈如有恃。一勺碧纹轻，在蚁沧浪似。一瓣落英飘，在蚁舴艨拟。因思湖海间，从古争不已。才见降帆出，又闻战舰驶。南渡暂偏安，北征甘誓死。叱咤海风生，冲突银涛起。谅在天视之，亦犹此盆耳。
天成寺江山一览阁恭依乾隆壬戍圣制题石壁元韵
杰阁枕峦颠，晴开隔宿烟。径如蛇宛转，人似鹤盘旋。绝壁形遮塔，幽禽语和泉。省方全盛世，重感纪元年。
入门
入门无俗事，第一问梅花。为报茶炉畔，才舒铁幹斜。渐为春递信，仍待我归家。亟命开樽酒，相酬萼绿华。
莳花
除莠培根辨燠寒，护持少惰色香残。区区草木犹如此，无怪民生得所难。
读史
仓卒青冈尽倒戈，功成天幸论非苛。一呼岂料真移陈，万骑谁教竟渡河。儿辈逡巡原愕眙，中军谈笑故婆娑。深谋终许桓宣穆，惭恨犹嫌客气多。
万历十年龙文九子墨按，九子墨为古婚礼用。
麝元香拟熙丰世，龙文脊肖廷珪制。翠黛泥金焕若新，雀屏已改青云第。好事何代无昌言，胡郎承晏评渊源。一朝投赠黟川品，月团声价逾瑶璠。开缄细楷标壬午，摩挲深慨争门户。大奄披猖焰旋消，群工斋醮心诚苦。就中独惜张江陵，冰山十载徒崚嶒。起衰振堕千秋业，好誉居功一字矜。是年朝政如麻乱，新昌彭泽纷凋散。白简青词事叠更，苍崖黄犬心三叹。盈庭抨击祸何深，是非颠倒争驱侵。阃外长传纪效法，宫中犹榜肃雝箴。缅怀砺锐霜毫引，睢阳一斗应立尽。不道葛囊沦落余，尚留乌玦同高隐。飞扬鳞鬛气如兰，珍比渑池赵璧完。吁嗟十顷田芜久，未抵松烟墨一丸。
哭殷谱经先生
一书报君病，再书报君逝。临风一哭君，别洒无穷泪。萧山文端师，与君朱陈谊。余秀孚敬王，与君青蓝契。从弟蟫斋询，髫龄杖履侍。回首三十年，都成梦泡类。君在心尚酸，君逝心如醉。欲纪君才华，遗集已行世。欲纪君出处，史馆有成例。我但写我悲，一纸祝融畀。倘能达九原，君应为陨涕。
月夜偶成
卧听鸟雀啄莓苔，睡起松窗素月来。草际蛩喧转幽寂，花间露重为徘徊。恩深暂辍林泉志，事急方知将帅才。淡淡银河舒倦眼，天狼不见见三台。
海口夜泊月下望海口占
南岸弯环北岸斜，洪涛纵目望无涯。五台旧迹传千古，炮台凡五，以“威、镇、海、门、高”为号，咸丰间，僧忠亲王筑。议和后，久成废址。少荃相国督直，后复因其旧而新之，更添营垒为辅。四海他年或一家。帆影随风轻似鸟，波光映月荡成花。楼船振旅吾何敢，聊说张骞犯斗槎。
航海放歌
我曾游徐无，绝顶峰上头。登峰更宿峰之楼。下视众山皆培塿，疑是银涛千里翻清秋。今复跻天桥，危坐入东海。飘飘心迹真仙宰。沧波万叠涌艨艟，又疑云烟出没笼崴嵬。西送月无痕，东瞻日初浴。除却升沈赤白丸，惟有滉瀁一色连天绿。仰寥泬，俯幽宫。神不可召，蠡不可穷。但学谢安石，悠然云海中。不学郭璞狂，浪说蹄涔同。我心先为坡仙得，走笔大书示二客。兹游奇绝冠平生，苏句。一言能抵千行墨。涯涘渺不见，仙药安可期？放怀且迈洪流外，看作桑田未变时。
奕譓
孚敬郡王奕譓，宣宗第九子。
题五叔惠端亲王爱日斋集
传人原不在文章，一卷遗篇什袭藏。冠代宗英推领袖，诒谋家学重巾箱。蓬山唱和多名辈，兰室研寻味古香。别有箴言堪证道，读书明理志无忘。

[book_title]卷七
蕴端
原封勤郡王蕴端，初名岳端，字正子，一字兼山，号红兰主人，安乐郡王岳乐子。初封勤郡王，降贝子，坐事夺爵。有《玉池诗稿》。
读列子
嗟嗟子列子，居郑四十年。国君卿大夫，无人知其贤。子阳不好士，遗粟以人言。当年有饥色，后世称神仙。
形动而生影，声动而生响。无动而生有，自然非勉强。有形必有终，死生互消长。茫茫天地间，那能常俯仰。鬼者即是归，当作归家想。死人为归人，生人行何往。一人失其家，世必为狂荡。天下皆失家，曾莫知其枉。圣人一生死，去来如反掌。
人生有大化，天地皆密移。死亡接老耄，少壮代婴儿。貌色与智态，爪发与肤皮。随生而随落，非复婴儿时。其间不可觉，俟至后方知。
关山月
关山月，一年十二度圆缺。平时不忍看，况是中秋节。此际穹庐已尽眠，团团独对南来客。关山月，玉宇绝纤尘。平沙明似水，矮树远疑人。关山月，万里共清辉。回想闺阁里，应照流黄机。停梭望明月，泪下沾裳衣。关山月，升自东海湾。经天涉黄道，如输沈西山。月轮有升沈，人生有往还。月下计归期，白露湿衣寒。几时桂魄满，方在故园看。
战城南
朝战城之南，暮战城之北。阗然一鼓两阵交，杀气暗天太阳白。将士奋呼击贼，无不以一当百。矢石既竭，继以锋锷。自未至申，敌兵乃却。将军战胜气如虎，立马军前点部伍。西山日落东山昏，收兵渡河河水浑。白骨堆中鬼语聚，黄沙田上寒邻屯。战马惊鸣不肯行，腥风吹透伤刀痕。旧卒三十万，半作离乡魂。将军要封侯，未肯入雁门。君不见汉李广，数不偶而奇。又不见班定远，白头归已迟。将军兮将军，胡不归享太平时。
灵佑寺丈室画松歌
高僧丈室素壁立，色如积雪光如湿。卧云主人发清狂，泼翻一斗松煤汁。由来笔可补化工，化出苍髯老黑龙。老龙惟肯半身见，半身何处藏虚空。龙性变化原无穷，头角插戟尾掉风。行处雷电云雨从，岂知时序当严冬。蛰龙垂首等蛰虫，丰隆捉龙掷壁上，更化百尺之老松。老松前身是老龙，松龙虽别神灵通。趺坐犹然风雨后，犹作涛声吼定中。
遵化道中
朝发石门驿，行行去莫停。云低垂地黑，山削倚天青。歧路愁萦结，孤城望杳冥。一宵闻雨过，溪水没鱼汀。
雨霁
梅雨正凄凄，空庭入望迷。当门不见路，积水已成溪。细草涵烟绿，垂阳覆槛低。晚晴无限好，白日挂檐西。
红兰室同朱襄夜话
闲谈消永夜，海底出冰轮。室暗镫花大，窗明树影真。拥炉贪暖气，多病减精神。无酒娱诗室，深惭作主人。
积雨初霁同蒋景祈王敏敦柯煜周鼎沈坚释元乘分得八庚
连日浓阴积，今朝喜有晴。映苔流水绿，近日乱云明。旋听凉蝉噪，犹疑夜雨声。归飞梁上燕，毛羽一身轻。
飒飒
飒飒西风旅雁过，佳期岁月两蹉跎。赤箫声里三更月，绿酒尊前一曲歌。别后几曾通好梦，见时未许讬微波。沈郎纵不吟诗瘦，可奈无端《六忆》何？
过西峰草堂看黄叶赋赠
君今万卷自堆胸，学稼何须问老农。当户水深八九尺，隔城山出两三峰。隐居志似陶弘景，醉卧身同阮嗣宗。不必邀朋吟败叶，定交愿比后凋松。
漠南
漠南斜路落红曛，风叠沙纹作水纹。去日野花犹烂漫，归时病叶乱纷纭。老蛇升树缠虬幹，孤雁摩天负鹤群。尚在秦关千里外，故乡音信杳难闻。
归至中途复有北行之役因赋
夜见旄头闪闪明，羽书烽火乱纵横。孤身方就南归计，半路重登北去程。倦数客途嫌马慢，寒添风力压裘轻。迂儒敢道从军苦，从古高阳有郦生。
无题
寂寞重门里，徘徊小院中。一朝歌《子夜》，三月老春风。梦为愁多乱，诗因思苦工。鹃知无限恨，花自不胜红。久别肠应结，遥怜心亦同。非关泉下路，岂是月中宫。生死能相见，仙凡尚可通。如何归白阁，咫尺胜苍穹。
春郊晚眺
长堤一望夕阳斜，芳树枝枝待暮鸦。西岭生云将作雨，春风无力不飞花。娇莺细啭留清昼，孤鹜徐飞带晚霞。野客独扶藜杖过，柳阴深处觅渔家。
寄顾卓
千里书来春色明，江南江北动离情。别时折尽桥边柳，又见条条叶叶生。
福存
追封简亲王福存，郑献亲王济尔哈朗孙。原袭贝子，以子德沛袭爵，追封。有《云尔吟诗集》。
过盘山古刹
翠微幽远处，樵径接云门。涧草自霜色，崖花余雪痕。山空人语寂，树密鸟声繁。欲访峨嵋老，无由倩野猿。
秋日过石景山
孤峰高插碧云天，涧水无声入小川。两岸芦花摇白雪，满溪松子落寒烟。哀猿何事临风急，老衲无心倚石眠。嗟我尘缘犹未了，马蹄閒踏自年年。
吞珠
贝子吞珠，字拙斋，晚号髯翁。饶余敏亲王阿敏泰曾孙。袭镇国公，官礼部尚书。卒赠贝子，谥恪敏。有《花屿读书堂小稿》。
三忠祠
萋萋河畔草，黯黯城头日。居民莽牢落，荒祠迥独出。螵蛸罥户青，赑屃绣苔碧。往尝读遗传，三公事如一。茅庐三顾恩，鞠躬许汉室。凛凛《出师表》，经纶邈无匹。西风五丈原，呕血千秋泣。何知广汉儿，曲笔肆评骘。宋赵当南迁，国势已潜坼。志在抵黄龙，痛为奸桧抑。金牌销壮心，功成旋复失。吁嗟文文山，艰危存社稷。一蹶兴国军，再踬五坡役。被执抗不回，从容成大节。砥柱障狂澜，汗青耿赫奕。正气天壤间，三峰高崒嵂。我来瞻庙貌，慷慨仰前哲。河水流汤汤，秋风鸣瑟瑟。鄙彼二心臣，经过应战栗。
集海棠院送梅耦长南归分得春字
古寺白日丽，东风吹蹄轮。川红澹颜色，落砌痕犹新。群贤会高座，送客兼送春。春既不我留，客复追红尘。梅君都官裔，卓落洵绝伦。诗得敬亭秀，心焉愿卜邻。今日离歌发，三叠为伤神。莺啼绿杨枝，蝶恋芳草茵。长途远千里，橐囊仍羞贫。停鞭斜阳里，觅句应怀人。归及宛溪绿，好寄双文鳞。
登澄海楼次韵
凭
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>