<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="女弟素文传,素文女子遗槀,附录,素文女子遗稿全文在线阅读,素文女子遗稿全文在线下载,大玄古籍书库">
<meta name="description" content="袁机著，袁枚辑，离绝后袁机作诗三十余首，死后由袁枚编辑刊刻，题名《素文女子遗稿》，收入《小仓山房全集》中，为“袁家三妹合稿”之一，有1891年印本，又被收到《随园全集》中，有1918年上海文明书局刻本。_素文女子遗稿_全文在线阅读_素文女子遗稿_全文在线下载_大玄古籍书库">
<title>素文女子遗稿_袁机_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">素文女子遗稿</span> <br/>
          作者： <span class="inputVal" id="bkauthor">袁机</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]4400</span> <br/>
          说明： <span class="inputVal" id="bkdec">袁机著，袁枚辑，离绝后袁机作诗三十余首，死后由袁枚编辑刊刻，题名《素文女子遗稿》，收入《小仓山房全集》中，为“袁家三妹合稿”之一，有1891年印本，又被收到《随园全集》中，有1918年上海文明书局刻本。</span> <br/>
          封面： <span class="inputVal" id="bkimg">Z_20788.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]素文女子遗稿
[book_author]袁机
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]4400
[book_dec]袁机著，袁枚辑，离绝后袁机作诗三十余首，死后由袁枚编辑刊刻，题名《素文女子遗稿》，收入《小仓山房全集》中，为“袁家三妹合稿”之一，有1891年印本，又被收到《随园全集》中，有1918年上海文明书局刻本。
[book_img]Z_20788.jpg


[book_title]女弟素文傳
枚第三妹曰機，字素文，皙而長，端麗為女兄弟冠。幼好讀書，既長，益習於誦。鍼袵之旁，縹緗庋積。雍正元年，先君客吳中，聞衡陽令高君清卒，庫虧，妻子獄繫。歎曰：「我，高公幕下客也。非我往，則難不解。」遂治裝，歷洞庭而南，告其弟高八曰：「曩而兄傾庫供上官，吾嘗止之，而兄不可，則勸其簿籍而加印焉。亦知正為今日計乎？」高大悟，檢篋得印簿，訴制軍。制軍者，大學士邁柱也。素善先君，兼知高公之冤，為平其事。當是時，簿中貴人，隱探高氏孤稚無能為，使人具三千金，啖先君。先君怒而叱之。高八益感謝。臨別泣曰：「無以報，聞先生第三女未昏，某妻方姙，幸而男也，願為公婿。」已而果然。因寄金鎻為禮。時妹未周晬，枚長妹四歲，代繫金鎻飾項者數年。
高故如皋人，而先君自楚歸，復之粵，之滇，之閩，與高氏音問遂絕。乾隆七年，高八執訊來曰：「某子病，不可以昏。願以前言為戲。」先君猶豫。妹侍側，持金鎻而泣，不食。先君亦泣，亦不食。以其意復高氏。高之族人驚，讙傳高氏得貞婦。高八歿，其兄子繼祖來曰：「婿非疾也，有禽獸行，叔杖死而蘇。恐以怨報德，故躛言辭昏。賢女無自苦。」妹聞如不聞，竟適高氏。
高渺小，僂而斜視，躁戾佻險，非人所為。見書卷怒，妹自此不作詩；見女工又怒，妹自此不持鍼黹。索奩具為狎邪費，不得則手掐足踆，燒灼之毒畢具。姑救之，毆姑折齒。輸博者錢，將負妹而鬻。妹見耳目非是，告先君。先君大怒。訟之官而絕之。
妹歸侍母。母體微不適，妹徹夜立，持粥飲而匕箸進之。又能記裨宮、襍史、國家治亂、名臣言行、神仙鬼怪可喜可愕者，數稱說歌呼，為老人娛。枚入定省，聞所未聞，學為之博。自離婿後，長齋，衣不純采，不髲鬀，不聞樂，有病不治。遇風辰花朝，輒背人而泣。如皋人至，必出問堂上姑安否，寄贈服食甚謹。
前一年，高氏子死。妹亦病，以乾隆二十四年十一月死，年四十。枚在揚州，聞病奔歸，氣已絕，一目猶瞠也，撫之乃瞑。女阿印病瘖，一切人事器物不能音而能書，指形摹意，皆母教也，想見妹之苦志云。檢篋得手編《列女傳》三卷，詩若干。

[book_title]素文女子遺槀
袁機著
鏡
我有秦宮鏡，清光欲比天。
近看花獨立，遠望月孤懸。
菱角何時鑄，盤龍不記年。
無人來照影，拋擲井闌邊。
秋夜
不見深秋月影寒，只聞風信響闌干。
閒庭落葉知多少，記取朝來著意看。
閒情
欲捲湘簾問歲華，不知春在幾人家。
一雙燕子殷勤甚，銜到牕前盡落花。
得香亭步蟾兩弟家信作此寄之
經年離別悵何如，漁弟樵兄兩索居。
每恐峯高無過雁，偶因潮落有雙魚。
關山風月情何似，鄉國琴書味有餘。
只為家貧歸未得，江南江北各躊躇。
細雨斜風冷畫屏，西堂月落夢初醒。
女兒言語輸鸚鵡〈（余一女病瘖）〉，兄弟情懷感鶺鴒。
遠信有時憑客報，書聲何日隔花聽。
吳綿買就無人寄，腸斷秋山日暮青。
輓陶姬〈（阿兄侍者）〉
誰遣孤鸞作別離，紅蘭銷歇采雲悲。
妝空畫閣春歸早，親遠關山信到遲。
素紙臨風空望影，鐙花何日再論詩。
知君最是情難割，膝下嬌癡有女兒。
脩眉雲髺態愔愔，欲返香魂路莫尋。
鍼綫頻勞雙手爪，悲歡同說十年心。
無家歎我因緣惡，瘦影憐君春恨深。
從此綠幒金翠冷，蘭薰粉澤盡消沉。
寄姑
欲寄姑恩曲，盈盈一水長。
江流到門口，中有淚雙行。
阿兄得子不舉
方幸胞衣紫，驚聞玉樹凋。
桂香初落子，泡影不終朝。
門戶憑誰託，麒麟不可招。
諸姑兼伯姊，同有淚難消。
事好翻成夢，天高欲問難。
如何終歲望，不得片時看。
強仕年將過，徵蘭夢又殘。
萱堂頻問信，強自報平安。
寄山弟香亭
年來芳訊少，雁字隔長河。
惜墨緣書拙，敲詩費紙多。
生涯雲過影，心事井銷波。
極目遙天月，清宵隱薜蘿。
送雲扶妹歸邗後送履青弟歸武林
春風楊桺散花天，荊樹分行各著鞭。
梅雨池寬閒釣艇，茶蘪香冷罷鞦韆。
飛飛鴻雁雲千里，寂寞樓臺月一弦。
兩處離情江水闊，幾時同返木蘭船。
偶作四絕句
歸夢隔揚州，空庭雨不休。
女嬌頻乞果，婢小嬾梳頭。
花好莫焚香，夜涼休拜月。
願持一片心，寄與嫦娥識。
難逢千日酒，且煑六班茶。
怕引游蜂至，不栽香色花。
照木覺心清，挑鐙愛影明。
身閒宜睡早，夢短恰詩成。
聞雁
秋高霜氣重，孤雁最先鳴。
輕遏碧雲冷，鐙含永夜清。
自從憐雙影，幾度作離聲。
飛到湘簾下，寒衣尚未成。
鐙
添盡蘭膏惜寸陰，煎𤎅終不昧初心。
孤檠柄曲吹痕淡，細雨更殘背壁深。
有燄尚能爭皎月，無花只可耐孤吟。
平生一點分明意，每為終風恨不禁。
感懷
蘭熏粉澤久飄流，落葉哀蟬獨倚樓。
奩具久為遊子費，書香空與此身留。
夢中明鏡開還合，水上飛雲斷不收。
回首夕陽芳艸路，那堪重憶恨悠悠。
春懷
二月清明柳最嬌，春痕紅到海棠梢。
寄聲梁上雙飛燕，好琢香泥補舊巢。
妝殘
妝殘翡翠愁經眼，詩賸鸞箋怕記題。
撫事懷人枉惆悵，碧紗牕外曉風低。
有鳳
有鳳荒山老，桐花不復春。
死還憐弱女，生已作陳人。
鐙影三更夢，曇花頃刻身。
□□明鏡裏，日日淚痕新。
寄二弟詩五首，欲發未發，將半年矣，歲暮得便，加二首并寄之
殘歲只餘三日臘，歸人猶有兩年□。
池塘無復鴛鴦宿，楊柳春風好展眉。〈（□□□□□）〉
久拋筆墨坐蕭齋，喜汝鱗鴻次第來。
前日書成猶嬾寄，今朝并作一函開。
送雲扶妹歸揚州
江城花落滿溪烟，送汝于歸二月天。
一路暖風琴瑟好，春聲都在木蘭船。
此去蘋蘩慎所司，西湖花鳥莫相思。
同懷姊妹憐卿小，珍重初離膝下時。
水榭風鐙廿四橋，乘鸞月夜好吹簫。
雙魚切記勤芳訊，莫負春江一夜潮。
清風林下說才華，久有詩名重謝家。
學罷杭州大梳裹，又彎新髻插瓊花。
追悼
燕去空梁晚，簾虛素月流。
輕羅冷團扇，明鏡掩妝樓。
有女憐孤稚，無書問遠遊。
誰知白楊樹，蕭瑟墓門秋。
燕去空梁晚，簾虛素月流。
輕羅冷團扇，明鏡掩妝樓。
有女憐孤稚，無書問遠遊。
誰知白楊樹，蕭瑟墓門秋。
燕去空梁晚，簾虛素月流。
輕羅冷團扇，明鏡掩妝樓。
有女憐孤稚，無書問遠遊。
誰知白楊樹，蕭瑟墓門秋。
隨圍襍詩
采蘋亭上煙波暖，需雅軒前竹石清。
水榭雲廊三十六，玻璃窻外月先明。
幾叢水竹湛清華，終日遊仙總在家。
慣趁山中春信早，別開花讌讌唐花。
樹上鶯啼花上歌，水生紋錦月生波。
簾垂玳瑁看山遠，座隔芭蕉聽雨多。
妹少時唫咏極多，陳燭門先生《國朝詩品》中存十之七；嫁後良人戒詩，槀亦散失。茲檢其歸寧以來之作，付之開雕，麤存梗槩，聊志哀痛云。——爾兄枚再跋

[book_title]附錄
哭三妹五十韻
兄枚子才氏
五枝荊樹好，忽隕第三枝。
最是風華質，還兼窈窕姿。
令儀宜協吉，論齒未應衰。
情以隨肩重，喪因在室悲。
鶺鴒飛竟斷，手足夢重追。
弄藥爭花日，將笄未弁時。
金籠擒蟋蟀，竹馬逐鄰兒。
各踞長松鍛，同分野灶炊。
書燈裁紙照，學舍隔簾窺。
呵手團清雪，當盤算劫棋。
鬥殘春草綠，舞罷《柘枝》欹。
貧不爭梨栗，歡能詠豆萁。
非魚常作隊，似雁不差池。
擬續蘭台史，堪刊紫石碑。
阿兄試京兆，小妹倚門楣。
望信頻穿眼，登科代展眉。
分襟長戚戚，聚首更怡怡。
至性醇無比，多情累在斯。
一聞婚早定，萬死誓相隨。
彩鳳從鴉逐，紅蘭受雪欺。
踏搖囚素發，脈摘損凝脂。
瑱珮嬰兒撤，犁鋤健婦持。
贅余添姊禍，嫁後失爺慈。
舍宅棲蘭若，長齋伴濟尼。
當官懲婿惡，合族笑姨癡。
婦棄仍歸矣，天高不鑒之。
已經分破鏡，長自奉慈帷。
紛帨辛勤侍，羹湯宛轉吹。
呼盧老親伴，問字舉家師。
有女空生口，無言但點頤〈（妹一女啞）〉。
方形勤指矩，圓象強摹規。
水色雲沉閣，山光樹囀鸝。
避人常獨坐，對影輒漣洏。
豈戀終風暴，常懷其雨思。
冰心明月見，春恨落花知。
寂寂芳華度，奄奄玉貌移。
九回腸早斷，一日病難治。
自覺傷心極，臨危作遠離。
家貧投賤藥，膽壯誤庸醫。
白下巫陽至，揚州蕩子羈。
魂孤通夢速，江闊送終遲〈（得信前一夕，夢與妹如平生歡。）〉。
路上錢猶卜，靈前帳已披。
承衾摩瞑目，搜篋理殘詩。
欲止高堂慟，先教私淚垂。
蒼茫惟用恨，啼勸兩難為。
苦憶連年瘧，頻勞徹夜支。
今朝偏送汝，他日更呼誰！
殘雪敲窗戶，悲風動酒卮。
浮生千古幻，哀挽幾行辭。
盼斷黃泉路，重逢可有期？
哭三姊四首
弟樹香亭
解賦椒花性最淳，忽分棠棣倍傷神。
若為男子真名士，使配參軍信可人。
寶鑑雲昏殘月色，蘆廉風掩落花春。
縱教青史傳遺跡，已負生前金粟身。
猶記支牀靜臥餘，珊珊瘦骨影清癯。
持家尚替兄籌策，煎葯還為弟惜鬚。〈（姊病篤，予執湯藥。姊笑云：「弟鬚無多，當留作苦吟撚弄，不宜過勞。」蓋用李勣故事。委頓之際，其閑雅尚如此。）〉
病久事繁容婢懶，坐愁力弱索花扶。
可憐十日揚州別，已唱招魂仗女巫。
少守三從太認真，讀書悞盡一生春。
無家枉說曾招聓〈（聓古壻字，見《酉陽雜俎》。）〉，有影終年只傍親。
蕩子已亡方掩涕，慈姑猶在更傷神。
靈前空賸癡頑女，也著麻衣學謝人。
高堂垂白淚雙流，弱女伶丁未解憂。
教養竟交孀姊替，晨昏添與阿兄愁。
頻搜匳篋收遣槀，畧賸珠璣見遠謀。
更慟生無佳偶匹，死猶孤塚各清秋。
哭從母
陸建（湄君）
劉家文藻說三娘，林下風殘斷雁行。
誰信有才真命薄，生教無計奈夫狂。
稾碪夢冷樓頭月，松竹秋枯嶺上霜。
最是傷心遺弱女，麻衣看着雪衣裳。
當年憐愛阿甥孤，曾記床前竹馬扶。
白雪裁詩陪道蘊，青燈說史侍班姑。
賢明豈但稱閨秀，儒雅難逢此士夫。
應識幽貞猶有恨，不曾將淚到蒼梧。
青紗輟帳冷斜暉，剩有殘編藁未焚。
不櫛恨難成進士，生兒惜未配參軍。
北宮老女拋環瑱，中閫儒風理練羣。
豈料一生如此畢，白楊蕭瑟掩孤墳。

        </div>
      </div>
    </div>
  </div>
</div>
<!--update:2025-08-30 10:35:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>