<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="·卷一〔五言、四言〕,·卷二〔乐府〕,·卷三〔诗补遗〕,·卷四〔赋集〕,·卷五〔杂著〕,卷六〔颂赞吊诔〕,·卷七〔议论碑铭〕,陆机集全文在线阅读,陆机集全文在线下载,大玄古籍书库">
<meta name="description" content="晋代诗文别集。陆机撰。陆机字士衡，曾官平原内史。陆云《与兄平原书》称“集兄文为二十卷”，可见陆机的作品在其生前已由陆云编辑成集。《隋书·经籍志》著录“晋平原内史《陆机集》十四卷”，并注明：“梁四十七卷，录一卷，亡。”说明南北朝时期，陆集卷帙浩繁，到隋唐时散佚已多。宋代公私书目著录《陆机集》仅10卷，晁公武《郡斋读书志》：“(陆机)所著文章凡三百余篇，今存诗赋、论议、笺表、碑诔一百七十余首，以《晋书》、《文选》校正外，余多舛误。”晁说可证宋刊10卷本乃是宋人据唐前类书、总集重新纂辑的，故其中残篇断简较多。南">
<title>陆机集_陆机_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">陆机集</span> <br/>
          作者： <span class="inputVal" id="bkauthor">陆机</span> <br/>
          朝代： <span class="inputVal" id="bkdate">晋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]42025</span> <br/>
          说明： <span class="inputVal" id="bkdec">晋代诗文别集。陆机撰。陆机字士衡，曾官平原内史。陆云《与兄平原书》称“集兄文为二十卷”，可见陆机的作品在其生前已由陆云编辑成集。《隋书·经籍志》著录“晋平原内史《陆机集》十四卷”，并注明：“梁四十七卷，录一卷，亡。”说明南北朝时期，陆集卷帙浩繁，到隋唐时散佚已多。宋代公私书目著录《陆机集》仅10卷，晁公武《郡斋读书志》：“(陆机)所著文章凡三百余篇，今存诗赋、论议、笺表、碑诔一百七十余首，以《晋书》、《文选》校正外，余多舛误。”晁说可证宋刊10卷本乃是宋人据唐前类书、总集重新纂辑的，故其中残篇断简较多。南宋庆元间，徐民瞻汇刻陆机、陆云集为《晋二俊文集》。明正德间，陆元大据徐本翻刻，其中《陆士衡集》10卷是现存最早的刻本。明人汪士贤辑《汉魏诸名家集》即用陆元大本。中华书局1982年出版金涛声点校本《陆机集》，亦以陆元大翻宋本为底本，校以北京图书馆所藏影宋抄本，并参校总集、类书及史传资料。原集10卷保持不变，凡赋4卷，诗、乐府3卷，杂著1卷(包括《演连珠》50首)，文2卷。经考证，诗的部分删去卷7《悲哉行》(萋萋春草生)1首，此为谢灵运诗;文的部分删去卷9《吴丞相江陵侯陆公诔》1篇，此为陆云作。点校中辑录的集外佚文，按赋、诗、文编为3卷，附于10卷之末作为《补遗》。此本还附载陆机的专著(《晋纪》、《洛阳记》、《要览》)遗文，以及陆机传记、陆机集序跋资料。又，近人郝立权著有《陆士衡诗注》(人民文学出版社1958年版)。</span> <br/>
          封面： <span class="inputVal" id="bkimg">Z_21136.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]陆机集
[book_author]陆机
[book_date]晋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]42025
[book_dec]晋代诗文别集。陆机撰。陆机字士衡，曾官平原内史。陆云《与兄平原书》称“集兄文为二十卷”，可见陆机的作品在其生前已由陆云编辑成集。《隋书·经籍志》著录“晋平原内史《陆机集》十四卷”，并注明：“梁四十七卷，录一卷，亡。”说明南北朝时期，陆集卷帙浩繁，到隋唐时散佚已多。宋代公私书目著录《陆机集》仅10卷，晁公武《郡斋读书志》：“(陆机)所著文章凡三百余篇，今存诗赋、论议、笺表、碑诔一百七十余首，以《晋书》、《文选》校正外，余多舛误。”晁说可证宋刊10卷本乃是宋人据唐前类书、总集重新纂辑的，故其中残篇断简较多。南宋庆元间，徐民瞻汇刻陆机、陆云集为《晋二俊文集》。明正德间，陆元大据徐本翻刻，其中《陆士衡集》10卷是现存最早的刻本。明人汪士贤辑《汉魏诸名家集》即用陆元大本。中华书局1982年出版金涛声点校本《陆机集》，亦以陆元大翻宋本为底本，校以北京图书馆所藏影宋抄本，并参校总集、类书及史传资料。原集10卷保持不变，凡赋4卷，诗、乐府3卷，杂著1卷(包括《演连珠》50首)，文2卷。经考证，诗的部分删去卷7《悲哉行》(萋萋春草生)1首，此为谢灵运诗;文的部分删去卷9《吴丞相江陵侯陆公诔》1篇，此为陆云作。点校中辑录的集外佚文，按赋、诗、文编为3卷，附于10卷之末作为《补遗》。此本还附载陆机的专著(《晋纪》、《洛阳记》、《要览》)遗文，以及陆机传记、陆机集序跋资料。又，近人郝立权著有《陆士衡诗注》(人民文学出版社1958年版)。
[book_img]Z_21136.jpg


[book_title]·卷一〔五言、四言〕
皇太子宴玄圃宣猷堂有令赋诗
太子宴朝士于宣猷堂，遂命机赋诗。
三正迭绍，洪圣启运。自昔哲王，先天而顺。
群辟崇替，降及近古。黄晖既渝，素灵承祜。
乃眷斯顾，祚之宅土。三后始基，世武丕承。
协风傍骇，天晷仰澄。淳曜六合，皇庆攸兴。
自彼河汾，奄齐七政。时文惟晋，世笃其圣。
钦翼昊天，对扬成命。九区克咸，讴歌以咏。
皇上纂隆，经教弘道。于化既丰，在工载考。
俯釐庶绩，仰荒大造。仪形祖宗，妥绥天保。
笃生我后，克明克秀。体辉重光，承规景数。
茂德渊冲，天姿玉裕。蕞尔小臣，邈彼荒遐。
弛厥负担，振缨承华。匪愿伊始，惟命之嘉。
皇太子赐讌诗
元康四年秋，余以太子洗马出补吴王郎中，以前事仓卒，未得宴。
三月十六日，有命清宴，感圣恩之罔极，退而赋此诗也。
明明隆晋，茂德有赫。思媚上帝，配天光宅。
诞育皇储，仪形在昔。徽言时宣，福禄来格。
劳谦降贵，肆敬下臣。肇彼先驱，翻成嘉宾。
春咏
节运同可悲，莫若春气甚。和风未及燠，遗凉清且凛。
遨游出西城
遨游出西城，按辔循都邑。逝物随节改，时风肃且熠。
迁化有常然，盛衰自相袭。靡靡年时改，冉冉老已及。
行矣勉良图，使尔修名立。
赴洛二首
其一
希世无高符，营道无烈心。靖端肃有命，假楫越江潭。
亲友赠予迈，挥泪广川阴。抚膺解携手，永叹结遗音。
无迹有所匿，寂寞声必沉。肆目眇弗及，缅然若双潜。
南望泣玄渚，北迈涉长林。谷风拂修薄，油云翳高岑。
亹亹孤兽骋，嘤嘤思鸟吟。感物恋堂室，离思一何深。
伫立慨我叹，寤寐涕盈衿。惜无怀归志，辛苦谁为心！
其二
羁旅远游宦，讬身承华侧。抚剑遵铜辇，振缨尽祗肃。
岁月一何易，寒暑忽已革。载离多悲心，感物情悽恻。
慷慨遗安愈，永叹废寝食。思乐乐难诱，曰归归未克。
忧苦欲何为，缠绵胸与臆。仰瞻凌霄鸟，羡尔归飞翼。
又赴洛道中（二首）
其一
揔辔登长路，呜咽辞密亲。借问子何之，世网婴我身。
永叹遵北渚，遗思结南津。行行遂已远，野途旷无人。
山泽纷纡余，林薄杳阡眠。虎啸深谷底，鸡鸣高树巅。
哀风中夜流，孤兽更我前。悲情触物感，沉思郁缠绵。
伫立望故乡，顾影悽自怜。
其二
远游越山川，山川修且广。振策陟崇丘，安辔遵平莽。
夕息抱影寐，朝徂衔思往。顿辔倚嵩岩，侧听悲风响。
清露坠素辉，明月一何朗。抚枕不能寐，振衣独长想。
招隐二首
其一
驾言寻飞遁，山路郁盘桓。芳兰振惠叶，玉泉涌微澜。
嘉卉献时服，灵朮进朝餐。
其二
寻山求逸民，穹谷幽且遐。清泉荡玉渚，文鱼跃中波。
园葵
种葵北园中，葵生郁萋萋。朝荣东北倾，夕颖西南晞。
零露垂鲜泽，朗月耀其辉。时逝柔风戢，岁暮商飚飞。
曾云无温液，严霜有凝威。幸蒙高墉德，玄景荫素蕤。
丰條并春盛，落叶后秋衰。庆彼晚雕福，忘此孤生悲。
招隐诗
明发心不夷，振衣聊踯躅。踯躅欲安之，幽人在浚谷。
朝采南涧藻，夕息西山足。轻條象云构，密叶成翠幄。
激楚伫兰林，回芳薄秀木。山溜何泠泠，飞泉漱鸣玉。
哀音附灵波，颓响赴曾曲。至乐非有假，安事浇淳朴。
富贵苟难图，税驾从所欲。
于承明作与士龙
牵世婴时网，驾言远徂征。饮饯岂异族，亲戚弟与兄。
婉娈居人思，纡郁游子情。明发遗安寐，晤言涕交缨。
分途长林侧，挥袂万始亭。伫眄要遐景，倾耳玩余声。
南归憩永安，北迈顿承明。永安有昨轨，承明子弃予。
俯仰悲林薄，慷慨含辛楚。怀往欢绝端，悼来忧成绪。
感别惨舒翮，思归乐春渚。
【注】《艺文类聚》本诗题作“于承明作与弟士
龙诗”。
吴王郎中时从梁陈作
在昔蒙嘉运，矫迹入崇贤。假翼鸣凤條，濯足升龙渊。
玄冕无丑士，冶服使我妍，轻剑拂鞶厉，长缨丽且鲜。
谁谓伏事浅，契阔踰三年。薄言肃后命，改服就藩臣。
夙驾寻清轨，远游越梁陈。感物多远念，慷慨怀古人。
赠冯文罴迁斥丘令(八首)
其一
于皇圣世，时文惟晋。受命自天，奄有黎献。
阊阖既辟，承华再建。明明在上，有集惟彦。
其二
奕奕冯生，哲问允迪。天保定子，靡德不铄。
迈心玄旷，矫志崇邈。遵彼承华，其容灼灼。
其三
嗟我人斯，戢翼江潭。有命集止，翻飞自南。
出自幽谷，及尔同林。双情交映，遗物识心。
其四
人亦有言，交道实难。有頍者弁，千载一弹。
今我与子，旷世齐欢。利断金石，气惠秋兰。
其五
羣黎未绥，帝用勤止。我求明德，肆于百里。
佥曰尔谐，俾民是纪。乃眷北徂，对扬帝祉。
其六
畴昔之游，好合缠绵。借曰未洽，亦既三年。
居陪华幄，出从朱轮。方骥齐镳，比迹同尘。
其七
之子既命，四牡项领。遵塗远蹈，腾轨高骋。
庆云扶质，清风承景。嗟我怀人，其迈惟永。
其八
否泰有殊，穷达有违。及子春华，从尔秋晖。
逝将去我，陟彼朔陲。非子之念，心孰为悲。
答贾谧十一首·并序
昔为太子洗马，鲁公贾长渊以散骑常侍侍东宫积年。余出补吴王郎
中令，元康六年入为尚书郎，鲁公赠诗一篇，作此诗答之云尔。
其一
伊昔有皇，肇济黎蒸。先天创物，景命是膺。
降及羣后，迭毁迭兴。邈矣终古，崇替有征。
其二
在汉之季，皇纲幅裂。大辰匿晖，金虎曜质。
雄臣驰鹜，义夫赴节。释位挥戈，言谋王室。
其三
王室之乱，靡邦不泯。如彼坠景，曾不可振。
乃眷三哲，俾乂斯民。启土虽难，改物承天。
其四
爰兹有魏，即宫天邑。吴实龙飞，刘亦岳立。
干戈载扬，俎豆载戢。民劳师兴，国玩凯入。
其五
天厌霸德，黄祚告釁。狱讼违魏，讴歌适晋。
陈留归蕃，我皇登禅。庸岷稽颡，三江改献。
其六
赫矣隆晋，奄宅率土。对扬天人，有秩斯祜。
惟公太宰，光翼二祖。诞育洪胄，纂戎于鲁。
其七
东朝既建，淑问峨峨。我求明德，济同以和。
鲁公戾止，衮服委蛇。思媚皇储，高步承华。
其八
昔我逮兹，时惟下僚。及子栖迟，同林异條。
年殊志比，服舛义稠。游跨三春，情固二秋。
其九
祗承皇命，出纳无违。往践蕃朝，来步紫微。
升降秘阁，我服载晖。孰云匪惧，仰肃明威。
其十
分索则易，携手实难。念昔良游，兹焉永叹。
公子云感，贻此音翰。蔚彼高藻，如玉如兰。
十一
惟汉有木，曾不踰境。惟南有金，万邦作咏。
民之胥好，狷狂厉圣。仪形在昔，予闻子命。
赠尚书郎顾彦先 二首
其一
大火贞朱光，积阳熙自南。望舒离金虎，屏翳吐重阴。
凄风迕时序，苦雨遂成霖。朝游忘轻羽，夕息忆重衾。
感物百忧生，缠绵自相寻。与子隔萧墙，萧墙阻且深。
形影旷不接，所托声与音。音声日夜阔，何用慰吾心。
其二
朝游游层城，夕息旋直庐。迅雷中霄激，惊电光夜舒。
玄云拖朱阁，振风薄绮疏。丰注溢修霤，潢潦浸阶除。
停阴结不解，通衢化为渠。沈稼湮梁颍，流民泝荆徐。
眷言怀桑梓，无乃将为鱼。
赠顾交趾公贞
顾侯体明德，清风肃已迈。发迹翼藩后，改授抚南裔。
伐鼓五岭表，扬旌万里外。远绩不辞小，立德不在大。
高山安足凌，巨海犹萦带。惆怅瞻飞驾，引领望归旆。
赠从兄车骑
孤兽思故薮，离鸟悲旧林。翩翩游宦子，辛苦谁为心。
髣髴谷水阳，婉娈昆山阴。营魄怀兹土，精爽若飞沉。
寤寐靡安豫，愿言思所钦。感彼归涂艰，使我怨慕深。
安得忘归草，言树背与襟。斯言岂虚作，思鸟有悲音。
答张士然
洁身跻秘阁，秘阁峻且玄。终朝理文案，薄暮不遑眠。
驾言巡明祀，致敬在祈年。逍遥春玉圃，踯躅千亩田。
迴渠绕曲陌，通波扶直阡。嘉谷垂重颖，芳树发华颠。
余固水乡士，揔辔临清渊。戚戚多远念，行行遂成篇。
赠冯文罴
昔与二三子，游息承华南。拊翼同枝條，翻飞各异寻。
苟无凌风翮，徘徊守故林。慷慨谁为感，愿言怀所钦。
发轸清洛汭，驱马大河阴。伫立望朔塗，悠悠迥且深。
分索古所悲，志士多苦心。悲情临川结，苦言随风吟。
愧无杂佩赠，良讯代兼金。夫子茂远猷，款诚寄惠音。
赠弟士龙
行矣怨路长，惄焉伤别促。指途悲有余，临觞欢不足。
我若西流水，子为东峙岳。慷慨逝言感，徘徊居情育。
安得携手俱，契阔成騑服。
祖道毕雍孙刘边仲潘正叔
皇储延髦俊，多士出幽遐。适遂时来运，与子游承华。
执笏崇贤内，振缨层城阿。毕刘赞文武，潘生莅邦家。
感别怀远人，愿言叹以嗟。
答潘尼
于穆同心，如琼如琳。我东日徂，来饯其琛。
彼美潘生，实综我心。探我玉怀，畴尔惠音。
赠潘尼
水会于海，云翔于天。道之所混，孰后孰先？
及子虽殊，同升太玄。舍彼玄冕，袭此云冠。
遗情市朝，永志丘园。静犹幽谷，动若挥兰。
赠纪士
琼瓌俟丰价，窈窕不自鬻。有美蛾眉子，惠音清且淑。
修姱协姝丽，华颜婉如玉。
为陆思远妇作
二合兆嘉偶，女子礼有行。洁己入德门，终远母与兄。
如何耽时宠，游宦忘归宁！虽为三载妇，顾景愧虚名。
岁暮饶悲风，洞房凉且清。拊枕循薄质，非君谁见荣。
离君多悲心，寤寐劳人情。敢忘桃李陋，侧想瑶与琼。
为顾彦先赠妇二首
其一
辞家远行游，悠悠三千里。京洛多风尘，素衣化为缁。
修身悼忧苦，感念同怀子。隆思乱心曲，沉欢滞不起。
欢沉难剋兴，心乱谁为理。愿假归鸿翼，翻飞浙江氾。
其二
东南有思妇，长叹充幽闼。借问叹何为，佳人眇天末。
游宦久不归，山川修且阔。形影参商乖，音息旷不达。
离合非有常，譬彼弦与筈。愿保金石躯，慰妾长饥渴。
为周夫人赠车骑
碎碎织细练，为君作褠繻。君行岂有顾，忆君是妾夫。
昔者得君书，闻君在高平；今时得君书，闻君在京城。
京城华丽所，璀璨多异人。男儿多远志，岂知妾念君。
昔者与君别，岁律薄将暮。日月一何速，素秋坠湛露。
湛露何冉冉，思君随岁晚。对食不能飡，临觞不能饮。
◎ 拟古十二首
拟行行重行行
悠悠行迈远，戚戚忧思深。此思亦何思，思君徽与音。
音徽日夜离，缅邈若飞沉。王鲔怀河岫，晨风悲北林。
游子眇天末，还期不可寻。惊飙褰反信，归云难寄音。
伫立想万里，沉忧萃我心。揽衣有余带，循形不盈衿。
去去遗情累，安处抚清琴。
拟今日良宴会
闲夜命欢友，置酒迎风馆。齐僮梁甫吟，秦娥张女弹。
哀音绕栋宇，遗响入云汉。四座咸同志，羽觞不可算。
高谈一何绮，蔚若朝霞烂。人生无几何，为乐常苦晏。
譬彼伺晨鸟，扬声当及旦。曷为恒忧苦，守此贫与贱。
拟迢迢牵牛星
昭昭天汉晖，粲粲光天步。牵牛西北迴，织女东南顾。
华容一河冶，挥手如振素。怨彼河无梁，悲此年岁暮。
跂彼无良缘，睆焉不得度。引领望大川，双涕如沾露。
拟涉江采芙蓉
上山采琼蘂，穹谷饶芳兰。采采不盈掬，悠悠怀所欢。
故乡一何旷，山川阻且难。沉思钟万里，踯躅独吟叹。
拟青青河畔草
靡靡江离草，熠燿生河侧。皎皎彼姝女，阿那当轩织。
粲粲妖容姿，灼灼美颜色。良人游不归，偏栖独只翼。
空房来悲风，中夜起叹息。
【注】“美颜色”：另作“华美色”。
拟明月何皎皎
安寝北堂上，明月入我牖。照之有余辉，揽之不盈手。
凉风绕曲房，寒蝉鸣高柳。踟蹰感节物，我行永已久。
游宦会无成，离思难独守。
拟兰若生春阳
嘉树生朝阳，凝霜封其條。执心守时信，岁寒终不彫。
美人何其旷，灼灼在云霄。隆想弥年月，长啸入风飘。
引领望天末，譬彼向阳翘。
【注】“春阳”另作“朝阳”。“终不彫”另作“不敢凋”。
拟青青陵上柏
冉冉高陵蘋，习习随风翰。人生当几时，譬彼浊水澜。
戚戚多滞念，置酒宴所欢。方驾振飞辔，远游入长安。
名都一何绮，城阙郁盘桓。飞阁缨虹带，层台冒云冠。
高门罗北阙，甲第椒与兰。侠客控绝景，都人骖玉轩。
遨游放情愿。慷慨为谁叹。
拟东城一何高
西山何其峻，层曲郁崔嵬。零露弥天坠，蕙叶凭林衰。
寒暑相因袭，时逝忽如遗。三闾结飞辔，大耋悲落晖。
曷为牵世务，中心怅有违。京洛多妖丽，玉颜侔琼蕤。
闲夜抚鸣琴，惠音清且悲。长歌赴促节，哀响逐高徽。
一唱万夫欢，再唱梁尘飞。思为河曲鸟，双游丰水湄。
拟西北有高楼
高楼一何峻，苕苕峻而安。绮窗出尘冥，飞陛蹑云端。
佳人抚琴瑟，纤手清且闲。芳草随风结，哀响馥若兰。
玉容谁能顾，倾城在一弹。伫立望日昃，踯躅再三叹。
不怨伫立久，但愿歌者欢。思驾归鸿羽，比翼双飞翰。
拟庭中有奇树
欢友兰时往，迢迢匿音徽。虞渊引绝景，四节游若飞。
芳草久已茂，佳人竟不归。踯躅遵林渚，惠风入我怀。
感物恋所欢，采此欲贻谁。
拟明月皎夜光诗
岁暮凉风发，昊天肃明明。招摇西北指，天汉东南倾。
朗月照闲房，蟋蟀吟户庭。翻翻归鴈集，嘒嘒寒蝉鸣。
畴昔同宴友，翰飞戾高冥。服美改声听，居愉遗旧情。
织女无机杼，大梁不架楹。
〔拟古十二首首结束〕
◎ 乐府十七首
猛虎行
渴不饮盗泉水，热不息恶木阴。恶木岂无枝，志士多苦心。整驾肃时命，
杖策将远寻。饥食猛虎窟，寒栖野雀林。日归功未建，时往岁载阴。崇
云临岸骇，鸣條随风吟。静言幽谷底，长啸高山岑。急弦无懦响，亮节
难为音。人生诚未易，曷云开此襟。眷我耿介怀，俯仰愧古今。
君子行
天道夷且简，人道险而难。休咎相乘蹑，翻覆若波澜。
去疾苦不远，疑似实生患。近火固宜热，履冰岂恶寒。
掇蜂灭天道，拾尘惑孔颜。逐臣尚何有，弃友焉足叹。
福钟恒有兆，祸集非无端。天损未易辞，人益犹可欢。
朗鉴岂远假，取之在倾冠。近情苦自信，君子防未然。
从军行
若哉远征人，飘飘穷四遐。南陟五岭巅，北戍长城阿。
溪谷深无底，崇山郁嵯峨。奋臂攀乔木，振迹涉流沙。
隆暑固已惨，凉风严且苛。夏條焦鲜藻，寒冰结冲波。
胡马如云屯，越旗亦星罗。飞锋无绝影，鸣镝自相和。
朝餐不免冑，夕息常负戈。苦哉远征人，拊心悲如何！
豫章行
泛舟清川渚，遥望高山阴。川陆殊途轨，懿亲将远寻。
三荆欢同株，四鸟悲异林。乐会良自古，悼别岂独今。
寄世将几何，日昃无停阴。前路既已多，后途随年侵。
促促薄暮景，亹亹鲜克禁。曷为复以兹，曾是怀苦心。
远节婴物浅，近情能不深。行矣保嘉福，景绝继以音。
苦寒行
北游幽朔城，凉野多险艰。俯入穹谷底，仰陟高山盘。
凝冰结重涧，积雪被长峦。阴云兴岩侧，悲风鸣树端。
不覩白日景，但闻寒鸟喧。猛虎凭林啸，玄猿临岸叹。
夕宿乔木下，惨惨恒鲜欢。渴饮坚冰浆，饥待零露餐。
离思固已久，寤寐莫与言。剧哉行役人，慊慊恒苦寒。
饮马长城窟行
驱马陟阴山，山高马不前。往问阴山侯，劲虏在燕然。
戎车无停轨，旌旆屡徂迁。仰凭积雪岩，俯涉坚冰川。
冬来愁未反，去家邈以绵。猃狁亮未夷，征人岂徒旋。
末德争先鸣，凶器无两全。师克薄赏行，军没微躯捐。
将遵甘陈迹，收功单于旃。振旅劳归士，受爵藁街传。
门有车马客行
门有车马客，驾言发故乡。念君久不归，濡迹涉江湘。
投袂赴门塗，揽衣不及裳。拊膺携客泣，掩泪叙温凉。
借问邦族间，恻怆论存亡。亲友多零落，旧齿皆凋丧。
市朝互迁易，城阙或丘荒。坟垄日月多，松柏郁茫茫。
天道信崇替，人生安得长。慷慨惟平生，俛仰独悲伤。
君子有所思行
命驾登北山，延伫望城郭。廛里一何盛，街巷纷漠漠。
甲第崇高闼，洞房结阿阁。曲池何湛湛，清川带华薄。
邃宇列绮窗，兰室接罗幕。淑貌色斯升，哀音承颜作。
人生诚行迈，容华随年落。善哉膏粱士，营生奥且博。
宴安消灵根，酖毒不可恪。无以肉食资，取笑葵与藿。
齐讴行
营丘负海曲，沃野爽且平。洪川控河济，崇山入高冥。
东被姑尤侧，南界聊摄城。海物错万类，陆产尚千名。
孟诸吞楚梦，百二侔秦京。惟师恢东表，桓后定周倾。
天道有迭代，囚道无久盈。鄙哉牛山叹，未及至人情。
爽鸠茍已徂，吾子安得停。行行将复去，长存非所营。
日出东南隅行
扶桑升朝晖，照此高台端。高台多妖丽，濬房出清颜。
淑貌耀皎白，惠心清且闲。美目扬玉泽，峨眉象翠翰。
鲜肤一何润，秀色若可餐。窈窕多容仪，婉媚巧笑言。
暮春春服成，粲粲绮与纨。金雀垂藻翘，琼佩结瑶璠。
方驾扬清尘，濯足洛水澜。蔼蔼风云会，佳人一何繁。
南崖充罗幕，北渚盈軿轩。清川含藻景，高岸被华丹。
馥馥芳袖挥，泠泠织指弹。悲歌吐清响，雅韵播幽兰。
丹唇含九秋，妍迹凌七盘。赴曲迅惊鸿，蹈节如集鸾。
绮态随颜变，沉姿无定源。俯仰纷阿那，顾步咸可欢。
遗芳结飞飙，浮景映清湍。冶容不足咏，春游良可叹。
【注】“日出东南隅行”：或曰《罗敷艳歌》　“濬房”，《玉台
新咏》作“洞房”，胡克家《文选考异》作“邃房”。
长安有狭邪行
伊洛有歧路，歧路交朱轮。轻盖承华景，腾步蹑飞尘。
鸣玉岂朴儒，凭轼皆俊民。烈心厉劲秋，丽服鲜芳春。
余本倦游客，豪彦多旧亲。倾盖承芳讯，欲鸣当及晨。
守一不足矜，歧路良可遵。规行无旷迹，矩步岂逮人。
投足绪已尔，四时不必循。将遂殊塗轨，要子同归津。
前缓声歌
游仙聚灵族，高会层城阿。长风万里举，庆云郁嵯峨。
宓妃兴洛浦，王韩起泰华。北徵瑶台女，南要湘川娥。
肃肃霄驾动，翩翩翠盖罗。羽旗栖琐鸾，玉衡吐鸣和。
太容挥高弦，洪崖发清歌。献酬旣已周，轻举乘紫霞。
揔辔扶桑枝，濯足旸谷波。清晖溢天门，垂庆惠皇家。
【注】“轻举乘”，《玉台新咏》作“轻轩垂”。
长歌行
逝矣经天日，悲哉带地川。寸阴无停晷，尺波徒自旋。
年往迅劲矢，时来亮急弦。远期鲜克及，盈数固希全。
容华夙夜零，体泽坐自捐。兹物苟难停，吾寿安得延。
俛仰逝将过，倏忽几何间。慷慨亦焉诉，天道良自然。
但恨功名薄，竹帛无所宣。迨及岁未暮，长歌乘我闲。
吴趋行
楚妃且勿叹，齐娥且莫讴。四坐并清听，听我歌吴趋。
吴趋自有始，请从阊门起。阊门何峨峨，飞阁跨通波。
重栾承游极，回轩启曲阿。蔼蔼庆云被，泠泠鲜风过。
山泽多藏育，土风清且嘉。泰伯导仁风，仲雍扬其波。
穆穆延陵子，灼灼光诸华。王迹隤阳九，帝功兴四遐。
大皇自富春，矫手顿世罗。邦彦应运兴，粲若春林葩。
属城咸有士，吴邑最为多。八族未足侈，四姓实名家。
文德熙淳懿，武功侔山河。礼让何济济，流化自滂沱。
淑美难穷纪，商搉为此歌。
塘上行
江蓠生幽渚，微芳不足宣。被蒙风雨会，移君华池边。
发藻玉台下，垂影沧浪渊。霑润旣已渥，结根奥且坚。
四节游不处，繁华难久鲜。淑气与时殒，余芳随风捐。
天道有迁易，人理无常全。男欢智倾愚，女爱衰避妍。
不惜微躯退，但惧苍蝇前。愿君广末光，照妾薄暮年。
悲哉行
游客芳春林，春芳伤客心。和风飞清响，鲜云垂薄阴。
蕙草饶淑气，时鸟多好音。翩翩鸣鸠羽，喈喈仓庚吟。
幽兰盈通谷，长秀被高岑。女萝亦有托，蔓葛亦有寻。
伤哉客游士，忧思一何深。目感随气草，耳悲咏时禽。
寤寐多远念，缅然若飞沉。愿托归风响，寄言遗所钦。
短歌行
置酒高堂，悲歌临觞。人生几何，逝如朝霜。
时无重至，华不再扬。苹以春晖，兰以秋芳。
来日苦短，去日苦长。今我不乐，蟋蟀在房。
乐以会兴，悲以别章。岂曰无感，忧为子忘。
我酒既旨，我肴既臧。短歌可咏，长夜无荒。

[book_title]·卷二〔乐府〕
折杨柳
邈矣垂天景，壮哉奋地雷。隆隆岂久响，华光但西隤。
日落似有竟，时逝恒若催。仰悲朗月运，坐观璇盖回。
盛门无再入，衰房莫苦开。人生固已短，出处鲜为谐。
慷慨惟昔人，兴此千载怀。升龙悲绝处，葛虆变條枚。
寤寐岂虚叹，曾是感与摧。弭意无足欢，愿言有余哀。
鞠歌行
按《汉宫閤》有含章鞠室、灵芝鞠室，后汉马防第宅卜临道，连閤、
通池、鞠城，弥於街路。《鞠歌》将谓此也。又东阿王诗“连骑击壤”，
或谓䠞鞠乎？三言七言，虽奇宝名器，不遇知己，终不见重。愿逢知己，
以讬意焉。
朝云升，应龙攀，乘风远游腾云端。鼓钟歇，岂自欢，急弦高张思和弹。
时希值，年夙愆，循己虽易人知难。王阳登，贡公欢，罕生既没国子叹。
嗟千载，岂虚言，邈矣远念情忾然。
【注】“连骑击壤”，曹植《名都赋》作“连翩击鞠壤”。
当置酒
置酒宴佳宾，瞻眺临飞观。绝岭隔丈余，长屿横江半。
日色花上绮，风光水中乱。三益既葳蕤，四始方葱粲。
班婕妤
婕妤去辞宠，淹留终不见。寄情在玉阶，托意唯团扇。
春苔暗阶除，秋草芜高殿。黄昏履綦绝，愁来空雨面。
燕歌行
四时代序逝不追，寒风习习落叶飞。蟋蟀在堂露盈墀，念君远游常苦悲。
君何缅然久不归，贱妾悠悠心无违。白日旣没明镫辉，寒禽赴林匹鸟栖。
双鸠关关宿河湄，忧来感物涕不晞。非君之念思为谁，离别何早会何迟。
悲哉行
萋萋春草生，王孙游有情。差池燕始飞，夭袅桃始荣。
灼灼桃悦色，飞飞燕弄声。檐上云结阴，涧下风吹清。
幽树虽改观，终始在初生。松茑欢蔓延，樛葛欣虆萦。
眇然游宦子，晤言时未幷。鼻感改朔气，眼伤变节荣。
侘傺岂徒然，澶漫绝音形。风来不可托，鸟去岂为听。
【注】此一首《悲哉行》应为谢灵运作。
梁甫吟
玉衡固已骖，羲和若飞凌。四运循环转，寒暑自相承。
冉冉年时暮，迢迢天路征。招摇东北指，大火西南升。
悲风无绝响，玄云互相仍。丰水凭川结，零露弥天凝。
年命特相逝，庆云鲜克乘。履信多愆期，思顺焉足凭。
慷慨临川响，非此孰为兴。哀吟梁甫颠，慷慨独抚膺。
【注】“玉衡固已骖”：固，《乐府诗集》四十一作“既”。
董桃行
和风习习薄林，柔條布叶垂阴。鸣鸠拂羽相寻，仓鹒喈喈弄音，感时悼
逝伤心。日月相追周旋，万里倏忽几年，人皆冉冉西迁。盛时一往不还，
慷慨乖念凄然。昔为少年无忧，常怪秉烛夜游。翩翩宵征何求，于今知
此有由，但为老去年遒。盛固有衰不疑，长夜冥冥无期。何不驱驰及时，
聊乐永日自怡，赍此遗情何之。人生居世为安，岂若及时为欢。世道多
故万端，忧虑纷错交颜，老行及之长叹。
月重轮行
人生一时，月重轮。盛年安可持，月重轮。吉凶倚伏，百年莫我与期。
临川曷悲悼，兹去不从肩，月重轮。功名不勖之，善哉古人，扬声敷闻
九服，身名流何穆。既自才难，既嘉运，亦易愆。俛仰行老，存没将何
所观？志士慷慨独长叹，独长叹。
【注】《乐府诗集》中此首略微有别，附下：
人生一时，月重轮。盛年焉可恃，月重轮。吉凶倚伏，百年莫我与期。
临川曷悲悼，兹去不从肩，月重轮。功名不勖之，善哉古人，扬声敷闻
九服，身名流何穆。既自才难，既嘉运，亦易愆。俛仰行老，存没将何
观？志士慷慨独长叹，独长叹。
日重光行
日重光，奈何天回薄。日重光，冉冉其游如飞征。日重光，今我日华华
之盛。日重光，倏忽过，亦安停。日重光，盛往衰，亦必来。日重光，
譬如四时，固恒相催。日重光，惟命有分可营。日重光，但惆怅才志。
日重光，身殁之后无遗名。
挽歌三首
其一
卜择考休贞，嘉命咸在兹。夙驾警徒御，结辔顿重基。
龙㡛被广柳，前驱矫轻旗。殡宫何嘈嘈，哀响沸中闱。
闱中且勿喧，听我薤露诗。死生各异伦，祖载当有时。
舍爵两楹位，启殡进灵轜。饮饯觞莫举，出宿归无期。
帷袵旷遗影，栋宇与子辞。周亲咸奔凑，友朋自远来。
翼翼飞轻轩，骎骎策素骐。按辔遵长薄，送子长夜台。
呼子子不闻，泣子子不知。叹息重榇侧，念我畴昔时。
三秋犹足收，万世安可思。殉殁身易亡，救子非所能。
含言言哽咽，挥涕涕流离。
其二
流离亲友思，惆怅神不泰。素骖伫轜轩，玄驷骛飞盖。
哀鸣兴殡宫，迴迟悲野外。魂舆寂无响，但见冠与带。
备物象平生，长旌谁为斾。悲风鼓行轨，倾云结流蔼。
振策指灵丘，驾言从此逝。
其三
重阜何崔嵬，玄庐窜其间。磅礡立四极，穹隆效苍天。
测听阴沟涌，卧观天井悬。广宵何寥廓，大暮安可晨。
人往有返岁，我行无归年。昔居四民宅，今托万鬼邻。
昔为七尺躯，今成灰与尘。金玉昔所佩，鸿毛今不振。
丰肌飨蝼蚁，妍骸永夷泯。寿堂延魑魅，虚无自相宾。
蝼蚁尔何怨？魑魅我何亲？拊心痛荼毒，永叹莫为陈。
百年歌十首
其一
一十时，颜如蕣华晔有晖，体如飘风行如飞。娈彼孺子相追随，终朝出
游薄暮归，六情逸豫心无违。清酒将炙奈乐何，清酒将炙奈乐何。
其二
二十时，肤体彩泽人理成。美目淑貌灼有荣，被服冠带丽且清。光车骏
马游都城，高谈雅步何盈盈。清酒将炙奈乐何，清酒将炙奈乐何。
其三
三十时，行成名立有令闻，力可扛鼎志干云。食如漏巵气如熏，辞家观
国综典文，高冠素带焕翩纷。清酒将炙奈乐何，清酒将炙奈乐何。
其四
四十时，体力克壮志方刚，跨州越郡还帝乡，出入承明拥大珰。清酒将
炙奈乐何，清酒将炙奈乐何。
其五
五十时，荷旄仗节镇邦家，鼓钟嘈囋赵女歌。罗衣綷粲金翠华，言笑雅
舞相经过。清酒将炙奈乐何，清酒将炙奈乐何。
其六
六十时，年亦耆艾业亦隆，骖驾四牡入紫宫。轩冕婀那翠云中，子孙昌
盛家道丰。清酒将炙奈乐何，清酒将炙奈乐何。
其七
七十时，精爽颇损膂力愆，清水明镜不欲观。临乐对酒转无欢，揽形修
发独长叹。
其八
八十时，明已损目聪去耳，前言往行不复纪。辞官致禄归桑梓，安车驷
马入旧里，乐事告终忧事始。
其九
九十时，日告耽瘁月告衰，形体虽是志意非，言多谬误心多悲，子孙朝
拜或问谁，指景玩日虑安危，感念平生泪交挥。
其十
百岁时，盈数已登肌内单，四支百节还相患。目若浊镜口垂涎，呼吸嚬
蹙反侧难，茵褥滋味不复安。
秋胡行
道虽一致，塗有万端。吉凶纷蔼，休咎之源。
人鲜知命，命未易观。生亦何惜，功名所叹。
顺东西门行
出西门，望天庭，阳谷既虚崦嵫盈。感朝露，悲人生，逝者若斯安得停。
桑枢戒，蟋蟀鸣，我今不乐岁聿征。迨未暮，及时平，置酒高堂宴友生。
激朗笛，弹哀筝，取乐今日尽欢情。
上留田行
嗟行人之蔼蔼，骏马陟原风驰。轻舟泛川雷迈，寒往暑来相寻。
零雪霏霏集宇，悲风徘徊入襟。岁华冉冉方除，我思缠绵未纾，
感时悼逝凄如。
陇西行
我静如镜，民动如烟。事以形兆，应以象悬。岂日无才，世鲜兴贤。
驾言出北阙行
驾言出北阙，踯躅遵山陵。长松何郁郁，丘墓互相承。
念昔徂殁子，悠悠不可胜。安寝重冥庐，天壤莫能兴。
人生何所促，忽如朝露凝。辛苦百年间，戚戚如履冰。
仁智亦何补，迁化有明征。求仙鲜克仙，太虚不可凌。
良会罄美服，对酒宴同声。
泰山吟
泰山一何高，迢迢造天庭。峻极周已远，层云郁冥冥。
梁甫亦有馆，蒿里亦有亭。幽塗延万鬼，神房集百灵。
长吟泰山侧，慷慨激楚声。
櫂歌行
迟迟暮春日，天气柔且嘉。元吉隆初已，濯秽游黄河。
龙舟浮鹢首，羽旗垂藻葩。乘风宣飞景，逍遥戏中波。
名讴激清唱，榜人纵棹歌。投纶沉洪川，飞缴入紫霞。
东武吟行
投迹短世间，高步长生闱。濯发冒云冠，洗身被羽衣。
饥从韩众餐，寒就佚女栖。
饮酒乐
蒲萄四时芳醇，瑠璃千钟旧宾。夜饮舞迟销烛，朝醒弦促催人。

[book_title]·卷三〔诗补遗〕
赠弟士龙诗十首（并序）
余弱年夙孤，与弟士龙衔恤丧庭。续忝末绪，会逼王命，墨绖即戎，
时并萦发，悼心告别。渐历八载，家邦颠覆，凡厥同生，彫落殆半。收
迹之日，感物兴哀，而士龙又先在西，时迫当祖载二昆，不容逍遥，衔
痛东徂，遗情西暮，故作是诗，以寄其哀苦焉。
其一
于穆予宗，稟精东岳。诞育祖考，造我南国。
南国克靖，实繇洪绩。惟帝念功，载繁其锡。
其锡惟何？玄冕衮衣。金石假乐，旄钺授威。
匪威是信，称平远德。交世台衡，扶帝紫极。
其二
笃生三昆，克明克俊。遵涂结辙，承风袭问。
帝曰钦哉，纂戎裂祚。双组式带，绶章载路。
即命荆楚，对扬休顾。肇繁厥绩，武功聿举。
烟熅芳素，绸缪江浒。昊天不吊，胡宁弃予！
其三
嗟予人斯，胡德之微？阙彼遗轨，则此顽违。
王事靡盬，旍旆屡振。委籍奋戈，统厥征人。
祈祈征人，载肃载闲。骙骙戎马，有駰有翰。
昔予翼考，惟斯伊抚。今予小子，缪寻末绪。
其四
有命自天，崇替靡常。王师乘运，席江卷湘。
虽备官守，守从武臣。守局下列，譬彼飞尘。
洪波雷击，与众同泯。巅跋西夏，收迹旧京。
俯惭堂构，仰懵先灵。孰云忍愧？寄之我情。
其五
伊我俊弟，咨尔士龙。怀袭瑰玮，播殖清风。
非德莫勤，非道莫弘。垂翼东畿，耀颖名邦。
绵绵洪统，非尔孰崇？依依同生，恩笃情结。
义存并济，胡乐之悦？愿尔偕老，携手黄发。
其六
昔我西征，扼腕川湄。掩涕即路，耀袂长辞。
六龙促节，逝不我待。自往迄兹，旷年八祀。
悠悠我思，非尔焉在？昔并垂发，今也将老。
衔哀茹慼，契阁充饱。嗟我人斯，胡恤之早！
其七
天步多艰，性命难誓。常惧陨毙，孤魂殊裔。
存不阜物，没不增壤。生若朝风，死犹绝景。
视彼浮游，方之侨客。眷此黄墟，譬之毙宅。
匪身是吝，亮会伊惜。其惜伊何？言纾其思。
其思伊何？悲彼旷载。
其八
出车戒塗，言告言归。蓐食惊驾，夙兴宵驰。
濛雨之阴，炤月之辉。陆陵峻岅，川越洪漪。
爰届爰止，步彼高堂。失尔羽迈，良愿中荒。
我心永怀，匪悦匪康。
其九
昔我斯逝，兄弟孔仁。今我来思，或彫或疚。
昔我斯逝，族有余荣。今我来思，堂有哀声。
我行其道，鞠为茂草。我履其房，物存人亡。
拊膺涕泣，血泪髣徨。
其十
企伫朔路，言送尔归。心存言宴，目想容晖。
迫彼窀穸，载驱东路。继其桑梓，肆力丘墓。
婉兮娈兮，兴怀罔极。眷言顾之，使我心恻。
赠顾令文为宜春令诗五首
其一
蔼蔼芳林，有集惟岳。亹亹明哲，在彼鸿族。
沦心浑无，游精大朴。播我徽猷，□彼振玉。
其二
彼玉之振，光于厥潜。大明贞观，重泉匪深。
我有好爵，相尔在阴。翻飞名都，宰物于南。
其三
礼弊则伪，朴散在华。人之秉夷，则是惠和。
变风兴教，非德伊何。我友敬矣，俾人作歌。
其四
交道虽博，好亦勤止。比志同契，惟予与子。
三川既旷，江亦永矣。悠悠我思，托迈千里。
其五
吉甫之役，清风既沉。非子之艳，诗谁云寻。
我来自东，贻其好音。岂有桃李，恧子琼琛。
将子无矧，属之翰林。娈彼静女，此惟我心。
赠武昌太守夏少明诗六首
其一
穆穆君子，明德允迪。拊翼负海，翻飞上国。
天子命之，曾是在服。西踰崤冈，北临河曲。
其二
尔政既均，尔化既淳。旧污孔修，德以振人。
雍雍鸣鹤，亦闻于天。释厥缁衣，爰集崇贤。
其三
羽仪既奋，令问不已。庆云烟煴，鸿渐载起。
峨峨紫闼，侯戾侯止。彤管有炜，纳言崇祉。
其四
既考尔工，将胙尔庸。大君有命，俾守于东。
允文允武，威灵以隆。之子于迈，介夫在戎。
其五
悠悠武昌，在江之隈。吴未丧命，为蕃为畿。
惟此惠君，人骨攸希。弈弈重光，照尔绣衣。
其六
人道靡常，高会难期。之子于远，曷云归哉？
心乎爱矣，永言怀之。瞻彼江介，惟用作诗。
庶人挽歌辞
死生各异方，昭非神色袭。贵贱礼有差，外相盛已集。
魂衣何盈盈，旟旐何习习。父母拊棺号，兄弟扶筵泣。
灵轜动轇轕，龙首矫崔嵬。挽歌挟毂唱，嘈嘈一何悲。
浮云中容与，飘风不能回。渊鱼仰失梁，征鸟俯坠飞。
念彼平生时，延宾陟此帏。宾阶有邻迹，我降无登辉。
士庶挽歌辞
一
陶犬不知吠，瓦鸡焉能鸣。安寝重丘下，仰闻板筑声。
二
埏埴为塗车，束薪作蒭灵。〔阙〕
王侯挽歌辞
孤魂虽有识，良接难为符。操心玄芒内，注血治鬼区。
挽歌辞
一
在昔良可悲，魂往一何戚。念我平生时，人道多拘役。
二
五常侵轨仪，夕气牵徽墨。随和乏良聘，枝騤或鸩毒。
东宫诗
软颜收红蘂，玄鬓吐素华。冉冉逝将老，咄咄奈老何。
尸乡亭诗
东游观巩洛，逍遥丘墓间。秋草漫长柯，寒木入云烟。
发轸有夙晏，息驾无愚贤。
赠斥丘令冯文罴诗
一
夙驾出东城，送子临江曲。密席接同志，羽觞飞酃渌。
登楼望峻陂，时逝一何速。
二
与子别所期，耀灵缘扶木。（缺）
赠顾彦先诗
清夜不能寐，悲风入我轩。立影对孤躯，哀声应苦言。
为顾彦先作诗
肃肃素秋节，湛湛浓露凝。太阳夙夜降，少阴忽已升。
园葵诗
翩翩晚雕葵，孤生寄北蕃。被蒙覆露惠，微躯后时残。
庇足周一智，生理各万端。不若闻道易，但伤知命难。
祖会太极东堂诗
帝谓御事，及尔同欢。我自嘉礼，以寿永观。
思乐华殿，祗承圣颜。
元康四年从皇太子祖会东堂诗
巍巍皇代，奄宅九围。帝在在洛，克配紫微。
八风应律，日月重晖。普历丘宇，时罔不绥。
祖道清正诗
□□□题。允藩克正。惟是喉舌。光翼明圣。
讲汉书诗
税驾金华，讲学秘馆。有集惟髦，芳风雅宴。
饮酒乐
饮酒须饮多，人生能几何！百年须受乐，莫厌管弦歌。
吴趋行
茧满盖重帘，唯有远相思。藕叶清朝釧，何见早还时。
赠潘正叔
过蒙时来运，与尔游承华。执笏崇贤内，振缨曾城阿。
三月三日
迟迟暮春日，天气柔且嘉。元吉隆初巳，濯秽游黄河。
失题
惆怅怀平素，岂乐于兹同。岂宴栖末景，游豫蹑余踪。
失题
魏王禅代，奄宅九围。帝在洛阳，光配紫微。
八风应律，日月重晖。
失题
太素卜令宅，希微启奥基。玄冲慕懿文，虚无承先师。
失题
澄神玄漠流，栖心太素域。弭节欣高视，俟我大梦觉。
失题
老蚕晚绩缩，老女晚嫁辱。曾不如老鼠，翻飞成蝙蝠。
失题
恢恢天网，飞沈是收。受兹下臣，腾光清霄。
失题
轨迹未及安，长辔忽已整。道遐觉日短，忧深使心褊。
失题
物情竞纷纭，至理自宜贯。达观傥不融，居然见真膺。
失题
瓮余残酒，膝有横琴。
失题
惆怅怀平素，岂乐于兹同。岂宴栖末景，游豫蹑余踪。
夏育赞
夏育之猛，千载所希。申博角勇，临额奋椎。
孙权诔
皇圣膺期，有命太素。承乱下萌，清难天步。
毗陵侯君诔
同志奔走，戚友相寻。临穴呜乎，洒泪山林。

[book_title]·卷四〔赋集〕
文赋（并序）
余每观才士之所作，窃有以得其用心。夫其放言谴辞，良多变矣，妍蚩好恶，可得而言。每自属文，尤见其情。恒患意不称物，文不逮意，盖非知之难，能之难也。故作《文赋》，以述先士之盛藻，因论作文之利害所由，它日殆可谓曲尽其妙。至于操斧伐柯，虽取则不远，若夫随手之变，良难以辞逮。盖所能言者，具于此云尔。
佇中区以玄览，颐情志于典坟。遵四时以叹逝，瞻万物而思纷。悲落叶于劲秋，喜柔條于芳春。心懔懔以怀霜，志眇眇而临云。詠世德之骏烈，诵先人之清芬。游文章之林府，嘉丽藻之彬彬。慨投篇而援笔，聊宣之乎斯文。
其始也，皆收视反听，耽思傍讯，精骛八极，心游万仞。其致也，情曈曨而弥鲜，物昭晰而互进，倾群言之沥液，漱六艺之芳润，浮天渊以安流，濯下泉而潜浸。于是沉辞怫悦，若游鱼衔钩，而出重渊之深；浮藻联翩，若翰鸟婴缴，而坠层云之峻。收百世之阙文，採千载之遗韻，谢朝华于已披，启夕秀于未振，观古今于须臾，抚四海于一瞬。
然后选义按部，考辞就班，抱景者咸叩，怀响者毕弹。或因枝以振叶，或沿波而讨源。或本隐以之显，或求易而得难。或虎变而兽扰，或龙见而鸟澜。或妥帖而易施，或岨峿而不安。罄澄心以凝思，眇众虑而为言，笼天地于形内，挫万物于笔端。始躑躅于燥吻，终流离于濡翰，理扶质以立幹，文垂條而结繁，信情貌之不差，故每变而在颜；思涉乐其必笑，方言哀而已叹。或操觚以率尔，或含毫而邈然。
伊兹事之可乐，固圣贤之可钦。课虚无以责有，叩寂寞而求音，函绵邈于尺素，吐滂沛乎寸心。言恢之而弥广，思按之而逾深，播芳蕤之馥馥，发青條之森森，粲风飞而猋竖，郁云起乎翰林。
体有万殊，物无一量，纷纭挥霍，形难为状。辞程才以效伎，意司契而为匠，在有无而僶俛，当浅深而不让。虽离方而遯圆，期穷形而尽相。故夫夸目者尚奢，惬心者贵当，言穷者无隘，论达者唯旷。诗缘情而绮靡，赋体物而浏亮。碑披文以相质，诔缠绵而悽怆。铭博约而温润，箴顿挫而清壮。颂优游以彬蔚，论精微而朗畅。奏平彻以闲雅，说炜晔而谲诳。虽区分之在兹，亦禁邪而制放。要辞达而理举，故无取乎冗长。
其为物也多姿，其为体也屡迁；其会意也尚巧，其遣言也贵妍。暨音声之迭代，若五色之相宣。虽逝止之无常，故崎錡而难便。苟达变而相次，犹开流以纳泉；如失机而后会，恒操末以续颠。谬玄黄之秩叙，故淟涊而不鲜。
或仰逼于先條，或俯侵于后章；或辞害而理比，或言顺而意妨。离之则双美，合之则两伤。考殿最于锱铢，定去留于毫芒；苟铨衡之所裁，固应绳其必当。
或文繁理富，而意不指适。极无两致，尽不可益。立片言而居要，乃一篇之警策。虽众辞之有條，必待兹而效绩。亮功多而累寡，故取足而不易。
或藻思綺合，清丽千眠。炳若缛绣，悽若繁弦。必所拟之不殊，乃闇合乎曩篇。虽杼轴于予怀，忧他人之我先。苟伤廉而愆义，亦虽爱而必捐。
或苕发颖竖，离众绝致；形不可逐，响难为系。块孤立而特峙，非常音之所纬。心牢落而无偶，意徘徊而不能揥。石韫玉而山辉，水怀珠而川媚。彼榛楛之勿翦，亦蒙荣于集翠。缀《下里》于《白雪》，吾亦济夫所伟。
或讬言于短韻，对穷迹而孤兴，俯寂寞而无友，仰寥廓而莫承。譬偏弦之独张，含清唱而靡应。或寄辞于瘁音，言徒靡而弗华，混妍蚩而成体，累良质而为瑕。象下管之偏疾，故虽应而不和。或遗理以存异，徒寻虚以逐微。言寡情而鲜爱，辞浮漂而不归。犹弦么而徽急，故虽和而不悲。或奔放以谐和，务嘈囋而妖冶。徒悦目而偶俗，故高声而曲下。寤《防露》与《桑间》，又虽悲而不雅。或清虚以婉约，每除烦而去滥。阙大羹之遗味，同朱弦之清氾。虽一唱而三叹，固既雅而不艳。
若夫丰约之裁，俯仰之形，因宜适变，曲有微情。或言拙而喻巧，或理朴而辞轻。或袭故而弥新，或沿浊而更清。或览之而必察，或研之而后精。譬犹舞者赴节以投袂，歌者应弦而遣声。是盖轮扁所不得言，故亦非华说之所能精。
普辞條与文律，良余膺之所服。练世情之常尤，识前修之所淑。虽发于巧心，或受嗤于拙目。彼琼敷与玉藻，若中原之有菽。同橐籥之罔穷，与天地乎并育。虽纷蔼于此世，嗟不盈于予掬。患挈缾之屡空，病昌言之难属。故踸踔于短垣，放庸音以足曲。恒遗恨以终篇，岂怀盈而自足？惧蒙尘于叩缶，顾取笑乎鸣玉。
若夫感应之会，通塞之纪，来不可遏，去不可止。藏若景灭，行犹响起。方天机之骏利，夫何纷而不理？思风发于胸臆，言泉流于唇齿。纷葳蕤以馺遝，唯豪素之所拟。文徽徽以溢目，音冷冷而盈耳。及其六情底滞，志往神留，兀若枯木，豁若涸流。揽营魂以探赜，顿精爽而自求。理翳翳而愈伏，思轧轧其若抽。是以或竭情而多悔，或率意而寡尤。虽兹物之在我，非余力之所戮。故时抚空怀而自惋，吾未识夫开塞之所由。
伊兹文之为用，固众理之所因。恢万里而无阂，通亿载而为津。俯殆则于来叶，仰观象乎古人。济文武于将坠，宣风声于不泯。塗无远而不弥，理无微而弗纶。配霑润于云雨，象变化乎鬼神。被金石而德广，流管弦而日新。
感时赋
悲夫冬之为气，亦何憯懍以萧索。天悠悠其弥高，雾郁郁而四幕。夜绵邈其难终，日晼晚而易落。敷层云之葳蕤，坠零雪之挥霍。冰冽冽而寝兴，风漫漫而妄作。鸣枯条之泠泠，飞落叶之漠漠。山崆巃以含瘁，川蜲蛇而抱涸。望八极以曭漭，普宇宙而寥廓。伊天时之方惨，曷万物之能欢。鱼微微而求偶，兽岳岳而相攒。猿长啸于林杪，鸟高鸣于云端。矧余情之含瘁，恒睹物而增酸。历四时之迭感，悲此岁之已寒。抚伤怀以呜咽，望永路而汍澜。
豪士赋（并序）
夫立德之基有常，而建功之路不一。何则？循心以为量者存乎我，因物以成务者系乎彼。存夫我者，隆杀止乎其域；系乎物者，丰约唯所遭遇。落叶俟微风以陨，而风之力盖寡；孟尝遭雍门以泣，而琴之感以末。何者？欲陨之叶无所假烈风，将坠之泣不足繁哀响也。是故苟时启于天，理尽于民，庸夫可以济圣贤之功，斗筲可以定烈士之业，故曰“才不半古，而功已倍之”，盖得之于时势也。历观古今，徼一时之功而居伊周之位者有矣。
夫我之自我，智士犹婴其累；物之相物，昆虫皆有此情。夫以自我之量而挟非常之勋，神器晖其顾盻，万物随其俯仰，心玩居常之安，耳饱从谀之说，岂识乎功在身外，任出才表者哉！且好荣恶辱，有生之所大期；忌盈害上，鬼神犹且不免。人主操其常柄，天下服其大节，故曰“天可雠乎”。而时有袨服荷戟，立乎庙门之下，援旗誓众，奋于阡陌之上，况乎代主制命，自下裁物者哉！广树恩不足以敌怨，勤兴利不足以补害，故曰代大匠斫者，必伤其手。且夫政由宁氏，忠臣所为慷慨；祭则寡人，人主所不久堪。是以君奭鞅鞅，不悦公旦之举；高平师师，侧目博陆之势。而成王不遣嫌吝于怀，宣帝若负芒刺于背，非其然者欤？
嗟乎！光于四表，德莫富焉；王曰叔父，亲莫昵焉；登帝天位，功莫厚焉；守节没齿，忠莫至焉。而倾侧颠沛，仅而自全。则伊生抱明允以婴戮，文子怀忠敬而齿剑，固其所也。因斯以言，夫以笃圣穆亲如彼之懿，大德至忠如此之盛，尚不能取信于人主之怀，止谤于众多之口，过此以往，恶睹其可！安危之理，断可识矣。又况乎饕大名以冒道家之忌，运短才而易圣哲所难者哉！身危由于势过，而不知去势以求安；祸积起于宠盛，而不知辞宠以招福。见百姓之谋己，则申宫警守，以崇不畜之威；惧万民之不服，则严刑峻制，以贾伤心之怨。然后威穷乎震主，而怨行乎上下。众心日陊，危机将发，而方偃仰瞪眄，谓足以夸世，笑古人之未工，忘己事之已拙，知曩勋之可矜，暗成败之有会。是以事穷运尽，必于颠仆；风起尘合，而祸至常酷也。圣人忌功名之过己，恶宠禄之踰量，盖为此也。
夫恶欲之大端，贤愚所共有，而游子徇高位于生前，志士思垂名于身后，受生之分，唯此而已。夫盖世之业，名莫大焉；震主之势，位莫盛焉；率意无违，欲莫顺焉。借使伊人颇览天道，知尽不可益，盈难久持，超然自引，高揖而退，则巍巍之盛仰邈前贤，洋洋之风俯冠来籍，而大欲不乏于身，至乐无愆乎旧，节弥效而德弥广，身愈逸而名愈劭，此之不为，彼之必昧，然后河海之迹堙为穷流，一篑之釁积成山岳，名编凶顽之条，身厌荼毒之痛，岂不谬哉！故聊赋焉，庶使百世少有寤云。
世有豪士兮，遭国颠沛。摄穷运之归期，当众通之所会。苟时至而理尽，譬摧枯而振败。因天地以运动，恒才琐而功大。于是礼极上典，服尽晖崇。仪北辰以葺宇，实兰室而桂宫。抚玉衡而枢极，运万物乎掌中。伊天道之刚健，犹时至而必保。日罔中而弗昃，月何盈而不阙。袭覆车之危轨，笑前乘之未完。若知险而退止，趋归蕃而自戢。推璇玑以长谢，顾万物而高揖。讫浮云以迈志，岂咎吝之能集。挤为山以自陨，叹祸至于何及。
瓜赋
佳哉瓜之为德，邈众果而莫贤。殷中和之淳祜，播滋荣于甫田。背芳春以初载，迎朱夏而自延。奋修系之莫迈，延秀瓞之绵绵。赴广武以长蔓，粲烟接以云连。感嘉时而促节，蒙惠霑而增鲜。若乃纷敷杂错，郁悦婆娑，发彼适此，迭相经过，熙朗日以熠燿，扇和风其如波，有葛蔂之簟及，相椒聊之众多，发金荣于秀翘，结玉实于柔柯，蔽翠景以自育，缀修茎而星罗。
夫其种族类数，则有括楼、定桃、黄㼐、白传、金文、蜜筩、小青、大班、玄骭、素椀、貍首、虎蹯，东陵出于秦谷，桂髓起于巫山。五色比象，殊形异端，或济貌以表内，或惠心而丑颜，或摅文而抱绿，或披素而怀丹。气洪细而俱芬，体修短而必圆。芳郁烈其充堂，味穷理而不䬼。德弘济于饥渴，道殷流而贵贱。若夫濯以寒水，淬以夏凌，越气外敛，温液密凝，体犹握虚，离若剖冰。
思亲赋
悲桑梓之悠旷，愧蒸尝之弗营。指南云以寄款，望归风而效诚。年岁俄其聿暮，明星烂而将清。迴飙肃以长赴，零雪纷其下穨。羡纤枝之在榦，悼落叶之去枝。存顾复之遗志，感明发之所怀。居辞安而厌苦，养引约而摧丰。忘天命之晚暮，愿鞠子之速融。兄琼芳而蕙茂，弟兰发而玉晖。感瑰姿之晚就，痛慈景之先违。天步悠长，人道短矣，异途同归，无早晚矣。
遂志赋（并序）
昔崔篆作诗，以明道述志，而冯衍又作《显志赋》，班固作《幽通赋》，皆相依倣焉。张衡《思玄》，蔡邕《玄表》，张叔《哀系》，此前世之可得言者也。崔氏简而有情，《显志》壮而泛滥，《哀系》俗而时靡，《玄表》雅而微素，《思玄》精练而和惠，欲丽前人，而优游清典，漏幽通矣。班生彬彬，切而不绞，哀而不怨矣。崔、蔡冲虚温敏，雅人之属也。衍抑扬顿挫，怨之徒也。岂亦穷达异事，而声为情变乎！余备托作者之末，聊复用心焉。
武定鼎于洛汭，胡受瑞于汝坟。繇鸣凤于百祀，启敬仲乎方震。苟天光之所照，岂舜族之必陈。厌禋祀于故墟，飨禴祭于东邻。祢八叶而松茂，舞《九韶》乎降神。系姜叟于海曲，表沧流于远震。仰前踪之绵邈，岂孤人之能冑。匪世禄之敢怀，伤兹堂之不构。理或睽而后合，道有夷而弗顺。傅栖岩而神交，伊荷鼎以自进。萧绸缪于丰沛，故攀龙而先跃。陈顿委于楚魏，亦凌霄以自濯。伍被刑而伏剑，魏和戎而拥乐。彼殊途而并致，此同川而偏溺。祸无景而易逢，福有时而难学。惟万物之运动，虽纷纠而相袭。随性类以曲成，故圆行而方立。要信心而委命，援前修以自程。拟遗迹于成轨，咏新曲于故声。任穷达以逝止，亦进仕而退耕。庶斯言之不渝，抱耿介以成名。
怀土赋（并序）
余去家渐久，怀土弥笃。方思之殷，何物不感？曲街委巷，罔不兴咏；水泉草木，咸足悲焉。故述斯赋。
背故都之沃衍，适新邑之丘墟。遵黄川以葺宇，被苍林而卜居。悼孤生之已晏，恨亲没之何速。排虚房而永念，想遗尘其如玉。眇绵邈而莫觏，徒伫立其焉属。感亡景于存没，惋隤年于拱木。悲顾盻而有余，思俯仰而自足。留兹情于江介，寄瘁貌于河曲。玩通川以悠想，抚征辔而踯躅。伊命驾之徒勤，惨归途之良难。愍栖乌于南枝，吊离禽于别山。念庭树以悟怀，忆路草而解颜。甘堇荼于饴茈，纬萧艾其如兰。神何寝而不梦，形何兴而不言。
行思赋
背洛浦之遥遥，浮黄川之裔裔。遵河曲以悠远，观通流之所会。启石门而东萦，沿汴渠其如带。讬飘风之习习，冒沉云之蔼蔼。商秋肃其发节，玄云霈而垂阴。凉风凄其薄体，零雨郁而下氵㸒，覩川禽之遵渚，看山鸟之归林。挥清波以濯羽，藏绿叶而弄音。行弥久而情劳，途愈近而思深。羡品物以独感，悲绸缪而在心。嗟逝官之未久，年荏苒而历兹。越河山而讬景，眇四载而远期。孰归宁之弗乐，独抱感而弗怡。
思归赋（并序）
余牵役京室，去家四载，以元康六年冬取急归。而羌虏作乱，王师外征，职典中兵，与闻军政。惧兵革未息，宿愿有违，怀归之思，愤而成篇。
节运代序，四时相推。寒风肃杀，白露霑衣。嗟行迈之弥留，感时逝而怀悲。彼离思之在人，恒戚戚而无欢。悲缘情以自诱，忧触物而生端。昼辍食而发愤，宵假寐而兴言。羡归鸿以矫首，挹谷风而如兰。岁靡靡而薄暮，心悠悠而增楚。风霏霏而入室，响泠泠而愁予。既遨游乎川沚，亦改驾乎山林。伊我思之沉郁，怆感物而增深。叹随风而上逝，涕承缨而下寻。冀王事之暇豫，庶归宁之有时。候凉风而警策，指孟冬而为期。愿灵晖之促景，恒立表以望之。
愍思赋（并序）
予屡抱孔怀之痛，而奄复丧同生姊，衔恤哀伤，一载之间，而丧制便过，故作此赋，以纾惨恻之感。
时方至其倏忽，岁既去其晼晚。乐来日之有继，伤颓年之莫纂。览万物以澄念，怨伯姊之已远。寻遗尘之思长，瞻日月之何短。升降乎阶际，顾盻兮屏营。云承宇兮蔼蔼，风入室兮泠泠。仆从为我悲，孤鸟为我鸣。
应嘉赋（并序）
友人有作《嘉遁赋》与余者，作赋应之，号曰《应嘉》云。
傲世公子，体逸怀遐，意邈澄霄，神夷静波。仰群轨以遥企，顿骏羽以婆娑。寄冲气于大象，解心累于世罗。袭三闾之奇服，咏南荣之清歌。濯下泉于浚涧，泝凯风于卷阿。指千秋以厉响，俟寂寞之来和。怀前修之髣髴，觌幽人乎所过。抱玄景以独寐，含清风而寤语。发兰音以清唱，掺玉怀而喻予。
幽人赋
世有幽人，渔钓乎玄渚。弹云冕以辞世，披霄褐而延伫。是以物外莫得窥其奥，举世不足扬其波，劲秋不能雕其叶，芳春不能发其华。超尘冥以绝绪，岂世网之能加！
列仙赋
夫何列仙玄妙，超摄生乎世表。因自然以为基，仰造化而闻道。性冲虚以易足，年缅邈其难老。尔乃呼翕九阳，抱一含元，引新吐故，云饮露飡。违品物以长盻，妙群生而为言。尔其嘉会之仇，息宴游栖，则昌容、弄玉、洛宓、江妃，观百化于神区，觐天皇于紫微，过太华以息驾，越流沙而来归。
述思赋
情易感于已揽，思难戢于未忘。嗟伊思之且尔，夫何往而弗臧。骇中心于同气，分戚貌于异方。寒鸟悲而饶音，衰林愁而寡色。嗟余情之屡伤，负大悲之无力。苟彼塗之信险，恐此日之行昃。亮相见之几何，又离居而别域。观尺景以伤悲，抚寸心而悽恻。
叹逝赋（并序）
昔每闻长老追计平生同时亲故，或彫落已尽，或仅有存者。余年方四十，而懿亲戚属亡多存寡，暱交密友亦不半在。或所曾共游一塗，同宴一室，十年之内，索然已尽。以是思哀，哀可知矣。乃为赋曰：
伊天地之运流，纷升降而相袭。日望空以骏驱，节循虚而警立。嗟人生之短期，孰长年之能执！时飘忽其不再，老晼晚其将及。怼琼蕊之无征，恨朝霞之难挹。望汤谷以企予，惜此景之屡戢。悲夫，川阅水以成川，水滔滔而日度，世阅人而为世，人冉冉而行暮。人何世而弗新，世何人之能故？野每春其必华，草无朝而遗露。经终古而常然，率品物其如素。譬日及之在條，恒虽尽而不寤。虽不寤而可悲。心惆焉而自伤。亮造化之若兹，吾安取夫久长！
痛灵根之夙殒，怨具尔之多丧。悼堂构之颓瘁，愍城阙之丘荒。亲弥懿其已逝，交何戚而不亡。咨余命之方殆，何视天之茫茫。伤怀悽其多念，慼貌瘁而鲜欢。幽情发而成绪，滞思叩而兴端。惨此世之无乐，咏在昔而为言。
居充堂而衍宇，行连驾而比轩。弥年时其讵几，夫何往而不残。或冥邈而既尽，或寥廓而仅半。信松茂而柏悦，嗟芝焚而蕙叹。苟性命之弗殊，岂同波而异澜。瞻前轨之既覆，知此路之良难。启四体之深悼，惧兹形之将然。毒娱情之寡方，怨感目之多颜。谅多颜之感目，神何适而获怡。寻平生于响像，览前物而怀之。步寒林以悽恻，玩春翘而有思。触万类以生悲，叹同节而异时。年弥往而念广，涂薄暮而意迮。亲落落而日稀，友靡靡而愈索。顾旧要于遗存，得十一于千百。乐隤心其如忘，哀缘情而来宅。讬末契于后生，余将老而为客。
然后弭节安怀，妙思天造，精浮神沦，忽在世表。寤大暮之同寐，何矜晚以怨早。指彼日之方除，岂兹情之足搅。感秋华于衰木，瘁零露于丰草。在殷忧而弗违，夫何云乎识道！将颐天地之大德，遗圣人之洪宝，解心累于末迹，聊优游以娱老。
大暮赋（并序）
夫死生是得失之大者，故乐莫甚焉，哀莫深焉。使死而有知乎，安知其不如生？如遂无知耶，又何生之足恋？故极言其哀，而终之以达，庶以开夫近俗云。
夫何天地之辽阔，而人生之不可久长。日引月而并陨，时维岁而俱丧。谅岁月之挥霍，岂人生之可量。知自壮而得老，体自老而得亡。顾黄墟之杳杳，悲泉路之翳翳。挫千乘犹一毫，当何数乎智慧。徒假愿于须臾，指夕景而为誓。忽呼吸而不振，奄神徂而形毙。顾万物而遗恨，收百虑而长逝。抚崇塗而难亲，停危轨之将游。虽万乘与洪圣，赴此塗而俱税。
于是六亲云起，姻族如林，争塗淹泪，望门举音。敷幄席以悠想，陈备物而虞灵。仰寥廓而无见，俯寂寞而无声。肴饛饛其不毁，酒湛湛而每盈。屯送客于山足，伏珽道而哭之。扃幽户以大毕，诉玄阙而长辞。归无塗兮往不反，年弥去兮逝弥远。弥远兮日隔，无塗兮曷因？庭树兮叶落，暮草兮根陈。
感丘赋
泛轻舟于西川，背京室而电飞。遵伊洛之坻渚，沿黄河之曲湄。睹墟墓于山梁，托崇丘以自绥。见兆域之蔼蔼，罗魁封之垒垒。于是徘徊洛涯，弭节河干。伫眄留心，慨尔遗叹。仰终古以远念，穷万绪乎其端。伊人生之寄世，犹水草乎山河。应甄陶以岁改，顺通川而日过。生矜迹于当已，死同宅乎一丘。翳形骸于下沦兮，飘营魄而上浮。随阴阳以融冶，托山原以为畴。妍媸混而为一，孰云识其所修？必妙代以远览兮，夫何徇乎陈区。尔乃申舟人以遂往，横大川而有悲。伤年命之倏忽，怨天步之不几。虽履信而思顺，曾何足以保兹？普天壤其弗免，宁吾人之所辞！愿灵根之晚坠，指岁暮而为期。（《艺文类聚》四十，《初学记》十四。）
浮云赋
有轻虚之艳象，无实体之真形。原厥本初，浮沉混并。六律籥应，八风时迈。玄阴触石，甘泽霶霈。势不崇朝，露彼无外。若层台高观，重楼叠阁。或如钟首之郁律，乍似塞门之寥廓。若灵园之列树，攒宝耀之炳粲。金柯分，玉叶散，绿翘明，岩英焕。龙逸蛟起，熊厉虎战。鸾翔凤翥，鸿惊鹤奋。鲸鲵泝波，鲛鳄冲遁。若秬鬯扬芒，嘉谷垂穎，朱丝乱纪，罗袿失领。飞仙凌虚，随风游聘。有若芙蓉群披，蕣华总会，车渠绕理，玛瑙缛文。
白云赋
〔览太极之初化，判玄黄于乾坤。考天壤之灵变，莫娩美乎庆云。绕蓬莱以结曜，薄昆仑而增辉。〕摅神景于八幽，合洪化乎烟熅。充宇宙以播象，协元气而齐勋。发愤灵石，擢性洪流，兴曜曾泉，升迹融丘。盈八纮以余愤，虽弥天其未泄。岂假期于迁晷，迈崇朝而倏忽。红蕊发而菡萏，金翘援而合葩。神收鬼化，弼性违序。鸟殊类而比栖，兽异迹而同处。蛟引翳而并潜，龙攀鸿而双举。鸾舞角以轩罢，鸷企翮而延伫。长城曲蜿，采阁相扶。耸瑶台之巀嶭，构琼闼之离娄。雄虹矫而垂天，翠鸟轩而扶日。
鼓吹赋
原鼓吹之攸始，盖稟命于黄轩。播威灵于兹乐，亮圣器而成文。骋逸气而愤壮，绕烦手乎曲折。舒飘飖以遐洞，卷徘徊其如结。及其悲唱流音，彷徨依违，合欢嚼弄，乍数乍稀。音踯躅于唇吻，舌将舒而复迴。鼓砰砰以轻投，箫嘈嘈而微音。咏悲翁之流思，怨高台之难临。顾穹谷以含哀，仰归云而落音。节应气以舒卷，响随风而浮沉。马顿迹而增鸣，士嚬蹙而霑襟。若乃巡郊泽，戏野坰，奏君马，咏南城。惨巫山之遐险，欢芳树之可荣
漏刻赋
伟圣人之制器，妙万物而为基。形罔隆而弗包，理何远而不之。寸管俯而阴阳效其诚，尺表仰而日月与之期。玄鸟悬而八风以情应，玉衡立而天地不能欺。既穷神以尽化，又设漏以考时。
尔乃挈金壶以南罗，藏幽水而北戢，拟洪杀于编钟，顺卑高而为级，激悬泉以远射，跨飞途而遥集，伏阴虫以承波，吞恒流其如挹。是故来象神造，去犹鬼幻，因势相引，乘灵自荐，口纳胸吐，水无滞咽。形微独茧之绪，逝若垂天之电。偕四时以合最，指昏明乎无殿。笼八极于千分，度昼夜乎一箭。抱百刻以骏浮，仰胡人而利见。
夫其立体也简，而效绩也诚；其假物也粗，而致用也精。积水不过一钟，导流不过一筳，而用天者因其敏，分地者赖其平，征听者假其察，贞观者借其明。考计历之潜虑，测日月之幽情。信探賾之妙术，虽无神其若灵。
羽扇赋
昔楚襄王会于章台之上，山西与河右诸侯在焉。大夫宋玉、唐勒侍，皆操白鹤之羽以为扇。诸侯掩麈尾而笑，襄王不悦。宋玉趋而进曰：“敢问诸侯何笑？”〔诸侯曰〕：“昔者武王玄览，造扇于前，而五明安众，世繁于后，各有讬于方圆，盖受则于箑蒲。舍兹器而不用，顾奚取于鸟羽？”宋玉曰：“夫创始者恒朴，而饬终者必妍。是故烹飪起于热石，玉辂基于椎轮。安众方而气散，五明圆而风烦。未若兹羽之为丽，固体俊而用鲜。彼凌霄之伟鸟，播鲜辉之蒨蒨。隐九皋以凤鸣，游芳田而龙见。丑灵龟而远期，超长年而久眄。累怀璧于美羽，挫千载乎一箭。委曲体以受制，奏双翅而为扇。则其布翮也，差洪细，秩长短，稠不逼，稀不简。于是镂巨兽之齿，裁奇木之干，移圆根于正体，因天秩乎旧贯。鸟不能别其是非，人莫敢分其真膺。翩姍姍以微振，风飉飉以垂婉。妙自然以为言，故不积而能散。其执手也安，其应物也诚，其招风也利，其播气也平。混贵贱而一节，风无往而不清。宪灵朴于造化，审真则而妙观。”诸侯曰：“善。”宋玉遂言曰：“伊兹羽之骏敏，似南箕之启扉，垂皓曜之奕奕，含鲜风之微微。”襄王仰而拊节，诸侯伏而引非。皆委扇于楚庭，执鸟羽而言归。属唐勒而为之辞曰：
伊鲜禽之令羽，夫何翩翩与眇眇！反寒暑于一掌之末，迴八风乎六翮之杪。
鳖赋（并序）
皇太子幸于钓台，渔人献鳖，命侍臣作赋。
其状也，穹脊连胁，玄甲四周。遁方圆于规矩，徒广狭以妨。循盈尺而脚寸，又取具于指掌。鼻尝气而忌脂，耳无听而受响。是以栖居多逼，出处寡便，尾不副首，足不运身。于是从容泽畔，肆志汪洋，朝戏兰渚，夕息中塘。越高波以燕逸，窜洪流而潜藏。咀蕙兰之芳荄，翳华藕之垂房。
桑赋（并序）
皇太子便坐，盖本将军直庐也。初世祖武皇帝为中垒将军，植桑一株，世更二代，年渐三纪，扶疏丰衍，抑有瑰异焉。
夫何佳树之洪丽，超讬居乎紫庭。罗万根以下洞，矫千條而上征。岂民黎之能植，乃世武之所营。故其形瑰族类，体艳众木，黄中爽理，滋荣烦缛。绿叶兴而盈尺，崇條蔓而层寻。希太极以延峙，映承明而广临。华飞鸮之流响，想鸣鸟之遗音。唯历数之有纪，恒依物以表德。岂神明之所相，将我皇之先识。夸百世而勿翦，超长年以永植。
〔赋补遗〕
祖德赋
咨时文之懿祖，膺降神之灵曜。栖九德以弘道，振风烈以增劭。彼刘公之矫矫，固云网之逸禽。既凭形以傲物，谅傅翼而栖林。伊我公之秀武，思无幽而弗昶。形鲜烈于怀霜，泽温惠乎挟纩。收希世之洪捷，固山谷而为量。西夏坦其无尘，帝命赫而大壮。登具瞻于大阶，濯长缨乎天汉。解我衣以高揖，正端冕而大观。戢灵武于既曜，恢时文于未焕。腾绝风以逸骛，庶遐踪于公旦。（《艺文类聚》二十）
【注】《北堂书钞》卷一百十九，作：
走雄孙于长浪，收希世之洪捷。因山谷而为量，西夏坦其无尘，帝命赫而大壮。
述先赋
仰先后之显烈，懿晖祚之允辑。应远期于己旷，昭前光于未戢。抱朗节以遐慕，振奇迹而峻立。在虐臣之贪祸，据西山而作违。招长毂于河畔，饮冀马乎江湄。顿云网而潜泳，挥神戈而外临。敌罔隆而弗夷，逆无微而不禽。茂德韡其既休，元勋晔而荐举。袭衮服于太阶，配三台乎其所是。故其生也荣，虽万物咸被其仁；其亡也哀，虽天网犹失其纲。婴国命以逝止，亮身没而吴亡。（《艺文类聚》二十）
别赋
伊公子之可怀，悲永别之局期。悼同居之无乐，曾不踰乎一朞。经春秋之寒暑，常戚戚而不怡。登九层而修观，超临远以相思。○《艺文类聚》卷三十。
凌霄赋
挟至道之玄微，狭流俗之纷沮。飏余节以远模，风扶摇而相予。削陋迹于分丘，省游仙而投轨，凯情累以遂济，岂时俗之云阻。判烟云之腾跃，半天步而无旅。咏凌霄之飘飘，永终焉而弗悔，昊苍焕而运流，日月翻其代序。下霄房之靡迄，卜良晨而复举。陟瑶台以投辔，步玉除而容与。（《艺文类聚》七十八）

[book_title]·卷五〔杂著〕
演连珠五十首
其一
臣闻日薄星迴，穹天所以纪物；山盈川冲，后土所以播气。五行错而致用，四时违而成岁。是以百官恪居，以赴八音之离；明君执契，以要克谐之会。
其二
臣闻任重于力，才尽则困；用广其器，应博则凶。是以物胜权而衡殆，形过镜则照穷。故明主程才以效业，贞臣底力而辞丰。
其三
臣闻髦俊之才，世所希乏；丘园之秀，因时则扬。是以大人基命，不擢才于后土；明主聿兴，不降佐于昊苍。
其四
臣闻世之所遗，未为非宝；主之所珍，不必适治。是以俊乂之薮，希蒙翘车之招；金碧之岩，必辱凤举之使。
其五
臣闻禄放于宠，非隆家之举；官私于亲，非兴邦之选。是以三卿世及，东国多衰弊之政；五侯并轨，西京有陵夷之运。
其六
臣闻灵辉朝觏，称物纳照；时风夕洒，程形赋音。是以至道之行，万类取足于世；大化既洽，百姓无匮于心。
其七
臣闻顿网探渊，不能招龙；振网罗云，不必招凤。是以巢箕之叟，不眄丘园之币；洗渭之民，不发傅岩之梦。
其八
臣闻鉴之积也无厚，而照有重渊之深；目之察也有畔，而眡周天壤之际。何则？应事以精不以形，造物以神不以器。是以万邦凯乐，非悦钟鼓之娱；天下归仁，非感玉帛之惠。
其九
臣闻积实虽微，必动于物；崇虚虽广，不能移心。是以都人冶容，不悦西施之影；乘马班如，不辍太山之阴。
其十
臣闻应物有方，居难则易；藏器在身，所乏者时。是以充堂之芳，非幽兰所难；绕梁之音，实萦弦所思。
十一
臣闻智周通塞，不为时穷；才经夷险，不为世屈。是以凌飙之羽，不求反风；曜夜之目，不思倒日。
十二
臣闻忠臣率志，不谋其报；贞士发愤，期在明贤。是以柳庄黜殡，非贪瓜衍之赏；禽息碎首，岂要先茅之田。
十三
臣闻利眼临云，不能垂照；朗璞蒙垢，不能吐晖。是以明哲之君，时有蔽壅之累；俊乂之臣，屡抱后时之悲。
十四
臣闻郁烈之芳，出于委灰；繁会之音，生于绝弦。是以贞女要名于没世，烈士赴节于当年。
十五
臣闻良宰谋朝，不必借威；贞士卫主，修身则足。是以三晋之强，屈于齐堂之俎；千乘之势，弱于阳门之哭。
十六
臣闻赴曲之音，洪细入韵；蹈节之容，俯仰依咏。是以言苟适事，精粗可施；士苟适道，修短可命。
十七
臣闻因云洒润，则芬泽易流；乘风载响，则音徽自远。是以德教俟物而济，荣名缘时而显。
十八
臣闻览影偶质，不能解独；指迹慕远，无救于迟。是以循虚器者，非应物之具；玩空言者，非致治之机。
十九
臣闻钻燧吐火，以续汤谷之晷；挥翮生风，而继飞廉之功。是以物有微而毗著，事有琐而助洪。
二十
臣闻春风朝煦，萧艾蒙其温；秋霜宵坠，芝蕙被其凉。是以威以齐物为肃，德以普济为弘。
二十一
臣闻性之所期，贵贱同量；理之所极，卑高一归。是以准月稟水，不能加凉；晞日引火，不必增辉。
二十二
臣闻巧尽于器，习数则贯；道系于神，人亡则灭。是以轮匠肆目，不乏奚仲之妙；瞽叟清耳，而无伶伦之察。
二十三
臣闻绝节高唱，非凡耳所悲；肆义芳讯，非庸听所善。是以南荆有寡和之歌，东野有不释之辩。
二十四
臣闻寻烟染芬，薰息犹芳；徵音录响，操终则绝。何则？垂于世者可继，止乎身者难结。是以玄晏之风恒存，动神之化已灭。
二十五
臣闻讬闇藏形，不为巧密；倚智隐情，不足自匿。是以重光发藻，寻虚捕景；大人贞观，探心昭忒。
二十六
臣闻披云看霄，则天文清；澄风观水，则川流平。是以四族放而唐劭，二臣诛而楚宁。
二十七
臣闻音以比耳为美，色以悦目为欢。是以众听所倾，非假北里之操；万夫婉娈，非俟西子之颜。故圣人随世以擢佐，明主因时而命官。
二十八
臣闻出乎身者，非假物所隆；牵乎时者，非克己所勖。是以利尽万物，不能叡童昏之心；德表生民，不能救悽遑之辱。
二十九
臣闻动循定检，天有可察；应无常节，身或难照。是以望景揆日，盈数可期；抚臆论心，有时而谬。
三十
臣闻倾耳求音，眡优听苦；澄心徇物，形逸神劳。是以天殊其数，虽同方不能分其慼；理塞其通，则并质不能共其休。
三十一
臣闻遁世之士，非受匏瓜之性；幽居之女，非无怀春之情。是以名胜欲，故偶影之操矜；穷愈达，故凌霄之节厉。
三十二
臣闻听极于音，不慕钧天之乐；身足于荫，不假垂天之云。是以蒲密之黎，遗时雍之世；丰沛之士，忘桓拨之君。
三十三
臣闻飞辔西顿，则离朱与矇瞍收察；悬景东秀，则夜光与珷玞匿耀。是以才换世则俱困，功偶时而并劭。
三十四
臣闻示应于近，远有可察；讬验于显，微或可包。是以寸管下傃，天地不能以气欺；尺表逆立，日月不能以形逃。
三十五
臣闻弦有常音，故曲终则改；镜无畜影，故触形则照。是以虚己应物，必究千变之容；挟情适事，不观万殊之妙。
三十六
臣闻柷敔希声，以谐金石之和；鼙鼓疏击，以节繁弦之契。是以经治必宣其通，图物恒审其会。
三十七
臣闻目无常音之察，耳无照景之神。故在乎我者，不诛之于己；存乎物者，不求备于人。
三十八
臣闻放身而居，体逸则安；肆口而食，属厌则充。是以王鲔登俎，不假吞波之鱼；兰膏停室，不思衔烛之龙。
三十九
臣闻冲波安流，则龙舟不能以漂；震风洞发，则夏屋有时而倾。何则？牵乎动则静凝，系乎静则动贞。是以氵㸒风大行，贞女蒙冶容之诲；淳化殷流，盗跖挟曾史之情。
四十
臣闻达之所服，贵有或遗；穷之所接，贱而必寻。是以江汉之君，悲其坠屦；少原之妇，哭其亡簪。
四十一
臣闻触非其类，虽疾不应；感以其方，虽微则顺。是以商飙漂山，不兴盈尺之云；谷风乘條，必降弥天之润。故闇于治者，唱繁而和寡；审乎物者，力约而功峻。
四十二
臣闻烟出于火，非火之和；情生于性，非性之适。故火壮则烟微，性充则情约。是以殷墟有感物之悲，周京无伫立之迹。
四十三
臣闻适物之技，俯仰异用；应事之器，通塞异任。是以鸟栖云而缴飞，鱼藏渊而网沉，贲鼓密而含响，朗笛疏而吐音。
四十四
臣闻理之所守，势所常夺；道之所闭，权所必开。是以生重于利，故据图无挥剑之痛；义重于身，故临川有投迹之哀。
四十五
臣闻图形于影，未尽纤丽之容；察火于灰，不覩洪赫之烈。是以问道存乎其人，观物必造其质。
四十六
臣闻通于变者，用约而利博；明其要者，器浅而应玄。是以天地之賾，该于六位；万殊之曲，穷于五弦。
四十七
臣闻情见于物，虽远犹疏；神藏于形，虽近则密。是以仪天步晷，而修短可量；临渊揆水，而浅深难察。
四十八
臣闻虐暑薰天，不减坚冰之寒；涸阴凝地，无累陵火之热。是以吞纵之强，不能反蹈海之志；漂卤之威，不能降西山之节。
四十九
臣闻理之所开，力所常达；数之所塞，威有必穷。是以烈火流金，不能焚景；沉寒凝海，不能结风。
五十
臣闻足于性者，天损不能入；贞于期者，时累不能氵㸒。是以迅风陵雨，不谬晨禽之察；劲阴杀节，不凋寒木之心。
七徵
玄虚子耽性冲素，雍容玄泊，弃时俗而弗徇，甘渔钓于一壑。乃有通微大夫，怨皇后之失宝，伤鸿誓之后闻，策玄黄于榛险，凭穴岩而放言。
通微大夫曰：“奇膳玉食，穷滋致丰。简牺羽族，考牲毛宗。俯出沉鲔，仰落归鸿。剖柔胎于孕豹，宰潜肝乎豢龙。拾朝阳之遗卵，纳丹穴之飞凰。神宰奇稔，嘉禾之穗。含滋发馨，素颖玉锐。灼若皓雪之颓玄云，皎若明珠之积缁匮。素虮踊而瀺灂，滋芬溢而相徽。味虽浓而弗爽，气既惠而复奇。介景福于眉寿，裕温克乎齐圣。子能飨之乎？”
通微大夫曰：“丰居华殿，奇构磊落。万宇云覆，千楹林错。仰绥瑰木，俯积瑌石。敷延袤之广庑，矫凌霄之高阁。秀清晖乎云表，腾藻荫之奕奕。珍观清榭，岳立连行。云阶飞陛，仰陟穹苍。耸浮柱而虬立，施飞檐以龙翔。回房旋室，缀珠袭玉。图画神仙，延祐承福。悬闼高达，长廊廻属。于是登渐台，理俊音，镜玄沚，望长林，逐狡兽，弋轻禽。览壮艺以悦观，聆和乐而怡心。子能居之乎？”
通微大夫曰：“金石谐而齐响，埙箎协而和鸣。于是才人进羽籥，玄弁被藻袭。俯萦领以鸿归，仰矫首而鹤立。激长歌而丹唇，发铿锵乎柔木。合清商以绝节，挥流徵而赴曲。奏商荆之高叹，咏易水之清角。尔乃覩蛾眉之群丽，容既都而又闲。矫纤腰以逐节，顿皓足于鼓盘。舒妍晖以妖韶，若陵危之未安。”
通微大夫曰：“盖闻洙北有采唐之思，淇上有送予之叹。《关睢》以寤寐为慽，《溱洧》以谑浪为欢。若夫妖嫔艳女，蒐群擢俊。穆藻仪于令表，茂当年之柔嫚。罄妍规之约绰，体每变而增闲。秀红蕤其愉愉，若余颖之可飡。若夫灵晷潜，祖颜退，羽觞升，清琴厉。因清明以宣诚，流微睇而授爱。纤手挥而鸣佩铿，华衿被则芳尘萃。子其纳之乎？”
通微大夫曰：“塗有殊而一致，业有殊而名约，各因姿以效绩，期寄响于天人也。孰与显奇踪于万邦，抚六辔而高游，瞰八宇以摅眄，齐清风乎诸侯？言成否泰，气作温凉。弭侵略于强暴，综坠纪乎危邦。子岂不愿斯之雍容乎？”
通微大夫曰：“明主应期，抚民以德。配仁风于黄唐，齐威灵乎宸极。彝伦幸序，庶绩咸乂。荡流风于雍俗，给天民乎齐泰。是以玄灵感而表应，嘉神繁而毕觌。舞唐庭之来仪，鸣岐阳之鸑鷟。应天监之休命，荷神听之介福。然圣主达持盈之宝术，寤经国之在贤。各毕荣于分局，期赞化于大钧。吾子岂不欲縻好爵于天宇，显列业乎帝臣欤！”
玄虚子作而言曰：“甚哉！鄙人之惑也。犹穷绳自逸于井幹，凭河盗本于黄川。钦至论，敷敝衽，谨闻命于王孙。”

[book_title]卷六〔颂赞吊诔〕
汉高祖功臣颂
相国酂、文终侯沛萧何，相国平阳、懿侯沛曹参，太子少傅留、文成侯韩张良，丞相曲逆、献侯阳武陈平，楚王淮阴韩信，梁王昌邑彭越，淮南王六黥布，赵景王大梁张耳，韩王韩信，燕王丰卢绾，长沙文王吴芮，荆王沛刘贾，太傅安国懿侯王陵，左丞相绛、武侯沛周勃，相国舞阳侯沛樊哙，右丞相曲周、景侯高阳郦商，太仆汝阴、文侯沛夏侯婴，丞相颍阴、懿侯睢阳灌婴，代丞相阳陵、景侯魏傅宽，车骑将军信武、肃侯靳歙，大行广野君高阳郦食其，中郎、建信侯齐刘敬，大中大夫楚陆贾，太子太傅稷嗣君薛叔孙通、魏无知，护军中尉随何，新城三老董公，辕生，将军纪信，御史大夫沛周苛，平国君侯公，右三十一人，与定天下安社稷者也。颂曰：
茫茫宇宙，上墋下黩。波振四海，尘飞五岳。九服徘徊，三灵改卜。赫矣高祖，肇载天禄。沉迹中乡，飞名帝录。庆云应辉，皇阶授木。龙兴泗滨，虎啸丰谷。彤云昼聚，素灵夜哭。金精仍颓，朱光以渥。万邦宅心，骏民效足。堂堂萧公，玉迹是因。绸缪叡后，无竞惟人。外济六师，内抚三秦。拔奇夷难，迈德振民。体国垂制，上穆下亲。名盖群后，是谓宗臣。平阳乐道，在变则通。爰渊爰嘿，有此武功。长驱河朔，电击壤东。协策淮阴，亚迹萧公。文成作师，通幽洞冥。永言配命，因心则灵。穷神观化，望影揣情。鬼无隐谋，物无遁形。武关是辟，鸿门是宁。随难荥阳，即谋下邑。销印惎废，推齐劝立。运筹固陵，定策东袭。三王从风，五侯允集。霸楚实丧，皇汉凯入。怡颜高览，弭翼凤戢。讬迹黄老，辞世却粒。曲逆宏达，好谋能深。游精杳漠，神迹是寻。重玄匪奥，九地匪沉。伐谋先兆，挤响于音。奇谋六奋，嘉虑四廻。规主于足，离项于怀。格人乃谢，楚翼实摧。韩王窘执，胡马洞开。迎文以谋，哭高以哀。灼灼淮阴，灵武冠世。策出无方，思入神契。奋臂云兴，腾迹虎噬。凌险必夷，摧坚则脆。肇谋汉滨，还定渭表。京索既扼，引师北讨。济河夷魏，登山灭赵。威亮火烈，势踰风扫。拾代如遗，偃齐犹草。二州肃清，四邦咸举。乃眷北燕，遂表东海。克灭龙且，爰取其旅。刘项悬命，人谋是与。念功惟德，辞通绝楚。彭越观时，弢迹匿光。民具尔瞻，翼尔鹰扬。威凌楚域，质委汉王。靖难河济，即宫旧梁。烈烈黥布，耽耽其眄。名冠强楚，锋犹骇电。覩机蝉蜕，悟主革面。肇彼枭风，翻为我扇。天命方辑，王在东夏。矫矫三雄，至于垓下。元凶既夷，宠禄来假。保大全祚，非德孰可？谋之不臧，舍福取祸。张耳之贤，有声梁魏。士也罔极，自贻伊愧。俯思旧恩，仰察五纬。脱迹违难，披榛来洎。改策西秦，报辱北冀。悴叶更耀，枯條以肄。王信韩孽，宅土开疆。我图尔才，越迁晋阳。卢绾自微，婉娈我皇。跨功踰德，祚尔辉章。人之贪祸，宁为乱亡。吴芮之王，祚由梅鋗。功微势弱，世载忠贤。肃肃荆王，董我三军。我图四方，殷荐其勋。庸亲作劳，旧楚是分。往践厥宇，大启淮濆。安国违亲，悠悠我思。依依哲母，既明且慈。引身伏剑，永言固之。淑人君子，实邦之基。义形于色，愤发于辞。主亡与亡，末命是期。绛侯质木，多略寡言。曾是忠勇，惟帝攸叹。云骛灵丘，景逸上兰。平代禽豨，奄有燕韩。宁乱以武，毙吕以权。涤秽紫宫，征帝太原。实惟太尉，刘宗以安。挟功震主，自古所难。勋耀上代，身终下藩。舞阳道迎，延帝幽薮。宣力王室，匪惟厥武。揔干鸿门，披闼帝宇。耸颜诮项，掩泪寤主。曲周之进，于其哲兄。俾率尔徒，从王于征。振威龙蜕，摅武庸城。六师实因，克荼禽黥。猗欤汝阴，绰绰有裕。戎轩肇迹，荷策来附。马烦辔殆，不释拥树。皇储时乂，平城有谋。颍阴锐敏，屡为军锋。奋戈东城，禽项定功。乘风藉响，高步长江。收吴引淮，光启于东。阳陵之勋，元帅是承。信武薄伐，扬节江陵。夷王殄国，俾乱作惩。恢恢广野，诞节令图。进谒嘉谋，退守名都。东规白马，北距飞狐。即仓敖庾，据险三塗。輶轩东践，汉风载徂。身死于齐，非说之辜。我皇实念，言祚尔孤。建信委辂，被褐献宝。指明周汉，铨时论道。移帝伊洛，定都酆镐。柔远镇迩，实敬攸考。抑抑陆生，知言之贯。往制劲越，来访皇汉。附会平勃，夷凶翦乱。所谓伊人，邦家之彦。百王之极，旧章靡存。汉德虽朗，朝仪则昏。稷嗣制礼，下肃上尊。穆穆帝典，焕其盈门。风晞三代，宪流后昆。无知叡敏，独昭奇迹。察侔萧相，貺同师锡。随何辩达，因资于敌。纡汉披楚，维生之绩。皤皤董叟，谋我平阴。三军缟素，天下归心。袁生秀朗，沉心善照。汉旆南振，楚威自挠。大略渊回，元功响效。邈哉维人，何识之妙。纪信诳项，轺轩是乘。摄齐赴节，用死孰惩。身与烟消，名与风兴。周苛慷愾，心若怀冰。形可以暴，志不可凌。贞轨偕没，亮迹双升。帝畴尔庸，后嗣是膺。天地虽顺，王心有违。怀亲望楚，永言长悲。侯公伏轼，皇媼来归。是谓平国，宠命有辉。震风过物，清浊效响。大人于兴，利在攸往。弘海者川，崇山惟壤。韶濩错音，衮龙比象。明明众哲，同济天网。剑宣其利，鉴献其朗。文武四充，汉祚克广。悠悠遐风，千载是仰。
丞相箴
夫导民在简，为政以仁，仁实生爱，简亦易遵。罔疏下睦，禁密巧繁，深文碎教，伊何能存。故人不可以不审，任不可以不忠，捨贤昵谗，则丧尔邦。且偏见则昧，专听悔疑，耳目之用，亦各有期。夫岂不察，而帷墙隔之。矜己任智，是蔽是欺。德无远而不复，恶何适而不追。存亡日鉴，成败代陈。人咸知镜其貌，而莫能照其身。
孔子赞
孔子叡圣，配天弘道。风扇玄流，思探神宝。明发怀周。兴言谟老。灵魄有行，言观苍昊。清歌先诫，丹书有造。
王子乔赞
遗形灵岳，顾景忘归。乘云倏忽，飘飖紫微。
至洛与成都王笺
王室多故，祸难荐有。羊玄之乘宠凶竖，专记朝政，奸臣贼子，是为比周。皇甫商同恶相求，共为乱阶，至令天子飘飖，甚于赘旒。伏惟明公匡济之举，义命方宣，元戎既启，风威电赫。机以驽暗，文武寡施，猥蒙横授，委任外梱，辄承严教，董率诸军，唯力是视。
【注】“外梱”，即“外阃”。《史记·冯唐传》：“阃以内者寡人制之，阃以外者将军制之。”
谢平原内史表
陪臣陆机言：今月九日，魏郡太守遣兼丞张含赍板诏书印绶，假臣为平原内史。拜受祇竦，莫知所裁，臣机顿首，死罪死罪。
臣本吴人，出自敌国，世无先臣宣力之效，才非丘园耿介之秀，皇泽广被，惠济无远，擢自群萃，累蒙荣进。入朝九载，历官有六，身登三阁，官成两宫。服冕乘轩，仰齿贵游，振景拔迹，顾邈同列。施重山岳，义足灰没。遭国颠沛，无节可纪，虽蒙旷荡，臣独何颜？俛首顿膝，忧愧若厉。而横为故齐王冏所见枉陷，诬臣与众人共作禅文，幽执囹圄，当为诛始。臣之微诚，不负天地，仓卒之际，虑有逼迫，乃与弟云及散骑侍郎袁瑜、中书侍郎冯熊、尚书右丞崔基、廷尉正顾荣、汝阴太守曹武，思所以获免，阴蒙避回，崎岖自列，片言只字，不关其间，事踪笔迹，皆可推校。而一朝翻然，更以为罪。蕞尔之生，尚不足吝，区区本怀，实有可悲。畏逼天威，即罪惟谨，钳口结舌，不敢上诉所天。莫大之釁，日经圣听，肝血之诚，终不一闻。所以临难慷慨，而不能不恨恨者，唯此而已。
重蒙陛下恺悌之宥，回霜收电，使不陨越，复得扶老携幼，生出狱户，怀金拖紫，退就散辈。感恩惟咎，五情震悼，跼天蹐地，若无所容。不悟日月之明，遂垂曲照，云雨之泽，播及朽瘁。忘臣弱才，身无足采，哀臣零落，罪有可察。苟削丹书，得夷平民，则尘洗天波，谤绝众口，臣之始望，尚未至是。猥辱大命，显授符虎，使春枯之條，更与秋兰垂芳，陆沉之羽，复与翔鸿抚翼。虽安国免徒，起纡青组，张敞亡命，坐致朱轩，方臣所荷，未足为泰，岂臣蒙垢含吝所宜忝窃？非臣毁宗夷族所能上报。喜惧参并，悲惭哽结。拘守常宪，当便道之官，不得束身奔走。稽顙城阙，瞻系天衢，驰心辇毂，臣不胜屏营延仰。谨拜表以闻。
吊魏武帝文（并序）
元康八年，机始以台郎出补著作，游乎秘阁，而见魏武帝遗令，慨然叹息伤怀者久之。客曰：“夫始终者万物之大归，死生者性命之区域，是以临丧殡而后悲，覩陈根而绝哭。今乃伤心百年之际，兴哀无情之地，意者无乃知哀之可有，而未识情之可无乎？”
机答之曰：“日蚀由乎交分，山崩起于朽壤，亦云数而已矣。然百姓怪焉者，岂不以资高明之质而不免卑浊之累，居常安之势而终婴倾离之患故乎？夫以迴天倒日之力而不能振形骸之内，济世夷难之智而受困魏阙之下，已而格乎上下者藏于区区之木，光于四表者翳乎蕞尔之土，雄心摧于弱情，壮图终于哀志，长算屈于短日，远迹顿于促路。呜呼！岂特瞽史之异阙景，黔黎之怪颓岸乎？观其所以顾命冢嗣，贻谋四子，经国之略既远，隆家之训亦弘。又云：‘吾在军中，持法是也，至于小忿怒、大过失，不当效也。’善乎达人之谠言矣。持姬女而指季豹，以示四子曰：‘以累汝。’因泣下。伤哉！曩以天下自任，今以爱子讬人，同乎尽者无余，而得乎亡者无存，然而婉娈房闼之内，绸缪家人之务，则几乎密与！又曰：‘吾婕妤妓人，皆著铜雀台。于台堂上施八尺床、繐帐，朝晡上脯糒之属，月朝十五日，辄向帐作妓。汝等时时登铜雀台，望吾西陵墓田。’又云：‘余香可分与诸夫人。诸舍中无所为，学作履组卖也。吾历官所得绶，皆著藏中。吾余衣裘，可别为一藏，不能者兄弟可共分之。’既而竟分焉。亡者可以勿求，存者可以勿违，求与违，不其两伤乎？悲夫！爱有大而必失，恶有甚而必得，智慧不能去其恶，威力不能全其爱，故前识所不用心，而圣人罕言焉。若乃系情累于外物，留曲念于闺房，亦贤俊之所宜废乎！”于是遂愤懣而献吊云尔。
接皇汉之末绪，值王塗之多违。伫重渊以育鳞，抚庆云而遐飞。运神道以载德，乘灵风而扇威。摧群雄而电击，举勍敌其如遗。指八极以远略，必翦焉而后绥。釐三才之阙典，启天地之禁闱。举修网之绝纪，纽大音之解徽。扫云物以贞观，要万塗而来归。丕大德以宏覆，援日月而齐晖。济元功于九有，固举世之所推。
彼人事之大造，夫何往而不臻。将覆篑于浚谷，挤为山乎九天。苟理穷而性尽，岂长算之所研？悟临川之有悲，固梁木其必颠。当建安之三八，实大命之所艰。虽光昭于曩载，将税驾于此年。惟降神之绵邈，眇千载而远期。信斯武之未丧，膺灵符而在兹。虽龙飞于文昌，非王心之所怡。愤西夏以鞠旅，泝秦川而举旗。踰镐京而不豫，临渭滨而有疑。冀翌日之云瘳，弥四旬而成灾。咏归塗以反旆，登崤渑而朅来。次洛汭而大渐，指六军曰念哉！
伊君王之赫奕，寔终古之所难。威先天而盖世，力荡海而拔山。厄奚险而弗济，敌何强而不残。每因祸以禔福，亦践危而必安。迄在兹而蒙昧，虑噤闭而无端。委躯命以待难，痛没世而永言。抚四子以深念，循肤体而穨叹。迨营魄之未离，假余息乎音翰。执姬女以嚬瘁，指季豹而漼焉。气冲襟以呜咽，涕垂睫而泛澜。违率土以静寐，戢弥天乎一棺。
咨宏度之峻邈，壮大业之允昌。思居终而恤始，命临没而肇扬。援贞吝以惎悔，虽在我而不臧。惜内顾之缠绵，恨末命之微详。纡广念于履组，尘清虑于余香。结遗情于婉娈，何命促而意长！陈法服于帷座，陪窈窕于玉房。宣备物于虚器，发哀音于旧倡。矫戚容以赴节，掩零泪而荐觞。物无微而不存，体无惠而不亡。庶圣灵之响像，想幽神之复光。苟形声之翳没，虽音景其必藏。徽清弦而独奏，进脯糒而谁尝。悼繐帐之冥漠，怨西陵之茫茫。登雀台而群悲，眝美目其何望。既睎古以遗累，信简礼而薄葬。彼裘绂于何有，贻尘谤于后王。嗟大恋之所存，故虽哲而不忘。览遗籍以慷慨，献兹文而悽伤。
吊蔡邕文
彼洪川之方割，岂一篑之所堙。故尼父之惠训，智必愚而后贤。谅知道之已妙，曷信道之未坚？忽宁子之保己，效苌叔之违天。冀澄河之远日，忘朝露之短年。
吴大帝诔
我皇明明，固天实生。体和二合，以察三精。濯晖育庆，怀祥载荣。率性而和，因心则灵。厥灵伊何，克圣克仁。茂对四象，克配乾坤。齐明日月，考详鬼神。诞自幼冲，叡哲宿照。甄化无形，探景绝曜。巍巍圣姿，文武既俊。有觉德徽，兆民欣顺。将熙景命，经营九围。登迹岱宗，班瑞旧圻。上玄匪惠，早零圣晖。神庐既考，史臣献贞。龙輴启殡，霄载紫庭。辰旒飞藻，凶旗举铭。崇华熠烁，翠盖繁缨。千乘结驷，万骑重营。箫鼓振响，和銮流声。动轸阊阖，永背承明。显步万官，幽驱百灵。随化太素，即宫杳冥。亿兆同慕，泣血如零。
愍怀太子诔
明明皇子，成命既骏。保乂皇家，载生淑胤。茂德克广，仁姿朗俊。当克无疆，光绍有晋。如何不吊，暴离咎艰。曾是遘愍，匪降自天。肇倾运祚，遂丧华年。呜呼哀哉！沉云既祛，日月增晖。灵宠可赠，冤魂难追。旧物东反，灵柩西归。伤我惠后，寂焉翳灭。衔哀骏奔，凶服就列。追慕徽尘，兴言断绝。敢诔遗风，庶存芳烈。其辞曰：
巍巍皇基，奕奕紫微。有命既集，天禄永绥。笃生太子，纂德承茂。平绍大烈，时惟洪冑。奇颖发翘，清藻在秀。诞自幼蒙，逮事武皇。展矣太子，播此琼芳。允矣圣祖，无言不臧。婉娈乘舆，名裕德昌。龙集庚戌，日月改度。赫赫明明，我皇登祚。厥登伊何，皇统是荷。华绂重采，翠盖垂葩。鸾旗阿那，玉衡吐和。聿来在宫，体亮而诚。肃雍皇极，思媚紫庭。亦既涉学，遵师盛道。何年之妙，而察之早。谠言必复，乖义则考。惟天有命，太子膺之。惟皇有庆，太子承之。当究遐年，登兹胡耇，缉熙有晋，克构帝宇。如何晨牝，秽我朝听。仰索皇家，惟臣明圣。惴惴太子，终温且敬。衔辞即罪，掩泪祗命。显加放流，潜肆鸩毒。痛矣太子，乃离斯酷！谓天盖高，诉哀靡告。鞠躬引分，顾景摧剥。呜呼哀哉！凡民之丧，有戚有姻。太子之殁，傍无昵亲。跼蹐严宫，绝命禁闱。幽柩偏寄，孤魂曷归？呜呼太子，生冤殁悲。匹夫有怨，尚或殡霜。矧乃太子，万邦攸望。普天扼腕，率土怀伤。精感六沴，咎征紫房。爰兹元辅，启我令图。王赫斯怒，天诛靡逋。搀抢叱扫，元凶服辜。仁诏引咎，哀策东徂。光复宠祚，绍建藐孤。于时晖服，粲焉毕陈。庭旅旧物，堂有故臣。孰云太子，不见其人。呜呼哀哉！既济洛川，灵旆左迴。三军悽裂，都邑如隤。慨矣寤叹，念我愍怀。
吴贞献处士陆君诔
我闻有命，天禄有秩。如斯吉人，而有斯疾。兄弟之恩，离形合气。矧我与君，年相亚逮。绸缪之游，自矇及朗。孩不贰音，抱或同襁。抚髫并育，携手相长。行焉比迹，诵必共响。庶君偕老，灵根克固。附翼云霄，双飞天路。人皆年长，君独短祚。谷则同朝，游矣先暮。
吴大司马陆公诔
我公承轨，高风肃迈。明德继体，徽音奕世。昭德伊何，克俊克仁。德周能事，体合机神。礼交徒候，敬睦白屋。踧踖曲躬，吐食挥沐。爰及鳏寡，賑此惸独。孚厥惠和，脱骖分禄。乃命我公，诞作元辅。位表百辟，名茂群后。因是荆人，造我宁宇。备物典策，主冠及斧。龙旂飞藻，灵鼓树羽。质文殊涂，百异行彻。人玩其华，鲜识其实。于穆我公，因心则哲。经纶至道，终始自结。德与行满，美与言溢。
晋刘处士参妻王氏夫人诔
猗猗嘉颖，朝阳方翘。烈风严霜，殒此秀條。璇玑倏忽，四序竞征。清商激宇，蟋蟀吟棂。
吴大司马陆公少女哀辞
冉冉晞阳，不遂其茂。晔晔芳华，彫芳落秀。遵堂涉室，髣髴兴想。人皆有声，尔独无响。

[book_title]·卷七〔议论碑铭〕
大田议
臣闻隆名之主，不改法而下治；陵夷之世，不易术而民怠。夫商人逸而利厚，农人劳而报薄。导农以利，则耕夫勤；节商以法，则游子归。
辨亡论（上）
昔汉氏失御，奸臣窃命，祸基京畿，毒徧宇内，皇纲弛紊，王室遂卑。于是群雄蜂骇，义兵四合。吴武烈皇帝慷慨下国，电发荆南，权略纷纭，忠勇伯世，威稜则夷羿震荡，兵交则丑虏授馘，遂扫清宗祊，蒸禋皇祖。于时云兴之将带州，飙起之师跨邑，哮㘎之群风驱，熊罴之众雾集。虽兵以义合，同盟戮力，然皆苞藏祸心，阻兵怙乱，或师无谋律，丧威稔寇。忠规武节，未有如此其著者也。
武烈既没，长沙桓王逸才命世，弱冠秀发，招揽遗老，与之述业。神兵东驱，奋寡犯众，攻无坚城之将，战无交锋之虏。诛叛柔服，而江外厎定；饬法修师，则威德翕赫。宾礼名贤，而张昭为之雄；交御豪俊，而周瑜为之杰。彼二君子，皆弘敏而多奇，雅达而聪哲，故同方者以类附，等契者以气集，而江东盖多士矣。将北伐诸华，诛鉏干纪，旋皇舆于夷庚，反帝座乎紫闼，挟天子以令诸侯，清天步而归旧物。戎车既次，群凶侧目，大业未就，中世而殒。
用集我大皇帝，以奇踪袭于逸轨，睿心因于令图，从政咨于故实，播宪稽乎遗风；而加之以笃固，申之以节俭，畴咨俊茂，好谋善断，束帛旅于丘园，旌命交于塗巷。故豪彦寻声而响臻，志士希光而景骛，异人辐輳，猛士如林。于是张昭为师傅；周瑜、陆公、鲁肃、吕蒙之畴，入为腹心，出作股肱；甘宁、凌统、程普、贺齐、朱桓、朱然之徒奋其威，韩当、潘璋、黄盖、蒋钦、周泰之属宣其力；风雅则诸葛瑾、张承、步骘，以名声光国；政事则顾雍、潘濬、吕范、吕岱，以器任干职，奇伟则虞翻、陆绩、张温、张惇，以讽议举正；奉使则赵咨、沈珩，以敏达延誉；术数则吴范、赵达，以机祥协德；董袭、陈武杀身以卫主，骆统、刘基强谏以补过。谋无遗諝，举不失策。故遂割据山川，跨制荆、吴，而与天下争衡矣。魏氏常籍战胜之威，率百万之师，浮邓塞之舟，下汉阴之众，羽楫万计，龙跃顺流，锐骑千旅，虎步原隰，谟臣盈室，武将连衡，喟然有吞江浒之志，一宇宙之气。而周瑜驱我偏师，黜之赤壁，丧旗乱辙，仅而获免，收迹远遁。汉王亦凭帝王之号，帅巴、汉之民，乘危骋变，结垒千里，志报关羽之败，图收湘西之地。而陆公亦挫之西陵，覆师败绩，困而后济，绝命永安。续以濡须之寇，临川摧锐；蓬笼之战，孑轮不反。由是二邦之将，丧气挫锋，势衂财匮，而吴莞然坐乘其弊。故魏人请好，汉氏乞盟，遂跻天号，鼎峙而立。西屠庸、益之郊，北裂淮、汉之涘，东包百越之地，南括群蛮之表。于是讲八代之礼，蒐三王之乐，告类上帝，拱揖群后。虎臣毅卒，循江而守；长棘劲铩，望飙而奋。庶尹尽规于上，四民展业于下，化协殊裔，风衍遐圻。乃俾一介行人，抚巡外域，巨象逸骏，扰于外闲，明珠玮宝，耀于内府，珍瑰重跡而至，奇玩应响而赴；輶轩骋于南荒，冲輣息于朔野；齐民免干戈之患，戎马无晨服之虞，而帝业固矣。
大皇既没，幼主莅朝，奸回肆虐。景皇聿兴，虔修遗宪，政无大阙，守文之良主也。降及归命之初，典刑未灭，故老犹存。大司马陆公以文武熙朝，左丞相陆凯以謇谔尽规，而施绩、范慎以威重显，丁奉、离斐以武毅称，孟宗、丁固之徒为公卿，楼玄、贺邵之属掌机事，元首虽病，股肱犹存。爰及末叶，群公既丧，然后黔首有瓦解之志，皇家有土崩之釁，历命应化而微，王师蹑运而发，卒散于阵，民奔于邑，城池无藩篱之固，山川无沟阜之势，非有工输云梯之械，智伯灌激之害，楚子筑室之围，燕人济西之队，军未浃辰而社稷夷矣。虽忠臣孤愤，烈士死节，将奚救哉！
夫曹、刘之将非一世所选，向时之师无曩日之众，战守之道抑有前符，险阻之利俄然未改，而成败贸理，古今诡趣，何哉？彼此之化殊，授任之才异也。
辨亡论（下）
昔三方之王也，魏人据中夏，汉氏有岷、益，吴制荆、扬而奄交、广。曹氏虽功济诸华，虐亦深矣，其民怨矣。刘公因险以饰智，功已薄矣，其俗陋矣。夫吴，桓王基之以武，太祖成之以德，聪明叡达，懿度弘远矣。其求贤如不及，恤民如稚子，接士尽盛德之容，亲仁罄丹府之爱。拔吕蒙于戎行，识潘濬于系虏。推诚信士，不恤人之我欺；量能授器，不患权之我偪。执鞭鞠躬，以重陆公之威；悉委武卫，以济周瑜之师。卑宫菲食，以丰功臣之赏；披怀虚己，以纳谟士之算。故鲁肃一面而自讬，士燮蒙险而致命。高张公之德，而省游田之娱；贤诸葛之言，而割情欲之欢；感陆公之规，而除刑法之烦；奇刘基之议，而作三爵之誓。屏气跼蹐，以伺子明之疾；分滋损甘，以育凌统之孤。登坛慷慨，归鲁子之功；削投恶言，信子瑜之节。是以忠臣竞尽其谟，志士咸得肆力，洪规远略，固不厌夫区区者也。故百官苟合，庶务未遑。初都建业，群臣请备礼秩，天子辞而不许，曰：“天下其谓朕何！”宫室舆服，盖慊如也。爰及中叶，天人之分既定，百度之阙粗修，虽醲化懿纲，未齿乎上代，抑其体国经民之具，亦足以为政矣。地方几万里，带甲将百万，其野沃，其兵练，其器利，其财丰；东负沧海，西阻险塞，长江制其区宇，峻山带其封域，国家之利未巨有弘于兹者矣。借使中才守之以道，善人御之有术，敦率遗典，勤民谨政，循定策，守常险，则可以长世永年，未有危亡之患也。
或曰：“吴、蜀唇齿之国，蜀灭则吴亡，理则然矣。”夫蜀，盖藩援之与国，而非吴人之存亡也。何则？其郊境之接，重山积险，陆无长毂之径；川阨流迅，水有惊波之艰。虽有锐师百万，启行不过千夫；舳舻千里，前驱不过百舰。故刘氏之伐，陆公喻之长蛇，其势然也。昔蜀之初亡，朝臣异谋，或欲积石以险其流，或欲机械以御其变。天子总群谊而咨之大司马陆公，公以四渎天地之所以节宣其气，固无可遏之理，而机械则彼我之所共，彼若弃长技以就所屈，即荆、扬而争舟楫之用，是天赞我也，将谨守峡口以待禽耳。逮步阐之乱，凭宝城以延强寇，重资币以诱群蛮。于时大邦之众，云翔电发，悬旍江介，筑垒遵渚，襟带要害，以止吴人之西，而巴汉舟师，沿江东下。陆公以偏师三万，北据东坑，深沟高垒，案甲养威。反虏踠迹待戮，而不敢北窥生路，强寇败绩宵遁，丧师太半，分命锐师五千，西御水军，东西同捷，献俘万计。信哉贤人之谋，岂欺我哉！自是烽燧罕警，封域寡虞。陆公没而潜谋兆，吴衅深而六师骇。夫太康之役，众未盛乎曩日之师，广州之乱，祸有愈乎向时之难，而邦家颠覆，宗庙为墟。呜呼！“人之云亡，邦国殄瘁”，不其然欤！
《易》曰“汤武革命，顺乎天”，《玄》曰“乱不极，则治不形”，言帝王之因天时也。古人有言曰“天时不如地利”，《易》曰“王侯设险，以守其国”，言为国之恃险也。又曰“地利不如人和”，“在德不在险”，言守险之由人也。吴之兴也，参而由焉，孙卿所谓合其参者也。及其亡也，恃险而已，又孙卿所谓捨其参者也。夫四州之萌非无众也，大江之南非乏俊也，山川之险易守也，劲利之器易用也，先政之策易循也，功不兴而祸遘者，何哉？所以用之者失也。是故先王达经国之长规，审存亡之至数，谦己以安百姓，敦惠以致人和，宽冲以诱俊乂之谋，慈和以结士民之爱。是以其安也，则黎元与之同庆；及其危也，则兆庶与之共患。安与众同庆，则其危不可得也；危与下共患，则其难不足恤也。夫然，故能保其社稷而固其土宇，《麦秀》无悲殷之思，《黍离》无愍周之感矣。
五等诸侯论
夫体国经野，先王所慎，创制垂基，思隆后叶。然而经略不同，长世异术。五等之制，始于黄唐，郡县之治，创自秦汉，得失成败，备在《典》《谟》，是以其详可得而言。
夫先王知帝业至重，天下至旷，旷不可以偏制，重不可以独任，任重必于借力，制旷终乎因人。故设官分职，所以轻其任也；并建五长，所以弘其制也。于是乎立其封疆之典，财其亲疏之宜，使万国相维，以成盘石之固；宗庶杂居，以定维城之业。又有以见绥世之长御，识人情之大方，知其为人不如厚己，利物不如图身；安上在于悦下，为己在乎利人。故《易》曰“悦以使民，民忘其劳”，孙卿曰“不利而利之，不如利而后利之之利也”。是以分天下以厚乐，而己得与之同忧；飨天下以丰利，而我得与之共害。利博则恩笃，乐远则忧深，故诸侯享食土之实，万国受世及之祚矣。夫然，则南面之君各务其治，九服之民知有定主，上之子爱于是乎生，下之体信于是乎结，世治足以敦风，道衰足以御暴。故强毅之国不能擅一时之势，雄俊之士无所寄霸王之志。然后国安由万邦之思治，主尊赖群后之图身，譬犹众目营方，则天网自昶；四体辞难，而心膂获乂。三代所以直道，四王所以垂业也。
夫盛衰隆敝，理所固有，教之废兴，系乎其人，愿法期于必凉，明道有时而闇。故世及之制敝于强御，厚下之典漏于末折，侵弱之釁遘自三季，陵夷之祸终于七雄。昔者成汤亲照夏后之鉴，公旦目涉商人之戒，文质相济，损益有物。故五等之礼，不革于时，封畛之制，有隆焉尔者，岂玩二王之祸而闇经世之算乎？固知百世非可悬御，善制不能无敝，而侵弱之辱愈于殄祀，土崩之困痛于陵夷也。是以经始权其多福，虑终取其少祸，非谓侯伯无可乱之符，郡县非致治之具也。故国忧赖其释位，主弱凭其翼戴。及承微积敝，王室遂卑，犹保名位，祚垂后嗣，皇统幽而不辍，神器否而必存者，岂非事势使之然欤！
降及亡秦，弃道任术，惩周之失，自矜其得。寻斧始于所庇，制国昧于弱下，国庆独飨其利，主忧莫与共害。虽速亡趣乱，不必一道，颠沛之釁，实由孤立。是盖思五等之小怨，忘万国之大德，知陵夷之可患，闇土崩之为痛也。周之不竞，有自来矣。国乏令主，十有余世。然片言勤王，诸侯必应，一朝振矜，远国先叛，故强晋收其请隧之图，暴楚顿其观鼎之志，岂刘、项之能窥关，胜、广之敢号泽哉！借使秦人因循周制，虽则无道，有与共弊，覆灭之祸，岂在曩日！
汉矫秦枉，大启侯王，境土踰溢，不遵旧典，故贾生忧其危，晁错痛其乱。是以诸侯阻其国家之富，凭其士民之力，势足者反疾，土狭者逆迟，六臣犯其弱纲，七子冲其漏网，皇祖夷于黥徒，西京病于东帝。是盖过正之灾，而非建侯之累也。然吕氏之难，朝士外顾；宋昌策汉，必称诸侯。逮至中叶，忌其失节，割削宗子，有名无实，天下旷然，复袭亡秦之轨矣。是以五侯作威，不忌万邦；新都袭汉，易于拾遗也。光武中兴，纂隆皇统，而犹遵覆车之遗辙，养丧家之宿疾，仅及数世，奸轨充斥。卒有强臣专朝，则天下风靡，一夫纵横，则城池自夷，岂不危哉！
在周之衰，难兴王室，放命者七臣，干位者三子，嗣王委其九鼎，凶族据其天邑，钲鼙震于阃宇，锋镝流乎绛阙，然祸止畿甸，害不覃及，天下晏然，以治待乱。是以宣王兴于共和，襄惠振于晋、郑。岂若二汉阶闼暂扰，而四海已沸，孽臣朝入，而九服夕乱哉！
远惟王莽篡逆之事，近览董卓擅权之际，亿兆悼心，愚智同痛。然周以之存，汉以之亡，夫何故哉？岂世乏曩时之臣，士无匡合之志欤？盖远绩屈于时异，雄心挫于卑势尔。故烈士扼腕，终委寇仇之手；中人变节，以助虐国之桀。虽复时有鸠合同志以谋王室，然上非奥主，下皆市人，师旅无先定之班，君臣无相保之志，是以义兵云合，无救劫弒之祸，民望未改，而已见大汉之灭矣。
或以“诸侯世位，不必常全，昏主暴君，有时比跡，故五等所以多乱。今之牧守，皆以官方庸能，虽或失之，其得固多，故郡县易以为治”。夫德之休明，黜陟日用，长率连属，咸述其职，而氵㸒昏之君无所容过，何则其不治哉！故先代有以之兴矣。苟或衰陵，百度自悖，鬻官之吏以货准才，则贪残之萌皆如群后也，安在其不乱哉！故后王有以之废矣。且要而言之，五等之君，为己思治；郡县之长，为利图物。何以征之？盖企及进取，仕子之常志；修己安民，良士之所希及。夫进取之情锐，而安民之誉迟，是故侵百姓以利己者，在位所不惮；损实事以养名者，官长所夙夜也。君无卒岁之图，臣挟一时之志。五等则不然。知国为己土，众皆我民；民安，己受其利；国伤，家婴其病。故前人欲以垂后，后嗣思其堂构，为上无苟且之心，群下知胶固之义。使其并贤居治，则功有厚薄；两愚处乱，则过有深浅。然则探八代之制，几可以一理贯；秦、汉之典，殆可以一言蔽矣。
晋平西将军孝侯周处碑
君讳处，字子隐，义兴阳羡人也。氏冑曩兴，焕乎坟典，华宗往茂，郁其简书。启三十之洪基，源流定鼎；运八百之远祚，枝叶封桐。轩盖列于汉庭，蝉冕播于阳羡。《二南》之价，传不朽而纷敷；《大頀》之音，声无徵而必显。山高海阔，其在斯焉。
祖宾少折节，早亡。吴初，召咨议参军，举郡上计，转为州辟从事别驾，步兵校尉，光禄大夫，广平太守。父鲂，少好学，举孝廉，吴宁国长，奋威长史，怀安、钱塘县侯，丹阳西部属国都尉，立节校尉，拜裨将军、三郡都督、太中大夫，临川、豫章、鄱阳太守，晋故散骑常侍，新平、广汉二郡太守，封关内侯。簪绂扬名，台阁摽著，风化之美，奏课为能。亭亭孤美，灼灼横劭，狥高位于生前，思垂名于身后。遂以罕言不违，应期出辅。洋洋之风，俯冠来叶；巍巍之盛，仰继前贤。
君乃早孤，不弘礼制，年未弱冠，膂力绝于天下，妙气挺于人间，骑猎无畴，时英式慕，纵情寡偶，俗弊不忻，乡曲诬其害名，改节播其声誉。遂来吴事余厥弟，欢然受诲，向道朝闻，方励志而氵㸒诗书，便好学而寻子史，文章绮合，藻思罗开。吴朝州县交辟太子洗马、东观左丞、中书右丞、五官郎中、左右国史。靖恭夙夜，恪居官次，迁大尚书仆射、东观令、太常卿、无难督。匡熙庶绩，朝廷谧宁，使持节大都督塗中京下诸军事，封章浦廷侯。国犹多士，君实得贤。汪洋廷阙之傍，昂藏寮寀之上，射兽功犹见显，刺蛟名乃远扬。忠烈道自克修，义节情还永布，琳琅梓杞，珪壁栋梁。君著《默语》三十篇及《风土记》，并撰《吴书》。
于是吴平入晋，王浑登建业宫酾酒，既酣，乃谓君曰：“诸人亡国之余，得无戚乎？”君对曰：“汉末分崩，三方鼎立，魏灭于前，吴亡于后，亡国之戚，岂惟一人！”浑乃大惭。仕晋稍迁，总统初入，拜咨议郎，除讨虏护军、新平太守，抚和戎狄，叛羌归附，雍士美之。转为广汉太守。郡多滞讼，有经三十年不决者，处以评其枉直，一朝决遣。以母年老罢归。
寻除楚内史，未之官，征散骑常侍，处曰：“古人辞大不辞小。”乃先之楚。而郡既经丧乱，新旧杂居，风俗未一，处敦以教义，又检尸无主及白骨在野，收而葬之，然以就征，远近称叹。及居近侍，多所规讽。迁御史中丞，正绳直笔，凡所纠劾，不避宠戚。梁王彤违法，处深文案之。及吴人齐万年反，朝臣恶其强直，皆曰：“处，吴之名将子也。”忠烈果毅，庶僚振肃，英情天逸，远性霞骞。陕北留棠，遂有二天之咏；荆南度虎，犹标十部之书。
寻转散骑常侍，轻车将军。迴轮出于新年，士女挥泪；褰帷望于广汉，鸡犬靡喧。振兹威略，宣其惠和，晋京遥仰，部从迎钦。是时互贼作逆，有众七万，屯于梁山。朝廷推贤，以君才兼文武，诏授建威将军，以五千兵奉辞西讨。忠概尽节，不顾身命，乃赋诗曰：“去去世事已，策马观西戎。藜藿甘梁黍，期之克令终。”言毕而战，自旦及暮，斩首万级。弦绝矢尽，番、系不救。左右劝退，处按剑怒曰：“此是吾效节授命之日，何以退为！大臣以身徇国，不亦可乎！”韩信背水之军，未遑得喻；工输萦带之势，早拟连踪。莫不梯山架壑，襁负来归。戎士扞其封疆，农人展其耕织。秋风才起，追战虏于雷霆；春水方生，挥鍤同于云雨。立功立事，名将名臣者乎。
元康九年，回灰〔旧疾〕增加，奄捐馆舍，春秋六十有二。天子以大臣之葬，师传之礼，亲临殡壤。建武元年冬十一月甲子，追赠平西将军，封清流亭侯，谥曰孝，礼也。赐钱百万，葬地一顷，京城地五十亩为第，又赐王家田五顷。诏曰：“处母年老，加以逆旅远人，朕每悯念，给其医药酒米，赐以终年。”以太兴二年岁在己卯正月十日，葬于义兴旧原。南瞻荆岳，崇峻极之巍峨；北睇蚊川，濬清流之澄澈。
娶同郡盛氏，有四子：靖、玘、札、硕，并皆志性纯孝，过礼丧亲，坟前之树，染泪先枯，庭际之禽，闻悲乃下。遂作铭曰：
周南著美，岐山表灵。叶繁汉室，枝茂晋庭。皎皎夫子，奇特播名。幼有异行，世存风烈。早驰问望，晚怀耿节。颇尚豪雄，升名禁阙。捨爵策勋，允归明哲。辉赫大晋，封豕多故。式扬庙略，克清天步。海滨既折，江淮并泝。汉水作藩，条章斯布。俗歌揆日，人谣何暮。忠贞作相，追踪绛侯。将亭嘉茂，遽掩芳猷。潜光阳甸，返旆吴丘。旧关虽入，乡路冥浮。〔从荣制墓，终非昼游。春墟以绿，清淮自流。深沈素幰，缭绕朱旒。元堂寂寞，黄泉悠悠。书方易折，家揭难留。〕鑴兹幽石，万代千秋。
【注】钱培名《札记》曰：“此下碑文有‘旧关虽入，乡路冥浮。从荣制墓，终非昼游。春墟以绿，清淮自流。深沈素幰，缭绕朱旒，元堂寂寞，黄泉悠悠。书方易折，家揭难留。’十二句。”除“旧关”二句已有外，余十句宜补入。
◇ 校勘记（摘录）：
钱培名《札记》曰：
碑今在宜兴，首题“晋故散骑常侍、新平广汉二郡太守，寻除楚内史、御史中丞，使持节大都督塗中京下诸军事、平西将军、孝侯周府君之碑。晋平原内史陆机撰，右军将军王羲之书”。末题“唐元和六年，岁次辛卯，十一月十五日，承奉郎守义兴县令陈从谏重树”。此碑前试太常寺協律郎黄□书，惟良与诸宗子同共构造，平原华明素篆额。
关于此碑文之真伪，前人已有辨识，略举如下：
顾炎武《金石文字记》云：
张燮编次《陆士衡集》，收入此篇，谓其中多讹谬，文理不接，且孝侯战没而云“旧疾增加，奄捐馆舍”，明是不读史者伪作。按士衡、逸少既不同时，而晋以前碑亦未有署某人书者，其文对偶平仄全是唐人，可定其为伪。
赵绍祖《金石文钞》云：
周处碑文讬之士衡，书讬之羲之，其最缪者，孝侯以永平七年战没，而碑云“元康九年，旧疾增加，爰捐馆舍”；陆士衡以太安二年为司马颖所杀，而文中有建武元年、太兴二年之文。
又云：
文中有“来吴事予厥弟”之言，与史处师事陆云相合，则真若出于士衡之口者。窃意士衡本有是碑，至从谏重树时，已漫漶残阙，而周代子孙无识，零星补辏，不无增添，而未敢末其旧名，故载之于前，而又列名于后如此。
又云：
叙孝侯在吴事而云朝廷謐宁，不应空白而空白，忠烈果毅一段不应在正言之下，梯山架壑一段不应在接战之下，处母年老一段不应在建武追赠之下，知其以失次之文而妄为联署，任意增加尔。
姜亮夫《陆平原年谱》云：
机集有《晋平西将军孝侯周处碑》。机、云兄弟与处至厚，又吴时旧人，则死而为之碑，宜也。文中叙事皆与《晋书》合，且多有《晋书》所不载者，非后人所得伪。然孝侯之谧在元帝建武元年，去机之死已十四年；其葬在太兴二年，去机之死已十六年，则此文恐为后人伪讬。故严可均《全晋文·机集》不录此篇，不为无见。然六朝以来碑文，本有后人就死时原作追补事蹟之例，作者主名，仍本旧题，则此文主要部分，固不妨仍为机笔。至题名，则编辑机文者所加，不足为考据是非真伪之辨也。然文中误讹庸俗之句，亦时杂见，如称齐万年为吴人，事“余厥弟”之语不辞，“射兽刺蚊”应置骑猎之后，于文为不次。处以力战而死，而此文言“奄捐馆舍”等皆是。则文为后人删削者多矣。
廷侯：影宋钞本作“庭侯”，皆误，当作“亭侯”，下言“封清流亭侯”可证。
吴人：钱培名《札记》曰：“碑文‘吴’作‘互’，与下合。”按《晋书·周处传》当作“氏人”。“互”“氏”当为誊抄字误。

        </div>
      </div>
    </div>
  </div>
</div>
<!--update:2025-08-30 10:35:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>