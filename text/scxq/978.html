<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●凡例,●序,●风月牡丹仙,●高唐梦,●广陵月,●红莲债,●红线女,●花舫缘,●蕉鹿梦,●昆仑奴,●兰亭会,●林宗词兄叙明剧,●龙山宴,●洛水悲,●络冰丝,●男王后,●南楼月,●女状元,●齐东绝倒,●虬髯翁,●曲江春,●双莺传,●死里逃生,●四声猿,●素梅玉蟾,●桃花人面,●同甲会,●团花凤,●脱囊颖,●文姬入塞,●五湖游,●午日吟,●武陵春,●相思谱,●香囊怨,●逍遥游,●写风情,●夭桃纨扇,●一文钱,●易水寒,●英雄成败,●樱桃园,●有情痴,●鱼儿佛,●渔阳三弄,●郁轮袍,●袁氏义犬,●远山戏,●再生">
<meta name="description" content="明代戏曲剧本集。60卷。明人沈泰编辑。分初集、二集两集,每集30卷,每卷1个剧本,共收明杂剧60种。沈泰在《凡例》中说:“非快事、韵事、奇绝、趣绝者不载”,“又如旁及诙谐,足捧滑稽之腹亦附集末。其他俗本虽多,未堪解酲,岂敢灾梨”。凡明代著名杂剧如徐渭《四声猿》、康海《中山狼》、陈与郊《昭君出塞》、孟称舜《桃花人面》等,是集俱收。而且沈泰对每一剧都作有眉批,指明该剧的意韵、情趣、关目、词语之微妙所在,颇能助人理解和欣赏剧作,也表达了编者的审美思想和情趣。这个剧本集编成后,就使人对明杂剧的面貌有了一个大概的认">
<title>盛明杂剧_沈泰_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">盛明杂剧</span> <br/>
          作者： <span class="inputVal" id="bkauthor">沈泰</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,戏曲,杂剧,完结</span> <br/>
          字数： <span class="inputVal" id="bknum">[book_length]427275</span> <br/>
          说明： <span class="inputVal" id="bkdec">明代戏曲剧本集。60卷。明人沈泰编辑。分初集、二集两集,每集30卷,每卷1个剧本,共收明杂剧60种。沈泰在《凡例》中说:“非快事、韵事、奇绝、趣绝者不载”,“又如旁及诙谐,足捧滑稽之腹亦附集末。其他俗本虽多,未堪解酲,岂敢灾梨”。凡明代著名杂剧如徐渭《四声猿》、康海《中山狼》、陈与郊《昭君出塞》、孟称舜《桃花人面》等,是集俱收。而且沈泰对每一剧都作有眉批,指明该剧的意韵、情趣、关目、词语之微妙所在,颇能助人理解和欣赏剧作,也表达了编者的审美思想和情趣。这个剧本集编成后,就使人对明杂剧的面貌有了一个大概的认识,故人称其“与元人百种并传”,称沈泰乃继臧懋循之业,“续千古一快事”(分别见于《盛明杂剧》序二与序三)。《盛明杂剧》初集于崇祯二年(1629)刊行,二集于崇祯十四年(1641)刊行。诵芬室于1918年翻刻了初集,1925年又翻刻了二集。中国戏剧出版社1958年据诵芬室本影印出版。</span> <br/>
          封面： <span class="inputVal" id="bkimg">Z_20709.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]盛明杂剧
[book_author]沈泰
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,戏曲,杂剧,完结
[book_length]427275
[book_dec]明代戏曲剧本集。60卷。明人沈泰编辑。分初集、二集两集,每集30卷,每卷1个剧本,共收明杂剧60种。沈泰在《凡例》中说:“非快事、韵事、奇绝、趣绝者不载”,“又如旁及诙谐,足捧滑稽之腹亦附集末。其他俗本虽多,未堪解酲,岂敢灾梨”。凡明代著名杂剧如徐渭《四声猿》、康海《中山狼》、陈与郊《昭君出塞》、孟称舜《桃花人面》等,是集俱收。而且沈泰对每一剧都作有眉批,指明该剧的意韵、情趣、关目、词语之微妙所在,颇能助人理解和欣赏剧作,也表达了编者的审美思想和情趣。这个剧本集编成后,就使人对明杂剧的面貌有了一个大概的认识,故人称其“与元人百种并传”,称沈泰乃继臧懋循之业,“续千古一快事”(分别见于《盛明杂剧》序二与序三)。《盛明杂剧》初集于崇祯二年(1629)刊行,二集于崇祯十四年(1641)刊行。诵芬室于1918年翻刻了初集,1925年又翻刻了二集。中国戏剧出版社1958年据诵芬室本影印出版。
[book_img]Z_20709.jpg


[book_title]●凡例
一、此集只词人一脔，然非快事韵事、奇绝趣绝者不载。出风入雅，戛玉锵金，何多让焉！至若偶收鄙秽，似中时俗之肓，又如旁及诙谐，足捧滑稽之腹，亦附集末。其他俗本虽多，未堪解酲，岂敢灾梨？
一、集中固有去取，实无低昂。但就著姓氏而种数特多者，置之前茅；其无姓氏而一种偶见者，取为后殿。总成狐腋之裘，讵云狗尾之续？
一、作者如林，管窥有限。如旧刻冯北海有“梁太素”及友人袁凫公有《双莺传》，一时散轶，未及推为冠玉。况目所未见、耳所未闻者乎？海内同好，倘有家藏名本，或独创新声，毋吝千里邮筒，共襄百种快事。望真引领，感切铭心。
西湖福次居主人泰识

[book_title]●序
或曰：杂剧非古也。虽唐、宋代有之；然宋只有词无曲，浸淫至胜国而始盛。王、关诸子，擅美一时。今考其爵里，灭没不传。此岂词林不朽事？州云：“词兴而乐府亡，曲兴而词亡。即词，亦鄙其婉娈而近情也，何有杂剧？”余谓不然。正恐情不至耳。情至如柳郎故事，生可之死，死复可之生。此即宇宙间一种奇绝文字，庸非不朽？
或又曰：杂剧称引事情，多谬悠不经，取姗史。余谓又不然，优优孟，抵掌叔敖，业云戏矣。正以戏绝为妙。观其命意称名，原取颠倒谑诨，如曲欲熟而命以生，妇宜夜而名以旦，开场始事而为末，涂污不洁而云净，不过取当场哄然一噱，而技售矣！且天下何之非戏？俄冠进贤，俄返初服，萍水奇遭，把臂忽诀。现前一段悲欢离合，搬演正熟，但身在场中，错认真耳！子瞻云：“休言万事转头空，未转头时是梦。”此语觑破。
或又谓：汉文、唐诗、宋词、元曲，各绝一时，后有作者，难乎其继。此又大不然。我明风气弘开，何所不有？诗文若李、王崛起，已不愧西京、大历，而词曲名家，何遽逊美酸斋、东篱、汉卿、仁甫？余友沈林宗，深心嗜古，博综之暇，爰集《盛明杂剧》数十种，与元人百种并传，此亦骚雅鼓吹、风流盛事矣！余拈一二戏语叙之。
崇祯己巳仲春虎林张元徵梦珠父题于西湖一曲
美人花月，生来供文士品题。文士亦不辞其责，相与歌之、咏之，令山鬼精灵与幽香魂魄尽食其福。发为声音，则青凤集、玄鹤来，喈锵之响豁霾，妙丽之吹映月。姑与谈近世事：以小青之才且艳，生十八年而死。竟死矣，余取其影而传之，小青不死。古今寥邈，何止一小青？乃传之者与有力焉。
余俯仰词坛，大约元人传十之七，明人传十之三。元人歌寡而曲繁，明人歌存而曲佚。歌曲者，南与北之辨也。气阳则出于单谐慢易，宽裕肉好而为南；气阴则流于噍杀猛起，奋末广贲而为北。声音之道，接于隐微，信哉！今之所谓南者，皆风流自赏者之所为也；今之所谓北者，皆牢骚肮脏、不得于时者之所为也。文长之晓峡猿声，暨不佞之夕阳影语，此何等心事？宁漫付之李龟年及阿蛮辈草草演习，供绮宴酒阑所憨跳？他若康对山、汪南溟、梁伯龙、王辰玉诸君子，脑中各有磊磊者，故借长啸以发舒其不平，应自不可磨灭！
顾渚臧先生向为大盟主，未迨于兹。余友沈林宗急起任之，续千古一快事。尚留余地，待我后人。以集中数家为之首。林宗执麈尾示余曰：“如某某那得不传？”余曰：“昭代新声明，戾家把戏十倍！信如关汉卿所云：‘《简兮》遗意耳！’”
己巳花朝西吴友弟徐题于桐花隐
曲者，歌之变，乐声也。戏者，舞之变，乐容也。皆乐也，何以不言乐？盖才人韵士，其牢骚抑郁、啼号愤激之情，与夫慷慨流连、谈谐笑谑之态，拂拂于指尖，而津津于笔底，不能直写而曲摹之，不能庄语而戏喻之者也。
上古有歌舞而无戏曲。战国、秦、汉，始创优伶，唐作梨园教坊，王右丞以此得解头，而庄宗自号李天下。厥后流风大畅，变歌之五音以成声，变舞之八佾以成数，而曰外、曰末、曰净、曰丑、曰生、曰旦六人者出焉。凡天地间知愚、贤否、贵贱、寿夭、男女、华夷，有一事可传，有一节可录，新陈言于牍中，活死迹于场上。谁真谁假，是夜是年，总不出六人搬弄。状忠孝而神钦，状奸佞而色骇；状困窭而心如灰，状荣显而肠似火；状蝉脱羽化，飘飘有凌云之思，状玉窃香偷，逐逐若随波之荡。可兴可观，可惩可劝。此皆才人韵士以游戏作佛事，现身而为说法者也。
至于词白之工，科介之趣，热肠骂世，冷板敲人，才各成才，韵各成韵，而说者尽推美胡元。不知胡元以此取士，皆傅粉墨而践排场，一代人文悉从描眉画颊中出，宜其旷古亘今，穷工极态，乃仅以北调擅场，而南词绝响。夫自涂山歌于“候人”而南音著，自有谣乎飞燕而北声传，两者偏废，不成巨观。
我朝鼓吹文治，叱汉呼秦，吞唐吐宋，高文椽笔之外，间有拈弄，亦复含宫嚼羽，出《风》入《骚》。其南词可付轻丝细管、二八女郎；而北调可付丈八将军，铜琵琶铁绰板。今海内盛行元本，而我明全本亦已不减。独杂剧一种，耳目寥寥。
予尝欲选胜搜奇，为昭代文人吐气。以全本当八股、大乘，以杂剧当尺幅、小品，笥藏颇广，未命枣梨。而吾友沈林宗，顾曲周郎，观乐吴子，遂先有此举。其点校评论，又一一传作者之面目，而溯之为作者之精神。然则睹是编者，当知曲以诠情性之微，不为曲解，戏以节作止之序，不同戏观，乐其可知矣！声应气求，聊弁数行，以志林宗首唱。
练江社弟程羽文书于西湖舟次

[book_title]●风月牡丹仙
（周藩宪王编西湖林宗沈泰、野君徐评阅）
正名海宇清宁庆嘉会，
洛阳风月牡丹仙。
△第一折
（〔付末引溜儿上〕锦绣胸襟学业高，虹霓志气吐英豪。金銮答策才如水，黄榜题名换绿袍。小生覆姓欧阳，名修，西江人也。学得文章满腹，今往东京应举。前至洛阳，天色晚了。来到月坡堤张家园，就此园中借了一亭，名是小红亭，安歇于此。正遇着三月春天，满园牡丹，开若云锦。且在月明之下，闹花深处，闲吹洞箫一曲，以适客中之情况也。〔吹箫介〕〔二旦扮花仙上〕妾乃牡丹仙子。昨日赴罢群仙之会恰回，正遇三月春光，牡丹花放。千红万紫，来呈国色、散天香。端的好韶光也呵！）
【仙吕点绛唇】谷雨初晴，暖风才定。韶光盛，枝上流莺，唤起游春兴。
【混江龙】小园芳径，日迟迟三月过清明。托赖着天公雨露，后土生成。聚万斛好香来馥郁，逞百般娇态斗娉婷，感东皇造化有余工，荷主人栽种多临幸。因此上芳心得遂，艳质成形。
（〔贴旦〕姐姐，俺这牡丹名品，百花之魁。自古及今，谁不珍重。〔旦〕正是也！这牡丹花自来贵重，比别的花木不同。）
【油葫芦】便是俺脉脉无言亦有情，怎当这百媚生，看了这颤巍巍金粉缀芳英，想当时姚黄魏紫驰名姓。呈红玉板相辉映，沉香亭并座观，花萼楼联辔行。奚落的太真妃捧砚呈新令，翻曲调寄〔清平〕。
（〔贴旦〕这是古人珍重牡丹处，不知今日如何？〔旦〕今日牡丹，正在中原繁盛之时。）
【天下乐】今日个占断春光在洛城，轻盈、各自将娇态逞。（〔贴旦〕姐姐，俺与你转过这曲栏杆寻芳径咱！）〔旦〕俺向这小红亭左侧蹑足行，〔付末吹箫介〕〔旦〕是谁将玉管吹，我这里潜身在花下听。不由人可丕丕心内惊。
（〔贴旦〕俺向前问那吹箫的秀士，来此何干？〔向前问科〕〔付末惊起云〕小生西江人也。前往东京应举，来到洛阳。天色昏晚，寄宿于此。敢问二位娘子，更深夜静，何故擅出闺门？〔旦〕妾乃住家于此。先生何故以言相责。〔付末〕娘子莫是东邻幼女，北舍娇姝，春情荡漾，游戏于兹？〔旦〕这秀才说的话，好是无理也！）
【醉中天】我怎肯香惹蜂蝶兴，色妒燕莺情，我自是国色天香旧有名，怎与那闲花草相同并！（〔付末〕娘子莫是花蹊柳陌，月约星期，行云未远，留恋于斯？〔旦〕我也不似）蔷薇刺藤看成的薄幸，等闲觅约寻盟。
（〔净上〕自家是孛孛下野花，墙脚蒿阴中长大。牡丹仙和秀才说话，我也去和溜儿哈。〔做抱溜儿科〕〔溜儿叫介〕有鬼有鬼！〔旦〕被这野草闲花，泄漏春光，为之奈何！〔付末向前扯住旦跪问介〕娘子果是何人？莫非园中精爽耶！何故夤夜至此？〔旦〕我避不得了！实对你说。）
【后庭花】俺本是牡丹仙，显圣灵，列仙班，有姓名。休猜做岁久的花妖怪，多年的土木精。（〔付末〕既知上仙之名，小生亦有宿缘仙契。今夜得遇，愿请至小亭中，以遂于飞之愿。〔付末做扯旦调戏科〕〔旦拒科〕）〔旦〕你说的好不惺惺！怎不知仙凡难并。俺虽将娇艳呈，怎肯惹芳春狂荡情，污芳名余滥声，便休将佳会等。
（〔净〕牡丹仙姐姐！你不肯和那秀才成亲，俺这野草闲花尚留春色。〔净扯溜儿先下〕）
【青哥儿】看了那粗枝叶随风随风不定，闲花草多少无名，他子待颠倒苍苔落绛英。（〔贴旦〕俺天仙不似他这无名花草！）〔旦〕俺紫府黄庭、玉简丹盟、三岛蓬瀛、洞府仙灵，常向那十二瑶台谒帝京，（秀才呵！）再休把风月话相幸。
（〔付末〕仙女，既是如此！小生再不敢希望佳期。但于明日，在此名园，请邀东道，宴赏芳春。以尽小生之情也。〔旦〕先生不弃妾等，愿饮乐于此园中，于情足矣！）
【赚尾】我这里忙转绿阴中，悄悄穿芳径，嘱付你先生自省。你见这嫩紫娇红倚翠屏，笑颜开满路花生。到天明聚友邀朋，闲向花前倒玉瓶。一任你流霞满倾，更将那笙歌拥定，直吃到上花梢月照小红亭。
△第二折
（〔外扮园主上〕自家姓，张名仲义。因家中有两贯钱钞，人唤我做张员外，在这洛阳城月坡堤居住。家中有个花园，园中有一小亭，名是小红亭。亭前栽牡丹千百余本。昨日有一秀才，远来投宿，借此小红亭安下。今日天明了，子索探望那秀才一遭去也。〔下〕〔付末上〕昨夜好奇怪也！见了那花仙之后，小生神魂飘荡，情思难禁。许了花仙，今日邀宾会友，同赏牡丹。这早晚不见园中东道来呵！〔外上，做与付末相见科〕〔付末〕昨蒙员外馆此园中，正遇牡丹开放。愿邀几个朋友，今日同赏此花，不亦美乎。〔外〕此事，老夫即当管领。便请城中高年大德二老，同赴此会。〔做叫溜儿介〕去请司马君实、邵尧夫二位老先生来！〔二生上〕小生乃张弘、张广兄弟二人。今日知得父亲请客赏牡丹，来此拜见。〔做拜外又拜付末科〕〔付末〕此二公子甚是聪俊！果然是“秋水为神玉为骨”。〔外〕小犬即当陪侍诸公游玩。〔二生〕请先生园中游玩咱，是好园林春景也呵！）
【南吕一枝花】象牙床孔雀屏，琥珀枕鲛肖帐。翡翠帘氍毹毯，鼎鹧鸪香。春满华堂，花重锦千枝放，柳摇金万缕长。暖融融丽日暄妍，香馥馥和风荡漾。
【梁州】名园馆今晨庆会，小红亭别是风光，启朱扉、临绣榻、开罗幌，列仙班两行珠翠，动仙音一派笙簧。酌仙酒九霄沆瀣，赏仙花十里馨香。绮罗丛玉佩玎，翠红乡金缕飘扬。恰转过花斑石、斜纹、小径雕阑，行来到红粉壁、平泥就、低檐短墙。遥望着碧琉璃鱼鳞砌，转角回廊。看花半晌，相陪佳客同来往。设筵宴小亭上，扌弃取花前醉一场，一任俺走传觞！
【隔尾】散天香馥郁盈新酿，呈国色妖娆媚晓妆，直吃的醉后豪吟那情况。或是在太湖石这厢，木香棚那厢，草一幅花笺将牡丹赏。
（〔付末〕这牡丹怎生栽培种植？看了这般富丽，委实造化之力，如此工巧耶！〔二生〕这牡丹花，虽是造化之钟美，然不资人力培养，安得如此？先生试听小生说咱。）
【牧羊关】这牡丹畏卑湿，宜干燥，喜高台，爱向阳。（〔付末〕栽植呵！宜甚时节？）〔二生〕栽培在秋社时光，（〔付末〕怎生接种？）〔二生〕接根呵必索新条，种子呵全凭沃壤。（〔付末〕怎生浇灌培壅？）〔二生〕浇灌呵最宜天未曙，培壅呵常欲土膏黄。花发时碧油幕遮风日，花落时紫金盘酥炙尝。
（〔付末〕这牡丹花一年四季，怎生爱护他？〔二生〕）
【隔尾】秋冬雨雪萌芽旺，（〔付末〕这秋冬雨雪多时，明年花芳，必然旺也！）〔二生〕春夏炎蒸枝叶凉。（〔付末〕这春夏热时，原来又要遮日色，不晒损来年花芽也。〔二生〕常将那）帘箔遮围得无恙。（〔付末〕牡丹畏忌甚么？）〔二生〕树休教蠹藏，根休着水伤。忌的是脑麝螵蛸更虫壤！
（〔付末〕这牡丹自从何代，贵重如此？〔二生〕）
【骂玉郎】牡丹唐宋皆崇尚，夸魏紫，说姚黄。看了他初开满意端严像，赛神仙缥缈容、如美人娇艳妆，比秀士风流况。
【感皇思】看了他金粉飘香，丽色流芳。（〔付末〕这牡丹花喜乐的是甚么？〔二生〕乐的是）会嘉宾，（喜的是）闻新乐，（爱的是）聚名娼。（〔付末〕牡丹怕的是甚么？嫌的是甚么？〔二生〕怕的是）风寒雨骤，嫌的是蝶浪蜂狂，（幸喜得）主人公意殷勤，奴仆每无倦怠，秀士每肯褒扬。
（〔付末〕牡丹花正开之时，多来赏玩，便是他有幸也！〔二生〕）
【采茶歌】每日家赏群芳，列红妆，〔付末〕正赏之时，只不可奕棋试茶。（〔二生〕只这斗）茶博奕总相妨！（〔付末〕小生如今便作《洛阳风俗牡丹记》一篇，以赏名花。〔二生〕若如此呵！深感厚惠也。似这等）老笔书成风俗记，（直教这牡丹）佳名博得万年芳！
（〔溜儿上〕请得两个老先生来了！〔司马君实、邵尧夫上，做相见科〕〔扮花旦二人佐樽科〕〔饮酒科〕〔外〕酒巳馨矣！佳宾乐矣！敢请各赋诗一首，以赏牡丹。为荣此会也！〔邵〕将纸笔来，先吟一首。〔作吟诗科〕“一般颜色一般香，香是天香色异常！真宰功夫精妙处，非容人意可思量”。〔司马〕老夫也吟一首。〔做吟诗科〕“君家牡丹深浅红，二十四枝为一丛。不惟春光占七八，才华自是诗人雄”！〔付末〕小生也吟一首。〔做吟诗科〕“盛游西洛方年少，晚落南谯号醉翁。三月春光宜玩赏，名园今日见娇红”。〔邵〕这赏牡丹之会，非同小可！若论牡丹，本是草木之中，富丽妖艳之一物，有何珍重？只为不因太平之时，风调雨顺，国家安乐，怎得培养的花木，至此丰盛？怎得如此欢乐玩赏？一者天下太平，二者风调雨顺，三者国家安宁，四者主人家多喜事。如此看了赏牡丹，乃实见太平治世，有关于风化也。〔付末〕多谢主人，厚礼相待。小生今作洛阳风俗牡丹之记，留传万古。敢问牡丹名品是几何？〔二生〕先生试听。小子将牡丹名品，备细数说一遍咱。）
【草池春】我这里谢尊长共宴赏，庆喜色洋洋，正遇丰稔时光，粉饰太平景象，占魁先数姚黄，富贵端严体像，佳名号曰花王，万卉千葩仰望，〈爱鬼〉红千叶芬芳，消得花妃名项，呈红色耀日光，平头浅紫相向，珍奇复有牛黄，细叶寿安迟放，金棱玉板最香，倒晕檀心高尚，潜溪绯色艳妆。九蕊真珠奇状，鹤翎红欲舞翔，鹿胎花发异样，一百五最早芳，朱砂红更明晃，叶底紫因半藏，月延州红剩广。正遇这融和春阳，红紫仙乡，佳名传扬，丽色流芳。直教那亿万年好事的相崇尚，子这牡丹记在洛阳增宠光。谢秀士珠玑品藻，锦绣文章！
（〔外〕再斟酒来，多饮数杯。〔付末带醉，调戏花旦科〕〔二生〕）
【尾声】主人情重宽洪量，才子风流醉后狂。尽着那红粉佳人款弹唱，一任他筝移雁行、箫吹凤凰，直唤到花影重叠月儿朗。〔下〕
△第三折
（〔九人扮花仙上〕俺们是海棠仙、蔷薇仙、桃花仙、杏花仙、荷花仙、菊花仙、芙蓉仙、桂花仙、梅花仙。今知欧阳秀才，在洛阳夸赏牡丹，又做了《牡丹记》。俺们也是花仙，也去问那秀才讨文章去来。〔下〕〔扮二牡丹仙上〕妾身是牡丹仙。昨日秀才许了俺赏花作文章，果然不曾失信。今日到夜间，须索相谢他一遭去也！〔二旦扮风姨月姊上〕妾乃风姨月姊，今日闻知欧阳秀才赏牡丹，做了《洛阳牡丹记》。俺姊妹来与牡丹仙庆喜，早到花园中也。）
【中吕粉蝶儿】月姊风姨，降云端九霄环，子俺这月和风步步相随。照金闺，凉翠幕，一天清气。不争俺误入花蹊，又惊看牡丹仙一场春睡。
（〔贴旦〕兀的牡丹仙，尚未觉来哩！〔旦〕）
【醉春风】我见他脂粉淡慵妆，鬓鬟松倦理。花颜不整，困朦腾，睡犹未起，睡犹未起。莫不是霜压檀心，雨欹绛萼，露寒青蒂。
（〔二旦做与牡丹仙相见科〕〔丹仙〕风姨月姊，二位姐姐，何故来此？〔二旦〕俺闻知欧阳秀士与妹子做了《洛阳牡丹记》，特来与妹子庆喜。就邀妹子同谢他去。〔丹仙〕妹子心下，正如此说。便同姐姐去谢那秀才去来。〔虚下〕〔付末引溜儿上〕小生今日赏玩了牡丹也。又做了《洛阳风俗牡丹记》。天色晚了，夜深也！掩上这小亭的门，就灯下看一会书咱。〔二旦同牡丹仙上〕早来到小红亭外，这秀才闭了亭门，正看书哩！〔旦〕）
【红绣鞋】我子见绛蜡烬清光吐穗，纸窗明素色生辉，蹴金莲闲步到两三回。这其间画檐闲铁马，香篆冷金猊，料想着惜花人犹未睡。
（〔丹仙〕姐姐，你试敲门唤秀才咱。〔旦敲门唤科〕〔付末〕夜静更深，是何人到此？〔丹仙〕秀才做了《牡丹记》，俺特来相谢。〔付末〕昨夜你既坚意相辞，贞操自守，今夕何劳又来相谢？〔丹仙〕不只俺来，有风姨月姊，也同到此。可开门俺入来。〔付末〕小生平日吟风咏月。风乃清虚之气，月乃广寒之光，神灵妙用。既欲相见，何须直待开门？〔旦〕）
【石榴花】他子待闲嘲风月误花期，我将这仙术略施为，〔旦等做入门科〕〔旦〕冷森森风透到书帏。秀才我这里问你，你莫得疑惑。（〔溜儿〕这几个妖精奶奶每关的门紧紧地，从那里走入来了？）〔旦〕俺是风姨月姊花仙队，子为你能写染偏会吟题，今宵共约在芳亭内，酬谢你风俗记太新奇。
〔付末向前抱牡丹仙科〕〔旦〕
【斗鹌鹑】你子待咏月嘲风，休想俺拈花弄蕊。（秀才，你读书人，岂不知幽冥之理、仙凡之道？不可如此。）俺是阆苑神仙，你自是琼林俊伟。又不是才子佳人，暗约期、星月底。决不到云雨乡中，常子在神仙会里。
（〔九花仙上〕原来牡丹仙同风姨月姊，又在秀才这里。俺欲待向前问咱，他闭着亭门，如何得开？〔做唤开门科〕〔旦〕这必是众多花仙来也。可开了门，看他来说甚么？〔做开门科〕〔做相见科〕〔海棠仙向前扯住付末云〕秀才，偏俺不是名花，何不与俺做一篇文章。〔旦〕海棠仙，你难比牡丹仙珍重。试听我说咱。）
【耍孩儿】你虽是百花丛里神仙队，娇滴滴芳容艳质，晓来着雨湿胭脂，泪盈盈绛萼丝垂。春心有恨难全美，丽色无香不太奇，你也只是凡花辈。怎敢比天香万斛，云锦千堆。
（〔蔷薇仙向前扯住付末云〕偏俺不是名花也！合与俺做一篇文章。〔旦〕蔷薇仙，你怎比的牡丹仙？听我说咱。）
【八转】你子是逞妖娆屏障围，弄精神香露，石家锦障多曾记。引长藤红剌难亲傍，散高架清阴碍路歧。也不是十分贵。只因你连枝引蔓，致令的挽袖牵衣。
（〔桃花仙向前，扯住付末云〕偏俺不是名花也！合与俺一篇文章。〔旦〕桃花仙，你怎比的牡丹仙？试听我说。）
【七转】你子待迎人笑脸红，藏羞罗扇底，武陵溪畔曾相识，可怜潘岳亲曾种，赚得刘郎去路迷。我也亲曾记，笑春风在玄都观里，凝春意在金谷园西。
（〔杏花仙向前扯住付末云〕偏俺不是名花也！合与俺一篇文章。〔旦〕杏花仙，也难比牡丹仙。）
【六转】你是个转薄浅淡妆，全无些殷红娇媚体。董仙种得千株翠，飘零晓色团香雪，泄漏春光出短篱。怎比得花王贵？你子是果中珍味，若说着花品低微。
（〔荷花仙扯住付末云〕偏俺不是名花也！合与俺一篇文章。〔旦〕荷花仙，你也难比牡丹仙。）
【五转】你常在亭亭翠盖中，盈盈碧沼里，南薰十里清香细。你常是窝盘锦鲤双双戏，惊散鸳鸯两两飞。比牡丹难同类。曾将那昌宗比并，又引的茂叔徘徊。
（〔菊花仙扯住付末云〕偏俺不是名花也！合与俺一篇文章。〔旦〕菊花仙，你也难比牡丹仙。）
【四转】你开时三秋冷月天，重阳寒露日，东篱满径金钱缀。飘香落蕊花寂寞，傲雪凌霜月惨凄。把一个陶元亮醺醺醉。若不是白衣送酒，空折得盈把何为？
（〔芙蓉仙扯住付末〕偏俺不是名花也！合与俺一篇文章。〔旦〕芙蓉仙，也难比牡丹仙。）
【三转】你生在秋江浅水滩，西风残照里，锦城四句夸豪贵。霜华冷淡无人赏，秋色凄凉只自知。恰娇艳蚤先憔悴。怎如得芳春富丽，上苑新奇。
（〔桂花仙扯住付末〕偏俺不是名花也！合与俺一篇文章。〔旦〕桂花仙，也难比牡丹仙。）
【二转】你虽是占秋光第一枝，向月宫高处植，散天香馥馥来人世。黄金粟坠金风细，碧玉枝寒玉露垂。终不占春光丽。你子是一时清致，怎如他万卉夺魁。
（〔梅花仙扯住付末〕偏俺不是名花也！合与俺一篇文章。〔旦〕梅花仙，你也难比牡丹仙！）
【一转】你常在清高铁石心，孤寒冰雪质，宋广平作赋专夸着你！风摇皓鹤青枝坠，雪压苍龙老干低。你待要魁春意。将林和靖厮哄，把孟浩然禁持。
（〔九花仙〕似风姨月姊说呵，俺们都不如牡丹仙了。〔旦〕您虽是好花，终不及牡丹花中之魁也！）
【尾声】这牡丹，他曾与袁宝儿手擎着傍辇行，他曾与李太白沉香亭对御题，他曾比镜台前妃子微微醉。（这牡丹，他本是）历代高人好尚的！
（〔九花仙〕风姨月姊说的本是。将俺花仙都说省了。从今俺皆尊让牡丹仙，愿情在他四围屏障，奉侍他也。〔众下〕）
△第四折
（〔扮金母队子上〕妾乃瑶池金母，奉东华兄之仙旨，管领三界女仙。今日下方牡丹仙会，盖因治世雍熙，天下太平，万民安乐。于花木生意，栽培用功，得遂工巧、全造化之妙，十分繁盛。所以五行之中，木星光耀，岁德隆昌。今赴牡丹之会，牡丹仙子亦来赴会也。〔二旦上〕今日众多姐妹，来庆俺牡丹之会。就请了金母娘娘，到此一同庆会。就告金母娘娘，启东华木公，赐福与那欧阳秀才，便是俺报他恩也！）
【双调新水令】有缘花里过神仙，会芳菲小亭深院。祥云悬宝盖，瑞霭散华筵。亿万斯年，常陪着赏花宴。
（〔旦拜见金母科〕〔金母〕如今木星光耀，花卉荣昌。近来牡丹十分繁盛，兆太平丰乐之象。今日园中会，俺众仙人同赏牡丹，将你那风流美艳处，说与俺听咱。〔旦〕）
【雁儿落】嫩黄迎日色鲜，深紫映霞光炫。娇红如半醉容，浅淡比慵妆面。
【得胜令】皎洁似玉盘圆，艳似锦屏联。呈国色千般态，散天香万斛传。堪写在诗篇，秀士留心恋。（折得呵！）欣然，佳人含笑。
（〔金母〕闻知洛阳有一秀士，作牡丹之记。可请来相见。〔旦〕请欧阳秀才来，拜见金母娘娘！〔付末上，做拜见金母科〕〔金母〕秀士才高，吟咏牡丹，作成牡丹之记。花仙多蒙厚惠也。〔旦〕秀才是一书生，愿请娘娘赐福与他，便是妾报他恩也。〔金母〕今启东华木公，增与他福寿。秀才听我说与你：玉堂为学士，金殿列行。三省为卿相，四海令名扬。满朝夸正直，千古尚文章。〔付末〕拜谢娘娘厚恩也！〔旦〕）
【沾美酒】荷瑶池广泽全，感金母大恩言，春满园林雨露偏。驻荣华乐然，向亭馆列仙媛。
【太平令】赏牡丹长主筵宴，聚高真永寿延年。正逢着治世河清海晏，又值着甘露祥云出现。俺这里意专，向前谢天，只愿得万万载常陪仙眷。
（〔金母〕今日庆赏牡丹，那众花仙，必然来庆会也。〔九花仙执九般花队子唱上〕）
【转调青山口过清江引】献寿酝，斟美酝，酿百花露香酝，听玉笙和锦筝。乐声频，看花时谷雨春。春色三分，花满十分，花下饮芳樽。春也么春！赏芳春。欣也么欣！笑颜欣。将栗龙笛间着舞红裙，共乐升平。感皇恩，春也么春！赏芳春，欣也么欣！笑颜欣，将乐器琵琶对着众仙真，共赞名花无比伦。尊也么尊！委实尊。珍也么珍！委实珍。簪朵仙花百岁寿如椿。阆苑蓬莱日月新，新也么新！永长新；新也么新！永长新，万朵千枝似拥祥云。只愿得年年欢乐，岁岁长春。○万万年好花不老春，添得红颜嫩。共同欢乐时，永享长生运。保山河寿同天地稳！○保山河寿同天地稳，皆有神仙分。华筵绮席欢，妙舞清歌韵。赏仙花会中福禄臻！
【尾声】〔旦〕舞春风缥缈红妆面，听一派仙音宛转。万万载永欢娱，千千年共荣显。

[book_title]●高唐梦
（新都伯玉汪道昆撰琅琊敬美王世懋评西湖长吉黄嘉惠、林宗沈泰阅）
总目楚襄王阳台入梦，陶朱公五湖泛舟。
张京兆戏作远山，陈思王悲生洛水。
〔末上〕【如梦令】（岁事悠悠转毂，世路纷纷覆鹿。人醉我何醒，莫待黄粱先熟。明烛，明烛，梦断巫山六六。酒阑人倦，厌听繁音。昔贤曾赋高唐，今日翻成下里。正是；梦里寻真非是幻，曲终奏雅不须多。道犹未了，宋大夫早上。〔生扮宋大夫上〕）
【高阳台】载笔攡词，当筵授简，叨陪昼日三接。泽畔招魂，累臣何处悲咽？江风初动青末，断肠处、洞庭飞叶。且随他，下里巴人，品题风月。
（君不行兮夷犹，蹇谁留兮中洲。美要眇兮宜修，沛吾乘兮桂舟。令沅湘兮无波，使江水兮安流。小臣宋玉，官楚大夫。先师屈原，以忠愤死。玉虽在文学侍从，不免比周取容。如今楚王出游梦，将至高唐，已闻警跸传声，不免在此伺候。〔小生扮楚王，小旦二人昭仪，净丑二人内使，小外二人力士，末章华大夫同上〕）
【出队子】长杨游猎、长杨游猎，肃肃中林起兔。纷纷扈从竞豪奢，宝马雕弓意气赊，云物宜人白日未斜。
（〔小外〕此间已是行宫，请大王驻驾。〔小旦〕近侍官行礼。〔末〕臣章华大夫朝见。〔小生〕客卿就坐。〔生〕臣宋玉朝见。〔小生〕大夫免礼。此间是何处？〔生跪〕此间是高唐山，上是高唐观。〔小生〕大夫，你看观上云气甚奇，是何气也？〔生〕此名朝云。〔小生〕何谓朝云？〔生〕昔者先王尝游高唐，怠而昼寝，梦一美人，其状甚丽。自云巫山之女，闻君游高唐，愿荐枕席。王因幸之。既而辞去，自云：“妾在巫山之阳，高丘之阴，朝为行云，暮为行雨。朝朝暮暮，阳台之下。”旦日，王起视之，果见朝云，因为立庙，故名朝云。〔小生〕大夫，那朝云景状若何？〔净〕有个紧状：“当杯已入手，歌妓莫停声。”却不是紧状？〔丑〕我要个慢状。〔净〕“落尽高天日，幽人未遣回。”却不是慢状？〔丑〕我要个不紧不慢。〔净〕“归去来山中，山中酒初熟。”却不是不紧不慢？〔丑〕我也有个紧状。〔净〕还我紧状！〔丑〕“一骑红尘妃子笑，无人知是荔枝来。”却不是紧状？〔净〕还我个慢状！〔丑〕“西施醉舞娇无力，笑倚东窗白玉床。”却不是慢状？〔净〕我要一个紧又紧、慢又慢。〔丑〕“殿上传声觅念奴，念奴潜伴诸郎宿。”却不是紧又紧、慢又慢？〔生〕你休饶舌，且听大夫道来。〔生〕）
【高阳台】飞观，流云缥缈，朝来几度明灭。日上扶桑，峰头一片晴雪。凄切，然忽送风和雨，一霎地风回雨歇。似湘娥明眸怅望，所思长别。
（〔小生〕那巫山神女，容貌若何？〔生〕）
【前腔】高洁。婉若游龙，如初日，那更羞花闭月。巧笑工颦，玉质天然奇绝。红颊，嫣然一笑倾人国，说甚么目挑心悦！便教他毛嫱西子，总非同列。
（〔小生〕曾闻庄生孟浪之谈，不意今日，果然有此。）
【前腔】姑射山色嵷巃，神人绰约，云是肌肤冰雪。（想这神女，果如大夫所言呵！绝代无双，不数庄生陈说。先王既有此奇遇，岂今独无？）停辙，倘然得遇春风面，又何用轻身巾栉！最关情荒台云雨，楚宫湮灭。
（〔末〕雅闻大夫读书好古，今日之言，似涉不经。）
【前腔】去箧，诗刺鹑奔，礼闲渔色，汗简究垂往哲。（大夫独不闻祸水灭火之言乎？）祸水无端，何用鲰生缓颊。（臣启大王，昔周王南征不复，只为乐而忘返。）周折，艅艎直下浮云梦，汉水滨中流失楫。（臣愿大王及早还宫，）莫教他留连光景，寒生离。
（〔净丑张灯介〕天色已暮，请大王就寝。〔小生〕是如此，〔生〕曜灵匿景，〔末〕继以兰膏。〔小旦〕大夫速退！毋使君劳。〔同下〕）
（〔小生〕适闻宋大夫谈朝云神女之事，令人神思飞动，如在恍惚。不免隐几而卧，知他是谁入梦里来！〔睡介〕〔旦扮神女，小旦二人女师、太傅上〕）
【鹊桥仙】乘风轻捷，凌波飞涉，早到银宫贝阙。你看霓旌千骑拥龙蛇，正碧海青天良夜。
（〔旦〕沅有芷兮澧有兰，思公子兮未敢言。妾乃巫山神女，本君瑶姬，未行而死，栖神高唐之上。先年曾侍楚怀王，遂得庙食于此。今日楚襄王来游高唐，一闻宋大夫之言，好生注意。不免令睡魔入梦，与襄王相会去来。呀！此间已是寝殿门。保母，你快入去通报！〔小旦报介〕告大王，巫山神女朝见。〔小生起介〕请升帐殿！〔旦〕大王千岁。〔小生〕神女安重，不劳行礼。〔旦拜介〕〔小生〕神女请坐。闻神女栖神高唐之上，那高唐风景若何？〔旦〕）
【香罗带】空山人境绝，松枢桂阙。归来佩声空夜月，东风无主自伤嗟也，可惜春花后送鹈。举首平临河汉接，待学他织锦天孙也，月照流黄心百结。
（〔小生〕曾闻神女，得侍先王，如今犹记忆否？〔旦〕）
【前腔】当年来绛节，神交宠浃。苍梧望中云已灭，愁人花木几重遮也，泪滴湘江水几时彻？望帝春心啼未歇，待学他鼓瑟湘灵也，风动朱弦寸心折。
（〔小生〕今夕复何夕，共此灯烛光。既蒙神女幸过，寡人容命庖人治具、歌人升歌，与神女少坐如何？〔旦〕妾身猥以陈人，幸逢令主。宠分一盻，报矢百身。深愿淹留，亲承燕好，无奈箭催五夜，户隐三星，神人异途，就此辞别。〔起介〕〔小生〕神女少留，何太匆遽？〔旦〕君王安重。曲终人不见，江上数峰青。〔回顾下〕）
（〔小生复位起介〕呀！适才神女何处去了？呀！却原来是一梦！独宿累长夜，梦想见容辉。愿得常巧笑，携手同车归。既来不须臾，又不处重闱。亮无晨风翼，安能凌风飞？适才梦见神女，真个是华兮如华，温兮如莹。须臾之间，美目横生，五色并驰，不可殚形。详而视之，夺人目精。近之既妖，远之有望。骨发多奇，就者克尚。私心独悦，乐之无量。交希恩疏，不可尽畅。神女，你飘然而去，却怎生发付我也？）
【醉罗袍】玉貌玉貌多娇怯，象服象服称纤。蛾眉侵人鬓云斜，一曲初生月。迟回少进，非邪是邪。迁延辞去，非邪是邪。回头一顾神飞越。
（那神女临去之时，亦有恋恋之意。）
【前腔】敛衽敛衽心如结，举袂举袂面频遮。玉奴拥入七香车，兰气余芳烈。神游何处，空歌楚些。魂招未得，空歌楚些。（落月满屋梁，犹如见颜色。）梦回犹见梁间月。
（本是一场春梦，惹起百种离愁。想庄生物化之言，非孟浪也。）
【香柳娘】梦翩翩化蝶，梦翩翩化蝶。游魂清夜，翻从觉后悲生别。望阳台路赊，望阳台路赊。鸟道度云车，猿声下霜叶。总千金莫邪，总千金莫邪。蛟龙可歼，恩情难绝。
（寡人明到巫山，便当物色踪迹。但恐凤去台空，徒增感慨耳。）
【前腔】盻巫山万叠，盻巫山万叠。云标高揭，天霞彩凤归丹穴。笑长安狭邪，笑长安狭邪。刻画自无盐，笙歌罢精列。慢临风自嗟，慢临风自嗟。遗荣去奢，同归。
（内侍何在？〔净丑上〕昼漏稀闻高閤报，天颜有喜近臣知。启大王，有何令旨？〔小生〕你便传旨与宋大夫，道是夜来果梦神女，真个国色天人！教他作赋一篇，以纪奇遇，当赠千金，为大夫取酒。〔净云〕谨奉旨。〔小生〕）
【尾声】佳人百媚生眉睫，都付与词臣齿颊，绝胜村中歌白雪。
乐莫乐兮新相知，悲莫悲兮生别离。
一自高唐赋成后，楚天云雨尽堪疑。

[book_title]●广陵月
（新都昌朝汪廷讷著西湖彦雯汪€评武林山公王象坤、士张穆四维阅）
正名韦将军闻歌纳妓，张才人度曲止喧。
禄山兵扰残宫禁，广陵月重会姻缘。
△第一出
【恋芳春】〔生扮韦将军上〕博览诗书，精闲戎马，芳名播满乾坤。指日丹书铁券，拟下枫宸。况复襟怀洒乐，怕容易霜凋潘鬓。闲评品，自歌断韩娥，阿谁重奏阳春？
【鹧鸪天】（不学书生老一经，壮猷何忝旧干城。才高定远曾投笔，年少终军欲请缨。
诗寄傲，酒陶情，爱从花月度新声。曲中有误周郎顾，赢得词场独擅名。下官姓韦名青，字太素，见为骁骑大将军，长安人也。幼承家学，醉心孔孟之书；长慕边功，锐意孙吴之术。我想雕龙绣虎，虽能傅瀛选于一时；不如大剑长枪，自可觅侯封于万里。因此远抛铅椠，专习韬钤。今上讲武新丰，蒙姚司马将某力荐于天子，亲试弓马，并问安边之策。龙颜大喜，遂被殊恩，特拜斯职。但下官性喜吟哦，兼通音律。退食之暇，每以歌儿舞女自娱。我有几个相识的乐官，虽尝烦他来校正其板眼，终不当意。正是：安得余姿掩雕扇，轻轻飞落画梁尘。今日稍闲，且往门首延伫片时，有何不可？）
【懒画眉】非敢雕虫小技薄言文，只为儒冠多误身。不如挥戈跃马建奇勋。博来斗大黄金印，名勒燕然万古存。
（京师既系四方凑集之处，况我所居在这昭国坊，又是通衢，真好繁华也！）
【前腔】门前车骑日纷纷，多少东西南北人。看他衣染洛京尘。欲求名利甘劳顿，何似我十载青云已致身。（〔旦在内唱介〕〔生〕呀！耳边厢忽听得歌声清亮，不知却是何人？只得在此少待。〔丑执拍板，旦素妆同上〕）
【前腔】谁怜阮籍路途贫，按不住盈盈泪满巾。（〔丑〕孩儿，我苦是理当，可惜你这般青年，怎捱寂寞？）〔（旦〕红颜薄命古曾云。怕你高年不耐饥寒困，〔合〕只得忍耻包羞做乞人。
（〔生〕呀！原来是一个求乞的女子，却怎么唱得这般样好？待我再听。〔丑〕追忆当年出教坊，遏云声里姓名扬。于今年老无衣食，携得娇娃入帝乡。〔旦〕不抱琵琶弹酒肆，权将檀板按新腔。〔掩泪介〕可怜，可怜！五侯七贵门如海，青眼谁能顾道旁？〔丑〕我儿，且喜入得都城。这昭国坊前，正是热闹之处。你将我夜来教你的曲儿唱一支，讨得几文钱也好。〔旦〕孩儿理会得。〔旦唱丑拍板介〕）
【前腔】东门有女集如云，罗绮晴骄紫陌春。争妍斗丽往来频。落花有意将弓鞋印，路上行人欲断魂。
（〔生〕呀！这女子不惟声音嘹亮，亦且意态风流，到是一个尤物！不免唤他进来，询问一番，多少是好。那老者进来，我问你。〔丑旦〕老爹叩头。〔生〕起来，你是那里籍贯？姓甚名谁？）
【宜春乐】〔丑〕蒙尊问，听诉陈，念张和家居永新。（〔生〕是吉州人，姓张。）〔丑〕教坊卑末，但凭歌舞为资本。（〔生〕原来是个乐工，怪道唱的十分好，这女子莫不就是你生的么？）〔丑〕叹零丁膝下无儿，仗弱息年来随趁。（〔生〕你为甚么却来到此处？）〔丑〕不堪受窘向人求乞、暂度朝昏。
（〔生〕女子你现今多少年纪？唤甚名字？）
【前腔】〔旦〕烟花市，蒲柳身，念红红生无二旬。（〔生〕十七八岁，正当妙龄，何乃埋没穷途，奔走衣食？）〔旦掩泪介〕家寒命薄，五陵裘马难亲近。因此上按红牙短巷长街，觅青蚨香消脂损，把娇羞自忍，跳不出眼前穷限、若个温存。
【前腔】〔生背介〕听他言词惨，看他眉黛颦，似枯鱼遭逢不辰。我心怀慷慨，愿将升斗苏危困。这女子甚当吾意，但不知他父亲肯卖与我否？论当场白雪堪夸，便十斛明珠何吝？我须将伊面恳，若是有缘千里、问甚冰人！
（〔生转向丑〕张老，你桑榆迟暮，怎当得衣食萧条，道旁乞哀？这也不是常策。你女儿既有这般绝技，便将他与一个仕宦之家，图些财礼，有何不可？〔丑掩泪介〕苦呵！小人亦曾思量到此，只是年老孤身，离女孩儿不得。〔旦亦掩泪介〕〔生〕你父子既不忍分离，我有一说。我家姬妾虽多，你若肯将女儿归我，我必另眼相看，且把你养赡终身，使父子朝夕聚首。你主意若何？〔丑〕待小人与女孩儿商议。〔丑向旦〕我儿，这位老爹所言，你肯听从否？）
【解三酲】〔旦向丑低唱〕说不尽满怀愁闷，愧生来堕落风尘。（〔丑〕我本是门户出身，何消埋怨？〔旦〕谁知一贫至此，）似飘萍断梗无投奔，知甚日得归根？（〔丑〕你既欲从人，不可失了这个主儿。）〔旦〕我见他潘安容貌天生俊，想司马才华定出群，（只不知做甚么仕宦？）须详问。但得你衰年饱暖，我愿托终身。
（〔丑转向生〕说了这一会话，却忘记问老爹尊姓？见居何职？〔生〕我便是骁骑大将军韦太素。〔丑旦惊云〕呀！有眼不识泰山。原来就是韦将军老爷。〔丑〕我儿，你今番嫁得着了！）
【前腔】〔丑向生〕仰威名如雷斯震，更心田蔼若春温。（〔生〕你既情愿，却要多少聘财？）〔丑〕只恐蒹葭倚玉无缘分，这金帛再休论。（〔生〕难道我白要你的女子？须从实说来。）〔丑〕我残生但得沾余润，劣女何妨充下陈，〔丑旦〕真情顺，蒙垂盼睐，犬马知恩。
【前腔】〔生〕见他行全无推逊，才邂逅便鱼水相亲。仙源有分何必桃花引，好教你贮金屋侍瑶尊。再休把歌喉昼逞长安市，只合夜伴襄王效雨云，〔合〕添丰韵，看新妆改换，宠夺朱门。〔下〕
△第二出
【绕池游】〔外扮李龟年上〕梨园职掌，宠幸徼天上，论箫韶九成奚让。试看彩凤来仪，太平有象，尽欢娱千秋未央。
（君王乐谱手亲删，羯鼓声高琴瑟闲。一日三郎度曲后，许多天乐在人间。自家李龟年，御前供奉，总领四部梨园乐官是也。今开元圣人，龙飞御世，不但鸿才骏略，永奠山河，亦且绣口锦心，兼长词赋。春花秋月，尽妆点海宇升平；暮管朝弦，只打叠宫闱行乐。某幸蒙高力士荐拔，得受殊恩，虽不敢假虎作威，尽可以借光于日。选妓随雕辇，惟是独秉权衡；徵歌出洞房，别一个难容品藻。昨日万岁爷在沉香亭，与杨娘娘赏牡丹，命李翰林新撰乐府三章，虽逞天才，终乖律吕。我归而制成一曲，名曰〔寄生草〕，即欲进御，恐其中字句尚有未妥。韦将军素号知音，我特去与他商议一番，多少是好。正是：白雪凭谁和，朱门且自投。〔下〕〔生旦上〕）
【忆秦娥】〔生〕心豪放，不期奇遇从天降。从天降，绿珠姿态，韩娥伎俩。〔旦〕此身只拟沟渠丧，一朝提挈青云上。青云上，恩波兼使，白头无恙。
（〔生〕自是三生幸，〔旦〕因教千里逢。〔生〕才倾歌舞队，〔旦〕宠冠绮罗丛。奴家以烟花贱质，猥蒙相公收录，青眼相看，且使衰朽之亲，并沾存活之惠。岂惟愿操帚终身，更欲效衔环九地，乞怀永念，勿使暂离。〔生〕我与你，乍见先已情投，一言便自机合，白首为期，丹霄可鉴。）
【金梧桐】〔生〕你似兰从幽谷香，莲向青泥长，况天付歌喉，定遇知音赏。今日呵，深藏绣阁中，妆束皆宫样，添得丰神巧笔难摹仿。怎教人梦魂不恋阳台上！
【前腔】〔旦〕惭非窈窕娘，辱侍将军帐，只合翠袖殷勤，劝展江湖量。难将下里音，漫向金樽放，怕误处多多，惹公瑾添惆怅。（〔生〕我留心音律，非止一年。到处闻歌，再无出卿之右者！不尽揄扬，何劳谦逊。〔旦〕非奴故意虚谦让。）
（〔外上〕门前排戟，案上设琴书。为何无人在此？我只得呼唤一声：韦将军在家么？〔生〕呀！有客到来，待我私觑一觑。〔向外觑介〕〔低对旦云〕原来是李供奉。此人极精音律，当今天子第一喜他，你可在此听他些议论。〔旦〕理会得。〔生出相见介〕〔生〕正赋停云句，〔外〕来聆捉麈谈。〔生〕供奉请坐。足下枉顾，有何见谕？〔外〕昨日万岁爷在沉香亭赏牡丹，命李翰林所撰乐府，君侯曾闻否？〔生〕佳则佳矣，若论音节，还让足下。〔外〕某不揣谫陋，归而成〔寄生草〕一阕，必先得君侯订过，方敢进呈。〔生〕待我命侍儿烹茶来领教。〔外〕不劳不劳！〔生趋入对旦介〕你可用心听他按拍。〔旦〕奴家当以小豆记之。〔生出介〕愿闻佳作。〔外唱，以手掌拍板〕〔旦在内用小豆暗记介〕）
【北寄生草】〔外〕正内苑情怡豫，占三春景艳阳。名花种种尊前放，芳樽日日花前酿，新词句句筵前唱。拚着这玉山颓偿不尽好襟怀，趁着那月华明看不足娇模样。
（〔生鼓掌大叫〕妙哉妙哉！不独词意擅场，亦且板眼合拍。李翰林拜下风矣。〔外〕卑人不避献笑，特求斧斤。似此奖誉过情，恐失就正之意。〔生趋入问旦〕卿能得其节奏否？〔旦〕已得之矣！〔生出对外〕仆有一侍儿，久曾歌此，应非新曲，足下何相诳也？〔外〕呀！卑人夜来方才撰成，谁道是旧曲！果有能记者，请试歌之。〔生向内云〕张姬可就隔屏，歌与李供奉听。〔旦照前唱〔寄生草〕介〕〔外用手拍板介〕〔外〕呀！绮庭玉树，声声自合鸾歌；绣幌金荃，字字偏谐凤律。不数四时子夜，绝胜举国阳春。君侯从何得此美人？颖悟乃尔！〔生〕实不相瞒，是下官新纳之姬，姓张，名红红。永新乐家女也。〔外〕君侯不罪，龟年敢请一见。〔生〕我正要求君传他心法，相见何妨？〔向内叫〕张姬快出来，拜见了李供奉。〔旦出拜外介〕大人万福。〔外还揖介〕美人少礼。君侯，美人不独记性非凡，亦且按拍稳协，某先度此曲，尚有一声不稳，今且赖彼正之矣。敬服敬服！〔旦〕奴家女流，未闲律吕，幸勿吝教，请道其详。）
【二郎神】〔外〕重斟量，我曾向词源费审详。天地元声开宝藏，名虽小技，须教协律依腔。欲度新声休走样，忌的是挠喉捩嗓。纵才长，论此中规模不易低昂。
【前腔】参详，含宫泛徵，延声促响。把久韵平音分几项，阴阳易混，辨来清浊微茫。识透机关人鉴赏，用不着英雄卤莽。更评章，歪扭捏，徒然玷辱词场。
【啄木儿】〔生〕闻高论，阐秘方，张姬，你须打叠精神相效仿。填词念旧谱多讹，按拍俗学膏肓。改弦又虑翻新样，循腔自可成绝唱。千载秦青远继芳。
【前腔】（〔旦〕相公，这李大人所言，）非虚谬，真当行，怪不得制作精工绚七襄。我从今后愿潜心扇掩桃花，敢胡歌浪逐霓裳。行云不放青天往，轻尘飞落雕梁上。那时节衣钵亲传大有光。
（〔外〕当今天子，雅好此道，正恨会心无人。）
【黄莺儿】燕赵满昭阳，但徵歌，愿未偿。（似你美人这般声色呵！）六宫粉黛应皆让。〔生〕他才脱烟花这厢，怎敢望銮舆那厢？只合石家深贮藏春帐。〔旦〕按宫商，得伊指教，幽思欲飞扬。
【尾声】〔外〕高山流水琴中响，〔生旦〕幸遇着知音见赏，〔合〕从此名驰花月场。
（〔生〕张姬，快分付庖人备酒在后园，与供奉少叙。〔外〕不劳不劳。〔旦〕请坐，还要领教。〔下〕）
△第三出
（〔末扮高力士上〕紫禁莺花满玉除，终年出入侍銮舆。莫言抽笔无文藻，狗监当年荐子虚。自家是唐朝内使高力士，官拜监门卫将军。只今画裤悬鱼，朱扉施马。殿头供奉，名挂着紫微垣中；班首传宣，位列在黄门郎上。司六宫之扃钥，问万乘之寝兴。真个是贵极貂，宠幸无比。昨夜万岁爷与杨娘娘宴赏牡丹，十分沉醉。今日传旨，免百官朝参。此时圣驾将起，我只得在这便殿伺候。道犹未了，李乐官早到。〔外上〕金缕歌声细，霓裳舞袖长。明知倾内苑，特地荐红妆。〔见末叩头介〕老公公，李龟年参见。〔末〕供奉免礼。〔外〕万岁爷此时未出，想必夜来中酒？〔末〕对此名花，忍不沉醉？〔内大呼〕驾到！〔外末惊慌跪伏介〕〔小生扮明皇，杂扮女官随上〕）
【菊花新】〔小生〕日色照龙楼，遥见南山紫翠浮。帘幕上金钩，探花事且消残酒。
（亲贤赢得固金瓯，日日筵开花萼楼。夜向沉香亭上醉，翠盘犹记舞腰柔。寡人自登宝位，幸际升平，武戢圣功，文成睿藻。性格大饶风韵，声歌尽入欢娱。知音度曲，三郎之弦索通神；掩扇回眸，妃子之容华绝世。况逢韶景，兼对名花，是以连夕饮兴方浓，且将朝政暂辍，今日不觉起得稍晏些。李龟年，你曾度有新曲否？〔外〕臣启万岁，前见翰林李白所撰〔清平调〕三章，臣不揣庸愚，勉强学步，因制〔寄生草〕一阕，特呈御览。〔袖中出词稿介〕〔小生〕接上来。〔末接稿送介〕〔小生看介〕绝妙好辞！卿即歌与朕听。〔外唱前寄生草介〕〔小生〕不意音律之和至此。卿可将宜春院美人，作速教成。朕今晚要与妃子，花前同赏。〔外〕臣启万岁，宜春院美人虽多，所歌皆未尽善。〔小生〕尽善的却也难得。〔外〕臣昨日听骁骑将军韦青新姬张氏度曲，不独声音合拍，亦且颖悟绝伦，宜春院美人皆所不及。〔小生〕怎见得？〔外〕臣偶歌新制〔寄生草〕一曲，那张氏竟不须复歌，便自熟记。就中间有不合拍处，他便就里搜求。臣因钦服其技，恳求一见，容貌又复绝世无双！〔小生〕如此甚好，只是朕怎生得见他一面？〔外〕此姬原系乐籍，韦青怜其才而收之。〔小生〕既系乐籍，见他也不妨。高力士，速宣韦青并张氏入来！〔末〕领旨。为衔天语去，特召玉人来。〔虚下〕〔生旦同上〕）
【绕红楼】〔生〕一曲梁州按未休，君命召，焉敢迟留。〔旦〕畏见天颜，趋前退后，（〔生〕美人，我与你此去呵！恐惹别离愁。）
（〔末〕万岁爷在便殿，等待多时了。〔入见，小生跪伏介〕〔末〕韦青、张氏宣到！〔生〕臣韦青率臣妾张氏，叩见陛下。〔小生〕赐卿平身。适才李龟年奏张氏善歌，不知他系何方人氏？卿从何得之？一一奏来。〔生〕这张红红，）
【石榴花】是永新角妖，从幼擅歌喉。伊父挈入皇州，向人求乞为身谋，恨阳春与里耳难投，臣闻其声，偶尔赏鉴，怜伊诉由，愿相留庶免穷途走。望天恩海岳崇深，赦微臣声色贪求。
（〔小生〕张氏既然善歌，可将新词，试唱一阕与朕听。）
【前腔】〔旦唱外按拍介〕神霄绛阙，丽日五云浮。开绮宴，待宸游，云和一曲倚箜篌，冀君王转盼回眸。持觞劝酬，见垂杨罨画移清昼，奉欢娱雕辇行春，怕凄凉纨扇停秋。
（〔小生〕呀！听这曲，艳丽中含蓄许多凄惋，却是何人所作？〔旦跪介〕此宫中行乐之词，即贱妾自拟为者。）
【泣颜回】〔小生〕你不独擅清讴，词源峡水同流。论毛嫱西子，虽韶颜夸辉千秋。争似你锦心绣口？这宫词学士应难就。倘随咱侍奉銮舆，肯教伊寂寞春秋？
（〔生跪云〕臣启陛下，张红红之歌，既当圣意，臣愿进献，以侑万年之觞。乞恕臣罪！〔小生〕卿意固美，如夺所好何？〔外〕臣启万岁，宜春院须得此姬提调，庶乐府方有正传。〔小生〕既如此，高力士可取黄金千两、彩币百端，以赐韦青。红红赐名永新，即封为才人，使掌宜春院。〔生旦叩头介〕臣等谢恩！）
【前腔】〔旦〕蒙收向仕女做班头，〔低对生唱〕纵新恩幸遇，旧德难酬。〔生低对旦唱〕君王宠爱，从教鱼水相投。（〔小生〕高力士！快分付设宴花前，朕欲同妃子，听才人度曲。〔末〕领旨。）〔先下〕〔合〕看花送酒，向良宵细细把新声奏。迓天庥国泰民安，送年华赵舞吴讴。〔下〕
△第四出
【生查子】〔末上〕富贵已倾朝，恩宠应难报。身参侍莒闱，口代传宣召。
（自家高力士是也。万岁爷二月前，在五凤楼宴，命三百里内刺史县令，帅所部音乐集于楼下，各较胜负，端的是旷古奇观！近日得了才人张永新，爱他歌舞迥异，特令他教习宜春院美人。昨晚传旨，欲今日赐大于勤政楼，放万民纵观歌舞，又是一场胜事。此时想筵席俱已整齐，不免亲唤永新走一遭去。正是：预占春楼无限景，更听风度管弦声。〔下〕）
【前腔】〔旦〕日照琐窗高，宫树啼黄鸟。珊枕梦初醒，离绪知多少？
（自夸歌舞胜诸人，博得君王盼睐勤。只为新恩承汉苑，旧欢如梦绝音尘。奴家自领宜春院事，喜得众美人俱已教成。因此至尊越加宠爱，非蒙韦将军将奴进御，何以至此？我思想他的恩情，今生定难再会，真好断肠也！）
【一江风】暗魂消，鸾镜羞重照，这几日呵！韵减崔徽貌。别侯门，一入深宫，无计通音耗。（圣上每闻奴家度曲，辄称一字一金。）虽然龙楼夺锦标、龙楼夺锦标，不是我乌衣旧燕巢，愁只愁云孤月寡红颜老。
【前腔】系心苗，怕女伴私相诮，勉强为欢笑。看眉梢，有恨常颦，盼不到御水流红小。除非做玉箫、除非做玉箫，姻缘两世交，当今便有古押衙出世，也难教无双重把于飞效。
（〔末上〕九重春色满龙楼，红屿晴花隔彩旒。闻有美人新进入，承恩常得待宸游。才人，万岁爷今在勤政楼宴，你可快去伺候！〔旦〕晓得。〔同行介〕〔内传呼云〕驾到！〔末旦跪伏道旁介〕〔小生扮明皇，小旦扮贵妃，生外王服，净杨国忠，贴旦、老旦扮虢、秦二夫人同上〕〔末、旦〕高力士、张永新，迎接万岁爷！）
【一剪梅】〔小生〕九天阊阖降鸾镳，楼入烟霄，乐奏箫韶。〔众〕臣民何幸际唐尧，翘首烟霄，侧耳箫韶。
（〔小旦见介〕贱妾叩见陛下。〔小生〕妃子起来。〔生外见介〕臣成器等蒙召赴宴，愿吾皇万岁！〔小生〕皇兄皇弟免礼。〔净、贴旦、老旦见介〕臣杨国忠、虢国、秦国叩见陛下。〔小生〕赐卿平身。）
【临江仙】（〔小生〕太平有象春如海，玳筵欲醉流霞，美人妆妒上林花。〔众〕与民同乐，不负好年华。〔小生〕欲换新声翻旧谱，琼楼高启窗纱，遍呼乐部选诸家。〔合〕踏云鹅管，天路玉京赊。〔小生〕朕叨享成平，皆赖汝等协赞。况近得张永新，将宜春院美人教正音律，因此欲作乐楼中，大赐宴。〔众〕陛下恩波俯及，臣等乐事仰同。快睹凤仪，愿歌鱼藻。〔小生〕皇兄皇弟宴设于楼东，杨国舅往陪。妃子宴设于楼西，虢国、秦国往陪。〔众叩头云〕奉旨。〔各下〕〔外李龟年领乐人上〕歌楼对三道，吹台临九重。鼓飞云上鹤，笛奏水中龙。〔叩头介〕李龟年率领梨园子弟，叩见爷爷。〔小生〕去楼下伺候。〔众〕奉旨。〔各下〕〔小旦、贴旦、老旦上〕九重临化日，万国喜同风。试奏霓裳曲，行云驻碧空。〔叩头介〕宜春院美人叩见爷爷。〔小生〕起来伺候。〔众〕奉旨。〔生、外、净、丑、老幼百姓在内叫云〕我们进去看演乐！我们进去看演乐！〔小生〕为何这等喧闹？〔末〕启万岁爷，这是众百姓欲进观歌舞。〔小生〕传旨！着他们进来。〔末〕圣上有旨，着众百姓进来。〔生、外、净、丑乱入走介〕）
【金钱花】欣逢九塞烟消，烟消。风流天子当朝，当朝。闻知歌舞出妖娆，分御酒，赐珍庖，弛禁令，任毛，弛禁令，任毛。
（〔小生〕高力士传旨，众百姓都集楼下听歌，命光禄寺各赐酒肉。〔末传旨介〕〔众呼万岁介〕〔末〕张永新奉觞，梨园子弟奏乐！〔旦送酒介〕〔内作乐介〕〔末〕乐止！美人度曲！）
【梁州序】〔三旦每唱一声，众人挤闹，末止不住介〕城开双凤，楼依三岛，臣庶同瞻天表。三千粉黛，无非柳媚花娇。齐向瑶台缓舞，玉榭清歌，伎俩施呈巧。怪人声偏汹涌似风涛，丝竹难将音律调。〔合〕霓裳奏，金樽倒，羡王民千载同熙。歌湛露，诵天保。
（〔小生怒介〕高力士，百姓似此喧哗！不惟鱼龙百戏之音不闻，亦且朝廷尊严之体安在？快把宴收了！〔起身欲行介〕〔末跪介〕奴婢启上爷爷，万姓腾欢，势难遽寂。请命永新当楼歌一曲，必可止喧。〔小生〕这也说得是，永新快歌！〔小生坐介〕〔众人仍挤闹介〕）
【前腔】〔旦〕翠华临幸，龙鳞飞耀，〔众人侧耳静听介〕〔旦〕绮薄珠丛香袅。天颜有喜，九重春醉仙桃。我自舞惭飞燕，歌谢韩娥，只恐误惹周郎诮。霞觞满引处，卿云飘，百宝栏前簇绛绡。〔合前〕
（〔众人齐声喝采介〕〔小生〕呀！永新才一奏曲，广场寂寂，若无一人。喜者闻之气勇。愁者闻之阳绝！真是阳春绝唱，千古希音！）
【前腔】〔小生〕不须合梨园乐奏云敖，单只按红牙歌传窈窕。见人人侧耳，尽息喧嚣。真个是遗声振木，游响停云，稳协雍门调。国中难属和，曲弥高，下里巴人枉见嘲。〔合前〕
（〔小生〕高力士，问光禄寺给散酒肉，完也不曾？〔末问介〕〔内应〕给散完了。）
【前腔】〔众向小生叩头唱〕祝吾皇寿比天高，祈母后龄同地老。更河清海晏，荒服来朝。但愿椒房情洽，花萼恩深，宇宙同欢乐，人人依大造。近云霄，鼓腹含满路谣。〔合前〕
（〔小生〕传旨：百姓皆散！朕将回宫。〔末传旨介〕〔众〕惟愿一生同草树，年年岁岁乐于斯。〔下〕〔内〕贵妃诸王等，伺候谢恩！〔小生〕夜深免谢。〔内应〕领旨。〔小生醉态，凭旦肩介〕永新，你果然歌得好！〔旦跪介〕奴婢何当陛下过称！〔小生〕取巨觥来！我再饮几杯。〔旦跪进酒介〕）
【节节高】〔小生〕楼回北斗杓，兴偏豪，醉魂杀嫣然笑。你年方少、颜正韶、歌真妙。〔旦〕词场投得君王好，重瞳一顾增荣耀。〔合〕拚取厌厌玉漏沉，明朝还有金钱召。
（〔小生〕朕不饮了，起驾！〔末〕美人作乐，导驾回宫！〔众作乐行介〕）
【前腔】〔合〕鸾笙与凤箫，间檀槽，钧天一派归途闹。驰阁道、堕翠翘、然犀照。月中簇拥如花貌，鸣环动佩香风袅。门开金锁六龙飞，人人沾醉天将晓。
【尾声】宫车辗处雷霆绕，回首楼头烛渐消，嘹亮余音尚自飘！
△第五出
【北新水令】〔净扮安禄山，丑扮孙孝哲，杂扮军上〕〔净〕神谋秘计久安排，问腹中赤心安在？见如今干戈临牧野，眼见的麋鹿走苏台。壮志雄才，管一统乾坤大！
（营州牧羊儿，生来有贵相。刘石乱中华，虏亦应天象。自家大燕皇帝安禄山是也！夙秉奇姿，常怀大志。官居方镇，爵拜郡王。天子殊恩，铁券开裂土之赏；贵妃宠爱，锦褓赐洗儿之钱。满朝廷麟凤，皆吾腹心；盈边塞虎狼，尽吾牙爪！招军买马，铁骑如云。积草屯粮，金戈耀日。兹乘天子昏耄，更兼奸相弄权，因此位僭东都，兵连番汉。可喜河北二十四郡，势如破竹，已克潼关。适才探子来报说，车驾已往马嵬，将幸巴蜀。不乘此时急收长安，更复何待？我已命孩儿安庆绪，追杀天子去了。孙孝哲，你可去攻破都城，我随后便到。事定之日，论功升赏！〔丑〕得令！）
【清江引】〔净〕都城一鼓应奏凯，取九鼎如拾芥。虽然胡儿志愿盈，不见妃子妖娆态。恨三郎这般乱离中还恋色！
（〔丑〕陛下休得焦唣！臣此去收了长安，复提兵来马嵬，手夺杨妃，奉归万岁。〔净拍手大叫〕妙哉妙哉！若得杨妃，我将天下分一半与你！）
【前腔】〔丑〕君王福分应难赛，大业全收快。你休将羸弱躯，枉把相思害。我把他夺将来，也愿做个干娘拜。
（〔净〕快领兵前去。〔齐喊下〕）
【香柳娘】〔老旦、小旦扮宫娥，外、末扮老内侍慌跑上〕恨胡奴不仁！恨胡奴不仁！翻江搅海，这场祸事天来大！叹銮舆避兵，叹銮舆避兵，〔二旦〕丢下女裙钗，〔外末〕衰残难布摆。〔内鸣锣喊介〕〔合〕听军声到来！听军声到来！脚儿怎抬？忙奔宫外。〔跑下〕
【前腔】〔旦慌走上〕正教歌内庭，正教歌内庭，君王庞爱，不期天翻地覆遭驱害。见宫娥乱逃！见宫娥乱逃！人尽畏狼豺，我孤身没倚赖。〔内鸣锣喊介〕〔旦〕呀！这喊声来的甚近。想都城瓦解，想都城瓦解，须投草莱，势难担待。〔跑下〕
【前腔】〔丑晋巾跑上〕叹年〈辶屯〉命乖，叹年〈辶屯〉命乖，贫方无赖，干戈平地将人骇。虽喜逃出城来，（但身边盘缠一文也无，如何是好？只得前行，再作区处。）〔行介〕〔旦急上〕窄弓弓绣鞋，窄弓弓绣鞋，久未历尘埃，怎当这禁害？
（〔掩泪介〕可怜三千宫女，怎么没一个做伴同行？我想韦将军此时，必然也携家而逃。我曾记得他说有一个姑娘，嫁在仪真，我只得找寻到彼，或有韦将军的下落也未必。但不知仪真离此呵！隔几多境界？隔几多境界？我妇人家，如何摆划？跳不出闷山愁海。
〔丑望旦云〕那来的妇人，到是一个奇货，但不知他要往那里去。我上前问他一声。〔旦哭云〕如此乱离，兀的不苦杀我也！）
【前腔】〔丑〕劝娘行放怀，劝娘行放怀，这场扰害，山河大地须臾改。（何况你我，）是时该命该！是时该命该！（〔旦〕奴家怎敢埋怨？只是家乡遥远，苦无同行之人。〔丑〕娘子，家乡在何处？〔旦〕在仪真。〔丑背身介〕这妇人身边定有盘缠，我只得就计而行。〔转身向旦介〕我此行正要往仪真过。〔旦〕呀！如此说，却是奴家之幸了。一路盘缠，皆在奴家身上。〔丑〕理当奉陪。）〔旦拜丑介〕行住愿相偕，朝昏望携带。〔丑〕把愁眉暂开，把愁眉暂开，〔合〕嫌疑莫猜，三生缘在。
△第六出
【番卜算】〔生〕国破与家亡，避地延残喘。何时重整旧山河，遂我中兴愿。
（一望长安万事非，纵横戎马壮心违。更忧窈窕深宫女，谁仗锟钅吾一解围？下官身受国恩，心惭莫报。每见安禄山包藏祸心，几番切谏。争奈主上信谗，反将下官疏斥，只得退休林下。不料这厮陡犯都城，民遭屠戮。下官亦恐不免，因此挈家来到广陵。但不知日来圣驾安往？教韦青放心不下。）
【桂枝香】渔阳兵变，搅残畿甸。改换了一代衣冠，窃据了九重宫殿。恨营州牧儿！恨营州牧儿！全忘恩眷，翻成仇怨。弄烽烟，不将父母常推戴，甘使銮舆远播迁。
【前腔】胡尘方扌扇，帝乡难恋。暂从旅邸栖迟，还把姓名更变。（区区一身何足惜，）惜千秋社稷，惜千秋社稷，干戈难偃，被犬羊侵占。〔掩泪介〕怎朝天？不能勾沉香亭上酣歌舞，他却在凝碧池头奏管弦。
（〔内〕请相公用晚饭。〔生掩泪介〕哎！君父之仇，不共戴天。我今日偷生至此，死有余愧，食忍下咽乎？正是：义不尝周粟，行将饿首阳。〔虚下〕）
【小蓬莱】〔丑、旦同上〕〔丑〕何处旧家庭院？望长安烽火相连。〔旦〕孤身逆旅，得伊提挈，免丧黄泉。
（〔丑〕去国离家为避兵，〔旦〕不堪回首凤凰城。〔丑〕佳人何幸逢萍水？〔旦〕明月扁舟泊广陵。〔丑〕小娘子，我与你一路行来，虽担了些辛苦，且喜雇得这只船儿。明早扬帆，去仪真不远。只是你我何忍遽别？〔旦〕重辱相携，定当厚谢。方才沽得一尊在此，与足下暂解尘劳。〔丑〕多谢多谢！〔旦斟酒送丑介〕）
【排歌】浪迹无依，萍逢见怜，潜身幸脱腥膻。〔丑〕与卿合是有前缘，此夜开樽月满船。〔合〕人星散，命瓦全，断肠回首各风烟。杯虽覆，恨转牵，只落得江枫渔火对愁眠。
（〔旦、丑互劝饮介〕〔生同仆上〕〔生〕“可怜一片城头月，多少征人望故乡”。今夜月明如昼，且到水阁上闲玩片时，以消闷怀，有何不可？）
【皂罗袍】向晚寒潮如练，更涵来皓魄，分外澄鲜。（哎！当此清光，不知张姬流落何所？）嫦娥不独叹孤眠，只怕妖蟆误把蟾宫占。（〔旦劝丑饮〕〔丑醉倒先下〕〔旦〕呀！如何酒量这般样浅？便已沉醉了。）〔生〕兵戈阻绝，音书怎传？梦魂飞越，愁城转坚。倩不得淮南双鲤行方便。
（〔旦出船头介〕王生已醉卧舱中，奴家且对月少坐。哎，奴家此去，不知得遇韦将军的姑娘否？兀的不愁杀人也！）
【前腔】把酒思将愁遣，奈同舟作伴，肺腑难言。（〔仆〕相公你听那只船上是美人的歌声。〔生〕待我听。）〔旦〕恨胡奴蓦地犯中原，宫闱一旦遭兵燹。（〔生〕呀！这好像是张姬的声音。小厮，我与你快放过船去，傍着他船边再听。〔仆〕相公，天下人声音，多有相似的，只恐不是张美人。〔生〕你休延迟，快撑船去！〔生上船〕〔仆撑近旦介〕〔旦掩泪介〕我那韦将军呵！）朱门贵客可得丝萝再缠？红颜薄命，只恐沟壑竟填。（张红红这般运蹇呵！好似花飞无主，枉把东风怨。）
（〔生〕呀！果然是张红红。不知他同着谁人到此？小厮将船紧挨着他，待我好问。〔仆撑船介〕〔生低唤介〕张红红！〔旦惊顾云〕呀！这好像是韦将军的声音。〔仆〕到也差不多儿，快过来！快过来！〔旦过生舟，抱生哭介〕相公，则被你想杀奴家也！〔生〕兵犯宫闱，你怎生到得此处？〔旦〕奴家逃窜出城，料相公必然避乱，遽难寻觅，且往仪真，暂投你姑娘居住。路逢一姓王的士人，携带我来。〔生〕王生于今安在？〔旦〕方才饮了几杯，醉卧船舱未醒。相公你却在何处？〔生〕我正欲往仪真去，只因不得你的消息。）
【长拍】〔生〕欲避胡尘，欲避胡尘，兼询宫信。效鹪鹩一枝权恋。阑凭溪水，忆玉人无限情悬。耳畔忽歌传听遏云声，心知是旧时娇倩。不意蓝桥重得遇，乘月色照婵娟。我和伊缘分应非浅，似延津剑会，合浦珠还。
【短拍】〔旦〕自侍銮舆，自侍銮舆，遥分莺燕。只道与君侯断绝姻缘。不料鼙鼓骤喧天，只得傍人逃窜。正是情知不是伴，事急且相随。心还虑会逢无便，何幸扁舟此际、一霎时缺月重圆。
（〔旦〕奴家既遇相公，待那生酒醒，我便与他别了何如？〔生〕不可！不可！下官隐姓埋名，恐胡奴闻知，不当稳便。你明早同他放舟前去，我命小厮驾船中途与你相遇，只道父母差来接你。你那时赍送他些盘缠，与他分别。我在此相候。〔旦〕这主意甚妙。〔丑在内叫〕小娘子，醉杀我也！〔旦〕呀！王生已醒。我且暂别过船。〔先下〕〔生〕小厮，撑船回水阁上去。〔丑应撑船介〕）
【尾声】〔生〕女牛咫尺银河远，明夜桥从乌鹊填。不知何日干戈得晏然？〔下〕
△第七出
（〔净扮船家上〕昨宵明月，今日顺风，占尽风月，独有梢公。客官快起来梳洗了，趁风开船。〔丑旦同上〕〔丑〕快开船！快开船！赶到仪真去。〔净撑船同行介〕）
【步步娇】〔丑〕夜月光摇溪流净，樽酒闲乘兴。朝来未解酲，欲赴真州，挂帆烟艇。（小娘子，一路行来，费了你许多盘缠，鄙心甚是不安。〔旦〕说那里话。）〔丑〕只待胡虏四郊平，（那时我访到令尊处，）陪伊重返长安境。
【前腔】〔旦〕满目豺狼相凌并，少妇难侥幸。蒙君慷慨情，举手相援，脱身陷阱。（我只怕到得仪真，〔丑〕到仪真却怎么？）〔旦〕惆怅别离轻，愧无琼瑶报答全躯命。〔虚下〕
【前腔】〔仆摇船上〕扁舟遵奉东君命，专把娇娃迎。摇摇数里程，他望眼将穿，怕做了尾生孤行。（呀！远远见一只船来了。）悬想那娉婷，中流应向蓬窗凭。〔净撑船，丑、旦同上介〕胡虏正纵横，何年得返长安境？
（〔仆望旦叫介〕那船上，兀的不是我家姑娘？〔旦叫介〕那船上，兀的不是我家使者？〔仆〕老爹奶奶，闻安禄山之变，特差小人寻访姑娘，迎归家来居住。〔旦〕我也正来相投。〔仆〕快请过船来！〔丑〕呀！怎生就与你相别。）
【六么令】〔旦〕中心咽哽，感谢君家，途路垂青。霎时分手泪珠倾，可恨我已乏囊，钗一股，赠君行，（我此去在仪真住下，）待君同把归帆整，待君同把归帆整。
【前腔】〔丑〕临岐自省，你是鸟投林，撇我孤另。茫茫江海叹飘零，金钗惠，义非轻，（〔仆〕相送千里，终有一别，何须苦苦留恋？快过去，开船！〔旦〕官人请了。）〔旦过船介〕〔丑、旦拱手介〕无端别在须臾顷，无端别在须臾顷。〔丑下〕
（〔仆〕请坐定了。我从三汊河转放船去。〔仆摇回船同旦行介〕）
【江儿水】〔生〕寄迹因逃难，凭谁得定倾？家园不问荒三径，朝宁惟虞迁九鼎，干戈更恐戕群命。昼夜关心成病，（〔仆〕老爷兀的不在水阁上候你哩。〔旦望生叫介〕相公，奴家来也！）〔生〕暂解愁肠，是重合菱花妆镜。
〔仆撑船近岸介〕〔旦上岸与生执手介〕
【五供养】〔旦〕劳君待等，幸得一时风顺，好趁扶摇，直送飞鹏。（〔生〕你在那人前，不曾露出我的名姓来么？）〔旦〕伊方悲独往，宁复究他情。我与你相逢水亭，还疑是南柯梦境。〔生〕今日似七夕银河上，会双星，免教逆旅叹零丁。
（〔末扮院子上〕叛臣今已灭，捷报急须传。〔入见生介〕禀老爷，院子叩头。〔生〕你来了，京师中虏势若何？）
【玉包肚】〔末〕胡尘扫净！（〔生〕是何人建此大功？）〔末〕是郭汾阳雄威荡平。（〔生〕天子已回銮舆么？）〔末〕自銮舆远幸西川，命储君位正神京。（〔生〕呀！新主既立，张姬我即当送你入宫去。〔旦掩泪介〕才得聚首，又欲分襟，怎生是好？〔末〕请勿伤悲。）一封丹诏下彤庭，（〔生旦〕诏书怎么说？）〔末〕俱免旧日宫娥入凤城。
（〔生〕这般说，张姬，你永绝掖庭之恩，终作侯门之配，不违初愿，相守白头。〔旦举手对天介〕谢天谢天！〔生〕院子，快设酒筵，一者庆闻捷音，二者喜得欢会。待明日买舟还长安去。〔末〕理会得。）
【玉交枝】〔生〕重逢堪庆，况枪欣传肃清。今宵预把归期定，樽前欢奏新声。〔旦〕枯鱼幸然得再生，文禽依旧成交颈。〔合〕免身为浮花荡萍，免身为浮花荡萍。
【侥侥令】〔合〕烽烟初罢警，琴瑟正宜鸣。昔日歌喉依然在，向秋月春花乐太平。
【尾声】〔合〕长安日下乘归兴，麟阁虽惭未画形，拚把妙舞清歌过此生。〔并下〕

[book_title]●红莲债
（古越函三馆编新安如道人评）
正名戒禅师偶犯如来色戒，悟和尚同走阎浮世界。
苏学士沉迷五戒后身，印上人提醒红莲前债。
△第一折
（〔小生扮五戒和尚，眇左目上〕小僧俗姓金氏，法名五戒，本贯西京洛阳人也。自幼读书，举笔能文。长成祝发，因云游浙江净慈寺，拜访大行禅师。不想禅师道我精通佛法，留做上色徒弟。不数年禅师圆寂。本寺僧众，就立我做住持。又有一个师弟，俗姓王，本贯河南太原人氏，出家在本处沙陀寺，法名明悟。也是云游到此访我，我就留他在寺，做个师弟。我两人相待甚好，每日间打坐参禅，燃灯翻卷。要悟到山头鱼鳖，方为上乘涅；能细参水底坌尘，乃是自家般若。试看他竿弄影影弄竿，静悄悄无穷密谛，向那里寻求；莫问我日就窗、窗就日，虚飘飘偌大玄诠，在何方着落？咳！只是一件，做和尚的，伴着经文，守着戒律，虚度了几番的月夕花朝。守着寂寞，埋着风流，那晓得千寻的爱河欲海？也有绝受的，也有尘的，留不住万劫皮囊。那时节回头顾望，也盼不见极乐西天。也有茹荤的，也有饮酒的，且度过一时眉睫，虽然是转眼成空，也未必落在阿鼻地狱。到不如拈花弄柳，讨个燕侣莺俦，管甚么碎骨粉身，撞着牛头马面。呀！猛想起十六年前，曾于雪地拾得一个女子，名曰红莲，分付清一道人看养。如今料已长成，不免叫清一问他，便知下落。〔做叫介〕〔净扮清一上〕僧腊阶前树，禅心江上山。老师父稽首！〔戒〕十六年前交付你的红莲，如何下落了？〔清〕今已长成，打扮做个小头陀。现在道人房里。〔戒〕你悄地里去叫他来见我。〔清〕晓得。〔背〕咳！我是个卖酒提瓶，他必然见财起意。〔下〕〔戒〕你看两廊僧众都睡着了。夜深人静，月朗风清，是好良天也呵！）
【斗鹌鹑】梵磬无声，禅灯弄影，槐荫当檐，荷香满庭，半衲生凉，尘缘难净。傍着屏石儿行，望着垂柳儿惊，他那里打点着翠袖相迎，俺这里凭倚着雕栏自等。
兀的尚未见来也！好生盼杀老僧。
【紫花儿序】等得俺香消玉鼎，烛灭银檠，月挂苍屏。回廊底下，两部蛙声，唤起凡情。若是松龛里得见俺的可憎，将他来一一的详问，则问他当日个雪里担心，可解得今宵的月下传盟。
（〔清引旦上〕老师父在房里，我送你进去者。〔红〕羞答答怎生去见他？〔清〕我与你吃他的，穿他的，如何不听他使唤。儿！只是亏了你了。〔戒〕）
【金蕉叶】猛听得绿杨中呖呖莺声，魂断了敲门老僧。则见他露珠儿湿透罗呈，卖弄出千般娇倩。
（〔红〕老师父稽首！〔戒作看介〕你看他一脸娇容，半襟弱态。是好女子也呵！）
【调笑令】俺从来罕见的是娉婷，怎当他眼角流波百媚生，禅伽一见魂难定。料应他一点儿娇情，都付与两朵桃花脸上倾。害杀人儿是这个卿卿！
（红莲，你从今不要是这样妆束。须仍旧做女人打扮。）
【小桃红】则见他袈裟半褶暗尘生，不画双蛾倩。一钩罗袜傍苔行，楼头不肯点鸦青，晓来闲却菱花镜。穿一领缁衣皂，则是头陀红粉两般儿，乔扮得不分明。
（〔清〕红莲，老师父叫你换了衣服，不要推阻。〔红做易衣介〕〔戒〕）
【么】则见你罗衫香甸袖轻盈，血色榴裙映，朱唇半点妒猩猩，地增娇俊。惹得我风流顿增，倩谁做半丝红定，成就我无发姻盟。
（清一！你今日且去，明日此时来领他回房。〔清〕小道抚育这个女子，指望招个女婿，养老送终。如今留在老师父房里，不惟坏了老师父戒行，抑且辜了小道愿望。〔戒〕说那里话！）
【秃厮儿】你只指望觅东床给事着老身，全不顾我恼头陀卖弄着聪明。你百年暮景可支撑，又何须絮刮刮诉闲情？休逞！
（〔清背云〕只得回去罢。闭门不管窗前月，一任梅花自主张。〔下介〕〔戒〕这个老道人去了。我与你到禅床上坐者。）
【圣药王】则见你蝉鬓青，罗袖轻，做不得落花流水两无情。还要他共小僧厮觑定蒲团儿云雨到天明，方信道姻缘有分片时成。
（〔红〕师父戒律素严。凡情既脱，为何说这落地狱的说话？〔戒〕小妮子那里知道！）
【麻郎儿】谩说我禅宗戒律素明，争奈你媚脸儿相迎。我若是不采娇花忒浅情，怎肯把凡缘销净！
（〔红〕我本娇姿，未惯风雨。望师父可怜！〔戒〕我自有道理。）
【么】谩惊、不曾、惯经，少不得扑簌簌珠泪沾裀，滴溜溜银瓶落井，乱纷纷残红飘径。
（〔红〕好师父，放我回去！〔做行介〕〔戒扯住介〕冤家！你若回去了呵，好不断送老僧也。）
【络丝娘】空撇下惨凄凄花梢月冷，愁脉脉玉山云净。把僧伽断送成衰病，向地底把名儿指定。
（〔红〕还有一件。倘或两廊僧众知道了，怕遗玷山门。怎生是好？〔戒〕不妨不妨！）
【东原乐】回廊下门已扃，琉璃灯钟声静，银汉云横正二更。从容听。料他行都去参禅入定。
（〔红〕我指望嫁个风流佳婿，不想撞着你这个光光乍。教我如何结果？〔戒〕你不消虑得。）
【绵搭絮】你只爱着临邛琴响，嬴馆箫声，嫌弃着梵宫钟鼓，禅室青灯。呀！谁知无是无非窗外僧，也有着摩弄温存。一片情，赛得过锦片前程。不须怨红颜多薄命。
（〔红〕你出家人，有何受用处？〔戒〕听我道来。）
【拙鲁速】对着盏暖溶溶佛前灯，傍着卷锦棱棱贝叶经。心头别样恩，腰头别样能，镇朝昏相对亲，再不敢向人前露丑声。又何羡牵牛织女星，枕头儿上侥幸，被窝儿里厮挺。你便是内家人，内家人也一般尽情。
（〔红〕我既然从了你，你久后不要忘了今夜之情。〔戒〕小僧怎敢忘了！）
【么】誓已鸣，盟已成。你有心，我有情。愿每日里入穿芳径，鸟度云屏，无忙无静，无夜无明。图个风流嘉庆，相厮守少飘零。我也不念《楞严》，只念着软款温柔七字经。
（〔红〕夜深了，去睡罢。〔戒携红介〕）
【尾】黎也占风魔性，好姻缘今宵欢订，再莫向五娘子手儿中寻。只落得一佳人心儿里肯。
△第二折
（〔末扮明悟和尚上〕呈巧须知百尺竿，堕身不值半文钱。廿年清苦因何事？误杀菩提两瓣莲。呵呵！我未言自己缘由，先说法门大概。道本无缘，人多着想。凭你用心搜索，还蹲虮虱裆中；饶他着力钻研，难跳猢狲圈里。那晓得的象心所铸，炎天烈烈，也能喝水成冰；不晓得的当面成迷，黑夜昏昏，偏是提灯乞火。虽然要六根俱净，要净时便有不净的六根；我自知五蕴皆空，知空处即是未空的五蕴。惟有色关不破，黄河堑蚁便钻穿；堪悲欲海一沉，太行山狮难拨转！不真着脚，何妨四大三生；如略动心，即碍一花五叶。倘入在千娇队里，谁到得涅而不淄；试看他百子图中，休认为空即是色。我明悟怎么说这些话？只为师兄五戒，暗淫女子红莲。戒犯如来，身沉恶道。穿花蛱蝶，暂夺了座右鹦歌；戏水鸳鸯，权当了佛前狮子。樱桃口微微气喘，顿忘宝相昙花；杨柳腰款款春浓，赛过金沙祗树。一个男儿乍近，好似芒硝救火，难免烧身；一个女色初侵，犹如饿鬼监厨，焉能禁口。可怜他昏惨惨自投在十八重黑狱，何殊蛾扑灯中，谁念你骨都都掉下去千万丈深潭，却是鳖扒〈缶覃〉里。咳！从前做过，漏船补亦为迟；既往莫追，破甑视之何益？咳！虽是既差一念，无由及早回头。然而相处廿年，岂可假妆瞎眼？只得提醒他一番也呵！）
【新水令】恰怜脂粉污袈裟，丑葫芦芙蓉粘挂。朱宫藏翠黛，梵殿贮铅华。一念争差，怎得干休罢！
（师兄师兄！你半生清苦，为着甚来？）
【驻马听】洗尽繁华，一个蒲团。消五浊耽图清雅。半帘花雨悟三车，孤栖魂断夕阳斜，归来门打黄昏下。只指望通玄超大法，却被露珠儿沉没了浮西筏。
（不是我夸口说，若轮在我老僧身上，这个念头，决然不差！）
【乔牌儿】我自从幼年时便出家，捱几个冬和夏。凄凉甘守松龛寡，冰清无别话。
（咳！红莲这丫头，不见时便罢，若是一见，走马行船，如何住得？）
【搅筝琶】颠不剌相见儿乍，参不透晓梦迷蝴蝶。狠金刚不管心猿，骚罗汉难拴意马，况是个宜嗔宜喜貌如花，解不脱半尺轻纱，幽雅，这其间凡津儿难咽纳。顿惹出嗟呀。
（呀！说话之间，不觉又到撇骨池边了。你看红白莲花，开得盛也。清一何在？〔清上〕法水定侵香案湿，雨花应共石床平。师父有何分付？〔悟〕可采白莲一枝，插在我房中净瓶里。一壁厢去整杯清茶，一壁厢去请五戒师父讲话。〔清〕晓得。〔下介〕〔悟〕不免回到房中则个。）
【沉醉东风】试取他碧玉池中异葩，堪比着禅心莹洁无差。怎似他一个潜将僧衲牵，一个偷把娇蛾画，请他来叙寒温，有一番讲话。这个时候还不来是这样来得迟呵！他也索料咱，多管是怕人说偷香采花。
（〔清上〕花胜色，茶凝琥珀光。莲花清茶在此。戒师父就来也。我去罢。〔下介〕〔戒上〕谈禅过竹院，听偈傍莲池。〔相见介〕〔悟〕小弟请师兄来，别无话说。已烹清茗，聊赏白莲。〔戒〕多谢。〔悟〕好说！）
【乔牌儿】新烹着龙团顾渚茶，消渴吻真无价。更有那白莲花朵供清话，看香烟飘着宝鸭。
（〔悟〕既有文房四宝在此，我与师兄吟诗一首。〔戒〕将何物为题？〔悟〕就咏莲花。〔戒做写诗介〕〔悟背唱〕）
【甜水令】这花呵嫩叶偷藏，幽香暗引，娇枝低亚，更有那密梗交加。我看他意儿沉吟，笔儿摩弄，口儿ㄉ嗒，怕错写青柳胡麻。
（〔戒〕拙作已就，请教贤弟。〔悟读介〕“一枝菡萏瓣初张，相伴红葵花正芳。似火石榴虽可爱，争如翠盖芰荷香。”此诗甚好！〔背唱〕）
【折桂令】你本待写两双双玉树蒹葭，一对对连理交枝并蒂联葩。硬吟哦水面芙蕖，暗思量洞口桃花。罗笺儿假寻宝筏，笔尖儿强谈玄法。隐漏着娇华，遮蔽了牵挂，埋没着风流，弥瞒了消乏。
（〔悟〕师兄有诗，小弟愿和一首者。〔做写诗介〕〔背唱〕）
【锦上花】陷人坑真堪惊怕，依倚的弟兄每须递南车。我这里哑谜微词悄地嘲他，只怕你无限羞惭、片时怒发！
（〔悟〕诗已完成，敢呈尊览。〔戒读介〕“春来桃杏尽舒张，万蕊千花斗艳芳。夏赏芰荷真可爱，红莲争似白莲香”！〔做掷诗在地介〕〔悟背唱〕）
【么】则见他徘徊口不言，哽咽肠还挂。我这里有意无心，你那里耽惊受怕。我这里恶语伤人，你那里真情难假。我这里设彀藏阄，你那里妆聋做哑。
（我看他兀坐无言，一定是解得了！）
【清江引】几时见做和尚的有浑家？就里空占卦。幻迹寄琳宫，香梦迷巫峡，怕粉红莲开不出陆地花。
（〔戒〕小僧告辞了罢。〔悟〕如此暂别。〔戒〕不向禅关耽寂寞，且投尘世恣风流。〔下介〕〔清急上〕方得莲香嗅，旋闻《薤露》歌。不好了！戒师父一时坐化，遗下辞世颂在此。〔悟读介〕“吾年四十七，万法本归一。只为念头差，今朝去得急。传与悟和尚，何劳苦相逼？幻身如雷电，依旧苍天碧。”呀！果然去了。清一，我且问你：当初红莲是你送到他房里去的，你也该阻当他。如今干出这样事来，你也说不得无罪。）
【雁儿落】他那里一心儿爱娇娃，你曾无半句儿箴规话。他虽是沉迷海样深，你难逃孽障天来大。
（〔清〕他只说要红莲一见。不想他有这个念头，与小道何与？〔悟〕也说得是。你就去叫了红莲这小贱人来！〔清〕晓得。双手擘开生死路，一身跳出是非门。〔下介〕〔红上〕师弟师兄昔日好，他称叔叔奴称嫂。今朝兄死唤兄妻，要做陈平难自保。〔相见介〕〔红〕悟师父，你叫我来为着甚事？〔悟〕好一个闺门处子！〔唱〕）
【得胜令】谁着你高髻向人夸？甘为墙外花。你本是良家女，到做黎妇！不想去嫁萧郎，反来随行者。任支吾撑挞，说不得无情话。若到阴司详察，准备着把诲奸淫的供招画。
（〔红〕他色胆如天，欲心似火，怎生拦当？悟师父，当初你也该防他未然。今日事败，反来骂我。〔悟〕不要多讲！你自去嫁个丈夫，养清一终身便了。不得仍住寺中。〔红〕当权虽是行方便，贼出何须再闭门。〔下介〕〔悟〕咳！方才红莲说我不防他的未然。这句话儿，也说得是。还有一件，我师兄临别之时，说道不向禅关耽寂寞，且投尘世恣风流。据此说话，他此去一定要毁佛谤僧。这番落在苦海，必难捞摸。做师弟的不能防于今生，又不能救于后世，何见廿载相与之情？呸！他便走得快，我也赶得着。不免翻一个斤斗去也！）
【离亭宴带歇拍煞】他消不得师徒钟鼓寒灯寡，准备着夫妻露水东风嫁。埋面目的俗家，拜辞了三千贝叶经，离别了半边馊饭钵，钻入了六幅罗裙胯。此去呵！毁得个西天活佛嗟，骂得个古寺诸僧怕，做个风流措大。包藏了翻天覆地才，夹带了雨尤云想，贪图了弄月嘲风价。今生儿早则休，来世儿应难罢，我也学得个翻身调法。他去的呵！好一似随风发箭离弦，我赶的呵！好一似驾雾行鞭快马。
（〔下介〕〔清上〕福无双至，祸不单行。悟师父又一时圆寂了！他两个相赶做一伙，不知我与红莲来世如何下落？正是：）
戒和尚一时差错，悟禅师替他结束。
红莲女请出庵中，清道人终留庙角。
△第三折
（〔生扮苏东坡，贴扮琴操上〕〔苏〕下官姓苏，名轼，字子瞻，本贯眉州人。家慈怀我时，梦一瞽目和尚走入房中。吃了一惊，遂产下下官。年纪长成，竟往东京应试，一举成名。累官端明殿大学士。近来娶得一妾，名唤朝云，千娇百媚。不惟技擅描鸾，抑且才兼咏絮。〔指琴介〕这个妮子是妓女琴操，一向从我在此。今日公暇，意欲赏花。阳阿激楚何在？〔小旦、丑上〕驻马门前擎绿酒，舞鸾镜里理红妆。〔叩头介〕相公有何钧旨？〔苏〕今日我要与朝云娘子，到后园赏花。须整备筵席者。〔阳〕理会得。〔琴〕朝云娘子，此时尚未起哩！〔苏〕料得此时呵！）
【点绛唇】柳岸莺啼，蕊渊鸟起，人还睡。一捻腰枝，拥着鸳鸯被。
（〔琴〕料得朝云娘子起来梳头了。〔苏〕此时呵！）
【混江龙】向纱窗深处，菱花笑对挽青丝。一壁厢轻调金粉，一壁厢细和烟煤，点点的露滴蔷薇匀玉脸，淡淡的云横杨柳画青眉。鬓边翡翠，鸦影双飞。钗头玳瑁，燕尾双栖。看浓妆尺五，簪两朵石竹花枝。将行犹自回头去，忙打叠半勾罗袜，忘搽抹一点胭脂。
（〔琴〕相公与朝云娘子，一对才子佳人，想是天生成的。〔苏〕你那里知道。）
【油葫芦】涤器相如世所稀，卓文君似未嫁时。一个学当垆初着起薄罗衣，一个吐琼瑶八斗真才子，一个换明珠六斛称佳丽，一个敲冰上挥洒出西京句，一个霜毫上删抹成谢家词。一个白雪把云裁，一个红粉将花闭。想前生预结了这姻期。
（〔苏〕侍女们！快请朝云娘子出来。〔激请介〕〔苏〕）
【天下乐】料他在云母屏前整翠衣，送娇声何妨鹦鹉知，步香尘轻将莲瓣移。门关试倩青鬟启，径湿全凭红袖携。〔旦扮朝云上云〕相公万福！〔苏〕猛可里花外逢卿魂欲死！
（〔云〕相公叫我出来，为着甚的？〔苏〕听我道来。）
【村里迓鼓】俺则见牡丹儿堪摘，雕栏儿堪倚，真个是赏花时际。满园中春风摇曳，松花堪煮，繁英堪赋，莫教孤负。早则个打点荼突，分付蔷薇，早开些，不待薄晓风吹。朝云呵！俺家为此唤娘行来到此。
（〔云〕筵席笙箫，俱已齐备。〔众扮侍女奏乐上，叩头介〕〔云进酒介〕请相公进酒。〔苏〕）
【元和令】日光高弄着花影儿，又则见落瓣蜂衙散香气。真个是桃夭柳甸晓春时，谢娘行进我一螺卮。俺拚个酒中累月，又何辞！嗟身外浮云世事。
（〔苏作摩腹介〕侍女，你道我腹中是何物？〔激〕是一肚臭屎！〔阳〕是一肚文章。〔苏〕不是。〔琴〕是一肚经济！〔苏〕也不是。〔云〕相公一肚子都是不达时宜。〔苏笑介〕这个才说得是！）
【上马娇】俺不能藏五经，俺不能明三事，满腹中又不饱文辞，满腹中又不埋经济。可敢是嗤嗤的藏着不达时宜。
（〔云〕阳阿善歌，可歌一曲。〔阳歌介〕〔坡〕）
【胜葫芦】则听见乐府新番别样辞，尊前一曲魂飞，好一似呖呖莺声花外语。白雪清音，阳春雅调，谁吝进金卮。
（〔云〕激楚善舞，好生舞者！〔激舞介〕〔坡〕）
【么】好一似杨柳盈盈半醉时。惊鸿态，逐云飞，解舞腰肢风外度。影落梁尘，裙拖血色，学舞西施。
（〔众扮僧道上〕太上老君敕，般若波罗蜜。道士两头胡，和尚两头出。〔进见介〕求老爷结个缘！〔坡〕我这里没有打发。〔激〕你们可要什么物件吃？〔众〕团鱼黄鳝俱吃！只有狗肉不忌。〔坡〕还不走！〔众〕那知清净归玄妙，不识慈悲结善缘。〔下〕〔坡〕）
【后庭花】他不晓得炼真诠、伴鹤飞，他不晓得念弥陀、骑象归。那里是仙风道骨千年谛，都只是佛口蛇心百事非。虽则是缁衣，埋藏着风波平地。猛可里恣奸贪，将人转眼欺。他那里仙幢密密列蛮旗，法鼓冬冬催贼骑，更饮酒茹荤偷挟妓。算这些人难免沉阿鼻！
（〔众扮道姑尼姑上〕和尚是我好，道士是我要。我道色可塞，我道道可盗。〔进见介〕求老爷布施！〔坡〕可恶！方才赶得僧道去，你辈又来了！〔激〕你们惯吃什么物件？〔众〕卖不去腰间淡菜，最爱吃腿里泥鳅。〔坡〕赶出去！〔众〕本待将心托明月，谁知明月照沟渠！〔下介〕〔坡〕）
【青歌儿】女道人洗不尽秦楼、秦楼风味，小尼姑解不脱巫山、巫山情致。向人前眼角眉梢心事知，况禅房松舍暗递佳期。欲火难滋，孽债羞题，则说道网恢恢能逃避。
（〔琴〕老爷今生，富贵已极。也须再修来世。〔坡〕大丈夫岂可为此！〔琴〕近日士大夫不讲道学，便说因果。何独老爷呢？〔坡〕）
【寄生草】今世还消受，来生总不知。我楚阳台聊作昙花路，并头莲权做菩提树，曲暮春且代杨枝露。风流但恣来朝欢，沉身莫问津梁渡！
（〔坡〕樵楼上几鼓了？〔众〕三鼓了。〔坡〕收拾去睡罢。〔坡携云琴唱〕〔众做迎送介〕）
【煞尾】樵楼钟鼓催，嬴馆笙箫沸，逞尽了高唐滋味。只见翠被薰炉烟缕飞，灯花半蹴罗帏。玉手相携，髻甸鬟低，须教佳人闪在流苏里。则见那口脂儿染玉卮，更将这香汗儿沾罗袂。只落得怕天明怨听五更鸡。
〔坡携云琴下介〕
△第四折
（〔外扮佛印和尚上〕前身如解南和北，今世谁迷西与东。一叶浮萍归大海，人生何处不相逢？俺与苏子瞻前世，俱是净慈寺僧人。他唤做五戒，我唤做明悟，如兄若弟，正过得好。只因他念头差了，淫却红莲女子，被我将言点破，遂夺舍到眉州苏氏为子。我虑彼毁佛谤僧，随身赶他，投胎在临安谢道清家中。记我母亲章氏分娩之时，梦一罗汉，手持一印，来家抄化。及我长成，取名端卿。自幼吃斋，一心定要出家。父母送我在本处寺中做了和尚，法名佛印。今闻得苏子瞻官崇职显。却是回头日子，正好提醒他一番。只是一件：他富贵迷心。风骚成性。绣虎雕龙，图个虚花经眼；趺狮坐象，顿忘叶落归根。犹如抱粪块的蜣螂，要相抛终难割舍；恰似落油缸的老鼠，便扒出也费工夫。焰焰红炉，几曾见烧不烊的片雪；茫茫大海，那里有摸得着的金针？虽则是禅杖未扶，难登觉岸，又谁知屠刀一放，可证菩提。丢不开驴马胞胎，当面蹉将金镜；跳得出猢狲圈套，回头何费铁鞋。舟入层波，拚性命牢持柁楫；马临险道，着精神紧勒缰绳。倘能永脱轮回，直扒到非想非非想；若得顿除生灭，且跳上无明无无明。不免向苏子瞻家中走一遭也！〔下介〕〔生扮东坡，贴扮琴操，旦扮朝云上〕〔坡〕西风千点鬓将华，说道休官未及瓜。薄晓半酣平乐酒，良宵长宿杜陵花。昨日欢燕，被这僧道尼姑搅扰了一番。不免分付守门的，一应僧道尼姑，不许放入则个！守门的何在？〔丑扮守门上〕老爷叩头。〔坡〕我分付你！一应僧尼道士，不许放入！〔守〕领钧旨。〔佛上〕迤行来，已近端明门首了。我笑苏子瞻呵！）
【新水令】他半生沦落困尘寰，恋功名那识得蜉蝣虚幻。参不透莺花三月暮，丢不下钟漏五更寒。何处留连，何处留连，目隔断如来面。
（此间已是端明府门。门上人何在？可替我通报，说有个僧人佛印求见。〔门〕今日蒙老爷分付，一应僧道，概不许放入。〔佛〕有这样话？子瞻！子瞻！）
【驻马听】托迹尘凡，万里奔驰贪薄宦。沉身浮幻，一官牢落误禅关。前生得雨云甘，今生未脱红莲绊。觑头陀如等闲，恨相逢未遂三生愿。
（门上人，你替我方便一声，也是你功德。明日我便带挈你上西天去！〔门〕人多念佛持斋，不成证果。我若传言送语，便可升天，这是极便宜的事！如何蹉过？不免替他通报则个。〔进禀介〕外面有个僧人唤做佛印，求见老爷。〔坡〕不许相见！〔门出对佛介〕光光乍！老爷说，不许进见。〔佛〕可恼可恼！）
【沉醉东风】恋红裙鸾笙凤弦，纡青绶鹭序联。想当初沉了欲海，到今日迷了玄岸，总是个血肉昏瞒。这月下侯门不许弹，百忙里好教俺临风嗟怨！
（携得四宝在此，不免题诗一首，送将进去。〔做题诗介〕）
【雁儿落】俺这般扫门庭，不能彀邀一盼。俺只得挥翰墨，胡乱写千篇。料应他喜孜孜，披笺问旧游。定不是怒轰轰，指发相轻慢。
（门上人，我有小诗一首，劳你送与老爷。〔门〕这个使得。〔做进介〕禀老爷！僧人有诗呈上老爷。〔坡读诗云〕“天半悠悠去路长，鹤归华表误辽阳。君家若问前生事，两瓣红莲一段香”。这诗中言语古怪？不免着他进来相见。〔门做请介〕〔佛〕你老爷恁的便请相见？〔门〕道师父做得好诗。〔佛笑〕果然如是。）
【得胜令】俺诗中片语启禅关，料他得解悟好因缘。只为着莽骚人挥青管，因此上恼头陀逃白眼。向画戟朱阑，草草情相恋。有半幅华笺，将旧红莲仔细参。
（〔相见坐下介〕〔佛〕学士诗名满世，今朝幸睹容颜。〔坡〕禅师慧法超玄，此际愿闻因果。〔佛〕有甚么困果可说？〔坡〕方才佳作说，“君家若问前生事，两瓣红莲一段香”。其中必有缘故！愿禅师见教。〔佛〕学士，这个怎么容易说得？）
【挂玉钩】万劫玄诠开口难，昏昏谁解波沤变？因此上兔角龟毛暗里看，静中好把繁华浣。若不肯洗繁华，今日空来相见。你着我细剖前缘，则除是向丛林面壁多年。
（〔坡揖介〕愿洗繁华，敬从大教。〔佛〕学士听启。昔日浙江净慈寺有个僧人，唤做五戒。有个师弟，唤做明悟。那五戒曾于雪地中，拾得一女孩子，交付道人清一抚养，唤做红莲。十六年后，成人长大，颜色如花。五戒一见，淫心顿起，毕竟破了他的法戒。那明悟知觉，暗将言语打动。五戒便自知不是，圆寂去了。明悟恐他来世，毁佛谤僧，也就投胎救他。清一红莲，也赶做一伙。〔琴〕如今怎生下落了？〔佛〕你问他怎的？清一就是你！〔琴惊介〕我怎么就是清一？〔佛〕当初五戒欲心顿起，你不能阻当。所以罚你为娼。〔琴〕前生既有清修，今世怎沉凡俗？不免祝发为尼便了。〔换衣介〕〔佛〕）
【川拨棹】百忙里悟前缘，抵多少秦楼沉醉晚，解脱了蝉鬓鸦鬟，凤鸾环，冷清清磬静灯寒，真个是入迷途一念返。
〔云〕那红莲女怎生下落了？〔佛〕红莲就是你！〔云〕怎生我就是红莲？〔佛〕你前世未销欲海，今生仍落爱河。〔云〕既然如此，我也度为女道士便了。〔换衣介〕〔佛〕
【七兄弟】脸销着银靥，腰解着玉环，不画了旧眉弯。只见罗裙不系当时茜，袅亭亭不着藕花衫。真个是洗妆不误红莲瓣。
（〔坡〕清一胎投琴操，红莲舍夺朝云，既闻命矣。若夫五戒明悟，而今安在哉？〔佛〕呵呵！还不解得？还不解得？）
【梅花酒】呀！谁待识就里机关，这时节是日暮更阑、月缺花残。犹说道密谛难参，昏惨惨云遮祗树园，乱纷纷雪隐昙花岸。呀！旧根苗实可怜。俺伴青杨无萦绊，恁抱红莲成欢燕；俺将诗句暗中弹，恁悟因缘梦里还。俺向狮台解禅谈，恁老鸾坡列官联；俺撇得下事般般，恁销不尽火炎炎；俺寻得见渡河船，恁办不了买山钱。却不道两相牵！
（〔坡笑介〕原来如此！原来如此！我也改妆入道了。〔换冠服介〕〔佛〕）
【喜江南】呀！这的搜皮吸髓片时间，抵多少非台无树悟三竿，回头顿解紫罗衤阑。觑得个菩提轮转，晓得个浮名世上不如闲！
（〔云〕相公昨日未悟时，骂僧道骂尼姑，骂女道士。今日悟得了，则见印师就是僧，相公就是道，琴操就是尼姑，贱妾就是女道士。昨日所骂，即今日所为。今所为，即昨日所骂。悟与不悟，相去天渊！〔佛〕还有一件：不悟是悟，悟是不悟。〔坡〕依此说来：不骂是骂，骂是不骂。〔各大笑介〕〔佛〕）
【鸳鸯煞】好一似桃花雨洗轻红泛，好一似柳线风摇浓碧蘸。参透了花谢苗枯，悟彻了梅酸藕烂。似这等蜂采龙归回首晚，免不得车水舟山。休休何用得空长叹，喜今日西笑长安。羡你如雷电的孤身，依旧的苍天淡。
印禅师来生再逼，苏学士苍天仍碧。
喜得我一念回头，笑他人九年面壁。

[book_title]●红线女
（鹿城伯龙梁辰鱼编武陵彦雯汪€评钱塘蔚如汪文彪、淇生叶筠阅）
正名薛节度兵镇潞州道，田元帅私养外宅儿。
红线女夜窃黄金盒，冷参军朝赋洛妃诗。
△第一折
（〔末扮薛嵩戎服上〕漠南春色到滹沱，边柳青青塞马多。万里江山今不闭，汉家频许郅支和。下官姓薛名嵩，河东绛州人也。祖讳仁贵，高宗朝大将军，封平阳郡公。父讳楚玉，为范阳平卢节度使。少叨门荫，不事家业。膂力过人，兼善骑射。不意禄山兵起，身陷虏廷。肃宗皇帝东平洛阳，遣仆固元帅北收河朔，迎谒王师，得复旧官。遂拜嵩为潞州节度使，复以田承嗣镇魏博，胡章镇滑台。遣嵩女嫁承嗣之男，嵩男娶胡章之女，三姓交缔，结为婚姻。虽承四海多事之余，疆界粗安，战守略备。今日春和景明，不免带军士们城南较猎一回，多少是好。正是：三战渔阳再度辽，雕弓在臂剑横腰。匈奴若欲知名姓，且傍阴山再射雕。〔下〕
〔正旦扮红线青衣上〕锦帐春闲画角哀，日斜剑戟影徘徊。军中无事抛书卷，坐待城南蹴鞠回。自家，潞州节度使薛爷帐下小青衣红线是也。幼谙音律，独擅阮咸；素熟兵机，并驱孙武。前世误投医药，今生谪降尘寰，堕落女胎，为人执役。虽作深闺之妾，实为入幕之宾。每学剑术，惊飞树杪猿公；常结侠徒，绝倒车中女子。由此邻藩书檄，朝廷奏章，皆出妾手。今日军中多暇，主公较猎城南。小步庭阶，聊玩春色，多少是好。）
【仙吕点绛唇】幕府春余，落花飞絮空延伫。回首踟蹰，世事纷如许。
（我想当日玄宗爷，值天下承平日久，恣意荒淫，宠爱贵妃娘娘，朝欢暮乐。那时节真个全盛也呵！）
【混江龙】明堂临御，山河围绕帝王居。只见那紫微环圣座，皇极正乘舆。香馥馥月户花阶多窈窕，锦重重琼楼画阁半空虚，祗多少金铺内殿，玉云渠。宴排仙苑，诏待公车，边开卫霍，馆接应徐。帘垂翡翠，砚赐蟾蜍。囊披锦绣，轴卷琚。球抛方曲，鼓揭轩墀，偎香倚玉，傅粉涂朱。醉朦胧沉香庭畔倚栏时，意绸缪长生殿角无人处，镇日价魂飞楚峡，梦入华胥。
（我想唐家山河，金瓯无缺。谁道国忠一进林甫来，九龄已老韩休死。被禄山这厮，跃马长驱，提兵深入。一出卢龙之塞，遂捣函谷之关。污秽六宫，蹂践三辅。把一个娇滴滴的贵妃娘娘，送入黄泉去也呵！）
【油葫芦】万里潼关一夜呼，走的来君王没处宿，唬得那杨家姐姐两眉蹙。古佛堂西畔坟前土，马嵬驿南下川中路。方才想匡君的张九龄，误国的李林甫，雨霖铃空响人何处，只落得渺渺独愁予。
（我红线虽长闺房，每临戎阵，儿女情少，风云气多。方今四海未平，邻邦作梗。一旦窃发，玉石俱焚！主公故尔偷安，贱妾岂能坐视？虽然未露萌孽，不敢顿泄军机。日夕包含，好闷人也呵！）
【天下乐】想四海分崩白骨枯，萧疏短剑孤。拟何年尽将贼子诛。笑荆轲西走秦，羡专诸东入吴，那时节方显女娘行的心性卤。
（〔众旦二人，扮内使女上〕晓来心事乱如麻，去折墙头桃李花。惊起锦香双蛱蝶，趁伊飞去到西家。主公今早往城南打猎去了，正要寻红线姐姐耍子，不知他跑到那里去了？呀！却元来在此闲步。〔旦〕二位妹子，老爷出去，我要完各藩镇的书檄，在此寻思。你们无事，不去闺阁中做些针指女红，出来闲耍何用？〔众旦〕姐姐，今春光明媚，花柳动人，我们两个头上髻儿，梳得光光的，脚下鞋儿，穿得湾湾的。正要约你到后花园中，勾莺引燕，趁蝶随蜂，寻几个少年儿郎游乐一回。你到如此扫兴。好苦楚人也！〔旦〕）
【那吒令】你待将乌云髻梳，须不是宋家的子都。你待学金莲步趋，须不是汉宫的子夫。你待做分香小姑，可便是晋朝的贾午。你只好卖俏在蹴鞠场，标名在烟花部，那里管帅府的谋谟。
（〔众旦〕我们伏侍老爷，正图朝欢暮乐。不过在销金帐中，羊羔美酒，讲些云雨之情；玳瑁筵前，袖垂肩，舞出妖娆之态。若依姐姐这等说，可不决煞人也。〔旦〕）
【鹊踏枝】你只好锦帐中醉醍醐，华筵上舞氍毹，那里知满眼干戈，几年间遍地丘墟。险些儿把中原价没主，急煎煎黎民似釜内游鱼。
（〔末领军校上〕角鹰初下塞草肥，铁骢抛去如飞。少年猎得平原兔，马后横槊意气归。红线！我早上着你草各镇的笺书，看你迩来身子娇怯，想是还未得脱稿哩。〔旦〕）
【寄生草】主公，你道我红线呵！身材小，我可也胆气粗。晓蛮夷已撰定川西喻，苦流离已草就河东赋，救饥荒已拟上关西疏。主公，你怎能勾柝声沉月中、无犬吠千村，你看尚兀自剑光寒星边、有骑飞三辅。
（〔末〕红线，你既与我草就各镇笺书，且和你到洞房中去樗蒲双陆，擘阮弹棋，惜翠怜红，偎香倚玉。好不快煞我也！〔旦〕主公，妾闻安不忘危，治不忘乱。况今天下多事，正主公忧勤惕励之日。你到要恣情欢乐也呵！）
【么篇】奸雄辈尚未除。这些时正雕旗夜卷黄沙树，狐冰夜走黄河渡，狼烽夜报黄花戍。你须要祖生早着洛阳鞭，怎学那谢公闲赌山阴墅！
【煞尾】主公，你休将志怠荒，莫便心安豫。念贱妾衷情缕缕，你祸福安危还自取。看辕门外布阵的灵枢，笑垓心里搦战的方术。看时节都是碌碌军前一走卒，恰弯弓便输，未交锋先惧。主公，你是必镇朝昏再熟读吕公书。
△第二折
（〔净扮田承嗣，戎服领外宅儿上〕生长边城胆气粗，旌旗十万拥平卢。世人莫问少年事，两陷东京入帝都！自家姓田，名承嗣，本贯平州人也。天宝间曾为安禄山先锋，又为史朝义前导，两陷洛阳。军败之后，蒙仆固元帅覆庇，奏为魏博节度使。承嗣不习礼义，好勇多猜。虽外服朝廷，而阴图自固。计户口众寡，驱老壮战耕。数年之间，众至十万。又选魁伟壮士三千人，号为外宅衙兵，宿卫两厢，以防不轨。户版不籍于天府，赋税不入于朝廷。国富兵强，河北第一。天子以承嗣骁勇，近令连姻薛嵩，二国交欢，永为藩蔽。但常患肺气，遇暑益增。若得移镇北边，纳其凉冷，可延数年之命。今薛嵩身居上党，地处严寒，意欲令外宅诸儿，兼并潞府。一时顾不得亲儿女，那里管甚么亲家翁！众外宅儿听我分付！即图起兵，不可迟滞。正是：恨小非君子，无毒不丈夫！〔下〕）
（〔末扮薛嵩上〕沙草萋萋牧马鸣，长风猎猎动高旌。丈夫未得收残虏，东望燕齐恨未平。自家蒙朝廷恩养，固守城池，边境粗安，足称无事。不意田承嗣这厮，虽联姻契，反藏祸心。迩因肺病顿增，思欲迁居寒冷。即提十万久操之士，兼驱三千外宅之儿，欲并潞州，克期窃发。念嵩弱难胜强，寡不敌众。计无所出，如之奈何？好闷人也呵！〔旦上〕三尺青萍怨翠烟，生身花柳总无缘。一心自有匡君策，笑杀貂蝉嫁奉先。我红线本欲神游物外，岂宜久处闺中？但主公恩德未酬，岂可飘然长往。昨闻田承嗣这厮，欲并潞州。我数年之前，豫知有此。只为未露其事，因此久藏在心。今主公方在纳闷之时，正贱妾速当报恩之日。闻其忧惕，独坐营中，夜漏方深，辕门已闭。不免上前打探一回，多少是好。主公，红线叩头。〔末〕红线，你尚兀自未睡哩。〔旦〕每常间，见主公横槊赋诗，打球走马。今经一月，寝食不遑，不知为着甚么来？〔末〕你那里知道。〔旦〕）
【黄钟醉花阴】营月娟娟半盈缺，听寒漏沉沉不歇。风旌影动龙蛇，牧马边笳，刁斗军中夜。为甚么谩咨嗟？一寸柔肠千万结。
（〔末〕兀那小妮子！那里晓得我的心事？只管来盘问我。〔旦〕鹤知夜半，燕识戊巳。刍荛之言，圣人择焉。主公意有所属，莫非邻境乎？〔末〕事系安危，非汝能料。〔旦〕）
【喜迁莺】我能寻枝叶，近闺房也有些干涉。英杰，莫道我丫鬟调舌，解难分忧能会些，这衷情须尽说。再不用千军万马，又何劳战舰飞车。
（红线虽是下贱，亦能解主公之忧。速告其详，不须迟滞。〔末〕我诚愚昧，不识卿是异人。顷闻田承嗣养三千外宅儿，日夜操演，即日起兵，欲并潞州。。我承祖父遗业，受国厚恩，一旦失其疆土，百年功勋，扫地尽矣！因此忧恚，计将安出？〔旦〕）
【出队子】料区区残孽，自矜夸豪共奢。（主公你若要承嗣呵，有何难哉！）想提来也不甚费周折，收下也真堪小打叠，拿到也还须随弃撇。
（〔末〕今将奈何？〔旦〕主公，此事甚易，不须忧烦。今夜七夕，红线暂到魏博，观其形势，觇其有无。三更首途，四更可复命。先定一走马使，具寒暄书，待我回时，即便发使。〔末〕只是你娇怯怯的身儿，千里长途，一时如何去得？〔旦〕）
【刮地风】主公，休认我闭月羞花情性怯，那其间自有分别。那里知我持刀拔剑心肠劣，急忙里也不甚差迭。好时光今年今夜，乘着这一轮明月，小身躯真俊捷。暂离公舍两三更，也不当别须踏破千里巢穴。
（〔末〕既然如此，待我备了鞍马，点起军兵，送你去者。〔旦笑白〕俺不用，俺不用！待我暂入闺房，饰其行具，梳乌蛮髻，插金凤钗，衣紫绣短袍，着青丝轻履，胸前挂龙文匕首，额上书太乙神君。）
【四门子】撇花钿便把春妆卸，好仪容将翠袖遮。猛提着匕首将征衫拽，曳轻鞋不用靴。将小脚儿挪，蛮髻儿斜，羡飘扬一似花外蝶。趁樵鼓儿冬，寒漏儿彻，好一似飞仙去者。
（〔末〕我闻田家营内，有十万精兵，厢中有三千壮士。重重门锁旌旄月，猎猎声传鼓角风。日夕关防，非同小可！怜你香闺艳质，帅府爱姬，倘有不虞，为祸非细。我怎舍得你去也？〔旦〕主公，不用深忧，慢慢坐待。看红线做出一场奇怪事也呵！）
【古水仙子】急煎煎驾长风步乱踅，虚飘飘透青霄待将云尽揭，影灿灿手提着三尺青萍，喜孜孜霎时将奸臣头借。风潇潇似行空马躞蹀，漫腾腾便不去打草惊蛇，恶狠狠也何难饮负心头下血，苦哀哀谅愚蒙孺子情堪赦，气昂昂方显得香闺女子是小豪侠！
（〔末〕红线，我也不敢就枕，坐待你回来也。〔旦〕）
【尾声】主公，你守着灯儿休教灭，拜别了我恩主的爹爹，我可也未鸡鸣便寻归路也！〔下〕
△第三折
（〔净扮田承嗣上〕玉帐分弓射虏营，秋风猎猎动高旌。已收滴博云间戍，更夺婆娑雪外城。目今酷暑未退，肺病益增，欲并薛嵩，已在目下。预养外宅儿三千，日夜番休，留为急用。今夜是七夕，又该三百人直宿两厢，且教他出来分付。外宅儿那有？〔众上〕外宅儿叩头。〔净〕你们众人，各宿两厢，更番巡更，提铃喝号。恐有奸细，坐罪非轻！可小心在意者。〔众〕理会得！〔做睡，并众巡更科〕〔净〕女侍们那有？〔众旦作执手巾拂子上〕女侍们叩头。〔净〕我遭暑热，病肺未痊。思养精神，暂卧绣帐。少至更余，尚欲起来观兵书。你们还要伏侍，只可少息，不可就枕也！〔净做睡，众旦做睡科〕
〔旦结束如前上〕今晚初秋，正当七夕。红线别了主公，飞出潞州东南城角。沛乎如巨鱼纵大壑，逸乎如鸿毛遇长风。飞步九霄之间。神游八极之表。他日飞升，一登阆苑，不过如此也呵！）
【越调斗鹌鹑】曲湾湾月卷修眉，乱纷纷云垂秀发，花簇簇丝履双穿，翠亭亭金钗对插，急滔滔海浪惊奔，响泠泠天风乱飒。闪烁烁把匕首拿，虚飘飘将鹤背查，羞杀了远迢迢冲水的轻帆，气腾腾战场的走马。
（霎时间，不觉早离潞州，倏渡漳水。隐隐魏州城，已在眼前了。）
【紫花儿序】好笑我红线呵！又不是抟风溟海，奔月蟾宫，行云巫峡。我是个香闺幼女，为甚的走在天涯。我也休夸，随你直日的天符，也赶不上咱！想起来怎干休罢！只教他梦断青霄、魂绕黄沙。
（转眼之间，已不觉到魏州城了。此是他衙门，不免竟入。田亲家翁，我不远千里特来看你哩！）
【金蕉叶】那里道霎时间来到你家，（〔众做巡更科〕〔旦〕你看这些巡更的，提铃喝号，要他何用？并不见）有个人留咱吃茶。（你看这壁厢、那壁厢许多外宅儿好睡哩！待我蹂践他一番。）你这等莽儿郎，何事困乏？（你看三百人，六百只眼睛，再没有一个人苏醒。）算来三百人都害得眼瞎！
（已入外庭，未见动静。我且发其左扉，竟入寝室，看他曾睡否？呀！田亲家，田亲家！我在此，我在此！你怎么就睡？一些寒温也没有。我且揭他帐儿起来看。只见头枕文犀之枕，前露七星之剑。剑前仰开金盒一枚，内书生身甲子，与北斗神名。我想起来：你平日何等英雄？今夜性命，反悬于一女子之手！我就杀你，此亦何难！只是可怜你无用之物，杀他何用？）
【小桃红】只见金炉香绕透窗纱，寂寞罗帏下。我何忍匕首将来把他吓？安排甲子总无凭，亲书北斗名空挂。你虽是不醒，想梦魂儿应怕，好笑你英雄汉便眼昏花。
（好笑这里女侍们，执巾的，头触在屏风；执拂的，身倚在桌子，只顾自家的安逸，那管主人的生死？我且拽他的衣服，拔他的簪珥，看他醒也不醒。）
【天净沙】这一个被咱歪了髻丫，那一个被咱褪了裙衩。这一个被咱分开了鬓发，那一个被咱叱咤，困腾腾一味哩咿哑。
（田承嗣，田承嗣！我且饶你这厮性命。只是你那里晓得我今夜到此？我且持其床头金盒而归，报覆主公。且看他醒来，作何状态？只教睡觉梦魂游地府，醒寻消息遍天涯。〔下〕〔净醒科〕我才睡去，似觉有人入我房中，欲觉不能，梦魂惊怕。今方苏醒，呀！怎么床头金盒不见了？我生身甲子，北斗神名，俱在里头。且墙垣高峻，闺房严密，甚么人到得我这里来？好怪哉！好怪哉！倘若是敌国的奸细，他怎么又不害我性命，就飘然去了？此事殊为可骇！〔做打觉侍女科〕你们这些小妮子，尚兀自睡哩！适间甚么人，到我闺房里来？〔众旦〕没有人。〔净〕还说没有人！床头的黄金盒，都被盗去了。可开了寝门，且到外厅，去问这些外宅儿怎么说？外宅儿那有！〔众应科〕〔净〕适间甚么人，到我衙中来，把我床头金盒都盗去了？〔众〕老爷这等衙门，半夜三更，有甚人敢进来？除非金盒是有灵的，自家飞上天去了！〔净〕还要调嘴！天色渐明，你们三千人，不论巷曲街坊、城内城外，分兵前去，五家一追寻，十家一搜检！务要缉拿，方见明白。获着者，就赏千金；无获者，各问重罪！正是：假饶走上焰摩天，脚下腾云须赶上！〔下〕
〔末上〕红线一去，闭户独坐。每常饮酒数合，却便颓然。今夜连举数觞，愈不能醉。〔旦上〕一出魏城来，望西北行，将及二百里。只见漳水东流，雀台高峙，晨钟动野，斜月在林。忿往喜还，暂忘于行役；感知报德，聊副于咨谋。听夜漏三更，入危邦一道，往返七百里，经过五六城，倏忽之间，不觉又到潞州了！此是主公门首，不免竟入。〔末〕天已渐明，只见那晓角吟风，一叶堕露。惊而起问，呀！红线，你回来了？〔旦〕红线叩头。〔末〕我儿辛苦跋涉，事可谐否？〔旦〕幸不辱命。〔末〕你可细说与我听。〔旦〕妾自别主公，二三刻间，即到魏博。凡历数门，遂及寝室。闻外宅诸儿，止于房廊，睡声雷动；见军中士卒，步于庭下，传教风生。乃发其左扉，抵其卧帐，见田亲家翁卧于帐内，鼓足酣眠。头枕文犀之枕，前露七星之剑。剑前仰开金盒，内书生身甲子，与北斗神名。此时要杀何难？暂且放纵。只见蜡炬烟微，炉香烬委，侍人四布，兵仗森罗。或头触屏风鼾而，或手持巾拂寝而伸。乃拔其簪珥，褰其裳衣，如病如酲，皆不能寤。遂持金盒以归，谨以投献，冀减主公之忧，敢辞须臾之苦。〔末〕我儿，好生受你也！〔旦〕）
【调笑令】奉爹爹令咱魏国亲达，呀！把他那外宅衙兵尽践踏，向朱扉左扇寻空罅，静悄悄不见喧哗。好笑那田家翁，做人来真邋遢，困腾腾像半死的虾蟆！
【秃厮儿】我要打碎他云窗绣榻，蹂损他爱妾娇娃，我待要将他的躯老活缚拿。头去断，发来拔，也不争差。（主公，我想他是个无用之物，饶了他性命，拿了金盒，就跑了回来。）
【圣药王】他是个井底蛙，不用抓，我是女娘家、不必性儿狭。就撇了他，走到家，脚跟犹带魏庭沙。（主公，看我一身风露、满面尘沙，恰便似）雾锁牡丹花。
（主公，你可曾备快马一匹、寒暄书一封？〔末〕我备下几多时了。〔旦〕主公，你可疾忙差人将书一封、金盒一个，星夜送到田承嗣处。〔末〕军校那有！〔扮卒上〕爷叩头。〔末〕你将此书金盒，星夜送到魏州田爷处，只说昨夜有客自魏州来，从元帅爷床头，获一金盒。不敢留贮，谨用献纳。〔卒应下〕〔旦〕）
【尾声】主公从今帅府，可也应多暇。这段功劳非是小丫鬟们夸耍。再不消魏州城下去挽一张弓，田家门前去放半匹马。〔下〕
△第四折
（〔众扮田家军校上〕我们，田家帐下军校是也。向晚老爷失去金盒，不知那里天杀的偷了去？分付我们五家一追寻、十家一投捕，再不见一些儿踪影。今日限满，我们都要问罪。两日老爷纳闷，着闭上军门，再不许将闲事通报。远远望见一匹飞马奔将来，不知为着甚的？〔薛卒上〕一心忙似箭，两脚走如飞。我是潞州薛爷差来的，烦你通报。〔田卒〕这两日老爷不快，一应事情，俱不许报。你且慢着。〔薛卒〕我薛爷差来，有军机重情，如何阻当？〔田卒〕就是薛爷自来也没干。〔薛卒〕你不肯报，待我自家击鼓。〔以马鞭击鼓科〕〔净内出，急问科〕是甚么人击鼓？〔薛卒见科〕昨暮夜有客自魏州来，从元帅床头，获一金盒。不敢收留，敢此投献。〔净惊，接待军校科〕怎么有这等事？早是你们老爷，若是别人，怎肯差人送下？又来报我。〔薛卒〕这等说将起来，我家老爷失了金盒，老爷决不肯差人送来了。〔净〕我与你老爷一般，怎么肯，怎么肯？只不知送来的，怎么样的人？〔薛卒〕是一个女子，生得仪容娇媚，宛若天仙。是夜正当七夕，老爷坐帐中观兵书，至五更时分，倏然而来，送此金盒。〔净〕我失金盒，正是七夕。此去潞州，七百余里，怎么就到得你家？敢是飞来的！〔薛卒〕说道常飞在人家闺阁中，吃恶人的脑髓。〔净惊科〕若依你说起来，我的脑髓，几乎被他偷去吃了。好怕人！好怕人！他如今在那里？〔薛卒〕常在我主公家往来。〔净〕我这里无缘，再不曾遇得这样人。〔薛卒〕这也何难，老爷若思想他，小人家去，再教他来看老爷。〔净惊云〕这使不得！再不劳下顾了。军士们！你可安排大筵宴在私宅中，我自陪薛家大哥饮宴去。〔薛卒下〕〔净〕军士们！明日遣使，将名马二百匹、锦缎三万端、珍玩奇宝，送与薛爷。并教幕中记室，作书一封，曰承嗣首领，系在恩私。便宜知过自新，不复更贻伊戚。专膺指使，敢议亲姻。即当麾鞭马前，捧鼓车后。所置外宅儿，本防他盗，亦非异图。今并脱其裳衣，放归田里。务要词旨谦恭，字画端楷，不可迟误者！〔卒〕领钧旨。〔并下〕
〔旦扮道服上〕绰约腰肢更可怜，分明花洞小书仙。何时得离人间世，飞到玉皇香案前。红线前生得罪，堕落人间，图报今世之恩，再了后生之事。虽怀剑术，常结仙心。今主公之恩已酬，林壑之念遂决。朝真玉洞，采药名山。只待主公出来，即得辞去。〔末上〕日落辕门鼓角鸣，飞书已入魏州城。从今紫塞狼烽断，战士归耕不用兵。红线，前日差人到魏州，怎么这时候不见回来？〔卒上〕魏州往返千五百，力衰脚痛走不得。只连奔了八九朝，不如红线三两刻。老爷叩头！〔末〕你回来了？〔卒〕回来了。田爷多拜上老爷，感恩非细。今送锦缎三万、名马二百、珍玩奇宝，俱在帐外。兼有书一封投上。〔末〕孩儿一路辛苦，着帐下赏他金帛酒饭去。〔卒谢下〕〔末诵前书科〕田承嗣，田承嗣！看你数载强梁，一旦软弱，是何前倨而后恭也？红线我儿，这段功劳，都是你的，此恩何日报得？〔旦〕怎么敢！〔末〕你今日为何这等打扮？〔旦〕正要对主公说，红线前生男子，游学江湖，读神农药书，救世人灾患。时有孕妇，忽患蛊疾，以芫花酒下之，妇与腹中二子俱毙，是一举而杀三人。阴力见诛，罚为女子，使身居贱隶，气禀凡俚。幸生于公家，今十九年矣！口穷甘软，身厌绮罗，宠待有加，荣华亦甚。况国家达治，庆且无疆。今两地保其城池，万人全其性命，使乱臣知惧，列士谋安。在红线一妇人，功亦不小，固可赎其前罪，遂其本形。便当遁迹尘中，栖心物外，澄清一气，生死长存。主公主公，我今日别了你，决要去也呵！）
【双调新水令】一天风露报新秋，正庭院落梧时候。金商初应节，青女竞宵游。〔末〕红线我儿，怎么割舍得我，飘然就去了？〔旦〕主公，“月有圆缺阴晴，人有悲欢离合。”寒来暑往，天道之常。你看这两日呵！织女牵牛，正是别离后。
〔末〕你当初的事，与我再说一番。〔旦〕
【驻马听】听说缘由，我是董奉门前栽杏叟。（〔末〕你原来是个医人。〔旦〕我害子母三人性命，）伤他骨肉，罚做薛家帐下小丫头。（今随了主公，何等穷奢极欲。）筵穷甘软厌珍羞，身盈兰麝粘罗袖。恩爱久，风流岂落诸姬后。
（方今诸藩安静，天下太平。保守两家城池，万人性命，区区女子，功劳亦多。即当赎前罪而复男形，离迷途而归正道。〔末〕红线我儿，面如墙外桃花，腰似窗前嫩柳。深山穷谷，草舍茅檐，怎受得许多辛苦？〔旦〕）
【乔牌儿】（主公，你见我平日行径呵！认咱是窗外柳，我日夜梦魂儿呵！）常不离海中岫。（我即今要东游碧海，西走昆仑，神游八荒，一证仙果。）正要到蟠桃会上亲传授，吃几杯长寿酒。
（〔末〕我儿，既是留你不住，我只得放你去。军校们那有？〔军校上〕禀爷有何分付？〔末〕你去排设筵席，到幕中请冷参军、刘郎中、杨员外各老爷，与红线姐送行去。〔卒请科众官上〕兰陵美酒郁金香，玉碗盛来琥珀光。但使主人能醉客，不知何处是他乡。下官冷朝阳，下官刘长卿，下官杨巨源，蒙薛元帅相招，不免竟入。〔末众相见科〕〔末〕红线，你参见列位爷。〔旦见科〕〔众〕红线姐，你不劳战马一匹，羽箭半枝，收功俄顷之间，决胜千里之外，可喜可贺！请问元帅，他今日怎么是这等打扮？〔末〕不瞒列位先生说，他不肯帅府寻欢，即欲山中访道。因此特排筵宴，请诸公与他送行。〔众〕红线姐，看你这等小小身儿，你打扮起来，恰像王母面前许飞琼的模样也。〔旦〕）
【搅筝琶】莫道我身子儿瘦，我待要骑鹤上瀛洲。只为这尘世沉沦，因此慕仙家永久。（〔众〕你敢是还要别寻欢乐去处？）〔旦〕你休认我天台洞口去寻刘，那里知臭皮囊毕竟难留衰朽。我待学忘机江上鸥，讨甚么闲愁。
（〔末〕女侍们，送各位老爷的酒者。红线归山访道，此亦人间奇事。烦列位先生，各赋一诗，以叙离别之意。冷先生先唱，刘先生次之，杨先生又次之。〔冷咏诗云〕“采菱歌怨木兰舟，送客魂消百尺楼。还是洛妃乘雾去，碧天无际水空流”！〔末〕赋得好诗也。红线，送冷老爷一杯。〔旦〕冷老爷，你道我似洛妃乘雾，碧天水流。我好快活也！）
【雁儿落】非是我辞家喜浪游，只为那住世多卑陋。你道是魂飞百尺楼，我待要踏破三山。
（〔刘咏诗云〕“独上云梯入翠微，蒙蒙云气护岩扉。送君去向中峰住，遥礼青山恨不归。”〔末〕好诗也！红线，送刘老爷一杯。〔旦〕刘老爷，你说道云护岩扉，向中峰住，真个是好去处也！）
【得胜令】你只见渡口水争流，我待去花下问渔舟。喜得那路接仙源近，（谁知道山藏鬼谷幽。〔杨咏诗云〕“幕府歌钟花外亭，翠蛾红粉散云屏。舞衣脱去余香在，今日花前学诵经”。〔末〕好诗也！红线，送杨老爷一杯。〔旦〕杨老爷说舞衣脱去，花前诵经，说得我不差也。）我待戴一个绵篼，说甚么凤鬓金钗溜。（我待穿一领羊裘，再不想）香罗衫袖扭。
（我今也送主公一杯酒，愿主公急流勇退，明哲保身。仙路非遥，或者还有相见之日。）
【沽美酒】愿恩官坐潞州，愿恩主早封侯。想富贵功名不到头，好休时即便休，怕那时节罢不得手。
（主公，我今日就拜你去者。）
【太平令】早来到神都蓬囿，去寻个道侣仙俦。免不得参辰卯酉，那里管笺书章奏。我呵！从今离歌楼舞楼，便飞上麟洲凤洲，呀！看身穿九霄云窦。
（〔旦望北拜科〕愿朝廷爷万岁万岁万万岁！）
【锦上花】四海升平，抛鞍弛胄。边警无虞，氛解狼收。济济诸公，同调玉烛。灿灿群星，俱朝北斗，夔龙作辅臣，汤武做明后。华辇宵行，翠盖宸游，圣德重熙，皇猷不朽。海晏河清，天长地久。
【清江引】急腾腾拜辞天路走，剑气清风斗。何年一鹤归，故国还依旧。那时节向古辽城重聚首。〔下〕

[book_title]●花舫缘
（山阴子若孟称舜原本锦江珂月卓人月重编友人野君徐批点林宗沈泰参评）
正名申女郎一笑相思病，
唐伯虎千金花舫缘。
△楔子
（〔孤领张千上〕然杖履出尘氛，半世生涯酒一尊。游衍水边惊野马，啸歌林下应山君。老夫姓沈，本贯金陵人也。官居八座之职，目下告病在家，身边止有二子。老夫则为性耽山水，每遇春光烂熳，定往姑苏侨寓几时，这番却来了半月有余。今日待欲放船归去，就同俺夫人们再向金阊门外，荡漾一回咱。〔下〕〔正旦上〕妾身申氏，小字慵来，吴兴人也。生于阀阅，长有丰姿。我父亲因百计萧条，二丧担阁，鬻妾于金陵沈八座家为婢。且喜夫人贤淑，又无小姐禁持，则为俺女工娴惯，书史淹通，因此名列青衣，视同爱女。常是款住深闺刺绣，有时命陪宴坐清谈。这两日只为老夫人在此游玩金阊，少不得俺追随玉趾。今日闻得要放船归去哩，只是想起俺椿庭久阔，桃信偏迂，似这般呵，几时得个出头日子，结我终身？煞是闷人也！）
【仙吕赏花时】尽着他春山能笑水能妍，有一日春色阑珊直几钱，恰花蕊正堪怜。还则怕东风凌贱，吹不到绣裀前。
△第一出
（〔正末上〕小生姓唐名寅，字子畏，一字伯虎，吴趋里人也。年甫弱冠，曾中应天解元，名高被谤，坐废在家。有两个结义兄弟：一个唤做文徵明，号衡山，官至翰林待诏；一个唤做祝允明，号枝山，官至京兆治中，与小生赋诗饮酒，谊同骨肉。两日前有柬，约小生到阊门外游宴，须索走一遭者。）
【双调新水令】一从辞别蕊珠宫，误来游尘劳堪痛。诗情真似海，侠气可成虹。直恁漂蓬，待捶碎酸齑瓮。
【驻马听】廿载磨砻，薄命刘？心自懂。五穷搬弄，无缘李广数难封。抱奇文独自哭秋风，枕残书几遍搜春梦。春正永，今日个愁怀央及东君送。〔虚下〕
（〔冲末扮文徵明上〕自家文徵明。〔外扮祝允明上〕自家祝允明。〔文〕俺两人自负才华，不可一世。止有吴趋唐子畏，年少多才，翰墨流传夷貊，词章妙绝古今。俺两人结为兄弟，月夕花朝，唱酬不彻。昨曾约他到此同游，怎还未到？〔祝〕远望堤上，敢是他来也。〔末云〕却早二兄在也。〔下船相见科〕〔祝〕子畏已至，我们可放船者。〔文〕子畏，你看金阊门外，溶溶细浪，淡淡流云，是好光景也！）
【乔牌儿】〔末〕清溪兰棹拥，陌上香尘重。粗弦细管嘈嘈动，怎比得鸣禽声数种？
（〔三人坐饮科〕〔末〕二兄，我想起半生遭际，真堪叹惋也。）
【沉醉东风】对佳景花娇柳宠，况良朋酒盏诗筒。猛提起命有权，才无用，说甚么笔尖儿花蕊峥嵘。睡梦里飞来蛟与龙，赤凤凰喉间自涌。
（〔文〕子畏，莫太伤怀。你虽则数载漂零，可也出没的三春花鸟，嘲笑的五湖风月。比那坐政事堂的，受用得多也。〔末〕二兄说得是。）
【搅筝琶】吾何痛，且尽此杯中。拚做个地上顽仙、人间衰凤，闲看旧树逞新容，可还似旧日吴侬妖宠，试遥望灵岩荒草丛，一吊娃宫。
（〔末〕今日之游，有客有酒，只少了一件。〔文〕少那一件？）
【落梅风】〔末〕空对着花枝茜，只少那人面红，痴呆呆三人传送。霞觞倩谁红袖捧，做新诗没人歌诵。
（〔祝〕好一派香也！〔末〕正是：暗香无觅处，日落画楼西。）
【雁儿落】天边绛雪浓，水上青烟重。斜日催将酒兴残，暗香逗得痴魂动。
（〔文〕今日胜游，安可不纪？子畏可画成一幅，题诗其上。〔祝〕这却好！〔末〕还让二兄。〔文祝相让末科〕）
【得胜令】待画个水色与天同，待画个青山对酒钟。待画个张绪临春月，待画个西施葬晚风。烟笼好似俺春愁重，花浓恰如咱醉脸红。
（〔末作画并题介〕〔旦引数女上〕夫人们都在前舱饮酒，咱们且往后楼眺望一遭。呀！那厢有船来也。船中许多人，簇着个少年做甚么？〔末题画完〕〔文祝看云〕好画也！〔念诗介〕“高台筑近姑苏城，千年不改姑苏名。画栋雕楹结罗绮，面面青山如翠屏。吴姬窈窕称绝色，谁知一笑倾人国。可怜遗址俱荒凉，空林落日寒烟织。”妙哉诗也！请饮一大白。〔持杯劝末饮科〕〔末抬头见旦科〕〔旦作略避科〕〔末持杯背云〕呀！那一只女娘船中，有个青衣，煞是动人也！）
【沽美酒】猛见个好姿容，牵女伴笑春风，似向樽前眉语通。畅好是风流丽种，怎能勾便相从？
（〔旦笑顾末下〕〔末自语〕异哉异哉！他那里一笑春生，好生顾盼着我！）
【川拨棹】却教我怎形容？白琼花天上种，难道是绿绮芳容，闪落临邛，红线仙踪，暂寄军戎？戋刂地里香裾风送，空留下一痴翁。
（〔末〕那女子却早去也，知他家住何方？须是别了二位哥哥，疾忙赶上者。〔对文祝云〕小弟醉也，告退。〔文〕呀！子畏，你今日为何扫兴？你往常痛饮狂歌，几曾道个醉字来？〔末〕小弟委是病哩。〔祝〕你几曾病来？分付撑船的，不要泊岸。且自满满的，斟酒过来者！〔作灌末，末不饮科〕小弟实不胜酒力。〔文〕恁般呵！便叫小船送你先去者。〔末下船科〕我醉欲眠君且去，明朝有意抱琴来。〔下〕〔祝对文云〕子畏今日怪哩！一径上了小船，慌张失志怎的？待我再耍他转来。〔叫云〕子畏子畏！却才忘了一紧要事，须转来说了去。〔末复上云〕有甚事快些说！〔祝〕昨日姑苏台上被人拆去一根椽，姑苏城里一个小厮不见了一条。〔末〕枝山，好厌人也！〔别介〕〔文扯云〕还有一件，适才不曾请教。俺口占得一调，与你听者：当筵撒假，酒珠儿几个沾牙，随着众宾们弄月浇花。他则独自个装聋做哑。好共歹，不住的箸如雨下。待归家，无计可留他。便做道饿鬼吞针、馋神放假，有恁争差！〔末〕好不近人情！放我去罢。〔祝对文云〕我们也絮得他勾了，放他去罢。〔文放末云〕你自回去，我们再向桃花坞饮酒去也。〔同下〕〔末吊场〕真个可厌人也！〔作望介〕那大船还未去远哩。船家，快与我追上者！我想那女子直恁多情也呵！）
【收江南】若不是今生应结并头丛，为甚么隔窗情意不胜浓？正放着娇娇滴滴两青瞳。却又早脸红，拚做个情痴阮藉逐香踪。
（但则一件哩！似小生这般打扮，怎生进得他家？也罢，且紧紧随着他去，看他在何等人家，另作区处。）
【鸳鸯煞】谁家墙里春光动？咱们胸次春情纵。有心待美酒羊羔，倚翠偎红。早办取掉趣挨光，殷勤隆重。俺待学薄幸相如，奏一曲单飞凤，博他个卓女相从。呀！怎辜负宋玉墙头至诚种。
△第二出
（〔末小帽青衣上〕自那日一径里尾着船儿，到此金陵地方，打听这女郎是沈家使女。上岸之时，饱看了一会，眼睁睁送他入门去了。小生无计可施，只得假作佣奴，向他府中卖身，才得进他门内。倏忽已经一月，再不见那人一些动静。老天老天！小生费尽心机，使这样一个偷香手段，你也该帮衬我些儿哩！）
【中吕粉蝶儿】意惹情牵，觅红尘天涯踏遍，当日个笑语喧阗。转眼儿入朱门，扃绣户，玉人难见。到如今墙似青天，怎透得针儿一线？
【醉春风】他便似铜雀锁婵娟，我便似天台误刘阮，空庭寂寂一春闲。心儿里转转，几遍忧煎，几回胡觑，几番消遣。
想那日我初进这门呵！
【迎仙客】排朱户，伫砌前，庭内无人帘半卷。步儿低，身儿闪，还则怕破绽多般，故态浑难掩。
（则见那主人走出来也。他问，堂下立者何人？我便长跪而言，小子姓唐名畏，家贫无赖，情愿卖身为活，望弗见摈。他说：看你一表非俗，何一贫至此乎？且说你来历者。我便道：）
【斗鹌鹑】居住在风月骚坛，更兼那烟花浪苑。也曾共铁砚周旋，也曾共蠹鱼游衍。为漂零落魄风尘没面颜，望谁人拭眼相看东风把眸子吹酸，柳絮把庞儿弹遍。
（他便说：似这般呵！今日便留你在花园，伏侍公子们读书，可好么？俺口儿里不说，心下思量：这计敢中了呵！）
【上小楼】面皮似茧，婚姻如线，我则向鲛窟收珠，虎穴求儿，龙殿投缄。幸相怜，一霎间被咱家说骗，好教我五脏神欢欣无限！
（说话间，猛想我生身花柳，落魄江湖，可怎生羁留此处？知他是醉也醒也、梦也觉也！）
【满庭芳】这的是浮槎张子，布帆一幅，吹到天边。虽然到此，还则是这般寂寞呵！害凄凉，只守闲庭院，怎发付饿眼馋涎？空觑着娇簇簇莺愁风卷，急煎煎蝶护花残。难排遣，真个是情怀可怜，独自对落红言。
（一会价想着那人呵！）
【快活三】当日个盈盈笑靥圆，今日里望眼想应穿。少不得花枝楼上照孤眠，燕子闻长叹。
（呀！悄地里香风袭人，敢有个女郎来也？且闪在花下偷觑咱。〔正旦上〕自金阊见了那生，好生萦系。春光荏苒，弹指过矣。每日价被老夫人拘在楼上，好不耐烦。今日老夫人午卧，俺待抽个空儿，往花园撒闷去咱。〔行科〕你看恹恹病蝶痴同我，浅浅垂杨惨若秋，是好伤感人也！〔末〕呀！唐子畏，这番有些侥幸也！）
【朝天子】红颜少年，照影银塘畔，眉痕黄淡，穿着素练，与那人呵，意思浑难辨。动魄惊魂，行光一片，抱春愁花下遣。惹人近前，要人可怜，又怕我孜孜看。
（待我冲过去试认咱。〔见介〕〔旦惊避介〕那厢是谁来也？〔末邀揖介〕小娘子拜揖！〔旦答拜背云〕这人好面善也！〔末〕呀！）
【四边静】可正是桃花人面！旧日相逢，群玉山前。买笑无钱，蓦地亲垂盼，芳姿愈妍。这搭里重相见。
（〔内咳嗽介〕〔旦〕那壁厢公子敢来也！咱回绣房去来。〔回顾末下〕〔末〕呀！姐姐，你去了也！呀！公子来也。〔两亻来儿扮公子上〕胸次无些物，家余万斛珠。自能买身贵，何用半行书。兀那唐畏，你新来此，并不曾使动着你。今番有一件事，你索小心听用咱！〔末〕不知唤唐畏那厢使用？〔公子〕我要觅一个吟诗作赋的，你可晓得么？〔末〕要他则甚？〔公子〕俺昨夜席上，遇着个朋友，拿了春夏秋冬四景，索人题咏。俺便分得春闺，二公子分得冬闺。一时病发，不曾做得。你与俺赍些礼物，央人做去。〔末〕恁般呵！不是唐畏夸口，歌赋诗词，略知一二。〔公子〕胡说！你若会呵，怎生来我家为奴？〔末〕公子不信，请尝试之。〔公子〕就依你说，做来我看。〔末写毕〕这是大公子的，这是二公子的。〔大公子念科〕可怪春光，今年偏早。闺中冷落如何好？因他一去不回来，愁时只是吟芳草。奈尔奴姑，随行随到，其间况味余知道。寻花趁蝶好光阴，何须步步回头笑。右《春闺》一调。〔二公子念科〕寒气萧条，刚风凛冽，薄情何事转离别？经时不去看梅花，窗前一树通开彻。急唤双鬟，为侬扳折，南枝欲寄凭谁达？对花无语不胜情，天边雁叫添愁绝。右《冬闺》一调。〔念毕云〕写到也写得快，怕还做得欠哩。且待俺送将去，看他们怎么说。还有一件，切休令老爷知道。〔下〕〔末〕恰好又遇着两个公子，机会敢是好也。俺待就两公子身上，安排下一条好计来，则可恨恰才遇的女郎，一句话也不曾讲得，被他们冲散了。看他临去回头，还像有几分认得我哩。）
【耍孩儿】半晴半雨宜春院。停绣帖凌波慢展。见芳菲欲谢不禁怜，怪东风空与韶颜。觑了他一身俏影堪评度，听了他几句情词足挂牵。真堪羡，疑花似雾佩雨披烟。
（〔两公子复上〕方才那两首闺词，拿将出去，外厢人没一个不赞诵，这都是唐畏的功劳也！唐畏，俺如今一刻也少不得你哩！俺与你背地里结为兄弟，与同胞一般待你，可好么？〔末〕小人怎么当得起？〔公子〕你不要多逊，俺三人就此拜者。〔同拜介〕〔公子〕且住！方才我家爹爹这老头儿，疑我是请人做的。明日要将我锁禁一室，出题面试，这却怎么处？〔末〕这不打紧，他决不疑着我来。依旧是我做了，悄悄的递与公子誊者。只是我身上有一件事。〔欲说又止介〕〔公子〕你有甚事？快对我们说来，不消唧哝。〔末〕不瞒公子说，小人一叶飘零，尚未娶妻。意欲告过老爷，归家去寻一个配耦，再来伏侍公子。为此沉吟耳。〔公子〕这怎使得？〔末〕小人受公子厚恩，委是舍不得，只是计出无奈。〔公子〕你要娶妻，却也何难！俺家使用丫鬟，约有数十余，随着你拣一个。待我与爹娘说，配与你咱。〔末背云〕这却好了！还不知撞得着那人否？〔回云〕堇依尊命。〔公子向内云〕分付家里丫鬟，一个个打扮齐整，到花园里来！〔内应云〕晓得。〔扮两女笑上〕东君昨夜报花知，能白能红最可宜。笑脸相看似撩客，春情恼乱讵能持。〔公子〕你们暂退！〔女下〕〔问末〕如何？）
【五煞】〔末〕一个呵桃样，一个呵艳李般。两边各逞风流脸。（红的呵，怎比得）梅花点额欺铅粉，（白的呵，怎比得）獭髓留痕似渥丹。真堪厌！（公子呵，您自去）张红按板，樊素司弦。
（〔又两女上〕迟迟日影映东墙，历落花开满院香。自是闲情收不住，花间羞对两鸳鸯。咱们见了公子者！〔公子发放如前〕〔问末〕这可好么？〔末〕）
【四煞】（一个呵），新蒲抽寸叶，（一个呵，）游丝远天。妖娆各自夸身段。（短的呵，）堪为海鹄喉中妇，（长的呵，）好做防风帐下娟。真堪厌！（公子呵，）您自去矮檐相贮，高柳遥攀。
（〔又两女花上〕留仙裙幅水生秋，浅语轻颦不奈愁。闲去中庭数花朵，逢人佯整玉搔头。〔如前科〕〔公子〕你看真个愈出愈奇也！〔末〕）
【三煞】（一个呵，）袖儿窄窄裁，（一个呵，）衫儿绰绰穿。肉多骨胜难充选。（肥的呵，）玉床怕使杨妃倚，（瘦的呵，）锦幕难将阿丽牵。真堪厌！（公子呵，）您自去媚猪相对，飞燕留仙。
（〔两公子背云〕这却怎生好？欲待另寻个女儿与他，恐怕聘定了，又不中他意。哦，有了！我家还有个慵来。我也常道这女子生得好，又会吟诗作赋，这一定中他意的。只是我母亲爱得他紧，另藏在一个楼上，唤他不出，不如悄地引那唐畏到楼前，偷觑偷觑。他若中意了，自有区处。〔次云〕只怕我爹娘不肯。〔大云〕俺爹是极怕俺娘的，俺娘毕竟是妇人家性格。俺们将些甜话儿打哄他，怕他不肯？〔对末〕倒想得个人儿，只怕你没福消受。俺家还有个妮子，名唤慵来，且是仪容窈窕，笔札精工，只是唤他不出来的。俺先领你看他一会，果若像意呵！就与了你。〔末〕可不妨么？〔公子〕不妨不妨！他专在那厢刺绣。可随着我来。〔末〕）
【二煞】才知香径幽，别有春光面。风开柳色危楼见。（〔公子指内介〕兀好倚楼的不是也！〔末背云〕果然是那人哩！）可怜他郑玄婢子泥中久，关盼才人楼上淹。真堪羡。但愿得镜儿明赠，煞强似红拂私联。
（公子果肯替俺做主，休道今生，便是来生，当衔环以报。〔公子〕这个不难！好歹在我身上。你且回书房去，慢慢等者。〔下〕〔末〕公子去也。俺则望天许下千千拜者！）
【煞尾】从来好事难，这姻缘真个罕！他分明许遂俺三生愿，拚几夜孤衾闲坐遣。
△第三出
（〔旦上〕前日到后花园去，见那唐畏进前声喏，与金阊所见，一般无二。又听的公子诗文，俱是唐畏代笔。敢不这人就是那生？妾若得他为偶，也不枉了。只不知他，为甚么做这样下贱营生？心下好生疑惑。如今季秋天气，黄叶纷飞，雁行零乱，不由人不伤感也！宝帐玉炉残麝冷，罗衣金缕暗尘生。）
【仙吕八声甘州】西风静悄，翠帐寒生。春去难追，凄凉无底。频频逗起新悲，春丝在帖如愁缕，暮雨沾窗似泪挥。得病是相思，憎杀鸳帏。
【
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>