<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="蠲戏斋诗编年集（第一卷）,蠲戏斋诗编年集（第二卷）,蠲戏斋诗编年集（第三卷）,蠲戏斋诗编年集全文在线阅读,蠲戏斋诗编年集全文在线下载,大玄古籍书库">
<meta name="description" content="诗集，三卷，近代马一浮著。马一浮，浙江绍兴人。名浮,幼名福田,。字一浮,号湛翁,别署蠲翁、蠲叟、蠲戏老人。曾任中央文。史馆副馆长,浙江文史馆馆长,晚年为浙江大学教授。著有。《泰和会语》、《宜山会语》、《避寇集》、《复性书院讲录》、《尔。雅台答问》、《老子道德经注》等。_蠲戏斋诗编年集_全文在线阅读_蠲戏斋诗编年集_全文在线下载_大玄古籍书库">
<title>蠲戏斋诗编年集_马一浮_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">蠲戏斋诗编年集</span> <br/>
          作者： <span class="inputVal" id="bkauthor">马一浮</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]198912</span> <br/>
          说明： <span class="inputVal" id="bkdec">诗集，三卷，近代马一浮著。马一浮，浙江绍兴人。名浮,幼名福田, 字一浮,号湛翁,别署蠲翁、蠲叟、蠲戏老人。曾任中央文 史馆副馆长,浙江文史馆馆长,晚年为浙江大学教授。著有 《泰和会语》、《宜山会语》、《避寇集》、《复性书院讲录》、《尔 雅台答问》、《老子道德经注》等。</span> <br/>
          封面： <span class="inputVal" id="bkimg">Z_20927.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]蠲戏斋诗编年集
[book_author]马一浮
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]198912
[book_dec]诗集，三卷，近代马一浮著。马一浮，浙江绍兴人。名浮,幼名福田, 字一浮,号湛翁,别署蠲翁、蠲叟、蠲戏老人。曾任中央文 史馆副馆长,浙江文史馆馆长,晚年为浙江大学教授。著有 《泰和会语》、《宜山会语》、《避寇集》、《复性书院讲录》、《尔 雅台答问》、《老子道德经注》等。
[book_img]Z_20927.jpg


[book_title]蠲戏斋诗编年集（第一卷）
蠲戏斋诗自序
诗以道志，志之所至者，感也。自感为体，感人为用。故曰正得失，动天地，感鬼神，莫近于诗。言乎其感，有史有玄。得失之迹为史，感之所由兴也；情性之本为玄，感之所由正也。史者，事之着；玄者，理之微。善于史者，未必穷于玄；游于玄者，未必博于史。兼之者，其圣乎！史以通讽喻，玄以极幽深。凡涉乎境者，皆谓之史。山川、草木、风土、气候之应，皆达于政事而不滞于迹，斯谓能史矣。造乎智者，皆谓之玄。死生、变化、惨舒、哀乐之形，皆融乎空有而不流于诞，斯谓能玄矣。事有远近，言有粗妙。是故雅郑别，正变异，可以兴、观、群、怨，必止于无邪。其称名也小，其取类也大；其指远，其辞文。故通乎《易》而后可与言博喻，为能极其深也；通乎《春秋》而后可与言美刺，为能洞其几也；通乎《诗》而后可与行礼乐，为能尽其神也。有物我之见存，则睽矣。心与理一而后大，境与智冥而后妙。故曰“圣人感人心而天下和平”，诗之效也。
春秋之世，朝聘燕飨皆用歌诗，以微言相感；天竺浮屠之俗，宾主相见说偈赞颂，犹有诗教之遗。中土自汉、魏以来，德衰政失，郊庙乐章不复可观。于是诗人多穷而在下，往往羁旅忧伤，行吟山泽，哀时念乱之音纷乎盈耳；或独谣孤叹，蝉蜕尘埃之外，自适其适。上不可说，下不可教，而诗之用微矣。体制声律亦屡变而益繁，其味寖薄。然而一代之中，作者犹时时间出，虽辞不逮古，情志之发乎中者，不可绝也。
余弱岁治经，获少窥六义之指。壮更世变，颇涉玄言，其于篇什未数数然也。老而播越，亲见乱离，无遗身之智，有同民之患，于是触缘遇境，稍稍有作，哀民之困以写我忧，匪欲喻诸行路。感之在己者，犹虑其未至，焉能以感人哉！既伤友朋日寡，余年向尽，后生将不复知有此事，聊因病废，削而存之，写定数卷，以俟重删。如使文字犹存，不随劫火俱尽，六合之内，千载之下，容有气类相感，遥契吾言而能通其志者，求之斯编而已足。庶无间于遐迩，可接于神明，虽复毁弃堙灭，靡有孑遗，夫何憾焉。岁在癸未冬十二月，蠲戏老人书。
辛巳　壬午　一九四一年　一九四二年
思归行
鹄白兮乌玄，己所致兮匪天。睨曲谓直兮惑方为圆，孰使彼傎兮莫知其然。国何为兮丘墟，民何为兮菹醢？长夜兮终旦，彼昏之心兮无改。风怜目兮目怜心，声成文兮谓之音。胡越之人兮彼生则同，俗既成兮累译而不可通。物情兮难量，忧来兮无方。山苍苍兮水茫茫，木叶落兮陨霜。望秋旻兮焉穷，从吾归兮旧乡。
击缶谣
大言炎炎，南瓜当餐。三日不饭，鼓腹过岸。谋夫孔臧，养虎贻患。及我同盟，天下失半。
七思　七首
我所思兮在会稽，千岩万壑陵丹梯。鉴湖八百莹琉璃，幽居特选云门溪。今我何为滞巴西？归舟欲上愁鼓鼙。兰亭梅市已荒草，头白坐对星河低。
我所思兮在圣湖，四时烟景天下无。三十年中住画图，画工敛手金碧粗。今我何为滞蜀都？江潮呜咽堤柳枯。皋亭松柏霜露下，侧身远望涕沾襦。皋亭山为先茔所在。
我所思兮在富春，拔宅暂与严光邻。楼林紫溪招桐君，便欲披裘终钓纶。今我何为滞江岷？衡门已沼书为薪。霜天野舍坐深竹，怆然回首伤形神。始予徙桐庐，居宅卒为寇毁。方寇逼富阳，曾就北郊借居外氏墓舍。
我所思兮在天台，石梁飞瀑仙灵来。螺溪翠壁排云开，清秋坐月双琼台。今我何为滞离堆？拳石独涌荒江隈。《法华》开权寂已久，鸾鹤不下肝肠摧。
我所思兮在黄山，虬松倒挂云海间。天都莲华拔天关，顶居始信群真翾。黄山奇壮，莫如西海。而始信峰尤卓绝，其名甚当。 今我何为滞乌蛮？崩崖急湍沙土顽。羽人轻举厌凡骨，坐令尘客凋朱颜。天台、黄山，昔欲居之。平生所历，无此奇胜。凌云、乌尤，真蚁垤耳。
我所思兮在天目，海众林神常捧足。霜叶丹黄胜布金，两峰翠映苕溪绿。今我何为滞庸蜀？树王早作防风戮。空余卵塔师子衔，残兵夜就桑门宿。
我所思兮在金华，洞天出入陵紫霞。双龙疑泛河源槎，神君来访初平家。今我何为滞三巴？羊群乍空枣不华。八咏楼头吹画角，仙山琳阙生风沙。
和停云　四章
大蹇无朋，君子有道消之叹，岂独念故旧哉！
停云在天，散之为雨。大道甚夷，而民好阻。利剑制国，鸣琴罢抚。我有良朋，伊谁我伫？
停云在天，零雨其蒙。涓彼流泉，下注于江。岩居之子，以穴为窗。我有良朋，亦莫我从！
瞻彼卉木，载枯载荣。有忧有乐，亦人之情。蟪蛄鸣悲，熠耀宵征。劳而不息，哀此群生。
山有恶木，谁秉斧柯？唯幽不明，损尔天和。蚁营其垤，视此孰多？念我良朋，伤如之何！
和荣木　四章　此篇东坡未和
国散民离，其何能淑！取讽后世，不必同陶。
蹙蹙旧邦，文不在玆。欣欣荣木，霜露瘁之。天步靡常，隆污有时。民独何辜？已而已而！
蹄涔易涸，朝菌无根。萝蔓附木，自谓长存。鬼瞰其室，虎卧于门。倾危之后，将反于敦。
力霸可求，器小实陋。飘风乍拂，交臂已旧。民之瘠矣，彼又奚富！履道何如？不处不疚。
匪崩匪竭，天其将坠。匪兕匪虎，君子有畏。用莫如龙，称莫如骥。豺狼在邑，凤鸟不至。
和有会而作　此篇东坡亦未和
举世流离，物力已竭。有粟而不得食，渊明自伤，吾则未暇，亦使后生念之。
鄙夫营一饱，恒使天下饥。弱者艰粒食，豪强炫轻肥。渴走犹视影，未明岂求衣！并力务封殖，失计常苦悲。移国用斯术，习久忘其非。危途尚争赴，矢石互相遗。战士如丘山，去去不复归。吾闻绝利源，将胜百倍师。
独漉篇
独漉独漉，泉清沙浊。泉清可见底，飞沙能眯目。临流濯缨，下见鱼游。垂钩不顾，去我悠悠。月明在天，影落寒潭。追之不得，何心可安？不取何求，不羡何忧？一念忽起，兵横九州。上有高陵，下有深谷。自生险阻，乱我心曲。浚河须去泥，淘米须去沙。勿惊封豕，勿畏长蛇。是汝所作，胡为怨他？江水日东流，白日日西斜。旧来行路人，亦各还其家。独漉独漉，泉清沙浊。靡德不报，靡仇不复。嗟今之人，其欲逐逐。往而不反，其何能淑！息尔戎心，从我樵牧。
诅兵　三首
出门见山川，久客畏行旅。生年常苦多，曾不厌寒暑。寇莫大阴阳，《庄子•庚桑楚》：“寇莫大于阴阳，无所逃于天地之间。非阴阳贼之，心则使之也。” 绝大多数星有好风雨。精气为万物，各各异俦侣。求者匪一端，所得唯众苦。金翅善吞龙，鸱鸮亦甘鼠。虎豹终阱护，牛羊趋鼎俎。自古无不然，圣智竟何补！谁能去兵戎，代之以干羽？
群胡方构衅，所恃铁与煤。火性既周遍，风力亦易隤。溟渤忽超越，山岳同崩摧。焚尸累千万，顺风扬其灰。灭国一瞬间，迅疾过奔雷。若非用搏噬，此物皆良材。强梁终自仆，往者不复来。人命在须臾，何事相嫌猜。嗟哉痴与慢，生心为祸胎！
矢石不自发，机括不自转。怒者将为谁，杀戮到鸡犬。黑风吹鬼国，万物被驱遣。利器谓可挟，天下不足翦。怨毒亦既多，忧栗焉能免！束带常苦急，扣弦常苦缓。危亡一朝至，只轮恐无返。驰驱六合内，蕞尔似其遍。我土恒宴如，天人自充满。
丘里谣　九首
永嘉酬大鉴，分别谓非意。曹山辞洞山，去亦不变异。后人多自谩，只贪舌头利。恣汝意分别，尽汝从缘去。苦瓠连根苦，甜瓜甜彻蒂。
如来不说说，迦叶不闻闻。动容扬古路，青山生白云。虚空安可系，日月不移轮。捏目将为华，饮蛊如饮醇。狂猿与渴鹿，世上徒纷纷。
承古亦有言，道为天下裂。不因众颠倒，何劳示权说。寒则普天寒，热则普天热。火焰转法轮，三世佛已拙。无为堕诸数，吾尝于此切。
髑髅岂留识，瓦砾非能神。谁知按剑者，乃是弄珠人！云何名万象，作么有疏亲。主则始终主，宾则始终宾。灵光忽迥脱，独露山河身。
行迷皆自趣，负戴承谁力？旄头掩众星，白日已西匿。群儿门外戏，饥人道旁食。劫火方洞然，演若狂未息。一辞光音天，不复生羽翼。
达人齐亿变，任物无所住。惑者执有我，揽境成喜怒。屡迁春草绿，易逝玄发素。黄雀守蓬蒿，挟弹纷盈路。寥廓亦可翔，胡为安窘步？
一语堕狐身，佛来不能救。矛戟藏心胸，闭门将致寇。所以重括囊，有智定无漏。常恐荆棘生，坐令邦国覆。嗟哉嚚讼子，滔天方俎豆！
此土富玄薮，昔号天人师。酬机但一喝，忽然丧其知。群疑立可竭，峻绝亦难思。舍龙求蝘蜒，乃宝蛙玭衣。终焉犯苗稼，劳劳空是非。
路逢达道人，勿将语默对。若非函盖合，终被山河碍。物情蔽一察，天行百无废。取舍信两忘，寄言非向背。不辞为君举，闻者将恐寐。
后丘里谣　三首
擒贼须擒王，为人须为彻。心知杀活机，手不持寸铁。我思老古锥，有语都无舌。金人口三缄，良医臂九折。胡为设方便，不可令断绝。奈何百世下，此意无人识？到门问凡圣，乱统争儒墨。杂毒已不堪，况乃慕饕餮！不肯自承当，老大安下劣。迷己以为物，用愚以为哲。将求本色人，于今难再得！
性证不存师，名忘不留佛。三世尽如是，此物非他物。将谓有别传，无乃甘退屈。六窗唤弥猴，一棚看俊鹘。不因活人剑，何以穷法窟？模糊灯影下，着背蒿枝拂。忽然触鼻孔，令尔脱凡骨。真知无隐显，大定非出没。示现无边身，安有第二月？悲哉聋俗久，不见狂心歇！扰扰四天下，无明枉驰突。
日用事无别，唯吾自偶谐。庞老为此言，更不假安排。乃知昔弄巧，苦被马师摧。不与万象侣，犹是堕梯阶。因问故有答，无言亦如雷。何堪骋虚说，处处取张乖！白月索呈珠，南岳休担柴。巢平试收剑，胡乱不愁斋。禾熟自须刈，米熟犹欠筛。寱语辨睡汉，活句行险崖。若谓隔山去，好与一坑埋。
两古锥
《灯录》载赵州垂语云：“汝但究理三二十年，若不会，截取老僧头去！”此语朱子每为学者举之。又道：“吾与云岩同事药山，后参南泉。南泉有‘异类中行’语，云岩未得其旨，归问药山。药山曰：‘吾今困倦，且待别时来道。’吾在室外闻云岩不荐，不觉啮指血出。”偶忆此二事，感古人师友闲以道相与，其切如此，为不可及。因作是诗。
老僧诳汝头可截，有人不荐至啮指。昔疑此意非从容，今日观之良有以。悲来无端不可止，譬如父老求亡子。颇怪悠悠行路人，一世无心着忧喜。
拟百一诗　二首
古人闻过喜，今人闻过戚。浅夫每自多，君子求其阙。舜起先鸡鸣，周思继日昃。孔忧值道丧，颜乐唯己克。嗟彼行迷子，往往矜一得。自非天地通，终陷尘沙惑。性成无古今，道在非语默。悬解如可俟，何为令心恻？
古圣御天下，贵德不贵力。北辰仰崇高，神器安可执？奈何杂霸下，弃礼尊夷狄。以彼犬羊心，成此虎狼国。水草亦有尽，金革岂无敌？强梁或取亡，齑粉终何得！毒树生鬼方，疑是修罗植。上有寄生草，青青可怜色。
山行见杜鹃花
杜鹃声已歇，化作映岩花。百谷喑春鸟，千山叠乱霞。草枯萤是火，沤尽海为沙。物变恒如此，行吟到日斜。
啬庵重过濠上玄言弥旬暂慰羁索以复将入山末由攀止率成短篇赠别
玄契托昭旷，末劫甘零丁。常抚大化迁，瀑流无暂停。幸有天人接，未堙川岳灵。顾视星月高，翩然行我庭。招我以鸾鹤，遗我以芳馨。微尚岂不侔，恒与万象并。寂默忽以会，神感出风霆。愿因谢缘虑，从君跻苍冥。
山居销夏
卓午鸟声息，微风心地凉。竹深匀护绿，花远澹闻香。林下昼方静，门前江自长。齐州何扰扰，朱夏去堂堂。
尽日如中酒，有时还避兵。食微才续气，语少欲无声。扶老一筇弱，观生双眼明。向来堪忍力，不识怨咨情。
有语都成过，无能幸就闲。道犹寒暑易，迹悟尹夷班。蝉蜕余虫臂，鸡栖杂峒蛮。多风仍少雨，山月昨初弯。
雪岭不知暑，聋人谁辨音？青蝇天下舌，凉月上皇心。躁羽扬风疾，恬鱼入浪深。但思千日醉，莫作九州箴。
楛矢从来远，菩提亦祗宁。千江印明月，高阁度流萤。不觉胡尘暗，长疑万物灵。谁能翻冻雨，一为洗膻腥？
岂有忘忧酒，曾无解愠风。人情如饮水，天道似张弓。露下先蘦草，根摧半死桐。王乔如可即，吾欲命丰隆。
朝菌安知朔，隋珠不救饥。闲名今已谢，幻病古难医。砾浅宜收钓，帘深莫看棋。诸方犹过夏，百计总成痴。
荒阶攒蚁阵，隔舍惑风幢。翳眼空成色，回肠曲是江。微言终辍响，善战始经邦。倚伏知何算，忘缘卧北窗。
和少陵夏夜叹
五兵造热恼，杂毒扰中肠。穷年征邑国，安得垂衣裳？炎帝正司令，江海收清光。缺月隐云汉，薰风閟微凉。上见星火流，下见车尘扬。皇天行四时，寒暑亦其常。胡独被驱迫，局促依岩疆？伤哉流离子，荷戈永相望。三界真火宅，天衢今鬼方。孰为建德国，或在无何乡。飞鸢若聚雷，矧乃蚊虻翔。徙倚至申旦，四体谁能康！
盛暑啬庵馈蒙山茶赋谢
龙井春焙委渴羌，武夷奇种调酪浆。日铸深岩云雾藏，沱茶但用浇俗肠。此土禹迹何茫茫，峨眉蒙顶犹相望。岭上白猿昔分摘，仙人谁植今难详。流金铄石不可当，玄圭苍璧劳寄将。湔祓热恼生冰霜，甘露一酌心清凉。何人荐取舌功德，不啻三月肉味忘。衲僧已困踏州县，词客空咏沧风香。域中万事休挂齿，石鼎雪沸蟹眼汤。自从互市通百国，岁与缯帛输重洋。至今龙团易鸟阵，鸟飞不到徒龙骧。红梅苦涩碧萝淡，所交或化为豺狼。壮火食气观天行，清肝独仗休粮方。赵州古佛羸且尪，客来不语但据床。倾瓯覆盏人不识，播糠眯目增迷阳。虎跑泉枯天目荒，我欲东归愁路长。羡君青城饮神瀵，饱嚼枸杞当槟榔。
观水涨
狂秦并六国，神禹叙九畴。仁暴虽异迹，湍逝俱难留。洚涛忽以至，不辨渚与洲。垒空何渺渺，野鹿徒呦呦。共工、颛顼，日寻戈矛。飘风骤雨，亘旦无休。朝淹白帝，暮失黄牛。涉渊在庭，使我心忧。前有螣蛇，后有秃鹙。林冥昼晦啸苍兕，玄夜况睹鼋鼍游。溟渤如有际，百川应倒流。众生若无心，四大同虚舟。姑射神凝，乃与天侔。入水不濡，巨浸何尤？垂萝鱼上，拔树猿愁。鸿洞势方割，寂寥亦已收。我所思兮在丹丘，物不疵疠兮民无怨仇。愿驱河伯出涯涘，申命少昊行清秋。
久雨
沉阴如滞寇，伏雨作秋霖。宿溜阶频圮，新凉户暗侵。滂沱天下势，萧飒旅人心。莫为馨香惜，先忧霰雪深。
多雨闭门晴则闻警感而作此
吹律难回九夏阴，颓年长负再来心。停桡欲渡风常逆，罗雀当门草正深。向晚林峦多易瞑，空村豺虎况相寻。夜雷三日愁溪涨，又看晴天掠井禽。自流井新被灾。
山中卉木序　六首
弥甥丁祐方就傅，欲教之学诗，先以咏物，因作此示之。
幽谷不知年，亭亭出林表。雷风未摧折，夏屋今已沼。高楠。
野竹尽丛生，未有干霄意。却望凌云山，山山减苍翠。丛竹。
晴天倚翠幄，谓似江南好。白鸟踏枝来，处处行人恼。黄桷树。
芳杜生岩隈，馨香閟云雾。含栖语幽兰，莫近樵苏路。杜若。
弱枝依短砌，细蕊不禁秋。芭蕉舒叶大，同向雨中愁。海棠。
托根在烟瘴，炯然风露清。每因怀橘颂，令我忆蒪羹。白兰。
瘗猫　二首
蓄猫俊而多力，好捕虫，毒发遽毙。依俗盛以筠筐，罫深树为瘗，以诗为之说法。
老去慈心自等施，强梁多恨放身迟。月明满院秋虫跃，此是黧奴决胜时。
南泉剑下葛藤增，接得黄鹂亦汝能。舍与乌鸢深树里，恰如百丈送亡僧。
暑夜偶成
琴书已共酒杯捐，壮鼠饥蚊日过前。稍喜江风吹雨散，高天凉月助清眠。
秋词　二首
汉将防秋尚管弦，胡僧坐夏尽鸢肩。时人错解无心用，浪说金襕有别传。
秋风岁岁扫枯枝，诳楚城周未足奇。黄竹歌声听满路，昭陵石马到今疑。
夜色
千里共清晖，乘风人未归。不招笙鹤下，空逐白云飞。
夜声
高柳蝉声断，墙阴鼠斗哗。露蛩犹自可，最苦是鸣蛙。
警报竟日不解
万物何心触网罗，六亲散地正投戈。炎方三伏蚊雷壮，江上西风雁阵多。自古枭鸾无接翼，于今输翟是同科。九攻九却他年说，解带为城事已讹。
炉锤行
大冶炉锤日踊金，丹青胶漆总机心。射工巧贯车轮虱，末路投弓涕似霖。
防风弃骨已苍苔，瓘斝何拯宋卫灾。海鸟神鱼长出没，贰车空载偃师来。
夜坐
入山魑魅尚窥林，铸鼎空销九牧金。刘彻何年能换骨，神光一夕解安心。玄罴夜吼风生壑，青雀西飞月在岑。丛桂幽兰俱冷落，疏星三两对愁吟。
哀丁息园
浮伯姊适山阴丁少眉皓，吾兄事之，相与僦居杭州三十余年。息园居士，其自号也。丁丑秋，寇陷上海逼杭州，浮始为避地计。时伯姊已前卒，因请君偕行。君不欲，曰：“寇何能久？吾亦欲渡江还绍兴耳。岂能轻去丘墓哉！”以其子若妇及孙男女属浮，挈之走桐庐。不一月而杭州果陷，君竟不得出。虏禁居人渡江，而绍兴亦卒不能往。忽忽四年，浮转徙至蜀，而吾甥安期留贵阳。君左右唯一老仆在。岁饥，绍兴旧业亦空，乃斥卖书画以继食，竟幽愤穷困以殁。殁之日在辛巳闺六月，君年六十有五。嗟乎！自丧乱以来，骨肉之不能相保者多矣！使君在平世，固蕴藉谨厚人也，老病而死，亦理之常。念君遭命犹人，而使茕独至此，是可伤也！闻讯之日，澘然书此，何独哀君而已乎！
殊方思故旧，穷巷绝欢愉。旅泊同三界，干戈况五胡。乍闻风火散，长忆脊令孤。心在知身客，肝疲令眼枯。蜀天多漏雨，湖柳不栖乌。国土终成碍，生灵已久痡。但能离愦恼，何恨返虚无！消息乘除有，阴阳昼夜俱。归真如脱桶，惯事例疑觚。禾黍他年见，山丘岂再苏。
怀啬庵
青城绿树白云端，中有幽人示妙观。五岳真灵随变化，六时华雨助安般。玉书留篆教鸾舞，石髓分丸与鹿餐。何日相从咨隐诀，取琴为我再三弹。
答陈涵庐
才过伏雨又秋霖，八月江深似寇深。白屋留宾容野坐，青溪拆简费高吟。真风要使蛮髦变，衰俗难扶老病侵。徒御久应谙旧辙，回车犹得暂开襟。
次韵答啬庵见寄
高咏岂在多，一篇良已足。燕处洵超然，龙吟出枯木。终齐海岳变，恒悲凫胫续。忽承澹定音，使我心颜肃。悠悠江水永，皓皓秋阳暴。木自渔樵人，清景尚堪逐。藏身将杜口，寂观常瞑目。遗物可忘己，少私因寡欲。和以休天钧，奚必问儒服。区区糟粕言，取诮堂上读。覆瓿且勿用，裂作行縢幅。时论森武库，安能守其朴。岩中应雨华，山下稻初熟。但思蹑青冥，相从结茆屋。
再题凌云石佛
后焰非前焰，千波共一波。想阴成国土，识性转山河。易散栖芦雁，难逢择乳鹅。全身弹指现，十地隔云罗。
漱圃辑录亡友诸真长诗文见示感赋一律追怀真长兼答漱圃
穷后诗工自古然，老来交尽数君贤。门前高柳邀词客，真长买王仲瞿故宅，仍其名曰王庵，在杭州西马塍。一时友朋多为题咏，今没虏中。 堂下秋兰荐水仙。漱圃尝祀其远祖樊绍述于西湖白公祠，吴絅斋为之记，真长有诗。 故国游车余梦想，流人回首各风烟。荒山野寺经行处，怀旧哀时似往年。
即　事
铃铎传胡语，儿童学楚歌。崎岖百战地，羁旅一身多。巴峡听猿卧，衡阳无雁过。遥看今夜月，愁杀洞庭波。
书　感
电扫雷奔剧弄丸，危樯独夜尚风湍。摊书已似看山倦，拔俗知同逐寇难。王化根源唯礼乐，戎衣事业造饥寒。乾坤整顿须时辈，羸老何心问鼠肝！
月夜独望
国蹙山河隘，时衰气类孤。清光秋夜月，异色五方珠。虚籁因风动，稀星近旦无。终看弧矢尽，一任马牛呼。
八月朔日食既
薄食非天变，祅祥实众心。在躔明用晦，悬象古犹今。权示成虹贯，飞腾有陆沈。诸星陵犯绝，何事徙商参。
八月朏见月
发白不惊秋，江深动客愁。低云依浦暗，纤月挂林幽。盈甲知还退，消坤始欲流。行符观晦朔，斗食岂堪忧。
八月十五夜月和少陵韵　二首
方盈悬昼日，将缺倚镰刀。薄海秋风冷，弥天剑气高。山河归镜象，人物尽鸿毛。何似琉璃地，眉间映白豪。
舒光原魄影，不夜是心城。祇为青盲翳，翻持爝火明。关山犹独望，楹桷已同倾。旧日观涛壮，今疑照虏营。
八月十五夜月
万古中秋月，今年特地看。身云同出没，人海各波澜。独客乾坤老，千军壁垒寒。巴山吟望处，北斗已阑干。
十六夜月
安禅销后有，生魄见初亏。尚觉当楼满，应怜涉境危。道人观进退，衲子息钩锥。吾亦诸天寄，无为胜有为。
中秋简天乐
圣湖一去五中秋，乌鹊西来尽白头。兵气每躔明月满，归心日共大江流。难凭书札将愁寄，犹望乡关雪涕收。不是衰年忧道路，巴山何事更淹留？
松生垂询近状书此奉简
途中醉象伺瞿昙，道后醯鸡愧老聃。已少溪山容暂住，尚余云月共清谈。亲朋但数松篁在，霜露何滋橘柚甘。万国兵尘犹满目，一篙春水忆江南。
晚　望
江上风帆送夕晖，闲云须散客须归。邻翁沽酒儿童喜，闻道长沙已解围。
书院已寝罢刻书有人劝复之事不能举作此解嘲
稻麻竹苇事多歧，独立苍茫赖有诗。将谓忧虞关损益，敢因琐尾惜流离。春秋绝笔通三世，易象从心示两仪。古圣空言犹勿用，捐书还我百无知。
答颂天
每因无事尚孤吟，不为悲秋始罢琴。落叶归根非异物，青山当户绝猜心。云生苍狗从衣变，讯断泥牛入海深。莫向胸中安片石，饱参都是少丛林。
遣俗
江淮河汉不同途，羊枣菖蒲嗜各殊。易触先须防俗忌，难消应悔与儿酥。掌中历历三千界，天下人人五帝珠。唯有岳阳楼上客，朝游碧海暮苍梧。
禁　诗
渊明止酒，其饮如故。今日禁诗，亦犹此志，不必遂废啸歌，以此自嘲而已。
扬眉瞬目若为传，尧似蓬心舜似膻。诗瘦自嫌蔬笋气，言多人谓野狐禅。衰周扰扰空三百，关尹区区出五千。万事不如无事好，净名一榻但高眠。
自　和　二首
但得还家莫问途，星云灯幻竟何殊？识心后浪追前浪，教相生酥变熟酥。一事种田唯博饭，多方入海枉求珠。周王爱逐昆仑驾，南郭先生祇据梧。
古乐希声已不传，世人甘食但腥膻。欲持函盖乾坤句，休道诸方五味禅。无尽身云随一念，广长舌相覆三千。从来至道离言说，争奈群龙搅夜眠。
再答啬庵
愁看旧简拂窗尘，喜有新诗寄水滨。元亮自为当去客，惠能不是再来人。玄音庐阜泉三叠，别思峨眉月半轮。稍待回车寻土窟，山梅重放去年春。来书约初冬见枉。
杂　感　二首
难御阴阳寇，常疑卤莽耕。玄黄知必战，坚白尚争鸣。析骨千家食，违山十里声。吾方从太卜，世亦弃君平。
天下争秦鹿，何人识楚弓？身谋夸舌在，世智简心空。近棘无安鸟，高云有断鸿。故乡愁日暮，千里落江枫。
简李星槎
十五年前物外游，寻僧载画共扁舟。湖平未觉风尘暗，头白方知鼓角愁。此日西南仍壁垒，故乡朋好半山丘。昆明寄简劳相问，令我凭轩涕泗流。
数名诗　二首
不读一字书，能为一世雄。据蜗唯两角，相羽亦重瞳。无复事三让，谁闻诛四凶？五行已久汩，六合知焉穷？七国就夷灭，八王召兵戎。驱车九折阪，对面九嶷峰。岂唯十世尔，百世将毋同！
一法不可得，一物不可遗。二谛亦非二，太极生两仪。三身显自性，四智销群疑。五时示权说，六度实无为。普贤大愿王，文殊七佛师。能为万象主，不被八风吹。九死犹未悔，十界将安归！
示弥甥慰长敬涵　二首
吾姊有孙二人，从予避地。予老而独，视之犹孙也。长者十四，幼者十岁。虽好弄，亦稍稍教之读。夜来闻隔室诵诗声，喜其渐解事，因作此示之。
童稚相依久，天真爱此时。早游巴子国，颇记老夫诗。橡栗犹堪拾，兵荒总不知。汝曹看长大，吾亦慰流离。
天下今何世，吾甥尚一家。就河仍饮犊，视壁满涂鸦。绕树常三匝，传书弃五车。平生箕颍志，望汝学龙蛇。
短歌行
云愁海思天苍苍，风高木落鸿雁翔。仰看明月在庭户，不知零露沾衣裳。乱离朋友异胶漆，干戈兄弟皆参商。百年礼乐一朝尽，此语闻之行路伤。
善哉行　用数名体
一翳在目，空华乱坠。一念无为，虚空粉碎。二人同心，其利断金。先庚后甲，左瑟右琴。昔唯三王，正是四国。五典既惇，五瑞是辑。六龙御天，七曰来复。蠢尔蛮夷，莫予敢毒。淮南八公，乘鸾相从。华严九会，声闻屏退。今也何如？十日并出。箭弃弓藏，射之无术。临风浩歌，谁为吹律？
寓　言
端冕常珍燕石奇，长斋每恨棘猴迟。巴童后舞兼前舞，越鸟南枝更北枝。裴頠唯传《崇有论》，吴筠偏擅《步虚词》。鹓鸱梧鼠非同嗜，不是庄周薄惠施。
夜闻风雨
细雨飘帘湿暗蛩，风声常乱寺楼钟。残书老病犹遮眼，故锦尘埃不启封。入坐何心驱鵩鸟，涉江谁与采芙蓉？忧来此夕偏无寐，吹折门前几树松。
九日登尔雅台
井鬼分星地，龙蛇入梦年。风云飞鸟外，寂寞众人前。太古江流水，齐州日暮烟。黄华开已遍，白发卧秋天。
秋　夕
衰变知秋气，沉埋是众心。扪天安笠小，探水倚竿深。遥夜关山月，悲风海上琴。游鱼今不见，飞鸟傥归林。
九日再赋
穷秋摇落对衰迟，已罢登高欲废诗。倚壁久欹邛竹杖，闭门兼少菊花枝。炎风朔雪长无尽，去燕来鸿总不知。莫采芳馨遗远道，一天霜露下涟漪。
重过八仙洞寻龙泓寺已迷其故处居人
依山结屋出林际景物全非矣感而有作
隔岁经行处，重来百事迁。岩栖争鸟穴，石路满沙田。已失深林寺，空归浅濑船。高秋生远思，登眺转凄然。
戏　赠　二首
霸图席卷易灰飞，烈火烧天雪作围。未必文章千古事，从来社稷一戎衣。希特勒。
才名武库少权奇，谈笑能雄百万师。不与鸱鸮桑葚食，鲁侯有道服淮夷。罗斯福。
和啬庵山中杂题　二十二绝
略彴足安桥，云霄见羽毛。养生知有主，何必问良庖。
秋月一潭空，鸿飞不见踪。草庵非久住，消得四山风。
大悟不存师，神通未是奇。菩提非有树，般若本无知。
日用坐还行，云开雨更晴。海鸥原可狎，庭鸽定无惊。
白眼看青天，饥餐困即眠。遍山都是药，过水不论禅。
木槵当双眸，人人画地囚。天仓峰顶句，分付大江流。
莫挽井中绳，争然日下镫。求书百二国，相塔十三层。
四谛有枯荣，当生即不生。千花千种好，一坏一时成。
零露陨岩花，残膏润鼠牙。闭门空对菊，行客尽担麻。
箭去疾如梭，琴亡不废歌。深山饶虎迹，祇是少人过。
险崖如度刃，猿狖已愁攀。飞鸟行无迹，仙人去不还。
林叶自纷披，霜前橘柚垂。一江澄似练，万事醉如泥。
墨翟带为城，胡兵撒豆行。息机归幻灭，依旧可怜生。
亲交不在门，国土剩沙痕。鸿雁年年客，豺狼处处村。
劫尽烧天火，诗成泻地银。凡夫无道眼，见杌总疑人。
驻世愧仙才，林居被鸟猜。扁舟终远去，风雨不须回。
异同非异同，心动不关风。量鸟无雪白，拨火有炉红。
百匝复千重，樵踪踏鸟踪。莫须寒食散，试种麦 冬。
夜雨喜初晴，鱼游见水清。忽然忘药病，照用一时行。
世事半阴晴，山光复水声。人言无一可，天眼净双明。
洒落更栖皇，行吟百草芳。犹然题汉腊，昨日过重阳。
天下稻如麻，君言客是家。喜拈身外句，覆却盏中茶。
答王敬身西安见怀仍用人字韵
心微鱼鸟当乡亲，小径通泉竹绕邻。带索行歌将送老，游山到顶不逢人。黄花开后空篱落，白雁飞来尚水滨。却忆长安诗思冷，一鞭风雪灞桥春。
杂　拟　七首
银汉迢遥拂露行，微波辞好惜倾城。玉颜总被胭脂涴，一片秋心画不成。
邻女溪头昔浣纱，绿杨门巷认栖鸦。妆成顾影娇无那，误作吴宫绝代花。
不问苍生问鬼神，贾生才调世无伦。千金但买《长门赋》，何用相如《谕蜀》文。
斗胜端阳宜百草，分曹腊日又双钩。绕床俗汉呼卢雉，不及猧儿覆一楸。
雁门人说郅都鹰，破虏争夸上将能。不待金牛安蜀道，早看秦火下夷陵。
谁见佳人出九河，空闻栲栳唱《回波》。霜林黄叶纷纷下，未抵苍鹅列阵多。
秦树吴云望渺然，素娥青女斗婵娟。芦花枉作漫天雪，野水西风扑钓船。
再酬啬庵　二首
人人尽道釜生鱼，万事元同井觑驴。谬说壶中天地阔，分明鼠穴梦乘车。
纵然无处不相逢，且与围炉过一冬。寄语草堂无个事，门前尽日倚孤松。
辛巳岁寒啬庵重枉濠上别后将寻窦子明旧隐用此聊寄鄙怀
鹑居岁晚肯相寻，槁木能消寂后心。空劫狂华身是患，千峰寒色古犹今。蒙庄语在输神解，竺土僧来抵醉吟。稍喜窦圌霄汉并，药王疗臂定堪任。
再酬啬庵
庭荚源花罢独寻，千岩雪覆一冬心。游山到顶谁能住？闭户捐书不见今。奔濑流澌催石转，霜林夜叶助风吟。神凝已使无疵疠，妙喜擎来力可任。
答伯尹人日见寄韵
怒鼓哀笳动四邻，寒宵独客一镫亲。虫沙无尽常争帝，鸡犬能安或胜人。触目菩提消后雪，焦头恩泽醉中宾。岩花涧草年年在，祇是逢春不见春。
题泾舟老人年谱
换劫刚风动地来，同光耆旧已尘埃。独从经史谈兵略，况有文章饰吏才。江左淮南书半佚，朔云岭树事堪哀。槃洲遗集开元礼，不与飞霞阁并灾。
再次前韵酬啬庵兼迟令弟慧法师还锡
王乔松子旧相寻，无著天亲共此心。东海扬尘都不记，鳌山成道到如今。桃花溪水随流见，春草池塘入梦吟。差喜玄沙消息近，漫愁许靖路难任。
羁　怀　四首
屈伸臂顷一尘中，去梦来云万事同。人俗真嫌成老朽，避人长为启兵戎。时轮贤圣三祇劫，见病山河十二宫。物是迁流心是寂，漫劳采绘染虚空。
高寻真际枉迷源，樵牧归来且负暄。坐久成劳因未彻，病多忌药比生冤。白波影逝无还鸟，青嶂云封有度猿。莫举威音年远事，西天人不会唐言。
纷纷尧桀数苍天，蹙蹙彭殇纪小年。青帝终还霜霰后，菩提常在髑髅前。蓬心智尽风怜目，藏海波停箭去弦。祇为悲深成语堕，时人休拟祖师禅。
每听南音识楚囚，不惊国俗变齐讴。酒杯余事鸿毛外，拄杖相寻百草头。一着输人唯坐化，三春泥我尚淹留。祇今倚偏凌云石，苦忆山阴雪夜舟。
期万慧法师不至用前韵再呈啬庵兼慰慧师
道人行住本无心，香象羚羊不可寻。国土四门生老病，风波一相去来今。浪传白马驼经至，空忆寒山洗钵吟。星灭灰飞犹此日，迷轮乱辙竟谁任。仰光军败，敬生来书云：师有法子，误为车裂。师哀之，以是不果行。
观丰子恺画展同星贤伯尹
卧游壁观可同时，万法生心即画师。每怪倪迂耽竹石，恰如郑侠写流离。洞霄九锁人归远，云海千重鸟去迟。屏上春山蕉下梦，不妨收入一囊诗。
题云海一沤图
此为黄山文殊院前境，盛君学明摄景见赠。喜其有缥缈之致，悠然坐对，如涌身霄汉，亦可顿遗尘俗，会心处正不在远耳。
起灭无踪莫遣寻，乱山深处昔安心。虚空不坏谁能割？流注当前信有今。万法峥嵘蜗角变，几人行坐白头吟。天衢尽是文殊境，但得消摇亦自任。
伯尹刻印作弥勒像赋诗见贻用此为答
醍醐灌顶五时开，辞赋雕虫六艺该。文采彰时皆礼乐，虚空印处即楼台。眉毛拖地同龛去，舍利从天雨粟来。珍重深山求法侣，石头寸寸是琼瑰。
清　明
苦雾愁阴半日晴，薄寒轻暖过清明。年年恼乱春风里，长避飞花拂路行。
下里新谣　二首
奇计迂谈国并倾，空持赤土误苍生。可怜叱吒风云色，都是春蚕叶下声。
七宝楼高压四河，朝朝金翅下云罗。轮王不解降龙术，赢得鲛人堕泪多。
自题六十摄影
幻质已迫风火邻，天真似与婴儿亲。嗟尔是空不异色，咄哉而我犹为人。若逢野老可争席，将以青蝇为吊宾。日月终年开佛面，春秋何世纪王春。
暴雨坏篱庭中积潦成泽雨过口占
庭际游鱼似百蛮，疏篱无复障青山。终朝骤雨防天漏，却见松梢月半湾。
香宋先生以上巳见枉乌尤翊云纕蘅诸公并集当时未及于题咏也顷纕蘅书来索诗并承程君颂云录示佳什因补作短篇奉呈香宋兼寄纕蘅颂云诸公
游山难具缘，住山亦寡侣。不逢洒落人，结轖共谁语？久向荣州老，一世尊凤羽。披雾当春阳，光风被孤屿。百年几嘉辰，大地今火聚。遮目远兵革，寄言眷禾黍。未得依故松，及兹慰零雨。羁心积离堆，高咏谢兰渚。曹侯索题句，自春已徂暑。附书讯耆德，诗成定吾与。
雨　后
三伏炎蒸一雨收，应驱少昊早行秋。深山石上看飞瀑，多少鱼龙据下流。
赠别杨霞峰
送君在羁旅，恻恻念乡县。门前衣带水，穷劫去如箭。五气有时行，四夷空好战。但得心太平，何处不相见？
酬机十首
宿涨看朝落，炎风入夜凉。世人贪战胜，不道是无常。
造兵以偃兵，如为箭安垛。亦有铸金人，咸阳三月火。
聚虱安焦豕，枯藤倚败枝。屠人操熭立，樵父抱薪归。
道旁弹雀儿，自诩好身手。龙门有曝鳃，虾跳不出斗。
去年驰道成，今年驰道毁。地险非丘陵，戎心是同轨。
昔闻资铁冶，今更仗油田。但见倡优利，何能变酒泉。
云中施壁垒，海上绝舟航。夜半趋仍急，空劳大壑藏。
鰕 争沮洳，同命互吞啖。鼎镬更相酬，不如长顑颔。
无绳徒自缚，长劫昧生因。不肯销魔业，何劳问智人。
一语辨来机，逆风飞钝鸟。更拟问如何，生盲视天晓。
伏　涨
晓江清可涉，日暮风涛高。迩知三伏涨，骤甚八月潮。浊流势交会，天下真滔滔。唯见川气黄，不睹千村漂。欲济无舟航，三老亡其篙。一随巨浪没，遂化鱼腹膏。舍身定何算，熟视无号啕。城郭等浮苴，岩居若栖巢。石脚已崩坼，聚沙谓坚牢。物命呼吸闲，人心尚逍遥。异哉争鼠壤，格斗如牛毛。习气成瀑流，泾渭亦已淆。二仪有高下，虚空竟安逃。吾欲咨能仁，愍此昏垫劳。河伯尔无多，海若岂足骄！旦夕伫收潦，秋岸仍泬寥。
新秋寄怀兼山
蟋蟀西堂应候鸣，高蝉近树已收声。山中独处无麋鹿，头白相怜有弟兄。春水江南千里目，碧云日暮四时情。沾衣纵使饶霜露，尚欲从君事耦耕。
题龙氏母霜寒补衣图
季路犹伤负米心，皋鱼长是泣风林。要知慈母生生在，认取鹑衣寸寸针。
简啬庵
闻道游鱼出听多，一池拨鬣戏风荷。聊持东海任公钓，取伴山阴道士鹅。借座移床因客至，牵船住岸少人过。白龙堰上归来好，应有新诗寄薜萝。
次韵和香宋先生乌尤禊饮
醇醪一醉不知寒，借坐镫王榻易安。细雨檐花犹落地，斜阳烟柳莫凭栏。尊前万事随流去，萝外诸天隔岭看。市远祇惭无隽味，竹厨蒲笋少江团。
再酬啬庵
忘机鱼鸟傍人多，坐对冥搜十丈荷。自在何妨穿网食，相呼都是出瓶鹅。玉池神水知长活，茆屋秋山傥见过。万事尽如门外草，待来重与瀹云萝。见惠佳茗甫至。
漫　兴
道路相忘久，行歌见答稀。荒途迷故辙，醉语辨来机。月落寒侵户，苔深绿上衣。秋风吹梦断，客子不知归。
壬午中秋邀敬生允明立民星贤共集濠上看月月不出而遇雨作此自解并示诸子
人生百年驹过隙，几年能见中秋月。友朋况在乱离中，寸田尺宅皆沦没。劫火大千坏不尽，清光三五圆更阙。澄江一道净如练，虏骑千群气终墨。去年独坐观天根，今年朋来探月窟。日中见斗等丰蔀，大山出云每飘忽。白衣苍狗翻手异，赤眚青盲竟何别。举帚乍教智轮掩，倾湫复恨地轴折。傥因遇雨疑可亡，何必显处眼始豁。吹镫相送忆龙潭，要看脚下沧溟阔。
酬啬庵　二首
药病忘时力转神，出门犹示叹车尘。化身自可通真宰，垂语应难索解人。寒到锥无吾丧我，坐看眉在暮如晨。谢池春水萍开后，惜取竿头二寸鳞。
辋川诗思妙南能，勾漏丹砂负少陵。赖有神通传寂默，更无药物助飞升。孤峰击竹遗知竟，白雨垂萝独望仍。长愧云门三转语，一天秋月照寒罾。
病起闲步
杜若花新薜荔长，柴门随分纳秋光。野鸥近水天然白，高树微风自在香。雨后林峦青可数，老来疾病渐堪忘。杖藜此日经行处，何必他年问草堂。
有故人殁于羁旅其邻争为营冢感而作此兼以志悼
尸乡人识祝鸡翁，卵塔衔花百鸟同。要乞不毛防害稼，幸然被发免为戎。一时谁并雕龙辩，四野犹鸣射雁弓。投老遗文传字说，每怜才士尽樊笼。
题虞翻传
谁遣青蝇送白头？不堪杯酒触帘钩。早知痛饮先元亮，更勿生男似仲谋。
见风飘坠叶偶题
庄严末劫剩三灾，倒海移山作舞回。纵使飘摇逾六合，依然一叶一如来。
九日寄怀啬庵
秋尽霜雕锦树林，每看书札倦登临。远山初月成相见，空谷泠风亦自吟。鷇饮鹑居恒少事，瀑流云住并无心。莫须更采东篱菊，已得忘言一味深。
九日书怀寄兼山
九日登高望九州，年年此日动乡愁。每因候雁酬孤咏，尚有山云伴独游。下峡奔流常苦疾，归根落叶早知秋。黄花满地无人省，休问行藏但倚楼。
行山漫兴
日用唯吾自偶谐，向来千圣绝梯阶。无人更肯寻归路，有句常惊堕险崖。异俗方音随鸟变，众山顶相被云埋。未妨论语充薪炭，一例袈裟裹草鞋。
杨严二生相继殂谢感赋
尘劫何人出网罗，江湖满地足风波。深观泡露危情减，久在流离忍事多。交臂都忘求马肆，援琴今抵折杨歌。苹花易散秋云薄，祇恐重来路已讹。
普请掘落花生
诗人甘荷锄，先圣重力穑。吾亦住山翁，初辨菽与麦。岩耕事既沮，吃菜计益拙。不习种胡麻，况乃煮白石。暂因蛮貊寄，窃比方外迹。落落二三子，共承负薪力。虽惭半塔分，幸免絓尺籍。谬欲采僧制，作务示经式。曾谓君子儒，高坐但缝掖。囊灰散春圃，引蔓才如幂。簇簇委地花，节节堆盘粒。长镵肯自把，秋实犹可摭。抉之出淤泥，亦胜宝糠籺。微物秉生气，辞枝尚堪核。松根孕茯苓，上药产下隰。何处非灵苗，所至凝精魄。取足润枯肺，胡为贱弱植。尝惧萧艾侵，芟荑多旷阙。余蔬在鼠壤，遗秉资狼藉。萌芽一以摧，埋没成弃掷。于今杂劳侣，放钁意始豁。拨炉识火种，掘土得泉脉。不见老古锥，蹴踏龙象窟。胸藏活人剑，手不持寸铁。观颐视所贞，剥果终留硕。斯理或可推，乾坤有时辟。哀哉陇亩民，呻吟困锋镝。寒日映荒畦，芋栗收未毕。诸子勤筐箧，老夫敢偷逸？尽神思鼓舞，慎勿憎琐屑。
独　望
阴惨阳舒事不同，岩居独望但晴空。普天寒暑先时感，绝壁楼台几面风。野鹿何心衔药草，飞鸿无处避桑弓。沧江水落秋旻净，识取霜林一叶红。
流离子
活计山巅并水涯，神通运水与搬柴。鲁人久以儒为戏，古佛何妨语似俳。未有鱼龙知性命，本来土木是形骸。眼前多少流离子，日日相逢十字街。
溪　行　二首
秋阴暂豁见霜晨，问鹭寻鸥到水滨。折得溪花充供养，独怜草木尚精神。
高秋云物喜双清，一曲溪林踏晚晴。寂后心情同水石，杂花相遇不知名。
孤　斟
蹙蹙天机浅，悠悠世网深。不存三代直，常患四夷侵。圣远难为说，诗亡遂至今。谁能求甚解，吾亦但孤斟。渊明独酌，比之摇琴何劳弦上，不必有酒也。
戏寄啬庵　五首
打供伽蓝缺冷淘，普贤神用剩眉毛。山中盐酱从来俭，况是庐陵米价高。
函盖乾坤一句酬，山家活计本无求。从今鼓笛闲抛掷，昨夜栏中失却牛。
十洲花树已俄空，三世如来过耳风。粥饭寻常无嚼处，谬教人唤住山翁。
罗刹飞天未息瞋，空山终日不逢人。尘尘销尽应无事，免使当来野老颦。
昨幸中秋有报书，频看霜晓雁来无。非关好事拈糊饼，贪得新诗胜热酥。
哀弘一法师
高行头陀重，遗风艺苑思。自知心是佛，常以戒为师。三界犹星翳，全身总律仪。祇今无缝塔，可有不萌枝？
弥甥女敬涵撷山花作瓶供赐诗以劳之
欢喜真初地，庄严遂满家。秋英霜下撷，山气晚来佳。教尔添瓶水，因之润慧芽。吾诗能体物，佛旨妙拈花。
露济寺看菊
年年思故里，处处听悲笳。白发兵前客，孤城雾里花。无心犹可遇，得种亦堪嘉。游目颓龄愿，山深日易斜。
答啬庵
锦水来双鲤，晴峰落片云。交光归海印，纯气扫秋氛。掷扙潭龙跃，挥豪墨麝分。禅关应得髓，草势每丰筋。戎路江湖阔，岩居笔砚焚。几年求缩地，一字慰离群。思捷天河泻，香留古殿熏。捐书言可息，采药意长勤。藜藋因空拄，醍醐喜暂闻。愧如虫御木，敢谓角生纹。见性犹窥月，忘机已废斤。真心常寂寂，万物自芸芸。汶岭虚游愿，雷堆掩昼曛。谷间狌鼬径，沙上鹳鹅军。衰步难扶我，扁舟独忆君。何时松竹畔，重与展灵文。
次韵和啬庵飞仙亭诗
处山凡圣俱，侔天唯道悦。遗形慕轻举，得诗慰朝惄。书来员峤近，神往三界越。王乔在亨衢，招我昆仑侧。羽衣从风扬，瑶华承露折。渊渊泰宇定，荡荡天门豁。反兹一气始，解彼六根结。窅然丧天下，强阳就调伏。五岳真秋豪，九州纷蚁垤。山川日已骞，况乃竭玉帛。贞观垂彖系，探赜守玄测。有身同民患，弃智哀物黠。举沤谓全海，怖影将何匿？至人悟无已，度厄泯空色。国土示严净，妙喜宾摩诘。境智已冥会，理寂为真宅。暂骑日月游，下视虹霓矗。信知六合隘，坐觉沧溟失。恭承飞仙咏，疑自梵天出。缅想群真翔，因悲众生没。虚舟任空漾，古镜随照阔。廓然无去来，法尔非形埒。颇伤旅泊久，寝瘵徒友绝。望道如饮河，避世犹濯热。长怀姑射山，永阻大庭客。窃比南郭綦，敢希郑圃列。羡君契逍遥，予亦谢施设。金华终牧羊，后羿恒射日。驱车畏路迥，操翰惭语拙。摄心仰空同，安论尧与桀！
病中示问疾诸友
隐几何心辨境非，玄冬日日卧朝晖。劳生已倦徂年易，幻病无根下药违。海晏河清人可俟，天寒岁暮客安归？烛龙夜暝穷荒外，闻道西戎正合围。
再题凌云石佛
聚沫搏沙事已勤，凿山犹得见身云。石留梵相随沤住，树挟潮音与鸟闻。江上烟波空渺渺，岩问花雨自纷纷。丛林草木都成佛，几费当年郢匠斤。
自和前韵
藕孔修罗习战勤，化城应隔几重云。顶居绝地无人到，舌相弥天祇圣闻。绕足鱼龙光隐见，严身缨络树缤纷。石头片片旃檀骨，不假吴刚月殿斤。
写禊帖并支道林诗讫戏题一律
上药难医俗，微言久閟玄。兴来唯染翰，感至亦成篇。拙是诗人好，狂留草圣颠。空余三尺喙，不敌一囊钱。
岁暮述怀寄天乐
羁心迫暮齿，野处不遑安。亲交既阻阔，时物又雕残。淰淰山云稠，沧沧日气寒。空庭露草积，高树霜叶丹。冲风卷飘箨，乱石泻鸣湍。事往情易泯，忧来感无端。已嗟别离久，况悲行路难。客从远方来，遗我双绮纨。上有字织成，劳苦劝加餐。云是故人寄，展书涕汍澜。荷此郑重意，欲报无琅玕。何以纾我忧？取琴聊独弹。独弹将归操，敢负平生言？相见会有时，山泽恣游盘。尚留百尺桐，勿滋九畹兰。糁藜虽不饱，被褐幸粗完。谁能廓霄汉，令我生羽翰？一为黄鹄歌，怆然推肺肝。
有人传示弘一法师吉祥相因题其后
彩笔依空绘，隤山示胁眠。夜长犹选梦，诗至忽通禅。叶落归根近，花开见佛先。涅槃非有相，错被世人传。
冬日病起见晨光熹微写示山中诸友
微阳朝映雾，疑是雪窗明。境以忘缘寂，心从应物生。风林时堕叶，寒鸟近收声。尚忆山梅发，檐前曳杖行。
题弘一法师本行记
僧宝空留窣堵砖，一时调御感人天。拈华故示悲欣集，入草难求肯诺全。师出家不领众，临灭手书“悲欣交集，”四字示学人。 竹苇摧风知土脆，芭蕉泫露识身坚。南山灵骨应犹在，祇是金襕已化烟。师持律为诸方所推，远绍宣律师，为中兴南山宗尊宿，人谓末法希有。
幽谷吟
穷冬甘谷处，昕夕惨群阴。群阴疑无阳，战血流至今。饥渴一为害，干戈日相寻。徒矜虎兕力，遂丧天地心。岂无遏乱谋？昏垫良已深。理俗互乖隔，精爽逐飞沈。神鸾非近翼，穴鸟无远音。感物既靡常，抚化亦匪谌。忧思盈九天，偃息卧空林。独往肆无闷，谁与调鸣琴？
题山中腊梅　二首
弥天霜霰渺愁予，一树芳馨未遣锄。行路视同薪后木，空山留伴壁中书。时闻风折防根损，开到星回阅岁除。破腊冲寒犹往昔，花香不共世情疏。
苔埋菌压不同锄，雪后芳菲尚袭予。孤赏自安衰俗弃，一枝聊寄故人书。天衣香满从风散，禅榻心空得病除。秋菊春兰无尽意，岂因迟暮惜雕疏。
岁暮书怀仍用前韵　二首
炎风朔雪总关予，萧艾芝兰例并锄。栗里何年人送酒，衡阳无复雁传书。囊琴昨付邻翁卖，庭草今同老衲除。自是山川殊气候，未应鱼鸟论亲疏。
山中黄独带苗锄，宿鸟腾猿并哂予。有酒待邀渔父醉，无心更写礼堂书。不逢关尹言终閟，若比维摩榻并除。樵牧归来霜雪盛，枝头寒蕊未全疏。
壬午新历改岁有作
交臂无新故，题门纪岁辰。山中犹汉腊，天下遍胡尘。鸟尽弓还弃，琴亡曲已陈。空留多难日，说与太平人。
述　病　二首
一冬常卧疾，万事不关心。独念伤弓鸟，何时返故林。无眠知夜静，有梦畏江深。纵得忘忧趣，依然曳杖行。
老以身为患，禅将佛比冤。气衰因俗变，病久得冬暄。瞑眩新除药，聋喑并废言。穷年真曼衍，永夜听风幡。
岁暮有怀诸故旧　二十首
各对青山共白头，长年鱼雁两悠悠。浣纱旧里经行处，髡柳斜阳莫倚楼。钟朴岑。
高谈痛饮及花时，旧日轩窗别后思。绕屋梅花冰雪里，枝枝都是岁寒枝。邓慕鲁。
匡鼎论诗久寂寥，蕙兰常恐早霜凋。秦权楚剑应如旧，可忆空山处士瓢？孙儆庐。秦权楚剑，儆庐所藏故物。
斧柯已烂尚观棋，驱我行山采药迟。若使归来从季卜，不辞折臂学卢医。谢寿田。寿田长于医。
半年才得碧溪书，头白兵前尚念予。客路饥寒风雪里，闭门何似剡中居？袁心粲。
传闻螳臂竟当车，处处乡闾式怒蛙。江上频年无过雁，吴宫从古祇栖鸦。蔡禹泽。禹泽数年无书，有从浙中来者，皆言诸暨乡兵抗敌之烈。
天海相逢忆昔年，喜君已得住山缘。故山亦似黄山好，但作山人莫羡仙。萧仲劼。昔游黄山遇仲劼，与言山居之胜，今闻遂居雁荡，宿志遂矣。
雁山一月一书来，听瀑看云日几回。料理囊书勤晒药，苍松勿遣傍门栽。仇约三。约三亦居雁荡。
人间忧乐本同科，苦语翻成隽语多。为问石璜张处士，老来琴趣近如何？袁一洪。一洪书来多忧生之言，以其尝从张山人学琴，故以此广其意。
买山早是爱山居，世味应同绮障除。马祖庵前松柏下，如何不寄一行书？乌以风。以风占脱辐，遂入灊山，竟无书至。
旧日移居傍钓台，劳君一舸送书来。颇闻几载壶中住，又向壶中辨劫灰。周毅人。毅人亦善医。
桐君山下送车尘，从此风波是远人。几见浮云变昏旦，方岩石色忆鳞皴。姜心白。予昔年徙居桐庐，周、姜皆尝相助。累年不相闻，二君故里皆沦没矣！
攒眉犹自入山行，今日青城是赤城。忽忆天台桐柏观，清泉皓月坐双琼。
草庵云外倚枯藤，鹤怨猿愁已不胜。欲问几时生羽翼。黄山顶上见飞升。以上陈撄宁。撄宁好道术，曾与同游天台、黄山，有异人为君授记，言丹成当于黄山飞升。
一自桐庐断素书，溪山虽好不堪居。昔在桐庐得君书，约同避地于歙，不果。 频年作客偏怜客，闻道量珠又得珠。程演生。闻君乡人言如是。
江上青山尽白头，故人诗思忆严州。峨眉天柱年年雪，两地冬天一例愁。赵纶士。昔承君寄示《新安江舟中望雪》诗，有“人与青山共白头”之句，今犹忆之。乱后闻君在灊山，久不得讯矣。
千岩万壑已无邻，苦雾愁阴不见春。唯有龙溪闻半偈，天泉桥上更何人！王心湛。心湛昔在乡里举扬阳明宗旨，今不知如何矣。
卜居闻在九疑傍，又向衡阳返耒阳。我亦飘零同杜甫，思从三峡下三湘。李啸春。啸春昔在宁远言将入九疑山，旋闻归耒阳，亦久无讯。
二贤祠下涕交流，重到沩山问牧牛。俎豆已空钟鼓寂，怀诗三载不能酬。君游南岳，谒朱文公、张宣公祠，又访沩山道场，皆有诗见寄。
罗浮玉树曲江涛，回首青天失万艘。欲向桃源寻旧路，明光今已閟金膏。以上钟钟山。
随感而作，了不诠次，留以自省。如对故人，不厌其拙耳。
忆桐庐故居
故里空村遍草莱，富春江上首重回。杂花满径无人扫，野竹编门傍水开。一杖深山看瀑去，扁舟月夜载诗来。此情已是成消失，唯有寒云恋钓台。
闻河南饥寄敬身洛阳
残年留眼看流离，宛洛人稀况苦饥。西岭千秋唯有雪，商山今日已无芝。愁听芦管吹成恨，寒取层冰斧作糜。老我飘零三峡暮，忆君长咏七哀诗。
屏　药
山泽原多药，巫医事久荒。苓通时可帝，乌附毒逾良。背痛犹堪卧，心忧不敢尝。养生如有诀，第一是休粮。
除　眠
昔唯思减食，今更欲除眠。食少非关病，眠轻可当禅。无声来耳畔，有月落窗前。不是安排力，均之近自然。
答王驾吾惠书存问
勿因易象说春秋，尚忆宜州及播州。皓首群经甘束阁，晴天瘴地戒登楼。钟鸣野寺僧初散，日暮深山鹿与游。敢恨衰年行路远，书残简缺少人收。
神助篇　为鬻字刻书作
有目不见牛，有口但挂壁。有心不起意，有手堪持笔。虽因翰墨流，亦自胸襟出。事此非徒然，吾今为君述。结绳易书契，古谓天雨粟。斯言或为诞，吾亦思反朴。所遇多饥人，不敢弃菽麦。以兹废谈论，尚欲事剞劂。奈何梨枣空，况乃无寸铁。穷年抱孤愿，此志郁不发。忽然感神明，告我颇恻怛：“汝行欲谁与？为计良已拙。节凑久而尽，文质久而灭。兹理乃固然，胡为自拘束。弃子之所存，与我游寥廓。”再拜谢神告：“无乃未终极。亢龙行有悔，甘井自愿竭。无为无不为，此物非他物。种智不可断，浮生有时毕。古来达道人，孰敢爱其力？吾当罄形寿，收此煨烬籍。任取覆酱瓿，或作粪土掷。旦暮苟不尽，万一犹可接。”神闻为咨嗟：“若言信不忒。子谓我为谁？羲之吾精魄。吾久与子处，子乃不予识。子当运其肘，令我立可觌。张芝与钟繇，亦常在子侧。近招崔蔡伦，远及斯籀列。与子为一身，八极任挥斥。动静唯子俱，随子意舒诎。子若气旁薄，吾亦神充溢。子蹙我无欢，子忻吾不戚。神通子所具，不用将谁责？吾今为子助，沛若江河决。子纵为俗憎，吾犹令人癖。子欲治铅椠，以我易缯帛。叶公幸好龙，吾髯尚堪摘。子意当云何？”舌挢不能说。荷此殷重言，使我泪沾臆。何敢示矜异，实恐迩搪突。奉子以周旋，庶几免瑕谪。人谋岂予弃，神诏其莫逆。作诗告友朋，愿请从兹役。
刻书费无出将鬻字以济之或哂其计拙戏作此诗解嘲
未能袖手说无为，纵使攒眉不断悲。卖卜何心非弃世，学书有道在临池。五升且置先生饭，三反犹胜十倍师。休怪老夫多谬误，祇因病废始求医。
自　赠
沉水无留影，飞鸿有断音。仰依千圣力，流出大悲心。与汝江亭见，从吾百草寻。他方如可接，爨下觅枯琴。
戏题鬻书启
恨无勾漏丹砂诀，幸有羲之笔阵图。聊与人间留鸟印，任伊流落满江湖。
岁暮怀叶左文
旧友时同旧课温，寸田尺宅不须论。天行寒暑仍相代，世事苓通各有尊。采药已曾尝百草，著书聊可付儿孙。他年白首重逢地，应是山村或水村。
漫　兴
南邻北里绝经过，寥廓犹疑处网罗。对面千山人自隔，藏身一句我嫌多。殊方异语长为客，尽日隤风莫渡河。渐习林居谙鸟性，未妨村社听巴歌。
欲　雪
惨澹千山外，飘摇一顾中。盖天唯雾色，刮地有盲风。树少猿栖棘，江宽雁避弓。玄冬虽向尽，白战未终穷。
行客叹
我行嗟已久，客路尚劳形。万古空潭月，寒天欲曙星。无言来去水，相见短长亭。岁晚增离思，平芜草更青。
星贤看古德机语多作义解会未得其旨故作此诗以进之留为他日左验并示诸友同阅灯录者
涤除玄览信非奇，欲寄深心或未迟。真药当前人不识，空言垂后事多疑。归根落叶曹溪路，初日芙蓉谢客诗。若使移情应得悟，漫劳觌面更寻思。
壬午岁除作
陶作感骤骥，谢客悲鸣禽。蹙蹙人间世，悠悠天地心。交臂无故物，倾耳多哀音。残年履徂运，达旦起孤吟。
癸未上　起正月讫六月　一九四三年上
日　食
未年寅月朔，视日有食之。至望月当食，推步亦已知。太史今无官，谓此非为灾。食法有定例，虽蔽日不亏。于人复何与，旧说良可嗤。咨汝且勿喧，听我置一辞。吾徒乃缘地，何不生空虚！地绕日而转，曷为行相违？日与地及人，安得无因依？地若丧其日，万物当已萎；人若丧其日，今已亡形躯。汝目何由见，纪历将为谁？且从有地来，成毁俱难思。人如蚁缘磨，蚁斗今方滋。一朝撞磨碎，欲斗将安施？孰则使地转，亦非汝能推。二道与两极，将谓果无差？日既有时食，地亦有时摧。日食犹自可，地摧汝为糜。若使日无光，尽地如煤炱。何从有昼夜，亦当无四时。汝宜合取口，何用譊譊为！苟汝谓自然，汝知自然谁？自然行有常，食岂非变哉！云何知此变，是汝心所为。奈何不自儆，以变为常规！阳舒而阴惨，汝今焉所趋？日阳而月阴，日君而月臣。圣人示言象，愚者昧其因。阴阳君臣者，皆汝之一身。资阴为汝形，秉阳为汝神。形神两俱失，汝将何为人？君者性之象，臣与情为名。德不胜其气，臣乃陵其君。君臣俱失道，用妄贼汝真。二者能合德，名为性其情。此理一以汩，汝将何为人？哀哉顺愚计，久矣丧厥淳。自心且不识，人云而亦云。天地与日月，亦从人所称。曾不求其故，求又不得门。徇人以为说，废古以为新。行迷不知反，日为掩其轮。汝知月无光，得日以为明。非日曷有月，非性曷有情？若言唯是气，是气何由行？气行有过沴，理在无虚盈；理隐不可见，气亦屈无伸。日中见丰蔀，象汝缘无明。继明照四方，亦汝性自成。拨性为空无，弃日如埃尘。所以日食既，不得复生人。承谁之恩力，荷谁之陶钧？汝谓食无与，除汝逃苍旻。遇变其可忽，垂象非徒闻。小儒好毖纬，支离难具陈。恐惧奉天变，何独诫人君。卢同与韩愈，戏论齐蛙黾。感此因有作，廓然露精诚。遗彼夜行者，日月复光晶。
旧历改岁有作
寂处观群动，时行睹物昌。陈诗怀旧俗，治历俟新王。休否桑能系，明夷翼已伤。干戈如可戢，日月傥重光。是月朔望，日月并食。
纪　谈　约是日坐中所举话
真智离言说，群情执异同。经邦如置驿，论道似张弓。儒者非三世，仙人贵五通。碍膺疑未去，试遣问重瞳。
春　朝
禁酒罢屠苏，春朝一事无。闭门余静坐，近寺缺斋厨。日月犹交食，山河幸未殊。四邻夸战胜，吉语似桃符。
瞑　言　后八首
三年前，感于时变，曾有小诗，目以“瞑言”。今事异情迁，所感亦殊矣，聊复申之，以俟后验。癸末初春作。
不战善为兵，今闻四面征。斩蛇唯赤帝，饲虎尽苍生。饥鼠当门立，寒鸡上树鸣。可怜持寸铁，各自倚长城。
晋楚诸侯长，山河两戒中。昔闻刑白马，今见赋彤弓。雄剑光难合，青鸾讯未通。天浆如可挹，鳞甲俟秋风。
鬼府閟金膏，辕门失豹韬。羊群依草没，雁阵突云高。大漠烟初散，阴山马不骄。前车犹索战，积雪满弓刀。
仙人贪博戏，罗汉嗜空宗。蓬岛调驯鹿，恒河咒毒龙。波光摇北斗，日色冷青松。柯烂槎沉后，谁闻塔畔钟？
射猎长杨赋，屯军细柳营。风前回舞鹤，花底杂流莺。辞命行人擅，訏谟上国荣。况闻槃敦睦，时有佩环声。
处处杨生肘，山山蟨负蛩。徒闻占豹变，几见扫狐踪。兵以奇为贵，交因利尽慵。蟪蛄犹在耳，星宿枉罗胸。
帝释丰天馔，修罗乏酒泉。仰空看箭堕，争井踏瓶穿。屈棒由来吃，干糇总是愆。一棚收傀儡，慎莫问生缘。
物理争先见，人情尚有功。客来多烂额，贼过后张弓。不恨桑榆晚，唯忧历数穷。达生犹可托，得丧本玄同。
观　物
无用为时贱，忘身自古难。风高知野旷，雪尽入春寒。山鸟频惊猎，江船逆上滩。物情良不远，避世敢求安？
鹖冠子云：“贱生于无所用。”彼将以求有用也。庄生云：“无所可用，安所困苦！”“为是不用而寓诸庸。”彼将以求无用也。故曰：“不言之辩，不道之道，此谓天府。”知庄子之言远，则知鹖冠之粗矣！偶拈此语成是诗，恰与两家无涉。
旅　怀
朝望峨眉雪，故山若在几。俯瞰岩下江，因怀富春沚。平生好嘉遁，颇餍丘壑美。东胡忽构患，驱我巴人里。四国风尘昏，五载日月驶。寒暑苦瘴厉，疾病思乡里。入山歌采薇，率野叹匪兕。尚觊草木蕃，未倾天地否。削迹甘樵牧，愿言树桐梓。道废吾安适，知尔将何以！哀彼倒置民，惑此环中理。习坎陷丛棘，震来失鬯匕。见几懔终日，达变观风始。忧心徒悄悄，江水长弥弥。析薪如之何，垂钓将已矣。岂无三尺琴，谁为发妙指。干戈有时戢，礼乐俟君子。顾瞻念旧邦，周道直如知
人　日
人日不逢人，喜见日出早。渐看冰雪消，未觉氛祲扫。和与物为春，忧能令人老。暮齿值颓运，每诵斯言好。我辰信安在，周道已茂草。出门履繁霜，言归咏黄鸟。
人日寄啬庵
未方年在未，人日客怀人。风角新占岁，青羊久驻春。花看池上发，诗与草堂亲。休问玄黄事，聊为陇亩民。
行　庭
神人贵无功，事兴由蛊坏。未知一性平，遂令六合隘。大山孕金铁，奇物吐珍怪。精气不自守，乃为攻取害。若以天眼观，万族等尘芥。贪夫营四海，此意亦易败。五行日已汩，斯民日已瘵。一成苦不反，何由去其泰。理失往有眚，道存不下带。哀彼触藩羝，行庭思艮背。
玄鸟议
春分二月中，四月今已薄。玄鸟顺时至，差池向村郭。其声何喃喃，对语如商度。道逢公冶子，聆音若有获。问鸟何所云，鸟言尔勿愕：古圣重历纪，授时先正朔。尧典辨中星，天行示钦若。帝力亦何有，取足安耕凿。春秋颇失闰，寒暑互参错。尼父推上律，损益综礼乐。为邦首夏时，回也咨其略。五德有递嬗，百世无改作。明堂布月令，童蒙且知学。鼎革缅初运，父老思汉约。何期事南郊，乃用西邻禴。去饩等爱羊，卜宅异迁洛。夷夏各有宜，无乃少斟酌。太史岂失官，遒人尚宣铎。更始仰涣汗，并行犹隔疟。逝将除九丘，遂已黜八索。徒令陇亩民，视日占风角。吾侪识戊己，观象良有恪。曷敢议王正，天步其可谑！高台或易倾，故垒不堪托。未妥新巢构，已伤旧泥落。矧乃翔榆枋，更恐填沟壑。拙哉玄鸟言，陈义胡不博！君子达时变，谁肯甘束缚？东都俟宾主，西狩存笔削。微禽何足道，民听宜恢廓。
意　释
俗物败人意，此语昔疑之。易败意亦狭，反唇被人訾。脱俗得几辈，遘败将无时。适人之所适，亦未解俗羁。意若得自在，无令空败为。败者不胜俗，不败意乃奇。有意终可败，无意俗自移。爱憎一以泯，取舍将安施！四百有四病，唯俗不可治。知俗为病本，意则是其医。除病不能尽，宜为医所唏。此意乃非意，名为同体悲。流悲以成智，亦号无缘慈。缘起既无碍，缘灭亦非离。哀彼俗未化，兴悲无尽期。慈力罔不摄，智照故无私。一意具三德，万物宁有疵。云何去此意，此意固当持。岂复有可败，俗来亦何辞。纵无开径望，颇哂隔竹窥。欲寻芳草去，更踏落花归。混俗吾未能，寄悲存此诗。
去日行
去日之日不可留，来日之日多烦忧。人情计今复追往，譬如后焰驱前流。昔既不来今不去，朝朝枉逐羲和驭。长绳那得系风回，瞥眼千春无觅处。利剑鑴泥惧伤手，贤愚与骨俱同朽。堂下轮工笑转新，旧日朱颜成老丑。君不见，古今都是镜中尘，唯有当前一念真。祇为怆然望来者，令我悠悠思古人！
归燕行
蓬莱海水何时变，日日登山观匹练。卢医洞视限垣墙，力竭精亡看不见。人情贵远不贵近，何况睫毛生己面。一生长被贾胡欺，舆论终轻徒手战。楚王洗鼎正烹熊，壮士擘胸甘受箭。或者全牛謋已解，不恨尺棰日取半。弄蛇须是断蛇手，每以飘风追闪电。祇知上将夸神武，那惜三军泪如霰。忽然金翅攫龙吞，虎狼转作饥人膳。世事悠悠何足云，明年春社仍归燕。
乌尤寺草阁独望
背岩草阁临江辟，但见双林少禅客。九州道路皆畏途，未必虚空是安宅。鸣机破雾出树杪，牵船犯濑胶石脊。飞鸟终疑近城市，行人各自寻阡陌。开明列戟已沈沙，惠净诛茆无寸甓。阊阖天门虎豹嗥，高居元不异栖巢。玉楼十二何岧峣，年年战火连丹霄。恨无淮南万毕术，岂有绥山一岭桃。野马尘埃互相息，飘风骤雨非终朝。且从土窟孙登住，长谢匡庐惠远招。
广州湾
前年寇略海南岛，今年寇据广州湾。怒江铁骑正驰突，象郡楼船倏往还。自昔诸夷求互市，车来载鬼皆弧矢。黄发谋臣作计疏，纵有舳舻轻一苇。三十年来数改弦，弹冠挟策多才贤。题字端门夸制作，至今不返龟阴田。溪谷遗黎犹望治，太平本是将军致。指顾须臾失两京，何止辽东空置尉。海壖形势如半环，春蚕食叶无留边。越南缅甸昔朝贡，二霸羁縻相伯仲。但知蝼蚁并趋膻，那怪醯鸡争入瓮。百年世事有乘除，沮洳啖尽肆中居。炎洲朔漠俱神器，为者败之天所忌。涿鹿蚩尤卒就烹，珠崖汉郡终须弃。劗发文身何处逃，波涛上射云日高。武士经邦唯利剑，大君开国重包茅。唯阿相去谁能判，胡语唐言都失半。昔闻麻麦处深山，今见夷齐归狴犴。虎视龙瞋未足奇，回黄转绿岂多时。请看四海横流日，尚有鹪鹩在一枝。
埋　狗
西人好犬如好鹤，出则连茵眠傍阁。有时勇黠胜材官，诇贼捷过鹰隼搏。天生万物皆分定，犬也虽微能效命。守门可使狐兔远，若并乘轩失其正。古来贤哲善为邦，夜户不闭无吠尨。至今乱窃世多有，田舍山村俱畜狗。老夫养拙衡茅下，亦豢双獒供驱走。居人不是武陵源，日出犹闻鸡犬喧。候檐每伺儿童戏，不叱偏怜知主意。郐国丹成未遣分，紫胡客至何尝噬。击案闻声论佛性，衔衣识恋人犹病。孤身随业有轮回，虫臂无常归妙净。二犬同时返六根，众生何日脱毛伦。虽知触目菩提路，瘗尔多惭敝盖恩。
思槃瓠
去年失二猫，今年失二犬。猫犬于人并有功，酬以短歌良不腆。边人患鼠兼多窃，坐镇提防双害绝。乌龙眠熟夜无声，青毡犹在思余烈。鹘眼虦毛何处寻，编篱墐户费沉吟。星精若化槃瓠去，虏骑如山不敢侵。
千人针
游子征衣慈母线，此是太平桑下恋。岛夷卉服亦人情，何故云鬟偏教战？街头日日闻点兵，子弟家家尽远征。倾城欢送皇军出，夹道狂呼万岁声。众里抽针奉巾帨，不敢人前轻掩袂。一帨千人下一针，施与征夫作兰佩。大神并赐护身符，应有勋名答彼姝。比户红颜能爱国，军前壮士喜捐躯。拔刀自诩男儿勇，海陆空军皆贵宠。白足长怜鹿女痴，文身祇是虾夷种。徐福乘舟去不回，至今人爱说蓬莱。岂知富士山头雪，终化昆明地底灰。八纮一宇言语好，到处杀人如刈草。蛇吞象骨恐难消，火入松心还自燎。荜路戎车势无两，水碧金膏看在掌。明年《薤露》泣荒原，一例桃根随画桨。千人针变万人坑，尺布何能召五丁。罗什当筵贪蒺刺，佛图隔阵讶风铃。四海争传新秩序，河间织女停机杼。秦都闾左已空闺，夏后中兴无半旅。君不见，樱花上野少人看，银座歌声夜向阑。板屋沉沉嫠妇叹，朱旗犹梦定三韩。
嘉州古冢行
嘉州终年恒苦雾，城阙微茫失江树。鳖令杜宇今何有？唯见山中走狐兔。人言古代多岩楼，凿石为门不知数。非是天然洞壑奇，半作宫祊半封墓。至今在山如蚁孔，颇有好事求其处。披榛斩棘出泥土，深穿暗见流泉注。瓦棺四裂俑足折，未睹专车杂井鲋。石壁黝苔隐雕刻，粗工妙手各驰骛。或镂鳞角虬龙翩，或象爪牙虎豹怒，或作车马人物形，或若可喜或堪怖。中间文字邈难得，疑是开明国无祚。随山远在秦汉前，画地焉知庸蜀故。南安置郡世已晚，邛僰区区良未附。两汉诸夷尚杂居，《夏书》蔡蒙列贡赋。国邑姓氏尔谁属，华屋山丘复何预？近人考古重骸骨，搜剔茫昧滋讹误。孔壁视同《汲冢书》，尧囚直欲鄹人餔。苦哂杨雄守《太玄》，更轶韩非陈《五蠹》。灭国例推犬戎虐，边氓岁就乌蛮虏。惜哉僵石已成灰，否者金椎定先度。古来陵谷屡迁变，诗礼发冢谁所务？珠襦玉匣出人间，幽隧鱼膏无久炷。昔年铜椁閟三泉，今日牛羊迷道路。岂知国土等栖苴，竞挟蜣丸恃朝露。青青陵阺麦苗新，象骼终遭蛇腹妒。前歌后舞能几时？鬼责人非无一寤。九乌或应羿弹落，四方遍索巫阳诉。我欲攓蓬叩髑髅，雷堆石语青衣暮。
汉池歌
杨君蜀陶取故专焠之为研以见赠，题曰“汉池”。曾君默躬为刻之。因作此歌。
昆吾造化手，万物归陶甄。衲僧洗土甴，道亦在鹿专。蜀陶遗我一片玉，苔埋土蚀不记年。忽然注以仇池水，朝朝涌出黄山烟。默躬刻画貌奇古，老胡敛裓如蜕蝉。举世焚和多化碧，岂异尺泽矜鲵桓。我有端溪鱼脑冻，久已弃掷同猪肝。从今宴坐安如山，何必张芝草圣传。劳君焠此青琅玕，或以不用方为贤。试鑴太古峨眉雪，并作三峰玉井莲。
怅　望
白首复春前，羁栖似旧年。雪侵松骨瘦，风带犬戎膻。高鸟连云栈，轻鸥下水船。怀归兼念乱，怅望绿杨边。
春日怀归简浙中故旧
龙钟犹远道，莺语入新年。迢递三巴路，凄凉故国弦。乱流趋瘴海，白雾失春天。仰羡归飞燕，移樯近柳边。
即　事
地载风霆气，江流日夜声。楼开云自入，花发眼初明。寂默支床卧，逍遥曳杖行。世人矜有取，谁肯学无生？
活　句
庞老空诸有，赵州唯道无。通身都是眼，四海莫求珠。好雪看成片，精金不度炉。桃花开遍后，燕子正相呼。
春　望　二首
春雨静江晖，春云伫翠微。天心缘逝水，鸟背送鸣机。鹅鹳犹成阵，艅艎竟不归。征夫怀往路，杨柳正依依。
雾气连穷海，军声动九圻。花香余佛塔，草色上戎衣。白屋蟏蛸在，黄昏蝙蝠飞。登山愁极目，林卧掩风扉。
雨　晦
黮黮三光没，戎戎地气升。青天如戴笠，白日竟呼镫。蒙氾将何次，丹丘不可仍。东风飘未已，长夜岂容憎！
复　明
雨暗昼然灯，云开夜未曾。还家今梵志，面壁昔胡僧。顿觉三光在，何殊十地登。龙潭吹火际，令我忆南能。
暝
众山皆暝色，一念自无为。独客乾坤里，孤舟双泪垂。天长知水远，日暮令心悲。不尽人间世，相逢各问谁！
曙
宵终仍再曙，开眼悟贞明。不见迁流相，因知日月生。山川元自位，草木又初萌。在梦恒沙众，晨鸡特地鸣。
遣　游
黄云迷远塞，绿草遍春洲。象骼应难出，龙漦已暗流。触山将欲尽，趁焰不知休。未遇鸿蒙跃，终为汗漫游。
望　归
逢人休说梦，安老望还乡。怀旧行靡届，观生信有常。离言忘圣解，随处长春芳。云水苍茫里，空山下夕阳。
得啬庵见和人日诗再答一首
诗如风雨至，感是海潮生。咏叹斯成韵，容光必有明。能为万象主，恒与四时行。愿逐游鱼听，无辞弦上声。
独　望
云外仙山渺，门前春水长。几人能换骨，一日屡回肠。江汉思归客，岷峨下夕阳。风尘千里暗，独自立苍茫。
道上见祈雨者因成短诗寄啬庵
木佛应从火，乖龙尚得民。地唯生旱魃，战亦转饥轮。箭镞微尘路，杨枝易槁身。空山风雨夕，回首是良辰。
见祈雨再作
俗士天机浅，危邦变礼疑。雨旸随气感，痛痒一心知。毛睫方荣战，膏肓不贵医。弘羊烹未尽，何处觅云师？
自和闲居韵再寄啬庵
苦战何时罢？劳生亦有休。负山怜已拙，秉烛忆同游。雪岭云千叠，松梢月半钩。无心骑白象，随分住乌牛。
夏至前夕地震枕上作
三旬才遇雨，长夏不闻雷。甲坼占无解，南讹地有隤。焚和仍沴气，致寇久污莱。夜半惊鳌折，心忧宋卫灾。
立春日登尔雅台怀故乡
昔年颇拟山居赋，此地如登池上楼。举目岖嵚初景革，树门枌槚几人留。西方变化多鹦鹉，南面无忧祇髑髅。扶杖更寻春草去，客心日共大江流。
山居遣怀
不作山僧粥饭谋，尚余小屋傍林丘。青松翠竹常遮眼，薄瓦疏椽可盖头。案有残书忘隽味，门回江水当溪流。年年锦石支床卧，何必凌云载酒游！
屈原杜甫千古诗人之宗也欲作淳风祠祀二君凡深于诗者皆配焉亦可使后生兴起因作此诗以俟之
屈原杜甫两无伦，诗到能愚始入神。日月争光唯此志，江河不废赖斯人。西天古佛应分坐，三代遗风可再淳。欲向空山酬法乳，瓣香独拜泪沾巾。
乡　思
风波道路海天心，残雪凝冰照北林。忘象新删红豆解，安诗都付白沙吟。鹑衣拥日听黄鸟，藜杖穿云指碧浔。尘外唯余桑下恋，千岩万壑忆山阴。
矶　边
六合今同一聚尘，百年能得几多春？岂真万物轻刍狗，未必灵山尽智人！入海江河无异味，行天日月祇双轮。波涛自是鱼龙性，莫向矶边理钓缗。
今　适
青宁久竹见生缘，蠕动蜎飞尽可怜。欲返洪荒疑绝物，独行寥廓尚逢天。颓风蓬颗终何极，止水鲵桓或近渊。河畔年年思远道，昨来今适已茫然。
述　诗
吹毛在匣未须磨，倾耳来听稚子歌。入肆调心同羽化，鸣弦动指有云和。移情顿觉忘三世，无事才堪治九河。万壑千岩君不见，空山流水奈愁何！
喜得啬庵和诗率成一律再呈
时闻笙磬下神霄，犹幸真风未寂寥。天路星文通一线，区中忧喜示同条。跨门谁复论凡圣，入耳今疑听海潮。人日题诗俄梦事，箭锋相拄似非遥。人日方有诗奉寄。
名　相
衡山九面帆随转，华岳三峰斧削成。东海几经前度浅，黄河难遇暂时清。昆仑悬圃俱空阔，无著天亲是弟兄。若见如来非有相，何疑老氏贵无名。
樵　歌
山云溢目理常如，江柳摇寒意未舒。春至风光仍淡荡，兵前草木转萧疏。坐看戎马能持世，始信皋夔不假书。隔岸樵歌声正好，可能重返结绳初？
江上书所见
邨邨挑菜当春游，沙岸江城傍戍楼。小艇篙长知水浅，低鹰翼近见鱼愁。昊天日旦承谁力？万族熙来各有求。凿井耕田终不改，横流今日是安流。
灯　夜
儿童竹马胜骖鸾，野老扶藜皱面观。酺日华灯穿市过，澄江寒月落波残。万方玉帛和亲罢，壮士讴歌斩虏还。共说承平真有象，祇愁长夜转漫漫。
宵　深
横流强寄一瓢安，积惨能排百岁欢。渡水不惊沧海阔，阅人何论镆铘寒。辩如偃鼠倾河饮，国是千夫聚指冠。纵使九关饶虎豹，宵深北斗已阑干。
指　马
四邻百战几空邨，五岳群山势并尊。瞎汉参禅迷狗子，老翁分膳到鸡孙。圣无寸土锥何用，狂谓青天石可扪。谁信风幡元不动，了知指马是同根。
写近作寄啬庵再呈一律
海波何处不生尘，朝菌须臾岂识春？蝇落屏风多误墨，猿随竿木亦藏身。谈天说饼真闲事，凿井耕田付后人。投老无心留半偈，迟君痛与扫千军。
战　胜
陶公《咏贫士》云：“刍槁有常温，采莒足朝餐。岂不实辛苦，所惧非饥寒。贫富常交战，道胜无戚颜。”谢公《初去郡》云：“战胜臞者肥，鉴止流归停。即是羲唐化，获我击壤情。”二诗同用子夏语，人所习闻。每揽斯言，以为子夏智足以知圣，学足以至乐，何至犹慕于外？如二公者，亦既超然不住于境，其言战胜者，盖犹释氏所谓内閟外现，曲为今时，非果情存取舍也。因作此诗，明其从心以顺理，而非执境以求适。若夫俗之所耽，正为智之所弃；智之所好，亦为俗之所诽。斯犹二边之谈，未臻一化之域。古之智人，唯率性以安仁，故违俗而无憾，未可以取舍之情拟之耳。
谢见臞肥陶断戚，二君乐处事应同。神光夜半安心竟，少室山前一臂空。识字总堪盐铁判，逢人须待路途穷。若言战胜殊悲悦，何异爰居解避风。
次韵答啬庵　三首
才谢溪工愧子方，每疑天下一舟藏。鱼逢庄叟才知乐，风过毗邪不辨香。宋本麻沙搜蠹简，楚歌山鬼集萝裳。昨朝华雨岩前落，赢得芳菲忽满堂。
从古天山筮逸民，至今井革道方新。双柑听鸟无深树，赤手批龙有逆鳞。堂下轮工应坐笑，梁间燕子或相亲。唯余日昃甘疏放，敢谓高歌动鬼神！
已知沟断等牺尊，但见桃花不见邨。野老漫传成相赋，春风愁望乐游园。随山刊木人犹昔，祭海先河水有源。纵使口中衔石阙，行歌相答可无言？
敬生以贷款救洛中饥自洛阳经关陇还蜀复过草堂留一日临别赋赠
去年曾与话桑麻，此日相寻复水涯。胡虏临关犹白羽，东都过梦祇黄沙。尺波已活中途鲋，快鞭难逢走坂车。长想金华罗坫约，余甘遗我枣如瓜。去年与敬生约，俟乱定卜居金华北山。此来遗以兰州哈密瓜脯，故云。
再谢啬庵惠诗
语小虫鱼非磊落，书亡《坟》《典》亦刍荛。云霞散采都成绮，龙马行天不度桥。大泽惟留夸父杖，空山终弃许由瓢。溪深石古无人处，赖有鸣琴破寂寥。
二　谛
老知泉石亦膏肓，圣解凡情贵两忘。见面祇应论物价，刳心无用事文章。玄言何益饥人膳，客养唯希却病方。休谓山南殊水北，虽然相背不相妨。
禊　日
暮齿年年当去客，新诗句句现前心。西来祇有无生忍，蚤起犹能负手吟。暇日登楼唯四望，临风辨曲总商音。停杯独坐寻常惯，那复闲情忆竹林！
答伯尹见赠仍用根字韵
如来寿量非三世，孔圣心通祇一门。悬解人犹千载遇，恒沙佛共六爻吞。酒杯可趁花时尽，年谱无劳削后存。须信春秋元不涉，始知天地与同根。
说　诗
孔子家风王者事，如来正眼祖师禅。孤峰独坐观霄汉，万象无言指逝川。自古心如一子地，不辞身现四王天。祇愁五色牟尼宝，错判《楞严》十种仙。
论　道
儒者优游玄放旷，禅家直指教平铺。若非末法存知解，何事先天论有无？绝相离名谁可道，逢缘遇境任多途。双忘语默空三世，随分烟波钓五湖。
清明遥礼皋亭山先莹
松楸万里隔风烟，白发零丁望墓田。薄海都成挥泪地，有生易尽报恩年。梦魂长绕秦亭路，诗思空悲蜀国弦。满目河山孤愿在，誓消魔仗化红莲。
简啬庵兼谢前贶
调神常恐逆天时，世上山中并可遗。雨后青羊花市减，桑残东海鹤归迟。长怀远路虚游约，更惜余春少和诗。但有书来无客至，莓苔坐处已生芝。
立夏日寄天乐
岁岁芳馨远路遗，迢迢鱼雁寄相思。青山举目长如旧，白发随肩老可怡。早悟文章皆弃物，暂依钟梵度危时。明年归及樱桃荐，留取春光九夏宜。
儆庐惠寄长律百韵年衰才减辄以短句奉酬聊寄别后之思兼慰相望之厚
昔抱深心病晚闻，今知兰艾不同熏。秦关明月戎车出，禹墓荒田野鸟耘。安我初禅山已尽，避人终隐世焉文。无言密会西来意，唯有江东一片云。
去夏闻以风将去蜀驰书留之不及今已及期始得皖中书道别后之思并附近作见示作此奉答即以代简
登山临水意多违，昨日今朝事并非。定业难回征战久，离居常恨友朋稀。天涯草木皆云雾，衰世文章祇怨诽。目极江南怀蜀道，更因远别念将归。
答钟璞岑
故人怜我入山深，欲报长书仅短吟。俗变事多成过梦，路难计尽阻归心。草庵已罢斋时鼓，别鹤空留爨后琴。若使九关无虎豹，水边林下定相寻。
简龙松生并示王心湛
江西寱语何时住，蜀道行人自古难。早尽玄微除药病，尚余奔峭苦风湍。金狮白象从空逝，黑月明珠展手看。若问川勤今日事，已驱大士趁牛栏。
闲居即事寄啬庵
举世谈兵易白头，百年忍事未知休。更无药饵扶衰病，尚有诗篇当卧游。沙上新苔迷鸟印，窗前斜日下帘钩。观生即是安心法，何必沩山问牧牛！
自和闲居韵再寄啬庵
六气风来看数变，几人林下得真休。欢颜何碍三旬食，空谷犹堪十步游。影灭 羊终挂角，尘飞沧海漫垂钩。养生更信忘言好，不藉庖丁说解牛。
小　参　二首
炳烛自忘劬，临川不知老。独处念斯人，飞翔观从鸟。
触处何尝异？拈来总不亲。欲明今日事，还汝旧时人。
夜闻风雨晨起见雪
昨梦风生壑，今疑雪有声。非声复非色，是汝眼初明。
漫　兴　二首
昨日青城来，今日峨眉去。停云亦自行，水流本无住。
风来初拂面，雨过细生香。林花开更落，无事每相忘。
端　午　三首
客路逢端午，民风祭屈原。秦人方诳楚，食事恐增烦。
投粽缠彩丝，将谓蛟龙得。身在水晶宫，忧谗犹楚国。
铸镜祠龙遍，飞符咒水还。天师无伎俩，五毒在人间。
遣暑拟寒山诗　四首
宵短不生凉，山小难避暑。梦里芰荷风，月下潇湘渚。
静者心多妙，天高气自清。众生甘扰攘，日用是无明。
何日见心源，方知鸟出樊。向来无受用，只是逐名言。
六用一时休，栏中失却牛。无人能道得，道得出常流。
杂　感　十六首
向晓星辰数点斜，云中寒日似笼纱。空庭老树无人见，独背春风自着花。颂老梅。
超山古寺礼唐梅，千岁虬枝冒雪开。可惜海棠根似铁，纵饶乞得不堪栽。讽海棠。蜀人目西府海棠为铁干。
窗前石笋碧嶙峋，便觉仙山不远人。一自青牛西去后，种松皆作担囊新。忆故居。
觅人终日钁头边，种得山前数尺田。展手归来无伎俩，多惭空费草鞋钱。谢来学。
里耳犹憎众籁諠，衲僧比佛似生冤。何须说法如云雨，未得忘言且省言。省言。
充肠枣柏事无余，滓秽神明不并居。差喜迩来忘肉味，扫除仓廪近清虚。减食。
林卧逃諠厌鸟鸣，笙竽绝耳瑟无声。黄鹂百舌俱听遍，更有昏鸦噪晚晴。倦闻鸟。
枯鱼衔索语鲂鱮，日暮渔人负网趋。膻行慎须防出入，蓬心谁肯济江湖！观打渔。
鲁国多讥儒近戏，秦人惟以吏为师。莫教山鸟惊章甫，应学村氓戴竹皮。黜儒。
未许玄言问老龙，漫劳骑鹤上空同。时人祇好长生诀，如此仙才傥易逢。贵老。
志士祈天愁日短，诗人忧国愿年丰。老夫迟暮心无事，遥礼如来法性空。礼佛。
不学阴何苦用心，偶因陶写亦成吟。诗中自有三三昧，兴尽辞亡没处寻。寻诗。
楼台弹指顿时开，活水灵苗遍地栽。无尽苍生无尽愿，一花应现一如来。种花。
欲泛沧浪学钓翁，孤舟蓑笠雪风中。市儿亦卖韩康药，樵隐由来事不同。鬻字。
少陵太白是吾师，谢乐陶忧更不疑。若使老庄俱告退，何由山水道方滋。散愁。少陵论诗绝句题曰“遣闷”，盖谓荡涤愁怀，非敢论量今古也。尝谓陶诗乐而忧，谢诗忧而乐。乐之所至，哀亦至焉，若人会得，许汝具一只眼。
随流得妙幸无忧，趁块寻言卒未休。一自门庭多建立，水边林下道人愁。除病。临济宾主料简自云：“拣魔辨异，盖非得已。若谓建立宗旨，幸莫谤他古人。”今曰“除病”，乃欲自除，明其非简人也。
咏　古　六首
飞车飒沓下青霄，朝过临洮夜度辽。虏箭如沙人似草，将军无复汉嫖姚。
康老胡雏舞蹈行，深沟高垒见人情。吹笙击鼓须臾失，何止齐东七十城。
莫愁生小自无愁，嫁得侏儒比列侯。漫倚新妆高髻好，樱花开尽闭空楼。
羌僧秉拂动诸方，拾得狐涎据译场。颇怪逍遥筵上客，长安不住住西凉。
门前一水不生波，沙上行人掉臂歌。目送西天飞箭疾，更追鹞子过新罗。
岁岁秋槎入汉游，梁园宾客尽枚邹。何须障面成相避，但可牵牛饮上流。
续咏古　十首
鲁叟区区恶会盟，桓文终启七雄争。请看稷下雕龙辩，何似兰陵识议兵。
青史名高白骨枯，生男从古重桑弧。已收剑器倾天下，莫使泉刀铸五铢。
侍中日午俟宣麻，万姓欢呼士不哗。新作三军初税亩，未知郜鼎落谁家。
天下军书用石量，才人执戟立明光。森森武库知难测，更有奇谋出智囊。
输般墨翟并专家，截鹤伤凫事两差。若遇南泉休举似，庭前同梦一株花。
唯阿相去定无多，鼠璞殊名岂异科？一世生盲贪摸象，漫云见性隔重罗。
出门西笑乱心魂，酒冽泉香万骑奔。神禹安能知此味，杜康遍地有儿孙。
踵接肩摩是道场，诸山楼阁尽僧坊。纵饶百众传衣钵，泥佛如何解放光？
千年壁画胜雕鑴，物怪神奸各自妍。今日粗工矜变相，乱施朱垩企流传。
李杜文章未是奇，云门一字可除疑。祇愁枉费千钧弩，不及街头卖饼师。
小　言　二首
飞流薄食天垂象，消息盈虚数有终。欲挂云颿济沧海，尽收快剑斩蛟龙。
齐相谋轻费二桃，秦城万里细秋豪。早从南郭闻天籁，晚憾西山食地毛。
夜闻风雨
飞廉何故怒斯鸣，更挟乖龙百万行。一榻陈搏刚稳睡，倾湫撼岳几多声。
风雨止拟明日约诸友见过
雨师风伯似休瞋，诘旦羲和定出寅。且喜晴云闲度岭，未忧空谷寂无人。
杂　释　八首
取境缘情有两轮，顺时起爱逆生瞋。狂华翳眼旋消陨，醒醉原来是一人。释醉。
梦中行路惊崩隤，下阪九折车轮摧。忽然眼开百险失，方知行处息如雷。释梦。
一人传虚万人实，今时非有昨非无。见若是今闻是古，今闻昨见已模糊。释古。
方生方灭刹那心，不住如何强谓今。三世本空今尚寂，去来何处更追寻。释今。
人言存在义何居？为是心如是物如。试问谁知存在者，离心别有岂关渠。释存在。
恒情常是怖空无，若谓空无已不无。谁见虚空能粉碎，始知诸有尽名模。释空无。
变而不动妙能神，诸妄销亡祇一真。若是无真安有妄，无形岂得影随身。释真。
勿计名绳遂忽麻，况于绳上更生蛇。傍鏊求饼多忘面，对境迷头莫认他。释妄。
忆金香严叟
王翁沈叟倏连翩，高士祠荒剩墓田。东野诗篇山谷字，祇今都是广陵弦。金叟于诗早学湘绮，晚师乙庵，而其得力乃在东野。时与乙庵并称，拟之韩孟。乙庵所谓“已透元祐、元和二关，但余末后元嘉一关，过此便大事了毕”者是也。因忆香严，辄思寐叟。予虽未识寐叟，寐叟谬重其诗。禅家谓相见已了，殆不虚也。寐叟早年书学山谷，晚乃出入六朝，笔势雄骏，此乃就其朔而言。鸳湖高士祠是金叟晚年营立，今已墟矣。
唐龙日寺西龛石壁诗刻严武书也伯尹得之冷摊以见遗赏其诗美遂题之
黄祖犹能重祢衡，但论诗句可专城。钩冠自是流传妄，市虎偏欺宋子京。自注云：此不独为严武辨诬，亦为少陵雪屈。以杜之于严，既以世旧见礼，复深缟纻之欢。观少陵集中往复酬唱，游好无间，少陵温厚，笃于交友，必无据床谩骂之事，武即猜悍，何至欲杀，此必好事者为之。不解《新唐书》何以不予刊落，使少陵蒙傲诞之过，严武被杀士之嫌。委巷传闻，摭以为信，岂得谓之良史邪？因作此诗，涉念及之，亦见史之传疑其事类此者，宜有择也。
闻　鸡
朝朝极浦日沈西，处处深山百鸟啼。下足都忘归去路，披衣先听报时鸡。
说　诗　二首
《尔雅》《春秋》俱有传，《离骚》《山海》并名经。若非博物穷天地，安得高文炳日星！
香象渡河观谛实，神羊挂角喻空灵。沧浪只眼犹窥管，何况渔洋等聚萤。
漫　兴　四首
别鹤孤鸾世外音，偶来松下听鸣琴。长疑流水无还势，不似闲云出岫心。
春朝多雾晚多风，一日暄寒已不同。篱畔少花今懒补，都将雨露让天工。
兰衣萝带与同游，堂下蘼芜一味秋。住近汀洲无远思，却寻芳杜遍岩幽。
诸根一一劫波巾，刹土弓弓 麦尘。孰使东风摇百草，辛夷开后欲无春。
峨眉杂兴　十二首
牛心石
有黑白二泉绕石喷激而出，流为文、符二水。旧传孙思邈隐居于此。
群玉山头五色泉，分流到此白兼玄。长年听水清音阁，不见西方一味禅。
黑龙江
峨眉幽邃处以江名溪，诧人耳。峡下施小铁桥，行者皆眴栗，远不及天台石梁之险也。
旧狎悬流度石梁，今来涧曲履微霜。铁桥深锁蛟龙睡，不放诸天出上方。
砖　殿
在毗卢寺后，垒砖为之，无梁栋。
栋折榱崩一瞬间，荒山瓴甓胜雄关。志公亦有无梁殿，何日重骑白象还？
大峨寺神水
甘泉也，游人多以洗眼。
曹溪一滴绝尘黳，云水光中万象齐。争奈人天多眚眼，唯将金屑换金鎞。
歌凤台
披发何嫌下大荒，迷阳愁绝讯巫阳。景差宋玉无才思，从此丹山少凤翔。
蒲公村
仙人得药已成仙，俗客寻山莫问年。此日蒲公村外路，家家雾里种黄连。
轩皇台
在九老洞之上，虽不及黄山西海门，亦令人有缥缈之思。
烟云俄顷变朝昏，至此初忘五岳尊。忽忆黄山西海立，千峰露冕尽儿孙。
栱桐花
千株华顶映云窗，宝树光分绿玉幢。绛节朱幡留不住，天魔相好示无双。
佛　光
常寂光中遍满身，谁将物幻误天真？洞山睹影逢渠日，多少痴人认识神。
神　灯
从古诸天似聚萤，髑髅常白火常青。普贤遍界身云现，莫辨微茫一两星。
万佛顶
眺远胜天台华顶，然华顶夷旷可居，金顶似稍峭　削矣。
天台佛顶礼楞严，一色琉璃月满檐。翻恨雪山无外道，微尘国土总廉纤。
报国寺
人、境俱不及国清。
双涧当年遇赵州，寒山拾得与同游。应真五百空牛迹，令我回车特地愁。
立夏日寄子恺
红是樱桃绿是蕉，画中景物未全雕。清和四月巴山路，定有行人忆六桥。
忧　旱
五行每是逢衰运，三世何由致太平。他日江边征战地，绿杨影里看春耕。
得微雨
好战频伤赴火蛾，养生当验后枯禾。檐前雨滴分明在，若比游尘不较多。
溪上吟
劈箭奔雷到海穷，偃溪从此入圆通。如何祇作沤麻见，笑倒沧浪一钓翁。
题寒山诗
狂歌拊掌恣游行，不使人间识姓名。一自丰干饶舌后，寒岩唯见草青青。
望　雨
梦中闻雨，醒而知其误。望雨之情，不独农家为然也。
半日轻阴一月晴，梦中啼鸟尚催耕。丛篁拂地芭蕉折，并作阶前夜雨声。
漫　与　三十六首
少陵句云：“老去诗篇浑漫与。”言不经意也。山居多　暇，触感而发，率尔出口，了不次第。因题曰“漫与”，聊为　拊掌之资耳。
昔闻游子偏怜客，今遇诗人可废诗。纵有卢医能识病，奈他越鸟背南枝。
谁能久客不思家，何事当门式怒蛙？多少人间无尽障，可知觌面是天涯。
闭门未许谈风月，打供常嫌缺酒卮。旧日高山深谷下，至今无地长灵芝。
六艺空言从罢黜，儒门传道少精神。祇今一格犹难备，惭愧登场末后人。用时人见诮语。
心远真成迹愈疏，了知万事不关渠。孤镫壁上闲看画，细雨江边独荷锄。
摧风撼晓几多愁，日日江头送客舟。长忆西湖三月暮，绿杨两岸锁空楼。
海上诸山尽铁围，居夷穷老不能归。生憎雨后蜗牛出，又见风前蠛蠓飞。
堕车醉客神犹王，断臂枯禅意已消。若使劳形求服饵，何如任运学渔樵。
法轮未转转饥轮，行客知津莫问津。花发空阶无过鸟，云迷青嶂少归人。
旧闻五运说司天，今睹群生并在泉。千圣无心回末劫，药王有道驻丁年。
每因多感成新句，不为无闻废苦言。物外几经峰壑变，武陵鸡犬已迷源。
蜀道难行不自今，久依殊俗变乡音。纵饶云路千重隔，未减冰壶一片心。
不将物变问王倪，蓬艾丛中听鼓颦。一枕夜凉何处雨？前溪新涨到桑堤。
删松劈竹缚篱成，飘瓦随风雨湿檠。检点琴书无著处，草庵一榻已多营。
屋漏痕添蚓迹斜，临池无意学涂鸦。写经造塔诚多事，不及堂前手自叉。
君向潇湘我向秦，尘中趣舍不同伦。如何圣谛惊聋俗，苦说千身是一身。
美人香草皆君子，蠕动蠉飞亦众生。未必文殊真仗剑，只因弥勒误求名。
欲除秦岭一峰高，更散钱塘八月涛。不是悲秋怜百草，何缘坐夏问眉毛！
拾贝相寻到画皮，可怜千古走愚痴。五兵销尽金银气，犹数溪藤赚饼师。
黄土黄金但俗名，一麻一麦养残生。豆棚野老闲相值，斗米三钱说太平。
王谢名卿署道民，宗雷嘉遁杂僧伦。世情各自谋身后，高士从来不远人。
古说饥餐困即眠，但空计校总安然。梦中醒客休占梦，鼠穴乘车到日边。
三老摊钱白浪中，乱流争渡一江风。鱼龙搅海无休歇，千里戈船映日红。
已裂缥缃弃后车，更倾珠玉换储胥。轮王七宝唯兵仗，何用人间一字书。
仙人骑鹤但吹箫，古佛横身欲化桥。无意飞书营斗粟，久应远树弃风瓢。
大用堂堂在六根，祇因劳久被尘昏。画沙终日难成字，刻竹三年不见痕。
当暑偏寒似不宜，夏行秋令失天时。已忧旱潦伤禾稼，更为苓通惜下医。
示病元依不病身，漫凭四大论疏亲。病翁亦有忘缘法，久谢毗邪问疾人。
入海泥牛已绝踪，抽枝石笋尚成峰。山风高处行人少，休种门前一路松。
老来除尽圣凡心，到眼云烟付短吟。迦叶闻琴同起舞，人间应有不传音。
《麟经》无日不生尘，岂必焚书属暴秦。博士人人矜异义，久拼《论语》作炊薪。
日暮堂中独下帘，邨邨晴雨问农占。时人无意求真药，浪说胡平不少盐。
古德参寻悉住山，心安身定比云闲。如今衲子无灵性，日日单提粥饭关。
皇天未有复阳心，怨暑嗟寒已不禁。祇为斯民耽陷溺，故将时雨变愁霖。
明珠的烁自生光，白月腾辉黑月藏。南海归来收不得，空持粪帚住僧坊。
门外蓬蒿没径深，檐前雨滴当鸣琴。忘言争似无言好，百草头边莫遣寻。
癸未下　起七月讫十二月　一九四三年下
江水暴涨草堂被水啮屋几圮阶不没者仅寸诸友涉水来相视争为移书上山薄暮水退成此因以为谢
陋室才容膝，洪流屡儆予。何殊风堕瓦，真见釜生鱼。溟涨终无定，岩墙不可居。多惭二三子，辛苦为移书。
草堂水涨坏阶拾石以补其罅因成是诗仍用鱼字韵寄啬庵
蚁孔蜩枝暂寄予，山身元是劫初鱼。鸟尤山，居人多呼为鸟鱼。 依空垒石将为屋，避世青盲不用书。无术能分香积饭，何人错比浣花居。蓬蒿影里重相见，却愧雕虫习未除。
简啬庵用鱼字韵
引羽流商独和予，共携明月上阶除。丰干去后唯余虎，范蠡归来尚有鱼。朱夏堂前三尺水，青天松下数行书。已超十地心无碍，不向神山更卜居。
梦杭州
故国相逢是梦中，梦时知与醒时同。当时颇厌林亭俗，此日惊看户牖空。岂有笙歌随涕泪，定无猿鹤变沙虫。微尘界里神游遍，千里江南地数弓。
屋漏书尽湿有作
蜀土从来号漏天，不堪薄瓦寄疏椽。残书似饼无人问，却放衣鱼作水仙。
忧　潦
涨水新添五尺强，篱边一苇已堪杭。中宵不寐听绳溜，明日游鱼恐上堂。
夜间呼渡
宿涨初收月正明，荒村鸡犬幸无惊。居人尽入升平梦，呼渡何来夜半声。
夜雨不寐
龙蛇蛙黾各安居，不瞑人皆处陆鱼。近水茅茨山谷下，飘风骤雨总愁予。
晨起阴晴不定用鱼字韵再成一绝
冥搜岩穴已无书，呴沫江湖更少鱼。八表云昏三界幻，起看阳焰未消除。
风　二首
沉泥强半化飞尘，匝地军声动四邻。嘘气成云挥汗雨，劳人都是意生身。
鼓壑驱潮日夜声，每疑昏扰障虚明。和风吹面知何世？秋水黏天不自生。
雨　二首
好风微雨每相俱，破块鸣条亦并趋。何恨漂摇兼道路，周公不处仲尼需。
遇雨疑亡遂偃兵，鬼车弧矢枉纵横。垂萝洗尽空山宅，独梦归舟望月明。
见　萤
不窥园圃不谈经，溪畔柴扉镇日扃。当暑深更寒雨暗，闲看高阁度流萤。
夜　凉
一日真成备四时，揽衣起视月行迟。也知寒暑无回避，五月披裘未是奇。
寄天乐
或传天乐将移住云居山兰若，故以是寄之。
千山处处生荆杞，溪树年年自落花。不记武陵人去后，几回云里又移家。
忆峨眉
在缠人属四王天，开眼何曾见普贤？俗汉游方贪供养，仙山终日隐云烟。楚狂台畔空歌凤，少室林间久罢禅。朱夏未消金顶雪，神镫无焰照随眠。
鸣　蜩
圣凡有路转迢迢，自古巢由欲避尧。游子忘归甘琐尾，法王于法自逍遥。即今战国方荣战，始信超人故不超。长夏空山红日里，绿阴深处听鸣蜩。
漫　成
老借三椽屋，荒锄半亩园。晨舂忘米熟，午梦任鸡喧。万事云生岫，斯民鸟处樊。身为当去客，何意卜贞元！
寓　言
才学吹箫便得仙，轮王持世有心传。里胥比户唯搜粟，姹女河间解数钱。不教儿童分菽麦，尽驱鸡鹜饲鹰鹯。诗书自是秦人忌，只恐神山误少年。
不　寐　四首
神往通平世，形劳阻睡乡。酽茶存药性，流火度萤光。林静风无力，窗虚夜自凉。蚊虻何扰扰，相望有参商。
有境都缘取，无心不异空。岁因寒暑积，人是古今同。耕凿安时变，干戈亦梦中。夜深群动息，挥扇尚微风。
残夜知将旦，荒鸡未及晨。用兵犹善国，说梦况痴人。一榻于于觉，千年寸寸薪。刹那非有住，何恨在微尘！
风波俱道路，冰雪一胸襟。岩穴焉能避，云霄不可寻。夜渔犹有火，栖树已无禽。独坐将谁语？诗成只自吟。
蜗角行
石上蜗牛齐两角，扬扬自许骄山岳。负甲行涎能几时，丸泥已被群鸡啄。胡人高鼻恃强梁，上相缁衣故不祥。猛士如云终就槛，孱王一诏示牵羊。昔日连镳今断臂，海滨水草非无地。古寺犹闻报晓钟，名都只见弹棋戏。西邻厮走驱貔貅，东邻鹅鸭逐轻鸥。北窗一枕羲皇梦，到耳松风似水流。
伏日寄啬庵
空山白发对羁辰，去故心知日就新。三伏炎蒸星有旦，二陵风雨野无人。松阴已为樵苏减，荷露犹疑鹬蚌真。清簟疏帘消昼弈，可容张翰近思蒪？
伏日再成一首寄啬庵
溪树多风自少尘，岩花经雨尚精神。唯余草木留生意，那有心情到俗人。暑退移床还近竹，兴来就简且书筠。飘零往劫知无算，百界千如迹已陈。
拟寒山诗　十二首
每忆寒山诗，遂涉寒山境。窗外瀑流声，衣上松萝影。林深虎迹乱，洞门六月冷。拾得不相逢，有句无人领。
文殊不自圣，普贤不自王。从心无内外，出语只平常。乐天夫何待，同尘人谓狂。即此无边身，真俗可双忘。
留客少佳酝，临觞忽不乐。辩士好虚谈，弈秋无止博。并力务攻战，将谓贤耕凿。日为墟墓游，岂假驴驼药！
如来行有眚，佛五行中有病行。 老聃顽似鄙。御寇忘是非，食人如食豕。狼跋美周公，赤为何几几？凡夫少意量，请君问疑始。
孙登居土窟，出被群儿嗤。揶揄堕清波，仰面若与嬉。阮籍托沉冥，一语不得窥。嵇康抱琴至，养生亦何为！
章甫不适越，黄屋不在山。群趋日中市，各就长夜眠。营营以为哲，俗士称其贤。孰能贵无知，求之天地先。
因缘非自然，草木森已长。恢台收孟夏，秋气亦旷朗。时行终无声，执象天下往。法尔尽未来，胡为不自广。
太平不可致，任运恒逍遥。皇初始制名，遂使万物雕。走马遍荆棘，陈兵犹丽谯。窅然丧天下，岂必称唐尧！
辩者自为囿，罫此知见林。无情谁与计，有语增聋喑。万法何森然，无朕焉可寻？所以寒山子，掉臂只长吟。
俗士矜有得，诗人悟无常。得因妄想有，观空蹈大方。廓然无圣谛，凡情故难量。梁武陷小机，达磨去其疆。
前山上朝暾，渔火失其耀。溟渤垂四游，孤萤矜尺照。藏身卧空谷，时复观众妙。途人安得知，猿鸟相与啸。
昨为伏日吟，今和寒山什。伏日随类感，寒山宿生习。坐夏空悠悠，行年今老及。天风吹长松，独上孤峰立。
林　间
佛记山河转，书疑舜禹功。有僧皆粥饭，无国不兵戎。行路三年活，訏谟四海穷。林间人静后，江上坐秋风。
云门赞
云门折脚，睦州话堕。跛而能行，还家稳坐。卸却铁枷，德山识他。拈起糊饼，逐恶随邪。巴陵三转，报恩不浅。气宇如王，今也则鲜。
观梦词　十二首
大暑流金，空山无雨。偶因遣热，杂忆前尘。人既狂华，境皆水月。不为典要，何喜何忧！随意所之，亦无增损。夫故者不留，新者不住，遇在交臂，观在平怀，莫非梦也。梦中观梦，安有去来？弥勒庄生，斯吾善友。聊复假以自遣，岂欲同之好事乎！
行客多因乐饵留，庭前荒草使人愁。西天外道知何限，不解相逢话堕休。
饮冰人已乱淄渑，无复炎天更凿冰。纵使曹溪谙水味，途中犹被蛊乡称。
真水知源是象山，能供千斛口如泉。即今一勺蹄涔水，将谓朝宗九派全。
不逢象罔莫求珠，若见神尧一事无。幸有林泉消九夏，漫劳才思赋三都。
鉴湖秋水碧于蓝，梅福峰前旧卓庵。欲放云中师子去，那堪重问后三三？
苕溪霜叶胜春花，两岸青林衬晚霞。旧日秋山高士宅，今来暑夜听鸣蛙。
滴翠岩前翠欲流，清泉入盏便生秋。只今甘井无寻处，浊酒盈江不解忧。
西溪林壑引归心，应有渔歌入浦深。每忆芦花秋水阔，小楼晴雪坐弹琴。
五合难逢剩五乖，豪枯墨燥少佳怀。世人苦欲求虫篆，雨后蜗涎或上阶。
近市安能说住山，有言何异置牢关。道逢俗汉休饶舌，犹幸真人放我闲。
庭中咫尺亦虚空，坐卧由伊四事同。独俟中宵残暑退，未妨少雨幸多风。
才见朝霞又夕霏，只余山水尚清晖。清晖未必娱人目，山外青山是铁围。
临　池
百年难遇永和春，舍利豪端或现身。尊酒已空诗卷弃，尚留池水养枯鳞。
立秋日作
一叶飘零天下秋，古人于此见迁流。而今不贵留松柏，恶木成阴山更幽。
帕　首　二首
不见九州同，应知万事空。登临随处感，历数有时终。汉厩无天马，秦诗独《小戎》。边氓存变礼，帕首杂夷风。
养老能安老，无为本不为。衣裳如委地，琴鹤可相随。入庙牺皆绣，争鸣鸟更悲。古来尊祭酒，清净有遗规。
观　身
无复弦歌说在陈，却因众病得观身。殊方异语成新俗，暮齿欢言少故人。客久自增行路感，诗亡剩与野讴邻。迩来精力真衰减，明日山头罢采薪。
古　貌
古貌常时被俗憎，远疑鸥鹭近疑僧。空山橡栗今垂尽，僮仆欢颜未可能。
凉　意　二首
见尽情亡只一真，犹存言语示同尘。形神相倚权名我，日月生明岂为人。姑射山前风露味，普贤行处水云深。逢缘且与消寒暑，独坐松阴数岁辰。
凉意才生夜气添，壶中天地纳茅檐。清风入坐时开帙，明月移阶自卷帘。菡萏香来波冉冉，松杉影里草纤纤。眼前好景何尝欠，或胜庄周说养恬。
秋　潮　二首
昨为炎蒸妨静虑，今疑凉雨作秋潮。人情只是多闲计，寒暑何时得暂消。
夏葛冬裘不自今，云行雨施本无心。尘劳未必菩提种，一任微风动玉琴。
敬生请传录近作兼欲得拙书以是答之　二首
解语非关舌，相逢总不知。本来无一字，何处有吾诗。枯木龙吟在，长空鸟去迟。漫劳衫袖写，留与后人嗤。
画沙吾自适，卧壁尔能熏。但可观流水，何堪增白云。山中无长物，笔阵谬千军。灵骨他年觅，如今未遣闻。
自　赠
凡圣情俱尽，凉暄感尚存。现前唯一念，瞥尔历诸根。境是微尘起，光应万象吞。忽然光境灭，谁见月当门？
秋　怀
已知老氏贵无名，差比庄周托养生。岂为游尘安画障，久因多刺却鱼羹。午阴剩有迎窗竹，夜雨将收对劫枰。一事萦怀吾未遣，钱塘八月海潮声。
寂　观
颇得闲中趣，能消九夏凉。松篁随意绿，兰杜自然香。树老留风少，庭虚受月长。深观人境寂，何事惜年光！
罢　谈
华阴成市海成田，灭影云栖不记年。等是道场军路险，休持醭口更谈玄。张融自序云：“义之为用，将使性入清波，尘洗犹沐，无得钓声同和。举价如高，俾是道场险成军路。”予诵其言而有嘅焉，因作是诗，以为谈义者之诫。
答吴希之见赠仍用羹字韵
学道常疑吃菜羹，休从海客问青城。坐看岷岭终年雪，那得黄河一旦清。空谷风生都是籁，真人形在已忘情。待君流出如来藏，或使蚩尤不造兵。
答以风见怀
世味都从嚼蜡生，住山应为去闲名。新笺《尔雅》同灊霍，来诗谓灊山即是霍山，引《尔雅》证之。 杂佩《离骚》少杜蘅。劫树观心忘俗谛，清泉濯手总诗情。来书云患疡在手。 嗟予江海思归客，犹自风波未可行。
非见闻　三首
闻道非耳闻，见性非眼见。闻见既双非，声色何由现？因缘与自然，万法生乎变。若是未生前，何从着汝面？以我得礼汝，为君通一线。
闻道非关耳，见性不由目。坐对门前山，不格庭前竹。动境未曾迁，众中唯见独。言语所不到，思虑安能续？若拟相借问，田禾几时熟？
见性不言见，闻道不言闻。若可从人得，岂惜持赠君。澄潭映秋月，青山生白云。只为勤方便，转以滋泯棼。不如吃茶去，休问麻三斤。
答啬庵惠诗
虚舟浮远水，初日照高林。落落平生契，寥寥千载心。秋风已飘箨，寒鸟欲收音。真想终无际，思君每独吟。
中秋前夕寄怀天乐
江上秋风动薜萝，故乡今夜月明多。严陵台畔清光满，应念微霜初度河。
寄怀彭安仁
肘后《楞严》字已残，画前《易》象少人看。他年布袋重逢日，酒盏应如世界宽。
褒　兰
秋兰再发，晴雨咸香。诫勿折取，并作此以褒之。
出地能安物性亲，不愁风露不依尘。唐虞已远今何世？陈蔡相从定几人！夜雨孤舟三峡暗，幽兰空谷四时春。芳馨岂必盈怀袖，任尔山颠复水滨。
善哉行　六章
快人一言，快马一鞭。停机伫思，箭去西天。岂曰无书，牛皮已穿。觌面不识，与汝隔山。
言发非声，色前不物。入国问禁，入门问佛。野狐翻身，师子出窟。不肯承当，自甘退屈。
所过者化，所存者神。吾闻其语，未见其人。谓天盖高，欲上无门。亦曰既耄，丧我儿孙。
不织而衣，不耕而食。浮屠是讥，儒者弗式。今也不然，害于饥渴。我思孔颜，或几乎息。
日月有明，盲者弗见。古圣之言，今也则贱。志在随人，金鍮不辨。载鬼一车，兴讹造讪。
三界无法，何处求心？勿住深山，勿止丛林。我思古人，鸣鹤在阴。倡予和汝，饮酒弹琴。
观　物　二首
早闻千圣绝梯阶，晚寄尘中亦偶谐。明月无心还自照，浮云屡变任终霾。天唯寥廓灵山渺，星有参商世路乖。俗士难求三代直，道人何事八关斋。
防边不识护心城，让国何堪执豆羹。举世多营希见智，百年易尽为忧生。身如丘井知非我，物是尘劳莫强名。万法自闲人自闹，且随暝色听秋声。
中秋夕再拟寒山诗　六首
息机谢尘侣，所余唯寂寞。寂中有真照，世智弗能度。诸根发妙用，应缘亦弗错。一法不可遗，一物无所著。清净本来心，天然去雕斫。奈何区中人，背之事穿凿！颠倒以为见，杂毒以为药。朝朝说苦谛，何时生极乐！
农夫勤稼穑，终岁营一饱。顾视牛羊群，所志唯水草。有生莫不然，焉能咎其小？但勿骋贪竞，相安胡不好。如何桀黠士，纷然出智巧。攻取无时休，嘉禾变荼蓼！卑哉饮食讼，遍地苦征讨。何处觅三都，独鸟下荒沼。
自予游世间，生年不满百。变灭非一端，所遇皆过客。历历指山川，行行度阡陌。感彼道傍人，何异冲风翮！水流不复反，万物归其宅。将东而更西，方朝忽已夕。浮云不可系，青天不可陟。孰能住有为，执此空中迹。
理极泯幽显，化行资鼓舞。玉衡指清秋，众目亦罕睹。常光岂得掩，山风自成蛊。谅无承露盘，空持射潮弩。随侯不贵珠，吴刚弃其斧。临窗风动帷，开门月当午。年年永兹夕，幸复值三五。无酒亦陶然，微尘安足数。
丽天仰明月，天下人共之。如何异忧喜，各各不相知。心驰万里道，妄希千岁期。周王驭不反，商山空紫芝。候虫鸣阶除，乌鹊绕寒枝。及兹幸无事，借问当何为？南泉拂袂行，不堕马祖机。今夕复何夕，斯人不可追。
昔好寒山诗，非为奇其拙。今无寒山人，但对寒山月。月明无尽时，人往同栖息。至人游无方，物外何生灭！仰视星河稀，夜静飞鸟绝。白露沾野草，凝霜渐为雪。虚空涵万象，风来乍飘越。吾欲招寒山，相与至朝彻。
为吴敬生题耕织图
敬生得《耕织图》，审非完本，好其画法而收之，留俟他日补完，将贻子孙以示教，书来乞题，为欣然书此归之。
周原何膴膴，堇荼胜饴蜜。变雅及衰政，妇也休蚕织。昔展《豳风图》，岂不重民食。牂羊见坟首，王业于玆毕。先民劝农亩，图画在屋壁。宫扆知耕桑，宵旰忧稼穑。流传绢素富，艺苑资楷式。于今苦兵戎，此意久堙郁。出之煨烬余，不恨非完帙。但取贻子孙，亦勿问谁笔。我观楼璹诗，其目逾四十。和之实祖本，李日华跋宋《耕织图》粉本，谓出马和之。 乾隆驰拙律。时人少收藏，画币细可识。因思太平世，俗变当反质。田畯至有喜，寒女各静怿。万物得衣养，朋友皆胶漆。永绝六国患，共由三代直。扪图长咨嗟，吾甘老农匹。君亦厌朝市，志欲安蓬荜。斥彼燕尾慕，宝此褐衣泽。来书谓斥卖西服一袭以酬画值，信为雅事。 床前示娇女，指点到眉发。寸田数秧针，秋镫映刀尺。故园或在中，淳俗若可接。将以寄所寄，贵且适其适。罗甸好溪山，可耕复可植。勿夸宗炳游，早卜陶潜宅。罗甸在金华北山，幽居绝胜。敬生尝欲营农场于此，为归隐计。 民生不可忘，但可忘帝力。为君题此诗，庶几继无逸。
教　外
教外玄同古圣亲，法身随处见文身。拈花本自离言说，何用区区索解人。
自　嘲
体物缘情并有之，老庄山水已恢奇。衲僧恶口如相骂，及到先生是好诗。
补峨眉杂兴　二首
龙门洞
天台螺溪，实为奇境。溪深处有钜石，曰钓船，大逾海舰。一峰如桅，高出云际，飞瀑千寻，下注渟为澄潭。俯窥天影，翛然若界外矣。然不通槎杭，溪广而濑急也。武夷九曲，游船可往而予未至。今来龙门，泛舟而登，差若可喜。但恨其迫隘无超旷之趣，在峨眉则已奇矣。
忆向螺溪踏钓船，武夷九曲梦如烟。今看三月桃花浪，恐有痴龙抱石眠。
金顶望雪山
金顶穷目之力，可见雪山。乃悟吴门匹练或非寓言。然见之所际，实极无色。雪山有色，未足为远。凡情执色，谬云有见。不知见性无边，不因色有。色阴有尽，见性非亡。聊托诗篇寄其咏叹，衡之俗谛，故是相违，解人难遇，不自今日也。
欲行鸟道绝丹梯，露冷霜高日色低。已恨雪山无种草，金天更在雪山西。
秋　夜
缺月挂疏林，山斋夜向沈。难逢清景满，常畏薄寒侵。露湿花阴重，风含石气森。不眠忧道路，凄绝故园心。
山行独归忆啬庵
山径转迢遥，扶行度石桥。故人今不见，寒雨晚萧萧。
得啬庵中秋日见和之作再酬二首
不思留惑润残生，蓬累乘风亦自行。屡欲断诗未能，亦如渊明止酒自欺而已。然过此亦将暂辍。 岂有孤神真独逸，未妨太上早忘情。澄潭璧月涵天影，细草秋虫淅夜声。隐几漫疑今昔异，已除分别况将迎。
金天夜景湛虚明，锦水幽栖句更清。西望雪山穷有色，南游桂树及冬荣。拈花佛法无多子，戴笠行吟太瘦生。昨方以再拟寒山诗奉寄，用此自嘲。 不分萝衣怀宝璐，却因秋兴忆东征。
岁晏行
终日言无言，闻者比河汉。无思自无为，酬酢亦万变。体物我不存，生空复何患。哀彼执有徒，日中成斗见。蚩尤嘘雾行，肃慎唯搜箭。纵有天厨食，不益饥人膳。俯仰一世间，失之如转电。斯理苟无穷，岂惜岁时晏！
放　言　二首
晚书萧瑟多秋气，变体风谣似道情。祇为衰年才思减，无心更与古人争。
谁言愁苦胜欢娱，消息盈虚亦并俱。“比”乐“师”忧都不用，应知肥“遁”是天衢。自注云：《遁》上九与《大畜》上九同意，无所疑而道大行，皆言自性受用。以近体说经义，亦别调也。
进海棠
山海棠两本移植阶下，今年着花独盛，经三月犹烂然满目，故作此诗以进之。
阶下海棠三月花，经秋日见数枝斜。细缀轻垂赪欲醉，含烟邑露生明霞。山中绕舍唯深竹，薜荔为墙树为屋。大士空身不染衣，天女飞来常礼足。棘曲松高皆物性，香色何尝违正定。世人只说断肠花，谁解娉婷是慧芽。法云遍覆庄严地，可使娟娟独憔悴。今年题咏到斯花，芳杜崇兰俱授记。唯忆峰头老紫薇，岁岁秋风雨中坠。尔雅台有紫薇一株，老干繁花，昔甚喜之。今花时不登山者已三年，无人复赏此花。世间草木，亦有遇不遇也。
闲　步
无声总是不言言，有句多成五不翻。自发天机忘圣解，每因闲步值禅源。幽花拂涧惊山鸟，霜月窥林起夜猿。猿鸟于人何损益，犹胜局促在丘樊。
戏和闲步
出门唯有杖相随，渡涧经丘亦自危。已悔多言成性躁，祇因省事学无为。沙崩断岸新生草，露下荒园不种葵。行处渐看蹊径灭，逢人聊可问晨炊。
赞杜若
丛桂幽兰次第开，又闻芳杜送香来。空中三昧无分别，初判山栀是俗才。
高　丘　三章
敦彼高丘，有松有筠。卓彼君子，确乎有闻。卓不绝俗，亦善其身。胡今之士，用智而昏。莫我肯告，知尔何存！昔唯遁世，今则徇人。民之醉矣，匪哦伊呻。载呻载哦，我独何云！
敦彼高丘，有桂有兰。卓彼君子，履道斯安。智不遗物，教亦在宽。胡今之士，先秋已寒。人百其习，令我何观。清酒空尊，鸣琴罢弹。民之寐矣，匪嘿伊喧。载喧载嘿，我独何言！
敦彼高丘，有菌有芝。卓彼君子，动静维时。不言而化，终日无为。胡今之士，其行则疑。彼是不疑，又莫之思。靡览匪玄，靡听匪卑。民之瘁矣，匪渴伊饥。载饥载渴，我独何咨！
缉　篱
野人星散居，各有藩篱固。插槿当列墉，亦履衡门素。未堪驱鷃雀，聊可远狐兔。古圣制栋宇，待彼风雨怒。此意久冥邈，陵泽安其故。吾生托人间，雉啄唯十步。渐与林薮习，宁敢忘所务？搴萝既临牖，伐竹亦通路。弥缝缮其缺，搘拄免倾仆。分溪贮夕阴，依岩隐朝雾。霖潦虽纵横，弧矢幸无怖。呼犬使就阶，祝鸡无上树。陋过环堵宅，卑谢宫墙慕。物力忧未纾，筋骸知即暮。已少羊求踪，颇愧徒友助。曳杖自行庭，夜眠仍达曙。作诗示童稚，岂必登高赋。悠然见南山，寥天鸟飞度。
九日登凌云峰歌
一画生天复生帝，敝屣可同天下弃。忽然变化名为人，自我失之在交臂。人言九日且登高，百年值此犹崇朝。九日屡迁九州改，令我怀古心忉忉。微茫不辨山川势，衰暮久捐辞赋丽。坐看劫火连虚空，那有高文动天地！数穷于九历纪常，群龙何预祲与祥。凌云石倚秋旻苍，青枫已丹霜菊黄，身在天涯思故乡。江之水，际天长。俯万灵，望八荒。翼彼神风引无极，王乔韩众伫我相翱翔。
疾
林卧易惊秋，观空已白头。忘身安有患，无得更何求。幻药今当舍，真人独与游。诸方休问讯，寱语始堪愁。
谢禅客
深谷高陵一相平，人间忧喜两无成。狂猿只是天机浅，苦向秋潭趁月明。
悲行路
本自无町畦，胡为立畔岸？本自无疮疣，何劳求瞑眩？嗟哉行路子，各各抱冰炭！谁能百不思，一念唯歆羡。俗谛犹未窥，遑言除圣见。稀星当晓没，浮云随雨散。朝华露中荣，秋草阶下烂。百年信须臾，四海坤维半。风波生人心，所遇多霜霰。劳役岂不苦？宴安复增恋。寂观发深悲，蹉跎尽物变。独露虚空身，挥剑莫能断。
九日溪行
时菊荒芜半九州，登高已倦且乘流。无心独酌重阳酒，此日真成下泽游。白雁霜前空怅望，丹枫江上倍离忧。诸方林壑今来变，纵有神山不可留。
秋　夜
岩间云雾散虚廊，溪上松阴覆草堂。只与孤镫同寂照，更无闲事入思量。卧听凉雨萧萧下，渐觉清宵细细长。回首故园残菊里，五年空负好秋光。
述　玄
俗情倍真意，清言生古欢。与天信可适，游尘志已殚。槃阿虽云陋，俯仰岂不宽？傫然七尺形，亦在万象间。醒醉互相妨，通蔽终齐观。秋霖昼方暝，西风增暮寒。落叶下亭皋，凝露凄芳兰。浊醪既废斟，鸣琴亦罢弹。问君何寂默，寂感宁两端？希夷顺冲漠，予心良独安！
乌尤楠树歌
鸟尤寺前，有楠树生空谷中，游人不能至，以此得全。其生在群木间特高大，修干拂云，望之如盖，而无所取材。因叹物无材不材，其为众所弃者，乃其幸也。故作是诗，以明不用之为贵。
早岁行吟观木德，但知高大由小积。三十年前赋杭州法相寺古樟起句云：“木德秉时升，高大由小积。”今遂自用为典故。 至今养老习林居，始善庄周颂樗栎。世间作室要梁栋，道路咨嗟求有用。斤斧先夭兵火焚，何似深山霜露重。乌尤拳石倚沧江，杂树连云蔽琐窗。中有高楠颇孤出，撑天散影何幢幢。此树生缘差得地，匠石樵苏同不睨。密叶长辞百鸟栖，盘根独聚山川气。忆昔曾经识树王，秦松汉柏俱空桑。白鹿青牛终远去，神鸾灵鹤双彷徨。往日玄言依树下，树神犹在昙花谢。千年谁睹不萌枝，长劫唯看虫臂花。种柳何须待十围，穷秋摇落未堪悲。若使清阴傍行路，朝朝牧竖抱薪归。
再谢啬庵和诗　三首
诗来遥作礼，道大不名家。灵响盈空谷，欢颜对菊花。龙吟挟风雨，蛙步总泥沙。赖此长相见，高歌送有涯。
溪山观自在，法性本无归。不是驱金翅，何由陷铁围。西天随语堕，大海看尘飞。秋草漫漫地，翛然独掩扉。
澄江秋更碧，枫树晚来丹。犹有乡情在，因悲行路难。南风吹五两，北斗已阑干。多谢滩头句，儿孙脚下看。来诗云：“慎勿言东征，滟滪大如马。”
庭中杜若盛开有怀啬庵
忆昔与子坐莓苔，手搴杜若山之隈。移植空庭友兰 ，《尔雅》：“霍山韭，葝山 。”王壬甫说为今之兰草。晚近植物学有兰科，种类甚繁。意王说或近是。 纷披露叶依霜荄。三年怒茁逾十本，开花遂作光明台。青如琅玕簇美箭，丛丛四出鹅黄瓣。灵衣仙佩净无匹，风来岩谷芳菲散。西方若并妙莲花，花果同时非异撰。世人误读《离骚疏》，白头空望汀洲暮。那知芳草遍深山，咫尺轩窗蔼云雾。寂观非香亦非色，天机只是无心得。优昙一遇良偶然，桂树何须嗟日昃。年年宴坐当秋晨，独与山中草木亲。寄诗不是耽孤咏，每到花时特念君。
此花形状颇异，青茎绿叶，其枝挺生如蔗，叶皆相对。花出叶间，初苞如笋衣。衣出一箭，舒则为花。一花四瓣，嫩黄色，绝类蝴蝶。一笋有花一丛，非笋而实菂也。多者菂有二十余花，花落菂留，余香不散。像松子而硕大，倍之犹莲菂矣。其香严净，清人心魂，不可亵玩。盖秉土之冲气而生，山阿下隰多有之。而叶大枝疏，大朴未雕。屈原以喻君子，良有以也。然殊不见生水中，岂古今异邪？其名杜若者，“若”即“箬”字；杜言吐也。义云吐箬而生，为称其实。旧为草木疏者，多未目接，故失之。后人若作图谱，宜有取于是。
露济寺观植物苗圃
江城隔衣带，九月犹风涛。跻幽匪利涉，鼓枻亦秋朝。言寻物外观，岂惜川上劳。百卉良已腓，小圃尚嘉苗。青林缀丹叶，黄菊渐紫苞。杯莲午发池，泽旄低覆桥。云杉涌坐隅，存想岷峨高。闲闲十亩间，暂辞零雨漂。是日新晴。 时物有荣悴，真游终寂寥。归舟入烟暝，邈然望神皋。
圃中有子午莲，花小如杯，深秋犹开。又多植小柳，叶细如鸟萝，毵毵下垂，目之为柽。余谓《尔雅》：“柽，河柳。旄，泽柳。”柽为赤干，此则绿茎，盖旄而非柽也。云杉，峨眉产，细叶修干，异于常杉，唯高山有之。移植小圃，虽多而不能大。是日所见草木之美尽此，因并记之。
伯尹将如成都遗丛兰一握赋谢兼赠其行
楚畹移根到处宜，更劳杂佩慰将离。灵芝不独夸三秀，春气还应贯四时。凡圣同居非异土，伯尹方游意净宗。 芳馨满袖复何疑？光风遍转心源近，莫道人间有路歧。
愚痴斋
大寂酬机因问疾，但道日面与月面。洞山将行复少住，强为愚痴作斋饭。古来虽有达道人，可奈至今多钝汉。水边林下空优游，荒草寒云长漫漫。狂猿捉月枉劳形，快马窥鞭逝如电。颜回始解叹绝尘，普眼何曾六牙见。百劫千生苦缠缚，形销坐待虚空烂。何人看取三日聋，不惜为君通一线。
曹纕蘅寄示寿香宋翁诗有来春修禊乌尤之约兼辱见怀率和一首用来韵
仙药徒闻入海求，岁星犹喜傍荣州。远承九日登高赋，长忆凌云载酒游。此夕峨眉空对月，何年画烛更寻秋。雪山亦似巴山近，只恐神风误石尤。
闻　雁
偶行田间，值雁过，闻老农相语云：“鸣雁已来，又催人下麦矣！”喜其语类陌上花开，天然隽永。夫候雁自鸣，何关种麦，而老农感之，雁何德焉！物理之妙，在初不相涉而冥应无穷，是非俗情之所察也，遂以成咏。
天际飞鸿送远音，老农别有感时心。声声渐入芦花去，谁向明年麦陇寻。
晓　雾
嘉州秋末冬初多浓雾，居人呼为青霜。盖霜凝则白，谓之青者，言未凝也。或曰轻、青音讹。喜其字颇新颖，因摭以入诗。
隔篱山色便微茫，虚室生明似雪光。润到琴书衣袂冷，黄花丛里对青霜。
行路难
飞轩迅黄鹄，但恐遭弹射。飙轮轶奔马，亦或虞颠蹶。行路难，不在水，不在山，乃在青冥杳霭间。旧时城阙今荒田，千年故国无人烟。驱车何所适？出门只长叹！寥廓信可翔，川岳不为艰。人心若使平如砥，何假羽翼求神仙！
小　言　三首
荆棘林中不顾身，望门先却更谁亲。世情只避钳锤辣，将谓徇人是爱人。
刲羊无血绩无丝，负鼎承筐总不知。自弃壶中天地阔，却于市上觅卢医。
素王行处绝藜羹，何止违山十里声。敷坐无言祇树下，输他贫里有空生。
送朱铎民如南华礼虚云长老
君向曹溪路，云向空中度。曹溪路上行，云从脚下生。我闻普贤古真人，一一毛孔皆出云。一云普现无边身，无言何用持赠君！唯有空中一片云，谁能系此长氤氲？君行若见南华老，请君问取虚云好。
刘云巢以诗来问近日有无题咏书此答之
何必商山问紫芝，各持孤愿度危时。黄花野圃如相见，寂后心情是好诗。
社　戏
前村笳鼓赛江神，峒舞蛮歌爨演新。一树斜阳鸦雀散，上场都是拆台人。
废言篇
我闻维摩诘，深入不思议。语默两难测，神通示游戏。若非过量人，安有如是事！此土唯庄周，逍遥言自恣。后来达道者，玄解并无滞。两镜有交辉，一真忘二谛。直指匪西来，千镫递相继。圣凡见双泯，理极屏情谓。真儒出濂洛，性证良不二。得旨苟逢源，廓然祛蒙蔽。灵龟多拂迹，播糠成目眯。执言昧机用，于中计同异。一且不可说，异复于何计？孰为第二月，不奈末后句。纵复有施设，分别乃非意。时行与物生，无言言所寄。玄圣诏不迁，昼夜川上逝。道以默识存，惑因无住弃。上根信难值，大法亦终閟。繄予秉微尚，哀此众芳岁。末路甘旅泊，伤锋定何济！坐阅一毛尘，空持三尺喙。索居寡俦侣，终日少酬对。隐几听鸣籁，开门见山翠。扶行几屐穿，静卧一榻置。不起自周游，偶谐或三昧。众人不得知，老聃始为贵。回身荆棘林，虚空已粉碎。浮云变朝昏，澄江净无翳。无风匝匝波，解脱即文字。令我思净名，冥然忘真际。法界量无尽，遗此方便慧。挥手谢时哲，吾言自今废。
题　画　二首
莫徭射的不同科，岁暮天寒可奈何？独背西风芦荻岸，烟波江上一渔蓑。
城上栖乌尾毕逋，云间征雁羽毛枯。寒烟衰柳人踪少，唯有孤舟入画图。
再答儆庐见怀并谢写示近作
邛海寒云迫岁阴，书来琼玖忽盈襟。名山尚有兴公赋，衰世唯传梁父吟。桂树秋风羁隐思，桃花潭水故人心。洗兵傥及青春伴，早晚扁舟鉴曲寻。
短歌行
一世何所营，苦为饥寒逼。吾闻君子人，谋道不谋食。箪瓢亦何乐，高歌行采薪。吾闻君子人，忧道不忧贫。颜回称坐忘，尚平知日损。不是好虚无，贵以反其本。鲁褒只解论钱神，巢父牵牛上河饮。
析　薪
樵父腰斤伐远条，乌蛮处处种烟苗。深山纵有神仙药，只作生柴带叶烧。
观　鱼
人言江水胜沮洳，江水清寒欲少鱼。谁识晶盘行素脍，迩来朝市尽山居。
冬日登凌云山
林卧户长扃，经月恒不出。忽兴策杖想，爱此初冬日。涉涧石磊磊，细流仍汩汩。登岭始扶行，百步倦一息。已知足力减，所幸心路逸。近对门前山，岂殊五岳毕。霜林有余青，远峰映深碧。雾开见江净，岚翠掩石赤。霞日相照耀，川陆异分画。下视征帆小，仰瞻飞鸟疾。六合岂不广，战阵纷已密。佛顶苔色古，坐阅羌汉易。穴居信獠俗，藕孔此遗迹。孰知十劫后，殿阁埋沙碛。箭逝百蛮尽，险留五丁辟。三峨云苍苍，沫水波荡潏。九峰亦培塿，孤城隐林隙。羁泊嗟永久，万事空萧瑟。神皋郁垒垒，何处求安宅。暂来豁愁抱，吾衰废游屐。岑诗愧清壮，巴吟终捍格。木羊如可驱，不俟王乔舄。
复　阴
刚被阳和转，才苏墟墓心。视天长梦梦，窥牖复阴阴。良日奇怀少，幽篁独处深。行庭思秉烛，陶写赖微吟。
自和复阴一首
阴惨阳舒事不侔，周诗未雨重绸缪。只今入谷成无见，谁复先天示有忧。五月江城吹玉笛，三冬大泽弃羊裘。心通昼夜齐明暗，白日长看烛九幽。
名山四疑　四首
俗传五台、峨眉、普陀、九华为文殊、普贤、观音、地藏应现之地，号四大名山。此缁流驾空之说，羌无故实。夫大乘菩萨应迹无方，遍虚空界，何处不现，而独局局于此四山，有同割据，其诬罔可嗤甚矣！此张道陵区洞天福地为神仙治所故智也。予昔作《金华三洞歌》云：“清虚任物尊黄老，洞天分治从灵宝。颇怪仙人有俗情，琳阙珠宫岂长保！”明其为好事者依托也。若夫山泽逸民，栖遁所止，固亦有择于岩壑之胜，必托仙灵以诧俗，亦何殊于慕朝市哉？作此诗以砭俗云。
闻喜当年未识途，五台山下觅文殊。金毛狮子云中逝，甑上重来是野狐。
闹处承当是普贤，六牙骑出遍诸天。世人有眼何尝见，空向深山礼白莲。
不遇成连海上琴，洛伽山畔听潮音。圆通本是人人具，白浪滔天何处寻？
九子新题作九华，青莲留咏羽人家。如何地藏成山主，将恐幽冥避药叉？自注云：《太白集》有改九子山为九华山联句，诗序云：“青阳县南有九子山，山高数千丈，上有九峰如莲花。按图征名无所依据，太史公南游略而不书，事绝古老之口，复阙名贤之纪，虽仙灵往复，而赋咏罕闻。予乃削其旧号，加以九华之目。时访道江、汉，憩于夏侯迥之堂。开檐岸帻，坐眺松雪，因与二三子联句，传之将来。”白句云：“妙有分二气，灵山开九华。青茔玉树色，缥缈羽人家。”世多不知九华之名为太白所改，故具录之。
餐风行
不有魏文侯，西河那得终！优游鲁缪何足算，能安子思亦非慢。后来希世无高符，夷狄杂霸皆贱儒。真儒只合遁岩薮，安能屈节随屠沽？孔门疏附有回赐，四方之士远而至。亦曰御侮称仲由，恶言绝耳不敢咻。及至在陈虽愠见，犹然乞米先生馔。忽看甑上绝埃尘，将恐胸中抱冰炭。如来持钵依僧制，亦有人王奉檀施。供养十方罗汉僧，二时斋饭难回避。谁言方外异区中，运水搬柴事本同。纵使偶谐三昧力，不如姑射解餐风。
遗　照
无生终是为生忙，避世先求避影方。昔日道场今业地，千年幽谷几灯王。分身何止三祇满，解事难逢一味忘。犀烛漫临牛渚夜，只应斗酒任苍苍。
观　缘
灭智灰身昔圣诃，观缘独觉未堪多。眼前江水连天远，门外游人似鸟过。弹指楼开迷径路，吹毛剑在隔云罗。风光不为霜寒减，麦草先春绿上坡。
霹雳引
宋人宝燕石，楚国艳山鸡。小儒长戚戚，大圣亦栖栖。不见垂天鹏，但见触藩羝。遗以甘露饮，弃之若尘泥。清明不在躬，白日忧行迷。兰艾本殊香，妍丑焉得齐。高门有弃妇，亡国多贫儿。父子不相保，有弟而兄啼。各自惜身命，孰能免睽携！炼金勿铸鼎，照水勿然犀。牦牛爱其尾，麝卧恒护脐。南山霹雳惊凡耳，吾与之为无町畦。
疲津梁
巢父洗耳不欲闻，赵州漱口不肯道。信知天地本无名，何事诸方谈浩浩！自从结绳陷胶漆，况乃钩辀杂夷獠。解语谁为断舌人，灵芝元是无根草。古井寒泉饮者丧，旃檀树林多裂脑。云月溪山一相平，万事不如休去好。千年圣智疲津梁，但看门前迹如扫。
早　寒
高天霜露已先零，众醉何人解独醒？坐对沧江怀远道，静看落叶下空庭。故园台榭胡尘黯，环海鱼龙夜气腥。莫向楼头吹玉笛，断鸿凄雁不堪听。
戏作弃杖吟
狐渡长疑一片冰，狝猴能唤六窗应。病除安用驴驼药，眼在何劳日下灯。与我相忘聊共坐，逢人不语可无憎。从今拄杖闲抛掷，只作山中粥饭僧。
怀　新　十二首
谢曰：“怀新道转迥，寻异景不延。”言游目虽旷而易逝也。陶曰：“平畴交远风，良苗亦怀新。”言物之生意犹自遂也。古诗：“所遇无故物，焉得不速老？”则伤其不可留矣。夫物之方新，瞥尔成故，新既不住，故亦屡迁。由是言之，无物非新，无物非故，新故皆不可得，独有此怀与为迁变耳。端居多暇，有时触物兴感，不名一类，既形于言，无以目之，因题曰“怀新”，实非新也。
凤鸟何心避蟪蛄，翻经不及画灵符。雅言都是非时语，始悔从前作计疏。
喧天笳鼓乱笙竽，两晋清谈杂五胡。泾渭淄渑浑一味，那知凡圣不同途。
伊鼎商芝嗜好殊，漫将腐鼠易雕胡。世人嚼蜡多成癖，岂识丹山有碧梧。
仙人贪饵玉山禾，八骏空传《黄竹歌》。三峡流泉无日夜，秋风吹作洞庭波。
峨眉飞雪压危冠，下有惊波百丈滩。行子单衣趋险路，可怜高处不知寒。
牛头没处马头回，再得人生几劫灰。蚯蚓两端非佛性，帝王自古少仙才。
斗酒良辰作俊游，明朝沟水各分流。从来裘马无贞士，乐府空吟共白头。
相如辞赋子云《玄》，异代同时并寂然。颇哂山阴王逸少，峨眉汶岭托空筌。
不闻谈笑却秦军，但见夷陵一夕焚。何日咸阳三月火，行人问取滈池君。
萧郎才调许专城，曾被人呼作骑兵。他日临江余故宅，不知谁是庾兰成。
海外今传大九州，洪崖居右左浮丘。只愁换骨无金液，犹阻层城十二楼。
种柳栽桑事已违，捐书绝学任人非。攒眉不过东林社，日日江头贳酒归。
晚　钟　十六首
此颂古之流，亦随手拈来，了无次第。应璩《百一》，傅咸《七经》，并取资规鉴，不厌其词之质，故今亦不以俚拙为嫌。
大千如在掌，安坐受供养。无为无事人，恐堕非非想。
百丈食必作，沩山饥便餐。许他真佛子，不肯戴儒冠。
茂才不知书，孝廉父别居。人言何足惜？天生德于予。
堪笑维摩诘，徒言众生病。惜哉扬子云，清静作符命。
海滨有渴汉，丰岁有饥人。人道岂不迩，天道孰为亲！
张拙一切有，径山一切无。道无何不许，只为有妻孥。
明眼无遮障，隔垣洞人腹。水母总随虾，只为元无目。
虚中自无我，艮背不见身。莫肯入思虑，只是惜精神。
安土方能爱，危民易习非。先王尊礼乐，今日重权威。
吾学如上壁，君学如捕风。若非程伯子，谁解勘荆公。
百战争霸王，六艺今埃尘。弗智谅在予，敢咎人不仁！
胡姬习冶容，胡儿重钱刀。胡风被中夏，举国称贤豪。
边氓苦瘴疠，行客畏蛊毒。瘴疠犹可御，蛊毒伤汝腹。
螳螂缘蜩枝，黄雀伺其后。少年挟弹来，四物同机彀。
古木有自焚，古镜不自照。一翳障九天，神人不能疗。
法身胡不在，天载本无声。言语所不到，有耳难为听。
重　阴
重阴复重阴，冬日作秋霖。忠信弃已久，蛮貊行至今。箪食有德色，酬答生慢心。彼昏不自觉，安能辨幽深！制言尚体要，里耳无清音。揽辔若在驭，朽索趋陆沈。瞽蒙不堪诵，九州孰为箴？逝将守玄默，披云卧空林。
和谢灵运斋中读书
万物递推迁，譬如水赴壑。终际不可思，神变亦冥漠。羲和骖六龙，下视榆枋雀。往复谅一理，贞观知无作。雅言幸犹在，时论伊其谑？圣智随丘墟，榛莽翳池阁。求类岂不孤，游玄无改乐。斋心苟有会，尘芥定靡托。
空　影　十韵
一念三千界，双轮十二时。生天将恐堕，入海已嫌迟。寒暑难迥避，飞沈各背驰。归云犹恋谷，落叶早辞枝。兰艾今同命，征诛遍九夷。焚巢薪有积，折足鼎先欹。石火须臾梦，尘沙百万师。眼枯终见骨，柯烂未收棋。问影知何待，观空到不疑。请看霜霰下，江水漾涟漪。
嘲宋尹
宋钘、尹文，墨道也，而文辩弗及，乃欲上说下教，宜庄子讥之。其术在使人我之养毕足而止，曰：我必得活哉！不亦陋乎？今人好墨，又不及宋、尹，作此诗以谂后。
鹑衣百结比貂裘，疏食三升足自谋。语道多方良未在，为人虽少且无休。先生不饱犹堪活，弟子长饥事可忧。天下周行真梦梦，华冠说教尔何求！自注：郭子玄谓宋、尹之徒称天下为先生，而自称弟子，殊迂曲可笑。依文，先生恐不得饱，弟子虽饥不忘天下。先生自指宋、尹，弟子则谓其徒耳。附正于此。然彼虽饥而不忘天下，其徒亦非今言墨道者所及。
咏　史　二首
羌笛胡笳掩耳听，商《盘》周《诰》太丁宁。丹书枉竭南山竹，白日重收腐草萤。
麟台虎观议盈庭，三十年前早废经。一自狐鸣諠里社，至今文字总无灵。
述　诗
与人畸后与天侔，诗境从心得自由。偶遇山川成独往，晚知忧乐是同流。百年易尽从崖去，千圣相逢到顶休。已堕形骸无旦暮，浮云逝水任悠悠。
枯　枝　一章二十四句
陨彼枯枝，有集唯蜩。霜露既下，蜕不及朝。凡今之人，好是嚣嚣。肆其谑矣，伐鼓鸣饶。智人玄嘿，视若尘毛。论而不议，卑之毋高。充耳莫闻，有口如匏。化人西来，戎马在郊。适彼幽都，会盟既交。系我苞桑，竭尔钱刀。复我邦家，贻尔蓬蒿。先民何知，询于刍荛。
冬日闲居　二首
山风长不断，空水憺相辉。逝鸟无留影，孤云独与归。故人心并远，衰俗语多违。阻绝伤行路，天寒昼掩扉。
琐琐嗟为旅，栖栖歌采薇。耦耕心未已，避地计全非。诗卷将长弃，戎车正合围。空庭霜日短，冻雀傍檐飞。
日　短
日短新知近岁除，冬至后新历又将改岁矣。 三冬长似九夷居。孤怀老更思良友，暮齿初能读故书。常恐眼花空作有，不惊俗变鸟为鱼。后生渐觉言多隔，劳燕分途迹愈疏。
履　迹　二首
《庄子》称老聃曰：迹者，履也。而迹岂履哉？夫由迹以观其履，数往者，顺也；从履以推其迹，知来者，逆也。迹幻无穷，孰为其履！后之咏史者其鉴诸。
狂人尼采号天才，智辩何曾出草莱！此日森林成沼泽，兽蹄鸟迹一时回。
战胜终为败阙谋，霸图顷刻已飞灰。积成京观如山岳，佛眼看来爪上埃。
思仙陀
公冶昔能通鸟语，胡僧今不会唐言。阶前谁是仙陀客？郭举唯应觅顾欢。自注：《涅槃》有王索仙陀婆故事，略谓：梵语仙陀婆者，一名四实：一盐，二水，三器，四马。王有智臣善解王意，王索仙陀婆，颒则奉水，食则奉盐，饮则奉器，出则奉马，未尝失时。此喻绝妙，盖彻法者应用无差。众名虽纷然异同，而实不亏也。《晋书•隐逸传》：“郭文，字文举，居山谷与猛兽习。有异兽张口向文，文视其口中有横骨，以手探而去之。明旦，兽致一鹿为谢。人问：‘猛兽噬人，先生独不畏，何邪？’文曰：‘人无害兽之心，则兽亦无害人之意。’”《南齐书•高逸传》：“顾欢每旦出户，山鸟集其掌取食。”又：“有卢度隐居西昌，鸟兽随之。夜有鹿触其壁，度曰：‘汝无坏我壁！’鹿应声去。养鱼池中，皆名呼之，鱼次第应呼而至。”每念《中孚》“信及豚鱼”，实有此理。若人之相与，忠信不存，斯言语不通，觌面山岳。苟目击道存，又安用言！今人闻言不喻，尚口乃穷。夷狄生于比肩，面命隔于累译。天下之志，无自而通。物情既睽，众患斯起，故寄嘅于斯篇。吾安得郭文举、顾景怡之徒而与之论仙陀婆哉！
权　示
一杯春露挹天浆，便入无何适醉乡。本自无绳谁缚汝，可知儒墨尽桁杨。
除　障　六首
古德云：“一念瞋心起，八万障门开。”众生无尽，烦恼无尽，咸其自取，佛来亦不能救。将谓众生苦，更有苦众生。众生既出苦无期，菩萨之兴悲何尽！纵无饶益，不废语言，如或可除，非关文字。但此亦教起因缘，聊复寄之咏叹耳！
障起都缘一念瞋，萧兰同例自焚身。可怜深谷悬崖下，多少零丁失路人！
光风霁月是何春？威凤祥麟不在尘。寄语滔滔行路子，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:35:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>