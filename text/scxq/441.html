<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="第一纲。声韵,第二纲。对偶,第三纲。字句,第四纲。章法,第五纲。规则,第六纲。忌病,第七纲。派别,第八纲。体裁,学诗百法全文在线阅读,学诗百法全文在线下载,大玄古籍书库">
<meta name="description" content="近人刘坡公撰,上海古籍书店1982年9月,根据世界书局1928年版复印。《学诗百法》这本书专为学诗的人指示门径，从声韵、对偶、字句、章法、规则、忌病、派别、体裁八方面入手，按五七言古体、五言律绝、七言律绝的顺序，由浅入深，循序渐进；把诗歌创作划分为炼字、造句、属对、押韵，以及起、承、转、合等百种方法，每种方法都结合具体例证，特别是唐诗中的代表性诗篇进行剖析和指导，实用价值极强。初学诗者读此书，可获举一反三之效。_学诗百法_全文在线阅读_学诗百法_全文在线下载_大玄古籍书库">
<title>学诗百法_刘坡公_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">学诗百法</span> <br/>
          作者： <span class="inputVal" id="bkauthor">刘坡公</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]40382</span> <br/>
          说明： <span class="inputVal" id="bkdec">近人刘坡公撰,上海古籍书店1982年9月,根据世界书局1928年版复印。《学诗百法》这本书专为学诗的人指示门径，从声韵、对偶、字句、章法、规则、忌病、派别、体裁八方面入手，按五七言古体、五言律绝、七言律绝的顺序，由浅入深，循序渐进；把诗歌创作划分为炼字、造句、属对、押韵，以及起、承、转、合等百种方法，每种方法都结合具体例证，特别是唐诗中的代表性诗篇进行剖析和指导，实用价值极强。初学诗者读此书，可获举一反三之效。</span> <br/>
          封面： <span class="inputVal" id="bkimg">Z_20172.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]学诗百法
[book_author]刘坡公
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]40382
[book_dec]近人刘坡公撰,上海古籍书店1982年9月,根据世界书局1928年版复印。《学诗百法》这本书专为学诗的人指示门径，从声韵、对偶、字句、章法、规则、忌病、派别、体裁八方面入手，按五七言古体、五言律绝、七言律绝的顺序，由浅入深，循序渐进；把诗歌创作划分为炼字、造句、属对、押韵，以及起、承、转、合等百种方法，每种方法都结合具体例证，特别是唐诗中的代表性诗篇进行剖析和指导，实用价值极强。初学诗者读此书，可获举一反三之效。
[book_img]Z_20172.jpg


[book_title]第一纲 声韵
学诗百法之一 练习四声法
学诗之第一步，当重声韵。声韵之中，尤以练习四声为最要。四声者何？平上去入是也。兹录昔人辨四声歌诀如下：
平生平道莫低昂 上声高呼用力强 去声分明哀远道 入声短促急收藏
第一句言平声平道莫低昂者，随口平读，其声不高不低，而尾音自然延长。第二句言上声高呼用力强者，向上高读，其声亢而响亮，并无尾音。第三句言去声分明哀远道者，向下重读，其声哀而且远，而尾音较短。第四句言入声短促急收藏者，向直急读，其声既木且实，亦无尾音。譬之击鼓，以木槌轻击鼓之中心，其声为“东“，是为平声。再击鼓面之四周，则其声为“董“，是为上声。若更在鼓之中心，以木槌重击之，则其声为“冻“，是为去声。若以一手扪鼓面，一手重击之，则其声为“笃“，是为入声。总之四声之分，其不同之点有三，平去有尾音，上入无尾音，一不同也。平声和平而尾音长，去声哀远而尾音短，二不同也。上入二声，虽皆无尾音，但上声响而亮，入声木而实，三不同也。能辨此不同之点，然后可与言练习。
练习之法，须将平上去入四字，依照读法，以右手食指作势，读平声时，以指搁于桌之左边，徐徐向右移去，移至右边尽处为止，声亦随之而止。桌之阔，大约以二尺为度。读上声时，以指搁于桌边正中，向上一挑，约离桌面一尺高，而声亦顿止。读去声时，以指离桌而下，重重一指，约离桌面一尺低，而声乃止。读入声时，以指向对面一指，约离身一尺远，而声即止。如是将此四字，每日读一百遍，其声之高下疾徐，不可稍误。历三日，然后易以“东“（平声）“董“（上声）“冻“（去声）“笃“（入声）四字，仍照前法练习。再历三日，则无论何字，一读平上去三声，而入声之字，自然脱口而出矣。兹为练习时试验有无错误起见，故将四声之字，再举树例于下：（以平上去入为序）
东董冻笃 同动洞独 空孔控哭 蒙蠓梦木 隆拢弄陆 钟肿种烛
松悚宋粟 容拥用浴 江讲绛觉 知指志质 时氏侍日 诗矢试失
医矣意一 基几记吉 私史肆率 离里利律 微尾未物 非诽沸弗
鱼禦御月 渠拒讵掘 居举锯厥 枯苦库阔 途杜度夺 吴午护活
孤古故割 西洗细膝 梨礼例栗 迷米谜密 佳解戒黠 排摆败拔
哀亥爱曷 该改盖葛 台怠队夺 真轸震质 申笋舜室 仁忍润术
音引印乙 旬尽殉疾 文吻问物 芬粉粪拂 元阮愿月 翻反贩发
烦晚万伐 干澣旰割 丸缓换活 滩坦叹脱 删潸疝瑟 间简涧吉
先铣霰屑 笺剪箭节 钱践贱绝 传篆膳舌 坚剪见洁 萧小笑削
辽了料略 腰杳要约 交狡校脚 高槁诰阁 遭早灶作 桃稻盗铎
歌哿个古 科可课窟 麻马祃陌 牙雅夏译 八把霸伯 阳养漾药
张涨帐酌 长丈让若 将奖酱雀 香享饷谑 央养恙约 良两亮略
情静净夕 惊颈敬戟 莺影映益 丁顶钉滴 蒸拯证职 尤有宥亦
仇受授石 邹酒奏责 金锦禁急 阴饮荫邑 含暗憾盍 甘敢绀鸽
盐琰艳叶 奁脸敛猎 咸豏陷洽 缄减鉴甲
学诗百法之二 辨别平仄法
作诗之法，合上平下平声统曰平，合上去入三声统曰仄。平声仄声，绝然不同，一则和柔圆润，一则亢直短促，学者最易辨别。唯有一种可平可仄之字，或可通用，或不可通用，若不加意辨明，非唯失去真解，并犯出韵及不调平仄之病。兹将此种字之可以通用与不可通用者，分别略举于下：
平仄通用者--
衷 平声一东，去声一送，义同，中心也。
供 平声二冬，去声二宋，义同，供奉也。
撞 平声三江，去声三绛，义同，捣也。
贻 平生四支，去声四寘，义同，馈赠也。
…………
平仄不可通者--
风 平声一东，空气相激而成谓之风，去声一送，讽刺也。
缝 平声二冬，弥补也，去声二宋，隙也。
降 平声三江，读如杭，伏也，去声三绛，自上而下谓之降。
为 平生四支，作也，去声四寘，因也。
…………
前举平仄可通用之字，虽则诗中随意可用，然而抑扬轻重之间，仍宜细细推敲。至于不可通用之字，意义悬殊，万不可稍有差误，羼杂其中。学者宜将所举之字，依仿练习四声法，先行熟读其音，次则详译其义，随时随地，留心辨别，不出匝月，而字之平仄，无不瞭然胸中。他若一字而兼数平声或数仄声者，其义亦有可通不可通之别，不妨以此类推。
学诗百法之三 检查诗韵法
近人作诗，皆奉梁沈约诗韵为标准，故平上去入四种韵目，不可不牢记胸中。但是上下平各十五韵，而上声仅有二十九韵，去声三十韵，入声只十七韵而已，学者苟不明四种韵目隶合之法，则于四声之字，何字归入何韵，断难分析清楚。兹为便利学者检查诗韵起见，特将四声一百零六韵韵目，合成一表。俾知某字在平声某韵者，其上去入三声之字，即知在某某等韵。如同字在平声一东，其上声之动字定在一董，去声之洞字定在一送，入声之独字定在一屋。以此推寻，百不失一，不必东翻西阅，而无字不可一检即得也。表列如下：
平声 上声 去声 入声
一东 一董 一送 一屋
二冬 二肿 二宋 二沃
三江 三讲 三绛 三觉
四支 四纸 四寘 四质
五微 五尾 五未 五物
六鱼 六语 六御 六月
七虞 七麌 七遇 七曷
八齐 八荠 八霁 四质
九佳 九蟹 九泰十卦 八黠
十灰 十贿 十一队 七曷
十一真 十一轸 十二震 四质
十二文 十二吻 十三问 五物
十三元 十三阮 十四愿 六月
十四寒 十四旱 十五翰 七曷
十五删 十五潸 十六谏 八黠
一先 十六铣 十七霰 九屑
二萧 十七筱 十八啸 十药
三肴 十八巧 十九效 十药
四豪 十九皓 二十号 十药
五歌 二十哿 二十一个 六月
六麻 二十一马 二十二祃 十一陌
七阳 二十二养 二十三漾 十药
八庚 二十三梗 二十四敬 十一陌
九青十蒸 二十四迴 二十五径 十二锡十三职
十一尤 二十五有 二十六宥 十一陌
十二侵 二十六寝 二十七沁 十四缉
十三覃 二十七感 二十八勘 十五合
十四盐 二十八俭 二十九艳 十六叶
十五咸 二十九豏 三十陷 十七洽
上表将下平声之九青十蒸并为一韵，将去声之九泰十卦并为一韵，使平上去三种韵目各成二十九数，然后再将入声十七韵就每韵中各字之声合于平声何韵者，亦分成二十九部，各相隶属，而后诗韵中无难检之字矣。
学诗百法之四 通转古韵法
作诗之韵，或可通，或不可通，或可转。通者，以本音通本音之谓，如一东之与二冬，八庚之与九青、十蒸是也。转者，转其声而后通之谓，如一东之与三江，四支之与九佳是也。盖东冬同为舌端音，更青蒸同为齿头音，其音既属一本，故可通。东为宫音，江为商音，支为徵音，佳为商音，一宫一商，一徵一商，皆非本音，故欲通其韵，必先转其声乃可。但通转之法，今韵较严，而古韵极宽。如一东二冬固可通，一东与三江既非本音只能转韵而已，而古韵则东冬江三韵均可通。又如四支之与九佳十灰亦非本音，必转而方通，而古韵则微齐佳灰文五韵均可通。又如上平之十一真与十二文十三元十四寒十五删及下平之一先，在今韵中万不能通，而古韵则真文元寒删先六韵竟可通叶。又如三江之与七阳通，二萧之与三肴四豪通，犹得谓之谐声。若夫下平之十二侵十三覃十四盐十五咸四韵可通，则唯古韵为然耳。又如六鱼之通七虞、八庚之通九青十蒸，古韵更数见不鲜矣。
上声中一董二肿可通，一董二肿与三讲亦可通，四纸与五尾八荠九蟹十贿可通，十一轸与十二吻十三阮十四旱十五潸十六铣可通，十七筱十八巧十九皓三韵可通，二十哿与二十一马、二十三梗与二十四迴可通，二十六寝二十七感二十八俭三韵可通，此足见古韵通转之宽也。
去声中古韵之可通者，则哟一送二宋之通三绛，四寘五未八霁之通九泰十卦十一队，六御之通七遇，十二震之通十三问十四愿十五翰十六谏十七霰，十八啸十九效二十号之三韵相通，二十一个二十二祃之二韵相通，二十三漾二十四敬二十五径二十六宥虽未有通转，而二十七沁之与二十八勘二十九艳三十陷，古韵中又可通叶矣。
入声十七韵，其中一屋与二沃三觉可通，四质与五物六月七曷八黠九宵可通，十一陌与十二锡十三职可通，古韵中所未见通转者，只十药十四缉十五合十六叶十七洽之五韵耳。
古韵之可通可转，即如上述矣。今试进而言转韵之法，或则两句一转，或则四句一转，或则六句八句一转，盖转韵之句，必以双数，不能以单数。且通篇上下，尤须铢两匀称，无头轻脚重之病。即韵之平仄，亦须相间而用，如前四句押平韵后四句换仄韵之类。至于通韵之法则反是，止就韵之可通者押之，或通体用平韵，或通体用仄韵，断不可平仄相间而用也。
学诗百法之五 五律平起法 五绝平起法
五律每首八句，首句有押韵与不押韵之别。平起者首句第一第二字均为平声，兹先视其法于后：
○○●●△，⊙●●○△。⊙●○○●，○○●●△。
◎○○●●，⊙●●○△。⊙●○○●，○○●●△。
上为五律首句押韵之平起法。○者，平声之符号也，●者，仄声之符号也，◎者，应用平声而可易仄声之符号也，⊙者，应用仄声而可易平声之符号也（△者，平声之韵也）。若首句不押韵，则应改为○○○●●。五绝则只有四句，依照前四句之平仄，即为五绝首韵押韵之平起法，依照后四句之平仄，即为五绝首句不押韵之平起法。学者细细揣摩，不难收举一反三之效。
学诗百法之六 五律仄起法 五绝仄起附
仄起者，首句第一第二字均为仄声，亦有押韵与不押韵之别。兹再示其法于下：
⊙●●○△，○○●●△。◎○○●●，⊙●●○△。
⊙●○○●，○○●●△。◎○○●●，⊙●●○△。
上为五律首句押韵之仄起法。若首句不押韵，则改为●●○○●可也。五绝首句押韵之仄起法，即照前四句之平仄，五绝首句不押韵之仄起法，即照后四句之平仄。学者能将前两首之平仄反复熟读，则作五律五绝诗，自无失调平仄之病。
学诗百法之七 七律平起法 七绝平起法附
七律亦每首八句，首句亦有押韵者，亦有不押韵者，以首句第二字必用平声为平起。兹将其法示下：
◎○⊙●●○△，⊙●○○●●△。⊙●◎○○●●，◎○⊙●●○△。
◎○⊙●○○●，⊙●○○●●△。⊙●◎○○●●，◎○⊙●●○△。
上为七律首句押韵之平起法。若首句不押韵，则应改为○○●●○○●。七绝亦只有四句，依照前半首之平仄，即为七绝首句押韵之平起法，依照后半首之平仄，即为七绝首句不押韵之平起法。
学诗百法之八 七律仄起法 七绝仄起法附
七律仄起者，首句第二字必用仄声也。其法亦有押韵与不押韵之别。兹再将八句之平仄表示于后：
⊙●○○●●△，◎○⊙●●○△。◎○⊙●○○●，⊙●○○●●△。
⊙●◎○○●●，◎○⊙●●○△。◎○⊙●○○●，⊙●○○●●△。
上为七律首句押韵之仄起法。若首句不押韵，则应改为●●○○○●●。七绝首句押韵之仄起法，即照前四句之平仄，七绝首句不押韵之仄起法，即照后四句之平仄。学者欲作七律七绝诗，须将此二首平仄随口念熟，则下笔之时，自然声调稳妥，而不至有差误也。

[book_title]第二纲 对偶
学诗百法之九 一字对偶法
学作律诗，以对偶工稳为最要。学习对偶之法，不外以平声字对仄声字，以仄声字对平声字，而字面则以类相从，如天类对天类，地类对地类，人类对人类，物类对物类，虚字对虚字，实字对实字。其入手初步，可先任拈一字，求其配偶，如风对雨山对水之类。因风雨皆天类字，山水皆地类字，风与山皆平声，雨与水皆仄声，故均可对。但亦有一字而可两对者，如风对雨，自是同类字之最相合者，然而亦可与地类之水相对。又如宫对室，皮对革，皆以类相从，而宫又为五音（宫商角徵羽为五音。徵，音止）之一，故可对角徵羽等字，革又为八音（金石丝竹匏土革木谓之八音）之一，故可对金丝匏等字。明乎此则属对自易，而不致为同类之字所束缚也。兹试就天地人物四类略举其例如下：[例句之旁，原标注有平仄符号，略去，反正平仄相对就是了。]
天类
风/雨 日/云 霜/雪 月/星 烟/露 雾/霞 雷/电 雹/虹 春/夏 夜/朝 年/岁 暑/寒
地类
山/水 石/泉 河/井 海/江 城/市 邑/田 乡/野 路/桥 溪/谷 沼/池 波/浪 岸/滩
人类
男/女 祖/孙 妻/子 弟/兄 宾/主 圣/贤 农/士 死/生 穷/富 面/心 头/足 目/眉 身/手 智/愚 忠/孝
物类
冠/履 带/衣 珠/玉 斗/升 刀/尺 剑/枪 灯/镜 帐/帘 茶/酒 草/花 桐/竹 杏/桃 梅/菊 马/牛 禽/兽
学诗百法之十 二字属对法
一字之对既习熟矣，然后增一字而为二字对。二字之对，有两字平行者，有两字侧串者。何谓平行？上下二字皆实字或皆形容字，如日月对虹霓、浓淡对深浅之类。何谓侧串？上为形容字而下为实字，或上为实字而下为形容字，如蕙风对甘雨、月瘦对云痴之类。学者须知平行之字止可对平行，侧串之字止可对侧串。至平仄则下一字须平对仄仄对平，上一字则可平可仄，不必拘定。今再举例如下：
天类
春风/夏雨 白日/青天 风剪/月轮 三星/十雨 煮雪/残霞 雷鼓/风铃 花朝/谷日 九夏/三冬 丁年/午夜 菊月/梅天
地类
山腰/水腹 蜀道/秦关 黄浦/赤城 榆关/梓里 济北/淮南 金井/玉溪 岐山/渭水 剑阁/炉峰 西江/北海 雁门/鸡泽
人类
桥父/芥孙 荻母/梅妻 茶神/酒圣 奇侠/逸民 农夫/士子 织女/针神 红玉/绿珠 白眉/黄发 云鬓/雪肤 口禅/牙慧
物类
缁衣/赤舄 衾角/帐眉 琉璃/琥珀 玉环/金珥 红笺/白简 棘矢/桑弧 秧针/稻剑 芍药/荼□ 鹦鹉/鹧鸪 吴牛/蜀犬
□：蘼中以糸代非。荼□(tu2mi2)：落叶小灌木，花白而有香。
学诗百法之十一 三字属对法
由二字对而增为三字对，其连缀之字须要自然，不可勉强硬凑。兹试按照前例分举如后：
天类
风吹花/日照树 月移栏/云出岫 看花日/斗草天 烟初散/露未干 含宿雨/带朝霞 嫩霜寒/香雾湿 桐叶雨/楝花风 月满湖/星临户
歌风曲/咏雪诗 彩虹垂/晴日映 清和月/料峭天 百六辰/重三节
地类
山有色/水无声 水如烟/涛似雪 榆塞外/柳城东 十二衢/三千界 松菊径/薜萝泉 杏花村/桃叶渡 波澜阔/岛屿深 傍山城/临水驿
人类
花君子/酒圣人 子象贤/孙绳武 丸熊母/挽鹿妻 入幕宾/升堂客 弹冠客/进履人 赤松子/黄石公 颍士奴/康成俾 贤避世/士居贫
矍铄翁/逍遥子 嵇康懒/许靖贫 气凌云/心捧日 腰舞柳/舌生莲
物类
芙蓉带/薜荔裳 挂壁冠/寻山屐 金步摇/玉条脱 珊瑚网/琥珀杯 镂青笔/飞白书 流星矢/偃月刀 花荫浅/草色深 玉关柳/金井梧
蔷薇露/茉莉霜 月瓜凉/吴藕嫩 云外雁/水中鸥 喘月牛/追风骥
学诗百法之十二 四字属对法
由三字对而增为四字对，其法较易。兹再分类举例于下：
天类
风吹槛外/日照窗前 渡口绿烟/溪头红雨 春风舞柳/夏雨喧荷 踏雪溪桥/迎风水榭 微雨淡云/晓风残月 有风伏热/无雨冬晴
地类
山色迎眸/水声入耳 万顷波光/千山雨意 埋盆作池/叠石成嶂 绕城水绿/排闼山青 风皱麦浪/雨洗松岚 三径苔痕/一庭树影
人类
男羁女角/婢织奴耕 舍肉贻母/含饴弄孙 南贫北富/浊圣清贤 谢隐东山/韩瞻北斗 才储国器/寿冠耆英 苏妇题图/宓妃赠枕
白手成家/丹心报国 舌翻三寸/肠荡九迴
物类
冠裳毕集/履舄交加 舞扇歌衫/耕蓑钓笠 屏围芍药/帐暖芙蓉 紫云割砚/红雪飞笺 跃马横戈/闻鸡舞剑 菊泉汲酒/槐火烹茶
黄菊吟诗/紫芝作饵 霜侵菊熟/雨绽梅肥 花鸟和风/草虫冷露 狐知集腋/象戒焚身
学诗百法之十三 五字属对法
五字对已成诗句，其平仄应较前稍宽。然第一第三字虽可不拘，如当用平而可以用仄，当用仄而可以用平，及平对平仄对仄之类，而第二第四字则不可稍误，如当用平者必须用平，当用仄者必须用仄，及平对仄仄对平之类。此前人所以於五言近体诗有一三不论二四分明之说。兹试举例于后：
天类
日照花如锦/风吹柳似丝 凉风桑叶岸/细雨菊花天 雪尚晴时积/星从曙后孤 水高春雨足/山杂夏云多 暮烟明月黯/残雨夕阳收
细雨重阳菊/和风上巳兰 晴窗逢谷日/雨径记花朝 蝉催残暑去/雁带早凉来
地类
水落鱼龙夜/山空鸟鼠秋 山昏函谷雨/水落洞庭波 白水千层浪/青山一片云 云堆山径仄/雨涨石桥平 天势回平野/河流入断山
江声通白帝/山势入青羌 岫石苔缘绿/江村叶落黄 山家潜豹雾/海国靖狼烟
人类
旧谊酬宾主/新妆拜舅姑 鸡鸣修子职/燕翼貽孙谋 北漠孤臣梦/南陔孝子心 宦游妻子远/乡梦弟兄多 阮籍生涯懒/嵇康意味疏
红裙沾越女/翠袖醉吴姬 色艳梅侵额/豪轻碧展眉 长贫唯祝健/渐老不禁愁
物类
径晚红黏屧/林深翠湿衣 弹冠登仕路/曳履伺侯门 学奕摊清簟/看书照短檠 横刀奇侠传/舞剑大娘行 野店人沽酒/邮亭客唤茶
麦香吹饼饵/花暖卖饧餹 夜宴喧桃李/晨游静芰荷 暖红烘橘市/寒碧湿菱塘 碧水双鸥静/青山一鹤归 哀声猿入峡/渴势骥奔泉
学诗百法之十四 六字属对法
由五字对而增为六字对，平仄通用与不通用处，其法相同，不过造句之时，需要圆转自如，切不可露凑合之迹。仍照前例，分举如下：
天类
日照芸窗冬暖/风吹草阁夜寒 春野东风旖旎/夜深北斗阑干 月落天光送曙/冰消地气回春 树衬残霞画稿/花含宿雨诗情
小院栽花剪雨/深山采药锄云 槐密山庄避暑/蓼疏水国知秋
地类
春水浅蓝一色/夏山浓翠千层 一点山青螺髻/三篙水绿鸭头 日落江声带湿/风来海气含腥 窗外青山远绕/岸边白水长流
人类
名士弹冠白屋/鄙夫曳履朱门 名重薛家三凤/位分荀氏八龙 屋庑伯鸾夫妇/池塘灵运弟兄 虢公国之唇齿/祈父王曰爪牙
天锡汾阳贵寿/人称李邺神仙 进学三苏轼辙/登科二宋郊祁
物类
草履山衣隐逸/花冠月帔神仙 酒客磁杯竹叶/诗家纸帐梅花 里社执刀宰肉/侯门弹铗求鱼 赤水求珠遇合/蓝天种玉因缘
红蓼丹枫入画/碧梧绿竹招凉 鱼戏碧擎莲叶/蟹肥黄绽菊花 倦鹊绕枝知冻/飞鸿涵水带秋 山黯荒郊射虎/水沉远渚然犀
学诗百法之十五 七字属对法
学习对偶，至七字为完毕，以后则可入手近体诗矣。至七字对之平仄，与五字对相类，如第一第三第五字可以不拘，而第二第四第六字则不可差误。此前人所以于七言近体诗又有一三五不论二四六分明之说。兹再举例如下：
天类
星稀月落长天晓/日暖风和大地春 残月晓风杨柳岸/淡云微雨杏花天 烟销皓月临江浒/日出晴霞亘海门 雨过平添三尺水/风寒为勒一枝花
玉柳风斜寒食节/银花月朗上元宵 桐叶枣花风四月/蓼洲萍溆露三秋
地类
苍松古树山家屋/红蓼疏花水国天 苍龙半挂秦川雨/石马长嘶汉苑风 山径烟浓迷栈道/海潮雨急荡楼船 云边树绕巴山色/树里河流汉水声
帝京西望诗吟社/王室东迁政失周 晓月征夫催野渡/秋风谪宦梦乡关
人类
孙子曾玄分祖谱/舅甥伯叔列封圻 耕田冀缺妻能馌/下第苏秦嫂不炊 逢友鞠躬双握手/呼朋促膝两谈心 天钟异遇唐三侠/世纵清谈晋七贤
晚风鼓急喧红玉/秋雨楼空感绿珠 老来岁月看腰脚/身外云霄付羽毛
物类
衣冠济楚威仪美/仗履优游岁月闲 山衣草履渊明趣/缓带轻裘叔子装 宝鼎天香红袖女/珠帘说偈雪衣娘 花砖昼永分簪笔/画烛宵凉快读书
红飞帘外花频落/绿映窗前草不除 双鬓秋霜留菊傲/满身夜月纳荷凉 林鸦落日红三面/野鹤闲云白一行 残堞草莱嘶石马/故宫荆棘访铜驼

[book_title]第三纲 字句
学诗百法之十六 研究炼字法
学习对偶，即为做诗之预备。然对偶虽工，苟不知炼字之法，则易犯涣散之病，全句精彩无由可见。前人所以有吟成五个字用尽一身心，及吟成一个字捻断数茎髭等说，可见炼字之难，实为学诗者最切要之工夫。不论五言七言，或一句中炼一字，或一句中炼二字，下笔之时须要加意推敲。兹试略举各例句于后。
五言炼第二字
海暗三山雨/花明五岭春 竹喧归浣女/莲动下渔舟 花妥莺捎蝶/溪喧獭趁鱼 气蒸云梦泽/波撼岳阳城
五言炼第三字
山势雄三辅/关门扼九州 泉声咽危石/日色冷青松 江月随人影/山花趁马蹄 青山横北郭/白水绕东城
五言炼第五字
晓月临窗近/天河入户低 草生公府静/花落讼庭闲 香雾云鬟湿/清晖玉臂寒 翠屏千仞合/丹嶂五丁开
五言炼第二第五字
溪冷泉声苦/山空木叶干 潮平两岸阔/风正一帆悬 日落江湖白/潮来天地青 草枯鹰眼疾/雪尽马蹄轻
七言炼第二字
山入白楼沙苑暮/潮生沧海野塘春 日斜江上孤帆影/草绿湖南万里情 路绕寒山人独去/月临秋水雁空惊 燕知社日辞巢去/菊为重阳冒雨开
七言炼第五字
花径不曾缘客扫/蓬门今始为君开 江间波浪兼天涌/塞上风云接地寒 疲马山中愁日晚/孤舟江上畏春寒 珠帘绣柱围黄鹄/锦缆牙樯起白鸥
七言炼第七字
春水船如天上坐/老年花似雾中看 青枫江上孤帆远/白帝城边古木疏 三故频烦天下计/两朝开济老臣心 匡衡抗疏功名簿/刘向传经心事违
七言炼第二第五字
雪霁山门迎瑞日/云开水殿侯飞龙 鱼含月影随云动/鸟吐花声寄树闲 永忆江湖归白发/欲回天地入扁舟 湖添水际消残暑/江送潮头涌漫波
学诗百法之十七 研究造句法
积字而成句，积句而成诗。句之妥恰与否，诗之工拙判焉。故欲学作诗，必先学造句。造句之法，不仅属对工整炼字稳妥而已，必使全句轻灵流动绝不板滞方佳。至于唐人诗句，各有胜处，苟非勤于习诵，断不能模仿其万一。兹将五言七言之种种句法略举于下：
五言上一下四字句
犬迎曾宿客/鸭护落巢儿 青惜峰峦过/黄知橘柚来 绿奔川内水/红落过墙花 地犹鄹氏邑/宅即鲁王宫
五言上二下三字句
野人相问姓/山鸟自呼名 正有高堂宴/能忘迟暮心 晚凉看洗马/森木乱鸣蝉 客路青山下/行舟绿水前
五言上三下二字句
松风吹解带/山月照弹琴 夜郎溪日暖/白帝峡风寒
五言上四下一字句
晓月临窗近/天河入户低 薜罗山径入/荷芰水亭开 山从人面起/云傍马头生 风连西极动/月过北庭寒
五言一句三顿折句（二一二）
尘中老尽力/岁晚病伤心 人烟寒橘柚/秋色老梧桐
七言上一下六字句
花迎剑佩星初落/柳拂旌旗露未干 山动将崩未崩石/松浮欲尽不尽云
七言上二下五字句
有时三点两点雨/到处十枝九枝花 朝罢香烟携满袖/诗成珠玉在挥毫
七言上三下四字句
梦儿亭古传名谢/交妓楼新道姓苏 渔人网集寒潭下/估客舟随夜照来
七言上四下三字句
武帝祠前云欲散/仙人掌上雨初晴 晴川历历汉阳树/芳草凄凄鹦鹉洲
七言上五下二字句
青山只解磨今古/流水何曾洗是非 五更鼓角声悲壮/三峡星河影动摇
七言一句三顿折句（二二三）
盘飨市远无兼味/樽酒家贫只旧醅 含风翠壁孤云纳/昔日丹枫万木稠
学诗百法之十八 研究点眼法
作诗点眼，犹之画龙点睛。诗无眼则佳处不见，龙无睛则神采皆失。故学诗者既知炼字造句矣，又不可不知点睛之法。眼要挺要响，用实字则挺，用动字则响。全在下笔之时，细细揣摩。五言诗之点眼在第三字，七言诗之点眼在第五字。举例如下：
五言点实字眼
山店云迎客/江村犬吠船 绿垂风折笋/红绽雨肥梅 野径云俱黑/江船火独明 感时花溅泪/恨别鸟惊心
五言点动字眼
日气含残雨/云阴送晚雷 拨云寻古道/倚石听流泉 杨柳梳烟碧/茶□架雪香 白沙留月色/绿竹助秋声
七言点实字眼
才是寝园春荐后/非关御苑鸟衔残 风传鼓角霜侵战/云卷笙歌月上楼 杨柳风多潮未落/蒹葭霜冷雁初飞 东岩月在僧初定/南浦花残客未回
七言点动字眼
金阙晓钟开万户/玉阶仙仗拥千官 波漂菰米沉云黑/露冷莲房坠粉红 平地风烟横白鸟/半山云木卷苍藤 莺传旧语娇春日/花整晨妆对晓风
学诗百法之十九 指示正格法
五言律绝与七言律绝均有平起仄起及押韵不押韵之别，前已详言之矣。然其中又有三法，一曰反，如上句系平平起而下句系仄仄起，上句系仄仄起而下句系平平起是也。一曰粘，如上句系平平起而下句亦平平起，上句系仄仄起而下句亦仄仄起是也。一曰应，如五言首句押韵者，为仄仄仄平平或平平仄仄平，七言首句押韵者，为仄仄平平仄仄平或平平仄仄仄平平，而末句之平仄与首句相同是也。凡合乎此等平仄者，皆谓之正格。兹将唐诗三百首中选录五言律绝七言律绝各二首于下：
（哈哈，老夫子说话何其含混，说了半天也没说清楚，在下试着做个补充：律诗八句，每两句合称一联，分别称作额联……记不清楚了。绝句四句，当然只有两联了。每联的两句当反，如第一和第二句，第三和第四句等。两联相邻的句当粘，如第二和第三句，第四和第五句等。
对于首句着韵的律绝，首尾两句当应。对于律诗，其实一、四、八句皆当应。补充一句，律诗的二三联当对偶）
山居秋暝 王维
空山新雨后，天气晚来秋。明月松间照，清泉石上流。竹喧归浣女，莲动下渔舟。随意寻芳歇，王孙自可留。（五律之合于平起者）
渡荆门送别 李白
渡远荆门外，来从楚国游。山随平野尽，江入大荒流。月下飞天镜，云生结海楼。仍怜故乡水，万里送行舟。（五律之合于仄起者）
听筝 李端
鸣筝金粟柱，素手玉房前。欲得周郎顾，时时误拂弦。（五绝之合于平起者）
登鹳雀楼 王之涣
白日依山尽，黄河入海流。欲穷千里目，更上一层楼。（五绝之合于仄起者）
望蓟门 祖咏
燕台一去客心惊，笳鼓喧喧汉将营。万里寒光生积雪，三边曙色动危旌。沙场烽火侵胡月，海畔云山拥蓟城。少小虽非投笔吏，论功还欲请长缨。（七律之合于平起者）
蜀相 杜甫
丞相祠堂何处寻，锦官城外柏森森。映阶碧草自春色，隔叶黄鹂空好音。三顾频烦天下计，两朝开济老臣心。出师未捷身先死，长使英雄泪满襟。（七律之合于仄起者）
泊秦淮 杜牧
烟笼寒水月笼沙，夜泊秦淮近酒家。商女不知亡国恨，隔江犹唱后庭花。（七绝之合于平起者）
贾生 李商隐
喧室求贤访逐臣，贾生才调更无伦。可怜月半虚前席，不问苍生问鬼神。（七绝之合于仄起者）
学诗百法之二十 指示拗句法
昔人谈诗，有一三五不论二四六分明之说。所谓不论者，盖言五言律绝中之第一第三字、七言律绝中之第一第三第五字平仄可以通用，非可任意为之而不必讲究也。今人误作不拘之解，则为害匪浅。而不知五言律绝中之第一字或可用，而第三字万不能通用，七言律绝中之第一第三字或可通用，其第五字则万不能通用。且如五言律绝中之平平仄仄平句，即第一字亦不能通用，又如七言律绝中之仄仄平平仄仄平句，即第三字亦不能通用。此等不论平仄之句，谓之拗句。前人非学到功深神而明之者，断不出此。兹试将唐诗中拗句之最奇特者，选录一首如下：
黄鹤楼 崔颢
昔人已乘黄鹤去，此地空余黄鹤楼。黄鹤一去不复返，白云千载空悠悠。晴川历历汉阳树，芳草萋萋鹦鹉洲。日暮乡关何处是，烟波江上使人愁。
学诗百法之二一 指示变体法
五言七言句之近体诗，不论平起仄起，均有一定不易之例。反是者即谓之变体。变体之诗出于作者一时之差误，不可认为定格。兹特选录唐诗中七律七绝之变体各一首，俾初学做诗者不致轻蹈此病也。
登金陵凤凰台 李白
凤凰台上凤凰游，凤去台空江自流。吴宫花草埋幽径，晋代衣冠成古丘。三山半落青山外，二水中分白鹭洲。总为浮云能蔽日，长安不见使人愁。
上诗第一联与第二联平仄重复，名曰顺风调，为七律中之变体也。
赠别 王维
渭城朝雨浥清晨，客舍青青柳色新。劝君更尽一杯酒，西出阳关无故人。
上诗第三句之平仄与第二句应粘而反，是为七绝中之变体也。

[book_title]第四纲 章法
学诗百法之二二 起笔突兀法
做诗起笔，有明起暗起陪起反起之别。明起者，开口即就题之正意说起，随明见题字，然不得谓之骂题。暗起者，不就题面说而题意自见。陪起者，先借他物说起以引申所咏之物。反起者，不说题之正面而先从题之反面着笔。学者明此诸法，起笔者尤以来势突兀为胜，若一涉平淡，便觉句法不挺矣。兹录唐诗得力在起两句之一首于下，以便学诗者有所取法焉。
和晋陵陆丞相早春游望 杜审言
独有宦游人，偏惊物候新。云霞出海曙，梅柳渡江春。淑气催黄鸟，晴光转绿萍。忽闻歌古调，归思欲沾巾。
上诗首句拈出独有二字，次句便以惊字作衬，有登高一呼之概。
学诗百法之二三 承笔衔接法
律诗以第二联为承笔，或写意，或写景，要与上联起笔衔接，不可松泛。起笔一联，仅浑括大概。点醒题意，全在此联，且需留有不尽之意，以开下文转笔一联。兹录唐诗中第二联最警切之一首，以飨读者，俾知醒题之法也。
军中闻笛 张巡
岧峣试一临，虏骑附城阴。不辨风尘色，安知天地心。门闲边月近，战苦阵云深。旦夕更楼上，遥闻横笛声。
上诗第三四句写军中情状，紧接上句看见虏骑之悲感，而全题之用意醒矣。
学诗百法之二四 转笔呼应法
转者，就承笔之意，转捩以言之也。其法有三，一进一层转，二推一层转，三反转，总以能与前后相呼应活而不板者为佳。唐诗之注重转笔而上下一气者，当推杜甫春望一首，兹特选录于下。非学到功深者，断难揣摩其万一。
春望 杜甫
国破山河在，城春草木深。
感时花溅泪，恨别鸟惊心。
烽火连三月，家书抵万金。
白头搔更短，浑欲不胜簪。
上诗第五句言兵祸之久，第六句言乡信之重，是全诗最着力处，而与首句写乱后景象末句自伤衰老通体均相应也。
学诗百法之二五 合笔结束法
合者，结束全诗，俾有下落也。或开一步，或放一句，总以言有尽而意无穷者为佳构。唐诗中合笔之足以惊人而传诵一时者，首推刘禹锡之蜀先主庙诗。兹亦照录于后，以为学者之模范。
蜀先主庙 刘禹锡
天地英雄气，千秋尚凛然。
势分三足鼎，业复五铢钱。
得相能开国，生儿不象贤。
凄凉蜀故妓，来舞魏宫前。
上诗结句言蜀妓凄凉不言蜀灭，而蜀灭之意自在其中，以此结束全题，真觉余韵悠然，有缥缈欲仙之致。
学诗百法之二六 因人述事法
做诗所以传人，非传其人，传其事也。但记述事情，需写得雄壮而不寒酸，方见其人身份之大，志气之高。此种笔致，不可多得。兹特选录唐诗一首于下。
送李中丞归汉阳别业 刘长卿
流落征南将，曾驱十万师。罢归无旧业，老去恋明时。独立三边静，轻生一剑知。茫茫江汉上，日暮欲何之。
上诗第一联倒写盛时，第三联一句写其旧功，一句写其壮志。明虽述事，而其人则因此传矣。
学诗百法之二七 因地记游法
记游之诗，或述山川，或述风土，宜翔实而不浮泛，宜洒脱而不粘附，方为上乘。此种记述之法，唐诗中以李白送友人入蜀一首为最佳，特录如下：
送友人入蜀 李白
见说蚕丛路，崎岖不易行。山从人面起，云傍马头生。芳树笼秦栈，春流绕蜀城。升沉应以定，不必访君平。
上诗第二联，一句写对面，一句写旁边，第三联一句写陆，一句写水，句句是记地，却句句是记游，洵为诗之入乎化境者。
学诗百法之二八 因时点景法
四时之景不同，故诗家点景之法亦不同。但以冬夏二时之景与春秋二时之景相较，则冬夏自然较少。而以夏令之景与冬令之景相较，则犹以夏令为少。唐诗三百首中，唯杜审言夏日过郑七山斋一诗，写得极幽雅，极淡远，可为夏日点景诗之杰构。自特摘录于后：
夏日过郑七山斋 杜审言
共有樽中好，言寻谷口来。薜萝山径入，荷荠水亭开。日气含残雨，云阴送晚雷。洛阳钟鼓至，车马系迟回。
上诗第三句写薜萝，第四句写荷荠，都是点缀夏景。第五句写日写雨，第六句写云写雷，而夏日晚景如在画图中矣。
学诗百法之二九 因境抒情法
诗情皆由境而生，诗境即诗情也。作此等诗不可太拘，太拘则滞；不可太浑，太浑则虚。须要来龙去脉一气相生，方足以见诗情之真切。兹就唐诗三百首中选录一首于下：
过故人庄 孟浩然
故人具鸡黍，邀我至田家。绿树村边合，青山郭外斜。开轩面场圃，把酒话桑麻。待到重阳日，还来就菊花。
上诗田家二字，为通体之眼，所谓诗境也。第二联是写庄外之境，第三联是写庄中之境，至于合、斜、面、话等字，皆诗情也。
学诗百法之三十 起句相对法
绝诗只有四句，作五绝诗，只有二十字。苟不知炼句之法，则一写已尽。何能发挥题之真意乎？兹特选录唐诗中五绝之起句相对者一首于下，学者宜将所炼之句，熟读而细玩之。
逢雪宿芙蓉山主人 刘长卿
日暮苍山远，天寒白屋贫。柴门闻犬吠，风雪夜归人。
上诗之第一第二句，写将雪之兆。第三句写山家形景，直至末句方点出雪字，而寄宿之意已尽在其中矣。
学诗百法之三一 收句相对法
五绝收句是全题最扼重处，宜清劲淡远，有余音不绝之慨。若用对句，则字字有力，全诗便觉挺而且响矣。兹就唐诗中选录一首于后，学者可依此摹仿也。
宿建德江 孟浩然
移舟泊烟渚，日暮客愁新。野旷天低树，江清月近人。
上诗第一句写地，第二句写时，题中宿意已明。第三句写岸上之景，第四句写水中之景，江流如画，情景逼真。
学诗百法之三二 通体拗句法
拗句之诗不论平仄，较谐平仄者为难。前已有指示此法，并举七律一首为例。而五绝则句短字少，更不能轻易著笔。且亦需有曲折有寄托方为合法。唐诗五绝中通体用拗句者数见不鲜，惟刘长卿弹琴一首余味深长，真令人百读不厌。兹录于下，以备学诗者之一格。
弹琴 刘长卿
泠泠七弦上，静听松风寒。古调虽自爱，今人多不弹。
上诗第一句就题面暗起，第二句拍到琴调，第三句承上作转，第四句明点弹字。而言外有世无知音之叹，全诗之主意在此。
学诗百法之三三 通体仄韵法
五绝诗用仄韵较之押平韵者尤觉清劲古朴，故唐人多喜用之。兹录柳宗元江雪一首于下，真五绝中之杰作也。
江雪 柳宗元
千山鸟飞绝，万径人踪灭。孤舟蓑笠翁，独钓寒江雪。
上诗第一二两句暗点题意，第三句写江边之景，第四句方点出江雪二字。所用绝灭等字何等有力
学诗百法之三四 通体写情法
写情之诗宜曲折宜圆到，不可徒饰外观而真意未达出，盖写情难于写景。非善于言情者必不足以达之。今特选录唐诗中通体写情之诗一首，学者可奉为金科玉律也。
客至 杜甫
舍南舍北皆春水，但见群鸥日日来。花径不曾缘客扫，蓬门今始为君开。盘飨市远无兼味，樽酒家贫只旧醅。肯与邻翁相对饮，隔篱呼取尽余杯。
上诗第一联以鸥来引客，而第二联一句纵一句擒，是正为客至也。第三联写款客之情，第四联想到邻翁作陪。情外有情，的是写情圣手。
学诗百法之三五 通体写景法
写景之诗贵有层次有结束，否则架床叠屋，徒见其铺排而索然无味耳。初学作诗者每易蹈此弊病。兹特就唐诗三百首中选录通体写景之诗一首，俾学者有所取资焉。
和贾至舍人早朝大明宫之作 岑参
鸡鸣紫陌曙光寒，莺啭皇州春色阑。金阙晓钟开万户，玉阶仙杖拥千官。花迎剑佩星初落，柳拂旌旗露未干。独有凤凰池上客，阳春一曲和皆难。
上诗全在早朝二字写景。首联一句写出门，一句写到城，早朝之意已现。第二联一句写近殿未朝时，一句写到殿已朝时。第三联写早朝早退之景，层次何等井然。末联才拍到和诗本意，以此结束饶有趣味。
学诗百法之三六 分写情景法
写情宜缠绵悱恻，写景宜蕴藉冲和，二者兼而有之，写来又须分明，方堪推为绝唱。唐诗三百首中合乎此等做法者当以杜甫登高一诗为最，今录如下，学者宜细细玩之。
登高 杜甫
风急天高猿啸哀，洙清沙白鸟飞徊。无边落木萧萧下，不尽长江滚滚来。万里悲秋常作客，百年多病独登台。艰难苦恨繁霜鬓，潦倒新亭浊酒杯。
上诗第一句写山中所闻，第二句写水上所见，第三句承第一句之风急，第四句承第二句之渚清，是写景也。第五第六句写登高感触之情，一句横说，一句竖说。第七句顶第五句之作，第八句顶第六句之多，是写情也，章法句法虽分而仍完密异常。
学诗百法之三七 合写情景法
情景分写之诗既见上述矣，然或景中有情或情中有景，不能分写只能合写者，虽则浑括一气，而仍须分析清楚。兹特就唐诗中选录一首于下，学者不可不悉心体会也。
登柳州城楼寄漳汀封连四州刺史 柳宗元
城上高楼接大荒，海天愁思正茫茫。惊风乱颭芙蓉水，密雨斜侵薜荔墙。岭树重遮千里目，江流曲似九回肠。共来百粤文身地，尤是音书滞一乡。
上诗首句从登楼说起，第二句便含寄四州刺史意，第三句写水，第四句写陆，所谓景中有情也。第五句言陆路望四州不见，第六句言水路思四州无已，末两句揭清寄四州刺史本意，所谓情中有景也，写来也融洽亦分明，诚为情景兼到之作也。
学诗百法之三八 明咏物情法
何谓明咏？起句既点醒题面，以下句句明写是也。咏物之诗最忌浮泛或俚俗，须以切实幽雅为佳。唐诗中杜甫黑鹰一首为明咏物情之杰作，今特摘录如下，学者宜反覆而玩诵之。
黑鹰 杜甫
黑鹰不省人间有，渡海疑从北极来。正摶风超紫塞，玄冬几夜宿阳台。虞罗自觉虚施巧，春雁同归必见猜。万里寒空只一日，金眸玉爪不凡材。
上诗起句就点出黑鹰，所谓明咏也。第二句北极是黑，第三句以紫字映黑字，第四句玄冬亦是黑。第五句虚写，第六句写实。末句以金玉二字再衬黑字，而黑鹰之体格跃然纸上矣。
学诗百法之三九 暗咏物情法
何谓暗咏？通体不点破题面而但浑写物情是也。然须有曲笔以达之，有深意而衬之。使人不见此题，一望而之便是此题方为合格。唐诗中郑谷鹧鸪一首最合暗物咏情之法，爰录于后，以资揣摩。
鹧鸪 郑谷
暖戏烟芜锦翼齐，品流应得近山鸡。雨昏青草湖边过，花落黄陵庙里啼。游子乍闻征袖湿，佳人才唱翠眉低。相呼相唤湘江曲，苦竹丛生春日西。
上诗第一句写鹧鸪之形，第二句写鹧鸪之品。第三句言见其过，第四句言闻其啼。第五第六句从啼字生出游子佳人两意，感人极深。末两句为鹧鸪写照，却到底无鹧鸪题字，此境非常人能学到也。
学诗百法之四十 抚今怀古法
过去为古，现在为今，既古既今，亦今亦古，此等诗须写得又缠绵又感慨，是人读之有俯仰古今之感，悠然神往之慨，方为上乘。兹特选录唐诗七律一首于下，俾学者可以玩索也。
至日遣兴奉寄北省旧阁老两院故人 杜甫
忆来逍遥供奉班，去年今日侍龙颜。麒麟不动炉烟上，孔雀徐开扇影还。玉几由来天北极，朱衣只在殿中间。孤臣此日肠堪断，愁对寒云雪满山。
上诗首联从去年说起，而着力全在一忆字。第二联追述去年朝仪之盛，第三联一句是虚写，一句是实写。末联方拍到今日，由今怀古，无限凄凉。
学诗百法之四十一 写意托兴法
写意托兴之诗用笔贵委曲而不率直，立意贵幽远而不浅近。明知所遇之景物与所蓄之意兴两不相关，而一经感触便当息息相通。兹特就唐诗中择录合乎此法者之一首于左，学者可以意会得之。
曲江对雨 杜甫
城上春云覆苑墙，江亭晚色静年芳。林花着雨胭脂湿，水荇牵风翠带长。龙武新军深驻辇，芙蓉别殿漫焚香。何时昭此金钱会，暂醉佳人锦瑟旁。
上诗前半首写江上雨景，后半首写南内凄凉。末句借佳人作结，令人无限低徊。
学诗百法之四十二 颂中寓讽法
婉而多讽，诗人忠厚之道也。后世阿谀之风日甚，但知献媚避忌，而诗之品格亦每况愈下矣。兹特选录唐诗中张谓之杜侍御送贡物戏赠一首，深情微旨，亦婉亦深，深得三百篇之遗意也。
杜侍御送贡物戏赠 张谓
铜柱珠崖道路难，伏波横海旧登坛。越人自贡珊瑚树，汉使徒劳獬冠。疲马山中愁日晚，孤舟江上畏春寒。由来此货称难得，多恐君王不忍看。
上诗起句言道路之远，第二句言产物之地。第三句折入贡字，第四句写一劳字，而讽意已寓乎其中。第五第六句正写路远送物之苦，结句不忍看三字，古人所谓婉而多讽，诵不忘规者，庶几近之。
学诗百法之四十三 褒中有刺法
一诗之中，或褒或刺，岂非自相矛盾？不知所谓褒者，或褒其人之勋绩，或褒其人之际遇。所谓刺者，或刺朝廷之昏乱，或刺时事之难为。兹特录唐诗中李郢之上裴晋公一首，虽则寓刺于褒，实则褒自褒而刺自刺，读者不可不辨别也。
上裴晋公 李郢
四朝忧国鬓成丝，龙马精神海鹤姿。天上玉书传诏夜，殿前金甲受降时。曾经庾亮三更月，下尽羊昙一局棋。惆怅旧堂绿野，夕阳无限鸟飞迟。
上诗首联直写晋公，第二联褒其功，第三联褒其度，末联刺朝廷不用老臣。语意仍含蓄不露，不愧诗中老手。
学诗百法之四十四 参间虚实法
咏物之诗须要虚实相间，不有虚笔；既无灵气，不有实笔；既无真意，但虚则不可空泛，实又不可呆滞。此法在唐诗中当推杜牧早雁一首为最佳。今录如下，学者可奉为规矩也。
早雁 杜牧
金河秋半虏弦开，云外惊飞四散哀。仙掌月明孤影遇，长门灯暗数声来。须知胡骑纷纷在，岂逐春风一一回。莫厌潇湘少人处，水多菰米岸莓苔。
上诗起二句但言雁来，第三句言影，第四句言声，是谓写实法。第五句借胡骑作陪，第六句以春风作衬，是谓虚写法。结句暗写雁去，而早字之意已见，真是神来之笔也。
学诗百法之四十五 判别深浅法
作诗须有层次，而用于咏情之诗尤当由浅入深，层层推进，方与格律相合。否则杂乱成章，徒见其枝枝节节也。兹录唐诗中李颀送魏万之京一首，上下一气呵成，有悠然不尽之趣，非善于言情者不办。
送魏万之京 李颀
朝闻游子唱离歌，昨夜微霜初渡河。鸿雁不堪愁里听，云山况是客中过。关城树色催寒近，御苑砧声向晚多。莫见长安行乐处，空令岁月易蹉跎。
上诗起句既点明送别之意，第二句写秋景，第三句言路中所闻，第四句言路中所见。第五句言入关时所见，第六句言到京后所闻，是深一层。末两句点长安二句，点明之京。而良友规之意，妙在言外得之。
学诗百法之四十六 顺点题面法
题面之字最好不顺点，顺点则非落于平，既近于板。唐诗三百首中，惟张旭桃花溪诗一绝。虽则题面三字顺次点出，然而宛转赴题，并不见其率直之弊。兹录如下，读者亦可举以学步也。
桃花溪 张旭
隐隐飞桥隔野烟，石矶西畔问渔船。桃花尽日随流水，洞在清溪何处边。
上诗起句写溪畔远景，第二句借渔船一问，通体便觉灵动异常。第三句点明桃花，顶上句问字之意；第四句点明溪字，仍应问字口吻，妙在有悠然不尽之趣。
学诗百法之四十七 反托题意法
诗有题之正面难写者，不得不于反面求之，盖从反面托出较之正面意味倍深也。唐诗中能合此法者，当推王维九月九日忆山中兄弟一首。今录于下，学者最宜摹仿也。
九月九日忆山中兄弟 王维
独在异乡为异客，每逢佳节倍思亲。遥知兄弟登高处，遍插茱萸少一人。
上诗题意全在一忆字。首句言作客异乡，便含忆字之意。第二句思亲二字，忆字已暗暗点明。第三四句从对面兄弟忆己，反托己之忆兄弟，诗境真出神入化矣。
学诗百法之四十八 侧衬题意法
题意有不能从正面直写者，须从侧面以衬笔写之。或用人衬，或用物衬，要必用之得法。兹择唐诗中王昌龄之春宫曲一绝摘录于后，学者不可不细细体会也。
春宫曲 王昌龄
昨夜风开露井桃，未央前殿月轮高。平阳歌舞新承宠，帘外春寒赐锦袍。
上诗着力全在第三句，所谓用人作衬也。第一句言桃开，籍喻新宠；第二句言月轮，承上夜字；第三四句言平阳有宠而己之失宠，尽在言外也。
学诗百法之四十九 空翻题意法
作诗实写则易落板滞，空翻则见其灵动。翻腾之势愈空，题中之意愈透，但不能一味空翻与题绝不相关而近于浮泛也。唐诗中韩愈春雪一首可谓极空翻之能事也，兹录如下以饷学者。
春雪 韩愈
新年都未有芳华，二月初惊见草芽。白雪却嫌春色晚，故穿庭树作飞花。
上诗第一句从春字着意翻起，何等飘逸；第二句点醒春字之意，第三四句呵成一气，苟非起处蓄势翻空收处之题意何能有如是之清醒耶。
学诗百法之五十 借物兴感法
作诗随地可以兴感，然非借物不可。借物则飘逸而不粘滞，超脱而不肤泛。唐诗中王昌龄之长信怨既为借物兴感之一。兹录如下，学者得此宜熟读而深思之。
长信怨 王昌龄
奉帚平明金殿开，且将团扇暂徘徊。玉颜不及寒鸦色，尤带昭阳日影来。
上诗起句写宫中晓景，第二句借团扇喻己之失宠，第三句借鸦来反衬自己，第四句借鸦带日反托己之失宠。皆所谓借物兴感夜，而怨字之意却含蓄不露，情致何等宛转。
学诗百法之五十一 触景生情法
景无一定，情亦无一定，触景可以生情。作此等下笔须要灵活，不脱不滞方为上乘。兹录唐诗中王昌龄之闺怨一绝，隽快绝伦，真妙到毫巅之作也。
闺怨 王昌龄
闺中少妇不知愁，春日凝妆上绣楼。忽见陌头杨柳色，悔教夫婿觅封侯。
上诗首句从闺妇说起，不知愁三字正为转句作逼势，第二句承上不知愁来。第三句转出忽见二字，正是触景生情之法，末句勒到怨字，余味深长。
学诗百法之五十二 首尾相贯法
一诗之中或有寄托或有刻画，往往不能一气相生，初学作诗尤易蹈此弊病。唐诗中惟司空曙江村即事一首，首尾一意相贯，精神异常饱满。今录于下，学者能解此法，则于作诗之道思过半矣。
江村即事 司空曙
罢钓归来不系船，江村月落正堪眠。纵然一夜风飘去，只在芦花浅水边。
上诗着眼全在不系船三字，故起句既提出正意，第二句点明江村，第三句一开，第四句一合，而不系船三字之意便首尾相贯矣。
学诗百法之五十三 前后相应法
作诗须有来龙去脉，起笔收笔，前后呼应，方为合格。且须层次分明，何处从题前着想，何处从题后下笔，一气写来自然语语入神。唐诗中能解此法者，当推岑参逢入京使一首，爰录于下，俾学者可以得此而自悟也。
逢入京使 岑参
故园东望路漫漫，双袖龙钟泪不干。马上相逢无纸笔，凭君传语报平安。
上诗起两句是题之前一层，第三句点明逢字正意，末句是题之后一层。立意既警策，措语又极恳挚，固不仅以层次胜也。

[book_title]第五纲 规则
学诗百法之五十四 考订四则法
何谓四则？一曰字，二曰句，三曰格，四曰法是也。学诗之有四则尤大匠之有规矩。因规以成圆，因矩以成方，是万古不易之常道，作诗亦何独不然，否则为拗句，为变体，不得谓之正格矣。故学者须先明四则，然后乃有进步。而文人学士虽具出类拔萃之才智，亦断难越此范围。今试分析言之如下。
字 诗中用字一毫不可苟且，倘一字不雅则一句不工，一句不工则全诗皆废矣。 故字贵圆活善用，如转枢机；清新自然，如瞻佩玉。
句 作诗最重句法，一句不妥则全诗皆弱，一句不炼则全诗皆涣。盖以一诗之中，妙在一句为诗之根本，根本不凡则枝叶自茂。故欲全诗有精彩，句法不可 不讲究也。
格 诗之品格有九，曰高，曰古，曰深，曰远，曰长，曰雄浑，曰飘逸，曰悲壮，曰凄婉。学诗第一要义诗格需求高尚，所谓以汉，魏，晋，盛唐为师，不作开元，天宝以下人物是也。若念头一差，势必愈鹜愈远。故曰取法乎上，仅得其中；取法乎中，斯为下矣。
法 作诗之法不论律绝，先须除去五俗。一除俗体，二除俗意，三除俗句，四除俗字，五除俗韵。至于古体今制之别，精朴深浅之殊，贵乎各求其似。汉晋高古，盛唐风流，西昆秾冶，晚唐叶藻，若将自己之诗置诸古人诗中，识者 不能辨别其真伪，斯可耳。
学诗百法之五十五 领会四体法
诗必有所谓而作，所为者何？既喜怒哀乐之四体也。喜而得之则其辞丽，怒而得之则其辞愤，哀而得之则其辞伤，乐而得之则其辞逸，是谓四得。反是而失之大喜则其辞放，失之大怒则其辞躁，失之大哀则其辞惨，失之大乐则其辞荡，是为四失。取得失而比较之，而诗之体用叛矣。兹特举例于下：
诗之丽者 如有时三点两点雨，到处十枝九枝花等句是也。
诗之愤者 如颠狂柳絮随风舞，轻薄桃花逐水流等句是也。
诗之伤者 如泪流襟上血，发变镜中丝等句是也。
诗之逸者 如谁家绿酒欢连夜，何处红妆睡到明等句是也。
诗之放者 如春风得意马蹄疾，一日看遍长安花等句是也。
诗之躁者 如解通银汉终须曲，纔出昆仑便不清等句是也。
诗之惨者 如主客夜呻吟，痛入妻子心等句是也。
诗之荡者 如骤然始散东城外，倏忽还逢南陌头等句是也。
学诗百法之五十六 相准题意法
作诗先贵相准题意，有宜含蓄者则语当浑厚，有宜豪放者则语当显豁，有宜庄重者则语当雄壮，有宜轻灵者则语当圆活。相题既准，斯所作之诗亲切而有味，否则如隔靴搔痒，虽极字斟句酌，而与诗之正意难免有格不相入之病。兹再举例如下；
题有显贵意者 如岑参和贾至舍人早朝诗 花迎剑佩星初落，柳拂旌旗露未干
题有隐逸意者 如黄滔隐居诗 纱帽隐囊谈旧事，断琴枯砚识前朝
题有神仙意者 如杨廷选过葛岭诗 高崖树古丹霞晕，仄径苔深白雨飞
题有方外意者 如贾岛题天竺灵隐寺诗 山钟野渡空江水，汀月寒生古石楼
题有闾阎意者 如杜甫野老诗 渔人网集澄潭下，贾客船随返照来
题有闺壶意者 如薛逢宫词 云髻罢梳还对镜，罗衣欲换更添香
学诗百法之五十七 采择材料法
学诗初步宜采取前人名作以为作诗之材料。所谓材者，既天，地，人，物诸故事是也。而此等故事散在群书，非可临颖翻阅而得也，贵乎有以择而储之。储之之道无她，先将诗经三百篇朝夕诵读以立骨格。盖诗经之材料最富，无美不臻，无体不备。如薄伐猃狁与子同仇诸章，乃塞上体也；彼黍离离旄丘之葛诸章，乃吊古之体也；桧楫松舟皎皎白驹诸章，乃纪行之体也；其他关雎葛覃为宫词体，妇叹于市为闺怨体。可以取为诗料者不胜枚举，故后世各大诗家莫不胚胎于此。
继诗经而起者厥为离骚。离骚二十五篇多侘傺抑郁之音，然托辞引喻韵味深长，于烦乱瞀扰之中具悱恻缠绵之旨。故欲取资料于诗经之后，舍离骚无由矣。离骚之后则有汉诗，如韦孟讽谏之作，房中郊祀之篇，气质古茂直欲追踪二雅。他若秋风之婉丽，瓠子歌之浑厚，河梁咏别之神韵悠远，饮马长城窟之情意宛转，皆为汉诗之冠而可采择者也。
汉代以降，去古未远。晋初如潘岳之关中诗，太冲之咏史诗，嗣宗之咏怀诗，刘琨之答卢湛诗，皆为一朝名作。
而子建多才，更五色相宣，八音朗畅，足以上继苏李，下开百代。至若渊明则清悠淡永，别有自然之致，此皆晋诗之可取材者也。
唐承陈、隋之后，诗道大振，如玄宗之幸《蜀西》、《至剑门》诸作，雄健有力、风裁峻整；张说之《七古》、张九龄之《五古》亦雄浑醇厚，足以扶翼正声。他如王维、岑参、孟浩然、王昌龄辈，先后继起，各有专长。迨后杜少陵崛起，上薄葩经，下赅宋元，掩颜、谢之孤高，杂徐、庾之流丽，尽得古今之体格，而为诗中集成之圣。同时又有李太白，出入风骚，祖尚魏晋，故后人云，言唐代诗家者，必以李、杜并称，余如韩愈之赅怪，李贺之奇诡，刘梦得之淡远，柳子厚之苍劲，杜牧之健响，李义山之幽绝，温飞卿之清丽，贾阆仙之洁炼，以及大历十才子等，糜不遵守家法，此皆唐诗可取材者也。宋代诗家，分为三派。王禹
学长庆，是为白体；寇准、林逋辈师晚唐，是为晚唐体；杨亿、刘筠等宗李义山，是为西昆体。至欧阳公出，一变而为太白、昌黎之诗，及苏东坡、黄山谷出，又一变而为少陵之诗。南渡之后，以杨万里、陆放翁、尤袤、范成大四家为最著，此又宋诗之可取材者。其余则等诸自郐以下，不足为学诗者法也。
学诗百法之五十八 辨别体格法
律诗正格，八句成章，一、二句为首联，可对可不对；三、四句为颌联，不能不对；五、六句为颈联，亦不能不对；七、八句为结联，则亦可对可不对。然正格之外，又有变格。唐以来均盛行之。但初学作诗，总以正格为是，若不注重体格，谬托古人变格之说，好高务远，随意吟咏，势必不能形似，而贻画虎不成之诮。兹特将律诗中各种变格，分别言之于下，学者不可不细辨也。
拗体格：对偶与正格相同，但句中平仄，不似正格之稳顺，即所谓拗句是也。
偷春格：第一联对，第二联不对，是将第二联换向第一联，犹之梅花在冬，偷春色而先开也，故云。
借对格：又谓之假对格，借同音之字作对，如“厨人具鸡黍”、“稚子摘杨（借杨为羊）梅”之类。
交股对格：如“春深叶密花枝少，睡起茶多酒盏疏”二句，“密”与“多”对，“少”与“疏”对，是上下交股对也。
隔句遥对格：又谓之隔扇对格。如郑谷《吊僧诗》之前半首云：“几思闻静语，夜雨对禅床。未得重相见，秋灯照影堂。”第四句与第二句遥对也。
八句全对格：始于初唐，如李峤《主家山第》诗之类。
八句全不对格：如孟浩然《挂席东南望》诗之类。
学诗百法之五十九 审叶音调法
作诗不论正格-变格，皆有天然音节，所谓天籁也，自“一三五不论、二四六分明”之说一倡，学者据此两语而诗之音调遂由此而乖矣。不知当时之为是言者，其注重全在下句。如云就使一三五不论，而二四六则定要分明也。试观宋唐以来诸大家，往往有平仄互换之句，其不敢轻易忽者，正此一三五之单字。盖调不叶而句不谐，句不谐则诗不佳。岂得谓诗之平仄，可以一字不论乎？
音律所始，本于人声。声含宫商，肇自血气。先王用之以作乐歌。乐八音皆诗，《诗三百》皆乐。诗既由乐而出，则诗中之平仄，自必审音而后叶。如桓伊吹笛，必经三弄；伯牙鼓琴，必合七弦；音调熟则诗句工，而生涩佶屈之弊，必一扫而空矣。
学诗百法之六十 运用古事法
诗中运用古事，僻事须要实用，熟事须要虚用。王绩诗云：“眼看人尽醉，不忍独为醒。”此即实用古事；杜甫诗云：“羞将短发还吹帽”，此即虚用古事。又有翻案用法，如李白诗云：“升沉应已定，不必问君平”是也。此法运用之妙，全在有而若无，实而若虚，绝不见堆垛呆板之迹。昔王敬美言：善用古事者，勿为古事所使。亦此意也。
运用古事，最忌改窜失真。陆机《园蔬》诗云：“庇足同一智，生理合异端。”考葵能卫足，事讥鲍庄；葛藟庇根，辞出乐豫。若譬葛为葵，则引事实为荒谬；若谓庇胜卫，则改事失其本真。刘彦和责其不精，洵是确论。后人才不如陆，辄欲改易古事，其不至贻人笑柄者，鲜矣。初学者宜慎之。
学诗百法之六十一 选定韵脚法
押韵之法可分二种：一为限韵，由命题者选定一韵中某某数字，而令作诗押之；一为选韵，由作诗者自择与题意相近之数字，而分别押之。二法之中，前者比较稍难。初学作诗，自以后者为宜。读者于练习造句之时，即可注意及此。而所选韵脚，贵响而且显，最好莫若押一字之韵脚。如“露从今夜白，月是故乡明。”又“山随平野尽，江入大荒流。”又“星临万户动，月傍九霄多。”又“水落鱼梁浅，天寒梦泽深。”又“绿树村边合，青山郭外斜。”又“香雾云鬟湿，清辉玉臂寒。”所押之明字、流字、多字、深字、斜字、寒字等，皆以一字而能点醒全句者。学者宜摹仿之。
亦有押二字韵脚者，俗又称“现成韵”。如“海日生残夜，江春入旧年。”又“烽火连三月，家书抵万金。”又“有弟皆分散，无家问死生。”又“泉声咽危石，日色冷青松。”又“感时花溅泪，恨别鸟惊心。”又“荒城临古渡，落日满秋山。”所押之旧年、万金、死生、青松、惊心、秋山等韵，皆取极连贯之两字，而可奉为楷模者也。
且有押三字韵脚者，亦取现成之字。如“地犹邹氏邑，宅即鲁王宫。”又“气蒸云梦泽，渡撼岳阳城。”又“猿啼洞庭树，人在木兰舟。”又“势分三足鼎，业复五铢钱。”所押之鲁王宫、岳阳城，木兰舟、五铢钱等三字韵脚，亦极连贯，而无可改易者。
此外，又有倒押韵之一法。如“名岂文章著，官因老病休。”亦自成一格，且为押韵中之最上乘也。
学诗百法之六十二 讲求诵读法
谚云：“熟读唐诗三百首，不会吟诗也会吟。”语虽浅显，实有至理存焉。盖学诗全在多读，多读则熟能生巧。但读者于声韵格调之间，苟不细细讲求，或读平为仄，或读仄为平，则读如未读，终必不能作诗；即能作矣，颠倒错乱，失粘出韵之弊，亦所难免，安得有工稳之诗耶？是故讲求之法，不在仅知诗之大义，尤宜于合读、分读、急读、缓读诸法，悉心体会。所谓合读、急读者，并非不分句读，一气读完之谓。盖当诵读之时，于诗之理解及意境，既已心领神会，则声未至而神已往，自有欲罢不能之概；所谓分读、缓读者，并非隔绝上下，不顾全局之谓。不过于诗之凝炼处，略作停顿，曼声以出之是也。至于读诗之次序，亦有先后之分：一、五言古体诗；二、七言古体诗；三、五言律绝诗；四、七言律绝诗。兹择唐诗中之合于正格，而为初学所不可不读者，分列其目次于下：
五言古诗
春思李白　送别王维　游子吟孟郊　烈女操孟郊　子夜歌李白　溪居柳宗元　塞上曲王昌龄　塞下曲王昌龄　夕次盱眙县韦应物　长安遇冯著韦应物　关山月李白　月下独酌李白　梦李白二首杜甫　赠卫八处士杜甫　长干行李白
七言古诗
金陵酒肆留别李白　渔翁柳宗元　长相思二首李白　古从军行李颀　洛阳女儿行王维　将进酒李白
五言律诗
经鲁祭孔子李隆基　望月怀远张九龄　杜少府之任蜀川王勃　次北固山下王湾　酬张少府王维　山居秋暝王维　过香积寺王维　临洞庭湖上张丞相孟浩然　早寒有怀孟浩然　过故人庄孟浩然　送友人李白　渡荆门送别李白　夜泊牛渚怀古李白　春宿左省杜甫　幸蜀西至剑阁玄宗　野望王绩　夏日过郑七山斋杜审言　陆浑水亭祖咏　观猎王维　闻笛张巡　送裴侍御归上都张谓　初至犍为作岑参　送友人入蜀李白　春日忆李白杜甫　春夜喜雨杜甫　旅夜书怀杜甫　春望杜甫　客夜杜甫　过横山顾山人草堂刘长卿　咏史戎昱　宿洞庭李靖　送从弟戴元往苏州张籍　夜泊旅望白居易　宴散白居易　梅雨柳宗元　题韦应物西斋许浑　送李端卢纶　喜见外弟又言别李益　春山月夜于良史　送孔徵士权德舆
五言绝诗
登鹳雀楼王之涣　渡汉江宋之问　江上梅王适　南望楼卢僎　鹿柴王维　宿建德江孟浩然　敬亭独坐李白　归雁杜甫　逢雪宿芙蓉山主人刘长卿　塞下曲卢纶　听筝李端　送卢秦卿司空曙　春怨金昌绪　江雪柳宗元　行宫王建　闺人赠远王涯　春闺思张仲素　宫词张祜　江楼杜牧　登乐游原李商隐　斑婕妤崔道融　哥舒歌西鄙人
七言律诗
古意沈佺期　敕赐百官樱桃王维　径经华阴颢　黄鹤楼崔颢　望蓟门祖咏　送魏万之京李颀　和贾至舍人早朝大明宫之作岑参　九日登望仙台仍呈刘明府容崔曙　杜侍御送贡物戏赠张谓　登金陵凤凰台李白　曲江对雨杜甫　蜀相杜甫　有客杜甫　野人送朱樱杜甫　客至杜甫　秋兴八首杜甫　过贾谊宅刘长卿　赠别严士元刘长卿　寄李儋元锡韦应物　同温丹徒登万岁搂皇甫冉　晚次鄂州卢纶　别舍弟宗一柳亲元　西塞山怀古刘禹锡　寄和州刘使君张籍　早秋寄题天竺灵隐寺贾岛　寄乐天元稹　庾楼晓望白居易　舍杭形胜白居易　杭州春望白居易　九日齐安登高杜牧　早雁杜牧　安定城楼李商隐　马嵬李商隐　苏武庙温庭筠　上裴晋公李郢　游东湖王处士园林刘威
七言绝诗
送元二使安西王维　凉州词王翰　殿前曲王昌龄　长信秋词王昌龄　除夜高适　下江陵李白　舟下荆门李白　江南逢李龟年杜甫　休日访友人不遇韦应物　夜上受降城闻笛李益　次潼关先寄张十二阁老韩愈　石头城刘禹锡　白云泉白居易　晚春元稹　雨霖铃张祜　泊秦淮杜牧　贾生李商隐　瑶瑟怨温庭筠　已凉韩偓　金陵园韦庄　陇西行陈陶
学诗百法之六十三 分析次序法
学诗宜循序渐进，不可躐等而求。今试分析言之。其说有三：一曰先学韵文而后学诗；二曰先学古体而后学今体；三曰先学五言而后学七言。盖诗之与文，体虽异而理实相同。先为有韵之文，则于造句、炼字、修辞、缀韵诸事，既已习惯自然，由是进而为诗，自然不觉其难。所须注意者，只音律而已。且韵文之篇幅宜长，魄力宜厚，诗则长短可以随意。故好学诗者，先学韵文而后学诗，尤有驾轻就熟之乐。若古体诗，不拘平仄，不讲对偶，敷陈不嫌详尽，笔力较易展舒，不似今体诗之处处束缚，既须敛意归辞，又须熔字就律，稍有疏忽，便不工稳，故必先古而后今，俾得由浅而入深也。至于先学五言诗者，取其字数较少。盖文之为句，不难于长而难于短；诗之为句，不难于短而难于长。七言虽只增二字，然在初学为之，不失之弱，既失之冗。故必先学五言，然后再学七言，庶足以胜任而愉快耳。

[book_title]第六纲 忌病
学诗百法之六十四 论诗八病法
昔人论诗有八病。一曰平头，二曰上尾，三曰蜂腰，四曰鹤膝，五曰大韵，六曰小韵，七曰正纽，八曰旁纽。在初学对此八病，虽不必十分注重，然亦不可不知。今试分别言之，并举例如下：
一、平头
谓上句一、二两字不得与下句一、二两字同声。如古诗“今日良宴会，欢乐难具陈。”“今”与“欢”同声，“日”与“乐”同声之类。
二、上尾
谓上句末一字不得与下一句末一字同声。如古诗“西北有高楼，上与浮云齐。”“楼”、“齐”同为平声之类。
三、蜂腰
谓一句中第二字不得与第五字同声。同则两头大，中心小，似蜂腰之形。如古诗“远与君别久”句，“与”字、“久”字，同为上声之类。
四、鹤膝
谓第一句末一字不得与第三句末一字同声。同则两头细，中心粗，似鹤膝之形。如古诗“新制齐纨素，皎洁如霜雪。截为合欢扇，团圆似明月。”“素”字、“扇”字，同为去声之类。
五、大韵
谓上句首一字不得与下一句末一字同韵。如古诗“胡姬年十五，春日独当垆。”“胡”字与“垆”字同韵之类。
六、小韵
谓上句第四字不得与下句第一字同韵。如古诗“薄帷鉴明月，清风吹我襟。”“明”字与“清”字同韵之类。
七、正纽
谓上下两句之中，有一平声之东字不得再用上声之董字及去声之冻字。因东、董、冻三字为一纽也。如古诗“我本汉家片，来嫁单于庭。”“家”字在平声六麻，“嫁”字在去声二十二祃，同为一纽之韵。
八、旁纽
谓上句首一字已用平声东韵之字，下句首一字不得再用上声董韵或去声送韵之字；或上句已用董韵、送韵之字，则下句不得再用东韵之字。如古诗“丈夫且安坐，梁尘将欲起。”“丈”字在上声二十一养，“梁”字在平声七阳。“梁”“长”同韵，而“长”字与“丈”字即为一纽之类。
学诗百法之六十五 学诗五忌法
前言八病，所拘太严。初学作诗，苟其奉为准绳，则天机束缚始尽，安能望其发挥性灵乎？然而通常五忌，则不可轻蹈。兹再条列于下：
一、格弱
诗贵格调高古，句句无懈可击，否则即为格弱。《李希声诗话》曰：“薛能，晚唐诗人，格调不高而妄自尊大。有《柳枝词》五首，最后一章曰：‘刘白苏台总近时，当初章句是谁推。纤腰舞尽春杨柳，未有侬家一首诗。’自注云：刘白二尚书，继为苏州刺史，皆赋杨柳枝词，世多传唱，但文字太僻，宫商不高耳。薛能大言如此，今读其诗真堪一笑。刘白之词，则绝非薛能可及。刘之词曰：‘城外春风吹酒旗，行人挥袂日西时。长安陌上无穷树，惟有垂杨管别离。’白之词曰：‘红板江桥青酒旗，馆娃宫暖日斜时。可怜雨歇东风定，万树千条各自垂。’其格力风调，岂薛能所可彷佛。”于此可知格调之不可不讲也。
二、字俗
诗中下字须有来历，尤以典雅为贵，否则即为字俗。但古来诗人，亦有诗中用俗字者，如老杜诗云：“峡口惊猿闻一个”、“两个黄鹂鸣翠柳。”又“楼头吃酒楼下卧”、“梅熟许同许老吃”。诗中之“个”字“吃”字，均俗字也。今读之不觉其俗，而只觉其佳。此则在于善用之耳。若初学则功夫未深，终以不用为是。
三、才浮
诗贵含意不尽，藏才不露，否则即为才浮。如白乐天《宫怨》云：“泪满罗巾梦不成，夜深前殿按歌声。红颜未老恩先断，斜倚薰笼坐到明。”又王昌龄《宫怨》云：“奉帚平明金殿开，且将团扇暂徘徊。玉颜不及寒鸦声，犹带昭阳日影来。”二诗用意，何等含蓄。
四、理短
诗贵理由充足，不可牵强，否则即为理短。如张继诗云：“姑苏城外寒山寺，夜半钟声到客船。”句则佳矣，但夜半非撞钟之时。①又白乐天《长恨歌》云：“峨眉山下少人行”，峨眉在嘉州，与幸蜀全无交涉。又严维诗云：“柳塘春水漫，花坞夕阳迟。”虽描写天容时态，融和骀荡，如在目前，但夕阳迟不独在花坞，春水漫不仅限柳塘也。此皆谓之理短。
五、意杂
诗意须如联珠贯串，一线到底。若一诗之中，上句谈天，下句说地；或前联吟花，后联咏草，意义绝不相关，即为意杂。是亦学者所宜深戒也。
┈┈┈┈┈┈┈┈┈┈┈┈
①张继此诗句非无理，这涉及到艺术真实与生活真实的问题，读者可参看《唐诗鉴赏辞典》。
学诗百法之六十六 作诗五戒法
何谓作诗五戒？一戒讥讪，二戒谄谀，三戒鄙俗，四戒纤亵，五戒剽窃是也。学者于上述八病五忌既已知之，则此作诗五戒，尤不可不注意焉。兹更详述于后：
一、戒讥讪
古来谑语嘲歌，大都轻薄者之所为，及读韩昌黎赠张曙诗，有“久钦江总文才妙，自叹虞翻骨相屯”二句，以江总之奸佞比曙，似是昌黎失检。故赠送之诗，宜借古人之才华位望相似，否则稍一不慎，受者即疑为有意讥讪，衔恨报复，卒无已时，可不戒哉。
二、戒谄谀
昔杜子美赠郑谏议诗，只赞其诗词，不言其谏诤，斯为不谄。又赠鲜于京兆诗，但美其文章，不论其武略，斯为不谀。不谄不谀，最关人品，然尽有对于贵官显者，加意颂扬，及时过境迁，骤然失势，昔日应酬之作，适成株累之由。诗人似此者颇多，切不可轻蹈此习也。
三、戒鄙俗
鄙在立意，俗在造句。凡稍有气骨者，或不肯自蹈卑鄙之弊，俗则非着意锻炼，即未能免。如张綖引曹唐《病马》诗：“一朝千里心犹在，未敢潜忘秣饲恩。”言其为乞儿语，亦恶其鄙耳。白香山长于叙事，求解老妪，遂加以“俗”之一字。观此，则鄙俗之病，古人尚未能免，而谓学者可不留意乎？
四、戒纤亵
一字至九字诗，虽曰旧格，终近游戏。至地名、人名、药名、数目诸体，则纤矣。西昆、香奁，专咏艳情，《唐诗别裁》屏而不录，惩其亵耳。初学作诗者，最喜吟风弄月，坠入魔道，心术日非，此尤不可不力戒也。
五、戒剽窃
释皎然谓诗有三偷。其上偷势，其次偷意，最下者偷语。周以言偷唐人诗云：“海色晴看近，钟声夜听长。”较原诗只改“雨”字为“近”字，“潮”字为“长”字而巳。黄鲁直偷李白诗云：“人家围橘柚，秋色老梧桐。”较原诗只改“烟寒”为“家围”二字。此皆不免蹈偷语之病。初学作诗，脱胎犹非所宜，况剽窃乎？戒之慎之！
学诗百法之六十七 押韵八戒法
诗之有韵，犹屋之有柱。柱不稳，则屋必倾圯；韵不稳，则诗必恶劣。故押韵之所当戒者，初学亦不可不知，兹试分述于下：
一、戒凄韵
俗亦称“挂韵脚”，谓所押之韵，与全句意义不相贯串，而勉强凑合也。如唐诗“黄河入海流”句，若易流字为浮字，便为凑韵。初学最易犯此，所当切戒。
二、戒落韵
落韵者，出韵之谓也。如一首诗中，通体全押一东韵，而一字忽押二冬韵。一东与二冬，虽古韵可通，然用诸古体诗则可，用诸今体诗，即为落韵。学者宜慎之。
三、戒重韵
一字两义而并押之，谓之重韵。如耳为五官之一，又为语助辞。干为干涉之义，又可作干戈解。一诗中两义同押，前人间亦有之，但初学终以不犯为是。
四、戒倒韵
倒韵者，将二字颠倒以就韵之谓也。如古诗“新书置后前”句，易前后为后前，即所谓倒韵也。然此二字于词义尚无碍，不妨倒用。若强山林树木等不可倒用之字而倒用之，便觉不通矣。
五、戒用哑韵
作诗当择声音响亮之韵押之，自然音调高超；若用哑韵，则非但词句不挺，即全诗亦因之萎弱矣。
六、戒用僻韵
僻韵又名险韵，如一先韵之仚字，训轻举；二萧韵之钊字，训远。单字只义，用之易近凑合。但有二字、三字之古典，与题适相切合者，则亦不妨押之。
七、戒用同义之韵
一韵中有数字同义者，如六麻之花、葩，七阳之芳、香，十一尤之忧、愁，意义皆同，若一首诗中并押之，未免重复可厌。
八、戒用字同义异之韵
字有实字虚用者，亦有虚字实用者。如一东韵之风字，不当作风刺之风字押。四支韵之思字，不当作意思之思字押。若误用则便有出韵、失粘之弊，初学最宜审慎。
学诗百法之六十八 律诗四忌法
何谓律诗四忌？一曰不工，二曰不贯，三曰不自然，四曰不典雅。初学作诗者，于前述种种忌病，既已领会，则尤当注意此四忌也。今述如下：
一、不工
律诗最重对偶，苟对偶之句配搭不匀，便不工矣。
二、不贯
律诗以第一联为起，第二联为承，第三联为转，第四联为合。苟不知起承转合之层次，而两两相凑，便不贯矣。
三、不自然
律诗于立意、造句、炼字、修辞诸法，在在皆当研究，苟其徒重对偶，于诗之意义词句生拍硬截，便不自然矣。
四、不典雅
律诗宜善于运用古典，若只将迎眸、屈指、好将、从教称字，铺张字面，便不典雅矣。
学诗百法之六十九 绝诗四忌法
何谓绝诗四忌？曰可加可减、可多可少、可彼可此、可上可下是也。学者于律诗四忌又知趋避矣，故再以绝诗四忌示之，仍分述如下：
一、可加可减
如五绝之诗，加二字为七绝；七绝之诗，减二字为五绝之类。
二、可多可少
如一诗之中，一意分为四句，或四句仍归一意之类。
三、可彼可此
如咏梅之诗，可移而咏菊；咏山水之诗，可移而咏风月之类。
四、可上可下
如七绝仄起押韵之句，与第四句同为仄仄平平仄仄平。苟其不分层次，上句与下句可以互易之类。

[book_title]第七纲 派别
学诗百法之探索源流法
古体诗之源流创自商周以上，而备于汉魏六朝。有三言、五言、七言、杂言诸体。三言古者，昉于虞舜皋陶之歌，特句必系一助辞耳，厥后，汉有郊祀歌，兹体为者绝少。盖句止三字，达意已难，遑论古朴乎？四言古者，以八伯之歌、康衢之谣为最古，至商周而大盛，《诗经》三百篇，四言盖居十之九也。后世仿而善者，厥为陶靖节。兹体之难，在不袭《诗经》一语，而音节极肖。五言古者，始于李陵、苏武之赠答，魏晋以下，专尚兹体。良以不丰不约，最便达情，而流派至多。概括言之：则有正、变二体。正体主格韵高远，如苏，李之不尚雕饰，妙造自然，非后人所能学步；其次则陈思之遒丽，彭泽之闲逸，康乐之精致，皆为卓然大家。变体贵才气纵横，辞意详尽，其源亦出于汉。如《焦仲卿妻》诗，及蔡文姬《悲愤辞》首章是也。及唐之少陵、昌黎，各以其排山倾海之气，驱风走霆之笔，著为大篇，两间之奇气始尽。七言古者，源于汉武之柏梁联句，其实一句一韵，一韵到底，与唐以后之七古异也。唐初其体大备，如少陵、昌黎以雄奇跌宕胜，乐天、微之以缠绵哀艳胜，王、李、高、岑以短劲峭拔胜，后人千态万貌不能越其范围矣。杂言古者本乎上古歌谣，及琴操、楚词之属，至无名氏之《术兰辞》而后体格乃成。后世为此者，惟太白最工，其才气盛也。
学诗百法之七十一 分别宗派法
古体诗之源流，既如上述矣。则今体诗之宗派，学者又不可不知一二。今体诗者，成于李唐一代，有五律、七律、五绝、七绝、五言排律、七言排律诸体。五言律者，以五言八句成章。律之云者，调平仄、拘对偶，如法律之严也。唐时以五言应试，故于兹体无人不作，无作不工。至择其尤胜者，则以陈子昂、杜审言、沈佺期、宋之问之典丽精工为一派；王维、孟浩然、储光义、韦应物之清空闲适为一派；李白属之风华宕逸为一派；杜甫辈之沈雄悲壮为一派；而论其时，则又有初唐、盛唐、中唐、晚唐诸分别。七言律者，以七言八句成章。视五言律为尤难，五言律可恃性灵超悟，七言律则非积学攻苦，未易穷源，故终唐一代，惟少陵独擅其长。金钟大镛，哀丝豪竹，无美不备，无奇不臻，非特当世诸贤，悉归牢宠，即宋、元各体，亦罔不赅括，横绝古今，莫能两大矣。此外则王右丞之精深华妙，卓然自成一派，所不逮少陵者，博厚而已。五言绝者，截取律诗之半，以五言四句成章。诗之至短，而亦至难工者也。其字句可对、可不对、可全对、可不全对。唐人工兹体者，以太白、摩诘为最。其他各派之中，亦多有可采处。七言绝者，以七言四句成章。第每句较五言增长二字，声律和婉，可以行气，故诗家多喜为之。唐人零缣断璧，无有不工，而太白、摩诘、少伯辈，尤能各擅其长。五言排律者，即律诗之扩张，自十句至数十百句不等，其平仄、对偶，皆与律诗同，而其敷陈事实，则与古体同。七言排律者，即七言律诗之扩张，声长而字纵，虽少陵不克自振，遑论余子，故后人多不敢为也。
学诗百法之七十二 研究变迁法
风、雅、颂既亡，一变而为《离骚》，再变而为西汉五言，三变而为歌行杂体，四变而为沈宋律诗。以时而论，则有建安体汉末年号。曹子建父子及邺中七子之诗。　黄初体魏年号。与建安相接，其体一也。　正始体魏年号。嵇、阮诸公之诗。　大康体晋年号。左思、潘岳等之诗。　元嘉体宋年号。颜、鲍、谢诸公之诗。　永明体齐年号。齐诸公之诗。　齐梁体统两朝而言之。　南北朝体统魏周而言之。与齐梁体一也。　唐初体唐初，犹袭陈、隋之体。　盛唐体开元、天宝间诸公之诗。　大历体大历十才子之诗。　元和体元、白诸公之诗。　晚唐体贾、刘、杜、孟诸公之诗。　元祐体苏、黄诸公之诗。　江西宗派体山谷为之宗。　以人而论，则有苏李体李陵、苏武也。　曹刘体子建、公幹也。　陶体渊明也。　谢体灵运也。　徐庾体徐陵、庾信也。　沈宋体佺期、之问也。　陈拾遗体子昂也。　王杨庐骆体王勃、杨炯、庐照邻、骆宾王也。　张曲江体张九龄也。　少陵体　太白体　高达夫体高常侍适也。　孟浩然体　岑嘉州体岑参也。　王右丞体王维也。　韦苏州体韦应物也。　韩昌黎体韩愈也。　柳子厚体柳宗元也。　李长吉体李贺也。　李商隐体即西昆体也。　卢仝体　白乐天体白居易也。　元白体微之、乐天，其体一也。　杜牧之体杜牧也。　张籍体　王建体　贾阆仙体贾岛也。　孟东野体孟郊也。　杜荀鹤体　东坡体　山谷体黄庭坚也。　后山体陈师道也。后山本学唐，其语似者，仅数篇耳。其他或似不全，又其他则本其自体也。　王荆公体王安石也。公绝句最高，其佳处高出苏、黄、陈之上。　邵康节体　陈简斋体陈与义也。亦江西派而小异。　杨诚斋体杨万里也。初学后山，最后亦学绝句于唐人，已而尽弃诸家之体，而别出机杼，盖其自序如此也。　又有选体选诗时代不同，体制随异。柏梁体汉武与群臣共赋七言，每句用韵。　玉台体《玉台集》乃徐陵所序。汉魏、六朝之诗皆有之。　西昆体即李商隐体。　香奁体韩偓之诗，皆裾裙脂粉之语，有《香奁集》。　宫体梁简文伤于轻靡，时号宫体。　又有古诗、近体即律诗也。　绝句、杂言、歌行古有鞠歌行、放歌行、长歌行、短歌行，又有单以歌名行名者，不可枚述。　乐府汉成帝定净祀，立乐府，采齐、楚、赵、魏之声，以入乐府，以其音调可被于弦管也。　楚辞始于屈原。　琴操古有水仙操，辛德源所作。别鹤操，高陵牧子所作。　谣沈炯有《独酌谣》，王昌龄有《箜篌谣》，穆天子之传有《白云谣》也。　又有以叹名者古词有《楚屈叹》、《明君叹》。　以怨名者《选》有《四怨》，乐府有《独处怨》。　以哀名者《选》有《七哀》，少陵有《八哀》。　以愁名者古词有《寒夜愁》、《玉阶愁》。　以思名者太白有《静夜思》。　以乐名者齐武帝有《佑家乐》，宋臧质有《石城乐》。　以别名者子美有《垂老别》、《新婚别》、《无家别》。　他若风人上句述其语，下句释其文，如古《子夜歌》、《续曲歌》之类，则多用此件。　藁砧古乐府篇名，多用僻词隐语也。　五杂俎见乐府。　两头纤纤亦见乐府。　盘中《玉台集》有此诗，苏伯玉妻作。写之盘中，屈曲成文也。　回文起于窦滔之妻，织绵以寄其夫也。　反覆举一字而诵皆成句，且无一句不押韵，反复成文，李公诗格有此诗。　杂合字相折成文，孔融《渔父》、《屈节》之诗是也。　建除鲍明远有《建除诗》，每句之首，冠以建、除、平、满等字。等，皆诗体之愈变愈奇，而不可奉为常法者也。兹因便人研究诗之变迁起见，故述其大略于上。
学诗百法之七十三 提挈纲要法
诗之大别有三：一曰说理，二曰言情，三曰写景是也。此三体者，即为作诗之纲要，初学不可不知，兹再分别说明于后：
一、说理
说理之诗，宋儒偶一为之，诗家且谓之旁门，不知作诗之说理，与谈性命之学不同，理有事理、物理之分，散在六合，聚在一心，皆此理也。故诗人吟咏一事一物，必于事物真相，曲尽无遗，亦可免肤泛之弊。
二、言情
言情者，非仅写家人社交中之情也。凡一山一水，一草一术，接触于吾人之目者，无往非情之所寄，而借诗以写之。虽山水草木，皆若钟情于我，唐人诗云：“长疑即见面，翻致久无书。”所谓诗以言情者，即此是也。
三、写景
言情以外，写景尚矣。画家写景，能写花而不能写花香，能写鸟而不能写鸟语。惟诗人则能之。如唐诗“花有清香月有阴”句，则不但写花香，且写花香之清也。又如“春至鸟能言”句，则不独写鸟言，且写鸟之能感时而言也。前人谓王摩诘“诗中有画”，此言洵不诬也。

[book_title]第八纲 体裁
学诗百法之七十四 学作歌谣法
歌谣者，类皆出于不通文墨及粗识字义之人；或因时事之感触，或因景物之动兴，不假思索，随口而吐。惟当其歌咏慨叹之际，偶然一抑一扬、一顿一挫，不期婉转动听而自成叶韵也。兹特各举一例，并示作法于下：
击壤歌
日出而作，日入而息；
凿井而饮，耕田而食。
帝力于我何有哉？
上为唐尧之时，老人击壤而作，故即以《击壤》二字为歌名，息字食字，自然叶韵，是为歌体之祖。
康衢谣
立我烝民，莫匪尔极；
不识不知，顺帝之则。
上为唐尧微服出游康衢时，闻儿童所作者。极字则字亦自叶韵，是为谣体之祖。
学诗百法之七十五 学作乐府法
乐府之名，起于汉初。须有苍老古雅之色，溢于词句之间。若一涉议论，便不似乐府矣。其调以《君马黄》、《临高台》两首为最古，今已不可复得，试择其近于古者，列示于后，俾学者得以知其作法也。
龟虽寿 魏武帝
神龟虽寿，犹有竟时。
腾蛇成雾，终为土灰。
老骥伏枥，志在千里；
烈士暮年，壮心不己。
盈缩之期，不独在天，
养怡之福，可得永年。
幸甚至哉！歌以咏志。
上诗于《三百篇》外，特创一格。词句峭劲，音节奇响。至“老骥伏枥”四句，尤为通体筋节，洵乐府中之上乘也。
善哉行 魏文帝
上山采薇，薄暮苦饥，
溪谷多风，霜露沾衣，
野雉群雊，猿猴相追，
还望故乡，郁何垒垒。
高山有崖，林木有枝，
忧来无方，人莫之知，
人生如寄，多忧何为？
今我不乐，岁月如驰。
汤汤以流，中有行舟，
随波转薄，有似客游。
策我良马，被我轻裘。
载驰载驱，聊以忘忧。
上诗言客游之感，通篇着眼在“忧来无方”一句，末后言客游似行舟，即以行舟喻客游，措语工巧之至，结句收到忘忧，与忧来针锋相对，尤为难得之作。
学诗百法之七十六 学作五古法
作五古有四要：曰分段，曰过脉，曰回照，曰赞叹。先要分段，首段笼罩全篇，以下一段一意，防杂乱也；次要过脉，名为血脉，此处用两句，一结上，一生下也；又次要回照，谓十步一回顾，以照题面；末要赞叹，每段作一消息语，以赞叹之，全篇局势，方不迫促，若短篇则每句以第三字为关捩，尤宜法意。兹示作法于下：
望　岳 杜　甫
岱宗夫如何？齐鲁青未了。
造化钟神秀，阴阳割昏晓。
荡胸生层云，决眦入归鸟。
会当凌绝顶，一览众山小。
上诗通首用仄韵而不转者，首两句言其地，次两句言其状，五六两句实写望字，末两句高瞻远瞩，气象不凡，非老杜安得有此。
下终南山过斛斯山人宿置酒　李　白
暮从碧山下，山月随人归。
却顾所来径，苍苍横翠薇。
相携及田家，童稚开荆扉。
绿竹入幽径，青萝拂行衣。
欢言得所憩，美酒聊共挥。
长歌吟松风，曲尽河星稀。
我醉君复乐，陶然共忘机。
上诗通首用平韵而不转者，起四句言下山，承四句言访友，转四句言置酒，末二句言就宿，层次分明，诗情淡远，不愧为金科玉律也。
学诗百法之七十七 学作七古法
七古须有铺叙，有开合。徒以镂刻为巧，放纵为豪者，固失之滑，而流于萎弱；过于纤丽者，亦失之靡。能于优柔和平中，求气势宏阔，顿挫激昂，庶几近之。至于篇幅之长短，或仅四句，或数十句，或百余句不等，而总以第五字为关捩。兹将其作法略示于以下：
诮山中叟 施肩吾
老人今年八十岁，口中零落残牙齿。
天阴伛偻带嗽行，犹向岩前种松子。
上为七古之最短者，首句言老人之年，次句言老人之齿，第三句言老人之行，描写老态，至矣尽矣。末句极言其作事之勤，气韵何等深厚，笔致何等幽雅，洵佳构也。
岁晏行 杜　甫
岁云暮矣多北风，潇湘洞庭白雪中。
渔父天寒网罟冻，莫徭射雁鸣桑弓。
去年米贵阙军实，今年米贱又伤农。
高位达官厌酒肉，此辈杼轴茅茨空。
楚人重鱼不重鸟，汝休枉杀南飞鸿。
况闻处处鬻男女，割慈忍爱还租庸。
往日用钱捉私铸，今许铅铁和青铜。
划泥为之最易得，好恶不合长相蒙。
万国城头吹画角，此曲哀怨何时终。
上诗为伤时之作，通首不转一韵，起四句从岁暮说入，承四句即回顾去年，楚人以下八句，写当时之苛政虐民，实有无限感慨，结句点出哀怨二字，尤为沉痛之至。
学诗百法之七十八 学作律诗法
律诗八句之中，对句易工，结句难工，发端句尤难工。五律则研炼精切，稳顺声势足矣。七律虽与五律相同，而加以二字，便觉难于下手。五言不可加，七言不可减，是在作者熟读而深思之，今试分示五律、七律之作法于后：
幸蜀西至剑阁　唐玄宗
剑阁横云峻，銮舆出狩回。
翠屏千仞合，丹嶂五丁开。
灌木萦旗转，仙云拂马来。
乘时方在德，嗟尔勒铭才。
上诗首句从剑门说起，次句实写幸字，三四两句承首句之意，五六两句承次句之意，结句深许景阳之铭，雄健有力，真足开盛唐一代先声。
古　意 沈佺期
卢家少妇郁金香，海燕双栖玳瑁梁。
九月寒砧催木叶，十年征戍忆辽阳。
白狼河北音书断，丹凤城南秋夜长。
谁为含愁独不见，更教明月照流黄。
上诗首句以卢起兴，次句比夫妇相守，三四两句写分离景况；五六两句，一句言塞外，一句言长安；末二句以含愁怨明月作结，精细严整，元气浑然，真不可多得之作。
学诗百法之七十九 学作绝诗法
五言绝诗，重在真切，故质多胜文；七言绝诗，重在高华，故文多胜质。而其难易之判，与律诗适相反。盖五绝只四句二十字，真意未宣，而诗句已尽，故入手功夫，五绝较七绝为难。兹再分示五绝、七绝之作法于下：
闺　怨 金昌绪
打起黄莺儿，莫教枝上啼。
啼时惊妾梦，不得到辽西。
上诗首句言黄莺，似与题意毫不相关，实即诗中“暗起法”也，第二句说明打起之故，第三句中不使之啼，转到啼时之惊梦，末句方将题意点醒，以结上三句。写闺情至此，真使柔肠欲断。
已　凉 韩　偓
碧栏干外绣帘垂，猩色屏风画折枝。
八尺龙须方锦褥，已凉天气未寒时。
上诗通篇写景，不露一些情思，而情愈深远。
学诗百法之八十 作排律诗法
排律诗，即由律诗扩充而成，大都侍从、述宴、待制之篇居多，所谓“台阁体”者是也。对仗宜乎工整，声调宜乎响亮，亦有五言、七言之分，惟韵数多少并无一定。兹特示五言排律之作法，并举一例如下：
上韦左相二十韵 杜　甫
凤历轩辕纪，龙飞四十春。
八荒开寿城，一气转洪钧。
霖雨思贤佐，丹青忆老臣。
应图求骏马，惊代得麒麟。
沙汰江河浊，调和鼎鼐新。
韦贤初相汉，范叔已归秦。
盛业今如此，传经固绝伦。
豫章深出地，沧海阔无津。
北斗司喉舌，东方领缙绅。
持衡留藻鉴，听履上星辰。
独步才超古，余波德照邻。
聪明过管辂，尺牍倒陈遵。
岂是池中物，由来席上珍。
庙堂知至理，风俗尽还淳。
才杰俱登用，愚蒙但隐沦。
长卿多病久，子夏索居频。
回顾驱流俗，生涯似众人。
巫咸不可问，邹鲁莫容身。
感激时将晚，苍茫兴有神。
为公歌此曲，涕泪在衣巾。
上诗起四句归美朝廷，以下八句是言未相之前，次八句是言入相之时，再次八句是言既相之后，末后十二句结到自身，亦惭愧，亦感仰，声宏实大，气象不凡，俗手安得有此？
学诗百法之八十一 作长短句法
长短句者，即变骚体也。以五、六、七言相间成文，长短疾除，纵横驰骤。非有气韵、有魄力者，断不能轻易下笔也。兹举一例，并示其作法于下：
鸣皋歌送岑征君 李　白
若有人兮思鸣皋，阻积雪兮心烦劳。
洪河凌兢不可以径度，冰龙鳞兮难容舠。
邈仙山之峻极兮，闻天籁之嘈嘈。
霜崖缟皓以合沓兮，若长风扇海，
涌沧溟之波涛。
玄猿绿罴，舔舕崟岌，
危柯振石，骇胆栗魄，群呼而相号。
峰峥嵘以路绝，挂星辰于岩泠。
送君之归兮，动《鸣皋》之新作。
交鼓吹兮弹丝，觞清泠之池阁。
君不行兮何待？若返顾之黄鹄。
扫梁园之群英，振大雅于东洛。
巾征轩兮历阻折，寻幽居兮越巘崿。
盘白石兮坐素月，琴《松风》兮寂万壑。
望不见兮心氛氲，萝冥冥兮霰纷纷。
水横洞以下渌，波小声而上闻。
虎啸谷而生风，龙藏溪而吐云。
冥鹤清唳，饥鼯嚬呻。
块独处此幽默兮，愀空山而愁人。
鸡聚族以争食，凤孤飞而无邻。
蝘蜒嘲龙，鱼目混珍。
嫫母衣锦，西施负薪。
若使巢由桎梏于轩冕兮，
亦奚异于夔龙蹩躠于风尘？
哭何苦而救楚？笑何夸而却秦？
吾诚不能学二子，沽名矫节以耀世兮，
固将弃天地而遗身。
白鸥兮飞来，长与君兮相亲。
上诗起笔写梁园雪景，如怒猊抉石，俊鹘盘空；而送君之归一转，更如大声发于水上，噌吰不绝，结笔淡远隽永，如罗浮风雨，若合若离，真诗境之出神入化者。
学诗百法之八十二 作三言诗法
三言诗，传者绝少，句法宜浑朴、宜古雅，少至八句，多至十余句，所用之字，切忌哑而且平。兹示其作法于后：
祝某夫人　曾　熙
惟母德，推贤良。
应时兴，令誉彰。
临九疑，望潇湘。
祈母寿，福无疆。
上诗起二句颂其人，三、四两句从德字表出誉字，是为寿字伏线，五、六两句言其地，末二句才揭出祝寿本意。结构谨严，自是名作。
学诗百法之八十三 作四言诗法
四言诗去古未远，宜气息浑厚，声韵凝重；否则不失之靡，即失之弱，靡则不古，弱则不雅，皆当切戒。兹特举汉韦孟之《讽谏诗》一首，并示其作法如下：
讽谏诗  韦　孟
肃肃我祖，国自豕韦。
黼衣朱绂，四牡龙旂。
彤弓斯征，抚宁遐荒。
总齐群邦，以翼大商。
迭彼大彭，勋绩惟光。
至于有周，历世会同。
王赧听谮，寔绝我邦。
我邦既绝，厥政斯逸。
赏罚之行，非繇王室。
庶尹群后，靡扶靡卫。
五服崩离，宗周以队。
我祖斯微，迁于彭城。
在予小子，勤诶厥生。
肐此嫚秦，耒耜以耕。
悠悠嫚秦，上天不宁。
迺眷南顾，授汉于京。
于赫有汉，四方是征。
靡适不怀，万国逌平。
迺命厥弟，建候于楚。
俾我小臣，惟傅是铺。
兢兢元王，恭俭净壹。
惠此黎民，纳彼辅弼。
享国渐世，垂烈于后。
迺及夷王，克奉厥绪。
咨命不永，惟王统祀。
左右陪臣，此惟皇士。
如何我王，不思守保。
不惟履冰，以继祖考。
邦事是废，逸游是娱。
犬马悠悠，是放是驱。
务此鸟兽，忽此稼苗。
蒸民以匮，我王以愉。
所弘匪德，所亲匪俊。
惟囿是恢，惟谀是信。
睮睮谄夫，谔谔黄发。
如何我王，曾不是察。
既藐下臣，追欲纵逸。
嫚彼显祖，轻此削黜。
嗟嗟我王，汉之睦亲。
曾不夙夜，以修令闻。
穆穆天子，照临下土。
明明群司，执宪靡顾。
正遐由近，殆其兹怙。
嗟嗟我王，曷不斯思。
匪思匪监，嗣其罔则。
弥弥其逸，岌岌其国。
致冰匪霜，致坠匪嫚。
瞻惟我王，时靡不练。
兴国救颠，孰违悔过。
追思黄发，秦穆以霸。
岁月其祖，年其逮者。
于赫君子，庶显于后。
我王如何，曾不斯览。
黄发不近，胡不时鉴。
上诗“惟王统祀”以上，即寓讽谏之意；“穆穆天子”六句，言天子之明，群臣之执法；“瞻惟我王”以下，是望其改过之词。通篇肃肃穆穆，汉诗中之杰作也。
学诗百法之八十四 作六言诗法
六言诗以二、四、六字定平仄，须要炼字炼句，不论对句散体，均不可以闲散之字成文，而且词句宜著实，声调宜铿锵，否则便有瘖哑萎靡之病。今试将其作法略举如后：
归山作  顾　况
心事数茎白发，生涯一片青山。
空林有雪相待，古道无人独还。
桃红复含宿雨，柳绿更带朝烟。
花落家童未归，乌啼山客犹眠。
上二诗第一首言未归之前，第二首言既归之后。起句从心事说到生涯，而所待者惟雪，是为无人作伏笔；第二首写桃、写柳，写花鸟，都从无人生出，山中清境，惟个中人独能领略。
学诗百法之八十五 作杂言诗法
杂言诗，有三、五、七言，有一、三、五、七、九言，句法皆成奇数，但亦有寄托、有呼应，非可漫然为之。至用实字则宜有层次，用虚字则宜有开舍。兹示二法如下：
三五七言　李　白
秋风清，秋月明，
落叶聚还散，寒鸦栖复惊。
相思相见知何日？此时此夜难为情。
上诗前四句实写秋景，后二句虚写闺情。怨而不怒，风人之作。
一三五七九言　李　白
游，愁。
赤县还，丹思抽。
鹫岭寒风飕，龙河激水流。
既喜朝闻日复日，不觉年颓秋更秋。
已毕耆山本愿诚难在，
终望持经振锡在扬州。
上诗起六句言居荒远之地，若不胜情；第七句言国事尚可为；第八句言年龄惜已老；末句结到归隐，妙在含意不露。
学诗百法之八十六 作白描诗法
白描诗近乎天籁，非以俚语入诗也，贵写得真切，说得透彻，斯为文言道俗；且须不假雕琢，不尚工巧，方为白描能手。今试示其作法于下：
望　月  李　白
床前明月光，疑是地上霜。
举头望明月，低头思故乡。
上诗不用一典，似全不费力者，而情景宛然如画，凡在异乡望月之人，都有读此诗而顿起乡思者，所以为不可多得之作也。
学诗百法之八十七 作回文诗法
回文诗反复成章，可以纵横排比，非仅一顺一倒也。然有一字未妥，则句便费解；有一字未谐，则句便失叶。钩心斗角，不得以小道而轻之。兹特将作法举示于后：
题织锦图回文　苏　轼
春晚落花余碧草，夜凉低月半梧桐。
人随雁远边城暮，雨映疏帘绣阁空。
空阁绣帘疏映雨，暮城边远雁随人。
桐梧半月低凉夜，草碧余花落晚春。
上诗前二句写情景，后二句有无限思念，无限感触，抵得一首征人思归之作。
学诗百法之八十八 作叠字诗法
叠字诗要运用自然，不可颠倒，不可紊乱。如第一句在首二字，刚第五句亦当在首二字；第三句在中二字，则第七句亦当在中二字。通篇又均须对偶，方能工稳。兹示其作法于后：
贡院垂成双莲呈瑞勉语士子　王十朋
大厦垂垂就，佳莲得得开。
双双戴千佛，两两应三台。
欢意重重合，香风比比来。
人人宜自勉，济济有廷魁。
上诗首句言贡院垂成，次句言双莲呈瑞，题意已尽，第三句补出双字，第四句说到士子，第五句是勉励语，第六句承上双莲，第七、八两句方揭出作意。层次井然，绝无叠床架屋之弊。
学诗百法之八十九 作联句诗法
联句贵神完气足，无一句不浑灏流转，无一字不响顺稳当。若生拍杂凑，必无佳构。兹特举汉武《柏梁诗》以为例，并示作法于下：
柏梁诗
日月星辰和四对(帝)
骖驾驷马从粱来(梁孝王)
郡国士马羽林材(大司马)
总领天下诚难治(丞相石庆)
和抚四夷不易哉(大将军卫青)
刀笔之使臣执之(御史大夫倪宽)
撞钟伐鼓声中诗(太常周建德)
宗室广大日益滋(宗正刘安国)
周卫交戟禁不时(卫尉路博德)
总领从官柏梁台(光禄勋徐自为)
平理请谳决嫌疑(廷尉杜周)
修饰舆马待驾来(太仆公孙贤)
郡国吏功差次之(大鸿胪壶充国)
乘舆御物主治之(少府王温舒)
陈粟万石扬以箕(大司农张成)
缴道宫下随讨治(执金吾中庶豹)
三辅盗贼天下危(左冯翊盛宣)
盗阻南山为民灾(右挟风李成信)
外家公主不可治(京兆尹)
椒房率更领其材(詹事陈掌)
蛮夷朝贺常会期(典属国)
柱枅榑栌相枝持(太匠)
枇杷橘栗桃李梅(大官令)
走狗逐兔张罘罳(上林令)
齧妃女唇甘如饴(郭舍人)
迫窘诘屈几穷哉(东方朔)
上诗为七古之祖，武帝句堂皇冠冕，自是帝王气象，以下追步后尘，各述其职，亦为不可多得之作。
学诗百法之九十 作集句诗法
集句诗，或杂集众人之句，或专集一人之句，要必有起伏顿挫，回环往复，斯能一气呵成，若天衣之无缝。如有一语未妥，一联未洽，则全篇均失精采。兹特试举一例并示作法如下：
和人五十自述　集东坡句　沈守廉
吾生如寄耳，何必弃沟渎。
吾心淡无累，午饭饱蔬菽。
诗书亦何用？五车不再读。
相逢未寒温，客来不待速。
叹息烟云老，动与世好逐。
后生多后士，吾其返自烛。
嗟我与先生，虽时出圭角。
谁谓感旧诗，因循随流俗。
乾策数大衍，往事不可复。
退居吾久念，人事几反覆。
出处付前定，有子万事足。
虽云老不衰，长生未可学。
怪君仁而寿，养火犹未伏。
吟君五字诗，风静响应谷。
渊明得此理，张骞移苜蓿。
公老我亦衰，相约挂冠服。
君看东坡翁，洒扫古玉局。
未怕供诗帐，岂须上图轴。
念为儿童岁，声价争场屋。
我老何能为，终胜贾谊哭。
谁知去乡园？有生几梦觉。
老人不解饮，探诗亦颇熟。
嗟哦此乐乡，不识无弦曲。
上诗全集东坡之句，起段十二句，言后生可畏，年老如寄，是感慨语；次段十句，言往事已矣，望在后嗣，是慰藉语；三段十二句，言老年归隐，不约而同，是愉快语；末段十二句，言寄寓海上，不问世事，是超脱语。集句得此，洵非易事。
学诗百法之九十一 作促句诗法
促句诗不拘平仄，以三句一转韵，须有气韵，有胎息，非多读古诗不能应手也。否则，掉转不灵，便失之滞；锻炼不精，又失之俗。兹将其作法略示于后：
悲　秋  宋　筠
江南秋色摧烦暑，夜来一枕芭蕉雨。
家在江头白鸥浦，一生未归鬓如织。
伤心日暮枫叶赤，偶然得句应题壁。
上诗暑、雨、浦三字为一韵，织、赤、壁三字为一韵，然六句却有六转。第一句是虚写秋来，第二句是实写秋来，第三句是因秋思家，第四句是思家不归，第五句是怕到秋深，第六句是作诗悲秋。层层都到，可与文忠公之《秋声赋》并传。
学诗百法之九十二 作无题诗法
无题诗亦有寄托，盖以闺房儿女之情，寓感事伤时之意。炼字须稳，琢句须工，字字听之有声，扪之有稜，方为神品。兹举二诗为侧，并示作法于下：
无题二首　李商隐
来是空言去绝踪，月斜楼上五更钟。
梦为远别啼难唤，书被催威墨未浓。
蜡照半笼金翡翠，麝薰微度绣芙蓉。
刘郎已恨蓬山远，更隔蓬山一万重。
飒飒东风细雨来，芙蓉塘外有轻雷。
金蟾齧锁烧香入，玉虎牵丝汲井回。
贾氏窥帘韩掾少，宓妃留枕魏王才。
春心莫共花争发，一寸相思一寸灰。
上二诗一首写梦境，一首写往事。而第一首结句又用一“隔”字，第二首结句又用一“灰”字，似真似幻，若即若离，均无实事可征也，此与《游仙诗》同一迷离惝恍，真为难得。
学诗百法之九十三 作怀古诗法
怀古诗随时随地，有触即作，但须有寄托，有议论。若就古人事迹，平铺直叙，则不失之板滞，即失之冗弱，学者最宜切戒。兹举二例并示作法于下：
苏台览古　李　白
旧苑荒台杨柳新，菱歌清唱不胜春。
只今惟有西江月，曾照吴王宫里人。
上诗起二句是写现在，故用一“旧”字、一“荒”字，以折出新字，第三句提出西江月，第四句提出吴王宫，用一“今”字、一“曾”字，便有无限感慨之意。
越中怀古　李　白
越王勾践破吴归，战士还家尽锦衣。
宫女如花满春殿，只今惟有鹧鸪飞。
上诗起二句是写当年之盛，第三句从战士折到宫女，盛之至也。“只今”一点，与前首同一感慨。
学诗百法之九十四 作竹枝词法
“竹枝词”专写风土，其体与七绝近似，但重音节而意义次之，重气韵而文采次之，大都皆眼前指点之语。今示其作法于下：
临平湖竹枝词  厉　鹗
双鬟十五荡舟徐，不见清波锦鲤书。
侬似湖中石鼓样，望郎望似蜀桐鱼。
上诗写女儿相望之意，首句言女儿之操业，次句言女儿之候言，三、四两句以石鼓、桐鱼为比，语语动人，其郑、卫之遗欤？
端溪竹枝词　李　峰
楚楚青衫别样新，归宁南渡到江滨。
一竿油伞双籃盒，绿树斜阳唤渡人。
上诗写出门归宁状况。首句言所著之衣，次句言出门之由，第三句言所持之物，末句点醒唤渡，层次极为整齐。
学诗百法之九十五 作柳枝词法
“柳枝词”与“竹枝词”体虽同而实则大异，盖专咏杨柳故也。惟以清丽委婉，可以歌唱为合格；若俚词俗语，亦不宜羼入。兹示作法如下：
西湖柳枝词　厉　鹗
相识东风万万条，冶游付与玉骢骄。
等闲回首情难尽，行过长桥又短桥。
藏鸦门外绿愔愔，染雨烘晴色渐深。
底事钱塘苏小小，不将翠带结同心。
千丝踠地复临湖，记得当年卖酒垆。
惟有个侬偏爱惜，三眠还要倩人扶。
芳草春来断客魂，杨枝只合伴桃根。
满湖碧水游船散，西月东风在寺门。
斗尽纤腰一两枝，水仙王庙日斜时。
青青不许游人折，细叶如颦更泥谁？
路旁烟态罥朱楼，长送行人千里游。
愿作涌金门外树，生来浑不识离愁。
上六诗一气呵成，第一首言游客，第二首言妓家，第三首言酒楼，第四首言舟子，第五首言僧寺，第六首言羁人。寄托深远，不仅为杨柳咏也。
学诗百法之九十六 作打油诗法
打油诗，本滑稽诗之一种，然亦有寄托在内。相传有人出门打油，忽发诗兴，顷刻间而诗成，故遂以“打油”名之。音节不甚讲究，实为歌谣之遗，大约以七言四句者较多。今示作法及举例如下：
月子弯弯照九州，几人欢乐几人愁？
几家夫婿同罗帐？几个飘零在外头？
上诗言离别之苦，俗不伤雅，故难能而可贵。
春耕夜起早迟眠，小妹担茶郎种田。
秧要日头麻要雨，采桑娘子要晴天。
上诗写农家情景历历如绘，而将茶、桑、麻、稻并入四句之中，尤极自然之致。
学诗百法之九十七 作宝塔诗法
“宝塔诗”虽为游戏之作，然须有步骤，有层次，否则叠床架屋，有何意味？而且尤忌凑合、板滞等病。兹示作法于下：
咏酒　一至七字阙　名
酒，酒。
酌来，饮取。
君莫诉，时难久。
偏乐少年，能娱老叟。
对月不可无，看花必须有。
千髡一醉一石，刘伶解酲五斗。
临行强战三五场，酩酊更能相忆否？
上诗无一复语，无一重笔。起六句言饮酒必须有德，七、八两句言老少皆宜，九、十两句言对月、看花皆宜，十一、十二两句寻出两个古人作诗，末两句回顾前事作结。潇洒风流，诗中圣品①。
┈┈┈┈┈┈┈┈┈┈┈┈
①此种作品毫无意义，只是笔墨游戏而已。
学诗百法之九十八 学作棹歌法
“棹歌”与“竹枝词”相近，如渔家唱晚之歌，既须婉约，又贵轻灵，下字似倚声，琢句似风谣，方有真趣，较之“采桑歌”、“采茶歌”别有一种丰韵，是在作者之善为摹写耳。今述其作法如后：
升平湖棹歌　丁立诚
紫光赤色扫尘埃，今日升平湖自开。
红煞桃花青煞柳，春风无数峭帆来。
赤鸟夭玺瑞征多，小石灵函字细摩。
乐府重翻宝鼎见，厌他水调竹枝歌。
邱丹羽化賸荒祠，杉柏阴遮碧一池。
敲破竹扉童不应，小眠惊起白鸥儿。
阿兄舒国绾朝绯，阿弟禅关割妄机。
谁继放生团社约，鱼苗如蚁绿初肥。
广严请梵歇枯龛，春水门前记浴蚕。
唤起鲜于旧诗老，护伽兰礼褚河南。
安平七字艳坡仙，摹勤贞珉又百年。
且采本山茶叶好，一瓯雪沸宝幢泉。
上六诗第一首言湖上风景，第二首言湖上古迹，第三首写鸥，第四首写鱼，第五首写蚕，第六首写茶叶，而满湖画本都在诗中，真风雅绝伦之作也。
学诗百法之九十九 学作宫词法
宫词者，记宫中之事也。须语类讽谏，恰合诗人忠厚之遗，而词句之间，尤宜含蓄而不率直，隐约而不显露；否则非失之怨怒，既失之轻薄，甚无取也。兹故示其作法于下：
宫　词  熊人霖
雕梁燕子语喃喃，宠绿怜红月已三。
半雨半晴梅子熟，檐前都是爱宜男。
上诗首句以燕子自比，次句言色衰宠弛，如春暮之三月也；三、四两句还望恩幸，措词何等委婉，而哀怨之意已溢于言表也。

        </div>
      </div>
    </div>
  </div>
</div>
<!--update:2025-08-30 10:33:11-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>