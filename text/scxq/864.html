<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="弁言,●自少时至辛亥（咸丰元年）,●壬子（咸丰二年）,●癸丑（咸丰三年）,●甲寅（咸丰四年）,●乙卯（咸丰五年）,●丙辰（咸丰六年）,●丁巳（咸丰七年）,●戊午（咸丰八年）,●己未（咸丰九年）,●庚申（咸丰十年）,●辛酉（咸丰十一年）,●壬戌（同治元年）,●癸亥（同治二年）,●甲子（同治三年）,●乙丑（同治四年）,●丙寅（同治五年）,●丁卯（同治六年）,潜园琴馀草简编全文在线阅读,潜园琴馀草简编全文在线下载,大玄古籍书库">
<meta name="description" content="本书（一册一七○面一○二○○○字）不分卷，林占梅撰。占梅字雪村，号鹤山；淡水竹堑人。以席前人遗荫，饶于财。少从丈人游京师，学日殖。后于里居建潜园，延款宾客，文酒极一时之盛。综其阅历，清道光二十一年英人犯鸡笼，倡捐助防，获奖以贡生加道街。二十三年又捐款防堵八里坌口，谕功以知府即选。二十四年募勇扼守大甲溪，绝嘉、彰各邑械斗蔓延，赏戴花翎。咸豊三年林恭事变，会办全台团练，并捐津米三千石，准简用浙江道。四年，又以克复「艇匪」黄位所踞鸡笼功，加监运使衔。同治初年戴潮春之变，输财召募，复大甲、克彰化，均与其役；事定，">
<title>潜园琴馀草简编_林占梅_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">潜园琴馀草简编</span> <br/>
          作者： <span class="inputVal" id="bkauthor">林占梅</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]67389</span> <br/>
          说明： <span class="inputVal" id="bkdec">本书（一册一七○面一○二○○○字）不分卷，林占梅撰。占梅字雪村，号鹤山；淡水竹堑人。以席前人遗荫，饶于财。少从丈人游京师，学日殖。后于里居建潜园，延款宾客，文酒极一时之盛。综其阅历，清道光二十一年英人犯鸡笼，倡捐助防，获奖以贡生加道街。二十三年又捐款防堵八里坌口，谕功以知府即选。二十四年募勇扼守大甲溪，绝嘉、彰各邑械斗蔓延，赏戴花翎。咸豊三年林恭事变，会办全台团练，并捐津米三千石，准简用浙江道。四年，又以克复「艇匪」黄位所踞鸡笼功，加监运使衔。同治初年戴潮春之变，输财召募，复大甲、克彰化，均与其役；事定，加布政使衔。福建督、抚奏请简用；辞不出。平居善琴，每藉以自遣；以此，所著诗稿称「潜园琴馀草」。「琴馀草」所咏，咸豊以降诸事蹟颇多涉及，而以戴潮春事件为最。今台湾省立台北图书馆存有「林鹤山遗稿」「潜园琴馀草」八册抄本，本书据以选编。稿本未定卷次，分年排比。本书仍依原序辑为一编，所取除上述涉及咸豊以降诸事蹟以外，以酬唱、纪胜、感怀之作为多；偶亦及于香奁、竹枝，存其别一风格。</span> <br/>
          封面： <span class="inputVal" id="bkimg">Z_20595.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]潜园琴馀草简编
[book_author]林占梅
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]67389
[book_dec]本书（一册一七○面一○二○○○字）不分卷，林占梅撰。占梅字雪村，号鹤山；淡水竹堑人。以席前人遗荫，饶于财。少从丈人游京师，学日殖。后于里居建潜园，延款宾客，文酒极一时之盛。综其阅历，清道光二十一年英人犯鸡笼，倡捐助防，获奖以贡生加道街。二十三年又捐款防堵八里坌口，谕功以知府即选。二十四年募勇扼守大甲溪，绝嘉、彰各邑械斗蔓延，赏戴花翎。咸豊三年林恭事变，会办全台团练，并捐津米三千石，准简用浙江道。四年，又以克复「艇匪」黄位所踞鸡笼功，加监运使衔。同治初年戴潮春之变，输财召募，复大甲、克彰化，均与其役；事定，加布政使衔。福建督、抚奏请简用；辞不出。平居善琴，每藉以自遣；以此，所著诗稿称「潜园琴馀草」。「琴馀草」所咏，咸豊以降诸事蹟颇多涉及，而以戴潮春事件为最。今台湾省立台北图书馆存有「林鹤山遗稿」「潜园琴馀草」八册抄本，本书据以选编。稿本未定卷次，分年排比。本书仍依原序辑为一编，所取除上述涉及咸豊以降诸事蹟以外，以酬唱、纪胜、感怀之作为多；偶亦及于香奁、竹枝，存其别一风格。
[book_img]Z_20595.jpg


[book_title]弁言
清同治间，淡水林占梅撰有诗集「潜园琴馀草」一种，未刊。省立台北图书馆所藏题称「林鹤山遗稿」「潜园琴馀草」八册（另附「补遗」三页）抄本，当为其稿本之传录。兹选取其一部份，辑为「潜园琴馀草简编」。
林氏，淡之竹堑人；字雪村，鹤山其号。生于道光元年、卒于同治七年，年四十八；连雅堂（横）著「台湾通史」有传（见「文丛」第一二八种。关于林氏卒年等问题，别具附记）。氏席前人遗荫，饶于财；性豪迈慷慨，好施与。少从丈人游京师，学乃日殖。后于里居建筑潜园，延款宾客，文酒极一时之盛。综其阅历，道光二十一年，英人犯鸡笼，倡捐助防，获奖以贡生加道衔。二十三年，又捐款防堵八里坌口，论功以知府即选。二十四年，募勇扼守大甲溪，绝嘉、彰各邑漳泉械斗蔓延，赏戴花翎。咸丰三年林恭事变，会同台湾道办理全台团练，并捐助津米三千石，准简用浙江道。四年，又以克复艇匪黄位所踞鸡笼功，加盐运使衔。同治初年戴潮春之变，出资召募，复大甲、克彰化，均与其役；事定，加布政使衔。福建督、抚奏请简用，辞不出。「琴馀草」所咏，咸丰以降诸事蹟颇多涉及，而以戴潮春事件为最。
林氏善琴，每藉以自遣，诗稿称「琴馀草」者以此。其诗各体俱备，以五七古为胜。稿本未定卷次，分年排比；辛亥岁（咸丰元年）以前，连少作合而为一。此种按年编次之法，于徵文考献极有裨益（所可异者：壬子、癸丑两岁，卷首分别注有「咸丰壬子，我嘉永五年也」及咸丰三（癸丑）年，实我嘉永六年也」等语。按嘉永为日本孝明天皇年号之一，此本抄于日据时期昭和二年，传抄者窜入稿本以外之赘词，甚属无谓）。本书所取，仍依原序辑为一编。至所取各诗，除前述涉及咸丰以降诸事蹟者以外，以酬唱、纪胜、感怀之作为多；偶亦及于香奁、竹枝，俾存别一风格。又，遗稿抄本颇多旁附红字小楷，显繫作者修改之笔；本书所取，概以修改字句为准。抄本并偶有脱字，或为加入□示缺，或迳补入脱字而以〔〕表之。
至本书之辑编，原有预定之范围；但就诗言诗，对于全稿未免割裂过甚。有辜作者，实深遗憾。（知非）
关于林氏之卒年，连著「台湾通史」卷三十三「林占梅列传」谓『同治四年卒，年四十九』；实误。按「琴馀草」存有同治五、六两年（丙寅、丁卯岁）诗，其非四年卒明甚。林氏己未（咸丰九年）「秋夜述怀」诗有云：『「窃闻三十九，劳生已强半」；此是坡公语，惊心发长叹。叹我值其年，无成徒愒玩！……』。庚申（咸丰十年），又有「四十初度廖珏夫大司空（鸿荃）以寿文古琴寄赠赋此志谢」诗；癸亥（同治二年），又有「予四十有三初度日家薇臣以诗见赠即步原韵答之」诗：并足说明同治四年为其四十五岁，四十九岁则属同治八年，两不符合（按甲子（同治三年）另有「四十初度感赋」诗，似于「四十」下脱一「四」字；诗中『四十华年弹指过』句，繫一泛指之词耳。盖有前举三证，当可释疑）。「琴馀草」止于丁卯（同治六年），考陈培桂修「淡水厅志」「志馀」「纪人」载：占梅『同治七年身死』；当得其实。盖林氏耽于吟咏，即如迟至四十九岁之同治八年卒，似不至前一岁四十八之年全无一诗存录也。
又关于「潜园琴馀草」之卷数，连著「台湾通史」卷二十四「艺文志」著录：『「潜园琴馀草」，二卷。……淡水林占梅撰』。卷三十三「林占梅列传」：『著「琴馀草」八卷，（徐）宗干序之』。同书先后所称不同。连氏另著「台湾诗乘」（「文丛」第六四种）卷四林占梅条下：『著「潜园琴馀草」七卷，徐树人（宗干）中丞作序，没后未刊。余从李济臣借得，大都閒居游览之作』。「台湾诗荟」所载连著「潜园琴馀草跋」，亦谓『「右潜园琴馀草」七卷……诗稿未刊。余从李君适园借得，有南通徐树人中丞序，是鹤山所手订者』（见「文丛」第二○八种「雅堂文集」卷一）。按「诗乘」作于「通史」之后，「台湾诗荟」又创刊于「诗乘」撰成之后，并均说明借得集本查阅，当属可信。现存遗稿抄本分订八册，未定卷次，已如前述；即按年为卷，亦应为十七卷。所谓八卷，是据八册而言耶？所谓七卷，是按年为卷（自辛亥至丁卯），以「十七」误为「七」耶？但二卷之说又何所据？或有别本而编次又不相同耶？一併附记如上，以供参考。
原序及题词
诗，乐章也。诗言志，律和声；唯知音者，始可与言诗。桓谭「新论」云：『八音以絃为最，而琴为之首。自虙牺削桐、重华被袗以后，襄陵之作、训佃之操、思贤之曲尚矣。汉、魏而下，以诗名者多以琴名；辋川「春江送别」、谪仙「清夜闻钟」、乐天「池西秋思」、六一居士「受宫声」、东坡「闻窗外歌」，其尤著也』。稽中散「琴序」云：『吟咏之不足，则寄言以广意』。间尝持此以衡近代诗人，今读鹤山「琴馀草」而得之。家青山之论琴况也，曰「和静清远，古澹恬逸」。琴心也，即诗心也。
鹤山善琴，手挥目送，别有会心；故诗味多琴味。山中访隐、海上移情、理性返真、忘形合虚，殆有得于味外味者，丝桐云乎哉？章句云乎哉？僕解组退居，雨窗閒坐，手兹编而三复之，如聆「梅花弄」、「桃源吟」，不觉翛然意远。缀数言于简端，鹤山可许为知音否？
咸丰四年夏五月，江左徐宗干识。
「山虚水深，万籁萧萧；四无人踪，惟石嶕嶢」：此古琴铭也；鹤珊之诗近之。
鹤珊精于琴，诗学香山、剑南，得其神似；五言、古近体，尤善摹难状之景、达难显之情：所谓「秀语夺山绿」也。大抵其少作多舒愉恬雅之音，间有天性语缠绵悱恻，如弹履霜；是可以觇其所养而得其性情之所近。比年海上骚动，鹤珊同牧守竭力堵御，一方赖以安固。近复奉命筹办海运，倡率捐输。其平日之蕴抱，至是而一露焉。出其绪馀，发为诗歌以抒写胸臆；不觉苍凉感慨，忧从中来。鹤珊之诗境将一变，又乌测其所至耶！
绍芳因公东渡，获与朝夕从事；鹤珊独心折予，皇然引愧而已。他日者，绍芳和琴成声，得与鹤珊相酬答；出其近作，正襟危坐，以蔷薇露盥手读之，鹤珊当为予鼓一再行，奚翅如刺船海上之移我情也。
小石愚弟黄绍芳拜序。
空桑之柱耶，琼桂之姿耶？绕梁之嗣响也，夺锦之馀思耶？相赏有松石间意，移情在花月夜时。海上禽鸟乱啼号，冥漠林木何处高？结想只在云以上，骏马走隄兴倍。忽闻石上泉流声，一字一珠著手生；十指翻云风习习，留得琴韵到诗情。诗情何俊逸，琴韵何悠扬！相对两不厌，郁郁石生香。
咸丰甲寅夏六月，润堂洪毓琛题。
写景则无奇不搜，深入剑南之室；言情则有感斯託，能摹浣花之神。刚健婀娜，悱恻芬芳；真得味外味，不厌百回读。
咸丰甲寅夏至后五日，古粤愚弟黄鹤龄拜手。
余年四十，即弃诸生而客于台。虽举业尽废，然诗歌、文史，结习未忘；恨可与谈者，少耳！林雪村都转，淡水巨室也；乡闾以孝称。且笃于世谊交情，慷慨任侠，有东汉八厨风。又闻其抱雅尚而多才思，彝鼎琴尊，珍怪纷罗；于书画、丝竹、骑射诸艺亦色色精绝。是清秘阁再见倪云林复生也，心钦迟之。
一日，诣其斋，流连茶话；偶及风骚，雪村色飞眉舞，若即欲疾趋青莲、浣花之室者。从此喜与余作玉屑谈，遂延余为老马。然余犹有虑焉！虑其绮年失学，驰骋京华；况家务丛杂，日不暇给，未有俭于腹而丰于才者、亦未有不劳其神而逸其趣者！而熟知无虑也？盖其天禀超绝，加以数年来弹琴习静，淡若书生，披览勤、紬绎切、商榷多，故其诗日进。嗟乎！今之伧父，于载籍及前贤名篇概未省识而以诗自负，塞满牛腰；是打油钉铰皆可以吟诗矣，牛童马走皆可以谈诗矣。诗若是易也，何俟雪村乎！雪村之诗，于中晚、宋人为近，于游览、写怀为长。其构思下字，如五丁开山，别通蹊径；如李临淮军容，壁垒一新、旌旗变色；又如少翁奇术，钩营致魄，使李夫人活现帐中。其杰句繁富，虽老马识途稍效导引，要其心血固多人数斗矣。
或调雪村颇滥交，几如坡公乌台之累。然雪村恆言：知我者惟黄公雨生、徐公树人及馀数人而已；是滥而不滥也。或又谓雪村多坎坷；迩者时乱年荒、骨肉丧亡，又付会计于纪纲任其侵盗，致诗日富、家日穷，悲愤时发于篇什。然而昔人论诗，有「若非新变，不能代雄」之说；如雪村之「新变代雄」何疑！夫雄于讴吟，即可雄于振作；使以治诗之道治家，屏斥奸邪如去浮烟浪墨，则一鸣惊人，贤者固不可测。家将恢复，或不至如云林之终穷；诗愈精进，或可直入青莲、浣花之室。此吾所以望雪村也夫！此吾所以序雪村也夫！
咸丰八年小春下浣，镇平曾骧拜譔。
予自罢官旋里，轮指十有馀年矣；杜门不与外事，日以诗自遣。意兴所至，发为咏歌。举凡近代能诗之士，闻有佳著，未尝不求而展玩之，嗜之成癖；虽更有可好之物，不与易也。
客冬黄翼南孝廉从东瀛旋，言其姊夫林雪村都转天才峻特、经济恢涵，而性嗜歌吟，著有「琴馀诗草」甚富，尚未梓行。予闻之，不禁跃然起曰：『是殆与予有同嗜者矣』！因嘱借观。其即景之作，俊逸警鍊、品格杰句，美不胜收，在白乐天、陆剑南之间。其杂感、自述诸作，至性至情，真从肺腑流出，空所依倚，自成一家：一片惓惓爱国之诚，不能自已；所谓「处江湖之远，不忘其君」者欤！至其篇法简老，浑成一气，旋转能达难显之情；于少陵为神似。盖雪村少负不羁之才，继以南游吴苑、北登燕台，山川之助，胸次益旷。归里后频遭大故，其抑塞无聊之气无所舒发，恆託之诗；「穷而后工」，信不诬也。夫士苟所遇恬适而好为愁惨之词，唐之戴叔伦、明之郑善夫无病而呻，识者讥之；若雪村遭际迍艰、时事忧愤，其发为变徵之音，乌得以叔伦、善夫律之耶！
读毕而归之，爰书所见以写倾仰，非敢云序也。
咸丰九年立冬后一日，雪椒杨庆琛书于绦雪山房。
昔罗威未识昭谏而嗜其集，永叔未识子野而爱其词。予从姻亲林半痴耳雪村先生名，悉其能琴、善书，尤精诗学。尝赠以楹帖云：「雅量高涵，交情慷慨；天真脱洒，韵事风流」。尚未知其诗足以推倒豪杰也。及半痴袖其集草示予，受而读之，知其有感于怀，辄託之诗，一扫风云月露之习故云。生平所历甘苦以及忧时愤事，絜领持纲，有条不紊；较诸雕饰一字一句之间以求合于古作者之林，其格律之高下为何如也！
先生席前人荫，少年时，意气自豪，不屑屑于名缰利锁；长而历游辇下，所以益壮。夫以履丰席厚之身，而贤母独能忍慈割爱，使之习舟楫之劳、阅风霜之苦，卒克和平心性、历练才华，大变少小之习气；贤母苦衷于是乎慰，先生诗学亦于是乎进。观杂感、写情诸作，其不忘母氏之劬勤，非学有心得，弗能道也。而又感念于妻孥之溘逝、友朋之翻覆、世难之凋伤，前后十数年间不胜聚散离合之异，故其抑塞无所告语，恆藉诗以遣之；此先生诗所以发乎性情，非雕虫小技比也。至七古如「谭生行」、「哭黄香銕」诸篇，置之吴梅村集中，几不可辨；其工力犹为深造。他日或一遇其人，当为永叔之倒屣，岂苦罗威之偷「江东集」哉！
咸丰十年孟冬，愚弟廖鸿荃拜譔。
何必争追唐与宋，能言情性即诗人。十年泉石常怀国，千首词章半忆亲；残月晓风皆寄託，春花秋柳亦精神。卿云未出欣先睹，定有桑山香火因。
东瀛梅鹤继西湖，好向孤山认故吾；海国几人扶大雅，蛮乡从此获骊珠。虚心下问君师竹，盲目随声我滥竽。传到洛阳应纸贵，骚坛处处识林逋。
山阴剑南后裔翰芬。
三百篇之作，大都忠臣、孝子、思妇、劳人之所寄託；微言大义，胥于是乎在。唐、宋而降，取士皆不废诗；我朝诗学昌明，人才辈出，固未可以词章之末而忽之也。虽然，诗亦岂易言哉！无论靡蔓之音等于郑、卫者，不堪被诸咏歌；即如风云月露，鵰琢虽工而非出自性灵，要亦卑卑无足道矣。
雪村先生，风雅士也。素稔其善音乐、善书画，而尤长于诗；著有「潜园琴馀草」，尝以未获一读为憾。既而中、倭搆衅，让台议成；与先生之哲嗣达夫司马，同避居鹭门山中。有李公湘蘅者，达夫之执友、汉之乡缙绅也；袖兹编示予而读之，于写物、言怀间得伦理性情之正。其词笔之清新、丰神之俊逸，殆合开府、参军为一手。友人咸怂恿寿梨以公诸世；达夫曰：『此素志也』。夫以是诗之梗概，有曾籋云诸前辈叙而论之矣，予何言耶！然有不能已于言者：以达夫蒐理遗书勤勤恳恳、不忍令前人美泯没而无称者，于以见孝思之不匮焉。至煮酒论交，雅量高致；忧时愤事，感慨悲歌：具有乃父风。如达夫者，盖亦人杰矣哉！爰不揣谫陋而为之序。
光绪二十三年仲冬月冬至前一日，桂岭黄维汉谨识。

[book_title]●自少时至辛亥（咸丰元年）
游剑潭寺
晚凉同散步，小径入花坪。野草缘阶绿，岩松破壁生；钟飘云外响，泉咽涧中声。日暮归禅院，翛然俗虑清。
师韫轩杂咏（二十首选八）
绿窗绣罢对敲棋，女伴机锋亦可儿；回首见侬忙避去，不知侬立已多时。
擘笺窗下学抄书，葱指纤纤运管徐；写罢泥郎评甲乙，簪花字格果何如？
生成慧性善传神，花卉翎毛总逼真；毕竟带些幽媚态，新篁爱学管夫人。
荷亭竹榭共乘凉，贪睡嗤侬午梦长；独自看书消永昼，碧纱橱内静焚香。
流苏五采玉鸦义，半掩罘罳静不譁；揭起绣帏偷眼看，簟痕满颊印铅华。
银筝池上和琵琶，按曲归来日欲斜；忙煞笼中绿鹦鹉，声声帘下唤烹茶。
香浥芳塘开白莲，摘来恰爱露华鲜；胆瓶插满还添水，供在慈云大士前。
菱花照影镜新磨，晓向妆台点翠娥；误得侍儿身后拜，一轮明月现姮娥。
邀曾籋云先生（骧）偕诸同人涵镜轩纳凉，烹茶赏荷，分韵得「娇」字
半亩沦涟趣已饶，芙蕖更喜绽今朝；如临宝镜凝妆靓，似浴温泉出水娇。玉柄风生含麝馥，翠盘露滴爱珠摇。热尘即此销除尽，暑气何缘到绮寮！
新庄道中口号
琴剑装轻恰一肩，閒游欲学地行仙。护田水绿溪流曲，绕屋阴浓竹树连。争渡人喧芳草岸，唱歌樵答夕阳天。舆中镇日无些事，睡醒看书倦复眠。
萦纡石径藓苔青，逼屋榕枝覆杳冥。天外落霞齐远骛，竹间微雨乱流萤。山排翠闼撑书幌，月印清波漾画屏。一枕晚凉新睡觉，笛声断续起烟汀。
避暑年来几度过，琴书镇日自摩挲。清溪浪碧垂杨合，远岸沙平野竹多。坡老大瓢游岭海，志和篛笠老烟波。绿阴满地襟如水，笑拍阑干发浩歌。
新庄别馆月夜
竹篱近水两三家，一带芳塍稻未花；远火江村星倒挂，平烟树幕雾横遮。蛙声接浦跳萍闹，萤焰衝风入竹斜。好是晚凉无箇事，汲泉拾叶煮新茶。
双溪晓行
宛转双溪路，茏葱芋粟纷；深坑巢乱石，远树泊轻云。屋尽穿岩构，泉多截竹分。啸猿声不断，每向静中闻。
诸同友人重游剑潭寺
瞳瞳旭日映窗纱，觅胜携朋泛晓楂；水上轻烟浮钓艇，溪干丛竹护渔家。空潭倒浸青山影，怪石翻冲白浪花。最好柳隄晴可望，数峰缺处见明霞。
振衣同憩古招提，陌柳苍苍一望迷；石径风来松子脱，花阴昼静鸟声啼。放光水族惊投剑，闻筶池龟同伺齐。步到上方殊寂寞，竹间门掩老僧栖。
宿芝兰庄
怪树悬崖秃，飞泉挂壁长；牆低山瞰屋，帘浅月登床。竹籁寂清梦，兰风飘晚香。幽居何必广，即此是仙乡。
关渡舟行即事
破晓波光一镜澂，瞳瞳旭日正东升。篷窗露润襟如湿，帆席风微桨乍增。吟咏恰邀知己友，跏趺长似坐禅僧。枫林偶泊浑无事，閒看渔翁补旧罾。
重游栖云顶，即景作画并题
晴川历历树毵毵，游侣追随兴倍酣；笑指旧时行乐地，绿阴深处小溪南。
一幅云烟爪迹留，不堪回首忆前游；晚霞影落长天外，画出秋光古渡头。
月夜同杨雨峰芝兰访友
篷窗试茗当飞觞，银汉无云夜色凉；明月满船人访戴，清箫一曲客携扬。渡头犬吠知村近，水面荷齐得露香。遥指榜人停泊处，竹桥以外是山庄。
寄怀榕城陈连峰（书勳）广文
每从海上望高嵩，十载无由诉别衷；侠气干云敦旧雨，贤声贯耳播春风。星因德聚同时出，楼比名高百尺雄。翘首渊源深景仰，赏心何但企丝桐！
苦旱
旱霓四布若流丹，处处惊云陇亩乾；无石可鞭难致雨，有河皆涸不知滩。村庄画地争田水，老少呼天结社坛。但得一声雷起顿，土膏尺寸为论欢。
老来娇
有菊东篱下，始遭凡菊娇；露苞时矗矗，绽蕊尚寥寥。他花开欲遍，弱蒂尚摇摇。岂知此花好，植品特超超；不轻逞颜色，时至始苗条。芳房高吐萼，锦瓣密垂髫；艳丽奔金粉，轻盈著绦绡。牡丹差比态，粉本岂能描！如人未遇时，交谪竞腾嚣；及逢得志日，瓦砾亦琼瑶。梁灏一学究，买臣一山樵；晚成推大器，土壤忽云霄。回头奋迹地，妇孺亦歌谣。人生犹如此，何况物之翘！春秋肯阅历，雨露相滋浇；自然会腾达，华贵在一朝。我欲锡佳名，奚以称孤标？园丁草解事，呼曰「老来娇」。
莲峰先生代购古琴并惠手书，赋诗志感
忽报榕城鸟使还，瑶琴、华翰喜双颁；兰言满幅珠玑灿，桂轸横床锦绣斑。白鹤朱霞频想像，暮云春树切追攀。临风无限知音想，何但尘襟一切删！
感怀
画眉旧事悲张敞，戏彩遗欢痛老莱；况值寒霜沉月夜，一灯如豆梦新回！
书感
鑽纸纷纷笑冻蝇，年来兴趣冷于冰；广交已觉迎人苦，习静翻招傲物称。琴韵逸宜林下客，诗心苦似定中僧。且将白眼青天望，俗论悠悠任爱憎。
有劝予诗勿多为悲歌感慨，口占答之
平子讴吟愁易集，灵均词赋感偏多；我生斯土非燕、赵，其奈情随笔下何！
慈孝引
人生天地间，慈孝本皆同；孝者少能尽，慈者多有终。所以古今人，慈心过孝衷。因思古孝子，姓氏岂冥濛！舜帝与闵子，自古所推崇；王祥孝其母，黄帝孝其翁。孝者殊落落，慈者竟充充；非可率尔行，天性出乎中。慈心涧中水，孝心树杪风；树风摇有息，涧水流无穷。定评慈与孝，二语为至公。是故慈母恩，罔极似苍穹；哀哀我慈母，莫报劬劳功！
衝寒由小径入霄里
官道纔过小径连，严冬无雨亦森然；新晴云脚如拖帛，积雪山头若盖毡。风逆寒鸦难到树，途长羸马忍加鞭！舆中镇日垂帘卧，闷极看书又几篇。
霄里庄晓发
唱彻鸡声后，篮舆破晓驰；霜高虫穴闭，木落鸟巢危。冻日藏低树，寒烟羃远陂。行来三五里，村舍始晨炊。
悼瑟吟
弱冠嗜音乐，性即嗜峄阳；音节虽未妙，独弹情悠扬。瑶琴称雅乐，惟瑟可匹当；龙门有雅製，音清韵自长。好合时无间，承欢慰北堂。和乐将女载，一旦坠牙床；坠碎絃齐断，鸾胶续未遑。西山斜日落，凉月照空房；空房寒寂寞，无复奏潇湘！岁久结习在，孤桐犹自将：挥手聊解鬱，未鼓先断肠。一弹风飒飒，再鼓露苍苍；飞雉悲朝日，啼鸟惊夜霜。一弹再三叹，响殚指转僵；指僵音节错，欲续曲茫茫。推琴起太息，四顾徒徬徨！
正月二十日启馆呈逊兰师，并示若村舍弟
少小须勤学，文章实可亲；师严力不废，性定课方真。绦帐丹铅重，青灯尺璧珍。待看春试返，芹藻羡头巾。
十五日郊迎朱丹园（材哲）司马，途次口号
晓起籐舆出竹城，芳原绿水涨春耕；青旗未待田间劝，何处不闻布穀声！
饭罢乡村日始升，牧童三五髮鬅鬠；牛高人小骑难上，拣得斜坡垫脚登。
地震歌（有序）
道光戊申仲冬，台地大震；吾淡幸全。而嘉、彰一带城屋倾圯，人畜丧毙至折肢破额者，又不可胜计矣。伤心惨目，殊难名状。今岁暮春，复大震二次。惊悼之馀，乃成七古一篇，歌以当哭。时三月初八日未刻也。
天朗气清日亭午，閒吟散食步廊庑；耳根彷彿隐雷鸣，又似波涛风激怒。涛声乍过心犹疑，忽诧栋樑能动移；顷刻金甑相倾碎，霎时身体若笼筛。厩马嘶蹶犬狂吠，智者猝然亦愚昧。悲风惨惨日无光，霎尔晴空成昼晦；扶老携幼出门走，忙忙真似丧家狗。更有楼居最动摇，欲下不得心急焦；心急势危肝胆碎，失足一堕魂难招。蚁走热锅方寸乱，两脚圈豚绳索绊；窘逼转愁门户狭，攀援不觉窗櫺断。如逢虎狼如触蝎，形神惝怳魂飞越；偷眼视之但溟茫，满耳声闻唯窸窣。千家万家齐屏息，大儿小儿多避匿。少选声停地始平，相顾人人成土色。地平踏稳相欣告，众口一时同喧噪。老者无策少者疑，从此夜眠心不怡。东南虽缺地无缝，岂有妖物簧鼓之？自是乾坤气吞吐，世人那得知其故。幸哉淡水尚安全，可怜嘉、彰成墟墓；试问既震何重轻？消息茫茫归劫数。长歌赋罢心转愁，惊魂未定笔亦柔；此情回首不堪忆，此身犹自随沉浮。安得长房缩地法，居吾乐土免烦忧！
过隙溪村
觅胜过村西，清阴夹岸齐；桥危新涨急，树暗野云迷。倚竹鱼庄密，乘潮蟹簖低。苍茫看暮色，落日隔前谿。
北村访曾籋云先生归途口号
先生家住翠云窝，往访归来踏软莎；路出炊烟乌桕树，桥回流水鸭头波。平畴鸦落随牛去，窄径人停让马过。况值清和天气好，薰风处处送秧歌。
与内兄黄伟山（延祜）孝廉园中夜饮醉归
把盏怀同放，联吟月已低；更深频剪烛，夜静远闻鸡。笑我顽如石，怜君醉似泥！相将归就寝，扶过竹楼西。
东城感赋
扶童閒步上东城，凭眺危栏感慨生：骨肉廿年悲聚散，林园十载话枯荣。山从绿野平边起，水向青陂缺处鸣；景物长存时事改，回头何所不关情！
六月初七日午雨暴注，少刻即晴，偶得绝句四首
电■〈火闪〉奔雷疾，沟流急水鸣；晚风簷溜歇，满耳复蛙声。
猝水庭除满，莓苔漾若萍；更看篱畔竹，鬱鬱入帘青。
雨沉斜径没，水退涨泥存；一院洼■〈土幻〉处，纵横屐齿痕。
园林新霁后，一抹夕阳留；无限青山色，都收竹外楼。
寄怀内兄伟山孝廉
京华昔共鲤庭趋，廿载交真谊李、卢；时誉足当真绣虎，父书能读即家驹。多文莫道身非富，大智由来貌若愚。未稔伯伦卮酒兴，沉酣得似往年无？
偶成
抚琴馀兴事吟笺，岁序消磨邺架边。海外求书如访友，梦中得句若逢仙。举杯肯让青莲醉，拜石还如大米颠。閒里更寻消遣法，笑拈偈语学参禅。
伏后天气多爽，与籋云先生露坐中庭，随笔成十韵
夜色凉水如，中庭薤簟铺；微风来短榻，皎月挂高梧。树润因过雨，荷圆乍有珠。
名茶分玉琖，宝篆枭金炉。地僻心常静，诗多兴未孤；閒谈挥麈尾，联句戛冰壶。竹影时浓淡，兰香和有无；携琴弹落雁，倚枕听啼蛄；蛙鼓回环奏，瓶笙断续呼。况当幽境在，自免俗尘拘。
閒吟奉籋云先生
岭表、闽中自各天，交因翰墨信前缘；花间爱我琴三弄，月下欣君赋一篇！共洗马肝评砚谱，曾焚鹊尾对香筵。有时携手登临去，踏尽青山绿水边。
梳头见白髮一茎戏作
壮年三十出，华髮一茎生；揽镜仍韶景，逢人慰寿徵。半斑虽尚未，拔白亦中惊。独我知其故，多伤离别情！
题郑芷亭仪部（用锡）北郭园
悬车藉此养閒身，大隐何须避市尘。山水有情皆入画，园林无日不生春。传经也有吟诗婢，载酒还多问字人。书带君家原得种，更欣兰桂绕阶新！
清泉怪石绕回廊，八角亭虚驾碧塘。松菊宛同陶令宅，诗书重见郑公乡。风来竹坞琴声远，月转花坪酒兴长。更好伏时招避暑，清斋一枕水云凉。
游土地坑即景
出郭西南境，嶔崎别闢奇；篮舆呼僕舁，茶榼付童持。正值秋晴日，欣逢气爽时。山形牛角抱，石磴犬牙危；圣蹟千年著，灵区十笏宜。焚香先礼佛，披草共寻碑。风定归云懒，坑纡出水迟。老榕蟠峭壁，修竹荫通逵。海雾浮沉幻，岚光晓暮移。泉清堪煮茗，地胜合题诗。花底琴横榻，栏前酒满卮。鸟声听上下，树影落参差；曲径樵歌答，长林牧笛吹。人乘斜照返，马趁晚凉驰。谷口三叉路，桥头六尺篱；翠笼僧寺柏，青颭酒家旗。雉堞行行近，苍烟户户炊。襟怀无限好，更约后游期。
宿大坪庄，夜半风雨骤至，走笔率记
迢迢僕马西南出，行到山庄刚落日；绕屋更无竹与松，满园惟有芋和栗。缭垣独舍鲜邻居，上下数间皆斗室；除尘解橐理明灯，始馀隙地堪容膝。芦帘草阁壁泥涂，竹榻槿篱户蓬荜。村中夜静绝更筹，床下秋深鸣蟋蟀；频频转侧梦难成，惝怳中心如有失。忽听阶前飞雨骤，重闻屋角迅雷疾；狂涛汹涌势澎訇，万马争奔声怒叱。排山倒海震撼来，四体摇摇心胆慄。照户方惊■〈火闪〉电光，破窗更讶飓风■〈风利〉。此时枕簟一齐冰，陋屋难将风窦窒；拥衾不敢偶伸头，满屋昏昏黑如漆。可怜旅舍本凄凉，那堪风雨增萧瑟（吾台七月间，每逢飓雨，天气即如孟冬；至冬，暖反若三、四月。严寒则多在春阴）！
宿大坪庄
山村休息早，落日掩荆扉；吠犬穿篱过，流萤绕砌飞。林烟看羃■〈罒上历下〉，野火辨依稀；独坐欢情少，孤吟逸趣违。月昏迷远树，露重湿单衣。吩咐行厨设，朝晴蹋翠微。
过隙溪庄
周遭水竹护山庄，小小柴门短短墙；野色一鞭看不尽，晚风吹出豆花香。
再游北郭园，戏柬郑荫堂（如松）孝廉
曲折林扃荔百株，青山楼外胜披图；退閒异日重来此，一席君能借我无（时有出山之举）？
同籋云先生园池夜步，即景分韵
秋斋寂坐无情趣，聊向小园同散步；夜色朦胧薄雾漫，箫声断续凉风度。池边萤误水中星，芦际花疑沙上鹭；吟罢新诗漏欲终，半规斜月悬汀树。
东篱有感
落尽垂杨与绿荷，东篱采菊几回过；花饶晚节姿容淡，人到中年感慨多：愁绪如丝纷束缚，雄心似铁渐销磨。金萱凋落尤增痛，苦向江头痛逝波！
秋夜留彭雅夫夜话
一轮明月柳梢头，唧唧虫声傍砌幽；有客清谈同煮茗，谁家吹笛尚凭楼？竹阴滴露萧斋夜，梧叶飘风小院秋。漏鼓沉沉君莫去，纵非陈榻也须留！
赠家子范明经（汝金）
相逢一笑大瀛东，况复龙田谱序同。慧业生从金粟影，神姿清比玉兰丛。直倾三峡文波阔，横扫千人笔阵雄。他日端门看缓辔，诗章早上御屏风。
西园见山池有感，作示友人
人生世上苦不足，愿大焉能偿所欲；身纔饱煖思艳妻，既得艳妻慕金玉。天台四万八千丈，巨海茫茫路莫续；洞庭三万六千顷，层云缈缈目难瞩！妄想能教鬼魅乘，暗里牵人投桎梏。何如园圃养吾身，息机汉阴无窘促。亭外有山排闼青，栏前有水盈池绿；池痕添夜雨，山光映朝旭。春来上山游，暑至临池浴；知足即此可行乐，翀霄何必慕鸿鹄！不然纵移天台、洞庭到我前，难免得陇复望蜀。我劝世上人，园圃勤锄斸；切休纤芥苦劳心，有限精神自荼毒！图大往往小亦亡，无路可行羝藩触。
书叹四首
阳乌虚掷叹如梭，冷煖年来遍历过；谄笑夏蛙多病客，浮华春梦付村婆！刀能绕指经鎚鍊，镜到明心费濯磨；须把翟公为炯戒，门前方免见张罗。
气数茫茫未可知，生平得失每猜疑。功轻每愧邀恩重，娶早翻伤抱子迟！岸柳易高先落叶，岩松难长后凋枝；但看树木犹如此，造物何曾有所私！
雌黄轻肆祸之根，守口如瓶舌且扪；雅量面甘师德唾，恃才命不祢衡存！欲舒积懑唯长啸，纵有微词敢大言！棒喝从兹知猛省，幽□日日闭柴门。
呼马呼牛任毁誉，但期无愧在閒居；四愁平子吟堪拟，三乐荣公叹不如！早岁凋残伤骨肉，中年陶写赖琴书；读终常向幽篁里，一道清风百虑除。
遇雨宿树杞林
满庭欣草木，一雨足郊原；暮色林梢压，滩声枕上喧。竹床疑水浸，茅屋似春温；辗转过长夜，诗篇手自翻。
与越客偶谈风土
海甸炎凉旦暮更，随时变态似人情：鱼鳞云绉风将起，鸭卵天开雨乍晴；木叶少从冬里落，禾苗每自腊中生。一般地气分南北，南富槟榔北富橙。
七星墩山村午后散步
缓步到林垧，前山入望青：牛羊眠草岸，鹅鸭浴沙汀；老树根为榻，秋萝蔓作亭。晚风来更好，时带野花馨。
薄暮狮头崖望官渡，叠前年韵
寒消潦水碧潭澄，百级高崖奋袂升。远树忽明残照射，平沙乍隐晚潮增；港吞口似贪婪吏，山烧头如受戒僧。一带萧芦残苇里，又多无数打鱼罾。
秋日游栖云岩，作即景画赠许荫庭（鸿书）明经并题
挂壁流泉匹练飞，白云深处叩禅扉；斜阳一抹秋林晚，古径无人僧独归。
初晴舟中口号
雨过黑云收，清溪长急流；风高帆鼓腹，浪涌艇昂头。谋利心恆淡，图名志未休；何时沧海上，鼓棹向皇州！
雨后过青藤峡口
亭午甘霖过，淋漓遍隰源；奔流鸣急濑，湿鸟噪荒村。石耸山撑骨，崖崩树露根。浓云何处去？薄暮翠岩屯。
偕友人游剑潭寺西岩晚泊
斜日西岩繫钓舻，凉风瑟瑟动菰蒲；岸痕犹湿潮初落，山色微黄草未枯。古寺僧归闻犬吠，危桥叟过倩人扶。篷窗指与朋侪道：一幅荆关小画图。
剑潭晚步，憩庄家书屋
散步幽潭上，岚光夕更佳：虯松箝堕石，骤水齧崩崖；树绿门前绕，山青屋后排。短篱三五掩，折曲入清斋。
芝兰庄夜归
水阔天逾碧，林深月亦低；流奔鱼簖战，芦密蟹灯迷。溪道直还曲，帆风东复西。咿咿村树里，忽听唱晨鸡。
官渡门两傍极似严子陵栖隐处
岸上几家还竹屋，溪边无数钓鱼舟；俨然七里泷中过，两面青山夹水流。
八里分港冒雨返棹
泉石云山到处留，片帆冷落海门秋；潮穿峭壁多成眼，云罩高峰不露头。十里烟波摇客棹，一天风雨送归舟。浪游不及林居乐，好把新盟订白鸥。
过中沥马上口号
马头簇簇拥征尘，自歎奔波历苦辛；羡煞野翁閒逸甚，柴门拄杖看行人。
痛悼
生死悠悠恨最长，魂难入梦慰衷肠；丁兰刻木空追像，潘岳吟诗半悼亡！读到「蓼莪」篇顿发，歌来「窈窕」句堪伤！中宵枨触忧离起，又听征鸿唳夜霜。
忆昔
忆昔髫龄上帝京，晓风残月趁行程；南船週听关山曲，北马曾经鲁、卫城。故友凋零伤往事，游衣检点痛馀生！即今被体看针线，犹是当年密密成。
独宿扈尾山庄梦亡室感作（时为营窀穸于是山之麓）
纸窗飒飒觉风生，一穗明灯暗复明；独夜凄凉真鬼境，空山寂寞少人声。招魂不作蘅芜梦，营葬徒伤宿草情！起坐支颐孤枕上，泪痕如水尚盈盈。
秋雨夜宿圆山庄
夜气冷侵肤，愁怜独客孤；灯光寒顿缩，人影淡如无。燐火前林出，鴞声隔涧呼；复闻窗外雨，凄绝滴簷梧！
衝寒过杨梅村遇雨
薄暮过荒村，茅簷护竹垣；人寒如鹭立，犬健作熊蹲。老树风前舞，浓云岭上屯；滑泥行不得，听雨倍消魂！

[book_title]●壬子（咸丰二年）
答徐碧岩令弟荐秋（上扶）茂才
胸中万轴富邱坟，年少翩翩白练裙；笑我头衔称太守，却无高榻愧留君！
珊瑚笔架旧家声，人自温醇学自精；宝翰沸漓承辱赠，还将木李报投琼。
七七苦雨行（并引）
台地每于未惊蛰前闻雷，必阴雨连绵至四十九日；俗名曰「四十九日乌」。如四十九日内复鸣雷，便重阴四十九日；谓之「重乌」。验之历历，童妪皆知。
大造茫茫杳无际，水国春阴真成例。今春气煖日光辉，天宇晶明覆海圻；忽然一夜惊霹雳，惊蛰未到人悚惕。俗传四十九日乌，此语翁媪验历历。漫天匝地苦淋漓，其状若何一数之：微如丝缕骤强弩，大过倾盆小漏卮；日比卵黄壳遮隔，尾肖鳞甲片参差；陌上百花皆落魄，隄前万柳尽颦眉；不履著久前后折，油繖淋多骨肉离；处处茅簷青笠盖，家家苔壁绿簑披；风似剪刀利何用，云如堆墨笨难移。吾淡由来多阴雨，困人无过今春苦；除却深居简出入，觅食细民畏若虎。岂繫娲皇炼未精，石塌天河注下倾！估客货湿愁贸易，农夫种烂废〔耘〕耕。有时搔首仰问天，天何言哉惟默默。回思旱魃□为灾，穿墟伐塚搜之急；即今甚雨正需之，千金燕市求不得。转辗咨嗟叹奈何，世间真个苦人多！夜来愁□滴欲碎，挑灯作此当悲歌。
薄暮自近村归新庄精舍
閒来野老话桑麻，谈罢归时兴趣赊：水足春田看叱犊，日平暮树听啼鸦；连村修竹阴随步，一路芳荪绿到家。自掩荆扉灯上后，拨炉重试雨前茶。
白石村春日閒游
草堂昼永日迟迟，笠屐郊原倜傥时；十亩嫩苗肥似韭，一川碎石白于脂。独归田叟锄翻荷，对语村童犊倒骑。行过桥南隄尽处，读书堂认柳丝丝。
閒兴
万轴牙籤一亩居，嚣尘远隔爱吾庐；煨茶为备醒时歠，聚墨因防兴到书。画架彩笼歌巧鸟，青盆碧藻漾文鱼。当前生意争春长，地窄何嫌趣有馀。
不趋声势不沽名，笑口开时琢句成；山有奇峰名始著，人非憨癖艺难精。醉书张旭常濡髮，妙画长康重点睛。我亦痴怀耽雅博，夜深卷页尚纵横。
啸傲閒身已十年，百花深处拥书眠；琴心渐会中庸道，诗学难参上乘禅。白眼衔杯茶当酒，青丝绕屋柳如烟。藜床抱膝浑无事，重检蒙庄「内外篇」。
绿阴由由幂窗纱，帘幕低垂静不譁；事到从容胸有竹，文当酣畅笔生花。焚香稚子精神肃，问字雏姬意态赊。遣兴一时歌数曲，□将诗句谱琵琶。
游芝兰庄竹林石屋诸胜
夜泛剑潭水，晚过芝兰冈；郊原多景色，岩壑任翱翔。村连竹树人应雅，地产芝兰水亦香。舍舟携友同登陆，一带幽居枕山麓。土沃禾梁犬豕肥，水深溪渚鱼虾蓄。和风麦陇昼鸣鸠，细雨烟郊春叱犊。黄童白叟各怡然，相见依依民雍睦。上有松峰樵径奇，绝顶千寻逼九嶷；岭松蟠结树葱鬱，山石荦确迳嶔巇。平生不自勤磨炼，跻胜无资力已疲。双脚踏谢屐，两手拄张藜；攀缘登林木，缓步踏云梯。盘空竟达高峰上，拂开烟树到招提。危立层巅同纵目，田园掌大牛疑羝；仰面上观浮云近，俯身不视飞鸟低。我居城郭如帷幔，那得名山长在玩！登此始知大地宽，不觉望洋自嗟叹。徘徊立久静无闻，万木荫森绝斧斤；高声长啸答岩谷，四山落叶落纷纷。下有竹林藏石室，夹径穿山尽此君；临阶几榻生清冷，挂壁藤罗吐翠芬。当年七子恣行乐，却无石室高论文。披图每羡前人福，对此盘桓意倍欣。回途几度行又止，归到村居口已□。铺床拂石乐箕踞，下箸十千求兼味；欢然一饱向黑甜，来朝复拟寻幽去。
双溪观石窍泉，晚归灯下作示同游诸友
双溪一□更堪夸，徜徉徘徊意境赊：流水声中山色好，绦桃灼灼豔于霞。桃花迎我面，流水清我耳；从此已觉武陵近，不探仙源安可止！一重一掩趣无穷，■〈山含〉岈崱屴鬼神功；两山交护如无缝，随径逶迆谷自通。乍通幽谷名区见，鬱鬱高林绕芳甸。凝眸四望接烟芜，花底时闻唤鹧鸪。双溪左右分廉让，叠嶂高低展画图；一花一木皆幽致，到此已无尘俗累。溪边添个休休亭，可拟司空栖隐地；此社从来我未经，钧天仿佛奏泠泠。寻声共觅登山路，断续横斜途错互；荒蹊翠葛拂罗衣，曲磴苍苔印芒履。两道灵源山中溢，瀑布喷从石窍出；美味沁脾酌醁醽，清音漱石鸣琴瑟。彻底照人清且鲜，千枝万派落畲田。有人搆屋临幽澳，镇日高眠无剥啄；泉流绕砌茗堪烹，松影当窗书可读。隐逸能方郑子居，应接不暇山阴目；雨过月朗空山静，榻上焦桐慰幽独。我思就隐水云乡，结契烟霞意味长；祗因未了显扬愿，尚有黄粱梦一场。一场尘梦浑如寄，岂甘久作风尘吏；他年琴鹤谷中来，耕读为家初心遂。男婚女嫁向平年，桐帽棕鞋任游戏。日暮高歌乘兴还，者番淤乐信难攀；路人问我何乐此？我笑未答意自閒。君不见桃花流水杳然去，别有天地非人间？
游滴泉岩归饮佃家，醉后题壁
几家板屋自成村，乔木阴多绿叶繁；入市人归儿候路，登山客至犬迎门。盘飧味厚供园韭，社酒香浓接瓦盆。醉后懵腾岩下石，却疑身在谢公墩。
夜宿栖云岩
崱屴山门外，穿林一径分；虫声春暖闹，竹露夜深闻。水际沉孤月，松巅带片云。禅堂清课早，香气遍氤氲。
金瓜寮山庄偶成
层巇环幽僻，阴房苦寂寥；石崇山径仄，李广野园饶。偷果猿如贼，号林鸟类鴞。瘴云飞作雨，过午辄萧萧。
园楼偶兴
竹外斜阳映碧流，午前雨过绿阴稠；花飞著网蛛惊攫，树影侵潭鸟误投：万物静观多妙趣，半生守拙懒深谋。曲栏倚遍天将晚，自放湘帘下小楼。
雨后醉归，香山道中憩野人家
笋舆乘雨出郊扃，野叟迎人请暂停；羡煞平畴无箇事，鸦锄放处麦青青。
园居早起
园居侵晓起，寂历似郊垧；鱼跃池萍破，鸦翻竹露零。宿云屯远岫，初日上东亭。行过蔷薇架，花风拂面馨。
「会心处不在远」，晋简文语也。余入西圃，有触而作
春草借雨力，一雨生最易；数日不窥园，蔓延无隙地。茸茸遍阶除，当足难引避；小童荷锸来，亟亟命芟弃。姑息勿如前，丛生任其炽；势盛欲拔之，甃石胥受累。窗前留不除，茂叔取生意；虽存博爱心，终有滋蔓忌。况夹蒺藜生，何可疏防备；不忍剪伐严，将遂纵横志。转瞬春雷鸣，如指已成臂；庭变荆棘林，非种还为祟。栽梅难发华，放鹤难展翅；斩刈叹已迟，著体皆芒刺。始知妇人仁，不可与成事；姑息祸之媒，优柔害之使。寄语弟姪行，书绅切牢记；如疑未必然，是我曾亲试。
种松几树低，种竹成林广。松高岁数寸，一纪未盈丈；何时成老龙，朝夕劳梦想。却言绿篔簹，百竿抽芽上；夜静解箨时，簌簌听幽响。昨日纔比肩，今朝已过颡；凌云志气高，遥遥如立仗。隔别三日间，刮目堪企仰；回顾几株松，云霄与土壤。同受雨露滋，其故难明朗；忽然得元奥，理如指诸掌。若问意如何？虚心故易长；凡我为学人，此理真堪倣。
仿上官竹庄「莆阳天马晴岚图」，自题山水横披
似水天心秋爽，如屏山上晴岚；正值新凉气候，游人两两三三。
小阁半藏山坞，浮云长绕峰腰；却喜潺湲流水，中通一道横桥。
苍苍极目烟树，遥遥远接汀沙；濑际竹篱蟹舍，林间茅屋人家。
临水芳塍饶沃，连村老木萧疏；此是莆阳天马，被人写入画图。
题櫹榔木屏风（并序）
轩中新製櫹榔屏风，纹理纵横，作云峰、虎豹状；且质轻味馥。赏鉴家每以纸、石为宜。然石太重，不便于移徙；素纸虽轻，又苦易破。清斋雅，且无过于此。摩挲之际，作示诸弟辈，令各赋一首以志欣悦。
气味清香质亦优，罘罳何必缘沉求。灵根土产同猫首（此木唯东瀛有之），妙画天成比虎头；射雀唐高应命中，闻风满奋自无忧。一方保障安床侧，宝鼎丝桐趣共幽。
学圃
薙草诛茅地数弓，连町茅栗鬱葱葱；挽车劳勩徒思妇，作约殷勤每课童。鸦嘴泥黏朝雨后，鸭头水挹晚塘中。从来机事生机械，抱瓮犹存上古风。
闭门种菜当生涯，戴月锄云趣益赊；方宅阴浓陶令柳，平畦绿蔓邵侯瓜。引泉堤外培菰首，插棘篱边护笋芽。不是西南城一角，客来错认作山家。
池上夜坐
散髮向荷池，轩窗欣洞启；浮云淨大虚，穴寥清似洗。汲水自烹茶，芬馥过嘉醴；一饭轻两腋，数盃畅四体。小步出前庭，长吟凭树柢；柳垂露满梢，波定月沉底。快哉此幽居，目中无尘眛；何必侈襟期，咨嗟肉生髀！凡事能知足，愁颜翻破涕。堪叹名利场，纷纷峦触抵！未若白与陶，耽诗乐清隄；复羡马少游，郡掾依祖补。抱此高淡怀，俗人难测蠡；我今未能行，我去终有徯（时有出山之意）。
漫兴
尘网虽繁意自宽，青箱白朴足寻观；交情寄处驰名易，诗律严时觅句难。落笔有神看兔鹘，长篇作势在波澜；惭我钝过陈无已，一字推敲屡废餐。
玲珑精舍绝纤埃，环堵琴书逸趣该；姜诗忌多三酌醉，名花嫌少百弓栽。身常安饱宁非福，志在林泉称不才。疏懒竟成都散僕，野鸥见我莫惊猜！
不病维摩俗虑蠲，绿杨深处地尤偏；喜临逸少来禽帖，悲动香山鬻骆篇。睡意渐生抛卷卧，闷怀难吐藉琴传。碧波篆袅风切颸，玉轸重调抚七絃。
饭馀聊息苦吟身，学罢熊经学鸟伸；晴日半窗花影碎，凉阴一院蝉声频。闭门但作仇书客，入座时为战茗人。漫道悠悠过岁月，閒中随处见天真。
偶述
搔首追前事，酸辛已备尝；人情蝗食稻，世味鼠搬姜。为问笙歌乐，何如笔砚良？微吟休拥鼻，时觉墨花香。
遣兴
棕鞋桐帽喜偷閒，强半生涯落寞间；闭户无聊惟种菜，登楼有兴为看山。云中仙鹤招难到，天外飞禽倦自还。岁月蹉跎生感慨，检囊亲把旧诗删。
薄暮香山道中
薄暮凉颷动，萧萧振角巾；疲驴归路健，猛犬过村驯（园中黑犬，每出必随）。潦水痕初减，霜枫色渐新；苍茫秋浦外，声落雁行频。
村居即事
南阡北陌互交通，贫富虽殊乐趣同：里鼓喧阗因社近，山歌杂沓觉年丰；如云沃野秋观稼，叠浪平畴晚度风。笑我疏慵游览惯，未能握算学王戎！
夜秋山寺即事
共话欣秋爽，禅扃夜静时。溪风催煮茗，松月瞰弹棋。坐久流萤集，声高宿鸟移。露华浓似水，冷气觉侵肌。
中秋夜讌涵镜轩筵中作，并赠荫坡孝廉
彩云空际涌冰毬，客主情殷乐事优：撤烛翘观千里色，张筵共赏一轮秋。鸳鸯瓦碧蟾光耀，鹦鹉盃香桂影浮。今夜广寒无限景，羡君曾向此中游！
曲水岩访李山人不遇
曲水潆洄入，孤村窄萼栖；绿萝牵老屋，碧藓淨幽溪。山断浮云续，林高落日低。主人何处去，独鹤步桥西。
登青潭岩顶题壁
共羡溪山好，逍遥似隔凡；钟声敲落日，飞鸟趁归帆。暮霭长林泊，秋光远渚衔。精篮藏极顶，爽岭遍松杉。
夜宿清水岩僧舍
幽区秋色晚，日夕倍生凉。地险山多石，林疏叶落霜。寒泉分细濑，明月碎流光。鹤梦危松稳，■〈犭龙〉声峭壁藏。烟霞□道侣，钟磬答禅堂。老衲元谈奥，沙弥夜课长。烛销莲漏水，茶沸竹炉香。饭罢同趺坐，蒲团睡味良。
夜不成寐，作此自遣
儿时游冶废陈编，樗栎材微黯自怜！谋利无心云出岫，思亲有泪涧渚泉。理难胜数徒憎命，事不如人敢怨天！除却琴樽陶写外，得来灵药只酣眠。
庭树更深薄雾笼，荧荧灯火小窗红；书因烦燥温难熟，诗到穷愁写易工。寂坐时闻鸡腷膊，孤琴迭倚槛西东。无端壮岁干云气，併作离情感断蓬。
夜卧有感
掠地垂帘合复开，残香一缕恋琴台。阶前蟋蟀悲花落，槛外芭蕉报雨来。凉夜易生秋士感，雄心未敢壮年灰！妖氛频听延湖汉，戢乱谁为颇、牧材（时闻发匪渐流入汉口两次湖）！
与容谈山东道中事，忆旧作此
登车四顾总茫茫，铃铎声中见火光；匝地风霜衝雁阵，漫天尘土过驴纲。琵琶客路歌红袖，林木人家恼白杨！行尽畿南二千里，衾中缩卧类摇床。
同友人西城楼凭眺即事
竹城西北地势平，田园参错续海坪；凉秋九月风怒吼，黄沙滚滚海雾腾。朝来气暖纤尘淨，睇眄中天极辽敻；群峰缥缈列画图，巨海澂浤涵明镜。高楼凭眺兴欲狂，振衣疑蹑千仞岗；大呼奚奴捧斗墨，露肘颠书十数行。题罢馀情犹未已，朋辈之中有绝技；龙团一饮润我喉，客吹羌笛我长讴。法曲乍聆「梅花落」，名泉又报「鱼眼浮」。但耽雅乐与香茗，何须佳酿共珍馐！君不见赵嘏有句艳今古，长笛横吹倚画楼；又见卢仝作经细评隲，七碗风生百虑休？清音美荈各痂嗜，骚人适意何知愁！我非骚人多坎壈，生平十事九烦忧。秋前约侣游榕省，遍海鲸鲵迭闻警；况当海氛迭闻警，积闷萦胸劳引领！空有低昂七尺躯，才劣终军敢请缨！自从游兴动中来，意马心猿常驰骋。今日登临怀抱开，高天逈地任徘徊；归时笑傲闺中友，聊当乘风破浪回。
九芎林庄晚归即景
人影西斜暮色微，萧条满目思依依；漫空云作糊涂态，撼树风施跋扈威。岭背林喧寒鹊噪，溪头水急晚潮归。回途倍觉阴霾甚，山市家家昼掩扉。
二坪道中遇大风
衝寒惟疾走，闭口似啣枚。飞土扬天起，狂风捲地来；雁行低复断，猿啸急尤哀。小憩茅亭下，相看面欲灰。
咸水港归途口号
乾坤俄顷幻，明晦霎时中；日色当头没，涛声裂耳雄。冻云凝一水，寒雨滞层空。行客龙锺甚，迟迟似老翁。
冒雨过隙溪庄
僕马行来急，衝寒过小溪；酒家茅屋里，樵径竹桥西。冻犬倚炉卧，昏鸦绕树啼。风威狂似虎，捲起陌尘迷。
残腊苦雨
急景萧条腊欲残，那堪阴雨复潸潸！羁栖旅宦愁家远，负戴□氓恨力孱。无计送穷凭鬼恋，有台避债任人讪。自从水患成凶岁，菜色鹑衣满市闤。

[book_title]●癸丑（咸丰三年）
过凤山崎
下视遥村近，群峰似画屏；野田春水白，山坞暮烟青。倦鸟知休息，长松入杳冥。修途行尚远，坐憩小邮亭。
晓过青草湖村
舆中晓望破萧寥，极目荒塍未插苗；白鸟数行飞习习，青溪一道去迢迢。山含雨意沉岩树，水藉风威撼野桥。待到晴明青可踏，□痕週地作裙腰。
树杞林村即景
一村风景倍翛然，杂遝峰峦断复连；鸟趁白云齐度水，人随黄犊共耕烟。山溪逼仄挤奇树，石嶝嶔■〈山上欹下〉泻急泉。安乐有窝谁卜筑，槿篱茅舍翠微间？
双峰庄新晴晓望
幽居难得此山庄，傍石依岩谷缭牆；左右峰尖双插耳，萦纡径曲九回肠。高田架木通流水，广陌编茅护嫩秧；又值新晴天乍晓，子规声里遍春光。
双溪庄题壁
负耒人惟学守雌，黄童白叟乐熙熙；双湾水足平田沃，四壁峰高晓日迟。石径行间花气馥，茅簷隐处柳阴垂。此乡我若来为主，半业耕渔半赋诗。
地逈嚣尘寂不闻，棕鞋随兴踏苔纹；羊肠径曲逶迤远，燕尾流斜左右分。绝壑林扉疑蓄雨，深山岩穴尽巢云。竹床置向泉根上，六月何曾暑气薰。
过内湖庄
平陇多栽稻，高园半种茶；绕林沙岸远，傍水竹篱斜。啼鸟巢深涧，垂门藤挽花；一村幽僻处，耕读足生涯。
内湖僧舍小憩
古寺隐蚕丛，逶迤曲径通；风微钟懒送，水急碓勤舂。老柏春华吐，重峦晚翠笼。泉渚悬绝涧，百尺似飞虹。
过内湖小村憩望
客行常喜此停车，村坞中藏四、五家；挂壁绿萝牵补屋，环阶红槿织成笆。溪云漠漠随流水，岸柳条条绾落花。无限好山排万叠，当门似有画屏遮。
游清潭内山
萝薜低垂纵步难，无边野趣饱游观：山形盘曲疑无路，水势奔腾觉近滩；短屋数椽门似窦，高隄几里树为栏。此间幽奥堪肥遯，日拓疏窗对翠峦。
过南港茶岩
墟落深藏乱树遮，悬崖绝壑势嵯岈；惊人童稚蓬门立，款客盘飧野菜花。牛角触牆成「八」字，马蹄去路辨三义。俨然身到崇安道，山北山南遍种茶。
同友人迷途，夜宿山家，吟诗以记
乘兴探灵峦，山穷天已夕；苍茫烟云合，行径渺无迹。本非姓丁人，那得冲霄翮；又非鹅笼生，家具口中积。游侣三五辈，束手正无策；忽闻犬吠声，知有隐者宅。联襼相追寻，茅茨露岩隙；举目共翘观，风景足幽僻：门藉芦帘遮，屋有槿篱隔。一扣幽扉开，主人称莫逆。案上列琴书，窗前植松柏；截竹架簷端，烹茶分泉脉。留我抵足眠，藤床可安席。自言栖岩阿，不类车尘迫；安居数十年，优悠无恐吓。妄念永不生，心閒身乃适；兴到读「黄庭」，饥来煮白石。扫地静焚香，内和外安息；颐养乐天真，奚烦求玉液！不闻先达言，「光阴如过客」？何必自羁鞿，此心为形役！叹我落尘网，举步天地窄。人耐幽寂难，我求不可获；贱者虽自贱，南面不与易。天明辞主人，恋恋怀难释；临别订后期，重来觅懽怿。指点山下途，所经如别闢；回顾幽人居，巑岏皆峭壁。
自题万壑松古琴歌
君不见灵光之殿能常峙，独立崔巍众翘企？又不见显庆之辂能久存，任教戎马来播掀？若非神物常护卫，石泐金寒久应敝。兹有琴名「万壑松」，青莲佳句工形容：质轻如纸坚如玉，漆光幻出云烟浓；陆离不藉玳瑁饰，斑驳浑同苔藓封。蛇腹已夸化工妙，牛毛又受断文重。文士纷纷琴是抱，琴中别有商山皓；三尺丝桐鬼神呵，数点梅花天地老（蛇腹、牛毛、梅花，皆琴断纹）。荒唐何必说钧天，元音细按出冰絃；断续隔林传远磬，琤琮漱石听鸣泉。彝是商兮鼎是夏，太古之物岂徒然！鸢飞鱼跃天机畅，馀音既歇心尤旷；想见当时运斧功，饬材精庀诚哲匠。嗟予嗜痂生海东，十年大索难遭逢；坐上指南忽有客，不辞航海求真龙。赵璧价昂非所惜，果然得此拟焦桐；腹镌「至德」唐年号，邂逅如观千岁翁。尤欣本为吾家物，「次崖」二字篆奇崛；后因兵燹归登瀛（同安陈姓），五叶珍藏谁敢乞！我今一旦购得之，登山临水每携持；凉月当空一再鼓，如对先生抱膝时（同安理学林希元（字次崖）先生，明嘉靖间进士）。
闻警（时台、凤匪徒滋扰，各处骚动）
日日传闻警报频，风声鹤唳半疑真；可怜萧散琴诗客，也作仓皇甲冑身！
台、凤土匪滋事，闻警戒严
戎装日日上城巅，饷窘兵孱械未全；披甲营徒张赤帜，买刀家尽卖乌犍。人敲刁斗残更月，官括荒城富室钱；如此年时如此况，乐输争奈奋空拳！
书叹
寇起萑苻叹蔓延，即今海甸尽骚然；征途处处生荆棘，战地家家废陌阡。浪巨农曾空菽粟（连年水灾），兵多灶又起风烟。堪嗟百里膏腴地，数载纷纷尽变迁！
途间见分类难民痛述时事（时漳、泉、晋、同各分类焚杀）
吴、越分争火烛天，问渠何事竟茫然（各无宿嫌，猝然分类）！可怜乡社成焦土，囷极监门绘不全！
香山暮归
荦确遍沙湾，匆匆薄暮还；风腥知近海，日暗欲衔山。策蹇粘泥滞，浮鸥踏浪閒；遥瞻闤闠接，犹在莽苍间。
感赋
抛琴将半载，废卷亦三旬；势逼难通隐，时艰枉率真！干戈生咫尺，乡社痛湮沦！拨乱诚无术，劳劳愧此身！
往各庄安辑马上口号
晓夜奔驰歇未能，几回马上自凌竞。荒郊日落鴞啼树，野店宵深鼠瞰灯。寂寞剧怜生趣减，传闻每痛死伤仍！何时丑类都歼尽，玉蠋重调岁序登！
夜宿斗案棚庄
狺狺吠犬惊人起，哑哑啼乌绕树重；堠卒频敲穷巷柝，山魈乱撞破楼钟。风行老屋寒泉吼，月暗空林宿务浓。唤醒僕夫聊伴胆，天明神思尚憧憧。
小寒后煖如三、四月间，作此志异
谁信寒晖北陆行，羊裘葛帔日纷更；只缘气煖花先发，岂为民贫地久晴！人畏萑苻同虎穴，■〈蠢，昏代春〉喧窗户作雷声。莫言世事沧桑甚，节序迁流也不明。
将近新庄口号
遥望眼朦胧，非复旧闾里；忽闻鸡犬声，前村藏雾里。
乱后经红毛港有感
山径阴森极，寒侵鹤氅裘；风摧林竞吼，石砌水横流。袅獍何时殄，沧桑此日更。运乖天心偪，心怯梦魂惊。破屋鬼欺客，荒村民苦兵。桃源如可觅，竞欲避秦行。暴雨强于弩，元云拥作帱。笋舆行荦确，狼狈益增愁。日短易黄昏，萧萧万籁繁；榛荆生沃壤，鸡犬寂荒村。估客腰缠裘，征人踵接奔；流离多失业，康济愧前言！
红毛港晓发
竟夜梦难圆，晨星窥客舍；僕夫眼瞢腾，轮鞅迟迟驾。小犬嗥阶前，寒灯闪篱罅；霜华冷似冰，小立茅簷下。
书感
严冬风雨急，恻恻自怜予；骨肉鵰残后，乡邻丧乱馀。霜寒悲雁阵，路梗绝鱼书。百感真交集，宵长气莫舒。
海陬方遘乱，淮上久遭兵；烽燧连天起，鸱鴞匝地横。庙谟宁失策？臣力少乾城。拔剑闻鸡舞，悲歌涕泪倾！
乱后逢李霭云感作
世事纷纭听莫真，萧条旅舍遍生尘；荒郊血渍燐光乱，破屋风号犬吠频。寒逼残年同刺客，愁攻中夜似仇人。朦胧欲入还乡梦，作恶鸡声闹隔邻！
次曾籋云先生「听鼓水仙曲」原韵奉答
窥窗凉月夜沉沉，兀坐胡床为听琴；曲奏「水仙」闻逸响，人来岛佛赏清音。潘江、陆海夸君赋，白石清松契我心。不是阳春投雅什，谁知绿绮用功深！
题巢松道人小照
元都法籙叹森严，道观焚修苦劳役；在天在地两俱难，松顶结巢是安宅。
夏初以来，四境不靖，园中花事就芜；届残腊，始报安堵。爰修小园，招诸韵士雅集，各有佳作；予忝主位，乃强颜续成五排一首
鼙鼓声才歇，园林兴欲颠；百忧宽此日，三揖进群贤。圃晚犹存菊，池空已谢莲；老梅争腊放，弱柳待春眠。诗社供金佛，花瓢养水仙；堂虚陈古器，几淨列琼筵；绿酿葡萄熟，红包橘柚鲜。■〈甘廉〉■〈甘覃〉尝异果，潋滟挹流泉；茶沸铜瓶火，香浮宝鼎烟。音清琴互抚，景好韵同联；剧饮应中圣，幽思定入禅。囊收昌谷句，墨洒薛涛笺；东阁吟堪继，西园宴并传。云龙常契合，岁月任催迁；豪气欣长夜，高谈达晓天。酒阑灯灺后，馀趣尚悠然。
过咸水港
寒威能刺骨，愁绪欲焚心。海峤风刚劲，山陬雨浸淫。草粘沙碛远，树冒瘴烟深。日日征鞍上，无聊只苦吟。
嵌顶庄衝寒晚归
历尽山隈复水隈，沿崖一径尚崔巍；云腾海峤奔骄马，风撼林扃怒吼雷。受冻皴颜如著酒，衝寒禁口若衔枚。归时未暇行装卸，自拨红炉煖绿醅。
癸丑岁暮苦苦行（咸丰三年林供作乱）
苦苦苦，频年苦；频年未有今年苦。兵燹纷纷百事乖，道途梗塞财源杜。公私逼窘年已残，借贷何从觅阿堵！食指计千空两拳，巧妇难为无米釜。扬威时有暴富儿，索债声高狂似虏；嗟予曆过而立年，那曾遭遇此凌侮！点金无术避无台，良策惟有装聋瞽。漫拟子云作解嘲，苦况笔笔从头数。记自夏初遭阽危，玄冥为祟日淋漓；霪霖无霁日，沮洳无乾时。桑田变沧海，芦灰力莫支；昆阳未战屋先毁，人畜漂没极遐迩。死者无辜生无聊，穀价虽贱无人市。如逢富弼能赈民，祸乱未形自可止；复因台、凤贼猖狂，销患焉能先及此！岂料凶徒藉此诱穷民，因饥夺食成群起；一朝啸聚盈绿林，王道平平忽尔尔。出没无常肆剽掠，如虎负嵎险足恃。可怜玩敌难成功，未发先洩事危矣！健卒群夸曳落河，登坛自诩将门子；探穴思裹邓艾毡，渡河旋陷张方垒。满胸锐气陡然平，风声鹤唳尽疑兵；袅獍从兹益无忌，百里溪山日纵横。亦知恶极难逃咎，思将分类避贼名；讹言四起民摇动，漳、泉疆划斗祸成。两造焚攻焰烛天，八人到处氓无廛；我为池鱼祸并及，凡百如扫成云烟。此时生命轻于纸，杀人食肉类屠豕；控肝夸□肆强凶，馀骸枕藉烧无已。烧无已，痛如何！乃父空跼蹐，乃祖徒媕娿。掉头浑不顾，同室任操戈；更有惨祸绝今古，伐幽毁骨伤天和。鲜血既流荡阴里，枯骨空抛无定河；岂忘拨乱缘饷匮，不药之病病难瘥！小道皆荆棘，大道遍妖魔；自夏徂秋行不得，「行不得也哥哥」！向使有病须针砭，亦宜调剂加抚摩；虽云养痈恐贻患，庸医躁进罪更苛。加之喜功图利己，微风海上复生波；只知高官厚禄雄豪快，其如万户千家咒詈多！鄙夫畏贼如畏虎，血仅御贼短资斧；遂使滋蔓久难除，聚■〈蠢，昏代春〉成雷应跋扈。即今财货齐匮艰，闾阎寂寂停商贾；矧复天寒岁暮时，巨户财竭细民苦！苦苦苦，频年苦；频年未有今年苦！

[book_title]●甲寅（咸丰四年）
元旦望阙
北望神京叩祝遥，五云深处奏箫韶；御炉香霭千官拥，鹄立通明侍早朝。
星云纠缦日华明，舞踏雍容佩玉鸣；草莽微臣无别愿，妖氛早息颂陞平。
病中感赋
愁病相兼剧可怜，奄奄命似一丝延；求医难遇肱三折，虑事何曾眼一眠！蜡视盘飧浓亦淡，海添更漏夜如年。更闻蛮触争蜗角，搔首咨嗟只问天（时械斗正剧）。
偕王子明茂才登楼偶作
百尺飞楼石作梯，仲宣此日喜同跻；龙门西向波涛壮，鳞瓦中分井里齐。远树阴连公廨近，高峰势压女牆低。正思銕笛凌空弄，忽听秧歌起野畦。
出郊感赋
竹城城南草如绵，竹城城北柳如烟；古坟游鬼自寒食，腥风掠点云连天。庐舍前头尽巢穴，野哭千家肠欲绝；山桃野杏为谁春？尽作哀鸿口中血（时中港焚攻未息）。
憩内湾庄家
习习轻风拂面和，柳阴堤外听村歌；平畴土沃肥■〈禾元〉稻，曲沼泉温泛鸭鹅。径熟童眠牛背稳，桑生妇採陌头多。宛然耕织图中景，万叠峰峦似翠螺。
忧时
烽烟催劫至，膏血烂于糜；天步艰难日，人情恐惧时。温裾悲莫绝，钱枕感频欹！忧愤中宵起，排愁藉酒卮。
郊行感事
到处戈矛起，幽居也隐忧；山林多遯客，陇亩有閒牛。税迫荒田纳，粮艰战士咻；点金仙术短，一策莫能筹！
阻雨香山港市楼漫兴
黑云翻雨倒天瓢，独上层楼感寂寥；远树苍苍沙岸阔，孤帆隐隐海门遥。射潮雨势钱王弩，入市风声伍子箫。热血一腔何处洒，酒杯在手剑横腰。
过郑氏小庄
园花争媚陌花芳，小景烟霞趣亦长；一道清幽门外水，中央丛竹是山庄。
历历孤烟起远岑，蜂腰桥隐绿杨阴；小亭坐久忘归去，不住清蝉头上吟。
感怀
两髀今生肉，功名事渐休；流年纔转眼，去日几回头。性直多招谤，情深易惹愁；鸡虫谁得失，一笑付浮沤。
生涯甘落寞，家计懒经营；吟苦都缘癖，愁多每为情。十年虚墨稼，万笏只书城；枉负干云志，田园久息耕。
官渡港暮望即景
幽阒沙原里，渔家结屋栖；潮平桥脚短，汐退港喉低。牡蛎粘船腹，旋螺贴蟹脐。一村风景胜，绿柳护长堤。
荡桨喧童稚，渔家乐趣生：帆疏如网漏，船小类瓢轻；岩树苏秋雨，溪霞熨晚晴。行吟归故缓，落日扣柴荆。
晓发后壠道中
幽禽鸣竹杪，睍睆似流莺；远岫云初动，前溪月尚明。林疏知野旷，水落见沙平。数里康庄道，篮舆快晓行。
问渡向芦洲，天空景更幽：霞光明似晓，露气湛如秋。极浦双帆定，孤村一笛愁。行看红日上，晴色满溪楼。
乌眉崎遇雨
汗多衣褦襶，峻岭道崔嵬；酷日蒸雷出，奔云挟雨来。沟渠鸣急水，野径绝纤埃。顷刻旋开霁，斜阳照路隈。
奉命办理团练，冒暑赴郡感作
一片旌旗事远程，櫜鞬日日向南行；迢迢远道征鞭急，赫赫炎空火繖擎。移筏敢辞泸水热，登陴长望瘴烟平；不因豺虎纷当道，盛夏何烦统甲兵！
宿苑里村
狼籍残骸痛未收，荒凉满目起悲愁；迷人旱魃巢墟墓，拜月妖狐顶髑髅。黝黝荒林晴亦暝，萧萧衰草夏如秋。夜深隔岸燐光闪，知是魂从旷野游。
冒暑过房里村
触热长征去，劳劳暑气侵。蜂窝民舍偪，鼠穴贼巢深。张繖愁炎景，挥戈激壮心。简书催就道，无暇憩松阴。
途次西螺驿口号
镇日旅尘侵，沿溪复出林；随行三尺剑，伴睡七絃琴。瀹茗消尘虑，观书静道心。笋舆虽逼仄，兴到亦高吟。
薄暮次罗山野望
长征此去路无穷，漠漠征尘逐晚风；一片孤城哀角外，千竿修竹夕阳中。血腥战骨争饥犬，雨打荒营没乱蓬。但愿牧民来召、杜，笙歌重见旧瀛东！
过茅港尾庄
腥血吹风扑面凉，萧条何处觅村庄？千堆白骨皆新塚，十里平沙是战场。落日昏黄闻鬼哭，啼禽呜咽断人肠。当年此地人居密，转眼荒凉倍可伤！
暮次麻豆道中
暮云黯黯欲黄昏，纵辔狂随夕照奔；僕马驰驱嗟远道，田园荒废賸空村。林烟惨淡疑烽火，碛草糢糊认血痕。今夜不知何处宿？啼鸦绕树对消魂。
赴郡苦热，得雨偶作
酷暑风来亦为戹，暖风熛怒几烁石；恶氛矧复逐征尘，白昼道傍鬼捉客。叹我南行当其时，健夫十人九丧魄；彻夜传呼巫与医，身心交瘁莫安席。想见武侯渡泸时，精诚在抱消疠疫；古今无数匡济才，许国御微敢自惜！捧檄我亦奉命来，旅次焦劳热反剧；欲逃乐土苦无从，救兵一夜来风伯。大块噫气夹雷鸣，俄顷滂沱势漂麦；此时消尽胸中愁，旱魃成群皆辟易。自是天心协人意，遇难成祥由善积。遥思七省临欃枪，杀人如麻地流赤；吁嗟乎！安得王师如此雨，露布一朝传遐僻！
呈台澎道徐树人廉访（宗干）四首
价留鸾掖有文章，此日旌旄镇海疆；众望巍巍崇鲁殿，舆情历历数甘棠。培才不惜金针度，选士频操玉尺量；喜看公门桃李树，秋来并作桂花香（迩年公所选士，中式最多）。
黄初七子仰前基，廿载廉勤受特知；讲学堂高施绦帐，宣威部肃拥朱旗。人瞻北斗钦风度，我向龙门愧品题；最羡联辉花萼贵，阿连并侍凤皇池（公弟霁吟先生登辛亥榜，钦点中翰）。
辞章、经术两超然，海内闻风亦有年；文信豚鱼韩子檄，恩賙粟麦范公船（今年春，澎湖大饥，公专员运粟赈之，民赖以生）。东南任重屏藩寄，教化功深礼乐宣。愧我驽骀无报处，惟将椿树祝青天！
听讼堂闲可设罗，遂教僻壤遍絃歌；良筹既殛螳当毂（去冬贼匪洪纪等谋逆，公先事檄台、嘉两县会营弁登时扑灭，民藉安堵），善政曾闻虎渡河。弼教以刑持己重，无心之德感人多。滔滔世泽如沧海，会见庭槐百尺过。
山阴余慎斋（祖恂）先生性长厚，幕游东瀛数十载，予师事之。别后至甲寅夏，闻复奉命抵郡；方拟趋谒，而先生已捐馆十日矣。呜呼！何一见之悭也。因輓以诗
函丈追倍已廿年，何期此日遽登仙！身游莲幕公门久，家与兰亭胜地连；金石交情能慎重，斗山学业叹精专！望风犹想仪型在，触目遗容总怆然！
送徐树人师内渡
甫许春风坐，谁知遽别离！识韩空有愿，御李怅无期！豸服威名著，鱣堂教化施；受恩嗟未报，有泪洒临歧。
奉答树人师复用送别（有序）
甲寅之夏，余因公晋郡，并送树人师内渡。谒见之际，情辞温渥；继以诗学受知，益蒙契重，录置门牆。暇时晤对，谈及家常，知先母画荻维劳、含饴莫逮；矧年逾而立，兰梦无徵，不胜叹惋！随以育麟方见贻，复锡教言；法帖诸珍，拜领之下，感愧交深。因赋七律二章，用表微诚，并鸣谢悃。
平生遭际话辛酸，感遇如公意一宽。不孝原知无后大，厚施惟愧报恩难；育麟方妙青囊贮，舞凤书珍墨宝看。最是关情同骨肉，此行洵不负瞻韩！
箫鼓嗷嘈士庶喧，苦留无计共攀辕；推袁志切门牆远，说项情殷奖誉繁。未得黄金摹贾岛，聊思彩线绣平原；乡愚此后空翘切，不复慈云护覆盆。
赤嵌城野望
登城閒眺望，触目起离愁；荒草迷行径，斜阳黯戍楼。壮心磨盾鼻，归思指刀头。沧海茫无际，谁乘破浪舟？
过郡城北口号
日斜閒步屧，郭外偶经过；废塚无翁仲，空山遍女萝。牛羊看卧起，樵牧听讴歌。故址糢糊甚，神伤吊古何！
开元寺吊古歌（寺在台郡城外东北隅，相传为郑成功故府）
君不见钱武肃王镇吴越，知命举家朝宋阙；由来一国无二君，卧侧岂容鼾声发！当年郑氏踞东瀛，建牙赐姓剧威名；兵穷鹭屿雄心丧（鹭屿，乃厦门别名），战捷鲲身霸业成（即台郡港口；红毛揆一王兵败，逃去）。带甲称戈据穷岛，居然倔强比田横。时方壮盛三十九，气冲牛斗辟鲲鲸；定是天心厌祸乱，故蹙其年致太平。喧传一夜将星坠，编氓僚吏齐倾泪。嗟哉子经（其子名经）事豪奢，监国藩臣直儿戏。无常出没继孙恩，徙民失业咸受累（时沿海弃产业、徙内地者，惨难言状）；误将扼要託健儿，七府功成旋复弃（骁将许耀驻兴化，知大兵难抗，屡辞重任；经听冯锡范之言，不许。遂失七府，复归台湾）。金瓯多缺力难完，日游别墅强偷安（于洲仔尾建园亭，纵乐其间）；传位克■〈臧上土下〉差得主，善政能教百姓欢（经寇沿海，克■〈臧上土下〉监国；其妻父陈永华辅之，数年极得民心）。无端变起毒谋设，伏甲都堂地流血；别妻、为奴两不容，砥柱中流遽摧折（锡范与郑聪定谋，矫董国太令召克■〈臧上土下〉入中堂，命贼党蔡添等弑之；共立克塽）。奇勳未廓唐庄基，惨祸复蹈荆州辙。势成累卵复何言，主君懦弱贼臣尊；严刑重敛疲民命，日望王师振覆盆。果然圣祖动矜悯，王濬船从海上屯；梅花一阵收澎岛（时靖海侯施琅麾下总兵吴英，见敌势虽劲，而战舰无几，随献「五梅花阵」以五敌一、以多制少之法，遂破澎湖；克塽丧胆矣），吼门势窘国轩奔（吼门为澎湖口险要，行舟误触，多碎。国轩被困，从此遁回。尽节者，祗江胜、邱辉等耳）。乘桴尚欲友邦夺（时有举帆打暹罗之议；踟蹰间，大兵已将入口，始舆榇出降），啣璧难将祖业存。随行那有却正畴，可怜无泪别山邱；朝班幸执降王梃，锡爵仍叨归命侯（入正黄旗）。卅载海氛从此息，雨泽均沾教化週；即今绣陌连千里，礼乐文章遍海陬。灵光寂莫成兰若，荒烟蔓草虫啾啾；我来凭弔故宫过，扪碑剔藓费摩挲。自古握符有真命，枉思撼树蚍蜉多。英雄我羡虯髯客，太原一见辄投戈。不然当时楚项籍，喑哑叱吒徒销磨！举鼎之雄拔山力，神州赤县思包罗；岂知自刎乌江曲，「虞兮、虞兮奈若何」！劝君莫妄窥神器，一局棋终已烂柯。
过谢氏废园
坏甃荒阶遍绿苔，修篁左右水潆洄；玉钗珠履归何处？惟有山禽自去来。
过郑东平王墓
一旅抗王师，东瀛首建基；衣冠存故国，韬略慑东夷。大海长鲸杳，荒坟石马欹；云礽犹建节（入正黄旗，世袭一等汉军公），圣代有恩施。
题五妃墓
薇蕨悲歌后（宁靖王绝命诗，有「无复採薇蕨」之句），罗巾染血痕；五人同毕命，一死足酬恩。入地鸳鸯队，生天杜宇魂。可怜环珮冷，荒塚易黄昏！
雨后游竹溪寺题壁
雨气含凉暑气微，小南门外叩僧扉；携樽有约同消夏，听磬无言共息机。竹影环阶青欲滴，苔痕上壁翠成围；蒲团枯坐清尘虑，禅榻茶烟兴不违。
嵌城东园小住
行行曲径经池北，隐隐名园指郭东；篱角斜分邻竹绿，牆头高映野花红。淨锄蔓草培新笋，细引清泉灌晚菘；我与子猷同好竹，入门宾主不曾通。
赠海东山长黄小石比部（绍芳）
海内经师位望尊，登龙我亦仰君门；亲人叔度波千顷，好客陈遵酒一樽。谈剑气豪肝胆露，论诗律细性情存。道傍倾盖交如故，知己由来胜感恩。
书感
自知坦率性难除，肆口雌黄任毁誉；心似桔槔频辗转，名非觱篥待吹嘘。烦劳事业鲇升竹，辜负勳名鹤在车。况道不同谋寡合，家园念切赋归欤！
留别黄小石
天上浮槎到赏音，班荆未久惜分襟；心香一瓣长望汝，韩、孟交情深更深！
谈元话古意尤同，无限精神别后通；但得吟笺频惠我，十年已备碧纱笼。
游漱石山人幽园，题壁即赠
镇日幽斋事啸吟，池前漱石映清阴；苍松偃盖浑难画，白鹤登堂为听琴。重叠图书张邺架，玲珑秘阁肖云林。羡君独得岩栖趣，地僻尘音未易寻。
罗山道中口号
倦鸟寻窠下，幽花隔树香；晚风清暑气，客路绕愁肠。马恋平芜绿，旗翻落日黄。费公仙术短，坐叹道遥长！
游大仙岩，复题寺壁
远望峰峦画本张，钟声迢递度禅堂；一溪沙石晴波洁，半岭松杉午气凉。云里僧归衣带湿，花间客过屐生香。重来胜地酣凭眺，扫壁寻诗兴更狂。
重晤丁鸣皋道人于大仙寺，作诗赠之
重晤辽东老令威，方瞳碧眼世间稀；剑光出袖青蛇活，舄影翻空白鹤归。閒理素琴调道性，静参秘籙悟元机。遥知云履星冠客，即日丹成列紫薇。
观水火穴纪事
闻说火山奇，共入火山去；遥望白芙蓉，排列白云处。廿里大仙岩，寄宿许小住；俯视来时途，白云积如絮。破晓乘篮舆，重觅火山路；沿径诘曲行，四塞皆烟雾。林外闻清钟，引向禅堂驻；老僧瘦于猿，问答多妙悟。引我观火穴，舍舆著芒屦；崎岖历蚕丛，阴翳入深树。攀萝数里馀，倏忽睹奇趣；山头曲突如，火光烂飞炷。其穴乃有六，穴烈燄竞吐；中有清泉流，如瀑势奔注。水火同一源，上炎下流溯；有树奇不枯，去火甫两步。青草环四傍，土色俨铁铸（原稿「俨銕」下有一联：『洵为海上奇，咫尺五行具』；业已删去，可无庸此注矣）。煮茗有异芳，饮之等甘澍；对此共称奇，莫能明其故。徘徊同忘归，不觉碧天暮；纪异愧无才，即景诗聊赋。
观瀑布泉二首
绝磴扪萝上，奔泉擅异观；长虹悬树杪，飞电落岩间。常引千寻响，能生六月寒；我来当盛夏，漱石听淙潺。
日丽全融雪，峰晴陡溜冰；绦河波骤泻，白练色如凝。绡岂鲛人织，梭疑龙女腾。夜来临皓月，掩映倍清澂。
游清水岩
绝壁攀萝上，岩高一磴通；泉清烹苦茗，籁静抚焦琴。访胜碑重抚，谈禅偈亦空；山僧留话晚，归路月明中。
宿清水岩题壁
野寺虽萧瑟，禅房结构精；清泉流月出，疏磬逐云行。地僻人踪断，松高鹤梦清；何时脱尘网，居此息劳生！
旅次大甲，夜醒口号
夜阑灯欲灭，四壁听喧阗；黠鼠欺生客，荒鸡搅熟眠。神烦尘梦杂，身倦慾心捐。苦历礌硠道，今宵暂解鞯。
后壠道中，小憩佃屋
归途风景暮，放步爱康庄：落日红溪树，奔涛白野航；酒旗招客兴，村笛断人肠。待渡沙滩上，柴门已在望。
后壠道中晓发作
旅夜不成眠，櫺风吹败纸；驾言向中途，町蹊随迤逦。孤月憩岩巅，遥山潜雾里；村鸡听三号，舆夫行五里。曙色犹朦胧，道旁暂休止；星影辨前林，滩声知近水。临流掬月光，一漱凉侵齿；欲下舆舆眠，吟情时复起。
中港待渡
归途心怯远，晓夜厌奔驰；马健兼程疾，潮平待渡迟。遥山斜照薄，极浦晚霞移；伫立垂杨下，摇鞭且赋诗。
中港海濒，晓行遇雨
晓行多荦确，劳悴欲消魂；远屿浓云没，长空旭日昏。风高帆竞捷，雨急树齐喧。旷野无从避，挥鞭指近村。
盐水港归途
岭下多沙碛，弯环出水滨；山云堆臃肿，海日散轮囷。潮势狂吞艇，风威猛扑人；舆窗时半启，放眼尽埃尘。
论诗
杜、苏以外岂无诗，界宋分唐祗自欺；何必寻仙蓬岛上，性情相合即师之。
性灵、学问两宜兼，老妪能知律转严；俗语都从书史出，一经鎔铸值千缣。
抚琴
夜静碧天淨，万籁响沉沉；捲帘伫明月，焚香调素琴。泠泠七弦趣，山水始同心；声希而味淡，俗耳无知音。顾我独乐此，摩挲情更深；一弹涤尘虑，再鼓发清吟。朝游共一舆，夜眠共一衾；晨夕永不离，生死盟诚忱。兴至作「三弄」，趺石坐松林；远招云间鹤，飘然落前岑。携琴骑鹤去，天风盪虚襟；汗漫九垓上，高踪谁能寻！
园中木兰盛开，偶题一绝
绿叶扶疏势复斜，馣馣扑鼻气无涯；遥看错道如来粟，满树黄金缀桂花。
登香山港市楼晚归
楼外苍茫日欲倾，眼光惝恍耳交鸣；沧溟云暗垂鹏翼，林樾风狂起虎声。动地波涛攻断岸，漫天沙土障遥城。匆匆僕马归来晚，垒块时消酒一甖。
閒中感述
匿采韬光戒妄求，数年世事半牢愁；读书有癖同元凯，生子何须肖仲谋！天道微茫难遽信，国恩深重敢忘忧。可怜日望干戈息，袜线才疏志未休！
潜园主人歌
试问潜园主，镇日何所为？开轩纳远岫，种竹沿水湄。清谈招乐广，大睡彷希夷；睡足启双眸，窗外日迟迟。息机常抱瓮，窥园不下帷；跏趺抚古琴，偃仰吟小诗。琴亦无定曲，心旷神自怡；诗亦不拘体，意到笔自随。龙涎爇一饼，雀舌歠一卮；诗清为茶甘，琴妙觉香奇。爱听竹窗雨，虚枕夜长欹；爱玩溪楼月，洞箫时独吹。冬爱暖阁卧，炉火温肌肢；夏爱凉亭息，岩泉沁心脾。偶动登山兴，谢屐凌嶔■〈山上〈奇攵〉下〉；偶□垂纶兴，严竿钓涟漪。放鹤向北亭，观稼过东菑；种梅入西园，荡桨泛南池。曲折行三径，药圃连菊篱；徘徊度双桥，莲岛续杨陂。花舒当槛锦，柳扫缘岸丝。眼阔胸次旷，心摹手足追。谓我终日閒，韵事勤纷驰；谓我终日忙，幽情乐莫支。无事乃汲汲，有事竟嬉嬉；有事、无事间，乐此不知疲。为閒或为忙？问我我亦疑。素希晋陶潜，北窗傲皇羲；复拟唐李约，南山友鹿麋。瞰破名利场，变诈祗自欺。富得朱顿富，财聚名受訾；贵得金张贵，位高身心危。可知冥冥中，饮啄皆有司；弄巧反为拙，谋盈反成亏。古来知命者，乐自恬熙；我非昔贤比，襟怀不外斯。嗟自弃养后，百念早灰之；久凭邓禹笑，长抱毛义道悲！陈、张成仇怨，友道更难持；已作伤弓鸟，择交当再思。况繫閒散人，性嬾不受羁；不若长掩关，悠悠学叔痴。赀产永不营，荣辱总不知；但求常安饱，此外听天施。如问意云何？黄、老是吾师。
赠宗朗如
平生同谱倾心少，此日论交见面迟。琴不安絃希靖节，诗多入画肖王维。门无俗事清閒惯，家有幽轩结构奇。最羡一堂联棣萼，天伦乐事庆怡怡！
勉五舍弟
闭门思过过应删，惩创从兹力莫孱！试轭稚驹难就范，入云倦鸟好知还。能敦品节士方正，不读诗书仙亦顽。如得宣尼真乐趣，曲肱饮水总怡颜。
功名自重求非妄，物欲能蠲害不侵；见义须逾谋利意，待人勿用作文心。立身曾子常三省，励志程公著四箴。愧我绮年耽逸乐，诗书功望阿连深！
霞漳江叟，朴实人也。冠式奇古，见之无不捧腹；笑赠以诗
欹侧巍峨态似慵，傍人为正始温恭；方山製古宜狂客，高屋形奇称野踪。仿似小冠分子夏，也因折角重林宗。劝君勿赴重阳宴，醉后宜防落九龙！
秋夜
嫋嫋茶烟颺小楼，楼头风月趣兼收；寺钟韵远传清夜，坞竹声多报早秋。半部诗篇宗白傅，一生心事肖黄州。灯前重览南来信（时闻佛山已失），绿绮频弹莫解忧！
秋夜感旧作
秋风从西来，萧萧鸣纸阁；百感忽然生，四顾歎离索！忆我束髮时，壮怀亦磊落；买櫂游江湖，走马入京洛。文士交何、刘，侠客结朱、郭；携酒上歌楼，挥金恣欢乐。归来曾几时，家居渐落寞；两鬓惊萧疏，一身苦羁缚。已敝苏子貂，不舞羊公鹤；负此七尺躯，铸就六州错。安得请长缨，直扫单于幕！射虎弯星弧，斩蛟拭霜锷。已矣复何言，此想真虚作；中夜起披衣，转觉鸡声恶。
秋游隙溪，饮草亭作
修篁簇簇连沙汀，秋色苍然来草亭；岩云片片忽飞去，送到群峰入眼青。杖头幸有百钱挂，村沽饮共桑麻话；曲涧清泉鸣似琴，平林冷淡秋如画。樽前畅饮杯复杯，陶然诗兴酒边来；吟秋步入菊畦去，寒香插鬓笑颜开。人生自古贵行乐，明朝还把游山约；数声牧笛催人归，前村已上如钩月。
甲寅八月望儿生，赋答诸亲友
鬓毛将见白，惭愧乍悬弧；半老篁添笋，中年鹤哺雏。谬褒池上凤，敢比掌中珠！欲种儿孙福，心田是远图。
祉亭大姻翁以诗见贺，回叠原韵答谢
甲第钦前辈，诗书切后图；窃符歌采苢，敢道梦怀珠！公爱乌因屋，人传鹤引雏；来年如再索，汤饼报悬弧。
望儿弥月述怀，寄内兄黄伟山广文二首
笨车羸马可为方，称善毋须去故乡；但愿生儿愚且蠢，肯教对客瘦而狂？心存济世谈何易，事不欺人意自良。但免饥寒无逼鬱，相承叶叶学刘苍！
那堪远处在瀛东，满目妖氛道未通；寂寂亲朋音信外，悠悠国家感怀中。宦途此际多弹铗，世事何时早橐弓！但得陞平如旧日，同游有约到华嵩（时海氛大起，信息难通）！
香山海堤晚归
沙鸥翔集渚兰芬，千尺长隄傍水坟；来往帆乘潮汐挂，高低田赖陌阡分。波平落日徐沉海，风定孤烟直入云。缭绕归途天渐晚，铿鲸百八已遥闻。
闻警
夜上高楼望，欃枪彻夜明；无才悲乱世，遭劫痛编氓！武略筹边重，文章报国轻；连朝闻警报，投笔欲谈兵。
洋盗窃据鸡笼汛，闻警感赋
恶浪翻空毒雾浮，孽蛟营窟蜃嘘楼；连天烽燧惊风鹤，入夜欃枪犯斗牛。义旅同心齐结垒，奇兵扼吭孰焚舟！何时横海来飞将？极目沧溟起暮愁。
秋思
秋英开后已无花，征战频年怅海涯；独对西风起愁思，孤城落日又鸣笳。
高楼秋望感赋
海门雨过远天清，万类都从眼底呈：秋水盈盈回岛屿，晴沙漠漠下鵁鶄。东来边信师将老，北望中原寇未平；独凭危楼惆怅久，日斜鼓角又悲声。
金门溪上晚归，触怀口号
西风凛凛送悲笳，极目寒云磴道遮；柳外夕阳红漾水，渡头衰草白沉沙；恋驹羸马归蹄健，失侣孤鸿倦翼斜。对此苍茫生百感，终天抱恨痛无涯！
因公自后壠归，行高崖上，感怀口号
遥遥天水渺茫间，长啸登临意觉閒；世事无常如白浪，交情不改只青山。烽烟日炽频闻警，原野秋清独往还；每叹涛斜军误举，匡时无术反投艰！
登内湾岩
百尺危楼峭壁悬，元龙那有此天然！迎眸山色无今古，悦耳泉声有管絃。野鹭行行投晚浦，丛篁历历数平川。可怜大道皆荆棘，胜境睽违已廿年！
香山口防堵作
警报纷传乱未平，戒严此地设防兵；鲸鲵跋扈狂翻浪，鹅鹳成军密结营。一片旌旗摇月色，五更刁斗答涛声。书生小试筹边策，不负雄心是请缨。
报国生平矢效忠，毛锥一掷便从戎；世无俞、戚谁筹策？贼是孙、卢易建功。壮志欲除蛟虎害，近灾莫谓马牛风！海门潮急欃枪闪，剑气冲霄已化虹。
鸡笼事平撤防，喜赋
蛟害欣闻仗剑除，喜看寰海镜清如；孤军扼险当关虎，小丑跳梁咏釜鱼。兵气全销吟望惬，饶歌高唱凯旋徐；旌旗焕彩鞭丝软，整策花骢返草庐。
秋望感怀
干戈愁满地，怅怅欲何之！天步艰难日，民生困厄时。笙歌声已歇，鼓角听尤悲；小立河桥上，斜阳照大旗。
城南与城北，满目景苍凉：村舍焚馀废，田园战后荒。戒严多斥堠，伏衅惧萧牆。不忍谈时事，西风易断肠！
秋夜书怀
空斋寂坐感牢骚，一片秋声起怒涛；大海鱼龙方叫啸，中原鸿雁更哀嗷。四城杀气传金柝，万里雄心付宝刀。闻道神京呼癸切，輓刍无计首空搔（倡运津米，请诸当道；不果）！
书生白面亦谈兵，杀贼无人孰请缨？忧国何须论在位，轻财未必尽沽名。剑锋未试光腾啸，棋劫难消尚战争。寄语运筹帷幄者，好须努力答昇平！
咏三貂岭（并序）
三貂，原名三朝；极言路险且长，非三朝不能越。日久，讹传作「貂」。盖是处皆峻巅崇山，地为台湾发脉之始，淡、兰分界之域。
叠壑重岩百状呈，淡、兰于此判疆城；山深路自云中出，岭峻人从树杪行。夹道花从风里馥（其岭多秋海棠花），悬空水带石头鸣。嵯峨几欲登天似，浓霭还多扑面生。
率练丁自中港还，马上口号
沙平衰草没，按辔路迢迢。地旷容盘马，霜高好射鵰；弓声风力劲，鞭影日光摇。小队鸣刁斗，雄心压海潮。
寒夜楼前对月（有序）
日来连接三内弟急札，知伟山内兄瘵疾已笃，家中将次断炊，望济甚急。际此岁暮天寒，家计支绌；诚进退狼狈时也。愁怀不寐，起立楼前，对月长吟，以写忧思。
月华如水中庭洁，寒风扫面肤欲裂；危楼立久悄无言，绕树啼乌听悲切。此时却忆黄叔度，广文先生寒更绝；体孱已肖卫玠形，病亟复呕周瑜血。可怜酒债负寻常，贫病交侵愁鬱结；愧我年来遭轗轲，范舟难补曼卿缺。那堪屡接阿连书，已知委倾将摧折；呼癸频频似燃眉，笔墨惨淡如呜咽。与君至戚同李、卢，重洋遥阻肠空热；此际遥知馆已捐，哭望天涯奠空设。翘首寒空洒泪多，凉月侵人比冰雪。
冬杪忽闻内兄伟山广文讣音，不觉五中如裂，泪沾襟袂；感今忆昔，以歌当哭
苍天曷有极，悠悠恨莫平；年残家计窘，又当痛内兄！内兄在榕省，广文官独冷；半世历穷途，壮年当逆境。孀妇赖以全，德门赖以整；弱弟躬提携，慈亲勤定省。苦志长下帷，乡荐幸早领；藉此开亲颜，饱煖犹难永。我谊忝葭莩，与粟常五秉；得此为西江，一饱无奢请。羡君真血性，孝友复温醇；喜怒不形色，毁谤不沾唇。能文惊笔阵，饮酒见天真；因饮生议议，可叹少完人！荷锸方刘伶，投辖类陈遵；三百六十日，狼籍污车茵。小饮能养性，大饮定伤身；嗜痂已成癖，戒语徒书绅。粉白与黛绿，妍媸无别甄；每值如泥时，醉眼睨横陈。旦旦双斧伐，枯树难复春。相别始六载，远隔沧海滨。我家被灾后，二年绝指菌；欲援无馀力，惆怅乃伤神！近来多笔札，觉非君所亲；识为三弟书，句句是吟呻。中皆诀别言，辞简意切要；家贫事事难，儿稚弟犹少。与我隔重洋，两心谅相照；都此悽怆辞，不觉涕倾掉。缅忆弱冠时，随侍居京师；我亦从负笈，东床坦腹嬉。我少也落拓，边幅不修治；每至颠沛际，辄赖君扶持。比予归海上，迢迢送不辞；解装未阅月，一病几垂危。幸得逢卢、扁，半载始展眉；回京拜膝下，相见喜复悲。椿萱能承顺，侍奉无差池。前年琴断絃，是岁失填篪；严君忽弃养，阖家困莫支。况复家万里，廿口无归期；尚幸贤乔梓，美誉久颷驰。宗有名公在（年伯黄寿臣先生（宗汉），时为兵科给事中），倡义首捐赀；集腋充囊橐，舆榇始有资。死生关情处，尽入人心脾。阮籍悲穷途，杨朱哭路歧；况君恂恂者，赖公免流离。奉母及幼弱，跋涉相追随；教弟更成立，学行无瑕疵。咸谓可安享，食报固其宜。岂意天难测，理者不可推！老母遽终堂，弟媳丧在兹。苜蓿一散员，俸薄官似橘；加之数年来，茑萝共萧瑟。自赡犹未能，何暇相周恤！稚小口嗷嗷，待哺纷绕膝；窀穸并婚姻，更僕数难悉。苦况百端凌，沉痾一朝剧；伏枕嘱遗言，字下血随笔。其言犹哀惨，泣读不忍毕。嗟予自断絃，伉俪虚正室；嘒彼虽小星，聊足侍中栉。知予故剑怀，终始情如一。但愿常聚首，畅叙共披襟；不图溘然逝，魂梦何处寻！絮酒及烹鸡，遥奠窆莫临。思君命坎壈，嗟我步崎嶔；我兴琴自鼓，君乐酒频斟；我有阮瞻癖，君同潘岳心。恰好亦郎舅，总角结诚忱。望君我本奢，平地冀高岑；讵知壮志日，作此断肠吟。君已辞杯酒，我亦嬾鼓琴；问我何不鼓？从此少知音！
哭黄伟山内兄
世事沧桑歎不常，死生大矣岂徒伤！酒垆感慨怀中散，琴曲凄凉泣孟尝。念旧重挥今日泪，招魂几断故人肠。素车白马何由达？营奠空持一瓣香。
閒座寒毡歎也无？樽中常满不愁沽。死生有命偏怜汝，休戚关情素悉吾（君寓书云：『某与妹夫交数十年，素悉妹夫怜孤卹寡，不遗馀力』）。设帐生徒多就马，连床兄弟久方苏；他时处仲如相遇，惟见黄公旧酒炉。
寒夜痛怀伟山内兄
凄凄风雨逼宵寒，愁绪缠绵梦未安；但觉眼前知己少，可怜世上作人难！六年阔别空通柬，一旦长离竟盖棺！魂隔重洋招未得，「楚骚」歌罢泪频弹。
寒灯夜雨，独坐有感；赋成七首，以述懑怀
人心叵测此时多，汎爱难施可奈何！坡为滥交冤狱累，乐原无咎谤书苛。几回往事诚堪叹，半世虚名未易磨！月旦有评公道在，含沙射影莫为魔！
人事年来叹不常，集枯集菀幻沧桑。持身拟作三烧玉，阅世应同百鍊钢。学问益人休自足，功名随分莫徒忙！于今只学陶贞白，上下楼高寄隐刚。
半壁纵横遍虎豺，北来音耗听多乖；螳螂讵信能当毂，虺蜴无端起祸阶。嚼齿空存吞贼气，拊膺难遂报君怀。可怜数郡遭荼毒，血肉为泥骨作柴！
军中安得奋空拳，敌势猖狂壁垒坚；争战年深稀露布，相持日久合屯田。献谋岂少徐洪客，抗节谁为鲁仲连？愧我昂藏身七尺，渡江未敢著先鞭。
国计艰难帑藏倾，一波甫息一波生；牢骚诗有伤时语，忧愤歌多变徵声。惟有痴顽蠲未了，尚馀垒块叹难平！自嗟身世同狼狈，薪米营谋亦屡更。
从来泥古病难瘳，千载涛斜话柄留；报国文章成下策，勤王武略见高谋。关中转饷功多矣，海外徵粮事就不？但有萧公经济在，酬庸差不愧封侯。
碌碌尘中少赏音，此生风骨自崎嶔；迎人肯作宣明面，谋国当如汲黯心。但得山中长啸傲，何能泽畔免讴吟！知几自古惟明哲，事到非常岂易任！

[book_title]●乙卯（咸丰五年）
元旦花前小宴述怀
瑞日瞳瞳正曙天，屠苏新酿出佳筵；会宜花下浮三白，又在诗中过一年。报国无谋唯助饷，生儿好学胜营田；身閒最易光阴老，自笑光阴浪掷偏。
依韵和籋云先生「百叶白桃花」
黛绿盈盈粉白堆，瑶池佳种想分栽；风流欲併梅为偶，隐约浑看玉作胎。一样天台云影簇，几分露井月痕猜。平明移向宫门外，错认娥眉淡扫来。
閒居
深观事理历时艰，养拙年来独闭关；阅世真如棋局变，辞官始觉布衣閒。酒怀冷落愁中减，诗草零星病后删；赖有小园堪涉趣，何须笠屐远看山！
凤鼻嵌顶晚眺
峦嶂层层景不凡，探游有客履巉岩；披图碧海窥无际，携句青天问亦堪。咳唾峰头惊倒瀑，糢糊云际辨归帆。登临饶得精神旷，野草尘心一样芟。
黄莘田端砚歌
得来好砚同好友，日日摩挲常在手；伴吟墨使陈静轩，资写「黄庭」向晴牖。闽中同嗜本有人，十砚老人莘田叟；直如砚癖子瞻翁，不让风流钱可久。湖曲百篇擅竹枝，草笺一部描花柳：杨（次也）、李（啸村）当时并盛名，津津脍炙千人口；许都高士媲双丁，邺架连篇方二酉；行遍江南又岭南，喜近素馨田百亩。平生作吏拙催科，能扇仁风遍原薮；放衙花底纸挥毫，判牍筵间盃在口。相关性命砚兼花，自写胸怀诗与酒；因此罢官归去来，清时何害风流咎！囊中祗賸二千金，半购端溪紫云母。归装十砚剩馀赀，还取珠江两姝秀；桃叶、桃根泛棹归，燕子楼中甘白首。陈迹回头百十年，浮云变幻成衣狗；旧物星分到海东，连城荆璞为吾有。「香草笺」中此砚诗，玉堂佳句镌其后（「香草笺」有诗曰「何年修斧属吴刚」云云；即镌于此砚之后，隶书、篆印俱佳）；漫说牛毛白蕉鑱，勿夸鹆眼青华剖。赚称铜雀赝未央，泥瓦尤嫌难涤垢。兹珍润发细如脂，元玉之声清越扣。我有清夜■〈?递〉钟琴，棐几明窗堪配偶。吾侪立脚重彝伦，大德不逾何足丑！自来物固因人传，花木亦当敬欧九；君不见信国当年玉带生，珍同圭璧辉琮玖？造就金刚不坏身，二谢之名随不朽。我砚人间亦既稀，无德以资良愧忸。于今猛省修虔，善行嘉言书座右；化为丹篆吐红光，万丈冲霄慑星斗。
与容谈及嵌城妓家风气偶成
台郡盛秋娘，相欣马队装（各境七月盂兰会，夜放水灯，多以妓女装成故事。年纪至二十馀者，尚办马队；殊不雅观）；倩粧簪茉莉，款客捧槟榔。最尚巫家鬼，频烧野庙香；儘观花与柳，须待送迎王（有神曰南鲲身王爷，庙在鹿耳口。每年五月初至郡，六月初始回；迎送之际，群妓盛服，肩舆列于衝道两傍，任人玩择）。
刘将军杀贼歌（并序）
将军名飞龙，漳之龙溪人也。伟貌多力，善骑射。任侠使气，有古烈士风。然朴直，少文口呐，简酬应；因是忤大帅意，卒受谗谤，去官落职。后僻处城南隅，茅屋数椽仅蔽风雨；课妻子，卖浆种菜，藉以自给。穷居六、七载，晏如也。咸丰三年，土匪骚动，匆猝变起，台、凤二邑令均及于难，郡垣闻警大震。镇军某，以勳荫得官，未经行阵；逼于时势，勉强出师。行半里而止，屯营于大北门外。都阃倪君敏堂（名捷陞，晋江人）以将军荐，遂引置行间。时贼匪围迫城下，势甚猖獗；将军以单骑破贼垒，斩其渠魁。乘胜长驱，获奏肃清之绩。事定后，镇、道录功入告；乃酬庸之。诏未颁，而将军竟以积劳病殁矣。功成而身遽陨，抑何其数之奇也！身后寡妻弱息，茕茕无依；知者为之太息。予闻将军遗事，痛其功之未旌、其名之将泯也，因赋长句以纪之；以俟採风者录取焉。
将军骑马如乘龙，将军杀贼如屠豕；将军之命虽太穷，将军之功犹可纪。昔时妖气警欃枪，伏莽忽然揭竿起；星星之火倏燎原，迅雷不及防掩耳。纨裤子弟方将兵，惊闻警报魂魄褫；畏贼如虎思迁延，师出北门行复止。时危势急思英雄，将军起自草茅里；壮志常嗤半段枪，微躯幸未三遗矢！据鞍顾盼殊自雄，登坛顿令军中喜；小丑跳梁不足平，朝食还当约灭此。纷纷贼队薄城陬，猛似虎狼多似螘。诸营瑟缩不敢前，将军独自策鞭棰；单骑奋勇衝重围，挥刀一跃入敌垒。惊沙扑地掠腥风，白日沉沉鲁戈指；雄姿飒爽酣战来，霜锋■〈火闪〉烂霜蹄驶。力强刀脆断连肩，刀光电落渠魁死；万夫辟易不敢当，猛虎驱羊差可拟。俄看贼势如冰消，车辙散乱旌旗靡；率师乘胜还长驱，捣巢势恰摧枯比。献俘获馘凯歌旋，萑苻从此消奸宄；破敌同推第一功，勳名首列奏天子。方欣丹诏渥酬庸，皇衢展足驰骋駬；岂期功大数偏奇，未膺宠命先颓委。将星半夜落城南，空留大树供铭诔！我闻将军生不凡，性情爽直鬚眉美；阿谀不屑学脂韦，谗谤遂教兴薏苡。罢职常遭醉尉呵，穷居屡受庸人訾。种菜无聊苦闭门，卖浆自给贫居市；家徒壁立甑生尘，可怜命运真遭否！一朝得意立功名，穷途方幸逢知己；讵料天不假之年，功成弗获披金紫！且闻身后剩妻孥，孤寡无依呼庚癸；呜呼天道真梦梦，斯人困厄乃如是！太平不听鼓鼙鸣，谁复闻声思战士！我怀遗事聊长歌，褒扬勇烈待青史。
伟山内兄殁于榕城，眷属十馀口渡海远来相依；安置已定，作诗以志感伤
寡鹄啼哀哀，孤雏鸣唧唧；相依渡海来，可怜皆弱质！无食号馁饥，无衣苦寒慄；居住复无庐，何处堪容膝！举家十馀人，谋生计安出？睹此怀故人，我心倍怆恻！葺我南园居，细小藉栖息；分我布帛衣，寒威免侵逼；指我北庄囷，三餐聊饱食。男课以诗书，女课以纺绩；有井可汲炊，有圃可艺植。半载经营心，聊以尽吾力；唯稍分润之，岂能俾充实！但期教有方，诸雏振云翼；庶几入九原，相见无惭色。
遣怀
虚堂清且洁，儘日快吟身；砚润窗临水，茶清几绝尘。琴心精后觉，诗思悟中真；即此舒怀抱，何须访隐沦！
事省怀常放，居閒性自恬；园池卅亩阔，僧俗一身兼（予奉先祖母命，每朔望礼佛持斋，二十年矣）。博览钦匡鼎，幽栖慕宋纤；魏三经济拙，林下自称潜。
藤床常抱膝，四壁爱虚明；坐拥图书富，居环竹木荣。投壶聊代射，对局当观兵。无力排时难，于兹合耦耕。
观盂兰放水灯
一派繁华眼欲迷，瑜伽接引向西溪；灯光灿烂千家共，人语喧呼百戏齐。直使水神惊耀蚌，重教鳞族诧燃犀。今宵暂弛金吾禁，归路频闻报晓鸡。
族姑余母贞节孝词
骇浪横吞兮片板况，飓风怒掣兮孤舟覆；余家有子聪明郎（名荣春，时十六岁），货殖经营往彰鹿（彰邑鹿港街，为台地大口市。时直械斗，故从海道归）。传来死信到家乡，母痛娇儿彻夜哭；血泪流残竟失明，时时首向衾中缩。井泉漱口舐昏眸，岩电光瞳开曤目（姑每晓舐瞽姑之目，历年馀复明）。襁褓于归姑是亲，孩提为媳夫同鞠；望门寡妇直比儿，织席樵苏甘婢僕（夫殁时，始十二岁；苦节为吾台仅见）。哀啼恐痛老姑心，范氏悲同向山谷；柏舟有志矢髫龄，「之死靡他」向天祝。遂将宗子作嗣男（子名致祥），大厦无倾支一木！养生葬死教子成，数十寒暄嗟迅速。毕世孝贞天地知，平生节义鬼神服；可怜子死媳亦贤，膝下孤雁同抚育。曹、黄二公重伦彝（曹公士桂、黄公开基），妇德历陈申宪牍；纶音一旦降海邦，幽光此日显煌煜。首倡捐资助建坊（曹、黄二公捐俸金各数十，余首助三百金以成之），艰难海运稀舻舳（坊石须内地儎运，每柱长丈馀、数千觔；大甲口小船稀，千馀金立一坊，数年不能报竣）；德可感神非偶然，无端巨石浮溪澳（时溪边突起一石，适符坊料之用）。造成坊表立河颇，姑来一拜旋平矗（初立时，坊势欹斜，无不失色；及节母下拜，立时平正，众皆喝采）。次年苦旱过夏初，四野焦枯伤黍菽。官民叩吁总无功，面面相觑额频蹙；咸请我姑出祷祈，千人万姓同匍匐。我姑节操凛冰霜，岂有元冥不听服；归途衣袂尽沾濡，几日淋漓失平陆。频年数出应同前，风伯雨师相随逐；共道雨如藏袖中，抖袖登时纷霢霂。由来节孝眷两间，故为我姑扬芬馥。八十馀龄大耄身，依然处女范清肃；请看大甲贞孝坊，万载姑名书帛竹。我今作诗惭直词，才薄书难盈尺幅；须知风化繫全台，岂独徽光归两族（谓林、余两姓）！重计东瀛节孝坊，我姑之外馀五、六；仅有我姑〔「贞孝坊」〕，「节孝贞」能三字读。
秋感五首（用放翁句作兴起）
一年客易又秋风，枕簟凉生竹院东；断续戍楼闻画角，翱翔云路起征鸿；兴悲宋玉情堪託，作赋欧阳句自工。中夜偶然惊梦觉，挑灯我亦问奚僮。
世事纷纭似乱蓬，一年容易又秋风；连营刁斗音相递，隔地烽烟道未通。骐骥已空今冀北，鸱鴞犹踞古江东（闻江宁尚未恢复。江宁，即三国时石头城也）。中流击楫平生志，无米之炊计易穷！
火云收尽见长空，独凭危栏远望通。几日寂寥因醉酒，一年容易又秋风。邻碪声急传深巷，牆柳阴疏忆故丛。最是落花如雨后，不堪回首向城东。
月冷霜高夜气冲，残灯四壁遍吟虫；琴书有味堪为伴，山水多情最繫衷。半世浮沉嗟往事，一年容易又秋风，可怜早岁干云气，浪掷居诸玩愒中！
柴门深闭寂寥中，抱瓮携锄兴未穷；诗思满怀宗白傅，菊花盈把感陶公。气消溽暑来新雁，韵易清商入爨桐。静里不知时序改，一年容易又秋风。
友人询潜园近景，作此答之
自笑身如蠖，潜居称此园。在山消远志，近市隔尘喧。写兴诗千首，开怀酒一樽。茶甘留舌本，香妙淨闻根。鼓锻怀嵇灶，围棋慕谢墩；抚琴欣有趣，读画悟无言。水活泉通沼，城低堞当垣；亭台开月榭，楼阁接云轩。梅绕东西院，花迷左右村；槿篱围药圃，竹径隐柴门。吟社新盟结，歌场艳曲翻；爱才频说项，赌醉每留髡。笠屐身犹健，林泉乐弗谖。君生知足甚，名利不须论。不官如栗里，此地即桃源；入世嗤牛马，归山约鹤猿。
余园中多蓄怪石，有合于「绉瘦透」三字者，峭立可人；因赏以诗
东海携归怪状呈，髯苏当日最留情；灵通说法头应点，峭合论文势不平。思黯品题宜列甲，元章参拜定呼兄。故知上世娲皇力，瘦骨玲珑煅炼成。
家翔秋（鹫翔）茂才以为「兄」字难次，复叠前韵戏成
陡峭巉岩骨相呈，苔纹如绣倍生情；倘投浅水心相契，为漱流泉势不平。解酒能醒沉湎客，点金随化孔方兄。可人自有天真在，讵藉神工鬼斧成！
岁暮杂感
烈风动地来，岁月暮何速！近事不忍闻，世途尤窘蹙。中原苦甲兵，元气犹未复；又加警报频，北顾悲蒿目。当兹岁暮时，天寒闻野哭；造化本仁慈，劫运何杀肃！天王原圣明，荒裔同滋育；肉食无远谋，临事乃退缩。愧我无寸权，庸才复碌碌；愤来学渐离，悲歌自击筑（此首忧君国也）。
寒风号声哀，白日忽西昃；翘首呼苍天，此心曷有极！痛余生不辰，孤提遭苦棘；慈亲怜我孤，柏舟矢型式。画萩志拳拳，望儿振云翼。其如姓豪强，肮脏矜勇力；结交郭与朱，乡闾目咸侧。慈亲暗中悲，儘日愁胸臆；辗转再筹思，事穷计忽得。第使游大邦，阅□多闻识；理明礼义谙，或可受羁勒。妇翁正北辕，□携适京国；数载始归来，自愧无树植。王母旋弃养，哀痛竟交逼；季父复继逝，灾祸悲莫测！家事一身承，重荷愧弗克；薄祚伤衰微，慈闱多忧色。未获睹抱孙，每饭不甘食。无以报春晖，自愧亏子职；方谓待须臾，此望或可即。一旦秋风悲，萱草萎堂北；白日惨无光，黄沙障昏黑。抱恨无穷期，我心徒引慝；嗟我空言诗，开篇羞屺陟（此首痛骨肉也）！生离已吞声，死别长恻恻！寒宵卧空床，悼亡长太息。忆昔我岳翁，举家之燕北。因怜道路长，纤弱难远适；挈送入我门，母女泪涟淢。其时年十五，钗裙无华饰。十六余远行，代我供子职；尽孝事重闱，承欢多顺色。三载余归来，下机喜停织。十九始成婚，阃仪殊谨饬；亲戚同里闾，齐声称妇德。病忽入膏肓，薓苓医不得；零落归山邱，长隔如异域。魂梦空相亲，音容忍回忆；一灯雨夜寒，凄绝空房黑（此悼溘逝也）！
寒风吹林木，萧萧不忍听；昔年亲与友，今日半凋零。我忆陈无已（凤阿孝廉名维藻），壮岁能穷经；据案探坟典，永昼长掩扃。秋风欣折桂，鹏方奋南溟；讵期寿不永，齎志归幽冥！忆我初定婚，其时始十龄；岳翁黄叔度（雨生先生名骧云），一面眼垂青。相随侍京邸，训诲时亲聆。贤梓更爱我，感之常镌铭；泰山忽然颓，恸哭思仪型。别来曾几时，音讯方欣聆；岂料溘然逝，身后遗伶仃（内兄伟山孝廉名延祐）。复忆高达夫（扬之司马名华），玉树立亭亭；训我以正语，如钟警梦醒。一朝相永诀，延寿无薓苓。祗今顽钝时，谁复为磨硎！古人去已远，知己如晨星；夜深思颜色，悲风吹素屏。魂兮不可招，怀旧心怆恻；涕泗流泠泠，枫林青复青（此怀亲故也）。
岁暮气阴森，严风萎百草；长空死白日，黄尘飞浩浩。苦见挑负徒，悠悠涉长道；短褐不蔽肤，形容更枯藁。饥来不得食，妻孥岂复保！会见老与弱，身填沟壑早。嗟予数年来，命蹇身潦倒；产业渐凋零，田园苦旱潦。博施力未能，痌瘝空在抱！惭颜对里闾，中心惄如擣（此伤闾里也）。

[book_title]●丙辰（咸丰六年）
错成
错已错成可奈何？黄金虚掷任媕娿。悔将肘腋飧狼腹，忍见门庭置雀罗！卅载交人知己少，半生累我爱根多；古今二者同堪叹，太息鱼门与老坡（程鱼门太史）！
频年曲，答萧荐阶（国香）茂才见赠之作
赠作以「频年」二字为起句，故仍用此作答，命曰「频年曲」。
频年不见萧子云，今朝得挹芝兰芬；握谈入座未数语，意味如饮香醪醇。西窗剪烛认反覆，讶非昔时旧面目；问君缘何太瘦生？道是频年困场屋。有命休同平子愁，失时宁作刘蕡哭！羡子藉藉名，羡子便便腹；似此英才久不售，我欲更向成都为君一问卜。如谓文无灵，韩潮、苏海岂非两文星？千年万载常如在，文章竟是驰风霆。庐陵先生留青盼，能以文章别真赝；暗里朱衣不点头，高名依旧罗昭谏。毕竟老辈能怜才（时黄辛农先生，以正主考留任督学闽中），不因弃甲笑于■〈髟上思下〉；客榻预因徐孺下，幕寮独为郄超开。由来爱士同爱将，黄金怎比读书台。春风桃李开芳宴，棨戟遥临森锁浣；花香驿路酒频斟，醉来两眼直岩电。虽说为人作嫁衣，所取无讹尽黄绢；一枝玉尺代量才，权衡已操八闽遍。聊此扬雄作解嘲，得士千人多邦彦。不到九转功，那识金丹鍊；不步云梯难，怎达凌霄殿！岂无登科年少人，自谓一第能荣身？我知天欲为君留后福，故使蹭蹬相折服。历尽错节与盘根，大器晚成防其速。愿君勿牢骚，愿君勿退缩；从此加精进，中原旋得鹿！吁嗟乎，梁灏、唐皋下第时，落魄归来还苦读；旋闻杏苑传胪声，千古美谈镌帛竹。况君正值强壮年，气宇飘飘渺列仙；採我蒭荛休自馁，管教稳步瀛州最上巅。
小憩龟崙岭观音菴题壁
拾级上层巅，尘襟一洒然。篁幽阴夹道，树老干参天。汲水僧烹茗，焚香客问禅。我来欣晚眺，暮霭袅炊烟。
内湖庄偶成
郊原春暖草勾萌，叱犊声高遍耦耕；烟景不分三月暮，子规啼歇乱蛙鸣。
晓晴复幻密阴天，漠漠平畴尽水田；野屋万家春树里，午风吹得雨如烟。
双溪山登眺
群壑开还合，浓云锁几重；乱流奔石濑，遥翠袭岩松。鸟语深林答，蚕丛曲径通；人家何处是，可许结茅从？
自双溪石阁晚归
东皋回首白云巅，竹策芒鞋度曲旋；峭壁每生悬涧树，层峦难阻出山泉。一溪流水回芳磴，十里平芜际暮天。待得渔樵归去后，渡头落日上轻烟。
题剑潭村家书屋
富贵、神仙未易兼，贫饶清福复何嫌！一湾流水青环屋，万笏群山绿入帘。摊饭人方眠石倦，品茶我亦饮泉廉。眼前风景皆诗料，好句谁能信手拈！
大雨飓夜宿官道小楼
危楼摇曳入云高，六月寒生范叔袍；雨阵射窗同劲弩，风威撼屋肖狂涛。乾坤若磨随旋转，草木皆兵听怒号。彻夜惊魂凭酒压，诗成耳热兴犹豪。
凤山崎归途口号
尽日笋舆间，轧轧听繁响；薄暮凤山巅，凭高时俯仰。城垣一气中，迷离浑灌莽；日入家尚遥，性急心如痒。努力飧舆夫，踉跄促前往。妻孥盼我归，久候皆怅惘；瞥然已到家，相见襟怀爽。
感时
御敌鎗多半段才，江南江右总堪哀；六朝金粉千行泪，三月烟花一劫灰！戎马不看行掣电，糗车空听动鸣雷。醉来掣剑频歌舞，抑塞胸襟痛莫开！
感述
愁绪牢骚可奈何，不堪子夜又闻歌！人情阴险鱼藏剑，世态炎凉雀设罗。好客方思追北海，吟诗讵料累东坡！雨云翻覆浑无定，负义人真世上多！
填胸礧块鬱难开，遥望中原总可哀；伏阙贾生空上策，助边卜式肯输财？螳螂枉奋当车臂，骐骥终非伏枥才。入市无人收骏骨，黄金何日筑燕台？
望儿既殁，刘姬因痛子，病将不治；又值时艰，感述一首
翀霄无翼可高飞，默计平生志总非；盛世功名羞卜式，传家世业愧宏微！营谋几肖鲇升竹，动作频同马受鞿。难得童时真乐境，卅年回忆尚依稀。
内湖夜泊
修竹环村柳绕扉，小舟移向绿阴依。疏林霜冷鸦声咽，远浦星疏蟹火微；乱苇摇风喧断岸，孤篷引月近寒矶。忽听笛韵沧浪起，知有渔翁罢钓归。
感述
可怜强壮日，几断别离肠。作誓悲秦穆，长歌叹楚狂；妻儿双别泪，家国九回肠。且复居偏陋，鞿羁水一方。
有感
成文时怒骂，对酒每悲歌；世乱肠空热，家贫累更多。功名羞捷径，身世寄吟窝；未遂封侯志，樽前剑自摩。
秋感
秋色萧萧院落深，捲帘人怯暮寒侵；胸多磊块聊拚酒，调带悲凉怕鼓琴。断雁唳霜传远信，哀蛩嚥月和微吟；剧怜长夜空房寂，灯影摇青刻漏沉！
自双溪石
一雨田原足，芳荪夹岸生；身轻争马健，径窄让牛行。溪树连空远，山云积涧平。清游归去晚，数里夕阳明。
自芝兰归新庄途次即目
晻暧溪山起暮烟，平芜十里尽园田；笼笼翳景看遥树，虢虢清流爱细泉。放牧马嘶芳草岸，泊船人语夕阳天。最欣一幅营邱画，坐对茅亭意洒然。
重入双溪
浪迹频年事，耽吟快啸游；溪山双隻屐，烟雨一孤舟。放鹤来亭上，寻梅过陇头；吾家有衣钵，高尚自千秋。
成都马叟年届八旬，隻身作万里归计，闻者莫不叹息；口占送之
夕阳亭畔送征镳，云拥峨眉首屡翘；万里关河身踽踽，五更风雪马萧萧。境穷始肯刀环唱，气壮休愁剑阁遥！只叹是翁真矍铄，玉门今日返班超。
节烈行
吾家有姑端且庄，廿载依依事高堂；长成远嫁温陵客，天遣梁鸿配孟光。夫婿本多才，励志帷常下；伴读操女红，一灯共深夜。第思战捷可救穷，抟风苦盼鲲鹏化；讵知郎命生不辰，文章憎达遭邅迍！再战再北筋力尽，呕心有血长吟呻；凄风惨烈鸺鶹叫，才人竟赴修文召！孤雏寡鹄悲■〈焭，丸代几〉■〈焭，丸代几〉，入门惟有青蝇吊。抚棺恸哭思捐生，决欲相随到玉京。诸亲劝姑慎勿死，谓姑关繫诚非轻：尔身无姑舅，尔夫无弟兄；两孤、三尺土，死后谁经营？吾姑始悟肩荷重，日勤操作夜饮泣，节操凛懔冰霜清。儇薄少年悦姑美，饵以黄金置诸几；姑不之顾中赩然，手浣衣裳心似水。深霄感帨惊吠尨，强暴居然敢窥伺。烈哉矩姑，握刀而起；先断己髮，后断伧趾。狂夫跪呼救，号声动邻里；众人代乞命，捨之不足齿。姑曰惟恐污我刀，不然一杀直屠豕！携儿哭诉我祖前，祖重其节筹保全：谓尔无所居，我有居三椽；谓尔无所食，我有数亩田。寒则遗以衣，贫则遗以钱；困乏不必虑，抚孤心可专。我母亦少寡，同病乃相怜。我初出母腹，爱我意拳拳；日哺我食、夜鸣我眠，我身成立，姑首皓然。无以报姑德，寸心常歉然。岂期姑子懦而弱，娶妇任其肆奇虐；因之愤病入膏肓，延龄竟少神仙药。吁嗟乎！我闻节烈格穹苍，作善之理宜降祥。姑乃命乖蹇，其后复不昌；修德弗获报，天道殊茫茫！我欲请旌表，为姑建高坊；大书特书「节烈」字，垂诸不朽长煌煌。

[book_title]●丁巳（咸丰七年）
夜同戴芝轩煮茗弹琴即事
小阁绝纤埃，岩隈际水隈；池波清浴月，林鹤老巡梅。茶煮团名雀，琴弹曲作雷；戴逵高兴在，良夜喜同陪。
雨夜闻蛤
潇潇细雨养苺苔，杏脸初舒柳眼开；夜静倍知春意好，晚风时送蛤声来。
上巳日张筵池东轩，邀曾籋云先生、叶松潭广文、内弟黄翼南孝廉暨诸同好诗歌射奕，作修禊韵事
满轩佳气袭和融，正值兰亭乐事同；水色浮岚浓淡碧，花颜映日浅深红。当筵有令人三雅，对景无诗我一中；醉后连襟池上步，又随蜂蝶入芳丛。
题武林王棣香二尹（兆鸿）诗集并以送别
渊然性格是吾师，华翰何、刘喜并之；东野官閒聊寄迹，西湖家近称吟脾。篇皆迈古骚人笔，句尽空前幼妇辞。尚有一行多惠政，策名正好值清时。肯从矮屋忍抬头，中稳曾看白傅讴；浊世能廉诚雅度，高名不坠乃风流。慈祥化赞弦歌洽，淡薄交真气味投；已觉相逢惆怅晚，骊歌倏忽又沧洲。
姿神恬默性潜沉，两载知交泐我心；射鸭堂幽欣蹑履，种松庭广快披襟。事能持重行常稳，物到难移识转深。何幸南行来召伯，口碑从此遍佳音。
寿芷亭大姻翁七十
祥光纠缦拥门眉，富贵双兼寿考垂；风度曲江瞻气概，精神潞国仰丰姿。地仙有福善清享，天爵尤全端始基。更羡传经能继美，弹冠早到凤凰池（令嗣荫坡中翰）。
苍颜白髮眼方瞳，到处争看矍铄翁；班列文鵷翎本翠，健如老鹤顶新红（时初换二品诰封顶戴）。诗书裕后传山左，甲第开先冠海东；我亦荣施夸梓里，蒹葭叨倚玉兰丛。
圣谟七十许悬车，况著斑衣早遂初。万石君多贤子弟，二疏老更惠乡闾。阴浓桃李新培渥，代盛簪缨厚泽馀；自是传薪好家世，皋比位重共称誉（曾为明志书院山长）。
在弧耿耿见星躔，门第端卿仰望先；百亩园居名「北郭」，七旬觞庆际中天。幔亭宴喜今朝设，海屋筹看比岁添；从此灵椿增秀茂，九如长愿祝年年！
购花难行
吾生爱花真有癖，开场筑圃甘形役。堪嗟僻壤小于拳，且复海陬伤风伯；唯有春时野草花，閒生杂树连阡陌；几双不借踏将穿，走遍溪山觅无迹。虽然篱畔紫与黄，俗卉凡葩兴莫适。袁保能司玉骨销，河阳虽美沧波隔。吾侪本是爱花身，结习何能空晨夕！遍询众口皆同声，言从海内恣求择。求择虽易运归难，骇浪号风簸海舶；欲将佳植置艎仓，热气薰蒸无空隙。无论珠玉一登舟，舵工土视不知惜。重洋春色望年年，枉把黄金浪虚掷。无花觅句句难佳，有意求花花莫得；费尽园居早起心，替花攒眉求妙策。当时靖海收澎岛，梅花一阵旋降敌；我今四访购之归，用多运少花终集。点谱惟无凤阁书，累篇笑有兔园册；春蚕灯下食叶声，剡藤簌簌鸡毛力。岂拟平泉花石纲，开列成编寄吴、越；一航嘱儎十缸回，十舸运来花成百。遂把荆榛荒芜园，化成锦绣幽香窟；雅趣并夸殷七家，高风敢併魏三宅。人生不得拓胸怀，虽寿亦夭头空白；从此群芳解语迎，一水毋须长脉脉。抱鹤携琴任徜徉，烹茶觅句供游息。坦腹篷窗鼓枻时，夹岸飞英落吟席。回想十年乞购难，爱护栽培比瑶璧；重申童约课园丁，桐帽棕鞋亲週历。守户猧儿缀树铃，缭垣青士幔天幂。君不见顾家国园但接骚人与隐流，不容伧父和狂客？
闻扬州失守感赋
兵燹谁能浩劫逃，平山堂外雁哀嗷；三千殿脚红头尽，廿四桥头白骨高。满地狼烽摧鼓角，故宫萤火没蓬蒿。绿杨城郭成焦土，回忆繁华首重搔！
感时
舻舳乘风趁顺流，妖氛惨惨秣陵秋；如何赤纛临江口，却被黄巾据石头？避敌已抛丞相节，逃生先走太师舟。东南半壁容巢穴，从此残棋劫未休。
述癖
痂嗜何须笑古人，天将奇癖付吾身：购琴价重甘捐产，养鹤粮多肯指囷；藏酒款宾非自饮，解囊赠客不言贫；耽吟更至忘眠食，一字推敲苦费神。
登牛栏坑后山憩野人家
寒烟凝聚暮云飞，岚翠霏霏欲湿衣；峭壁萝垂泉脉细，层岩竹密日光微。山多樵径愁迷路，林有人家许叩扉。小坐暂将清茗酌，阶前猿鸟亦忘机。
自芝兰晚归新庄
马蹄轻健快平坡，历落村庄近水多；乍退潮沙纹绮縠﹐暴长篱笋簇矛戈。浓云阵阵方漫野，细雨霏霏尚隔河。行到渡头天欲晓，待船时听打鱼歌。
双溪即景
山禽啼罢水禽啼，烟树云泉惬碧栖；待得两隄桃尽放，双溪即是武陵溪。
夜宿观音山
秋色苍茫黯远岑，乱山匼匝白云深；雁传寒信月千里，鸦咽啼声霜半林。远浦帆樯烟隐隐，下方钟鼓夜沉沉。幽香闻道生空谷，欲谱猗兰一曲琴（传闻山有异兰，无意中可遇之）。
雨后艋舺溪归舟汎眺
蓬中朗爽似虚亭，高眄平望极杳冥；远水併分双涧白，遥山特插一峰青。隄前林树号秋籁，雨后溪流带晚腥。我亦志和怀浩落，烟波儘日汎孤舲。
宿摆接山家
胜地客楼宿，烟峦快入眸；秋深山月冷，夜静石泉幽。引水通茶室，携琴上竹楼；悠悠「三弄」罢，簷际白云浮。
由芝兰山过金包里
蚕丛行十里，劳顿渐难禁。岭峻人如豆，山荒草似林；涧泉奔濑急，岩径入云深。小憩茅亭下，烹茶许细斟。
栖云崖晚眺
远望生吟兴，山深景倍幽：斜阳修竹外，疏柳板桥头；港小舟成市，崖高屋比楼。豁然开眼界，凭眺起长讴。
遥望长隄外，清波自浅深；潮回沙渐隐，云暝日将沉。渔火明孤屿，岩钟度远林。俄看凉月吐，幽趣契胸襟。
官渡舟夜
涧云衔日孤鸟度，欲落未落天已暮；何来耳畔橹摇声，烟水苍茫不知处！
青潭晚泊
晚泊澄潭上，游踪寄短篷；溪烟生落日，野烧极遥空。艇小閒渔父，牛高稳牧童；自然成习惯，所业在其中。
官渡舟行
十里平波碧似油，一帆风好送轻舟；悠然独倚篷窗望，看贪青山不掉头。
双溪口号
石田茅屋正当溪，绿叶阴森万木齐；一径飞泉悬峭壁，夕阳时节过山西。
驾石为桥竹作笆，萦纡流水护人家；轻风几阵清香送，开遍田间晚稻花。
雨后泊剑潭作
雨晴添霁色，天气又晴和；桥岸垂疏柳，溪沙养绿■〈艹纱〉。半林鸦背日，十里鸭头波；何处沧浪笛，随风和櫂歌？
推篷看夜色，四望思依依；酒斾前村隐，鱼灯远岸微。钟声催客枕，月影度渔矶。领略清宵趣，吾生久息机。
秋夜宿剑潭寺
怪石澄潭绕径长，登临镇日任相羊；著衣欲湿皆岚翠，度水尤清是桂香。松引岩云环客榻，竹招山月下禅房。停琴品罢支公茗，又鼓谈经廿一章（琴曲释谈二十一章）。
偕戴山人宿栖云岩
泠然听罢戴逵琴，翘首寥空互啸吟。一榻松云秋瑟瑟，半帘竹月夜沉沉；丹崖境静清尘梦，碧涧泉幽证道心。相约明朝游眺去，安排笻屐上层岑。
宿内湖祖师岩
道人栖隐处，高在白云端；竹露滴清籁，松涛生暮寒。灵猿眠石洞，老鹤守香坛；夜静来明月，瑶琴独自弹。
薄暮潭底道中
霁景豁吟眸，身閒爱浪游。波光摇落日，山色淡深秋；远树笼僧舍，归云拥戍楼。徘徊驴背上，诗思更清幽。
雅集新庄别业赏菊
赏菊持螯互品评，清秋日日接群英；对花我愧陶元亮，把酒谁为阮步兵？聊藉高吟抒雅趣，敢从豪饮得狂名！兴酣击钵摧联句，烛尽三条百韵成。
霄里晓发
鸡声三唱后，揽辔度征邮；残月溪村曙，清霜野径秋。闻钟惊旅梦，看剑起离愁；晓色苍凉甚，风来扑马头。
冒雨晓行新埔道中
林际雨冥濛，邮程一径通；衝寒嘶健马，破晓逐征鸿。山色凉云外，溪声宿雾中；欲寻沽酒处，茅店记桥东。
自金门溪晚归
山容环列幛，云气薄于罗；夕照明烟树，风寒亚晚禾。渡头芳草断，牛背暮鸦多。村舍葱茏里，谁家起晚歌？
晓发上杞林，避寒憩庄家书屋
扶梦上箯舆，犹恋黑甜美；睡眼尚朦胧，倏行二、三里。犬吠晓烟中，泉鸣阴涧里；平楚日未升，前村人乍起。衝寒涉重溪，霜风捎两耳；苔石险且滑，奔流互争驶。舆夫脚瘃皴，凌竞不敢履；历尽礌硠途，力疲欲暂止。瞥见一星光，残灯深竹里；少憩共围炉，簷前息行李。启口答主人，欲言犹震齿。
客有自程乡来，云黄香銕（钊）先生已殁于江右抚州任内；惊悼之馀，作长歌哭之香銕先生我岳伯，读书万卷长为客。囊中杰句天无功，笔下颠书风借力；文章立缀咄嗟间，纷纷馀子无颜色。尝闻生长自吴中，姿神潇洒多其风。十六归乡应童试，玉树翩翩众誉同；生花不律三峡泻，如锥脱颖惊文宗。谓折桂枝如拾芥，烧尾龙门嗟屡败；日向长潭事啸游（长潭，为镇邑最名胜。先生家居，与诸韵士游咏其间），岩花社酒亦称快。五羊城里中副车，落寞频年意不如；鸿文只作成均贡，从此才名竞应徐。例同过夏三冬贮（会试留京者，古时谓之过夏），京兆贤书欣得举；南官报罢陆庄荒（先生数上不第，家园又遭水荒），欲去仍留同首鼠。可怜一第费经营，昔日黄童已得名；诙谐能动公卿色，诗句曾传粉黛情。万卷鵰龙吟律细，一閒挥尘论衡精。到处逢迎珠履趿，诸侯宾客幕中入；宰相堂前许纵谈，将军麾下容长揖。晚筵客散独留髡，入座重闻丝竹急；倦还遽授一官归，廿载潮阳列绦帏。皋比复设韩山院，春官桃李成芳菲。天下广文官独冷，先生裘马何轻肥！天下广文饭不足，先生黍稷满囷围。先生平生嗜侠义，当仁强项无趋避；京邸归来见末由，询公行止感公谊。诗篇自昔鸡林通，题名处处碧纱笼；郑虔事业子云札，杜牧情怀短簿容。天性由来好诗酒，讽咏杯铛不离口；四集诗编「读白华」（先生著「读白华草堂诗」四集，风行海内，脍炙人口），一区寓室名「香韭」（吴太守赠先生寓室榜曰「香韭老人之室」）。丹青尝画醉禅图，高耸吟肩复露肘；蒲团箕踞赤双趺，笥腹便便光秃首。一浮三白作鲸吞，掌上瘿瓢大若斗；天花醉里落缤纷，神女维摩互缠纠。白鹤朱霞幻合离，龙象争拏狮子吼；嘻笑怒骂皆文章，狡狯中间戒律守。诗佛同登弥勒龛，智珠一串菩提手；兴豪走马章台街，折得春风两枝柳（会有巨公赠买二姬人，为先生晚年最得意者）。诗人少达而多穷，挥霍如公复何有！晚年需次向豫章，蜡屐庐山再徜徉；抚州司马青衫客（先生以军功分发江右，曾署理抚州事），又作黄粱梦一场。巫阳促赴修文召，遗金难买返魂香。鄙人本是公家婿（先岳为先生从弟），蒙公一见垂青睇；海外瞻韩益壮心，何期此日已集逝！知己不闻胜感恩，天涯哭当寝门例！太息桃夭古渡头（先生家，门临溪水，夹岸桃花，名桃坝；邑中八景之一），萧寥最是铁耕楼（先生书楼名）。抱琴鼓罢平陵曲，七条絃上一时愁；年来春日下黄路（下黄，乃先生乡村名），唯有桃花逐水流。
读香銕先生「白华草堂集」「感怀」题后
可怜再见永无期，曲赡高华笔一枝；名士儘多生乱世，诗人难得见清时（先生树太平骚坛之帜四十馀年）。与花同福常关眼，对酒长春自介眉（先生有「与花同福」、「以酒自寿」之斋）。窃把先生方杜牧，情怀气概两相宜。

[book_title]●戊午（咸丰八年）
闻内地近信书叹
世事乱如麻，闻来痛益加；有兵皆扫箨，无饷转量沙。浩劫三千里，沉冤百万家；城廛邱陇似，寂寞只啼鸦。
与张鑑三（朝纲）封君重话旧事感赠
燕翼谋贻老景饶，平居无谄复无骄；家庭德誉原功艺，幕府才名比郄超。廿载时光嗟浪掷，半生交好叹凋寥。不堪重话愁中事，昔日干云气已消。
籋云先生、松潭广文（清华）、若癫上人雅集园斋即事
阴阴万绿隐吾家，地僻怀幽静不譁；满座春风追北海，一帘秋水读「南华」。尘心涤尽琴同抚，旧酿藏多酒不赊；更爱谈禅挥玉尘，何须顾曲听筝琶！
胜景都收付锦囊，卜居漫羡白云乡！花教环屋三弓闢，书可传家万卷藏。在手酒杯堪遯世，随身竽木偶逢场。年来学得嵇生嬾，尽日园林日徜徉。
雨后行金包里道中
笋舆随屈曲，数里入金包；急水号鱼■〈?齿〉，深林隐鸟巢。石奇岩踞虎，藤老壁蟠蛟。
客过层巅路，如行远树梢。
宿大坪林祖师菴
禅堂真寂静，小坐惬幽情：林密泉声隐，花深夜气清；窥琴松月下，扇茗竹风迎。我欲诛茅住，岩边构两楹。
平林庄过孙悫民处士园作赠
寂寂柴门短短篱，群山环绕水涟漪；花因露润香生座，竹到春深翠入池。静院谈心閒品茗，虚窗抱膝畅评诗；翛然顿觉尘襟淨，栖隐真惟此地宜。
八六堵口号
芙蓉匼匝乱烟堆，欸乃歌中峡罅开；垂钓却嫌新涨长，张帆恰爱好风来。溪声乱吼知滩近，水势横衝觉岸回。我欲是乡招隐侣，堤边添箇子陵台。
登大屯山口号
腥风掠地战荆蒿，原兽惊人竞遁逃；回忆旧时较猎处，鼻端出火血沾袍。
七星墩即景
历尽嶔■〈山上欹下〉路，山坳又水坳；溪桥危驾竹，野屋老编茅。日落鸦争树，云深鸟恋巢。葱茏欣满目，正值夏秋交。
偕友登栖云岩留宿
共宿远公社，碧萝欣可攀；鸟归仍认树，日落尚衔山。蜡屐迹逾远，蒲团情自閒。我非陶元亮，煮茗且怡颜。
迴叠前韵
跣足登■〈石荦〉确，支颐对孱颜。竹间暗水咽，岩际栖云閒；花气袭幽壑，岚光生远山。少文应识此，胜处相追攀。
栖云寺即事
岩穴云归雨气收，欣晴林鸟听钩輈。引泉修笕通厨下，缘木虯藤挂壁头；竹密行随三径曲，花深坐对一庭幽。可人最是松间月，似为闻琴上小楼。
芝兰庄
北庄已过又南庄，鸡犬桑麻趣味长；一路平畴环峭壁，芝兰香带稻花香。
出双溪，再上芝兰圆山顶寺中小憩
涧泉漱石径幽隘，茅屋桥头醇酒卖；送目溪山可入诗，赏心云树浑如画。蹇驴磴曲辔频停，舴艋风轻帆乍挂；岩畔夷犹意自然，又过竹院寻僧话。
内湖田家
修篁夹岸水环村，屋后高峰护短垣；度过板桥三五武，稻花香里是柴门。
凤山崎归途暮望
海峤凭高望，垂鞭马暂停。云低连浪白，野阔混天青。长啸传空谷，游踪寄驿亭；苍茫归路远，落日照林扃。
潜园适兴六十韵
不作封侯想，潜踪已十年；屡因图画兴，辄起眺游缘。群峭嶔■〈山上欹下〉度，重峦崒嵂迁。商羊聊拄杖，款段忍加鞭；出既胸襟旷，归尤景物全。灵区瞻谷口，胜处接城边；颇得渊明趣，非同仲子贤。筑园容寄傲，著屐任周旋；适意欣孤往，娱情倦忘还。崖高堪望远，地静觉居偏；评石方僧孺，移花法道筌。斑红阶藓润，茸碧屋萝牵；水阔波跳鲤，林深树曳蝉。抚松凭偃蹇，趁鹤步翩■〈■〈迁，去辶〉羽〉。淡淡堤摇柳，泠泠沼泻泉；春融芬岸芷，露浥袭汀莲。舞蝶翻歌扇，浮鸥傍钓船。桥多修涧绕，路杳隔牆连。芡实鸡头剥，蕟藤鸭脚缠；门低榕并亚，篱密槿添编。引蔓葡萄架，薰芳茉莉田；果垂罗汉熟，花绽佛桑妍。泛鷁回塘曲，盘蛇造洞巅；苔滋层磴滑，岩瀑一流悬。题壁鸿留爪，窥渠鹭立拳；荷喧池过雨，竹暝径笼烟。撒网危矶上，投壶小院前；蔬浇抽甲壮，菊种课丁虔。穴土挖成室，诛茅构数椽。清宵虫语碎，晴昼鸟声穿；格磔啼秦吉，■〈车勺〉輈叫杜鹃。百株栽绦雪，万卷录丹铅；风定云横岫，星稀月在天。楼台皆倒影，亭榭尽临渊；避暑宾摊簟，嬉春女落钿。奚奴随倜傥，侍史列婵娟；阮籍游而啸，嵇康懒与眠。茶甘烹雀舌，香霭爇龙涎；古剑求三尺，名琴操七絃。诗观辞骆什，帖检换鹅笺；妙笔挥毫素，寄书问太元。锦贉装玳瑁，绣褫记嫏嬛；钟鼎周陶铸，圭璋汉泐镌。爱根何日了，吟债几时填？思苦陈无已，脾幽孟浩然。论文凭隻眼，索句耸双肩；枕上「逍遥传」，床头「内外篇」。师坡常说鬼，学晋每逃禅；交挚相倾盖，讴和共扣舷。南皮从叶后（松潭广文），北面事曾先（籋云先生）。射覆词坛立，猜枚酒令宣；笙箫分雅部，醽醁醉华筵。酿厌中山困，车乘下泽便；衷怀希魏野，气概仰张颠。性拙薄戎算，平生轻峤钱；言狂人窃笑，癖怪我难悛。默默嚣尘减，悠悠俗虑捐；有心追隐逸，无志慕腾骞。况免饥寒逼，犹兼疾痛蠲；曾闻唐白傅，閒散即神仙。
久旱得雨，霁后週涉园池，乘兴吟示松潭广文
一雨新众绿，草木知来苏；荣滋欣满目，密篠连平芜。负耒亲巡历，曲径行萦纡；栽竹补篱落，引泉通园厨。花好当我槛，风凉快我躯；跣足豆棚下，溽暑倏然无。即事多欣赏，歠茗同追呼；人生贵适意，意适情自娱。何必慕富贵，金张与陶朱；匆匆扰扰间，终日奉驰驱。堪嗤世上人，病此心不殊！我慕香山老，到处无嶔■〈山上欹下〉；利禄不营谋，权势不争趋。优悠居里道，歌舞园亭俱；退老乐天年，清福人莫逾。本其能知足，平生多欢愉；历数诗人中，惟公高且孤。举此示同调，岂以我为愚？
书叹
陵谷无常叹若何，可怜陆海遍扬波！秋风客路行人少，落日荒郊战骨多。阅事十年频俯仰，壮怀半世付悲歌。迁延岁月师将老，杀贼曾无唤过河？
鸣琴曲，次朱竹垞先生「听韩七山人弹琴」原韵
我性嗜鸣琴，抱琴夜共宿；琴宜近水与高楼，琴楼构在池西曲。炉香袅袅絃初更，泉水流滩漱玉声；少时变幻调重转，万壑松涛顷刻生。海上移情历欲遍，蔽鲁龟山伤不见；抑扬挥洒神自閒，手挥目送长空雁。雁断衡阳声已悲，胡笳一曲倍凄其；我有名琴含太古，断绞斑剥光陆离。落指按絃吟注撞，清钟夜递来遥巷（斋中存第一吉琴，名「清夜递钟」）；逸韵悠悠夜未央，幽音嫋嫋霜初降。跌宕中间复寂然，万籁无声月在天；渊明嗜好嵇生癖，趣味深尝十六年。盟交愿与託终始，一生长伴閒园里；晚晴抱向池前鸣，引出波中双金鲤。
入金包里庄憩佃人家
层巇氤氲散午烟，潺潺流水下梯田；数家联络依山坞，一径萦纡上岭巅。犬吠有声樵客过，鸟啼随意野人眠。扣门少憩茅簷下，村酒留宾不用钱。
入横坑深山迷途，夜宿茅菴题壁
摄屐踏怪石，振衣度危磴；水流花自开，引人欣入胜。逶迤欲穷源，忽觉岩穴暝；空山不见人，何处问行径？松杉大十围，行倦此聊凭；白云深复深，戛然一声磬。寻声来芳菴，叩门行者应；佛光映蒲团，老僧初出定。留我宿禅房，三生喜可证。更深山月高，清景惬幽兴；何当脱尘鞿，同参最上乘。
偕友游祖师岩赠莲汀上人
野竹环阶密，岩泉绕树流；疏钟敲落月，冷榻卧清秋。访胜僧能导，谈禅客且留；参寥诗思好，试茗意悠悠。
游青潭山
昼永岩栖静，逍遥意适然；倚松观舞鹤，枕石听流泉。树远笼烟没，云归让鸟先；苍茫秋色里，独自下层巅。
月夜泊官道
秋深泬■〈氵寥〉天，遥望空水连；犬吠岭头月，舟衝波上烟。朝鸡客惊起，村火人未眠。岩下足幽趣，清钟摇枕边。
金门溪晚归
秋晴行旅快，纵辔过沙陂；绝壑归云早，平川落日迟。鸦喧争树宿，马健逆风驰。吟兴忽然动，微哦便得诗。
本厅侯恩子荣（熅）太守六十寿诗
觞祝兹逢耳顺年，遥遥花甲正週天；身当老境筋骸健，名策清时福寿全。袁守心田同佛子，邺侯气概拟神仙。会看玉杖扶行稳，与宴欣符叟满千。华冑巍巍岂等閒，春官曾列鹭鵷班；一麾出守歌千姓，万里晨昏到百蛮（常随其先尊人宦游，南蛮、西藏，足迹几遍）。德可化顽龚渤海，智能镇静谢东山；共称制锦真神手，昔日淳风喜渐还！
次韵答白仲安明府「赏菊」作
最羡君高雅，何年共结邻！诗情工写景，笔意善传神。把酒常邀月，看花不在春；能知閒淡趣，自是箇中人。
次韵答松潭广文「园中咏菊」
费尽经营计，纔成满圃香；黄疑橙纍颗，白肖鴈分行。晚节欣佳色，平明爱淡粧。一观珠玉句，累我兴难偿。
次韵答苏崑山（国琮）上舍「乞菊」
晚节无佳色，篱英放最繁；忘忧供隐逸，适趣笑温存。锦赛三春圃，芳孤九月园。长公多兴事，既得复何言！
九日偕叶松潭广文、陈性初（应元）茂才土地公坑登高即事
携朋得得共登临，无数啼禽竞好音；路转板桥重拾级，羊肠径绕白云深。
危岩万仞瞰平阿，海甸秋清气候和；一带云林环雉堞，望中城阙失嵬峨。
回首儿时一刹那，雪泥鸿爪渐消磨；构亭亲友今何在？独对西风起浩歌（山上有亭，繫先叔霭亭公所构，先岳黄公雨生水部、表叔高扬之司马题额立石以纪之。迄今数十年，老成凋谢，能无触目神伤）！
乱插山花枕石眠，敢将落帽慕前贤！醉来不管牛童笑，狂态随他到处传。
长啸临风醉半醒，狂歌唱与座宾听；此游不亚神仙乐，直把山亭作幔亭。
题罢新诗兴未休，一声「去也」唱清讴；山灵若不嫌奴放，携酒明朝订再游。
勦御会匪劳绩，加盐运使衔；恩重功微，诗以志愧
报国无才意却虔，头衔此日戴青天；枕戈未遂澄清愿，拜命真惭鲁仲连！
寄感
茫茫人海久浮沉，两鬓萧疏百感侵；献策无才宜潦倒，耽诗有癖自呻吟。斩魔剑钝情难断，结客囊空累更深；安得携樽招隐侣，相将把臂入嵇林？
香石山房煮茗写兴
扫地焚香俗念轻，翛然时见此心平；诗宗白傅言多达，琴学嵇康韵自清。澹泊家风梅与鹤，回环地势竹依城。满园无限幽奇处，窃学骚人结构成。

[book_title]●己未（咸丰九年）
厅幕张君秋汀（敬）观潜园山水册索昼未果，爱慕心殷，常形齿颊；赋诗感赠
错爱如君愧不胜，通灵有笔遣閒凭；原非米石承称赏，若寄桓厨必化腾。巨眼一双殊阮籍，置身百尺拟陈登；殷殷雅谊常铭感，此债思偿恐未能（自己酉丁艰后，家道迍邅；丹青一事，杳如隔世。荆棘手生，实难应索）！
书叹
落寞栖迟愧壮猷，凌烟事业已潜休；持家苦被宏徵笑，无位甘凭邓禹羞。赖有园林容嬾拙，聊将讽咏遣烦忧；胸中不尽佳山水，何日匡庐快浪游！
俗讹叹
俗语传易讹，方言洵可嗤。清晨来妇子，自谓娘与儿；询渠来何故？云欲请「布司」。此地非省会，其言实可疑。儿谓母言误，繫欲延「布师」；兹语更莫解，盘问转支离。嗫嚅重申告，被盗不知时；昨日始觉察，寻踪叹已迟。欲请「布师爷」，神灵为觅追。厅幕无此姓，即有不在斯；沉吟忽喷饭，憬然心已知。乃繫城隍庙，两庑六司随；一司曰「速报」，显赫有威仪。凡有被盗者，请祷无停期。闻神在我家，半嚮致嗟咨；方言讹相袭，俗语真匪思。「速」字简截去，「布」「报」浑参差；足见抄旧方，不可轻为医。因讹而传讹，日久误愚痴；然亦未足怪，曾闻杜十姨。
与客谈乾草湖山景偶成
瘴重云封密，山高日出迟。岩腰樵径险，岭脊戍楼危；乱树缠长棘，深林叫怪鸱。燐燐多鬼火，隐约夜阑时。
秋夜述怀
『窃闻三十九，劳生已强半』；此是坡公语，惊心发长叹。叹我值其年，无成徒愒玩！矧复遭丧亡，丧亡伤举案。「关睢」赋「好逑」，调和琴瑟讚。素性乐恬幽，高怀喜文翰。照户无小星（自丙辰后，诸姬物故，闺中惟荆妻一人而已），房帏绝妒悍；犹如影随形，儘日陪坐畔。可叹结褵时，台疆际离乱；兵燹复年荒，横流嗟浩漫。加之二竖来，为灾骨中鑽：有时灾于齿，焦灼同炉炭；有时灾于足，始痛终溃烂。乃复灾于目，咫尺不能看：如居土穴中，四堵皆昏暗；如堕苦海中，茫茫无涯岸。几至不欲生，心急莫能按；幸赖闺中人，刻刻侍帏幔。焚香祷天佛，叩头同捣蒜；但期夫眼明，自甘减寿算。至诚果感神，比理可一贯；金■刮双睛，岩电时忽灿。可怜伉俪情，三载同患难；永愿相倡随，何期遽分散！当此深秋时，连宵倍凄惋；一纸隔阴阳，俨若千里判。果能姗然来，念切心无惮；世世为夫妇，誓词岂河汉！髣佛听悲声，林风似呼唤；凄怆不成眠，拥衾以待旦。
感怀
骨肉频年痛别离，干戈满地欲何之？清流本恐名难副，才士由来数总奇！琴鹤遣怀聊结伴，园池藏拙且歌诗。吾家况有孤山在，终老林泉更合宜。
哭彭逊兰师
治任归去后，空忆幔亭晨；毕世雄谈爽，平生率性真。明经经学博，作赋赋编新；笔阵降多士，书香继有人（雅夫世兄己酉科选拔，召考二等）。及门谁立雪？入室我书绅。已圮灵光殿，难扶大雅轮；徒然称沆瀣，竟敢诩荀陈！赙奠余孤往，能禁泪满巾？

[book_title]●庚申（咸丰十年）
遣怀
鹧鸪声里尽荆棘，几度欲行行不得；辜负名山滞浪游，神情惨淡无颜色。床头欲置少文图，触景生情频转侧。嗟余生晚值时艰，关河万里悲风寒；何时特出披云手，歼灭豺狼类屠狗。王道平平汗漫游，贮满奚囊诗百首；千寻峭壁落云烟，准备兔毫大如帚。
月夜清吟
露天翘首耸肩高，阁下曲池前；幽花照水，嫩草含烟。绕廊时觅句，爱月夜迟眠。岩畔长松拂尘，桥头弱柳飞绵；吟能变化诗称佛，家有园林境比仙。
过青草湖有感
群峭渐丰肌，层峦皆没骨；沮汝践溪毛，蒙茸披石髮。四顾尽芳荪，苍然欣秀越；凋零曾几时，万绿来何突！野草自无心，春风吹乱髮；中含造化机，乘势不能歇。对此触我怀，低头频咄咄；伤我同心人，一朝遽颓蹶。华、扁难回春，千秋感存没；祭扫罢归时，沾襟泪连滑！
谭生行（有序）
谭生者，江右世家子也；名德瀛，字玉洲。风流自赏，任侠不羁；以声妓、六博荡其产；乃橐笔游闽。甲寅岁，予识之于魏司马座中。时管絃嘈杂、簪潟纵横，生独持羯鼓登场，为渔阳三挝曲；渊渊乎声裂金石，凡耳为之一清，真绝技也。别后五、六载，忽携其细小至，予方讶其形容枯稿；生曰：『得无骇鄙人之将死耶？尔来贫病剧，谅不久于人世。死奚恨，恨无死所！窃计可託死处，无如潜园。此来，实就死所耳』。予诧其言之奇而重悯其情之窘也，乃怃然指屋与居，月给薪水。追倍甫两载，生与妾竟相继殁。身后茕茕，仅遗幼女；为之抚育及笄，择予宗之士人嫁焉。清明日，予以杯酒奠其墓门；则风景依然，而〔墓〕木已拱。感今追昔，不禁悲从中来；为赋「谭生行」吊之。
谭生家近滕王阁，文酒笙歌恣欢乐；轻掷珍珠买绿娥，高吹玉笛招黄鹤。兴酣好作狭邪游，六博还挥十万筹；囊金散尽不复惜，由来浪子难回头。繁华转盼悲萧索，歌场几唱「莲花落」；肯为饥驱重出门，远抵闽中事游幕。铁板长歌海上来，耆卿到处绮筵开；销魂重作扬州梦，落魄谁怜记室才！轻靴窄袖自豪举，逢场肯演参军舞；酒酣耳热起催花，当筵笑击三挝鼓。白雪纷飞曲调成，银筝锦瑟停无声；主人不语客不饮，如闻仙乐同移情。閒来访我潜园里，郄生一见令人喜；花晨月夕时过从，论交敢信成知己！尊前忽听翻骊歌，送君南浦愁春波；飘梗可怜游子苦，赠绨莫道故人多！求名谋利都难遂，途穷转恨妻孥累；一朝挈眷入吾门，当年张绪伤憔悴。容颜异昔堪惊疑，踌躇未语生先知；细诉别来不得志，贫侵病迫难支持；形骸消瘦态衰老，深恐微躯同露草；茫茫海内无知音，就化无如此地好。我闻其语骇且怜，急开客座相留延；閒居不使筹珠桂，佳日依然乐管絃。诗酒盘桓将两载，膏肓二竖终为害；身后能教碧玉随，膝前祗剩文姬在。沧溟浩渺魂难还，骸骨何由归故山！一坏新穴堆黄土，五夜空闺泣绿鬟。娇雏转瞬年十七，为赋桃夭吾事毕；九原相见庶无惭，一肩重负欣差释。清明时节雨潇潇，自倾杯酒墓门浇；回思旧事泪痕湿，翻成楚词将魂招。我为谭生歌一曲，魂兮若在暗中哭；灵风捲地是耶非？墓畔白杨飞蔌蔌。
虹贯月楼为先世藏书处，瞫褫富繁，日久多致残蚀；修葺之馀，感赋此诗
贯虹楼上旧藏书，充栋横陈富五车。乱部柳州屯野马，倒流苏海簇蟫鱼；多同鲁鼓亡章法，恰肖秦篇拾烬馀。阅月晴窗勤检葺，已从玩愒悔当初！
读家和靖公「书孤山隐居壁次」韵，题青草湖孤山别业
山水未深猿鸟少，幽清人境便为居；虽睽天竺三千里，此亦孤山可结庐。
答友人

[book_title]●辛酉（咸丰十一年）
有感
杀贼无人唤渡河，疮痍满目苦干戈！可怜竖子成名易，太息英雄失路多！兴到逢场聊作戏，忧来对酒每当歌。数奇辜负封侯相，四十华年付逝波。
诸子姪入塾，题书斋南壁；并奉正杨明浦先生
璃窗四壁张，清趣味尤长；风带书声朗，花资墨气香。作文师永叔，下笔羡江郎。此塾诚幽爽，阴阴护翠篁。
入塾年亲送，尊师藉训谟；最难唯际遇，切勿浪功夫。机慧烦
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>