<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="明词汇编。一,明词汇编。二,明词汇编。三,明词汇编。四,明词汇编。五,明词汇编。六,明词汇编。七,明词汇编。八,明词汇编。九,明词汇编。十,明词汇编。十一,明词汇编。十二,明词汇编。十三,明词汇编。十四,明词汇编。十五,明词汇编。十六,明词汇编。十七,明词汇编。十八,明词汇编。十九,明词汇编。二十,明词汇编。二十一,明词汇编。二十二,明词汇编。二十三,明词汇编。二十四,明词汇编。二十五,明词汇编。二十六,明词汇编。二十七,明词汇编。二十八,明词汇编。二十九,明词汇编。三十,明词汇编。三十一,明词汇编。三十">
<meta name="description" content="《明词汇编》是明代词总集，收录明人词作19383首，基本囊括了一代词作文献，供词学研究者及文史爱好者阅读。现有中华书局2004年1月饶宗颐初纂、张璋总纂的《全明词》标点本。今据通行本整理。_明词汇编_全文在线阅读_明词汇编_全文在线下载_大玄古籍书库">
<title>明词汇编_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">明词汇编</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]1897686</span> <br/>
          说明： <span class="inputVal" id="bkdec">《明词汇编》是明代词总集，收录明人词作19383首，基本囊括了一代词作文献，供词学研究者及文史爱好者阅读。现有中华书局2004年1月饶宗颐初纂、张璋总纂的《全明词》标点本。今据通行本整理。</span> <br/>
          封面： <span class="inputVal" id="bkimg">Z_20377.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]明词汇编
[book_author]佚名
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]1897686
[book_dec]《明词汇编》是明代词总集，收录明人词作19383首，基本囊括了一代词作文献，供词学研究者及文史爱好者阅读。现有中华书局2004年1月饶宗颐初纂、张璋总纂的《全明词》标点本。今据通行本整理。
[book_img]Z_20377.jpg


[book_title]明词汇编 一
☆謝應芳
〔字子蘭，號龜巢，武進人。生於元元貞二年，卒於明洪武二十五年。自幼篤誌好學，隱白鶴溪上，築小室曰龜巢，因以為號。授徒講學。後避地吳中。兵起歸裏，居芳茂山。有《龜巢集》十七卷附詞。《明史》卷二百八十二有傳。〕
○驀山溪（遣悶，至正丙申作）
無端湯武，吊伐功成了。賺盡幾英雄，動不動、東征西討。七篇書後，強辨竟無人，他兩個，至誠心，到底無分曉。〓髑髏滿地，天也還知道。誰解挽銀河，教淨洗、乾坤是好。山妻笑我，長夜飯牛歌，這一曲，少人聽，徒自傷懷抱。
○沁園春（丁酉春，寓堠山錢氏寫懷）
冷笑班超，要覓封侯，棄了毛錐。看今來古往，虛名何用，朝榮夕悴，浮世堪悲。老我衣冠，傍人籬落，賴有平生鐵硯隨。西莊上，對溪山如畫，鷗鷺忘機。〓相逢喜得新知。更不用黃金鑄子期。把胸中磊塊，時時澆酒，眼前光景，處處題詩。輕帽簪花，柔茵藉草，時複尊前一笑嬉。沈酣後，任南山石爛，東海塵飛。
○滿庭芳（四月，錢夢弼出妓，為陸文迪壽，邀仆賦贈）
玉雪犁渦，錦雲桃扇，紫簫雙鳳和鳴。觥船初棹，煙繞博山青。最喜清和天氣，綠陰靜、梅雨初晴。高齋裏，馬融書帳，風捲絳紗輕。〓華年才幾許，培風健翮，曾試修程。偶歸來林下，閑聽鬆聲。笑道葵花似我，芳心在、向日長傾。黃河水，如今重看，朝□暮還清。
○沁園春（壬寅歲旦，枕上述懷）
四海煙塵，一棹風波，經行路難。幸兒孫滿眼，布帆無恙，夫妻白首，青鏡猶團。笠澤西頭，碧山東畔，又與梅花共歲寒。新年好，有茅柴村酒，薺菜春盤。〓旁人莫笑儒酸。已爛熟思之不要官。任伏波強健，驅馳鞍馬，磻溪遭遇，棄擲漁竿。霜滿朝靴，雷鳴衙鼓，何似農家睡得安。閑亭裏，喚山童把盞，野老交歡。
○前調（晨起對雪，複寫餘懷）
雪壓新年，花開想遲，鶯來甚難。喜杯有屠蘇，春風灩灩，盤餘苜蓿，朝日團團。六十年來，尋常交際，江海鷗盟總不寒。移家處，每涉園成趣，居穀名盤。〓忘情世味心酸。但吟得新詩似得官。盡教我低頭，三閑茅屋，從他高步，百尺危竿。白首無成，蒼生應笑，不是當年老謝安。琴書裏，且消磨晚景，受用清歡。
○前調（屋東老梅一株，鄰家有竹百餘個相近，雪窗撫玩，複自和此曲）
竹與梅花，偃蹇冰霜，堪稱二難。我依梅傍竹，借人茅舍，吟風弄月，坐個蒲團。梅樣精神，竹般標致，遮莫清臞未是寒。柴門外，好一湖春水，似拍銀盤。〓昔人恨橘多酸。我隻笑青鬆也拜官。每醉時低唱，滄浪一曲，閑時高臥，紅日三竿。兒輩前來，老夫說與，梅要新詩竹問安。餘無事，隻粗茶淡飯，盡有餘歡。
○蘇武慢（贈徐伯樞）
蘭雪衣衿，芝雲冠佩，欬唾動成珠玉。芳草萋迷，蓬萊杳渺，皎皎白駒空穀。濯發滄洲，怡顏芳樹，樂甚從伶絲竹。問天生、湖海元龍豪氣，肯令消縮。〓君不見二陸聯芳，三蘇接武，聲動九重黃屋。天上碧桃，日邊紅杏，真足快人心目。拂袖東膠，出門西笑，莫戀故園鬆菊。看濁河、流水重清，齊唱太平遺曲。
○滿江紅（吳江阻風）
怪底春風，要將我、船兒翻覆。行囊裏、是群賢相贈，數篇珠玉。江上青山吹欲倒，湖中白浪高於屋。幸年來、阮籍慣窮途，無心哭。〓歸去也，瓶無粟。吟嘯處，居無竹。看造物怎生安頓，老夫盤穀。第四橋邊寒食夜，水村相伴沙鷗宿。問客懷、那有許多愁，三千斛。
○一翦梅（壽安玄卿）
一色蒼然兩阿翁。年也相同。月也相同。六年湖海共飄蓬。煙也溟濛。雨也溟濛。〓移家今住葑門東。朝也相從。暮也相從。何當歸隱舊山中。桃也春風。李也春風。
○風入鬆（寄朱原道，為生日賀）
梅花折去一枝春。人在太湖濱。天生襟度容江海，每開尊、坐客如雲。此日醉逢蓬矢，吾兒應吐華茵。〓湖光山色淨無塵。魚鳥總情親。姑蘇台上遙相望，見湖山、如見伊人。綠發年華全盛，白眉聲譽方新。
○前調（梅花）
歲寒心事舊相知。相別去年時。如今重睹春風麵，比年時、消瘦些兒。天上玉堂何在，人閑金鼎頻移。〓風塵不染素羅衣。脈脈倚柴扉。桃根桃葉爭春媚，盡教他、濃抹胭脂。老我揚州何遜，隴頭誰為題詩。
○金縷曲（袁叔度新居）
卜宅椒園裏。響丁丁、風斤月斧，杏梁飛起。窗戶青紅煙樹綠，焜耀碧山鄰裏。雞共犬、也知輪美。燕子飛來堂下舞，似輕盈、掌上人堪喜。更可愛，新桃李。〓長洲水接淞江水。好秋風、鱸魚蓴菜，葑田菰米。豔□□□□□□，□屋神仙羅綺。□□□、□□□□。楚舞吳歌娛晚景，內台盤、春筍奉甘旨。五馬貴，未足擬。
○沁園春（壽杜默齋，時致仕寓吳門僧舍，吾家與鄰居焉）
脫屨紅塵，移家碧山，娑羅樹邊。有兩兒冠帶，眼前騰踏，諸孫文采，膝下聯翩。石幾焚香，冰甌滌筆，重注羲經得異傳。餘無事，但觀雲默坐，聽雨高眠。〓龜巢幸與相連。飲湖水清如飲菊泉。問絳人甲子，今逾四百，皇家鍾乳，何用三千。銀艾忘情，玉枝無汗，一味清閑足引年。升平也，看天恩賜帛，雪發垂肩。
○西江月（秋暮，簡友人索酒）
老大無人青眼，淒涼奈爾黃花。秋來杯酌斷流霞。兀對江山如畫。〓夢裏去尋東老，覺來欲喚西家。山童羞說未能賒。報道點茶來也。○風入鬆（辟兵青龍，食蘿卜有感）
青龍地脈土酥香。產玉似昆岡。可憐不入瑤池宴，到冰壺、風味淒涼。忽憶故園時序，春盤春酒羔羊。〓青絲生菜韭芽黃。銀縷染紅霜。桃花人麵柔荑手，酒微酣、象箸頻將。鼙鼓一聲驚散，六年地老天荒。
○西江月（題畫）
綠樹雲林窅窕，青苔石磴縈紆。兩人林下曳長裾。應是山中巢許。〓空穀似聞樵斧，危橋不斷徵車。誰來為我借茅廬。來與白雲同住。○南鄉子（過王景逸溪居）
四野接平蕪。一曲清溪似畫圖。燕子日長溪館靜，菰蒲。風灑軒窗暑氣無。〓林叟話樵蘇。相送東橋日已晡。啼鳥不知人禁酒，葫蘆。教我提來那處沽。
○摸魚子（早春作）
看東風、柳搖金縷。精神頓美如許。獨憐老我雙蓬鬢，無複少年張緒。桃葉渡。任山水清妍，可奈非吾土。借人茅屋，但有客相過，清茶淡話，閑與論今古。〓傷心處。客去臥聽鼙鼓。看花渾在煙霧。姑蘇台榭笙歌散，麋鹿又如前度。誰恁誤。教無限蒼生，命墮顛崖苦。蒹葭洲渚。賴有個扁舟，三竿釣竹，相伴閑鷗鷺。
○水調歌頭（中秋言懷）
戰骨縞如雪，月色慘中秋。照我三千白發，都是亂離愁。猶喜淞江西畔，張緒門前楊柳，堪擊釣魚舟。有酒適清興，何用上南樓。〓擐金甲，馳鐵馬，任封侯。青鞋布襪，且將吾道付滄洲。老桂吹香未了，明月明年重看，此曲為誰謳。長揖二三子，煩為覓菟裘。
○憶王孫（和熊元修蘇州感興）
銅駝淚濕翠苔茵。落地花如墮玉人。可是東君不惜春。問花孫（一作神），海變桑田幾度新。○前調
齊雲一炬起紅煙。頃刻煙銷事已遷。折戟沈沙月爛船。問祈連。安得河清億萬年。○水調歌頭（茅仲良初度席上賦）
秋色淨如洗，南極瑞光多。秦駐山中隱者，弧矢掛煙蘿。野老敲門看竹，珍重主人留客，呼酒瀉金荷。為問春秋多少，笑道明年六十，勳業竟蹉跎。〓萬鍾祿，千駟馬，待如何。洛陽城市，又看荊棘臥銅駝。且喜階前玉樹，五色鵷雛俱好，把此瑟琴和。一曲華胥引，雙鬢雪兒歌。
○前調
（洪武九年秋，餘卜居千墩，嚐作《水調歌》。今也人事乖違，欲還故土，故複和前韻，以述其情，並以留別吳下諸友，時十三年六月初也。）
牙齒豁來久，老氣尚橫秋。買得歸耕黃犢，兒輩幸無愁。相近六龍城下，隻在三家村裏，結屋小如舟。倚樹覽山色，且免賦登樓。〓看官爵，都不似，醉鄉侯。裏翁閑話，便同學士坐瀛洲。寄語東吳朋友，乘興能來滆浦，艤棹聽漁謳。無酒不須慮，解我破貂裘。
○滿庭芳（熊元修席上次韻）
塵拂風生，熏爐煙嫋，劇談天上人間。馮夷擊鼓，白鳳舞昆山。驚倒五陵年少，聽三老、口角鳴湍。江南好，梅前菊後，天氣帶微寒。〓客來雖話別，重歌舊曲，不是陽關。笑閑雲似我，時去時還。最喜烽煙盡息，青天淨、一鏡團團。重來也，尋盟鷗鷺，訪竹問平安。
○點絳唇（初度作）
七十年前，抱麟虛負雙親夢。一襟空洞。生世曾何用。〓老我東門，瓜也無心種。鬆醪甕。瀉如鉛汞。時與漁樵共。○其二
海上歸來，鬢毛枯似經霜草。薄田些少。茅屋園池小。〓三子犁鋤，三婦供蘋藻。村居好。兔園遺稿。是我傳家寶。○其三
弧矢休懸，舉杯聊適棲遲意。明朝冬至。有酒還沈醉。〓堪笑神仙，要作長生計。人間世。金烏西墜。難把長繩擊。○其四
老眼猶明，著書未了餘生債。客來休怪。淡飯黃齏菜。〓踏雪觀梅，清興依然在。南門外。夜來尋戴。扶醉馱驢背。○其五
點檢龜巢，素琴弦斷餘何有。夫妻白首。相敬如賓友。〓三四孫兒，五色斑斕袖。梅花酒。為翁稱壽。羅拜爺娘後。○沁園春（無錫縣令生日招飲而作）
惜問黃花，過了重陽，如何始開。為客中陶令，逢他初度，尊前杜舉，要我相陪。十日秋香，百年晚景，一笑今朝酒莫推。風光好，正涼生沆瀣，淨洗氛埃。〓胸中華嶽崔嵬。下筆處、長江滾滾來。且折花簪帽，劇談清事，引杯看劍，聊適幽懷。健翮低雲，修鱗蹭蹬，人道公非百裏才。還知否，那黃河清也，白日悠哉。
○水調歌頭（再和寄酬袁子英蕭寺）
六載遠相憶，一日似三秋。別後雪添蓬鬢，著述遣窮愁。幾度欲尋安道，溪上片帆飛去，興盡複回舟。明月出東海，隱躍見瓊樓。〓喚龍伯，擊鼉鼓，舞陽侯。何時杯酒重歌，蘆葉舊汀洲。多謝寄來雙鯉，白雪陽春數曲，為我和巴謳。什襲付兒輩，好學製弓裘。
○南樓令（壽陳縣丞）
赤手拔鯨牙。長安早看花。竟春風、百裏桑麻。柳色宮袍銀束帶，親受賜，玉皇家。〓鼉鼓報朝衙。桑弓掛綠蛇。拜雙親、杯捧流霞。隻恐哦鬆哦未了，天上去又乘槎。
○八聲甘州（為友人贈醫士）
喚常娥白兔下蟾宮，玉杵搗玄霜。自焚蘭古鼎，心融靈素，默契歧黃。不假殘膏賸馥，時俗共傳方。用我上池水，遍洗膏肓。〓家住六龍城裏，有舊家風月，三徑蒼筤。更一林、新栽紅杏暖生香。問年來活人多少，隻辴然微笑說尋常。誰能為，寫成佳傳，汗竹流芳。
○滿庭芳（夏五，雨窗言懷）
十裏橫山，一灣流水，東洲蕞爾孤村。移來田舍，山水對衡門。老我無能為矣，犁鋤事、付與兒孫。湖田上，黃梅雨足，蛙鼓□聲喧。〓親朋三四老，須眉雪白，言笑春溫。每攜手相過，清事閑論。坐挹山光水色，茅柴酒、傾倒匏尊。章台路，馬蹄塵土，不到紫苔痕。
○前調（寄江叔廉）
雞犬相聞，溪山如畫，梅花隻在前村。逍遙杖屨，不過翟公門。前度春風已老，對芳草、還憶王孫。長安市，看花人去，車馬正爭喧。〓向來東海上，水南水北，如石如溫。念鷗冷詩盟，何日重論。老我蓬蒿三徑，開懷抱、賴有琴尊。公知否，蕭齋雨漏，四壁篆書痕。
○菩薩蠻（七夕作）
鋒棱磨盡方藏拙。老懷羞對天孫說。風葉動清商。依稀似九章。〓飄蕭雙鬢雪。臥看彎彎月。月缺有時圓。人無再少年。○水調歌頭（再和前韻）
青白阮生眼，皮裏有陽秋。誰信近來懷抱，汩汩泥窮愁。昨夜僧房聽雨，如在瀟湘夜泊，欹枕臥孤舟。無複少年日，解佩醉秦樓。〓更休說，爛羊尉，爛羊侯。三山湖上，如今田舍住東洲。澒洞十年金革，蓬勃一襟塵土，白雪向誰謳。濯足傍雲水，披我老羊裘。
○前調（代陳氏謝徐彥銘）
玉杵搗靈藥，丹鼎養芙蓉。城市山林小隱，家住驛橋東。況是南州高裔，更欲上池真液，冰雪炯心胸。醫國手初試，在處起疲癃。〓種陰德，方寸地，繼頤翁。活人多少，滿林新植杏花紅。遮莫南山石爛，又複瀛洲水淺，都付笑談中。刮目看塵表，黃鵠駕天風。
○沁園春（寄希尹）
憶昨秋風，送書畫船，過楊柳洲。把錦囊傾倒，燈花共喜，棹歌歸去，詩草仍留。坐榻高懸，家童偶語，此客尋常頗見不。襟懷好，比子猷尋戴，別樣風流。〓別來一日似三秋。且喜花時可勝遊。要尋山問水，春申故國，賦詩釃酒，季子高丘。醉帽簪花，吟茵藉草。莫笑疏狂老未休。同來也，有堂前舊燕，江上盟鷗。
○點絳唇（和林韻）
往古來今，何人不道閑居好。忙多閑少。應被青山笑。〓蒲柳衰顏，我獨驚秋早。茅齋小。幾番掀倒。風雨都濕了。○風入鬆（賀宜興殷伯賢遠回）
孤舟浪打石尤風。霹靂浪聲中。布帆喜得歸無恙，擊長橋、閑似漁篷。蛟渚如今寂寂，鷗波依舊溶溶。〓秋花開到雁來紅。金菊對芙蓉。一襟磊塊都澆去，飲紅灰、如飲黃封。睡到日高三丈，從他衙鼓逢逢。
○點絳唇（謝萬仲理惠綿）
彩翼雙鳧，寄來一幅天機錦。純綿絕品。將意何勤恁。〓歲晚空山，不怕冰霜凜。西風緊。便添袍縕。被德吾無隱。○八聲甘州（寄無錫錢夢弼）
記年時東走避風塵，隨處覓桃源。偶相逢一笑，堠山西畔，喬木參天。百尺元龍樓上，下榻許高眠。鼓我瓠巴瑟，魚鳥欣然。〓每日春風池館，有竹林諸阮，醉袖聯翩。要簪花捧硯，常挾兩飛仙。又安知、桑田變海，竟飄零、老去雪盈顛。綈袍外、故人餘意，肝膽雕鐫。
○水龍吟（題曹德祥水居）
舊家金穀園林，盡隨海變桑田了。一灣流水，一枝修竹，菟裘將老。瀟灑軒窗，波光隱映，筆床茶灶。但溪無六逸，林無諸阮，誰相與，論懷抱。〓不用滄洲洗耳，聽風前、此君清嘯。黃金台上，盡教塵土，騁車爭道。魚鳥情親，漁樵邂逅，不時談笑。看古來行路難行，真個是，閑居好。
○賀聖朝（馬公振見訪，以詞留別，喜而和之）
吳淞舊雨相鄰住。喜複來今雨。那時因遇。十年艱險，劍頭炊黍。〓如今相見，衰顏醉酒，似經霜紅樹。湖山佳處。登高望，遠遍題詩去。○滿江紅（送馬公振）
舊約尋梅，蹉跎過、小春時節。忽隴頭人至，一枝先折。喜見春風顏色好。縞衣不受緇塵涅。把十年、湖海舊相知，從頭說。〓三江上，滄洲雪。千墩下，珠林月。似許詢支遁，總皆清絕。重看青山攜素手，此情方解相思結。待滆湖、冰泮柳風清，孤舟發。
○沁園春（自述）
笠澤東頭，翠竹漁莊，滄洲釣船。看三江雪浪，煙波如畫，一篷風月，隨處留連。巨口鱸魚，團臍螃蟹，坐飲篷窗醉即眠。蒹葭畔，□不收笭箵，意若忘筌。〓向來四海戈鋋。好戰艦、都成赤壁煙。笑癡兒航海，空尋蓬島，漁郎失路，漫說桃源。鷗社盟寒，歌聲斷續，煙水寥寥數百年。玄真子，有家傳舊曲，重扣吾舷。
○鵲橋仙（寄汪南軒）
青年去了。青衫破了。舊日青氈無了。一時清興未能除，說與故人知道。〓春花春好。秋花秋好。每日看花尤好。人生沽酒買花錢，消得杖頭多少。
○一翦梅（寓意寄故人）
昆岡火烈去年時。玉也灰飛，石也灰飛。鶴長鳧短總休提。善有天知。惡有天知。〓今年快活保妻兒。歌也相宜。舞也相宜。揮金如土醉如泥。休負佳期。莫負佳期。
○其二
東風吹醒老梅枝。南也芳菲。北也芳菲。月明半夜五更時。笛也爭吹。角也爭吹。〓青鬆澗底獨離奇。寒也誰知。暖也誰知。老夫聊為一歔欷。梅也題詩。鬆也題詩。
○其三
一天和氣盎春暉，桃也芳菲。李也芳菲。若教風打雨淋漓。紅也塵泥。白也塵泥。〓花前把酒插花枝。歌也相宜。舞也相宜。鶴長鳧短總休提。長也天知。短也天知。
○江城子（五月十二壽萬拙齋）
去年今日瀉天瓢。水滔滔。斷藍橋。阻我群仙，鸞鶴赴蟠桃。獨有商羊偏喜雨，跳且舞，上山椒。〓今年南極見丹霄。射金蕉。瑞光搖。澆去胸中，磊塊盡毛醄。莫厭琵琶彈舊曲，長聽取，鬱輪袍。
（以上《彊村叢書》本《龜巢詞》）○如夢令
（陳彥真居毗陵鶴溪之陰，中年以來，斥斷家事，黃冠羽衣，翛然物外，餘聞而嘉之，故作此以贈。）滿眼青山如畫。說甚玉堂金馬。頭戴鹿皮冠，穿個布袍冬夏。都罷。都罷。心上了無牽掛。
○其二
一帶鶴溪環繞。溪上石田多少。春雨駕龍耕，種得玉芝瑤草。堪笑。堪笑。海水幾番乾了。○其三
蘿屋不經風破。苔徑不教塵涴。魚鼓洞仙歌，童子唱來還和。閑坐。閑坐。窗下白雲飛過。○其四
鬆菜酒香春甕。更有麻姑相送。日日瀉流霞，添我胸中鉛汞。珍重。珍重。浮世本來如夢。
○江城子（賀蕭墅張克讓戊申正月九日初度生孫，是日立春節也）
阿翁初度宴重闈。正熙熙。醉如泥。春到階庭，玉樹長孫枝。座客持杯停壽曲，都聽取，鳳雛啼。〓明年蓬矢兩弧垂。對佳期。試周期。看取幹戈，俎豆弄金龜。彭祖春秋應八百，孫似祖，與年齊。
○南樓令
（老友劉景儀，去秋以星術之書推測年命，謂今春當即世。乃預集葬具，且自為埋銘及賦詩自挽。既而失去行囊之資用，鬱鬱然康強無恙。餘故作此曲，戲而付之。）
生死隔年期。劉伶老似癡。動教人、負鍤相隨。驚得青蚨飛去了，無酒飲，卻攢眉。〓春暖典春衣。還堪醉似泥。趁清明雨後遊嬉。楊柳池塘桃杏塢，春水慢，夕陽遲。
○高陽台（題張德機荊南精舍圖）
陽羨溪山，輞川煙雨，隱然畫裏觀詩。芳草王孫，別來幾度春歸。最憐屋壁藏蝌蚪，化劫灰、飛入昆池。好階墀。書帶青青，竹雪霏霏。〓相逢共約歸期。待玄龜出洛，朱鳳鳴岐。丘壑幽尋，正須重置荷衣。斬蛟射虎都休問，有白鷗、堪與忘機。近西枝。移我龜巢，鄰爾漁磯。
○沁園春（寄昆山友人並自述）
泉石膏肓，塵土驅馳，還家鬢霜。想吟邊茗椀，清風習習，醉中琴操，流水洋洋。口不雌黃，眼無青白，鳧鶴從教自短長。閑居好，有溪篷釣具，林館書床。〓春風賓主壺觴。坐慈竹軒中挹翠香。盡劇談千古，神遊混沌，高歌一曲，興在滄浪。老我牛衣，懷人馬帳，誰似彭宣到後堂。都傳語，問魚書久絕，兔穎何忙。
○其二
憶昔移家，著處偷生，廿有餘霜。遭幾番驚怕，青天霹靂，滿懷愁悶，蒼海汪洋。故步全非，新知誤喜，襪線初無尺寸長。龍鍾後，方馬歸伏櫪，龜作搘床。〓年來飲不盈觴。也不愛、花枝錦繡香。與山僧野老，交情淡淡，盤蔬盂飯，情話浪浪。燕子重來，桃花應笑，四壁空空一草堂。償詩債，有隔年未了，連日猶忙。
○前調（寄詢講主）
每憶岩房，端石玄雲，宣毫紫霜。想筆端風雨，不時蕭颯，胸中淵海，無底潢洋。楓落寒江，草生春夢，欲說天機話甚長。知音者，有真能入室，好與連床。〓梅花窗下茶觴。小團月、烹來竇乳香。覽吳淞夜月，珠光瑩潔，昆山霽雪，瓊液淋浪。不出門庭，那知世態，金玉家家要滿堂。長安市，似遺腥蠅聚，采蜜蜂忙。
○江城子
（前作五月十二日壽萬拙齋詞，意有未盡，乃再歌，別紙寫去，為拙齋寬舒逸樂之勸）
去年今日訪龐公。也悤。去城中。回首青山，帶雨汗顏同。茅屋破來風轉急，愁殺我，浣花翁。〓今年一笑喜相逢。海榴紅。照簾櫳。休把閑愁牽擊廢歌鍾。請看灰飛千裏草，金滿塢，總成空。
○西江月（與鄧景文先生幹借薑堯章詞）
十載不歌金縷，秋娘已負青年。朝雲飛過畫樓前。無複為人留戀。〓默坐鷓鴣聲裏，尋思白石詞仙。好將花樣更流傳。重睹春風人麵。○蝶戀花（贈萬彥述鸞膠重譜）
一曲求凰彈越調。紅葉殷勤，鳳已成雙了。織翠輕裾雲縹緲。多情佩有宜男草。〓十月小春天氣好。春到南枝，梅蕊含微笑。珍重畫眉人起早。風流不讓張京兆。（以上《彊村叢書》本《龜巢詞補遺》）
☆釋梵琦
〔字楚石，小字曇曜，號西齋，俗姓朱，父杲，母張氏，明州象山人。生於元元貞二年（一二九六），卒於明洪武三年。幼聰敏，有奇童之稱。年十六受戒於杭之昭慶寺，後遷報國等寺。洪武元年說法蔣山，太祖聞大悅；次年，帝親承勞問，詔館天界寺。洪武三年被召入京，不久病逝，享年七十五歲。弟子建塔於天寧祚禪寺，宋濂作銘。學識淵博，聞名海內外，日本、朝鮮學者，多欽慕奔走座下。有《六會語》、《淨土詩》、《北遊集》、《西齋集》等。〕
○漁家傲（娑婆苦）
聽說娑婆無量苦。能令智者增憂怖。壽命百年如曉露。君須悟。一般生死無窮富。〓綠發紅顏留不住。英雄盡向何方去。回首北邙山下路。斜陽暮。千千萬萬寒鴉度。
○其二
聽說娑婆無量苦。風前陡覺雙眉豎。貪欲如狼瞋猛虎。魔軍主。張弓架箭癡男女。〓日月往來寒又暑。乾坤開合晴還雨。白骨茫茫銷作土。嗟今古。何人踏著無生路。
○其三
聽說娑婆無量苦。千思萬算勞腸肚。地水火風爭勝負。何牢固。到頭盡化微塵去。〓一顆心珠離染汙。聲前色後常披露。打破髑髏無覓處。除非悟。如來金口親吩咐。
○其四
聽說娑婆無量苦。死生總作輪回主。六賊操刀為伴侶。同居住。何曾頃刻拋離去。〓功德天和黑暗女。兩人最是難相聚。有智主人俱不取。依吾語。從今更莫登門戶。
○其五
聽說娑婆無量苦。篋中四大蚖蛇聚。重者好沈輕好舉。相淩侮。況兼舍宅空無主。〓早覺參差梁與柱。風飄雨打難撐拄。畢竟由他傾壞去。教人懼。不如覓個安身處。
○其六
聽說娑婆無量苦。人皆染色貪尊俎。玉鏤笙簫金貼鼓。長鼓舞。梨園弟子邯鄲女。〓冬衣紫貂春白苧。涼亭暖閣消寒暑。一旦神魂歸地府。應難取。空教淚點多如雨。
○其七
聽說娑婆無量苦。為君一一分明舉。風俗淫邪人跋扈。多囹圄。命終未免沉冥府。〓檢點惡名看罪簿。因茲惹起閻羅怒。爐炭鑊湯燒又煮。爭容汝。自家作業非人與。
○其八
聽說娑婆無量苦。高誇富足慚貧窶。無食無衣無棟宇。懸空釜。舉頭又見紅輪午。〓隻有磵邊芹可煮。黃昏坐聽饑腸語。多粟多金多子女。同歡聚。看來總是前生注。
○其九
聽說娑婆無量苦。家家未免為商賈。出入江山多險阻。非吾土。磨牙噬肉遭人虎。〓魂魄欲歸迷去所。煙橫北嶺雲南塢。一望連天皆莽鹵。知何許。荒村颯颯風吹雨。
○其十
聽說娑婆無量苦。人當亂世投軍旅。寇至不分男與女。摧腰膂。鳴蟬竟斷螳螂斧。〓縱有才能超卒伍。幾人衣錦還鄉土。燕頷虎頭封萬戶。虛相誤。奈何李廣逢奇數。
○其十一
聽說娑婆無量苦。凶兵解散還屯聚。昨日為齊今日楚。更奴虜。乾坤畢竟歸神武。〓趙括才疏空自許。強秦用間欺其主。四十萬軍生入土。悲前古。至今鬼哭長平下。
○其十二
聽說娑婆無量苦。星分海角船居戶。東望扶桑朝日吐。迷洲渚。炮車雲起青天雨。〓卸卻雲帆停卻櫓。打頭風急鯨魚舞。滾滾潮聲喧萬鼓。愁肝腑。遭逢患難誰依怙。
○其十三
聽說娑婆無量苦。茶鹽坑冶倉場務。損折課程遭箠楚。賠官府。傾家賣產輸兒女。〓口體將何充粒縷。飄蓬未有棲遲所。苛政酷於蛇與虎。爭容訴。勸君莫犯雷霆怒。
○其十四
聽說娑婆無量苦。如今業債前來負。賊劫貨財身被虜。逢狼虎。挑生咒死兼巫蠱。〓奴婢辛勤依惡主。黑瘡白癩聾和瞽。醜惡愚癡相與處。誰憐汝。發心歸命慈悲父。
○其十五
聽說娑婆無量苦。橫遭獄訟拘官府。大杖擊身瘡未愈。重鞭楚。血流滿地青蠅聚。〓牒訴紛紛皆妄語。無人敢打登聞鼓。天上群仙司下土。能輕舉。何時一降幽囚所。
○其十六
聽說娑婆無量苦。三農望斷梅天雨。車水種苗苗不舉。難禁暑。被風扇作荒茅聚。〓久旱掘泉唯見土。海潮又入蒹葭浦。南北東西皆斥鹵。枯禾黍。官糧更要徵民戶。
○前調（西方樂）
聽說西方無量樂。三賢十聖同依讬。稽首彌陀圓滿覺。長參學。川流赴海塵成嶽。〓佛性在躬如玉璞。須憑巧匠勤雕琢。凡聖皆由心所作。難描邈。華台寶座珠瓔珞。
○其二
聽說西方無量樂。莊嚴七寶為樓閣。瑪瑙珊瑚兼琥珀。光堪摘。金繩界道何輝赫。〓寶樹靈禽皆化作。滿地鳧雁鴛鴦鶴。鸚鵡頻伽並孔雀。爭鳴躍。更看朵朵金蓮折。
○其三
聽說西方無量樂。琉璃田地金城郭。翡翠鮮明珠磊落。蓮披萼。幾多青赤並黃白。〓大士聲聞隨所適。天華爛漫霑衣裓。各各化身千百億。神通力。須臾遊遍微塵國。
○其四
聽說西方無量樂。法王治化消諸惡。天上人間元不隔。相參錯。聖凡平等同圓覺。〓長見寶花空際落。朝朝暮暮聞音樂。衣食自然非造作。香台閣。遍周國界常寬廓。
○其五
聽說西方無量樂。凡夫淺智難圖度。隨有願度無不獲。何勞索。珠衣綺饌黃金宅。〓地似掌平尤廣博。八功德水非穿鑿。白藕花中胎可讬。三生約。如今豈可輕拋卻。
○其六
聽說西方無量樂。君王便是如來作。不立三光並五嶽。除溝壑。紅霞紫霧長籠絡。〓四八儀容金閃爍。缽中美味隨斟酌。發願往生真上策。堪嗬責。死生路上飄蓬客。
○其七
聽說西方無量樂。風林水鳥聲交作。法句時時相警覺。貪嗔薄。能教有學成無學。〓不染六塵離五濁。如蟬蛻去無明殼。肯受涅槃生死縛。空撈摸。語言文字皆糟粕。
○其八
聽說西方無量樂。一聞妙道忘知覺。胸次不留元字腳。真標格。光明遍界紅輪赫。〓鵬翅展開滄海窄。誰能更問籬邊雀。多少凡毛並聖角。都拈卻。塵塵刹刹歸無著。
○其九
聽說西方無量樂。長生不假神仙藥。胎就眼開花正拆。心彰灼。永為自在逍遙客。〓來度眾生離火宅。命終免被閻王責。露地牛兒如雪白。無鞭索。黃金地上從跳躍。
○其十
聽說西方無量樂。娑婆已悔從前錯。佛號自呼還自訥。思量著。惟心淨土誰雲隔。〓一貫由來雙五百。嬰兒謾把空拳嚇。擬議不來遭一摑。諸禪客。凡情聖解曾銷鑠。
○其十一
聽說西方無量樂。四方上下天垂幕。不比娑婆田地惡。無垠堮。純將一片琉璃作。〓能掃愛河波浪涸。盡翻苦樹枝條落。智焰爭容蚊蚋泊。神超卓。徑登廣大毗盧閣。
○其十二
聽說西方無量樂。且教影與形商略。收拾神情歸淡泊。重磨削。觚圓更複雕為樸。〓世事休休還莫莫。誰論天爵並人爵。一念未生誰善惡。俄然覺。紫鱗掣斷黃金索。
○其十三
聽說西方無量樂。未曾聞見須揚搉。異寶奇珍光間錯。同棲泊。如來大士並緣覺。〓諸上善人皆許諾。談空說苦相酬酢。百鷙群中隨一鶚。翔寥廓。從茲永斷凡夫惡。
○其十四
聽說西方無量樂。樂邦是我心開拓。根闕女人皆不著。誰強弱。一人一朵金蓮萼。〓行樹七重珠網絡。寶樓風韻金鈴鐸。天上樂音相間作。須誠愨。返聞自性同先覺。
○其十五
聽說西方無量樂。娑婆自恨身飄泊。注想存心連晦朔。歸皇覺。金台接引休忘約。〓架屋區區同燕雀。成橋渺渺隨烏鵲。早晚無常來逼迫。難推卻。西遊快展摩霄翮。
○其十六
聽說西方無量樂。彌陀聖主垂恩澤。洗我禪心清且白。難尋跡。月光倒射寒潭碧。〓舊債新冤都解釋。通身變作黃金色。一念須臾圓萬德。真奇特。十方佛授如來職。（以上《西齋淨土詩》卷三）
☆貝瓊
〔又名闕，字廷琚，一字廷臣，崇德人。生於元大德初（約一二九七），卒於明洪武十三年（一三七九）。元末，領鄉薦。兵起，退居殳山。洪武初，徵修《元史》，除國子監助教。博覽經史，尤工於詩。有《清江文集》三十一卷，詞附。《明史》卷一百三十七有傳。〕
○漢宮春
細雨廉纖。乍魚翻綠皺，鶯哺紅甜。那堪歸期總負，別恨還添。榴花一點，記重重、繡戶珠簾。人乍起、玉釵半脫，遠山輕拂雙尖。〓不道而今落魄，怪朱顏頓改，換得霜髯。無心新聲樂府，舊體香簽。傷今吊古，但時時、強擬江淹。渾得似、春風燕子，飛來也傍茅簷。
○瑞鷓鴣
風林初夜月輪高。鳥飛不盡楚天遙。一曲清江，恰似瀟湘路，何處人家傍小橋。〓十年空負歸來約，已無舊杏新桃。謾思田父前時，同在雞豚社、日相招。酒壓梨花醉一瓢。
○應天長（吳仲圭秋江獨釣圖）
澄江日落。渺一葉歸航，渡口初泊。垂釣何人，不管中流風惡。西山青似削，曠千裏、楚鄉蕭索。問甚處、更有桃源，看花如昨。〓往事總成錯。羨範蠡風流，故跡依約。微利虛名，何啻蠅頭蝸角。宮袍無意著。但消得綠蓑青蒻。鱸堪斫、明月當天，酒醒還酌。
○玉蝴蝶
極目江南千裏，故人何處，一段傷心。漠漠行雲才霽，又作輕陰。訴西風、寒蛩近戶，背落日、歸鳥投林。正秋深。殘山剩水，應怕登臨。〓難禁。多情總老，流黃不寄，尺素空沉。綠殢紅迷。豈知零落到而今。似丁香、離腸暗結，點白雪、衰鬢先侵。思愔愔。一聲羌管，幾處鄰砧。）
○玲瓏四犯（春情）
江草江花，總付與春風，何處池苑。露染煙裁，依舊翠深紅淺。天氣漸近清明，但覺比、舊時都倦。問此情、脈脈誰念。惟有乳鶯巢燕。〓銀箏低按斜飛雁。尚依稀、小窗深院。珠簾日午重重下，空鎖秋娘怨。憔悴一束楚腰，也定怕蕭郎再見。想夜深暗卜歸候，把燈花翦。
○瑣窗寒
雁別衡陽，春光已到，去年時節。河堤弱柳，拂水萬條堪結。更無情、東風幾番，海棠一夜西園發。但草深曲徑，看花人少，亂飛蝴蝶。〓最是傷心切。總過了花朝，漢宮傳蠟。方回未老，白發那教成雪。憶當時、歌扇舞裙，小樓十二空夜月。待重尋、舊侶高陽，喚酒攜桃葉。
○八六子（秋日海棠）
滿空山。亂飄黃葉，花仙特地衝寒。恨薄命蕭娘嫁晚，捧心西施壯成，恍然夢間。〓清明時節曾看。院落早鶯猶困，樓台乳燕初還。悵過了韶華，一枝偷綻，拒霜爭豔，斷霞分彩，空贏得、人自先驚老去，天應不放春閑。倚闌幹。春風別愁幾番。
○南浦（賦水光山色舟）
一葉小如鳧，趁幾番、樵風日日來往。何處最堪看，吳門外、都是白波青嶂。斜陽半斂，采菱尚有蓮娃唱。謾載得前村月，歸來人家三兩。〓何須萬斛黃龍，駕灩澦、瞿塘接天風浪。空為利名牽，誰能似、鴟夷散發湖上。秋打更好，鏡中新綠東西向。雪寒夜靜定多在，蕭蕭蘆花深放。
○漁家傲（早春）
弱柳緘黃梅傅粉。燒鐙已過花朝近。塞上歸鴻猶有信。飛成陣。王孫一去渾無準。〓院落沉沉人又困。腰肢頓覺羅衣褪。兩點青山從淡盡。君休問。青山更有新來恨。
○西江月（元夕）
夜月將圓寶鏡，春冰已碎青瑤。千門鐙火近元宵。一向薄寒猶峭。〓海上雙魚不至，雲間彩鳳難招。小樓十二更蕭蕭。白發空思年少。○其二
十日催花雨過，九衢著柳風輕。城中何處不觀鐙。菡萏夜開千柄。〓酌酒何辭瀲灩，吹簫更引娉婷。知今海角歎飄零。落月半窗清影。○風入鬆
一鉤初月小如眉。又是去年時。東風著意催花柳，元朝過、休放春遲。野老田夫共樂，青山白水相宜。〓男兒了事卻成癡。七十更何為。也知七十從來少，但從容、把酒論詩。獨樂園中司馬，雲台觀裏希夷。
○鳳棲梧
一日思歸歸便許。何□□□，忘卻歸來路。春已無多風又雨。桃花柳絮渾無數。〓第四橋邊君住否。唯有當時，月照傷心處。水滿洞庭飛白鷺。吹簫夜過西山去。
○風入鬆
踏槐猶記伴兒童。今日總成翁。十年不到西湖路，輕孤負、秋月春風。回首桃花水遠，傷心燕子樓空。〓倡條冶葉自西東。何處讬流紅。繁華夢斷愁多少，都分付、鸚鵡杯中。莫問今來古往，倚樓閑送飛鴻。
○水龍吟（春思）
楚天歸雁千行，一書不寄相思苦。悤過了，踏青時節，更愁風雨。燕子黃昏，海棠春曉，幾翻淒楚。問誰能為寫，重重別恨，筭除有、江淹賦。〓尚記銀屏翠箔，抱琵琶、夜調新譜。芳年易度，沈腰寬盡，白頭如許。弱水三山，武陵一曲，重尋何處。奈無情杜宇，年年此日，到淮南路。（以上《惜陰堂叢書》鈔本《清江詞》）
○天淨沙（正月）
上樓迎得春歸。暗黃著柳依依。弄野輕寒似水。錦床鴛被。夢回初日遲遲。○其二（二月）
勞勞胡燕酣春。逗煙薇帳生塵。蛾髻佳人瘦損。暖雲如困。不堪起舞湘裙。○其三（三月）
夾城曲水飄香。掃蛾雲髻新妝。落盡梨花未賞。不堪惆悵。東風縈提柔腸。○其四（四月）
依微香雨青氛。金塘閑水生蘋。數點殘芳墮粉。綠莎輕襯。月明空照黃昏。○其五（五月）
鉛華水汲青尊。含風輕縠虛門。舞困腮融汗粉。翠羅香閫。鴛鴦扇織回文。○其六（六月）
疏疏拂柳生裁。炎炎紅鏡初開。暑困天低寡色。火輪飛蓋。暉暉日上蓬萊。○其七（七月）
星依雲渚濺濺。露零玉液涓涓。寶砌衰蘭翦翦。碧天如練。光搖北鬥闌幹。○其八（八月）
吳姬鬢□雙鴉。玉人夢裏歸家。風弄虛簷鐵馬。天高露下。月明丹桂生華。○其九（九月）
雞鳴曉色瓏璁。鴉啼金井梧桐。月墜莖寒露湧。廣寒霜重。方池冷悴芙蓉。○其十（十月）
玉壺銀箭難傾。釭花凝笑偏明。霜碎虛庭月冷。繡幃人靜。夜長鴛夢難成。○其十一（十一月）
高城迥冷嚴光。白天碎墜瓊芳。高飲撾鍾日賞。流蘇金帳。瑣窗睡殺鴛鴦。○其十二（十二月）
日光灑灑生紅。瓊葩碎碎迷空。夜寒漫漫漏永。弗銷金鳳。獸爐香靄春融。○其十三（閏月）
七十二候環催。葭灰玉琯重飛。莫道光陰似水。羲和迂轡。金鞭懶著龍媒。（以上《百琲明珠》卷五）☆釋妙聲
〔俗姓不詳，字九皋，吳縣人。元末居景德寺，後居常熟慧日寺，又主平江北禪寺。明洪武三年（一三七○）同萬金被召至天下釋教所。與袁桷、張翥、危素等友善，故所作頗有士風。有《東皋錄》三卷。〕
○菩薩蠻
白雲滿地迷行路。溪流百折無由渡。水上見胡麻。有人雙浣沙。〓仙家知已近。失喜驚相問。渡口碧桃開。郎君何處來。（《曆代詩餘》卷九）☆倪瓚
〔又名倪迂，或署懶瓚、東海瓚、句吳倪瓚，化名奚元朗，又曰元映，字元鎮，號雲林，又署雲林子、雲林散人，別號荊蠻民、淨土居士、朱陽館主、蕭閑仙卿、幻霞生，無錫人。生於元大德五年
（一三○一），卒於明洪武七年
（一三七四）。元至正初，散家貲給親故，棄家泛舟五湖。有潔癖，工詩，善畫山水。著《清閣集》十二卷。《明史》卷二百九十八有傳。〕○清平樂（在荊溪作）
汀煙溪樹。總是傷心處。望斷溪流東北注。夢逐孤雲歸去。〓山花山鳥初春。漁郎樵叟南津。誰識摧頹老子，醉人推罵從嗔。○人月圓
傷心莫問前朝事，重上越王台。鷓鴣啼處，東風草綠，殘照花開。〓悵然孤嘯，青山故國，喬木蒼苔。當時明月，依依素影，何處飛來。○其二
驚回一枕當年夢，漁唱起南津。畫屏雲障，池塘春草，無限消魂。〓舊家應在，梧桐覆井，楊柳藏門。閉身空老，孤蓬聽雨，燈火江村。○太常引（傷逝）
門前楊柳密藏鴉。春事到桐花。敲火試新茶。想月珮、雲衣故家。〓苔生雨館，塵凝錦瑟，寂寞聽鳴蛙。芳草際天涯。蝶栩栩、春輝夢華。○江城子（感舊）
窗前翠影濕芭蕉。雨瀟瀟。思無聊。夢入故園山水碧迢迢。依舊當年行樂地，香徑杳，綠苔饒。〓沈香火底坐吹簫。憶妖嬈。想風標。同步芙蓉花畔赤欄橋。漁唱一聲驚夢覺，無覓處，不堪招。
○柳梢青（贈妓）
樓上玉笙吹徹。白露冷、飛矞珮玦。黛淺含顰，香殘棲夢，子規啼月。〓揚州往事荒涼，有多少、愁縈思結。燕語空梁，鷗盟寒渚，畫闌飄雪。○南鄉子（東林橋雨篷夢歸）
篷上雨潺潺。篷底幽人夢故山。閑戶林扉元不閉，蕭閑。隻有飛雲可往還。〓波冷玉珊珊。一壑鬆風引珮環。詠得池塘春草句，更闌。行盡千峰半霎間。
○太常引（壽彝參）
柳陰濯足水侵磯。香度野薔薇。芳草綠萋萋。問何事、王孫未歸。〓一壺濁酒，一聲清唱，簾幕燕雙飛。風暖試輕衣。介眉壽、遙瞻翠微。○鵲橋仙
富家休恃。英雄休使。一旦繁華如洗。鵲巢何事借鳩居，數載主三易矣。〓東家煙起。西家煙起。無複碧翬朱棨。我來重宿半間雲，舊製惟餘此耳。
○鷓鴣天
笠澤沿洄十五年。親知情義日堪憐。偷兒三顧吾何有，俗士群譏自省愆。〓聊複爾，豈其然。田翁輕慢牧童顛。乃知造物深相與，急使江湖棹去船。
○如夢令
削跡鬆陵華寓。藏密白雲深處。造物已安排，萬事何須先慮。歸去。歸去。海鶴山猿同住。○踏莎行
春渚芹蒲，秋郊梨棗。西風沃野收紅稻。簷前炙背媚晴陽，天涯轉瞬萋芳草。〓魯望漁村，顏朱煙島。高風峻節如今掃。黃雞啄黍濁醪香，開門迎笑東鄰老。
○憶秦娥
（昨日嚐賦《憶秦娥》一具，以介石齋前木犀盛開，俾首一卮酒，無使花神笑人寂寞，蓋以風雨傷懷耳。茲重改呈，又作一首，共寫呈二君，卻不可默然也。）扶疏玉。蟾宮樹影闌幹曲。闌幹曲。一襟香露，幾枝金粟。〓姮娥鏡裏秋雲綠。無端風雨聲相續。聲相續。不須澄霽，為酤醽醁。
○其二
參差玉。笙聲暮起瑤台曲。瑤台曲。輕風香浸，夜涼肌粟。〓黃金巧綴飛霞綠。清吟未斷秋霖續。秋霖續。恐孤花意，倒尊中醁。○江城子
滿城風雨近重陽。濕秋光。暗橫塘。蕭瑟汀浦岸柳送淒涼。親舊登高前日夢，鬆菊徑，也應荒。〓堪將何物比愁長。綠泱泱。繞秋江。流到天涯盤屈九回腸。煙外青蘋飛白鳥，歸路阻，思微茫。
○蝶戀花
夜永愁人偏起早。客鬢蕭蕭，鏡裏看枯槁。雨葉鋪庭風為掃。閑門寂寞生秋草。〓行路難行悲遠道。說著客行，真個令人惱。久坐還家貧亦好。無家漫自傷懷抱。
（壬子九月二十五日，訪照庵高士留飲，因書近詞，以求是正之益。）○憑闌人（贈吳國良）
客有吳郎吹洞簫。明月沉江春霧曉。湘靈不可招。水雲中，環珮搖。○殿前歡
揾啼紅。杏花消息雨聲中。十年一覺揚州夢。春水空。〓雁波寒寫去跡。離愁重。南浦行雲送。冰糸玄玉柱，彈怨東風。○水仙子
東風花外小紅樓。南浦山橫眉黛愁。春寒不管花枝瘦。無情水自流。〓簷間燕語嬌柔。驚回幽夢，難尋舊遊。落日簾鉤。○其二
吹簫聲斷更登樓。獨自憑闌獨自愁。斜陽綠慘紅消瘦。長江天際流。〓百般嬌千種溫柔。金縷曲、新聲低按，碧油車、名園共遊。絳綃裙、羅襪如鉤。
○折桂令（擬張鳴善）
草茫茫、秦漢陵闕。世代興亡，卻便似、月影圓缺。山人家、堆案圖書，當窗鬆桂，滿地薇蕨。〓侯門深、何須刺謁。白雲閑、自可怡悅。到如今、世事難說。天地間、不見一個英雄，不見一個豪傑。
○前調（辛亥過陸莊）
片帆輕水遠山長。鴻雁將來，菊蕊初黃。碧海鯨鯢，蘭苕翡翠，風露鴛鴦。〓問音信、何人諦當。想情懷、舊日風光。楊柳池塘，隨處凋零，無限思量。
○水仙子（觀花間集作）
香腮玉膩鬢蟬輕。翡翠釵梁碧燕橫。新壯懶步紅芳徑。小重山空畫屏。〓繡簾風暖春醒。煙草粘飛絮，蛛絲罥落英。無限傷情。○小桃紅
綠莊風景又蕭條。堪歎還堪笑。世事茫茫更誰料。訪漁樵。〓後庭玉樹當時調。可憐商女，不知亡國，吹向紫鸞簫。○其二
一江秋水淡寒煙。水影明如練。眼底離愁數行雁。寫晴天。〓白薲紅蓼參差見。吳歌蕩漿，一聲哀怨，驚起鷺鷗眠。○其三
五湖煙水未歸身。天地雙蓬鬢。白酒新篘會鄰近。主酬賓。〓百年世事興亡運。青山數家，漁舟一葉，聊且避風塵。（以上《雲林樂府》）○江南春
（首唱案：《詞律》《詞譜》錄《江南春》調凡三十字，為寇準自度曲。倪瓚此詞凡一百十二字，有別於寇詞。）
汀洲夜雨生蘆筍。日出曈簾幕靜。驚禽蹴破杏花煙，陌上東風吹鬢影。遠江搖曙劍光冷。轆轤水咽青苔井。落花飛燕觸衣巾。沈香火微縈綠塵。〓春風顛，春雨急。清淚泓泓江竹濕。落花辭枝悔何及。絲桐哀鳴亂朱碧。嗟我胡為去鄉邑。相如家徒四壁立。柳花入水化綠萍。風波浩蕩心怔營。
（瓚錄上求元舉先生，元用文學克用徵君教之。〓《江南春詞集》
案：倪瓚詞作，已見唐圭璋所編《全金元詞》。但此首《江南春》卻未之見。而倪瓚此詞寫成後，明代江南吳中和者甚夥，並彙編《江南春詞集》刊行。）
○竹枝
愁水愁風人不歸。昨夜水邊釣魚磯。踏盡蓮根終無藕，著多柳絮不成衣。○其二
梧桐栽在金井西。月明照見影離離。不比蘇公堤上柳，烏鴉飛過鵓鳩棲。○其三
鷓鴣生長最高枝。雁婿銜將向北歸。天長水闊無消息，隻有空梁燕子飛。（以上《古今詞統》卷二）○定風波（題畫梅）
欹帽垂鞭送客回。小橋流水一枝梅。醉後紅綃都不記。□賸。幽香卻解逐人來。〓鬆畔扶間頻置酒。攜手。與君看到十分開。少壯相從今雪鬢。因甚。流年清興兩相催。
（庚寅臘月，同天台陶九成訪雲棲子於玉山草堂，是日微雪著紅梅上。雲棲子見示管夫人雪梅，與今日情景適合，因題一調《定風波》雲。瓚記。〓《珊瑚網·名畫題跋》卷八）
☆張以寧
〔字誌道，福建古田人。生於元大德五年（一三○一），卒於明洪武三年（一三七○）。元泰定中，以《春秋》舉進士，官至翰林侍讀學士。明初，召為侍講學士，奉使安南，還卒於道。工詩，有《翠屏集》四卷，惜陰堂裁為《翠屏詞》。《明史》卷二百八十五有傳。〕
○浪淘沙
宦思與羈情。慣見頻更。丈夫淚不等閑傾。得喪路頭羈情久，寵辱誰驚。〓詩社訂新盟。元酒太羹。鹿聲鳥語共呦嚶。隻因昨夜思親苦，白發齊生。
○水調歌頭（郡守張白齊入覲，僚屬乞詞為贈）
馬首紅塵□，□路苦多歧。遠追鸞鳳儔侶，結駟入京圻。袖有萬言長疏，□□朝修夕改，墨汁尚淋漓。仰麵青天近，欲進翻自疑。〓披雲霧，睹日月，伏軒墀。皇清悅豫，□□賜問及鰥嫠。四海臥同一榻，萬物視同一體，堯舜此襟期。花外春衫薄，歸騎莫遲遲。
○歸朝歡（漳守陳公洪謨有捕寇功，膺獎賞之典，僚屬乞詞以賀）
太守胸藏孫武子，十萬甲兵盤肺腑。汀州鼙鼓正縱橫，用權製變談笑取。汀紛方如許。漳南隨處種禾黍。這太平，左撐右拄，太守用心苦。〓喳喳喜鵲鳴前署。報道褒書來憲府。蛟龍不作泥塗蟠，鳳凰終展雲霄羽。化工善陶鑄。誰雲翻覆無憑據。吹寒爐，石烹五色，□□□□□。
（以上《惜陰堂叢書》朱印本《翠屏詞》）○江神子（送醫官石仲銘攝邵伯鎮巡檢得代）
謝公埭上綠成圍。楝花飛。子規啼。簇簇弓刀，白馬擁驕嘶。一樹棠梨開透也，春正好，又分攜。〓□□□□□□□。草萋萋。望中迷。衣錦歸歟，家在海雲西。種杏明年功又滿，還捧詔，上金閨。
○明月生南浦
（廣州省治南漢王劉鋹故宮，鐵鑄四柱猶存，周覽歎息之餘，夜泊三江口，夢中作一詞，覺而忘之，但記二句雲：千古興亡多少恨，總付潮回去。固隱括為此詞。）
海角亭前秋草路。榕葉風清，吹散蠻煙霧。一笑英雄曾割據。癡兒卻被潘郎誤。〓寶氣銷沉無覓處。蘚暈猶殘，鐵鑄遺宮柱。千古興亡知幾度。海門依舊潮來去。（以上《惜陰堂叢書》鈔本《翠屏詞》）
☆梁寅
〔字孟敬，新喻人。生於元大德七年（一三○三），卒於明洪武二十二年（一三八九）。元末，累舉鄉試不第。辟縣慶路（今江蘇南京）儒學訓導。以親老辭，明初，徵修禮樂書，將授以官，以老病辭歸，結屋石門山。有《石門集》七卷，詞附。惜陰堂裁為《石門詞》。《明史》卷二百八十二有傳。〕
○晝夜樂（懷金陵）
秣陵猶憶豪華地。醉春風、花明媚。碧城采絢樓台，紫陌香生羅綺。夾十裏秦淮笙歌市。酒簾高曳紅搖翠。油壁小輕車，閑雕鞍金轡。〓同遊放浪多才子。詫酣歌、如高李。傲時江海狂心，襄古虹雄氣。歸臥雲廬霜滿鬢，十年間、多少愁思。春夢繞天涯，度煙波千裏。
○燭影搖紅
（《後漢·匈奴傳》言，呼韓邪單於來朝，願為漢婿。後宮王嬙以積怨自請行。此事之實也。《西京雜記》乃雲，元帝使畫工毛延壽圖宮人形貌，按圖召幸，王嬙以賂金少，畫不及貌。宮人王嬙當行，帝見之悔，乃殺延壽。夫元帝柔仁之主也，而謂其因女色殺畫工，餘固不信。而王嬙無寵自請行，誠一汙賤女子耳。後之為《昭君曲》者，多歸咎元帝，殊不當也。因此賦。）
深鎖宮花，繡生魚鑰重門閉。美人何事怨東風，獨抱傷春意。月照黃沙萬裏。到氈城、芳心自喜。尊前歌舞，馬上琵琶，寵深誰比。〓毳服胡妝，那思舊日嬌羅綺。年年秋雁向南飛，肯寄相思字。歲久玉顏憔悴。似花落、悔隨流水。草青墳上，應是香魂，尚含愁思。
○木蘭花慢（桃源）
愛山中日月，春漸去、又還來。望水繞人家，雲生窗戶，岫轉峰回。層層絳桃千樹，似丹霞散綺映樓台。世上從教桑海，人間自有蓬萊。〓漁郎未必是仙才。偶爾到天台。喜相問相邀，山中殽蔌，樹裏尊罍。緣何便尋歸路，是風波險處未心灰。要似秦民深隱，桃花隻好移栽。
○綺羅香（天台）
翠穀吞霞，丹厓隱日，瑤草綠迷仙路。複宇層台，雞犬不知何處。花對發、洞裏嬌娥，璧雙美、人間才子。信奇緣、水合雲交，香風滿徑共歸去。〓嘈嘈鸞鳳簫管，九醞瓊漿碧，冰盤麟脯。滄海深深，將比此情難侶。奈塵臆、未斷愁根，被啼鳥、苦催歸思。歎多少、樂極生悲，落花思故樹。
○八聲甘州（贈易自然禱雨有應）
喜神龍、飛雨遍秋郊，黃河自天來。是蟠谿逸士，胸中造化，掌上雲雷。壇峙吟峰東畔，稽首望仙台。絳節霓衣擁，閶闔朝開。〓憑仗小心風送，送綠章上奏，咫尺瑤階。念魚頭赤子，濈々困炎埃。賴皇穹、恩波滂沛，便千村萬落總春回。人都道、先生功行，山嶽崔嵬。
○阮郎歸（自洪家還）
歸來長嘯碧山阿。結茅牽翠蘿。衰顏借問近如何。吳霜侵鬢多。〓衣裋褐，臥行窩。眼前隨分過。一谿風月與煙波。閑中宜釣蓑。○醉落魄
蒼崖翠穀。閑雲一片無拘束。田廬村巷經行熟。無取無求，曳杖看修竹。〓道人邀我岩居宿。小槽白酒過醽醁。醉來共唱山中曲。無價清歡，何必論金玉。
○南歌子（或以山葡萄為獻，其味與家園者無異）
[A084]蔓懸秋露，驪珠撼曉風。倚崖點漆變殷紅。味與涼州珍貢、卻相同。〓禦苑堪移植，雕盤合上供。猿猱餘顆寂寥中。多謝樵人分送、到山翁。
○憶秦娥（為南溪廖氏題古梅）
湖山曲。山頭花照湖波綠。湖波綠。盈盈仙子，鏡中顏玉。〓百千年樹繁英簇。春光卻在幽人屋。幽人屋。自然富貴，海珠千斛。○魚遊春水（避亂還家，見桃花盛開）
家鄰千峰翠。幽徑重開荊棘裏。小桃花豔，春日盈盈霞綺。香入騷人碧玉杯，色映遊女青螺髻。帶露更嬌，迎風尤媚。〓古有牆東避世。況似武陵風光美。時時獨酌花間，別有天地。不教掃徑看尤好，意欲尋仙從茲始。岩前白雲，石邊流水。
○謝池春慢
薄寒山閣，當亭午、瀟瀟雨。鳥靜桃花林，水生蘭苕渚。玉勒驄稀出，油壁車何處。欲簪花，簪不住。花紅發白，應笑人憔悴。〓春過一半，東去水、難西駐。前半傷多病，後半休虛負。白醴匏尊滿，紫筍山殽具。心無累，皆佳趣。自辭觴酌，勸客須當醉。
○緱山月（雨夕）
急雨響岩阿。陰雲暗薜蘿。山中春去更寒多。縱柴門不閉，花滿徑，蒼苔潤，少人過。〓蘭舟曾記蘭汀宿，牽恨是煙波。而今林下和樵歌。看風風雨雨，從造物，時時變，總心和。
○玉蝴蝶（閑居）
天付林塘幽趣，千章雲木，三徑風篁。雖道老來知足，也有難忘。旋移梅、要教當戶，新插柳、須使依牆。更論量。求田種秫，辟圃栽桑。〓荒涼。貧家有誰能顧，獨憐巢燕，肯戀茅堂。客到衡門，且留煮茗對焚香。看如今、蒼顏白發，又怎稱、紫綬金章。太癡狂。人嘲我拙，我笑人忙。
○破陣子
黯黯萋萋草色，狼狼藉藉花枝。江上煙波天共遠，樹外雲山路更迷。故人音信稀。〓因病從教廢酒，非愁自懶題詩。芍藥荼コ開漸近，蹴踘秋千樂有誰。雨僝風僽時。
○人月圓（春夜）
三春月勝三秋月，花下惜清陰。錦圍繡陣，香生革履，光動蘭襟。〓棠梨枝顫，乍驚棲鵲，夜久寒侵。明朝風雨，休辜此夕，一刻千金。○燕歸慢（上巳雨）
花徑蕭條。恰桃霞已盡，梨雪初飄。雲霾嗔麗景，風雨妒佳朝。山中行樂本寥寥，那更值、年荒酒價高。諸生共高詠，隻閑靜，勝嬉遊。〓千嶂（一作峰）瞑，故人遠，濘妨馬，水平橋。象筵寶瑟何由見，與誰共羽觴浮。蘭亭遺跡長蓬蒿。怎能勾、山陰棹小舟。對景度新曲，獨堪向，故人求。
○雨霖鈴（夏景）
螺峰堆綠。夜來經雨，渾似膏沐。飛泉怒瀉崖穀，懸霜練，鳴蒼玉。虎跡岩前過處，踏破翠苔褥。聽啼鳥、山北山南，樹杪殘雲自相逐。〓蓬門日晏稀來躅。稱幽人、獨步看新竹。移床鬆下，零露三四點，乍沾湘軸。日永如年，況是閑身不受拘束。休妄想、鵷鷺朝班，聊且伴麋鹿。
○金菊對芙蓉（秋思）
玉刻奇峰，藍拖秀水，秋光渾似耶谿。渺蒼煙十裏，白鳥孤飛。恨無越女芙蓉豔，蘭舟小、桂棹輕移。西風殘照，樵人漁子，結伴尤宜。〓無奈物理難齊。歎魚蝦苦瘦，雁鶩多肥。望茫茫江海，今更何之。谿頭綠樹親曾種，耐寒暑、應笑人衰。青山千仞，白雲萬頃，須理荷衣。
○玉蝴蝶（丙午元夕）
霽景煙霞五色，黃金柳嫋，碧玉桃開。（是春花早。）再睹昇平氣象，處處春回。且追隨、村歌裏巷，休躭戀、綺席樓台。獨徘徊。人看月上，月趁人來。〓因懷。金陵舊曾遊玩，禦街鐙火，遠照秦淮。勝友同歡，醉聽簫鼓鬧春雷。幾年間、風馳雲往，千裏外、水複山回。是仙才。飆輪許借，重訪蓬萊。
○訴衷情
李花當戶閑桃花。妍景雪兼霞。春風送將春色，照耀野人家。〓回蝶使，罷蜂衙。日初斜。雙鶯窗外，雙燕簾間，共惜穠華。○浪淘沙（夜雨）
簷溜瀉泉聲。寒透疏欞。愁如百草雨中生。誰信在家翻似客，好夢先驚。〓花發恐飄零。隻待朝晴。彩霞紅日照山庭。曾約故人應到也，同聽啼鶯。
○采桑子（孟夏）
舍南舍北多桃李，子滿青枝。曲徑冥迷。新竹增高舊竹低。〓掃苔坐石何妨久，行步常遲。佇立移時。雲起東風日墜西。○宴清都（端午）
帶恨湘江水。無奈遠，楚雲天際千裏。靈均一去，芳蓀翠減，香蘺青死。龍舟鼉鼓聲沸。歎舊俗、空誇水戲。樂少年、越女吳姬，王孫公子。〓曾記南浦芙蓉，東湖楊柳，斜日歌吹。采舟載酒，綸巾揮扇，勝友同醉。而今白頭蓬巷，但諳慣、獨醒滋味。好隻把、蘭佩荷衣，從今料理。
○望江南（傍村之民兄弟四人，坐豪奪民產遠流）
山深處，豺虎縱跳踉。但愛體肥貪肉食，那知腹飽是身殃。天網甚恢張。〓千裏外，魑魅可同鄉。三尺正當嚴律令，四凶那得詫強梁。稽首謝君王。
○天仙子（苦熱）
六合似爐雲似火。熱氣蒸肌煙霧鎖。此時那得羽翰生，冰壑過。風岩坐。瀑布濺衣珠萬顆。〓未旱先愁愁怎躲。如在顛崖唯恐墮。急須霖雨慰蒼生，名譽播。江之左。誰在東山深處臥。
○蘇幕遮（秋旱喜雨）
白蘋乾，紅蓼悴。日減谿流，塵擁渾如霧。一日雲凝千嶂雨。黃葉蕭蕭，卻又添新翠。〓墾蒿煙，耕草露。種麥栽菘，生計那嫌暮。預想登高歡會阻。門掩黃花，也自多幽趣。
○永遇樂
（丙午歲仲秋，與胡中山同舟往南昌，至樟鎮而返。別逾一月，作此寄之。中山能談泰定數。）
年少羨君，有如瓊樹，相見何晚。虎瞰山前，輕舠同載，正桂花香滿。封谿一夕，孤蓬聽浪，又趁朔風遄返。計行藏、隻堪一笑，怕令白鷗驚見。〓君如管輅，聰明敻異，能道山翁奇蹇。絳闕蓬萊，人間天上，翹首仙凡遠。何時訪我，竹谿鬆壑，盡有白雲堪玩。寫長懷、且寄南飛秋雁。
○浣溪沙（冬景）
錦樹分明上苑花。晴光宜日又宜霞。碧煙橫處有人家。〓綠似鴨頭鬆下水，白於魚腹柳邊沙。一谿雲影雁飛斜。○洞仙歌（舍後山中見群鹿）
孤峰碧峭，長雲中瑤草。群鹿甡甡怪希有。想嵩陽少室，曾伴鬆喬，知踏遍、白石蒼苔多少。〓逸人塵外趣，翳鳳驂鸞，夢上瀛洲曆蓬島。驀見爾此山中，便對煙霞，喜共約、長為儕友。為借問、仙翁在何方，願同往從之，遍窺岩岫。
○木蘭花慢（賀彭子壽伯塤叔侄新居）
羨樓台有地，不改換，舊林塘。想叔父東山，郎君玉樹，籌畫非常。雲霄正期勳業，且先恢、庭戶攬風光。蒼靄晝生翠牖，丹霞曉映雕梁。〓春鶯求友候春陽。應戀木千章。宜永日圖書，涼飆絲竹，皓月壺觴。蓬萊宛然異境，愛琪花、瑤草近人香。老矣猶誇能賦，憶君夢到華堂。
○珍珠簾（丙午冬雪）
西窗夢斷簷光曉。雪交墜、山僮驚報。岩岫化銀宮，似白雲仙島。萬樹梨花都開遍，怪一夜、春風來早。凝眺。想千家晏起，村巷幽悄。〓誰解喚掃庭除，命雕鞍迎客，玉壺注酒。金帳擁紅妝，惜盛歡難久。何似袁安門晝掩，抱清冷、年年如舊。須候。候暖日烘梅，竹鬆回秀。
○折桂令（留京城作）
龍樓鳳閣重重。海上蓬萊，天上瑤宮。錦繡才人，風雲奇士，袞袞相逢。〓幾人侍、黃金殿上，幾人在、紫陌塵中。運有窮通。寬著心胸。一任君王，一任天公。
○踏莎行（江上阻風）
疊浪堆瓊，橫煙織素。停橈避險灣頭住。汀洲連水水連雲，何曾迷卻歸人路。〓今夕聊淹，明朝須去。休愁休怨休嗔怒。還家正屬好風光，啼鶯無數花千樹。
○虞美人（舟中）
岷峨雪盡生春水。江闊盤蛟喜。蘭橈曉發大江東。回望銀宮金闕五雲中。〓來時秋渚蒹葭老。歸日春花早。客身千裏似征鴻。恰恰秋來春去總相同。
○謁金門（舟中對月）
天似洗。遙望楚山千裏。歸雁數聲雲外去。此身猶滯此。〓半夜潛蛟不起。潭月金鱗光細。獨倚孤篷渾不寐。碧流清見底。○前調（采石花朝）
春正美。處處豔桃穠李。記省花晨今日是。奈何辭帝裏。〓采石蘭橈暫倚。且與舟人同醉。心已到家身尚未。客中聊複爾。○臨江仙（舟中）
十日江程春過半，渚青新長蘆芽。李花幾樹間桃花。嫩黃煙際柳，遠白水邊沙。〓老子老來心似水，肯教愁緒如麻。扁舟來往似仙槎。還家今有日，那得更思家。
○菩薩蠻（湖口）
海門西上颿如電。神靈借與天風便。容易見廬山。雲中雙鶴還。〓風勻波不怒。水碧涵山翠。沽酒酹神君。醉吟湖上春。○金縷衣（泊南浦）
南浦歸颿暮。喜重看、螺江煙柳，鶴汀雲樹。畫棟朱簾歌舞地，風景已非前度。隻浩蕩、江濤如故。相望飛樓鵬翅展，羨雄城、防衛多貔虎。又喜免，亂離苦。〓舊時猶記登臨處。共詩朋賦友同歡，詠今懷古。兩鬢星星今老矣，卻似荼コ孤注。歎桃李、不知春去。獨有洪崖青不改，似於人、戀戀能相顧。招我隱，有佳趣。
○八聲甘州
（近裏有妄男子為妻所詬，遂忿而遠去，誓雲非富貴不歸。妻亦誓獨守無他誌。既曆十五年，夫竟旅困羞歸，而妻能潔身以自守，獨理其家，衣食饒給。因詠其事，以勵薄俗。）
記年時、波蕩兩鴛鴦，雌雄各分流。恨郎情似水，妾心如石，此恨難休。自古恩深滄海，富貴等雲浮。何忍輕離別，反愛為仇。〓君看江頭枯樹，縱春風虛過，根幹仍留。且牽蘿空穀，蓬戶自綢繆。想秋胡、未忘故態，怕無金相贈卻懷羞。歸來日、郎嗔妾忿，都合冰消霧收。（以上《惜陰堂叢書》朱印本《石門詞》）
☆邵亨貞
〔字複孺，華亭人。生於元至大二年（一三○九），卒於明建文三年，享年九十三歲。卜築溪上，自號貞溪。博通經史，工篆隸。洪武中，官鬆江府訓導。有《野處集》、《蟻術（或作蛾術）詩選》、《蟻術（或作蛾術）詞選》。〕
○擬古十首
（樂府十擬，弁陽老人為古人所未為。素菴先生複盡弁陽所未盡，可謂一出新意矣。暇日先生以詞稿寄示，且徵予作，既又獲見槜李諸俊秀所擬，益切奇出，閱誦累日無厭。因悟古人作長短句，若慢，則音節氣概，人各不類，往往自成一家。至於令，則律調步武句語，苦無大相遠者，間有奇語，不過命以新意，亦未見其各成一家也。所以令之擬為尤難，強欲逼真，不無蹈襲，稍涉己見，輒複違背。由是未易苟措，茲重以先生之請，思索且得十解，未知其實能似古人與否，惟先生有以教焉。至正二年二月甲子序。弁陽，周草窗號。素菴，錢子雲號。）
○河傳（擬花間春日宮詞）
春殿。簾卷。鬱金香遠。午漏沉沉柳陰。樓前怨紅何處尋。沉吟。玉溝流水深。〓睡起長門催侍宴。情正倦強把鏡奩展。露柔荑。添黛眉。步移。君王猶訝遲。
○蝶戀花（擬雪堂夜宿西掖）
蓮燭煙銷深院裏。玉宇瓊樓，夜色明如洗。月到紫薇花樹底。闌幹露重無人倚。〓金鑰無聲門不啟。華發蕭蕭，尚擁青綾被。聽盡樓頭更漏水。一聲唱曉雞人起。
○鳳來朝（擬清真汴堤送別）
駐馬隋堤路。怨淩波、背人喚渡。正琵琶撥到傷情處。又底事、便輕去。〓日照啼紅無數。酒杯乾、再三細語。轉首又天涯暮。怎約得、畫橈住。○臨江仙（擬無住水檻過雨）
一滴天瓢蠲溽暑，夕陽微漏殘紅。竹闌乘興倚薰風。笑驚雙白鳥，飛過藕花藂。〓羽扇綸巾閑到我，百年世事匆匆。若耶溪上舊相逢。晚來回首處，山色有無中。
○賣花聲（擬順菴早朝應製）
煙樹重重，春在景陽宮殿。翠□深、籠寒尚淺。千官過處，有黃鸝百囀。五雲中、漸移龍扇。〓鈞天九奏，迤邐霞觴催獻。笑聲喧、霓裳舞遍。香煙滿袖，更宮花迎麵。喜新來、太平重見。
○杏花天（擬白石垂虹夜泊）
月明消卻娃宮酒。聽吹笛、清寒滿袖。向時雙槳載離愁、去後。幾春風待問柳。〓謾回首。三江渡口。念西子、如今在否。上方鍾動客船開、別久。寄新詩、興未有。
○小重山（擬梅谿尊前贈妓）
綠鬢低低壓翠鈿。雙眉彎似月、鬥嬋娟。夜涼和袖拂冰弦。嬌無奈、何況酒尊前。〓歌罷意悠然。一聲新雁過、暗愁牽。明朝江上水連天。淩波步、萬一故人憐。
○鵲橋仙（擬稼軒中原懷古）
殘陽隴樹，寒煙塞草。戲馬台前秋老。黃河日日水東流，斷送卻、英雄多少。〓西秦笳鼓，東山寄傲。萬事付之一笑。閑來擊馬讀殘碑，又目斷、江南飛鳥。
○浪淘沙（擬遺山浙江秋興）
紅葉滿青山。掩映溪灣。柴門雞犬白雲間。江上草堂塵不到，老子心閑。〓霜後橘闌斑。籬菊香殘。夕陽回首一憑闌。世事悠悠吾老矣，且放杯乾。
○唐多令（擬龍洲錢塘曉渡）
晨色動征衣。疏鍾隔翠微。小蓬萊、煙樹高低。潮去潮來吳越恨，江上月，故依依。〓人老昔遊非。愁多春夢稀。舊相思、重見無期。蘇小門前楊柳樹，應折斷，最高枝。
○浪淘沙（錢南金疾作，代簡問訊）
秋意滿平蕪。夢繞蓴鱸。一江煙水雁來初。昨夜西風吹杜若，渺渺愁予。〓人隔楚天隅。相望躊躕。想應多病故人疏。門巷淒涼誰買賦，瘦也相如。
○前調（晚窗過雨）
楊柳弄黃昏。不掩重門。長條盡是舊愁痕。獨自倚簾看晚色，無限消魂。〓風雨小溪渾。春過三分。明朝鶯燕又紛紛。唯有天涯芳草怨，依舊王孫。
○前調（感舊）
江外雨初收。江水悠悠。舊時桃葉去難留。幾度春風楊柳暗，不擊離舟。〓別久減風流。夢斷西樓。年年二月踏青遊。不是沙邊無杜若，懶寄閑愁。
○虞美人（泖濱泛荷）
南風十裏平湖外。夜舞淩波隊。米家書畫滿船頭。更著小憐歌舞障清愁。〓烏紗不共人間暑。別有談玄麈。近來懶作斷腸聲。隻怕花能解語又多情。
○前調（謝張芳遠惠杏花）
閉門日日聽風雨。不道春如許。老來猶自愛看花。及至看花雙眼被愁遮。〓杏花不改胭脂麵。愁裏驚相見。花枝猶可慰愁人。隻是鬅鬙短鬢不禁春。
○前調（水仙）
幾年不見淩波步。隻道乘風去。山寒歲晚碧雲寒。驚見飄蕭翠袖倚琅玕。〓玉盤承露金杯勸。幾度和香咽。冰霜如許自精神。知是仙姿不汙世間塵。
○前調
（壬子歲元夕，與邾仲義同客橫泖，義約予偕作詞，紀節序。予應之曰：‘古人有觀燈之樂，故形之詠歌，今何所見而為之乎。’義曰：‘姑寫即景可也。’夜枕不寐，遂成韻語。時予有子夏之戚，每無歡聲，詰朝相見，而義詞竟不成雲。）
客窗深閉逢三五。不恨無歌舞。天時人事總恓然。隻有隔窗明月似當年。〓老夫分外情懷惡。無意尋行樂。眼前觸景是愁端。留得歲寒生計在蒲團。
○其二
無情世事催人老。不覺風光好。江南無處不蕭條。何處笙歌燈火做元宵。〓承平父老頭顱改。就裏襟懷在。相逢不忍更論心。隻向路傍握手共沈吟。
○河傳（戲效花間體）
庭院。春淺。重門深掩。寂寞東風。睡濃。起來繡窗花影重。嬌慵。宿妝凝淡紅。〓待把眉山臨鏡畫。還又罷。卻放翠簾下。畫樓閑。樓外山。倚闌。隻愁相見難。
○其二
春晝。倦繡。輕揎羅袖。背倚秋千。杜鵑。年年惱人三月天。錦箋。空將心事傳。〓小玉偷移箏上雁。弦索斷。驚起睡鴛散。粉牆西。楊柳堤。馬嘶。誰家遊子歸。
○前調（戊戌歲暮吳中客樓夜思）
樓迥。人靜。雨搖燈影。夢繞天涯。路賒。水邊小梅開幾花。人家。酒旗何處斜。〓客路冰霜驚歲晚。情緒懶。長是念疏散。小溪濱。猶有春。故人。幾時相見頻。
○浣溪沙（早春）
殘雪樓台試晚晴。鎖香簾幕釀微酲。淺寒燈市有人行。〓別院金刀裁白苧，誰家銀燭度瑤箏。早春天氣已關情。○其二
金碧圍屏小博山。錦籠鸚鵡舊雕闌。黃金楊柳弄輕寒。〓翠帳半垂鴛結帶，朱門雙掩獸連環。東風猶鎖黛眉彎。○前調（暮春雜興）
竹檻雲窗古畫圖。煙堤花島小蓬壺。晝長人靜鳥相呼。〓玄璧光浮銅雀研，紫綿香冷博山爐。半欹高枕當人扶。○其二
雨過池塘綠水生。竹陰深處小橋橫。魚吹翠浪柳花行。〓獨倚曲闌魂欲斷，沉思傾國句難成。怱怱春晚更傷情。○前調（春感）
西子湖頭三月天。半篙新漲柳如煙。十年不上斷橋船。〓百媚燕姬紅錦瑟，五花宛馬紫絲鞭。年年春色暗相牽。○前調（丁酉早春試筆，柬錢南金）
亂後無詩做好春。春光卻又惱詩人。溪頭舉目暗傷神。〓楊柳官橋人跡絕，杏花歌館燒痕新。相期何處避兵塵。○前調（折花士女圖）
折得幽花見似人。沈吟無語不勝春。采香徑裏襪生塵。〓濃綠正迷湘北渚，軟紅不入宋東鄰。一春幽恨幾回新。○一落索（新柳）
陌上東風初轉。暗黃猶淺。金鞭拂雪記章台，是幾度、朱門掩。〓千縷柔絲迎麵。吹笙人遠。妝樓妒冷繡簾垂，恐誤了、雙雙燕。○其二
縷縷鵝黃拂曉。弄煙輕嫋。宜春花外萬絲金，記朝罷、鶯啼早。〓學舞楚腰猶小。不禁寒悄。近來張緒減風流，又恐被、蛾眉惱。○南柯子（次韻衛立禮春街蹋月）
門掩黃昏後，風銷絳蠟時。行春小隊夜參差。一曲仙音飛上廣寒枝。〓不訪金釵客，空歌白苧衣。畫橋梅影散玻璃。月底婆娑帶得暗香歸。○減字木蘭花（秋思）
錦屏香斷。誰在朱樓吹玉管。喚起淒淒。不似河橋聽得時。〓雲階月地。長憶青燈啼絡緯。秋滿閑門。斷送潘郎瘦幾分。○前調（崔女郎像）
紅妝傾國。人在蒲東誰畫得。玉骨成塵。往事流傳恐未真。〓月明窗戶。猶似隔牆花動處。夜冷西廂。一度魂歸一斷腸。○前調（吳江夜泊）
江頭日暮。客子移舟迷去路。望斷天涯。燈火深村賣酒家。〓銅駝巷陌。荒草寒鴉煙樹隔。往事無情。舊夢依然到五陵。○清平樂（碧桃）
瑤笙吹罷。月滿仙台下。歌扇半欹羞澹冶。一點芳塵不惹。〓臨溪更洗殘妝。低回玉洞春光。換卻當時脂臉，從教惱殺劉郎。○前調（梨花）
綠房深窈。疏雨黃昏悄。門掩東風春又老。琪樹生香縹緲。〓一枝晴雪初乾。幾回惆悵東闌。料得和雲入夢，翠衾夜夜生寒。○戀繡衾（初夏）
柳花零亂愁滿天。又江城、啼老杜鵑。小庭院、雨初過，棹歌聲、驚起晝眠。〓微風搖蕩湘簾影，浪花斜、輕嫋篆煙。問白苧、裁成未，剪金刀、猶憶去年。
○前調（辛醜元日）
門前爆竹兒女喧。野人家、時序尚然。盡說道、春來好，老來人、長怕換年。〓東風到底無崖岸，也殷勤、相過小園。第一是、朱顏改，縱花開、羞插鬢邊。
○前調
（曹幼文以庚午歲太初老禪洎雲西居竹二翁燈夕所賦舊稿見示，求予追和。屈指三十餘年，三老仙去久矣，今昔之感，不能已於言也。時至正辛醜上元日。）
重逢元夜心暗驚。憶當年、諸老放情。對芳景、張燈火，畫堂深、簫鼓到明。〓烏衣巷口東風在，甚而今、春草亂生。試檢點、繁華夢，有梅花、曾見太平。
○後庭花（擬古）
銅壺更漏殘。紅妝春夢闌。江上花舞語，天涯人未還。倚樓閑。月明千裏，隔江何處山。○其二
剩船鸚鵡洲。題詩黃鶴樓。金穀銅駝夢，湘雲楚水愁。少年遊。好懷依舊，故人還在不。○追和趙文敏公舊作（十首）
（客有持文敏公手書所作小詞一卷見示者，且求作長短句題於後。公以承平王孫而嬰世變，離黍之悲，有不能忘情者，故深得騷人意度。予生十有四年而公薨，每見先輩談公典刑問學，如天上人，未嚐不神馳夢想。昔東坡先生自謂不識範文正公為平生遺恨，其意蓋可想見。此卷辭翰不忝古人，藹然貞元朝士。大意以謂擬古之作，魏晉以下，由來久矣。僭以己意，追次元韻，其於先哲風流文采，或可備高唐想像之萬一雲。）
○點絳唇
擾擾行藏，百年世事悲歌裏。歡娛有幾。不倦青鞋敝。〓昨夜東風，暖透鴛鴦被。春歸未。故園山水。青眼何曾昧。○前調（著色苔梅）
萼綠仙人，孤山雪後相逢處。舊時村路。璨璨琅玕樹。〓玉出藍田，不受纖塵汙。長懷古。羅浮風度。夢逐麼禽去。○感皇恩（憶梅）
客裏訪南枝，幾番愁惱。石徑蒼苔倩誰埽。江畔人家，籬外一枝開早。雪中回首處，春猶好。〓如此清香，寒蜂應飽。醉帽斜簪任欹倒。而今相見，那似向時懷抱。舊遊長入夢，孤山道。
○江城子（水仙）
淩風翠袖興飄然。步躚躚。憺忘言。淨洗明妝不與世爭妍。玉質金相清韻絕，端可擬，月中仙。〓天寒日暮水雲邊。忍相捐。意難傳。回首珠宮貝闕不勝寒。環佩珊珊香冉冉，誰敢與，鬥嬋娟。
○蝶戀花
燕子樓邊春意早。樓上紅妝，何似當時好。一自畫眉人去了。夢魂暗逐天涯草。〓蹋蹋馬蹄江路杳。數盡歸期，屈指東風老。惆悵一春歡事少。幾回月落紗窗曉。
○前調
湖上雙雙新燕子。飛過垂楊，認得朱門裏。回首向時歌舞地。幾番惆悵尋鄰裏。〓觸景愁多心似醉。倚遍闌幹，目斷春山翠。忽見呢喃華屋底。等閑牽動離人淚。
○虞美人
天台洞口桃開了。無奈劉郎老。多情何苦歎途窮，人與花枝都在暗塵中。〓個人那日猶癡小。簾底秋波渺。別來幾度見春風。應是門前花落水流東。
○前調
天涯綠遍王孫草。魂夢長飛繞。長安無複麗人行。隻有青山依舊向人明。〓平泉金穀俱陳跡。古路荒苔碧。金鞍去去不思歸。不道綠窗深處故人非。
○浪淘沙
佳麗古神州。畫出營丘。龍飛鳳舞小瀛洲。一自水流東去後，多少離愁。〓湖上泛龍舟。歌吹悠悠。翠華黃屋舊曾遊。王氣消沈遺恨在，煙水空流。
○太常引
蓬壺閬苑景飄蕭。青玉案、紫鸞簫。五彩鳳皇毛。記曾覽、彤廷奏韶。〓夕陽回首，漢家陵闕，霜露滿岧嶢。說著舊遊遨。便想起、風流二喬。○風入鬆（南金寓槜李，予客海隅，寄此以敘閑闊）
十年心事暗相牽。收拾此燈前。向來行樂匆匆過，到如今、想像依然。踏月幾番鄰巷，看花長共吟船。〓故人一別阻斜川。曾記遠遊篇。新來我亦長為客，把故園、分付寒煙。縱使此回相見，好懷不似當年。
○前調（與李仲與敘舊）
小溪溪上十年遊。酌酒對花謳。竹西歌吹曾同賞，到如今、夢裏揚州。綠發潘郎老大，近來懶說風流。〓故人握手話綢繆。重問舊盟鷗。五陵風度猶無恙，算閑身、底事沉浮。莫說烏衣巷口，夕陽都是新愁。
○前調
（白仁甫集中《木蘭花慢》結句雲：‘二十四橋明月，玉人何處吹簫。’一峰黃先生每歎賞之。一日，作《清平樂》贈一道人，末雲：‘未試囊中餐玉，明朝且入藍田。’自以為得意，時舉以似人。仍索予試作一解。時陸彥文、夏士賢諸子，正有出郭行春之約，乃綴此複命，且訂其盟，先生對客擊節不已。）
當年曾過宋東鄰。汗漫踏芳塵。如今記得歡遊處，畫橋橫、綠水粼粼。借問酒家何處，牧童遙指華村。〓近來樂事底因循。春又過三分。百年能幾開懷抱，繞天涯、芳草銷魂。但願有錢留客，也勝騎馬入門。
○江月晃重山（中秋客窗）
碧樹天香帶露，朱樓翠袖欹寒。夜深人醉碧闌幹。瓏玲影，長是隔簾看。〓又見庭前素魄，何堪鏡裏朱顏。十年一夢此身閑。西窗悄，詩興頗相關。
○前調
（辛醜上元前一夕，積雪試晴，頓有春意。小溪之上，有張燈於琳館者，慨然感興，以此寫之。）梅萼香融霽雪，簷牙暖溜懸冰。出林幽鳥動春聲。元宵近，愁裏夢還驚。〓村巷依然素月，寒窗祇是青燈。難尋遺老問承平。南朝事，千古獨傷情。
○憑闌人（題曹雲西翁贈妓小畫）
誰寫江南一段秋。妝點錢塘蘇小樓。樓中多少愁。楚山無斷頭。○古調笑令（暮春）
雙燕。雙燕。飛過柳梢不見。舊時王謝堂前。回首斜陽暮煙。暮煙暮煙煙暮。芳草落花滿路。○其二
春水。春水。薄暮曲闌更倚。夕陽江上青山。山外行人未還。未還未還還未。千裏相思不寄。○其三
官渡。官渡。猶記畫橈去路。小憐歌扇誰尋。歲歲東風恨深。恨深恨深深恨。風外落紅幾陣。○昭君怨（擬古）
江外誰家雙槳。激破浪花微響。金翠小鴛鴦。對悠揚。〓望斷涔陽極浦。不是淩波歸處。行過畫橋陰。又沉吟。○阮郎歸（次韻南金早秋夜思）
暮雲隔樹起秋陰。晚來涼漸深。清商瑟瑟和微吟。虛堂風露侵。〓鄰燭淡，寺鍾沉。青綾懷舊衾。故家風度杳難尋。與誰論素心。○其二
茂陵多病不勝秋。多情還倚樓。隔江何處泊離舟。有人歌遠遊。〓清興在，此生浮。老來長是愁。西風吹夢白蘋洲。舊鷗今在不。○西江月（東城夜思）
古屋深燈弄影，嚴城怨角催更。掩門欹枕奈微酲。巷陌鳥聲初靜。〓客裏依然好景，年來底事無情。嫩寒已透讀書屏。舊恨不堪提省。○前調（賦陶九成甕）
土室融融曙色，山窗晏晏春眠。東風和氣滿壺天。依約鏡奩初展。〓晴散茅簷雲彩，暖浮紙帳香煙。一枝花影弄嬋娟。染就素羅團扇。○前調（酒闌，與南金徜徉村巷，各信意小述）
故舊今成二老，歡遊長記當時。山中吟屐夢中詩。多少晉人風致。〓但得諸郎俊拔，不嫌我輩衰遲。殘年飽飯話心期。如此差強人意。○訴衷情（夜思）
滿城鍾鼓夜初寒。人靜掩重關。驚烏飛繞庭樹，月已上闌幹。〓微有興，澹無歡。小盤桓。良宵如許，香冷金猊，夢繞青鸞。○太常引（次韻黃伯陽寒夜）
玉梅花底舊青燈。照我鬢星星。寒透遠山屏。無夢到、春壚酒瓶。〓江空歲晏，路迷人遠，消得幾沉凝。一夜玉壺冰。又惱得、文園病成。○前調（次韻伯陽雪中）
銷金帳底燭花偏。低唱擁嬋娟。遙夜酒杯傳。幾沉醉、瓊林洞天。〓梅花如舊，竹窗猶在，留得煮茶煙。獨欠釣魚船。待歸問、羊裘故川。○菩薩蠻（新秋夜涼浴罷露坐）
清江倒浸雲峰巧。采菱渡口輕舟小。水麵晚風香。蒹葭搖嫩涼。〓瀟湘人漸老。玉珮驚秋早。鷗鳥慣忘機。背人何處飛。○其二
金風簌簌敲梧井。畫屏耿耿搖燈影。屋角月華明。樹頭鳥鵲驚。〓年光流水去。青鏡催遲暮。便欲泛仙槎。苕苕河漢賒。○前調（蘇小小像）
錢塘回首春狼藉。湖山依舊橫金碧。何處是兒家。粉牆楊柳斜。〓佳期難暗卜。檀版傳心曲。隨意帶宜男。就中應未堪。○謁金門（秋望）
秋雨裏。目為一溪煙水。隱隱人家疏樹底。渡頭燈火起。〓風弄遠汀蒲葦。香冷虛堂窗幾。陡覺夜涼侵翠被。好懷今有幾。○其二
山隱隱。天際暮雲收盡。蘋末秋生風漸緊。楚江千萬頃。〓江上美人無信。換卻潘郎雙鬢。幾夜相思天遠近。雁來猶未準。○點絳唇（暮登新安鎮城樓）
暮倚高樓，太湖西畔青山近。雁邊雲暝。目力隨天盡。〓落日平蕪，點點餘烽燼。西風緊。亂沙成陣。故惱雙蓬鬢。○其二
荒草寒煙，幾年不到新安路。舊時行處。流水迷官渡。〓萬裏風埃，掇送流年度。傷遲暮。東馳西騖。俯仰成今古。○前調（秋夜橫泖旅窗聽雨，有懷故園）
兩鬢秋風，掩關坐聽黃昏雨。燈前自語。世亂甘清苦。〓蔓草愁煙，荒卻東陵圃。歸期阻。荊榛滿路。投老知何處。○前調
（高照菴先生，宋朝遺老也。嚐有長短句雲：‘夢繞荊溪，蟹肥村甕滿。’每誦之，自可想見村落秋深景物。近見吳野舟誦，而涵泳不已，有當予心，故述即景，且期後約。）
極目平蕪，渚寒煙暝秋波遠。鳧散亂。黯黯天涯晚。〓蟹壯蓴香，村甕家家滿。頻相見。幽懷共展。剪燭巴山館。○江城子
（癸醜歲季夏下浣，信步至漁溪潘氏莊，暑雨初霽，夕照穿林，與吳野舟坐綠樹間。適行囊中有鬆雪翁所書《江城子》，逸態飛越，不忍釋手，因依調口占，以寄清興。古人雲：‘人生百年間，大要行樂耳。’卒章以此意為消憂之勉雲。）
疏雲過雨漏斜陽。樹陰涼。晚風香。野老柴門，深隱水雲鄉。林下草堂塵不到，親枕簟，懶衣裳。〓故人重見幾星霜。鬢蒼蒼。視茫茫。把酒歔欷，唯有歎興亡。須信百年俱是夢，天地闊，且徜徉。
○花間訴衷情（擬古）
江路。風雨。春又去。掩重門。樓上暮山翠，鎖愁痕。煙草弄黃昏。王孫。好懷誰與論。暗消魂。○其二
晝永。人靜。花弄影。小紅妝。斜倚畫闌畔，看鴛鴦。風暖思悠揚。橫塘。桃花流水香。盼劉郎。○前調（追配曹居竹翁舊作）
深院。人倦。春去遠。綠陰寒。宿酒睡初醒，憑闌幹。梅子翠團團。小鬟。試攀薦雕盤。愛微酸。○鬲溪梅令（和南金鴛湖舟中韻）
幾年不到畫橋西。路依稀。回首淡煙殘柳，昔遊非。笛聲何處悲。〓故人不見夢魂迷。草萋萋。幾度倚闌，欲寄舊相思。相思無盡期。○玲瓏四犯（秋感）
秋晚登臨，漸古驛丹楓，初試霜信。暝宿河橋，長記畫橈乘興。清夜載酒呼燈，向水麵琵琶曾聽。想那時席上歌舞，多少舊家風韻。〓茂陵投老惟多病。好清懷、怎堪提省。西風又動江湖夢，歡事今誰領。重見縱有後期，怕冷袖、弓腰難認。最惱人，沙上孤雁，落寒成陣。
○暗香
（吳中顧氏舊時月色亭，陸壺天倡始，用白石先生元韻以詠。黃一峰持卷索賦。）水邊寒色。又怎禁傍晚，一聲長笛。廢苑日斜，玉蕊疏疏未快摘。回首江南舊夢，何處覓、黃昏詩筆。縱近日、雪滿西泠，誰解為移席。〓蕭瑟。更幽寂。記駐馬斷橋，頓覺愁積。倚風暗泣，離黍殘碑尚追憶。絕豔無人管領，潮自落、吳山橫碧。便想像、風景好，可能再得。
○掃花遊（春晚，次南金韻）
柳花巷陌，悄不見銅駝，采香芳侶。畫樓在否。幾東風怨笛，憑闌日暮。一片閑情，尚繞斜陽錦樹。黯無語。記花外馬嘶，曾送人去。〓風景長暗度。奈好夢微茫，豔懷清苦。後期已誤。剪燭花，未卜故人來處。水驛相逢，待說當年恨賦。寄愁與。鳳城東、舊時行旅。
○氐州第一（丙申初冬，次錢素菴韻）
江國初寒，雲外雁過，懷人煙浪千頃。短策行吟，荒台延佇，斜日依然照影。鷗鳥橋邊，幾負了、扁舟清興。舊約蹉跎，新詩冷落，怎堪提省。〓故裏年來歡事迥。算何似、向時風景。倚馬朱扉，調箏翠袖，一向新盟冷。但沈思、遊宴處，紅樓外、柳條相映。不見君來，待重尋、山陰夜艇。
○木蘭花慢
（蘇昌齡過曹雲翁貞溪故居，賦詞致慕藺之感。幼文來致其意，求次韻入卷。）訪溪翁隱處，渾不減、輞川西。指花下吟窗，鬆間畫壁，名筆交題。經行向來坊陌，藹茂林、脩竹與雲齊。丹灶遺基彷佛，墨池流水恓迷。〓青藜。乘興蹋春泥。仙路入桃蹊。歎前輩風流，故家文物，往夢難提。那能九原重起，向三生石上縱揮犀。回首不勝魂斷，夕陽芳草萋萋。
○長亭怨慢（楊花）
正愁怕、曲江雲盡。轉首隋堤，尚留芳景。客路相逢，滿身香影動離恨。綠窗深窈，渾不寄、天涯信。暗憶那回時，向馬足車輪，長是隨趁。〓問春心何在，一點沾泥無準。潘郎怕老，又禁得、雪添雙鬢。悵日暮、靜掩長門，且頻囑、東風休緊。謾猶記章台，簾卷日長人困。
○渡江雲
（庚戌臘月九日，與邾仲義同往江陰。是夕泊舟無錫之高橋。亂後荒寒，茅葦弭望，朔吹乍靜，山氣乍昏複明，起與仲義登橋縱目，霜月遍野，情懷恍然，口占紀行，求仲義印可。）朔風吹破帽，江空歲晚，客路正冰霜。暮鴉歸未了，指點旗亭，弭棹宿河梁。荒煙亂草，試小立、目送斜陽。尋舊遊、恍然如夢，展轉意難忘。〓堪傷。山陽夜笛，水麵琵琶，記當年曾賞。嗟老來、風埃憔悴，身世微茫。今宵到此知何處，對冷月、清興猶狂。愁未了，一聲漁笛滄浪。
○八聲甘州（次錢思複懷錢塘舊遊韻）
歎前朝、勝地正離離，荒草不勝春。縱湖山尚好，泉乾虎跡，井龍鱗。多少王侯第宅，遊賞太平身。車馬經行處，錦繡紛紜。〓夢裏曲江宮殿，自長安日遠，深鎖愁雲。念牆頭楊柳，憔悴向誰顰。又東風、鳥啼花落，黯黃昏、胡騎滿城塵。當時事、不堪回首，重問陳人。
○法曲獻仙音
（寄壽雲西老人，時吳興張石隱、武林謝長源、會稽胡伯大、海隅王子章皆留老人賓館，三月二十八日也。）穀雨晞晴，柳風吹暖，春在綠陰深處。青鳥傳書，羽仙清道，天香暗滿窗戶。準擬問長生路。桃花幾千樹。黯凝佇。〓看斑衣、近來得意，雲路迥、千裏易成闊步。銅狄盡摩挲，任高堂、暮景容與。見說西園，有佳賓、釃酒同賦。恨牡丹花下，此際不陪樽俎。
○滿江紅（丙午重陽前二日雨霽，泗涇倚闌望九山）
雲瑣吳山，重陽近、滿城風雨。層樓外、摩挲病眼，尚堪延佇。采菊有誰忘世慮，催租底事妨詩句。縱烏巾、潦倒不禁秋，猶能賦。〓村隱隱，牛羊路。煙冉冉，蒹葭渡。是幾番興廢，幾番今古。世亂可堪逢節序，身閑猶有餘風度。且憑高、呼酒發狂歌，愁何處。
○前調
（己酉九日，雨中家居，憶夏士安、頤貞、蒙亨叔侄，唐元望、元泰、元弘昆季六人，皆常年同萸菊者，一載之間，俱罹患難，各天一方，信筆紀懷，有不勝情者矣。）風雨重陽，憑誰問、故人消息。記當日、承平節序，佩環賓席。處處相逢開口笑，年年不負登山屐。是幾番、扶醉插黃花，烏巾側。〓詩酒會，成陳跡。山水趣，今誰識。奈無情世故，轉頭今昔。冰雪關河勞夢寐，芝蘭玉樹埋荊棘。對西風、愁殺白頭人，長相憶。
○洞仙歌（賦孫明叔水光山色舟）
紅塵海裏，好風光誰有。輸與滄浪釣竿手。信翩然、一葦目斷空濛，煙草外，曆曆湘雲楚岫。〓謾隨春浪去，路入桃源，肯為繁華暫回首。歲晚若歸來，縱鷗鷺忘機，莫擊纜、漢南楊柳。好乘興、淩風訪蓬萊，為說與麻姑，海桑依舊。
○江城梅花引（己卯除夕）
燈前兒女小團圞。歲將闌。夜將殘。一度逢春，一度減朱顏。明日東風三十二，又添得，二毛侵，鬢底斑。〓世間世間行路難。身世閑。天地寬。往事往事恨未了，長恨儒冠。爆竹聲中，春又到柴關。一任黃塵門外擾，且留取，舊梅花，獨自看。
○前調
（陸壺天、錢素菴二老相會，皆有感懷承平故家之作，索予次韻，而不及當道作者，蓋俯念草木之味也。）五陵春色舊曾遊。翠娥謳。錦纏頭。花落花開，不信有並州。淺碧障泥紅叱撥，柳橋外，滿東風，無點愁。〓近來近來雙鬢秋。心漸收。情尚留。底事底事遽如許，身世沉浮。何況年華，長向鏡中羞。才見那時簾外月，便想起，醉吹簫，罨畫樓。
○祝英台近（和雲西老人秋懷韻）
暮天雲，深夜雨。幽興到何許。風拍疏簾，燈影逗窗戶。自從暝宿河橋，露聽江笛，久不記、舊遊湘楚。〓正無緒。可奈滿目清商，蕭蕭五陵樹。斜掩屏山，腸斷庾郎賦。幾回思繞蘋花，夢尋蘭棹，怕驚起、故溪鷗鷺。
○紅林檎近（水村冬景，次錢素菴韻）
雲樹風初勁，霧窗晴尚慳。雁落野塘暝，鶴鳴水村寒。重來尋梅徑裏，漸喜嫩萼堪看。向日院宇荒閑。香冷舊銅盤。〓幾格橫素帙，屏壁淡煙巒。弓腰冷袖，多情維憶前歡。但溫存羔酒，留連獸炭，暮江欲雪年又殘。
○前調（冬雨晚晴，次謝士英韻）
山晚牛羊下，野荒鳧雁肥。雨腳度江遠，日光映林微。泥深何堪縱步。倚杖謾立苔磯。望極浦口雲歸。寒氣透征衣。〓斷冰隨浪檝，斜竹偃風扉。江空歲暮，村深人跡還稀。待霜橋梅破，茅堂酒暖，放船速客延□暉。
○春草碧（次韻素菴遣懷）
更籌圖子宣和譜。流落到如今、空懷古。江南荒草寒煙，前代風流共誰語。猶有賦騷人、迷湘浦。〓烏衣巷口，斜陽愔愔院宇。玉樹後庭花、誰能舉。五陵殘夢依稀，回首天涯歎行旅。馬上杜鵑啼、愁如雨。
○隔浦蓮（水檻晚晴）
冰紈光映素手。竹簟醒殘酒。滿院梅風起，疏雲薄、斜陽漏。蘭棹歸去後，詩人瘦。夢繞瀟湘柳。屢回首。〓開簾傍晚，煙中微見青岫。滄浪遠興，為問白鷗知否。十裏平湖縱望久。涼透。江蓮香度疏牖。
○蘭陵王（春日寄錢塘諸友）
舊時月。曾照河橋夜別。秋千下、花露染衣，倚馬相看動愁絕。登臨黯望徹。思落吳山萬疊。江村路，春水乍生，南浦迢迢恨難越。〓匆匆換時節。怪驛未緘鱗，□□□□。平湖入夢情猶切。嗟樂事長在，壯遊都誤，酣歌迷舞興未歇。耿前恨休說。〓恓咽。亂愁結。記詩滿花箋，歌喚桃葉。琵琶水麵今誰撥。但碧檻長倚，楚蘺空擷。相思難寄，待更把，斷柳折。
○前調
（王彥強以暮春有懷吳中故居之作見示，此公蜀故家，因以蜀語次韻答之。）錦江綠。長想秦城在目。瞿塘上、春水艤船，十二遙峰翠如簇。羈懷未易觸。斜日平原散牧。潘郎愛，年少宦遊，遮莫吳霜鬢邊撲。〓名家舊韋曲。記雨臥叢花，春覆慈竹。東來重問烏衣屋。愁濯錦人遠，剪燈窗靜，歸心偏是夢裏速。更題柱曾卜。〓恓獨。帶移束。正驛路騮嘶，煙浦帆宿。遨頭風度猶能續。盡客館歌舞，故人醽醁。薛濤箋上，寫恨處，字可掬。
○前調（歲晚憶王彥強而作）
暮天碧。長是登臨望極。鬆江上、雲冷雁稀，立盡斜陽耿相憶。憑闌起歎息。人隔吳王故國。年華晚，煙水正深，難折梅花寄寒驛。〓東風舊遊曆。記草暗書簾，苔滿吟屐。無情征旆催離席。嗟月墮寒影，夜移清漏，依稀曾向夢裏識。恍疑見顏色。〓空惜。鬢毛白。恨莫趁金鞍，猶誤塵跡。何時弭棹蘇台側。共漉酒紗帽，放歌瑤瑟。春來雙燕，定到否，舊巷陌。
○八歸（庚辰七夕，與衛立禮同用此調）
涼欺羽扇，風生蘄竹，秋意漸滿院落。商聲又過梧桐井，還誤剖瓜佳會，泛槎仙約。謾憶中庭兒女夜，幾笑語、花樓歡樂。尚認得、織女橋邊，半是舊烏鵲。〓何事明河影下，佳期如許，暗抱一襟離索。箭壺催夢，枕屏移恨，是青春行客。對良宵感舊，鬢發蕭蕭歎潘嶽。闌幹迥、翠簾休卷，待到更深，啼螿聲又作。
○前調（秋夜詠懷寄錢南金）
清蟾半露，驚烏三匝，城上漏水乍滴。微涼已透瀟湘簟，還見小簾搖砌，淡燈垂壁。夜色迢迢人睡去，正想到、山陽吹笛。做弄得、客裏文園，病後更無力。〓還是秋期過了，鳴蛩窗戶，又對新詩相憶。片雲天外，數峰江上，幾誤湘靈瑤瑟。歎流光過眼，宋玉多情共今夕。滄浪興、扁舟客與，醉帽飄蕭，亭皋清望極。
○摸魚子（歲晚感懷寄南金）
見梅花、一番驚感，天時人事如許。星霜冉冉東流水，牢落少年心緒。時自語。甚門外、風埃綠鬢生塵土。故人閑阻。奈歲晚相思，雲寒悵望，此意轉恓楚。〓髫年夢，俯仰已成今古。人生幾度歡聚。故鄉景物渾非舊，愁裏匆匆時序。能記否。記剪燭西窗，暝坐聽風雨。春來更苦。奈酒量微增，詩情未減，何處喚儔侶。
○前調（寒食雨中）
倚闌幹、暮雲千裏，天涯芳草恓楚。愔愔巷陌重門掩，何況滿窗疏雨。江上路。又還見、黃金暗柳千萬縷。荒村歲序。縱燕子新來，梨花未埽，好景自虛度。〓江淹老，誰解重吟恨賦。東風依舊南浦。青煙店舍長安道，夢裏翠屏朱戶。閑院宇。悵猶記、佳人秉燭深夜語。新詩謾與。奈世事驅馳，流光荏苒，回首更延佇。
○前調（題王德璉山居圖）
遍乾坤、好山無數，古來高隱能幾。相逢盡道林泉勝，無奈利名朝市。青嶂裏。望曲徑深門，彷佛柴桑裏。先生傲世。任短褐長镵，清琴濁酒，占斷晉風致。〓疏林下，別有談玄麈尾。清風長滿窗幾。門前剝啄何須問，應是采芝仙子。誰可比。已不減、當時雞犬空中起。留連晚計。盡穴石藏書，鋤雲種玉，千古有靈氣。
○前調（吳門客中九日，次魏彥文韻）
雁來時、晚寒初勁，青燈搖動窗戶。商聲暗起鄰牆樹，觸景亂愁還聚。秋又暮。奈合造淒涼，無處無笳鼓。狂吟醉舞。記滿帽簪花，分籌藉草，騎馬忘歸路。〓懷人遠，有恨憑誰寄語。虛名長是相誤。天涯節序渾非舊，留得滿城風雨。心萬縷。謾自喜、孤高不惹沾泥絮。羈懷倦訴。好分付兒曹，耘鋤三逕，早晚賦歸去。
○前調
（甲辰季秋，與夏頤貞同在吳門，屢有登山之興，久雨不果。重陽日，友人羅仲達以節物為具，同席數人，意頗歡適。乙巳九日，在九山之東泗水上，酒闌散步，夕陽依依，岡巒在望，興懷往事，不能無述。未知明年又在何處，駒隙如馳，行樂能幾，所謂難逢開口笑也。）記年時、滿城風雨，姑蘇台下重九。客樓已辦登臨屐，曾為好山回首。延佇久。望翠壁嶙峋，閑卻題詩手。相逢野叟。強笑折黃花，亂簪烏帽，來與共尊酒。〓流光去，肯為閑人宿留。驚心節序依舊。西風隻麽吹蓬鬢，病骨尚堪馳驟。官渡口。便擬喚扁舟，往問江潭柳。明年健否。縱世故無情，未應遲暮，辜負此時候。
○賀新郎
（沙德潤、任以南相與追和貫酸齋琵琶詞韻，拉予同賦。第元韻出入，讀之不純也。）馬上貂裘裂。料明妃、幾番回首，舊家陵闕。留得胡沙千年恨，寫入冰弦四列。想曆遍、關河風雪。彈動伊涼哀怨曲，把梨園風韻都消歇。南部樂，向誰說。〓多情隻記瀟湘瑟。縱而今、宮移羽換，此懷難竭。便有傳來中原譜，終帶穹廬煙月。甚長是、未歌先咽。顧曲周郎今已矣，滿江南誰是知音客。人世事，幾圓缺。
○前調（題王德璉水村卷）
一段江南綠。望依依、沙鷗起處，輞川橫幅。十裏平郊人煙聚，掩映汀洲幾曲。試與問、隱君林屋。花徑竹門春窈窕，有蒼顏綠鬢人如玉。揮白羽，跨黃犢。〓高情遠繼巢由躅。向滄浪、濯纓垂釣，自歌還續。手種陂塘千株柳，隔斷紅塵萬斛。算獨有、漁舟來熟。待約西施同載酒，趁桃花浪暖相追逐。尋勝地，訪遺俗。
○前調
（曹園紅梅數種十餘樹，雲西老人手植也。時殊事異，殘枝存者無幾。其孫幼文命客飲於其下。永嘉曹新民賦詞為詠，予適有出不與。越數日，幼文持卷來求次韻，席上口占以答。）
海底珊瑚樹。問鮫人、幾時擎出，碎為繁露。蒨女拾來紉成佩，妝點江南歲暮。便掩映、含章窗戶。更著絳綃籠玉骨，怕黃昏不向孤山路。銀燭暗，未歸去。〓夢中曾被梨雲誤。最難忘、長沙形勝，水聲東注。若見何郎須相報，不改揚州韻度。道穠豔、尚堪重賦。一點酸心渾不死，笑桃根桃葉非吾故。空穀底，謾延佇。
○沁園春
（龍洲先生以此詞詠指甲、小腳，為絕代膾炙。繼其後者，獨未之見。彥強庚兄示我眉、目二作，真能追逐古人於百歲之上，不既難矣。暇日偶於衛立禮座上，以告孫季野丈，為之擊節不已。因約相與同賦，翼日而成什焉。）巧鬥彎環，纖凝嫵媚，明妝未收。似江亭曉玩，遙山拂翠，宮簾暮卷，新月橫鉤。掃黛嫌濃，塗鉛訝淺，能畫張郎不自由。傷春倦，為皺多無力，翻作嬌羞。〓填來不滿橫秋。料著得人閑多少愁。記魚箋緘啟，背人偷劍，雁鈿膠並，運指輕揉。有喜先占，長顰難效，柳葉輕黃今在否。雙尖鎖，試臨鸞一展，依舊風流。
○其二
漆點填眶，鳳梢侵鬢，天然俊生。記隔花瞥見，疏星炯炯，倚闌延佇，止水盈盈。端正窺簾，瞢騰憑枕，睥睨檀郎長是青。銷凝久，待嫣然一顧，密意將成。〓困酣時倚銀屏。強臨鏡匆匆猶未醒。憶帳中親睹，似嫌羅密，尊前斜注，翻怕鐙明。醉後看承，歌時鬥弄，幾度孜孜頻送情。難忘處，是香羅揾透，別淚雙零。
○前調（早春雨中遣懷）
菜甲封泥，桃英怯凍，淺寒尚濃。正小窗深掩，暮雲低密，頹垣半露，殘雪玲瓏。冷逼單衣，愁欺倦枕，暗度一番花信風。年光在、但塵襟耿耿，鏡鬢匆匆。〓十年舊夢無蹤。算何異、天涯隨轉蓬。甚愔愔坊陌，燈宵閑過，沈沈煙雨，酒興誰同。鳥已春聲，人猶舊感，點檢芳菲前事空。鶯花好，更明年此際，何處相逢。
○風流子（次李仲輿秋思韻）
芙蓉秋水綠，河橋畔、駐馬落霞明。念蘇小畫樓，蠹侵花簡，謝娘朱戶，香冷銀屏。悵猶記潯江留夜客，滕閣醉詩賓。驛上信音，美人遲暮，雁邊城郭，霜氣淒清。〓潘郎愁多少，傷情處，無奈兩鬢星星。江路晚風，三疊長是愁聽。縱采筆殷勤，近來無準，畫闌縹緲，一向誰憑。何處笛聲哀怨，幽夢難成。
○霜葉飛（小溪歲晚，與南金夜坐分韻）
晚風吹醒梅花夢，吟窗人倦無語。楚天雲澹雁淒涼，何況黃昏雨。又忽忽、驚心歲序。村荒更回無鍾鼓。對夜色蕭條，謾借得、孤缸耿耿，獨照離緒。〓憔悴怨墨頻題，征衣傭整，怪卻雙鬢如許。故園猶是舊東風，往事今塵土。但憶著、章台柳樹。十年青鏡催遲暮。任豔懷、如流水，芳草王孫，有誰能賦。
○花心動
（黃伯陽歲晚見梅，適遇舊賦以贈別，持行卷來，求孫果翁、衛立禮洎予皆和。）東閣何郎，記當時、曾賞舊家紅萼。采筆賦詩，綠發簪花，多少少年行樂。自從驚覺揚州夢，芳心事、等閑忘卻。斷魂處，月明江上，路迷天角。〓老去才情頓薄。奈客裏相逢，共傷漂泊。洗盡豔妝，留得遺鈿，尚有暗香如昨。歲寒天遠離杯短，匆匆去、孤懷難讬。向花道，春來未應誤約。
○前調（贈散妓蟾宮秀）
塵滿人閑，有誰能、分得廣寒風度。謾道小嬌，疑是前身，曾到岩花深處。九霄宮殿春長好，隻合伴、霓裳仙侶。問何事，等閑回首，卻迷塵趣。〓縹緲瓊樓玉宇。奈霧鬢煙鬟，不勝風露。小試蒨妝，才近芳尊，已變世間歌舞。想應羞見嫦娥寡，重來傍、巫山行雨。總忘了，青冥向來去路。
○南浦（次韻答南金見寄）
煙水隔殊鄉，又匆匆誤了，蹋青時候。一別幾多時，河橋外，官柳青條猶瘦。君來為問，渡江桃葉曾來否。生怕木蘭雙艇子，隻道故人依舊。〓孤村寒食駸尋，料歸期漸近，花開休驟。油壁耐東風，先拌取、同醉亂紅千畝。憑闌望久，幾番魂斷煙中岫。從此相逢休草草，暮對夕陽搔首。
○西河（一春索居，況味殊惡，賦此紀懷）
春夢覺，一聲何處啼鳥。東風二月舊江南，庾郎暗老。嫩寒日日禁單衣，闌幹憑遍清曉。〓水涯柳條漸好。玉驄幾度曾到。如今巷陌蹋青時，故人去杳。杏花不在宋東鄰，苔牆猶自圍繞。〓鳳鞋次弟又鬥草。暗淒涼、前度懷抱。病後不禁愁惱。怕西園路濕，殘紅如掃。空憶花前纖腰嫋。
○六州歌頭
（戊申歲，一春強半風雨，不可出戶者至有兼旬之久。三月九日寒食，煙雨中望鄰牆桃花，殆欲零落，感人事之不齊，歎芳時之易失，信筆紀述，斐然成章。桓司馬謂樹猶如此，人何以堪，今乃信之矣。）劉郎老去，孤負幾東風。思前度，玄都觀，舊遊蹤。怕重逢。新種桃千樹，花如錦，應笑我，容顏改，渾不比，向時紅。〓我亦無情久矣，繁華夢、過眼成空。縱而今再見，何似錦城中。往事匆匆。任萍蓬。〓憶歡娛地，經行處，秦樓畔，灞橋東。春冉冉，花可可，霧濛濛。水溶溶。幾度題歌扇，欹醉帽，繞芳叢。〓時序改，人麵隔，鬢霜濃。別有武陵溪上，秦人在、仙路猶通。待前村浪暖，鼓檝問漁翁。此興誰同。
○東風第一枝
（年來逆境驅馳，不知歲序之有遊賞，忽忽春風，徒起浩歎。庚辰新正，與南金剪鐙小酌，分題寫懷。追念古人樂事，今無一在眼，時於文字中見其一二，遂各想像舊事為之。然心之所好，亦寂寞中一樂也。予得此調，南金得《春從天上來》。）
舞館簪蛾，譙門試角，疏燈時弄春影。曉簷鐵馬敲晴，夜箏錦鴻送冷。銅駝陌上，早官柳輕黃籠暝。料小樓、一枕微酲，已被暖寒欺醒。〓花信阻、鎖窗慣靜。芳事杳、翠衾倦整。晚妝似怯梅鈿，舊香尚凝篆鼎。朱門雙掩，向鬥鴨闌幹慵並。待灞橋、重暖新壚，擬約蒨桃蘭艇。
○前調
（春來兼旬，寒氣不減。舊臘正月廿二日，曹雲翁招飲，聽雨西窗，南金偶道及前作，翁欣然命筆次韻，故又口占為謝。）
亂雨敲窗，深燈暈壁，孤屏相對吟影。醉餘夢蝶難尋，起來睡鴛較冷。東風急處，又卷得殘雲催暝。奈暗愁、忽到梅邊，夜半粉香熏醒。〓門正掩、暮簾乍靜。花未鬧、小車預整。鬥茶尚憶分曹，賦詩更聯古鼎。春衫慵試，怕誤了金鞍相並。待小桃、開滿前溪，且踏武陵漁艇。
○春從天上來（次南金早春韻）
九陌香泥。正楚館欺寒，嫋嫋春雞。兩行簾底，銀燭千枝。花市笑語聲齊。喜盤行纖手，翦生菜、巧簇青絲。晚晴時。漸紅蕖照眼，黃柳舒眉。〓東風舊家樂事，奈酒興沈沈，舞隊僛僛。小譜鸞箋，重樓羯鼓，生怕誤卻花期。好情懷都改，年光在、物換星移。誤芳菲。想六橋燈火，猶繞蘇堤。
○齊天樂（甲戌清明雨中感春）
離歌一曲江南暮，依稀灞橋回首。立馬東風，送人南浦，認得當年楊柳。梨花過後。悄不見鄰牆，弄梅纖手。綺陌東頭，個人還似舊時否。〓相如近來病久。縱腰圍暗減，猶未全瘦。宿酒昏燈，重門夜雨，寒食清明依舊。新愁謾有。第一是傷心，粉銷紅溜。待約明朝，問舟官渡口。
○前調（己卯春，客樓雨中，懷小谿故人行樂
東風吹雨春城晚，黃昏小樓人靜。燕子朱簾，譙門畫角，收拾柳邊殘暝。微燈照影。歎塵滿書床，火銷香鼎。客裏王孫，故家樂事尚能省。〓人生壯遊幾許，舊鷗應怪我，沙上盟冷。刻燭催詩，傾尊款話，長憶西窗風景。相思有興。待官渡回潮，野橋吟艇。暮遣啼鵑，夜深驚夢醒。
○前調（戊子清明，次曹雲翁韻）
深窗暮灑梨花雨，隨風亂零如霰。寒食初過，連陰未解，黃昏酒闌人倦。春燈謾翦。怪濃潤沾衣，淺寒迎麵。芳事蹉跎，強將花譜自舒卷。〓天涯芳草漸滿，蹋青晴路阻，闌檻憑遍。燕隔重門，舟迷晚渡，應是不勝清怨。歡遊未展。縱不奈恓迷，懶尋消遣。隻怕晴時，落紅千萬點。
○前調（甲午七月望後，橫泖客舍，驟雨頓涼，秋聲滿樹，小窗暮倚，四無人聲，暝色凝煙，不勝恓黯。闔戶呼燈著此，以紀旅思。）
碧梧庭院秋聲早，愔愔暮天雲影。雨送涼蟬，風欺倦翼，絡緯猶啼金井。疏窗弄暝。正犀押簾垂，畫屏燈冷。節序依然，旅懷長是歎流景。〓舊家園苑廢久，歲寒鬆桂在，清事誰領。待月幽軒，尋涼小艦，斷夢有時提省。乘槎路迥。便逸興相牽，倦塗難騁。甚日歸來，傍湖井二頃。
○前調（乙未春暮，錢素菴見和前韻，再歌以謝之）
柳花飛滿春歸路，隔江暮雲搖影。草暗河橋，塵昏水驛，難覓仙翁丹井。年光漸暝。任老鬢霜彫，壯心灰冷。世故紛紜，寄書長擬問弘景。〓山林多少勝地，四時蕭散處，談笑能領。小舫尋詩，輕裘把釣，此意隻今誰省。斜陽迥迥。算往夢難追，曠懷休騁。目斷南湖，平蕪千萬頃。
○前調
（戊戌冬初，領省檄，會無錫州將李正卿同檢踏屯田秋稼，此邦兵餘，民居蕩析，皆黃茆白骨之境，眼界殊惡。李侯索賦，道閑口占複命。）滿麵吹花發，肩輿遍行荒野。草莽無垠，人煙掃跡，猶有青山如畫。斜陽又下。奈倦宿軍營，喜逢田舍。官事驅馳，旅途情緒頓衰謝。〓天邊雁飛漸遠，故園回首處，離恨難寫。寒入征衣，雲遮望眼，忘卻向來瀟灑。塵氛未解，便好問歸舟，早圖休駕。夢繞寒谿，小梅應綻也。
○前調（次韻王原吉龍江別業）
去年弭棹龍江市，曾瞻故人衡宇。樹隔琴床，芸香書屋，搗藥時鳴清杵。壺符簽報午。想頻拂詞箋，閑脩花譜。如此幽閑，雅宜連榻聽風雨。〓多君曳裾相府。縱風流文采，終帶清苦。借箸籌帷，持杯說劍，長曆漢台秦礎。尋幽訪古。便後約須期，細論重與。歲晚山中，茯苓還共煮。
○前調
（張翔南寓金陵時，嚐有寄金子尚、魏彥文諸詞友之作。乃辱彥文見念，獨以賞音見許，而不知予頻年連嬰逆景，久疏詞筆，非複向時懷抱矣。戊申秋杪，邾仲義持示詞卷，且辱彥文寄聲，並索近作入卷。乃為倚歌二闋，其一以答彥文，其一以喜翔南還家。）當年放浪蘇台下，長從故人詩酒。繭帖飛花，鶤弦度曲，思繞閶門楊柳。星霜易久。悵十載分攜，幾番回首。滄海塵昏，屋梁落月尚依舊。〓山林何處寄傲，不如人意事，長是八九。有客傳書，多君玩世，況是不忘衰朽。明朝見後。縱少壯難追，好壞還有。醉墨淋漓，浩歌開笑口。
○前調（寄張翔南）
六朝千古台城路，傷心幾番興廢。形勝空存，繁華暗老，舉目江山還異。風塵萬裏。奈遷客驅馳，去程迢遞。故舊相望，雁邊消息緲難寄。〓春風鳳皇台上，轉蓬回首處，應歎身世。江總情深，陳琳檄倦，投老竟成歸計。斜陽某水。且淨洗緇衣，任休行李。隻怕東山，興來還又起。
○霓裳中序第一（中秋後二夕對月）
秋堂氣漸肅。暮角吹來聲斷續。憑遍闌幹幾曲。又涼戰庭梧，風敲簷竹。多情宋玉。對楚天、無奈幽獨。中秋過，月華未闕，夜色燦如燭。〓空穀。美人羈束。又老盡、江南草木。愁來心緒易觸。目斷瑤台，夢繞金屋。雁歸猶未卜。且漫放、題紅去速。恓迷處，年來詩鬢，換動鏡中綠。
○疏簾淡月（和黃伯成吳興道中韻）
蒼煙古木。漸暝入小溪，鷗鷺如玉。斜倚孤篷眺晚，毳裘寒肅。秋娘渡口山橫處，舊曾尋、五陵芳躅。畫樓燈火，如今冷落，塵滿花屋。〓奈景物因人反覆。算千古風流，今有誰續。苕水東邊月上，酒醒人獨。角聲吹、老梅三弄，想依稀、曾夢蛾綠。西風回首，山中有人，滿頭黃菊。
○角招
（故園舊有老梅數樹，自庚午至庚辰，十載之間，六遭巨浸，無一存者。年來惟起步月前村之歎。辛巳正月廿四日，曹雲翁以紅萼一枝見予，風度絕韻，舊感橫生，念之不置，因綴此闋為解，並以謝翁焉。）夢雲杳。東風外，畫闌倚遍寒峭。小梅春正好。謾憶故園，花滿林沼。天荒地老。但暗惜、王孫芳草。鶴發仙翁洞裏，為分得一枝來，便迎人索笑。〓窗曉。冷香窈靄，幽情雅澹，不減孤山道。舊愁渾欲掃。卻明朝、新愁縈繞。何郎易惱。且約住、傷春懷抱。采筆風流未少。更何日、玉簫吹，金尊倒。
○前調（次黃伯陽苕溪舟中韻）
暮雲起。苕溪上，畫橈蕩漾春水。道人煙浪裏。信筆賦詩，千古無此。吳頭楚尾。問舊日、陶朱鄰裏。擷得江蘺寄遠，向天角歇孤帆，且行行休矣。〓吟倚。柳陰傍晚，花期暗數，芳事今餘幾。舊遊難屈指。化鶴歸來，依然城市。紛紜鬧紫。豈不羨、山林宮徵。更約吟船共艤。賸判得、落殘花，欺行李。
○憶舊遊（追和魏彥文清明韻）
記烏衣巷口，灞水橋邊，問柳尋花。竟日追遊處，盡揮鞭繡陌，弭棹晴沙。酒闌美人歸去，香擁碧油車。自采筆題情，金燈款醉，幾度年華。〓天涯。故人遠，料對景相思，應念無家。又見分榆火，奈移根換葉，往事堪嗟。小樓倚遍殘照，長羨暮棲鴉。賴伴我消魂，遙岑寸碧三四丫。
○水龍吟（戊申燈夕，雲間城中作）
兵餘重見元宵，淺寒收雨東風起。城門傍晚，金吾傳令，遍張燈市。報道而今，依然放夜，縱人遊戲。望愔愔巷陌，星球散亂，經行處、無歌吹。〓太守傳呼迢遞，謾留連、通宵沈醉。香車寶馬，火蛾麵繭，是誰能記。猶有兒童，等閑來問，承平遺事。奈無情野老，聞燈懶看，閉門尋睡。（以上《景刊宋金元明本詞四十種》本《蟻術詞選》
○春草碧
（仆一節從軍吳秀間，近始謁告還家。首辱素翁老師敘勞兵後間懷，既又調《春草碧》詞見遺，以識會合之意，情文悃疑，溢於言表，惠至渥也。輒依芳韻，庸寫下忱，為先施之期謝雲。）
儒冠不解明韜略。底處是生涯、雲門約。垂端寄跡兵戈，蕙帳荒寒怨秋鶴。歲暮且歸來、情如昨。〓故人幾度傳心，曾煩手削。門外見仙槎、須停泊。老來歲月無何，乞與刀圭九還藥。三島景長春、尋真樂。
○前調
（南金契兄始讬交時，與仆俱未弱冠，今乃百年過半矣。暮景相從之樂，世故牽掣，迨今未遂。兵後避地溪濱，複得旦暮握手，慨前跡之易陳，預後期之可擬，不能已於言也。敬借前韻，述懷如左。）
歲寒歸計曾商略。富貴與神仙、辜前約。儒冠已負平生，不羨揚州去騎鶴。蓬鬢老風霜、心如昨。〓惟應郢上高才，風斤慣削。相見向行藏、重評泊。無情最是桑榆，那得昌陽引年藥。山水有清音、同行樂。
○前調
（亂後乍見故人，情文浹甚。老來共談往事，心緒茫然，再賡春草之詞，以索寒梅之笑。）
亂離避世無方略。何處可尋幽、須期約。桃源隻在人間，爭得身輕跨寥鶴。空憶舊歡遊、成今昨。〓自憐兵後多愁，吟肩頭削。老病有孤舟、難安泊。殘年但願相依，爾汝忘形縱狂藥。白首待時清、應無樂。（以上《唐宋金元詞鉤沉》）
☆宋濂
〔字景濂，浦江人。生於元至大三年（一三一○），卒於明洪武十四年（一三八一）。元至正中，薦授翰林院編修，親老不赴。隱東山著書。明初（一三六八年），以書幣徵，除江南儒學提舉，命授太子經，修元史，累官至翰林學士承旨知製誥，以老致仕。長孫慎坐法，舉家謫茂州，道中遇疾卒。正統中，追諡文憲。有《宋學士集》三十六卷。《明史》卷一百二十八有傳。〕
○竹枝
勸郎莫食鑒湖魚。勸郎莫棄別時衣。湖中鯉魚好寄信，別時衣有萬條絲。○其二
戀郎思郎非一朝。好似並州花剪刀。一股在南一股北，幾時裁得合歡袍。○其三
不敢勸郎甕頭春。恐郎醉後忘儂恩。殷勤隻酌湖上水，郎若憐儂甜似餳。○其四
有郎花鳳飾花容。無郎秋鬢若飛蓬。儂身要令千年白，不必來塗紅守宮。○其五
秦望山頭鬆百株。若耶溪裏好黃魚。黃魚上得青鬆樹，阿儂始是棄郎時。○其六
溪頭送郎上蘭舟。獨宿春風燕子樓。溪水有時乾到底，不如儂淚四時流。（以上《古今詞統》卷二）☆高明
〔字則誠，號菜根道人，瑞安人。生於元至大三年（一三一○），卒於明洪武十三年（一三八○）。至正五年（一三四五）中第，授處州錄事。洪武初，召修元史，以老病辭歸，卒於寧海。著《柔克齋集》，有南戲《琵琶記》。《明史》卷二百八十五有傳。〕
○鷓鴣天（題顧氏景筠堂）
綠玉參差傍短楹。高堂清夢已冥冥。滿枝隻帶湘靈點，一曲空聽秦鳳鳴。〓天莫問，物多情。此君瀟灑若平生。風聲月色來亭榭，老淚年來濕幾更。（《明詞綜》卷一）

[book_title]明词汇编 二
☆劉基
〔字伯溫，青田人。生於元至大四年（一三一一），卒於明洪武八年（一三七五）。元末進士，官高安縣丞，後棄官歸。明太祖（朱元璋）起事定括蒼，聘至金陵，佐太祖定天下，授太史令，累遷禦史中丞。明初各種典章製度多由他與宋濂等計定。封誠意伯。後被胡惟庸詆毀，憂憤而卒。諡文成。基博通經史，詩文閎深頓挫，自成一家。有《誠意伯文集》二十卷、《寫情集》四卷等，惜陰堂裁為《誠意伯詞》。《明史》卷一百二十八有傳。〕
○河傳（江上作）
江上風過水生紋。煙裏斜陽半曛。雨聲不堪客耳聞。紛紛。夢魂迷斷雲。〓夢斷天涯歸路杳。天欲曉。殘月窺窗小。木蘭舟。蘆葦秋。汀洲。藕花相伴愁。
○滿庭芳（詠荷花）
楊柳煙銷，梨花雲散，瑤台別是風光。翠霞深處，誰舞白霓裳。三十六宮向曉，鳳綃擁、紅粉成行。珠簾外，風翻瑞葆，驚起紫鴛鴦。〓含情空悵望，衾寒鄂渚，佩冷瀟湘。怨淩波塵襪，不度銀潢。隻恐青娥嬌妒，相將見、葦白芹黃。淒涼也，一天墜露，明月在池塘。
○玲瓏四犯（台州作）
白露點珠，明河生浪，秋光看又一半。翠衾知夜永，清夢冷孤館。南樓數聲過雁，西池桂花零亂。歲序如何，江山若此，贏得鬢霜滿。〓傷心謾回愁眼。見蛩吟蔓草，螢度荒疃。淚隨黃葉下，事逐浮雲散。滄波袞袞東流去，問誰是、登樓王粲。菊綻籬邊，賦歸來恐晚。
○江神子
霏霏輕雨弄秋光。野煙蒼。晚風揚。征雁將愁，分付與寒螿。窗外聲聲啼到晚，人不寐，夜何長。〓滄江波浪去茫茫。莫思量。使心傷。籬外黃花，隻作舊時香。歌罷歸來深對酒，今古事，總淒涼。
○浪淘沙（秋感）
江上晚來風。煙靄濛濛。白蘋吹盡到丹楓。流水落霞衰草外，離恨無窮。〓極目楚雲東。愁見歸鴻。拒霜相倚夕陽中。露重月寒芳意歇，知為誰紅。
○前調（感事）
天際草離離。鴻雁南歸。冷煙凝恨鎖斜暉。蝴蝶不知身是夢，飛上寒枝。〓惆悵倚闌時。總是傷悲。絕憐紅葉似芳菲。清露自凋楓自落，沒個人知。
○淡黃柳（台城秋夜）
江城夜寂，何處吹羌笛。城上月高風淅淅。翻動林梢敗葉。一片琅玕下空碧。〓倦遊客。鄉關暮雲隔。漫回首，盼歸翼。想柴門、流水依然在，白發參軍，青衫司馬，休向天涯淚滴。
○調笑令（四首）
秋雨。秋雨。窗外白楊自語。夢回月在空廊。燈影朦朧夜涼。涼夜。涼夜。露冷芙蓉花謝。○其二
沙燕。沙燕。別去幾時重見。汀洲芳草纖纖。細雨微風卷簾。簾卷。簾卷。人與碧梧俱晚。○其三
白露。白露。點我庭前芳樹。樹中有個棲鴉。啼到銀蟾影斜。斜影。斜影。照見羅幃夢冷。○其四
紅樹。紅樹。妝點天涯秋暮。澹煙衰草黃昏。露冷啼螿斷魂。魂斷。魂斷。明日玉台霜滿。○菩薩蠻（越城晚眺）
西風吹散雲頭雨。斜陽卻照天邊樹。樹色蕩湖波。波光豔綺羅。〓征鴻何處起。點點殘霞裏。月上海門山。山河莽蒼間。○漁家傲
江上秋來惟有雨。江城九月猶炎暑。泉湧中庭苔上柱。深閉戶。莎雞露泣寒螿語。〓征戍誅求空軸杼。千村萬落無砧杵。玉帳悠悠閑白羽。愁正聚。亂鴉啼破樓頭鼓。
○小重山
城上高樓接海霞。疏林藏不盡、欲棲鴉。回廊曲檻別人家。征鴻外，風冷夕陽斜。〓鐙暗鼓三撾。望中煙隱樹、月籠沙。白雲如夢繞天涯。梧桐雨，和淚滴寒莎。
○虞美人（有感）
秋來日日煙含雨。不肯收殘暑。小桃錯認是春回。盡把枝頭紅綠向人開。〓白雲流水青山遠。門掩蒼苔晚。草閑蜂蝶未須忙。後夜雲英和月結成霜。
○喜遷鶯（殘夜）
畫角斷，篆香清。斜月澹疏欞。露寒霜冷鵲頻驚。歸夢不曾成。〓湖上數聲沙鳥。河漢漸低木杪。起看北鬥待天明。雲白日華生。○水龍吟（次韻和陳均從吹簫曲）
秦台人去無蹤，空餘綠樹連天表。瑤京路遠，緱山夜永，離愁縈繞。露咽玄蟬，霜棲白鶴，月寒煙嫋。想孤鸞舞罷，碧桃花盡，長是怨多歡少。〓夢裏軿車過處，見蒼梧、九峰青小。修篁染淚，滄江流恨，年年不了。廣莫風悲，昭華玉冷，聲沈雲杪。又扶桑日上，靡蓱光散，蓬池春曉。
○前調
雞鳴風雨瀟瀟，側身天地無劉表。啼鵑迸淚，落花飄恨，斷魂飛繞。月暗雲霄，星沈煙水，角聲清嫋。問登樓王粲，鏡中白發，今宵又添多少。〓極目鄉關何處，渺青山、髻螺低小。幾回好夢，隨風歸去，被渠遮了。寶瑟弦僵，玉笙簧冷，冥鴻天杪。但侵階莎草，滿庭綠樹，不知昏曉。
○浣溪沙（處州葉叔安谿南草堂）
細草垂楊村巷幽。白沙素石引谿流。青苔磯上有扁舟。〓門外好山開罨畫，屋頭新月學簾钅句。窗風一榻似清秋。○長相思（晚興）
晚風清。晚雲輕。雨意將成又不成。斷霞天際明。〓舊恨盈。新恨生。立到樓頭河漢傾。無人知此情。○踏莎行
瓶水知秋，池荷怨晚，有人樓上吹清管。月明夜寂去阝堪聽，可憐剛被風驚斷。〓楚澤吟悲，槐根夢短，江山處處傷愁眼。欲憑青鳥寄殷勤，波濤無地蓬萊遠。
○江神子
西風吹樹簟涼初。露如珠。月如梳。鴻雁無情，不帶半行書。謾倚闌幹成小立，人老也，倩誰扶。〓中庭無葉待霜疏。有棲烏。夜相呼。門外一池，寒水落芙渠。為問閑愁還幾許，多似草，不勝鋤。
○青杏兒
獨自倚闌幹。西風起、玉宇清寒。夜深月轉長河曲，疏螢度竹，啼螿依草，涼露漙漙。〓莫把素琴彈。冰弦上、商冷宮殘。萬牛不挽東流水，悠悠碧落，茫茫雲海，疊疊憂端。
○摸魚兒
問春光、尚餘幾許，傷心前夜風雨。夭桃豔杏都吹盡，蘭茝變成荒楚。春欲去。但渺渺、青煙白水迷津渚。多情杜宇。有恨血滋宵，哀音破曉，千叫一延佇。〓蓬萊路。還是鯨濤間阻。神仙縹緲何處。瓊樓玉殿深留景，不見下方塵土。誰最苦。暝色滯、雙飛燕子歸無主。那堪訴與。又暗壁殘鐙，重門轉漏，嗚咽夢中語。
○虞美人
桃花半折胭脂蕊。鶯語東風裏。坐來簷日轉牆陰。時見黃蜂帶粉出花心。〓長煙不散萋萋草。人與春俱老。知人老去願春遲。無奈滿庭風絮促春歸。
○沁園春（清明日作）
白蕊生香，綠萍抽葉，還是清明。有殘絲絆雨，危芳怯露，梨雲困蝶，絮雪迷鶯。發短心長，時殊事異，觀物如何不動情。愁來也，怕東風無賴，題鴂先鳴。〓莫思身外虛名。綿綿荒田草樹平。任龍蛇歌怨，桑榆煙盡，山枯石死，畢竟何成。富貴浮雲，窮通定命，守分安常百慮輕。和誰說，又鴉棲高柳，月照層城。
○惜分飛
蝶醉蜂迷鶯不語。門掩一庭花雨。春事無多許。野雲江樹誰為主。〓縱有垂楊千萬縷。難綰教春莫去。愁到傷心處。數聲杜宇青山暮。○沁園春（和鄭德章暮春感懷，呈石末元帥）
萬裏封侯，八珍鼎食，何如故鄉。奈狐狸夜嘯，腥風滿地，蛟螭晝舞，平陸成江。中澤號鴻，苞荊集鴇，軟盡平生鐵石腸。憑闌看，但雲霓明滅，煙草蒼茫。〓不須踽踽涼涼。蓋世功名百戰場。笑揚雄寂寞，劉伶沈湎，嵇生縱誕，賀老清狂。江左夷吾，關中宰相，濟弱扶傾計甚長。桑榆外，有輕陰乍起，未是斜陽。
○憶秦娥（次石末公韻）
陽春月。蜂喧蝶競芳菲節。芳菲節。風狂雨橫，魂消心折。〓鳳凰台上簫聲絕。長洲苑裏光陰別。光陰別。有人愁歎，淚珠成血。○驀山溪（晚春）
清明過了，簾幕餘寒淺。芳樹不勝風，任流水、飄紅去遠。煙昏雨暝，天襯海雲低，鶯意懶，蝶魂消，花盡成秋苑。〓遊絲落絮，特地相縈絆。無計網春暉，漫贏得、遮人望眼。登高凝睇，欲寄一封書，鴻路阻，豹關深，日暮空腸斷。
○憶秦娥
春雨歇。庭花撩亂飄紅雪。飄紅雪。一川芳草，數聲鶗鴂。〓長煙渺渺青冥闊。江湖波浪行人絕。行人絕。雲山迢遞，夢魂飛越。○念奴嬌（詠蛙）
池塘過雨，有許多蛙黽，為誰彊聒。乍寂還喧如聚訟，覼縷宮商爭發。嘔啞蠻歌，兜離鞮唱，頰齒相敲齕。可人幽夢，驚回天水空闊。〓最好白石清泉，被渠翻倒，作蹄涔丘垤。蚯蚓螻蛄無智識，相趁草根嘈嘖。坐井持頤，當車怒目，幾欲吞明月。子陽安在，至今莫辨優劣。
○八聲甘州（詠蛙）
問青蛙、有底不平鳴，真個為公私。向汙泥曳足，蹄涔接腋，缺甃持頤。斷續儀同歌吹，羹沸綠萍池。鍾鼓難成響，而況塤篪。〓曾記江湖煙雨，被枕邊歡噪，刺耳如錐。擁輕衾孤坐，愁到曉雞時。道巴猿聲聲是淚，細看來、不似此聲悲。應知得，灑灰著令，千載無疑。
○倦群芳慢（詠雨）
翠霞英日，柱礎生雲，衣袂先冷。石燕飛時，天與亂山俱暝。稍見如絲隨風細，漸看密灑滄江迥。倚闌幹，恁昏昏過了，清和光景。〓小樓外、榴花閑竹，可恨紅英，飄墜苔徑。霧罩陽台，恓側夢魂難醒。階下決明憂爛死，草根得意惟蛙黽。正蕭條，又沈沈戍鼓，夜涼人靜。
○渡江雲（初夏即景）
麥秋晨氣潤，嫩涼院落，細雨乍晴時。定巢新燕子，睡起雕梁，對立整烏衣。庭空晝寂，但盡日、簾幕低垂。歸去來、不堪重賦，兩鬢漫成絲。〓傷悲。斜陽難擊，逝水無回，想佳期應未。愁正濃、如何消遣，惟有心知。瑤琴調苦弦先絕，任冷落、玉軫金徽。凝望處、啼鴉飛上高枝。
○禦街行（秋夕）
梧桐滴露鳴金井。夜耿耿、如年永。月明棲鳥數移柯，有似佳期不定。華年迅速，碧霄迢遞，別恨空心領。〓青鸞怕見單棲影。任網遍，盤龍鏡。盈盈一水隔雙星，腸斷羽迷鱗暝。消愁憑酒，惟應無奈，酒與愁同醒。
○阮郎歸（題畫扇）
白蘋風起夕陽微。小舟衝浪歸。江潮卻落釣魚磯。天寒紅葉飛。〓彭澤菊，首陽薇。不知今是非。山林朝市事相違。紫芝彊肉肥。○怨王孫
漏悄人靜，星稀雲澹。煙柳成眠，露蓮半頷。何處月色飛來。滿樓台。〓微風入袂仍吹領。愁都醒。好個清涼境。紅塵自迥，河漢應有仙槎。待還家。
○鷓鴣天（題梅花圖）
玉骨冰肌萼綠華。騎龍飛下太清家。衣飄碧落星芒動，珮拂玄冥月影斜。〓江水闊，嶺雲奢。香魂散作歲寒葩。畫圖驚見春風麵，陡覺精神冷不邪。
○醉花陰（夏日）
溽暑炊人肌骨軟。夢繞南柯遠。驚起卻依然，碧樹連天，風雨谿山晚。〓人閑已自成疏懶。事往誰能挽。去去紫芝翁，白石清泉，日夜青苔滿。○滿庭芳（二月十一日壽石末公）
嶽氣鍾嵩，星精降昴，五雲光英麟書。綠明紅媚，風暖日長初。金翿斜開洞府，群仙擁翠佩瓊裾。收拾盡、乾坤清淑，為瑞在扶輿。〓文韜兼武略，南陽諸葛，東海穰苴。有貔虎龍蛇，深護儲胥。製勝不妨談笑，鶯聲裏、旗影徐徐。行看取，非熊應兆，沙路輾高車。
○醉花陰
樓外斜陽低半樹。雖好難留住。樹裏有鳴蟬，似訴中情，哽咽風前語。〓碧雲不見蓬萊路。青鳥今何處。莫更倚闌幹，愁上心頭，無計推他去。○如夢令（題畫）
草際斜陽紅委。林表晴嵐綠靡。何許一漁舟，搖動半江秋水。風起。風起。棹入白蘋花裏。○南鄉子（八詠樓作）
鳴雨過庭除。病骨崚嶒不自扶。強倚闌幹成小立。蕭疏。立困依然作宰予。驚覺失華胥。樓外青山落照餘。誰似莊周能化蝶，蘧蘧。心上閑愁一點無。
○踏莎行
冷雨籠晨，淒風催晚，杜鵑哀怨黃鶯懶。蛛絲柳絮總輕狂，可憐春去無人管。〓碧草連天，青山遮眼。側身四望腸千斷。愁如谿水暫時平，雨聲一夜依然滿。
○摸魚兒（金陵秋夜）
正淒涼、月明孤館，那堪征雁嘹唳。不知衰鬢能多少，還共柳絲同脆。朱戶閉。有瑟瑟、蕭蕭落葉鳴莎砌。斷魂不擊。又何必殷勤，啼螿絡緯，相伴夜迢遞。〓樵漁事，天也和人較計。虛名枉誤身世。流年袞袞長江逝，回首碧雲無際。空引睇。但滿眼、芙蓉黃菊傷心麗。風吹露洗。寂寞舊南朝，憑闌懷古，零淚在衣袂。
○點絳唇
雲澹秋霄，夜寒月過軒窗冏。雁聲相應。人語長廊靜。〓欲寄離情夢短天涯永。休臨鏡。舞鸞孤影。怕見菱花冷。○眼兒媚
煙草萋萋小樓西。雲壓雁聲低。兩行疏柳，一絲殘照，數點鴉棲。春山碧樹秋重綠，人在武陵谿。無情明月，有情歸夢，同到幽閨。○更漏子（詠雁）
塞門雲，湘浦樹。畢竟故鄉何處。楓葉渚，蓼花磯。水深矰繳稀。〓蓬萊闕，扶桑島。極目茫茫煙草。蘆荻老，稻粱空。月明江上風。○怨王孫
翠被夜冷。碧梧風勁。蛩語將闌，鴉棲不定。開戶月在枝頭。恰如钅句。〓煙波縹緲瑤台路。人何處。黃葉連天風。夢魂此際，繞盡越水吳山。白雲間。
○謁金門
風嫋嫋。吹綠一庭秋草。天際夕陽無限好。斷腸芳樹老。〓塵世茫茫難料。有酒便須傾倒。落葉滿階從不掃。醒來新月皎。○鷓鴣天（冬暖）
窗外群蛙久不鳴。夜來忽聽滿池聲。客心且喜逢冬暖，天意猶當放晚晴。〓塵勞事，莫關情。清風皓月共忘形。夭桃應妒芙蓉色，故發鮮花照眼明。
○驀山溪
簷鈴風過，昵昵閨中語。月上海東峰，冷光浸、澄清玉宇。幽人此際，輕步繞回廊，蛙鳴沼，鴉翻樹。露滴鬆梢雨。〓蘆花粗老，也學楊花絮。袞袞趁流塵，半沾泥、半飄陌路。不須看覷，且自買芳尊，巴曲，婆娑舞。醉飲朝還暮。
○長相思
霜華清。月華清。清逼衾裯冷似冰。那堪砧杵聲。〓雞已鳴。鍾又鳴。天若於人還有情。如何不肯明。○前調
雁南歸。人未歸。寒信先來家信遲。容顏隻鏡知。〓曉風微。曉星稀。正是愁闌欲睡時。鄰雞莫要啼。○臨江仙
（予在江西時，與李爟以莊善，以莊嚐賦詩，有曰：‘淚如霜後葉，摵摵下庭柯。’鄭君希道深愛賞之。今鄭君已卒，以莊與予別亦二十年，夢中相見道舊好，覺而憶其人，不知今存與亡。因記其詩屬為詞，以寫其悲焉。）街鼓無聲更漏咽，不知殘夜如何。玉繩曆落耿銀河。鵲驚穿暗樹，露墜滴寒莎。〓夢裏相逢還共說，五湖煙水漁蓑。鏡中綠發漸無多。淚如霜後葉，摵摵下庭柯。
○憶秦娥
風淅淅。月明何處吹長笛。吹長笛。拂雲來雁，連天蘆荻。〓繁華過眼成今昔。滄波浩渺空潮汐。空潮汐。澹煙衰草，六朝陳跡。○蘇幕遮
白雲山，紅葉樹。閱盡興亡，一似朝還暮。多事夕陽芳草渡。潮落潮生，還送人來去。〓阮公途，楊子路。九折羊腸，曾把車輪誤。記得寒蕪嘶馬處。翠管銀箏，夜夜歌樓曙。
○蝶戀花（蔣山寺十月桃花）
度朔移來天上種。絳蕊丹跗，王母親曾弄。青女素娥為侍從。嬋娟獨擅三千寵。〓回首歡娛誰與共。荒草殘煙，冷落秦源洞。閬苑風高迷彩鳳。斷魂飛入韓憑夢。
○過秦樓
暖日蒸紅，濃煙烘黛，又過一年春半。鸞啼鏡掩，桂老蟾孤，芳草為誰如翦。何處燕子飛來，入幕穿簾，似曾相見。問前朝王謝，風流安在，雪消冰泮。〓還記得、翠幄籠花，瓊闌搭柳，鳴佩響和清管。圓光易缺，急景難追，回首夢迷天遠。綠蔣青蘋，是他玉樹亭台，金蓮宮苑。且高歌對酒，趁取韶華未晚。
○踏莎行
雨過山明，煙生川媚。佳人初把羅衫試。玉驄嘶入柳陰中，濛濛澹日蒸花氣。〓簾幕低垂，闌幹獨倚。一池春浪魚鱗起。暮寒寂寞掩重門，怕人問道歸期未。
○隔浦蓮
朱簾不卷晝雨。弱柳愁千縷。事與孤鴻去，空相憶，同誰語。雲水迷翠羽。人何許。玉佩沈湘浦。悄凝佇。〓春風到處，白蘋香滿洲渚。淚篁自老，目盡野田平楚。未用天涯悵閑阻。回顧。斜陽猶在高樹。
○生查子（惜花）
東風為愛花，著意吹原野。穠豔正堪憐，何忍輕吹謝。〓悶損玉樓人，獨立花枝下。微睇斂雙蛾，紅淚和花灑。○江神子
春晴楊柳鬱金絲。有黃鸝。在高枝。正是佳人、無語倚闌時。不理雲鬟尋斷夢，消瘦損，雪膚肌。〓海棠飄玉燕交飛。草芳菲。水淪漪。怕見輕蜂、小尾撲香歸。滿鏡容顏憑酒染，還慘澹，對斜暉。
○滿江紅
風澹寒輕，又還是、清明時節。幾處處、莓苔鋪繡，碎紅堆纈。滿樹綠陰堪止渴，漫山黃霧鬆花發。背畫闌、獨立檢韶華，聞啼鴂。〓懷往事，空淒切。思不斷，腸千結。想繁華一瞬，夕陽明滅。玄武湖邊楊柳月。雞鳴埭上棠梨雪。到如今、何處覓遺蹤，泉聲咽。
○江神子
絲絲纖雨織黃昏。掩衡門。黯消魂。贏得滿頭、華發照乾坤。天上神仙三島外，空虎豹，守重閽。〓河林落日隱昆侖。望中原。杳漫漫。白葦青蒿、無處著啼猿。鳳去不來簫管咽，心裏事，共誰論。
○長相思
桃花開。李花開。小白長紅越女腮。春風巧翦裁。〓蜂徘徊。蝶徘徊。飲遍清香未肯回。莫教飄綠苔。○憶王孫（十二首集句）
花明柳暗繞天愁。趙女乘春上畫樓。樓上黃昏欲望休。月如钅句。檻外長江空自流。○其二
亂山凝黛色高低。江雨霏霏江草齊。三戶無人自鳥啼。綠楊堤。笑殺山翁醉似泥。○其三
遠書歸夢兩悠悠。閑倚南窗盡日愁。手卷蝦須上玉钅句。淚難收。紅葉相隨何處流。○其四
盧家少婦鬱金堂。日日春光鬥日光。勾引花枝笑憑牆。英垂楊。不是愁人亦斷腸。○其五
當時我醉美人家。肯信流年鬢有華。海燕西飛白日斜。對殘花。莫怨春風當自嗟。○其六
情愁無意整花鈿。萬事傷心在目前。錦瑟無端五十弦。月明天。繡被焚香獨自眠。○其七
濕雲如夢雨如塵。客舍青青柳色新。一片花飛減卻春。勸行人。莫向天涯金繞身。○其八
郎心如妾妾如郎。一度相思一斷腸。塵滿金爐不炷香。向斜陽。離恨空隨江水長。○其九
為誰零落為誰開。小白長紅越女腮。漸老逢春能幾回。看花回。一日須傾三日杯。○其十
水紋如縠燕差池。斜日悠揚在柳絲。故國平居有所思。倚闌時。卻是同袍不得知。○其十一
鬱金蘇合及都梁。不是金爐舊日香。懶對菱花暈曉妝。細思量。欲話因緣恐斷腸。○其十二
滿庭芳草易黃昏。摘索花枝料峭寒。坐見新池落舊痕。憶王孫。深院無人獨倚門。○浣溪沙（集句）
花壓闌幹春晝長。碧樓紅樹倚斜陽。入門惟覺一庭香。〓絕壁過雲開錦繡，冰絲彈月夢清涼。鸞歌鳳舞斷人腸。○其二
沙渚煙銷翠羽空。楚歌重怨蘭叢。樹頭樹底覓殘紅。〓三百年間同曉夢，幾家台榭鳳城東。路桃猶自笑春風。○青玉案（春思）
昨朝出日今朝雨。望不見、愁來路。徑滑泥深妨縱步。美人何處。花謝誰為主。〓離弦不擊鳴箏柱。但滿眼、相思淚如縷。關塞迢迢音信阻。千重雲水，萬重煙樹。心逐征鴻去。
○長相思
煙茫茫。草茫茫。人去人來來去忙。滄江空夕陽。〓鳧飛翔。雁飛翔。天路冥冥川路長。月明蘆葦涼。）○生查子（集句）
他鄉別故人，拭淚攀楊柳。此物最相思，皎皎當窗牖。〓留取作秋香，出入君懷袖。萬裏故園心，天地同長久。○其二
青山欲暮時，暝色生寒樹。不那客愁多，複送王孫去。〓澗戶寂無人，暗穀疑風雨。耿耿夜何長，月薄聞津鼓。○其三
開蓮滿地花，風起春城暮。悲妾似花身，暫向花間雨。〓落葉不歸林，驚鳥縱橫去。獨立傍銀床，點點回塘雨。○其四
春風能幾時，柳色看猶淺。蝴蝶夢中飛，跡與孤雲遠。〓明月照花枝，入夜愁難遣。形影自相憐，不及銜泥燕。○其五
新年舊燕歸，似與羈魂語。不見帳中人，空見相思樹。〓水上覓紅雲，片片隨風去。薄暮欲如何，肯泣西窗雨。○其六
思君君未歸，向夕千愁起。兩淚忽成行，滴滴空階裏。〓垂柳覆金堤，蕙草生閑地。少壯莫輕年，白日如流水。○其七
愁多夢不成，坐對銀釭曉。輕袖拂花妝，驚起雙棲鳥。〓出戶獨彷徨，煙裏看鴻小。日下四山陰，轉轉傷懷抱。○浣溪沙（即景）
語燕鳴鳩白晝長。黃蜂紫蝶草花香。滄江依舊繞斜陽。〓泛水浮萍隨處滿，舞風輕絮霎時狂。清和院宇麥秋涼。○青門引（晚春）
數點鬆梢雨。還被晚風吹住。兔葵燕麥幾家春，殘花斷柳，難記舊遊處。〓斜陽滿目空凝佇。鬢影三千縷。是他枝上，蜂蝶紛紛，帶取韶華去。○漁父詞（五首）
采石磯頭煮酒香。長幹橋畔柳陰涼。歌款乃，濯滄浪。來往煙波送夕陽。○其二
白鷺洲邊好月明。賞心亭下暮潮平。紅米飯，紫蓴羹。自是無愁過一生。○其三
江花江草兩悠悠。隨意東西懶即休。黃犬恨，綠珠愁。定應不上釣魚舟。○其四
釣得鯿魚不賣錢。甕甌引滿看青天。芳樹下，夕陽邊。睡覺蘆花雪滿船。○其五
朝辭蓼渚暮蘆汀。自有沙鷗伴醉醒。塵世裏，一浮萍。不著羊裘動客星。）○賀新郎（愁思）
碧秀天涯草。怨王孫、雕輪去遠，玉驄嘶老。風雨餘春無尋處，絮亂花飛夢杳。斷魂與行雲縈繞。赤水珠沉迷象罔，暗塵深、不見長安道。今夜月，為誰好。〓他鄉事事傷懷抱。更那堪、荒煙暝靄，晚虹斜照。千裏關山勞回首，苔徑殘紅未掃。又恐怕、梧桐秋早。王母宮中青鳥使，想歸來、已近蓬萊島。竹葉酒，且傾倒。
○如夢令
鶯啄垂圓黃透。蜂抱碎芳紅皺。睡起北窗風，濃綠滿庭如酒。回首。回首。想見那人消瘦。○眼兒媚
芳草簾櫳夕陽紅。鶯語綠陰中。王孫何處，碧雲千裏，青鳥無蹤。〓玉笙吹落天邊月，離恨滿西風。忍將清淚，化為零雨，滴在蘭叢。○虞美人
紅榴花下宜男草。色與人俱好。佳人重色愛新花。隻恐東風漸急夕陽斜。〓豈知浮豔難長久。看見花枝瘦。瑣窗晨啟怨花空。不覺玉顏憔悴減春紅。
○玉漏遲（初夏）
海榴花似火，看看又見麥秋時候。枝上鳴蜩，斷續一庭金奏。翠沼風漪未定，看葉底、明珠圓溜。苔徑黝。蝦須掛處，有人消瘦。〓緬想那日歡娛，是鴻雁來初，芙蓉開後。蔓草青蕪，但覺暗愁依舊。欲把相思寄與，霧煙慘、不堪回首。凝望久。寒鴉自啼疏柳。
○踏莎行
破暖輕風，做寒細雨。冥冥飛過空江去。客中無物可消愁，綠陰滿院黃鶯語。〓琴斷朱弦，香銷翠縷。連天碧草人何處。欲乘斜日望長安，傷心煙浪迷南浦。
○菩薩蠻（七首集句）
洞房昨夜秋風起。江清露白芙蓉死。豈是遠行時。與君生別離。〓千山鳥飛絕。隆想彌年月。思婦夜鳴砧。君聽空外音。○其二
東風吹綠瀛洲草。去年人到今年老。老去願春遲。凋傷感所思。攀枝長太息。倚樹疑無力。正是憶山時。愁容鏡獨知。○其三
文窗繡戶垂羅幕。江南綠水通朱閣。花髻玉瓏璁。單衫杏子紅。〓高樓悲獨守。日色濃於酒。不敢怨春風。屏幃向月空。○其四
珠簾暮卷西山雨。離魂不散煙郊樹。暝色赴春愁。行藏獨倚樓。〓玉繩回斷絕。臥見雲間月。悄悄夜寒生。月高風滿城。○其五
東流江水西飛燕。黃姑織女時相見。見少別離多。浮生能幾何。〓梧桐相待老。常恐秋風早。萬恨在蛾眉。傍人那得知。○其六
東邊日出西邊雨。孤帆夜發瀟湘渚。雨浪細無聲。煙斜月轉明。〓清猿不可聽。楓落吳江冷。更欲向芳洲。水深難急流。○其七
孤雲目斷蒼梧野。無邊落木蕭蕭下。茲歲已蹉跎。其如芳草何。〓玉階生白露。病骨傷幽素。夢好更尋難。相思錦帳寒。○浣溪沙（即景）
雲壓斜暉照樹黃。風生水樹綠陰涼。渴蛙得雨鬧池塘。〓紅焰射人榴火炫，青絲窣地柳條長。卷簾明月滿回廊。○菩薩蠻（集句贈野人）
林中獨酌鄰家酒。門前學種先生柳。灌木自悲吟。風泉清道心。〓獨行潭底影。蟬噪林逾靜。渡口欲黃昏。殘陽歸掩門。○浣溪沙
布穀催耕最可憐。聲聲隻在綠楊邊。夕陽江上雨餘天。〓滿地蓬蒿無舊陌，幾家桑柘有新煙。戰場開盡是何年。○卜算子
春去蝶先知，花落蜂難綴。草綠庭空不見人，愁共天無際。〓鑿沼種荷看，水淺荷錢細。惟有青苔最可憐，欲上人衣袂。○金錢子（五月五日作）
雲澹風微，江雨欲來還去。倚闌幹，鬢霜千縷。白水青蕪，是征鴻歸處。望盡天涯，夕陽猶在深深樹。〓艾葉榴花，又上阿誰門戶。悄空梁、燕雛自語。王謝亭台，杳不知何許。獨立蒼茫，亂鴉啼、滿城鍾鼓。
○梁州令
雨過群山翠。楊柳含煙如醉。畫簷雙燕引雛飛，風動榴花，點點猩紅碎。〓對花莫把闌幹倚。心亂難為理。夕陽江上，滿眼清波，總是愁人淚。○最高樓
今宵月，還照別離愁。愁上最高樓。九宵無路青冥闊，玉京風露冷於秋。寶刀裁不斷，水東流。〓誰知道、黃粱炊未熟。早過了、洞天三十六。塵土事，幾時休。廣寒桂樹清香好，圓光恰滿又成鉤。笑階前萱草，浪語忘憂。
○花犯（秋夜）
夜何其，星移漏轉，涼蟾照無睡。寶箏弦斷，金雁與青釭，相對憔悴。塞鴻過盡人千裏。餘香怨繡被。但滿眼、碧雲紅樹，闌幹空自倚。〓階前暗蛩最殷勤，恓恓似向我、說他情意。莎露冷，相將到、曉霜開蕊。惟應有、素娥未老，曾幾見、桑田成海水。任浪語、愁來堪遣，君看明鏡裏。
○西江月
紅葉無風自落，黃花過雨猶香。床頭塵甕恥空觴。添了愁城萬丈。〓閱世身如萍梗，懷人夢繞瀟湘。應知此恨不尋常。豈在眉間目上。○卜算子（詠雨）
摵摵度蓮池，漠漠昏鬆隴。卻過西園拂紫塵，柳媚花矜寵。〓泥潤燕衣沾，粉膩蜂須重。極目滄江不見人，波浪兼天湧。○蝶戀花
春夢岑岑呼不起。草綠庭空，日抱嬌鶯睡。暖吹飄香三萬裏。殘絲骨斷天沉水。〓寶瑟弦僵誰複理。梅子青青，苦在心兒裏。滿徑蒼苔花糝地。杜鵑口血閨中淚。
○摸魚兒（晚春）
悄寒生、沈沈院宇，不知春在何處。逢春漸老能多少，惟有暗愁無數。春又暮。但碧草和煙，綠葉漫飛絮。畫梁燕語。還是舊音聲，烏衣巷陌，轉盼幾今古。〓天涯路。流水青山如故。離魂長在郊樹。夜深月暗蒼梧遠，化作杜鵑歸去。人不見、桃花自落空階上（案：疑作土，始葉韻）。東風未許。吹夢過藍橋，關河滿目，波浪渺南浦。
○玉樓春
春來觸處花成綺。春去可憐花委地。催耕布穀彊知時，去國杜鵑空有淚。〓雙魚不見人千裏。落絮牽愁和夢起。芭蕉多事惹東風，故作雨聲驚客耳。
○惜餘春慢（詠子規）
隴水沈沙，巴猿咽雨。淚盡瀟湘竹死。多情怨魄，何處飛來，聲在萬重雲裏。腸斷行吟放臣，去國佳人，地遙天邇。悄空山，月冷風清，惟見野棠如綺。〓記向日、瓊戶珠簾，櫻唇簧舌，吹商嗬徵。朱顏尚在，十二闌幹，回首不堪重倚。滄海桑田有時，海若未枯，愁應無已。到明朝、贏得萍花滿樹，錦殷霞碎。
○金人捧露盤
水如藍，山如黛，草如絲。正去年、雙燕來時。衡門晝掩，日長惟有睡相宜。午風吹破北窗夢，簷影參差。〓李花開，梅花謝，榴花放，杏花稀。枉教人、兩鬢霜垂。憑闌佇立，空將愁眼盼斜暉。斷雲迢遞，趁征雁、直到天涯。
○水調歌頭
雨過百花盡，綠葉自成帷。翛然驚破殘夢，何許一黃鸝。獨上高樓凝望，不見陽春去處，惟見草離離。且喜畫梁燕，還傍舊巢歸。〓理紈扇，清竹簟，試單衣。莫思身外閑事，有酒便須揮。螻蟻王侯同盡，何用名標竹帛，留與後人疑。坐久暮天碧，月在綠楊枝。
○玉樓春
江城雨熟黃梅後。樓閣清高虛永晝。階前夕露寶珠呈，葉底夜蟬金石奏。〓蒼苔不受殘紅覆，市徑沿牆欺組綬。老來於物總忘情，漫為青山開北牖。
○歸朝歡
紫燕成雛辭舊宇。紅日滿庭雞唱午。披襟起溯北窗風，綠楊葉底聞鶯語。故人音信阻。白蘋吹盡滄江雨。倚闌幹，悠然獨笑，暝色下平楚。〓浮生百歲真羈旅。富貴繁華萍梗聚。重瞳隆準等丘墟，紫髯桑蓋俱塵土。坐來天欲暮。烏鴉立遍城頭樹。看雲頭，金盤湧出，身在廣寒府。
○傳言玉女（詠蝶）
為問韓憑，何事化為蝴蝶。妒風羞雨，一身輕似葉。園苑晝永，麗日晴煙相接。舞回柳眼，拍翻花頰。〓殢粉迷香，困酣猶自未愜。錦雲深處，更愁濃露浥。何況素秋，枝上晚霜披鬛。祇應無奈，翠銷紅厭。
○好事近
雨過卻斜陽，虹外遠山猶濕。獨據槁梧高坐，待北窗風入。〓可人嘉樹有清陰，蟬噪一何急。倦暑盼秋來，又恐芳時輕戢。○虞美人
東風過了南風起。節去如流水。日長門掩燕交加。可惜紅葵落盡雨中花。〓人間隻願花長好。花謝人催老。老來空有愛花心，無奈斜陽不為駐光陰。
○訴衷情
相思日日上高樓。還是去年秋。無情梁上雙燕，棄我忽如讎。〓蟲嘖嘖，葉颼颼。夜愁愁。闌幹漫倚，塞北江南，何地無愁。○浣溪沙
（槿花）可怪西園木槿花。強將孤豔鬥輕霞。不知門外夕陽斜。〓應有斷魂隨蛺蝶，豈無幽恨寄寒鴉，那堪橫被綠苔遮。○玉漏遲（詠雁）
渺長空萬裏，西風動地雁來無數。早發榆關，暮入楚江煙雨。逝水浮花
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:33:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>