<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,原序,监湖遗老诗序,卷一,卷二,卷三,卷四,卷五,卷六,卷七,卷八,卷九,拾遗,补遗,附录,庆湖遗老集全文在线阅读,庆湖遗老集全文在线下载,大玄古籍书库">
<meta name="description" content="诗别集。一作《庆湖遗老诗集》、《庆湖贺遗老集》。宋贺铸撰。铸自七岁起,即学诗,日以章句自课,至宋哲宗元祐三年戊辰(1088),凡著之稿者,约五六千首。然以为妄作,三数年一阅,屡焚之。以后,拾其馀而缮写之,至绍圣三年丙子(1096)成集,止于元符二年己卯(1099)前,为九卷,自作序,凡收诗四百七十二首。是为《前集》。徽宗政和三年(1113),程俱为作序。宣和七年(1125),铸卒,程俱为撰墓志铭,称铸有《鉴湖遗老前、后集》二十卷,知《后集》为十一卷。其书未刻,南宋高宗建炎(1127—1130)间,金人占据">
<title>庆湖遗老集_贺铸_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">庆湖遗老集</span> <br/>
          作者： <span class="inputVal" id="bkauthor">贺铸</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]54386</span> <br/>
          说明： <span class="inputVal" id="bkdec">诗别集。一作《庆湖遗老诗集》、《庆湖贺遗老集》。宋贺铸撰。铸自七岁起,即学诗,日以章句自课,至宋哲宗元祐三年戊辰(1088),凡著之稿者,约五六千首。然以为妄作,三数年一阅,屡焚之。以后,拾其馀而缮写之,至绍圣三年丙子(1096)成集,止于元符二年己卯(1099)前,为九卷,自作序,凡收诗四百七十二首。是为《前集》。徽宗政和三年(1113),程俱为作序。宣和七年(1125),铸卒,程俱为撰墓志铭,称铸有《鉴湖遗老前、后集》二十卷,知《后集》为十一卷。其书未刻,南宋高宗建炎(1127—1130)间,金人占据铸寓居地毘陵。铸“所著文编,悉为虏酋携去,独巾箱有别录庆湖诗《前集》在”(乾道丙戌寇翼序),于是《后集》散佚。南宋光宗绍熙四年癸丑(1193),胡澄刊《前集》九卷,并得古风一首,近体长句五十八首、七言绝句二十首,为《拾遗》一卷(一作二卷)。《直斋书录解题》卷二○有著录。《宋史·贺铸传》谓有集二十卷,盖袭墓志铭之旧。《宋史·艺文志》谓有集二十九卷,疑有刊刻讹误。《四库全书》本唯收《前集》九卷。1916年,李之鼎据开有益斋朱述之本校刊,较《四库全书》本多拾遗一卷、补遗一卷,附杨时、寇翼、胡澄诸人序跋及程俱所撰墓志,其书在《宋人集》中。墓志称铸“它文数十百篇”,周煇《清波杂志》亦言铸文甚多,然已“不传于世”。今其文无一篇传。墓志谓铸有“乐府辞五百首”,今存二百八十四阕。张耒序其词集,名《东山词》,不著卷数。《直斋书录解题》卷二一著录《东山寓声乐府》三卷,李冶《敬斋古今黈》卷八有《东山乐府别集》之目,当时传刻甚多。</span> <br/>
          封面： <span class="inputVal" id="bkimg">Z_20253.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]庆湖遗老集
[book_author]贺铸
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]54386
[book_dec]诗别集。一作《庆湖遗老诗集》、《庆湖贺遗老集》。宋贺铸撰。铸自七岁起,即学诗,日以章句自课,至宋哲宗元祐三年戊辰(1088),凡著之稿者,约五六千首。然以为妄作,三数年一阅,屡焚之。以后,拾其馀而缮写之,至绍圣三年丙子(1096)成集,止于元符二年己卯(1099)前,为九卷,自作序,凡收诗四百七十二首。是为《前集》。徽宗政和三年(1113),程俱为作序。宣和七年(1125),铸卒,程俱为撰墓志铭,称铸有《鉴湖遗老前、后集》二十卷,知《后集》为十一卷。其书未刻,南宋高宗建炎(1127—1130)间,金人占据铸寓居地毘陵。铸“所著文编,悉为虏酋携去,独巾箱有别录庆湖诗《前集》在”(乾道丙戌寇翼序),于是《后集》散佚。南宋光宗绍熙四年癸丑(1193),胡澄刊《前集》九卷,并得古风一首,近体长句五十八首、七言绝句二十首,为《拾遗》一卷(一作二卷)。《直斋书录解题》卷二○有著录。《宋史·贺铸传》谓有集二十卷,盖袭墓志铭之旧。《宋史·艺文志》谓有集二十九卷,疑有刊刻讹误。《四库全书》本唯收《前集》九卷。1916年,李之鼎据开有益斋朱述之本校刊,较《四库全书》本多拾遗一卷、补遗一卷,附杨时、寇翼、胡澄诸人序跋及程俱所撰墓志,其书在《宋人集》中。墓志称铸“它文数十百篇”,周煇《清波杂志》亦言铸文甚多,然已“不传于世”。今其文无一篇传。墓志谓铸有“乐府辞五百首”,今存二百八十四阕。张耒序其词集,名《东山词》,不著卷数。《直斋书录解题》卷二一著录《东山寓声乐府》三卷,李冶《敬斋古今黈》卷八有《东山乐府别集》之目,当时传刻甚多。
[book_img]Z_20253.jpg


[book_title]提要
钦定四库全书　　　　集部三
庆湖遗老集　　　　　　别集类二【宋】
提要
【臣】等谨案庆湖遗老集九卷宋贺铸撰铸字方回卫州人唐谏议大夫知章之後元宗时知章致政诏赐镜湖据谢承会稽先贤传谓庆湖以王子庆忌得名後讹为镜故铸自号庆湖遗老初以婚于宗女授右班殿直元佑中李清臣奏换通直郎通判泗州太平州卒事蹟载宋史文苑传其诗自元佑巳卯以前凡九卷自制序文是为前集己卯以後者为後集合前後集二十卷同时程俱为之叙今後集已佚惟前集仅存铸子檩跋称後集经兵火散失则南宋已无完本故书録解题所载卷数与今本同也方回作瀛奎律髓称铸每诗题下必详注作诗年月与其人之里居姓氏今观此本与回所说相符盖犹旧刻之未经删窜者矣铸以填词名家世传其青玉案词梅子黄时雨句有贺梅子之称然其诗亦工致修洁时有逸气格虽不高而无宋人悍犷之习苕溪渔隐丛话称其以望夫石诗得名诗人玉屑称王安石赏其定林寺絶句王真方诗话载回论诗之言曰平淡不涉于流俗奇古不邻于怪僻题咏不窘于物义叙事不病于声律比兴深者通物理用事工者如已出格见于成篇浑然不可镌气出于言外浩然不可屈【案此段以叶韵成文】观其所作虽不尽如其所论要亦不甚愧其言也陆游老学庵笔记曰贺方回状貌奇丑俗谓之贺鬼头喜校书朱黄未尝去手诗文皆高不独工长短句也今其文则不可睹矣乾隆四十五年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]目录
钦定四库全书　　　　　集部三
庆湖遗老诗集目録　　　别集类二【宋】
卷一
歌行
卷二
古体上
卷三
古体中
卷四
古体下
卷五
近体五言
卷六
近体诗长句上
卷七
近体诗长句下
卷八
五言絶句
六言絶句
卷九
七言絶句
拾遗
补遗
附録

[book_title]原序
庆湖遗老诗集原序
庆湖遗老者越人贺铸方囘也贺本庆氏后稷之裔太伯始居吴至王僚遇公子光之祸王子庆忌挺身奔卫妻子迸度淛水隐会稽上越人哀之予湖泽之田俾擅其利表其族曰庆氏名其田曰庆湖今为镜湖传譌也汉孝安帝时避帝本生讳改贺氏水亦号贺家湖焉家牒载谢承会稽先贤传叙略如此唐代既颁勲格百家图谱并为煨灺元和中林宝集着姓纂臆谓贺氏庆封之後非是按封刼专齐政田氏患之聚三族甲环其宫而夷其族封仅身免走鲁迁吴卒被屠戮安有遗种哉吾家特会稽一族他州之贺盖贺兰贺若贺跋贺娄贺鲁贺葛贺赖贺述贺儿贺略孤吐贺诸姓省焉铸十五代祖乃秘书外监之後祖弟讳知止少味老易躬耕不仕开元末兴崇玄学本道三以道举荐送不赴会有闻于朝者起家拜上虞丞秩满试任城令时李翰林白寓游是邑与公相从於诗酒间譔其美政书公堂之壁後人鑱诗石今或存焉久之迁阳谷令卒官民怀其惠遮留丧车不得时发因权窆县之北原三孤即壠为庐免丧按安史之乱县又改隶东平寻为李正已巢据之寖用非法游民浮房禁不听还伯仲定居阳谷俾季隂归会稽以持先业皆力田自洁不复为仕宦计季实吾祖也岁一北走省展存殁且自誓约生虽居死当祔骨先垄之次逮七世孙遵约不坠後属董昌盗越民罹其毒因弃业北迁合族焉国朝缘外戚赐第开封隆和里六代祖广平王始别葬于浚仪固子陂之原高门平州府君受命北征即诰其家嗣曰吾家本庆氏昔王子尝寓於卫而子必以旧氏名之吾死必封树卫郊示不忘本府君竟死事朔野曾门以哀毁废于家但名其子而重诰之天圣初大门总北道垧牧之正遂卜府君之新阡于卫属邑共城东原仍徙贯焉行先志也铸少有狂疾且慕外监之为人顾迁北已久尝以北宗狂客自况今寖老且疾念归何时而亟更旧称者亦首丘之义耳铸生于皇佑壬辰始七龄蒙先子专授五七言声律日以章句自课迄元佑戊辰中间盖半甲子凡着之藁者何啻五六千篇前此率三数年一閲故藁为妄作也即投诸炀竈灰灭後巳者屡矣年髪过壮志气日衰落吟讽虽夙所嗜亦颇厌调声俪句之烦计後日所赋益寡而未必工於前念前日之?烬为妄弃也始裒拾其余而缮写之後八年仅得成集以杂言转韵不拘古律者为歌行第一卷以声义近古五字结句者为古体诗第二第三第四卷以声从唐律五字结句者为近体五言第五卷以声从唐律七字结句者为近体长句第六第七卷以不拘古律五字二韵者为五言絶句第八卷以声从唐律七字二韵者为七言絶句第九卷随篇叙其岁月与所赋之地者异时开卷回想陈迹喟然而叹莞尔而笑犹足以起予狂也倘梦境幻身未遽坏灭嗣有所赋断断自巳卯岁列为後集云丙子十月庚戌江夏宝泉监阿堵斋序

[book_title]监湖遗老诗序
监湖遗老诗凡四百七十二篇其五字八句诗锻炼出入古今为集中第一其余大抵名家作也予少读唐实录与会稽石刻见贺季真弃官本末方开元天宝之间天下号无事文学士见贵重季真出入禁省冠道山友储副极当世华宠然一旦不顾去为千秋观道士使人视之超然如云汉登秦望行剡川未尝不悠然遐想也季真去後四百二十载建中辛巳岁始其孙方回江湖上盖监湖遗老也方囘落落有才具观其诗可以知其人中间累官钱塘及通守两郡辄谢病去为祠岳吏又一旦挂衣冠客吴下穷逹虽不同其勇退乐间故有监湖余味然予谓方回之为人盖有不可解者方回少时侠气盖一座驰马走狗饮酒如长鲸然遇空无有时俛首北窗下作牛毛小楷雌黄不去手反如寒苦书生方回仪观甚伟如羽人剑客然戏为长短句皆雍容好丽极幽闲思怨之情方回忼慨多感激其理财治剧之方亹亹有绪似非无意于世者然遇轩裳角逐之会常如怯夫处女予以谓不可解者此也予奇穷肮脏可憎方回多交游乃独以集副授予曰子好直美恶无溢言为我详而叙之此亦岂其不可解之一端耶政和三年癸巳岁十月朔信安程俱叙

[book_title]卷一
钦定四库全书
庆湖遗老诗集卷一　　　　宋　贺铸　撰歌行三十九首
丛台歌　按邯郸县谱丛台赵武灵王筑起地三百尺今故址犹十仭在县中东北隅元丰辛酉七月同邑令濮人杜俨仲观登杜先有此诗要予同赋
累土三百尺流火二千年人生物数不相待摧颓故址秋风前武灵旧壠今安在秃树无隂困樵采玉箫金镜未销沉几见耕夫到城卖君不见丛台全盛时绮罗成市游春晖一从琱辇闭荒草萧散行云无复归招魂想像风流在晴华露蔓犹依稀盘纡棘迳撩人衣禾黍晩成貊貉肥层檐碧瓦碎平地梦作鸳鸯相伴飞登临吊古将语谁城郭人民今是非指君看取故时物南有清流西翠微彷徨华表不忍去岂独辽东丁令威
黄楼歌　熙宁丁巳河决白马东注齐宋之野彭城南控吕梁水滙城下深二丈七尺太守眉山苏公轼先诏调禁旅发公廪完城堞具舟檝拯溺疗饥民不告病增筑子城之东门楼冠其上名之曰黄取土胜水之义楼成水退因合讌以落坐客三十人皆文武知名士明年春苏公移守吴兴是冬谪居黄冈後五年转徙汝海予因赋此以道徐人之思甲子仲冬彭城作
君不见熙宁丁巳秋灵平未塞河横流澶漫势欲浮东州斯人坐有为鱼忧当时贤守维苏侯厌术不取三犀牛跨城迢嶤起黄楼五行相推土胜水鼍作鼋惊走鞭箠三丈横流变清泚南来船车鷁衔尾使君登览兴如何舞剑吟笺宾从多水平照影见雁下山空答响闻渔歌楼下汀洲长芳草一麾南出彭城道昨日春游咏白苹後夜秋风悲服鸟黄冈汝海心悠哉青山白髪多尘埃采菱伎女今何在骑竹儿童望不来望不来碧云明月长徘徊
彭城三咏　元丰甲子予与彭城张仲连谋父东莱宼昌朝元弼彭城陈师中传道临城王适子立宋城王羾文举采徐方陈迹分咏之予得戏马台斩蛇泽歌风台三题即赋焉戏马台在郡城之南斩蛇泽在丰县西二十里歌风台在沛县郭中
秦蛇已中断刘项方龙战叱咤沮风云睢盱走霆电鸿沟一画天地开楚王洗剑东归来新都形胜控淮泗笼山络谷营高台重瞳登览何为者不知招贤知戏马上如激矢下投丸兰筋霜腕便回盘半夜悲歌骓不逝明日隂陵行路难騋牝三千归汉闲粟豆尤闻蠧县官君不见华山之阳古垧牧春风吹草年年緑
右戏马台歌
君不闻泗滨亭长送徒如咸阳徒夫怀归多道亡泽中置酒饮相诀吾亦从此奔芒砀隂风萧萧导者惧前有修蛇怒横路酒酣拔剑肎留行划断蛇蜒不囘顾河明月出人踵来彼媪何寃号且哀谓遭赤帝屠吾子语竟莫知安在哉真人闻此自心许茫茫四海吾其主虎变龙飞十二年馘项枭英盖狐鼠半夜雄鋩飞上天几见长陵一抔土
右斩蛇泽歌
汉祖高风百尺台千年客土生蒿莱何穷人事水东去如故地形山四来江淮犹沸鲸鲵血八十一车枉归辙白首逢迎皆故人牢酒欢呼惜将别崤渑迢遥非我乡死生此地何能忘酒阑鸣筑动云物青衿儿曹随抑扬尔时可无股肱良端思猛士守四方君不闻淮隂就缚何慨慷【平声】解道鸟尽良弓藏
右歌风台词
渔歌　甲子十二月张谋父陈传道王子立会于彭城东禅佛祠分渔樵农牧四题以代酒令予赋渔歌
严公桐江上吕父清渭滨出处两能事寥寥乎若人拥蓑芘笠吴侬子身偶一竿生寄水侯庖富馔美鲥鲈寸鬛分鳞辱刀几吾将一鈎县十犍笑倚扶桑不计年鲵鲸怀饵脱相得坐使东南饮食鲜
江南曲　乙丑三月彭城分题得江南曲
游倡搴杜若别浦鸳鸯落向晩鲤鱼风客樯【阙】　泊当时桃叶是新声千载长余隔水情乌衣巷里人谁在白鹭洲边草自生
三鸟咏　元佑戊辰三月之官历阳石碛戍日从事于田野间始闻提壶竹鸡子规三鸟其声殊感人因赋之以寄京东朋好
緑野带江春漠漠露湿花蔫朝暮薄年芳婉娩欲辞人啼鸟殷勤劝行乐提壶真起予十千美酒当賸沽金龟宝貂家所无持底可过黄公垆调官东来今几日谓有公田宜种秫朝廷未除私酿律安得一试焦革术提壶鸟叹吾与尔皆悠悠君不见长安两市多高楼大书酒旗招贵游脱闻提壶鸣树头论槽买瓮更献醻庶几此声知所投胡为南乡长滞留端使北宗狂客羞【北宗狂客方回自号也】
右提壶引
东南泽国陂塘濶旱岁少逢晴五月田间鼃喜雨冥冥竹下鸡啼泥滑滑而予不耕陂下田田臯驱马挥长鞭稻塍微茫絶复连如蹑镜面流鲛涎植蹏沮洳不敢前何暇顾惜青连乾竹鸡鸟汝幸飞翔罗罻外安知此途吁可畏雄雌更鸣方自慰汝不能言臆为对君不见日围赫赫是长安大明宫阙开云端鸡人唱漏辰三刻左右相君朝谒还前驺谁敢干後乘不可攀飘飘青盖望已远緑堤隂下沙堤间长堤千步沙漫漫风不惊尘雨亦乾君能驰骛此其所何事江乡行路难
右竹鸡词
长江靡迤山坡陁旅竹荒松蒙茑萝蚕初眠起风日暖梅弄黄时烟雨多山间有迳行逶迤倦客据鞍生睡魔奈尔思归啼鸟何子规鸟不如归去好谁家西北最高楼几为王孙怨芳草子规怜尔解归飞我独何心长不归十年迹絶苏门道梦里旧游知是非一官窃食官仓米十口之家饱而已金印锦衣耀闾里少年此心今老矣问舍求田从此始
右子规行
东华马上怀寄清凉和公兼简社中王拙居士东华在历阳郡北八十里隔江与金陵相
直王字间叟巳巳十月赋
鸡鸣紞五鼓驱马东华路月落潮上时云披日生处揺揺渔艇子挂席凌江去送目思悠然横槊聊一赋鸿雁南飞江北流亭亭双塔是昇州前朝物色今何见白鹭平沙接石头石头城上清凉国中有弥天大比邱右军远孙傲时者巾鉢久从莲社游吾亦明年及瓜代一庵见寄外何求
广四愁寄李譓　李字智父时为白马从事庚午七月历阳赋
夜如何其夜未央斗星灿兮河苍凉微月入牖窥曲房候虫刺促鸣我牀离忧歘来煎人肠夜如何其夜何长緑琴在荐兮拟楚奏之沈湘朱弦湿露兮声戾指而不扬屏琴浩歌兮屑涕泗之浪浪我有所思兮在河之阳僾而不见兮衷难弭忘騄骥腾跃兮鸿鹄翺翔明璫玉案兮尔不我将缄诚结惠兮久莫汝偿永如牛女兮南北相望昔燕处兮灵芸之堂纫兰为佩兮集芰为裳西风凄紧兮凌百草以殒黄兰萎芰裂兮恐被服之不芳念汝玉立兮贱组绣之文章玄节日厉兮奈惨栗之氷霜胡不乘白云兮归来乎帝乡尚何所徯兮毕永岁而彷徉
舟次金陵怀寄历阳王掾相　王字元胥庚午十二月赋
昨时江北望江南把酒离愁已不堪今夜江南望江北抵掌清谈安可得历阳白下非吾乡官身俗眼禁人狂後日扁舟更西去江北江南两何处
赠道士?拱辰
尝观妙手御风图想像斯人世所无今识黄冠葆光子爽气飘颻画不如岷峨东来九千里眼饱高山与流水乘春更拟访天台晨肇当年偶然耳葆光子胡为乎鼎中龙虎炼成宝笔下鬼神驱作奴须君且置是等事三复玄元皇帝书
舣舟秦淮雪中访侍其瑀　侍其字服之庚午十二月赋
北风破雨初成雪斋舫蓬牕吹纸裂蓝舁触冷访圆庐得把一杯聊耳热人生自适待何时矧君与我皆衰迟会待晴天暖风日杖藜同赴北山期
寄墨代书赠杨时　杨字中立彭城僚友也为南康刑狱掾庚午十二月金陵偶便因以诗墨寄之
徂来雪压苍松颠沦膏根柢蟠蜿蜒樵斤翦?石火曲突百步凝梢烟蒲萄秋颗累累县海胶九炼堪续弦力捣万杵臼欲穿剂成圭璧随方圆点漆比色石比坚坐令李韦羞居前陈台潘谷老且贤授唯识者不计钱是翁解化如蜕蝉後可继此无闻焉付君一圭欵识全保护紧密何千年君家清风宜世传不特谈玄须草玄
留别僧讷　辛未正月金陵赋
冗从两班谁比数牛侩马医犹尔汝诗解穷人未必工苦调酸声效梁父荥阳道人方外交谓我有言追屈骚骊珠不惜弹黄雀狗尾何堪聨晋貂秦淮潮上扁舟发後日相思一书札千里同风了了然人间无处无明月留别道士许自然　自然山阳人喜谈老易早为荆国王公所知尝被召对於延和殿赐号葆光掌中太乙宫文籍未几谢病来茆山辛未正月相逢于金陵求予诗因赋此
东晋高贤许远游裔孙今不坠风流还有临川大太傅每思与语即登楼浮名何啻如云薄钟鼓爰居非所乐漱石枕流知善谑友月朋风差不恶吾亦尘间无所求终期采药栖罗浮异日归来辽海鹤不见人民见城郭赠赵参军滂　赵字沛然工书得锺王楷法辛未二月高邮赋
髯参军髯参军平昔相好书相闻妙兼八法嗤五云一字仅课三年勤春回玉树生兰筋骅骝气压千羸羣庾家之鸡安足云君子砚渔而笔耘桓扇兮羊帬奈何不书蘂珠秘録之真文宝厨钿轴缄灵芸阆居清絶无世纷谁其观者紫阳君後日人间偶流落犹得标题持键钥
留别田昼　田字承君始名至明字君义元丰初滏阳同官也辛未二月邂逅于高邮因赋此以赠别
君家陋巷一尺泥吾车有轮马有蹄犯寒踏雨重相过明日扁舟吾遂西回首邯郸迹如扫离索十年成潦倒兎葵燕麦春日妍蝉腹龟肠气方饱云逵窅窅谢攀跻长铗与人还故栖异时结驷来南亩耕者老夫锄者妻调北邻刘生　辛未六月京师赋时将为衡阳之行
荒园老墙百堵破北邻刘子南邻贺今两相望不相过端怯衡阳芒屩【阙】吾庖无鱼未必饿晏饭糠核烦脾磨吾牀何容凡物坐书为睡媒即牀卧彼子刘子何所作【佐】方学商声哦楚些细君戞瑟与之和相忘之乐在江湖最灵者人情不无此日可惜难再图秋风西来莫挽吾後日相思几千里书不尽言徒耗纸
答靳生　生名驰嗜酒而狂自号为酒隐翁壬申正月遣人持两诗见投日索具报因赋此
轩轩陆士龙卓卓荀鸣鹤云间日下逢此段殊不恶方君嗜狂药而吾穷病缚相望不相过赋诗聊尔谑知君酒隐慕先贤谁何合【合】作饮中仙金陵妙唱丹砂弦当日新声传不传莫学沧波弄云月老鲛哆口馋流涎访吾之居在何许春明门东大道边青鞵布韈不妨步何待东家蹇驴乃着鞭我屋真无坐客氊蒲团柽机共萧然鬭鸡走狗春风颠付与垣东恶少年
亡女胜璋哀辞　适汶阳邾氏子彦修三年而死甲戌三月海陵赋
百痾沉顿弥两年何图壮女死我先失声忍号气窒咽泪如绠縻汲九泉呜呼尚敢尤诸天托非其人死失所父孱母嚚犹弃汝吞卒咀楚申何许萎荑殒英春不主呜呼万古为寃土
老鹤叹　海陵苏氏即居之南凿小池以畜双鹤甲戌夏旱池涸如陆是鹤饥立庭除间主人莫恤也因赋诗以叹之
华表华表归来乎出无车兮食无鱼懿公之遇难再图卑栖俛啄同羣雏谁谓嵇氏子不孤强顔市井交屠沽巨源密啓亦已踈呜呼卫侯既不可作道林今也则无露鸣风舞何区区夙夜供君耳目娯西山二子饥相似南国三闾放不如端虑盘飱怀异味并随焦尾付庖厨送王安节赴武康尉　荆国公族弟也甲戌六月海陵赋
江左风华推第一王氏堂堂文献出乌衣诸郎能少屈尚执中司三尺律君方色养白头亲吴兴水陆饶甘新卞山之下苕溪滨一洗长安肥马尘君不见昔人负米长勤捧檄喜敢论州县徒劳耳
送海陵周太守邠受代还朝　周字閈祖尝宰管城有声甲戌六月赋
汤汤水东流奈何载此西行舟紞如五鼓鸣城头使君去矣不可留前日使君来天子惠此州传道管城政先声走羣偷不关外户息吠犬悉把鈎锄谁带牛雨阳不违祷舃卤数倍收吏却一钱贿狱无五木囚黄堂坐啸有余暇八咏新诗追隐侯斯民幸使君毕世为吾休俄及瓜时代本朝官重内旧通金门籍行奉玉宸对问君何以治海陵但陈圣主之德臣何能狂生有意水衡丞送僧云还吴兴　云喜作小诗稍不俗甲戌七月海陵赋
吴兴道人美风度月下沧浪翘白鹭昼公诗律尚能传间有赤乌黄耳句海角相逢一笑新怀归不待白苹春寄声故国羣儿辈潦倒尘埃贺季真
答许景亮　许永嘉人字少明力学喜为诗惠然出长篇见投况我以邓高密谢太傅即赋以答时予将为江夏之行兼与之别乙亥九月京师赋
东嘉海上孕瓌怪之子人英晦当代发之辞章聊一噫【下界反】雷鼓霜钟警聋瞶投吾夜光敢下拜相期过高幸少杀君家风鉴严简汰顾吾衰迟积尫瘵久隐墙东慕牛侩絶望仲华安石辈老矣狂奴犹故态清思屡遭俗子败絮衣棘径动罥碍京尘浼人更难奈行拏一舟犯滂湃五斗无余杂糠稗全家饫飱云梦?黄鹤登临指天外燕子西飞书可待访吾少明安好在
赠僧孚　熙宁末予罢官赵郡日与侨人窦了然游後十年复相遇于徐之萧县丙子三月之官江夏舟次长芦有僧永孚见过乃了然也将之庐阜予要偕行乞一诗遂赋
北道交游窦了然手持丹诀口谈禅吾年方少不解事贪酒狂歌相助瘨十载驱车道梁楚汲水之阳一坏堵着书直上窥鬻熊郑圃潦园聊尔汝旋闻瞥作去乡行声迹相辽扫风雨我遭官缚未渠央君割尘缘遽如许扁舟三月遡长川故人投谒俄童颠周妻何肉败吾事成佛定输灵运先此行历涉佳山水随牒不妨行乐耳与君更结莲社游径取盂囊付舟尾
送章邦杰移家余杭包家山　章字子才熙宁中僚友也自江州瑞昌令休官居城中十三年不与人事为道友筑室相招遂有是行丙子五月道由九江邂逅章登舟南浦因赋是诗
九江贤令尹千载两相望昔也陶彭泽今之章瑞昌拂衣置五斗高兴挹羲皇避俗陶无悔逹生吾与章渊明三径荒松菊我携一瓢寓僧屋渊明乞食踵人门我卖神丸办蔬粥渊明为酒接休元我每移书谢州牧渊明纸笔课儿曹我子长歌紫芝曲萧闲门户十三年尚畏尘缘生处熟行将卜隐包家山誓与苍生链大还愿君门外诛榛菅来者勿拒容跻攀镜湖遗老老且孱犹堪护鼎诃神奸功成拔宅自仙去唯余井臼留人间题汉阳招真亭　亭在大别峰顶郡守吴兴刘谊宜翁营构以招江夏黄鹤之仙刘每自称有不死术亭成後二年物故于淮隂道中予适见之一无它异丙子八月独登因赋此
大别山颠清沔尾飞亭迢嶤带云起清狂使君初燕喜拍手招呼黄鹤子玄津炼出太阳酥丰茸胎髪蒙头颅每夸久落北鄷籍岂意齎恨归黄垆越客登临兴何有愁不能言病妨酒残阳云梦窅然深尚欲开襟吞八九羽驾飘颻安在哉使君余迹已尘埃但见庾令楼横烟树杪角声催月渡江来
晚出江城闻角　丙子九月晦江夏作
古濠沮洳荷叶枯矍铄秃鶖行且渔山衔日脚水关掩孤楼引角吹单于胡马西风兴非浅壮图旧迹随尘卷秋尽湖边雁不来流落方悲去人远十月之交五夜长河横斗直天苍凉苏门故里斗杓下岂无伯仲勤相望君不见剡蓬为矢弧弦桑男儿落地志四方履屐无根着家巷道梁适楚犹吾乡雊鹆不踰济橘渡淮为枳吾心况物未应然随牒官身聊尔耳
寄汉阳赵尉沔　赵字道原滂之从兄丙子十月江夏赋
庆湖遗老坐诗穷强仕之年百病攻谁谓南昌禄隐翁伏枕呻吟四壁空相思限此江西东寄声每托江头风斯言近俳聊一笑江水方清饥可疗人生奇偶类探筹造物岂容人数料君初试吏或当然我大半生真不调昔不愿起家百日登三司今不愿还家六印金絫絫但愿官粮办亲养归来尚余三径资邻墙晏起访安否尔酌我歌尧舜时咄嗟此愿良难必吞声食蘖甘如蜜送武庠归隐终南　武字明叔近号今是翁衔命巴峡还道由江夏过我乞诗为赋丙子十二月
君不见南朝豪儁有郄生自厌出身时网婴乐闻栖遁去人者倾金累百赠其行关西武郎将家种心实慕儒官冗从春走巴东岁暮还逢迎偶在江南梦过门把酒豁清襟行将归隐南山隂终焉之计咄嗟办愿赋一诗轻百金吾闻自古咸秦称陆海六印可求田莫买别墅三千亩上腴将军部曲犹多在未应亲手把鈎锄岁事经营付家宰一官换得今是翁昔何所缚今谁解擕琴领鹤白云乡身世相辽自两忘北窗仰枕安足道未知何者为羲皇岂不闻俛首尘埃百僚底南北推迁随尺纸摩肩接武半台舆谁谓淮隂非哙比君家鼎甲盛先唐两都朱邸森相望天道恶盈几赤族当时赖有安平王庆牒蝉聨今几代云孙庠继游方外他时野史逸民篇铸也磨铅跂而待
送鄂州刑狱掾王懋元功罢官还海陵兼简金陵和上人　前此三年予客海陵送王之官酌别于横塘山此诗丁丑二月赋
暖云芳草横塘路送客何之官鄂渚江臯暑湿气如蒸别来何之还海陵海陵鄂渚非吾土每後君来先我去人无根蔕本悠悠况指沧波是舟路君方少健我衰迟局蹙辕间不自持因行寄声雁门远岁?敢忘林下期好去将无同语掾行见春风花满县隐显他年不我遗为续白莲社中十八传
玉鈎环歌　诸王孙士泞澄源以苍玉环螳螂鈎见贶助饬野服因以珉玉盘博山炉成氏箭建琖龙茶五物并此歌为报丁丑十月江夏赋
良工得玉蓝溪窟相璞命形心匠出螳螂倔强【平】疑有骨颈系一环犹莫屈镜湖老狂厌袍笏素裰纁绦须此物价比连城不容乞王侯辍好人所难何以报之明月盘薰炉波面山漓岏吾乡美笴鵾鸡翰闽甆兎盌霜毛寒称是头贡双龙团聊送公斋增冗长短歌粗可评珍贶吾方野装事游放局步顔曳藜杖薄暮微吟江汉上彼渔丈人误相访谓似三闾大夫様
南楼歌送武昌慎太守还朝　慎名宗杰吴人其先钱氏贵戚戊寅三月江夏赋
君不见鄂渚山环少【去】城半高牙之冲仰飞观徘徊华月天一隅缥缈青山江两岸题榜南楼非昔时今人可复识元规唯余在得昔明月与此江山常住持公堂坐啸无留事清夜登临谁办此流风逸响殆千年初见东吴贵公子剸繁健手付方州迎刃未始逢全牛潢池小儿归田畴田无高下乃多收每寻不浅胡床兴更有歌人行酒筹明日云颿望嶤阙镜湖老生愁欲絶一钱何敢浼刘公送行聊以南楼月照见金闺待漏时结佩正冠勤晓谒公乎莫负鲈鱼菰菜期衣锦东还使持节题黄冈东坡潘氏亦顔斋　潘豳老昆仲躬耕于东坡葺亦顔斋以偃息求诗于我为赋之元符戊寅六月江夏作
东坡有田谁料理黧面苍毛潘氏子结茅题榜亦顔斋农隙把书聊自喜潘乎潘乎信是顔之徒终日何所论难真如愚世无孔父四科友犹办箪食瓢饮陋巷环墙居百亩之收粒可数天南有待东坡主更输什一补官仓余勺几何供雀鼠会须不改其乐媚而翁力田水旱由天公大胜心迹相违阮校尉东西南北哭途穷
庆湖遗老诗集卷一

[book_title]卷二
钦定四库全书
庆湖遗老诗集卷二　　　　宋　贺铸　撰古体诗上四十首
故邺　按邺都记汉建安十二年曹操灭袁氏始大筑邺当时京兆洛阳南阳许皆大都而邺为之长操子丕代汉复定都洛阳此後僭窃更据邺而未始残破元魏孝文帝自代南巡驻跸邺下久之以南望柏人山北接柏人县非善地遂去之河南将作挂饭罂于城楼上识者解之挂饭悬飡也岂待玄孙宅此乎至孝静帝果为高欢刼迁都邺齐五主营建宫室规模壮丽远逾前魏周武平齐焚撤略尽及杨坚克尉迥遂洿瀦之筑京观于葛屦山徙郡汝安阳邺犹为属邑熙宁间始废之戊午九月独游晚归马上赋
魏武昔恢图北平谭尚孽卜邺筑新都非徒三狡穴将行迁鼎志遽有分香诀落日繐帷空奠终歌舞阕旋闻瀍洛上载起苍龙阙四叶不归东苔花驰道絶食槽?终【阙】挂饭期先决扰攘百年间覆车寻此辙山川气象变朝市?华歇白露复青芜茫茫换时节隂风吹葛屦磷火走兵血木叶下西陵寒虫助骚屑当时陪葬骨马鬛犹环列隧碣仆纵横?文久残缺帛砧与柱础螭首随分裂指此一抔间贤愚两何别悠悠凤漳水寂寂雀台月千古配英魂未随埃尽灭田臯访遗老谓有兴亡说但听黍离篇叱牛耕不辍
喜雨　己未予官滏阳涉春旱热四月晦雨始大澍而二麦已稿死采老农之言赋是诗
终春久旱暵涉夏俄溽暑垢污凂衣襟梅津蒸柱础黄霾闭赤景测候错辰午沙燕逐风鸢翻飞遡来雨纷纷白羽箭齐发万牛弩落瓦复鸣堦浮沤如沸煮崇朝已沛浃枯渴?清瘉田父喜过从迎门好相语蚕桑薄可具豚酒与箫鼓择吉谢丛祠巫娘罢狂舞晨炊饱丁壮庇笠耕泻卤少缓麦租期庶将秋稼补输入太仓中蕃肥任黄鼠
老槐　邯郸郡南滏水上有大老槐无复生意人偶夜休其下闻吟叹之声发空腹中盖枭狐所凭而里人辄以为神也因筑坛建社祀祷甚勤予感而赋是诗巳未八月
老树久枯秃俯临清路尘曾无席地?庇暍及斯民枭巢与狐穴凶怪相凭亲嘷啸属隂黑惊揺旁近人周环筑级坛立社祀秋春既享不材夀滥当有土神勿惑巫妇言请挥樵夫斤犹疑终窃据复作後来薪
过鼂掾端智　鼂字祖禹滏阳法曹掾巳未九月赋
西风吹晩雨饥雀噪寒丛文举对谈客坐惭觞豆空咄嗟宦游子贫病略相同斗俸折腰得醉钱常不供君看北里儿高堂燕歌钟虽夸酒无算饱德何由丰吾岂乞墦者不为妻妾容永怀氷檗操未媿屠酤雄
春行　庚申三月滏阳赋
风俗喜嘉辰行乐东城春人歌芍药章马渡杨柳津田亩久枯渴麦芒栖暗尘焦心戴白叟日望西郊云
对酒　庚申三月晦滏阳赋
白驹不可驻尺璧非所珍独挹一樽酒悲歌送徂春歌阑酒亦尽回首迹已陈自笑十年仕尚迷天下津岂无濯缨水奈尔长路尘命也复何道今人犹昔人
闲情二首　庚申四月同滏阳田参军至明赋
青窗隐夕曛玉甃紫苔春佳人久不见翠被销檀薰长巾拂緑绮上有三年尘聊弹别燕弄寄谢阳台云秋风动朱箔流尘汚鸳绮念昔合欢人两心今万里氷霜变松竹况复如桃李欲寓相思文无多右军纸题巫山图　滏阳张氏出此图盖唐人尽庚申四月赋
巫山彼美【阙】秀色发朝云绚丽不可挹飘颻去无痕楚梦一夕後苍山秋复春目断肠亦断往来今古人
诅蚊　庚申五月滏阳赋
公舍踞隂沟维蚊得所在朝昕灭声迹曛暮相期会挟是党与繁岂资躯力大饥心过狼贪毒喙甚蜂虿侜张巧中【去】人勇悍将何奈贫无绡葛绸拙计燃萧艾徒自取熏蒸举家更【平】欬烟销尚鼓箑夜久御益懈坦腹恣交攻烦痒如搔疥神疲复梦悸少不容清快如何造物工种此生民害安得长风驱投诸四荒外断之严霜诛并命不可贷丑类倘一遗余孽行当再
烛蛾　庚申五月滏阳席上赋
鬼蛾来翩翩慕此堂上烛附炎竟何功自取焚如酷感彼万动微保生在无欲不见清林蝉饮风聊自足
病暑　庚申六月滏阳赋
旱夏景延永烈日天中央歘歘燎原野中【去】人如探汤病肺苦焦渴吐舌生喉疮蔗浆与茗饮未易苏膏肓稍惊气象变云物来冥茫仰枕视檐际浩浩浮沧江忽得灌顶偈洒然心地凉雷公未鼓怒风伯何猖狂扫荡太宇空万影才斜阳俯辞楚台上拱立齐鼎旁一介命蝼蚁敢干私雨阳田夫信无罪触热正驱蝗
暑夜　庚申六月滏阳赋
渴蝉鸣中夜木叶【阙】无风襟苎不加带犹如被蒙茸三庚信可畏一扇曾何功安得解民愠苍梧理古桐
问内　庚申六月滏阳赋
庚伏厌蒸暑细君弄鍼缕乌绨百结裘茹茧加弥补劳问汝何为经营特先期妇工乃我职一日安敢堕尝闻古俚语君子毋见嗤瘿女将有行始求燃艾医须衣待僵冻何异斯人痴蕉葛此时好氷霜非所宜
食芡实作　庚申六月邯郸郡从事钱景棻德父席上赋
钱侯官舍旁走水来方塘暑雨过初伏斜阳生晩凉风翻芡盘卷万觜争低昂犹疑秦鸡暴擅此六国塲下榻延密客开樽荐新尝金刀剥老蚌玉沙磨夜光殷勤烦飣餖未咀悲生肠引领鄘卫西百泉乃吾乡水产富此物数钱论斗量朝飡取餍饱无复炊黄粱贪嗜比羊枣况乎惟味良十年去国仕遇得才微芒季鹰思蓴羮拂衣谢齐王我亦散浪者未许斯人狂长歌定行矣千载会相望
烹鸡叹　庚申七月客过滏阳道近时有人观庖人宰三鸡一雄就缚而鸣不辍因叹曰禽鸟将死知时且鸣吾安得默默求容于世因极口肆言俄抵机穽几不得免予感而赋此云
膳夫缚三鸡二雌先就烹一雄置机上不废知时鸣有客见之叹人情犹物情宁昌言即死何噤口偷生愚闻此客言退思因窃评鸡实鼎俎资杀身非罪声人忘枢机械鼓舌为祸萌宜念千金躯与鸡何重轻
题华阳公主碑隂　按碑公主名季艳魏孝文帝之孙年十四降高欢弟琛主与琛皆蚤死齐建国琛追王赵郡主为王妃碑表其墓卢思道文姚淑书在滏阳之南七里庚申八月晦日赋
王姬乘凤去春色一朝空昔怨绮罗月今无松柏风千年见白日狐穴入幽宫玉镜古尘满落梅谁复容峩峩当隧碑宝刻一何工文擅色丝美但书膏邑封惜非丈夫烈不得传无穷好在故时物清漳流自东
题兰陵王碑隂　碑载王名肃字长恭北齐文襄之子按北史直书长恭而没其名盖当时以字行而史失其详尔王有武略善抚士每得一瓜数李必分甘饵衆金墉之战免胄先登推功第一今兰陵王曲即凯歌也为後主所忌得疾不治而卒以鸩薨碑隂刻王弟延宗一诗甚哀墓在滏阳西南十里道占其东夏潦所凑壠已半圮碑字大兼寸隶法有古气而不着书人名文乃卢思道也庚申九月十日赋
齐室生武贤兰陵乃颇牧?瓜飨虎士餍饫比粱肉金墉免胄战破阵何神速乐府有遗声当歌凯旋曲盘宗既不夀霸祚宜尔促十代六百年人间换陵谷荒途接幽壠谁复禁樵牧窆石半欹摧鈎锄断鳌足苍苔蚀琢刻仰睇眩尘目操翰无媿辞千言不为辱流湍啮马鬛客土日危蹙霪潦并年间弥漫即川陆昔多万两送今无一抔筑人生妄区别共尽同草木何待雍门弹令君泪盈匊
邯郸郡楼晩望　庚申九月赋
新凉泻轩槛草木带秋声濶水倒岚影洗磨刀戟明百虫莫吟动一鸟归思轻晩律骇徂景羇怀念劳生去国亦已久已年今复庚官仓容雀耗世路忌蜗争顾我实荒浪误抛樵与耕竹木微迳在奚独古人行
答杜仲观登丛台见寄　庚申九月滏阳赋
高风荡河汉白露被寒菊下有络纬虫凄酸生意促华年不相待去我何流速老步失腾骧短辕甘局蹙伊人濮阳秀方厌折腰辱仕途塞榛芜低徊避蚖蝮邯郸古都会陈迹武灵筑兴发即登临西南几穷目新诗琢璠琰叠寄三两幅一听郢中歌阳春回草木行将及瓜代暂喜摆羁束鞭马径相过连朝奉游瞩只鸡与斗黍礼意未为足何以遇高阳多营瓮头醁
冬夜寓直　庚申十月滏阳赋
落月半侵窗蛩声寒到牀羇人不堪此梦後夜仍长结衣出庭户河汉正苍凉浮隂暝四野来雁不知行陈物愁莫节畏涂怀故乡十年泥滓贱半生靴板忙岂不志事功筋骸难自强壮毛抽寸霜烈胆磨尺钢素尚竟谁许行歌追楚狂
送武桓之安阳　辛酉七月冠氏席上赋
黄金络征辔之子待明发樽酒少迟留禅林见凉月歌鬟结蛾黛怨此佳期濶去去柳堤风青蝉催白髪寄杜邯郸　予寓居魏之冠氏杜仲观以诗相招属大河北徙莫知其津竟不果赴但赋此答之时辛酉八月也
穷巷厌多雨颓垣藜藿生蜩螗饱风露晏景一何清坐指岁芳歇羁人心骨惊所怀不可见东州闻政声三年但弦歌百里称神明风月动高兴诗章时一鸣天葩落健笔直与春工争浑河失故渠怒水方纵横难凭束苇济跬步万里程梦想不知远笑谈何可并赖有西飞翰尺纸缄驰情
访周沆郭忱　周字文清郭字天辅皆吾僚壻也辛酉仲冬自魏趋阙始及北郊首访二子于葫芦园延欵连日因赋是诗
前日去薄官驱车望城阙情亲周与郭契濶多年别征袍未及解径造郊扉谒存问审安娱芝眉慰怀渴家饱具羮炙笑我犹饕餮野色夜苍茫松隂步微月悲风应长啸洒面若冰雪狭室烛光清坏炉拥驼褐欢呼讲旧好邻梦憎惊聒念昔初冠年朋从事颠蹶忽忽一回首身志老成拙居诸信遄迈又值阳生节春物行可期良游须屡结妇家酒醅美升斗容丐辍斟酌挹东君手选时芳折樽前有余乐身外无所切欲寻玉清路难访金丹诀修短三万朝黄尘共埋灭
除夜叹　辛酉京师示周沆
壮发忽种种华年今复穷客怀少安适况乃京尘中病肺厌斟酌疲筋谢过从闲坊税老屋车马无来踪日俸才百钱盐虀犹不供夜榻覆龙具晨炊熏马通出门欲贷乞羞汗难为容安得一扁舟浮家乘兴东江山北深隐终老为田翁春秧二顷苗秋获期百锺稚子课樵汲壮妻兼织舂行歌沧浪清卧快柴桑风神明养内观忧患无旁攻有客闻此言诮予何不衷兹行果勇决谁揽冥冥鸿安知禄籍间去就如樊笼微尚良自信所悲君不同
寄杜仲观　辛酉二月予罢官滏阳访仲观于邯郸属雨後晴和城邑人已衣袷既登丛台风色凄紧尚如隆冬时台下有佛祠庭中得断碑乃蔡有邻书严挺之丛台怀古赋也因请仲观树之壁间佛祠西去二三里有王氏园偶诸俳倡将祀神者因置酒按之邑人丘岩起次说与焉明日相别是冬仲观亦受代复调南康舡官壬戌八月予至彭城登高有怀因赋此以寄
中春雨收霁与子登丛台形胜宛然在太行西北来无情百尺土千载未摧颓四顾发悲啸凄风振颐颏凌高气象变似不容徘徊下出破禅刹断碑生紫苔严公赋怀古复使後人哀西寻王氏园一径趋城隈老竹未萌笋繁花如雪开惠然丘少年逸躅欣攀陪小榭罗醼豆开帘按俳诙招呼缥缈人晚钟催梅水调唱金缕云罍浮玉醅倾觞敢惜醉忘着接?回明日遂分手旧游安在哉我为东徐官客鬓栖尘埃君调南康吏江山役清才西风吹去雁尺纸为君裁我已困摧辱壮心如湿灰行将隐名姓采药孙登嵬【共城山名】异日傥相过衡门剪蒿莱
游云龙张氏山居　云龙山距彭城郭南三里郡人张天骥圣途筑亭於西麓元丰初郡守眉山苏公屡登燕于此亭下畜二鹤因以放鹤名亭复为之记亭下有小屋曰苏斋壁间榜眉山所留二诗及尽大枯株亦公醉笔也亭上一径至山腹有石如砻治者公复题三十许字记戊午仲冬雪後与二三子擕惠山泉烹凤团此岩下张即鑱之壬戌秋予初至徐张惠然见临继相招与山中游八月晦日遂往暮归马上赋此
昔闻张逸民卜筑云龙山东望结遐想喜得彭城官一语定襟契宛如平生欢招携属休沐投此萝薜间女仆候门巷【阙】桂双翠鬟苏斋轩户明饼火焚椒兰宝墨鬼神护清诗氷玉寒森然拱檐溜架石排琅玕东趋放鹤亭磴道披茅菅指頋百村落炊烟林莽间日脚洒平陆两山如断鬟凄风振晚叶坐怯衣裘单引领紫霄极飘颻如可干缅怀眉山公五马来游盘酣兴走颠笔苍崖即鑱刋午年仲冬月雪野云弥漫扫石坐舒啸惠泉烹凤团当时诧盛集千古陋逵安俛仰迹遂陈斯人久泥蟠我来後千日逸?何由攀遇胜不能赋俯寻尘路还山英移未勒时欵白云关
登黄楼有怀苏眉山　时公谪居黄冈壬戌八月彭城作
登黄楼望黄州黄州望不见楼下水东流水流何可留浮云更悠悠伤心泽畔客憔悴楚兰秋
秋怀二首　壬戌九月彭城赋
室迩人尚远况乎千里间岂徒道路长重水复重山清霜老芳物嘉树不堪攀欲寄陇头信春风殊未还萧萧庭木落格格鸡声恶荒檐日影斜饥猫捕黄雀窗间养痾客起念邱园乐欲赋归去来西风老藜藿燕子楼　唐徐牧张建封晩得姬人眄眄宠嬖之为起燕子楼于使宅北城上以处焉後更兵火楼不复存天圣中故相濮阳李公出守彭城复楼於故址壬戌重九後一日予与二三僚友置酒楼上分韵赋诗偶得如字而侍酒官妓亦有名眄眄者盖窃希唐人因为见于卒章
城据山川胜千年楚故都高楼临汳水杨柳?芙蕖唐室中多故将军老镇徐球场朝戏马玉帐夜投壶白雪徵清唱黄金得緑珠春风楼上醼三日极欢娯红粉梦云散白杨兵火余当年贺厦燕老尽几番雏曲径拥黄叶西风时扫除寒鸱蹲老树睥睨女墙狐有客晩登覧傍徨思壮图荆榛闭铜雀麋鹿游姑苏陈迹岂足道旧欢何日无朱阑开酒塲宝勒迎官奴醉袖舞雊鹆艳声歌鹧鸪迟留故时月桂影来座隅回首一相诧今人如不如
快哉亭　彭城郡城之东南隅提点刑狱官废廨也熙宁末魏郡李公持节来此构亭上郡太守眉山苏公命名曰快哉亭下有爽垲数十步即唐人薛能阳春亭故址也癸亥六月始登此亭因赋是诗
飞亭冠城隅空濶延四望夙昔两文雄胡牀此相向山川气候美诗酒风神王弹压许昌侯阳春慙俚唱麾车忽南北荣辱生誉谤一躐云逵间一落江湖上我来得陈?伏槛徒怊怅可畏此尘笼归哉养荒浪
飞鸣亭　彭城南禅佛祠据戏马台之麓有岩山出其上方广信倍寻可立柱石癸亥秋九月太守河南王公说命僧起亭冠焉亭成置酒以落之而未得嘉名以称也时天晴木落旅雁南下复有声琴于座者公偶诵嵇叔夜目送归鸿手拊五弦之诗因以飞鸣榜之是冬十二月十日复与李昭玘成父杨中立同登因赋是诗
禅林跨山胁飞构凿崚嶒千里寄双睫百忧消一登斯游属公暇晓日东南升霜野明练甲云隂垂海鹏东州地阳暖腊月川无冰大船出洪口突去如骞腾趺坐思方寂桐鱼闻饭僧生台饱驯鸽散上浮图层矫首发长啸清风鼓尘膺寥寥紫虚路鸿雁正凭陵仿像中散公俯手朱丝绳粉绘久零落爽灵呼不譍顾予识尤寡况复无才称行且置缨笏庵栖宗大乘二子勿多诮有心何不能
上已後一日登快哉亭作　甲子年赋
上已信嘉辰流觞传旧俗良游怅不遂吏局方有属东风吹晓雨万窍嘷林麓疑有泊舟人狂歌河女曲逾朝始澄霁物色如新沐城角趋【去】危亭登临尉幽独纷华扫不见胡蝶飞平緑竚倚穷夕曛悠哉此心目
读李益诗　甲子夏与彭城诗社诸君分閲唐诸家诗采其平生人赋一章以姓为韵君虞益字也见从军诗序
君虞兴圣孙诗律早专美乐府度新声宫酺奉天子鲜风猎兰苕华月濯桃李独有连眉郎才称劣相比颇闻竹窗句流落绮纨耳吏曹久失调幕府感恩起从军五十篇王粲慙率尔胡沙动霜草开卷得千里骞翔大蓬拜转頋触排毁晩升八座崇谢事知所止高文茂支庶埋灭长已矣斯人今不亡正赖数番纸咄嗟齿逾壮日就无闻耻勉哉课謡吟请自田居始
田园乐　甲子八月与彭城诗社诸君会南台佛祠望田亩秋成农有喜色诵王摩诘田园乐因分韵拟之予得邨字
昔我未去园幽栖淇上村分辞侠少事喜与农老言农老孰追从四邻皆世婚机中工织妇籍上成丁孙青驹自走磨黄犬长候门昨日春大开道遥望高原西照牛羊下东风花草繁今朝夏鸡鸣麦熟田头喧归来息树?课汲灌中园秋赛方及辰酿秫烹膏豚丛祠响腰鼓免杖奉神樽冬雪断门巷蚕庐清且温地藉熊豹席炉明荆枥根起居就安适非复系晨昏不识百里面不知千骑尊供输先衆期于我何威恩太上复淳古坐起羲与轩敢忘天地施击壤声如埙毕此百岁愿泰然长夜魂避秦谁氏子客死武陵源
此日足可惜　甲子九月彭城寇元弼席上赋
此日足可惜此樽何可辞人生信浮寓老境将安之念昔青衿岁九七殊未知忽忽俯仰间复见趋庭儿名系冗从籍顾亦何能为抚此多病躯敢有黄发期每虞毙奔走明哲永见嗤後日卖刀剑买牛耕故陂不但力作勤农事有间时慨想无心子清言真我师
部兵之狄丘道中怀寄彭城社友　甲子十二月赋
驾言出北门徒御何迟迟日气方汹涌霜隂亦纷披役夫前驱行少妇痛不随分携仰天哭声尽有余悲虽非远行迈要之为别离顾我岂无家从公难遂私且怀二三友缺此文酒期临分各有赠婉思见乎词吟风一回首烟林失城池相思重相过斗黍为君炊
三月二十日游南台　与陈传道张谋父王文举乙丑同赋互取姓为韵予得陈字
晴春六十日不与酒杯亲吏事岂无闲风雨复兼旬始作南城游时物固已陈君不见桃李浓緑迷荆榛登高暂逍遥引目清泗滨向田有交迳俯城皆要津得意属禽鱼可爱不可驯顾予千里客眷此十日春胡不念尔生筋骸劳欠伸二十起丁籍一官初为贫侜张西复东甑满莱芜尘黄绶彼何物豕苓安足珍山园有芳兰幽佩手自纫长哦白云謡遐想紫阳真去矣南昌尉庶几乎若人
夏夜怀寄传道　陈摄领双沟戍税局乙丑彭城作
疲筋任藜杖行药下僧坊月出河汉白雨余草木凉有怀社中子引首东南望高韵少谐结何心事征商泗滨六七月万柳鸣蜩螗大艑岢峩来迎风坐胡牀投钱授赤券岂所试君长申退尚多暇不无金玉章而予方执热思得濯沧浪云牋傥写寄珍重未相忘
庆湖遗老诗集卷二
<集部,别集类,北宋建隆至靖康,庆湖遗老诗集>

[book_title]卷三
钦定四库全书
庆湖遗老诗集卷三　　　　宋　贺铸　撰古体诗中四十首
和张谋父游石佛山观魏太武书　按南北史彭城图经魏太平真君十一年太武南侵至瓜埠筑宫驻跸声欲渡江宋人患之遣使请婚馈百牢以犒师明年春旋师渡淮复留连徐方再旬始北去今彭城南五里因山鑱佛高十许丈东北百步有大盘石攲枕小溪划然四字曰阿弥陀佛皆径尺余特陀佛两字为逸笔结之其长倍寻下落溪中盖当时太武以铁箠画是字非刋刻也乙丑秋张谋父摹墨本见惠兼赋一诗要予属和焉
中夏昔屯否代邦天所开鸿图属太武不世英雄才南洗洛阳血西荡长安灰氊车十万乘略地驱风雷一苇济长淮筑宫瓜步隈东邻拜牢饩走使为婚媒云旗即归路覧胜此徘徊俯挥铁马鞭顽石同陶坏划成四大字屹栗隂虹摧沦精入崖壑怒气羞蟠回茫茫六百年风雨生莓苔伟蹟寖销冺威灵安在哉生存贵无上零落等尘埃君为访古游赋诗追七哀人生谁不尔莫负手中杯
夜行邹县道中遇雨作　乙丑八月被外计檄自徐趋郓道中赋
昨日秋遂分邨邨敛禾黍半夜宿田人相嘑【去】深陂雨駸駸马上客厌浥投何所暮发邹子城朝期饭东鲁据鞍思假寐颠坠慙不武俯畏道傍石穨然如伏虎远惊乔麦花白水漫洲渚安能叱吾驭亲闱寄西楚念昔卧苏门夙兴犹及午岂谓从一官羁离遽如许归欤惜迟暮幽愫将谁语赖尔草根虫助我长吟苦
行路难　乙丑八月被外计檄召徐郓往反千二百里由荒山广泽皆畏途也而期会甚严夜不遑息因赋是诗命曰行路难
惊飈猎榛莽西山匿颓阳四五隂魄晚?星亦光芒驱车何所投却顾归路长挟辕两羸牸犯此豹虎场安得渥洼骏皎旦游康庄岂徒写我忧要使尘不扬
送宼元弼王文举　文举乃元弼女兄之子而复妻以女宼之官符离之荆山戍王亦从行乙丑八月彭城赋
无端嵇氏叟早结曹家偶不遂龙蛇藏翻从牛马走东西祗强顔清镜笑人顽攲枕知归路开屏认旧山甘心折腰膂为饱来西楚始验釡生鱼还悲厠中鼠两君冰玉人倾盖许相亲何意尘埃地歘游云汉津佳时第行乐不与华年约大白酒交醻长笺诗间作俄报戍期秋扁舟去莫留台乡淮水北和氏玉坑头飘颻同李郭到岸逢揺落俱是长年人得忘弥日恶劳生不自知会合复何时笼鸟槛猿思烹鸡炊黍期此期谅难必幸勿忘今日固有梦依依可无书一一徐国壮山河黄楼入望多後时三五夕奈尔月明何
人生七十稀　元佑丙寅正月彭城赋寄朝中三二知旧
人生七十稀行年今已半事功贵及时迟暮复何算嗟吾夙多负失怙在童丱诗礼思有闻飘颻辞祖贯慈亲念衰绪猝猝营婚宦名姓系西班星霜亟徂换未筑黄金台长歌白石烂岂无同心契相望渺云汉每虞狂飈至摧折涧底干异日偶班输抱柯徒永叹
和杜仲观青字诗二首　丙寅四月京师赋
青袍少年子独出青门游逢人少青眼凝笑望青楼窗中青娥女正为青春愁心事属青鸟青骢能少留白马青络头青萍宝带鈎青溪流水急独上青翰舟佳人青雀钗手把青荷游慕君青云器青发结绸缪
送李主簿夷行之官河隂四首　李字易初翰林邯郸公孙少年苦学元丰壬戌任东平户曹掾摄彭城钱官予实为代元佑丙寅相遇于京师九月泝洛之官索诗为别遂赋彭城予赠李诗有他年会相访分卧北山云之句诗在别卷
夙昔一尊酒相从清泗滨回首歘四载长安逢故人交情久益淡辞笔老加新送子复西去劳生悲重陈古来英特士往往沉下僚念君鸾鹄姿俛首栖蓬蒿霜气敛陂泽伊流才半舟行何以尉酌酒诵离骚君才本高絶流俗固难谐桂生樗枥林宁免相突排勾稽谅多暇帘箔蔽公斋圣贤在黄卷差可遣人怀少小縻一官身世两相补为饱西复东志愿劣儿乳不无同心友颇压折腰膂寄语北山云异时吾与汝拟南梁慧偘法师?杵捣衣　丙寅十月京师赋
峄阳桐杵鸣莲岳石跕平待罪相应节要自不胜情吹衣风稍急吊影月微明今有不眠客听此断肠声拟阮步兵夜中不能寐　丙寅十月京师赋
夜久不成梦张灯开故书清霜屏云物有月来庭除良时怅难再不与佳人俱掩卷长太息望子城之隅拟鲍溶寒宵叹　丙寅十一月京师赋
孤缸照愁眠明灭知夜久荧荧月落牀摵摵风入牖美人怅何许寤言不相偶心寄南征鸿云汉长回首游雍丘燕溪分韵作　丁卯二月领大匠属治事至雍丘与故人吴择仁智夫赵子漪澄之同游因分韵赋诗予得漪字
舍辔步平陆解衿俯清池微风度修竹琴瑟生沦漪梨华照晴影暖雪正纷披把酒久沉想况与玉人期
拟王少伯新兴　丁卯四月京师赋
西北云悠悠东南日杲杲浪语问隂晴悬知行雨少桃溪换青?夙昔一何好临牖思茫然微风动萱草送陈传道之官下邳　丁卯九月京居病中赋兼简彭城张谋父宼定应之
昔也官彭城日与君子亲俱游大梁下不见辄兼旬衣食牵廹人汗走长街尘相逢立马语愁面如含辛朝来忽叩门颇惊黄绶新告我即东下得官淮泗滨方吾病中暍药物苦殚贫故人复舍去此怀难重陈想见经旧庐节候属萧辰朝寻张翁墅暮投宼叔邻二子亦吾好尺书坐因循交情定相访为话正迷津
东畿舟居阻雪怀寄二三知旧三首　丁卯仲冬抱病之官历阳次陈留赋
舟路江淮永岁寒氷雪深戍期良敦廹王畿方滞淫疲筋苦跧卧行药长川隂云物接平陆不见西飞禽风从城阙来如闻钟漏音昕霁更东迈区区子牟心
寒洛未澌结东趋江海深舟人惊朝鼓敛繂逗长林林端落滞雪沙际起鸣禽病客坐长叹摄衣涕流衿亲朋自兹远可是慕山隂兴尽莫回檝何人知此心
沄沄清川流冉冉浮云隂天寒日云暮鱼鸟方潜沉吾岂厌安隐东浮违宿心一官未足养老境行侵寻牛歌感白石马骨要黄金慙无子虚作万里悬知音
留侯庙下作　按留侯本封沛国之留城今古祠存焉晋义熙中宋公镇徐尝下教修缮今祠中石刻虽破裂犹可识予官彭城日欲赋一诗忽忽不暇及丁卯冬沿洛东下阻冰于陈留舟次有神祠特严邃榜曰汉留侯庙盖邑人误谓侯封为陈留也予时抱疾困因默有祷焉岁暮疾平赋此诗具冠笏拜谒高吟神坐前偿宿志也
文成念韩痛破产伺强秦千金募健士雄断属车尘东去变名姓浮游淮泗滨忍耻奉遗履得书何老人十年风云会赤帝资经纶鸿门祸端结一言即解纷英彭既合纵楚项提孤军伟哉借箸谈竖儒无复陈分疆饵两将来若从龙云释怨俾侯印谋销蛇豕羣定都天府国推功归奉春四老落吾术拂巾辞隐沦东朝羽翼就楚调徒悲辛出处能事毕致君终乞身岂眷万户封仅与萧鄼均淮隂败晩节顾亦非吾伦愿访赤松子逍遥云汉津强饭示终殁爽灵方上宾严祠镇川湄余泽及斯民客子老将至低回冗从臣慙无应时策肝膈空轮囷可教固无类慨然辄求伸未应终万古黄石独能神游灵壁兰臯园　集贤张校理治此园以奉亲因名兰臯戊辰二月予舟行次灵壁访张氏子硕于园中诸亭壁间得故人东莱宼元弼三四诗因继题十八韵兼简元弼
集仙昔荣养卜筑循兰陔深径万株合清池百亩开飞梁?菡萏攒栋跨崔嵬淮海斸红药潇湘移翠栽岱松佩萝茑海石糊莓苔车马远惊聒鱼鸟忘嫌猜病客倦舟檝寻春此徘徊闰年物候迟前日已闻雷薄景未稀雪东风新破梅主人京洛旧杖屦容参陪指我艮隅地方营秋月台眼明壁间字醉墨题东莱短句颇清絶早推能赋才殷勤卷白苎为尔拂尘埃安得一擕手更倾林下杯酒阑话平昔岂复顾形骸行役浸相远人生信悠哉薄暮重回首长哦归去来
题杨子王辂故居清轩　戊辰上巳日赋
卜筑负南郭褰开临要津舟舆占集地奈尔独清人坐上一樽酒江南千里春何须茂弘扇何患元规尘游子感陈躅怳如平生亲九原不可作归老复谁邻
游金陵雨花台　在城之西南盖生公讲堂故址也南即石子冈登覧尽江南之胜戊辰三月舟次金陵与同行李延永游西望石碛戍才如数里之许耳
迢迢朱雀航飞盖共凌越东风石子冈芳草微径絶生公法堂在清夜贮明月回认城郭游春华烂晴雪长烟动江隩微云泊山胁连樯去迟回白鸟屡明灭江山信清丽人物久销歇戍堡定荒凉投身计何拙尘衫与汗马端为老生设李侯朱门俊许与尽时哲俛首就微班刚肠颇摧折人生特眠饭似是此生切岁晚赋归田非君复谁结
宿法惠寺　在历阳西南九十里戊辰四月七日沿事至顺天里越斗岘山冷泉涧薄晚投宿此寺寺三隅面山而豁其西北竹树邃密如不与人境相接庭中有泉如轮清冽而甘跨山起小阁榜曰余翠登望旷快因赋是诗题其上
驱马越飞涧扬旌下回冈歘见层浮图高风振琅璫重门壮且深老柏森然行佛子出延客投鞭步长廊中庭汲新泉一饮生清凉孤坐兴登覧危梯趋上方萧萧荒竹林檐外如环墙樵木断行径龙蛇知所藏山禽喜喧阳啸侣何琅琅子规特殷勤使人怀故乡引领落西北暮色来苍茫一官早见縻微尚久未偿明发复东去斯游良不忘
题香社寺平痾汤泉　在历阳西北四十里泉石山东麓周环三十许步清澈而香或以竹木投其中渍之一昔渥然如丹盖灵砂伏其下故饮之并浴者疾多愈因名平痾汤戊辰四月十日沿事至泉上遂赋是诗
骊山御汤殿岁久玉莲倾谁谓大江北有泉温且清相传白云窦中閟丹砂英澡濯浃肌骨沉痾亟能平岂特涤吾足径当洁吾缨筑庐俯源上涵泳鳬鸥轻非复罣尘?御风朝玉京赋诗投楚泽用吊怀沙生
宿灵泉山慧日寺　在乌江东北七十里戊辰中元日入夜沿事至此邂逅越客严生因赋是诗
日入不遑息驱车更之东回蹊出蒙密解袂迎长风风从何许来历历江南钟顿辔阿兰若虚庭月正中流萤逗深竹白鸟巢青松华灯耿翠箔瑶花擢春丛絶境美清夜怳非尘界逢惜无一樽酒幸与之子同明发即南北浮生两飞蓬
晓渡黄叶岭东谷怀寄金陵王居士闲叟　在乌江之北八十里戊辰七月十六日自宝泉慧日寺之茅塘邨路由此
隂谷不寓暑风松朝露零乳溪逗緑筱琴筑声泠泠老石渍金碧窅然沉列星酌此石上泉饵彼松下苓倏歘振飞步岂徒制颓龄何须历五岳即蹈神人庭顾予方有役俗驾不敢停寄音采真子来访白云扃
腰疼山浮图下作　在历阳西北五十里戊辰十月赋
兹山非峻极名不载图谱投策一跻攀未觉病腰膂苍松带寒白交隂层窣堵俨然黄面师粉绘色如古我贪五斗米磬折向儿乳复着鞍马劳疲筋剧苦楚此身异金石能涉几寒暑诛茅结圆庐晏坐此其所清心日焚诵庶拔未来苦望尘彼何人碌碌安足数
晓登柏子冈回望金陵怀寄锺山泉禅师　在乌江东北二十里己巳四月赋
晨征念王事驽驾烦屡咄既陟崔嵬高稍辞丛薄密乌牛沾宿露白鸟明初日清川舴艋迟缘岸浮图出缅怀秣陵游曾缀秦淮繂曳舄白下门供【去】香金粟室得闻四句偈如奉三尺律损益非所知婚嫁行且毕庶几追老龎薄暮徼万一誓将迁枳根待变江南橘
历阳十咏　己巳五月历阳张令梦以采县境陈迹十题要予同赋
麻湖　县西二十里按县谱本城邑汉明帝时一夕沦为湖湖中有明府主簿鱼甚美皆昔人所化也今俗呼讹为麻湖焉
昔也万家邑今为无底渊城郭泯遗迹人民安得全吊古一囬首薄暮愁风烟拯溺不无意吾生後千年鸡笼山　县西四十里按县谱昔城邑将沦没神独告一姥使西走即擕笼鸡登是山笼化石形犹然湖之东南有姥庙
楚姥昔奔迸余生脱沉沦家禽不忍置信谓妇人仁空笼歘变化千载高嶙峋可待麻湖水复生桑下尘濡须坞　县西南百里按县谱孙仲谋筑偃月城以拒曹孟德即此坞也
孙郎昔鹰扬曹瞒方虎视敢忘版筑勤远挫兵锋鋭俄闻青盖謡无复金陵气六代迭倾亡长江亦平地遏胡城　县西北三十里按县谱昔石虎南侵晋相王导筑此垒以遏之
狂胡昔冯凌濶步长淮外难【去】此百雉城万甲屯要害时平一登望江山互襟带想像文献公清风宛如在当利港　县东二里下通大江按县谱晋王濬征吴乘便风趋石头王浑招之不顾即此地此诗当在遏胡城之前
龙骧乘上游鋭气吞敌境风便趋吴京收功在俄顷平生负雄图晩岁方获骋何必传鼎彛江山与之永天门山　县东南五十里江导两山之间殊湍悍按县谱宋孝武尝驻跸此山上閲水军发因建二石阙以夸武功今遗迹在焉
天门束箭流北注据牛弩凌高驻翠华舟师耀威武当时侍帏幄谁复徵往古虞舜有苗征端为两堦舞采石矶　县东南二十里濒江两矶相对按县谱李太白尝隐东矶上故址存焉
东西采石矶山水两清絶渔舠与商舶今古几沿越飘颻翰林主长笑弄明月难访物外游飞云眇天末百福寺　与县廨邻按县谱即唐诗人张司业籍之故居也籍绘像今存
文昌西郭居修竹闭坏堵琴樽不复存青莲开梵宇尘纷晦遗像粉绘才可睹拜奠媿无言长哦君乐府桃花坞　县西二里麻溪上按县谱张司业之别墅也籍与孟郊载酒屡游焉茂林修竹尤占近郭之胜
种树临溪流开亭望城郭当年孟张辈载酒来行乐斯人久埃灭节物今犹昨看取不言华春风自相约平痾汤　县西北四十里按县谱汤泉下伏丹砂浴之能愈疾故有平痾之名即刘梦得历阳记所谓沸井者也
文础护清漪炯若涵冰玉澡涤起沉痾功参灵剂速荒唐桑氏经琐碎桐君录利物本无穷何须尘简牍
庆湖遗老诗集卷三

[book_title]卷四
钦定四库全书
庆湖遗老诗集卷四　　　　宋　贺铸　撰古体诗下四十一首
三山　在金陵西南百里崛起大江之中昔王龙骧顺流鼓棹径造三山谢玄晖登三山望京邑皆此地也戊辰三月始游金陵置酒於凤凰台引望此山如落天外雅符大中诗中语既渡江至石碛戍门适与山对巳巳六月赋
南朝凤凰台置酒昔高会酒酣望三山宛在青天外长哦谪僊吟如啖鲸鲵鱠明日信东风孤帆出其背荒戍接江滨开门适相对鼎足峙长川不为舟檝碍雨阳云吞吐早晏潮进退万古免浮沉曾微拚鳌戴伊予厌尘坌闭目何可奈爽气豁衿灵山乎吾有赖尝闻晋阿童万橹飞戈快径造此山陲沧波为之隘【阙】我疲软姿功名让前辈玄晖昔凭眺物色颇有在他时挂武冠刀剑行且卖山价略可酧庵栖谢当代远持三山矶况彼七里瀬犹得傲狂奴吾无故人待
望夫石　在当涂北山上与历阳当利门相直巳巳八月赋
亭亭思妇石下阅几人代荡子长不归山椒久相待微云?髪彩初日辉蛾黛秋雨叠苔衣春风舞萝带宛然姑射子矫首尘冥外陈迹遂忘穷佳期从莫再脱如鲁秋氏妄结桑中爱玉质委渊沙悠悠复安在
题乌江汤泉寄老庵　庚午七月赋
两庵松竹深薄暮更微雨山禽不畏人嘲????方对语而予倦宦者罢日今何数京邑夙所怀其如恶尘土行复念斯游囬头怅何许
罢官有期怀寄历阳朋好　庚午八月赋
迅雨荡阑暑层飈披滞云汀川缭楚甸新阳历秋旻物候岂不嘉中怀怆离羣亲朋满城邑系滞此江濆及瓜信非遥遂作河梁分何人具供帐樽酒展殷勤一聆雪儿歌载【阙】游子魂津鼓警朝梦【阙】烟生夕曛所悲紫兰缨复【阙】京洛尘春风有归雁报我相思文
檥舟秦淮雨中寄侍其服之　庚午十二月赋
蓬卑每碍帻仓狭才容席凄酸拥膝吟奈此风雨夕欣闻钟漏旦怀彼南城客欲往从之游塞涂没吾屐方君慕栖遁顾已淹行役後夜岁云除畸辰良足惜何当斥氛闭新阳被东陌壶觞殿两骖聊取一日适
金山游　辛未二月舟次广陵同建安黄材成伯黄枢集虚郡人陈庾敏善武宁张思永子修为金山游赋诗得上字
轻舠放中岸远春风壮檝师俯仰呼天水争簸荡吾方扣其舷聊赓小海唱稍回即东麓侧磴联屦杖危刹表层巅疲筋【阙】牵强斜廊缭复殿鱼脊分背向放目四垠寛秋毫入吾望侵云铁瓮垒崛起去缘傍映日海门山不蔕沧波上吾虽百石吏平昔有微尚【阙】得金仙徒剪萝开岫幌誓投桑榆年浮玉翁自况
金山化成阁望焦山作　辛未二月与二黄陈章四子同赋予得中字
朝登化成阁写睇沧江东岿然瘗鹤山屏截横流中云烟生蔽亏水石相磨砻飞构结岩腹天龙严佛宫初无刳木智不与尘界通旷莽天地间胜事岂易穷将谋乘兴人难【去】此迎潮风可信浮桴约仅有由也同我亦念行役翻如征北鸿他日一渔艇悠悠浮玉翁
金山夜集招米芾元章不至作　辛未二月与二黄陈章四子同赋予得王字
芳洲撷兰佩清夜栖宝坊晚风驾飞涛柱石揺长廊微月逗檐际助我灯烛光黄童天下才亹亹陈与章狂歌间险语捧腹屡烘堂惜无杯中物可以延楚狂兴阑半道去浪学山隂王明发吾将还沧波渺相望如何方外徒漫仕烦官仓端尔凉秋节白云来帝乡
广陵山光寺夜集留别黄材昆仲　辛未二月赋予得平字
维舟山光步却顾广陵城十里春风外夹津芳草生渔篷?尾来媿尔故人情更卜连牀语神房温自清语阑夜自久泪烛翦复明撒樽兀相视酸涕流金缨我本山海士误遭时网婴出身两纪余何等为浮名矧此一分首几年当合并离忧如惊澜荡潏未易平疎亲系远迩斯言出荒伧音邮无禁限动访白云兄
题崇胜寺无心庵　辛未六月京师赋
老鹤依林表孤云寓山间结茅穷释子着身如许闲有心即尘纷无心犹石顽有无心并置日暮客来还和钱适德循寓怀二首　辛未七月京师赋时与钱邻居
悠悠北山云苒苒东门草纷吾起故居与迩即远道巅崖博锱铢得不偿所耗寄语邻墙翁岁晚从吾好鲁酒味自薄楚歌声更悲曾无忘忧用安事酒歌为西风激商序流芳廹衰迟寄语邻墙客兹非行乐时题天清寺安上人北轩　辛未八月京师赋
南城繁【音婆】氏台维昔孝王筑歌吟寂无闻万楹聨佛屋道人开北牖俯就百乔木八月鸣清蝉槐蛾委平緑客来借榻卧吹睡俄顷足?雨隔斜阳垂虹跨长陆良游怅迟後回谢三更速痩马尾华轩汗顔尘一掬昨非勿复道佳约犹可续载酒定何时新黄糁庭菊
感庭枣　辛未七月京师赋
昔来花纂纂遽许实离离西风会揺落行复见空枝岁物感流驶事功伤暮迟咄彼身後名前人端自欺书殚南山竹奄奄定何知贤哉张生翰千载与心期
送表侄赵子亿之官沧州兼简通守李延宁字叔永辛未十月京师赋
吾昔游浮阳童心初办狂凌高瞰海日径欲穷扶桑岁纪忽再周此图竟莫偿今适送子往临风但彷佯之子公族秀祖基维懿王成吾家宅相裂封复吾乡汝翁同谷守视吾犹雁行後生古所畏之子未易量筦库方试吏事役须更【平】尝譬彼汗血驹齿齐即腾骧是宜勤夙夜动虞三尺坊勿惮川陆遥千里如邻墙勿计弦晦余俛仰度三霜边朔昔云苦今歌海隅康正赖别驾贤不减晋王祥依投得吏师行见售所长为吾语故人曩契想未忘愿致双鱼封继以一鹗章
夏夜雨晴遣怀　癸酉岁京师春夏厌雨吾居望春门东牛行街故西枢渤海公之高斋嘉树清风殊不知暑湿时卧病杜门每把书自适五月望雨始收霁疾亦少间因赋是诗
积凉被广陌谁过牛侩翁闭关养尫瘵药石收良工高斋俯嘉樾疎箔延清风左右列图史披张俄一通从嗤獭祭鱼聊学蠧书虫坐挹古人语孰云吾道穷浮生梦境间不蔕之惊蓬生死犹物化今昔贤愚同分隂贱垂棘白日莫再中薄暮纷滓澄寥寥还太空为问此何夕凉蟾生自东荒哉西园士聨盖追轻鸿行乐以至斯不知息微躬侧聆天鸡鸣凡耳初破聋吾从汗漫游遡景鞭垂虹濯缨咸池渊曦发若木丛亲串不我忘惠音赤鯶公长哦赋来归阅【阙】世上雄
寄题栗亭县名嘉亭　邑令赵洋更此新亭名取杜甫同谷纪行诗栗亭名更嘉之句因其亲能希邈求吾诗癸酉九月将扶疾东下感而为赋
少陵昔避地幽栖凤皇川始愿获其所赋诗此终焉睠彼美林麓?膏腴上田阳陂镜垂珠隂谷繁玉延长鑱勤采斸服食攀飞仙兵祲夺和气力耕无善年林垧开冰雪旬浃断庖烟呜呼歌七章暮【阙】西南迁环堵久芜没斯亭名尚传茂宰怆怀古增崇殊过前雕甍揭长帘下容十客筵嫩岚隔春丛清竹鸣夏蝉风月有高兴写之武城弦狂客属尫废驽筋难强鞭何暇远登览但哦鲸海篇尚苦八口累依稀仝曩贤余龄寄幻境未断东西缘江淮米价平一舸去悠然幸此岁丰乐浮游吾所便异时访陈躅复使後人怜
游盱眙南山示杨介　杨善方药着书甚多癸酉十一月与之同游赋
晓霜无轻颸长淮净如眼招擕南山游老子兴不浅不从千步桥飞渡一渔舠中流鼔素檝鲂鱮歘惊跳禅叟延游客匆匆问行色千里远京关浮骖去安适长笑指沧浪濯缨湔我裳朱门曳裾地槐柳自成行多年困靴板未立中人产沉痼廹衰迟求田咄何晩神丸傥驻延投此寄余年凿室邻扬氏然薪系太玄
酬别盱眙杜舆　杜字子师方筑淮上东山之居寄诗要予檥舟以待其还时闻杨子江潮不应辍浙右之游将访亲于海陵因赋此告别癸酉十一月也
君希谢太傅筑室卧东山应擕玉人去为问何时还扁舟欲之东霜落江潮悭难从京口渡且转广陵湾与君合复离怳若愁梦间婴疾再寒暑医师怜我顽颓龄未遽尽解组誓投闲幽岩有芳桂晩节约同攀
留别龟山白禅老兼简杨居士介　癸酉十一月癸巳遡风下淮晩次龟山白禅老见临乃历阳之旧也因赋此诗以别
汴尾望龟山人烟了可数长淮断【音锻】日风浩若千里阻舟无百石载两腋忧双橹鷁首荡颓波中流几翔舞维梢追曛暮坎坎禅林鼓曳锡辱来过依然识眉宇青荧灯火畔再得亲软语多慙晩闻道忠义夙自许刚肠愤激际赤手搏豺虎过壮纒百痾余生托儿乳羸躯假死缓岂复胜冠组会约子云孙西岩两庵主
题海陵开元寺栖云庵　寺即唐王屋禅师道场甲戌五月郡守周开祖要予同赋
道人犹浮云发彼王屋岑朝见肤寸合暮为四海霖造物一戏耳浮云本无心永谢应龙召深栖双树林苍生地千载仰慈隂皎月示弦晦清风何古今谁举甘露颂轰然海潮音支离病居士和以无弦琴
寄题浔阳周氏濓溪草堂　周本江华人名敦颐字茂叔仕至尚书郎累使岭表中年投节退居湓城之南溪上因名濓溪以自况二子夀字元翁焘字次元相踵登进士丙子五月予檥舟汉阳始与元翁相际求予赋此诗
濓溪之水清未足濯公缨平生抱苦节成就此溪名长笑置符传孤云归思轻溪头四壁居溪下百亩耕量汲奉晨盥课樵共夕烹希逢杖屦游但听弦歌声为客剪三径传家通一经双珠交照乘合璧倍连城被褐有余乐问缣无隐情桂林两枝秀借尔俗眼明昔仰名父子今推难弟兄不应文范裔遽谓公慙卿如袭带砺封毋为权利倾地实寝丘比有力安得并勒诗高岸石敢告後代生
送周夀元翁西上　丙子七月赋予时卧病汉阳
露草蔓前庭微虫思明月宵分耿不寐怀我友生别舟师望箕宿缀幔须明发鷁首托归风安知川路濶夫君青云士行奉紫宸谒一鹗抉尘笼骞轩应霜节仰追鸾鹤驾肯顾狐兔穴越客寓荒城卑栖慕鸠拙衰迟积尫弊未死人事缺嬾制一缄书寄声彼朝列方今百废举衮职补何阙每自幸余龄江湖傲华髪躬耕固难强五斗代薇蕨摩腹遡南薰苍生解烦暍
题陶靖节集後　丙子七月寓居汉阳手校陶集因题其後
渊明不乐仕解组归柴桑遡风北窗下坦腹傲羲皇储粟既屡空乞食何惶惶有身即大患斯语闻伯阳顾我亦多忤丘樊思退藏慙无辟粒术圭勺耗官仓
补感遇诗　予熙宁元丰间尝赋感遇十数诗久忘其藁丙子七月因曝药纸得此篇半已裂去不可记因补成之时寓居汉阳
猛虎未出柙扰如搏鼠狸苍鹰方在鞲孱甚伏卵雌弭戢以违祸孰云尔无知幸遭纵释仁返谓人可欺岂复念前辱揺尾垂翅时择肉毙侪类戕忍犹天姿吾将罪虞者奈何生致之南山有重阻邓林无樛枝机穽与萝罻今也将安施
黄鹤楼　在鄂州使宅之西南隅唐阎伯程记云图经载费禕登仙尝驾黄鹤返憇于此遂以名楼焉并见于神仙传述异记按蜀书传本江夏鄳人也为刺客郭循所害岂道家所谓兵解者与丙子九月始登此楼因赋
登真者谁子昔有费公禕白日玉书下青天驾鹤飞此地少留憇神标怅依依振裾谢尘浊与尔方远违层楼宠陈迹江山长四违登临美商素雨气薄西晖水落洲觜嫩风豪帆背肥飘然起遐想琳舘閟岩扉明月识悠阔白云疑是非金桃未遽熟薤露虞先曦高树两华表长招羽驾归灵瓢五色剂定与遗民挥自顾非仙质延生犹可希刀圭傥不恡如饱首阳饥
鹦鹉洲　在鄂州南浦上按图经云因祢衡赋鹦鹉于此洲遂得名後黄祖杀衡投尸此洲下胡曾诗祢衡珠翠逐江流是也丙子九月赋
鹦鹉陇下鸟能语奇羽毛罗罻巧相致琱笼关鐍牢长怀故园树烟雨落空巢万里迁泽国舟与【阙】　劳正平托物赋健笔不停操千载访陈?晴沙葭菼高珍禽不复见慨想若人豪处士起河朔英风拔时髦文章俪坟诰俛就犹诗骚儿女命杨孔奴兵视刘曹奸雄可奈此束之投楚郊忤俗竟非命惜哉时不遭非无择木智天下方滔滔遗干泯鱼腹浮魂谁复招近结屈平好佩兰杂申椒远慙子胥烈怒气翻秋涛空余芳草碧恨血满江臯
怀寄周元翁十首　丙子十月江夏赋
周郎假沔官我偶来沔居得闲定相过谈笑沉痾祛俄闻戍楼角晓引吹咿呜自君居湓城怳怳一梦余复求若辈人陶竈搜璠璵诚为天下士岂特江汉无
周郎嗜茗饮偶与吾好同赠行发吾宝紫璧琱云龙此实大官物分甘玉堂公我曹百石吏藜菽每不充诗人盍得尝可以骄万锺愿君间一歠十里共清风
周郎尘外人冰甃立寒玉去我千里余炯炯长在目有德且有言可采篆缣竹未为造物怜方狥斗筲禄司晨属羣鸡安事彼鸾鹄聊自况疲驽盐车不为辱
周郎妙雅道五字可人师许与非不严奈何取我诗我诗如秋虫徒增长年悲指疵固有望逐臭得无嗤诗鸣人必穷我穷岂可宜愿君勿阂此晩节益经奇
周郎归濓溪旱燥害嘉谷仰饱百指余嗷然坐空屋应书乞米帖得继朝来粥行陞大夫籍月赐万钱禄振显属他年盘飡罗海陆毋忘佛子言不食大夫福
周郎西笑时叠寄两函书情亲语恳到骨肉所不如妙翰骋遒放抵突黄与苏黄癯曳羸筋苏厚凝腯肤我於季孟间增少损有余家鸡敢复道储此槖中珠
周郎走王都马足尘翻波贺老宦江夏无人惊雀罗出处躁静间奈此贫病何平生解指誓晚境勿婆娑廹死不得休前言食已多尚敢厌闲冷歘为赴火蛾
周郎强仕年药石甘苦口得无耗天和汤剂御衰朽空华与【阙】色种种竟何有妄爱温柔乡荡然不回首坐令松桂姿凋脆等蒲柳幸勿易斯言前车镜湖叟
周郎有史才班马可并驱纷纷谗谄人畏君笔削诛我恨接君晩要亦君之徒沈痾积岁月顾此留须?志我圹中石赖君文不谀庶乎陵谷变名字见君书
周郎贯江华而复厌湖湘我亦非乐此西归计茫茫颓年抱沉痼生理岂得长後期真何时存没两相忘怀君辄赋诗落笔聨十章他年一掩卷为我涕浪浪
题武昌郑判官直节亭　郑名深字文通植竹开亭于官舍东南隅名直节以自况丙子十月落成求诗为赋
开亭榜直节宠尔青琅玕岁晚傲霜雪不同天下寒挺立百丈夫被之古衣冠春华白粉泽正色莫敢干越客与登覧微吟复长叹六鳌方拚戏云海翻狂澜傥逢龙伯公何惮翦一竿岐山鸣凤雏久刷五色翰何以慰朝饥美实来加飡高材陋时用自持良独难不愿载乐管伶伦非古官浪遭野王辈三弄为人懽愿制杀青简灿然漆与丹褒贬约鲁史终古垂不刋顾此托根地辱哉久泥蟠
题潘大临东轩　潘字豳老随亲官汉阳辟公舍之东轩着书名左史赋诗见寄因答之丁丑八月江夏赋
陈公少荒诞一室未遽扫事功竟何成老魅死不早潘郎治寓舍箒秃无遗蚤庭砌莳兰萱未霜除恶草明窗幕轻素朝日上杲杲烟蔓擢熏炉松腴浮墨沼着书代鲁史百传见晚藁贼乱久逋诛吾方力穷讨不应两观下仅获少正卯坐可骄素臣俾渠眸子了而翁晏退食笔削日课了伯仲咏南陔余风飒林杪安知自娱适聊慰堂上老起居侍杖藜寒燠躬炀澡昏定仰屋眠是中亦大好
送咸宁陈令完夫移官吴郡　陈字保神丁丑十月江夏赋
蒿莱东郭居长者车成辙礼经尚往来岂为我辈设临分怀出钱津远舟速发十月雁啼寒沧波洒微雪送君一樽酒孤饮聊耳热会取屈平书商声歌九阕开正到是郡阳暖张灯节两地见梅花相思不同折官闲羁絏【阙】陈迹得捜阅虎去丘隧空燕惊宫火灭廊倾罢鸣屧兰斸香迳絶逮【阙】故时人唯余剑池月名城见图绘丹墨殊灭裂细与赋新诗长封寄天末老狐守丘志客子敢忘越未死定归东柴荆昼常閟右军领妙语年大不堪别况复鱼鸟情飞沉方此诀
和潘豳老汉上属目　戊寅四月江夏赋
白云蒙山头清川山下流芳洲采香女薄暮漾归舟并蔕双荷叶逢迎一障羞持情不得语大妇在高楼
庆湖遗老诗集卷四

[book_title]卷五
钦定四库全书
庆湖遗老诗集卷五　　　　宋　贺铸　撰近体诗七十二首
雨余晩望　熙宁丙辰五月临城赋
相应乳鸠鸣桑间返照平明津小舫度高陇一牛耕林薮归心健尘埃病骨轻屈骚魂爽在未许独君清
自讼　元丰戊午六月滏阳赋
朝听明钟出暮随衙鼓归朝朝复暮暮是是与非非迹寄升沉路言投祸福机何穷百年事端使一心违待晓朝谒天庆作　巳未下元滏阳赋
望晓谒琳宫荒庭雾气浓曾陪羽林仗如待景阳钟薄宦情无几劳生梦不容樵朋与渔伴他日会相从送李易初还汶阳　癸亥正月彭城赋
客宦怆离羣徐方复得君青衫初试吏白面颇能文尽舸浮春水清樽醉舞裙他年会相访分卧北山云
重送　张泽乐郊皆汶阳游燕之地
夹岸雪初消青青见麦苗传声汶阳客已解木兰桡春水生张泽春风动乐郊良游知不负回首念无聊
春书　癸亥二月彭城
新蚕经浴罢旧燕未来前吏局坐如梦物华行可怜生南浦钓雨足东臯田故国负归约尘埃年复年拟温飞卿　甲子七月彭城代王文举赋
露网朱甍上风帘翠锁前宿衾熏萏菡朝镜拂漪涟津润销金笔香依扑粉绵度闲双陆子拨恨十三弦鹦鹉殷勤语旃檀委曲烟鲛绡乾玉筯鱼钥限金莲团扇训桃叶乌丝代杏笺朱门长窅窅白马自翩翩难钓三珠树徒抛七宝鞭酒阑应有待梦破即无缘信鹊新秋去孤蟾後夜圆浪言墙外地的是洞中僊
快哉亭朝暮寓目二首
风起喜舒旷径趋城上楼初阳动禾黍积雨失汀洲水牯负鸲鹆山枢悬栝蒌坐慙真隐子物我两悠悠积潦际危堞登临西照中苔衣罥白羽槐?悬青虫不浅胡牀兴无多团扇功目穷犹起羡演漾一渔蓬题张氏白云庄　彭城张谋父居泗州之东山耕田数百里中择爽垲列树松竹结茅其间榜曰白云庄甲子九月置酒招予与寇陈王李四子酒酣赋诗予得云字
江左陶徵士高风昔所闻应慙五株柳难比一溪云我有乘桴约君方植杖耘悠悠竟何得晚岁盍同羣赋得枕上闻雁　用天字甲子冬至日宼元弼席上赋
朔吹飘惊雁寒声彻枕前远违沙漠雪不下汶阳田客梦悲中夜归期隔故年莓苔与菰米何处是湘天和人游白云庄二首　乙丑正月晦日与予乡段询慎从成父宼元弼步出彭城之上洪门泛舟访张谋父于白云庄晚归皆被酒段集古人句成二首示同游予因走笔和之以送谋父後旬慎从感疾物故张复出是诗使人泣叹弥日
原野正春风登临一醉同隂晴时未定今古思何穷山势落还起溪流噎复通隐君方自得可羡尔冥鸿可爱白云翁前溪檥钓篷耕樵一迳下井臼四邻同倦宦终何得余生寄此中预烦多种秫毋使酒桮空
早夏　乙丑彭城赋
吏役初无补端令乐事妨不知春遂去但爱日何长薄雨梅含核温风麦擢芒须容退食暇一枕梦吾乡
辞酒　乙丑正月彭城南丰席上赋
鲁酒一樽薄吾愁万斛多尘埃斩马剑涕泗饭牛歌髀肉生如许颠毛黑几何功名可复道身世两蹉跎送陈传道摄官双沟　乙丑六月陈发彭城檥舟汉祠下者累日予方抱疾不遑出饯因赋是诗
弭节想登临开云护日隂青蒲泗水濶古木汉祠深应醉杯中物谁闻泽畔吟禅房养痾客轻别若为心
游滕县时氏园池　乙丑八月赋
珍重西园主开门待子猷城隅树交?楼下水通流鸲鹆鸣深竹蜻蜓驻小舟可能忘梦想尘土满徐州
自郓还徐道中　乙丑八月赋
八月过新雨行云弄晚凉山川乍明晦禾黍半青黄西去真何事东还非故乡悠悠尘土里无路不亡羊早发王邨道中寄李智父　乙丑八月赋
鸡鸣戒徒御驱马度前陂得雨人耕早边山日上迟罢休何复道会合邈无期赖有西来水悠悠慰我思
暮投葛墟马上　乙丑八月赋
旬浃走千里尘埃如有缘慙无季子印可挟洛阳田广泽雁行去荒山雨脚县长亭犹未见疲马不胜鞭汴渠夜泊示　绍彦祖　元佑丙寅二月永城赋
耿耿度中夜浩歌谁与詶屋头风罨岸枕底浪澎舟春物行飘忽乡心久滞留须明投吏部一醉驿西楼
丙寅舟次宋城作
水馆四边邨登临奈断魂黄花开小径红粉哭高原舟檝逢新火松楸老故园斜阳一千里依约是苏门京居感兴　丁卯正月赋时领将作属
为问长安客何人识要津长持一马箠浪走六街尘城阙烟中晓关河雪後春故园桃李在樽酒愿相亲
玉津晩归马上　丁卯清明京师赋
落日南城陌东风禁火时醉醒皆自得单袷正相宜緑树侵高阁繁花洒曲池未应判节物可奈故园思西城有怀旧好　丁卯七月予以将作属日至琼林金明督察营缮偶怀陈迹惘然因赋
西郭天泉里依依得旧游绮罗红芰晓丝管万蝉秋柳碍秋千陌萍沉祓禊舟年华勿复道谁为驻东流苦竹邨南马上　戊辰四月晦日历阳赋
楚泽熏风後林臯夕照间渔舩沿緑岸鸟道转荒山久负杯中物长偷马上间悠悠白门路何日杖藜还题诸葛谼田家壁　地名诸葛亮谼在乌江北八十里与石头城相望戊辰九月赋
晚度孔明谼林间访老农行冲落叶迳坐听隔江钟後舍灯犹织前溪水自舂无多游宦兴卜隐幸相容詶桂林从叔　戊辰十一月历阳遣使还赋
江到三湘尽山围八桂深龙蛇塞下蛰雾露昼多隂迢逓驰楳信殷勤访竹林淮南风土美留滞亦何心寄金陵仓官赵令毣通宜　赵诸王孙戊辰十二月历阳赋
岁律倏云暮王孙兴可堪羡云归日下随雁滞江南卑湿求长健登临奈半酣西州眼中近早晩寄华缄怀寄潘孝本兼简其子言　潘字景仁时游宦岭外己巳正月历阳赋
春色先梅岭秋声後桂林溪通五羊险云近九疑隂无雁难逢信有猿能伴吟一樽烧酒美应对阿戎斟送张商老西上　张名梦臣吴郡人巳巳九月历阳赋
雾气敛陂泽鼓声催客航蒹葭靡宿露鹳鹤盘朝阳行役自兹远离愁安可忘黄华一樽酒何处望吾乡题乌江东隆山邓氏亭　巳巳九月赋
逋客今何许空余接隐亭舟随潮水上门背夕阳扃兎策尘生蠧渔蓑雨化萤题诗岩下石聊代草堂灵登乌江柏子冈怀景仁　己巳十月赋
驱车柏子冈引首东南望孤戍带寒日长江流大荒故人越五岭旅雁留三湘好待春风暖相期还北乡宿黄叶岭田家　巳巳十一月乌江赋
聚落荒山里畲田岁不登牛衣障隙雪鼠穴见邻灯愁信鱼难暝寒凝酒亦氷怅然歌白石椎枕待晨兴游六合定山真如寺　达磨第一道塲巳巳十二月赋
只履西归远何年此布金地寒苍桧老岁晏白云隂烧隔溪氷断樵穿径雪深祖心无处问俗驾晚駸駸同道通师之香林马上　庚午正月历阳 赋通喜为诗从吾游甚久
氷霜节候迟淮楚早春时白草风头急黄云日脚垂鸟声投古戍马力倦长陂吾有官箴畏劳生尔浪为题乌江丘氏昆仲岁寒亭　植柏亭下故命是名庚午正月赋
新甫移根远苍然对两翁闭门三尺雪仰枕一庭风东郭顔何厚西来意莫穷未应输狭小酿酒待春丛送左禹赴江夏尉　左字涂叟庚午四月乌江赋
泛泛青翰舟亭亭黄鹤楼江山信清洒人物想风流美酒遣归思新诗题胜游有鱼知不食端作置书邮
高望道中　庚午五月乌江赋
积雨涨陂塘田塍挿晚秧远山宜薄暮高燕弄微凉马革非吾愿鱼飡餍此乡归期知近在犹待菊花黄
汤泉道中　庚午七月乌江赋
青石冈西下灵泉产药苗山英如有待木客可相招蝉带风移树尘随马度桥扬鞭吟旧句归路不知遥留别王掾元胥　庚午十二月历阳赋
之子贯东牟青衫试宦游颠非小贺比爽自阿戎流未即芸香拜俄先瓜戍秋孤篷别夜思霜月满沧洲檥舟当利口待风累日怀寄城中朋游二首庚午十二月历阳赋
一叶寄津口怒涛安可乘朝风占酒斾夜?乞渔灯牛渚逢新月秦淮想结冰故人他夕梦歌吹满金陵离忧不可解罢酒独登临潮落江空濶云繁岁晏隂愁鸱守渔罧怒犬突神林触目增凄断聊为泽畔吟重别王掾　庚午十二月六日自历阳当利口放舟至沙夹王元胥载酒旋访别因留宿不发重赋此诗以贻
访别难遽了不知寒夜长回灯撤盃案抱被宿舡仓载听远鸡唱稍分征雁行临风满掬泪吟落一衿霜投宿清凉寺　庚午十二月望日自秦淮亭信马出石城门赋
建业衣冠集秦淮舟楫屯东西万里客朝暮两潮浑何处契心赏片时清耳根仆夫浪见问但出石城门
金陵寄怀王掾　庚午十二月赋
征虏亭边路望夫山下舟长江不隔梦明月祗供愁促席歌尘断闲窗醉墨留惜芳桥畔柳谁系木兰舟
秦淮夜泊　辛未正月赋
官柳动春条秦淮生暮潮楼台见新月灯火上双桥隔岸开朱箔临风弄紫萧谁怜远游子心斾正揺揺钟山法云彦上人留中飡罢游草堂寺　寺即周顒故居辛未正月金陵赋
弭楫秦淮尾登临殊兴回难消蔬饭饱更过草堂来日转嵓扉暝风披蕙帐开吾非海盐令猿鸟莫相猜詶别法堂彦上人　辛未正月金陵赋
将别雁门师殷勤访所之江湖怀北阙鸥鸟恋南枝朝隐非吾所山英不汝欺明年东下约春水漾苹时
易官後呈交旧　辛未九月京师赋
当年笔漫投说剑气横秋自负虎头相谁封龙頟侯聊辞哙等伍滥作诗家流少待高常侍功名晩岁收辛未龙兴节日怀王掾元胥　昨岁是日予解舟渡江此诗京师赋
昨岁东溪口扁舟欲下江伴愁灯映幔欺睡月侵窗漫寄书连纸谁同酒一缸何当见之子聊使我心降
广津门东马上　壬申二月京师赋
津头落帆鼓薄暮尚蓬冬疑是秦淮口扁舟醉梦中不堪隋岸北尘土一鞭风传语端能否伯劳飞自东久病寄二三亲友　壬申八月京师赋
早昧摄生理百劳戕至真药灵翻佐病诗癖竟穷人终负黄垆恨长违白首亲一囊安可得四壁未应贫灯下尘编泪风前墓草春倘忘鸡酒设腹痛勿多嗔
秋夜闻雨晨兴偶书　癸酉八月京师赋时欲扶疾东下
故国心驰北扁舟计漫东寒生一夜雨病涉两秋风落泊篱根叶幽忧屋角虫何情悲节物聊自况衰翁谢米雍丘元章见过　米名芾癸酉八月京师赋
今古两妙令雍丘与太丘当时号清白後日想风流吏鼾庭隂午农歌野色秋吾非荀氏老愧尔德星留留别米雍丘二首　米辨博有才具者山林集数十卷为人知者特水淫书学而已清狂多忤尝上章援予祠史之请不报辄已因以激之癸酉十月雍丘赋
明缸通夜语累块写胸中水癖推刘令书名凂鲁东忌猜悲廪鼠逐热贱云鸿不乏佳山水东南着两翁好住楚公子山林何处逢官身须自乞俗眼可相容叔夜烂犹锻伯鸾佣且舂多慙方禄隐尔汝傲吴侬
宝应夜泊　癸酉十二月赋
伏枕漳滨後维舟楚泽边筋骸非壮日节物廹穷年夜雨侵床漏晨炊凑鼻烟劳生我其分十口亦飘然题甘露寺净名斋兼寄米元章　米旧尝居此斋甲戌九月京口赋
日出天垠露江横地轴分驰年悲落木羇思托孤云重扫净名室长招漫仕君悠悠德璋辈未办勒移文
龟山晚泊　乙亥二月赋
春候半寒温维舟淮上村长林补山豁青草际潮痕久厌浮家役重招去国魂禅房欲舒写烟雨促黄昏岁暮舟居卧病怀寄金陵和上人　乙亥十二月淮上赋
野泊岁云暮念归期更赊津童为过客商舶是邻家雪密渔依罧潮回蚌委沙南洲人健否不寄早梅花寓泊临淮有怀杜修撰　丙子二月赋杜公名紘去岁总漕于此屡开燕宝训堂
幕卷歌鬟列堂深密炬然临风鸣羯鼔待月戏秋千短韵吟牋出长檐醉?偏斯人违薄俗何减孟公贤
舟发金陵望历阳作　丙子四月赋
尚识历阳道依然西照间风烟石碛戍林麓楚王山隔水一凝伫当年百往还谁怜跃马客衰病再投闲
江行写望　丙子四月当涂道中赋
斜照侵疎箔微凉逗小窗青蒲故依渚白鸟屡横江遣兴诗三百煎愁橹一双前舟定未远叠鼓听逢逢郎官湖　按李白诗序云乾元岁流夜郎遇故人尚书郎张谓使夏口沔州杜太守汉阳王令觞于江城之南湖张公四望超然请白标之嘉名白因号之郎官湖席上文士辅翼岑靖以为知言今所谓郎官湖者占郡城之北束于两山间纵广百许步固不足四望而超然也已知其非是郡南濒江之人持南唐时地券尚指郎官湖为邻盖湖为江水所并而去城里余犹有洲渚隐然未泯乃湖之故防也予丙子五月舟次沔阳求访遗老始得其详因赋志之
当年贤守令载酒沔南游凉月呈新霁明湖涵素秋郎官夏口使仙客夜郎囚促膝青螭舫连觞紫绮裘高讙随雨散余?想风流芳草失青履沧波浮白鸥江吞百顷尽石刻一篇留宜有沉碑者前怀陵谷忧
题宝泉官舍壁　宝泉监在夏郡城东三里黄鹄山之隂丙子八月到官後赋
偶着强名字非才但铸金不妨称外监况复住山隂胜日聊披卷清风故解衿余生偷禄隐何等是升沉江夏寓兴二首　前篇丙子十二月赋後篇丁丑五月赋
风与樯乌便侬先塞雁来山经七泽断潮自九江回渔父犹知隐骚人枉衒才朋游正相远梅信为谁开陂湖蹙坊市江汉复纵横沮洳莎城阽晴阳竹瓦鸣新文添鵩赋异味识鼋羮岂复悲流落官粮寓此生九月十日寄潘邠老　丁丑江夏赋潘尝许中秋重九渡江见过竟不至因以诮之
明月昔如许怀人殊不来徒歌桃叶曲又负菊华开尺纸缄愁去扁舟载梦回他年鸡黍约千里信悠哉送蒲圻陈主簿彦升归越　陈字登之丁丑十月江夏赋
好在稽山北因君访故园风流久衰歇湖水自清浑可得千秋观相传百代孙时闻祖【阙】客不减汉东门送金坛慎令瓛　戊寅三月江夏赋慎字献玉年少寡欲奉佛甚严
清素复多闻天涯晚得君相延蒲塞馔细演贝多文世味淡如水身谋散胜云谩为花县约聊慰此临分寄题盱眙杜子师东山草堂　丙子二月临淮赋偶亡之庚辰十月再道临淮复得于子师因附卷末
东山与物远松竹?茅茨信有冥鸿志难藏雾豹姿会招安石起何患德璋移後日嵓扉下游人想履綦
庆湖遗老诗集卷五
<集部,别集类,北宋建隆至靖康,庆湖遗老诗集>

[book_title]卷六
钦定四库全书
庆湖遗老诗集卷六　　　　宋　贺铸　撰近体诗长句上五十首
上已有怀金明池游赏　熙宁乙卯临城赋
西城小雨宿尘消春水溶溶拍尽桥拾翠汀洲白苹发披香宫殿紫云高彩舟日晚绮罗醉油幕风晴丝管焦侠少朋游应念我一年佳赏负今朝
赠张士元　张字善长善为诗丙辰十月临城赋
夫子长贫五十年年来生事更茫然青衿稚子彼何有白首故人谁见怜霜後鹑衣寒绽线日高鱼釡冻无烟冗官犹愧苏司业不得时时送酒钱
雨晴西郊寓目　丁巳五月赵郡赋
城中厌雨过清和偶出西郊野思多蚕蔟趂晴初摘茧麦场经润欲生蛾营巢黄鸟啼深树引犊青牛饮暮河老圃念人留伫久挽衣沽酒愿相过
寄周文清　周时流寓海陵丁巳八月赵郡赋
节物惊心不久留故人相望海边州芰荷老尽池塘晩鸿雁来多云汉秋谁共清尊寻乐事独将长幅写离忧明年芳草青门道好试青衫伴侠游
寄王岐　王钜野人黄州曾孙熙宁初京师朋游也字夷仲戊午滏阳赋
未从名宦两蹉跎可但诗狂与酒魔紫陌尘埃日【阙】逐青楼灯火夜经过当时豪纵年方少今日疎慵病更多惟见凭阑复敧枕往来方寸奈情何
和答郑郎中见寄　郑临城人名渊字邻几登进士第仕至职方郎中年垂七十即谢事居近泜水自目为泜川逸老性嗜诗虽老不废与予詶唱累数十百篇既来滏阳复有诗见寄因和答之予诗用他人韵者皆不取特録此篇欲见斯人于集中耳时元丰己未重阳日赋
客子由来怀故乡苏门冷落白云旁梦随夜月钟前断诗入秋风草共荒操板鎌靴游宦厌开尊挥麈旧欢长泜川逸老应相念为倚阑干向夕阳
和田录事君义咏雪　己未十一月滏阳赋
千里龙沙失旧荒四来云物助苍凉直疑见月应无影未必因风始解狂枉费铅华【阙】楚女不禁汤饼试何郎回中自是人间世怊怅龟台去路长
和田录事新燕　庚午三月滏阳赋
新巢故国两依依似与春光秋叶期雨过池塘得泥近日高台榭卷帘迟秋千节後初相见祓禊人归有所思双侣多情拟凭杖小牋封就碧云诗
冠氏县斋书事寄滏阳朋游　魏之西园在滏阳南漳水上辛酉四月赋
小阁烧香麝煎浓翠苔庭院緑隂风卷帘燕自双飞去攲枕人方半梦中秋鬓先于怀县令春愁多似义城公西园酒伴无消息欲寄鱼牋水自东
冠氏寺居书怀　辛酉五月赋
古刹荒凉昼掩门鸣鸡吠犬接西村窗间自记曾归梦楼外谁招欲断魂漫汗新诗题琬琰少逢佳客佩兰荪更堪愁肺经春病负尔商歌酒一尊
题彭城张氏放鹤亭　亭有石刻苏眉山制文唐之阳春亭故址在徐城之东薛能尚书有诗见集中壬戌九月赋
曾见君家亭上碑东望风月动闲思昔无卜筑如相待今遂登临是不期万顷白云山缺处一庭黄叶雨来时许昌应负重泉恨当日阳春枉赋诗
九日登戏马台
当时节物此山川倦客登临独惘然戏马台荒年自久射蛇公去事空传黄华半老清霜後白鸟孤飞落照前不与兴亡城下水稳浮渔艇入淮天
九日呈李成父　癸亥彭城赋
城中雾雨晓冥冥坐失城头百尺亭行乐固知非我事苦吟犹得有君听未应白发饶新贵任使黄华笑独醒异日肯寻鸡黍约太行长绕故园青
题彭城南台寺苏眉山诗刻後　癸亥十月徐之走卒还自京师误传苏黄州被召南台寺公旧题数诗先摹刻诸石因赋此书其左
秋风几度老江篱鼎水眉峰隔梦思下走误传宣室召上前谁进子虚辞东坡麋鹿同三径西掖鵷鸾占一枝独有野僧违一俗翠珉新勒旧题诗
春怀　甲子二月彭城赋
东风吹雪隂复晴西日冉冉林间明着水苔衣渐涵緑向阳竹鞭初引萌官粮得饱酒不足春物有意人无情驰书相谢五陵侠汗板尘鞾今半生
登快哉亭有属　甲子三月二十五日登快哉亭偶闻舟中吹杨华者有怀京师昔游因赋
南浦东风拂水文汀洲芳草緑罗裙桃花旧叶应相望杨柳新声我独闻酸鼻可怜香欲絶断肠不待酒初醺斜阳归去书窗下一幅蛮牋赋梦云
和彭城王生悼歌人眄眄　眄眄马氏善书染死葬南台即凤皇原也生赋诗十篇因和其一甲子四月望日
东园花下记相逢倩眄偷回一笑浓书簏尚缄香豆?镜奁初失玉芙蓉歌阑燕子楼前月魂断凤皇原上钟寄语虞卿谩多赋九原无路达鱼封
临汳亭送客还马上作　甲子九月彭城赋
衮衮尘埃与愿违可堪持酒送将归壮心已服驽骀老羇思常先鸿雁飞十口无厌太仓粟四邻分采故山薇何时偃卧柴桑里自讼渊明昨日非
送陈传道摄双沟戍商税　乙丑六月彭城赋
墙外长川拥万舟门前山色入南州风来浦口客争发日下庭隂印未收乍厌折腰从吏役屡应回首念朋游病夫颇有东流兴预约清尊为少留
送彭城周主簿建中移黄县令　周字元通乙丑七月赋予方抱疾
客馆逢迎泗上州酒筹诗卷慰淹留九层灯火偃王塔四面溪山彭祖楼此去君辞栖棘地年来吾有负薪忧终期一过河阳县相对春风话旧游
寄题狄丘李伟官舍东斋　李字子微新葺东斋成有书求诗因次书中语以题之乙丑七月彭城赋
树竹开窗小屋东低檐却日竹通风长年驰骛欲何往终日退藏于此中未厌睡魔常有在苦思人事即无穷躬耕不是悠悠计来作苏门邻舍翁
病後登快哉亭　乙丑八月彭城赋
经雨清蝉得意鸣征尘见处见归程病来把酒不知厌梦後倚楼无限情鸦带斜阳投古刹草将野色入荒城故园又负黄华约但觉秋风鬓上生
送李宗古录事谢病南归　李字从已乙丑八月彭城赋
十旬病免谢鸡羣收得闲身付白云南浦少留【阙】别赋北山相待敢移文松舟桂楫晓将发菰叶鲈鱼秋未分异日有怀长笑客西飞燕子一相闻
汶上留别李智父　乙丑八月赋
一马西投汶水滨自惊愁鬓带尘纷秋风尽日吹黄叶心事经年寄白云去矣尺书勤访我醉来尊酒强欢君北窗络纬寒声急明夜伤心独自闻
答陈传道　陈以予领宝丰钱官每有贺监之呼因赋此诗戏为答乙丑九月彭城作
吾家季真登大篷我为斗筲来宝丰公乎时以监呼我自笑名同实不同樽酒相望今夜月鲈鱼又负一秋风少须婚嫁匆匆毕会买扁舟下淛东
怀寄宼元弼　时宼官荆山戍乙丑九月彭城赋
君投筦库可知非我饱官粮又愿违旧国秋高鸿雁过长淮水落白鱼肥西风吹梦端相覔南物留人也念归何日芦轩下双榻满持樽酒洗尘机
招宼元弼兼呈白云庄张隐居　乙丑九月彭城赋
长铗长铗归来乎十口想厌淮南鱼游宦非徒饱而已浮生且问乐何如定无佳客清尊酒赖有古人黄卷书我亦尘埃同病者与君长愧白云居
答王文举　王诗有何日面青山相竝两茅屋之句乙丑九月彭城赋
茫茫尘土欲安之珍重吾人个处期绿野相随一藜杖青山正对两茅茨自怜悾愡负平昔尚敢婆娑临莫迟第恐阿戎犹喜仕他时不与五君诗
题渊明轩　陈传道葺双沟官舍濒水之北轩索名於我因命曰渊明轩陈即日去职予高斯人为赋是诗寄题轩上乙丑十月彭城作
渊明轩榜揭门眉夫子高情俗不知未仰秫秔供岁计本于松菊有心期卧来不浅羲皇兴归去何慙乡里儿窗破檐倾从此始祗应风月解相思
将发彭城作　元佑丙寅正月作
四年吟笑老东徐满目溪山不负渠得米径须偿酒债有田便拟卜吾庐明朝门外扁舟雪别夜灯前满纸书会问匆匆解擕客相思命驾定何如
留别张白云谋父　丙寅正月彭城赋
三年官局冷如冰炙手权门我未能赖与白云之隐者不持黄卷即寻僧萧萧帘箔风披竹草草盃盘雪洒灯尘土浮游漫相远吴鱼燕雁两难凭
留别宼定　字应之元弼兄子丙寅正月彭城赋
不见步兵今一秋年来复与仲容游苍顔白髪慙衰暮纵饮狂歌作辈流顾我宦情真漫浪为君行计几淹留能寻三月皇州约拍手同登卖酒楼
永城邂逅周元通再索诗赠别　周将海道之官黄县丙寅二月赋
泛泛流萍衮衮蓬偶然南北偶然逢一樽通济桥边酒两夜临濉驿外钟行矣风波宜尚慎归哉尘土不相容事功早立须知退学稼他年访老农
寄题泉南陈氏步云亭　永城主簿陈琳字伯?居泉南之东山有亭名步云出图求诗于予丙寅二月赋
紫翠峰前水一湾趣亭微径白云关渔樵不见擕筇去猿鹤相随采药还晩月带潮来海上春风吹雨到人间恨君轻为苍生起曾得东山几日闲
题永城园水亭　丙寅二月赋
诘曲池塘碧玉流禊亭孤占小汀洲长纫洲上芳兰佩不系檐前尽鷁舟好泛羽觞修旧事为书茧纸记清游季真待得东还日初见红蕖十亩秋
招同毕绍寓泊永城招李深昆仲　毕字彦祖李字道源丙寅二月赋
满城杨柳正黄?几处秋千出短垣经雨河流识清浅带云春色乍寒暄从来嵇阮眈琴酒况得机云好弟昆咫尺津亭望斋馆杖藜相过莫辞烦
送毕彦祖先之京师　丙寅二月赋
日日东风吹旱云弄鞭低?送西曛客亭五里复十里春物三分今二分但解征衣平酒债莫随肥马作尘纷扁舟不及清明约紫笋朱樱未负君
将发永城留题李斋壁　丙寅闰月赋
匹马扁舟寄此身可怜投老尚迷津黄尘是处随游子明月相逢即故人东道琴尊能惜夜西园花絮欲伤春分擕後日匆匆去灯火虹桥梦更频
京居春日遣怀　丙寅二月赋
青梅小叶柳长条相对春风各动揺物色依依如有待人情忽忽自无聊五陵剑侠知谁健三径车弓不我招好去广津门下水新秋稳送木兰桡
送赵令畤之官陈州兼简周文清　赵字景贶越懿王玄孙时蔡仆射镇淮阳丙寅十二月望京师赋
朱衣白面懿王孙好去淮阳事相君已放扁舟下南浦更持尊酒醉西曛青云计自此行始明月惜从今夜分拟仗短书裁不及但传穷逹报知闻
汴上有怀李易初　丁卯三月京师赋时予请罢大匠属为淮南行
何处经行特惘然津头曾送木兰船桃花春水生前夜杨柳秋风忆故年驿路尺书疑断絶官仓斗米愧留连飘颻复作江湖计从此长安是日边
詶宗室令率惠墨　令率字景道丁卯四月京师赋
麝煤新剂黝而坚谁谓奚生法不传信是文房希代宝益知公子过人贤蔡中郎老喜飞白扬执戟穷躭草玄雅意肯要琼玖报十丸聊以助吾颠
陈留南城马上简李公年　李字之茂戊辰二月赋
南郭何人卜筑幽平田高树带清沟隔墙野鸟啼晴昼驻马行人照白头二顷难寻归老计一尊宜结探春游步兵不惜供厨宝更作东风数日留
寓泊金陵寻王荆公陈迹　戊辰三月赋
晩泊扁舟一问津依然节物思羁人江山月照六朝梦桃李风吹三月春宅枕谢公墪下路诗寻萧寺壁间尘可须尊酒平生约长望西州泪满巾
答孙休兼简清凉和上人二首　孙岐山人字安之戊辰三月邂逅于金陵清凉寺休家流以两篇见投因答之
声迹相闻忽此逢杖藜萧散一相从平生诗酒真吾事何处江山不尔容芳草自生南北路孤云难系往来踪异时荒戍长回首风送石城楼上钟
渭北人游楚水东论诗说旧偶从容乡关此日几多远春酒与愁相胜浓且免牛衣愧妻子莫将羊酪诧吾侬哀王孙赖弥天释肯学扬州饭後钟
春怀有寄代同行作　戊辰三月金陵赋
未应一笑为千金且解尊前绿绮琴归雁不将书北去行云长伴日西沉楚兰径远飞黄蝶湘水帘空对緑隂无复赏心詶节物断肠翻咏白头吟
送潘景仁之官岭外兼寄桂林从叔　戊辰三月金陵赋
夜衔舟尾昼聨樯齐发都门到楚乡我欲尘埃投衮衮君方湖海去茫茫伤心客路逢寒食回首家园但夕阳想见步兵应访问仲容无复竹林狂
同王克慎宿清凉寺兼示和上人孙安之　王字周臣寺有白云上方戊辰三月赋
六代风流不可寻石头胜槩古犹今疎钟答响江山迥啼鸟忘形松竹深借问白云谁卜筑拟要明月共登临终投逸少兴公社蔬粥麻衣事道林
答王拙见寄　王字闲叟戊辰五月石蹟戍赋
好在金陵王隐君尺书忽与我相闻蓴鲈久负秋风约猿鹤终寻旧日羣横笛卧吹南浦月杖藜笑度北山云六朝陈迹何须问一曲沧浪酒十分
庆湖遗老诗集卷六

[book_title]卷七
钦定四库全书
庆湖遗老诗集卷七　　　　宋　贺铸　撰近体诗长句下五十首
寄别僧芝　吴僧法芝字昙秀姓钱氏戊辰九月邂逅于乌江汤泉佛祠将为京都之游既相别马上赋此以寄
不见江南汤惠休芝钱今也嗣风流烧香弄笔一生事蹑屐佩囊千里游乞酒未还黄菊晚拟诗初就碧云秋临高跂马君行矣从此安期始欲愁
度黄叶岭怀寄清凉白云庵主　戊辰九月乌江赋
黄叶岭头黄叶飞白云庵伴白云归叶随游子终相失云伴禅翁得所依会解腰间斩马剑肯寻江上钓鱼矶焚香扫地双林下愿赎今生种种非
与张历阳追怀从禽之乐因赋　戊辰十月
宜秋门外养鹰坊好草坡头射雉场油幕氊庐张野饮锦袍貂?结戎装兴阑落日黄尘断梦後西风白髪长谁念江湖独流寓此情难话与渔郎
历阳姥　下马上有怀京都游好　戊辰十月晦日赋
楚泽初冬正获田孤鸿欲下却翻然人烟隐约青山郭云物离披小雪天送别桮盘犹昨日劳生鞍马遂穷年故人多在金闺籍谁念心如寸断弦
乌江石跋觜晚望有怀故园　戊辰十二月赋
山色相衔类太行江流东去亦浑黄鲈鱼鱠美招来客鸿雁书迟梦故乡五斗月支何足道一帆风便可能忘归田有计非今日莫把移文揭草堂
登乌江宝泉寺南山望金陵作　巳巳三月赋
我爱金陵望不厌独寻微径蹑晴岚柔霜浅草三月尾踊塔飞楼一水南苒苒流云牵仿像迟迟艳日助醺酣何须拊手歌桃叶已觉王郎思不堪
乌江东乡往还马上作二首　巳巳七月赋
黄尘随马染征衣十里江臯送客晖废井草荒鼃黾怒下田沙涨芋魁肥解缨拂树弄清浅横榻扫云飞翠微人生事事不如意终日念归何日归
悠悠东去欲何之草草西还可是归残日两竿荒戍远青山满眼故园非江田经雨菰蒋熟石路无风蠛蠓飞回羡耕夫闲胜我早收鸡犬闭柴扉
送历阳潘司户瑶移令归东鲁　巳巳八月赋
衰俗纷纷务近功几人心迹与君同低回州县青衫列踊跃圣贤黄卷中牛渚江山空夜月河阳桃李再春风相望鲁卫无多远异日能寻卖药翁
再送潘仲宝兼寄彭城交旧　巳巳九月赋
风雨扁舟幸少留为君持酒话徐州白鱼紫蟹秋初美戏马飞鸣梦屡游二阮年来知健否季真老去尽归休白云庄畔多闲地不惜横刀直换牛
九日怀京都旧游　巳巳石蹟戍赋
昔年九日登临处把酒梁王旧吹台今年九月登临处江上黄华殊未开一川落日随潮下万里西风送雁来节物可惊人易老宦情归计两悠哉
戏答张商老　己巳九月赋
杨子江头两信潮送君西去木兰桡依依暮雨鸳鸯梦嫋嫋春风豆?梢细字碧牋随雁到小帘朱户抵天遥长安触绪牵情地不特魂消骨亦消
题定山寺法远上人壁　己巳十二月赋
支郎风味喜相亲乘兴来寻雪後春夹径竹隂疑碍马隔江山色似招人岂无暇日容高卧如有闲田愿卜邻预约东城二三子岁时相过莫辞频
自历阳泛江至赤埭访别曹解　庚午正月赋
我访故人不待招沧江谓广才容舠离城五点寒更急着岸两竿晴日高别来书尺正坐懒老去鞍马何堪劳明年淮上更擕手醉步卧虹千丈桥
再由赤埭有怀曹梦得　庚午正月晦日赋
江上颠风倒客樯江豚舞浪卷浑黄故人漂泊知何处何日平安到故乡野色苍茫春尚浅梦魂惝恍夜仍长可无百斛兵厨醖此段离忧未易忘
宿芥塘佛祠　壁间得魏湘毕平仲张士宗回所留字皆吾故人也庚午三月赋
青青麰麦欲抽黄浩荡东风晩更狂微径断桥寻古寺短篱高树隔横塘开门未扫杨花雨待晓先烧柏子香底许暂忘行役倦故人题字满长廊
送毕平仲西上　毕字夷直庚午五月历阳赋
吟鞭西指凤皇州好趁华年访昔游新様春衫裁白苎旧题醉墨满青楼鸣鼃雨细生楳润扬燕风高报麦秋须念江边桃叶女定从今日望归舟
乌江广圣寺虚乐亭　庚午六月赋
避雨孤篷泊柳隂潮回溪曲稻花深有时白鹭窥鱼下竟日青鼃伴我吟酒敌无人情落莫云乡何处老侵寻诛茅拟卜终焉计不为清风暂解衿
乌江北道中作　庚午八月赋
寒麦田畴雪糁花旧潮洲渚水吞沙鳬鷖长作渔舟伴桑柘深藏老圃家浊酒纵贤谁与醉青山有价不容賖南来学得沧浪唱却着征衣袖马挝
乌江泛舟寓目　庚午九月赋
沧江浩渺寄星槎望极纷纷两眼花但见潮头澍木杪直疑山背落天涯鸱夷信得平生乐仲御尤宜抵死夸伧父慙非能赋手渔郎若个是诗家
迁家历阳江行夜泊黄泥潭怀寄冯善渊庚午九月赋
黄泥潭口檥舟篷回指东城祗眼中半夜鳬鷖先觉雨连江葭菼自生风青灯解作无眠伴白酒难招一醉同从此相思寖相远便凭归櫂附诗筒
檥舟当利港作　庚午至日赋
为问溪头潮浅深片帆长挂北归心夜风吹雪晓尤怒午日破云寒复隂江淮行役殊未已京洛朋游安事寻何时稳坐饱粗饭鼔腹东臯农【阙】吟
放舟下江留寄王元胥　庚午十二月赋
桧楫淹留已涉旬小窗犹得酒相亲寒潮不应溪流澁病客未行舟子嗔挥手便分今夜月断肠先见隔江春凤皇台上长回首何处高城与故人
兴龙节日渡江怀寄二友弟兼示同行　元佑庚午赋
燕庭冠佩拜炉香丸剑纷纷想定塲江上烹鱼犹得信座中惊雁已离行浇愁酩酊一尊酒破睡咿哑两橹牀不特赋诗怀二仲故呈几韵恼支郎
访金陵王闲叟不遇留别　庚午十二月赋
歌成五噫赁舂者药不二价夺牛翁衰俗何知贵公子清贫颇有昔人风君方上塜渡沔去我适乘舟投剡中差池相失重回首好住海鸥忘塞鸿
题金陵长干寺塔　庚午十二月赋
南国长干古佛祠浮图鸳瓦碧参差欲追东阁登高作非复六朝全盛时檐角西风挂星斗墙隂寒雨啸狐狸刼灰终换人间世石甃金棺好护持
题金陵天庆观锺阜轩　辛未正月赋
霞构云扉不着关甍檐开处见人间断墙废井连东第白塔青松对北山昨夜桂娥奔月去经秋芝盖御风旋玉虚真籍家声在再熟金桃愿一攀
再詶讷师兼简清凉和上人　辛未正月赋
莫谓功名是可希定知求法不求衣此身于世百无用异日与君同所归遮眼何关黄卷在安心更悟白牛非清凉有道平如掌岂比他方大铁围
阻风白鹭洲招讷上人　辛未正月赋
凤皇台下凤皇巢白鹭洲边白鹭涛舟未解维先望见风能传语更相招江南春物为谁好淇上归心不自聊何日结茅锺阜尾幅巾相对一方袍
晩泊长芦有怀金陵历阳朋好　庚午十二月赋
犀照亭边两橹催凤栖台下片帆开龙蟠虎踞行远矣牛渚鸡笼安在哉无端鞍马三年役有意蓴鲈异日来尊酒故人谁待我故应风月尚徘徊
上已晩泊龟山作　元佑辛未作
薄暮东风不满帆迟迟未忍去淮南故园犹在北山北佳节可怜三月三兰叶自供游女佩芸编聊对故人谈洛桥车骑相望客曾为吴儿几许慙
扬州叙游　辛未二月赋
迷藏九曲属樵耕野草闲花故有情废苑春风遽如许隔江山色可怜生新声度曲复谁道古井酌泉聊独清杜紫微灵定相笑青楼薄幸不知名
和钱德循书怀　辛未四月京师赋
咄嗟世与我相?岁月推排负壮图狂客大难兼外监方回小得胜常奴胸中累块亦何有鬲上督邮非所须径买一舟归自好五云溪接当家湖
席上呈钱德循　辛未四月京师赋
枣华纂纂桑叶肥老蚕起眠雏雀飞南邻买酒劝行乐越客废书歌式微式微式微胡不归明日会知今日非旧溪手种水杨柳长与秋风扫钓矶
壬申上已有怀金陵旧游
瓦官大庭干步方灯如流萤月如霜高僧共礼栴檀像游女来焚熏陆香旧国破亡何物在少年逐乐个侬狂别来白社更牢落回首衡湘春梦长
送周元通昆仲官蜀　壬申正月赋
周郎弟兄皆可人外朗内润连城珍尊酒逢迎记梁宋聨骖行迈度咸秦宝鸡道上冰雪晩金雁江边梅柳春公暇乐游须念我青衫白发倦京尘
梦游金陵设堂故基
燕堂遗址压西州剪径扪萝出石头老木駸駸大相逼连冈衮衮欲东流歌钟谁话前朝事风雨魂惊别梦游梦境浮生更多病结茅归老信悠悠
寄清凉和上人二首　壬申十月京都赋
吾家无担石之储朝四暮三如有余北岳官粮饱妻子南朝僧寺寓图书迎船春色情亲我坌马京尘笑谢渠莫作江东步兵待翻然端不为鲈鱼
南国风流百不存石头今是给孤园山连雉堞犹侵路潮送渔舟自到门方文岂容居士病贝多应待客儿翻县知後日逢迎际桃李春风两不言
寄李赵二友生
东风掠地百草青颠毛余几今星星长年婴疾断还往无处避愁徒醉醒联马寻芳狭斜道衔舟待月沧浪亭遥输此兴二公子涨海未应沉一萍
呈李之仪　癸酉二月赋
淹卧疲筋快晓晴屋头相报鹁鸪鸣病侵老境可怜许春入故园何似生坐想兰亭通曲水行闻上已接清明明年强健陪嘉集定夺三觥赋不成
赠张之才　癸酉五月赋
夙龄垂耳慕飞黄晩岁相逢两漫郎凂我青衫奈尘土误君白首坐文章折腰仅厌米五斗满腹莫骄钱一囊多病劳生余有几买山筑室愿邻墙
载病东归山隂詶别京都交旧　癸酉十月赋
我家湖水接山溪载病东归路不迷城郭依然辽海鹤鵷鸿邈矣会稽鸡可须印绶怀中出幸有珠玑袖里擕行赋渔歌寄亲串春风吹度淛江西
舟次淮隂呈邑令田望　癸酉至日赋
狂吟醉约昔悠悠衰病方谐散浪游蔬粥满怀供我饱兰舟系岸判君留尘埃古刹寻遗篆香火樷祠谒故侯晩具不须烹赤鲤聊凭别後作书邮
高邮舟居对雪　癸酉十二月赋
天涯晩岁客无欢拥鼻微吟行路难三楚浮程波淼淼五陵归路雪漫漫兔园授简心犹壮剡曲挐舟兴久阑病骨支离仍禁酒渔蓑重缉待春寒
留别王景通二首
早年放学五云乡远笑垣东侠少场宪也但贫犹未病公乎非酒自能狂尘埃辇路春游散灯火僧窗夜话长後日相思枉缄幅茱茰湾北付渔郎
游宦差池大半生君方倥偬我伶俜官衔转落百僚底衫色浑偷两鬓青张掾官曹抛胜日向平家事汩余龄相逢一段孟城梦明发扁舟是浪萍
舟次广陵怀寄京都交旧
朋游冠盖满京华病客东流迹自賖音驿未闻来日下邻墙不见亦天涯尚慙斗粟烦官廪已指扁舟是我家莫谓因风无可寄雪梅开遍腊前花
广陵茱茰湾晩泊
冷云抛雪未成花过埭东风冻着沙荻浦渔归初下雁枫桥市散只啼鸦旧闻南国饶春事行见东风换物华老病心情亦何有药囊诗卷是生涯
题杜仲观南康遗编後
高吟晩节动江关自况孤云岂易攀赋鵩一篇传日下骑鲸半夜去人间知音谁复称流水招隐吾方拟小山固有清风千古在不应空伴月明闲
庆湖遗老诗集卷七

[book_title]卷八
钦定四库全书
庆湖遗老诗集卷八　　　　宋　贺铸　撰五言絶句百二首　六言附
感兴六首　乙丑六月寓居彭城东禅佛祠有雏雀集于庭树为青鵳搏而食之予感而赋六诗
雏雀学翻飞不知毛羽微青鵳笑高树待尔饱朝饥青鵳噉雀雏饫饱侮鸢乌不知皂雕力拏杀北城狐皂雕狞觜爪飞走披肝脑不知游猎儿必尔鞲上老猎儿燕楚俗得意唯驰逐不知庙堂上坐饱万钱肉庙堂击鲜食日负天下责不知五湖上自有扁舟客扁舟彼何人国霸始谋身不知钓鱼翁羞作故人臣怀寄宼元弼王文举十首　乙亥八月彭城
尊酒津亭别还城何所投无情是流水断送到南州
右初别後
东轩美风月诗酒伴欢呼昨日墙隂过依依见碧芦
右过碧芦轩
小市门南路旧游聨马行祗从前日别秋草一番生
右出小市门
南京一登望朔雁正来宾好去长淮北殷勤访故人
右登飞鸣亭
百步洪头水秋霖一夜浑相期濯缨去无复履綦痕
右游百步洪
何处延明月东城百尺楼故人那得见後夜是中秋
右登黄楼
不见西街客归来即闭门胡牀面南树鸟雀啅黄昏
右局中归
暑雨茅柴熟秋风淮白肥留连阮校尉何日跨驴归
右招元?
後夜溪山雪临门望子猷莫因清兴尽半道却回舟
右招文举
偶得悲秋句还惊旧社空中庭步明月朗咏与西风
右赋後诗
马上重经旧游六言　丙寅三月京师赋
浅浅东流宛溪当年罢酒分擕认得桥边杨柳春风几度鸦啼
题惠崇画扇二首　丙寅正月赋
春雪霏霏晩梅抱枝寒雀毰毸陇下有人肠断为衔芳信东来
右梅花雪雀
塞南秋水陂塘芦叶萧萧半黄直北飞来鸿雁端疑个是潇湘
右秋水芦鴈
答陈传道五首　丙寅九月京师作以目送归鸿难为韵
客子厌京尘长街风迷目安得卧南阳清潭渍寒菊游梁复归宋南北更相送失得两如何劳劳不如梦游宦几人逹不如强健归未容夸昼锦几见化缁衣闻有高秋兴清尊醉飞鸿应悲故人远薄晩面西风倒槖黄金尽方悲行路难桂薪炊玉粒可是乐长安拟刘孝胜咏安仁得果　丙寅九月京师赋
果尽犹招手车停更起尘固应持一笑先答近辕人和王文举玉台体　丙寅九月京师赋
南城空目送西馆断心期县知今夜思明灯半下帷
梦後闻蛩　丙寅九月京师赋
笼灯耿欲灭枕下虫声切底许事相关煎人肠断絶
寒宵叹　丙寅十月京师赋
可怜明月光委曲照空牀自是元无梦更悲今夜长
春晩楼上　丁卯京师赋
杨花吹後尽春色但悠扬独立西楼上持情向夕阳
和王文举别馆初夏　丁卯京师赋
薰风酣緑树午日思黄鹂的的罗窗梦西邻可得知和陈传道秋日十咏　丁卯九月京师赋
近砌掷鸣籖长檐县素绠湿翅暝鸦归高梧落深井
右秋雨
归云去悠悠长风来猎猎檐角两长楸斜阳黄叶
右秋晴
病骨倦空牀曳杖间庭步暗烛与寒虫迢迢思风露
右秋夜
未卷半帘霜犹疑在庭月倚树汲清泉踈风猎华发
右秋晓
霜空出华月尊酒聊相对别夜复婵娟故人千里外
右秋月
纷纷脱柯叶衮衮断根蓬不待吹杨力随风亦自东
右秋风
宿雨尘霾静寒原黍稷空临风聊放目不为送飞鸿
右秋望
拟从康乐公双蹑登山屐晴夜宿天台披云看初日
右秋兴
梅梁巢已空去此复何从勿惮归飞远氷霜不尔容
右秋燕
不复怒飞声朝鸡得擅鸣婆娑犹有地媚竈毕余生
右秋蝇
和同行潘生悒悒悠悠二首　戊辰三月金陵赋
悒悒复悒悒愁眠成梦泣薄暮落花天高楼面风立悠悠复悠悠泪寄东风流所思怅何许西北齐云楼长安在何许二首　戊辰八月历阳赋
长安在何许疑是青天上矫首遡西风溪云断人望长安在何许疑在白日下徘徊天一隅华月生新夜怀寄清凉和上人二首　戊辰十月历阳赋
不见江南客愿听江南钟倾耳度遥夜天寒多北风试问江南客何时肯度淮多情是湖水每自石头来梅华寄清凉和上人　己巳十二月廿三日石碛戍北马上赋
石头城上客领取一枝梅何事春消息今从江北来送僧法印智因西上　庚午正月乌江赋
千里长淮北东风破雪寒此行休问路蓦直到长安怀寄彭城朋好十首　庚午九月历阳赋
元?今安健音尘久濶踈早年倾盖意白首复何如
右寇三　别五年始再通问
努力张谋父躬耕老白云无年俭足用此外奈何君
右张大　寄声有田居食不足之叹
子仲安贫者毘陵久罢归秋风一相忆赖有燕西飞右刘四　名士真谪官毘陵罢归已久
好在张居士云龙寄梦频西斋见风月连榻复何人右张十七　闻废云龙山居增构城中西斋甚宏邃
希远来彭泽聊为三径资拂衣归底处命驾定何时右董大　名初尝摄沛长累月解印去职
远计陈传道穷秋亦罢官还驱欵段马吟雪向长安
右陈二　先予之官下邳今已受代
不见会之久每思诗酒豪扁舟由甬上乘兴可须招
右王十三　期予罢官会甬上
子敏超龙级得官何处州他时趋洛下独与士龙游右王七　名遹方第进士而丧其兄子立
寇叔情何厚邮筒数得书前春应上塜能访酒家无右寇十一　应之每岁上塜道由京都必访予于酒垆
试吏王文举俄纒风树哀明年道濉上为尔一徘徊右王三　始调华亭刑狱掾以家艰罢今执丧宋城
和钱德循古意二首　辛未五月京师赋
驾犁岂知耕布谷不入田大农坐官府百吏饱穷年维汉南有箕垂象列三辰长司簸扬职糠粃居前尘送王西枢出镇郑圃八首　壬申六月京师赋
千载君臣会将图不世功卷收天下福偏厚古扶风帷幄参神筭边尘万里清西藩聊偃息犹是一长城公论由来重高怀此去轻吾非厚知已感叹此苍生新书许从事狡穴荡应空寄语征西将无矜猎犬功前日神州尹声华掩赵张春风长有待难树是甘棠来暖西枢席斯民赖已多前春凤池水四海涨恩波门阑曳裾客皆自许人豪今日宸廷下谁知北郭骚衮绣行将复沙堤百里东病夫虽老矣犹解赋豳风
题海陵寓舍二首　甲戌正月赋
池上千条柳依依解占春自怜衰飒鬓不与物争新池上雪初消春鸦已占巢自怜流寓迹无物可诛茅追和亡友杜仲观古黄生曲三首　甲戌四月海陵获仲观遗编追和此
朝为去山云暮为还山雨谁谓物无情欢期不如许欢归夜何其月照临门别後夜待欢来开门但明月要知两侬心等是他山石此诚不可转彼情无自入京居感兴五首　丙寅秋彭城陈传道见寄五诗以目送归鸿难为韵寻和答之乙亥八月食贫京师复取手拊五弦易为韵五诗俟他日示陈也
壮图可复道罄折营五斗负郭二顷田何时落吾手平生感激心炯炯徒自许尘埃五十弦难为齐人拊稠人致高位一二难遽数骠骑彼将军未应贤第五扰扰尘笼下容身亦是贤横屍道边子共笑直如弦长言与短调谁谓高游艺谩赋芳草篇长安居不易和豳老郎官湖怀古五首　事见第五卷中丁丑八月江夏赋
郎官老辞笔得尔夀春碑奸贼余灵在斯人是戮屍白也遭时网临年放夜郎何妨去物远当道横豺狼昔人冺黄壤陈迹变沧波刼火洞然坏无如佳句何杜守王明府吾知夫不凡解持余酒胾一饫逐臣馋岑辅何为者当年唱不譍名随诗石在附骥两青蝇江夏八咏　丁丑九月采江夏陈迹未着於时者赋之以补郡图经之阙焉
祖龙砺长剑昔道此南巡徒挟雄鋩利湘川奈水神右磨剑池　在头陀峯顶相传始皇南巡磨剑於此石亦存焉
孟公泣竹地今是布金园不保五亩宅非无百代孙
右灵竹寺　相传孟宗故居也
高岸已为谷斯人如蜕蝉固应留宝刻信是当家仙右祖贯墓铭　祖字子元元和乙亥年过吾家外监授丹及诀後六十年始化去夀九十五门人许鼎为其埋铭载季真天台昇仙事甚详後为瓦官残子元墓棺已空矣　此铭今在天庆观中
亡一章
右舒元舆榜　舒依郄士美侨居江夏太和二年登朝方尽室去此将行题榜留于头陀佛祠之殿梁上至元佑中郡守王得臣始命李康年序其事而摹刻于石榜失所在
亭掲奇章榜斯民孰去思多慙羊叔子涕泗岘山碑右奇章亭　在黄鹄山最高顶牛僧孺登燕于此後人因榜奇章云
南津赵陀石云是昔人舟长怀精卫志不拟长江流右赵陀石　在鄂之南浦长十许丈高亦半焉相传昔人沉舟之所化也
西戍夕阳晴东城石镜明有山名八字供作两眉横【八字山见戴洋传】
右石镜亭　黄鹄矶有石明莹可监亭占其上榜为石镜云
应龙昔此去雷雨助腾昇旧穴潜蛟蜃风波横要津右龙穴渡　相传有龙出於此今为津步
变竹枝词九首　戊寅上巳江夏席上戏为之以代酒令
莫把雕檀楫江清如可涉但闻歌竹枝不见戏桃叶隔岸东西州清川拍岸流但闻竹枝曲不见青翰舟露湿云罗碧月澄江练白但闻竹枝歌不见骑鲸客北渚芙蓉开褰裳拟属媒但闻竹枝曲不见莫愁来西戍长回首高城当夏口但闻竹枝歌不见行吟叟南浦下渔筒孤篷信晚风但闻竹枝曲不见沧浪翁胜槩今犹昨层楼栖燕雀但闻歌竹枝不见乘黄鹤危构压江东江山形胜雄但闻竹枝曲不见胡牀公蒹葭被洲渚鳬鷖方容与但闻歌竹枝不见题鹦?题画卷後二首　元佑壬申京师为宗室令鼒文焕赋後八年文焕物故二图为他人有复见此诗録之
蹇驴乌帽禅客落日黄尘故关已悔弃繻昔去更逢挈履今还
右关路逢僧图
结茅百尺荒台杖藜一径莓苔谢絶鸡羣老鹤不应端为琴来
右鸣琴召鹤图
庆湖遗老诗集卷八
<集部,别集类,北宋建隆至靖康,庆湖遗老诗集>

[book_title]卷九
钦定四库全书
庆湖遗老诗集卷九　　　　宋　贺铸　撰七言絶句六十首
清燕堂　丁巳四月赵郡赋
雀声啧啧燕飞飞剩得残红一两枝睡思乍来还乍去日长披卷下帘时
北园初夏　丁巳赵郡赋
天气清和树?浓冥蒙薄雨湿帘栊蔫红半落生香在向晩珻瑰架上风
秋风登城楼　巳未七月滏阳赋
袭人风露觉秋初临水高楼更雨余天幕鲜明河影淡行云流月两徐徐
初见白髪示内　庚申三月滏阳赋
安能屈指计封侯西日东风见白头信是色身非我有若论身外更悠悠
局中归　庚申五月滏阳赋
心火成灰不复然故园笑别十三年晩凉退食无余事坐与儿曹挽纸鸢
野步　庚申七月滏阳赋
津头微迳望城斜水落孤村格嫩沙黄草庵中疎雨湿白头翁妪坐看瓜
和崔若拙四时田家词四首　崔字至之庚申八月滏阳赋
皷声迎客醉还家社树团栾日影斜共喜今年春赛好纒头红有象生花
野蔓牵花过短墙麦秋时节倂蚕忙迎门父老延行客井汲清甘树?凉
鸡声犬吠远相望社酒登槽唤客尝晓日晴明陂更濶风吹乔麦密花香
晩雪漫漫没兔罝满桮豆粥饷邻家夜长少妇无舂织一点青灯伴缉麻
西城马上　辛酉正月滏阳赋
烛冷尘消过上元晴明风日柳初?偷闲偶到西城陌喜见青山似故园
再游西城　辛酉二月赋
柳条破眼已堪攀鹭下城隅水一湾後日重来寒食近杏花林外见青山
东城送客马上　辛酉二月滏阳赋
向午孤烟起客樯一陂春水两鸳鸯渔童解唱沧浪曲应笑尘埃马上郎
魏城东　辛酉二月元城赋
短短宫墙见杏花霏霏晩雨湿啼鸦欲将今夜思归梦凭仗东风吹到家
成安道中怀寄冯惟逸　冯字日休赵郡滏阳两为僚友辛酉二月赋
苍面黄须过壮时欲投闲处两难期人生自是无根物南北东西任所之
李固道中怀寄杜邯郸　青堂在县廨中辛酉三月赋
西望丛台百尺间车轮无角不知还大夫庭下长无讼谁伴青堂整日闲
僧居对雨二首　辛酉四月冠氏赋
檐雨溅溅滴砌沙緑丛深处一榴花小窗隐几俄成梦堪笑无功饭後茶
平沙四绕护城堤小雨经旬不作泥似与幽人慰牢落一双黄鸟隔墙啼
再涉南罗渡　辛酉八月赋是夏大河西徙遂可徒涉
滞水生苔没马蹄涨沙隐约见【现】金堤禹功寖久人无继未信东流不复西
金堤客舍望南乐城　辛酉八月赋
黄流漫涣浸城根烟火依微日欲昏禾黍不登【阙】政罪居人犹得饱鱼飡
过澶魏被水民居二首　辛酉八月赋
带沙畎亩几经淤半死黄桑绕故墟未必邻封政如虎自甘十室九为鱼
莫问居人溺与逃破篱攲屋宿渔舠中庭老树秋风後鹳鹤将雏夺鹊巢
离冠氏道中　辛酉十月赋
别酒厌厌一据鞍远林微迳雪迷漫伤心不似来时路柳摆东风絮作团
冬夜寄怀周文清郭天辅　辛酉十一月赋
壁缸向灭砚生澌仰屋重哦旧卷诗悬想北园闲散伴青钱堆坐赌官棊
病告中畣王錡见招　王字诚之临城故人也时驽马亦病足壬戌正月京师赋
伏枥驽骀伏枕人不应俱是厌京尘东城自有乘肥客白苎新裁候探春
檥舟广津门外作　壬戌七月赋
彩蝀桥西七日留几回回首凤皇楼如何一叶扁舟里载得离人万斛愁
晩泊会亭　壬戌七月赋
後日符离复舍舟马蹄尘土入徐州祗应明月曾相识伴我时登燕子楼
题承天寺竹轩　癸亥五月永城赋
征衫初解就僧牀惠我翛然一枕凉赤日黄尘畏途里此君风味可能忘
杨柳枝词二首　癸亥五月汲郡席上歌人杨柔出二白团扇求吾诗
方过清明雨後天回塘照影弄跹跹深情拟属风光主爱惜长条待少年
杨柳东风尽日吹柔条应是不禁持都门三月伤心地强半青青赠别离
自卫还徐憇永城王氏园　癸亥六月赋
归路尘埃懒着鞭北窗仰枕碧云天柴桑此兴无人学负尔清风七百年
席上分韵寄陈传道　得怀字乙丑二月彭城赋
忍穿布袜与青鞵困走京尘十二街拟仗飞云与招隐东风吹送落君怀
东平周村驿观临川吴公题　乙丑八月赋
顿辔挥毫墨尚新碧纱从此壁生尘可怜庭下长杨树犹有清隂待路人
九日畣张谋父见招　乙丑彭城赋
昨夜新霜满菊丛起来何面待西风白衣送酒无消息赖有西邻张长公
九日张谋父席上　乙丑彭城赋
浪竹低枝扫隙尘到帘清月欲留人西家一斛黄花酒沉醉吴音贺季真
早发斜沟道中寄王有元　王字会之有诗见寄云应无好梦到彭城因此畣丙寅二月赋
处处春林有鸟啼恨无芳酒一尊擕何缘复得彭城梦日日东风送我西
泊舟永城寄京都朋游　丙寅闰二月赋
正西千里是青门桥下春流带雨痕想见旧游芳草合有谁楼上与销魂
将发永城题陈伯儁蒙轩　丙寅闰月赋
几对春风把酒怀小舟临发更徘徊四明狂客重来日庭下榴花开未开
京居暮春感兴二首　丙寅三月赋
闲坊税屋远人羣晨鸦昏鸦亦厌闻无奈春风作多事满庭花絮正纷纷
扰扰奔蹄与疾轮九街寻胜作狂人东风漫送朝来两可奈长安自古尘
春夜对月　丙寅三月京都赋
丽景门头初月明清川灯火两桥横一舟若许东南去何啻西风羽翼生
游夷门资福佛祠园　丙寅四月京师赋
百根高树挂凌霄题飞来深处巢心喜他年有归着白衣居士此诛茅
卯醉口号　十二月廿日赋
丙寅元佑初年冬贺老因寓京尘中无心炙手权门热曝背晴阳坐屋东
汴下晩归　丙寅十一月京师赋
隋渠经雪已流氷乘兴东游恐未能试问何人知夜永一樽相伴小窗灯
陈留道中　丁卯二月赋
强半春风掩户庭出门唯见麦青青从来赤白歌桃李曾与何人伴醉酲
过曹氏园马上作　丁卯三月京师赋
香风细细出重墙不见繁枝已断肠知有何人卷帘箔卧看零落满斜阳
和人伤春　丁卯三月京都赋
入帘轻絮故依人梦後题诗欲判春纵使相思解销骨此情终未作黄尘
重赋京居暮春感兴　丁卯三月赋
怒风狂雨信悠悠收拾春花不少留只有柳绵吹未尽墙隂落泊伴人愁
送人朝飨裕陵　丁卯三月赋
三年不见鼎湖龙弓剑尘埃玉座空白髪孤臣心断絶满山明月柏城风
登兴国寺楼　丁卯五月京师赋
怪槐风动绿鬅鬠廊外风闻演梵僧怊怅无人共樽酒可怜明月最高层
李氏池上　丁卯七月京师赋
湖外西风吹雨丝半随杨柳拂涟漪女郎偷折藕花去沙上鸳鸯睡不知
游庄严寺园　戊辰五月历阳赋
石榴花落小池清独下平桥弄扇行蔽日緑隂无覔处不如归去两三声
黄埭魏氏见江亭　戊辰七月历阳赋
浮生欲寄酒桮间马上谁容一日闲不是登高粗能赋老夫真负尔江山
题赠芥堂老僧遇来　戊辰八月历阳赋
岁计江边二顷田不能多应世间缘闭门密竹荒松里桮粥炉香六十年
茅塘马上　戊辰九月乌江赋
壮图忽忽负当年回羡农儿过我贤水落陂塘秋日薄仰眠牛背看青天
阻风小孤山晩晴　丙子五月四日赋
小孤山下晩波恬妥堕青鬟玉镜奁借与彭郎作眉様西南初月正尖纎
题汉阳寓舍老桑　丙子六月赋
曾无沃若饱吴蚕腹蠧聊供啄木馋底事殷勤喭元绪不应有意附炎炎
秋江晚望　丙子九月江夏赋
黄芦洲渚赤枫林林外斜阳叠障深记得广陵城里市董源横障卖千金
和吴达夫见过留题　丁丑清明江夏赋
雀罗门巷不容车杖屦相过一试茶後日相思会乘兴五云溪上是侬家
题诗卷後　戊寅三月江夏赋
诗岂穷人穷者工斯言闻诸六一翁端慙少作老更拙不废汝诗吾固穷
庆湖遗老诗集卷九

[book_title]拾遗
钦定四库全书
庆湖遗老诗集拾遗　　　　宋　贺铸　撰古风一首
答僧讷　守讷郑氏子字敏中三代第进士讷亦两至礼部既壮祝髪事师圆照本公庚午十二月相遇于金陵以长篇见投其自叙于此因答之
唐代衣冠高四姓天宗之亚荥阳郑不坠家声五百年桂籍相望三叶庆上人猛谢区中缘破冠投栉还童颠寸灰已灭五经笥来入辨才无碍禅我窃官粮衆人後相逢宛是平生旧一闻南国白头吟万媿西风碧云陋老鹤终辞鸡鹜羣谁将断绠绊浮云他日传衣度梅岭解留何语与将军
近体长句五十八首
登海陵齐云楼　甲戌五月赋
楼外浮云何可攀聊持尊酒共消闲归心歘起登临际春色来从想像间晩雪曦时见芳草沧波尽处见青山长安桃李行应好解笑刘郎底未还
酬别曾忱　曾字诚之尝任共城尉相闻盖久而未始相际甲戌二月曾自通川放还邂逅于海陵将行为赋是诗
昔年室迩叹人遐少日相逢别日赊聊寄归心天北雁会乘高兴斗边槎雷惊白昼龙蛇起风荡青春草木华谁念渠伊独憔悴岂容平世赋怀沙
送张师常之官南雄　张累官岭外结婚于海陵因识之甲戌三月赋
爰居蹭蹬海西头紫凤求皇亦少留持酒一尊明日别题诗几处旧年游春风白芷江南岸暑雨黄梅岭上州却望衡阳十里远县知无雁记音邮
送方安行之官高密令　方字必中有通籍休官之志甲戌三月海陵席上赋得童字
平世功名输阿童束书洗剑栖渔篷晩交东武百里长想见桐庐三拜风白雪兴阑吟社远绿槐隂合讼庭空他年朱绂来东道试访钓鳌浮玉翁
送江与京归山阳　江字茂宗甲戌三月海陵席上赋得仙字
山阳泽国四无山百雉危城两水关杨柳遥知紫极路沧波长羡白鸥闲病来药裹为吾累兴尽渔舟送子还风月异时何限思区区并入尺书间【紫极宫在郡城西南隅楚人游观之地】
海陵书事　甲戌三月赋
海滨流浪胡为乎况复支离百病余三月逢梅识春色半年无雁托归书老乌啄屋巫呼鬼野艇横门米换鱼回首扬州才百里尽桥风月可怜渠
闻鸎有怀故园　甲戌四月海陵赋
海陵春後雨冥冥耳厌鼃嘷鹳齿鸣何意东亭好风日流鸎忽作故园声故园千里常牵梦老病三年不废情想见杨花收卷尽绿苔池院落朱樱
海陵西楼寓目　甲戌四月赋
天涯尊酒与谁开风外徂春挽不回扫地可怜花更落卷帘无那月还来王孙莫顾漳滨卧渔父何知楚客才强策驽筋怀故国浮云千里思悠哉
寄兴化黄主簿杞　黄字原禹少年奉道世味殊薄甲戌四月海陵赋
何凖第五不足称黄童无双非自名卑栖鸾凤安初仕葆练虎龙希长生明月高吟紫芝曲红尘先老白云兄莫辞一力走三舍遽未能来频寄声
海陵喜雨　甲戌四月晦日赋
闰年四月之相交旱天云物何萧骚清风卷地换尘世白雨入林翻海涛殊胜农儿踏车健少寛病夫挥扇劳须晴径买一渔艇想见横塘深半篙
食鲥鱼　甲戌闰月有人馈此因赋诗
雨长沙田三尺芦截江逻钓待嘉鱼上鈎一尾夸先得下筯千钱忍弃余倦客罢弹腰下铗故人忘寄腹中书知机何待张生翰不俟秋风已起予【鲥鱼初得尾直千钱】
题海陵寓舍四首　甲戌闰月赋
藜藿荒庭微径通支撑破屋古池东暮凉百燕抵突雨昼静一蝉饕餮风隐几敢希南郭久移文方诮北山空森然槐柳相差地他日低徊忆个中
近湿篱根歌蟪蛄向明屋角网蜘蛛黄葵紫苋雨张王【二字并去声】花蚊白蚁风驱除辗转犹增夏夜久支离何堪春病余预愁还作旧年调两眼京尘满镜湖
倒嶂开窗面曲池尘襟初喜豁然披清风殊不去人远明月端能与我期鼓吹青鼃聊自喜歌讴白鸟渐相欺纷纷利害朝昏出闭目忘言是住持
千里家园安在哉羇栖犹喜占池台酒非从事断年别风是故人弥日来黄鸟绵蛮紫椹熟白鸥瀺灂绿萍开颇知老子机心废留得渠伊兴尽回
闻苏眉山谪守英州作　甲戌五月海陵赋
岭首登临楚粤分披襟先喜得南薰座隅鵩鸟敢要赋溪下鳄鱼知畏文酒洗黄茅瘴时雨啸驱碧落洞中云高才何假江山助未拟区区咏五君
寄金陵和上人前岁尝以二诗寄和有卜居之约久未见报
旧年问米欲东流先赋新诗寄石头赤鯶久沉江上信杂县误落海边州想君道眼遥相识顾我官身可自由香火因缘知有在草庵蔬粥不他求
许永席上赋　许字子长家酿甚美名十八仙时予抱病节酒而欢亦同之甲戌中元日海陵赋
流浪江湖跨两年西风犹驻木兰舡可人方外二三子与尔樽中十八仙处女妄同公子议麴生未减索郎贤自怜衰病方轰饮也在刘家幕下天
詶别道师许自然　许山阳人尝为郡道正後补茅山都正怀土北归寓紫极宫将谋西上求试所学以诗投因詶之乙亥正月山阳赋
早慕浮云耻系匏冷然风驭起三茅青菁可种无闲地黄鹤归来失旧巢石鼎可传惊俗句醉图未免取僧嘲何须西望长安笑谁是平生莫逆交
题任氏传德集　任中立承制既死交亲赋诗吊其不遇者凡百人集而名之曰传德二子广痈亦有学术乙亥三月与吾相际于永城求吾一诗
钓鱼公子学屠龙潦倒西班八品中鼠目獐头登要地鸡鸣狗盗策奇功仪刑拔士无光禄经术传家有圣童慨想斯人安可作九原松檟几秋风
送周开祖出守鄱阳　乙亥六月京师赋
三尺京尘衮衮中略无闲地贮清风鲈鱼菰米经年别皂盖朱轓一日东俗眼强分青白在芳樽未觉圣贤空鄱阳不乏江山助高兴都卢属谢公
赠僧彦　彦字纯老庚午冬泊舟秦淮屡与纯老过锺山泉禅师丙子三月再由金陵泉公化去已累月赋此诗以示纯老
昔年杖舄几相从同遇弥天汉上翁早恨扬舲南浦别俄惊扫地北山空壮心脱落浮云外病骨支吾梦境中赖有西岩旧桃李异时应许共春风
秦淮官柳二首　丙子四月赋
秦淮两潮西复东淮边杨柳酣薰风送春白花去漠漠避日黄鸟啼匆匆陶彭泽多倦宦叹桓琅邪今衰病翁此身会复有健日拟就绿隂横钓篷
西来载病一扁舟建业江山负胜游杨柳经眼方自得蒲帆临挂复淹留长条似舞前溪曲卷叶宜翻出塞愁想见南朝旧人物可怜能个様风流
和别清凉和上人　和结西庵招吾归老故有落句丙子四月赋
明朝解擕白鹭洲後日相望黄鹤楼建业水清供白酌武昌鱼贱足音邮着身物外不无处俛首人羣非有求愿报西庵落成会待公退卧侬归休
重别和上人　和以予扶病之官临分屑涕予因留旧写真以结西庵之缘丙子四月赋
分手风波路几千侵寻老境百痾纒一官得饱亦劳矣大士忘情独泫然北道音尘长断望西庵香火不无缘是身脱使先朝露图像聊依十七贤
留别彦上人　丙子四月金陵赋
道人临别重留连应念吾生汩世缘拄笏看山犹故态量船载酒异常年兴来不计远千里休去可须持一钱会作清凉老庵主两盂分粥对牀眠
留别王闲叟　王方闭关诵佛书丙子四月赋
婆娑晩境不知还邂逅故人增厚顔次道志包宇宙外子牟身寄江湖间一乘妙义想冰释九死余生非石顽敢负清凉阿师约西庵先办十年闲
烈洲守风　丙子四月赋
张帆早发石头城淹泊风波百里程白芷汀洲潮进退黄梅村落昼隂晴官粮牵廹少休日药物扶持多半生深闭船扉谢渔老自慙尘垢满衿缨
晩泊三山怀古兼寄历阳朋游　丙子四月赋
三山春水拍江流六代余风扫地收破国龙骧复安在赋诗宣城难与詶伤心远宦北宗老满眼旧游南豫州寄声好住数君子一别相忘风马牛
晩泊东采石矶　丙子四月赋
谢卫将军怜苦吟袁临汝郎遭赏音风流人物岂如昨形胜江关留与今控鲤直思凌浩渺然犀何暇照幽深莫招捉月翰林老屈曲尘间犹陆沉
檥舟姑熟溪　丙子四月赋
潮来姑熟半篙深帆落溪口樯如林谢氏青山失故井桓郎白苎无遗音良游蹑屐负登覧衰病伏枕方呻吟个中二顷了吾事怊怅十年怀此心
芜湖王敦城下作　丙子四月赋
斗立孤城日四围贼奴曾未慑天威风生虎帐犲声厉尘犯龙顔鱼服归首掲大航遗臭在歌流乐府旧音非当时不慕桓文举草满中原胡马肥
题皖山北濒江田舍　丙子四月赋
江转皖公山北流萧闲人物美田畴一溪春水百家利二顷夏秧千石收小市竹楼张酒斾平桥松岛?渔舟莫知农老何为者几叶传封乐国侯
晩泊小孤山作　山与彭浪矶相对沐猴鸬鷀分占其上丙子五月赋是晩大风
江势东南陡折回两山屹立地维开颠风裂石轰雷下骇浪澎舟卷雪来扪蝨王孙初睥睨饱鱼乌鬼但毰毸物情岂识忘形乐啸倚樯干独快哉
得周元翁蕲春道中书　丙子八月汉阳赋
离离赤枣墙东林开窗下榻依墙隂杖藜相頋赖之子隐几忘言知我心晩契初逢一东野清诗屡掷双南金官身为米自南北世路亡羊无古今梦泽草荒孤驿远洞庭雨入沧江深相思何以祝高韵桂树秋风吟玉琴送汉阳刑狱掾邹永年解官归养　邹字天锡其父以朝散郎告老因补此官会有大臣荐其文再起造朝天锡复落仕籍将行求吾诗丙子八月赋
高歌每忆故山薇笑掷青山换彩衣竟为苍生安石起本来男子次君归脱冠弭櫂兴非浅戴笠乘车誓莫违明日渡江聊赠别武昌官柳尚依依
登头陀寺峰顶庵　丙子八月江夏赋
磴道凌虚挂白虹头陀上方黄鹄东沧溟五夜浴新日老木三伏来凄风北梦南云展张濶纵江横汉并吞雄楚乡絶境此其一付与微吟多病翁
九日寄维扬刘明仲　刘字冲光淮南故人也丙子江夏赋
扬舲瓜步背瓜洲底处孤亭是玉鈎蜡烛有心啼别夜布帆无恙到南州黄华嘉节与【去】何事白髪故人分取愁赖有沧江知客恨长年西北望京流【江至鄂渚即西北流】
江夏秋怀三首　丙子九月赋
陈物纷然眼界中长年何与偶书空沧浪难为俗子唱络绎漫催贫女工风月少容休吏役烟波长与济途穷功成身退非吾事犹办扁舟东复东
人物駸寻廹暮迟秋风万里来如期幽虫切切竟何道羁燕怱怱将安之洛下微吟聊拥鼻西山爽气为支颐肯将翰墨悲流落寄语三闾彼一时
此身岂复繋西东流浪江湖伴塞鸿曲突非图三爵客直鈎何羡六鳌翁干年陈迹祗今日万里故园【阙】个中冗散偶逃人指数未应吟啸坐妨公
书国志陈登事後　丙子九月江夏赋
求田问舍良可嘉元龙偶未思之邪黄鼠长为太仓耗白云犹有青山家人生歘尔待鑚石世故纷然劳筭沙销磨髀肉亦何事竟作子阳同井鼃
寄别秦观少游　秦南迁桂阳舟过沔上隔江不及见因寄是诗予三为钱官丙子十月江夏赋
沔阳湖上小留连疑是前时李谪仙流向夜郎才半道经还江夏乐当年个侬生以才为累阿堵官于老有缘待得公归吾亦罢春风先办两渔船
潘豳老出十数诗皆有怀苏儋州者因赋二首
丁丑四月江夏作
人烟寂絶鬼门关更指儋州杳莽间三四月交天漏雨东南地尽水浮山依迷春草鴒原失响像秋风鹤驭还回羡河阳贤父子雪堂曾作十年闲
旧隐江城东复东堂前杨柳付春风犹传白雪兴中曲俄失黄粱梦後翁儋耳吉音无雁使蛾眉爽气属狙公不应更广穷愁志悟取平生坐底穷
有僧自峡中来持黄黔州手制茶兼能道其动静与潘豳老赋二首　豫章人聚白金十余斤以寄鲁直付一士子竟隐之不送故有黄犬之句丁丑五月江夏赋
未闻东观奏书成俄见西南万里行从坐何关李都尉补亡犹待褚先生心县黄犬沉来耗耳惯青驹祗旧鸣时节私庭差自慰凤将雏去雁随兄
平生得禄仅荣亲持底天涯料理贫夜户不关无长物晨炊待火乞诸邻山颇侠能来虎水弩何知枉中人少减家园旧年调擕笼先采雨前春
中秋日怀寄潘豳老　潘将归黄冈获田故有落句丁丑江夏赋
西戍角声清且哀东城鼓动殷然雷雨阑伏槛月可待风横舣舟君不来得酒未容欢独伯把书端与睡为媒雪堂歛谷急还舍更约头陀黄菊开
重寄潘豳老　丁丑中秋以少酒欲致潘来答云侍亲燕甚欢翼日再赋此寄
轻舠蓦水帆如弓一伸臂顷来江东聊持美酒致吾子方事彩衣娯汝翁悬榻可容他客坐闭关正与无月同夙兴行乐竟何有醒醉隂晴皆梦中
潘豳老以长篇求假吾书以副本送之　丁丑九月江夏赋
元凯有言君盇知借书还书皆可嗤家传五载亦勤矣吾与两雏当共之吏役岂容方外驾古人端在个中期聊分副本天随子辑缀来归是一奇
示王泌　王历阳之旧也相别八年会于鄂渚怜吾衰病因以示之丁丑十月赋
违离南北几星霜短髪萧萧带尺长执戟郎効官落拓楚邱生触绪悲凉双鳬乘雁谁比数拉虎批熊犹健强端恨养痾妨废酒尊前都属个侬狂
答致仕吴朝请潜登黄鹤楼见招　吴字逹夫与吾为忘年之友兼示慎献玉故有落句丁丑十一月赋
城隅黄鹤莫登临端使悲翁动楚吟日下长安人共远天围梦泽岁方隂北风欲雪雁飞急南渚始冰鱼伏深谁似草堂安隐客下帷隐几不求心
雪後同逹夫慎献玉登黄鹤楼　丁丑十二月赋
岁律峥嵘腊尽头风吹朔雪到南州三湖簸荡蛟鼍恐七泽迷漫狐兎愁狂客定回青雀舫猎儿初试皂貂裘江楼伏槛迎新霁羣玉峰前练带流
曹永州哀词　曹名暐字季明昔相际于永城丧过武昌归余杭卜葬灵隐山诸子来求吾诗为此赋戊寅二月旦日
老眼春风两泪倾繐帷樽俎异生平可惊人与琴俱絶但见肴曦酒复清相合水边传美政飞来峰下啓佳城翩翩五六奇男子肯使高门坠厥声
登黄鹤楼怀古兼寄潘豳老昆仲　豳老弟大观字仲远戊寅五月赋
汉大将军楚国材半生倦韵凂尘埃徐夫人匕首安在丁令威华表归来紫府无踪劳仿像白云有待久裴徊楼标空濶天垠露川势纵横地轴开陇鸟赋成洲共永越人歌断櫂先回会招物外二三子长啸披襟挹快哉寄武昌方令临李尉援兼简黄冈二潘昆仲方字孝能李字文举戊寅六月江夏赋
好在桐江三拜翁谪仙之裔好应同如闻花县两郎子兴发能来一水东共醉南楼故时月断无庾令凂人风季真老病不堪酒泽畔微吟怀四侬
二月二日席上赋　乙亥江夏时推官陈扶将之荆南法曹万遘彦亨罢官归鄱阳予亦抱疾此诗偶亡去庚辰十月邂逅同席客复得之因附卷末
仲宣何遽向荆州谢惠连须?少留二日旧传挑菜节一樽聊解负薪忧向人草树有佳色带郭江山皆胜游载酒赋诗从此始他年耆老话风流
七言絶句二十首
斗岘山马上　戊辰九月历阳赋
西来投策倦跻攀晚叶寒华一迳间尽日闲云不留雨斜阳还照隔江山
登如
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:33:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>