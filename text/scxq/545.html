<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="彊村词原序,卷一·前集,卷一·庚子秋词,卷一·春蛰吟,卷二·寒灰集,卷二·腹痛集,卷二·怀舟集,卷二·篁处集,跋尾,彊村词剩全文在线阅读,彊村词剩全文在线下载,大玄古籍书库">
<meta name="description" content="又名《彊村词剩稿》。二卷,二百四十一首。朱祖谋撰。收入《彊村遗书》。卷首刊《彊村词原序》,卷末刊龙沐勋跋。卷一录自《彊村词前集》、《彊村词别集》;卷二录自《彊村词》四卷本(《寒灰集》、《腹痛集》、《怀舟集》、《篁处集》)。龙跋云:“《彊村词剩》二卷,归安朱先生《(彊村)语业》删馀稿也。”又云:“其词为定本所删者过半,在先生固不欲其流传,然先生所不自喜者,往往为世人所乐道,且于当时朝政以及变乱衰亡之由,可资考镜者甚多,乌可任其散佚?。爰商之夏闰枝、张孟劬两丈,仿先生刻半塘翁(王鹏运)词例,取诸集中词为《语业">
<title>彊村词剩_朱祖谋_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">彊村词剩</span> <br/>
          作者： <span class="inputVal" id="bkauthor">朱祖谋</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]27090</span> <br/>
          说明： <span class="inputVal" id="bkdec">又名《彊村词剩稿》。二卷,二百四十一首。朱祖谋撰。收入《彊村遗书》。卷首刊《彊村词原序》,卷末刊龙沐勋跋。卷一录自《彊村词前集》、《彊村词别集》;卷二录自《彊村词》四卷本(《寒灰集》、《腹痛集》、《怀舟集》、《篁处集》)。龙跋云:“《彊村词剩》二卷,归安朱先生《(彊村)语业》删馀稿也。”又云:“其词为定本所删者过半,在先生固不欲其流传,然先生所不自喜者,往往为世人所乐道,且于当时朝政以及变乱衰亡之由,可资考镜者甚多,乌可任其散佚? 爰商之夏闰枝、张孟劬两丈,仿先生刻半塘翁(王鹏运)词例,取诸集中词为《语业》所未收者,次为《剩稿》二卷,而以辛亥后存有手稿不入《语业》卷三者,别为《集外词》以附《(彊村)遗书》之末。”</span> <br/>
          封面： <span class="inputVal" id="bkimg">Z_20276.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]彊村词剩
[book_author]朱祖谋
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]27090
[book_dec]又名《彊村词剩稿》。二卷,二百四十一首。朱祖谋撰。收入《彊村遗书》。卷首刊《彊村词原序》,卷末刊龙沐勋跋。卷一录自《彊村词前集》、《彊村词别集》;卷二录自《彊村词》四卷本(《寒灰集》、《腹痛集》、《怀舟集》、《篁处集》)。龙跋云:“《彊村词剩》二卷,归安朱先生《(彊村)语业》删馀稿也。”又云:“其词为定本所删者过半,在先生固不欲其流传,然先生所不自喜者,往往为世人所乐道,且于当时朝政以及变乱衰亡之由,可资考镜者甚多,乌可任其散佚? 爰商之夏闰枝、张孟劬两丈,仿先生刻半塘翁(王鹏运)词例,取诸集中词为《语业》所未收者,次为《剩稿》二卷,而以辛亥后存有手稿不入《语业》卷三者,别为《集外词》以附《(彊村)遗书》之末。”
[book_img]Z_20276.jpg


[book_title]彊村词原序
沤尹大兄阁下，前上书之次日，邮局即将东塾读书记、无邪堂答问各书交来。大集琳琅，读之尤歆快无量，日来料量课事讫，即焚香展卷，细意披吟，宛与故人酬对。昨况夔笙渡江见访，出大集共读之。以目空一世之况舍人，读至梅州送春、人境庐话旧诸作，亦复降心低首曰，吾不能不畏之矣。夔笙素不满某某尝与吾两人易趣，至公作则直以独步江东相推，非过誉也。若编集之例，则弟日来一再推求，有与公意见不同之处，请一陈之。
公词庚辛之际是一大界限，自辛丑夏与公别后，词境日趋于浑，气息亦益静。而格调之高简，风度之矜庄，不惟他人不能及，即视彊邨己亥以前词亦颇有天机人事之别。鄙意欲以己见庚子秋词、春蛰吟者编为别集，己亥以前词为前集，而以庚子三姝媚以次以汔来者为正集，各制嘉名，各不相杂。则后之读者亦易分别。叔问词刻集胜一集，亦此意也。至于去取则公自为沙汰之严，已毫无尘杂，俟放暑假后再为吹求，续行奉告。
自世之人知学梦窗，知尊梦窗，皆所谓但学兰亭面者，六百年来真得髓者非公更有谁耶。夔笙喜自咤，读大集竟，浩然曰，此道作者固难，知之者並世能有几人。可想见其倾倒矣。拙集既用味棃体例，则春明花事诸词，其题目拟金明池下书扇子湖荷花，题序则另行低一格，而去其弟一弟二等字，似较大方。公集去之良是，体例决请如此改缮。暑假不远，拟之若耶上冢，便游西湖，江干暑湿，不可久留，南方名胜当亟游，以便北首。此颂起居，弟王鹏运再拜上言，五月廿六日。
予素不解倚声，岁丙申重至京师，半塘翁时举词社，强邀同作，翁喜奖借后进，于予则绳检不少贷，微叩之，则曰，君于两宋涂径固未深涉，亦幸不睹明以后词耳，贻予四印斋所刻词十许家，复约校梦窗四稿，时时语以源流正变之故，旁皇求索，为之且三寒暑。则又曰，可以视今人词矣。示以梁汾、珂雪、樊榭、稚圭、忆云、鹿潭诸作。
会庚子之变，依翁以居者弥岁，相对咄咄，倚兹事度日，意似稍稍有所领受，而翁则翩然投劾去，明年秋遇翁于沪上，出示所为词九集，将都为半塘定稿。且坚以互相订正为约，予强作解事，于翁之闳指高韵，无能举似万一，翁则敦促录副去，许任删削，复书至未浃月，而翁已归道山矣。自维劣下，靡索成就，即此趦趄小言，度不能复有进益，而人琴俱逝，赏音阒然，感叹畴昔，惟有腹痛。既刊翁半塘定稿，复用翁恉，薙存拙词若干首，姑付剞氏，即以翁书弁之首，以永予哀云。
乙巳夏五月，上彊邨人记。

[book_title]卷一·前集
高阳台·残雪
飘树烟零，封阶粉退，馀寒犹冱菭文。画意无多，寻常埋没芳尘。斜阳著意相怜惜，是愁心、不耐温存。且销他、一额凉蟾，来伴深尊。东阑步玉人归否，剩篝香半灺，衾绣孤温。依约檐声，隔帘滴到黄昏。朝来便化春潮去，问何人、省识冰魂。谢东风、不当花看，为刬愁根。
木兰花慢·题半塘老人秋窗忆远图，图为况夔笙舍人拓寄江总栖霞残碑而作
冶城山翠里，几深浅，白门潮。恁壁满花秾，等闲换了，碑老菭彫。迢迢。荡青溪恨，有沧桑、依样惹魂销。眼底江鸿不落，天边辽鹤空招。岩椒。禅语况凄寥。无句挽仙桡。算抗疏功名，分笺伴侣，一例飘萧。今宵。酒醒月落，怕西风、吹雪上颠毛。卷起一封翠墨，伤心都付南朝。
鹧鸪天
玉护香围忆未真。相思酒畔惹春根。前身莲叶溪头水，后夜梨花梦里云。人有信，事无痕。浅吟闲醉莫销魂。圆蟾未上斜阳落，数尽新鸿且闭门。
满江红·鹜翁营生圹于半塘之麓，赋词广徵同人和作，谓他日刻之山中，视螭首丰碑，风味当差胜也
不信词仙，到今日、埋愁无地。手提得、养生四印，寤歌独寐。汙漫故耽尘外赏，虺隤未换人閒世。傍要离、穿冢尔何心，长安市。文字障，欋椎事。分付与，东流水。算不如料理，杉湖归计。纳息开轩谁伴侣，闭关荷锸终儿戏。问神山、风引辄回舟，如何是。
瑞鹤仙·上斜街新居为查德尹先生宅，与顾侠君小秀野草堂邻並，侠君闾邱集中尝咏之。中庭篁木疏秀，一藤苍然，相传是德尹手植，郑叔问为作斜街补屋图，漫书此解。或亦他日考坊巷者之一助焉
车尘萝薜碍。有杳浦琴尊，旧巢痕在。寒流凤城背，又西峰半萼，向人横黛。佳邻惯买。便家具、残书共载。惜余香、凄入珍丛，容易酒边憔悴。休怪。百年乔木，三宿空桑，等闲一嘅。吾庐恁爱。藏身耳，万人海。属劳禽须识，风枝三币，莫当栖香客待。倦黄昏、愁倚荒阑，瘦藤独对。
浣溪沙·西塘感旧
曲里春魂未可招。横塘笛起雨潇潇。湿烟寒柳驿西桥。一水将愁销旧约，乱峰如笑理新娇。今年闲煞木兰桡。
南浦·春水，用碧山韵
南浦縠纹生，是昨宵雨痕，新黛吹染。一碧暖溶溶，天涯路、江郎暗魂销遍。伤春刻意，旧情羞学回波浅。锦鳞欲寄无好梦，肠断东流花片。几回聚别江干，看渚宿文鸳，樯留乳燕。凄绝浣纱人，啼妆映，不浣泪珠千点。通辞微托，镜澜销尽年时怨。小风何事吹眉皱，依旧归舟天远。
翠楼吟·咫村藤花
珠络黏霞，琼台缀粉，东风万红相倚。年涯惊暗换，荡帘角、垂垂芳意。流苏春底。有倦羽偎啼，闲蜂留睡。谁料理。晚烟一架，比人憔悴。似记。嘉侣琴尊，对郁蟠寒碧，学成奇字。轻阴圆几簇，尚妆点、东邻花事。平原荒矣。渺一曲云回，双阑风起。休辞醉。许郎今日，乱愁盈纸。
绮寮怨·咫村夜集，用清真韵
堕地酴醾如雪，晚莺呼酒醒。尚著眼、隔水帘栊，垂杨色、绿上空亭。鸥边新愁已到，尊前客、怕拂丝鬓青。悄倚阑、满目风花，平泉地、散落羁思盈。未省倦游去程。吴阊影事，何时叠鼓投琼。翠杓波清，十年话，带愁听。沈沈夜镫无语，总销尽，故园情。花飞凤城，东风较梦短，铅泪零。
丹凤吟·和半塘四月二十七日雨霁之作，依清真韵
断送园林如绣，雨湿朱幡，尘飘芳阁。黄昏独立，依旧好春帘幕。分明俊侣，霎时乖阻，镜凤盟寒，衫鸾妆薄。漫托青禽寄语，细认银钩，珠泪潸透笺角。此后别肠寸寸，去魂总怯波浪恶。夜暝天寒处，拚铅红都洗，眉翠潜铄。旧情未诉，已是一江潮落。红烛玉钗恩易断，悔圆纨重握。影娥梦里，知甚时念著。
迷神引·戊戌五日半塘老人以清泉瓣香敬祀三闾大夫，依屯田体为迎神之章。率和一阕，醉醒清浊之感，未能发抒万一也
谁与招魂湘皋路。零落佩兰盈渚。扬舲緤马，旧儃佪处。我思君，然疑作、断飙遇。悬圃陈辞后，意悽楚。日夕灵修感，奈何许。藉蕙肴芳，旋趁椒浆注。又冽泉倾，香芸吐。白蜺婴茀，古今恨、一时诉。望修门，独醒意，但凝伫。江水沈沈黑，夜猿苦。魂兮归来些，飒风雨。
念奴娇·同理臣、半塘观荷苇湾，用白石韵
采香梦醒，涉江人、不是年时吟侣。娖队鸳鸯偷眼下，狼藉花无重数。锦溆风多，珠房凉重，那更连天雨。江南多恨，老仙休唱愁句。薄暮。隔岸争翻，田田新曲，断送箫声去。一镜闹红谁管得，凄入笛船烟浦。罗扇单寒，朱阑憔悴，莫办移家住。残蝉无赖，日斜嘶断归路。
还京乐·和清真
乱蛩絮，入夜羇愁，似发慵为理。坐镫窗无酒，但嫌隔院，清歌空费。望断鸿天际。西楼镜约余香委。旧梦醒，销与点滴，江南残泪。记屏山底。有釭花双照，兰情半掬，依前离别气味。天涯尽说归期，总孤他、玉容桃李。怅年年，犹去翼窥帘，凉萤在水。纵约双鱼腹，江波不照愁悴。
凤池吟·春冰
步怯琼妃，旧凌波处，缬影浅砑文漪。记玉人夜嚼，润回香吻，凉沁柔肌。消受聪明，小瓯圆镜是年时。东风解把，兰舟催发，无计留伊。欢悰渐冷如水，趁茸窗烘砚，写寄相思。料倾脂河畔，翠鳞才上，锦字犹迟。成片春愁，断红和泪蹙流澌。销除未，晕壸心、玉唾丝丝。
解连环·秋千
絮花池阁，护双双画板，浅春低络。笑弄影、一态婵娟，挂不定闲愁，燕飘莺泊。莫赌身轻，有人在、隔墙窥著。放罗衣窣地，自整凤钗，鬓蝉还掠。西园俊游似昨，委菭阴绣柱，容易吹落。问甚日、重倚春娇，便满眼相思，背面难托。梨月溶溶，镇闲煞、东风红索。剩当时、手香凝处，细蜂倦扑。
卜算子·金冬心红绿梅花小幅自题云，用玉楼人口脂螺黛写成，旧为蒋伯生藏。伯生跋赠墨龛太守，有嫁明妃遣杨枝之喻，戏拈二解
翠羽尽情啼，茜■（外衣内由，枫注：疑为“袖”的异体字。）何人妒。浮动黄昏暗暗香，不许嫠蟾度。吴苑玉双身，飞並瑶台路。借问钱塘老画师，谁是吹箫侣。
又
谁赚小红来，谁放杨枝去。清笑墙东总未知，枉费何郎句。老子会婆娑，不管闲风雨。何似金仙两手空，目断天花舞。
氐州第一·瞻园前辈见示酒边新作，半塘和之，蒙复继声。用清真韵
轻薄筝尘，零乱钿粉，当筵恨压眉小。密绪连环，清吭掩扇，凄隔秦天缥缈。蕃马屏风，有暗月、窥人偷照。玉杵深盟，金钱浅掷，顿催欢老。八九惊乌依树少。定输与、羁雌鸣绕。毳幕恩新，珠田梦远，蓦併归愁抱。惹花前、闲泪落，停杯处、相看一笑。谁打鸳鸯，锦塘空、孤眠到晓。
渡江云·拈清真韵送客游江左，亦劳者之歌也
新寒罗被觉，蔽帘雨急，一雁堕圆沙。梦醒和泪别，海燕深栖，妬入莫愁家。啼红满镜，悄自惜、薄媚铅华。千万丝、白门杨柳，浑未称藏鸦。空嗟。孤飞青鸟，双引黄骢，並颓波东下。亲觑著蓬莱尘暗，秋鹢文纱。回桡荡作江南怨，破暝色、霜在苍葭。惆怅极，归期还问釭花。
浣溪沙·为玉遐题红楼隔雨图
猩色屏回十二山。镜中长误两愁鸾。停镫犹待梦轻还。扶枕露香花绰绰，竟床秋浪玉潺潺。新凉分不到郎边。
好事近·九日坐天游阁
短发渐飘萧，欺帽轻飙无力。强与风光流转，欠黄花消息。绕池行怯晚寒生，薄酒那禁得。一带苍山无语，是谁家秋色。
减字木兰花·拟樵歌
无愁可解。底事年年逋酒债。不道愁深。梦里银屏夜夜心。极天霜信。眼看秋山摇落尽。焉用归舟。决驾飞鸿阅九洲。
鹧鸪天·拟放翁
镇日礬头压短垣。今年屋后断潺湲。青松未必妨贤路，白发公然有责言。驰騄耳，控黄肩。较量百计让邱樊。曝然放杖东归耳，安用人閒下泽辕。
清平乐·拟日湖
水沈烟冻。嫋断江南梦。夜夜单衾金缕凤。未省新愁轻重。西楼雁字行行。酒醒越地凄凉。不怨那回轻别，只差没个商量。
步蟾宫
昨宵圆月今宵雨。尽猜度、阴晴无据。沈沈酒病不成眠，笼画烛、销磨秋句。西园一霎衰红舞。料如水、年涯难驻。残秋纵不抵秾春，何苦任、昏鸦催去。
惜秋华·校梦龛社集，赋雁
暮雨南楼，蓦声声、带得边愁一片。羁枕正悽，西风燕归催换。玉关字侧黄昏，断影掠、钿筝心眼。年年。是衡阳、极浦春程流转。千里故人远。料江湖梦稳，不关寒暖。减烛误，秋橹到，酒醒肠断。天涯满目云罗，莫赚它、春波鸥伴。谁惯。有长门、月明镫暗。
齐天乐·亭前垂柳珍重待春风，九言，言九画。宣庙御制也。懋勤殿双钩装幅，为九九销寒图。题曰管城春满，南斋诸臣按日填注阴晴风雪，岁为故事。■（左谷右曼）■（左谷右几）亭龙壁山房诗集並载之。己亥长至社集，同人恭赋
龙池浅色东风缓，春光管城先透。三起三眠，一波一磔，妆点销寒时候。酥钿九九。换新样宫绡，墨尘双逗。鹊尾香中，几呵挥翰玉堂手。清吟天上事远，御屏宣侍处，玉案茸■（外衣内由，枫注：疑为“袖”的异体字。）。六琯光阴，百年文物，不是寻常怀旧。芳韶尽有。梦不到灵和，雨滋烟溜。自擘菭笺，细填梅蕊瘦。
《前集》终

[book_title]卷一·庚子秋词
朝中措
粉云横界断霞收。人坐碧溪头。初蓼淡摇风蝶，衰荷红背沙鸥。江乡何处，青山画扇，黄叶归舟。自是客心摇落，不关长笛高楼。
采桑子
今年归燕花边路，真色屏空。乱叶衰红。淡入宫眉一两峰。关河万里伤高泪，断送西风。锦字愁通。莫上高楼数过鸿。
清平乐
乱云拂■（外衣内由，枫注：疑为“袖”的异体字。）。百感新疏酒。愁外西山如客瘦。一角修眉还斗。无言独立青菭。高城画角声催。指与断鸿归路，夕阳依旧宫槐。
鹧鸪天
吟鬓飘萧泪■（外衣内由，枫注：疑为“袖”的异体字。）乾。沈蓬江海得归难。却从九陌游轮路，细忆双溪短柱船。田水外，野香边。行杯一笑发苍颜。乱鸦飞尽柴门闭，守著斜阳尚满山。
小重山
雨洗秋姿倚翠微。淡蛾新扫出，晚依依。溪山如此未成归。沙鸥笑，客鬓已如丝。不是断相思。楚兰摇落后，短书稀。西风破屐几人诗。天边雁，零乱不须题。
一落索
斜日孤城深闭。四山荒翠。断鸿声外不堪闻，是呜咽、桑乾水。高阁清尊微倚。促愁成醉。彩云端不负归期，却还怕、黄昏易。
太常引
夜深溪馆起微飙。天末故人遥。丛桂几时招。梦不到、苕南画桡。相逢小泊，菊花橹背，风味话持螯。断港乍通潮。有三两、秋镫纬萧。
夜游宫
门掩黄昏细雨。仨传出、当筵金缕。休唱江南断肠句，小银筝，十三弦，新换柱。花外残蛩絮。暗咽断、碧纱烟语。愁结行云梦中路。起挑镫，叠红笺，封泪与。
虞美人影
玉妃唤月蓬莱浅。铅水银河一片。梦里凭阑人换。恩尽宫罗扇。妆楼残照西风满。的的看花心眼。香在红衣南岸。天近微波远。
极相思
麹澜澄镜秋磨。飞棹绀霞过。双鸳睡足，菱丝宛转，不信风波。一夕行云远处所。旧宫黄、凄损纤蛾。已凉天气，龙须方锦，渐渐寒多。
恋绣衾
哀蝉帘户半夕阳。涨麹尘、窥镜万妆。甚风起，干卿事，让凌波、罗袜步凉。绣尘盘马青门道，背西风、能理断狂。莫忘了，钿车约，夜深月、犹过女墙。
夜行船
猎猎凉薰飘晚桂。黄昏近、酒悲慵理。露脚低飞，红纱香湿，都是故宫铅泪。半壁沧洲残画里。西风咽、笛声不起。恨水离烟，仙槎何处，却趁撇波鱼尾。
诉衷情·用梦窗韵
支筇客意倦于鸥。飞梦落薲洲。凉风吹堕南雁，怨入水葓秋。无意绪，问西楼。旧帘钩。管弦何处，落叶空宫，凝碧池头。
谒金门
人去后。丝管花房春瘦。木客啾啾歌拍手。奉觞千万寿。城挂离离星斗。风咽沈沈街漏。（枫注：以下缺。）
烛影摇红
泪尽金仙，携槃却出横门道。凉云笼雁雁啼秋，露泣香兰笑。孤凤行烟傍晓，带残梦、红墙缥缈。石鳞荒水，西风不管，低萤自照。
巫山一段云
珠帐销春绣，金炉委夕沈。禁花零落几猿吟，容易是秋阴。远黛窥眉小，微波抵泪深。九疑山色上屏心，惟有梦来寻。
品令
翠笼莺放。玉笙唤、行云来往。心事一叶宫沟样。旧香旧色，长是妆台傍。阿滥新催花底唱。又窥人眉样。月斜镫蕊回秋帐。累侬惆怅。隔巷筝弦响。
醉乡春
絮点绿尘凝榭。愁见卧枝花亚。记锦瑟，与人长，占断真珠帘下。更点画谯初打。不是年时月夜。便相见，也寻常，一春长是湘弦卸。
减字木兰花
谈天有口。指点银瓶惟索酒。把臂周聃。身是稽康七不堪。昏镫照定。罔两何须频问影。谁是谁非。放著青山自不归。
鹤冲天
含笑浅，弄妆迟。芳事去心时。绣鞍骢马已空归。还约燕来期。镜屏移，花漏永。怅望女床鸾影。自家帘幕梦中逢。翻道宋墙东。
蕃女怨
谢堂愁絮千万点，吹薄妆靥。翠鸾翘，金凤缕。望春春去。绕花行近乱莺声。不能听。
宴瑶池
残香飘雾青杨路。处处。押帘花底朱户。无人住。年时几许。销春素。小槽香、真珠红注。摘弦柱。箜篌自作人语。公无渡。西风分付。潮回去。
又
句陈元武相望处。暮暮。酒阑肝胆毕露。流萤路。何人画取。芜城赋。怕重说、安西都护。青骢去。秋燐自明残戍。风吹雨。城头尔汝。昏鸦语。
西溪子
燕赵悲歌人在。剧孟旧家倾盖。急呼觞，筵未半。筝弦断。酒醒惊沙扑面。将恨上高楼。望幽州。
四字令
篝镫穗寒。床书帙残。打窗一叶琤然。逗闲愁万千。溪山责言。蘅兰厚颜。梦中羞渡桑乾。有秋前泪酸。
十二时
烟尘长望，无情清渭，东流不复。凄凉杜陵叟，自悲歌同谷。月苦霜繁车觳觫。忍淹留、柳新蒲绿。呼风鸟何处，黯一堆金粟。
西江月
待阙鸳鸯社散，移家燕子巢寒。伤春人在醉醒閒。酒冷花飞人远。山枕一春无梦，水堂两处凭阑。轴帘来与理琴弦。心翦东风俱乱。
忆王孙
烟中玉笛暗飞声。艇子撑开一道萍。属玉鵁鶄相向明。倦逢迎。惟有沙鸥不世情。
醉花间
斜日屏山愁暗隔。沧波残画色。筝雁不飞回，弦上西风泣。郎居金雁驿。一纸经年得。相从无两翼。梦中新识路依稀，又移军，关塞黑。
庆春时·用晏小山韵
黄昏过后，心头眼底，一味清寒。前欢记否，衣香絮点，春影小长干。吴歈听断，催拍谁点弓弯。雕栊近底，娟娟冻月，还当翠眉看。
甘草子
秋暮。梦醒残蛩，絮语沈香户。黯墨不成书，天远吹笙路。今夜漏回镫昏处。问倦客、归程谁数。无限秋心雁将去。付楚天凉雨。
虞美人·半塘欲为校梦龛图，偶得明王綦秋林茆屋小帧，因以充之
江蓠摇落知多少。一卷伤心稿。霜红扫尽见楼台。赢得百年缣素为君开。赚人词赋哀时泪。迸入回肠碎。墨尘已共劫灰寒。小几秋镫依旧对长安。
酒泉子
归燕踏帘。花暗卓香车路。断肠时，携手处。又窥奁。一春缄泪与江南。撩乱谢娘心曲。玉珰回，银沬蹙。是空函。
思越人·用冯正中韵
布被心情恶。寒夜耸，作诗肩削。青琴碎却。大招零落。笑抗疏功名，输纸薄。万感幽单长泪阁。微睡著。有庄舄、吟声依约。
遐方怨
官柳绿，水■（上艹下緐）红。泪睫听莺，谢娘春来归思慵。不如栀子两心同。夜凉双凤语，蜀弦中。
梁州令
莫怨蓝桥饮。醉歰珊瑚难枕。鹅屏梦隔蜀山青，谁家啼湿江头锦。金蟾啮锁知谁禁。沟叶残红浸。青娥挥泪因甚。西风瘦却东阳沈。
锯解令
醉和双燕别西楼，醒不记、当杯泪满。花前空解唱回波，荡一片、旧愁不转。乱弦辊遍。那是歌头懒换。离筵索性送残春，拚得是、坠红见惯。
望江南
镫下坐，镫外月平西。陪伴闲愁偎幕燕，护持薄睡镇帷犀。才得梦来时。莺唤起，花絮晚春迷。枕雨有痕潮半■（外衣内由，枫注：疑为“袖”的异体字。），镜澜无力熨双眉。不是为单栖。
玉楼春
银屏梦比游丝短。蝉黛拂梳鸾镜暖。两蛾贪学远山长，多少春愁盛得满。书来不是欢期晚。萦系愁肠千万遍。相思字字尽无凭，此后南楼休过雁。
又
分明锦瑟妆台畔。梦醒江南天样远。换成潘鬓镜能知，瘦尽楚腰裙不管。情多莫恨相逢晚。手撚红香珍重看。明朝刬地有东风，百盏千觞无处劝。
又
金翅峨髻侵晨绾。沈水玉罂嫌绠短。染丝火急上春机，不待洗多红色浅。掷梭光景催春晚。北斗挂城闻漏板。挑鸾作绶寄桃根，好与君心同冷暖。
前调·和小山
妾心宛转机中素。郎意参差筝上柱。机花无蒂断能连，筝雁有情飞不去。春风未许花閒住。小语牵衣空絮絮。归期早晚问君心，羞拣鬓边双朵觑。
又
云屏入夜笙歌静。不许愁人愁里听。燕归花底语言工，酒到月圆时候醒。盈盈恨靥还窥镜。未信恨多销鬓影。五更帘外又东风，明日南园花落定。
又
恹恹别酒黄昏醒。步绕西池波似镜。弄青梅子雨添酸，辞蒂樱桃风刬净。蟾华还照深深径。恼乱归期归未定。梦沈双蕊蜡镫红，寒重半床罗被剩。
又
大堤油壁车尘软。双■（外衣内由，枫注：疑为“袖”的异体字。）越罗春水染。兰丛啼眼几时晴，桂叶妆眉前度浅。丁丁夜漏侵琼管。微醉归来熏麝晚。小蟾如镜莫窥眠，曲曲屏山亲手展。
菊花新
粲夜釭花明古巷。骢马连钱骄锦障。一笑试春衫，翻旧绣、天吴花样。十年身世牵尘网。梦初衣、故山凝望。黄蘖染丝无，须料理、画罗秋桁。
睿恩新
归鸿心事比云冷。残泪点、逝波俱凝。尽霜枫、强弄春红，一叶叶、暗彫心影。梦里若耶如镜。秋水淬、剑花霜莹。待明朝、归事猿公，更手种、蓤丝万顷。
凤衔杯
深情只有双双燕。寻梦到、谢家庭馆。难得池头新合吹箫伴。都解惜，斜阳晚。越山长，楚天远。应拚得、怨红啼断。今日把君细字香笺展。才愧相思浅。
前调·哀山阴王郎中焕
斡难河北阵云寒。咽西风、邻笛凄然。说著旧恩新怨总无端。谁与问，九重泉。悲顾景，悔投笺。断魂招、哀迸朱弦。料得有人收骨夜江边。鹦鹉赋谁怜。
秋夜雨
角声四起黄云冪。人閒休问何夕。东风轻薄意。恼乱到、飘花词笔。玉龙怨曲吹香远，甚处探、梅蕊消息。酒罢清泪滴。背烛检、汉家新历。
一翦梅
西北高楼眼倦横。路断凌波，谁唤飞琼。翠禽啼暝小山屏。步玉人稀，一镜尘生。惟有梅花不世情。梦别江南，泪接春程。犯寒玉笛为飞声。诉与东风，还是飘零。
摘红英
关云黑。边沙白。金仙一去无消息。谁家唱。筝弦响。勅勒声声，月斜毡帐。狂踪迹。无人识。行歌带索长安陌。高楼上。凭阑望。皁雕没处，飞狐上党。
茶瓶儿
十载轻衫尘涴。逗乡心、玉梅疏朵。花魂谁与招清些，便料理、五湖单舸。雪窗月明愁卧。梦东风、灞桥春锁。熏笼偎夜培残火。尚暖得、数椒红破。
醉垂鞭
酒醒冷香侵。西池上，花三两，小萼渐宜簪。一双骄翠禽。落梅风渐大，悤悤过，又春阴。只有惜春心。比春无浅深。
浪淘沙·自题庚子秋词后
何止为飘零。相伴秋镫。念家山破一声声。销尽湘累多少泪，不要人听。蛩駏若为情。哀乐纵横。十洲残梦未分明。休问恨笺愁墨里，画取芜城。
《庚子秋词》终

[book_title]卷一·春蛰吟
八声甘州·酬瞻园
断西风、破屐故山心，惊寒雁无行。正分携吟笔，金城柳老，玉露枫伤。漫问京华倦客，酒醒是何乡。秋满人閒世，一霎沧桑。飘尽轻鸥踪迹，甚倚楼看镜，犹费商量。伴江湖残泪，丛菊为谁黄。且临花、危阑高处，有长绳、还是系斜阳。休输与，坐高斋夜，壸箭催忙。
尉迟杯·今年烽火中促舍弟重叔南归，倚声为别，惨不成章。天寒岁晏，稍得消息，偶忆断句，足成此词。颍滨对床之思，杜陵书到之痛，重叔读之，当亦汍澜之横集也
危阑凭。看一点、南去飘鸿影。秋声万叶霜乾，天角阴云笼暝。孤衾夜拥，残烛飐、参差客愁醒。又争知、痛哭苍烟，野风独树吹定。应念北斗金华，空肠断妖星，战气犹凝。心定寒灰都无著，将恨与、哀笳乱迸。何时送、云帆海角，更偎傍、天涯泣断梗。问何如、杜曲吞声，紫荆吹老山径。
天香·鹿港香
碧鹧收斑，玉龙翦唾，如云细屑谁碾。小炷沈馨，双烟同气荡暖。浅春一线。花风送处，疑悄度、漳兰新畹。著指剩拈银甲，入怀尚温珠串。蛮薰暗愁涴遍。料西家、翠奁春换。缕缕海东云气，半迷残篆。俊味衣篝宛在，怕难唤、蓬山倩魂返。待寄相思，蘅芜梦远。
水龙吟·唐花
梦华不醒愁春，探芳别有千红地。是空是色，瑶姬酒重，维摩病起。羯鼓声中，红幡影外，东风凝睇。笑繁华占否，闲蜂浪蝶，空撩乱，冰霜里。闻道唐宫翦彩，好帘栊、尽情妆缀。输他烂漫，香云一窖，先春花事。火速年芳，冬烘心性，优昙身世。问高楼怨笛，黄昏叫裂，著梅花未。
摸鱼子·冬笋
怪尊前、食单寥落，蔬香谁侑秋箸。青笼缄恨槎风远，愁说太官宣取。消息误。怕江国、头番春已无寻处。诗馋最苦。任冻圃泥香，烟林雨足，望得燕来否。乡园梦，咀嚼冰霜几度。樱厨风味输与。蟠胸千亩轮囷甚，根节岁寒休负。苕岸路。问那得、明朝便脱春衫去。天涯寄语。待冰藓亲锄，玉纤细擘，还配鮆鱼煮。
桂枝香·银鱼
丁沽汛晓。正水市贩鲜，乌板船到。戢戢银刀恣跃，仨抛烟罩。长安近局销寒夜，问尊前、玉涎多少。钑盘催饤，诗馋慰否，漫吟白小。记乡味、羮调宋嫂。几停箸思量，应是归好。客话娵隅听遍，正悽怀抱。冰鲜梦断天厨赐，检食单、零乱慵草。御笺沫冷，清愁好托，玉鳞缄报。
蓦山溪
哀弦促拍，衮遍伊州破。谁换小梅花，梦横枝、夜寒香妥。年时风雪，三九最关情，修竹外，绮窗前，几许闲功课。如今憔悴，花抵人愁么。已办醉如泥，甚尊前、犹分蛉蠃。江南书到，鸥鹭尚平安，双蜡屐，一渔蓑，何日真还我。
绛都春·和日湖
东风信转。怪罥香■（外衣内由，枫注：疑为“袖”的异体字。）薄，怯试馀寒。误了镜华，非花非雾旧情閒。芙蓉不信伤春浅。怨红凄入双弯。梦云回后，慵拈带绣，自剔釭兰。未料屏山近底，尚支愁、酒力浥泪绡痕。断谱细商，秦筝斜柱雁尘昏。春心一夜无人托。负他明月愁鹃。桂宫羞数年时，露粟半阑。
金明池·半塘赋春明花事六词，依调和之。其一，扇子湖荷花
半塘词序曰，东华尘土，惟四时芳事差可与娱。三百年来名流觞咏屡矣。今年夏秋以还，高台曲池，禾黍弥望，遑问一花一叶哉。春风当来，旧游如梦，闭门蛰处，益复无聊。偶忆屐齿常经，芳事最盛之处，各赋小词，以寄遐想。盖步兵之途既穷，曲江之吟滋戚已。嗟乎，慈仁之松，廉墅之柳，足以坚岁寒而资美荫者，既邈不可得，即秋碧春红，媚兹幽独，亦复漂摇，如此风月，有情当亦替人于邑也
裂帛通波，褰裳唤侣，望极瑶池路近。尘不到、冰奁半展，露微泫、粉靥未褪。是何年、锦幄牵丝，占画里、三十六陂芳讯。看倚盖亭亭，鸳鸯无数，未许凌波人问。拗折西风丝寸寸。漫觅醉仙浆，碧筒深引。霓裳舞、今宵叠遍，槃泪影、明朝吹尽。尽相思、太液秋容，但坠粉空房，石鳞沈恨。怕玉井峰头，月昏烟淡，翠被馀香愁损。
大圣乐·法源寺牡丹
酣酒妆秾，摸碑廊静，梵天春晚。记旧游、侧帽西阑，自翦露华不负，看花双眼。暖玉倚云娇无力，著人处、天香吹袖满。忘归去，对油幕半开，日斜经院。莺花正愁梦短。奈一例、华鬘催劫换。傍石幢凉雨，残僧还说，沈香新怨。泪湿洛阳东风谱，怕衔尽、蔫红成鹿苑。倾城恨，也惆怅、避风台浅。
帝台春·丰台芍药
方罫曲折，花农旧生活。谷雨半晴，绣槛争移，宫衣微脱。插帽传笺一笑处，尽消遣、谢郎吟箧。甚而今，废绿平烟，只闻鶗鴂。尘影瞥。迷眼缬。泪点叠。渍鹃血。怕婪尾年芳，近斜阳候，不是等闲离别。何况东风往来路，都换钿辕旧时辙。剩一片琼田，渺春人罗屧。
八犯玉交枝·寄园朱藤
尘糝荒阑，冻苏香缬，又簇淡阴双架。帘卷交枝红到眼，旧恨沧桑飘惹。年年春晚，为花料理琴尊，题襟还喜依乡社。叶底翠禽听惯，茶香情话。谁信步屧东风，绿云黯损，蝶蜂重到应诧。俊游换、谁家芳事，浣不尽、蛮薰凝榭。料花外、白题舞罢。牵萝人泣孀娥夜。况酒醒秦郎，玉笺泪湿愁难写（园今为浙江会馆，去年德意志兵据之。）。
梦横塘·野凫潭芦花
钓丝秋雪，履迹斜曛，野塘凉意初著。影没凫翁，换蒲稗、春波绵邈。低艇谁移，短簃孤坐，鬓霜惊觉。又迷茫万点，做弄新愁，还飘到、闲池阁。微波自不通潮，甚惊尘乱飐，冷絮回薄。卷叶西风，轻和入、数声哀角。更休问、江湖雁影，眼底秋心仗谁托。梦里沧洲，一般清浅，有红桑花落。
夜飞鹊·花之寺海棠
东风背人去，邀步婵媛，芳靥浅照禅天。花宫携试，小蛮榼，潮红轻斗酡颜。倾城镇无语，似凝酥妆薄，拥髻啼悭。绿章再乞，背斜阳还护珠幡。何事万姝娇困，无路问行云，十二巫鬟。说甚平泉如梦，人天一例，劫换华鬘。锦城旧恨，付碧鸡坊底诗颠。剩深宵孤照，铜槃烛泪，凄伴金仙。
鹧鸪天·好友同居亦当家，瑞安黄卣芗先生庚申京邸除夕句也。庚子岁除，与忍盦同居四印斋，鹜翁词成，索和。遂拈作歇拍，盖乐句事情适相和也
泪尽东京说梦华。败笺残墨送生涯。沾唇香乞迎年酒，到眼红憎馈岁花。无一语，但长嗟。短檠挑尽又啼鸦。莫嫌岁事郎当甚，好友同居亦当家。
玲珑四犯·依白石双调，题春明花事词后
屐齿旧香，尘纱残墨，游蓬芳事如水。故家烟月在，耐得阑干倚。提携自怜影底，有东风、伴人垂泪。梦里婵媛，劫馀莺蝶，知我擘笺意。天涯望春归矣。问寻香杜曲，新恨谁理。眼看诗酒瘦，应接鹃声里。莫教秉烛西园夜，但攀摘、寻常桃李。须记起。春根在、千红旧地。
凄凉犯·渐西村人富春卧游图，为袁仲默、叔撝兄弟作，用白石韵
清琴怨入西风后，凝尘歰断冰索。大招赋否，江空岁晚，数声哀角。蛟龙气恶。黯千里乡心茧薄。怪飘萧、溪山破墨，一雁度空漠。肠断桐君未，偶世餐霞，顿更哀乐。故山梦短，迸惊弦、广陵摇落。一苇延缘，料晞发吟魂恋著。听松声、七里濑尾断旧约。
解连环·元夕，用碧山韵
翠屏香寂，又铜壶促晚，妬云慵坼。记夜娥、坊陌年年，换几度风光，暗罗尘额。盼极孀娥，为点逗、六街春色。甚青鸾信渺，钿轴苍空，坠欢轻掷。沧洲半迷旧国。正铜华写照，天上愁忆。想泪铅、滴尽方诸，也凄对金仙，暂时将息。小影山河，莫唱入、吹梅哀笛。背残镫、有人拥■（外衣内由，枫注：疑为“袖”的异体字。），梦寻冷驿。
玉京秋·用草窗韵
芳意阔。欢场旧莺燕，舞繁歌切。风怀几许，愁书花叶。一曲红牙妙谱，记当筵催按回雪。倦情别。隔年沈恨，覆杯慵说。不是清狂重怯。写琴心、六幺渐缺。断梦楼台，中年丝竹，不禁衰歇。头白龟年，尚解怨、天宝凄凉时节。笛声咽。谁傍宫墙暗月。
金缕曲·落梅，用竹山韵
冻羽寒窥屋。傍黄昏、声声似诉，麝尘惊扑。飘粉楼台相思夜，销瘦仙姿萼绿。渐泪点、殷沈红菽。满地珊瑚无人扫，占霜天、做弄伤春局。空飐影，对残烛。菭鬟尚缀交枝玉。问何时、宫妆点额，镜盟重卜。多少飞琼经年恨，写入沧洲剩幅。怕还被、东风拘束。冷落雪香亭前路，换青禽、与听销魂曲。肠断尽，委横竹。
月下笛·用玉田韵
废碣栖烟，清钟度暝，旧携筇处。沙禽细响，犹恋东风去来路。平芜先作伤心碧，悄不管、连天恨雨。尽阑干拍遍，孤云一逝，乱山无语。情绪。斜阳暮。莫轻恼天涯，旧鸥新鹭。经年断旅，再来情味凄苦。花前不是伤春病，问隔座、流莺曾否。待诉与、庾郎心，惟有衰杨一树。
尾犯·用梦窗韵
一笛落梅风，虚馆夜分，春思飘越。门掩沈香，乱镫花成缬。归燕晚、文梁未扫，断鸿惊、空弦尽折。旧情无据，老去杜郎，惟有吟声咽。秦筝围绣屋，应未解、恨轻别。乱草昏烟，断相思天阔。数前事、参差流水，拍阑干、清铅暗结。累人愁悴，不是向来团扇月。
陌上花·用蜕岩韵
笼莺唤起，屏山残睡，眼前春晚。点絮年光，销与谢娘池馆。惜芳笺管成何用，花外东风悽断。占新阴未稳，泪铅无数，梦云飘散。苦相思瘦损，宫腰几许，宽却罗衣一半。未必天涯，省识忖寒量暖。经年■（外衣内由，枫注：疑为“袖”的异体字。）损调筝手，尘满十三金雁。劝愁弦漫傍，绿窗残日，旧情真懒。
念奴娇·二月十二日妙光阁下感赋
青松冷日，甚推排不去，无情春色。强与风光流转处，依旧清明寒食。戍鼓楼台，佛香尘土，三两初莺识。琴声悽断，断肠花外残客。天末谁为招魂，薜萝山鬼，哀些空吟得。尽有贞元朝士感，白首同归尤惜。旧顿天寒，新亭日暮，泪尽山阳笛。沧桑何事，出林烟磬初寂。
惜秋华·西邻海棠盛开，对花醒坐，赋呈主人
绣幄春姿，倚东风似惜，伤高心绪。零乱露痕，清宵醉温帘户。银台滟入仙霞，照不稳、倾城眉妩。销春是、秦筝乱咽，新声金缕。花恨寄何许。酹闲情尚怯，寻常尊俎。短梦殢流，水逝锦悽香苦。相思说与华清，怕夜深、睡魂谁主。无语。拍阑干、自寻愁句。
长亭怨慢·和忍盦春尽书怀之作
再休问、愁边鸥鹭，月冷沙昏，梦归何处。故苑沧波，为谁绿到旧游路。石鳞风起，呜咽作、前秋语。流水不参差，莫涴了、一分尘土。前度。有天风瑟瑟，日夜步虚来去。新蒲细柳，问谁信、好春无主。恨双燕、不把斜阳，细说与、碧窗烟雾。只翳镜飞红，遮断凌波新步。
《春蛰吟》终

[book_title]卷二·寒灰集
三姝媚·瞻园约为西山之游，寒阴殢人，屡阻携屐，雪后引眺，赋此代简
晴丝横苑路。际林端微明，禁烟犹冱。唤客山禽，荡倦情销得，探春词句。野水棱棱，隔岸引、玉骢新步。旧崦微茫，只有梅花，撩人心绪。偏是芳游轻负。剩小萼疏簪，冻香谁护。梦熟西峰，又湿云和恨，暗凝春素。淡极愁蛾，还惹起、啼妆人妒。问讯香台消息，风铃细语。
婆罗门引
斜桥絮起，乱红牵恨点重茵。慵莺尚语残春。闻说凌波新步，遮断绣漪尘。恣蜡镫罗带，斗取闲身。长安丽人。算醉醒，总迷津。狼藉东风不管，只避花瞋。波帘翠颦，梦不散、相思堤上云。钗钿约、总是愁根。
菩萨蛮
绿云倭堕低鬟重。无端青镜相矜宠。孔雀满东南。水沈中夜添。有人红烛背。妆淡眉成字。何事种春愁。春休愁未休。
又
宜瞋宜喜红双脸。新娇一态无拘检。满镜泪波酸。妒春春向阑。中塘双燕子。学语差池起。辛苦斗腰肢。累花扶著伊。
又
乱莺啼破红云热。误他浓睡花时节。不拆画秋千。春人谁耐闲。缃桃攀未尽。暗里朱颜损。教合玉韡笙。双成听不听。
又
凤窠长昼蒙头睡。筹花斗草原无意。扶梦下西楼。芙蓉江上愁。路长双桨促。队队红衣浴。不合住横塘。秋潮日夜忙。
又
才调龙饼留人语。旋捐宝玦催人去。去住两朦胧。灵犀无路通。朝朝翻象局。懒划琼钗卜。不到落花时。春愁君不知。
还京乐·夜坐，和梦窗
塞鸿近，著意偎沙，度月成秋响。傍黄昏愁重，旋搀铁马，檐头悲哽。溅泪花孤坐，屏山背烛幢幢影。倦睡减，遥夜怨起，罗衣新冷。听壶莲竟。梦沧波残画，风鸦阵黑如尘，垂翅未整。江湖画角声声，暗惊回、雨凉烟暝。搅愁肠，是按笛人稀，餐霞伴醒。脉脉窥华发，清霜飞上明镜。
绿盖舞风轻·遥和鹜翁元武湖逭暑之作，同弁阳老人韵
一阕定风波，倦眼登临，危阑对横绮。凉笛延秋，江湖归未得，浅醉慵倚。劫后吟魂，又轻被、薲丝牵系。正红衣掠岸，西风催堕秋蕊。杯底。遣得孤欢照影，弄清波、短鬓尘洗。酒入襟痕，好心期、换与故年閒泪。梦里沧洲，更不信、孤根无寄。过江人，销尽看花英气。
角招·怀半塘日下
送君后。沧江晚、望风几度搔首。雁边寒讯逗。破驿老枫，游倦时候。天涯未负。怕负却、十围垂柳。素石清泉尽有。柰今夕，玉关情，祓清愁无酒。知否。乱尘涨■（外衣内由，枫注：疑为“袖”的异体字。）。夷歌野哭，销得残阳骤。庚郎魂断久。迸入江南，玉龙哀奏。冰霜共守。剩一抹、峰眉依旧。梦咽西窗烛瘦。待商略、白鸥心，回肠又。
采绿吟·湖趺漾为吾乡烟水胜处，长超栖贤吴羌道场诸山纷在掌瞩。荷香柳影，逭夏尤宜。自堕修门，行二十稔。中閒再返故山耳。暇当倩客作玉湖趺馆图，率依薲洲谱，以当怀归之章
软玉吴波路，画手点笔，分明薲风。笛外柳烟，舷尾澄镜无声。两山青不断，斜阳晚、数行鸟度空屏。卷回溪、莲歌渺，棱棱湖月又生。抛断水精宫，天涯梦、菱丝撩乱千顷。三十陂秋，但泪接烟程。甚时真、投老江湖，忘机后、商略白鸥盟。归帆误、牢落鬓霜，残客茂陵。
解蹀躞
雁声带愁飞转，渐换秦弦柱。似嫌摇落，江蓠旧游误。心事别久谁知，锦笺重叠缄成，梦云无据。为君诉。依旧差池双羽。东风背帘觑，几曾羞煞，菱花好眉妩。眼看残画沧波，夜阑擘破箜篌，劝公无渡。
点绛唇雁来红
抬举西风，醉扶一捻鹃魂小。误花疑草。别样伤秋稿。窥笑东邻，解妒宫妆好。秋娘觉。茜裙颠倒。收拾红情早。
前调·凤仙
丹穴春姿，托根翻恋朱阑好。抱香多少。梦稳秦楼晓。奁史新繙，瘦损麻姑爪。秋妆了。守宫红小。来伴花房捣。
兰陵王·芦花，和麟楥
竟头白。明镜秋霜共色。荒碕外、摇露荡烟，零乱春丛换凄碧。江湖味惯识。牢落低舷倦笛。黄昏后，无处顿愁，愁似潮来夜风急。伊人旧游历。在买醉鱼天，分社鸥席。凉花浅濑秋无极。自湿渍衫絮，怨沈笳管，离披天水断梦失。甚身世禁得。江国。待将息。怕如画烟波，皴破铅墨，沈阴断雁声中黑。黯雪片千顷，欲衔无力。菰蒲何处，岁暮约，但睡忆。
杨柳枝
旧梦吹花著渭桥。新愁封泪问湘皋。永丰坊畔风流极，晚向人前斗舞腰。
又
无主楼台半夕阳。笛中人去更回肠。东风销尽宫黄点，背定愁鸾理旧妆。
又
似水鹃声一夕催。青丝骄马断章台。分明摇落江潭路，依旧傞傞软舞来。
又
通体当风弱不支。年光销尽断肠丝。不辞身作桓宣武，看到金城日坠时。
花犯·花朝后一日雪中晦鸣见过
碾城根、凌波路软，琼妃下清晓。冻禽啼觉。惊素影林亭，芳意娇小。柳丝倦挽清明到。和烟冰断沼。望里怯、踏青新步，香尘轻换了。拖筇犯寒故人来，梨霙影、乱扑风前衰帽。丝鬓冷，聊温取、冻花香醥。伤春惯、费人泪眼，能几度、歌前同醉倒。问瘦倚、荒阑谁暖，无聊莺燕老。
转应曲
春雨。春雨。飘断碧烟双语。云屏一倍清寒。独拥罗衣夜阑。阑夜。阑夜。梦到宝钗楼下。
又
春柳。春柳。昔日青青在否。东风临路千丝。轻薄看人别离。离别。离别。铅泪单衣时节。
又
春水。春水。不寄盈盈闲泪。年年流尽年光。今日闻歌断肠。肠断。肠断。道是病深愁惯。
抛毬乐·书胡仲巽净业湖僦舍
一架红楼面堞斜。凌波百队气如霞。滤纱风拥妙香入，上枕山当苏幕遮。解妒栖鸳梦，网取吴魂便作家。
二郎神·偕乙盦、晦鸣、悔生步净业湖上
泪荷战雨，碎一镜、翠云如泻。渐罥蝶香乾，笼鸳阴减，装就城湾残画。旧是瑶源，凌波路、洗恨入、袜罗尘罅。休更结、冷禅一架。袈裟地、水风无价。闲话。沧桑事影，玉尊浇罢。问蠹粉诗痕，龛荒菭满，经岁蛮薰尚惹。梦老西涯，冷鸥三两，空怨月明遥夜。听梵外似有，箫声断续，汜人来下。
阮郎归
飞鸾阔■（外衣内由，枫注：疑为“袖”的异体字。）舞经年。铜花骄玉颜。秋裳多定昨宵寒。啼蛄金井阑。挥锦字，掷金钱。稿砧山复山。织成春恨尽无端。残机催下难。
南乡子
初日上，水西涯。无人来吊素馨斜。花底教歌江上住。鸳鸯侣。只向海云红处去。
又
云磴滑，雾花晞。西樵山上拣茶归。山下行人偏借问。朦胧应。半晌脸潮红不定。
又
三水口，合双江。画轮踏踏碾轻航。舶趠小风来舵尾。长年喜。白日摊钱波浪里。
又
萝幌合，玉沙清。一峰送过一峰迎。日夕沾裾榕雾湿。行不得。越鸟声声如劝客。
又
中宿峡，夜钟寒。诃陵环子尚人閒。过客摩挲嵌壁记。猿归未。雾鬓风鬟明月里。
又
飞鸟绝，怒涛吞。踏天无路割苍云。竹縆缒厓横板坐。樵斤和。时有飞霞身畔过。
又
乌石渡，数家横。今年雨少误秋耕。瘦日沈溪饥犊卧。无功课。夜半烧畬岩际火。
又
岩秀发，剩江南。一重鬟髻一重奁。急桨冲波催去箭。升舻看。诘屈浈流如大篆。
又
支枕后，落帆前。客心孤迥满江天。手叠红笺谁与付。曹郎句。为客正逢无雁处。
陌上花·题隋董美人墓志。美人蜀王杨秀宫人，以开皇十七年卒。志为秀自制，道光初叶上海陆剑庵官兴平，得此石，旋归徐氏，燬于兵。张叔未谓才人美人十五员，炀帝时置，开皇时未有此名，董是蜀宫人，何以终于仁寿宫，史未之详，道生以拓本见谘，率倚此调
杨花落尽，娟珉菭蚀，粉尘凝处。比翼魂归，冰枕泪绡成缕。落鬟故黛春何在，十九华年空度。最无端万里，椒塗新践，竟沈仙驭。瘗花铭漫草，凉天断雁，只称听风听雨。倩影高唐，香烬返魂无据。别鸾枉谱千琴曲，梦冷一弦一柱。草离离付与，扬州一样，玉钓斜路。
清平乐·南雄试院晚桂深冬始花
蜂黄未斛。香外梅尘扑。碎糁辟寒金簌簌。惊起月中人独。年年梦冷仙梯。凌寒露粟侵肌。销得钿筐泪点，画阑秋去多时。
《寒灰集》终

[book_title]卷二·腹痛集
虞美人·西斋雨夜送客
晚莺帘户飞杯罢。檐语鸣风马。天涯春尽雨声中。一寸烛花犹恋绮筵红。望京楼外浮云满。愁迸看花眼。名台吹冷旧黄金。赚得五陵骄马少年心。
鹧鸪天·韩江小舟，庳篷狭舷，制如吾乡乌杉，连朝春晴，行潮嘉閒，烟韶月媚，清远山水，恍贡眉睫，悠然空谷之见似人也
沙尾风痕约晚凉。雨馀山语响匡床。罗文水比空奁定，品字帆如画扇张。尘世事，水云乡。鸱夷好计苦参商。梦回月到乌篷罅，便认双溪夜渡航。
前调·威如属和，得远树二语，为足成之
句里春姿发翠微。拍天新涨麴痕肥。亭亭远树人离立，拂拂轻帆莺乱飞。移晚棹，占空矶。水窗飘笛细风回。眼中无限沧波意，欲采薲花一笑非。
高阳台·惠州西湖，朝云墓在其左侧
连巘平烟，清波小镜，妆成缩本西湖。语变炎禽，年光细草催徂。分明玉塔红棉路，笑暂来、客意疏芜。太悤悤、拖策天涯，叠鼓城隅。一杯销与罗浮碧，占清新风日，天与髯苏。片霎鹃声，朝霞飘堕沤珠。丹成不共维摩去，怕散花、人比山孤。熨归魂、小碣蛮花，留偈如如（白发苍颜，正是维摩境。空方丈、散花何碍。东坡赠朝云词也。）。
点绛唇·舟行荷荡侧，客有话故乡花事者
推枕逡巡，打篷几阵临明雨。雨丝才住。山响残鹃语。为惜江湖，催办鸱夷去。凌波妒。坐中无数。心在青墩路。
声声慢·西园逭暑。园在广州提学廨，余襄公武溪集注所谓庭际罗立九曜石者也
新花改岸，颓柳通波，旧家水石依然。小祓闻根，风泉响出琅玕。虚堂嫩凉收雨，引秋心、催占鸥边。供昼永、有分茶火续，选石诗镌。晼晚年芳空惜，被绿阴狼藉，催熟金丸。几日珍丛，南飞越鸟巢安。沧洲梦痕，何处枕屏拖。一桁青山无路去，傍清阴、敷簟露眠。
采桑子·洪心孺席上赋柠檬汤
水精眠梦人消渴，不赐金茎。凭仗纤琼。旋起春雷出素瓶。一匙还乞蛮姜点，石乳花腾。两腋凉生。风味清于醒酒冰。
清商怨·夜泊歧槎
蛮江呜咽向夕敛。又劲风吹滟。似有归渔，笼镫重系缆。孤村馀更紞紞。夜渐深、向谁肝胆。沙月冥迷，荒萤三四点。
抛球乐·鹿步书所见
照水孤墟出瘴林。人家三五荔支阴。网师午散市声减，樵侣夜谈山理深。一叶挐音过，惊起沙头墨色禽。
婆罗门引·六月既望，水西小榭纳凉，忆己亥是夕龙树寺旧游。用梦窗韵
纱巾倦整，绕池风起叠奁冰。泠泠雨度高城。帘卷天东娥镜，娟夕素妆成。柰临醒玉艳，尚妒闲情。南楼翠层。记被酒、踏莎行。未了琴尊短梦，惊散笳声。鸥边社凉，又拖逗、秋心生半庭。芳卷墨、自展罗屏。
洞仙歌·为张圣雌明经铭匏瓜砚。时君将北归，复媵一解
琳腴新摘，剩温岩云片，钓带双文似牵蔓。想松煤销夜，研写羁愁，摩挲处、凝得玉鸲泪眼。呼童花外洗，小叶幡幡，凉翠漂香墨池满。相伴压归装，象管鸾笺，心心待、秋波一脔。便料理、疏狂炙红丝，定销与天孙，画眉新怨。
月华清·中秋对月，怀半塘扬州
梦冷瑶华，花凝绛阙，素娥秋思多少。暮合纤云吹，占谢郎悽抱。掩空弦、怨鹤飞回，耿残漏、夜乌啼觉。谁到。小骖鸾旧路，绀尘亲扫。　　桂粟阑阴望渺。忆画烛笼秋，别怀钱绕。泪尽铜仙，携得玉槃空好。暂将息、冰镜闲愁，懒斟酌、羽裳新调。留照。为红桥廿四，玉箫亲教。
水龙吟·城西访伯厚坐清佳堂偶述
雁霜微坏林衣，好山青出无人境。溪流云去，塔邀烟止，秋坰如镜。懒与呼筇，嗒焉隐几，炉薰初定。背阑干一角，枯香冷翠，留不得、惊鸥影。　　最忆凌沧佳兴，驻飞仙、亲题吴艇。因依未了，西龛香火，南园觞咏。蛮羽无聊，斜阳不管，荒波变景。漫商量后约，秋心似叶，堕虚帘暝。
前调·七星岩
午禽啼断苍烟，砉然堕地秋星碎。天风四咽，泉飞转侧，云移向背。上界斋钟，初寮佛火，沈沈石气。对诸峰离立，萧寥水槛，浑未觉，鱼龙戏。一径岩扃溪次。洞云深、孤猿惊睡。导人双炬，砂床绣发，湫奁镜委。欲理元言，锄芝客去，安禅无地。倩僧雏细拨，马蹄歰藓，辨开元字（唐李邕端州石室记石刻在岩下，土人呼为马蹄碑。）。
更漏子
玉钗风，鸾扇月。闲过穿针时节。笼画烛，待牵牛。无人独上楼。楼前路，孤帆暮。又送去年人去。将锦字，上金梭。浅秋生曙河。
哨遍·甲辰重九，读弁阳老人肠断紫霞之作，感念半塘翁，悲不自持。时距翁之没三月矣。翁尝为半塘僧鹜自序，辄檃括其辞，以当薤露（原序曰，半塘僧鹜者，半塘老人也。老人今老矣，其自称老人时，年实始壮。或问之，老人泫然以泣作，而曰，礼不云乎，父母在，恒言不称老。某不幸，幼而失怙，今且失恃矣。称老，所以志吾痛也。然则半塘者何，曰，是吾父吾母体魄之所藏也。吾纵不能依以终老，其敢一日忘之哉。由是朋辈无少长，皆以老人呼之而不名，悲其志也。老人仕于朝数十年，所如辄不合。尝娶矣，壮而丧其偶；生子又不育，尝读书应举子试矣，而世所尊贵如进士者，卒不可得。家人以老人之郁郁于前，冀其或取偿于后也。召瞽之工于术者，以老人生年干支使推之。瞽猝然曰，是半僧人命也。老人闻之则大慊，乃自号曰半僧。老人之友为言官也，尝妄有所论列，其事为人所不易言。老人之友，有为老人危者，上疏之前夕，为老人占之，得刻鹄类鹜之繇。疏上，几得奇祸，乃复自号鹜翁。曰，吾以傲夫卜，而自匿其草者。于是，三名者，尝随所适以自名焉。旣而其友以疑罪死于法，老人伤之曰：吾哀吾友，吾忍忘吾鹜耶。遂撮三者自名为半塘僧鹜云。嗟乎，半塘者，老人之墓田丙舍也。曩以仕于朝，不得归，今投劾去矣，又贫不能归，老人又以出世之志，牵于身世，不得。遂求得西方贝叶之书，乃哆口瞠目不能读，读亦不能解。惟所谓鹜者，其鸣无声，其飞不能高以远，日浮沈于鸥鹭之间，而默以自容，或庶几焉。是老人之名副其实者，仅三之一耳，然则老人之遇，亦可知矣。）。
家在半塘，人是半僧，畴识平生事。僧曰嗟，四坐听无哗，老之称实从壮始。礼有之。恒言未容称老，吾今何怙而何恃。空指点杉湖，寒云丙舍，皋鱼清泪如泚。纵不能、誓墓永相依，又焉敢、自尊老鬓髭。朋辈哀焉，呼而不名，用从吾志。嘻。甚矣吾衰，卅年昏宦诚何味。吾友疑罪死，刻鹄之繇能记。好一笑谘禅，三生证果，天亲无著为兄弟。甚囊粟机缄，欋椎事业，昨非今未必是。剩百年、老屋隔清漓，便投劾、归耕苦无期，办蒲团、又牵身世。呺然哆口瞠目，那辨如如偈。但随挈鹭提鸥伴侣，默以自容而已。副其名者仅如斯，老人之遇可知矣。
浪淘沙·甲辰除夕和宋周晋仙明日新年之作
何用买春钱。拥褐闲眠。劳生身世蜕中蝉。一枕双溪明月路，三版风船。愁信到鸥边。云水沿缘。东风有约且欢然。孤竹乱山残酒醒，明日新年。
《腹痛集》终

[book_title]卷二·怀舟集
高阳台·客有示本事词者，率同其韵
飘箔衰镫，归楼细雨，隔年人换闲愁。红蕊辞春，东风蹀躞荒沟。黄金钿合同心结，梦未阑、燕冷搔头。倚空帘、明镜徘徊，鬓改花羞。东墙轻送斜阳老，怕三年楚玉，病不禁秋。踯躅吹湍，白騧一逝难留。障花乱笑飞春语，负旧情、丽玉箜篌。算泠泠、几折回波，曾节秦讴。
琵琶仙·送褚孝通移疾归杭州，孝通新悼亡
归到西湖，未应误、豆荚樱珠时节。无那孤瑟弦空，春声带愁咽。兰棹涴、残鹃泪点，怕啼湿、故裙尘箧。中酒年光，收帆兴绪，容易华发。待催办、腰笛单衫，趁苕水、东边旧时月。相送荷花一路，把君恩重说。春渐老、幽单客枕，拚十年、逝水销别。可柰江国漂花，瘴天啼鴂。
声声慢·城北一废园新营花树，激流植援，游事甚盛
城痕烟结，镜曲香销，巡阑远避尘红。未近黄昏，无人冷翠濛濛。西邻旧家双燕，倚娇瞋、新妒雕栊。寻胜处、是檐虚岫纳，屧响廊空。谁信伤春倦客，费临花娇马，愁对巫峰。多宴心情，飘镫阑夜偏浓。尊前几人，閒泪背东风。浇与珍丛酒醒未，堕娇云、一片梦中。
浣溪沙
已过荼■（上艹下糜）未艺兰。蝶愁蜂笑两无端。旁人刚道好阑干。排日清歌巾有泪，凭春短袂手惊寒。早知芳节挽回难。
又
谁辟毬场试马蹄。春坰小队暂提携。横枝冈路野烟迷。西海有情添漏永，东风无力办花齐。相逢且唱白铜鞮。
又
日饮无何但举杯。观空一笑醒心飞。扇尘何事点轻衣。别样云山憎入画，同行凫鹜渐无机。御风跬步是真归。
暗香·半农诵示苏龛和石帚之作，再踵其韵
露蟾玉色，凝酒边泪点，东风闻笛。梦老石湖，出手高枝未忺摘。临镜伤春几许，愁思托、江关闲笔。唤睡觉、一片仙云，幽语鹤争席。香国。旧约寂。断瘴海万重，半萼尘积。凤笺误泣，不许相逢许相忆。金屋商量未准，移怨咽、罗亭荒碧。待寄讯、稀翠羽，冷崦耐得。
浣溪沙·赠刘语石
著酒单衣带眼磨。十年流恨满吴波。秋来独客易悲歌。烟月怀人词笔瘦，江关费泪笛声多。韩陵无语奈君何。
声声慢·题叔问戊戌沽上词卷
伤高中酒，去国行吟，秋风倦旅天涯。落日长安，浮云西望能遮。津楼卧惊凉雨，燕辞巢、客未还家。背镫起，为清愁断水，病眼看花。醉墨乌丝多感，叹十年尘迹，身世团沙。人事音书，不堪重梦东华。哀时庾郎萧瑟，仗江关、词赋销它。归计晚，倚吴桡、慵和浣沙。
探芳信·春城连雨，游计因循，叔问拈梦窗雨声楼阁，寂寞收镫之句，切情依黯，约次其韵
烛花瘦。问夜吟诗肩，清寒支否。殢翦镫帘幕，浇愁但偎酒。细禽啼湿西崦梦，半落东风后。坐逡巡、泛舸游情，看花芳候。岩径藓班绣。正撩乱苍鬟，钿尘迷昼。未稳阴晴，探奁卜、欠红豆。翠眉谁惜年芳去，惟有纤纤柳。黯江城、似墨吴云满岫。
玲珑四犯·城西探梅，笛声起邻舫中，回棹谱之
压水梦寒，濛花霜浅，空陂鸥逝何许。数峰青弄影，酒洗吴台古。何郎旧情未赋。又东风、画船烟浦。泪粉春魂，袜尘游事，吹老玉龙苦。行云满垂虹路。忆疏香步绮，低髻迎户。往来罗■（外衣内由，枫注：疑为“袖”的异体字。），尽早蝶冲寒去。清歌自在人閒世，送閒客、幽单春旅。愁寄语。无人问、题裙旧侣。
杨柳枝
故苑腰肢掌上轻。花街踏马旧知名。啼莺莫讶成阴早，栽近津桥眼便青。
又
人道枯稊不作丝。迷离烟雨又龙池。东风吹作流萍去，胜结菖蒲解笑谁。
又
横笛吹花出汴州。长条抵死斗风柔。锦帆自解伤离别，无复春波断得愁。
又
雪絮相和减却春。楼台白日断歌尘。金鞭分道长楸去，莫笑章台旧舞人。
齐天乐·叔问新营樵风别墅，将买春西崦，归补梅竹篱落閒，愁雨兼旬，戒寒不出，见示新作，依韵报之
酽寒城郭花如睡，连宵但闻凄雨。旧箔飘镫，新泥殢屐，缥缈空山春绪。寻鸥路阻。问荒雪西湾，断盟谁主。歰指霜弦，夜窗愁按去年谱。垂虹斜畔倦鹤，绕枝千百啭，空怨期误。蔽竹书棂，交枝镜幕，抛却疏香一坞。吴波似语。怕重踏苍岩，麝尘迷步。后约幽邻，梦云分水墅。
木兰花
华镫添酒西楼别。酒醒天涯闻语鴂。晓帘隔泪数残葩，夜镜和愁遮满月。相思画字篝尘灭。缄恨玉珰终不达。一春孤馆雨留人，憔悴东风无处说。
三姝媚
江城寒食后。倚深尊难浇，酽愁如酒。梦迹楼台，半柳憔花悴，暗尘春绣。坐暝层帘，重步影、红香三嗅。金缕休催，摘索空枝，玉纤冰透。天上瑶华别久。料抱得秦筝，艳阳弾瘦。泪雨罗窗，有镜鸾亲见，病云眉岫。讳说春寒，斟酌到、凭高双■（外衣内由，枫注：疑为“袖”的异体字。）。断送梨花空苑，东风认否。
庆春宫
凫玉封烟，蝉梳抛黛，凤窠旋旋黄昏。流管梅芳，缘屏兰旧，怨蟾不照孤颦。絮繁丝乱，又重叠、清寒著人。宫衣添未，催罢鸾笺，销瘦真真。相思化作仙云。捐玦中洲，心事虚陈。伤别啼妆，端忧灵体，蘅皋重梦无因。坠欢寻去，镇呵泪、红绵镜尘。回衾镫暗，还数中宵，鹃语残春。
鹧鸪天
作恶东风十日阴。春愁吹雪上疏簪。荒荒白日人閒世，酽酽苍波逝者心。书易倦，酒慵斟。孤怀无地与登临。江城一夜黄梅雨，不抵虚舟泪点深。
阮郎归·埭西山行，偶书
水墟花濑上彊村。双溪溜竹分。鬓丝供得十年尘。飞泉清角巾。拕瘦策，理空纶。重寻钓石温。年年含笑待归人。春山清净身。
又
松风夹径响鸣箯。溪云相后先。丁丁啄木似哀弦。居人方掩关。罗带水，玉屏山。谁家好墓田。野花香绣翠微边。春樵红一肩。
木兰花慢·重宿西湖退省庵，时湖上人家杂居，楼阁突起，与十年前风物又异矣
赐明湖一曲，认乔木，中兴年。算小队郊坰，中原壁垒，天放身闲。颓阑。旧吟拍处，问月明、元鹤几时还。战舰东风梦断，画奁西子妆寒。无端。金碧拥檀栾。唐突此湖山。念吴峰立马，荷花桂子，休唱屯田。延缘。钓竿未买，怕鱼龙、风恶搅鸥眠。醉拭西城残泪，衰杨鬓影鬖然。
二郎神·西溪交芦庵为樊榭老人及其姬人月上祠栗主处
镜流换眼，避旧约、丳湖叠舸。听水乐空岩，烟禽深竹，如唤缘流客坐。往日词仙寻秋地，有顾影、惊鸿来堕。曾梵夹写名，唐诗摘句，等闲功课。无那。维摩病侣，松根长卧。问丈室飞花，悤悤何事，收拾人天净果。拥髻因依，倚声幽款，赢得定中香火。残雁外，瑟瑟芦风渐起，送神弦和。
采桑子·湖上逭暑，日课小词，仿六一
人言泛月西湖好，连夕云阴。蕉枥萧森。办得闲房听雨心。素娥似惜人寥寂，低挂平林。催辔西沈。出意来宵款款临。
又
三潭月上西湖好，载酒来过。髠柳无多。柰此彭郎白发何。凭阑才觉秋香重，万笠风荷。万点秋螺。浩翠如潮赴镜窠。
又
看山觅句西湖好，小艓中流。水枕花帱。无数风光点笔收。暝摇一叶苍茫去，浴鹄湾头。蝉语弦秋。何处诗人黄篾楼。
又
佛香仙呗西湖好，住近南屏。病耳冥冥。惯数清钟向晚声。夕阳黄到黄妃塔，草树鬅鬙。照影分明。巾拂颓然一老僧（雷峰如老衲，宋吾子将语也。）。
又
闲鸥最识西湖好，肯别青墩。来话君恩。一叶扁舟著岸人。三旬且住轩中住，潭舫开尊。斗取闲身。明岁花时准到门。
诉衷情·田田榭夜坐
并湖亭馆甃波平。屏绮浅藏镫。屋山倚扇孤坐，竹尾看移星。歧路事，倦游情。梦难成。露姿销尽，玉簟端然，一夜秋生。
唐多令·双清馆赋菊，呈苏龛
钿阁月初斜。霓裳閒旧家。病西风、还护屏纱。消受伶俜寒蝶意，香不到，鬓边鸦。衰帽侧霜华。尊前百感加。卷帘人、同是天涯。教理秋妆临镜看，人毕竟，淡于花。
清商怨
琤琤凉叶下似雨。飐岸镫三五。怨动西风，昏鸦相尔汝。轻桡芙蓉别浦。阿那边、画桥朱户。禁断情尘，攓蓬中夜语。
应天长·衬鹤柴席上送剑丞
旋鸦乱叶，驱雁断云，凉秋半翦楼幕。敛避酒场闲局，风床病槃礴。黄花社、催素约，认旧隐、阆风狂鹤。乱襟■（外衣内由，枫注：疑为“袖”的异体字。）、一嗅寒香，懒问哀乐。无益是悲歌，向老文园，同调渐寥邈。去去渡江词客，孤吟当狂药。朝衣重知强著。恋梦里、探春双屩。赋归晚、驿路苍烟，须寄梅萼。
鹧鸪天·丙午沪滨除夜
莫厌屠苏酒入唇。雪馀帘户转奇温。接天镫色流连夜，照海花光著莫春。吟鬓短，彩符新。五湖犹是未归人。明年好办扶犁去，为报苕山一■（左巾，右上宀下登）云。
被花恼·此紫霞翁自度腔也。止莼、叔问一再和之，余效之
梅风薄扇黯吴天，如墨坐迷窗晓。乱鴂催春去多少。青门白社，销年梦影，镜里逡巡觉。弹剑懒，著书迟，酒杯只称花枝照。依旧去年人，闲恨萋萋似芳草。烟萝路背，画■（左巾，右上宀下登）苕山，倦枕还寻到。是宽鞋瘦策旧经行，又飞絮、飞花故相恼。一叶去，省识临盟鸥渐老。
菩萨蛮
龙钟双■（外衣内由，枫注：疑为“袖”的异体字。）花前泪。白头聚领残春味。狂走信孤篷。东西南北风。瞢腾经岁瞥。不见兰芽茁。浇酒背帘阴。梨花寒食心。
惜红衣·中秋踏月，过叔问夜话，兼忆伯宛海滨索居情况，用梦窗韵
度暝随萤，推帘动竹，露庭一白。载酒人来，园菭破荒碧。吴丛桂老，看小叶、娥妆慵约。香陌。皴破长笺，著霜花陈迹（时倩叔问为绘校梦龛图。）。冥鸿海侧。独卧飘镫，流波涴离色。相思未寄瘦客。耐秋寂。销得石湖鸥伴，闲话水西云北。系故园心事，惟有苍蟾能识。
前调·叔问既示新词，又疏论白石旁谱，稽譔同异，谓次旬日字为韵，证以梦窗、莱老二阕，足破红友疑尘。爰用其说和白石是解
倦舸随潮，回筒限日，病销吟力。抱魄江蟾，吹镫半规碧。清弦误转，谁解顾、当筵琴客。春寂。香暗影疏，说梅边声息。西风满陌。来去吴尘，闲愁乱云藉。沧洲梦在旧国。雁行北。解惜暮年词赋，都是庚郎经历。要旧狂同理，题醉一园枫色。
前调·年时与叔问有买邻之约，逡巡未就，今将卜居吴氏听枫园，书报叔问，申以是词，再用姜韵
雁老长云，鸦翻去日，断愁无力。未了菟裘，苕山怨凝碧。寒花鼓点，还解笑、庞眉书客。湛寂。西崦老仙，约鸥边将息。红香旧陌。撩梦铜驼，巢痕半尘藉。三年一觉瘴国。渺南北。好约岁寒胥宇，雪棹五湖吟历。只过墙清饮，轻负落杯山色。
前调·伯宛岁晚北游，执别依黯，三叠姜韵送之
饯梦清杯，催装短日，殢人筋力。转海西风，冲帆破淞碧。高鸿去远，穷望眼、江楼羁客。疏寂。歧路柳条，叠离歌无息。车尘九陌。人海花场，文梁燕泥藉。平居俊赏故国。五云北。落日古台金冷，吟望白头重历。对五陵年少，愁涴单衣缁色。
解蹀躞·畣叔问
雁绳仨低江馆，晚背垂虹路。素情题叶，吴波断云聚。依旧一度回肠，引杯笛起西风，送秋何处。镇吟竚。期共青芝呼棹，仙禽导幽步。梦回萝薜，闲心去来阻。君听空外声声，和人今夜商歌，病螀愁雨。
好事近·彭嫣词，为北山楼主人作
眠雨茂陵秋，曾赋上林游猎。谁乞金茎澄露，疗琴心消渴。相哀几辈赖云鬟，高楼句愁绝。肯伴鸱夷一舸，胜双清珰札（事见海藏楼诗。）。
《怀舟集》终

[book_title]卷二·篁处集
小重山·畣叔问
梅润经熏不下衣。闭门三日雨，晚莺稀。东风和絮转晴丝。红芳尽，慵和饯春词。欢事隔年非。樱桃三见后，剩斜晖。闲愁取次报君知。漂花水，流恨上朱扉。
红林檎近·枇杷
分笼樱初罢，系枝铃仨圆。素手荐新雨，霏香乱瑛槃。东园西园载酒，坐想露嚼风餐。旧约曾骤雕鞍。花里闭门看。缀蜡书未达，缄别味馀酸。相如赋懒，渴怀愁绝眉山。胜天涯春老，堂阴翠晚，梦魂还泊湖上船。
念奴娇·竹垞图有蓝谢青、曹秋厓二本。皆作于康熙甲寅，锡鬯客通路时也。王息存先后得之，索为小词，志合并之雅。用锡鬯原韵
曝书人老，好池台都共，画叉飘泊。碧玉通津流客梦，分付雨烘烟托。千首填词，十年磨剑，心决归耕乐。小楼添否，白头依旧牢落。难得两幅鹅溪，一船虹月，来侑郫筒酌。坐忆承平觞咏事，展对凉堂清幕。灵宝厨空，丰城剑合，此中关邱壑。钱郎句好，须君补上笺角（钱裴山以图示阮云台，有词和锡鬯韵，卷中未之见。）。
右题秋厓卷子。谢青画作直幅，别为四绝句书之。南垞修竹北垞莲。发兴崝泓似辋川。输与丹青曹霸手，新词百字照琅玕（锡鬯词乃索秋厓画而作）。並时曹李稀缣墨（秋岳倦圃图、武曾灌园图，並不知流落何许。），此是鸳湖掌故图。为问归耕烟雨里，几人亲钓小长芦。联娟双璧照书奁。持似南丰更不廉（以卷中题记求之，得並见二图者惟曾宾谷一人耳。）。副墨倘从君乞与，双垞公案一重添（息存先得是图于武昌，曾倩钱塘汪洛年摹副。）。史局金门绊几春。翩然鸥性故难驯。明朝载酒挐音去，我亦江湖汗漫人。戊申五月补录旧稿，並记。
新雁过妆楼·张山荷尝得薛镜于吴市。背錾思娟小印，索书娟镜楼榜，媵之以词
粉蠹金奁，闲情事、绿窗影出娟娟。舞鸾斜倚，亲见小字连环。越缕披香笼■（外衣内由，枫注：疑为“袖”的异体字。）角，弁峰添黛晕眉弯。惯温存、夜来蒨色，销与华年。春风盈盈满箧，伴上帘绀玉，浅照低鬟。赋情多丽，空怅翠竹寒天。熏炉半温绣户，问妆靥、何时相向圆。寻芳约，料小蓤春影，不隔蓬山。
念奴娇·月下过叔问吴小城东墅，乃七夕也。归来始觉之
樵风溪馆，有吴鸥分席，闲缘潇洒。灭烛自携凉月色，来理茶瓜情话。罢笛鸿归，开帘萤入，一扇风无价。稀星出没，薄罗云意如画。忘却天上秋期，红墙碧汉，隐隐飙轮驾。功拙未关吾辈事，赢得清凉今夜。针缕闲情，槃花绮梦，老去慵描写。高梧摇露，远空仙羽来下。
声声慢·酬叔问
寒花栖盎，连雨春池，孤吟慵和残蛩。经酒林亭，秋心著处迎逢。江山感时摇落，闭闲门、还对青松。缀新眺、傍清弦静送，天际冥鸿。梦断芳华骄眼，有西崦老鹤，为导仙踪。素约鸱夷，年年负了吟篷。天涯借人，丛桂漫逡巡。招隐西风倚阑处，看归云、犹恋旧峰。
高阳台·再和叔问待月溪堂之作
寒玉秋筠，衰丝暝柳，矾头浅画林峦。溪月生迟，低窥不照愁颜。尊空尚恋回肠地，伴怨虫、微语荒阑。最销凝、独梦飘镫，连唱投竿。鹧鸪啼老江南事，算樵风家世，人外闲闲。卅载吴栖，鹤天长占高寒。乡心历乱趋残夜，有雁行、飞度关山。傍西风、一倍哀时，词客休还。
鹧鸪天·高啸桐病中索赋
眼底罡风事事新。太虚何用竞浮云。偶然出手从卢雉，未肯低头拾惠文。忧国病，苦吟身。全家捣药起秋尘。酒船茶具江天好，乞取鸬鹚自在春。
琵琶仙·张白琴有还湘之赋，索词为别
归种桃花，楚云满、故国仙林如缬。林外横笛呼犍，春泥渐啼滑。乡绪引、江关倦客，柰歧路、短丝难折。落手沧洲，当歌白日，珍重华发。旧题句、银烛西楼，梦尘翦、东风黯销歇。谁遣一艎新水，送飞花如雪。中夜起、吴鸿试数，对月明、酒醒伤别。底事抛得鸱夷，五湖空说。
蝶恋花
一院东风莺对语。中酒年光，不定阴晴雨。红萼盈盈谁是主，珠帘锦帐新歌舞。人事音尘关百虑。坠絮飞丝，都是愁来路。泪眼留春春似许，江湖满地漂花去。
大酺·同江韵秋过顾氏园看牡丹
背石阑低，花幡定，深锁仙云成簇。凌晨雕玉帔，竚鞓红妆面，弄姿金屋。醉缬吹烟，清阴涨午，抬举东风娇足。玉环三生梦，傍吴娃闲馆，伴春幽独。柰书叶无题，覆杯多恨，鬓丝惊触。欢游须秉烛。酒边事、光景奔轮速。恼乱是、登楼病眼，断水愁心，卷红芳、泪波盈掬。未信青春掷，凭故国、鹃声催促。况零落、清平曲。栽买无地，归对庭莎閒绿。怨吟为谁更续。
一萼红·花步里回棹，示白琴
水西浔。罥薲波小橹，鸦轧和春禽。江雨黄梅，吴吭白纻，轻送闲醉闲吟。旧游换、平烟废绿，剩燕语、偎定谢堂深。打马情怀，焙蚕天气，经惯销沈。歧路不禁游冶，甚扁舟俊约，寂寞而今。芳影帘衣，华年瑟柱，愁绪双系疏襟。未须讶、狂酲楚客，对花发、歌底少年心。待说相思又休，月澹楼阴。
蕙兰芳引
吹露晚芳，点妆镜、半鬟云绿。记接坐知香，镫底最嫌曙促。画裀步起，镇对恼、歌梁尘簌。甚泪弹不尽，误落石榴裙幅。俊约微波，离觞歧路，此恨盈目。怕归马心情，销与素娥夜独。开屏山翠，梦沈小玉，相见难、南雁短封慵属。
竹马子·送白琴
嗟寒雨飘烟，衰兰泫露，故山年晚。向虚楼倦对，城谯角起，霜林屏展。坐惜独客悲歌，繁弦倦轸，渐催离宴。眼底酒须醒，要看人、一舸秋潮如箭。为想经行地，帆随雁落，梦先湘转。灵均旧日沈怨。漠漠波尘吹换。定忆听雨风情，翦镫吟事，人隔吴枫远。惊飙万叶，黯淡斜阳满。
卜算子慢
炉烟候暖，帘雨戒寒，倦极拥衾无寐。酒力初销，更听撼林惊吹。引霜天、断角催人起。换向晓、娟娟素景，蟾华潋滟无际。寂寞凭阑地。渐眼断京尘，梦迷湘水。后约丁宁，坐费翠封传泪。好年光、虚度衰镫底。待与约、江湖送老，怕归鸿憔悴。
江南春·中江李使君苏东邻小筑，故瞿氏网师园址也。以近子美沧浪亭，故名。叔问舍人为道昔年文酒之盛，用梦窗韵赋之
颓柳敧台，明漪浅甃，青瑶相拱如笏。笼诗壁坏，冷旧家、垂露秋笔。门外稀来辙。沧浪近、步尘更洁。几料理、簃南莳药，池北横书，吴皋占断烟月。飞仙去，飘绛节。想汗漫青城，梦攀萝葛。山阳剩侣，尚解说、胭脂晴雪。邻笛惊风歇。斜阳外、画阑凭热。归隐几人，秋语泠泠，枫根暗泉呜玦。
望海潮·太夷秋晚，度辽舟中赋小海唱三篇见寄。有云，用辽犹足支天下，北睇云山万叠青。又云，待我横流聊濯足，赌将黄海与君看。度非虚作壮语也。为演绎其意以酬之
长风吹雁，飞云横鹢，浮天万里无休。独夜梦魂，千山鳞甲，繁笳暗入边愁。来作步虚游。正月明湘佩，霜拭吴钩。元鹤声声，十三屏外，唳清秋。狂吟击楫中流。问蓬莱左股，残画谁收。挥扇顾荣，登楼王粲，兹行不为封侯。吹笛唤潜虬。要赌将黄海，还与沧洲。甚日鸱夷共君，晞发五湖舟。
浣溪沙·曩阅都肆丛册中，见桂未谷寄内诗笺，有帷月镫花二语。吟讽辄上口，或谓未谷集中无此诗也，词以纪之
笔诀依微蠧粉流。江湖书客苦吟秋。小笺传恨与妆楼。帷月皎于新镜面，镫花歧似古钗头。复丁老去转工愁。
木兰花慢·庚戌岁除
闭门春未觉，又莺语，报芳期。恁寂寞心情，酥花旧影，蜜苣新啼。惊窥。镜霜鬓缕，负邻家、折赠古梅枝。老鹤枫窗去久，等闲菭竹凄迷。天涯。病枕未成归。醒到晓钟时。笑东风故国，红情绿意，都被愁欺。支离。岁朝倦笔，算一年、芳物不堪题。待理中园步屧，廉纤小湿春姿。
鹧鸪天·人日泛舟花步里
市尽官河得雪清。孤游移舸避妍晴。春愁似水连鸥起，山色通桥与雁平。年事换，雨香零。题诗谁寄草堂灵。酒醒寺寺钟声发，仿佛江船夜半听。
石州慢·听成竹山谈香雪海之游
客里光阴，啼过翠禽，春到南国。云凹小萼缄红，涧曲玉姿凝白。寻香一舸，际晚棹入空冥，湖烟销尽双崦碧。斜月独逡巡，料芳心难觅。休忆。两京梅讯，羌管惊尘，未堪栖息。惯住天涯，换梦东风能识。伤春泪尽，可柰岁晚何郎，江城还听黄昏笛。唤起五湖心，仗尊前吟力。
烛影摇红·寓园海棠，一株亭亭，独上出楼甍丈许。今年作花最繁，一夕为风雨所损，词以惜之
倾坐东风，画楼天半仙云起。照妆微晕泪胭脂，明镜交枝倚。绣屋秦筝梦底。按梁州、催吟殢醉。乱莺啼罢，换尽斜阳，香红尘世。无定阴晴，苍茫不解东君意。眼前何地著春光，颠倒闲桃李。欲赋华清旧事。衍波尘、寒凄蠧纸。睡魂不返，烛爓屏山，相思独自。
八声甘州·五日饮花步市楼，买棹而返
算年年、五日太凄凉，今年且为欢。正梅风薄扇，薲烟卷幕，水阁虚寒。胜翦塘蒲渐老，香噀酒杯宽。未会行吟意，醒醉都难。多事荒唐呵壁，把兰荃章句，抛恨湘沅。笑江南倦客，閒恋橛头船。待流连。钗符节物，又河桥、飞雨暮催还。垂杨外，散迎神鼓，叠棹轻澜。
临江仙·沈子封将之官滇中，与兄乙盦暂客沪上，偶有感于东坡谓子由宦游相别之日浅，退休相从之日长二语，以日长榜其寓楼，乙盦有词，依调和之
风雨十年孤旧约，高楼一夕秋清。碧天如水雁行成。飘萧梧竹底，便有对床声。可惜荒溪撩梦起，简书猿鸟犹惊。急呼明月送杯行。扫除心眼事，双笑送平生。
渔家傲·送赵尧生
几日寻秋双画橹。闹红闲了横塘路。梦落西湾香屧步。呼酒处。荒波怪石犹堪语。容易新凉生碧树。离心却趁高鸿去。一叶井梧飘蜡苣。须念取。江南今夜潇潇雨。
暗香疏影·秋晚过樵风别墅，分残菊一丛，归以梦窗谱写之
露黄一襭。向故人帽底，翻窥飞雪。病起重阳，帘卷西风晚寒结。愁味伤秋更苦，惜缥壶、家泉冰洁。记冷香、呼取馀杯，清事隔篱说。休道柴桑路远，小城正岁晚，人事凄绝。独坐遗芳，便有东风，不改漂摇柯叶。枝头甘抱枯香死，有霜后、伶俜孤蝶。愿此花、从此休开，占断义熙烟月。
倒犯·辛亥岁除
泪眼看新桃，旧符岁华如扫。闲门闭早。黏鸡画燕都删了。谁家竞弄，箫鼓新声林鸦闹。剩炷火星寒，不放东风觉。漏壶乾，未霜晓。呵手梅窗，翠管银罂，前尘如过鸟。梦起睇故国，又春绿，将年到。怕只益、花枝恼。苦低垂、白头吟望杳。算百计谁如，日饮无何好。独醒人已老。
《篁处集》终

[book_title]跋尾
彊村词剩二卷，归安朱先生语业删余稿也。先生既于光绪乙巳薙存丁酉以来所为词，刻彊村词三卷，前集别集各一卷，而三卷末有丁未年作。是此集虽开雕于乙巳，亦续有增益，以汔于宣统辛亥，足成四卷，而汰其前集别集不复附印，世几不获见先生词集之全矣。
戊午岁先生复取旧刊各集，益以辛亥后作，删存一百一阕，为彊村乐府，与临桂况氏蕙风琴趣以活字版合印为鹜音集。后五年癸亥续加订补，刻语业二卷，先生词盖以是为定本焉。其癸亥以后有手稿题语业卷三者，已为写定续刊矣。
先生临卒之前数月，曾举手圈彊村词四卷本及前集别集见付。其词为定本所删者过半，在先生固不欲其流传，然先生所不自喜者，往往为世人所乐道，且于当时朝政以及变乱衰亡之由，可资考镜者甚多。乌可任其散佚，爰商之夏闰枝、张孟劬两丈，仿先生刻半塘翁词例，取诸集中词为语业所未收者次为剩稿二卷，而以辛亥后存有手稿不入语业卷三者别为集外词，以附遗书之末，俾世之爱诵先生词者不复以缺失为憾云。
壬申冬十二月，龙沐勋谨跋于真如寓居。
《彊村词剩稿》终

        </div>
      </div>
    </div>
  </div>
</div>
<!--update:2025-08-30 10:33:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>