<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制读白居易集,提要,序,白氏文集自记,白氏长庆集序,凡例,本传,年谱,歙县汪立名编年谱旧本,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,白香山诗集全文在线阅读,白香山诗集全文在线下载,大玄古籍书库">
<meta name="description" content="唐诗别集。40卷。白居易撰。白居易晚年自号香山居士。此书是清人汪立名编纂。汪立名号西亭，婺源人，康熙时官工部主事。全书分为前后两集。前集20卷，分讽谕、闲适、感伤、杂律诗四类;后集17卷，分格、律两类;别集1卷，收其应制及试作诸诗;补遗2卷。前有宋荦序，朱彝尊序，汪立名序，凡例，新著年谱，陈振孙作年谱，元稹序，《旧唐书》本传等。此书参校了明代各本《白氏长庆集》和《唐音丁签》等。经过考证编排，除原注外号增笺释。书中字句，用万间堂校改本，苕溪草堂本、憩间堂所藏泰兴李侍御依宋刻手校本等参校，对错误颇多纠正。《四">
<title>白香山诗集_白居易_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">白香山诗集</span> <br/>
          作者： <span class="inputVal" id="bkauthor">白居易</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]300244</span> <br/>
          说明： <span class="inputVal" id="bkdec">唐诗别集。40卷。白居易撰。白居易晚年自号香山居士。此书是清人汪立名编纂。汪立名号西亭，婺源人，康熙时官工部主事。全书分为前后两集。前集20卷，分讽谕、闲适、感伤、杂律诗四类;后集17卷，分格、律两类;别集1卷，收其应制及试作诸诗;补遗2卷。前有宋荦序，朱彝尊序，汪立名序，凡例，新著年谱，陈振孙作年谱，元稹序，《旧唐书》本传等。此书参校了明代各本《白氏长庆集》和《唐音丁签》等。经过考证编排，除原注外号增笺释。书中字句，用万间堂校改本，苕溪草堂本、憩间堂所藏泰兴李侍御依宋刻手校本等参校，对错误颇多纠正。《四库全书》据内府藏本收录，其《总目》说：“立名此本，考证编排，特为精密。其所笺释，虽不能篇篇皆备，而引据典核，亦胜于注书诸家漫衍支离。徒溷耳目，盖于诸刻之中，特为善本。”书成于康熙四十一年 (1702)，由汪氏 一隅草堂刊刻。《四部备要》据此排印。1954年文学古籍刊行社用商务印书馆《万有文库》本纸型校订重印。</span> <br/>
          封面： <span class="inputVal" id="bkimg">Z_20700.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]白香山诗集
[book_author]白居易
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]300244
[book_dec]唐诗别集。40卷。白居易撰。白居易晚年自号香山居士。此书是清人汪立名编纂。汪立名号西亭，婺源人，康熙时官工部主事。全书分为前后两集。前集20卷，分讽谕、闲适、感伤、杂律诗四类;后集17卷，分格、律两类;别集1卷，收其应制及试作诸诗;补遗2卷。前有宋荦序，朱彝尊序，汪立名序，凡例，新著年谱，陈振孙作年谱，元稹序，《旧唐书》本传等。此书参校了明代各本《白氏长庆集》和《唐音丁签》等。经过考证编排，除原注外号增笺释。书中字句，用万间堂校改本，苕溪草堂本、憩间堂所藏泰兴李侍御依宋刻手校本等参校，对错误颇多纠正。《四库全书》据内府藏本收录，其《总目》说：“立名此本，考证编排，特为精密。其所笺释，虽不能篇篇皆备，而引据典核，亦胜于注书诸家漫衍支离。徒溷耳目，盖于诸刻之中，特为善本。”书成于康熙四十一年 (1702)，由汪氏 一隅草堂刊刻。《四部备要》据此排印。1954年文学古籍刊行社用商务印书馆《万有文库》本纸型校订重印。
[book_img]Z_20700.jpg


[book_title]御制读白居易集
人咸谓香山之诗伤於易不知其易处正难及也偶读其集题此
儒雅曾闻白乐天漫将率易议前贤但从性地中流出月露风云总道诠
乾隆甲子仲冬
【右谨依御制诗初集恭录】

[book_title]提要
钦定四库全书　　　　　集部二
白香山诗集　　　　　　别集类一【唐】
提要
【臣】等谨案白香山诗集四十卷附录年谱二卷
国朝汪立名编唐白居易长庆集七十五卷今存七十一卷其中文三十四卷诗三十七卷立名引宋祁之言谓居易长于诗而他文未能称是因别刋其诗以成是集又据元稹序谓长庆时所作仅前五十卷其宝历以後所作不应概名以长庆因即其归老之地题曰香山参互衆本重加编次定为长庆集二十卷後集十七卷别集一卷又采摭诸书为补遗二卷而以新定年谱一卷陈振孙旧本年谱一卷并元稹长庆集序一篇及旧唐书本传冠于首复采诸书之有关居易诗者各笺注于其下居易集旧有明武定侯家刻本今已罕见世所行者惟苏州钱氏松江马氏二本皆颇有颠倒讹舛胡震亨唐音丁籖所録又分体琐屑往往以一题割隶二卷殊为丛脞立名此本考证编排特为精审其所笺释虽不能篇篇皆备而引据典核亦胜于注书诸家漫衍支离徒溷耳目盖於诸刻之中特为善本焉立名号西亭歙县人其书成於康熙壬午朱彛尊宋荦皆为之序云乾隆四十二年八月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
白香山诗集序
昔人谓大历後以诗名家者靡不由杜出韩之南山白之讽谕其最着矣就二公论之大抵韩得杜之变白得杜之正盖各得其一体而造乎其极者故夫贯穿声韵操纵格律肆厥排比终不失尺寸少陵而下亦莫如二公自后山妄斥昌黎已非通论至香山诗辞旨虽主於畅达要自刻意陶浣而出之使人不复能寻其斤斲之迹当时尤多好之者方牛李之隙赞皇且憾及香山每束其诗不观刘宾客以为言则曰见便令人爱将回吾心矣憾之者犹若此好之者宜何如也呜呼岂非庐陵所谓怨家仇人不能少毁而掩蔽之乎乃世多谬指浅率不经意语为白体甚者且拾东坡诔友之辞至以轻俗同讥抑又过矣今海内风雅駸駸起唐集旧本先後流布注韩集凡五百家白诗日在人口独无披榛莽而埽芜秽者徒以公诗视唐人独富辟如营邱濬壑则日求增拓为快若黄河千里望洋而叹但能考星宿於图经而不暇躬泝其源流之分合也自惟荒陋无所窥见窃尝习闻於先生长者之言既不敢附和而又重惜其误若目之尘翳当去务复其旧而已世之好公诗者必将辨焉康熙壬午余月古歙汪立名序
余好为诗尤喜读古人书尝以为诗者载道之文言若止嘲风雪弄花草则於六义尽去矣其後观唐书至白公乐天传公所言往往与余合因爱读其诗不辍乃知公立身本末无不合乎道特余事作诗人耳公为左拾遗时史载其谏草不一而足皆人所难言尝殿中面对情辞切至论执强梗宪宗未喻辄进曰陛下误矣帝变色罢谓李绦云云赖绦救免噫公真古之大臣以道事君者与而或徒以诗人目之岂知公者哉公尝与元稹书略云大丈夫所守者道所待者时进退出处何往而不自得仆志在兼济行在独善奉而始终之则为道言而发明之则为诗又曰今仆之诗人所爱者悉不过杂律诗与长恨歌以下耳时之所重仆之所轻则公之立言载道为何如而岂屑屑嘲风雪弄花草以矜艳丽於雕章者比哉故余尝读公讽谕诗见兼济之志焉读公闲适诗见独善之义焉此公所以进退出处无往而不自得也今香山集徧天下顾俗本多讹浸失其旧於是汪西亭氏重编订而梓之旣蒇事请序於余余惟公之贤史载之公诗之美元序详之余能益一语乎哉惟愿世之好为诗如余者得公兼济独善之志而师之以进於道则於六义也几矣康熙癸未且月商丘宋荦序诗家好名未有过於唐白傅者旣属其友元微之排缵长庆集矣而又自编後集为之序复为之记旣以集本付其从子外孙矣而又分贮之东林南禅圣善香山诸寺比於杜元凯岘山碑尤汲汲焉或疑公旷逹不应戚戚於年岁之逾迈沾沾於官秩之迁除计禄奉之损益不知公之进退出处系时事之否泰恒恐後人论世者不得其详故屡见之篇咏斯则公之微意乎公集自宋李伯珍刋之吴郡何友谅刋之忠州二本均有年谱其後坊刻杂出渐失其旧或以谱非其要置而不录迄於今纰缪转甚余友汪君西亭氏患之旣定其卷次正其愆譌因彷国史表补撰年谱一卷书成旣镂板以行余闻尝熟毛氏藏有陈伯玉氏白文公谱假而观之则君所编悉与陈氏合而海图屏风一篇君力辩非讨淮蔡时事验之陈谱亦同於是人皆服君之考证余乃劝君并刋陈谱示诸学者陈氏有言维扬李德劭作为年谱而不编年踈略抵牾今者李氏谱亡而陈氏谱复出与君所撰一经一纬互相发明不可谓非斯文之厚幸矣康熙四十二年夏六月几望南书房旧史秀水朱彛尊序时年七十有五

[book_title]白氏文集自记
白氏前着长庆集五十卷元微之为序後集二十卷自为序【按各本後序列二十一卷之首者乃序长庆三年至太和二年六载之诗尚未及洛中诸作似非二十卷之序也今姑仍之】今又续後集五卷自为记【按文献通考云续後集亡失三卷今本仅七十一卷是又亡一卷矣】前後七十五卷诗笔【老学庵笔记南朝词人谓文为笔唐人仍之亦称杜诗韩笔】大小凡三千八百四十首【按今本七十一卷凡三千六百八十八首约亡失诗文一百十余首然此记作於会昌五年公七十四岁明年□月始卒集中如六年春及自咏老身等诗皆七十五岁所作不在此记内是公集又不止於七十五卷矣】集有五本一本在庐山东林寺经藏院【太和九年夏勒成六十卷合二千九百六十四首有记】一本在苏州南禅寺经藏内【开成四年二月二日为七袠合六十七卷凡三千四百八十七首有记】一本在东都圣善寺鉢塔院律库楼【开成元年为六十五卷凡三千二百五十首有记】一本付侄龟郎一本付外孙谈阁童各藏於家传於後【此二本亡考按公自为墓志云前後着文集七十卷合三千七百二十首墓志作於记前故未及七十五卷二本疑即指记中所云】其日本新罗诸国及两京人家传写者不在此记又有元白唱和因继集共十七卷【集中有因继集序】刘白唱和集五卷【集中有刘白唱和集解】洛下游赏宴集十卷【集中有洛中诗序又有洛中集记始於太和三年春讫於开成五年凡十有二年以上皆诗集也】其文尽在大集录出别行於时若集内无而假名流传者【此指七十五卷之外而言】皆谬为耳会昌五年夏五月一日乐天重记

[book_title]白氏长庆集序
白氏长庆集者太原人白居易之所作居易字乐天乐天始言试指之无二字能不悞【原注事具乐天与余书内】始既言读书勤敏与他儿异五六岁识声韵十五志诗赋二十七举进士【按公贞元十五年举进士年二十八十六年及第此云二十七传写之误也说详本传注】贞元末进士尚驰竞不尚文就中六籍尤摈落礼部侍郎高郢始用经艺为进退乐天一举擢上第明年中拔萃甲科【按此序各本皆互异疑有传写脱悮如乐天十六年进士第十八年登拔萃科凿然可据此云二十七举进士是次年登第为十五年矣明年中拔萃是十六年矣元白书判同年校正同省又同登元和元年制科公作元相墓志云二十四试判入等二十八应制科入三等又元集同州刺史谢表云年二十四登乙科授校书郎二十八蒙制举首选是首尾凡五年盖贞元十八年壬午至元和元年丙戌相去正是五年若乐天十六年中拔萃去元和元年首尾七年矣以元证白可以知诸本之误总之旧本为妄人改尽此殆误以及第之年为判选之年也】由是性习相近远求玄珠斩白蛇等赋洎百道判新进士竞相传於京师矣会宪宗皇帝册召天下士乐天对诏称旨又登甲科未几选入翰林掌制诰比比上书言得失因为贺雨诗秦中吟等数十章指言天下事时人比之风骚焉予始与乐天同校秘书前後多以诗章相赠答会予谴掾江陵乐天犹在翰林寄予百韵律体及杂体前後数十轴是後各佐江通复相酬寄巴蜀江楚间洎长安中少年递相仿効竞作新词自谓为元和诗而乐天秦中吟贺雨讽谕等篇时人罕能知者然而二十年间禁省观寺邮候墙壁之上无不书王公妾妇牛童马走之口无不道至於缮写摸勒衒卖於市井或持之以交酒茗者处处皆是【原注杨越间多作书摸勒乐天及予杂诗卖於市肆之中也】其甚者至於盗窃名姓苟求自售杂乱间厠无可奈何予尝於平水市中【原注镜湖傍草市名】见村校诸童竞习歌咏召而问之皆对曰先生教我乐天微之诗固亦不知予之为微之也又鸡林贾人求市颇切自云本国宰相每以百金换一篇其甚伪者宰相辄能辨别之自篇章以来未有如是流传之广者长庆四年乐天自杭州刺史以右庶子诏还予时刺会稽因得尽徵其文手自排纂成五十卷凡二千一百九十一首【按旧书本传载此序作二千二百五十一首】前辈多以前集中集为名予以为皇帝明年当改元长庆讫於是矣因号曰白氏长庆集【按长庆四年正月穆宗崩太子即位是为敬宗明年正月改元宝历序作於长庆四年冬故曰明年当改元即位必踰年改元礼也时本明年下有秋字又删去讫字矣字误】大凡人之文各有所长乐天之长可以为多矣夫以讽谕之诗长於激闲适之诗长於遣感伤之诗长於切五字律诗百言而上长於赡五字七字百言而下长於情赋赞箴戒之类长於当碑记叙事制诰长於实啓奏表状长於直书檄词策剖判长於尽总而言之不亦多乎哉至於乐天之官族景行与予之交分浅深非序文之要也故不尽长庆四年冬十二月十日微之序

[book_title]凡例
白氏文集七十一卷内各体诗三十七卷凡二千八百余首此外犹有集中遗漏者可谓富矣乃宋元以来殊未见有诗集单行椠本宋祁曰居易最长於诗它文未能称是公与元九书反覆千余言以自道其诗之所得力而文章顾略焉则公之自喜者已有定论举其所长不嫌略也
新唐书艺文志白氏长庆集七十五卷按公前集为长庆集元稹勘定讫长庆二年冬合五十卷以成於长庆四年明年改元宝历故得名亦犹之乎前集中集云尔元集具在公之没去长庆末二十有二年距微之没亦十有五年从杭州召还及苏州洛中诗皆在後集奈何以长庆集括公之作乎此误相承已久至今莫辨良不可解
白集相传以郭武定本为最海虞冯定远犹谓巳失次第则其他可知春明退朝録云公自勒文集成五十卷後集二十卷皆写本寄藏庐山东林寺又藏龙门香山寺高骈镇淮南寄语江西廉使取东林集而有之香山集经乱亦不复存其後履道宅为普明僧院後唐明宗子从荣又写本寘院之经藏今本是也後人亦补东林所藏皆篇目次第未真与今吴蜀摹板无异而文献通考又云吴本蜀本编次亦不同又有外集一卷往往皆非自记之旧矣并亡可考
郡斋读书志长庆集七十一卷晁子止曰长庆集五十卷後集二十卷续後集五卷本七十五卷续後集亡三卷按此亦当有七十二卷又云集後有闻李崖州贬二絶固疑非乐天语以编年考之果谬今集後无此诗然则今本之七十一卷又非复晁氏所论之旧矣
今本有姑苏钱考功刻曰白氏文集云间马元调刻曰元白长庆集大都从元及白者故独详於元前有凡例後有补遗元刻既竣漫镌白集以附行耳往往前後紊杂既非分体又非编年二本略同而钱为甚目与卷不合卷首所标与卷内不合有律诗卷而杂入古体者有一题小序而冠作通卷之序者有失去诗题竟以小序作题者有本是他人作因公唱和附见者辄易题中字扭为公作甚至删落字句颠倒前後舛譌未易枚举今悉从各本校正
唐音丁签载白诗全集盐官胡氏曰集中诗三十七卷前後为例不一难以彚编今通照後集分体仍备注以存其旧凡编五古二十卷七古二卷新乐府二卷长短句一卷五律五卷五排六卷七律九卷半律七排合一卷五絶一卷七絶七卷合五十四卷缪戾虽稍减於马钱二本然分体太琐遂有一题之诗而割裂各卷者且其所注前後集亦颇有误盖白诗岁月本井然可考如长庆集公自谓讫二年冬而胡本於三年诗亦注前集公自杭州还始卜居洛中得履道宅乃别杭州等诗并在後集而洛中卜居履道里等诗反注前集虽本相沿之谬要其考据亦不得谓之详密矣
古人诗多以地名如苏州柳州樊川丁卯类然今长庆集後集既各自为卷而仍统之曰白香山诗集从其归老之地也
是集依胡本分前後集各本虽不另分二集然并载後集於二十一卷之首且二十卷以上分讽谕间适感伤律诗凡四类以类次卷卷各以年为先後二十一卷以下则但分格律又互有间断而独不杂入长庆三年以前诗是後集之起於二十一卷明矣顾前集八卷及二十卷卷末反杂长庆三年诗者要亦有故尝考元序与公自序长庆集五十卷後集二十卷各以诗文编次旧本既亡今本尽编文藳於三十七卷後中间取足卷尾未免移补遂失其旧如曲江感秋诗序云元和二年三年四年皆有曲江感秋诗编在第七集卷今本第七卷尽江州诗而所谓第七集卷者皆莫可考西溪丛话云白乐天後集第五十一卷同微之赠别郭虚舟链师五十韵叙烧丹事甚详今本此诗在二十一卷可见宋本尚各集诗文次卷未尝截然列文於後也此非分并之明验乎今编长庆集二十卷分类仍之後集十七卷各本仅分格律亦仍之合三十七卷公集本有续後集散失难稽其亡据者不敢臆分也
集内应制诸诗及试作皆附别卷有列赋後者有列制诰後者本不在三十七卷内盖唐人多以此另为一体也集後又有謡吟歌篇等作文苑英华唐文粹皆入诗选从之都为别集一卷
今本遗漏诗甚多他不具论即韦縠才调集所选且有未备者乃从各本蒐辑次为白集补遗二卷合前後别集凡四十卷
公生平事略见於新旧唐书其中亦互有详略第新书多假借字语致本事反以辞晦而年月先後亦不甚详今备载旧书仍参考异同为一卷
宋锓吴蜀本各有年谱一卷今可考者惟唐诗纪事中寥寥数行不编年而多纰缪丁籖自谓得虞山宋本校刻然年谱亦多袭纪事之误而文加略焉似未见宋谱者盖旧本之亡久矣窃不自揆参考志传旁证诸家次为年谱一卷不过约略其出处先後之大?俾读公诗者虽编次失旧犹得按岁月以考之耳
诗中笺释皆原注间有增入者则为按字以别之但就本诗之可考者而已不复蔓引他书妄托笺注自惟浅陋不足以注古人诗而公诗亦非撏撦餖飣所能摸索也
集中字句之讹悉从诸本校对家塾数种之外复假证於吴中旧家藏书有万间堂校改本苕溪草堂本最後又得憩闲堂所藏泰兴季侍御依宋刻手校本聚本不一自多互异若银根亥豕凿然譌谬抹改固不待言其或意义可通原属疑似则注一作某字於其下以存其旧
唐宋诗话?因事扬扦引类旁通或考据时地颇足鼓吹风雅今并采録本诗之後又考公集中记序等作凡时事相涉诗文互见者亦因诗附载吟讽之下既挹春华兼登秋实也
古人引用诸书必详根柢出处嘉隆以後此风邈矣是集采用凡一百二十余家各标原书名目其有邪说流传不根已甚者亦间为折衷駮正既卒业适秀水朱检讨竹垞先生来探梅西山因过草堂留话竟日疑难相质多所发明既归复以藏弆钞本邮寄广所未备先生每及表章古人辄津津娓娓商榷忘倦衣被後学之功不敢忘也
是集缘起本以案头俗本讹误偶有考正日注行间渐采小史诗话笔记一二积之穷年不觉盈卷北还杜门重加编订时家侄陛来泰交读书小园相与晨夕谬谓此本能洗俗刻芜秽从臾剞劂因为予雠校字画襄成之雅固得附书

[book_title]本传
白居易字乐天太原人北齐五兵尚书建之仍孙建生士通皇朝利州都督士通生志善尚衣奉御志善生温检校都官郎中温生鍠历酸枣巩二县令鍠生季庚建中初为彭城令时李正已据河南十余州叛正已宗人洧为徐州刺史季庚说洧以彭城归国因授朝散大夫大理少卿徐州别驾赐绯鱼袋兼徐泗观察判官历衢州襄州别驾自鍠至季庚世敦儒业皆以明经出身季庚生居易初建立功於高齐赐田於韩城子孙家焉遂移籍同州至温徙於下邽今为下邽人焉居易幼聪慧絶人襟怀宏放年十五六时袖文一篇投着作郎吴人顾况况能文而性浮薄後进文章无可意者览居易文不觉迎门礼遇曰吾谓斯文遂絶复得吾子矣贞元十四年始以进士就试礼部【登科记作贞元十六年高郢下及第第四人新书但称贞元中而不纪年考公集中送侯权序及性习相近远赋注皆云十六年又箴言序云贞元十有五年天子命中书舍人渤海公领礼部贡举事越明年春居易以进士举一上登第然则十四年高郢犹未领贡举事也旧书作十四年盖据元序及公与元九书二十七岁之误然元序云二十七举进士举者在春官试之先一年公与元九书云二十七方从乡试尚未举进士也公二十七为贞元十四年今遂云十四年就试礼部是二十六举进士就乡试矣亦与书序语不合总之数目字传写易误不编年以考之多相仍缪耳】侍郎高郢擢昇甲科吏部判入等授秘书省校书郎元和元年四月宪宗策试制举人应才识兼茂明於体用科策入第四等授盩厔县尉集贤校理居易文词富艳尤精于诗笔自雠校至结绶畿甸所着歌诗数十百篇皆意存讽赋箴时之病补政之缺而士君子多之往往流闻禁中章武皇帝纳谏思理渇闻谠言二年十一月召入翰林为学士三年五月拜左拾遗【新书调盩厔尉月中召入翰林为学士迁左拾遗】居易自以逢好文之主非次拔擢欲以生平所贮仰酬恩造拜命之日献疏言事曰蒙恩授臣左拾遗依前翰林学士已与崔羣同状陈谢但言忝冒未吐衷诚今再凟宸严伏惟重赐详览臣谨按六典左右拾遗掌供奉讽谏凡发令举事有不便於时不合於道者小则上封大则廷诤其选甚重其秩甚卑所以然者抑有由也大凡人之情位高则惜其位身贵则爱其身惜位则偷合而不言爱身则苟容而不谏此必然之理也故拾遗之置所以卑其秩者使位未足惜身未足爱也所以重其选者使下不忍负心上不忍负恩也夫位不足惜恩不忍负然後能有阙必规有违必谏朝廷得失无不察天下利病无不言此国朝置拾遗之本意也由是而言岂小臣愚劣暗懦所宜居之哉况臣本乡校?儒府县走吏委心泥滓絶望烟霄岂意圣慈擢居近职每宴饮无不先预每庆赐无不先沾中廏之马代其劳内?之膳给其食朝慙夕惕已逾半年尘旷渐深忧媿弥剧未申微効又擢清班臣所以授官以来仅经十日食不知味寝不遑安唯思粉身以答殊宠但未获粉身之所耳今陛下肇临皇极初授鸿名夙夜忧勤以求致理每施一政举一事无不合于道便于时者万一事有不便於时者陛下岂不欲闻之乎万一政有不合於道者陛下岂不欲知之乎傥陛下言动之际诏令之间小有阙遗稍关损益臣必密陈所见?献所闻但在圣心裁断而已臣又职在禁中不同外司欲竭愚诚合先陈露伏希天鉴深察赤诚【新书四年天子以旱甚下诏有所蠲贷振除灾沴居易见诏节未详即建言乞尽免江淮两赋以救流瘠且多出宫人宪宗颇采纳是时于頔入朝悉以歌舞人内禁中或言普宁公主取以献皆頔嬖爱居易以为不如归之无令頔得归曲天子】居易与河南元稹相善同年登制举【按元稹选判已与居易同年寄微之百韵诗注云贞元中与微之同登科第俱授校书郎始相识也是不独制举同年矣】交情隆厚稹自监察御史谪为江陵府士曹掾翰林学士李绦崔羣上前面论稹无罪居易累疏切谏曰臣昨缘元稹左降频已奏闻臣内察事情外听衆议元稹左降有不可者三何者元稹守官正直人所共知自授御史以来举奏不避权势只如奏李佐公等事多是朝廷亲情人谁无私因以挟恨或假公议将报私嫌遂使诬谤之声上闻天听臣恐元稹左降已後凡在位者每欲举职必先以稹为诫无人肯为陛下当官守法无人肯为陛下嫉恶绳愆内外权贵亲党纵有大过大罪者必相容隐而已陛下从此无由得知此其不可者一也昨元稹所追勘房式之事心虽徇公事稍过当既从重罚足以惩违况经谢恩旋又左降虽引前事以为责辞然外议喧喧皆以为稹与中使刘士元争厅因此获罪至於争厅事理已具前状奏陈况闻士元蹋破驿门夺将鞍马仍索弓箭吓辱朝官承前巳来未有此事今中官有罪未闻处置御史无过却先贬官远近闻知实损圣德臣恐从今已後中官出使纵暴益甚朝官受辱必不敢言纵有被凌辱殴打者亦以元稹为戒但吞声而已陛下从此无由得闻此其不可二也臣又访闻元稹自去年已来举奏严砺在东川日枉法没入平人资产八十余家又奏王沼违法给券令监军神柩及家口入驿又奏裴玢违勅徵百姓草又奏韩皋使军将封杖打杀县令如此之事前後甚多属朝廷法行悉有惩罚计天下方镇皆怒元稹守官今贬为江陵判司即是送与方镇从此方便报怨朝廷何由得知伏闻德宗时有崔善贞者告李錡必反德宗不信送与李錡錡掘坑炽火烧杀善贞曾未数年李錡果反至今天下为之痛心臣恐元稹贬官方镇有过无人敢言陛下无由得知不法之事此其不可者三也若无此三不可假如朝廷误左降一御史盖是小事臣安敢琐渎圣听至於再三诚以所损者深所关者大以此思虑敢不极言疏入不报又淄青节度使李师道进绢为魏徵子孙赎宅【新书师道上私钱六百万为魏徵孙赎故第】居易谏曰徵是陛下先朝宰相太宗尝赐殿材成其正室尤与诸家第宅不同子孙典贴其钱不多自可宜中为之收赎而令师道掠美事实非宜宪宗深然之上又欲加河东王谔平章事居易谏曰宰相是陛下辅臣非贤良不可当此位谔诛剥民财以市恩泽不可使四方之人谓陛下得王谔进奉而与之宰相深无益於圣朝乃止【新书是时孙璹以禁卫劳擢凤翔节度使张奉国定徐州平李錡有功迁金吾将军居易为帝言宜罢璹进奉国以竦天下忠臣心度支有囚系閺乡狱更三赦不得原又奏言父死絷其子夫久系妻嫁债无偿期禁无休日请一切免之奏凡十余上】王承宗拒命上令神策中尉吐突承璀为招讨使谏官上章者十七八居易面论辞情切至既而又请罢河北用兵凡数千百言皆人之难言者上多听纳唯谏承璀事切上颇不悦【新书後对殿中论执强鲠帝未谕辄进曰陛下误矣帝变色罢谓李绦云云】谓李绦曰白居易小子是朕拔擢致名位而无礼於朕朕实难奈绦对曰居易所以不避死亡之诛事无巨细必言者盖酬陛下特力拔擢耳非轻言也陛下欲开谏诤之路不宜阻居易言上曰卿言是也繇是多见听纳五年当改官上谓崔羣曰居易官卑俸薄拘於资地不能超等其官可听自便奏来居易奏曰臣闻姜公辅为内职求为京府判司为奉亲也臣有老母家贫养薄乞如公辅例於是除京兆府户曹参军六年四月丁母陈夫人之丧退居下邽九年冬入朝授太子左赞善大夫十年七月盗杀宰相武元衡居易首上疏论其寃急请捕贼以雪国耻宰相以宫官非谏职不当先谏官言事会有素恶居易者掎摭居易言浮华无行其母因看花堕井而死而居易作赏花及新井诗甚伤名教不宜寘彼周行执政方恶其言事奏贬为江表刺史诏出中书舍人王涯上疏论之言居易所犯状迹不宜治郡追诏授江州司马居易儒学之外尤通释典常以忘怀处顺为事都不以迁谪介意在湓城立隐舍於庐山遗爱寺尝与人书言之曰予去年秋始游庐山到东西二林间香鑪峯下见云木泉石胜絶第一爱不能舍因立草堂前有乔松十数株修竹千余竿青萝为墙援白石为桥道流水周於舍下飞泉落於檐间红榴白莲罗生池砌居易与凑满朗晦四禅师追永远宗雷之迹为人外之交每相携游咏跻危登险极林泉之幽遂至於翛然顺适之际几欲忘其形骸或经时不归或逾月而返郡守以朝贵遇之不之责时元稹在通州篇咏赠答往来不以数千里为远尝与稹书因论作文之大旨曰夫文尚矣三才各有文天之文三光首之地之文五材首之人之文六经首之就六经言诗又首之何者圣人感人心而天下和平感人心者莫先乎情莫始乎言莫切乎声莫深乎义诗者根情苗言华声实义上自贤圣下至愚騃微及豚鱼幽及鬼神羣分而气同形异而情一未有声入而不应情交而不感者圣人知其然因其言经之以六义缘其声纬之以五音音有韵义有类韵协则言顺言顺则声易入类举则情见情见则感易交於是乎孕大含深贯微洞密上下通而一气泰忧乐合而百志熙二帝三王所以直道而行垂拱而理者掲此以为大柄决此以为大窦也故闻元首明股肱良之歌则知虞道昌矣闻五子洛汭之歌则知夏政荒矣言者无罪闻者作诫言者闻者莫不两尽其心焉洎周衰秦兴采诗官废上不以诗补察时政下不以诗泄道人情用至於谄成之风动救失之道缺於时六义始刓矣国风变为骚辞五言始於苏李诗骚皆不遇者各系其志发而为文故河梁之句止於伤别泽畔之吟归於怨思彷徨抑郁不暇及他耳然去诗未远梗槩尚存故兴离别则引双鳬一鴈为喻讽君子小人则引香草恶鸟为比虽义类不具犹得风人之什二三焉於时六义始缺矣晋宋已还得者盖寡以康乐之奥博多溺於山水以渊明之高古偏放於田园江鲍之流又狭於此如梁鸿五噫之例者百无一二於时六义寖微矣陵夷至於梁陈间率不过嘲风雪弄花草而已噫风雪花草之物三百篇中岂舍之乎顾所用何如耳设如北风其凉假风以刺威虐雨雪霏霏因雪以愍征?棠棣之华感华以讽兄弟采采芣苡美草以乐有子也皆兴发於此而义归於彼反是者可乎哉然则余霞散成绮澄江静如练归花先委露别叶乍辞风之什丽则丽矣吾不知其所讽焉故仆所谓嘲风雪弄花草而已於时六义尽去矣唐兴二百年其间诗人不可胜数所可举者陈子昂有感遇诗二十首鲍防感兴诗十五篇又诗之豪者世称李杜李之作才矣奇矣人不迨矣索其风雅比兴十无一焉杜诗最多可传者千余首至於贯穿今古覼缕格律尽工尽善又过於李焉然撮其新安石壕潼关吏芦子关花门之章朱门酒肉臭路有冻死骨之句亦不过十三四杜尚如此况不迨杜者乎仆常痛诗道崩坏忽忽愤发或废食辍寝不量才力欲扶起之嗟乎事有大谬者又不可一二而言然亦不能不粗陈於左右仆始生六七月时乳母抱弄於书屏下有指之字无字示仆者仆虽口未能言心已默识後有问此二字者虽百十其试而指之不差则知仆宿习之缘已在文字中矣及五六岁便学为诗九岁暗识声韵十五六始知有进士苦节读书二十已来昼课赋夜课书间又课诗不遑寝息矣以至於口舌成疮手肘成胝既壮而肤革不丰盈未老而齿髪早衰白瞀然如飞蝇垂珠在眸子中者动以万数盖以苦学力文之所致又自悲矣家贫多故年二十七方从乡试既第之後虽专於科试亦不废诗及授校书郎时已盈三四百首或出示交友如足下辈见皆谓之工其实未窥作者之域耳自登朝来年齿渐长阅事渐多每与人言多询时务每读书史多求理道始知文章合为时而着歌诗合为事而作是时皇帝初即位宰府有正人屡降玺书访人急病仆当此日擢在翰林身是谏官月请谏纸唘奏之间有可以救济人病禆补时阙而难於指言者辄咏歌之欲稍稍进闻於上上以广宸听副忧勤次以酬恩奬塞言责下以复吾平生之志岂图志未就而悔巳生言未闻而谤已成矣又请为左右终言之凡闻仆贺雨诗衆口籍籍以为非宜矣闻仆哭孔戡诗衆面脉脉尽不悦矣闻秦中吟则权豪贵近者相目而变色矣闻登乐游园寄足下诗则执政柄者扼腕矣闻宿紫阁邨诗则握军要者切齿矣大率如此不可徧举不相与者号为沽誉号为诋讦号为讪谤苟相与者则如牛僧孺之戒焉乃至骨月妻孥皆以我为非也其不我非者举世不过三两人有邓鲂者见仆诗而喜无何鲂死有唐衢者见仆诗而泣未几而衢死其余即足下足下又十年来困踬若此呜呼岂六义四始之风天将破坏不可支持耶抑又不知天意不欲使下人病苦闻於上耶不然何有志於诗者不利若此之甚也然仆又自思关东一男子耳除读书属文外其他懵然无知乃至书画碁博可以接羣居之欢者一无通晓即其愚拙可知矣初应进士时中朝无缌麻之亲达官无半面之旧策蹇步於利足之途张空拳於战文之塲十年之间三登科第名落衆耳迹昇清贵出交贤俊入侍冕旒始得名於文章终得罪於文章亦其宜也日者闻亲友间说礼吏部举选人多以仆私试赋判为凖的其余诗句亦往往在人口中仆恧然自媿不之信也及再来长安又闻有军使高霞寓者欲聘倡妓妓大夸曰我诵得白学士长恨歌岂同他哉由是增价又足下书云到通州日见江馆柱间有题仆诗者何人哉又昨过汉南日适遇主人集衆娱乐他宾诸妓见仆来指而相顾曰此是秦中吟长恨歌主耳自长安抵江西三四千里凡乡校佛寺逆旅行舟之中往往有题仆诗者士庶僧徒孀妇处女之口每有咏仆诗者此诚雕篆之戏不足为多然今时俗所重正在此耳虽前贤如渊云者前辈如李杜者亦未能忘情於其间哉古人云名者公器不可多取仆是何者窃时之名已多既窃时名又欲窃时之富贵使已为造物者肯兼与之乎今之屯穷理固然也况诗人多蹇如陈子昂杜甫各授一拾遗而屯剥至死孟浩然辈不及一命穷悴终身近日孟郊六十终试协律张籍五十未离一太祝彼何人哉况仆之才又不逮彼今虽谪佐远郡而官品至第五月俸四五万寒有衣饥有食给身之外施及家人亦可谓不负白氏子矣微之微之勿念我哉仆数月来检讨囊帙中得新旧诗各以类分分为卷目自拾遗来凡所遇所感关於美刺兴比者又自武德至元和因事立题题为新乐府者共一百五十首谓之讽谕诗【英华作讽诗】又或退公独处或移病闲居知足保和吟翫性情者一百首谓之闲适诗又有事物牵於外情理动於中随感遇而形於叹咏者一百首谓之感伤诗又有五言七言长句絶句自百韵至两韵者四百余首谓之杂律诗凡为十五卷约八百首异时相见当尽致於执事微之古人云穷则独善其身达则兼济天下仆虽不肖常师此语大丈夫所守者道所待者时时之来也为云龙为风鹏勃然突然陈力以出时之不来也为雾豹为冥鸿寂兮寥兮奉身而退进退出处何往而不自得哉故仆志在兼济行在独善奉而始终之则为道言而发明之则为诗谓之讽谕诗兼济之志也谓之闲适诗独善之义也故览仆诗者知仆之道焉其余杂律诗?诱於一时一物发於一笑一吟率然成章非平生所尚者但以亲朋合散之际取其释恨佐欢今铨次之间未能删去他时有为我编集斯文者略之可也微之夫贵耳贱目荣古陋今人之大情也仆不能远徵古旧如近岁韦苏州歌行才丽之外颇近兴讽其五言诗又高雅闲澹自成一家之体今之秉笔者谁能及之然当苏州在日人亦未甚爱重必待身後人始贵之今仆之诗人所爱者悉不过杂律诗与长恨歌已下耳时之所重仆之所轻至於讽谕者意激而言质闲适者思澹而辞迂以质合迂宜人之不爱也今所爱者并世而生独足下耳然百千年後安知复无如足下者出而知爱我诗哉故自八九年来与足下小通则以诗相戒小穷则以诗相勉索居则以诗相慰同处则以诗相娱知吾罪吾率以诗也如今年春游城南时与足下马上相戏因各诵新艳小律不杂他篇自皇子陂归昭国里迭吟逓唱不絶声者二十里余樊李在傍无所措口知我者以为诗仙不知我者以为诗魔何则劳心灵役声气连朝接夕不自知其苦非魔而何偶同人当美景或花时宴罢或月夜酒酣一咏一吟不觉老之将至虽骖鸾鹤游蓬瀛者之适无以加於此焉又非仙而何微之微之此吾所以与足下外形骸脱踪迹傲轩鼎轻人寰者又以此也当此之时足下兴有余力且欲与仆悉索还往中诗取其尤长者如张十八古乐府李二十新歌行卢杨二秘书律诗窦七元八絶句博捜精掇编而次之号为元白往还集衆君子得拟议於此者莫不踊跃欣喜以为盛事嗟乎言未终而足下左转不数月而仆又继行心期索然何日成就又可为之太息矣仆常语足下凡人为文私於自是不忍於割截或失於繁多其间妍媸益又自惑必待文友有公鉴无姑息者讨论而削夺之然後繁简当否得其中矣况仆与足下为文尤患其多已尚病之况他人乎今且各纂诗笔粗为卷第待与足下相见日各出所有终前志焉又不知相遇是何年相见是何地溘然而至则如之何微之知我心哉浔阳腊月江风苦寒岁暮鲜欢夜长少睡引笔铺纸悄然灯前有念则书言无铨次勿以繁杂为倦且以代一夕之话言也居易自叙如此文士以为信然十三年冬量移忠州刺史自浔阳浮江上峡十四年三月元稹会居易於峡口停舟夷陵三日时季弟行简从行三人於峡州西二十里黄牛硖口石洞中置酒赋诗恋恋不能诀南宾郡当峡路之深险处也花木多奇居易在郡为木莲荔枝图寄朝中亲友各记其状【记荔枝木莲见後不复録】盛传都下好事者喧然模写其年冬召还京师拜司门员外郎明年转主客郎中知制诰加朝散大夫始着绯【新书穆宗好畋游献续虞人箴以讽】时元稹亦徵还为尚书郎知制诰同在纶阁长庆元年三月【穆宗本纪作元年四月此三月当误】受诏与中书舍人王起覆试礼部侍郎钱徽下及第人郑朗等一十四人十月转中书舍人【新书田布拜魏博节度使命持节宣谕布遗五百缣诏使受之辞曰布父讐国耻未雪人当以物助之乃取其财谊不忍方谕问旁午若悉有所赠则贼未殄布赀竭矣诏听辞饷】十一月穆宗亲试制举人又与贾餗陈岵为考策官凡朝廷文字之职无不首居其选然多为排摈不得用其才时天子荒纵不法执政非其人制御乖方河朔复乱居易累上疏论其事天子不能用乃求外任【新书是时河朔复乱合诸道兵出讨迁延无功贼取弓高絶粮道深州围益急居易上言兵多则难用将衆则不一宜诏魏博泽潞定沧四节度使令各守境以省度支赀饷每道各出锐兵三千使李光顔将光顔故有凤翔徐滑河阳陈许军无虑四万可径薄贼开弓高粮路合下博解深州三围与牛元翼合还裴度招讨使使悉太原兵西压境见利乘隙夹攻之间令招谕以动其心未及诛夷必自生变且光顔久将有威名度为人忠勇可当一面无若二人者於是天子荒纵宰相才下责罚失所宜坐视贼无能为居易忠不见听乃匄外迁】七月除杭州刺史俄而元稹罢相自冯翊转浙东观察使交契素深杭越邻境篇咏往来不间浃旬尝会於境上数日而别【新书为杭州刺史始筑堤扞钱唐湖锺泄其水溉田千顷复浚李泌六井民赖其汲】秩满除太子左庶子分司东都宝历中复出为苏州刺史文宗即位徵拜秘书监赐金紫九月上诞节召居易与僧惟澄道士赵常盈对御讲论於麟德殿居易论难锋起辞辨泉注上疑宿构深嗟挹之大和二年正月转刑部侍郎封晋阳县男食邑三百户三年称病东归求为分司官寻除太子宾客居易初对策高第擢入翰林蒙英主特达顾遇颇欲奋厉効报苟致身於訏谟之地则兼济生灵蓄意未果望风为当路者所挤流徙江湖四五年间几沦蛮瘴自是宦情衰落无意於出处惟以逍遥自得吟咏情性为事大和已後李宗闵李德裕朋党事起是非排陷朝昇暮黜天子亦无如之何杨頴士杨虞卿与宗闵善居易妻頴士从父妹也居易愈不自安惧以党人见斥乃求置身散地冀於远害凡所居官未尝终秩率以病免固求分务识者多之五年除河南尹七年复授太子宾客分司初居易罢杭州归洛阳於履道里得故散骑常侍杨冯宅竹木池馆有林泉之致家妓樊素蛮子者能歌善舞居易既以尹正罢归每独酌赋咏於舟中因为池上篇【池上篇载诗内不复録】又効陶?五柳先生作醉吟先生以自况文章旷达皆此类也太和末李训构祸衣冠涂地士林伤感居易愈无宦情开成元年除同州刺史辞疾不拜寻授太子少傅进封冯翊县开国侯四年冬得风病伏枕者累月乃放诸妓女樊蛮等仍自为墓志病中吟咏不辍【病中诗序载诗内不复録】会昌中请罢太子少傅以刑部尚书致仕与香山僧如满结香火社每肩舆往来白衣鸠杖自称香山居士大中元年卒时年七十有六赠尚书右仆射【新书会昌初以刑部尚书致仕六年卒年七十五赠尚书右仆射宣宗以诗吊之遗命薄葬无请諡又云敏中为相请諡有司曰文北梦琐言牛僧孺初卒未赐諡後白敏中入相乃奏定諡曰简白居易曰文唐语林大中末谏官献疏请赐白居易諡上曰何不读醉吟先生墓表卒不赐諡弟敏中在相位奏立神道碑使李商隐为之按商隐碑文未尝称諡亦但云应公之子景受而作设果由敏中奏请何无一字及朝典乎赐諡之说恐未足据也】有文集七十五卷经史事类三十卷并行於世长庆末浙东观察使元稹为居易集序【元序载长庆集卷首不复录】人以稹序尽其能事居易尝写其文集送江州东西二林寺洛城香山圣善等寺如佛书杂传例流行之无子以其侄孙嗣遗命不归下邽【按公自譔墓志葬下邽县临津里北源李墓碑作葬龙门太平寰宇记白居易影堂在洛阳县南二十里其为葬洛无疑若遗命则似属穿凿也】可葬於香山如满师塔之侧家人从命而葬焉【新书赞云居易讥世人所爱惟杂律诗彼所重我所轻至讽谕意激而言质闲适思澹而辞迂以质合迂宜人之不爱也今视其文信然而杜牧谓纤艳不逞非庄士雅人所为流传人间子父女母交口教授淫言媟语入人肌骨不可去盖救所失不得不云立名按史笔矛盾如此安所谓识与断乎且所云纎艳不逞等本非杜牧语叶少藴避暑録话杜牧作李戡墓志载戡诋元白诗语所谓非庄人雅士所为淫言媟语入人肌骨者元稹所不论如乐天讽谕闲适之辞可槩谓淫言媟语耶戡不知何人而牧称之过甚古今妄人不自量好抑扬予夺而人辄信之类尔观牧诗纎艳淫媟乃正其所言而不自知也新唐书取为牧语论乐天传以为救失不得不然盖过矣牧记戡母梦有伟男子持双儿授之予孔丘以是与尔及生戡因字之天授晁无咎每举以为戏曰孔夫子乃为人作九子母耶此必戡平日自言者其诡妄不言可知也】

[book_title]年谱
钦定四库全书
白香山诗集
年谱【世系】
按唐宰相世系表白氏出自姬姓周太王五世孙虞仲封於虞为晋所灭虞之公族井伯奚媵伯姬於秦受邑於百里因号百里奚奚生视字孟明古人皆先字後名故称为孟明视孟明视二子一曰西乞术二曰白乙丙其後以为氏裔孙武安君起赐死杜邮始皇思其功封其子仲於太原故子孙世为太原人二十三世孙後魏太原太守邕邕五世孙建白氏家状则曰楚杀白公其子奔秦代为名将乙丙已降是也未尝作虞人及百里奚媵秦语表又以建为後周弘农郡守与家状比齐五兵尚书赠司空不合白敏中大父名鏻与鍠同为温之子乃以鏻为潾凡此皆误也洪景卢容斋随笔谓新唐书宰相世系表承用逐家谱牒多所缪误欧阳公略不削笔恐未可据信哉白公自撰醉吟先生墓志云有三侄长味道巢县丞次景囘淄州司兵参军次晦之举进士并不详何人子又云乐天无子以侄孙阿新为之後大中三年李商隐为公墓碑云子景受自頴阳尉典治集贤御书表云景受孟怀观察使以从子嗣则非阿新明矣按公墓志预作於会昌初岂其後复易以从子承祧而遂更其名乎表於景受下犹系二世景受生邦翰司封郎中邦翰生思齐郑州录事参军行简子为味道成都少尹今世系并依文集家状仍载史表异同以备考
案直斋陈氏书录解题曰吴郡守李伯珍刻白集有年谱一卷维扬李璜德劭譔余病其疎畧抵牾号为年谱而不编年乃别为新谱刋附集首又曰知忠州汉嘉何友谅以居易旧治既刋其文集又作年谱列之集首始余为谱既成妺夫王栐叔守忠录寄之则忠巳有此谱视余谱详畧互见亦各有发明按此即所谓吴蜀本也今并亡失无可考惟唐诗纪事畧有谱胡氏丁签列白集之首者多从其说亦间有异同颇如陈氏所谓疎畧抵牾号为年谱而不编年者大都仍吴本之误也如贞元十六年本庚辰而讹曰已卯公生壬子岁是年二十九而讹曰二十八元和三年除左拾遗见本传又见公奏状又见奉勅试撰制诰注而讹曰二年除谢状称五年五月始授京兆户曹参军丧母则在六年四月而讹曰五年丧母贺雨诗云皇帝嗣宝历元和三年冬自冬及春暮不雨旱爞爞是明属四年作矣而讹曰三年冬作岂未见自冬及春暮句耶且云为赞善首尾四年尤谬公六年丁母丧九年拜赞善至十年谪浔阳才五年寄元九诗云一病经四年亲朋书断絶然则渭村退居已首尾四年安得五年为赞善哉十四年同知退赴忠州任於峡中遇微之作三游洞序而讹曰三游洞?会昌二年壬戌春致仕官俸初罢诗云七年为少傅公以开成丙辰加少傅至壬戌正是七年而讹曰元年致仕其中缪盭略举於此既从而订正之乃益参考传志诸家所纪述仍举公诗之岁月可考者系其下次为年谱一卷时代云远典籍沦亡或失据依宁阙其未确者不敢穿凿傅会而曲为之说也敢以质诸博雅君子古歙汪立名譔
<集部,别集类,汉至五代,白香山诗集>

[book_title]歙县汪立名编年谱旧本
钦定四库全书
白香山诗集　　　　　　　歙县汪立名编年谱旧本
岁在玄黓敦牂四月余方编刻白香山诗购宋椠年谱未得乃妄为考据譔次年谱一卷明年五月剞?既竣复从朱检讨竹垞先生所得琴川汲古阁毛氏故所藏香山宋谱即直斋陈氏譔本不特编年系事与余谱略同而其辨论海图屏风诗为讽王承宗事作及元白隙终之缪之类无不暗合相去数百年如与古人晤对质疑亦大快事也始余为谱颇极駮史传纪事诸书譌误或者怪之获见是书自幸可藉以白穿凿杜譔之疑遂欲削去所譔独留陈本而竹垞先生以为二谱一纵一横体格本异且互有详略不嫌并存又因其得之既刻之後遂附次新谱非敢进今而退古也谱既曰未尝赐諡而犹称白文公年谱者从新史耳若其引据诗话虽已采录重惜古本未忍裁节并仍其旧康熙癸未六月汪立名记
白文公年谱
公名居易字乐天白氏系出白起为秦将死杜邮始皇思其功封其子於太原故子孙世为太原人二十三世孙邕为後魏太原太守邕五世孙建北齐五兵尚书赐田於韩城因家焉始移籍同州建生士通唐利州都督生志善尚衣奉御生温检校都官郎中徙华州下邽遂为下邽人生鍠巩县令生季庚襄州别驾公皇考也见旧史传新史宰相世系表及公所述巩县府君事状其不同者表称虞公族百里奚媵秦穆姬生孟明视视生二子曰西乞术白乙丙其後以为氏而事状称楚大子建之子胜号白公其子奔秦代为秦将白乙以降是也如表言则白出姬姓如状言则出芈姓按左氏传晋败秦于殽获百里孟明视西乞术白乙丙孟明氏百里谓为奚之子可也术丙与孟明号为三帅乌知其为孟明之子邪且万无父子三人并将之理此其为说固巳疎矣若事状则又合白乙白胜为一族白乙为秦穆将去白胜几二百年而云白乙以降则反以为白胜之後裔又何其考之不详也元和姓纂载风俗通以白乙为嬴姓盖亦以其为秦人意之尔姓纂复泛举秦白起楚白胜周白圭汉白生等数人而皆不能言其自出大抵世祀緜邈谱谍散亡惟当用春秋见闻传闻之义断自近始若必远推古昔傅会本支则固不能亡抵牾矣代宗大历七年壬子
正月二十日公始生於郑州新郑县东郭宅见公自为墓志新郑公祖巩县府君所居也杭苏集本皆作六年岁在辛亥而公尝有诗云何事同生壬子岁老於崔相及刘郎谓崔羣刘禹锡皆同庚则非辛亥明矣集本误也生六七月乳母抱立屏下指之无二字百试不差见公与元九书
八年癸丑
是岁巩县府君卒於新郑
九年甲寅
十年乙卯
十一年丙辰
十二年丁巳
与元九书云年五六岁便学为诗
十三年戊午
十四年已未
德宗建中元年庚申
与元九书云年九岁始识声韵
二年辛酉
三年壬戌
四年癸亥
兴元元年甲子
贞元元年乙丑
二年丙寅
公年十五有江南送北客寄徐州兄弟诗自此始有文见於集公父襄州府君建中初令彭城东平叛命与李洧谋以徐州归国就擢本州别驾至是犹在徐公时游江南故以诗寄兄弟也然公未仕以前家常在徐岂以府君尝有功於徐故耶集中又有宿桐庐馆诗避难越中江楼望归诗除夜寄弟妹诗大抵皆南游所作但莫能考其岁月尔盖公自少往来江南侍其兄官浮梁遂以宣州解及第既第复至宣城集中是以多江南诗也三年丁卯
与元九书云年十五六始知有进士旧史云年十五六时袖诗谒顾况况迎门礼谒曰吾谓斯文遂絶今复得子矣摭言云况谑公曰长安物贵居大不易及读原上草诗野火烧不尽春风吹又生乃曰有句如此居亦何难
四年戊辰
有王昭君二絶所谓君王若问妾顔色莫道不如宫里时者也时年十七
五年已巳
有病中作诗是岁初置中和节集有中和节颂未及第时所作而序云臣某忝就宾贡之列则未必作於是年也
六年庚午
七年辛未
八年壬申
九年癸酉
十年甲戌
五月襄州府君卒於襄阳官舍府君自徐徙佐衢又徙襄公有游襄阳怀孟浩然诗或是随侍时作
十一年乙亥
十二年丙子
十三年丁丑
十四年戊寅
十五年已卯
公兄幼文为浮梁主簿留家於此公实从之有将之饶州江浦夜泊诗云身病向番阳家贫寄徐州当作於此时是岁举进士於宣州试射中正鹄赋窗中列远岫诗公预荐送有伤远行赋云分微禄以归养自鄱阳而归洛阳又云今我来兮秋风其凉盖公既被荐乃归省而其家当复自徐徙寓洛也
十六年庚辰
二月十四日中书舍人高郢下第四人及第试性习相近远赋玉水记方流诗摭言云携谒校书郎李逢吉初不为意及览赋头云下自人上达君咸德以慎立而性由习分大奇之元稹为集序云贞元末进士尚驰竞高郢始用经艺为进退乐天一举擢上第明年拔萃甲科由是性习相近远求玄珠斩白蛇等赋及百道判新进士竞相传於京师矣摭言又云时年二十七有诗曰慈恩塔下题名处十七人中最少年按旧史贞元十四年始以进士试礼部擢甲科公生壬子至戊寅恰二十七岁与摭言合今以集考之实不然试赋既明着岁月而箴言序云十五年天子命渤海公领礼部贡举事明年春一上登第又送侯权序亦云十五年秋予始举进士与侯生俱为宣城守所贡明年春予中春官第则其非十四年审矣盖公与元九书自言年二十七方从乡赋集序因之摭言之误殆由此然书但云从乡赋尔不云及第也李璜旧谱云乐天年二十九犹未第故有诗云此生知负少年春不展愁眉欲三十时贞元十五年也明年始登第按十五年公方二十八其曰欲三十者大约言之便以为二十九亦误矣及第後有留别同年诗云及第未为贵拜亲方始荣又有忆旧山与同年贺坐主拜太常冬日宴郑家亭等诗有哀二良文为陆长源郑通诚作也序云十五年陇西薨浃辰而师乱十六年夏南阳薨翌日而难作陇西董晋南阳张建封也汴徐之变陆郑皆戎倅死焉
十七年辛巳
祭符离六兄文云去年春居易南游兄亦东适黟歙之间欣然一觌又在宣州祭乌江十五兄文云及兄辞满淮南薄游江东居易亦以行迈忽逆旅而逢盖公及第後即游江南复至宣城有叙德书情四十韵上宣歙崔中丞云幸穿杨远叶谬折桂高枝又云磨铅重剸割策蹇再奔驰相马须怜痩呼鹰正及饥当是此年所作诗意欲求辟举者崔中丞名衍
十八年壬午
有诗云何况镜中年又逼三十二时年三十一也旧谱以为校书时作非是
十九年癸未
以拔萃选登科时郑珣瑜为吏部李商隐撰公墓碑云前进士避祖讳选书判抜萃盖公祖名鍠与宏同音言所以不应宏辞也摭言云白公试宏词赋考落以赋有不知我者谓我斩白蛇知我者谓我斩白帝也登科之人赋皆无闻白公之赋传於天下按公未尝试宏词此赋或是行卷所作摭言误也始仕为校书郎集有代书寄微之百韵首云忆昔贞元岁初登典校司身名同日授心事一言知注云贞元中与微之同登科俱授校书始相识公及第於是四年年三十二矣岁有养竹记许昌令壁记及记画
二十年甲申
泛渭赋序云右丞相高公之掌贡举也予以乡贡进士举及第左丞相郑公之领选部也予以书判拔萃选登科十九年天子并命二公对掌钧轴明年春予为校书郎始徙家秦中卜居於渭上盖公未仕时家多在徐至是始居秦又有八渐偈二月在东都作当是迎家时也又燕子楼诗序云予为校书郎时游徐泗间张尚书宴予酒酣出盼盼以佐欢欢甚予因赠诗云醉娇胜不得风袅牡丹花意亦在此年燕子楼事世传为张建封按建封死在贞元十六年且其官为司空非尚书也尚书乃其子愔丽情集误以为建封尔此虽细事亦可以正千载传闻之谬
顺宗永贞元年乙酉
有感时诗云不觉明镜中忽年三十二勿言身未老冉冉行将至
宪宗元和元年丙戌
罢校书郎四月应材识兼茂明於体用科入第四等是时顺宗未葬以制举人皆先朝所召命宰相监试元稹入第三等策林序云与微之俱应制举闭户累月揣摩当代之事造成策目七十五门微之首登科予次焉授盩厔尉代书百韵诗云东垣君谏争西邑我驱驰谓微之拜拾遗也权摄昭应早秋书事亦云丹殿子司谏赤县我徒劳墓碑云以对策语切不得为谏官然第四等自当入赤尉谓语切不得入第三等乃可也有北楼望山醉中归盩厔等诗长恨歌
二年丁亥
有曲江早秋诗云我年三十六冉冉复旦暮碑云试进士取萧澣为第一事毕帖集贤校理月中由右银台召入翰林院试文明日以所试制加泾原段佑遂为学士时十一月也入院後有寄题盩厔双松诗云忽奉宣室召徵为文苑臣旧谱以爲与哥舒大诗不知何据是岁元稹母郑氏死公为墓铭又有祭杨氏夫人文公维私之眷每深公姨也公夫人弘农郡君於虞卿汝士为从兄弟
三年戊子
四月二十八日授左拾遗有谢官状与学士崔羣同进羣时迁库部员外郎五月有初授拾遗献书旧谱云二年上书授拾遗又一年年三十七公时在谏省命寓直集贤殿月中召为学士按公二年自校理入翰林明年为谏官既拜乃上书不知谱所云何为乖误若此有论制科人状时牛僧孺皇甫湜李宗闵对策切直宰相李吉甫泣诉於上考官韦贯之等皆坐贬故公极论之公时亦为考覆官唐朋党之祸盖始此而公与李德裕不咸亦始此又有论王锷除官裴均进奉等状
四年已丑
有贺雨诗自去冬旱至春始得雨有德宗贤妃韦氏墓志有论魏徵旧宅状论吐突承璀职名状有海图屏风诗时方讨王承宗公意不然故借巨鳌以风是岁生女曰金銮
五年庚寅
寒食诗云忽因时节惊年几四十如今欠一年有金銮女晬日诗有论元稹左降状请罢恒州兵二状四月求京兆府判司得士曹参军有谢官状公在谏省数言事忤宪宗意其论吐突承璀尤不悦至有小子无礼之语赖李绦救解及当改官喻崔羣使求自便又俾中人梁守谦宣旨於是有陈情状盖亦承上意尔旧谱谓在翰苑久不迁故求补外者非也有初除户曹喜而言志诗未几退居渭上有寄礼部崔侍郎翰林钱舍人一百韵云五年同昼夜一别似参商自二年为学士至此五年崔谓崔羣尝同状谢官故又云共词加宠命合表谢恩光也又有适意诗云三年作谏官复多尸素羞一朝归渭上泛如不系舟又隐几诗云行年三十九岁暮日斜时又归田诗云三十为近臣腰间鸣佩玉四十为野夫田中学锄谷盖自小谏为户曹但解谏职而已至是则并翰苑皆解去是必移疾求退而史失载尔但集有拜裴垍李绦张弘靖武元衡韦贯之五相制考裴垍相在元和三年公正居翰苑绦以六年相元衡八年弘靖贯之九年皆当公退闲忧居之日此又不可晓也是岁金銮女死有诗云衰病四十身娇痴三岁女又云病来才十日养得巳三年
六年辛卯
有沐浴诗云自问今年几春秋四十初又栽松诗云如何过四十种此数寸枝又白发诗云况今我四十春雪诗云元和岁在卯六年春二月此即韩愈集所谓辛卯年雪也四月五日太夫人陈氏卒始巩县府君窆新郑襄州府君窆襄阳至是皆迁护於下邽以十一月八日襄事而陈夫人祔焉有白氏事状二道
七年壬辰
有秋日诗云下有独立人年来四十一
八年癸巳
二月有陈府君夫人白氏及弟金刚奴墓志夫人公之祖姑且外祖母也金刚奴公之幼弟公既卜葬祖祢至是亦迁祔焉又有祭金刚奴文是岁除丧九月有记异冬有村居苦寒诗
九年甲午
有重到华阳旧居诗云若为重入华阳院病鬓愁心四十三华阳观公应制举时所居也有游悟真寺诗云元和九年秋八月月上弦冬除右赞善大夫有酬卢秘书早朝寄李二十助教诗旧谱云自渭南丁忧至十年丧除为赞善按丁忧在六年八年除丧又二年乃拜官耳十年乙未
有赠杓直诗云已年四十四又为五品官杓直李建也醉中却寄元九诗云蒲池村里匆匆别沣水桥边兀兀回时微之量移通州司马三月三十日与公别於沣上见十四年夷陵相遇诗序又是冬在江州与元九书亦云今年春游城南时与足下马上相戏各诵新艳小律又云言未终而足下左转不数月而仆又继行微之自江陵移通州即令达州也曷不自江陵径入蜀岂尝追赴京师而後改授乎有白牡丹诗云应似东宫白赞善被人还唤作朝官六月盗杀宰相武元衡公首上疏请急捕贼以雪国耻宰相以非谏职言事恶之会有恶公者言其母看花堕井死而作赏花及新井诗贬江州刺史中书舍人王涯言其新犯不可复理郡又改司马宰相韦贯之张弘靖也旧谱并及裴度非是度方为中丞亦遇盗不死既愈乃相耳新井之事世莫知其实史氏亦不辨其有无独高彦休阙史言之甚详公母有心疾因悍妬得之及嫠家苦贫公与弟不获安居常索米丐衣於邻郡邑母昼夜念之病益甚公随计宣州母因忧愤发狂以苇刀自刭人救之得免後徧访医药?发或瘳常恃二壮婢厚给衣食俾扶卫之一旦稍怠毙於坎井时裴晋公为三省本厅对客京兆府申堂状至四坐惊愕薛给事存诚曰某所居与白邻闻其母久苦心疾叫呼往往达於邻里坐客意稍释他日晋公独见夕拜谓曰前时衆中之言可谓存朝廷大体矣夕拜正色曰言其实也非大体也由是晋公信其事後除河南尹刑部侍郎皆晋公所拟凡曰坠井必恚恨也陨获也凡曰看花必怡畅也闲适也安有怡畅闲适之际遽致颠沛废坠之事乐天长於情无一春无咏花之什因欲黻藻其罪又验新井篇是尉盩厔时作隔官三政不同时矣彦休所记大略如此闻之东都圣善寺老僧僧故佛光和尚弟子也今考集中亦无所谓新井诗者意其删去然则公母死以心疾固人伦之大不幸而傅致诗篇以成谗谤则憸壬媢嫉者为之也故删述彦休之语以告来者赴贬所有初出蓝田过望秦岭发商州等诗再到襄阳有访问旧居诗宿鄂州有夜闻歌者诗初到江州有诗云树木凋疎山雨後又江楼闻砧诗云江人授衣晚十月始闻砧当是秋末冬初始到也有谪居诗云面痩头斑四十四远谪江州爲郡吏腊月有与元九书旧史本传全载
十一年丙申
二月十日有送春归诗秋送客湓浦有琵琶引又有始游庐山诗八月二十日梦微之诗四十五诗云或拟庐山下来春结草堂有与杨虞卿书答崔侍郎书云自到浔阳?已周岁
十二年丁酉
草堂成三月二十七日始居之有记有祭匡山庐山神文有浔阳春诗云四十六时三月尽写真诗云我昔三十六写貌在丹青我今四十六衰顇在江城四月有游大林寺序闰五月公兄幼文卒有祭浮梁大兄文幼文为浮梁主簿在贞元十五年今二十年矣而以旧官终未识中间何以不调也
十三年戊戌
七月八日有司马厅壁记云予佐是郡行四年矣有浩歌行云不觉身年四十七十二月二十日除忠州刺史有荷圣泽及谢崔相公初着刺史绯诗
十四年已亥
春发江州有别草堂及浔阳宴别等诗三月十一日至夷陵遇微之停舟三宿有诗有三游洞序时微之自通州移虢州长史而公弟知退同行三人始游故目为三游洞知退名行简二十八日到忠州有谢上表有登东楼寄杨万州及西楼夜东楼晩郡斋即事等诗州有白莲花命道士毋邱元志写为图作二絶句末云天教抛掷在深山传於都下除夜有诗云明朝四十九
十五年庚子
初春有东坡种花诗二月有郡中春燕诗寒食夜诗云四十九年身老日一百五夜月明天是岁正月二十八日宪宗崩有酬李相公诗云涕泪满襟君莫怪甘泉侍从最多时时初闻国哀也夏有荔枝图序冬召为司马员外郎有初脱刺史绯别东坡发白狗黄牛峡等诗十二月二十八日除主客郎中知制诰
穆宗长庆元年辛丑
正月四日有举杨嗣复自代状三月与中书舍人王起覆试钱徽下及第人有论事宜状时以郑朗等十四人谓之子弟不当在选中宰相段文昌学士李绅以嘱托不行元稹以私憾共唱其事内出孤竹管赋题重试不能成文徽等皆坐贬公意大抵欲从寛也李建死公为墓碑谓之善人碑又有同元稹祭杓直文十月为中书舍人有新昌新居书事云冒宠巳三迁归朝始二年三迁谓司门主客中书也是岁公弟行简授拾遗从弟敏中及第皆有诗
二年壬寅
正月有论行营事宜状七月十日有曲江感秋诗云元和二年秋我年三十七长庆二年秋我年五十一中间十四年六年居谴黜是月除杭州刺史旧史云时河朔复乱数上书论其事天子不能用遂求外任盖穆宗荒纵宰相王播萧俛杜元頴崔植等皆龌龊无远略宜公之不乐居朝也墓碑云贬杭州杭江南大藩不得言贬有初罢中书舍人诗时汴军乱逐李愿汴路不通故由襄汉赴任有路次蓝溪题内乡县及经商山邓州汉江重到江州等诗十月一日到任有谢上表有初到郡政衙退等诗语林云替严员外休复休复有时名公喜为之代
三年癸卯
有立春後五日等诗又二月五日花下忙云二月五日花如雪五十二人头似霜七月有祈皋亭神文八月有祭龙文祷仇王神文冷泉亭记九月有游恩德寺泉洞诗是时元稹自同州至浙东有喜为邻郡先寄微之诗过杭有席上及留别赠答诗既至越微之有?州宅诗所谓谪居犹得住蓬莱者公答之云知君暗数江南郡除却钱塘总不如自是两郡常以诗筒往来故有诗云为向两川邮吏道莫辞来往逓诗筒旧谱谓元九已在越者非也除夜有寄微之诗云明朝半百又加三四年甲辰
三月有钱塘湖石记五月有祭浙江文是月除右庶子有除官去未间及三年为刺史诗留题灵隐天竺留赠微之等诗至洛求分司有寄牛相公及分司诗始卜居履道坊得故散骑常侍杨凭宅有卜居诗云遂就无尘坊仍求有水宅未请中庶禄且脱双骖易注云买宅价不足以两马偿之又有移家诗云移家入新宅罢郡有余资又有履道新居二十韵盖公平生从仕至是始有俸余於是定居于洛以为终焉之计唐语林云公罢杭俸多留官库继守者公用不足则假而复填如是五十余年及黄巢至郡文籍多焚其俸乃亡公自言罢郡有余资而犹有寄留官库者岂亦如今世有事例而法不应得者乎公宅地方十七亩屋室三之一水五之一竹九之一而岛树桥道间之池上篇序言之详矣至後唐为普明禅院有秦王从荣所施大字经藏及写公集寘藏中洛人但曰大字寺其园张氏得其半为会隐园水竹尚在寺中有公石刻甚多见宋敏求河南志李格非洛阳名园记其南邻即崔家池故有题新居寄宣州崔相公诗崔相羣也河南志於履道坊亦载羣宅而云今不知所在公之居犹可识者不独以名重亦以有水竹且为佛庐故也
敬宗宝历元年乙巳
三月四日除苏州刺史二十九日发东都有别洛城东花诗和汴州令狐相公答刘和州贾常州寄微之等诗五月五日到任有谢表七月有吴郡诗石记有九日诗云前年九日余杭郡呼宾命宴清白堂去年九日到东洛今年九日来吴乡有赴洞庭及拣贡橘诗盖以贡橘为名游太湖也或者唐守臣修贡皆当躬亲如湖常贡茶故事邪有寄微之诗云五宿澄波皓月中有霓裳羽衣歌云玲珑空侯谢好筝陈宠觱栗沈平笙清弦脆管纤纤手教得霓裳一曲成末云李娟张态君莫嫌亦拟随宜且教取玲珑以下杭妓名娟态苏妓名唐语林云官妓高玲珑谢好好巧於应对善歌舞居易在杭乐於苏诗有使君全未厌钱塘之句张君房脞说云高玲珑余杭歌者乐天作郡日赋歌与之云罢胡琴掩秦瑟玲珑再拜歌初毕末云玲珑玲珑奈老何使君歌了汝更歌元微之在越厚币邀至月余使尽歌所唱之曲作诗送行兼寄乐天云休遣玲珑唱我词我词都是寄君诗冬有西楼喜雪夜宴诗京兆元少尹文集序
二年丙午
岁日家宴诗云岁盏复推蓝尾酒春盘先占胶牙饧正月三日闲行诗云赤栏三百六十桥花前叹云前岁花前五十二今岁花前五十五有百日假满诗盖欲移病归洛故也刘禹锡有白太守行云闻有白太守抛官归旧谿公答云昨乞百日告起吟五篇诗去年到郡时麦穗黄离离今年去郡日稻花白霏霏旧谱云刘与公为代非也梦得时在和州岁暮罢归洛与公相遇於扬楚间其为苏州乃在大和六年齐云晚望诗云欲辞南国去重上北城看九月全无热西风亦未寒河亭晚望诗郡静官初罢乡遥信未回明朝是重九谁劝菊花盃是九月犹在郡公之去苏盖在秋冬之交有自问行何迟诗除日有答梦得同发楚州诗是冬弟行简死
文宗大和元年丁未
宿荥阳诗云生长在荥阳少长辞乡曲去时十一二今年五十六公生於新郑自苏还道过之初到洛阳有闲游诗三月召为秘书监有初除赐金紫诗旧谱云袐丞大悮有秘书省後厅诗十月有三教论文宗诞日与僧惟澄道士赵常盈麟德殿讲论也
二年戊申
正月除刑部侍郎有文集後序云二年秋余春秋五十有七是岁大有年有诏赐百官出城观稼诗和微之五十七三首又和除夜诗云君提七郡籍我按三尺书盖微之在越凡七年除夜知退大祥有祭文
三年已酉
春以病免官除太子宾客分司有喜除宾客诗将至东都有寄令狐留守诗云惜逢金谷三春尽盖以春暮至洛也归履道宅诗云今日是长归自是迄公薨凡十八年在洛终不渝长归之语旧史云太和後宗闵德裕朋党事起頴士虞卿与宗闵善居易妻頴士从父妹也居易惧以党人见斥乃求置身散地凡所居官未尝终秩率以病免识者多之有刘白唱和集解有偶作诗云身为三品官年巳五十八夏有祭韦相公文处厚也有池上篇是冬与元稹各生子有贺微之诗又有自嘲诗云五十八翁方有後静思堪喜亦堪嗟又阿崔诗云岂料鬓成雪方看掌弄珠
四年庚戌
有三月三十日诗云半百过九年艳阳残一日有同李翺祭李司徒文李绦也是岁遇害於兴元十二月除河南尹有醉中除尹敕到诗有除夜诗云火销灯尽天明後便是平头六十人
五年辛亥
有六十拜河南尹诗不凖拟身年六十诗府中夜赏诗阿崔年三岁死有哭崔儿诗报微之晦叔及酬梦得诗七月元稹薨有哭微之诗十月有祭文
六年壬子
春有赠分司诸公诗寒食宴游赠冯李二尹诗府酒五絶夏有沃州禅院记六月有荐韦晏李楚状秋七月有元稹墓志八月一日有修香山寺记寺在龙门山後魏熙平元年建公自为庶子宾客分司数往游焉慨然有葺完之愿及是为微之志墓润笔之直六七十万义不受以施此寺开成五年又为作经藏盖尝自称香山居士云康骈剧谈録曰卢简辞游伊水别墅方冬霰雪微下忽有蓑笠牵蓬艇中有白衣与衲僧同坐船後以小竈安桐甑而炊烹鱼煮茗泝流吟啸使人问之乃白傅同佛光往香山也冬刘禹锡除苏州过洛留十五日朝觞夕咏颇极平生之欢各赋数篇视草而别崔羣薨有祭崔相文有忆旧游诗寄刘苏州有赠崔常侍晦叔诗十二月四日有答崔宾客诗云今岁日余二十六来岁年登六十二又有二十三日呈晦叔云案头历日虽未尽向後惟残六七行
七年癸丑
元日劝酒诗云三盃蓝尾酒一楪胶牙饧此对尝再用之又云梦得君知否俱过本命年公与梦得皆壬子生也有早春醉吟诗寄太原令狐公及刘苏州又醉送李二十常侍赴镇浙东诗李绅也公尝有诗云闷劝迂辛酒闲吟短李诗时李自夀阳分司甫至洛而刺越有春题府厅诗云潦倒三川守因循涉四年四月罢河南尹归履道旧第有解印出公府诗五首及罢府归旧居再授宾客分司等诗七月崔玄亮卒有哭晦叔诗又有微之敦诗晦叔相继长逝岿然自伤因成二絶刘苏州寄酿酒糯米李常侍寄杨柳枝舞衫有诗谢之
八年甲寅
有早春忆苏州寄梦得诗有感春诗云心情多少在六十二三人寒食日有翫半开花诗赠皇甫郎中有家酿新熟诗六十三翁头雪白假如醒黠欲何为三月裴度为东都留守有侍中晋公欲到东洛先蒙书问期宿龙门诗七月有洛诗序云自三年春至八年夏在洛凡五周岁作诗四百三十六首是岁有溧水令白君墓志铭府君名季康敏中之父至今溧水城隍神相传为白君也
九年乙卯
有览镜喜老诗云行年六十四安得不衰老夏有崔晦叔墓志有东林寺文集记集凡六十卷九月除同州刺史不拜有咏怀诗十月改授太子少傅分司有诗云承华东署三分务履道西池七遇春於是刘禹锡自汝州移同州实与公为代有喜见刘同州诗刘集亦有酬公诗云旧托松心契新交竹使符也十一月有咏史诗云彼为葅醢几上肉我作鸾皇天外飞又有二十日独游香山感事诗云当君白首同归日是我青山独往时时新有甘露之祸初江州之贬王涯有力焉说者因是谓公幸之惟东坡苏公云乐天岂幸人之祸者哉盖悲之也以愚观之其悲涯辈之祸而幸已之不与者乎鸾皇盖自况也公又尝有诗云今日怜君岭南去当时笑我洛中来未知为何人作亦此意也
开成元年丙辰
有春游诗云我年六十五走若下坡轮有春尽日天津桥醉吟诗呈李尹时李绅自分司新除尹闰五月有圣善寺文集记凡六十五卷秋刘禹锡分司有喜梦白冯翊归洛诗十月有皇甫镛墓志铭是岁杨虞卿死於?州有哭师皋诗杨汝士授东川有代妻戏兄嫂诗二年丁巳
春有感事诗云无忧六十六年春又有六十六诗云五十八归来今来六十六又云七十欠四岁此生何足论有落齿辞三月三日尹李待价唘留守裴侍中修禊合宴於舟中有诗十二韵待价李珏也有苏州南禅寺藏记有闻新蝉赠梦得诗五月裴度尹太原牛僧孺为留守有同梦得牛相初到小饮见贻诗
三年戊午
春有樱桃花下有感而作诗有醉吟先生传北梦琐言云白公与元相友善集有诗云相看掩泪俱无语别有伤心事岂知想得咸阳原上树已抽三丈白杨枝洎自撰墓志云与彭城刘梦得为诗友不言元公时人疑其隙终也按此非墓志语乃醉吟传中语时元之亡久矣其言与僧如满为空门友韦楚为山水友皇甫朗之为酒友皆一时见在人则其於诗友自不应复及死者又尝为刘白唱和集序且与刘书云微之先我去矣诗敌之勍者非梦得而谁此尤可证公与元同升科第俱负直声中岁复俱蹇连晚而元挠节速化得罪清议公独终始如一二人贤否固不可概论而其交情死生不渝观香山寺记尚欲结他生缘风谊之美可厉薄俗掩泪伤心之句旨意甚哀而或者臆度疑似乃有隙终之论小人之不乐成人之美如是哉有题河南内厅诗云盃尝七尹酒盖自罢河南六年换七尹酒味皆不同七尹者严休复王质郑澣李绅李珏裴璘韦长也除夜有诗云七十期渐近万缘心巳忘
四年已未
有四年春诗云又入开成第四春二月有苏州南禅院集记凡六十七卷十月旦得风痹疾有病中诗十首并序鬻骆马别柳枝诗在焉别诗云明日放归归去後世间应不要春风而又有不能忘情吟云骆反厩素反闺又云素兮素兮为我歌杨柳枝与尔归醉乡去来按刘禹锡和公诗云春尽絮飞留不得随风好去落谁家公又戏答云柳老春深日又斜任它飞入别人家他日又有春随樊子一时归之句则是柳枝竟去也意其初疾欲放而复留至明年乃春去耳有白苹洲五亭记称十月十五日则病後所作也
五年庚申
有病入新正强起迎春寄思黯及病後寒食等诗三月三十日有燕罢感事吟诗云病与乐天相伴住春随樊子一时归按不能忘情吟序云妓有樊素者年二十余绰绰有歌舞态善唱杨柳曲人多以曲名之其辞曰素事主十年凡三千有六百日公年五十八自刑部侍郎分司归洛至六十八而得疾於是十年矣当是初归洛时得之公尝有杨柳枝词八首又有杨柳枝二十韵自注云杨柳枝洛下新声也洛之小妓有善歌者词章音韵听可动人故赋之本事集云白尚书姬人樊素善歌小蛮善舞尝为诗云樱桃樊素口杨柳小蛮腰白公年迈而小蛮方丰艳因为杨柳枝以寄意曰一树春风万万枝嫩於金色软於丝永丰坊里东南角尽日无言属阿谁如本事集之说则樊素小蛮为二人以集考之不见此二句诗亦无所谓小蛮者而柳枝即樊素也旧谱引公诗两枝杨柳小楼中嫋娜多年伴醉翁两枝杨柳必非一人又有九日代罗樊二妓招舒着作云罗敷敛双袂楚姬献一盃意所谓两枝杨柳者然皆臆说未必然也又按刘禹锡有寄小樊诗云终须买取名春草又忆春草诗云河南大尹频出难只得池塘十步看府门闭後满街月几处游人草头歇则春草似是府妓又公喜见刘同州诗云应须为春草五马立踟蹰梦得答云今朝停五马不是为罗敷注云前章所言春草白君之舞妓也然则春草与柳枝似各是一人偶同姓樊尔漫详及之资雅话公又尝有诗云菱角执笙簧谷儿抹琵琶红绡信手舞紫绡随意歌注云菱谷红紫皆小蛮名也是秋有病後独宿香山二絶云更过今年年七十十一月有香山洛中集记凡十卷
武宗会昌元年辛酉
春有病後喜过刘家等五絶又偶吟呈梦得云且喜开年满七旬为李绅作家庙碑云开成会昌之际当在此时有百日假满少傅官停自喜言怀诗除刑部尚书致仕时李德裕初用事也有官俸初罢谕亲故诗戏酬牛相呈诸寮友诗与梦得同致仕裴宾客王尚书饮诗云四个老人三百岁有逸老诗云我初五十八息老虽非早一闲十三年所得亦不少皤然七十翁亦足称夀考是岁李程为留守过公池上泛舟话及翰林旧事公有诗云同时六学士五相一渔翁五相谓李吉裴垍崔羣及程也与公皆元和初学士旧谱以为李逢吉非是考翰林记逢吉未尝为学士考河南志其为留守乃大和中也
二年壬戌
有喜入新年自咏云大历年中骑竹马几人得见会昌春有宿府中水堂赠卢尹中丞诗云从我到君十一尹相看自置府来无前巳见七尹外有高铢孙简卢贞并公为十一人有香山寺写真诗三月五日斋素毕开素有赠妻弘农郡君诗有达哉乐天行秋刘禹锡卒有哭梦得诗又有感旧为李杓直元微之崔晦叔及梦得作皆执友也有送敏中为户部员外郎诗云前鸿後鴈行相续相去迢迢二十年注云长庆初为主客员外郎到今二十年岁暮闻卢尹夜宴以诗戏之为来日张本云府中欢笑胜寻常明朝强出须谋乐
三年癸亥
送王使君赴苏州诗云一别苏州十八载公以宝历丙午去苏於今十八年
四年甲子
有游赵村杏花诗云七十三人难再到今春来是别花来有问诸亲友诗云七十人难到过三更较稀有开龙门八节滩九硝诗云七十三翁旦暮身誓开险路作通津
五年乙丑
有斋居春夕感事遣怀诗云风光抛得也七十四年春三月二十一日与前怀州司马胡杲卫尉卿吉晈前右观武军长史郑据慈州刺史刘真御史卢贞永州刺史张浑及公共七人为齿会於履道宅诗云七人五百七十岁秘书监狄兼謩河南尹卢贞以年未七十虽预会而不及列故又称九老会是会盖有两卢贞也本朝洛中九老会盖仿此而司马公未七十预会亦用狄监卢尹故事云
六年丙寅
有自咏示诸家属诗云夀及七十五俸沾五十千有立春日人日诗又有咏身诗云自中风来三历闰卢尹和公永丰坊柳诗公亦和云定知天象今春後柳宿光中添两星按本事集云宣宗闻唱是词问永丰所在及何人所作因东使命取两枝植於禁中宣宗以是岁三月即位藉曰於会昌为叔父且有宿憾然亦不当於授受危疑之际闻歌植柳如是其急者卢贞为尹在四年七月或只是五年春武宗在位时事以本事集指为宣宗故记之於此八月公薨赠尚书左仆射有自为墓志铭公卒之岁新史及墓碑所载皆同独旧史云大中元年年七十六非也当以墓碑为定公自丧阿崔终身无子墓志云以侄孙阿新为後又云三侄曰味道景回晦之世系表载公子景受以从子继碑亦云大中三年景受自頴阳尉典治集贤书奉太夫人杨氏来京师命客取文刻碑按公舍其侄而以侄孙为後既不可解而所谓阿新者即景受乎则昭穆为失次不然则治命终不用耶碑云十一月葬龙门而墓志云葬於华州下邽祔先茔也则治命亦本不於龙门贾氏谈录云四方过者必奠巵酒冢前方丈常成泥泞墓志又云毋请太常諡毋建神道碑新史云敏中为相请諡曰文贾氏谈录云有司请赐諡上曰何不取醉吟先生墓表看卒不赐諡弟敏中奏立神道碑据此则但立碑而未尝赐諡也新史当别有据新史又云宣宗以诗吊之今其诗见摭言略云缀玉联珠三千首谁教冥路作诗仙旧谱云李德裕贬崖州公有诗三首其一云乐天尝任苏州日要勒须教用礼仪从此结成千万恨这回果中白家诗六年四月德裕贬崖而公之卒不记其月按此盖未尝见神道碑而此诗集中无有见於渔隐丛话谓考之元和録居易年长於德裕视德裕为晩进德裕为浙西观察使居易刺苏州德裕以使职自居不少假借居易不得已以军礼见及其贬也故为诗云元和录者世不见其书不知渔隐从何得之也德裕以四月罢相为江陵尹其自潮贬崖盖在明年之冬公薨固巳久矣审如诗意则为幸灾快忿非青山独往之比故颖滨苏公力辨之以爲刻核太甚乐天不至此也盖不待考其年月而可知其伪矣况年月复甚明白旧谱何其不深考耶要之小说所载自难尽信公与德裕本无深怨盖自元和中其父吉甫为相而牛僧孺李宗闵对策切直吉甫泣诉於宪宗考官坐贬而公尝上书救之李绦与吉甫友叶而公又与绦善其後牛李与德裕迭为相其党亦迭为轩轾杨虞卿汝士与宗闵尤厚号党魁而公夫人虞卿从妹矣故德裕恶公武宗闻公名欲召以为相德裕言居易衰病其弟敏中文词不减居易且有器识遂以为翰林学士孙光宪北梦琐言云刘禹锡大和中与德裕同在东都分司禹锡谒德裕曰曾得白居易文集否德裕曰累有相示未尝一披今为吾子览之既唘复卷曰吾於斯人不足久矣其文章精絶何必览之但恐回吾之心其见抑也如此杨虞卿牛僧孺公皆密友也其不引翼义在於斯按唐朋党之祸始於元和之初而极於大和开成会昌之际三十年间士大夫无贤不肖出此必入彼未有能自脱者权位逼轧福祸伏倚大则身死家灭小亦不免万里投荒独公超然利害之外虽不登大位而能以名节始终惟其在朋党之时不累於朋党故也故元稹裴度之深仇也公虽厚於稹而亦亲於晋公晋公在位公为丞郎李宗闵牛僧孺之死党也公虽厚於僧孺而未尝昵於宗闵僧孺当国公方自杭州求分司李绅德裕之至交也公虽恶於德裕而与绅唱酬往来情分极不薄公於交游无所适莫可见於此矣然则公之论牛李自是举谏争之职而非以内私交其师皋慕巢厚善自是笃姻娅之好而非以徇权势公能信於裴度李绅而不能信於德裕何哉晋公之德量固非公垂之比而文饶之忌刻又在公垂之上其进敏中以抑居易自以为得策及其失势挤之而下石焉者乃其所谓有器识者也自古朋党虽起於小人之倾危而成於小人之刚?以文饶之才略号称贤相而不免祸者其心未能休休有容故也然文饶虽恶公不过使之不为相而公亦卒无他祸诗云既明且哲以保其身白公有焉呜呼可不谓贤乎
白公文集行於世者皆有年谱与集并行得以考其平生之出处岁月之後先吴门所刋白氏长庆集首载李璜德劭所为谱【阙】参政楼公称之以属谏议李公访求而刻焉绍定庚寅余始得其本而观之既曰谱矣而不系年其疎略抵捂有不可枚举者【阙】攻媿号博洽不知何独取此家居无事因取新旧史实録等书及诸家传记所载参稽互考别为此谱自其始生之年以及考终之岁次第审订粗得详确犹恨孤学謏闻未必能逃目睫之讥不敢传之他人惟以自备观览而已孟夏十有二日谱成直斋陈振孙伯玉父
【立名按今白集钱考功本并依吴门宋刋独无李璜谱不知何时删去就直斋所訾可以槩见其舛谬岂特日不知有史传即白公文集亦似从未省览者吴本之年谱如此无怪其编次之荒唐乃尔也近世购书家但重宋本略不鉴别幸而李谱不传陈氏駮正之书尚在设以彼易此亦将据宋刻而信之否乎顾白公以元和五年庚寅除京兆户曹六年辛卯丁母陈太君丧始归渭村时年四十故归田诗云四十为野夫也直斋乃以此诗系之五年且云移疾求退然陈太君以六年卒於长安宣平里第犹自京兆府申堂状安得先一年归渭村又香山九老不及如满李爽及七十致仕并略有异同语详新谱及九老图诗後要之直斋考据精确多详人所不能详其他自不嫌疎略也】
白文公年谱跋
香山居士长庆集旧刊於郡之思白堂因以一帙遗湖南林漕复书乃以陈直斋所编年谱见嘱谓有文集而无年谱不几於缺典乎得此喜为完书锓梓以冠於集首亦可以订香山之出处云端平甲午重午汉国赵善书
白香山诗集年谱旧本
<集部,别集类,汉至五代,白香山诗集>

[book_title]卷一
钦定四库全书
白香山诗集卷一　　　　　歙县汪立名编长庆集一【讽谕古调诗五言凡六十四首】
贺雨
皇帝嗣宝历元和三年冬自冬及春暮不雨旱爞爞上心念下民惧岁成灾凶遂下罪已诏殷勤制【一作告】万邦帝曰予一人继天承祖宗忧勤不遑寜夙夜心忡忡元年诛刘辟一举靖巴卭二年戮李錡不战安江东顾惟眇眇德遽有巍巍功或者天降沴无乃儆予躬上思答天戒下思致时邕莫如率其身慈和与俭恭乃命罢进献乃命赈饥穷宥死降五刑已责【按已责乃用左传晋悼公已责事谓止逋债也今本皆作责已误】寛三农宫女出宣徽廏马减飞龙庶政靡不举皆由自宸衷奔腾道路人伛偻田野翁欢呼相告报感泣涕沾胷顺人人心悦先天天意从诏下才七日和气生冲融凝为油油【一作悠悠】云散作习习风昼夜三日雨凄凄复蒙蒙万心春熙熙百谷青芃芃人变愁为喜岁易俭为丰乃知王者心忧乐与衆同皇天与后土所感无不通冠佩何锵锵将相及王公蹈舞呼万岁列贺明庭中小臣诚愚陋职忝金銮宫稽首再三拜一言献天聪君以明为圣臣以直为忠敢贺有其始亦愿有其终
【立名按元和四年闰三月宪宗以久旱欲降德音公见诏节未详即建言乞免江淮两赋以救流?且多出宫人上悉从之制下而雨公集中有奏请加德音中节目二状】
读张籍古乐府
张君何为者业文三十春尤工乐府诗举代少其伦为诗意如何六义互铺陈风雅比兴外未尝着空文读君学仙诗可讽放佚君读君董公诗可诲贪暴臣读君商女诗可感悍妇仁读君勤齐诗可劝薄夫敦上可禆敎化舒之济万民下可理情性卷之善一身始从青衿岁迨此白髪新日夜秉笔吟心苦力亦勤时无采诗官委弃如泥尘恐君百岁後灭没人不闻愿藏中秘书百代不湮沦愿播内乐府时得闻至尊言者志之苗行者文之根所以读君诗亦知君为人如何欲五十官小身贱贫病眼街西住无人行到门
哭孔戡
洛阳谁不死戡死闻长安我是知戡者闻之涕泫然戡佐山东军非义不可干拂衣向西来其道直如弦从事得如此人人以为难人言明明代合置在朝端或望居谏司有事戡必言或望居宪府有邪戡必弹惜哉两不谐没齿为闲官竟不得一日謇謇立君前形骸随衆人歛葬北邙山平生刚肠内直气归其间贤者为生民生死悬在天谓天不爱人胡为生其贤谓天果爱民胡为夺其年茫茫元化中谁执如此权
【立名按孔戡即孔戣之兄也卢从史镇泽潞辟为书记从史寖骄隂连王承宗田绪欲效河朔事以固位戡每秉笔至不轨之言极谏以为不可从史怒遂谢病归从史复疏请贬逐宪宗不得已授卫尉丞诏下给事中吕元膺执之上令中使慰谕元膺制书方下戡不调而卒事详唐书本传】
凶宅
长安多大宅列在街西东往往朱门内房廊相对空枭鸣松桂枝狐藏兰菊丛苍苔黄叶地日暮多旋风前主为将相得罪窜巴庸後主为公卿寝疾殁其中连延四五主殃祸继相锺自从十年来不利主人翁风雨坏檐隙蛇鼠穿墙墉人疑不敢买日毁土木功嗟嗟俗人心甚矣其愚蒙但恐灾将至不思祸所从我今题此诗欲悟迷者胷凡为大官人年禄多高崇权重持难久位高势易穷骄者物之盈老者数之终四者如寇盗日夜来相攻假使居吉土孰能保其躬因小以明大借家可喻邦周秦宅崤函其宅非不同一兴八百年一死望夷宫寄语家与国人凶非宅凶
梦仙
人有梦仙者梦身升上清坐乘一白鹤前引双红旌羽衣忽飘飘玉鸾俄铮铮半空直下视人世尘冥冥渐失乡国处才分山水形东海一片白列岳五点青须臾羣仙来相引朝玉京安期羡门辈列侍如公卿仰谒玉皇帝稽首前致诚帝言汝仙才努力勿自轻却後十五年期汝不死庭再拜受斯言既寤喜且惊秘之不敢泄誓志居岩扃恩爱舍骨肉饮食断羶腥朝飡云母散夜吸沆瀣精空山三十载日望辎軿迎前期过已久鸾鹤无来声齿发日衰白耳目减聪明一朝同物化身与粪壤幷神仙信有之俗力非可营苟无金骨相不列丹台名徒传辟谷法虚受烧丹经只自取勤苦百年终不成悲哉梦仙人一梦误一生
观刈麦【时为盩厔县尉】
田家少闲月五月人倍忙夜来南风起小麦覆陇黄妇姑荷箪食童稚携壶浆相随饷田去丁壮在南冈足蒸暑土气背灼炎天光力尽不知热但惜夏日长复有贫妇人抱子在其傍右手秉遗穗左臂悬敝筐听其相顾言闻者为悲伤家田输税尽拾此充饥肠今我何功德曾不事农桑吏禄三百石岁晏有余粮念此私自媿尽日不能忘
题海图屏风【元和己丑年作】
海水无风时波涛安悠悠鳞介无小大遂性各沉浮突兀海厎鳌首冠三神邱钓网不能制其来非一秋或者不量力谓兹鳌可求贔屭牵不动纶絶沉其鈎一鳌旣顿颔诸鳌齐掉头白涛与黑浪呼吸绕咽喉喷风激飞亷鼔波怒阳侯鲸鲵得其便张口欲呑舟万里无活鳞百川多倒流遂使江汉水朝宗意亦休苍然屏风上此画良有由
【立名按此诗於题下注年必有为而作已丑为元和四年四月宪宗欲乘王士真死除人代之不从则兴师讨之以革河北诸镇世袭之弊裴垍不可李绦言武俊父子相承四十余年今承宗又已总军务一旦易之恐未即奉诏又河北诸镇事体正同必不自安隂相党助中尉吐突承璀欲夺垍权自请将兵讨之未行九月宪宗又欲以承宗为成德留後割其德棣二州更为一镇命王氏壻薛昌朝领之承宗果囚昌朝抗不奉诏遂命承璀统兵讨承宗自此兵连祸结师久无功公集有状论其事云臣伏以河北事体本不宜用兵此诗当因是托讽也东坡云吴元济以蔡叛犯许汝以惊东都此不可不讨者也当时议者欲置之固为非策然不得武裴二杰士亦未易办也白乐天岂庸人哉然其议论亦似属置之者其诗有海图屏风者可见其意且注云时方讨淮蔡叛吾以是知仁人君子之於兵盖不忍轻用如此淮蔡且欲以德怀况欲敌所恃以事无用乎悲乎此未易与俗士谈也东坡此语定有为特借是以发之耳然今本并无淮蔡叛之注况元济反在元和十年纵兵侵掠不容不讨者诗中不量力鳌可求等语殊不相涉是诗之作确是元和四年然则宋本亦有缪误东坡以注为据遂不复推考也】
羸骏
骅骝失其主羸饿无人牧向风嘶一声莽苍黄河曲蹋冰水畔立卧雪冢间宿岁暮田野空寒草不满腹岂无市骏者尽是凡人目相马失於瘦遂遗千里足村中何扰扰有吏徵刍粟沦彼军厩中化作驽骀肉
废琴
丝桐合为琴中有太古声古声淡无味不称今日情玉徽光彩灭朱弦尘土生废弃来已久遗音尚泠泠不辞为君弹纵弹人不听何物使之然羌笛与秦筝
李都尉古劒
古劒寒黯黯铸来几千秋白光纳日月紫气排斗牛有客借一观爱之不敢求湛然玉匣中秋水澄不流至宝有本性精刚无与俦可使寸寸折不能绕指柔愿快直士心将断佞臣头不愿报小怨夜半刺私讐劝君慎所用无作神兵羞
云居寺孤桐
一株青玉立千叶绿云委亭亭五文余高意犹未已山僧年九十清净老不死自云手种时一颗青桐子直从萌芽拔高自毫末始四面无附枝中心有通理寄言立身者孤直当如此
京兆府新栽莲【时为盩厔尉趋府作】
汚沟贮浊水水上叶田田我来一长叹知是东溪莲下有青泥汚馨香无复全上有红尘扑顔色不得鲜物性犹如此人事亦宜然托根非其所不如遭弃捐昔在溪中日花叶媚清涟今来不得地顦顇府门前
月夜登阁避暑
旱久炎气其中人若燔烧清风隐何处草树不动揺何以避暑气无如出尘嚣行行都门外佛阁正迢嶤清凉近高生烦热委静销开襟当轩坐神泰意飘飘回看归路傍禾黍尽枯焦独善诚有计将何救旱苗
初授拾遗
奉诏登左掖束带参朝议何言初命卑且脱风尘吏杜甫陈子昂才名括天地当时非不遇尚无过斯位况予蹇薄者宠至不自意惊近白日光慙非青云器天子方从谏朝廷无忌讳岂不思匪躬适遇时无事受命已旬月饱食随班次谏纸忽盈箱对之终自媿
赠元稹
自我从宦游七年在长安所得惟元九乃知定交难岂无山上苗径寸无岁寒岂无要津水咫尺有波澜之子异於是久处【一作要】誓不谖无波古井水有节秋竹竿一为同心友三及芳岁阑【一作兰】花下鞍马游雪中杯酒欢衡门相逢迎不具带与冠春风日高睡秋月夜深看不为同登科不为同署官所合在方寸心源无异端
哭刘敦质
小树两株柏新土三尺坟苍苍白露草此地哭刘君哭君岂无辞辞云君子人如何天不吊穷悴至终身愚者多贵寿贤者独贱迍龙亢彼无悔蠖屈此不伸哭罢持此辞吾将诘羲文
荅友问
大圭廉不割利劒用不缺当其斩马时良玉不如铁置铁在洪炉铁消易如雪良玉同其中三日烧不热君疑才与德咏此知优劣
杂兴三首
楚王多内宠倾国选嫔妃又爱从禽乐驰骋每相随锦韝臂花隼罗袂控金羁遂习宫中女皆如马上儿色禽合为荒刑政两已衰云梦春仍猎章华夜不归东风二月天春鴈正离离美人挟银镝一发疉双飞飞鸿惊断行歛翅避蛾眉君王顾之笑弓箭生光辉回眸语君曰昔闻庄王时有一愚夫人其名曰樊姬不有此游乐三载断鲜肥
越国政初荒越天旱不已风日燥水田水涸尘飞起国中新下令官渠禁流水流水不入田壅入王宫里余波养鱼鸟倒影浮楼雉澹灩九折池萦回十余里四月芰荷发越王日游嬉左右好风来香动芙蓉蕊但爱芙蓉香又种芙蓉子不念阊门外千里稻苗死
吴王心日侈服玩尽奇瓌身卧翠羽帐手持红玉杯冠垂明月珠带束通天犀行动自矜顾数步一徘徊小人知所好怀宝四方来奸邪得藉手从此幸门开古称国之宝谷米与贤才今看君王眼视之如尘灰伍员谏已死浮屍去不回姑苏台下草麋鹿暗生麑
宿紫阁山北邨
晨游紫阁峰暮宿山下邨邨老见予喜为予开一尊举杯未及饮暴卒来入门紫衣挟刀斧草草十余人夺我席上酒掣我盘中飱主人退後立歛手反如宾中庭有奇树种来三十春主人惜不得持斧断其根口称采造家身属神策军主人愼勿语中尉正承恩
【立名按贞元十二年始立左右神策护军中尉统禁旅时窦霍权势振赫嗣是宦官之骄横日长公与元九书所谓闻紫阁村诗则握军要者切齿是也宋洪景卢容斋续笔云宣和间朱勔挟花石进奉之名以固宠规利士民家一草一木稍堪翫使者即令健卒直入其家用黄封表志未即取护视仿不谨则被以大不恭罪及发行必撤屋决墙而出偶读乐天此诗乃知唐世固有是事盖贞元元和间也】
读汉书
禾黍与稂莠雨来同日滋桃李与荆棘霜降同夜萎草木既区别荣枯那等夷茫茫天地意无乃太无私小人与君子用置各有宜奈何西汉末忠邪并信之不然尽信忠早絶邪臣窥不然尽信邪早使忠臣知优游两不断盛业日已衰痛矣萧京辈终令陷祸机【萧望之京房等】每读元成纪愤愤令人悲寄言为国者不得学天时寄言为臣者可以鉴於斯
赠樊着作
阳城为谏议以正事其君其手如屈轶举必指佞臣卒使不仁者不得秉国钧元稹为御史以直立其身其心如肺石动必达穷民东川八十家寃愤一言伸刘辟肆乱心杀人正纷纷其嫂曰庾氏弃絶不为亲从史萌逆节隐心潜负恩其佐曰孔戡舍去不为宾凡此士与女其道天下闻常恐国史上但纪凤与麟贤者不为名名彰教乃敦每惜若人辈身死名亦沦君为着作郎职废志空存虽有良史才直笔无所申何不自着书实録彼善人编为一家言以备史阙文
蜀路石妇
道傍一石妇无记复无铭传是此乡女为妇孝且贞十五嫁邑人十六夫征行夫行二十载妇独守孤?其夫有父母老病不安宁其妇执妇道一一如礼经晨昏问起居恭顺发心诚药饵自调节膳羞必甘馨夫行竟不归妇德转光明後人高其节刻石像妇形俨然整衣巾若立在闺庭似见舅姑礼如闻环佩声至今为妇者见此孝心生不比山头石空有望夫名
折劒头
拾得折劒头不知折之由一握青蛇尾数寸碧峰头疑是斩鲸鲵不然刺蛟虬缺落泥土中委弃无人收我有鄙介性好刚不好柔勿轻直折劒犹胜曲全鈎
登乐游园望
独上乐游园四望天日曛东北何霭霭宫阙入烟云爱此高处立忽如遗垢氛耳目暂清旷怀抱郁不伸下视十二街緑树间红尘车马徒满眼不见心所亲孔生死洛阳元九谪荆门可怜南北路高盖者何人
酬元九对新栽竹有怀见寄【顷有赠元九诗云有节秋竹竿故元感之因重见寄】
昔我十年前与君始相识曾将秋竹竿比君孤且直中心一以合外事纷无极共保秋竹心风霜侵不得【按今本作会将秋竹心风霜侵不得落去曾将秋竹竿以下四句】始嫌梧桐树秋至先改色不爱杨柳枝春来软无力怜君别我後见竹长相忆常欲在眼前故栽庭户侧分首今何处君南我在北吟我赠君诗对之心恻恻
感鹤
鹤有不羣者飞飞在埜田饥不啄腐鼠渴不饮盗泉贞姿自耿介杂鸟何翩翾同游不同志如此十余年一兴嗜慾念遂为矰缴牵委质小池内争食羣鸡前不惟怀稻粱兼亦竞腥羶不惟恋主人兼亦狎乌鸢物心不可知天性有时迁一饱尚如此况乘大夫轩
春雪
元和岁在卯六年春二月月晦寒食天天隂夜飞雪连宵复竟日浩浩殊未歇大似落鹅毛密如飘玉屑寒销春茫苍气变风凛冽上林艹尽没曲江水复结红乾杏花死緑冻杨柳【一作枝】折所怜物性伤非惜年芳絶上天有时令四序平分别寒燠苟反常物性皆夭阏我观圣人意鲁史有其说或记水不冰或书霜不杀上将儆政敎下以防灾孽兹雪今如何信美非时节
【立名按昌黎有辛卯年雪诗元和六年春寒气不肯归河南二月末雪花一尺围又云生平未曾见何暇论是非其雪之大可知诗中上林曲江自是京师作是年公尚为京兆户曹参军四月丁母丧归渭村李墓碑作五年丧母安得六年春犹在京师此诗可证李碑之譌矣】
高仆射
富贵人所爱圣人去其泰所以致仕年着在礼经内玄元亦有训知止则不殆二疏独能行遗迹东门外清风久销歇追此向千载斯人古亦稀何况今之代遑遑名利客白首千百辈唯有高仆射七十悬车盖我年虽未老岁月亦云迈预恐耄及时贪荣不能退中心私自儆何以为我戒故作仆射诗书之於大带
白牡丹【和钱学士作】
城中看花客旦暮走营营素华人不顾亦占牡丹名开在深寺中车马无来声唯有钱学士尽日遶丛行怜此皓然质无人自芳馨衆嫌我独赏移植在中庭留景夜不暝迎光曙先明对之心亦静虚白相向生唐昌玉蕊花攀翫衆所争折来比顔色一种如瑶琼彼因稀见贵此以多为轻始知无正色爱恶随人情岂惟花独尔理与人事并君看入眼【一作时】者紫艳与红英
赠内
生为同室亲死为同穴尘他人尚相勉而况我与君黔娄固穷士妻贤忘其贫冀缺一农夫妻敬俨如宾陶潜不营生翟氏自?薪梁鸿不肯仕孟光甘布裙君虽不读书此事耳亦闻至此千载後传是何如人人生未死间不能忘其身所须者衣食不过饱与温蔬食足充饥何必膏粱珍缯絮足御寒何必锦绣文君家有贻训清白遗子孙我亦贞苦士与君新结婚庶保贫与素偕老同欣欣
寄唐生
贾谊哭时事阮籍哭路岐唐生今亦哭异代同其悲唐生者何人五十寒且饥不悲口无食不悲身无衣所悲忠与义悲甚则哭之太尉击贼日【段太尉以笏击朱泚】尚书叱盗时【顔尚书叱李希烈】大夫死凶寇【陆大夫为乱兵所杀】谏议谪蛮夷【杨谏议左迁道州】每见如此事声发涕辄随往往闻其风俗士犹或非怜君头半白其志竟不衰我亦君之徒郁郁何所为不能发声哭转作乐府诗篇篇无空文句句必尽规功高虞人箴痛甚骚人辞非求宫律高不务文字奇惟歌生民病愿得天子知未得天子知甘受时人嗤药良气味苦琴淡音声稀不惧权豪怒亦任亲朋讥人竟无奈何呼作狂男儿每逢羣盗息或遇云雾披但自高声歌庶几天听卑歌哭虽异名所感则同归寄君三十章与君为哭词
【立名按旧书本传唐衢应进士久而不第能为歌诗意多感发见人文章有所伤叹者读讫必哭涕泗不能已每与人言论既别发声一号音辞哀切闻者莫不泣下故世称唐衢善哭李肇国史补曰唐衢周郑客也有文学老而无成惟善哭每一发声音调哀切闻者泣下常游太原遇享军酒酣乃哭满座不乐主人为之罢宴】
伤唐衢二首
自我心存道外物少能逼常排伤心事不为长叹息忽闻唐衢死不觉动顔色悲端从东来触我心恻恻伊昔未相知偶游滑台侧同宿李翺家一言如旧识酒酣出送我风雪黄河北日西并马头语别至昏黑君归向东郑我来游上国交心不交面从此重相忆怜君儒家子不得诗书力五十着青衫试官无禄食遗文仅千首六义无差忒散在京洛【一作索】间何人为收拾
忆昨元和初忝备谏官位是时兵革後生民正憔悴但伤民病痛不识时忌讳遂作秦中吟一吟悲一事贵人皆怪怒闲人亦非訾天高未及闻荆棘生满地惟有唐衢见知我平生志一读兴叹嗟再吟垂涕泗因和三十韵手题远缄寄致我陈杜间赏爱非常意此人无复见此诗犹可贵今日开箧看蠧鱼损文字不知何处葬欲问先歔欷终去哭坟前还君一掬泪【陈杜谓子昂与甫也此诗犹可贵谓唐衢诗也】
问友
种兰不种艾兰生艾亦生根荄相交长茎叶相附荣香茎与臭叶日夜俱长大锄艾恐伤兰溉兰恐滋艾兰亦未能溉艾亦未能除沉吟意不决问君合何如
悲哉行
悲哉为儒者力学不知疲读书眼前【一作欲】暗秉笔手生胝十上方一第成名常苦迟纵有宦达者两鬓已成丝可怜少壮日适在穷贱时丈夫老且病焉用富贵为沉沉朱门宅中有乳臭儿状貌如妇人光明膏?肌手不把书卷身不擐戎衣二十袭封爵门承勲戚资春来日日出服御何轻肥朝从博徒饮暮有娼楼期平封【封读去声一作评封】还酒债堆金选蛾眉声色狗马外其余一无知山苖与涧松地势随高卑古来无奈何非独君伤悲
紫藤
藤花紫蒙茸藤叶青扶疎谁谓好顔色而为害有余下如蛇屈盘上若绳萦纡可怜中间树束缚成枯株柔蔓不自胜嫋嫋挂空虚岂知纒树木千夫力不如先柔後为害有似谀佞徒附着君权势君迷不肯诛又如妖妇人绸缪蛊其夫奇邪坏人室夫惑不能除寄言邦与家所愼在其初毫末不早辨滋蔓信难图愿以藤为戒铭之於座隅
放鹰
十月鹰出笼艹枯雉兎肥下韝随指顾百掷无一遗鹰翅疾如风鹰爪利如锥本为鸟所设今为人所资孰能使之然有术甚易知取其向背性制在饥饱时不可使长饱不可使长饥饥则力不足饱则背人飞乘饥纵搏击未饱须絷维所以爪翅功而人坐收之圣明驭英雄其术亦如斯鄙语不可弃吾闻诸猎师
慈乌夜啼
慈乌失其母哑哑吐哀音昼夜不飞去经年守故林夜夜夜半啼闻者为沾襟声中如告诉未尽反哺心百鸟岂无母尔独哀怨深应是母慈重使尔悲不任昔有吴起者母殁丧不临嗟哉斯徒辈其心不如禽慈乌复慈乌鸟中之曾参
【立名按此诗当是元和辛卯居忧之作】
鷰诗示刘叟【叟冇爱子背叟逃去叟甚悲念之叟少年时亦尝如是故作燕诗以谕之】
梁上有双鷰翩翩雄与雌衔泥两椽间一巢生四儿四儿日夜长索食声孜孜青虫不易捕黄口无饱期觜爪虽欲弊心力不知疲须臾千来往犹恐巢中饥辛勤三十日母痩雏渐肥喃喃教言语一一刷毛衣一旦羽翼成引上庭树枝举翅不囘顾随风四散飞雌雄空中鸣声尽呼不归却入空巢里啁啾终夜悲鷰鷰尔勿悲尔当返自思思尔为雏日高飞背母时当时父母念今日尔应知
采地黄者
麦死春不雨禾损秋早霜岁晏无口食田中采地黄采之将何用持以易餱粮凌晨荷锄去薄暮不盈筐携来朱门家卖与白面郎与君啖肥马可使照地光愿易马残粟救此苦饥肠
初入太行路
天冷日不光太行峰苍莽尝闻此中险今我方独往马蹄冻且滑羊肠不可上若比世路难犹自平於掌
邓鲂张彻落第
古琴无俗韵奏罢无人听寒松无妖花枝下无人行春风十二街轩骑不暂停奔车看牡丹走马听秦筝衆目悦芳艳松独守其贞衆耳喜郑卫琴亦不改声怀哉二夫子念此无自轻
送王处士
王门岂无酒侯门岂无肉主人贵且骄待客礼不足望尘而拜者朝夕走碌碌王生独拂衣遐举如云鹄宁归白云外饮水卧空谷不能随衆人歛手低眉目扣门与我别沽酒留君宿好去采薇人终南山正绿
村居苦寒
八年十二月五日雪纷纷竹柏皆冻死况彼无衣民回观村闾间十室八九贫北风利如劒布絮不蔽身唯烧蒿棘火愁坐夜待晨乃知大寒岁农者尤苦辛顾我当此日艹堂深掩门褐裘覆絁被坐卧有余温幸免饥冻苦乂无壠亩勤念彼深可媿自问是何人
纳粟
有吏夜扣门高声催纳粟家人不待晓塲上张灯烛扬簸净如珠一车三十斛犹忧纳不中鞭责及僮仆昔余谬从事内媿才不足连授四命官坐尸十年禄常闻古人语损益周必复今日谅甘心还他太仓谷
薛中丞
百人无一直百直无一遇借问遇者谁正人行得路中丞薛存诚守直心甚固皇明烛如日再使秉王度奸豪与佞巧非不憎且惧直道渐光明邪谋难盖覆每因匪躬节知有匡时具张为坠网纲倚作颓檐柱悠哉上天意报施纷回互自古已冥茫从今尤不谕岂与小人意昏然同好恶不然君子人何反如朝露裵相【按裵相指裵垍也】昨已夭薛君今又去以我惜贤心五年如旦暮况闻善人命长短系运数今我一涕零岂为中丞故
秋池二首
前池秋始半卉物多摧坏欲暮槿先委未霜荷巳败默然有所感可以从兹诫本不种松筠早凋何足怪凿池贮秋水中有苹与芰天旱水暗消塌然委空地有似泛泛者附离权与贵一旦恩势移相随共憔悴
夏旱
太隂不离毕太岁仍在午旱日与炎风枮燋我田亩金石欲销铄况兹禾与黍嗷嗷万族中唯农最辛苦悯然望岁者出门何所覩但见棘与茨罗生徧塲圃恶苗承沴气欣然得其所感此因问天可能长不雨
谕友
昨夜霜一降杀君庭中槐乾叶不待黄索索飞下来怜君感物节晨起步前阶临风蹋叶立半日顔色哀【一作低】西望长安城歌钟十二街何人不欢乐君独心悠哉白日头上走朱顔镜中颓平生青云心销化成死灰我今赠一言胜饮酒千杯其言虽甚鄙可破悒悒怀朱门有勲贵陋巷有顔囘穷通各有命不系才不才推此自豁豁不必待安排
丘中有一士【命首句为题二首】
丘中有一士不知其姓名面色不忧苦血气常和平每选隙地居不蹋要路行举动无尤悔物莫与之争藜藿不充肠布褐不蔽形终岁守穷饿而无嗟叹声岂是爱贫贱深知时俗情勿矜罗弋巧鸾鹤在冥冥
丘中有一士守道岁月深行披带索衣坐拍无弦琴不饮浊泉水不息曲木隂所逢苟非义粪土千黄金乡人化其风薰如兰在林智愚与强弱不忍相欺侵我欲访其人将行复沉吟何必见其面但在学其心
新制布裘
桂布白似雪吴绵软於云布重绵且厚为裘有余温朝拥坐至暮夜覆眠达晨谁知严冬月支体暖如春中夕忽有念抚裘起逡廵丈夫贵兼济岂独善一身安得万里裘盖裹周四垠稳暖皆如我天下无寒人
杏园中枣树
人言百果中唯枣凡且鄙皮皴似龟手叶小如鼠耳胡为不自知生花此园里岂宜遇攀翫幸免遭伤毁二月曲江头杂英红旖旎枣亦在其间如嫫对西子东风不择木吹煦长未已眼看欲合抱得尽生生理寄言游春客乞君一回视君爱绕指柔从君怜柳?君求悦目艳不敢争桃李君若作大车轮轴材须此
虾蟇【和张十六】
嘉鱼荐宗庙灵龟贡邦家应龙能致雨润我百谷芽蠢蠢水族中无用者虾蟇形秽肌肉腥出没於泥沙六月七月交时雨正霶虾蟇得其志快乐无以加地既蕃其生使之族类多天又与其声得以相諠譁岂唯玉池上汚君清冷波何独瑶瑟前乱君鹿鸣歌常恐飞上天跳跃随姮娥往往蚀明月遣君无奈何
寄隐者
卖药向都城行憩青门树道逢驰驿者色有非常惧亲族走相送欲别不敢住私怪问道傍何人复何故云是右丞相当国握枢务禄厚食万钱恩深日三顾昨日延英对今日崖州去由来君臣间宠辱在朝暮青青东郊艹中有归山路归去卧云人谋身计非误
放鱼【自此後诗到江州作】
晓日提竹篮家僮买春蔬青青芹蕨下叠卧双白鱼无声但呀呀以气相喣濡倾篮写地上拨刺长尺余岂唯刀机忧坐见蝼蚁图脱泉虽巳久得水犹可苏放之小池中且用救乾枯水小池窄狭动尾触四隅一时幸苟活久远将何如怜其不得所移放於南湖南湖连西江好去勿踟蹰施恩即望报吾非斯人徒不须泥沙底辛苦覔明珠
文柏牀
陵上有老柏柯叶寒苍苍朝为风烟树暮为宴寝牀以其多奇文宜升君子堂刮削露节目拂拭生辉光玄斑状狸首素质如截肪虽充悦目翫终乏周身防华彩诚可爱生理苦已伤方知自残者为有好文章
浔阳三题【并序】
庐山多桂树湓浦多修竹东林寺有白莲花皆植物之贞劲秀异者虽宫囿省寺中未必能尽有夫物以多为贱故南方人不贵重之至有蒸?其桂剪弃其竹白眼於莲花者予惜其不生於北土也因赋三题以唁之
庐山桂
偃蹇月中桂结根依青天天风绕月起吹子下人间飘零委何处乃落匡庐山生为石上桂叶如剪碧鲜枝干日长大根荄日牢坚不归天上月空老山中年庐山去咸阳道里三四千无人为移植得入上林园不及红花树长栽温室前
湓浦竹
浔阳十月天天气仍温燠有霜不杀艹有风不落木玄冥气力薄艹木冬犹绿谁肯湓浦头回眼看修竹其有顾盻者持刀斩且束剖劈青琅玕家家盖墙屋吾闻汾晋间竹少重如玉胡为取轻贱生此西江曲
东林寺白莲
东林北塘水湛湛见底清中生白芙蓉菡蓞三百茎白日发光彩清飇散芳馨泄香银囊破泻露玉盘倾我慙尘埃眼见此琼瑶英乃知红莲花虚得清净名夏萼敷未歇秋房结才成夜深衆僧寝独起绕池行欲收一颗子寄向长安城但恐出山去人间种不生
【立名按祝穆方舆胜览晋慧远法师居庐山东林寺有白莲池与刘遗民等十八人同修净土之法然远公招陶潜入社终不能致谢灵运求入社而以心杂不许是三者中白莲尤为旧物】
大水
浔阳郊郭间大水岁一至闾阎半漂荡城堞多倾坠苍茫生海色渺漫连空翠风卷白波翻日煎红浪沸工商彻屋去牛马登山避况当率税时颇害农桑事独有佣舟子鼔枻生意气不知万人灾自覔锥刀利吾无奈尔何尔非久得志九月霜降後水涸为平地
白香山诗集卷一

[book_title]卷二
钦定四库全书
白香山诗集卷二　　　　　歙县汪立名编长庆集二【讽谕古调诗五言凡五十八首】
续古诗十首
戚戚复戚戚送君远行役行役非中原海外黄沙碛伶俜独居妾迢逓长征客君望功名归妾忧生死隔谁家无夫妇何人不离拆所恨薄命身嫁迟别日廹妾身有存没妾心无改易生为闺中妇死作山头石
掩泪别乡里飘颻将远行茫茫绿野中春尽孤客情驱马上丘陇高低路不平风吹棠梨花啼鸟时一声古墓何代人不知姓与名化作路傍土年年春艹生感彼忽自悟今我何营营
朝采山上薇暮采山上薇岁晏薇亦尽饥来何所为坐饮白石水手把青松枝击节独长歌其声清且悲枥马非不肥所苦常絷维豢豕非不饱所忧竟为牺行行歌此曲以慰常苦饥
雨露长纤艹山苗高入云风雪折劲木涧松摧为薪风摧此何意雨长彼何因百丈涧底死寸茎山上春可怜苦节士感此涕盈巾
窈窕双鬟女容德俱如玉昼居不踰阈夜行常秉烛气如含露兰心如贯霜竹宜当备嫔御胡为守幽独无媒不得选年忽过三六岁暮望汉宫谁在黄金屋邯郸进娼女能唱黄花曲一曲称君心恩荣连九族
栖栖远方士读书三十年业成无知已徒步来入关长安多王侯英俊竞攀援幸随衆宾末得厠门馆间东阁有旨酒中堂有管弦何为向隅客对此不开顔富贵无是非主人终日欢贫贱多悔尤客子终【一作中】夜叹归去复归去故乡贫亦安
凉风飘嘉树日夜减芳华下有感秋妇攀条苦悲嗟我本幽闲女结髪事豪家豪家多婢仆门内颇骄奢良人近封侯出入鸣玉珂自从富贵来恩薄谗言多冢妇独守礼羣妾互奇衺但信言有玷不察心无瑕容光未销歇欢爱忽蹉跎何意掌上玉化为眼中砂盈盈一尺水浩浩千丈河勿言小大异随分有风波闺房犹复尔邦国当如何
心亦无所廹身亦无所拘何为肠中气郁郁不得舒不舒良有以同心久离居五年不见面三年不得书念此令人老抱?坐长吁岂无盈尊酒非君谁与娱
揽衣出门行游观遶林渠澹澹春水暖东风生緑蒲上有和鸣鴈下有掉尾鱼飞沉一何乐鳞羽各有徒而我方独处不与之子俱顾彼自伤已禽鱼之不如出游欲遣忧孰知忧有余
春旦日初出曈曈耀晨辉艹木照未远浮云已蔽之天地黯以晦当午如昏时虽有东南风力微不能吹中园何所有满地青青葵阳光委云上倾心欲何依
秦中吟十首【并序】
贞元元和之际予在长安闻见之间有足悲者因直歌其事命为秦中吟
议婚【按韦縠才调集作贫家女】
天下无正声悦耳即为娱人间无正色悦目即为姝顔色非相远贫富则有殊贫为时所弃富为时所趋红楼富家女金缕绣罗襦见人不歛手娇痴二八初母兄未开口已嫁不须臾緑窗贫家女寂寞二十余荆钗不直钱衣上无眞珠几回人欲聘临日又踟蹰主人会良媒置酒满玉壶四座且勿饮听我歌两途富家女易嫁嫁早轻其夫贫家女难嫁嫁晩孝於姑闻君欲娶妇娶妇意何如
重赋【按才调集作无名税】
厚地植桑麻所用济生民生民理布帛所求活一身身外充征赋上以奉君亲国家定两税本意在爱【一作忧】人厥初防其淫明勅内外臣税外加一物皆以枉法论奈何岁月久贪吏得因循浚我以求宠歛索无冬春织绢未成疋缫丝未盈斤里胥迫【一作逼】我纳不许蹔逡巡岁暮天地闭隂风生破村夜深烟火尽霰雪白纷纷幼者形不蔽老者体无温悲喘与寒气并入鼻中辛昨日输残税因窥官库门缯帛如山积丝絮似云屯号为羡余物随月献至尊夺我身上暖买尔眼前恩进入琼林库岁久化为尘
伤宅【按才调集作伤大宅】
谁家起甲第朱门大道边丰屋中栉比高墙外回环累累六七堂栋宇相连延一堂费百万郁郁起青烟洞房温且清寒暑不能干高堂虚且迥坐卧见南山绕廊紫藤架夹砌红药栏攀枝摘樱桃带花移牡丹主人此中坐十载为大官厨有臭败肉库有贯朽钱谁能将我语问尔骨肉间岂无穷贱者忍不救饥寒如何奉一身直欲保千年不见马家宅今作奉诚园
伤友【又云伤苦节士按才调集作胶漆契】
陋巷孤寒士出门苦恓恓虽云志气高岂免顔色低平生同门【一作袍】友通籍在金闺曩者胶漆契迩来云雨暌正逢下朝归轩骑五门西是时天久隂三日雨凄凄蹇驴避路立肥马当风嘶回头忘相识占道上沙堤昔年洛阳社贫贱相提携今日长安道对面隔云泥近日多如此非君独惨凄死生不变者唯闻任与黎【任公叔黎逢】
不致仕【按才调集作合致仕】
七十而致仕礼法有明文何乃贪荣者【一作贵】斯言如不闻可怜八九十齿堕双眸昏朝露贪名利夕阳忧子孙挂冠顾翠緌悬车惜朱轮金章腰不胜伛偻入君门谁不爱富贵谁不恋君恩年高须告老名遂合退身少时共嗤诮晩岁多因循贤哉汉二疏彼独是何人寂寞东门路无人继去尘
【立名按八朝偶隽元和初杜佑为司徒年过七十犹未请老裴晋公时知制诰因高郢致仕令词曰以年致仕抑有前闻近代寡亷罕由斯道盖讥佑也公此诗所指当与裴同盛为当时传诵厥後杜牧之每于公多不足语形之诗篇至托李戡之言极口诋诮文章家报复可畏如此宋祁不察据以论公过矣牧之佑之孙也】
立碑【按才调集作古碑】
勋德既下衰文章亦陵夷但见山中石立作路旁碑铭勲悉太公叙德皆仲尼复以多为贵千言直万赀为文彼何人想见下笔时但欲愚者悦不思贤者嗤岂独贤者嗤仍传後代疑古石苍苔字安知是愧词我闻望江县麴令抚惸嫠【麴令名信陵】在官有仁政名不闻京师身殁欲归葬百姓遮路岐攀辕不得归留葬此江湄至今道其名男女涕皆垂无人立碑碣唯有邑人知
【立名按麴信陵贞元元年鲍防下及第以六年作望江令容斋五笔迹其投石祝江祈雨文云必也私欲之求行于邑里惨黩之政施於黎元令长之罪也神得而诛之岂可移于人以害其岁其为政盖可想见矣】
轻肥【按才调集作江南旱】
意气骄满路鞍马光照尘借问何为者人称是内臣朱绂皆大夫紫绶或【一作悉】将军夸赴军中宴走马去如云罇罍溢九醖水陆罗八珍果擘洞庭橘脍切天池鳞食饱心自若酒酣气益振是岁江南旱衢州人食人
五弦【按才调集作五弦琴】
清歌且罢【一作停】唱红袂亦停舞赵叟抱五弦宛转当胷抚大声麤若散飒飒风和雨小声细欲絶切切鬼神语又如鹊报喜转作猿啼苦十指无定音顚倒宫徵羽坐客闻此声形神若无主行客闻此声驻足不能举嗟嗟俗人耳好今不好古所以緑窗琴日日生尘土
歌舞【按才调集作伤阌乡县囚】
秦城岁云暮大雪满皇州雪中退朝者朱紫尽公侯贵有风雪兴富无饥寒忧所营唯第宅所务在追游朱门车马客红烛歌舞楼欢酣促密坐醉暖脱重裘秋官为主人廷尉居上头日中为乐饮【一作一乐】夜半不能休岂知阌乡狱中有冻死囚
买花【按才调集作牡丹】
帝城春欲暮喧喧车马度共道牡丹时相随买花去贵贱无常价酬直看花数灼灼百朶红戋戋五束素上张幄幕庇旁织笆篱护水洒复泥封移来色如故家家习为俗人人迷不悟有一田舍翁偶来买花处低头独长叹此叹无人谕一丛深色花十户中人赋
【立名按海虞冯班云白公讽刺诗周详明直娓娓动人自创一体古人无是盖出於小雅也】
赠友五首【并序】
吾友有王佐之才者以致君济人为已任识者深许之因赠是诗以广其志云
一年十二月每月有常令君出臣奉行谓之握金镜由兹六气顺以遂万物性时令一反常生灵受其病周汉德下衰王风始不竞又从斩鼂错诸侯益强盛百里不同禁四时自为政盛夏兴土功方春剿人命谁能救其失待君佐邦柄峩峩象魏门悬法彞伦正
银生楚山曲金生鄱溪滨南人弃农业求之多苦辛披砂复凿石矻矻无冬春手足尽皴胝爱利不爱身畲田既慵斫稻田亦?耘相携作游手皆道求金银毕竟金与银何殊泥与尘且非衣食物不济饥寒人弃本以趋末日富而岁贫所以先圣王弃藏不为珍谁能反古风待君秉国钧捐金复抵璧勿使劳生民
私家无钱鑪平地无铜山胡为秋夏税岁岁输铜钱钱力日已重农力日已殚贱粜粟与麦贱贸丝与棉岁暮衣食尽焉得无饥寒吾闻国之初有制垂不刋庸必算丁口租必计桑田不求土所无不强人所难量入以为出上足下亦安兵兴一变法兵息遂不还使我农桑人顦顇畎亩间谁能革此弊待君秉利权复彼租庸法令如贞观年
京师四方则王化之本根长吏久於政然後风敎敦如何尹京者迁次不逡巡请君屈指数十年十五人科条日相矫吏力亦以勤寛猛政不一民心安得淳九州雍为首羣牧之所遵天下率如此何以安吾民谁能变此法待君赞丝纶愼择循良吏令其长子孙
三十男有室二十女有归近代多离乱婚姻多过期嫁娶既不早生育常苦迟儿女未成人父母已衰羸凡人贵达日多在长大时欲报亲不待孝心无所施哀哉三牲养少得及庭闱惜哉万锺粟多用饱妻儿谁能正婚礼待君张国维庶使孝子心皆无风树悲
寓意诗五首
豫樟生深山七年而後知挺高二百尺本末皆十围天子建明堂此材独中规匠人执斤墨采度将有期孟冬艹木枯烈火燎山陂疾风吹猛焰从根烧到枝养材三十年方成栋梁姿一朝为灰烬柯叶无孑遗地虽生尔材天不与尔时不如粪土英犹有人掇之已矣勿重陈重陈令人悲不悲焚烧苦但悲采用迟
赫赫京内史炎炎中书郎昨传徵拜日恩赐颇殊常貂冠水苍玉紫绶黄金章佩服身未暖已闻窜遐荒亲戚不得别吞声泣路旁宾客亦已散门前雀罗张富贵来不久倏如瓦沟霜权势去尤速瞥若石火光不如守贫贱贫贱可久长传语宦游者且来归故乡
促织不成章提壶但闻声嗟哉虫与鸟无实有虚名与君定交日久要如弟兄何以示诚信白水指为盟云雨一为别飞沉两难并君为得风?我为失水鲸音信日已疎恩分日已轻穷通尚如此何况死与生乃知择交难须有知人明莫将山上松结托水上萍
翩翩两玄鸟本是同巢燕分飞来几时秋夏炎凉变一宿蓬荜庐一栖明光殿偶因衔泥处复得重相见彼矜杏梁贵此嗟茅栋贱眼看秋社至两处俱难恋所托各暂时胡为相叹羡
婆娑园中树根株大合围蠢尔树间虫形质一何微孰谓虫至微虫【一作蛊】蠧巳无期孰谓树至大花叶有衰时花衰夏未实叶病秋先萎树心半为土观者安得知借问虫何在在身不在枝借问虫何食食心不食皮岂无啄木鸟觜长将何为
读史五首
楚怀放灵均国政亦荒淫彷徨未忍决遶泽行悲吟汉文疑贾生谪置湘之隂是时刑方措此去难为心士生一代间谁不有浮沉良时真可惜乱世何足钦乃知汨罗恨未抵长沙深
祸患如棼丝其来无端绪马迁下蚕室嵇康就囹圄抱寃志气屈忍耻形神沮当彼戮辱时奋飞无翅羽商山有黄绮颍川有巢许何不从之游超然离网罟山林少羁鞅世路多艰阻寄谢伐檀人愼勿嗟穷处
汉日大将军少为乞食子秦时故列侯老作锄瓜士春华何暐晔园中发桃李秋风忽萧条堂上生荆?深谷变为岸桑田成海水势去未须悲时来何足喜寄言荣枯者反复殊未已
含沙射人影虽病人不知巧言构人罪至死人不疑掇蜂杀爱子掩鼻戮宠姬弘恭陷萧望赵高谋李斯隂德既必报隂祸岂虚施人事虽可罔天道终难欺明则有刑辟幽则有神祗苟免勿私喜鬼得而诛之
季子憔悴时妇见不下机买臣负薪日妻亦弃如遗一朝黄金多佩印衣锦归去妻不敢视妇嫂强依依富贵家人重贫贱妻子欺奈何贫富间可移亲爱志遂使中人心汲汲求富贵又令下人力各竞锥刀利随分归舍来一取妻孥意
和答诗十首【并序】
五年春微之从东台来不数日又左转为江陵士曹掾诏下日会予下内直归而微之已即路邂逅相遇於街衢中自永寿寺南抵新昌里北得马上话别语不过相勉保方寸外形骸而已因不暇及他是夕足下次於山北寺仆职役不得去命季弟送行且奉新诗一轴致於执事凡二十章率有比兴淫文艳韵无一字焉意者欲足下在途讽读且以遣日时消忧懑又有以张直气而扶壮心也及足下到江陵寄在路所为诗十七章凡五六千言言有为章有旨迨於宫律体裁皆得作者风发缄开卷且喜且怪仆思牛僧孺戒不能示他人唯与杓直拒非及樊宗师辈三四人时一吟读心甚贵重然窃思之岂仆所奉者二十章遽能开足下聪明使之然耶抑又不知足下是行也天将屈足下之道激足下之心使感时发愤而臻於此耶若两不然者何立意措辞与足下前时诗如此之相远也仆既羡足下诗又怜足下心尽欲引狂简而和之属直宿拘牵居无暇日故不即时如意旬月来多乞病假假中稍闲且摘卷中尤者继成十章亦不下三千言其间所见同者固不能自异异者亦不能强同同者谓之和异者谓之答并别録和梦游春诗一章各附於本篇之末余未和者亦续致之顷者在科试间常与足下同笔砚每下笔时辄相顾共患其意太切而理太周故理太周则辞繁意太切则言激然与足下为文所长在於此所病亦在於此足下来序果有辞犯文繁之说今仆所和者犹前病也待与足下相见日各引所作稍删其繁而晦其义焉余具书白
和思归乐
山中不栖鸟夜半声嘤嘤似道思归乐行人掩泣听皆疑此山路迁客多南征忧愤气不散结化为精灵我谓此山鸟本不因人生人心自怀土想作思归鸣孟尝平居时娱耳琴泠泠雍门一言感未奏泪沾缨魏武铜雀妓日与欢乐并一旦西陵望欲歌先涕零峡猿亦何意陇水复何情为入愁人耳皆为肠断声请看元侍御亦宿此邮亭因听思归鸟神气独安宁问君何以然道胜心自平虽为南迁客如在长安城云得此道来何虑复何营穷达有前定忧喜无交争所以事君日持宪立大庭虽有回天力挠之终不倾况始三十余年少有直名心中志气大眼前爵禄轻君恩若雨露君威若雷霆退不苟免难进不曲求荣在火辨玉性经霜识松贞展禽任三黜灵均长独醒获戾自东洛贬官向南荆再拜辞阙下长揖别公卿荆州又非远驿路半月程汉水照天碧楚山插云青江陵橘似珠宜城酒如饧谁谓谴谪去未妨游赏行人生百岁内天地暂寓形太仓一稊米大海一浮萍身委逍遥篇心付头陀经尚达死生观宁为宠辱惊中怀苟有主外物安能萦任意思归乐声声啼到明
和阳城驿
商山阳城驿中有叹者谁云是元监察江陵谪去时忽见此驿名良久涕欲垂何故阳道州名姓同於斯怜君一寸心宠辱誓不移疾恶若巷伯好贤如缁衣沉吟不能去意者欲改为改为避贤驿大署於门楣荆人爱羊祜户曹改为辞一字不忍道况兼姓呼之因题八百言言直文甚奇诗成寄与我铿若金和丝上言阳公行友悌无等夷骨肉同衾裯至死不相离次言阳公迹夏邑始栖迟乡人化其风少长皆孝慈次言阳公道终日对酒巵兄弟笑相顾醉貌红怡怡次言阳公节謇謇居谏司誓心除国蠧决死犯天威终言阳公命左迁天一涯道州炎瘴地身不得生归一一皆实録事事无孑遗凡是为善者闻之恻然悲道州既已矣往者不可追何世无其人来者亦可思愿以君子文告彼大乐师附於雅歌末奏之白玉墀天子闻此章教化如法施直谏从如流佞臣恶如疵宰相闻此章政柄端正持进贤不知倦去邪勿复疑宪臣闻此章不敢怀依违谏官闻此章不忍纵诡随然後告史氏旧史有前规若作阳公传欲令後世知不劳叙世家不用费文辞但使国史上全録元稹诗
答桐花
山木多蓊郁兹桐独亭亭叶重碧云片花簇紫霞英是时三月天春暖山雨晴夜色向月浅暗香随风轻行者多商贾居者悉黎氓无人解赏爱有客独屏营手攀花枝立足蹋花影行生怜不得所死欲扬其声截为天子琴刻作古人形云待我成器荐之於穆清诚是君子心恐非草木情胡为爱其华而反伤其生老龟被刳肠不如无神灵雄鸡自断尾不愿为牺牲况此好顔色花紫叶青青宜遂天地性忍加刀斧刑我思五丁力拔入九重城当君正殿栽花叶生光晶上对月中桂下覆堦前蓂泛拂香炉烟隐映斧藻屏为君布緑隂当暑?轩楹沉沉緑满地桃李不敢争【以上四句今本脱落】为君发清韵风来如叩琼泠泠声满耳郑卫不足听受君封植力不独吐芬馨助君行春令开花应晴【一作清】明受君雨露恩不独含芳荣戒君无戏言剪叶封弟兄受君岁月功不独资生成为君长高枝凤凰上头鸣一鸣君万岁寿如山不倾再鸣万人泰泰阶为之平如何有此用幽滞在岩垧岁月不尔驻孤芳坐凋零请向桐枝上为余题姓名待余有势力移尔献丹庭
和大觜乌
乌者种有二名同性不同觜小者慈孝觜大者贪庸觜大命又长生来十余冬物老顔色变头毛白茸茸飞来庭树上初但惊儿童老巫生奸计与乌意潜通云是非凡乌遥见起敬恭千岁乃一出喜贺主人翁祥瑞来白日神灵占知风隂作北斗使能为人吉凶此乌所止家家产日夜丰上以致寿考下可宜田农主人富家子身老心童蒙随巫拜复祝妇姑亦相从杀鸡荐其肉敬若禋六宗乌喜张大觜飞接在虚空乌既饱羶腥巫亦飨甘浓乌巫互相利不复两西东日日营巢窟稍稍近房栊虽生八九子谁辨其雌雄羣雏又成长衆觜骋残凶探巢吞鷰卵入簇啄蚕虫岂无乘秋隼覊绊委高墉但食乌残肉无施抟击功亦有能言鹦翅碧觜距红暂曾说乌罪囚闭在深笼青青窗前柳郁郁井上桐贪乌占栖息慈乌独不容慈乌尔奚为来往何憧憧晓去先晨鼓暮归後昏钟辛苦尘土间飞啄禾黍丛得食将母哺饥肠不自充主人憎慈乌命子削弹弓弦续会稽竹丸铸荆山铜慈乌求母食飞下尔庭中数粒未入口一丸已中胷仰天号一声似欲诉苍穹反哺日未足非是惜微躬谁能持此寃一为问化工胡然大觜乌竟得天年终
答四皓庙
天下有道见无道卷怀之此乃圣人语吾闻诸仲尼矫矫四先生同禀希世资随时有显晦秉道无磷缁秦皇肆暴虐二世遘乱离先生相随去商岭采紫芝君看秦狱中戮辱者李斯刘项争天下谋臣竟悦随先生如鸾鹤去入冥冥飞君看齐鼎中燋烂者郦其子房得沛公自谓相遇迟八难掉舌枢三界役心机辛苦十数年昼夜形神疲竟杂霸者道徒称帝者师子房尔则能此非吾所宜汉高之季年嬖宠锺所私冢嫡欲废夺骨肉相忧疑岂无子房口口舌无所施亦有陈平心心计将何为皤皤四先生高冠危映眉从容下南山顾眄入东闱前瞻惠太子左右生羽仪却顾戚夫人楚舞无光辉心不画一计口不吐一词暗定天下本遂安刘氏危子房吾则能此非尔所知先生道既光太子礼甚卑安车留不住功成弃如遗如彼旱天云一雨百谷滋泽则在天下云复归希夷勿高巢与由勿尚吕与伊巢由往不返伊吕去不归岂如四先生出处两逶迤何必长隐逸何必长济时由来圣人道无朕不可窥卷之不盈握舒之亘八陲先生道甚明夫子犹或非愿子辨其惑为予吟此诗
和雉媒
吟君雉媒什一哂复一叹和之一何晩今日乃成篇岂唯鸟有之抑亦人复然张陈刎颈交竟以势不完至今不平气塞絶泜水源赵襄骨肉亲亦以利相残至今不善名高於磨筓山况此笼中雉志在饮啄间稻粱暂入口性已随人迁身苦亦自忘同族何足言但恨为媒拙不足以自全劝君今日後养鸟养青鸾青鸾一失侣至死守孤单劝君今日後结客结任安主人宾客去独住在门阑
和松树
亭亭山上松一一生朝阳森耸上参天柯条百尺长漠漠尘中槐两两夹康庄婆娑低覆地枝干亦寻常八月白露降槐叶次第黄岁暮满山雪松色郁青苍彼如君子心秉操贯冰霜此如小人面变态随炎凉共知松胜槐诚欲栽道傍粪土种瑶草瑶草终不芳尚可以斧斤伐之为栋梁杀身获其所为君构明堂不然终天年老死在南冈不愿亚枝叶低随槐树行
答箭镞
矢人职司忧为箭恐不精精则利其镞错磨锋镝成挿以青竹簳羽之赤鴈翎勿言分寸铁为用乃长兵闻有狗盗者昼伏夜潜行摩弓拭箭镞夜射不待明一盗既流血百犬同吠声狺狺嘷不巳主人为之惊盗心憎主人主人不知情反责镞太利矢人获罪名寄言控弦者愿君少留听何不向西射西天有狼星何不向东射东海有长鲸不然学仁贵三矢平虏廷不然学仲连一发下燕城胡为射小盗此用无乃轻徒沾一点血虚汚箭头腥
和古社
废村多年树生在古社隈为作妖狐窟心空身未摧妖狐变美女社树成楼台黄昏行人过见者心徘徊饥鵰竟不捉老犬反为媒岁媚少年客十去九不回昨夜云雨合烈风驱迅雷风拔树根出雷劈社坛开飞电化为火妖狐烧作灰天明至其所清旷无氛埃旧地葺村落新田辟荒莱始知天降火不必常为灾勿谓神默默勿谓天恢恢勿喜犬不捕勿夸鵰不猜寄言狐媚者天火有时来
和分水岭
高岭峻棱棱细泉流亹亹势分合不得东西随所委悠悠艹蔓底溅溅石罅里分流来几年昼夜两如此朝宗远不及去海三千里浸润小无功山苖长旱死萦纡用无所奔迫流不巳唯作鸣咽声夜入行人耳有源殊不竭无坎终难止同出而异流君看何所似有似骨肉亲派别从兹始又似势利交波澜相背起所以赠君诗将君何所比不比山上泉比君井中水
有木诗八首【并序】
余尝读汉书列传见佞顺媕娿图身妄国如张禹辈者见惑上蛊下交乱君亲如江充辈者见暴狠跋扈壅君树党如梁冀辈者见色仁行违先德後贼如王莽辈者又见外状恢弘中无实用者又见附离权势随之覆亡者其初皆有动人之才足以惑衆媚主莫不合於始而败於终也因引风人骚人之兴赋有木八章不独讽前人亦儆後代尔
有木名弱柳结根近清池风烟借顔色雨露助华滋峩峩白雪毛【一作花】嫋嫋青丝枝渐密隂自庇转高梢四垂截枝扶为杖软弱不自持折条用樊圃柔脆非其宜为树信可翫论材何所施可惜金堤地栽之徒尔为有木名樱桃得地早滋茂叶密独承日花繁偏受露迎风暗揺动引鸟自【一作潜】来去鸟啄子难成风来枝莫住低软易攀翫佳人屡回顾色求桃李饶心向松筠妬好是映墙花本非当轩树所以姓萧人曾为伐樱赋有木秋不凋青青在江北谓为洞庭橘美人自移植上受顾盻恩下勤浇溉力实成乃是枳臭苦不堪食物有似是者眞伪何由识美人默无言对之长叹息中含害物意外矫凌霜色仍向枝叶间潜生刺如棘
有木名杜棃隂森覆丘壑心蠧已空朽根深尚盘薄媚狐言语巧妖鸟声音恶凭此为巢穴往来互栖托四傍五六本枝叶相交错借问因何生秋风吹子落为长社坛下无人敢芟斫几度埜火来风回烧不着
有木香苒苒山头生一蕟主人不知名移种近轩闼爱其有芳味因以调麯糵前後曾饮者十人无一活岂徒悔封植兼亦误采掇试问识药人始知名野葛年深已滋蔓刀斧不可伐何时猛风来为我连枝拔
有木名水柽远望青童童根株非劲挺柯叶多蒙笼彩翠色如柏鳞皴皮似松为同松柏类得列嘉树中枝弱不胜雪势高常惧风雪压低还举风吹西复东柔芳甚杨柳早落先梧桐惟有一堪赏中心无蠧虫
有木名凌霄擢秀非孤标偶依一株树遂抽百尺条托根附树身开花寄树梢自谓得其势无因有动揺一旦树摧倒独立暂飘颻疾风从东起吹折不终朝朝为拂云花暮为委地樵寄言立身者勿学柔弱苖
有木名丹桂四时香馥馥花团夜雪明叶剪春云緑风影清似水霜枝冷如玉独占小山幽不容凡鸟宿匠人爱芳直裁截为厦屋干细力未成用之君自速重任虽大过直心终不曲纵非梁栋材犹胜寻常木
【立名按韵语阳秋乐天有木八章其六章托弱柳等以讽在位者七章讽附丽权势者八章曰有木名丹桂盖自谓也乐天素善李绅而不入德裕党素善牛僧孺杨虞卿而不入宗闵之党素善刘禹锡而不入伾文之党中立不倚峻节凛然自比於桂殆未为过也】
叹鲁二首
季桓心岂忠其富过周公阳货道岂正其权执国命由来富与权不系才与贤所托得其地虽愚亦获安彘肥因粪壤鼠稳依社坛虫兽尚如此岂谓无因缘
展禽胡为者直道竟三黜顔子何如人屡空聊过日皆怀王佐道不践陪臣秩自古无奈何命为时所屈有如艹木分天各与其一荔枝非名花牡丹无甘实
反鲍明远白头吟
炎炎者烈火营营者小蝇火不热贞玉蝇不点清冰此苟无所受彼莫能相仍乃知物性中各有能不能古称怨恨【一作报】死则人有所惩惩淫或应可在道未为弘譬如蜩鷃徒啾啾啅龙鹏宜当委之去寥廓高飞腾岂能泥尘下区区酬怨憎胡为坐自苦吞悲仍抚膺
青冢
上有饥鹰号下有枯蓬走茫茫边雪里一掬沙培塿传是昭君墓埋闭蛾眉久凝脂化为泥铅黛复何有唯有隂怨气时生坟左右郁郁如苦雾不随骨销朽妇人无他才荣枯系妍否何乃明妃命独悬画工手丹青一诖误白黑相纷纠遂使君眼中西施作嫫母同侪倾宠幸异类为配偶祸福安可知美顔不如丑何言一时事可戒千年後特报後来姝不须倚眉首无辞插荆钗嫁作贫家妇不见青冢上行人为浇酒
杂感
君子防悔尤贤人戒行藏嫌疑远瓜李言动慎毫芒立敎固【一作图】如此抚事有非常为君持所感仰面问苍苍犬囓桃树根李树反见伤老龟烹不烂延祸及枯桑城门自焚热池鱼罹其殃阳货肆凶暴仲尼畏於匡鲁酒薄如水邯郸开战塲伯禽鞭见血过失由成王都尉身降虏宫刑加子长吕安兄不道都市杀嵇康斯人死已久其事甚昭彰是非不由巳祸患安可防使我千载後涕泗满衣裳
白香山诗集卷二

[book_title]卷三
钦定四库全书
白香山诗集卷三　　　　　歙县汪立名编长庆集三【讽谕新乐府上二十首】
新乐府【并序○元和四年为左拾遗时作】
【立名按元稹集有和李校书新题乐府上阳白髪人华原磬等十二首序云予友李公垂贶予乐府新题二十首雅有所谓不虚为文予取其病时之尤急者列而和之盖十二而已云云语未尝及白而此序中又不言和李作当是因李作而推广者爰于题下间采元李注以实原注所未备】
序曰凡九千二百五十二言断为五十篇篇无定句句无定字系於意不系於文首句标其目卒章显其志诗三百之义也其辞质而径欲见之者易谕也其言直而切欲闻之者深诫也其事核而实使采之者传信【一作有徵】也其体顺而肆可以播於乐章歌曲也总而言之为君为臣为民为物为事而作不为文而作也
七德舞　美拨乱陈王业也【武德中天子始作秦王破陈乐以歌太宗之功业贞观初太宗重制破陈乐舞图诏魏徵虞世南等为之歌词名七德舞自龙朔已後诏郊庙享宴皆先奏之】
七德舞七德歌传自武德至元和元和小臣白居易观舞听歌知乐意乐终稽首陈其事太宗十八举义兵白旄黄钺定两京擒充戮窦四海清二十有四功业成二十有九即帝位三十有五致太平功成理定何神速速在推心置人腹亡卒遗骸散帛收【贞观初诏收天下陈死骸骨致祭而瘗埋之寻又散帛以求之也】饥人卖子分金赎【贞观二年大饥人有鬻男女者诏出御府金帛尽赎之还其父母】魏徵梦见天子【一作子夜】泣【魏徵疾亟太宗梦与徵别既寤流涕是夕徵卒故御制碑文云昔殷宗得良弼於梦中今朕失贤臣於觉後】张谨哀闻辰日哭【张公谨卒太宗为之举哀有司奏日在辰隂阳所忌不可哭上曰君臣义重父子之情也情发於中安知辰日遂哭之恸】怨女三千放出宫【太宗尝谓侍臣曰妇人幽闭深宫情实可愍今将出之任求伉俪於是令左丞戴胄给事中杜正伦於掖庭宫西门拣出数千人尽放归】死囚四百来归狱【贞观六年亲録囚徒死罪者三百九十人放出归家令明年秋来就刑应期毕至诏悉原之】剪须烧药赐功臣李积呜咽思杀身【李积常疾医云得龙须烧灰方可疗之太宗自剪须烧灰赐之服讫而愈积叩头泣涕而谢】含血吮疮抚战士思摩奋呼乞効死【李思摩尝中矢太宗亲为吮血】不独【一作则知不独】善战善乘时以心感人人心归尔来一百九十载天下至今歌舞之歌七德舞七德圣人有作垂无极岂徒耀神武岂徒夸圣文太宗意在陈王业王业艰难示子孙
法曲　美列圣正华声也【元宗杂彜歌不能无所刺焉】
法曲法曲歌大定积德重熙有余庆永徽之人舞而咏【永徽之时有贞观遗风故高宗制一戎大定乐曲】法曲法曲舞霓裳政和世理音洋洋开元之人乐且康【霓裳羽衣曲起於开元盛於天宝也】法曲法曲歌堂堂堂堂之庆垂无疆中宗肃宗复鸿业唐祚中兴万万叶【永隆元年太常丞李嗣贞善审音律能知兴衰云近者乐府有堂堂之曲再言之者唐祚再兴之兆也】法曲法曲襍【一作合】夷歌夷声邪乱华声和以乱干和天宝末明年胡尘犯宫阙【法曲虽似失雅音盖诸夏之声也故历朝行焉明皇虽雅好度曲然未尝使蕃汉杂奏天宝十三载始诏诸道调法曲与胡部新声合作识者深异之明年冬而安禄山反】乃知法曲本华风苟能审音与政通一从胡曲相参错不辨兴衰与哀乐愿求牙旷正华音不令夷夏相交侵
二王後　明祖宗之意也
二王後彼何人介公酅公为国宾周武隋文之子孙古人有言天下者非是一人之天下周亡天下传于隋隋人失之唐得之唐兴十叶岁二百介公酅公世为客明堂太庙朝享时引居宾位备威仪备威仪助郊祭高祖太宗之遗制不独兴灭国不独继絶世欲令嗣位守文君亡国子孙取为戒
海漫漫　戒求仙也
海漫漫直下无厎旁无边云涛烟浪最深处人传中有三神山山上多生不死药服之羽化为天仙秦皇汉武信此语方士年年采药去蓬莱今古但闻名烟水茫茫无覔处海漫漫风浩浩眼穿不见蓬莱岛不见蓬莱不敢归童男丱女舟中老徐福文成多诳诞上元太一虚祈祷君看骊山顶上茂陵头毕竟悲风吹蔓草何况玄元圣祖五千言不言药不言仙不言白日昇青天立部伎　刺雅乐之替也【太常选坐部伎无性识者退入立部伎又选立部伎絶无性识者退入雅乐部则雅乐之声可知矣】
立部伎鼔笛諠双舞劎跳七丸嫋巨索掉长竿太常部伎有等级堂上者坐堂下立堂上坐部笙歌清堂下立部鼓笛鸣笙歌一曲【一作声】衆侧耳鼔笛万曲无人听立部贱坐部贵坐部退为立部伎击鼔吹笛和杂戏立部又退何所任始就乐悬操雅音雅音替坏一至此长令尔辈调宫徵圜丘后土郊祀时言将此乐感神只欲望凤来百兽舞何异北辕将适楚工师愚贱安足云太常三卿尔何人
华原磬　刺乐工非其人也【天宝中始废泗滨磬用华原石代之询诸磬人则曰故老云泗滨磬下调之不能和得华原石考之乃和由是不改】
华原磬华原磬古人不听今人听泗滨石泗滨石今人不击古人击今人古人何不同用之舍之由乐工乐工虽在耳如壁不分清浊即为聋梨园弟子调律吕知有新声不如古古称浮磬出泗滨立辨致死声感人宫悬一听华原石君心遂亡封疆臣果然胡寇从燕起武臣少肯封疆死始知乐与时政通岂听铿锵而已矣磬襄入海去不归长安市儿为乐师华原磬与泗滨石清浊两音谁得知
上阳白髪人　愍怨旷也【天宝五载已後杨贵妃专宠後宫人无复进幸矣六宫有美色者辄置别所上阳是其一也贞元中尚存焉】
上阳人上阳人红顔暗老白髪新绿衣监使守宫门一闭上阳多少春玄宗末岁初选入入时十六今六十同时采择百余人零落年深残此身忆昔呑悲别亲族扶入车中不敎哭皆云入内便承恩脸似芙蓉胷似玉未容君王得见面已被杨妃遥侧目妬令潜配上阳宫一生遂向空房宿宿空房【旧本皆作床】秋夜长夜长无寐天不明耿耿残灯背壁影萧萧暗雨打窗声春日迟日迟独坐天难暮宫莺百啭愁厌闻梁燕双栖老休妬莺归燕去长悄然春往秋来不记年唯向深宫望明月东西四五百回圆今日宫中年最老大家遥赐尚书号小头鞵履窄衣裳青黛点眉眉细长外人不见见应笑天宝末年时世【一作様】籹上阳人苦最多少亦苦老亦苦少苦老苦两如何君不见昔时吕向美人赋【天宝末有密采艳色者当时号花鸟使吕向献美人赋以讽之】又不见今日上阳宫人白髪歌
胡旋女　戒近习也【天宝末康居国献之】
胡旋女胡旋女心应弦手应鼔弦鼔一声双袖举回雪飘颻【一作风飘飘】转蓬舞左旋右转不知疲千帀万周无已时人间物类无可比奔车轮缓旋风迟曲终再拜谢天子天子为之微启齿胡旋女出康居徒劳东来万里余中原自有胡旋者鬭妙争能尔不如天宝季年时欲变臣妾人人学圆转中有太真外禄山二人最道能胡旋梨花园中册作妃金鸡障下养为儿禄山胡旋迷君眼兵过黄河疑未反贵妃胡旋惑君心死弃马嵬念更深从兹地轴天维转五十年来制不禁胡旋女莫空舞数唱此歌悟明主
新丰折臂翁　戒边功也
新丰老翁八十八头鬓眉须皆似雪玄孙扶向店前行左【一作右】臂凭肩右【一作左】臂折问翁臂折来几年兼问致折何因缘翁云贯属新丰县生逢圣代无征战惯听棃园歌管声【一作唯听骊宫歌吹声】不识旗枪与弓箭无何天宝大徵兵尸有三丁点一丁点得驱将何处去五月万里云南行闻道云南有泸水椒花落时瘴烟起大军徒涉水如汤未过【一作战】十人二三死邨南邨北哭声哀【一作悲】儿别爷娘夫别妻皆云前後征蛮者千万人行无一回是时翁年二十四兵部牒中有名字夜深不敢使人知偷将【一作自把】大石槌折臂张弓簸旗俱不堪从兹使免征云南骨碎筋伤非不苦且图拣退归乡土此臂折来六十年一肢虽废一身全至今风雨隂寒夜直到天明痛不眠痛不眠终不悔且喜老身今独在不然当时泸水头身死魂孤骨不收应作云南望乡鬼万人冢上哭呦呦【云南有万人冢即鲜于仲通李密曾覆军之所今冢犹存】老人言君听取君【一作何】不闻开元宰相宋开府不赏边功防黩武【开元初突厥数犯边时天武军牙将郝灵筌出使因引特勒回鹘部落斩突厥默啜献首于阙下自谓有不世之功时宋璟为相以天子年少好武恐徼功者生心痛抑其党逾年始授郎将灵筌遂恸哭呕血而死】又不闻天宝宰相杨国忠欲求恩幸立边功边功未立生人怨请问新丰折臂翁【天宝末杨国忠为相重构阁罗凤之役募人讨之前後发二十余万衆去无返者又捉人连枷赴役天下怨哭人不聊生故禄山得乘人心而盗天下元和初而折臂翁犹存因备歌之】
太行路　借夫妇以讽君臣之不终也
太行之路能摧车若比君心【一作人心下同】是坦途巫峡之水能覆舟若比君心是安流君心好恶苦不常好生毛羽恶生疮与君结髪未五载岂期牛女为参商古称色衰相弃背当时美人犹怨悔何况如今鸾镜中妾顔未改君心改为君薰衣裳君闻兰麝不馨香为君盛容饰君看珠翠无顔色行路难难重陈人生莫作妇人身百年苦乐由他人行路难难於山险於水不独人家夫与妻近代君臣亦如此君不见左纳言右纳史朝承恩暮赐死行路难不在水不在山只在人情反覆间
司天台　引古以儆今也
司天台仰观俯察天人际羲和死来职事废官不求贤空取艺昔闻西汉元成间下陵上替谪见天北辰微暗少光色四星煌煌如火赤耀芒动角射三台上台半灭中台坼是时非无太史官眼见心知不敢言明朝趋入明光殿唯奏庆云寿星见天文时变两如斯九重天子不得知不得知安用台高百尺为
捕蝗　刺长吏也
捕蝗捕蝗谁家子天热日长饥欲死兴元兵久【一作革】伤隂阳和气蛊蠧化为蝗始自两河及三辅荐食如蚕飞似雨雨飞蚕食千里间不见青苗空赤土河南长吏言忧农课人昼夜捕蝗虫是时粟斗钱三百蝗虫之价与粟同捕蝗捕蝗竟何利徒使饥人重劳费一蝗虽死百蝗来岂将人力竞天灾我闻古之良吏有善政以政駈蝗蝗出境又闻贞观之初道欲昌文皇仰天呑一蝗一人有庆兆民赖是岁虽蝗不为害【贞观二年太宗呑蝗虫事具贞观实录】
昆明春　思王泽之广被也【贞元中始涨之】
昆明春昆明春春池岸古春流新影浸南山青滉瀁波沉西日红奫沦往年因旱灵池竭龟尾曳涂鱼喣沬诏开八水注恩波千介万鳞同日活今来净渌水照天游鱼鱍鱍莲田田洲香杜若抽心短沙暖鸳鸯铺翅眠动植飞沉性皆遂皇泽如春无不被渔者仍丰网罟资贫人又获菰蒲利诏以昆明近帝城官家不得收其征菰蒲无租鱼无税近水之人感君惠感君惠独何人吾闻率土皆王民远民何踈近何亲愿推此惠及天下无远无近同【一作皆】忻忻吴兴山中罢搉茗鄱阳坑里休税银天涯地角无禁利熙熙同似昆明春
城盐州　美圣谟而诮边将也【贞元壬申岁特诏城之】
城盐州城盐州城在五原原上头蕃东节度鉢阐布忽见新城当要路金鸟飞传赞普闻建牙传箭集羣臣君臣赭面有忧色皆言勿谓唐无人自筑盐州十余载左衽氊裘不犯塞昼牧牛羊夜捉生长去新城百里外诸边急警劳戍人唯此一道无烟尘灵夏潜安谁复辨秦原暗通何处见鄜州驿路好马来长安药肆黄蓍贱城盐州盐州未城天子忧德宗按图自定计非关将略与庙谋吾闻高宗中宗世北虏猖狂最难制
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:47-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>