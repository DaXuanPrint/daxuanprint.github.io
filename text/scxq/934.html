<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,瑶石山人稿全文在线阅读,瑶石山人稿全文在线下载,大玄古籍书库">
<meta name="description" content="明诗别集。黎民表(字惟敬)著。根据陈文烛序可知,黎民表生前,镇江钟太守曾为其刻过诗集。此刻本今已不存。《瑶石山人稿》乃是黎民表去世后,其子黎君华重新编辑,于万历十六年(1588)梓刻之,并请陈文烛作序。除开头有3篇赋外,余皆古近体诗,凡16卷。今存有万历刻本。《四库全书》著录。黎民表诗颇负盛名,甚受诗论家推重。胡应麟《诗薮》评论:“诗之晚年弥工者,黎惟敬(民表)、欧桢伯(大任)皆岭南巨擘也。惟敬近体,深靓庄严类公实(梁有誉),而老健过之。”朱彝尊《静志居诗话》则认为:“瑶石诗,读之似质闷,而实沉著坚韧。元">
<title>瑶石山人稿_黎民表_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">瑶石山人稿</span> <br/>
          作者： <span class="inputVal" id="bkauthor">黎民表</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]109137</span> <br/>
          说明： <span class="inputVal" id="bkdec">明诗别集。黎民表(字惟敬)著。根据陈文烛序可知,黎民表生前,镇江钟太守曾为其刻过诗集。此刻本今已不存。《瑶石山人稿》乃是黎民表去世后,其子黎君华重新编辑,于万历十六年(1588)梓刻之,并请陈文烛作序。除开头有3篇赋外,余皆古近体诗,凡16卷。今存有万历刻本。《四库全书》著录。黎民表诗颇负盛名,甚受诗论家推重。胡应麟《诗薮》评论:“诗之晚年弥工者,黎惟敬(民表)、欧桢伯(大任)皆岭南巨擘也。惟敬近体,深靓庄严类公实(梁有誉),而老健过之。”朱彝尊《静志居诗话》则认为:“瑶石诗,读之似质闷,而实沉著坚韧。元美所取续五子,无愧大小雅材者,仅此一人而已。”《四库全书总目》也说,他的诗作“虽错采镂金,而风骨典重,无绮靡涂饰之习,盖与太仓(王世贞)、历下(李攀龙)同源而派稍异。”陈田《明诗纪事》则进一步分析道:“竹垞(朱彝尊)评瑶石诗似质闷而实沉著坚韧,此第论五古一体耳。集中五律精深华妙,七律风调流美,五绝精微淡远。岭南当时诗家,梁、欧、黎三人,工力悉敌,公实质地较优,而中道夭折。桢伯、瑶石享中寿,故成就有不同耳。”</span> <br/>
          封面： <span class="inputVal" id="bkimg">Z_20665.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]瑶石山人稿
[book_author]黎民表
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]109137
[book_dec]明诗别集。黎民表(字惟敬)著。根据陈文烛序可知,黎民表生前,镇江钟太守曾为其刻过诗集。此刻本今已不存。《瑶石山人稿》乃是黎民表去世后,其子黎君华重新编辑,于万历十六年(1588)梓刻之,并请陈文烛作序。除开头有3篇赋外,余皆古近体诗,凡16卷。今存有万历刻本。《四库全书》著录。黎民表诗颇负盛名,甚受诗论家推重。胡应麟《诗薮》评论:“诗之晚年弥工者,黎惟敬(民表)、欧桢伯(大任)皆岭南巨擘也。惟敬近体,深靓庄严类公实(梁有誉),而老健过之。”朱彝尊《静志居诗话》则认为:“瑶石诗,读之似质闷,而实沉著坚韧。元美所取续五子,无愧大小雅材者,仅此一人而已。”《四库全书总目》也说,他的诗作“虽错采镂金,而风骨典重,无绮靡涂饰之习,盖与太仓(王世贞)、历下(李攀龙)同源而派稍异。”陈田《明诗纪事》则进一步分析道:“竹垞(朱彝尊)评瑶石诗似质闷而实沉著坚韧,此第论五古一体耳。集中五律精深华妙,七律风调流美,五绝精微淡远。岭南当时诗家,梁、欧、黎三人,工力悉敌,公实质地较优,而中道夭折。桢伯、瑶石享中寿,故成就有不同耳。”
[book_img]Z_20665.jpg


[book_title]提要
钦定四库全书　　　　　集部六
瑶石山人稿　　　　　　别集类五【明】
提要
【臣】等谨案瑶石山人稿十六卷明黎民表撰民表字维敬从化人嘉靖甲午举人授翰林院孔目迁吏部司务以能文用为制勅房中书後加官至参议明史文苑传附见黄佐传中史称佐弟子多以行业自饬而梁有誉欧大任及民表诗名最着朱彜尊静志居诗话谓民表诗读之似质闷而实沉着坚韧王世贞所取续五子无愧大小雅材者仅此一人是集前有万历戊子陈文烛序称民表请老以归话别三山曾序其诗镇江锺太守刻焉又称民表已下世其子吏部郎君华裒刻此集复属以序盖民表诗凡再刻也其初刻今未见此刻冠以赋三首余皆古近体诗虽错采镂金而风骨典重无绮靡涂饰之习盖与太仓历下同源而派则稍异焉故虽与王道行石星朱多煃赵用贤同列为续五子而终非四人所可及焉乾隆四十六年闰五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
瑶石山人稿序
嘉隆之际黎惟敬在秘书以着作供奉称上意公卿怜才者往往推毂惟敬汉儒待诏金马门持论白虎观不是过也时与历下东吴兴国长兴铜梁新蔡赫然号海内才士而惟敬晩交不佞在诸君子去国之後惟敬请老以归话别三山余曾序其诗镇江锺太守刻焉大都谓惟敬与诸君子章昭代风雅之盛惟敬览之报书曰往文徵仲以集相托也今尚负之异时全集序在吾子乎惟敬下世长公君华以吏部郎出参江藩梓瑶石先生集复属以序且曰先大夫之意也余卒业焉先生品流书画徵仲之後一人耳乃问学文诗徵仲何可望焉先生少有异质过目成诵其父侍御公爱之甚学士黄才伯以文名雄宇内见先生奇之先生遂及其门无书不读後诣公车优游中秘与诸君子倡和无虚日金匮石室之藏寒士未见者先生得以游目深山穷谷之碑达人未窥者先生取以赏心故骏发而机应覃思而意弘应制之作敏速若注射而骫骳有体书记之文苍古若鼎彜而朗畅易晓赋不衍而丽子渊太冲之遗也古诗不雕而藻子建景阳之遗也歌行恢张而润达夫嘉州之遗也七律冲澹而远应物随州之遗也五言清而逸排律整而洁浩然佺期之遗也萟林得先生犹麟羽有龙凤音乐有琴笙矣琼山博奥铁桥高古皆南海之奇也黄才伯与先生起而承之受授一道得其精华黄若大河而先生则砥柱之高峻也黄若长江而先生则中泠之清絶也至廉介易亲孝友好施粤中後起之士皆先生倡之即兹编也天壤俱敝安知後世不有相知定先生之言者乎不佞辱彦昇笔劄之托抱伯牙絶弦之感因道其概焉君华博雅好修有父风万历戊子秋日五岳山人沔陈文烛玉叔序

[book_title]卷一
钦定四库全书
瑶石山人稿卷一
明　黎民表　撰
赋
粤王台赋
白露既零玄霜始积草木凋伤山川阒寂感京台之忘归登城陴而中惕慨然增思拊膺太息兴国忘王累辙重迹岂徒咎陶之不祀爽鸠之弗宅而已哉则有强秦定霸劲越守偏五军摧而弗利睢禄却而生捐嚣死南海佗据龙川占王气於东井规闰位於瀛壖於是思华风陋魋结裒秦余役徒?乘黄屋以称雄改金墉而创制日不重明世无两帝思首丘於故墟挫雄心於游说循南面之仪讲郊宫之礼恢夕室以重摹拟郎台而增絫堙窦夷山审曲面势辇道云连重轩霞起頳壤密石之工井干荣楯之丽铅墀扣阈之华藻梲雕栾之侈固已穷殚海陆而炳焕万里且其跻攀缥缈旷望芊绵横挏象郡却頫龙编控以虎头之阻隍以鲛人之渊迭金枢於穷髪散若木於虞泉凄风而纎埃不起赫暑则纨箑常捐信可以纡烦理滞而乐死忘年徒想其初春始秋宫车以出佩玉玺与丹符载琱舆及宝瑟靡旃如虹树羽若日弹飞缴生掩羣射疾组练赧乎天庭金石殷乎地室欵塞洽鯷海之封举釂沾狼盘之秩灵曜既西欢燕乃毕目瞚心愉志骄气溢谓刘项可与竝驱曾萧曹何足为匹虽麕伏於羁縻终兕决於受絷吕雉呴则闭关反距代龙兴则奉书要质道之污隆惟其顺逆施及三主溘焉遂衰婴齐入侍樛女来归乾侯萌於鸜鹆骊戎兴於龙漦终军受冠缨而画策扬仆泛楼船而出师三关席卷驷介交驰石门为欃枪之垒贪泉为?鹜之池烟焰焚其城郭栋柱郁其倾敧茫茫畛域?马生之虽有白璧紫贝之珍翠羽明珠之贿雕题黑齿之酋骆越苍梧之徒曾何益於摧败哉嗟乎乘时者先奋守险者莫当龙洲非表里之地鹏溟岂百二之乡卜洛者处其中入关者搤其吭彼宴安於江介夫安取乎允长然而窃国者百祀称制者五王岂不以藩篱足以自卫琛賮可以争强使吕嘉悔祸而内属南武裂地而分疆安知不与卯金乎竞爽而自底於灭亡虽天运之匪忱亦人谋之不臧谅覆车之当戒奚高台之怵伤哉廼振策而去曳屣歌商以舒郁结之肠歌曰春风起兮春草生春草歇兮秋露零英雄去兮山川在罗纨尽兮台沼平天时有代谢人理易亏盈林光迄已毁栢梁又行倾彼蛮触之战鬬兮安能使余思之怦怦
释志赋
余遘辰之连蹇兮志菀结而不平独超举以远游兮困敦之岁余北征越谿谷之嶃岩兮泛皇流之淩兢既廓处而去亲昵兮又羇旅而无友生虽人情之同於怀土兮独余衷之藴蒸溘大火之将徂兮鶗鴂感秋而先鸣情憺憺而不释兮心揺揺如悬旌夜漫漫而难寐兮神霪霪而外凭衆既莫可与为语兮吾将假臆而自明览先民之所蹈兮咸先迕而後拔岂所遇之多艰兮抑天道之遐昧说胥靡以徵梦兮尚鼓刀而感璜仲伏槛以就絷兮戚扣角而歌商申重茧以存楚兮睢拉胁而危穰秦揣摩而多金兮斯游成而被刑曰趋舍之殊域兮亦倚伏之异门夫孰赡智以显荣兮夫孰幽闇而蒙患彼焦明翔於寥廓兮鷃乃决榆枋而翩翻应龙骧首以游雾兮泽蜺廼乐乎泥蟠余岂不能慎栖而择木兮心窃有以自安也始余摭菎蕗以充帏兮恐丛蒸之芜秽褱悬黎以结佩兮又恐袭鱼目而同匮冠云缨之嵬嵬兮彯霓衣之纚纚抑蛾眉而不扬兮矧敢呈其皓齿谓予情其不信修以好姱兮要九灵以为质灵氛揆余之贞素兮索蔓茅为余叶妃曰女无儇媚以自喜兮持谅直其後无悔练元辰以俶装兮诏鸾皇为之先羌中道而竚昭兮伤成言之数愆心忳忳其侘傺兮非蜷局而不行捐修玦以陈词兮涕浪浪而沾裳览衆芳其犹未艾兮何直为此皇皇也俟河清之未极兮恐玄夜之降霜宿莽瘀以日萎兮草木萧瑟而焜黄余固知凿枘之鉏鋙兮精专专而不能忘睇灵琐以陫侧兮邪气壮而内攻世方唼喋以竞进兮何独守困穷也抱龟玉而自衒兮又士之魗行也退修吾之初服兮思徘徊乎故宇被荷裯之容裔兮?桂旗而轻举予诚不能变心而易累兮又岂贪婪而妄食谅不仇於今之人兮又何褱此怵惕抚年岁其犹未暮兮及余行之不迷肆坟索以自娱兮猎道德以忘疲企泰阶之一平兮愿戢翼而俟时虽离违之可念兮又安用坎廪而长悲乱曰结精远游独鞿羁兮览古镜则怅多违兮抑志忍尤自保持兮沦神道域其庶几兮
双节赋
谇高梁之淑媛兮秉亮节而不移藴贞专之奇志兮怀婉嫕之殊姿袭绮缟之缤纷兮佩瑶琨之陆离申兰茝以充帏兮曳明月以为綦赉盛时之?娟兮潜幽宫以自持俟鸾凰之成言兮假惠风而鸿仪奉嫔则于高族兮荷樛木之蕤绥合珪璋之两美兮倡埙篪而同气既齐体而委身兮谅何嫌於葑菲胡赋命之巇兮又天路之遐昧曰之死而靡他兮謇中道而遂改无松栢之峻茂兮同英芝之顿瘁悲伉俪之两絶兮倏形响之捐背世淟涊而溷浊兮余独好修之为害也援苍天以为正兮指皎日而申戒虽謡之詈予兮甘餐荼而不悔旦余依乎帐兮夕余息于玄房屏藻饬之金翠兮捐被服之华章申絓组以重结兮垂?帷而蔽光琹瑟弛而弗御兮芗泽絶而不扬何四节之疚心兮春与秋其回薄览蕙若之曾敷兮淹梧楸之先落号失羣之羁雌兮唳单栖之别鹤霜霏霏而集楹兮露泫泫而飘幕庭??而无人兮尠余生之何托神恍恍而若亡兮冀音徽之有觌忽颓思而就枕兮晤话言之犹昔起摄带以周流兮怅然疑而陫侧孰微衷之可忖兮涕沾襟之泛澜岂同穴之期兮将阙地之为难頋遗孤之呱呱兮增纒绵而永叹聊屈心而忍志兮镜女史而胪情悯伯姬之待燔兮悼桓婺之毁形嘉纪季之存祀兮恫杞妻之颓城愤礼宗之絶命兮师班惠之扬名虽操行之不同兮咸保已而全贞苟余心之无媿兮何必汶汶而捐生嗟庇宗之为大兮窃致余之精诚洁俎豆於肸蠁兮植枌梓於园茔训恭俭以贻则兮竢黄河之一清谅天鉴之匪遐兮终勒骏而腾声重曰从一而终女之操兮婉彼淑媛惟义蹈兮闇沕幽翳垂两曜兮洁如圭璋莫之缺兮矗如岷峨莫之折兮匪惟女仪实母则兮应像作镜贻梱阈兮克昌厥後皇肇锡兮天之报施信靡忒兮
五言古诗
游僊
我思忽不惬藐然隘中区凌山度瑶碣肃驾自云衢遨游清都阙神猋吹我躯上帝垂藻旒羣后骖龙趋羡门进僊药王乔授玉书餐和链真魄精神游六虚自握无为宝年寿安足虞
濯足紫沂海曦髪朝阳阿云车载玉女皓齿扬清歌参差丽霄汉玉辚隐相和驾言憩玄圃贻我琼树华光仪忽以逝兹意成蹉跎迢迢阆风岑泛泛蒙汜波仙才谅非偶浩叹将如何
烛龙衔奔景倏忽归崦嵫思托浮丘子高举乘云螭飘颻弭绦节旖旎骖芝旗朝游崑仑丘夕泳弱水湄奇龄等金石桑榆安足悲夸父为邓林但为俗所嗤
山林非所托所思在神州寓目八紘外经过华池幽神光飒然至青鸟从我游灵妃奉玉觞清謡自相酬欢娱未终夕曜灵不可留山川夐绵邈白云良悠悠安得不死药千载复来求
长鲸鼓玄涛巨鳌戴崇巘若华散余晖照曜金银殿流铃韵空歌琼蕤倏如霰飘飘一水间霞踪杳难见颓龄不可驻流景疾蜚电喟彼蓬莱舟伤哉栢梁宴谁能回日车常令鬓不变
淮南方好术矫志栖云间金鉼汲素绠宝鼎合神丹神丹资服食白日生飞翰永随八公去翺翔戏天端志大术良疎功成虑亦殚连蜷丛桂树翩翩留空山徒闻脱屣去不见乘鸾还
咏怀
佳人入我梦华容渥如丹玉璜称姣服扬辞吐馨兰接欢在须臾寤言阻河山坐惜朱华改空悲蕙草寒别离不可处况乃玄律殚
肃肃高天鸿冥飞慕俦侣岂无凝寒思连翩自容与眷我平生怀梯航限河渚块然守空堂伊人自豪举揽桂聊淹留折麻空延伫道远多风霜岁晏多思虑光仪恒不忘何异渇琼树
邯郸才人嫁为厮养卒妇
淹泪辞玉堦含凄下瑶殿今日叹离居夙昔欢同辇兰蕙自有芳蘼芜固所贱淅淅西北风吹我秋田蓬夜梦邯郸路不识邯郸宫王顔会销歇君恩那得终
出郭十里望白云
伊余霞外心夙协沧洲想芳春戒簪朋青谿肃徂两弥弥清露漙英英白云上旭日熹阳厓暄风散林莽栈道既萦纡窥川亦沆瀁干吕气多奇建木影殊状陟云脰已捐览胜心逾壮玄圃非冥设丹丘岂外象愿矫凌风翰永恣山泉赏
僧归亭故址望栖霞寺临观黄太史精舍
青丘未云陟磴道方邅回烟霞迹以怆谁见化人开雕甍翼云外玄构隐巗隈中有藴真士雅负凌云才汲古浩津梁蓄宝富玟瑰奇文厘七略玄象正三阶薄游沂水服屡举河朔杯缁尘一以隔岁月缅悠哉空余云卧地萧飒松风来有怀谅难已愿假征鸿裁
登白云最高顶
灵岳奠南隩凤翼矫而跱上干爥斗枢下盘絶地理修阪饶莃苓回蹊?楩梓东观极扶木西窥逼蒙汜晨标頳霞截夜气白虹起玉树发葱青金潭耿清泚平生信经奇兹山擅巨美图史谩莫传倜傥固难纪倘骖飞龙游长揖当途子
入白云寺酌九泉
顿足云外游弭服云中宇晨霞朗高木晴晖射孤屿泠泠山漱琼湛湛觞浮羽层栏蚀金碧古瓦窜鼯鼠抚迹冺空有忘怀契宾主手掲留荑赠目送飞鸿举方谐鸾鹤踪遽协濠梁矩齐物在斯辰忧生非远虑
遡水帘洞过月溪寺
缘蹊路方澁寻异景屡延凝思瞩幽岩朗咏遡长川青莲敞妙界璧月鉴华泉宝树无重影金轮不复圆依微想台榭出没怅云烟羽人絶髣髴员峤徒空筌归寂竟何感抚化弥泫然六龙倘可顿为我挥虞渊
鹤舒台是安期上昇处
安期链玉液飞步凌紫霄空余璇台在千古郁迢嶤金牀鎻灵穴碧树敷英翘鸾笙空缥缈鹤驭徒逍遥物化迹逾胜理惬境自超愿弭云中驾随君挥碧寥
虎头岩
松径光未黯赏心讵云释揽胜陟崇崖褰衣履危石云构方蒙茸乳窦正淅沥险逾吕梁壑嶃异天井壁仰接惊猱栖俯视飞鸟迹緑帙昼常扃丹光夜逾赩杳杳曛烟生澴澴冬霰积功非夸娥掉奇假巨灵擘栖真事岩耕倩尔飞鳬舄
送何于逊游衡岳
朱陵郁佳丽真气雄哉纷华芝翳凤盖空香飘鹤羣羽衣何婀娜行逢魏元君手掇金明草口诵青苔文玄言屡敷析刀圭时见分猋轮香难即回身入青云流铃歌未歇陵苕尚氤氲倘揖当途子相期凌紫氛
神臯锺火德名岳奠坤维岂伊灊霍俦聪明谅在兹登封表崇壝肃事展灵只欹厓结衡宇回阿?桂旗卿云出扣阈郎月流琐扉玉童夜击鼓祠官朝祝厘触石散膏壤生贤翊昌期理冥信莫测迹贲良可窥蹇余俗士驾何时骖赤螭晨登岣嵝岑旷望弥赤县垧服引昭丘襟带穷楚甸五峰郁游龙三湘皎澄练礧砢矫以?云霞蔼而变尚想卢敖游应蔑海若见尚子愿终毕伯昏险可践夙昔经奇心兹焉慰遐睠
姒皇昔导江翻然感玄夷奇文镂金简夭矫鸾凤披灵踪閟草莽神功播无涯彼美昌黎子千秋乃来仪精诚廸穷昊白日回隂霏鑱厓纪大雅逸韵凌云飞钦圣有逸轨怀贤注遥思慎矣涉修路跂尔琼树枝
送何乔仲赴阙
招揺有桂树结根南海湄蒙茏度霜霰皎洁常不移以兹孤直性贡之白玉墀春风被兰茝荣耀同一时虽有艳阳质比君璚树枝明堂备榱桷海寓瞻巍巍丹青洵云美玄素岂所睽无言媿桃李幸得仰容辉
托养贲丘园深衷媚泉石乘流纵归榜登山望飞翼挥觞欣与同啸咏忘昕夕讵云云雨乖怅彼山川隔忘言昔所歆投分贵不易龙蠖自有时谁能效沮溺
驱车燕赵郊道由介丘阳飘风起蓬藋陵谷晦苍苍津梁浩千古谁能测幽冥我犹局一隅子今营四方翻飞无劲翮蹇步愧同行安得皎日惠愿言希末光
羽檄起边庭夜火沉秋柝六月犹出师连营亘沙漠虽收瀚海功未极西山瘼丈夫狥国心安能处其薄努力宣令猷康屯运奇略卿云覩轮囷欃枪见清廓马多却走余民有康衢乐王道喜清夷书生守藜藿
园居杂兴
时雨涤芳园林臯薄暄燠微风捎池荷轻云?修竹怀人倦寝兴褰裳展游瞩鯈鱼出深渊蜚鸿渐高木云胡限懽赏跬步成川陆琴心乱无绪樵歌断复续缅彼濠上游怅望清溪曲卜筑倘有期从君艺松竹
冲怀寄林壑抱痾卧园庐诗书为我缚一亩成丘墟清晨具农笠命仆勤负锄新畦灌灵药旧埒环嘉蔬兰生既盈亩豆熟亦满车夜雨剪春韭清霜登紫萸朋来可觞咏安用烹神鱼食力古所贵巢林诚足娱寄谢任公子持纶安所如
晨起斋中读书
息躬衡门下游好在六经丘中列万木风起皆金声山林有殊观耳目无远营清晨屏荒翳躧屣当前楹鸟耕思有岁熊经希养生游心极罔象顿足游大庭旷士恒抱朴宵人若怀永或偶苏门啸蹔返南阳耕龙蠖本殊性鹪鷃岂谐征兹乐庶不忘烱然垂丹青
辞家适燕蓟遥遥远行游怅兹云雨隔忽复寒暑遒人生寓瀛海安用怀百忧伊余困泥滓有志仍丹丘临渊非钓国巢林殊凿坏奔波冀回舳骇路遄旋輈濠梁有逸矩箕颍多清流仙夫杳难觌妷女徒好修去矣从所欲轩盖诚多尤
怀友诗
急景驰西汜悲风起寒陆眷言心所思缅邈林塘曲芙蓉为君衣薜荔为君屋山巅思采苓云中乃抱犊我欲往从之道路阻且复宴坐恒屡迁寤言复在目衾裯讵同御椒兰徒盈握岁晚当归来从君艺松竹
送邝中伯北上
扶南有奇士雅志无与俦班荆翳环堵被褐卧林丘手掇青琅玕引领睇神州美人驰目成逝将远行游阊阖啓鸿运缨弁宣灵猷舍我蓬门衣披君紫绮裘挈壶有余智挥刃无全牛轩车岂云晚邪迳安足留居人易生思客子常苦忧跂尔涉要路知余怀阻修
征车何皇皇念子如騑服严霜被中野大气凄以肃我守衡门雌子骋高衢足望望登君门悠悠渐平陆献赋争光辉夹毂相驰逐朝同楼护游暮就主父宿时俗徇异同明月袭鱼目去矣慎所投慰我忘薖轴
同丁戊山人游白云寺
流观遍炎隩结赏自员峤积阳熙层崖凝隂豁林杪云构何厜?乳窦自窈窕澒洞出谷云渊渟莹神沼稍疲暂憩石选胜益跻表栏楯寄躨跜轩窻瞰深窅猛簴发鸿音宝轮晃余照龛以昙花覆堦将慧草绕讵谓刼灰余遂成夷原燎栋挠芝菌生瓦圻鼪鼯啸金薤剥石幢汞药遗丹铫惠远岂复招巫阳不可叫萧晨命良俦兰觞展奇眺感兹玄运徂念尔冲规劭关河阂舟楫云雨乖言笑潜虯媚烟霄冥鸿避矰缴勉敦谷口盟无贻北山诮
二忠祠
二忠者副使陶公晟方伯陶公鲁也父死节于浙子建功于广有司以事闻今两省并祠焉
矫矫忠烈公英谋本天惎不谓锦绣肠乃伫干将器奋力当休明朱?始一试谳狱清单辞触邪慑文吏陈臬正统初皇舆偶中溃宼阻括苍阳江介潜魑魅帷幕已拊髀诗书更谋帅公已深许国挥劔没长篲连营赫组练中坚拥旗□受降已蚁附来苏乃麏至讵意下齐功更阻平吴志乘危出远道孤军?死地可惜温序亡竟踵睢阳事委巷有啜泣壮士愈决眦精诚感天阍庙食兰汤涘巨榜纒蛟龙穹碑负贔屓哲嗣播清尘鸿私永敷贲良史应特书终古垂幽懿
方伯本庆源嫓先树勲烈腾骧在万里早已见汗血剖符古冈州遇事辄勇决冠弁日岌峩珪璋遽昭晰授钺典名藩赐履徧海澨溟浸殱鲸鲵碉房扫槎枿舞干服三苗囘面靖百粤玉麟锡纷纶铜柱表嶻石建盖恭谨冯异功不说幽讨从江门从容榜兰枻悯溺吊厓山蹈海愤始渫左辖应未酬台阶遂中折殊勲载盟府芳猷被邦耋念功今神尧崇祠再昭掲秋风汗马趋夜月臯禽唳金貂缀惠文千秋见臣节
巫山高
巫山高不极远望何芊芊灵林构郁律神宇閟冲玄曳云翳白日兴雨蒙层巅平瞻景夷馆俯瞰云梦田芳春展游豫弭节此山前精灵尔何感魂梦屡徂迁晨鷄奏天色环佩声锵然空山旷延伫掩涕方来旋人神道终异欢爱难久延荒淫古有戒兹乐诚已偏惟有高唐赋千载凌云烟
拟庭前有奇树
嘉树媚朝阳枝叶正相当佳人御纨素攀条翫其芳眷彼从征人思心共飞扬昔期别三载今已历九霜繁华悦朝茂荣耀难久常愿折三春干一寄龙城傍不惜轩车晚所畏道路长商声感鶗鴂日暮愁红粧
社中分咏要离
勾吴素趫悍颇闻侠烈风咄哉要离子乃为万夫雄怯弱衆所咍伍胥明其忠锋刃雠所爱草芥捐微躬持茅执几殆入水术当穷奈何殒强敌天幸成此功求名固已谬轻生诚鲜终乘舟媿范蠡首丘感梁鸿腐骨已蔓草英气犹长虹惟有兴亡迹千秋悲甬东
虞翻宅
城西有名刹云是仲翔园烟萝日以翳堂隍无复存幽林集异鸟曲沼罗芳荪谏猎想奇节醉酒悼微愆怀瑜尔何罪捐玦诚少恩才情岂不劭骨相故多屯瘴乡有逆旅江介滞游魂抱独萦遐感谈经思伟言运销名讵灭身屈道弥尊惟有青蝇叹千秋伤隐沦
天全所为大司马铁桥黄公作
西郭佳遨游芳园萃森爽修竹暎沧池潜虬动滉朗青泛【轩名】何蜿蜒降池肃间敞游神无近营寓目发遐想彼美贲丘园振缨遂遵养冥飞远矰缴乘风适苍莽若凤感先民为牺叹哲匠嗒尔非丧吾超然得神王景行属旷筵疏材荷甄奬岂伊平原懽况逾竹林赏愿附扶揺翰从容撰几杖
粤洲玩梅亭得世字
翠屿屯朝霞青蹊屏氛翳藻构郁岩嵉青阳倏开霁万物正芸芸见此孤根丽疎影带栏楹寒花遶庭砌点素焕星悬凝英烂珠缀入室拟幽兰留人比丛桂搴芳慰幽独怀玉期贞励游目悟先几忘言获真谛一谢尘滓游逍遥人间世
玉虹涧得日字
碧溜疏遥岑瑶光泻晴日束石乍萦回衔厓转泌瀄清声散竽籁静听调琴瑟分流虽究万泝始乃归一幽讨讯真源汲古怀修繘习坎浩自盈到海功始毕
赠陈诏州
韶石款南岳肄水滙东溟岩镇俟良牧疲人纡圣情推毂允明茂之子扬德声豹变蔚文采凤仪叶咸英渊冲恒若谷温裕式如璚淮阳本卧治华隂更传经匪惟惇化穆实以心源清三年报邦政万里导遐征衡茅惠高盖疲苶媿逢迎云螭不可弭鳬藻驰我诚所冀隆弘美王道今休明
送丁戊山人游罗浮
远游岂不羡逼此区中情愿得鸿鸾翮乘之以遐征诘朝饰羽盖嬉游至层城隂室启耀真阳宫豁朱明俯盼列川岳仰视灿日星朝搴琼树枝夕采瑶草荣外观岂足慕所贵能遗形纡尔瀇瀁怀驰我鳬藻诚临风不得并望美空屏营
瑶台峙十仞丹霞蔽朝阳上有青琅玕下有孤凤凰来自君子国五色绚采章所啄非腥腐所营非稻梁我愿偕此鸟遡彼灵风翔一举轶宕冥再举周圜方崑丘罗碧树青岑漱瑶浆路远竟莫致苞羽空摧藏翻飞谅有待何必内怀伤
双节为内江萧氏作
华萼何相辉兰荃竞为美婉娈当青阳賫懽侍君子翻飞岂独翔游行必俱止成言逾金石伉义期桑梓良愿既我从衔恩自兹始
白璧无缁磷禔身自孤洁分形本同株殉生岂殊辙铅姿逐泪毁丝音随弦歇逝水寜回流芳蕤不重结长夜何漫漫一往成乖别
凄风起云屋夕景下玄墀徘徊别鹤慕啁唽离鵾悲陵苕夺幽色堦草舍碧滋芳年屡回换单居几何时感物增凄恻羽觞难复持
境乐心逾悲年殊志还戚惸惸抚婴孺依依感畴昔红芳成皓首?光信驰隙忘忧岂蘐草可卷诚匪席不见青陵台上有双栖翮
芳草讵云蚀高谊良有终怀清表秦里石窌当齐封感念臯鱼子精诚回昊穹图形昼褘翟负榜纒蛟龙从此岷峨下千秋传卫恭
题仲弟惟和云野山房
白云何灿蒨飞度玉山岑散漫南窻下徘徊嘉树林凝霏入素几委润夹幽襟翘首帝乡远揽结兴长吟释耒起南亩肤寸待成霖卷舒在适性去来尔何心扶揺方整驾总辔瑶池隂
天寜寺【僧道衍故居】
穹标千朱鸟嵓镇峙黄甸迢逓屡刼余旷望千里见威神翊栋宇丹梯凌栈齴隋荒戒不远秦余迹可践宇内骋良图异人侧延盼混迹渔樵流中备帷幙选叱咤兴风云指麾定京县岂徒人谋胜寔以觉力显曩基有增饰故池仍重穿金骨永不焚智灯夜犹炫弓劔归鼎湖丹书閟净院古瓦苍鼠窜寒林夕鸟啭玄运有兴衰浮生信露电迷川藉津航尘海孰漂转穷途创奇观临风泪如霰
白云观
翠壁苔藓剥雕楹风雨倾不见赤虯返空闻白云名环中龙虎伏鼎内铅汞争石函委真蜕绦气干天庭松杉缅延伫鸾鷖导遐征古甃汲寒冽隂廊画仙灵羽流萃杂沓鬼火流青荧腥膻漫玉椀瓦砾飘金茎云螭杳难驾霞踪怆余情修途逼暮景改辙思长生稽首受玄龠一为开瑶扃未敢望鄞鄂庶能守申庚谛听获忧悯恍惚聆箫笙出门悲风起旷若失蓬瀛何时复来游相随朝玉京
瑶石山人稿卷一

[book_title]卷二
钦定四库全书
瑶石山人稿卷二
明　黎民表　撰
五言古诗
和陶徵君饮酒
仆自垂髫操翰涉于强仕之年六上京师迄于空返蹇劣之效斯已彰矣甲寅岁言归故山始营隐居之所暇日览陶靖节集有饮酒诗二十首辄依其韵为之意率词俚取诸胸臆观者幸略其辞而原其心焉
天路何辽廓吾生从所之致身苦不早奄忽非少时迷途幸非远囘驾方自兹但当饮美酒任性勿复疑有客款蓬庐一觞欣共持
禽庆游五岳仲长之邙山鹏鷃各有适大小安足言委运属壮齿建功慙暮年所贵能遗形岂愿竹帛传羲唐去世久缅然伤吾情营营当途子所徇利与名乔松历千载蜉蝣无久生念此修短殊徒令心骨惊有酒且斟酌驱驰竟何成
有乌具五色乘云以翻飞毛羽何摧颓日夜鸣声悲竹花久不实饥寒无所依高松生南岳岁晏当来归仲尼欲浮海楚狂讥德衰戢翼守寒贱无令兹愿违
高台架林麓眺听忘俗喧颇惬旷士怀孰谓兹游偏轻烟起平陆夕阳颓西山衆鸟赴乔林吾亦念归旋无闷徵在昔铭骨事此言
怆然感昨非方知今为是白璧混青蝇荆玉遭谗毁田疆困二桃论功固当尔弋人亦何为吾将寻园绮秋风被庭緑粲然擢孤英变化每如此底用惜其情开轩盼流景倏忽西南倾携壶就花间有鸟向我鸣兹懽信可毕扰扰劳吾生
翩翩繁华子灼灼桃李姿桃李虽不言霜风摧其枝荣期老带索李广逢数奇坎良足念天命不可为安步聊复尔讵用乘金羁
衡门昼常闭好客每为开谓我当远游故居不可怀明当偕子行永与人徒乖游必崑华期止当庐霍栖应龙志天飞胡为乐蟠泥感君吐中膓素心固所谐蹇裳自兹去径路了不迷逍遥无何乡千年方来囘
我昔游燕赵览古登城隅囘风振槁叶雨雪泥中涂惨戚游子顔岁晏坐驰驱谋生一何拙衣襦岂无余便当舍此去息影穷山居
依依辞密亲悠悠涉长道十上竟无成回车念将老所希恢令猷岂在忧枯槁冉冉玄运徂顔色无常好彭殇等归尽金玉焉能宝吾将谢世人抗情烟萝表
吾年已强仕非复少壮时都无怀禄心尚躭古文辞其人虽已远玄解或在兹欣与二三子披襟莹前疑忘言诚未易庄惠不吾欺遵途有逸轨逍遥随所之
桑麻翳蓬门萧然断人境欣无耳目营既醉还复醒知我诚已希兹言贵深领高矩谢夷齐清风挹箕颍天运固有常得丧吾当炳
晦朔相环周良辰已复至开轩候良朋一斗径先醉衣带乘不理杯盘乱无次龙蠖自有时人岂能贱贵但愿餔其醨独醒岂知味
炎洲负南海中有神仙宅我欲从之游苍烟杳无迹人生若惊电年寿岂踰百玄夜忽几何晨曦将复白霞举倘可期脱屣非所惜
子云不晓事白首窥玄经我昔弄柔翰窃禄翼其成岂谓兹道非年齿已屡更顾影守空堂枳棘塞中庭灵芝尚三秀鸑鷟待一鸣赖此慰迟暮可齐达者情
芳兰杂萧艾颓俗散淳风咄嗟可柰何有酒时一中噤吟笑唐举幽忧怜敬通真妄讵能辨荆人遗其弓世人营丹砂系影无所得夸父为邓林古来共称惑颓波赴沃焦坏土安能塞愿言乘虚舟往就不死国玄珠虽难求获之在幽默
邴生长免归於陵不求仕古之贤达士得失徇诸己念此媿平生屡进忘其耻不能守田庐胡为去乡里虽云营斗储力不任纲纪周任有遗训吾行固当止蕣华不终朝达生或可恃
余生素屯蹇颇复怀清真谬当盛明日再覩玄化淳人文固昭晰宪章亦已新岂起东蹈海会将西入秦征途不遑舍所逐埃与尘为策虽不就斯志良已勤奈何四海内弃絶寡所亲朅来二十载皇皇尚迷津念之动中褱涕泪沾衣巾置此勿复言齐契在古人
吴中三子诗
文水濬灵源信国挺华胄才本埓机云论岂殊向秀好客屡清言深衷辔携手坏林委丘壑长缨困驰骤曩聆古劔篇森罗灿星宿烽起吴江濆骤珠不可觏
右文休承
彭公隐吴市坦荡无俗氛雄书迈鲁国善诔比扬云光彩戢鸾翮圆方摩鹄羣沉饮知杜机万物从芸芸晤言杳关河梦寐怀清芬何时觌璚树良用慰悁懃
右彭孔加
周郎出江左朗朗散风标六籍漱芳液羣玉方采樵磬折见冲抱款言弥久要怆然念离夜携手在河桥缅余樗散姿谬倚英琼瑶囘望具区云心旌屡揺揺
右周公瑕
游云谷山
朝从云中游暮投云中宿烟岚稍出没冈峦相迤属层标下奔峭双窦惊腾瀑朗月沉东峰残晖在林木迢迢浮云征寥寥天宇肃揽衣不遑寐良夜欣秉烛动极归有静吾以观其复天鷄奏晨曦杖藜骋遐瞩
大科峰望日出
炎洲孕灵秀海澚潜异踪跻攀极岩险始穷七十峰却倚何睢盱竞秀皆冲融驾肩朝羣帝蜿伏腾飞龙一气混溟渤万有开鸿蒙骤陟忧鬓髪凝眄披心胸石?不可拾金沙或能逢终营菟裘居赏心冀来同
谒白沙先生祠
玉台昔飞遯名山屡登践泉壑閟霞踪垣宫饰嘉荐两楹委林麓四壁带苔藓敛形随化逝神理将无变深衷怀若人山阿或游衍渊机涵飞泳帝牖灭闻见执鞭予已後升堂迹方添茫然空所思浮云没遥巘
天湖亭
湖水何悠悠鲤鲂何簁簁临川无芳饵叹息将奚为昔人思钓国凌霞构重基风云有消歇池馆遂堙夷我行偶见此踯躅心为悲旷士怀鹊起霞举当有期不能唼苹藻泛泛随鳬鷖
轩辕试劔石【罗浮襍咏】
仙翁本劔侠游戏龙衮前金盘射白鹊鹤髪换童年幻化乃能尔金石亮非坚神化终腾跃洪罏空焰烟
通天嵓
郁罗隐萧台琼扉不可扣耿耿阅幽灰迢迢历星宿道逢猋轮客倏与青精觏相携毓华林行歌采三秀
飞云顶
龟台何迢嶤下临西极天灵妃舞云轺嬉游携列仙鲸波忽簸荡浮来知几年至今三青鸟犹巢珠树颠
凤凰谷
翩翩五色鸟乘云自丹穴览辉千仞冈弄影寒潭洁饮啄岂不谋腥腐非所屑虞罗尔何施清冷坐怡悦
野人庐
黄野仙已去於菟守灵关松风起万壑时复乘鸾还朗吟梅花句清丽非人间被衣出磵户朗月沉空山
单道开石室
至人链真形冬夏常穴处细石伴琼饴饥来自堪煮万形等归尽逍遥敛神去香火遗篏岩霞踪杳何许
中阁为陈公载赋
飞云带积阻磴道多莓苔旃檀驾高阁芳刹凌空开连峰入户牖金银混蓬莱焱梯杳难即天伎从风回阁中餐霞子早隐莲花台神游挟希有升降随九垓蠛蠓俯浊世沧溟视浮杯金沙发五内足底兴风雷笑入桃花源浮光轶尘埃鑱文记石壁千载方归来
同文寿承李伯承郭次父梁思伯集冯大参汝言官舍
明月出西山余辉偏城楼城隅多轩盖秉烛为夜游清笳杂繁吹廓然销人忧坐有白云客高谈比琳璆意欲蹑倒景游戏崑仑丘頋我俗士驾安能骖云虯开尊且命酌主拜宾复酬悄然严霜下褰裳不可留眷言兹夕懽荆璧获所投
岁暮怀梁园三子
瑶林挺荆楚吴公秀无双鸿逵振英响鷄舌备周行沈思运圆象补衮回七襄犹龙不可絷歌凤仍猖狂见客屡白眼何人得升堂再召异宣室憔悴同浮湘宇宙岂不廓斯人日摧藏梁园啜古泪萧条洒烟霜寤言觌璚树怨彼河曲长
右吴明卿
蜀都寔才窟铜梁奋天步心源迈古濬气?流俗迕屡迁宦不达四壁家仍窭虚舟尔何心蛾眉自生妬言念河朔游亟蒙班石頋款关倒衣裳胠箧见情愫夷门杳何许劳人走霜露羊肠方险澁鸾翮将焉鹜忧来变鬒髪良以思君故
右张肖甫
汝南重月评中郎冠时哲水镜铨人伦珪璋映朝列玮词铸心匠奇頴表天嶷将整扶揺翰倒览金银阙抵掌笑时流出走因妇舌遇我胸屡披下士食为辍铜街骖辔游紫逻挥杯别怀材卧空谷下乘争驰蹀思君阻寒水三花竟难折
右张助甫
五游赠郭山人次甫
乘屩之劳山三神郁相距羡门驾吞舟凌波载游女投珠赤水阳捐佩玄洲渚鳞裳杂星罗虬盖随云举寓目溟涬观挥手蜉蝣羽若士寜足矜三光可为侣
恒代秘珍符蓬蔂孕奇宝服食驻颓龄顔容美神娟息影事穷栖散髪卧絶岛止渴漱玄泉疗饥掇神草三尸去我身谷神自緜抱冥灵虽千秋不知我寿考
璚枝列涨海若华散炎洲神鱼运大壑巨浪排空浮云帆倏飘举恍见轩辕丘鸾歌自往来羽客乘烟流自非琴高侣谁能驾扁舟一息骋万里鵾鹏安足俦
龙驷乘奔雷羲和不遑舍白露应秋零朱华随年谢愿因庆云兴层城弥猋驾飘登阆风巅三辰伏其下金台异温凉玉莹阅冬夏便姢多列僊娱游使心奓
天坛冠王屋神芝伏其隂永愿排火粒掇食驻蓬心蹑屩三台阻息驾伊川浔道逢王子乔笙竽吹凤音携手紫房里匿影青云岑世人不可见三华徒碧林
送姚伯子还润州旧隐
久作燕台客几经秋月白秋月复春花年年故园隔手把严安书家储无甔石却扫平津门垂翅长安陌昨夜梦归来五湖荷花开杨帆从此去要路不须媒北固青山在长江流緑苔更寻江总宅相期中散杯浮云尔何物壮志空摧颓余亦乘扁舟雷平披草莱
十四夜月同姚元白欧桢伯作
客心睠良游秋月有华照霏烟敛天末灏气澄霞杪素采虽未圆云衢已光曜?窱舍朱宫奫沦薄兰沼周除有近观穷髪无遗了清晖虽可娱烦襟自萦绕坐俯蜻蛚吟仰聆哀鸿叫关山限羁旅岁月苦奔峭褰裳暂徘徊挥杯共清啸朗鉴应可期留悰展遐眺
十五夜月
纎云屏氛翳圆景光逾烂澄辉溢层霄晶莹霭平旦下见长安城金银造天半甲第杂星罗雕甍蔚霞焕登台翼神猋清规弥可玩飞觞展良游促坐命华琯沈冥我思积负羁尔情惋朱华方葳蕤白露遽凌乱展转长河翻劳歌南山矸揽环誓相於居诸复何叹
十六夜月
盛满不恒居驰晖已复歇轮囷尚皎镜朒朓渐成玦气匠增萧寥霜籁凝惨冽南楼俯迢嵉关山不可越徂年值急景蜚猋凌暮节良晤复几何登临念乖别朱丝屡促柱金罍岂徒设倚伏递相寻荣贱同一辙且终今夕娱冥心寄盈缺劳谦可久安珪璋俟明哲
秋日集文寿承诸子得寒字
翻翻双飞鸿戢羽游河干蹇予江海士托交青云翰黄华屇秋序萧爽可游盘驩然逅缨弁聚此西掖坦长筵列丝竹中厨具盘餐光华盛朝阙幽贞贲林峦吐讯出金石漓文馥椒兰潢污非所贵明信良已殚片诺季布重盈虚翟公欢隙末申烱戒相期保岁寒
赠大司马蔡公移省留都
洪河俟舟楫大翼假扶揺明公值休朗弱龄见英标剖符卧江海浪迹偕渔樵徒闻季布诺谁同贡公招朅来蓬池啸躧步凌丹霄秉珪入铜龙惠文缀金貂鸿思翊皇度具瞻肃羣寮姱容谁不企希音一何寥改服指旧邦乘流命归桡亷公思用赵长孺愿在朝望隆位非薄心迩迹岂辽永言树勲伐怂慂慰杨苗
观舞
曲房罗荐合华烛黼帷舒嘉宾出上国妙妓产名区合懽垂绮带连理缀罗襦霞起当瑶?花生绕玉除粧成遥掩月体迅欲凌虚赴节偏容与应歌目疾徐图云开绣衩写凤曳长裾洛水惊鸿日吴城掩鹤余凝情增盼睐囘态转踟蹰静女思贻琯芳华欲揽袪挂缨君未谅解佩持相於寄谢东隣子舍颦信不如
同王元美咏洼尊
昔贤寄沉冥遗迹表江岸刳中若纸臼青黄岂沟断鼓缶歌如渑瓠落恣汗漫鲸饮聊止戈蚕头剜柔翰岂惟勤小物庶用托遐观盈虚有迭代壑舟乃回换形模尚轮囷铭识已芜漫明牧展旷筵临盼起渊翫举釂咸尽懽辍箸屡兴叹缅怀若旦暮偕游等鹏鷃斡弃何足伤坚贞赖幽讃
雪後同许计部过崔都水
潞水背京邑簿书成陆沉况兹异乡感复尔玄运侵疲骖何所适矌望就前林大陆玄云合苍龙迥且深绸缪赖君子芳讯吐中襟并坐?华榱醇酎时劝斟悲风振积霰颓光喧寒禽豫乐惬时序延览谐夙心去晷良足念来懽犹可寻高冥徯六羽结桂山之隂
送苏子川之金陵
弱植窘修途衰龄奋徒步愧匪璠璵姿遂令琱琢误紫阁崇造天铜龙辟朝暮邂逅逐骖镳殷勤展情愫桂枝屡扳援葛藟相依附金门我滞迹乌衣子遵路方嗤洴澼劳岂有缨緌慕秋草变芸黄客子践霜露睽离属思浅中情不能愬
太霞洞为周象贤赋
增城奠西趾灵景潜金方仪璘列两曜川岳备五藏冲腾郁劔气?窱舍朱光乘屩恣远讨划然见金堂阳乌翼我体丹霓为我裳仰掇毓华林俯吸瑶池浆形神永超轶千秋常悦康始知中区外还有不死乡玄钥顿能启从君嬉紫房
别潘象安
鄣郡潘子象安淮南李公之门生也象安能为古文词隐居黄山中李公延之合下乃象安恬愉不及世事客李公余十年无所请犹萧然布衣也李公食必并席少别为之挥涕其见重如此万历改元象安复以校艺至于京师有司不见録以大夫人年高亟请归即当途欲邀致如李公故事不能留也慨惟李公当朝守正不阿以萋斐去国而象安亦濩落不偶不肖之再为掌故也实出李公奬拔顾穷途暮齿无所建明以酧知己之遇兹复与象安别能不悲哉然象安尚翩翩壮夫也必能收渑池之效於其行也诗以慰焉
紫阁崇造天劔佩声相磨吐哺遘良宰招延奇士多伊人奋下国被发行燕歌愿以朱丝绳锵然间云和千金不受赏抱犊遵山阿流言点赤舄推毂转蹉跎手中青琅玕斡弃同蓬科倚门俟舟楫旅服返江沱素交一以尽行路起挥戈严霜下宿莽悲风增微波强食以自爱啜泣将如何
予告出京师贻同好诸子四首
释来趋阙庭洁身奉君子改服践二京提椠余十祀并辔参羣龙衰贱难隶齿倦翮思林臯游鳞羡江汜干没今有期离忧自兹始君门日九重行子在万里岂无衣与繻所念在桑梓揽蕙遵前途泪下不能止
东阁多奇士林风迈前闻而我斥鷃羽安能凤凰羣招延觏良宰翻飞荷明君攀援絶马邓论缀殊渊云荏苒经岁时思树尺一勳驽钝未及展驱策诚已勤行将反初服沮溺同锄耘抚已寔踰量所志惭食芹
双鳬戏中沚羽翼相因依眷言二三子畴昔同裳衣嬿婉未及终云雨当乖离往婴鴒原戚今怀机杼悲贞悔难具卜荣贱同一时衆人各有营畴能恤其私君子重明义申以皎日期采撷异葑菲以报琼玖贻
扬旌出三河引领望双阙饮饯倾路岐缨緌尽朝列婉娈贻赠章光辉夺明月上有慎修涂下有遄回辙懿此同心言念之五情热昔如形与影今为环与玦朽钝诚已疲提携俟明哲
纡胜园为张元易赋
中条距芳甸丘壑亦未远缅褱上世人於焉事嘉遁云螭不弭驾霞踪尚可践疏峯结绮构临流杭珍馆盱?托幽遐鱼鳬乐暄暖乘流罄洄沿习坎悟舒卷金门不可招佳期起深眷素苕虽未零朱华已堪蹇滞留岂不懽岁月易婉娩愿囘苑洛辔丘中恣游衍
出京师贻同好
弱植乘嘉运蹇步备用行庆云垂华渥草木共光荣提椠分已溢改玉心弥贞德宣藉亲交芳兰间杜蘅云雨当乖析燕婉不及并萧晨起严驾揽涕沾我缨缅然阻川涂旷尔逖音形贞悔岂预期损益难具明弭怨即东路含涕望西京陈词托归鸟以愬我中情
同陵州牧关文学游小西天
陆海潜异珍奇观在涿鹿积险希天门重深讶渊谷真人感下生神僧惧沉陆凿空啓檀施镂石藏梵牍委积弥年祀青苔尚可读遥役讵能探饮河恒满腹据槁日酣饮远望荡心目夕乌东南驰庭臯千里緑寤寐所思人往来山之曲
登泰山作
神臯表东海作镇何穷窿气匠构万有挥斤辟鸿蒙颓然压九野奔伏如游龙飞梯倚立壁侧足临絶淙灵猋生两腋乃造玉女宫仰视但苍莽欲往阶何从平生汗漫游泠然感絶踪海日连周观悲风起秦松息影止岩下揺心尚忡忡
畣李季常
衡门絶尘鞅慨然抚今昔良朋千里至末契等金石枉驾追前踪意惬从兹夕开襟出雕章往往叙离析蔬畦渐堪剪浊酒聊共适呜蝉歇高树栖鸟投林隙为欢知几何流火忽复易感君平生言重逾连城壁
食荔枝贻李季常兼柬欧经季欧子耕
火齐出南海累累?房栊虽蒙侧生诮移植甘泉中琼浆一入口五内生泠风枳橘有常性气味将无同君子幸见赏饱食寜伤中虽云悦顔色亦能热丹宫密脾间清汲调燮乃见功神农疏草木尔雅诠鱼虫烹芼失其宜伐性兹无穷作诗贻北客细咽无匆匆
别李季常
担簦越五岭矫志仍丹丘揽桂凌石室曦髪登罗浮金沙杳难觌玄珠偕所求天长积远思岁晏怀殷忧驰晖不可驻江介迟归舟
归舟夙云迈操袂大江陲一为千里别晤言难重期余方忧鬒髪君自媚眉姿山川旷修阻安得长追随玄素谅不暌临路何足悲
临路何所陈策身苦不早良马疲皁枥应龙困泥淖刺绣难为工操瑟非予好懽误未及营驱驰已衰老青黄信木灾被褐怀其宝
被褐守环堵举目无相亲泛览穷铁摘沉思铸玮言藜藿虽不充容色无比伦田畴洵奇士鲁连称达人君子慎末路荣名重千钧
虬峯精舍为谢尉赋
匡山峙东南积阻带晴霓蜿蜒三百里峰峦转嶃絶屹立睨中原高擎拄天阙下有藏真士散髪弄松雪时来起渊潜道味乃井渫薜萝惬幽贞藂桂树芳烈行藏岂不荣白黑因所说方追洪厓踪距迷巨卿辙愿言就松门挥杯共明月
栎园精舍为潘子朋赋
矫志事幽栖结宇依空林岂无嘉树枝息此散木隂达人守渊谷遁思常陆沉青黄岂不贵文绣非所任游言翳蓬藋谐我忘世心班草话平生寓目托嶔岑飞潜理自足荣贱行相寻萧寥答天籁葛天有遗音
瑶石山人稿卷二

[book_title]卷三
钦定四库全书
瑶石山人稿卷三
明　黎民表　撰
七言古诗
木假山歌为邝子乾作
越城古桧青虬枝万仞孤生沧海湄繁隂婀娜巢鵷凤盘根偃蹇藏蛟螭明堂大厦应难致匠石挥斤几回弃礧砢已受风霜蚀崚会有云霄气山人家在扶溪边邂逅神物心欣然解骖推食岂足数移置此物当楹前旋开北堂上坐我幽壑中眼前突兀见青嶂绕室惨淡来悲风初疑天台雁荡淩紫烟中有丹梯驾日相邅连又疑巨灵远擘崐崘丘下有黄河万????喷薄之飞流隂阳为炭何年铸至人往往能冥搜迢迢紫沂海鬰鬰三神山崒嵂在何所无廼虚无间就中拳石足怡悦胡为跋踄凋朱顔不如阿堵里更着黄绮翁弦琴坐白石散髪呼松风平泉良岳知何在惟有緑树揺青空
飞花曲
长安戚里竞春阳桃李花开夹道傍遥裔鹤烟笼上苑丰茸鷄树迩明光濯锦含霞非一色刻翠施红映朝日同心竝蔕引鸳雏接叶交枝栖凤翼西第东隣望不迷溶溶宛宛复凄凄歌残玉树飘成阵曲罢山芗踏作泥婉态柔情分绰约不与春光共销铄初拂交疏入绮窗径度华池上青阁绮窗青阁盛佳人二八蛾眉不解嚬红牙度曲梁尘起银甲搊筝壁月新碧复云屏画不开莺啼燕语空徘徊慵粧未进雕胡饭揽带方临玉镜台摘蕊扳条还自爱睡起曾无一枝在愔愔迸泪乍停机脉脉煎心翻解佩昔时烂漫空相惜今日凋零竟何益寜知岁月损铅华寜谓风光类弹射万事相看成转蓬朝居裀褥暮尘中安陵坐弃前鱼泣长信恒悲团扇风富贵荣华须及时烹羊炮羔君莫辞清歌窈窕芙蓉帐美酒蒲萄金屈巵高阳酒徒良不恶执戟何如草玄乐谁肯低头拜七贵谁能闭户穷三略莫叹飞花太薄情可怜全盛昜骄盈铜驼陌上荒荆棘金爵台前漳水声同关中杨朂肖宋璫传以忠吴晖王养蒙西蜀邓合何采燕集
朔风驱尘暗青草蝉声夕满燕山道豪贵相逢不揖鞭却走城南事幽讨城南净域敞青莲悠悠钟磬出人天緑水宛通秦苑树繁花常带汉陵烟寓目游情无不有却典貂襜为沽酒紫绮初飘陌上桑银鞍却繋门前柳座中豪士本三秦西蜀才人并足珍手揽云霞挥日月律调霜雪变阳春不分勋名归汗马常思称纳上麒麟迩来索米长安市伏枥悲鸣絶知已撃筑谁知高渐离鼓琴未遇锺期子就来论交应最深莫比悠悠行路心孟公痛饮犹投辖季子穷途尚剖金邀懽未久又伤离泛梗飘蓬无定期沧江白石揺归兴陇树秦云入梦思予亦翻飞向越城几回秋月向人明他年汉主隆词赋应念雄文似长卿
僊鹤花异植也青跗素萼状类胎禽即嵇含草木记所谓鹤草也观自随时山人余因命舍弟为图系以此作
青蹊窈窕连云上芝草琅玕萃森爽玉蕊飘飘间药开璚蕤的的缘溪长何年华表舞胎仙缟翼霜毫势宛然秀方薝卜深能浅馥俪优罗色更鲜五鸟枝头羞绰约三花树里鬭嫣妍骈素含香在遥巘几度春风落如霰舞蝶萦枝乍可寻来禽隔水纷难见空谷幽人覔紫芝静闻芳气远相随暂移僊种归玄圃思植灵根在赤墀月满空林露未销碧海青天思寂寥倘遇缑山王子晋愿随风驭听鸾箫
天台山障歌为上舍欧载卿赋
僊闾五岳玄风迥福地三山真气孤烟云襍沓见青嶂知是何处夐絶之清都披图验往牒无廼天台山东南屹地轴洒落重溟间张生东吴号痴絶十年踪迹穷追攀胸中尽吞云梦泽笔下横扫淩荆关经营沧海赤岸万里之玄涛意匠缥缈真宰号忽从波中涌宝地稍向浦溆分渔舠又写风烟之九曲古树联绵走平陆高人夜雪回扁舟初日莺啼上修竹青蹊此去入云林扣舷时闻樵采音碧桃花落纷如雾家住秦人深复深探奇历险恣窈窕却在云中蹑层峤石梁倒驾垂苍虬霞标直上干朱鸟回流飞瀑何泠泠远视但见银为城巉壁莓苔经日月崇祠桐柏剥丹青金支翠旗飒羽卫斑麟白虎纷相迎飘飘云气似可即我欲散髪呼僊童起来行叹复坐思不觉恻恻令心悲狂游汗漫竟何有黄尘汚衣眼迷津秋霜夜夜凋玄草春雨年年长白芝山泽之儒知在无我今结束胡为乎盘囊丝络苍精劒玉京渺渺从双鳬谢康乐孙兴公精灵往来空山中文采风流今已矣汲泉采药行当逢夜登天坛见海日朝驱列缺从罡风阳乌顾兎反在下笑驾楼船弱水东
秋风三叠
秋风嫋嫋流清啇朱华零落緑草黄明月委隙回素光寒螿夜啼候鴈翔膏炉沉燎朱火扬空房独宿私自伤凝思关山绕羊肠杳难致之双明璫蘼芜昜莠菊昜芳君何远游长相望
秋风淅淅玄夜狙黼帷高张华烛孤严霜被野鸣蟪蛄塞鸿沙鸨相喧呼惨惨白露栖庭芜回身悃阁愁且旴不觉涕泗沾衣裾白云在天丘陵纡杳难致之红罗襦梁间夕鸟犹相於别长会促谁与须
秋风凄凄霜霏霏薄寒夜透琉璃扉玄蝉抱枝露气微疎灯耿耿流黄机中房泪下如绠縻金方路遥消息稀杳难致之双明玑三星煌煌承夜辉何为淹留忆忘归
刘明远松石图为邝子乾作
刘生善画兼能书材力却与凡工殊千金为夀不一顾下笔颇获骊龙珠凡花俗卉岂足奇貌此千仞磊落之雄姿左盘右蹙势争长崩厓巨石相撑搘皴皮剥尽风雨干劲铁屈作珊瑚枝苍厓缟皓洒飞雪晴空夭纠奔鸾螭太隂冥冥气熛怒疑是巨灵挥斤之所为邝君高堂悬此障阶下迸泉倏排荡四旁观者寂不言顿觉丹青色凋丧我生好古悲已迟五羊从前多画师林良待诏金銮殿刘也奔腾真数奇欲遣巫阳不可招抱膝对尔兴长謡秦封禹贡何琐琐看尔直干凌烟霄
答欧桢伯长歌见怀之作
天风木叶落江南应早秋故人何处住梦想在沙洲沙洲旷望弥芳渚桂檝棠舟自容与零露朝漙五色芝轻霜秋熟千头树怜君幽尚结精庐抱膝躬耕读道书龙頟何年封李广狗监犹未识相如翻飞本谓云中鹄垂耳今为辕下驹忆我别君顔色久去去天涯屡回首玄朔风高豺虎骄黄河日落蛟鼍吼金门上书不得意落魄风尘在人後摧眉折翼还归来寥落寒山对窗牖结驷谁知环堵贫金貂应笑牛衣丑悠悠世事那复论秪合狂歌饮醇酒桃哀已死不复生见尔交情不相负琅玕赠我光陆离始知风雅未全衰垂名本是丈夫事莫谓扬雄壮不为
碧桃花长句
上林珍蘌竞芳菲姑射幽悰本自持茏?掩月瑶台扇皎洁临风玉树枝露井寒轻莺尚澁虹梁日暖燕初窥施玄似污连城色结緑偏宜照夜姿不同陇首飘风早愿言度索结芳迟美人诒赠方璚玖素影盈盈照窗牖抟成香雾睍难消点缀云英莹逾久宛转氷纨半入怀的皪霓衣小垂手繁艳朝窥北里墙轻霏夕洒临卭酒轻霏繁艳正堪怜青萼芳蕤簇绦烟都荔胡?慙酷烈兰苕翡翠避相鲜秦人鷄犬曾迷姓方朔诙谐遂得仙别有深宫愁日暮二八年时坐虚度纎腰束素楚王怜广额涂黄汉宫妬蜂须蝶翅芳绪阑蕙楼?阁罗衣单阶前玉露生愁色镜里铅华失旧懽
白莲长句和公实
九春芳物已凋残百舌声中兴转阑东园有恨成蹊易南国无媒寄远难成蹊寄远空惆怅素萼青跌忽揺漾嫋嫋金茎瑞雾通霏霏玉井香云上玉井金茎不昜逢緑叶田田复几重鹭窥氷彩愁难定蝶绕檀心恨正浓鹭窥蝶绕疎华动幽香更倩回风送轻绡似出鲛人织明珠乍见江婓弄回塘曲水日初长妖姫妷女自相将但识汉宫持作盖宁知楚客制为裳照影竞窥眉上緑凌波争比额边黄长裾荡桨怜丝罥皓腕攀条畏刺伤直谓将心同白日始知行乐在青阳青阳白日去悠悠几度相思南陌头娇靥只矜如月满繁华须念逐波流银床寂寞翻清露纨扇凄凉及早秋年催已畏倾筐尽昼短何妨秉烛游风撼铜铺难独守星回金屋迥添愁愿学汉臯能解佩还同河徼善操舟操舟解佩怜君久弃置红顔相忆否空持白璧误投人为少黄金能取酒妾意频惊桃李时君来已及芳菲後行路羞看陌上蓬连根愿比池中藕采莲日暮緑江深因君哀怨进讴吟鸿来不惮关山远菱唱还过越水浔
仆穷居方丈之室覩时事有郁抑於中者欲默则不能欲言则不可因作五歌以遣意冀轺轩之使有闻焉
沉珠浦前恶气起玄甲朱裳附如蚁红旗五丈画蚩尤海艚掠尽行商死庙堂肉食运权谋刀尺纷纷搔狱市街衢横屍君不闻调爕安能辅天子
去年斥卤犹有苗今岁膏塲若无草渔人虽收网罟功农夫夙夜忧不饱皇天旱潦自有时浑沌终伤凿机巧出门语塞不得言仰视浮云色枯稿
买香南海千余日昔日十家空九室恶风巨舶不复来官府悬金费要质已闻关门闲斥堠复见宫中祠太乙君王蚤晩罢轮台江湖私愿从兹毕
四方郡国皆太平唯有粤南多战争攻城刼藏无虚日旷野萧萧闻哭声我军才出又献捷椎牛酾酒沾冠缨沙塲本是征人死何用防秋苦募兵
乘车戴笠何後先粤人重交从古然迩来云雨成翻覆秪有萁豆相熬煎屈原反遭申兰妬尼父空羞盗跖贤我生本是忘机者痛哭应慙贾少年
送易居士还云台山
瓢僊昔隐云台山悬峰侧径常追攀又从苍梧泛溟海穷始入罗浮间身上木皮常百结匣里莲花带双玦朱门豪贵眼曾经尘世功名口羞说逢予谓是餐霞人过款南窗动旬月伏火常思勾漏砂烹茶屡忆蛾眉雪有时半醉插云烟代舆员峤当眼前神龙跋浪腾玄圃大鹏举翼凌苍天新缣偏掩笼鹅帖浊酒何须挂杖钱抵掌论心方未已海思江情倏然起玉舄朝翔庾岭云霓衣夜渡贪泉水把君衣袂还相怜看君神气何凛然爰居岂乐钟鼓响麒麟不受珊瑚鞭要窥龙汉经浩刼下视沧海犹桑田缑山一别堪惆怅华表归来又几年
赠写真张山人孟易
张君少小传家学粉绘新诗何磊落初仿林良画花鸟近日白描能间作精心苦艺谁得知下笔翩翩气盘礴松煤雪茧相映光势似流云载飞鹤移床脱?当前楹倏见山姿在丘壑荷衣蕙带翻从风细纹琐襭咸隐锋英芝瑶草在阶下两旁古木皆巄嵷向前摩挲始觉异僧繇醉旭将无同尔今技成何所羡褰裳便欲翔燕甸黄金白璧意自轻凌烟拟为开生面曳裾拥篲过王侯琱盘锦席罗珍羞貂裘懒复事游说白石空歌独饭牛人生快意百不忧鸿冥鹄举君莫留鲁人今日轻家丘余将献赋长杨去为结鵾鹏万里游
畣徐山人
东风二月沙尘起旅邸相逢徐孺子敝裘短褐常不完素髪萧萧垂过耳往年书记云中城五侯书币来相迎听葭不独知风角聚米兼能画地形拟使隂山无黠虏坐清沙漠报承明纨袴之徒何碌碌卫青本自兴奴仆鹦鹉才高不受羁汗马功多谁见録归来环堵空萧然万卷丹书徒在腹天涯过我情更亲劝予俛首甘风尘高冠大爵世岂乏何必文章能致身我谢君言良太苦九牛一毛何足数丹青本自图岑邓汗竹谁曾薄巢许干旋造化由羣公苏息苍生赖明主石田茆屋可盘桓阁皂罗浮相对看缁尘汗衣且归去秋风落尽青琅玕
送邝和仲之郁林
邝君视我同门友廿载交情最相厚下笔翩翩掣凤皇一代词人尽回首少年折桂登皇畿黄金台上倾珠玑直气屡千星象表赤手欲补山龙衣绨袍旅邸无人荐金马门前稀召见起家才得中大夫出守遥临旧京甸摧眉伏谒意所轻卧治烹鲜徒有名推毂不闻思魏尚催科谁复识阳城以兹修途还折翼世路羊肠堪叹息白衣苍狗在须臾骐骥驽骀同一枥嗟君宦拙诚足悲羡君有才何不宜朝廷侧席思化理苍生引领苏疮痍行部倘过勾漏洞啜古可读罗池碑丈夫遭逢信不偶雌伏雄飞会有时我今风尘胡见羁效颦半额羞蛾眉江臯已緑王孙草烟雨欲折商顔芝慈亲倚门待吾归孤帆破浪杳然去赠君万里遥相思
送罗山甫归金坛
君不见句曲之山横已字三峰巉岩势相似金庭地肺杳莫窥上盘天文下地理前有大茆君後有杨长史膺图受籙称上真炼石烧丹求不死隐居之後琐琐尔十赉犹存九锡风清虚不救台城耻翰墨长留天地间琅玕散落烟霞里古柏槯残元气裂龙池可以洗君耳华阳幼僊罗山甫早岁飡芝思脱屣风流远蹑二子踪字艺之工亦其此三十无人是知己黄河之清讵能俟前年裹足游帝京几度悲歌饮燕市布衣不得谒公卿词塲唯许交徐李翻然更作出塞游拟树奇功报天子风尘蹩躠不可留劒气谈锋徒碨磥上书羞蹈终南径垂钓空思五湖水只今豺虎多啖争主持正赖周中兴君期岁暮探云谷余亦秋风发广陵海鹄沙鸿不可羁水远山长无尽期他时肯覔朱明洞叩门一访轩辕师
经季子祠
古木丛祠走狐兎南北行人往来路坟前松树摧折枝犹是当时留劒处古来贤逹何纷纷生死交情只有君不独片言轻尺璧能将千乘等浮云可怜祠下东流水世事悠悠亦如此田窦相倾又一时宁保升沉不相弃失路狂生笑向天悲歌中夜思分子
桂之树行
桂之树枝叶一何纷披托根三山阳流辉南海湄隆冬霜露常不衰扳桂之枝仰母慈云衣霓带皇所绥荣光炜煜无休期丹穴之鸟将来仪桂之树其实何离离惟母有子载以驰南觐上元西瑶池鳲鸠均平巢树枝岭海之氓饱而嬉非母之德嗟何为猗桂树夀无极长江如虹流不息踆乌之飞矫其翼何以夀母此其匹於万斯年保贞吉
送梁尚宝宣伯册封还朝
毅皇昔在承平曰廊庙几人秉周礼文康玉立当青霄遇事引经持大体逆耳每叫巫阳阍荐贤屡有三公启元气当时赖斟酌苍生至今无疮痏手持玺绂迎代舆却早抽身辞楚醴荣枯翻覆那可常回首台阶一流涕怜君杰出称凤毛少年声价推词曹丰仪磊落见孤鹤步骤英贤遗佩刀只今衔命窥江湖虎符龙节藩王趋雕盘翠釡劝餐饭皓齿蛾眉喧坐隅麾金应羡杨夫子授简何惭楚大夫三湘洞庭渺在望日暮归心愁緑芜翻飞更向黄金台五云垂采辉蓬莱霜前驿路牙旗转海上楼船清吹哀人生快意有如此君恩未报胡为哉酒阑牵衣且徘徊中原羽檄飞尘埃宵衣正切河南地按劒直待诸侯来看君称纳麒麟殿不愧万里腾骧材送梁思伯游燕兼赴故人吴给事匡庐之约
梁生倜傥非凡俦家世况廼平津侯前年束书走燕赵布衣屡作金门游长安贵客竞迎致生也拂袂仍丹丘归来二顷无负郭茅屋秋风自萧索壶觞谁过仲长园校讐空哂扬云阁翻然更作江湖游知有心期在庐岳出门大笑谁絶羣浮云万里忽相踰鸿鹄从来羞燕雀骅骝宁复顾辕驹江城贳酒与君别美人当筵歌一阕南陌衣冠聚似云东园桃李飞成雪丈夫此去岂长贫嵂兀黄金可致身万国星躔环紫禁五陵意气骄青春徐乐公车相待久赋献河东未白首罗浮应有倦游人书来更道相思否
邹将军平寇歌
大罗之山莽回互石林岝?盘西楚悬梯织铁难跻攀朝啼鼪鼯夜猛虎茆棚竹箐何纵横三峡黄昏怨行估上书无人扣北阙忍使苍生茹荼苦丙辰之岁尤跳梁羽檄交驰震霆怒楼船下濑遄出师诏遣将军持绣斧荆蛮象郡抽精鋭漓水湟川动鼙鼓隂厓杀气回长风白日精灵泣飞雨将军功成振凯归大旱为霖救焦土伏波铜柱安足夸崑仑之捷可重覩问君谋略何太奇昔日东吴遏倭虏丹书兽锦从天下大纛高牙自能取吁嗟四海今承平南粤再见烟尘清明珠贡篚岁岂乏玉门斥堠无修营更烦牛酒休军士函谷封泥不用兵
送亲丈黄廷寅应贡北上
孝宗之朝多俊贤金堂玉树巢神僊中郎致身何坦荡长离举翼当云天君臣契合在人耳更有子姓能联翩季也森然见奇干庭堦却立春风妍腹中万卷何磅礴锦绣玑衡互参错班嗣书多不借人相如劒成应耻学登台自倚轻千金闭户那知困三略青衫白首何足悲树帜词塲气益奇贤良对荣公孙子侧席英才正此时首夏辞家望京阙三江五湖坐超越桂树秋风几自攀芳草天涯未应歇龙阳秀色满乡关知尔承恩霄汉间玉河桥畔逢五弟为道冥鸿恋碧山
以李蓟丘竹木荒寒图赠潘少承
大漠飞霜没平野见此森然挺奇秀苍苔剥落龙鳞粗翠筱蒙茏石棱瘦野火烧残霹雳余爽气高标飒回首佳人絶代卧空谷贤士羁孤成老丑何人貌此真苦心古法兼应存篆籕异代流传李蓟丘父子声名在人口轻缣古墨两相投粉绘丹青俱落後潘生好事偶见之以手摩挲叹良久置身恍在颠厓间撝呵恐作蛟龙走锦标钿轴装重池持归不用连城购潘生相就仍索诗为尔重增遇合悲杜陵桃竹或变化张公宝劒能雄雌千金敝帚登廊庙肯使瑰材委路歧
题诃林异上人奇峰精舍
城西古树枝相樛云是神僧手所植青皮赤文十抱强虎攫虯奔人莫识几度摩娑行树底爽气隂风振泉石顷来溽暑常伏枕怅望禅栖杳难即清晨剥喙闻扣门倏见磥砢悬素壁雪山灵草光照眼祗园宝花乱相射跏趺座上尔为谁龎眉电目仍霜髭楞伽万遍口能诵毗邪丈室身不移白茆况迩诃林井大士曹溪曾灌顶胜地犹依龙象力清地屡照鸾凰影吾师日长绕百过雨折风披何碎琐香鑪仙乐知有无宝胜铢衣飘婀娜只今甲子旬五日种花谁见还成果予生苦遭尘网缚依止清凉无不可此图此树俱幻迹况涉言词计应左披图且谢门徒归野客吟成山叶堕
送李尚宝伯承弟仲连归濮阳
李侯芳誉腾青云更有爱弟能攻文担簦远来游上国历块丰神倾昔闻共着斑衣奉慈母满挹黄封起为夀谢庭玉树廼连枝玄圃灵芝竞三秀兄也委身奉明主弟也翻飞向林薮谁肯咸阳作布衣却待燕台收马首两情去住正堪怜歧路还逢雨雪天尧祠苍莽望中断濮水潺湲何处边青门羣公争祖席知尔思归留不得云霄豪举讵为难麟角凤毛人共识池塘别後句应成宝月流辉在玉京倚门予独劳归梦鸿鴈南飞少寄声
僊人白鹿图同高比部伯宗作
长安日暮尘沙愁张镫置酒客为留青山忽然在旅舍满堂木叶风飕飀山下长松复崛强径路逼侧巗石幽黄冠似是僊人流控驭白鹿如龙虯神情森爽散氷雪紫芝照耀青云裘琅函玉斧揷翠笼羽扇氷弦挂杖头将凌三山穷五岳暂游少别俱千秋白茆反琐守丹汞洞门欲去还夷犹吁嗟此图仅盈尺能令坐客开胸臆散髪思攀岭上云枕流愿得溪中石名羁利绁为何人羡尔霞踪少拘迫我家行来岁月久白鹤玄猿怨萧索诃林实落虞翻苑金汋烟销葛洪宅低头面胡为乎瑶草琪花梦中隔远讨须寻缩地方思归终假排空翮
送陈佥宪于舜之任浙中
蜀西使君才且雄绣衣谒帝明光宫紫髯白面惊左右剧谈吐论回悲风金锺翠釜世希有紫电掣曳凡马空兴来落笔满毫素片片青天飞白虹朝回遇我长安陌谓是夷门抱关客亟呼美酒登高楼蛾眉千金轻一掷是时春尽寒云愁杨花糁糁萦芳洲金羁驰骤尘沙起万里不见黄河流拔劒起舞君且留茫茫世事空百忧五陵豪侠散烟雾魏国平原今在否酒阑看君双玉玦会稽茫茫不可越乘兴还从剡曲舟相思空寄樟亭月樟亭月色满荷花青山緑水拥鸣笳谁隣金马羁栖客怅望银河慱望槎
送王生游关中兼赴喻中丞之招
王生朅来厌湖海乘屫直入云台山云台峰高障白帝莲花秀色开函关秦封汉畤纷蚁垤龙争麟鬭如等闲叔孙礼乐不暇数贾谊过秦文最古娄生脱?从东来形势兴亡若目覩嗟哉二子旷世之雄奇生也磊落能当之文章少年薄骚雅行藏壮气仍孤羁黄金台前撃短筑少妇闺中赋扊扅星河可望不可即推毂云霄知是谁西游候吏能物色开府才人旧相识意气偏轻范叔袍笑谈肯恡虞卿璧请缨便可击名王手弯繁弱挥天狼解纷排难见胸臆功成不顾尚书郎平原之游亟回首风光已緑芜城柳祈连新塜生莓苔何似菱歌酌春酒
秋夜过王库部定甫观元人赵原山水小幅因题其後
荆关神妙世希有莒国山人亦名手意匠经营颇逼真水石山林气森秀剡藤一幅才盈咫万穴千岩俱点就芙蓉开萼迤太清星宿汇流款崇岫陂陀暎带粘箴莎磵石纵横走泉溜日出初分意色浓秋高始脱烟霞瘦吮粉含丹无此流北苑营丘合回首王君好事偶得之棐几云房顿觉奇况当燕市风尘日见此溪山罨画姿泠然便觉心神披严霜扑人叶辞枝翠眉更进金屈巵白云在天河汉移醉来骑马忘南北桐叶分题赋小诗
襍言题刘仲?少岩图
何云雾之灿旧而苔藓之烂斑划层厓之中断闻流水之潺湲长松萧瑟散竽筑冷风载鹤而往还纳长春之景耀驻日月於山间意蓬瀛之不可涉兮曰太行之巇走千里而开壶关悬梯织铁倚天璧金堂玉溜非尘寰帝令倏忽凿浑沌豢龙之子来追攀面岑青兮翠观列蕙榜兮兰室绕九光以怡顔链五石而永日步徙倚以忘归抚荣观其如失虽封珪与緤组终撄情乎兹术噫丹青之纷诡兮乃气象之移人岂予见似而惊眙兮知久蹭蹬乎风尘君候千里騕?之身白环世业方嶙峋安能从黄石而脱屣望清溪而垂纶
哀莆中王子世廉侠士也愍闽嵪之乱作为此歌予读之泫然亦同作焉
霜拂壶公无紫气恶氛剪断兰陂水城中斗潦直千钱铁壁重关裂如纸儿啼女哭不得将十万居人同日死虹蜺蔽日颓无光毒蛊含沙海雾黄官军重入收余烬士卒冯凌转创伤吁嗟二百年来久海上烽烟从癸丑徽饶行贾多緍金漳泉篙师称好手七国连谋败晁错百年为戎叹辛有可怜枉死朱中丞束湿无功成祸首皇天厄运诚可悲翡翠琅玕亦杀机王恢失计真堪恨殷浩虚名徒尔为腐儒藿食忧诚拙借箸前筹亦未迟虎符急下潮阳戍三版孤城好出师
送吴约卿西廵讯张助甫
男儿不成名老当死蓬蒿一朝被遇风云起躐登卿相如鸿毛仆也江湖沦落士抱关窃伏长安市蔡泽甘为憔悴人穰侯却忌纵横子青云之客谁相亲九牛一毛何足齿荆南吴公才絶伦念我盐车蹭蹬身春花秋月常邀致剖玉倾金不厌频十月西行肃行李为购宛驹报天子锦节朝驰马服山金笳夜渡黎阳水故人为郡在滏城千骑双旌来送迎推毂无人思魏尚停骖今日挹侯嬴劳劳下马倾尊处须忆青藜卧汉京
曾缮部以三招余过桢伯馆以事不赴有诗见贻因和畣之
华阳高馆向夜开严霜拂面如飞埃愧我驱驰犹未息南陌东城复几回水部梅花清兴发招邀月下倾金罍可惜佳期竟虚度主人不乐为停盃城头紞紞鼓声下碧云愁暮空徘徊风尘澒□谁怜才昭王骏骨成驽骀鲍叔分金怜管仲左桃忍死推羊哀今人结交不重义斯道弃之如草莱云天高谊乃见尔以胶投漆差堪儗曾闻怀友出关门转见悲歌覔燕市明堂榱栋日经营华省移文要纲纪多暇犹能过我曹露胆倾肝向知己鱼目难酬明月珠阳春却入巴人耳只今西北烽尘起四郊多垒国之耻摧眉伏枥将何为手执龙渊报天子功成当看画麒麟拂衣归钓沧溟水
瑶石山人稿卷三

[book_title]卷四
钦定四库全书
瑶石山人稿卷四
明　黎民表　撰
七言古诗
中宿山歌
中宿之山如积铁两岸临江不容笮回波撇漩恐行人峭石惊湍难桂席土风虽恶山水奇丹檐绦宇横江湄福庭七十传孔记牺尊千载经秦时猿猴喜客掷山果木魅窥人攅翠眉阳开隂闭在顷刻神凄气凛令心悲我游万里常经此岁月崩奔逾四纪宝玉应留沈宋诗黄锺不见轩辕子矫首尘踪欲卧游此山安得轩窻里
梁园歌
我从淮阳来十日苦风雨访古登平台苍茫见齐鲁平台昔日孝王园仪卫还同万乘尊周庐延阁通珍馆修竹青池带国门四方宾客皆麕至枚叔邹阳最称美明月西堂作赋成严霜曲榭称诗起荣枯翻覆那可常左右谋臣忽中伤日暮杵声停故苑秋风葵藿下睢阳骄奢岂辨当时事惟有怜才解人意门馆荒凉谁曳裾川原旷望聊停骑吁嗟行路良悠悠白日经天河汉流朱轮自古多倾覆黄金底用如山丘
答戴常伯
我昔浮沈卧金马倾盖当时尽骚雅戴逵遇我情最深一月新诗常满把鴒原回首忽沾衣魏阙无媒此道非已甘伏枥同鸡皁争谓弹冠谒紫微长安骑马希相识朔风吹人少顔色穷途尚典鷫鸘裘泥蟠未有应龙翼怜君结驷慰吾愁霜腴雪韭庖人羞剧谈铜狄今谁在遥指苍梧望不流知君日下多恩顾奉舆执靶瑶池御载酒须寻仲蔚居功成却倚将军树
鲤鱼图为大司徒三川刘公赋
谁剪生绡画神鲤黄金作鳞丹砂尾大者矫健凌飞涛小者唼喋随波起赤日簸弄扶桑潮此鱼有意排青霄气连海岱成肤寸势挽天河注沃焦良工画此有深意不独研机在山水君臣遇合将无同龙变云蒸亦如此燕市何人购此图宝之不减双璠璵持归华屋生烟雾倏尔沧洲落五湖是日天高秋瑟瑟宾客满堂皆动色朱弦喜奏凤将雏瑶阶更叶兰生日知是祯符不偶然麒麟事业旧青氊佩刀王氏元名德经术玄成本象贤腐儒亦解知英物看尔扶揺上九天
运丁行
黄河运卒何艰苦不值泥涂即风雨千里常行半载余得到京城半为土大车小车输上仓官家却用大斛量拣成颗粒明如玉复以风轮扬去糠仓中鼠雀尽张喙片言不合辄笞捶入口沙泥尚不充掩骭单衣岂成睡潜辞甲长暂逃归忍使丁年坐顦顇人言自古从军乐岂知从军亦太恶不如大贾浮江湖明珠满载无官逋
思归引
平生任性无羁束蹋翼尘途成碌碌年时提椠隐闲曹此日之官领钱谷秖谓朝参远国门岂知束带无朝昏问之几马不能对上林圈兽都无言以兹筋力转驽缓安能驱逐随车轮吁嗟叔夜无深识邴原辞俸过六百我今蹭蹬胡为哉况乃形容转衰白闻道故园初罢兵薄田数亩可归耕扬舲稍待桃花水策杖须寻漉酒生
夏仲昭万竿烟雨图为刘仲恭题
洋州墨竹曾传谱东吴夏卿亦其伍常扫风枝及雨叶世人往往倾赀取此幅离奇动万竿烟岚灭没蛟龙蟠碧鲜下拂彪池浅翠葆隂生洞壑寒天籁刁骚忽然起水意山情落棐几窗前作赋戞金声林下挥觞助玄理烦襟俗状借解纷始知不可无此君写真已足轻尺璧何况溪边十亩云愿君宝之勿轻掷城南僦舍胜泉石藉苔瀹茗时展观洗予肮脏风尘色
感旧篇答苏子川
识君忆自公车日倾盖论心若胶漆长杨羽猎挥毫赋上兰歌舞联镳出自余风月尝邀致兴来每过苏端室华阳骏骨知在否乐生高台未萧瑟先帝乘龙去不返小臣江汉扶衰疾君亦南浮入会稽欲寻台岭营芝术当时席上几才人世路艰虞各相失罗裳钿翠为谁骄隣笛哀伤事非一岂知日月重昭洗明堂再覩成周礼更衣正叶鸣鸡奏趋朝不待铜龙啓颇闻濒海销锋镝复传宫中罢角抵否往泰来理则然感时抚事空流涕管鲍交情今已无骊黄过眼终难眯怜君日侍上方羞笑余累索长安米风云腾踏当奈何火色鸢肩犹旅邸
五岳山人歌赠陈玉叔之淮阳
君不见有虞受禅封名山五岳盘错天地间金堂玉溜虽迥絶便门径路堪追攀真形混沌翕元气窃之可以超人寰恒宗风雨舜不到蓬莱波浪秦引还蜀严尚平尔何者裹足乃欲穷孱顔龙伯大人顾而笑夸父僵走诚可叹丹牀一秘几千载侧身长望阻且艰好奇独有陈夫子妙年历落金闺士胸中云梦吞八九周游名胜无难理虎头盘囊稳系身直鞭天上黄麟起手排阊阖挥浮云过都历国寻常耳崑崘五城反在下焦原倒足愁胥靡玉阶历上帝谓之齐州烟尘待纲纪握节朝辞金马门单车夜到淮隂市东吴绮缟输几轴洞庭橘柚来包匦徐关白沙河弥弥须君治之平若砥食粱刺肥差可喜丈夫功名要磈磥卧游不出轩窗里
肖甫送至天雄故城因观宋大观五礼碑同赋
风吹古城势欲倒征车北指燕山道道傍穹碑十丈余雨剥霜封卧青草我行拂拭开尘沙良工独苦咸咨嗟婉丽似出虞秘监廓落正类顔琅琊金薤离披立蛟鹄赤手欲掣生龙蛇谁其能此宋令主千载重操黑帝矩宫中才人捧砚立殿前常侍登牀取白麻宣诏赐天雄署衔纸尾纷华虫琱镌琬琰勒黄绢典雅尚有承平风可惜龟螭半斑剥牧童烧焚牛砺角铜仙何日去咸阳花石无踪寻艮岳停骖啜古不胜悲况是邮亭把手时关门令尹逢迎处更说羊公曾过之
遇张元春
侠斜日暮红尘里扬鞭识是张公子春风大道控骅骝明月西园醉桃李琅玕玉树媚眉姿步上黄金未足奇诸生解作东山咏才子邀吟辋口诗长裾懒作侯门客挂帆归访专诸宅淋漓青壁满题名牛衣胜卧长安陌
送洪山人从周谒张观察塞上
雌伏长安市时人嗤瓠落一朝烽尘起褰衣赴戎幕楞伽刹宇近边庭枪垒风云护井陉行拜将军金鹊印还披壮士曼胡缨自言白猿传剑学匣里青龙时出跃蛮府娵隅解赋诗辕门乌鸟能占角韬钤本自用才人况尔风流入幕宾蒲类即看登计簿乌孙不久作藩臣陆沈笑我栖金马心期岂是悠悠者不辞酒肉似邱陵櫜鞬共醉垂杨下
送韩子成补三衢太守
君不见凤凰羽翼何襹丹霄掣曳谁能羁丈夫磊落负才气遇合风云自有时江左韩生称国俊射策君门名益振下笔偏窥左史书剧谈合绾苏君印曹郎待次拂衣回管乐心情付酒杯十载幽忧缠橘市两朝仙驭上瑶台畴昔论交几人在一麾君亦思江海钱塘江水日生潮严滩明月何曾改挂帆信宿且经过予亦青山梦斧柯兰隂之水葡萄渌襄阳小儿铜鞮歌腐儒岂辨一生事黄金到手须快意扬雄禄位诚足轻相如肯与公卿议浊水清尘自不同贫贱之交莫相弃
刘观察仲修酒後出芝杯饮客作短歌
刘侯喜客开华堂正逢三五明月光酒酣起舞欲为夀夜深更出玄芝觞此芝何年入君手古色苍纹如篆籀金环觅得寜论直玉髓凝来不曾久纤手雕盘照顔色满座传观骇未识肯辞举釂为君欢百年有几开胸臆刘侯玉署曾奋身早年肮脏辞风尘异物来作长生供怜汝本是餐霞人穷途遇君顔色好析胆倾肝争草草交懽娄护岂足夸不饮公荣堪絶倒衰迟且欲息微躯水宿风飡借一盂杖藜更拟擕笼去烟雨雷平正可锄西王母图歌为陈侍御道袠母太夫人夀
瑶池渺何许荡漾连龟台琳宫贝阙相逶迤旭日倒射辉蓬莱宫中之人衣绦衣左携青童右瑶姬鸾匏凤箫俨先导天花万片飘琼蕤娥眉萧飒三千岁翠軿下頫人间世青萃长琐丹台藉紫元曾授金璫秘朅来览辉南海遥云林仙姥还相邀在傍笑者东方朔履上星辰侍玉霄黄封屡给天?醴锦绮亲裁织女绡一上太行停节斾几回蜀坂住征轺兹日烽烟销南斗斑斓起舞尊前夀幔亭曾孙今几代浔阳江潮清浅否椷书青鸟更飞来年年劝进长生酒
唐寅仲卜居英州不遂竟归作此慰之
唐生宿有耽书癖早岁下帷穷铁摘赋就还称八斗才劒成自倚千人敌岂知明月翻暗投不觉青春易抛掷去年辞我游浈阳南山水石为生色芒屦行经碧落天墨痕渍在云华壁山中未具郄卿槖道傍争避朱公席君有腾骧八尺身何为蹩躠羁风尘尔非广柳车中客亦岂臯桥庑下人劝君归来且莫嗔城南万雉连通津青翰翠被堪娱日柳眼桃心竞发春割?谁轻王粲少曝衣难笑阮家贫旧时彩笔休轻掷此日河东赋颂新同黄全之梁思立黄公绍陈忠甫访安期生石室
白云山下栖真室松迳何人访黄石芳草犹寻旧日盟弃繻千载曾书生野禅顾我忻而笑玄鹤鼓翅锵然鸣林间木榻且安坐江上浮云隂复晴岩前散发者谁子划然长啸为鸾声兴来枕藉向天地何暇坎壈较不平崎岖石路且回车白日未落欢有余登山临水不尽醉枉作高阳一竖儒
陈忠甫以卭竹杖遗予戏作短歌
卭竹传奇西夏日肿节瘦茎如鹤膝天竺高僧屡护持尚方灵夀差其匹陈君好事偶得之入手铿然知古物指麾铜柱开烟霏柱石罗浮看日出朅来载笠访安期怪石欹厓恐颠踬提擕似有苍精翊闪烁应愁山鬼泣偷视刀环未敢言笑尔青藜落吾室感君把赠意已多置之座右勤摩娑只今沧海扬洪波冯夷出没翻蛟鼍微闾聚窟渺在望金堂玉溜空嵯峨杖乎杖乎奈尔何
画菊为孙舍人以道赋
九月严霜风槭槭篱下黄花纷五色千枝结束艳明霞一片丛生媚幽石略施粉黛人已惊浄洗铅华谁解识孤根独立已後时岁晩馨香堪自惜柴桑三径未曾栽孤山万树长相忆舍人寓直披此图棐几芸窗时拂拭嫣然空谷回春姿莫道佳人难再得
为邵长孺夀戚将军
将军昔佩金虎符洗涤闽浙清寰区上书不肯羁南越抚剑直欲鸣伊吾庙堂宵衣思颇牧诏移内地卫神都蓟门坐镇今几载能使沙塲成陆海投箠朝澄玄菟波衔枚夜夺乌孙垒旌旗整暇号令严士马懽腾气逾倍椎牛酾酒日从容翠釡黄封下九重边庭数米知军实幕府程书上国功将兵不独如王翦好士兼闻似孔融只今行年才五十冰雪肌肤发如漆喜气遥从海上来明星炯向营前出仙籍青华纪筭多功名麟阁图形毕颇闻戏下盛才良借筯今谁是子房腐儒不识征西府留滞空愧尚书郎愿徯函谷封泥後剑履重看入未央
赠瞿生
齐安瞿生风骨殊腾骧七尺非凡驹十龄下笔薄史汉握中往往灵蛇珠而翁顷者遭羁絏裹足洒泪来燕都九关峨峨森虎豹白日朗照明区区肉刑末减逢汉主槛车薰沐收夷吾岂为能言识黄雀亦是精诚感白乌嗟哉瞿生孝且贤珊瑚碧树谁不怜琅琊小令人伦监倒屣为赋长离篇我苦十旬始休暇不能罗致心茫然采衣持节即远道青云干吕随行船匣中莲花光煜然韬而不试神乃全用少正及中兴年耸身玉立当云天遭逢不孤名下士帝师当时亦孺子
古墨斋歌
锺王妙蹟世希有典型一代存仙手碑版当时走四裔岂知摧折成枯朽负荷虽堪柱石才沈埋未免尘沙垢英雄困顿亦如此石阙何知但箝口谁其眄睐施?椎李侯无乃其华胄松煤雪茧相映光春蚓秋蛇互蟠虯团圆隂魄如顽铁错落星辰余北斗平生半世看墨本洒泪临风一回首冲腾紫气初发硎匣之恐作蛟龙吼所嗟指腕不相随习气平生今在否李侯瑰磊能攻诗亦复解发狂濡酒操笔应留纸尾书不觉神明顿还旧愿君宝此勿弃捐败缯敝箒人争售
书五岳真形图後遗朱汝修
芦灰一杀鸿水怒浑沌瓜分奠中土构形太素谁能知西王窃之遗汉武龙拏螭泊真离奇鹄画螺书安足数封珪锡号徒纷纭崇侈无乃宋道君苔文尚留日观顶野火不共秦碑焚金门吏隐桃椎子早学丹砂悟玄旨玉笈青囊稳系身水慑蛟龙陆虎兕云外天行自兹始醯鸡井鲋胡为尔
题黄山谷书黄龙禅师开堂疏
锺陵行押称第一早岁已入兰亭室转运应知腕有神掣颤尤工老来笔学诗唯许杜少陵翰墨黄州乃其匹宋人岂解识真龙天廏骅骝纵奔逸藉名党锢疾如仇白首黔阳作系囚平生正得参禅力万里危途百不忧黄龙老宿尔何子槁目曾识东家丘相酬妙语千金直能使芳名万古流擘窠何人勒翠琰野火不肯焚银鈎何年榻本来燕市惨澹无人知满字金门久客逢休澣北牖临风自粘缀发短谁知心尚长侧厘尚望君王赐
乾上人以铁如意遗余作歌答之
吾闻壮夫一吷昆吾折大半精光犹未灭链为如意坚且强镂作盘螭颇殊絶宛若寒空千丈电泠如隂山太古雪何年却入高僧手魍魉见之应却走有时举向莲花座人天万衆俱回首羡师根尘久已除身外尤物徒区区知予颇解鸿都学相招为署阿兰居空中一掷偶称意倒匣不吝牟尼珠尘昏幸借指授力揽结愿与行藏俱用之可代巨鳌足小试肯碎珊瑚株吁嗟人生电露真须臾满堂金玉非良图坏衣瓦铁堪为供绮障转觉羞吾徒
神鼎歌为任参军赋
神鼎何年出荆土三趾龙文形制古丹砂水碧纷斓斑款识纵横尚堪覩就中星罗六十字读之箝口不能数王在寒师命太史对扬王休周仲父戈鋋矛戟森开张蛟螭离奇忽奔舞嗟尔神物胡为来中兴抚运重明开两宫鼎食备厚养万方玉铉多良材千夫操畚筑城下富媪有意呈奇瑰琅函将发出紫气石窌大吼如惊雷牧臣盱眵诧灵异贮之为筑中天台衡霍呵卫驱罔两江汉洗涤倾尊罍予生好奇颇识字荒僻安能逢盛事搦管争传王太令得宝况是任公子空勤枣木勒千言尚乏赫蹏遗一纸逡巡闻未献明堂金薤灵篇尚秘藏且罢山中采黄独期君蚤晩发潇湘
送本空上人西游
圆师亦是吾乡士少小出游迷处所寻师忽遇清凉山裹足不踏长安路持咒经禅阅几霜知有慈亲在故乡锡挂一袍迅飞鸟身轻千里不賫粮白髪相逢不相识雨泣含凄愬胸臆难将恩爱等寻常惟有无生堪报德欲留橘井与比隣小筑茅龛结胜因魔王璎珞空持赠长者黄金不贷贫白云又指苍梧道三月瘴江多毒草鉢里濳龙应避踪水底鲛人争献宝机锋妙说倒王公登坛振铎演宗风勿谓道安逢凿齿须知玄度待支公
瑶石山人稿卷四

[book_title]卷五
钦定四库全书
瑶石山人稿卷五
明　黎民表　撰
五言律诗
送泰泉先生赴南都掌院
旧迹纡皇览稽谋藉老成位因推隽起国以用儒荣凤阁纶为草龙门史作程所希调鼎鼐延首咏昇平
粤台山怀古四首
铜狄栖荒棘珠衣没古蒿山回秦垒在云出汉陵高大泽龙犹卧深春鸟自号雄图将逝水谁与较萧曹京台聊暇日四望柳条春象郡元吞楚龙洲自隔秦英雄无窟宅战伐有埃尘汉文寛大诏犹自感遗民冷露沾瑶磶凄风断翠华中原曾掎鹿荒泽自鸣蛙涧古藏尧韭巗幽偃舜花隆坻聊永叹林薄振清笳风急俯层城乌乌夜角鸣河湟千里草骆越十年兵孤剑时闻吼雄心郁未平修名何冉冉徒媿请长缨
送陈公聘
京华非远地子去近明君晓辨龙池树春翔象阙云封章何日上旌斾此时分天末多佳句因风寄雁羣
寄盛子才
离鸿发五岭比翼间云涯春拂秦城柳秋乘汉渚槎风尘怜玉树江海思瑶华忆女山亭夜空岩度落花
题子乾双鹤
爱尔双笼鹤昂昂在野堂孤标能自许独立亦何妨素翮逢秋劲清声入夜长云罗知不碍莫遣羽毛伤
神乐观听吴道士弹琴
和风扇杨柳古殿肃轻隂释我樊中虑谐君方外心钧天疑度曲流水自成音恐别仙源去飘飘不可寻
游西山玉泉池
圆渟知异脉方折纪灵踪濯月金规满含风石镜融平湖隐作浪曲涧泻为淙一入昆明去千秋照绮栊
香山寺
却月横香阁祠星隐绀台殿随山势转池向水源开双阙浮云敛千林返照来鹤岑清絶处心赏信悠哉
长门怨
永巷疎恩幸长门絶履綦由来妾薄命讵是妬蛾眉夜雨销兰气秋风落桂枝凝思君不见含态入罗帏
闻大驾南巡恭赋
君王游幸地江汉本朝宗湘浦聆轩乐昭丘讯楚宫昔闻欢旧镐今见入新丰徙倚看南极俄成五色龙黄道天行速瑶图睿览纡万方归贡篚四海混车书问道回轩驾巡方奉舜舆非熊如入梦能载渭川渔凿道通龙辇疏山转凤轺柳当旗外拂花度幰前飘地即桥山古津仍滦水遥皇情悲恸处松柏入青霄吉日行千里征途驻六飞周庐闻夜柝旅帐正宵衣御气翔丹毂绯烟绕紫微祝融先儆路何敢褺皇威九庙神灵在銮舆暇豫回徒劳赋黄竹只见却龙媒凤历占千禩鸿私下九垓悬知歌吹入高宴柏梁台
柬陈公聘兼怀盛子才
聆尔金闺赠思余白石歌共看杨柳暮相隔海云多采服依丛桂高轩映薜萝椒潭风日美倚棹一经过天南归二鸟俱是凤池羣独立青冥外时来瑞圣君春风揺彩笔夜月理玄文惆怅初阳洞相思寄暮云
挽陈少谦
定交怜鲍叔解剑忆徐君繐帐生秋色华池入暮云濳夫空有论封禅竟无文他日山阳笛重游不可闻
除夕和惟鉴家兄
雨色浄遥天华灯照四筵气催残腊日花发艳阳年冷蕊融残雪疎枝带暖烟春明好行乐莫忘棣华篇
再游西山
爽气朝仍在乘春偶独过雨稀芳桂少山密夕阳多粤鸟愁燕土南冠赋楚歌凭轩无限意流涕满岩阿
出塞曲送陈公聘使边
骋望白狼间追兵大漠闲黄河通月窟青海入天山剖竹行秦垒封泥守汉关豫知麟阁上先候策勲还鸣笳发陇首建节望河源莫以边功重能令中国尊名王应膜拜渠帅会宵奔早献安边议归来入蓟门
过仪真访谭子羽留酌江霞馆因赠
榻下高人宅飞觞夜向分门临扬子渡窗隔蒋陵云鸾啸因风起渔歌送客闻江潭无限恨琼树思氤氲留滞周南久川程倚棹过江流经楚尽岭树入吴多兴为悲秋发情如惜别何津亭明日路相望隔烟波
留都
锺阜郁迢嶤河山望不遥神宫侵日月辇路上烟霄弓与龙髯堕笙随鹤驭飘金鳬知不灭绦节下朝朝六?神猷焕三垓睿览存铸金成九鼎剪叶建诸藩玉历调元气琼枝?本根叨逢中兴日不改旧乾坤成龙占王气游凤记高台山色荆衡尽江源巴蜀来庙谟资一德天险仗羣材壮观今如此中流讵足哀铜爵标霞外金茎擢汉间祥基开白水御苑跨黄山殿古宵钟彻花深委佩闲苍苍後湖月应载凤游还紫署招延地时髦尽逸羣镐京陪湛露韶舞续卿云秀抱江河润光生草木文菁莪今日化慷慨忆殊勳伊昔风云际谁依日月光鹿穷归历数龙变化侯王俎豆丹青里江山剑戟傍铅刀思一骋流恨向宫墙水府荒南国江津控百蛮登秋来橘柚踰海贡琅玕岁月龙编远风烟鸟道寒朝宗真此地王会万年看幽蓟称岩甸重襟亦在斯尚纡南顾策数费北门师霜悴青苖尽秋深赤羽驰谁能如贾谊流涕向明时
登鸡鸣寺
宝地空香散金绳觉路赊楼高碍白石轩密秘青霞緑泣台城草红悲辱井花江山今几劫非独有恒沙驻目凭虚阁神思迥欲飞雨惊黄叶散磴绕白云微钟簴千秋在豪华六代非昙花无住迹顿染客游衣
送李少阶尹嘉兴
君向东吴去幽寻兴不违水田青稻粒游女緑荷衣问俗纡玄绶裁诗坐翠微趋朝须及早莫遣雁南飞制锦荣新秩还乡是昼游彩云辞凤阙僊盖弥麟洲身系苍生望符分圣主忧江南民瘼甚应为达宸旒
和子乾游浮丘
海上仙山改人间幻迹留鼎犹烹白石霞自媚丹丘瑶草期相拾璇房得并游采芝人不见惟复桂巗幽
梦中作
春殿儆宵钟千官步辇从中林亲射鹿瑶水远乘龙柳外笙歌发花间紫翠重周南留滞久何日待东封
瑞雪
午夜罄灵祈千官匝紫微望云车盖合度曲凤凰飞皎洁随纨扇凄清炫玉衣侍臣裁郢曲转觉和人稀瑟密因风度严城迥不譁入林俱缀叶粧岫讵成花积气浮琼岛流云结素华盈车占上瑞持此报皇家
题玉屏墨庄
浄业临丹壑高居拥翠屏云光过沼白山色入池青独鹤将人静闲门共月扃安知灌园客不是少微星兰沼碧沈沈微风生树林游鱼避荇叶食鸟下蒲心径狭牵衣袂岩虚应足音知君数来往应不倦幽寻陇蜀平分处风烟迥不迷斜阳褒谷口古树汉坛西泉石经龙卧烟萝拂凤栖何时纡俗驾从尔问丹梯
过盛子才馆
花林同载酒幽客重相寻春事连三月乡愁搅寸心草青临浦尽云白到江深莫忘还家路缁尘易见侵扰扰复依依闲来此息机一惊春草緑再见杏花飞楚老怀瑜泣齐门抱瑟归五陵珠玳美谁复念牛衣
真州旅馆小楼望江南
江臯飞雨至羇客易澘然稍湿汀前草微生树杪泉舟行移远?帆过宿孤烟偶动乡园念知忘课秫田
同行诸公渡江予独留真州
飘蓬转岐路归梦绕丘园落日天边尽孤云海上翻汀兰看渐歇径菊别应繁谁念分俦侣殊方独闭门
答谭子羽
三年书少至万里兴难乘暂尔忘乖别从前废寝兴梦回芳草积愁入夏云蒸待尔金闺去思予卧茂陵
延清馆小集和子乾
蓬径初延赏空斋独尔思酒深寒夜酌梅发早春枝浦外流云袅城闉上月迟莫缘风共雨长负此幽期
送何郡博迁信宜尹
初散槐隂市还过岭峤东地应隣合浦人更美文翁县静山容媚官亷海错丰双鳬难久滞早见入丹枫
长汀李大尹挽词
美政推榆次芳名拟岘山只闻擕鹤去俄见泣麟还荒壠松楸古平原橘柚斑夜台埋剑气犹照斗牛间一从淹建水无复画麟台学有雕龙辨人非展骥才茂陵长卧病栗里竟归来往事穹碑在松风起暮哀
桐庐道中杂咏
宿雨朝来歇山云尚接连芙蓉乱越渚秔稻满吴田有景拚为客无机任似禅乡心虽强制犹废夜中眠结宇荷为盖编篱槿作扉野晴乾鹊噪沙暝水禽飞牵路缘青壁樵歌出翠微滞淫非客意山水自忘归谷口条风改江中暮霭沈云山招隐兴京洛倦游心缉芰香盈袂听猨泪在襟客愁容易老星鬓莫相侵失路人争厌羇游兴独缄已捐湘水玦还进赤亭帆水急流纹聚峰高落日衔青山如可买来此卧松杉
钓台
垂纶人去後楼阁缅纵横龙卧沧江晩鸿冥芳草生水犹喧野碓风自落柴荆物色真虚事知君不重名
豫章江行
緑筱迷荒?清溪下乱流可怜听雨夜强半为花愁囊已无金错衣犹拥黑裘翻悲生计拙不似钓鱼舟千越通津处青山匝?多鸥来揺水镜鸿去避云罗钓依蒲柳行舟触芰荷本无浮海志乘醉且狂歌路已经吴越舟还溯豫章洪涛撞远?独鸟下危樯地近长沙湿山连粤峤长所思非远道犹复叹殊方
吕仙福地
烟霞千仞闭沧海几回枯碧甃流丹汞瑶坛上緑芜溪深人过少松暝鹤来孤愿探琴心妙藏身向玉壶
少壑为蔡山人赋
林园无外事一榻类安禅翰墨尘悰少衣冠古制全市朝容大隐山泽俨儒僊更欲逃名去知成内外篇玉笥峰头景还专一壑奇山巵随鸟劝涧户有猨窥问字多擕酒寻僧不废棋云房招隐处谁共此幽期
踰岭
萧飒风尘鬓栖遑几入关蹊回还有径林尽转多山无论鸣驺入欣随望气还不知缘厎事容易损红顔
弹子矶
兹岭何绵亘孤根下杳冥云光荡鸟背水气杂龙腥蜀道攅为阁庐山叠作屏定知人静後风雨语精灵
香炉峡
重林遥蔽日羣峭上摩天蜃气何崷崒猨声更接连双娥行雨庙百丈上泷船远道应愁絶乡园若个边
久雨
秋风吹暮雨萧索滞空城窗隙应妨入檐虚不絶鸣稍侵书帙润更益研池清一榻容身外浮云未足营空斋长昼掩於世颇无机一雨野池溢千山黄叶飞林僧看竹少园客负樵稀试问浮生里蘧蘧几是非愁霖淹别墅朋旧解招擕竹偃侵花径栏倾碍鹤栖苔生吟畔石虫篆壁间题竚待晨曦至腰鎌课秫畦
容庵黄公挽词
名高鲁单父孝掩汉黄香絶学笺蝌蚪清朝咏凤凰乞身书太早忧国髩徒苍赖有中郎笔新镌古道旁省署捐华要山樊适性灵身齐漆园吏人授济南经紫气龙泉掩玄堂马鬛扃年年椒糈奠图象在丹青
寄丁戊山人
高情怜博奕几度宿芙蓉琼树海云隔瑶坛风露重晨餐憩危石旅服入深冬後夜闻笙处知从紫盖峰
玲珑石
险类天门凿奇方日观悬云移根尚湿雨滴溜成穿偃壑知灵草窥窗有瑞烟可怜醒酒处树木旧平泉八月兵入京师十月广州始得平安消息
京华愁独坐蓬径辍相期惊鸟南枝怨飞鸿北地思龙庭悲鼔角凤野见旌旗此日江湖梦偏悬六月师揷羽喧边郡游氛薄帝京士皆轻死战将只重横行马上青娥惨腰间宝玦明生灵尔何苦会见扫欃枪气倍临轩日风生授钺时九边森虎旅七萃起鱼丽选士皆穿札徵兵尽死绥圣谟真不战关塞偃征旗幽蓟襟喉地边兵造次来雁门无李牧马邑有王恢故垒秋隂澹清笳落日催勒铭麟阁上应待出羣才午夜闻班马清朝遂解围风尘双目短消息万方稀保障逾青海宸居正紫微柴门候远使喜极倒裳衣
同易道人过霈上人山居
支公禅观处密义许相酬白黑虽殊致玄无本一流经翻疎树下茗宴曲池幽为问浮生里何人得此游师曾访道去言至伏牛山残雪经行苦深林乞食艰心花晴自湛身界老终闲一衲云峰下秋来独闭关
过鹤舒山人别馆
却扫元非病斋心欲断缘残年惟翰墨虚壁祗灯烟夕露滋团菊斜阳下冷蝉汉庭今重武谁好子云玄
泰峯为刘处士作
习静空斋里瞻奇仰泰峯白云流絶壁黛色隐寒松寺与茅檐直门经竹崦重夜来清梦觉还得听晨钟
从化山水六咏
羽驾今何往丹梯迹尚存窌藏金粟暗书积紫苔昏秋水沦粧镜春风掩洞门空山人不见白露湿兰荪
【右刘仙岩】
片石横江浒危亭驾泬?山烟初幂树溪水欲平桥游女思捐佩佳期托采萧登临意无限猿狖响山椒
【右石鼔楼山】
山色晩幽幽清溪独放舟轻风低舞蝶急雨应鸣鸠鸡犬桃花?人家杜若洲故园春服好应不厌经游
【右曲江】
为有云房约来探不二门雨花临近砌山翠落前轩讃佛还听偈看心本息言未能超忍辱聊此涤烦喧
【右太平寺】
侧足应防险沈竿讵测深神珠浮沼面宝劒坠潭心草树涵秋碧烟萝翳夕隂欲知霖雨意肤寸起遥岑
【右龙潭】
远岫横丹穴危梯倚玉虚长生留秘诀清隐阅仙书舄本鳬飞後羊知石起余沧桑那可测惟见化城墟
【右杨溪洞】
严何二子约予与易居士会海珠不果有诗见诒奉答
灵气方予愧真缘子独深片云凝野思明月寄遐心罗网鸿飞急烟霄鹤去沈瑶台知不远同尔一追寻
丁戊山人再至予适泛海归
舍舟俄见面素发忽相侵纵有逢君处知无住世心身将灵岳遍性入梵缘深莫动归与兴丹丘即故林童御史仲良谪官南海偕隐士刘安元来游倾盖驿亭率尔贻赠
已向青门隐欣从白社游乾坤为一马身世在虚舟海拟张融赋丹从葛令求肯怜离索意来访桂岩幽槐里归来後苍生尚系思史曾书直谏人久挹光仪踰岭愁风热擕家渡海迟想承前席问还在中兴时
五僊观钟楼次刘安元韵
飞楼延倒景徙倚听鸾笙树并孤烟耸山当落日横沧波终不极天路此时平未论求仙去深杯且共倾十五夜同丁戊山人集泰泉先生宅分得深字
行云隐明月华烛散轻隂南国词臣第东游海客心坐怜寒漏短闲爱夜杯深更听霜空鹤翩翩送好音
同梁思伯讯陈贵吾卧病
怪尔经旬卧疎灯对影孤药曾因病识身岂为名拘叹逝从星鬓安贫任泽癯莫愁过往絶人自访濳夫
上丁日拜梁文康公祠
画阁春云里参天翠柏围虹光留宝册风雨动灵衣扈圣天心眷回銮火德辉留侯名冠古能托赤松归
闻梁公实得请南归
天地干戈满风尘信息稀暂辞青琐直遥望白云归种秫堪为酒纫兰可作衣蹇予犹负米惭尔息尘机
望思伯不至
北阙书难上南荒路不通尔仍淹水宿吾已倦沙蓬梦寐风波外交亲意气中帝城知己絶何处托梁鸿同吴而待杨挺秋朝天宫万岁山登望
陟胜缘芝岭寻幽过竹房帝乡云冉冉关路树苍苍叶应空斋磬烟参画阁香玉壶偏可狎何必泪沾裳
吴舍人内子挽词
鸾镜俄朝掩兰闺遂夜扃路尘昏柳翣山雨泣松铭精卫魂终在潜英梦岂灵空余潘岳赋惆怅不堪听讵是朱顔改还悲白发催未闻封石窌谁见返瑶台瑟共湘灵鼓舟从易水回江蓠应可荐词客有余哀
秀林亭为王舍人桓赋
风烟尘市隔花木俗情疎闲爱寻渔艇静宜看道书岱云翻迥野泉水灌清渠羡尔高斋客持觞常晏如
秋雨夜过公实
急雨驱残暑萧然夜掩关秋声过乱竹凉气殷空山紫署君期入青门我暂还庭前桂花发曾忆几人攀懒性过逢少襟期只见君雄心频说剑清夜且论文露早虫偏切风高雁数闻便应欹枕卧时事日纷纷隐几不成寐萧条来朔风高城翻落叶远浦滞寒鸿意惬新凉後杯深永夜中因君爱疎散三径数来同
招梁彦国仲登二子
江湖羣盗满搔首叹离居旧好谁怜子新篇独起予风前停野酌雨後剪春蔬不负山隂约柴门更扫除
拙清楼闻笛
窈窕边城思随风下陇头数声山石裂一曲暮云流候雁霜前苦江枫露下愁庾公多逸兴今夜在南楼
欧桢伯招余过草堂不赴
拟寻鸡黍约远赴故人招落叶千山暮孤村一水遥天寒收橘柚岁晏罢渔樵未得同擕手新林过板桥
和中阁山人守岁
寒雨转霏霏更长灯烛微风尘孤劒在江海十年归短计惟收秫清时屡食薇相看春色好花竹满林扉列炬照前庭分题尚未成风烟稍欲敛河汉淡将倾短褐南山梦长缨北阙情行藏俱莫问披豁任吾生
药室六咏
未暇浮沧海清思一室中餐霞归绦府食柏变青童采药幽禽导栖心静者同方知灵骨异飘举欲乘风结构緑萝隂端居怀古今岂能随橘性暂觉远蓬心亚树猿争果窥窗鹤应琴世途俱冥絶唯有羽人寻上士遗丹诀中年遣世情九光飞素鞅五岳炼真形缓步随罡斗斋心礼太清自能超浩刼何必访蓬瀛卜筑虽方丈青谿合自然壶中乘倒景枕内叩灵篇龟脑方和药龙胎定假年从来山泽里别自有儒仙金门虽可羡雅志在玄虚身世了非我琴尊不愿余行吟朱实落散帙緑隂疎幽独园居懒寻山或起予山林成独往未觉兴情孤作赋怀嘉侣忘言据槁梧冰肌仍绰约金液岂凋枯始信风尘外藏身有玉壶
别黄幼章南归
客程犹万里旅服已三春倦马风尘色离觞江汉人病兼吟落叶愁复泛长津白璧谁持赠还家慰所亲
赠王文纯
玩世吾应拙逃名尔更迂夷门人岂识燕市酒曾沽白首矜然诺黄金信有无归来江海日能【阙】
潞河风雨骤作
自笑浮生拙飘飘信客槎波涛翻陆海风色惨平沙岸圻应防燕林昏不辨鸦江湖成稳卧无梦到京华
黄子铺
京尘犹未远野落自萧骚田父频驱雀居人半带刀牛羊斜日下蓬堁朔风号苦忆南窗下壶觞只自操
董子祠
古庙丹青在幽人此重寻浮云碣石外落日广川隂壁尚藏书古庭犹积草深因怜不遇者此地倍沾襟
狼口阻风
断岸悲风急停舟浊浪深千山低野日孤树繋春心客邸频炊玉行囊屡探金无能慰离索箕踞向秋隂同徐郎中吴给事访李使君郡斋得雷字
故人千里至落日一尊开天合孤城雨风驱大【阙】
剑岂应孤
歌风台
万乘威灵远千秋伏腊思古墙隂薜茘寒雨湿旌旗汤沐山河在光华日月垂竖儒逢世难流恨大风词
集姚元白市隐园
江山余故国水石到名园草色幽亭合云光曲沼翻狂来犹说剑乱後此开尊一罢濠梁咏襟期谁共论
题余伯祥河亭
高斋开白下疎树倚青溪竹露秋逾滴山云晩渐低汉京班氏学剡曲戴顒栖念尔风流在令予恋解擕
过黄淳父旅寓
烽火不堪论相逢但酒尊悲歌同易水长剑去吴门世事穷愁过贫交古谊存销魂怜此别江路听清猨
姚园席上赠吴山人子充
剧谈修竹里共指白云期四海无家日千山独往时故人蝉冕贵久客髩毛衰欲把吴鈎赠飘零念路歧
永兴寺访吴僧福懋
敛屦穿深竹牵萝过石桥僧来经茂苑寺古记南朝暂住因烽火将归驾海潮谁言缘易断翻遣别魂销
同黄淳父登雨花台
高座翻经处扪萝试一登羣峰当暮敛万象入秋澄树色分萧寺松风起汉陵伤心烽火日楼橹在西兴
过陈时亿兄弟留酌石亭先生之子
江左应才窟三株独出羣交情原白首器业自青云万事衔杯失千山把剑分龙门吾敢托生已後陈君
避兵青阳将军滩
已是愁风景兵戈复路难髩毛今日变衣袖几时乾山水还鄣郡奔亡自楚冠酒楼萧索尽谁遣客愁寛
送林元育之仙游
何氏乘龙处芳湖澹不流烟霞异人境鸾鹤下真游扇枕黄香恋岩泉谢客留石牀须汛扫吾欲访丹丘
送苏仁甫之永安
君去延平郡传经有旧踪青山藏九岛紫气抱双龙傲吏当清世闲曹拟素封裁诗多暇日能寄海云重
同思伯将游石室山经石门作
秋风揺落後水国挂帆游壁垒成千古江山空四愁浦云移远树汀月送行舟不用歌丛桂王孙自滞留
泊灵洲宝陀寺
荒亭围树色孤石揽云根野水寒侵?渔舟夜到门霜枫闲共倚沙鸟静闻喧不寐看山月秋声满给园
至三水江雨骤作
鸡犬依茅屋鱼虾集市门峡山高浪隐桂水细流喧雨枕听更卧江船把酒论丹梯知不远飞梦蹑崑仑
渡峡
沧江流正急山势划中开絶壁交青竹寒冰滴翠苔树翻栖鹘动藤接饮猨哀不为耽形胜能无夜雪回
嵩台
景絶因江会楼高更得名山回到海色树殷落潮声日影朱旗直风含白氎清凭阑聊引睇谁悉古今情
宗吕二牧宴於孝肃堂
词人今岳牧能吏岂闲曹象郡烽烟浄龙门气色高清尊开暮雨虚槛俯秋涛不共南楼夜谁知庾亮豪
尹明府雨中邀饮
漉酒能留客柴桑意绪多疎花明雨槛高栋隐星河檐雀窥尊喜城鸦接翅过不愁沾湿重余润入烟萝
宗吕二牧邀游石室山
锦石分琼岛苍山转碧流岩泉高迸出云木曲相樛栈絶应防马崕悬稳系舟谢公今在郡何似永嘉游骞飞心屡动回复意空迷山势移舟失云光避席低黄花粘?细锦树得霜齐风起长林暝清尊未解擕金牀何窈窕玉乳细堪扪苔藓深题刻风云出洞门幽仙閟絶景弱水断孤根服食留真诀惟应静者论山水何来暮宾游赖此同波涛恐谢傅风月醉山公竹日停深翠枫霜倚薄红清笳莫更奏箫鼓出巗中
宗吕二牧复饮饯於嵩台书院
谁言千里别复此一尊留意气深投辖声名起共舟风江宜晩泊云峤罢东游一掩蓬蒿径萧条桂树秋
唐寅仲以李公麟瓦研见遗谢答
一片陶泓质曾经洗玉池文章今日事模范古人师雨濯金星出苔侵玉筯欹连城何用假投赠比琼枝
风泛崇兰图
在室偏同气当门偶自防只怜幽谷性莫叹後时芳作佩馨弥久裁书叶正长佳期频怅望南国有微霜
杨祠部宅送陈玉叔之淮安
故人遥拥传炫服且还乡芳草经吴緑清淮入海黄离襟分夜月官烛照西堂只益风尘梦随君郢路长
瑶石山人稿卷五

[book_title]卷六
钦定四库全书
瑶石山人稿卷六
明　黎民表　撰
五言律诗
答吴明卿见寄
兵起黄河日余归岭峤时风波一失势歧路转相悲白鹿成长往青云恐後期罗浮故无恙来把桂松枝同欧桢伯梁思伯游西樵山夜宿浦口
近戍津亭暗遥村猎火孤秋风吹日夜客思满江湖梦怯鱼龙起愁听雁鹜呼苍茫问前路吾已愧长途
铁泉庵
铁壁临千仭乘危更一探瀑前安茗竈松杪出花龛鹤忆窥残帙猨经伴夜谈谁能开文室招隐南山南
翠岩在碧云村外
青山开断?千尺下嶔崟风起碧云乱虹流白日隂藤萝争袅缀鱼雁悦高深纵有桃花发应无俗驾寻
下山复题云谷书院壁
何年招隐地绮构出林端石磴苍烟湿云门白雪寒地因霞外僻天到谷中寛有约重擕手高临百八盘
同吴而待张中卿兄弟过崇胜寺
一径远尘嚣孤峰坐閴寥霜林依断岸江浦入寒潮草自香台积花随宝胜飘禅心无起灭持鉢过清朝
寄刘安元
戎马关心日谁能问隐居想过天竺寺还着茂陵书鸿雁经年至风尘两鬓余梅花难远寄吟望独愁予
游罗氏园池
芳园穷落日山水有余懽早岁知怀橘清秋共握兰风烟向浦尽花木隔池看为恋幽岩桂尘冠且未弹
同桢伯泛芙蓉溪
锦水经寒浅扁舟任兴行幽花两岸紫残照一湖明游女行歌艳渔翁对影清芳洲多杜若搴望若为情
梁少传馆咏拒霜花
簇簇繁霜朶深秋开正齐纤浓随落日结束对幽栖客屡停盃坐诗频摘叶题试看临水处何似若耶溪
少传期集琪林徐道士馆得青字
采药何时返乘风此暂停入门桐树长到院薤丛青碧海藏城市瑶坛见日星过逢元胜侣能为写黄庭
心远亭听陈公载弹琴
阮公操緑绮梧竹对高闲白雪流深壑夕阳明远山幽襟散物外余响出林间兴到悠然处披襟未拟还
送谷子迁还姑苏
万里寻师去沧波肯暂留岭云经古寺江路入新秋瑶草应堪拾丹砂不易求归逢明处士沽酒话罗浮
泛石门溪
往来皆任兴屡进石门溪雨气笼山浅江云过鸟低稻田多汲竹松火更蒸藜虽共渔翁宿桃花路却迷
刘僊坛【罗浮杂咏】
坐出千林杪坛荒累刼余烟霞归内景天地入蘧庐白石留禽戏苍筠篆鸟书无能探蕊笈归路独踟蹰
朱子庵
灵飞超浩刼珍馆寄幽寻水引山门远云藏磵户深青精堪度世白日此修心洞口风雷起鸾笙下翠岑
黄子书堂
白业留孤墅青山蔽数椽鸟曾迎木客花更挹蒲仙瓢挂县萝壁茶烹涤砚泉犹疑散发处长诵紫苔篇
彩云轩
【阙】
翠向人开
暮春张考功助甫邀游韦氏园时梁舍人思伯偕至
远眺山河尽孤吟水竹偏高云搀树密野日避花鲜径石欹相带岩房曲对悬贪奇收客泪留醉夕阳边胜事传韦曲幽寻我辈能临风觞酌缓落日兴情增画壁逢僧问丹梯引蔓登故侯应不贱瓜地有东陵大野临燕赵跻攀意自豪云沙千堞暗松柏五陵高西日愁相对南音醉懒操菟裘无处所弥觉此生劳脱帽当松顶移舟傍竹隂岂知青琐客还有緑萝心思苦诗篇警情忘酒盏深寥寥山吏部千载此知音林壑晩逾胜风尘远暂忘物情嫌肮脏吾意在耕桑败叶虫行篆浓花密占房浮生堪浊酒穷远任苍苍列岫当空倚三峰近席攅碧滋苔藓色隂益石池寒日费壶中药天遗象外观却疑幽絶处堪挂野人冠海柏南方得名花上苑移露添垂径实风亚出墙枝采摘情都尽飞腾意转迟芳菲应可惜停骑待成诗布地千金积邀懽一径开花光揺解佩荷气送行杯水蹙昆池动云移碣石来飘零犹壮观肯作雍门哀芳园争倚并幽事此中多时序花飞甚身名老去何天遥金马署星动白鸥波我去寻黄绮相思在薜萝
过姚上舍伯子草玄亭
怜君花树下复有草玄亭山色墙头出宫云雨後青听莺移远杖相鹤检仙经谁测风尘里沈冥有客星
官舍杂咏
多病年方觉清斋日颇长槐隂闲闭合竹榻静焚香宿鸟争移树疎花不过墙幸无尘牍扰幽事足徜徉怀绂初为吏修心未到僧流年穿木榻长夜伴灯檠懒出从题凤慵书误画蝇款门逢酒伴胜饮玉壶氷兰省虽清秘蓬扉自泬?编篱多緑槿间树出红椒客至常班草觞余自挂瓢茹芝聊复得空费鹤书招不堪驱世事只足称闲居叩齿清朝过科头累月余墙隈常置笔帐内苦无书虽羡侏儒饱终年免负锄知有看花约春朝更不眠盖多从雨借屐自上山穿得俸寜供醉谋生亦任天校量终岁里常在习池边官箴浑不解侠气顿能销素发嗟垂领红尘屡折腰世情飞絮过乡思断蓬飘为甚抽簪未山中少药苗灌园常不仕沿牒偶为官夜宿芸香阁朝看苜蓿盘草玄能尚白链骨未成丹终拟藏名去墙东老鶡冠潦倒时堪弃清狂自懒医生涯千日酒岁课五言诗倚树常趺坐逢人或解颐汗青吾岂敢赖有子云知虽然称校理笔研久生尘白虎多同异金门自隐沦桂薪从度日榆荚又残春斟酌浮生理须寻漉酒人高枕从吾拙卑栖乐性全岂无洴澼计不受绨袍怜野客犹分俸当垆更覔钱管弦何处乐夜夜似西天红叶侵阶出青枫夹陛飞春风开紫阁月朔拥朱衣端拱封书少清关接士稀惊心垂象下江海客星微故山多胜絶归梦不须占竹长成高格松青坠古髯种园芝自给煮石火频添何日抛簪绂迎暄在短檐
同吴明卿游大觉庵
风尘不入寺花木自为林赤日清凉地青山吏隐心古藤垂屋角独鹤占松隂车马长安客谁能向此寻
张肖甫宅饯别高右丞伯宗得杯字
长安残雪後复共故人杯挥手关山远离心岁月催楼船过澧浦羽猎上京台应念游梁客金茎首重回
张肖甫洪从周过款山房
天涯殊物候犹未换春衣花事看将半故人逢渐稀过云传旅雁乘月啓山扉幸有尊中酒能忘赋式微
同肖甫夜宿龙华寺
曲水通龙沼荒塍次鹿园风尘湖外断云气岛中骞静院鸟双下寒檠客对言谁知朝市里丛桂得扳翻相期禅客话高枕白云层月色千江水山门七祖灯钟声散落叶壁影挂寒藤欲续良宵兴尘劳恐未能郭山人次甫从东海来将游北海留止轩中因赠
双屐带莓苔新从日观来山川游子梦风雪故人杯龙性应难驭鸾情不易媒莫言成独往高浪驾蓬莱采药三年别乘风万里游可怜丛桂约又过菊花秋大梦君先觉多岐古所尤鲁连空蹈海何似驾苍虬
陈侍御道襄招朱陈二使君同集
双鳬犹暂驻骢马复同游入夜城隂静将春雪意收月曾千里共兴作两宵留何处吟庄舄凄风起凤楼
溪南别业为万考功言卿赋
自有山林性能将物我齐剪茅成野径披荔待幽栖辋口茱茰沜芳洲杜若溪何当接衡宇琴酒日相擕日暮鸣桡去溪流几许深自随明月往应少世人寻水石含幽意鱼鳬识赏心漆园元寄傲何事挂朝簪凭眺因高尽虚明与水宜緑萝垂雨幄丛筱罥风丝岛屿通桃径壶觞到习池因知竹林下不减上皇时昔年云卧处尚有读书台墨沼鵞羣浴苍苔鸟迹开洞门扃馆宇磵户出风雷谁识东山意曾招隐士来姚元白以玉华石见遗兼枉高篇奉答一首
幔亭一片雪迢逓削孤峯云壑有千态丹梯知几重瑶华君辍赠金简我遭逢好驻壶中景他年炼玉容同思伯擕酒访文夀承辞以事弗果文有诗见贻和答一首
长安才日下犹阻使人来便欲笼鵞去空成骑马回寻盟须夜雪留兴待春杯莫谓青氊冷东风有落梅
和徐子与答郭次甫折梅相赠之作
何处来芳讯春风把一枝薄云千涧暝深雪独行时策杖香随至开尊影倒窥罗浮虚月色此地有佳期同子与过善果寺访吴约卿时濮阳二苏在席得台字
称心游野寺擕赏上春台日色催停骑花枝笑举杯吏闲方外得山好雪中来暂过虽乘兴翻成倒载回
雪中同约卿过子与
出关愁日暮踏雪喜新晴酒挹青骢客诗传白雪声径花沾湿重檐溜滴阶平此日冲寒兴还因下榻名
十三夜过苏子川兄弟
残雪留寒在空庭占月多玉珂停上客红袖拂清歌劈杏调香酪分杯试海螺谢家兄弟好隣并忝羊何
忆归
久客念将归重嗟筋力违蘼芜长送客荷芰未裁衣白首贫交少青山旧业微伤心同海燕懒向画梁飞
晓经西苑
玉树晓青苍琼花接混茫回风吹雨气曲磴落云光薜茘揺珠网芙蓉暗石房鱼龙无秘戏双鷁锁朦廊
送江山人游岱岳
暂拂缁尘去将扳岳顶行布裘经雪绽藜杖入山轻奇字扪萝识新诗望日成路人惊骨异疑是羡门生
过范子宣得山字
解鞍寻竹下逸客况同攀一榻成云卧双轮对雪山笼鵞方点翰贳酒且开关城市逃名得扁舟未羡闲
送董孟材
燕台收暮雨杨柳变繁隂以我思乡泪知君久客心云门攀岳近汶水到家深羽猎看成赋高标在桂林
同尹王二僚长夜直禁中
偶同金马客儤直凤凰城景气浮琼岛春星丽玉衡缭垣疎树色曲水细流声独夜难成寐斋心捧大明
同杨邦彦徐子与过汝和雪舫集
芳菲不可度幽意与谁论夜雪留孤舫春花入酒尊风尘容倦客湖海共清言兴罢各分手青山落蓟门
韦园别子与得谈字
宾御促征骖离觞且共衔春风吹杜若野日上松杉郡外嵩高色尊前史汉谈竹林吾党在何必羡江南
张玄超诸子集借树轩得春字
门多车马尘行径且逡巡沧海风期在长安冠盖新燕来茅屋雨花暗玉河春莫厌尊中酒青山别故人
苏子川宅观芍药得枝字
为掩羣芳色开花独後时青扶承露蕊红妥出阑枝绰约东隣子风流郑国诗合懽还有恨名字是将离
送盛少府烈忠还长兴
金门逢傲吏知住五湖浔洞壑苍山远云门下箬深钓舟移柳浪茶具在花隂倘遂抽簪兴双鳬共入林
次甫将游北岳有期复过轩中同作
将还沧海上复共草堂眠药笼金鵞蕊藜灯白雪篇浮沈官自拙肮脏尔相怜三径容归去何须问俸钱
送梁思伯使云间兼归岭南
尊酒促鸣珂云间拥传过王程千里远秋色五湖多拜手辞金阙淹情寄緑萝乡心将去雁随尔渡关河
李伯承张玄超月下过轩中
竹簟因风敞萝衣过雨披故人来此夜词客况同时坠叶惊风早归禽选树迟烦襟何用涤玄论自相宜
省中即事
蹉跎成白发不敢叹为郎饱食知才忝高眠苦日长渇思金井冻坐恋玉墀香不记频来往藤花又过墙
送陈子野之崇仁
荣君非薄宦所贵在经奇山续匡君传亭寻孺子碑行藏多任性词赋不逢时会看双龙气冲腾向赤墀
送梁彦国之滦州
击筑悲难尽挥杯路向分山藏到海郡树引入关云才大人称屈时明主好文白麟奇木对前席待终军
送李仲连任赵藩审理
桐叶随王命丹书遣侍臣出关迎紫气飞盖起黄尘树拥丛台月花余邺水春从来豪侠地授简尚词人招姜主客宗孝王杜二舍人王项二文学吴沈刘居四山人集借树轩
蓬径留嘉赏风尘得友生白云窥夜酒明月照乡情叶应孤砧响星浮万堞平岁华空荏苒莫厌管弦声帝乡星渐改燕谷暖还遥心事邀懽尽年华赖酒销花枝随起舞月色破孤寥聚散浮生易难忘是此宵
同王仪甫过水塘庵
入寺已昏黄纱灯照上方寒冰胶积水清梵响空廊颂酒襟期洽怀山梦寐长不辞风雪夜擕手共云房
得张广平助甫书
经年传尺素入手泪纵横白发生乡国秋风到郡城着书千古事作吏衆人名谪去方年少怀沙莫怆情
雨【时计吏後作】
短日仍多雨轻飞似暗尘病逢寒食夜书寄故乡人节物频年异衣冠後会新圣朝容拙宦又过五陵春
闻徐子与解汝寜太守
一麾犹未达多病遽隳官岂为才名误终伤世路难河濆归客骑苕水濯尘冠猿鹤应相语空山得岁寒上巳雨夜王仪甫吴约卿杜从殷见过时王将外补
泛羽逢今夕春隂未有花乡心随去雁城柝乱栖鸦聚散京华梦飘零汉使槎朋知青琐满前席莫言赊李伯承将之谪所同吴约卿欧桢伯擕酒过讯
星斗正阑干春风夜复寒归心牵濮水别酒共长安流落诗名在驱驰吏道难莫言捐玦易曾着鵕?冠
送王正意之任怀庆
不薄王门吏知君属数奇图书观洛日车骑入梁时沙覆经秋草风高积雪枝河堤回首处碣石暮云垂
约卿授馆桢伯擕酒过讯
风尘疲上谒幽兴屡难忘敛屐穿深竹移尊过草堂流尘经雨浄微月逗云光谁下南州榻相怜有异乡过刘刑曹仲恭出先世所藏名贤翰札相示
华省归常晩明灯坐不迟雨凉新草径风静落花枝物论中朝在文章故老贻西园叨胜引清夜可无诗佛日过顾汝和观柳公权书兰亭禊帖同许元复文夀承姚元白集
欲寻修禊事屡问辟疆园车马尘方静莺花日稍暄馔蒲供早食班草对清尊莫谓过逢易三生此共论桢伯以西山纪游诸篇见示因书其後
闻追金马客振锡万峰隂西岭元天竺东来是佛心梯楼还见日絶壑更扪参归诧风尘士探珠自宝林
迁居
沈冥无所适燕市又移居庑下从栖泊蓬门倦扫除炎风时展簟凉月乍窥书犹说金张第登龙日不虚得家报云岭外焦旱殊甚深有渔樵之忧赋此
近得家园信羇人易怆情四郊多垒战三月废农耕婚嫁谋多拙渔樵计未成谁怜炊桂者犹自滞秦京同许长史殿卿姚鸿胪元白欧文学桢伯游郑氏园池
何处移觞得欣逢出郭晴林光披雾远树色入池清喜客禽争聒穿花日逓明虽然萍水地擕手一交情逼仄缁尘里兹游属兴奇梯云花落树伏槛水平池暝色催歌起凉风返棹迟分携还此日须忆桂丛枝姚元白将还金陵同顾汝和兄弟欧桢伯过访
伏热应难避幽寻重有期蓬门经雨静旅馆见花迟世路归能早才名宦独卑飘零五湖约杯酒又何时约卿自邯郸回同桢伯过讯留酌出示张助甫所寄书
三径促行杯单车远道回凉风披菡萏深夜坐莓苔洛水双鱼至晴天一雁来碧云何处所乘月故徘徊
约卿自北岳回以庙碑见贻
绦节凌虚上行吟已日边树穷沙碛外石堕寺门前云气扶双舄泠风下列仙相逢嵇叔夜犹枉紫苔篇
独坐
触热还骑马乘闲即掩扉乡愁来伏枕雨气入秋衣薄禄胜渔猎贫家望蕨薇简书闻遣将为解掲阳围
七夕约卿擕酒邀过桢伯馆
北斗拂阑干凉风下露寒新妆初学凤彩女正乘鸾别恨良宵促来期隔岁难谁怜金屋里犹倚桂华看
雨夜姚元白欧桢伯擕酒过访
杯酒销余日茆斋坐夜清疎砧风外急孤烛雨中明乡国伤多事浮沈笑此生问奇吾转愧难得是交情
桢伯馆同咏秋雨得青字
萧飒含悲思那堪倦客听风烟驱惨淡木叶应飘零远树先浮白重峦骤失青停云无浊酒谁为遣沈冥
助甫梦与余泣别见寄
谪宦人情异新秋景物悲别离如昨日少壮岂前时易水风犹惨关山月屡亏故园嵩洛畔携手莫教违
伯常擕酒过访僦居
载酒蓬扉下烽尘正此时将军勤破敌野客废谈诗久坐丛花烂狂歌白氎欹边尘犹未静吾敢道归期
奉命至西山坟园
回首长杨苑风霜始觉秋青山低卷幔寒日淡披裘杨柳兼村落菰蒲有钓舟佩鱼虽汉使还得采真游宿草经春长新阡近郭多彩销团扇粉香尽舞衣罗陌上花如绮云间月似蛾繁华今不见遗恨雍门歌
陈侍御道襄宅离夜遇雪得零字
把袂风尘日燕歌且共听客心寒易怆离夜酒长醒蕉茘经持节江湖感聚萍黄金交谊少垂白任飘零
陈宪使少岩之西越附寄舍弟书
偶逢铜柱使一寄岭南音乡思楚云碧江帆漓水深名途谁荐士歧路我沾襟不似西飞雁随君到桂林
欧桢伯馆夜别梁彦国还卢龙
东阁多奇士诸侯有辟书岂知残岁别仍卧茂陵居絶塞烧荒後孤城雨雪余飘零今夜酒难与故人疎
閲军池河度清流关
赤符曾破敌紫气复临关千古兴亡地中原指顾间浮云随马策落日照刀环远愧轻裘者铭功上岘山
同盛仲交宿黄崖岭
荒村无雨盖枕藉向田庐汲水初蒸黍燃肪可照书山云遮户密松韵过窗虚寄谢牛衣客劳劳且驻车
闽警
干戈愁越骆闽海更堪怜篁竹频依险鲸鲵共戴天未收熊耳甲莫费水衡钱痛哭谋臣疏珠厓肯弃捐得仲弟西越书云有挂冠之兴予亦请告期暮春可聚故园赋此订约
北阙无媒者南音只自操向人肝胆露为吏爱憎劳药饵丹砂少山林白雾高故园茆屋在相见接春醪铜符如可解皂?肯归迟迂拙人皆笑功名我自疑花应团北户鸟亦恋南枝何必山隂守将归发誓辞闻吴明卿上计以禁例不得相晤赋此寄怀
流落闽中使生涯近始闻泪收江北雨身老越南军积思生春草新愁隔暮云倘擕延水剑犹可报明君
坠马卧疾遣闷
寒氷方内手蹇劣亦长驱岂意千金堰翻成九折途过门劳客问策杖待人扶试探囊中俸东隣酒肯沽
明卿自闽至晤於吴约卿官舍
一自游梁後相逢又郭门酒因多病废诗许故人论霜雪驱单骑星河望九阍莫谈江海事羇客恐销魂
曾子玉比部召饮同桢伯集
岁晏驱羸马过逢亦少期偶从官阁里共和法曹诗扫叶当风牖衔杯摘露枝琳琅欣触目留醉愿归迟
姚元白自金陵至遇於慈仁寺方丈
共怜千里约还向五陵逢行径寻黄叶栖禅问雪峰诗篇新满纸旅思夜闻钟君看双班髩知余万事慵同苏子川欧桢伯访吴化卿姚元白於慈仁寺
二仕逃禅处人谁访薜萝穿林惊雪重梯阁见山多候骑花间并栖禽竹下过云房未寥寂红烛对清歌
送姚元白考绩还金陵
赐舄旋南省归轩背北风故人青琐隔江月白门空酒熟逢残腊花开觅旧丛因君忆鲈脍擕手问江东曾子澄过访招桢伯同集时子澄将之塞上
论交千里日不独旅情亲夜烛长安酒征衣北地尘荣途吾白首风景是残春欲赠无奇策西秦别有人亦知分手易杯酒问前期怨别难成赋从军更有诗孤莺将薄曙残露尚明枝回首天山夜闻笳忆此时
孔子河逢刘德卿
高士藏真处门迎孔子河青山经楚暮凉雨到江多白发生行路清樽对放歌回车千古意今日共蹉跎
秋夜山亭答潘少承
别离欣把袂披写共登楼木叶千山雨虫声四壁秋酒缘多病止榻为故人留已似嵇康懒那堪复远游
兰薰香
岭南有嘉卉曰树兰者枝叶扶疎高可寻文春秋始作花如穗气甚清馥类今时所谓蕙者以诸香杂薰之逾时则兰气尽入香中矣余之金陵姻友有遗此者偶盛仲交诸子过余出爇之咸诧以为奇也因述其状并系以诗用仲交韵
岭外多奇树扶疎异泽兰空山徒自媚中土不曾看色夺青绫被香宜紫箨冠擕来经万里犹结故人懽
瑶石山人稿卷六

[book_title]卷七
钦定四库全书
瑶石山人稿卷七
明　黎民表　撰
五言律诗
元美改席于浮玉山同作
青山行不尽转入道塲幽孤塔云相拄双溪水合流舟移石不碍星落影还浮俯仰看今古能无忆醉游
雨中留宿张幼千家
秉烛坐清夜摊书共草堂疎砧秋思早微雨客衾凉鸡黍成良晤风波忽异乡覊愁稍披豁触目见琳琅不为愁风雨还因恋解携途长思老马梦短怯晨鸡离思中年恶音书後夜题片帆何处落?水易东西广陵旅舍欧桢伯陆华甫黄定甫过访
草草簇蔬盘还追燕市欢云停高阁暮雨过大江寒贫贱交情在风尘昭语难行装戒前路谁问客衣单
同定甫游李鸣卿园亭
世事足悠悠因君复漫游行随修径转坐占小亭幽艳蕊晴堪摘清池夏不流诗情余白首云卧恣丹丘
谒董子祠
英风怜马上间世覩人文玄冕加繁露青衿仰庆云诗书维汉鼎柱石奠淮濆东阁多奇士寥寥竟不闻
铜瓦厢谒大禹庙
德水千年在谁能忘禹功金堤非旧迹铜瓦见新宫野着沧凉日林交惨淡风路岐何用感王气满关东
冬夜过许计部官舍
壮心怜岁月浊酒话平生古院踈槐影高楼画角声孤踪悬北阙倦翮思南征惟有无衣客同君独夜情
趋顺义县
使者正乘轺东行上郡遥关门临井口城堡落山腰岸远沙如雪风悲水似潮客愁何处着寒月助萧萧内园停使节地主敞华筵酾酒黄粱薄登盘紫芡圆军声飞鸟外乡思卷芦边向夕无探骑平沙直际天
洪胜寺
野寺逢人少残僧乞食迟古墙花不发丛薄鸟兼悲沙聚看尘刼天长立暝时伊吾惭抚剑剜草读唐碑
峪口
翠削龎峰峻高蟠鸟道孤东西分幕府沙草满平芜牧马闲千匹当关用一夫传闻汉诸将犹议塞飞狐
过真如寺乾上人访蔡文学子畊
霞踪成海客休暇惬相寻累刼空弹指千言是说心当门官树直隐座佛灯深阶雪方盈尺何人候少林
杜比部遣惠瓶酒白鱼
碧酒双丝络银盘小白鱼味全胜冷炙情独重春蔬冻瓦封霜後晴檐曝日余赖君能好事难并太玄书
答陆山人本仁
三年无一字梦想落沧洲不遂金门谒还从庑下游春生琼树馆天远洞庭舟薄劣风尘里空慙骏马求
紫荆关
径转蛇盘险云连鸟去长山桃微着紫沙柳不成黄重镇临天府神功划大荒金城谁献议老作尚书郎
宿关城公署
深院静松筠喧喧鸟雀羣窻明犹瞰雪榻冷半侵云入夜风声异边关气色分更长梦猿鹤不解赋从军
饭银钗岭馆舍
云藏千仭壁日落数家村节冷无烟火沙乾乏水源山家供麦饭野逻具醪尊稍喜临边静垂鞭出此门
戗风岭
沙泥拆雨岸细路转堪憎去马冲风色征衣挂石棱疲兵时偃卧古堠更陵乘赖有销愁地云中岳色层
至王家庄风沙骤作
知是山隂近风威特地寒惊沙鸣索索落叶聚团团铁笥腰间重戎衣马上难章台冶游子不向塞垣看
渡桑乾河
古渡是桑乾征人晓涉寒鸣笳喧聚落带剑拥材官霜雪经行尽烟花出塞残春衣犹未寄空倚月轮看
西行咏怀古
神龙困泥淖燕雀反见咍如何赤帝子遇窘白登台谋臣虽幸中鱼服几殆哉不见芒砀气隂风千里来
右平城
佳兵古所忌奇智人不亲武灵何倜傥变服诧强秦祸机起牀笫兴亡由一身惟有邯郸道千秋狐兎尘
右灵丘
传道荆轲里町疃皆故丘陇树无西指易水犹东流贤愚等共尽尔独报君讐叔孙何首鼠诡对乃封侯
右荆轲宅
悬空寺与北岳相接
隐壁金绳起依山翠殿安两崖分岳色百丈下风湍云狭牵衣过天长仰面看石楼遥似画归去濯金盘
大云寺在灵丘县门对太白峰
谁知沙塞里亦自称禅栖雪涨晴沙合山欹晩堞低多歧分客路一宿憩招提才有安心处关门又听鸡
同翟孝廉廷楠宿北岳顶
贪奇犹未巳被宿诸峰入夜惊栖鹤知君是卧龙投杯临瀑水卧簟展青松自觉非人世烟霞衣袖重
横翠楼元将张柔所建
高楼当絶塞春望转氤氲百战全燕地千重大漠云控弦无敌骑饮羽忆将军老去亲戎马悲笳向夕闻
答栢山人
邂逅夷门客悬灯共和诗竹斋鸣雨歇卧簟晓凉披肝胆平生是风尘此晤宜夜阑浑不寐五岳起予思秋夜杨懋功宅同王敬美诸子集得春字
白露沾衣重凉风送酒频二京多赋客【王杨二君与予俱曾官南省】七夕会佳人月隐长河色花余小苑春合并良不易留滞任缁尘
七夕别张羽王得平字
隐树风初起临堦月乍明故人千里别仙媛隔年情爽气侵鸾扇轻隂下凤城惜无双宝剑浊酒见生平
祝楼张封君挽诗
老莱坚隐操襄汉接衡门径竹余千亩篱花具一尊气俄金马淡星竟少微昏万里生刍泪遥遥寄楚猨
遂初堂为尤茂先作
何年遗邸第轩豁水云乡玉乳斜分溜青谿曲抱堂虹流奎画在日晒竹书光欲榜游吴楫名园偶辟疆
别舍弟惟仁南归
联牀初引兴鼙皷忽惊心售玉空燕市思家只越吟微名人竞老古调独何深失路唯堪念先予到故林
送王百谷还吴
才名天亦妬连蹇似君稀得病因成赋还家忆授衣秋蛩吟共苦霜月影同依旧识平津邸无嗟此道非
送管建初
十上貂裘敝谁能老汉关只应岩下客长望日边还猎火明秋塞河流直故山身闲且归去名姓在人间
寄吴惟善陆本仁二君
五湖秋望远怀古意徒深尔逐关门吏犹悬魏阙心相思如梦寐得句动沉吟愁絶荆溪上菱歌不易寻
黄定父自维扬至过访旅寓
古谊惟君独征途访我遥梦来淮水月棹发广陵潮脱粟期同饭村醪为解貂羁心正愁絶赖有桂丛招
送华文学之留都
载书初诣阙沿牒复归吴经笥诸生学章缝鲁国儒轩车荣故里雨雪戒长途白虎羣贤在还来赋论都
何山人以诗过谒答之
同旅谁相问新诗独见投校书非马廏为客任貂裘世事凭双璧君才老一丘陆云书尽好须作鄮中游
送陈垣卿之临川文学
远宦怜乡土名山称赏心松萝胜绦帐乳洞洽青襟兵已销篁竹书堪奏上林逍遥【楼名】还引望云气五陵深
送大庾僧游五台山
离却梅花国西游复渡河风沙僧律苦湖海梵缘多远聚投人住残年避雪过媿予尘想在频夜梦烟萝
送梁持伯奉使南还
房杜千秋後诸昆复象贤侍晨辞魏阙把诏下江天细草萦花绶轻云翼锦韀高堂称庆毕相待日华边
送何介卿明府之任融邑
北阙方沿牒西游复过家非缘寻碧柳应喜得丹砂暑月才衣葛王程正及瓜远方知纳欵一为报京华
端午赐扇彩楼
分直从芸省沾恩自凤闱织成千缕细裁就一轮辉爽气微生握霞纹半入衣山龙无寸补徒自滥云飞
献俘礼成颁赐金币
玉关初送款汉殿正垂裳恩出兼金重功微尺组长礼成沾绮馔喜极举瑶觞王会千秋盛无劳事朔方
白雪山房为李惟寅典禁赋
郢曲无人和南音每自操青云今少达玉树转孤高兵偃闲金甲林栖接緼袍虽悬双鹊印未敌饮春醪
送梁幼希之兴国文学
抱玉无嗟屈谈经自感恩相门韦氏在儒行鲁人尊暮雨过章水停云近故园贤良纷论难迟尔侍金门
送李少芬之新城文学
此去苏湖近千秋见典刑风流看带印青紫起谈经渔浦开官阁严滩问草亭壮游应不负鳌钓掣沧溟
送方进士季隣之乌程
新恩多出宰羡尔独游吴官阁傍连寺春城半入湖山川良具美井邑未全苏谁解陈封事翩翩待玉鳬
送蒋氏兄弟还南中
北地霜风劲南中二妙归云间连彩翮堂上待斑衣三径蓬蒿在千山道路微睠然台省客玉树梦音徽
送何子还岭南
一雨驱残暑长安花渐稀诸怜双玉羽不共凤城飞客邸嗟燃桂乡心畏捣衣阮家兄弟好迟醉竹林扉
潘少承移居同里间过小饮
僦居同里閈休假得经过旅客亲灯火闲门掩薜萝风沙铜狄近云气日华多试问王孙草归来兴若何
司徒俞公挽歌
淮甸曾专席边庭旧倚烽劳深苏属国名重郑司农末路收奇骏中原失卧龙感恩门下客絮酒阻扶筇台中俄解印海上托求仙枢筦逢明主金貂起暮年途长孤剑在恩重一一身捐不藉麒麟画千秋月旦传
丘民部谦之招游崇善寺得湖字
远近皆消意清游自不孤尘途淹岁月客思渺江湖丽句裁芳蕙清斋供野蒲一龛饶水竹端合老潜夫
至日子鸣再过
头戴小乌巾闲游逐市尘到门风雪暮剧饮性情真坐久因行炙羮稀秪忆蓴君卿解唇舌得似好玄人
安茂卿过访因赠
蓬扉余夕照疲马倦寒氷割炙逢王粲登龙媿李膺清言心已醉文赋尔兼能未论青萍色连城价转增
郑伯良携赵子昂宋克温真蹟见示
翰墨前贤在悬金不易求登坛称二妙破塜閲千秋雅好怜昌歜穷途哂敝裘椟还虽可恨已胜夜光投
遣力还家
阿段南归去能携尺素书世途同草莽行槖易萧疎故国新羣豕残经老蠧鱼因声寄松桂东海欲移居
闻海寇入高凉陷属邑怅然有作
军中飞檄迅天外跕鸢遥料敌书生短平时将士骄百城连赤羽一岁少青苗纵有明珠在无缘献圣朝
春日集思伯宅
春色燕山浅芳菲已不禁雪飞犹作熊云起欲成隂无计投簪绂相携就竹林乐游原上客能服少年心寒食前同童子鸣安茂卿僧普纪游郊外
懒出东郊路因逢日稍暄暮云低古堞流水避山门麦饭浇中野尊醪贳近村因思故园梦黄犊绕平原
[集部,别集类,明洪武至崇祯,瑶石山人稿,卷七]郊游後同潘光禄孙上林童安二山人过朱在明宅小饮
踏徧荒郊路归同促膝欢入春衣渐减经节食犹寒野态衔杯出新诗秉烛看双童吹小管明月下堦残
寄胡元瑞读书真如寺
双林成独往萝径阻同攀诗卷参莲座经禅息树间余寒犹拥衲长日不开关若渐天池羽修心起雪山
真如寺访胡元瑞不遇
芳菲能几日屡骑到闲门流水过经院春风锁给园履声稀户外棋局置松根那得逃空去佳期独负言
望湖亭迟童安二子不至
野亭将日暮湖水荡空回松坞明千塔云山辨五台听莺欹客枕摘蕊送春杯何处双飞鹤翩翩不共来
下山别在明徵甫
青山不忍别况与故人违水上俄生雾松间渐落晖宿云君借榻涉涧我褰衣莫逐桃花去听鸡入琐闱
王亮卿将之塞上以诗见投赋答
徵书还出谷为有故人怜手版趋西府心期在北燕聚沙规塞外测漏报军前不受风尘色人今似鲁连同潘少承陈忠甫过康裕卿访童子鸣
已向桐庐卧还从燕市游云山携蜡屐风雪揽貂裘名以新篇重心缘古侠投黄花亦烂漫为照草堂幽
春夜同子鸣集少承馆
向夕衡门掩吴中客子来长河翻月上断柳逐风回小饮怜春尽繁花受晩开汉关吾欲去刻烛更徘徊
送孙少府之沁水
旅邸独相亲宁辞载酒频貂裘为客久黄绶出关新绵上烟犹冷西河俗旧淳讼庭闲坐啸亦胜走风尘朱在明阻冻返棹暂泊都门辄诗往讯
十丈滹沱雪凝寒转不禁遥怜回客棹犹似恋朋簪高枕悬归梦层城隔醉吟谁知倦游者一倍故人心
玉河泛舟别童子鸣
越客理归装春风思北梁风花渡水远菱荇入船香落日催停骑清波写靓妆燕山青未了相送意俱长
送吴孝父还真州
来往亦何求风尘自薄游为文千赋熟行路寸心投木叶淮南暮家山白岳秋惊心解携易不共五湖舟
送何孝廉南归
未献长杨赋能高洛下名不嫌薪桂尽还恋采衣轻江路蘼芜緑家园橘柚荣东林吾旧社囘首问柴荆
王仲谐邀看芍药
姚魏元同品开时亦未残动揺因翠袖扶植借朱阑静影灯前落流云席上看夜来风雨至应恐越罗单
李惟寅集诸子贝叶斋予以病不赴
朱门成小筑萧散似清溪水石凌棐几香烟袭锦绨拈花怜昨梦藉草得新题弦管惊心处长安更向西
汝修诸君见过
久客依人懒西行借草堂物情堪俯仰吾意在耕桑铃阁栖鸦近禅镫落鴈光酒垆应可覔须恕阮家狂
乔啓仁後园丁香花盛开迟过同赏
君是含香吏花能作意开折来方玉蕊植下向瑶台淡薄匀春色飘零入酒杯芳菲虽可惜不是故园梅
同邵长孺宿榆河
八千乡路远北上转成遥暮雨停骖处山陵秉节朝馆人羞野蕨行竈拾枯樵半百多羁旅关情独此宵
曾太常召同张羽王邵长孺小集
凉风吹日暮曲水抱檐回玉醴祠官送华筵海客陪卜邻伤往事推毂冠时才花下频倾写谁言触热来
王敬美以游京口诸山篇咏见示
谢公山水癖名胜往来经箧里芜城赋帆前瘗鹤铭余酣穷落日远兴尽沧溟太息屠门客风尘两髩星故人招隐处踪迹继焦君【郭次甫隐焦山】树色衔青阁江津带白云饮猿垂涧接别鹤入山闻不是逢王烈谁能辨鸟文
同李阳谷袁进士暨儿琰夜集得峰字
萍水惬相逢春杯入夜浓宫云流五色城雪拥千峰花月留飞舄才名得卧龙殷勤此携手霞外覔行踪送董生还海宁时欲以春秋疏上不果
草屩来燕市缝衣返故乡叫阍心力尽垂槖路途长着论名堪老为园计未荒吾谋非不用君自爱沧浪
盛仲交自金陵至集于乔舍人小园
坐?凉云好轻衣未觉寒月临花树午春逼鸟声残满酌秦淮酒新弹贡禹冠柳条时拂拭浑作故人看
荣昭德妃挽歌
名冠椒风日恩深桂殿前盛筐惟卒礼辞辇宿称贤玉盌留朝奠珠襦秘夜泉华容虽寂寞龙綍表新阡女德辉彤管嫔仪肃桂宫瑶池云自出湘水路应穷宿草沾晨露疎杨切暝风凤栖遗泽在能慰九泉中素车遵广陌丹旐转坟园爵秩三宫贵威仪九御存苔堦凝古色松隧锁黄昏秪有齐纨扇犹余箧笥恩祖道鸣笳引行尘叠鼓声椒涂非昔日象服俨平生诔册陈金印灵輀饰翠旌婉仪将旧德青史尚垂名
过田叔
促膝懽能几还家路渐分我思湟水月君倚大行云折简开新醖探书得古文人伦吾岂敢惟喜过黄君人日屠田叔邀同卢西台张明府屠光禄张孝廉董山人小集
人日欣同赏禅栖七客来残书留雪暎高兴待花催燕越星方聚风霜鴈未回淹留对红烛便是百年杯
送彭稚修还南浦
相逢满坐倾人知卫玠清诸孙连帝胄五字占时名草緑还家路花伤滞客情词人如物色宝剑在丰城
送田叔
暂下白云曹趋庭有凤毛行多携梵夹醉可读离骚铜柱风烟迥梅梁海气高惊心成去住能念旧绨袍
同梁公智过灵济道院访陈忠甫
一身经徼外千里涉殊庭暂憩登山屐闲携相鹤经水衣生败壁书带拂虚棂但适沉冥兴何妨笑独醒
从张羽王借郁林观碑本碑在海州
谪君余习气翰墨尚留心辍食经淮海看碑到郁林登临应堕泪行坐每沉吟可惜咸阳市徒捐一字金同莫公远张羽王梁公智过道院访陈忠甫
一探壶中隐居然离俗尘石幢隂过午花院晩留春侠烈心相许萧闲兴是真抽簪吾已老羡尔白云人
书陶贞白十赉文赠田叔系以小诗
知从京口渡还礼华阳云紫气三茆馆真言十赉文参苓谁解给鸾鹤可为羣岂是抽簪日归朝万石君
同张羽王梁公智步双河庵堤上
凭眺非无地偏寻一径幽风花过净院芦荻满汀洲月渐中宵减人嗟两鬓秋负羁将谪宧俱厌五陵游
送歙僧大海真了游五台
结伴西游去灵山似竺乾锡飞千嶂顶灯现五峰前辛苦头陀行平生佛国缘若论心印在还问海南禅
吾兼亭为丘谦之赋【亭旧有空同少谷二先生留题】
儤直常经此为园亦在兹隐偏金马籍地即缙云司苑树常分色宫莺或借枝秪应兰省客来往洽襟期讵意风尘里还将一壑看浮沉操案牍懒慢着衣冠长啸应怀古端忧更倚阑耽奇吾亦尔不是恋微官密竹千茎翠幽花一径迷闭门初散吏倚树更分题赖是官曹简能将物我齐杜陵多遣兴长钓浣花溪当代文章伯裁诗画省中风流今不见丘壑得无同翰墨虚留壁兰苕失旧丛怜才惟郢客洒泪此亭中
送梁公智移官吉州
怀禄非吾愿移官肯叹嗟鹭洲迎解佩螺水忆乘槎梦寐销丹地行藏问酒家拏音一回首红发满溪花握手平生好青云几客途马空疲皂枥人渐老屠沽词赋名何益弦歌计捴芜飘零壮心在龙剑未全孤
应妙寺即白塔寺僧慧乾居之
杖鉢携来久香灯静院偏栽花成野径接竹引春泉支遁逍遥论天台止观禅坐来忘妙说塔影挂窻前护国寺以居僧之使远国者中有赵文敏碑
汉家勤絶国檀施表奇观梵品从天竺真僧是法兰护碑龙首缺巢栋燕泥乾不见金缯出关门用一丸双塔寺兴隆寺别院有金党元英碑今废为内教塲
长安开甲第舍卫接王城古佛旃檀阁将军细柳营灯残留说偈碑半减题名此是红尘地轮蹄终日行
能仁寺旧藏有桦皮梵经字甚精凿
游人方舍俗释子复开关白拂支颐久清言酌茗闲书难窥豹管墨是出鸡山若杜毘邪口谁传出世间
洪庆寺马尾松
亭亭垂翠盖趺坐一僧来梁栋非吾事青黄是木灾枝连拂衣石凉?译经台樗散拚人弃摩挲媿汝才法弘寺建新城时关地有僧湼盘龛中其形如生即寺僧也
浩刼知何代长林过客迷不知今壁垒犹是昔招提定里人长寂花间鸟自啼醉来惟荷锸岐路任东西
天宁寺有舍利塔僧道衍曾隐此
青青千栢林隋唐留至今佛光时隐现塔影半晴隂草细经游鹿庭闲演戏禽机心刋落久那复异人寻
发长清县
丹梯初引兴愁絶赴前期未蜡登山屐先题望岳诗停车松日下解带麦风吹万里游今始抽簪恨苦迟
苏公亭
谋生本业屦岂意学逃名千金兼束帛无乃故人情凿湖从此遁蓬门空自扃潮中有兰芷俎豆共芳馨
游顾玄言二泉山亭二首
尘土梦初醒招寻得此亭泉分双井练楼入四山青倚树方成偈烹茶旧续经异时鸡黍约风竹细来听谁解捐尘网烟霞共一欣引杯承竹露展簟接山云丘壑应忘我鱼鳬正属君扁舟从此去渔钓幸相闻
朱明洞
乘蹻入清都居然景气殊泉声迷远近松籁荅虚无神室留丹火仙家閟玉壶冲腾已迟暮物色待潜夫
青霞谷
霞外昔沉冥松篁尚匝青桥边逢洗鉢石上记繙经一壑专名胜千秋更典刑偶来忘絮酒长揖谢山灵
黄龙洞
秀甲朱明外何年辟草莱悬萝千磴暝飞瀑二楼开采药应迷屐翻经尚有台相期看日出云气在蓬莱
飞云顶
飞步上漓岏星辰渐可扪一山浮海至五岭此峰尊元气回隂洞丹霞辟妙门从来尘刼外别自有乾坤
答邹方伯
共赋燕台月佳期得重寻剧谈当世事推毂昔贤心画省开文苑青衿列道林时艰思共济吾待拂朝簪
答孙观察
入幕吾何敢寒宵重有期披云占藻思零雨见新诗弭棹沧江外怀人落日时归鸿如报客春在万年枝冬日楳华堂开社招君肃寅仲公补少仲仲登公绍开先诸子
北郭曾招隐深留水石踪蓬蒿怜二仲文史入三冬霜径初封橘寒畦晩摘菘故山吾不负琴酒许相从
潘子迁过梅华堂待月梁士哲继至
三径蓬蒿在风流二子过狂来忘我懒坐久觉情多竹下黄花酒风前白雪歌徘徊还秉烛明月待羊何朱贞吉孔阳昆玉以予校刻复古编有诗见讯奉答
天禄归来日谁知四壁空技应怜刻鹄文不悔雕虫副墨名山在余生雅尚同何时捉谈尘披写对兴公
万里乘风卷送友人北上
握手念将别清尊尚未空离心悬岭树客路值秋风鹏翮搏南海鸿仪会泽宫甘泉多侍从谁为荐扬雄
夀黄母六十一初度
喜际嘉平月奇龄六秩开萱花凌绮树慈竹映春杯绦节排云下金书附鹤回浔阳正清浅红日莫相催潘子携酒同欧氏诸子过清泉山中出吴笺索余拙书因留夜坐
通家称孔李联骑问幽居性洽高阳酒名惭大令书行吟随一鹤风雨待三鱼十载尘缨解烟霞礼法疎
澹台子羽墓
临河闻返驾高第乃南浮行径无芳躅松楸余故丘山川良不改吾道日悠悠谁怜卑薄地千古有麟游
友人惠菊夜至
柴桑虽久卧三径未曾栽海上封书至篱根带雨来繁霜吹短鬓红烬落苍苔纵是相逢晩犹胜二月开七夕同陈任夫高正甫麦仲张林开先舍弟惟仁侄璘集清居得燕字
阁道双星过虚堂暮雨悬清歌闻激楚宝剑忆游燕雁下沉秋色萤流入野烟词人方接席应不恨华年
瑶石山人稿卷七

[book_title]卷八
钦定四库全书
瑶石山人稿卷八
明　黎民表　撰
五言律诗
春草堂为巍甫作
谢公携屐处坐爱一池幽朱邸依兰阰青山入蕙楼云容开浩渺客思满汀洲莫叹羣芳歇王孙正薄游
尚雅斋为佳甫作
试问通侯印何如乐志园传家为竹素入室有兰荪玉度波千顷清吟月满轩款门无恶客芳醴正盈尊同丁计部诸子集王鸿胪山斋怀五岳之胜得高字
名山谁历徧挥尘亦称豪岩壑驱词古风云入望高金光遥可掇藜杖肯辞劳猨鹤应相笑驰烟待尔曹顾鸿胪诸子邀同丁计部游玉河堤上得明字
久作尘中客闲从堤上行轻风花外度残照雨边明趋事联三省游踪媿二京当歌聊驻马轻别若为情重阳後过沈纯甫同艾蔡二曹长小饮
偶尔襟期合相携坐竹根霜华犹满径风叶漫开尊故国飞鸿断长途老马存非君慰寥寂谁解扫行园
送杨参军
谢家传玉树倾盖即依然谏草犹存笥琴尊半在船莲花分幕静杨柳挂帆偏若是过牛渚长歌夜月前
送黄孔昭
千山初落木归客兴偏新药饵经秋减萝衣似旧贫侯门无左席渔艇有闲身到处堪栖泊原非失路人
答蔡伯华刑部
衡门方昼掩特枉法曹过良晤寻鸡黍秋风入薜萝名山思裹足烟雨忆披蓑不为沉冥久逢君白石歌同姚伯子黄定甫邵长孺李季常游甘露寺
高阁生远兴飘然在五湖暮云低不散远树近看无说偈参莲座游踪渺玉壶长天一囘首唯有月明孤
题迟贤亭靳仙笔迹
白云飞不去掷笔此亭幽星宿垂芒在虫鱼汗简留识奇空白首招手即丹丘欲展青氊卧荒生霹雳愁
过顾叔潜得题字
幽寻不在远吏隐占青谿乡梦衔杯失新诗摘叶题萤疎经雨乱花好傍人低日出铜街静犹能散马蹄
送胡山人
悬壶谁解识负笈且归休招手丹丘近揺心白岳秋虫鱼窥秘简虹月傍行舟回首风沙地逢人笑黑裘
咏匏冠
苦蒂才堪摘良工巧斵成不知蝉翼贵宁让竹皮轻束髪禁霜冷穿花滴露清终焉惭戴鶡还有着书名
送唐惟良之广陵二首
?水遥通海乘槎复此过儿童骑竹在盐铁算缗多市估帆樯乱人烟岛屿和徒劳君莫叹留兴在沧波才名余画省吏隐得沧洲汀草生春色渔歌唤客愁疎灯京口渡孤刹大江流试问观涛处词人几度游
送蔡伯华之闽中
出处几人异非缘薄省郎交情异贫贱世事有沧桑煮海窥盐?题诗出射堂流年堪自惜何用叹浮湘
过天宁寺僧宝檀方丈
曾有黄金地谁为苦行僧仗经行路远采药入云层一食伊蒲饭长明石枕灯不依禅宿去头白已无能野外芳华早何妨策杖寻草深垂井口碑卧古坛隂高坐惟尊足清斋尚摄心给园留赏处还似阮家林
送黄清甫偕顾舍人游滇中
旧好如禽庆名山得共陪洱河神禹导路箐?王开冠带名家子登临济胜才关城雄剑阁应待勒铭囘
闻故园草阁火
架上余千轴俱随緑焰飞平生惟蜡屐旧物秪牛衣信是冥怀待谁言损读非啸歌聊复尔北叟可同归同顾鸿胪兄弟过王鸿胪宅永上人在焉
委巷多车马还因典客名乡心灯下尽谈尘坐中倾径草抽新雨风丝漾晩晴归舟应可问春浪此时平
郑伯良邀同诸公登万佛阁
日送莺花去风雩兴可乘尘心攀阁远野兴入林增龙树栖孤影蜂房颭万灯若无光禄酒春思杳难凭
市中得旧琴囊而予无琴也
锦様已馍糊何时混世沽秪余空槖在多半古音无携可缄诗草闲将覆局图勿言无所用五石泛江湖
冬夜同张元易过顾叔潜得红字
枥马苦嘶风徘徊恋竹丛寒声御沟水月色建章宫小袖禁花艳衰顔借酒红他年文字饮能复忆城东
过范子宣观王生临帖
用意颇精勤毫芒细细分春丝抽独茧惊电出重云携我青藜杖书君白练裙长安应纸贵余子但纷纭
送陈从训还丹徒
河朔衔杯日蓬莱奏伎游寸心酬国士片语逊名流衣湿离筵雨帆开驿路秋南云正翘首一鴈下芦洲
寄陆无从
不为忧生产谁能废啸歌谈经须历下贷粟少监河秋雨生黄叶寒江拥白波不知蓬室底玄草近如何
寄李季常
才名空落拓诗句转清新推毂无先辈论交见古人思君淮水月携手蜀山春不是逢沮溺依然又问津
雨中奉讯唐惟良
带印无多日前期远见寻揺心双阙下理棹五湖隂客邸嗟燃桂朝廷有赐金萧条黄叶里休忆白头吟
同左辖郭公过广济寺
左辖中朝贵空门物外游白云邀入寺红树引登楼积雨逢新霁乡心值早秋相酬无丽句谁解识汤休郭方伯应宿至自南中止广惠寺同刘观察仲修携酒奉讯
未觉双峰远方营一日闲旃檀入古寺雷雨过空山苔滑停车处风生捉尘间禅房宁久住人望在朝班南中无信使竹下有行踪岂谓天涯远还於佛国逢解衣停暮雨闻梵报疎钟世事悠然里寒暄已自慵刘观察园亭送唐惟良还扬州同欧桢伯作
省署昔攀援衡茆更接连藤萝犹迸月池沼欲分天作赋人投楚登台价在燕一将揺落思销尽绿尊前
题张山人子嘿孝思卷
已向沧洲老还从燕市游行藏丹检在风月锦囊收搦管云生纸披衣雪满裘江湖千里梦犹忆到松楸
赠医士姚允升
蚤年躭内学一室事医王蓟子传仙术桐君与药方终朝常扣齿一榻自焚香若访丹砂去双鳬问草堂
大司马东沙张公挽诗
故老三朝尽芳名一代尊麒麟身未画丘壑道终存赤水余篇翰丹霄投梦魂千秋文塜在荣耀竟谁伦典午余勲伐中朝尚典刑书能穷左史文竟薄玄经紫气终难翳沧波逝不停疎才惭许与头白尚飘零
读书楼为曾阳白先生赋
风月昔登临丹梯尚可寻青藜天禄阁白雪郢中吟几席岚霏湿轩窻露气深琅然云水外犹是凤鸾音
锦标轩
锦帜中流得泥金上国来衣冠通两世星象接三台题柱荆山积雕楹汉水开桓荣稽古力千载复论才
西圃余清
野望通云上衡门在水西骚人搴薜荔游客唱铜鞮橘树千林遍桃花隔岸迷凤毛霄汉在垂钓任清溪
哭徐子与六首
岳牧才名大中朝礼数优天文垂左辖风谊起南州羽卫森开府江山自倚楼玺书虽未下为政已风流词塲应冠絶心匠亦兼能崛起无前辈雄飞值中兴浮沉玄理胜时俗吏才称往事穹碑在千秋下马陵苍苍不可问叹逝每如斯岂意长安酒为君永诀时鸿都今絶笔大雅
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>