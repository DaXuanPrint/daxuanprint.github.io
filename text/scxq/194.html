<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="原序,卷一,卷二,卷三,卷四,删正方虚谷瀛奎律髓全文在线阅读,删正方虚谷瀛奎律髓全文在线下载,大玄古籍书库">
<meta name="description" content="四卷。《删正方虚谷瀛奎律髓》是纪晓岚针对元方回（号虚谷）编选唐宋五、七言律诗集《瀛奎律髓》所作，方回以江西诗派之法为法，以宋诗的审美眼光审视唐宋律诗之发展，提高了宋诗的地位。在清代，《瀛奎律髓》有冯舒、冯班、查慎行、陆贻典、何焯等人的评点，褒贬不一。较之诸家评点的门户意气，纪晓岚删正较为通脱平和。_删正方虚谷瀛奎律髓_全文在线阅读_删正方虚谷瀛奎律髓_全文在线下载_大玄古籍书库">
<title>删正方虚谷瀛奎律髓_纪昀_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">删正方虚谷瀛奎律髓</span> <br/>
          作者： <span class="inputVal" id="bkauthor">纪昀</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗论,完结</span> <br/>
          字数： <span class="inputVal" id="bknum">[book_length]76377</span> <br/>
          说明： <span class="inputVal" id="bkdec">四卷。《删正方虚谷瀛奎律髓》是纪晓岚针对元方回（号虚谷）编选唐宋五、七言律诗集《瀛奎律髓》所作，方回以江西诗派之法为法，以宋诗的审美眼光审视唐宋律诗之发展，提高了宋诗的地位。在清代，《瀛奎律髓》有冯舒、冯班、查慎行、陆贻典、何焯等人的评点，褒贬不一。较之诸家评点的门户意气，纪晓岚删正较为通脱平和。</span> <br/>
          封面： <span class="inputVal" id="bkimg">Z_19925.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]删正方虚谷瀛奎律髓
[book_author]纪昀
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗论,完结
[book_length]76377
[book_dec]四卷。《删正方虚谷瀛奎律髓》是纪晓岚针对元方回（号虚谷）编选唐宋五、七言律诗集《瀛奎律髓》所作，方回以江西诗派之法为法，以宋诗的审美眼光审视唐宋律诗之发展，提高了宋诗的地位。在清代，《瀛奎律髓》有冯舒、冯班、查慎行、陆贻典、何焯等人的评点，褒贬不一。较之诸家评点的门户意气，纪晓岚删正较为通脱平和。
[book_img]Z_19925.jpg


[book_title]原序
“瀛”者何？十八学士登瀛洲也。“奎”者何？五星聚奎也。“律”者何？五、七言之近体也。“髓”者何？非得皮得骨之谓也。斯登也，斯聚也，而后八代、五季之文弊革也。文之精者为诗，诗之精者为律。此语未是，古体岂诗之粗者？ 所选，诗格也。所注，诗话也。学者求之髓，由是可得也。方回者谁？家于歙，尝守睦，其字万里也。
至元癸未良月旦日，紫阳虚谷居士方回撰

[book_title]卷一
登览类
五言二十首（录九首）
度荆门望楚
陈子昂
遥遥去巫峡，望望下章台。巴国山川尽，荆门烟雾开。连用四地名不觉堆垛，笔力足以运之也；亦由“度”字、“望”字叙得分明，使境界有虚实远近。 城分苍野外，树断白云隈。今日狂歌客，谁知入楚来。
陈拾遗子昂，唐之诗祖也。不但《感遇》诗三十八首为古体之祖，其律诗亦近体之祖。 律体虽成于沈、宋，而绵密居多。变而遒上，拾遗实有振起之功。此论有见。
临洞庭湖
孟浩然
本集作《望洞庭湖赠张相公》，此题盖后人所删，遂使后四句无着。
八月湖水平 ，涵虚混太清 。气蒸云梦泽 ，波撼岳阳城 。四句望洞庭湖。 欲济无舟楫 ，端居耻圣明 。坐看垂钓者 ，徒有羡鱼情 。四句赠张相公，只以望洞庭湖托意，不露干乞之痕。
登岳阳楼
杜工部
昔闻洞庭水 ，今上岳阳楼 。吴楚东南坼 ，乾坤日夜浮 。亲朋无一字，老病有孤舟。戎马关山北，凭轩涕泗流。冯氏曰：因登楼而望洞庭，乃云“昔闻洞庭水，今上岳阳楼”，是倒入法。三、四乃目之所见，此时心之所思已不在岳阳矣，故直接“亲朋”“老病”云云。落句总收上七句，笔力千钧。
中两联，前言景，后言情，乃诗之一体也。 天水渺茫，孤身徙倚，百端交集，触目伤怀。“亲朋”二句即从上二句生出，非截然言景言情，如晚唐定法也。此说未是，冯氏说乃得之。
凡圈处是句中眼。 原本圈“坼”字、“浮”字。炼字是诗家一法，专标此种为极，则遂开竟陵纤仄之宗。
登牛头山亭子
杜工部
路出双林上 ，亭窥万井中 。江城孤照日 ，山谷远含风 。兵革身将老，关河信不通。犹残数行泪，忍对百花丛。“忍”字作“强忍”解，“犹残”二字紧承上二句来，言如此乱离，泪已洒尽，此时惟剩数行强忍不下耳。用笔曲折之至。冯氏作“不忍”解，神味减矣。
牛头山在梓州郪县西南二里，高一里，《寰宇记》谓楼阁烟花为一方之冠。
秋登宣城谢朓北楼
李太白
江城如画里 ，山晓望晴空 。两水夹明镜，双桥落彩虹。人烟寒橘柚 ，秋色老梧桐 。谁念北楼上 ，临风忆谢公。
此诗起句似晚唐， 晚唐无此自然脱洒。 中二联言景而豪壮， 此种自由气韵不同，不但取其豪壮。嘉隆七子仅有豪壮之词。 则晚唐所无也。
胜果寺
僧处默
路自中峰上 ，盘回出薜萝 。通首皆凭高望远之景。二句乃一篇之诗眼。 到江吴地尽 ，隔岸越山多 。古木藂青霭，遥天浸白波。下方城郭近，钟磬杂笙歌。冯氏曰：落句与承吉《金山寺》诗同格，而语意转胜。
寺在钱塘，故有“吴地”“越山”之联。或以田庄牙人讥之，似不害写物之妙。 宋人诗话，多有刻意求瑕，迂曲鲜通处。此论最公。 后山缩为一句“吴越到江分”，高矣。譬之“共君一夜话，胜读十年书”，山谷缩为一句曰“话胜十年书”是也。因书诸此，以见诗法之无穷。
登快哉亭
陈后山
城与清江曲，泉流乱石间。夕阳初隐地，暮霭已依山。“依”字欠工夫，不如用李义山诗作“沉”字。 度鸟欲何向 ，奔云亦自闲 。登临兴不尽，稚子故须还。
亭在徐州城东南隅提刑废廨。熙宁末，李邦直持宪节，构亭城隅之上，郡守苏子瞻名曰“快哉”，唐人薛能阳春亭故址也。子由时在彭城，亦同邦直赋诗。任渊注此诗，谓亭在黄州，不知此诗属何处，盖川人不见中原图志。予读《贺铸集》，得其说。任渊所谓亭在黄州者，乃东坡为清河张梦得命名，子由作记，非徐州之快哉亭也。予选此诗，惧学者读处默、张祜诗，知工巧而不知超悟，如“度鸟”“奔云”之句，有无穷之味。全篇劲健清瘦，尾句尤幽邃。 尾句却有做作态，不为佳处。
渡江
陈简斋
江南非不好 ，楚客自生哀 。摇楫天平渡，迎人树欲来。雨余吴岫立 ，日照海门开 。虽异中原险 ，方隅亦壮哉 。末二句恨其形势尚可为，而几不能守也，正应起二句。冯氏诘其不见“生哀”意，非。
此谓渡浙江也。简斋绍兴初避地广南，赴召出闽入越。行在时寓会稽过钱塘。
登多景楼
晁君成
楼上无穷景，楼前正落晖。开轩跨寥廓，览物极纤微。冯氏曰：日光照耀，往往不能极目，落日时则纤悉俱见矣。二句承“落晖”来，故妙。 云被孤峰出，潮平两桨飞。东溟看月上，西渡认僧归。木落吴天远 ，江寒越舶稀 。鱼龙邻海窟，鸡犬隔淮圻。冯氏曰：全是乐天江州诸诗，目之所见，则成一联，似乎语无伦次，不知题是“多景楼”故也。 草色迷千古 ，波声荡四围 。此下原本有“废兴怀霸业，融结想天机。浩浩群流会，沉沉百怪依”四句。冯氏讥其笨，良是。且“草色”二句已包此意，不必更衍，删去觉更遒紧。元结选《箧中集》有此例。 登临真伟观 ，回首重歔欷 。
七言二十首（录十首）
登黄鹤楼
崔颢
昔人已乘黄鹤去 ，此地空余黄鹤楼 。黄鹤一去不复返 ，白云千载空悠悠 。晴川历历汉阳树，芳草萋萋鹦鹉洲。日暮乡关何处是？烟波江上使人愁。
此诗前四句不拘对偶，气势雄大。 偶尔得之，自成绝调。然不可无一，不可有二。再一临摹，即成窠臼。
登楼
杜工部
花近高楼伤客心 ，万方多难此登临 。锦江春色来天地 ，玉垒浮云变古今 。北极朝廷终不改 ，西山寇盗莫相侵 。可怜后主还祠庙 ，日暮聊为 《梁甫吟 》。冯氏曰：后六句皆从第二句生出。
“锦江”“玉垒”一联，景中寓情，后联却明说破。道理如此，岂徒模写江山而已哉？ 模写江山，古人不废。专于点缀风光，流连物色，毫无真意以贯之，遂为马首之络，而风斯下矣。剽窃盛唐者多有此病。
阁夜
杜工部
岁暮阴阳催短景，天涯霜雪霁寒宵。五更鼓角声悲壮 ，三峡星河影动摇 。此二句只写现景，宋人诗话穿凿可笑。 野哭千家闻战伐，夷歌几处起渔樵？卧龙跃马终黄土，人事音书漫寂寥。前六句凌跨一切，末二句费解。凡费解即非第一等诗。
登大茅山顶
王介甫
一峰高出众山巅，疑隔尘沙道里千。俯视云烟来不极，仰攀萝茑去无前。四句“登”字、“顶”字，俱写得出。 人间已换嘉平帝 ，地下谁通句曲天 ？陈迹是非今草莽 ，纷纷流俗尚师仙 。四句切茅山生情，方非浮响。宋人以议论为诗，渐流粗犷，故冯氏有史论之讥。然古人亦不废议论，但不太着相耳。此诗纯以指点出之，尚不至于史论。
建康句容县茅山，初名句曲山，象形也。汉时三茅君来居，曰茅盈、茅固、茅衷，俱得道。先是秦始皇三十一年，更名腊曰“嘉平”，《史》注引《太原真人茅盈内纪》，谓：“始皇帝三十一年九月庚子，盈曾祖父蒙，乃于华山之中，乘云驾龙，白日升天。先是其邑谣歌曰：‘神仙得者茅初成，驾龙上升入泰清。时下玄洲戏赤城，继世而往在我盈。帝若学之腊嘉平。’” 此段原本讹脱，今据《史记集解》校正。 故始皇改是名。介甫此诗不信神仙之说，故有后四句。
平山堂
王介甫
城北横冈走翠虬，一堂高视两三州。雁湖注曰：谓扬州、润州、真州也。 淮岑日对朱栏出 ，江岫云齐碧瓦浮 。墟落耕桑公恺悌，杯觞谈笑客风流。不知岘首登临处，壮观当时有此不？“壮观”，原本作“谁睹”，从本集改。末二句词意并竭，调亦微滑。
庆历八年二月，欧公以起居舍人知制诰守扬州，作是堂于蜀冈之大明寺，江南诸山拱列檐下，故名曰“平山堂”。“淮岑”“江岫”皆言山也；“日出对朱栏”“云浮齐碧瓦”，则所谓平山，而“堂”字又在其中也，其精如此。五、六亦闲雅。
陪润州裴如晦学士游金山回作
杨公济
试上蓬莱第几洲？长云漠漠鸟飞愁。“鸟飞愁”言江之阔远，鸟飞尚愁不度耳。 海山乱点当轩出，江水中分绕槛流。天远楼台横北固 ，夜深灯火见扬州 。随手带起，“回”字无痕。 回船却望金陵月，独倚牙旗坐浪头。“游”字、“回”字俱分明，语亦遒上，惟陪裴学士意未周到。
前辈诗话或讥此五、六为庄宅牙人语，其实自是佳句。公济“灯火见扬州”，介甫“沙岸似西兴”，细味公济尤胜，尤切题，非外来也。
甘露上方
杨公济
沧江万景对朱栏，白鸟群飞去复还。云捧楼台出天上，风飘钟磬落人间 。二句与韩偓《中秋禁直》诗略同，而意境迥别。 银河倒泻分双月，锦水西来转几山？今古冥冥难借问，且持玉爵破愁颜。冯氏讥“玉爵”字太苛，诗不宜如此。论杜公“酒尽沙头双玉瓶”，亦非实事。
欧阳公有云：“卧读杨蟠一千首，乞渠秋月与春风。”公济诗葩藻流丽，与王平甫相似。“云捧楼台出天上”，佳句也，下句亦称。 下句自然，胜上句。
和寇十一晚登白门
陈后山
重门杰观屹相望，表里山河自一方。登白门。 小市张灯归意动，轻衫当户晚风长。清出“晚”字。 孤臣白首逢新政 ，游子青春见故乡 。二句措语深至，诗人之笔。 富贵本非吾辈事，江湖安得便相忘。冯氏曰：“相望”“相忘”，太犯。
白门在徐州，亦曰白下，地近狭邪。寇国宝，后山乡人，屡引白下事戏之。“小市”“轻衫”之句，亦所以寓戏也。元符庚辰三月，以徽庙登极，湔涤南迁诸人，故有云“白首逢新政”。词意深婉，岂徒诗而已哉？如许浑《登凌敲台》“湘潭云净莫山出，巴蜀雪消春水来”，不过砌叠形模；而晚唐家以为句法，今不敢取。盖老杜自有此等句，但不如是之太偶而不活耳。 许浑诗体卑而味短，虚谷排之最公。冯氏以门户之见曲庇之，至以浑比金而黄、陈比铁，其乖谬殆不足辩。
登岳阳楼
陈简斋
洞庭之东江水西，帘旌不动夕阳迟。“帘旌不动”乃楼上阒寂之景。冯氏以为上下不接，非是。 登临吴蜀横分地，徙倚湖山欲暮时。万里来游还望远 ，三年多难更凭危 。白头吊古风霜里 ，老木沧波无限悲 。意境宏深，直逼工部。
简斋《登岳阳楼》凡三诗，又有《巴丘书事》一诗，皆悲壮激烈。如：“晚木声酣洞庭野，晴天影抱岳阳楼。四年风露侵游子，十月江湖吐乱洲。”又如：“乾坤万事集双鬓，臣子一谪今五年。”近逼山谷，远诣老杜。今全取此首，乃建炎中避地时诗也。白乐天有此楼诗云：“春岸绿时连梦泽，夕波红处近长安。”下一句好，上一句涉妆点。 上一句亦不装点，冯氏驳之最是。
过扬子江
杨诚斋
只有清霜冻太空，更无半点荻花风。天开云雾东南碧，日射波涛上下红。千古英雄鸿去外 ，六朝形胜雪晴中 。二句极雄阔，冯氏抹之，未喻其故。 携瓶自汲江心水，要试煎茶第一功。二句言人代不留，江山空在，悟纷纷扰扰之无益，且汲水煎茶，领略现在耳。承上二句说下，用意颇深。而出语近率□，读之似不相接。押“功”字亦欠稳，故为冯氏讥。
杨诚斋诗，一官一集，每一集必一变。此《朝天续集》诗也。其子长孺举似于范石湖、尤梁溪，二公以为诚斋诗又变，而诚斋谓不自知。诗不变不进。此本二诗，今选其一。中两联俱爽快，且诗格尤高。
朝省类
五言十四首（录二首）
酬苏味道夏晚寓直省中
沈佺期
并命登仙阁，通宵直礼闱。大官供宿膳，侍史护朝衣。卷幔天河入 ，开窗月露微 。小池残暑退 ，高树早凉归 。冠剑无时释，轩车待漏飞。明朝题汉柱，三署有光辉。
寄左省杜拾遗
岑参
联步趍丹陛，分曹限紫薇。晓随天仗入，暮惹御香归。二句写出旅进旅退之状，语浅意深。 白发悲花落 ，青云羡鸟飞 。圣朝无阙事 ，自觉谏书稀 。五、六句托意深微，末二句语尤婉至。圣朝既以为无阙，则谏书不得不稀矣。非颂语，乃愤语也。或乃缕陈天宝阙事驳此句，殆不足与言诗。
岑参为右补阙，属中书省，故云“分曹限紫薇”。
七言二十四首（录三首）
紫宸殿退朝口号
杜工部
户外昭容紫袖垂，双瞻御座引朝仪。香飘合殿春风转 ，花覆千官淑景移 。情景宛然，远胜“旌旗日暖”十四字。 昼漏稀闻高阁报，天颜有喜近臣知。宫中每出归东省，会送夔龙集凤池。
中秋禁直
韩致光
“光”当作“尧”。
星斗疏明禁漏残，紫泥封后独凭阑。露和玉屑金盘冷，月射珠光贝阙寒。天衬楼台笼苑外，风吹歌管下云端。长卿只为 《长门赋 》，未识君臣际会难 。致尧诗或俚或纤，此独深稳。
次韵蒋颖叔、钱穆父从驾景灵宫
苏东坡
归来病鹤记城 ，旧踏松枝雨露新。半白不羞垂领发，软红犹恋属车尘。雨收九陌丰登后，日丽三元下降辰。粗识君王为民意，不才何以助精禋。不必新奇，自然老健。
此元祐七年壬申南郊时事。
怀古类
五言三十二首（录九首）
白帝怀古
陈子昂
日落沧江晚，停桡问土风。“问土风”三字领下四句。 城临巴子国，台没汉王宫。荒服犹周甸，深山尚禹功。岩悬青壁断，地险碧流通。古木生云际，归帆出雾中。川途去无限，客思坐何穷？刊本误作“客坐思何穷”。
律诗自徐陵、庾信以来，亹亹尚工，然犹时拗平仄。唐太宗诗多见《初学记》中，渐成近体，亦未脱陈、隋间气习。至沈佺期、宋之问而律诗整整矣。陈子昂《感遇》古诗三十八首，极为朱文公所称。 “国初盛文章，子昂始高蹈。”韩昌黎已极推之。 天下皆知其能为古诗，一扫南北绮靡，殊不知律诗极精。
岘山怀古
陈子昂
秣马临荒甸，登高览旧都。犹悲堕泪碣，尚想卧龙图。城邑遥分楚，山川半入吴。丘陵徒自出，贤圣已凋枯。野树苍烟断，津楼晚气孤。谁知万里客，怀古正踟蹰 。
此老杜以前律诗，悲壮感慨，即无纤巧砌甃。“丘陵徒自出”一句，疑有误字。 《穆天子传·西王母为天子》谣曰：“白云在天，丘岭自出。”此句乃此语，非误字也。
金陵怀古
刘宾客
潮落冶城渚，日斜征虏亭。蔡洲新草绿，幕府旧烟青。起四似乎平对，实则以三句“新草”剔出四句“旧烟”，即从四句转出下半首。运法最密，毫无起承转合之痕。 兴废由人事 ，山川空地形 。此虽习语，然用于金陵最警切。所谓龙盘虎踞，帝王之都也。 《后庭花 》一曲 ，幽怨不堪听 。《后庭》一曲，乃推南朝亡国之由，申明五、六。虚谷以为但寓悲怆，未尽其意。
每读刘宾客诗，似乎百十选一以传诸世者，言言精确。前四句用四地名，而以“潮”“日”“草”“烟”附之。第五句乃一篇之断案也，然后应之曰“山川空地形”。而末句乃寓悲怆，其妙如此。
送康绍归建邺
周贺
南朝秋色满 ，君去意如何 ？起有远神。 帝业空城在，民田坏冢多。月圆台独上，栗绽寺频过。“栗绽”二字，究竟凑泊。 篱下西江水，相思见白波。贺诗远胜姚合。
武侯庙古柏
李商隐
蜀相阶前柏，龙蛇捧 宫。阴成外江畔，老向惠陵东。大树思冯异 ，《甘棠 》忆召公 。叶凋湘燕雨，枝折海鹏风。雨凋叶、风折枝耳，添出“湘燕”“海鹏”，殊无取义。西昆专效此种，亦不善学义山矣。 玉垒经纶远，金刀历数终。谁将《出师表》，一为问昭融？
五、六善用事，“玉垒”“金刀”之偶尤工。末句候考。 杜诗“契合动昭融”。说者曰：“昭融，天也。”然未解天何以名昭融。注义山者，亦引杜此句，别无所出。
长安道中怅然作三首
宋景文
三辅古风烟，征骖怅未前。山园蓬颗外，宫室黍离边。树老经唐日，碑残刻汉年。便须真陨涕，不待雍门弦。
兴亡作今古，事往始堪悲。宫破黄山在，城空北斗移。走冈寒兔隐，啼戍暮鸦饥。灞岸重回首，惟余王粲诗。
城阙今安在？关河昔所凭。种祠秦故畤，抔土汉诸陵。苑树圆排荠，楼云淡引缯。南山不改色，千古恨相仍。
景文自真定移守成都，过长安有此诗，皆工妙，逼唐人。 昆体诸公，景文最有风骨，胜于杨、刘。
与夏侯绎、张唐民游蜀冈大明寺
梅圣俞
秋叶已多蠹，古碑看更荒。废城无马入，破冢有狐藏。寒日稍清迥，群山分莽苍。田夫指白水 ，此下是雷塘 。颇有冲淡之致，不嫌其薄。末二句倒点，亦别致。
七言七十八首（录三首）
西塞山怀古
刘禹锡
王濬楼船下益州，金陵王气黯然收。千寻铁锁沉江底，一片降幡出石头。人世几回伤往事 ，山形依旧枕寒流 。前四句但说得吴。第五句七字括过六朝，是为简练；第六句一笔折到西塞山，是为圆熟。 今逢四海为家日 ，故垒萧萧芦荻秋 。
筹笔驿
李商隐
鱼鸟犹疑畏简书 ，风云长为护储胥 。徒令上将挥神笔 ，终见降王走传车 。管乐有才真不忝 ，今《义山集》作“终不忝”，误。 关张无命欲何如 ？他年锦里经祠庙 ，《梁甫 》吟成恨有余 。起二句斗然一扬，三、四句斗然一抑，不伦不类，几于首尾衡决。然后以五句解明起二句，以六句解明三、四句，机衡绝奇，以意中先有此一解，故敢如此落笔也。末二句言当时经其祠庙，尚有余恨，况今日亲见行兵之地哉？亦如一倍法。通篇无一钝置语。
题润州妙善寺前石羊
罗隐
原注：传云，吴主孙权与蜀主刘备尝置此会云。
紫髯桑盖此沉吟，“桑盖”二字，文意未通。 狠石犹存事可寻。汉鼎未安聊把手，楚醪虽满肯同心？“楚醪”二字亦添出。 英雄已往时难问 ，苔藓何知日渐深 ？对去微妙。 还有市廛沽酒客 ，雀喧鸠聚话蹄涔 。末句讥时无英雄，僭窃纷纷也。
此诗《昭谏集》中第一。今京口北石犹存，诗牌亦无恙云。
风土类
五言四十二首（录七首）
送杨长史济赴果州
王右丞
褒斜不容幰 ，之子去何之 ？鸟道一千里 ，猿声十二时 。官桥祭酒客 ，山木女郎祠 。别后同明月 ，君应听子规 。一片神骨。
送梓州李使君
王右丞
万壑树参天 ，千山响杜鹃 。山中一夜雨 ，树杪百重泉 。汉女输 布，巴人讼芋田。文翁翻教授，不敢倚先贤。末二句不可解。
送人入蜀
李远
蜀客本多愁，今君是胜游。碧藏云外树，红露驿边楼。杜宇呼名语 ，巴江学字流 。不知烟雨外，何处梦刀州？
“呼名”“学字”一联精切。 巴江实学字，杜宇却不呼名，此亦是未检处，然不害其句之佳。
送董卿知台州
张蠙
九陌除书出，寻僧问海城。家从中路挈，吏隔数州迎。夜蚌侵灯影 ，春禽杂橹声 。开图知异迹，思想石桥行。结未自然。
第五句极新。 尚不及六句之自然。
余姚陈寺丞
梅圣俞
试邑来勾越，风烟复上游。江潮自迎客，山月亦随舟。海货通闾市，渔歌入县楼 。弦琴无外事，坐见浦帆收。
鲁山山行
梅圣俞
适与野情惬，千山高复低。好峰随处改 ，幽径独行迷 。霜落熊升树，林空鹿饮溪。人家在何许？云外一声鸡。
王介甫最工唐体，苦于对偶太精，而不脱洒。圣俞此诗尾句自然。“熊”“鹿”一联人皆称其工，然前联尤幽而有味。
送周都官通判湖州
王半山
绿水乌程地，青山顾渚滨。酒醪犹美好，茶荈正芳新。聚泛樽前月，分班焙上春。仁风已及俗 ，乐事始关身 。橘柚供南贡，槐枫望北辰。知君白羽扇，归日未生尘。
“乌程酒”“顾渚茶”，湖州风景也。酒与古不殊，茶于今适春。“犹”字、“正”字已佳，可以聚而泛，可以分而班，亦乐事也。然必仁风先及物，而后身可乐，故“已”字、“始”字尤妙。“南贡”“北辰”，又勉之以心在王室，归而致吾君可也。诗律精密如此，他人太工则近弱，惟荆公独能工而不萎云。 荆公五律胜七律。
七言三十首（录五首）
登柳州城楼寄漳汀封连四州
柳子厚
城上高楼接大荒 ，海天愁思正茫茫 。起二句意境阔远，通篇情景俱包得起。 惊风乱飐芙蓉水，密雨斜侵薜荔墙。此二句说者以为比体，然是赋中之比，不露痕迹。 岭树重遮千里目，《鼓吹》注曰：一本作“云驶去如千里马”。殊不成语。 江流曲似九回肠。共来百越文身地，犹自音书滞一乡。
韩太为抚州，韩晔为池州，陈谏为封州，刘禹锡为连州。
柳州寄丈人周韶州
柳子厚
越绝孤城千万峰，空斋不语坐高舂。印文生绿经旬合，砚匣留尘尽日封。梅岭寒烟藏翡翠，桂江秋水露鰅鳙。丈人本自忘机事，为想年来憔悴容。
得卢衡州书因以诗寄
柳子厚
临蒸且莫叹炎方，为报秋来雁几行。林邑东回山似戟，牂牁南下水如汤。蒹葭淅沥含秋露，橘柚玲珑透夕阳 。此句最佳。 非是白 洲畔客，还将远意问潇湘。
柳州峒氓
柳子厚
郡城南下接通津，异服殊音不可亲。青箬裹盐归洞客 ，绿荷包饭趁墟人 。二语如画。 鹅毛御腊缝山罽，鸡骨占年拜水神。愁向公庭问重译，欲投章甫作文身。
戏答元珍
欧阳永叔
春风疑不到天涯 ，二月山城未见花 。起得超忽。 残雪压枝犹有橘，冻雷惊笋欲抽芽。夜闻归雁生乡思，病入新年感物华。曾是洛阳花下客，野芳虽晚不须嗟。
此夷陵作，欧公自谓得意。
升平类
五言六首（录五首）
宫中行乐词
李太白
原注：八首取五。
小小生金屋，盈盈在紫微。山花插宝髻，石竹绣罗衣。每出深宫里，常随步辇归。只愁歌舞散 ，化作彩云飞 。结用巫山事，无迹。
柳色黄金嫩，梨花白雪香。玉楼巢翡翠，金殿锁鸳鸯。选妓随雕辇，征歌出洞房。宫中谁第一？飞燕在昭阳。
玉树春归日，金宫乐事多。后庭朝未入，轻辇夜相过。笑出花间语，娇来竹下歌。莫教明月去，留着醉嫦娥。
寒雪梅中尽，春风柳上归。宫莺娇欲醉，檐燕语还飞。迟日明歌席，新花艳舞衣。晚来移彩仗，行乐泥光辉。
水绿南薰殿，花红北阙楼。莺歌开太液，凤吹绕瀛洲。素女鸣珠佩，天人弄彩球。今朝风日好，宜入未央游。五首秾丽之中别余神韵，觉后来宫词诸作，无非翦彩为花。
七言四十五首（录六首）
禁林春直
李文正
疏帘摇曳日辉辉，直阁深严半掩扉。一院有花春昼永 ，八方无事诏书稀 。三、四句气象广大，太和之意盎然。此故不在语言文字间。 树头百啭莺莺语，梁上新来燕燕飞。岂合此身居此地，妨贤尸禄自知非。
兄长莒公赴镇道出西苑，作诗有：“长杨猎近寒熊吼，太液歌余瑞鹄飞。”语惊迈，予辄拟作一篇
宋景文
宝楼斜倚阙西天，北转楼阴压素涟。白雪久残梁复道 ，黄头间守汉楼船 。尘轻未损朝来雾，树暖才容腊外烟。弭节不妨饶怅恋，待歌鱼藻记他年。此诗置沈、宋集中，殆不可辨。
“黄头间守汉楼船”，“间”作“空”，诗话谓经改定。
寒食假中作
宋景文
九门烟树蔽春廛，小雨初晴泼火前。草色引开盘马地 ，箫声催暖卖饧天 。萦丝早絮轻无着，弄袖和风细可怜。鳌署侍臣贪出沐，珉糜珠馅愧颁宣。二诗皆昆体，而不碍气骨之雄浑。诗亦安可以一格拘？
三、四风味特甚，足见升平。五、六尤润。
上巳游金明池
王立之
游丝堕絮惹行人，酒肆歌楼驻画轮。凤管遏回云冉冉，龙舟冲破浪粼粼。日斜黄伞归驰道 ，风约青帘认别津 。何尝非应制体？而句外妙有远神。王平甫诗亦曰：“仗归金阙浮云外，人望池台落日边。”同一用意，而语之工拙远矣。 朝野欢娱真有象，壶中要看四时春。
上元喜呈贡父
王介甫
车马纷纷白昼同，万家灯火暖春风。别开阊阖壶天外，特起蓬莱陆海中。尽取繁华供侠少 ，只分牢落与衰翁 。五句束上，六句转下，机轴最整齐生动。 不知太乙游何处 ，定把青藜独照公 。末二句用事精切。后六句皆以虚字装头，微嫌其弱。
贺车驾幸秘书省二首（录第一首）
吕东莱
麟台高柳识雕舆，共记中兴幸省初。黄道再传天子跸，青编重入史臣书。需云下际君恩盛，晨露高张乐节舒。若写鸿猷参 《大雅 》，定非周鼓颂畋渔 。
“畋渔”善用韵。 妙于不腐。
宦情类
五言四十三首（录二首）
除棣学
陈后山
老作诸侯客 ，贫为一饱谋 。折腰真耐辱，捧檄敢轻投。妙于真至，不强作身分语，而身分弥高。 早作千年调，前四句抑到尽情，此处定须振拔一笔，方有波折。 中怀万斛愁。暮年随手尽，心事计盟鸥。
致仕述怀二首（录第一首）
陆放翁
弹冠绍兴末 ，解组庆元中 。滟滪危途过 ，邯郸幻境空 。闲传相牛法 ，醉唤斗鸡翁 。冲雨归来晚 ，山花满笠红 。收得脱洒，若作旷语则套。
七言三十八首（录五首）
寄李儋元锡
韦苏州
去年花里逢君别，今日花开又一年。世事茫茫难自料，春愁黯黯独成眠。此句近似闺情。 身多疾病思田里 ，邑有流亡愧俸钱 。闻道欲来相问讯，西楼望月几回圆？七律非苏州所长，然虽薄而气韵不俗，胸次本高故也。
朱文公盛称此诗五、六好，以唐人仕宦多夸美州宅风土，此独谓“身多疾病”“邑有流亡”，贤矣。 诗不必故作迂语，然亦忌识趣卑猥。此评极有见地，而冯氏不许之。盖冯氏以《才调集》为主，而上溯鼻祖于齐、梁，故所见止于如是。
书怀
韦苏州
自小难收疏懒性，人间万事总无功。别从仙客求方法，曾到僧家问苦空。老大登朝如梦里 ，贫穷作话是村中 。真语妙于不俚。 未能即便休官去，惭愧南山采药翁。
书怀寄刘五二首（录第二首）
杨文公
世事悠悠未遽央，虚名真意两相忘。休夸失马曾归塞，未省牵牛解服箱。四客高风惊楚汉 ，《五君 》新咏弃山王 。秋来安有渔樵梦？多在箕峰颍水傍。
五、六甚佳，昆体未尝不美。 各有佳处，各有不佳处。论甘忌辛，是丹非素，皆门户之见，无与于诗。
和范三登淮亭
张宛丘
身如客雁寄汀州 ，北望休登王粲楼 。起句最佳。 残雪腊风惊岁晚，早梅新柳动春愁。免遭斤斧甘无用，敢向波涛较善游。奔走尘埃欲归去，勒移恐作故山羞。
“游”字押得甚新。 冯氏讥“游”字误用，云当作“泅”。然《毛诗》已作此“游”字。
明发南屏
杨诚斋
新晴在在野花香，过雨迢迢沙路长。两度立朝今结局 ，一生行客老还乡 。犹嫌数骑传书札 ，剩喜千山入肺肠 。到得江头上船处 ，莫将白发照沧浪 。字字深稳，无诚斋粗犷潦倒之习。
诚斋平生实三度立朝，此乃秘少出知筠州时诗也。第六句绝妙。
风怀类
五言十二首（录二首）
新春
刘方平
南陌春风早，东邻曙色斜。一花开楚国 ，双燕入卢家 。眠罢梳云髻，妆成上锦车。谁知如昔日，更浣越溪纱。言富贵之余，不复追忆贫贱事。
艳女词
杨巨源
露井桃花发，双双燕并飞。此句兴也。 美人姿态里 ，春色上罗衣 。二句不着“艳”字而艳极。 自爱频开镜，时羞欲掩扉。心知行路客，遥惹五香归。
七言二十四首（录一首）
倚醉
韩致光
倚醉无端寻旧约，却怜惆怅转难胜。静中楼阁春深雨 ，远处帘栊夜半灯 。三、四有情有景，绝妙艳词，何必绘画横陈，得罪风雅？虚谷讥致光《五更》诗太猥太亵，未为不是。冯氏乃曰不猥亵不尽兴，何哉？ 抱柱立时风细细，绕廊行处思腾腾。分明窗下闻裁剪，敲遍阑干唤不譍。
宴集类
五言十首（录二首）
送高判官和唐店夜饮
梅圣俞
露宿勤王客，相从月下来。黄流何日涨？绿酒暂时开。风定灯花烂 ，天高斗柄回 。醉言多脱略 ，吾党不须猜 。“酒类”亦选此诗。评曰：“末句之意又高于渊明。”盖此诗尾句就渊明，但恐多谬误，“君当恕醉人”句翻案耳，非谓都官胜陶也。冯氏诋之未是。
第五遒劲，第六宏壮。
春晏宴北园
宋景文
天意歇余芳，人间日始长。落花风观阁 ，睡鸭雨池塘 。稍倦持螯手，犹残蓝尾觞。“蓝”当作“婪”。 春归无所预，羁客自回肠。
三、四峭丽。成都时诗。
七言十三首（并删）
老寿类
七言八首（并删）
春日类
五言六十首（录二十一首）
和晋陵丞早春游望
杜审言
独有宦游人 ，偏惊物候新 。云霞出海曙，梅柳度江春。淑气催黄鸟，晴光转绿 。忽闻歌古调 ，归思欲沾巾 。结缴“和”字亦密。
律诗初变，大率中四句言景，尾句乃以情缴之。起句喝得响亮。 起二句撇过一层，落笔擒题乃紧，取势乃遒，不但求声调响亮。
次北固山下
王湾
客路青山外，行舟绿水前。潮平两岸阔，风正一帆悬。海日生残夜 ，江春 入旧年 。乡书何处达？归雁洛阳边。
唐人芮挺章天宝三载编次《国秀集》，《唐书·艺文志》、宋《崇文总目》中无之。元祐三年戊辰，刘景文得之鬻古书者，以传曾彦和；曾以传之贺方回，题云《次北固山下作》，于王湾下注曰：“洛阳尉。”而天宝十一载殷璠编次《河岳英灵集》取湾诗八首，此为第六，题曰《江南意》。诗亦不同，前四句曰：“南国多新意，东行伺早天。潮平两岸失， “失”字作意，“阔”字自然。沈宗伯定为“失”字，似不必。 风正一帆悬。”世之所称“海日”“江春”一联同外，尾句不同，曰：“从来观气象，惟向此中偏。” 二句最拙。 似不若《国秀》之浑全，兼殷璠语亦不成文理，可笑云。
晚春严少尹诸公见过
王右丞
松菊荒三径，图书共五车。烹葵邀上客，看竹到贫家 。雀乳先春草，莺啼过落花 。自怜黄发暮，一倍惜年华。
三、四唐人不曾犯重，极新。第六句尤妙。
春山夜月
于良史
春山多胜事，赏玩夜忘归。掬水月在手，弄花香满衣。兴来无远近 ，欲去惜芳菲 。二句胜三、四句。 南望鸣钟处，楼台深翠微。颇有新味。
“掬水”“弄花”一联恐是偶然道着。先得一句，又凑一句，乃成全篇。于六句缓慢之中安顿此联，亦作家也。
江南春
张司业
江南杨柳春，日暖地无尘。渡口过新雨 ，夜来生白 。三、四自然，其妙在老杜“红入”“青归”一联之上。 晴沙鸣乳雁，芳树醉游人。向晚青山下，谁家祭水神？结稍偏枯而薄弱。冯云：“结得远。”未省所云。
思新，不拘对偶，可喜。
春日
李咸用
浩荡东风里，徘徊无所亲。危城三面水 ，古木一边春 。衰世难行道，花时不称贫 。滔滔天下者，何处问通津？
“古木一边春”极好，“衰世难行道”太浅露。以一句好，不容弃也。
酬刘员外见寄
严维
苏耽佐郡时，近出白云司。药补清羸疾，窗吟绝妙词。柳塘春水漫 ，花坞夕阳迟 。欲识怀君意，朝朝问楫师。
五、六全于“漫”字上、“迟”字上用工。 “漫”本从水，刊本误从心，便与“迟”字合掌，亦令本句少味。
春日野望
李中
野外登临望，苍苍烟景昏。暖风医病草 ，甘雨洗荒村 。云散天边影，潮回岛上痕。故人不可见，倚杖役吟魂。末三字劣。
第三句新异，第四句淡而有味。
早春
司空图
伤心仍客处 ，病起却花朝 。草嫩侵沙短 ，冰轻着雨消 。刻画之至，不失自然。不似姚武功诗，愈雕琢愈成粗野。 风光知可爱，客鬓不相饶。早晚丹丘伴，飞书肯见招。
起句十字四折。此公有《一鸣集》，自夸其诗句之得意者五言，观此亦可知也。
春日登楼怀归
寇莱公
高楼聊引望，杳杳一川平。野水无人渡 ，孤舟尽日横 。实本苏州“野渡无人舟自横”句，然不觉其衍。 荒村生断霭，古寺语流莺。旧业遥清渭，沉思忽自惊。
莱公诗学晚唐，九僧体相似。“野水无人渡，孤舟尽日横”之联，说者以为兆相业，只看诗景自好，下二句尤流丽。
春寒
梅圣俞
春昼自阴阴，云容薄更深。蝶寒方敛翅 ，花冷不开心 。三、四寓意深微，诗人之笔。 亚树青帘动，依山片雨临。“临”字板拙。 未尝辜景物，多病不能寻。
梅诗淡而实丽，虽用工而不力。 诗未有不用工者。功深则兴象超妙，痕迹自融耳。酝酿不及古人，而剽其腔调以自托，犹禅家所谓“顽空”也。
小圃春日
林和靖
岸帻倚微风，柴篱春色中。草长团粉蝶 ，林暖坠青虫 。载酒为谁子？移花独乃翁。于陵偕隐事，清尚未相同。
中四句工不可言。
半山春晚即事
王半山
春风取花去 ，“风”字，李雁湖本误作“晚”。 酬我以清阴 。翳翳陂塘静，交交园屋深。雁湖注曰：“‘翳翳’‘交交’，皆言清阴也。” 床敷每小息，“床敷”字出《宝积经》，详雁湖注。 杖履或幽寻。惟有北山鸟，经过遗好音。
半山诗工密圆妥，不事奇险。惟此“春风取花去”之联，乃出奇也。 “取”字本纤，赖“酬”字一救耳。 余皆淡静有味。
即事
王半山
径暖草如积，山晴花更繁。纵横一川水 ，高下数家村 。静憩鸠鸣午 ，“鸠”一作“鸡”，雁湖据唐诗定为“鸡”字，然“鸠”字较胜。 荒寻犬吠昏 。归来向人说，疑是武陵源。
诗话载云：“自谓武陵源不好，韵中别无韵也。”东坡尝亲书此诗。 中四句并佳，而三、四句尤胜。
欲归
王半山
水漾青天暖，沙吹白日阴。塞垣春错莫，行路老侵寻。绿稍还幽草 ，红应动故林 。半山又有“绿搅寒芜出，红争暖树归”句，“搅”字险而纤，不及此二句自然。 留连一杯酒，满眼欲归心。此不减杜。
雁湖注谓简斋“红绿扶春上远林”亦似此佳。
将次洺州憩漳上
王半山
漠漠春风里，茸茸绿未齐。平田鸦散啄，深树马迎嘶。地入河流曲 ，天随日去低 。高城已在眼，聊复解轻赍。
雁湖注谓：“田之平衍，鸦乃散啄。马喜嘉荫，望树而嘶。此二句甚妙，可画。”雁湖别注云：“公多有使北诗，而本传、年谱皆不载。尝出疆，独温公《朔记》云云。”今《欲归》至此三诗，皆送契丹使时所作。
春日
王半山
冉冉春行暮，菲菲物竞华。莺犹求旧友 ，燕不背贫家 。此句最警，并上句常语亦增色。 室有贤人酒，门无长者车。全用杜句，太现成。 醉眠聊自适，归梦到天涯。
此唐人得意诗，恐误入半山集中，而雁湖亦为之注。姑存诸此，候考。 亦太臆断。
暮春
王半山
春期行晼晚，春意剩芳菲。曲水应修禊，披香未试衣。雨花红半堕 ，烟树碧相依 。怅望梦中地，王孙底不归？半山七诗俱高雅。
“梦中”之“梦”，当是用作平声。《左传》：“楚云梦地曰梦中。”
早春
陈后山
度腊不成雪，迎年遽得春。冰开还旧绿，冯谓：“冰乍开，水尚欠绿。”然“绿”字自本唐人《东风解冻》诗，不必如此索瘢。 鱼喜跃修鳞。柳及年年发 ，愁随日日新 。老怀吾自异，不是故违人。冯氏又谓：“六句凑甚。落句只结得‘愁随日日新’，未稳足。”不知“柳发”句乃总承上四句，引入“愁新”语，本侧注面下，单以“愁新”为结，正是诗法。
极瘦有骨，尽力无痕。细看之，句中有眼。
和仲良春晚即事
杨诚斋
贫难聘欢伯，病敢跨连钱。梦岂花边到？春俄雨里迁。一犁关五秉 ，百箔候三眠 。只有书生拙，穷年垦纸田。末二句正应起二句。冯云首尾不相顾，未喻其说。
零陵丞时诗。仲良者，永州司法张材，山东人。“连钱”“纸田”，用韵好胜之过。“一犁”“五秉”，“百箔”“三眠”，凑合亦佳。但恐少年作未自然，学诗者不可不由此入也，五首取一。 此评最平允，虚谷亦尽有分明处。
初春杂兴
陆放翁
水长鸥初泛，山寒茗未芽。深林闻社鼓 ，落日照渔家 。渡远呼船久，桥倾取路斜。二句新而不碎。 客愁慵远眺，不是怯风沙。
八句皆佳，而三、四尤古远。
七言五十二首（录十一首 [1] ）
曲江陪郑八丈南史饮
杜工部
雀啄江头黄柳花，㶉 满晴沙。自知白发非春事，且尽芳樽恋物华。近侍只今难浪迹，此身那得更无家？丈人才力犹强健，岂傍青门学种瓜。一气旋转，清而不薄。此种最难学。
此诗中四句不言景，皆止言情。后山得其法，故多瘦健者，此也。
春尽
韩致光
惜春连日醉昏昏，醒后衣裳见酒痕。细水浮花归别涧，本集“浮”作“漾”，“涧”作“浦”。 断云含雨入孤村。对句胜于出句。 人间易得芳时恨 ，地迥难招自古魂 。惭愧流莺相厚意 ，清晨犹为到西园 。后半篇极沉着，不类致光他作之佻。
暮春山行田家歇马
李郢
雨湿菰蒲斜日明，茅厨煮茧掉车声。青蛇上竹一种色，黄蝶隔溪无限情 。何处渔樵将远饷？故园田土忆春耕。千峰霭霭水潏潏，羸马此中愁独行。
此诗一笔写成，山行天趣，言言新美而无作为。第三句尤奇谲也。 第三句却不甚佳，以在吴体不妨耳。冯氏讥之良是。
西湖春日
王平甫
争得才如杜牧之，试来湖上辄题诗。春烟寺院敲茶鼓，夕照楼台卓酒旗。浓吐杂芳薰 崿，湿飞双翠破涟漪。人间幸有蓑兼笠，且上渔舟作钓师。
三、四峭响，五、六最工，尾句高甚。
郊行即事
程明道
芳原绿野恣行时，春入遥山碧四围。兴逐乱红穿柳港，困临流水坐苔矶。莫辞盏酒十分醉 ，只恐风花一片飞 。况是清明好天气，不妨游衍莫忘归。“莫”字即“暮”字。《说文》：“莫从日，在草中。”俗书加“日”字于下。
学见圣域，诗其余事也。或问：此可与浴沂意趣看否？曰：诗且看诗，不必太深太凿。 此见高于宋人。宋诗话多有太深太凿之病。
正月二十日往岐亭，潘、古、郭三人送余于女王城东禅庄院
苏东坡
十日春寒不出门，不知江柳已摇村。稍闻决决流冰谷，尽放青青没烧痕。数亩荒田留我住，半瓶浊酒待君温。去年今日关山路，细雨梅花正断魂。
坡诗不可以律缚，善用事者无不妙。他语意天然者，如此尽十分好。
正月二十日与潘、郭二生出郊寻春，忽记去年是日同到女王城作诗乃和前韵
苏东坡
东风未肯入东门，走马还寻旧岁村。人似秋鸿来有信 ，事如春梦了无痕 。江城白酒三杯酽，野老红颜一笑温。已约年年为此会，故人不用赋《招魂》。
东坡初贬黄州之年，即“细雨梅花”“关山断魂”之时也。次年正月二十日往岐亭，见陈慥季常，是以为女王城之诗。又次年正月二十日与潘邠老等寻春，是以有“事如春梦了无痕”之诗。又次年正月三日尚在黄州，复出东门，仍和此韵云：“乱山环合水侵门，身在淮南尽处村。五亩渐成终老计，九重新扫旧巢痕。”谓元丰官制行，罢废祖宗馆职，立秘书省，以正字校书郎等为差除资序，而储士之意浅矣。观此等语，岂惟可以考大贤之出处，抑亦可见时事之更张，仁庙之所以遗燕安于后世者，何其盛！熙、丰之政所以大有可恨者，何其顿衰！坡下句云：“岂惟惯见沙鸥喜，已觉来多钓石温。”又可痛。坡翁一谪数年，甘心于渔樵而忘返也。“新扫旧巢痕”事，陆放翁为施宿注坡时作序，记所对范至能语，学者可自检观。
次韵张恕春暮
苏子由
只言城市无佳处，亦有江湖几度游。好雨晴时三月暮 ，啼莺到后百花休 。三、四感慨殊深，而出以蕴藉。 老猿好饮常联臂，野马依人自络头。不肯低回池上醉，试看生灭水中沤。
春日郊外
唐子西
城中未省有春光，城外榆槐已半黄。山好更宜余积雪，水生看欲到垂杨 。莺边日暖如人语，草际风光作药香。疑此江头有佳句，为君寻取却茫茫。
此诗句句工致。“水生看欲到垂杨”绝奇，尾句即简斋所谓“忽有好诗生眼底，安排句法已难寻”也。 东坡“春江有佳句，我醉堕渺茫”，亦此意。
睡起至园中
陆放翁
春风忽已到天涯 ，老子犹能领物华。浅碧细倾家酿酒，小红初试手裁花。野人易与输肝肺 ，此句寓感至深，胜于对句。 俗话谁能挂齿牙 ？更欲世间同省事，勾回蚁战放蜂衙。
两联俱新美。
病足累日不出庵门折花自娱
陆放翁
频报园花照眼明，蹒跚正废下堂行。拥衾又听五更雨 ，屈指元无三日晴 。三、四暗言花将尽矣，非横插，亦非空写。 不奈病何抛酒盏，粗知春在赖莺声 。一枝自浸铜瓶水，喜与年光未隔生。
第六句妙甚。
寒食
韩仲止
晓色犹蒙淡淡烟，花间行过小溪边。人家寒食常晴日 ，野老春游近午天 。吹尽海棠无步障，开成山柳有堆绵。二句稍笨。 呼儿觅友寻邻伴，看却村农又下田。
三、四不用工而极其工。合入“节序类”中，附之“春日”亦无不可。 此书分类最猥琐。 同时“江湖”人戴石屏、“四灵”皆云此老淡之作。
夏日类
五言二十九首（录三首）
五月十日
韩仲止
片月生林白 ，沿流涧亦明 。幽人方独夜 ，山寺有微行 。前四句风格颇高。 野处偏宜夏，贫家不厌晴。意谓无田可耕，不比农家之望雨，故不厌晴耳。用意颇晦，故冯氏讥其凑。 薰风吹老鬓 ，腐草见飞萤 。末句有物，皆能化人。独不能之感，非凑景作收。
五、六新美，然三、四亦幽淡。 五、六不及三、四。
夏日怀友
徐致中
流水阶除静，孤眠得自由 。月生林欲晓 ，“欲”字作“似”字解。 雨过夜如秋 。远忆荷花浦，谁怜杜若洲。良宵恐无梦 ，有梦即俱游 。冯氏曰：落句应“孤眠”。
第四句好，盖是夏夜诗，细味之，十字皆好。
夏夜同灵晖有作奉寄赵二丈
徐致中
斋居惟少睡，露坐得论文。凉夜清如水，明河白似云。宿禽翻树觉，幽磬渡溪闻。欲识他乡思，斯时共忆君。中唐风味。
五、六工。
七言二十首（录二首）
夏日三首（录第一首）
张宛丘
长夏村墟风日清，檐牙燕雀已生成。“燕雀生成”语本工部。 蝶衣晒粉花枝午 ，蛛网添丝屋角晴 。三、四新楚。 落落疏帘邀月影，“月”字与上文不贯。 嘈嘈虚枕纳溪声。久判两鬓如霜雪，直欲樵渔过此生。冯氏曰：结宽。
夏日杂兴
张宛丘
蔬圃茅斋三亩余，溪光山影动浮虚。病妻老去惟寻药，稚子年来解爱书。中散无堪心放荡，冯唐已老兴萧疏。全真养素安吾分 ，敢谓轩裳不我如 ？和平之音，雅人深致。此自杂兴诗，冯氏诋其“不见夏日”，太拘。
亦自然有味。

[book_title]卷二
秋日类
五言六十首（录十四首）
悲秋
杜工部
凉风动万里，群盗尚纵横。家远传书日，秋来为客情。愁窥高鸟过 ，老逐众人行 。两句合看，方见其妙。 始欲投三峡，何由见两京？
此诗不胜悲叹，五、六尤哀壮激烈。
秋日暑退，赠白乐天
刘梦得
暑服宜秋着，清琴入夜弹。人情皆向菊 ，风意欲摧兰 。岁稔贫心泰，天凉病体安。相逢取次第，却甚少年欢。
三、四已佳，五、六十分佳绝。 五、六常语，三、四寄托深微，胜五、六。此处虚谷多未解。
池上
白乐天
袅袅凉风动，凄凄寒露零。兰衰花始白 ，荷破叶犹青 。独立栖沙鹤，双飞照水萤。若为寥落境，仍值酒初醒。浅而不俗。
第四句最新。
秋寄贾岛
僧无可
暗虫分暮色，默坐思西林。听雨寒更尽 ，开门落叶深 。昔因京邑病，并起洞庭心。亦是吾兄事，迟回直至今。
听雨彻夜，既而开门，乃是落叶如雨，此体极少而绝佳。“微阳下乔木，远烧入秋山”亦然。陈后山“辉辉垂重露，点点缀流萤”，谓柏枝垂露若缀萤。然一句指事，一句设譬，诗中之奇变者也。 此解亦通。然作雨后落叶，亦未始不佳也。惟后山二语确是如此解。
新秋雨后
僧齐己
夜雨洗河汉，诗怀觉有灵。“觉有灵”三字凑。 篱声新蟋蟀 ，草影老蜻蜓 。静引闲机发，凉吹远思醒。逍遥向谁说？时泥漆园经。
齐己，潭州人。与贯休并有声，同师石霜。二僧诗，唐之尤晚者。此诗起句自然，第六句尤好。 究竟三、四句好。
原上秋草
僧古怀
“草”字有误，当是“原上早秋”。
秋来深径里，老病眼慵开。户外行人绝，林间朔吹回。乱蛩鸣古堑 ，残日照荒台 。唯有他山约，相亲入望来。
第六句深得秋意。
山中
释秘演
结茅临水石，淡寂益闲吟。久雨寒蝉少 ，空山落叶深 。危楼乘月上，远寺听钟寻。昨得江僧信，期来此息心。
此石曼卿至交山东演也，欧阳公为其诗集序。中四句锻而成，却足前后起末句。九僧亦多如此。 此诗置九僧中不可辨。
落叶
潘逍遥
片片落复落，园林渐向空。几番经夜雨 ，一半是秋风 。静拥莎阶下，闲堆藓径中。二句太率。 岩松与岩桧，宁共此时同。
潘阆出处，予著《名僧诗话》已详见。《落叶》合入“着题”诗，今附“秋日类”中。三、四有议论，五、六只是体贴，尾句却有出脱。不如此，非活法也。
渭上秋夕闲望
潘逍遥
秋夕满秦川，登临渭水边。残阳初过雨 ，何树不鸣蝉 ？风格自高。 极浦涵秋月，孤帆没远烟。渔人空老尽，谁似太公贤？冯钝吟曰：结句呆。
五、六清淡。尾句必合如此，乃有转换。 冯默庵曰：落句急出题，非转换也。
暮秋闲望
魏仲先
水阁闲登望，郊原欲刈禾。坏檐巢燕少 ，积雨病蝉多 。砧隔寒溪捣，钟随晓吹过。扁舟何日去？江上负烟簑。
中四句皆工，第四句尤好。
杂诗
唐子西
兀兀且如此，出门安所之？手香柑熟后，发脱草枯时。精力看书觉 ，情怀举盏知 。真语，不嫌其朴。 炎州无过雁，二子在天涯。
水过渔村湿，沙宽牧地平。片云明外暗，斜日雨边晴。山转秋光曲 ，川长暝色横 。瘴乡人自乐，耕钓各浮生。冯氏曰：“渔”“牧”“耕钓”犯，“光”“色”又犯，“明”“暗”“暝色”又犯。余谓“渔村”“牧地”指其地，“耕钓”则指其人，语本相应，不得谓之犯。“云”“日”在天，“山”“川”在地，各自为景，亦不得谓之犯。《律髓》可议之诗甚多，此种尚不必吹索。
子西惠州《杂诗》凡二十首，佳句甚多。此二诗尤切于秋，而“山转秋光曲”一联，尤古今绝唱。
秋夜纪怀
陆放翁
北斗垂苍莽，明河浮太清。风林一叶下 ，露草百虫鸣 。病入新凉减 ，诗从半睡成 。还思散关路，炬火驿前迎。
中四句皆工。
秋晚
滕元秀
槭槭霜风劲，骎骎物象凋。屡迁怜蟋蟀 ，一败笑芭蕉 。“蟋蟀”自寓，“芭蕉”殆有所刺。 林叶疏逾响，山云薄易消。虽无远行役，对此亦何聊。
元秀《秋晚》十首，今选其一。此“屡迁”“一败”之句，为绝妙“江西体”也。
七言三十首（录十首）
秋夜
杜工部
露下天高秋气清，空山独夜旅魂惊。疏灯自照孤帆宿，新月犹悬双杵鸣。南菊再逢人卧病 ，北书不至雁无情 。步檐倚杖看牛斗 ，银汉遥应接凤城 。
黄草
杜工部
黄草峡西船不归，赤甲山下行人稀。秦中驿使无消息，蜀道兵戈有是非。万里秋风吹锦水 ，谁家别泪湿罗衣 ？莫愁剑阁终堪据，闻道松州已被围。
吹笛
杜工部
吹笛秋山风月清，谁家巧作断肠声？风飘律吕相和切，月傍关山几处明？“风”“月”分承，法本云卿《龙池篇》。 胡骑中宵堪北走，武陵一曲想南征。二句妙切时事，不比昆体之排比故实。 故乡《杨柳》今摇落，何得愁中却尽生？
慷慨悲怨，自是一种风味。李太白谓“江城五月落《梅花》”，此亦以指《杨柳》，盖笛中有此二曲也。《吹笛》本是“着题”，今以附之“秋类”。 入“秋类”无理。
七月一日题终明府水楼（录第二首）
杜工部
宓子弹琴宰邑日，终军弃 英妙时。承家节操尚不泯，为政风流今在兹。可怜宾客尽倾盖 ，何处老翁来赋诗 ？楚江巫峡半云雨 ，清簟疏帘看弈棋 。末二句古今共赏，五、六句笔意亦嵚崎，前四句则常语耳。
长安晚秋
赵嘏
《才调集》作《长安秋望》，为是。
云物凄凉拂曙流，汉家宫阙动高秋。残星几点雁横塞 ，长笛一声人倚楼 。紫艳半开篱菊静，红衣落尽渚莲愁。鲈鱼正美不归去，空戴南冠学楚囚。
以三、四佳，呼“赵倚楼”。
始闻秋风
赵嘏
题有脱字，当云“始闻秋风寄某人”。观首、末四句可见。
昔看黄菊与君别，今听玄蝉我独回。五夜飕飗枕前觉，一年颜状镜中来。马思边草拳毛动 ，雕眄青云倦眼开 。天地肃清堪四望 ，为君扶病上高台 。此诗又见《刘中山集》，以诗格考之，归刘为是。
江亭晚望
赵嘏
碧江凉冷雁来疏，闲望江云思有余。秋馆池亭荷叶歇 ，野人篱落豆花初 。无愁自得仙翁术，多病能忘《太史书》。闻说故园香稻熟，片帆归去就鲈鱼。已开剑南一派。
三、四明秀。
秋日客思
陈简斋
南北东西俱我乡，聊从地主借绳床。诸公共得何侯力，远客新抄陆氏方。老去事多藜杖在 ，夜来秋到叶声长 。蓬莱可托无因至 ，试觅人间千仞冈 。
“共得何侯力”，以指新进。“新抄陆氏方”，以怜迁客。 此简斋南渡时避乱襄、汉时所作，借用陆氏集方以形容多病耳。虚谷坐实迁客，上下文遂不相接，宜为冯氏之所讥。 汉《何武》、唐《陆贽传》可考。此诗家用事之妙。五、六尤佳。
舍北行饭书触目
陆放翁
落雁昏鸦集远洲，青林红树拥平畴。意行舍北三叉路 ，闲看桥西一片秋 。三、四自然脱洒。 少妇破烟撑去艇，丫童横笛唤归牛。形容野景无余思，自怪痴顽不解愁。
风雨中诵潘邠老诗
韩仲止
满城风雨近重阳 ，独上吴山看大江 。老眼昏花忘远近，壮心轩豁任行藏。从来野色供吟兴，是处秋光合断肠。今古骚人乃如许 ，暮潮声卷入苍茫 。
此诗悲壮激烈。第一句用潘邠老句，若第二句押不倒则馁矣。此第二句虽是借韵，轩豁痛快，不可言喻。三、四非后生晚进胸次，至第六句则入神矣，至第八句则感极而无遗矣。世称“韩涧泉”，名下无虚士。乃庆元戊午诗也。
冬日类
五言三十四首（录十八首）
刈稻了咏怀
杜工部
稻获空云水，川平对石门。寒风疏草木 ，旭日散鸡豚 。野哭初闻战，樵歌稍出村。无家问消息，作客信乾坤。
三、四乃诗家句法。必合如此，下字则健峭。 冯氏曰：老杜岂以一字为高？其说良是。然诗家实有炼字法，不自虚谷捏出，但不应以此为宗耳。 后四句，亦惟老杜能道之也。
碧涧别墅喜皇侍郎相访
刘长卿
荒村带返照 ，落叶乱纷纷 。古路无行客 ，寒山独见君 。起四句一气流转。 野桥经雨断，涧水向田分。二句言路险难行，起末二句非琐屑写景之比。 不为怜同病，何人到白云？
冬夕寄清龙寺源公
僧无可
敛屦入寒竹，安禅过漏声。高杉残子落 ，深井冻痕生 。罢磬风枝动，悬灯雪屋明。何当招我宿，乘月上方行。
三、四极天下之清苦。荆公选误作郎士元，非也。
雪晴晚望
贾浪仙
倚杖望松雪 ，溪云几万重 ？樵人归白屋 ，寒日下危峰 。野火烧岗草，断烟生石松。却回山寺路，闻打暮天钟。
晚唐诗多先锻景联、颔联，乃成首尾以足之。此作似乎一句唱起，直说至底者。
岁晚
王半山
题应是《秋晚》，后人以诗有“岁晚”字改题就之耳。不知诗“岁晚”乃言年老。前六句实皆秋景也。
月映林塘澹，风含笑语凉。集作“天涵笑语凉”，雁湖注曰：当作“风含”。此从李本。 俯窥怜绿净，小立伫幽香。携幼寻新菂，扶衰上野航。延缘久未已，岁晚惜流光。
《漫叟诗话》谓荆公定林后诗，精深华妙，此作自以比灵运。
次韵朱昌叔岁暮
王介甫
城云漏日晚，树冻裹春深 。椮密鱼难暖，巢危鹤更阴。横风高 弩，此种似古体句格入五律，不甚谐雅。 残溜细鸣琴。岁换儿童喜，还伤老大心。刻意求新，愈于滑调。
“漏”字、“裹”字，诗眼；“深”字尤好。 雁湖注曰：“深”字在“裹”上起义。 积柴水中取鱼，曰“椮”，所感切。 此亦雁湖注云“木类篇”。
寒意
郑亨仲
岭南霜不结，风劲是霜时。日落晚花瘦 ，山空流水悲 。起句未见其佳。三、四幽淡有味。 栖鸦寻树早，冻蚁下窗迟。季子家何在，衣单知不知？
北山郑刚中，字亨仲，婺女人。南渡前探花，后至四川宣抚，有方略，秦桧忌之，谪殁封州。冬日诗起句最佳，“风劲”即知其为“霜时”，而实不结霜。《北山集》佳句甚多，予已别为之跋，陈简斋尝同窗云。
舍北摇落景物殊佳，偶作五首
陆放翁
今年冬候晚，仲月始微霜。野日明枫叶，江风断雁行。穷途多籍躝，老景易悲伤 。自笑诗情懒，萧然旧锦囊。
路拥新霜叶，溪余旧涨沙。栖乌初满树，归鸭各知家。世事元堪笑，吾生固有涯。南村闻酒熟，试遣小童赊。
小聚鸥沙北，横林蟹舍东。船头眠醉叟，牛背立村童。日落云全碧，霜余叶半红。穷鳞与倦翼，终胜在池笼。
屋角成金字，溪流作縠纹。斜通小桥路，半掩夕阳门。孤艇冲烟过，疏钟隔坞闻。杜门非独病，实是厌纷纷。
草径人稀到，柴扉手自开。林疏鸦小泊，溪浅鹭频来。檐角除瓜蔓，墙隅㔉芋魁。东邻膰肉至，一笑举新醅。五诗虽非高唱，然俱妥适。
放翁所谓笔端有口，新冬野景，搜抉无遗。“屋角成金字”，本出《北史·斛律金传》， 如用此事，则此句未稳。似乎别有取义者，俟考。 以对“溪流作縠纹”，亦奇。
残腊
陆放翁
残腊无多日，吾生又一年。林塘明夕照 ，墟落淡春烟 。山色危栏角，梅花绿酒边。岁时元自好，老病独凄然。
五、六壮丽。 此冲淡，非壮丽也。
冬日感兴十韵
陆放翁
原注：戊午。
雨雾天昏曀 ，陂湖地阻深 。蔽空鸦作阵 ，暗路棘成林 。起四句比时事之昏乱。 有客风埃里，频年老病侵。梦魂来二竖，相法欠三壬。旧愤开孤剑，新愁感断砧。唐衢惟痛哭，庄舄正悲吟。瘦跨秋门马，寒生夜店衾。但思全旧璧 ，敢冀访遗簪 ？楼上苍茫眼 ，灯前破碎心 。长谣倾浊酒 ，慷慨厌层阴 。“层阴”亦是比。
“三壬”“二竖”“秋门”“夜店”“旧璧”“遗簪”，皆工之又工。 此诗不应如此论。
和翁灵舒冬日书事三首
徐道晖
石缝敲冰水，凌寒自煮茶。梅迟思闰月 ，枫远误春花 。贫喜苗新长，吟怜鬓已华。城中寻小屋，岁晚欲移家。
“思”字、“误”字，当是推敲不一乃得之。
秀句出寒饿，从人笑我清。步溪波逐影，吟竹鸟譍声。酒里安天运，春边见物情。耕桑犹罄橐，何事可营生？
十日南山雪，今朝又北风。烧冲岩石断，梅映野堂空。难语伤时事，无成愧老翁。一生吟思味 ，独喜与君同。结出“和”字，完密。
一室
宋谦父
一室冷如冰 ，梅花相对清 。残年日易晚 ，夹雪雨难晴 。身计茧千绪，世纷棋一枰。曲生差解事，谈笑破愁城。
壶山宋自逊，字谦父，本婺女人。父子兄弟皆能诗，而谦父名颇著，贾似道贿以二十万楮，结屋南昌。诗篇篇一体，无变态。此诗三、四好，五、六涉烂套也。 学宋诗者当避此种。 他如“酒熟浑家醉，诗成逐字评”，亦佳，但近俗耳。 直是不佳，不止于俗。
七言二十首（录三首）
野望
杜工部
西山白雪三奇戍，南浦清江万里桥。海内风尘诸弟隔，天涯涕泪一身遥。惟将迟暮供多病，未有涓埃答圣朝。跨马出郊时极目，不堪人事日萧条。
两《野望》诗，地不同而同是冬日，故选入。此格律高耸，意气悲壮，唐人无能及之者。
次韵乐文卿故园
陈简斋
故园归计堕虚空，啼鸟惊心处处同。四壁一身长客梦 ，百忧双鬓更春风 。梅花不是人间白，日色争如酒面红。且复高吟置余事，此生能费几诗筒。
此诗似新春冬末之作。
和李上舍冬日书事
韩子苍
北风吹日昼多阴，日暮拥阶黄叶深。倦鹊绕枝翻冻影，飞鸿摩月堕孤音。推愁不去如相觅，与老无期稍见侵 。顾籍微官少年事，病来那复一分心？
三、四极工，五、六前辈有此语，但锻得又佳耳。
晨朝类
五言三十二首（录八首）
早渡蒲关
唐明皇
钟鼓严更曙，山河野望通。鸣銮下蒲坂，飞盖入秦中。地险关逾壮，天平镇尚雄。春来津树合，月落戍楼空。马色分朝景，鸡声逐晓风。所希常道泰，非复候 同。气脉自厚。
晓望
杜工部
白帝更声尽，阳台晓色分。高峰寒上日，叠岭宿霾云。地坼江帆隐 ，天清木叶闻 。荆扉对麋鹿，应共尔为群。
五、六以“坼”字、“隐”字、“清”字、“闻”字为眼，此诗之最紧处。 炼字亦诗家所不废，病在“最紧”二字，似此外别无诗法者，宜为冯氏所讥。
将晓二首（录第一首）
杜工部
石城除击柝，铁锁欲开关。鼓角悲荒塞，星河落晓山。巴人常小梗 ，蜀使动无还 。垂老孤帆色 ，飘飘犯百蛮 。此诗二首，一首言时事，一首言自身，乃章法也。然前篇尾句已包得第二首意，故不妨删取。
前一诗中四句，两言晓景，两言时事；后一诗中四句，两言晓景，两言身事。拘者欲句句言晓，即不通矣。 此评最分晓。
客亭
杜工部
秋窗犹曙色，木落更天风。日出寒山外，江流宿雾中。圣朝无弃物 ，老病已成翁 。多少残生事，飘零任转蓬。
王右丞诗云：“江流天地外，山色有无中。”此诗三、四以写秋晓，亦足以敌右丞之壮。然其佳处，乃在五、六有感慨。 感慨不难，难于浑厚不激耳。入他人手，有多少愤愤不平语。 两句言景，两句言情，诗必如此，则净洁而顿挫也。 两景两情，诗之一体，善作者规矩在手，造化生心，有何情景之可分？况限以两句，如此两句如彼哉！以此标为定法，所见甚陋，冯氏讥之当矣。
商山早行
温飞卿（庭筠）
晨起动征铎，客行悲故乡。鸡声茅店月 ，人迹板桥霜 。槲叶落山路，枳花明驿墙。因思杜陵梦，凫雁满回塘。五、六弱。七、八复，衍第二句，皆是微瑕，分别观之。
三、四极佳。
早春寄朱放
郭良
“春”字与诗语不符，当是误刻。《戴叔伦集》载此诗题曰《早行寄朱山人放》。
山晓旅人去 ，天高秋气悲 。明河川上没 ，芳草露中衰 。此别又千里 ，少年能几时 ？心知剡溪路 ，聊且寄前期 。末二句《戴集》作：“青冥剡溪路，心与谢公期。”格意殊高。
次韵方万里雨夜雪意
赵宾旸
吴孟举曰：当入“冬日类”。
芋火房阴处，翛然类懒残。雨欺梅影瘦 ，风助竹声寒 。拥袂衣全薄，哦诗字欲安。儿童疑有雪，频起穴窗看。四灵一派。
予丁丑之冬，在桐江赋《雨夜雪意》诗云：“汹涌风如战，萧骚雨欲残。遥峰应有雪，半夜不胜寒。吾道孤灯在，人寰几枕安？何当眩银海，清晓倚楼看。”鲁齐赵君与东，字宾旸，和予此诗。“哦诗字欲安”，佳句也。尾句亦活动，胜予所倡。宾旸嘉定十五年壬午生，今年六十有二，宗学上舍改官。
早行
刘后村
店妪明灯送，前村认未真。山头云似雪，陌上树如人 。渐觉高星少，才分远烧新。何烦看堠子 ？来往暗知津 。言疲于道途已久。
《南岳一藁》第七诗。三、四可观，盖少作也。 后村诗最庸劣，不称其名，观此评则虚谷亦厌之。
七言十三首（录四首）
早发
罗邺
一点灯残鲁酒醒，已携孤剑事离程。愁看飞雪闻鸡唱，独向长空背雁行。白草近关微有路 ，“路”字依虚谷改。 浊河连底冻无声 。此中来往本迢递，况是羸躯客塞城。
第六句好。第五句“露”字疑当作“路”，先已言雪故也。
新城道中
苏东坡
东风知我欲山行 ，吹断檐间积雨声 。岭上晴云披絮帽，树头初日挂铜钲。野桃含笑竹篱短，溪柳自摇沙水清。西崦人家应最乐，煮芹烧笋饷春耕。
东坡为杭倅时诗。熙宁六年癸丑二月，循行属县，由富阳至新城有此作。起句十四字妙，五、六亦佳，但三、四颇拙耳。 此评最确，冯氏独不然之，盖有意求瑕，不为公论。“铜钲”“絮帽”，可谓之雅字乎哉？ 所谓武库森然，不无利钝，学者当自细参而默会。虽山谷少年诗亦有不甚佳者，不可为前辈隐讳也。 凡读古人书皆当知此意，虽少陵亦有绝可笑诗。 坡是年三十八岁。晁无咎之父端友令新城，故和篇有云：“小雨足时茶户喜，乱山深处长官清。”此乃佳句。
东流道中
王景文
山高树多日出迟，食时雾露且氛霏。马蹄已踏两邮舍 ，人家渐开双竹扉 。冬青匝地野蜂乱，荞麦满园山雀飞。明朝大江载吾去，万里天风吹客衣。
雪山王质，字景文，东鲁人。过江寓居兴国，绍兴庚辰进士。此诗乃吴体而遒美。
六月归途
徐致中
星明残点数峰晴，夜静微闻水有声。六月行人须早起，一天凉露湿衣轻。宦情每向途中薄 ，诗句多于马上成 。故里诸公应念我，稻花香里计归程。
第四句良是，第六句亦佳。 不如五句之真至。
暮夜类
五言五十首（录二十四首）
晚次乐乡县
陈子昂
故乡杳无际，日暮且孤征。川原迷旧国，道路入边城。野戍荒烟断，深山古木平。如何此时恨，噭噭夜猿鸣。
盛唐律诗浑大，格高语壮。晚唐下细工夫，作小结裹，所以异也。学者详之。 此种语极有见地。何其他处持论无一不与此相反也？
日暮
杜工部
牛羊下来夕，各已闭柴门。风月自清夜 ，江山非故园 。石泉流暗壁，草露滴秋根 。头白灯明里 ，何须花烬繁 ？
倦夜
杜工部
竹凉侵卧内，野月满庭隅。重露成涓滴 ，稀星乍有无 。二句体物入微。 暗飞萤自照 ，水宿鸟相呼 。二句寓飘零之感。 万事干戈里，空悲清夜徂。
村夜
杜工部
萧萧风色暮，江头人不行。村舂雨外急，邻火夜深明 。胡羯何多难？渔樵寄此生。中原有兄弟，万里正含情。
旅夜书怀
杜工部
细草微风岸 ，危樯独夜舟 。星垂平野阔 ，月涌大江流 。名岂文章著 ？官应老病休 。飘飘何所似 ？天地一沙鸥 。可当雄浑之品。
老杜夕、暝、晚、夜五言律近二十首。选此八首洁净精致者，多是中两句言景物，两句言情。若四句皆言景物，则必有情思贯其间，痛愤哀怨之意多，舒徐和易之调少。以老杜之为人，纯乎忠襟义气，而所遇之时，丧乱不已，宜其然也。
野望
杜工部
清秋望不极，迢递起层阴。远水兼天净 ，孤城隐雾深 。叶稀风更落 ，山迥日初沉 。独鹤归何晚 ？昏鸦已满林 。
此亦老杜暮夜诗，而题中惟指郊野，各极遒健悲惨，不可不选。前诗分明道乱离，后诗结末四句，有叹时感事、助贤恶不肖之意焉。
酬梦得穷秋夜坐即事见寄
白乐天
焰细灯将尽，声遥漏正长。老人秋向火 ，小女夜缝裳 。菊悴篱经雨，萍销水得霜。今冬暖寒酒，已拟共君尝。
三、四有情味。
南塘暝兴
曹松
水色昏犹白 ，霞光暗渐无 。风荷摇破扇，波月动连珠。蟋蟀啼相应 ，鸳鸯 宿不孤 。小僮频报夜 ，归步尚踟蹰 。前后六句皆佳。第三句粗野，第四句尤俗；不得以工部借口，工部此句本不佳。
西陵夜居
吴融
寒潮落远汀，暝色入柴扃。漏永沉沉静，灯孤的的青 。林风移宿鸟 ，池雨定流萤 。尽夕成愁绝，啼螀莫近庭。
五、六绝妙，两字眼用工。 晚唐实有此种诗法，不得病虚谷穿凿，独怪其不拘何代何人诗，概以此法论之耳。
夕阳
僧宇昭
向夕江天迥，微微接水平。带帆归极浦 ，随客上荒城 。云外僧看落，山西鸟过明。何人对幽怨，苒苒败莎并。
宇昭，九僧之一，江东人。《夕阳》，着题诗也。中四句皆工。
秋夜集李式西斋
赵叔灵
泽国秋光澹，诗家夜会清。雨余逢月色 ，风静得琴声 。小径幽虫绝，寒阶落叶并。尝余不拟睡，自起绕池行。
太宗朝诗人多学晚唐。此诗三、四系一句法，五、六是偶。 “偶”字未详。
城隅晚意
宋景文
寥寥天意晚，稍觉井闾闲。水落呈全屿 ，云生失半山 。牛羊樵路暗，灯火客舟还。瞑思输凫鹄，归飞沆漭间。
三、四工巧。
晚游九曲院
陈后山
冷落丛祠晚，回斜峡路赊。平荷留夜雨，惊鸟过邻家。云暗重重树，风开旋旋花。病身无俗事 ，待得后归鸦 。
此钱塘九曲院也。后山游吴时在三十岁以前，元丰五年壬戌诗。
后湖晚出
陈后山
水净偏明眼 ，城荒可当山 。青林无尽意 ，白鸟有余闲 。身致江湖上，名成伯季间。冯氏谓六句费解，亦接不下。余谓费解有之，却无接不下处。盖颓然自放，傲然自负，觉合同辈数子外，眼前无可语者，惟看鸦去雁还耳。语似不接，意实相贯，不得以《才调集》板法绳之。 目随归雁尽，坐待暮鸦还。
“沧江万古流不尽，白鸟双飞意自闲。”东坡赏欧公诗，谓敌老杜。后山三、四一联，尤简而有味。不致身于庙堂，而致身于江湖之上。“名成伯季间”，谓在苏门六君子中，亚于黄而高于晁、张也。
晚坐
陈后山
柳弱留春色，梅寒酿雪花。溪明数积石，月过恋平沙。病减还增药，年侵却累家。后归栖未定，不但只昏鸦。
六句下六字为眼，尾句尤高古。
寒夜
陈后山
留滞常思动，艰虞却悔来。寒灯挑不焰，残火拨成灰。冻水滴还歇，风帘卷复开。孰知文有忌，“孰”，古“熟”字。工部《垂老别》：“孰知是死别，且复伤其生。”注者谓即“熟”字是也。文有忌，盖即唐人诗谶之说。 情至自生哀。
此赴棣州教授诗。起句十字，士大夫之常态。
宿济河
陈后山
烛暗人初寂，寒生夜向深。潜鱼聚沙窟，坠鸟滑霜林。稍作他年计 ，初回万里心 。还家只有梦 ，更着晓寒侵 。
句句有眼，字字无瑕，尾句尤深幽。
宿合清口
陈后山
风叶初疑雨 ，晴窗误作明 。穿林出去鸟，举棹有来声。深渚鱼犹得 ，寒沙雁自惊 。二句对照寓意。 卧家还就道，身计岂苍生？
此亦赴棣州教时作。起句十字，尽客夜之妙。末句叹喟出处无补苍生，远矣。
和西斋
张宛丘
山色供开镜，溪光照掩扉。暗虫先夜响 ，萎叶近秋飞 。灌垄晴蔬出，开笼暮鹤归。鸣琴坐朗月，轻露点秋衣。
冬夜
张宛丘
岁晚转无趣，席门谁驻车？涧泉分当井，山叶扫供厨。谋拙从人笑，身闲读我书。幸知霜霰晚 ，时得灌园蔬 。
三、四亦自然。“从人笑”“读我书”，各有出处，非杜撰。
小舟过吉泽效王右丞
陆放翁
泽国霜露晚，孤汀烟火微。本去官道远 ，自然人迹稀 。木落山尽出 ，钟鸣僧独归 。渔家闲似我，未夕闭柴扉。前六句俱似，末二句逗入晚唐。
五、六可谓得句。
冷泉夜坐
赵师秀
众境碧沉沉，前峰月正临。楼钟晴听响 ，池水夜观深 。清净非人世，虚空见佛心。却寻来处宿，风起古松林。四灵诗之意境宽阔者。
三、四下一字是眼，中一字是眼之来脉。作诗当如此秤停。
访端叔提干
葛无怀
水趁潮头上 ，山随柁尾行 。大江中夜满 ，双橹半空鸣 。雁冷来无几 ，鸥清睡不成 。平生师友地，此夕最关情。前四句气脉绝大，五、六亦镵刻不俗。“雁冷”“鸥清”借寓萧条孤寂之意，即隐隐牵动所怀之人。于六义为比中有兴，故末二句可以直接访晁。骤看之似乎不接，其实转折在无字句中。
三、四有盛唐风味。
月夜书怀
陈止斋
送客门初掩，收书室更虚。新篁高过瓦，凉月下临除。妇病才扶杖，儿馋或馈鱼。今朝吾已过 ，莫问夜何如 。
尾句高不可言。
七言十一首（录六首）
暮归
杜工部
霜黄碧梧白鹤栖 ，城上击柝复乌啼 。客子入门月皎皎 ，谁家捣练风凄凄 ？南渡桂水阙舟楫，北归秦川多鼓鼙。年过半百不称意，明日看云还杖藜。
自是一种骨格、风调，又自是一种悲壮、哀惨。
返照
杜工部
楚王宫北正黄昏，白帝城西过雨痕。返照入江翻石壁 ，顶第一句。 归云拥树失山村 。顶第二句。 衰年肺病惟高枕，绝塞愁时早闭门。不可久留豺虎乱，南方实有未招魂。
想必先得三、四，故以“返照”命题。 此以四灵、九僧诗法论少陵，古人无此作法。 “翻”字、“失”字，诗眼也。
和周廉彦
张宛丘
天光不动晚云垂，芳草初长衬马蹄。新月已生飞鸟外 ，落霞更在夕阳西。 花开有客时携酒，门冷无车出畏泥。修禊洛滨期一醉，天津春浪绿浮堤。何等姿韵，诗岂必以楂枒怪丑为高？
三、四不见着力，自然浑成。
夜泊宁陵
韩子苍
汴水日驰三百里，扁舟东下更开帆。旦辞杞国风微北，夜泊宁陵月正南。老树挟霜鸣窣窣 ，寒花垂露落毵毵 。茫然不悟身何处 ，水色天光共蔚蓝 。
“扁舟东下更开帆”，此是诗家合当下的句。只一句中有进步，犹云“同是行人更分首”也。五、六亦工。
夜坐
吕居仁
所至留连不计程，两年坚卧厌南征。荒城日短溪山静 ，野寺人稀鹳雀鸣 。药裹向人闲自好，文书到眼病犹明。较量定力差精进，夜夜蒲团坐五更。江西诗之雅饬者。
秋夜偶书
赵师秀
此生谩与蠹鱼同，白发难收纸上功。辅嗣 《易 》行无汉学 ，玄晖诗变有唐风 。伤所学不合时趣，诗特蕴藉。盖说经至辅嗣而妙，然义理胜而训故荒。炼句至玄晖而工，然雕琢起而浑朴散，宋末实有此弊。紫芝此语亦可云婉而章矣。 夜长灯烬挑频落，秋老虫声听不穷。多少故人天禄贵 ，犹将寂寞叹扬雄 。末二句深婉有味。
三、四有议论，却不可以晚唐诗一例看。若如此推去尽高。
节序类
五言五十四首（录十七首）
冬至后
张宛丘
水国过冬至，风光春已生。梅如相见喜 ，雁有欲归声 。老去书全懒，闲中酒愈倾。穷通付吾道，不复问君平。
张文潜诗，予所师也。杨诚斋谓肥仙诗自然，不事雕镌得之矣。文潜两谪黄州，此殆黄州时诗。三、四绝佳。大概文潜诗，中四句多一串用景，似此一联景一联情，尤净洁可观。周伯弢定四实、四虚，前后虚实为法。要之，本亦无定法也。 无定法之论最圆。
腊日晚步
张宛丘
喜觉阳和近，山园策杖行。草应知地暖 ，柳欲向人轻 。残雪通春信，鸣禽报晓晴。田闾未成计，搔首问春耕。
此题三首，今选其一。“柳欲向人轻”，最佳句也。 二句并佳。 “残雪通春信”，“通”字绝妙。第一首警联云：“愁思供多病，风光欲近人。”亦佳。
腊日二首
张宛丘
日暖村村路，人家迭迭迎。婚姻须岁暮，酒醴幸年登。箫鼓儿童集 ，衣裳妇女矜 。入景、入情。 敢辞鸡黍费，农事及春兴。
击柝山城闭，疏灯夜店扃。疾风鸣夜谷，晴水动浮星。霜翼归何晚，邻机织未停。短歌聊自放，愁绝更谁听。
此题六首，今选其二。“衣裳妇女矜”，此一韵绝妙。“晴水动浮星”，此一句绝妙。第二首一联云“雪意千山静，天形一雁高”，尤佳。“迎”字许借韵也。 直是落韵，不得云许。
除夜宿石头驿
戴叔伦（幼公）
旅馆谁相问？寒灯独可亲。一年将尽夜 ，万里未归人 。寥落悲前事，支离笑此身。愁颜与衰鬓，明日又逢春。
此诗全不说景，意足辞洁。
除夕
唐子西
患难思年改，龙钟惜岁徂。关河先垄远 ，天地小臣孤 。吾道凭温酒，时情付拥炉。南荒足妖怪，此日漫桃符。通体似杜。
唐庚，字子西，眉山人。年十七见知东坡，为张天觉丞相牵连，谪居惠州。此诗三、四似老杜，故取之。然子西诗大率精致。
除夜对酒赠少章
陈后山
岁晚身何托 ？灯前客未空 。半生忧患里 ，一梦有无中 。发短愁催白 ，颜衰酒借红 。我歌君起舞 ，潦倒略相同 。神力完足。
五、六一联，当时盛称其工，见《渔隐丛话》。
除夜
陈简斋
畴昔追欢事，如今病不能。等闲生白发 ，耐久是青灯 。此句沉着有味。 海内春还满，江南砚不冰。此句偏枯，不称出句。 题诗饯残岁，钟鼓报晨兴。
“海内春还满”，此一句壮甚。
新年作
宋之问
乡心新岁切，天畔独潸然。老至居人下 ，春归在客先 。诗至此，渐以心思相胜，非复从前堆砌之习矣。妙于巧密而浑成，故为大雅。 岭猿同旦暮，江柳共风烟。已似长沙傅，从今又几年？
三、四费无限思索乃得之，否则有感而自得。 此甘苦语。
元日
陈后山
老境难为节 ，寒梢未得春 。一官兼利害 ，百虑孰疏亲 。积雪无归路，扶行有醉人 。此句对面写法，如此乃活而有味。 望乡仍受岁，回首向松筠。字字镵刻，却自浑成。
读后山诗，若以色见，以声音求，是行邪道，不见如来。全是骨，全是味，不可与拈花簇叶者相较量也。 后山未必至此，然读古人诗不可不知此意。
人日
唐子西
人日伤心极，天时触目新。残梅诗兴晚，细草梦魂春 。对句微妙，胜出句。 挑菜年年俗，飞蓬处处身。蟆颐频语及，仿佛见东津。
以“人日”对“天时”，虽近在目前，子细看甚工。东坡以“人日”对“鬼门”，亦佳。见此卷后。 冯氏曰：“诗太工则伤格。专作巧对，亦是一病。”
正月十五日
苏味道
火树银花合，星桥铁锁开。暗尘随马去 ，明月逐人来 。自然有味。 游妓皆秾李，行歌尽《落梅》。金吾不禁夜，冯氏曰：“禁”，别本作“惜”，“惜”妙于“禁”。余谓此亦无大关系，如专以此种为妙，其僻更甚于“江西”。 玉漏莫相催。
味道，武后时人，诗律已如此健快。古今元宵诗少，五言好者殆无出此篇矣。
奉和晦日幸昆明池应制
宋之问
春豫灵池会，沧波帐殿开。舟凌石鲸渡，槎拂斗牛回。节晦蓂全落，春迟柳暗催。象溟看浴景，烧劫辨沉灰。镐饮周文乐，汾歌汉武才。不愁明月尽 ，自有夜珠来 。此用汉武帝幸昆明池大鱼献珠报恩事，见《三辅黄图》。虚谷解殊谬。
“节晦蓂全落”，未见得是正月三十日。急着“春迟柳暗催”一句，足其意。池象溟海而观浴日，既已壮丽，又引胡僧劫灰事为偶，则尤精切，可谓极天下之工矣。“镐饮”“汾歌”一联，王禹玉袭为《上元应制》诗，殊不知之问已先用矣。尾句尤佳。
壬辰寒食
王半山
客思似杨柳 ，春风千万条 。更倾寒食泪 ，欲涨冶城潮 。起四句恣逸之甚。 巾发雪争出，镜颜朱早凋。未知轩冕乐，但欲老渔樵。结嫌径直。
道中寒食二首
陈简斋
飞絮春犹冷，离家食更寒。冯氏抹此三字，然三字实本少陵。 能供几岁月，不办了悲欢。刺史蒲萄酒，此用“蒲萄酒”换凉州事。 先生苜蓿盘。一官违壮节，百虑集征鞍。
斗粟淹吾驾，浮云笑此生。有诗酬岁月，无梦到功名。客里逢归雁 ，愁边有乱莺 。杨花不解事 ，更作倚风轻 。二诗俱深稳。
清明
陆放翁
气候三吴异，清明乃尔寒！老增丘墓感 ，贫苦道途难 。燕子家家入，梨花树树残。一春回首尽，怀抱若为宽。
三、四凄怆，第七句最好，景联亦平熟。 病在平熟。
七言六十九首（录十三首）
腊日
张宛丘
腊日开门雪满山，愁阴短景岁将阑。江梅飘落香元在 ，汀雁飞鸣意已还 。三句即王元之“霜摧风败，芝兰之性终香”意，以自警也。四句即薛道衡“人归落雁后”意，更以对面写法，蕴藉其词。 佳节再逢身幸健，一樽相属鬓生斑。明光起草真荣事，寂寂衡门我且闲。
除夜
陈简斋
城中爆竹已残更，朔吹翻江意未平。多事鬓毛随节换，尽情灯火向人明。比量旧岁聊堪喜，流转殊方又可惊。明日岳阳楼上去 ，岛烟湖雾看春生 。清而不薄，润而不滑，结二句尤闲淡有味。
壬戌岁除作，明朝六十岁矣
曾茶山
禅榻萧然丈室空，薰销火冷闭门中。光阴大似烛见跋，学问只如船逆风。此种是江西派惯调，不宜效之。 一岁临分惊老大 ，五更相守笑儿童 。休言四十明朝过 ，“四十明朝过”，工部句也。 看取霜髯六十翁 。茶山诗之不恶者。
庚辰岁人日作
苏东坡
原注云：时闻黄河已复北流，老臣旧数论此，今斯言乃验。
老去仍栖隔海村，梦中时见作诗孙。天涯已惯经人日，归路犹欣过鬼门。三策已应思贾让，孤忠终未赦虞翻。典衣剩买河源米，屈指新蒭作上元。
不用长愁挂月村，槟榔生子竹生孙。新巢语燕还窥砚，旧雨来人不到门。春水芦根看鹤立，夕阳枫叶见鸦翻。此生念念随泡影，莫认家山作本元。此种诗只看其老健处，不以字字句句求之。
前辈论诗文，谓子美夔州后诗，东坡岭外文，老笔愈胜少作，而中年亦未若晚年也。此诗元符三年东坡年六十五谪居儋耳所作。“人日”“鬼门”之对固工。两篇首尾雄浑，不敢删落。存此则知选诗之意，不拘节序也。明年建中靖国元年辛巳七月，东坡北还，卒于常州云。海南人日，燕已来巢，亦异事。
小寒食舟中作
杜工部
佳辰强饮食犹寒，隐几萧条戴鹖冠。春水船如天上坐 ，老年花似雾中看 。娟娟戏蝶过闲幔，片片轻鸥下急湍。二句言物皆自得，以反照下文。 云白山青万余里，愁看直北是长安。
“强饮”一本作“强起”，“愁看”一本作“看云”，“是长安”一本作“至长安”。沈佺期《钓竿篇》云：“人如天上坐，鱼似镜中悬。”公加以斤斧，一变而妙矣。小寒日，前一日也。黄本注谓：“大历五年潭州作。”是年庚戌，公年五十有九矣。是夏卒于衡之耒阳，吕汲公谓卒于岳阳，未知孰是。此子美老笔也。
寒日只旬日闻风雨不已
曾茶山
年光胡不少留连，熟食清明又眼前。敢望深宫传蜡烛，可堪小市禁炊烟。满城风雨无杯酒 ，故国松楸欠纸钱 。五、六自佳。 老病心情冷时节，只将书策替幽禅。
上巳晚泊龟山作
贺方回
薄暮东风不满帆，迟迟未忍去淮南。故园犹在北山北 ，佳节可怜三月三 。兰叶自供游女佩，芸编聊对故人谈。洛桥车骑相望客，曾为吴儿几许惭。
三、四好。 “北山北”本是凑对，然凑得却好，偶一为之不妨。
上巳
刘后村
樱笋登盘节物新，一筇踏遍九州春。似曾山阴访修竹，不记水边观丽人。豪饮自怜非少日 ，俊游亦恐是前身 。暮归尚有清狂态 ，乱插山花满角巾 。后村难得此娴雅之篇。
绍定五年壬辰诗，后村年四十六，闲居莆中，所以言“俊游亦恐是前身”，皆思旧事也。
登高
杜工部
风急天高猿啸哀 ，渚清沙白鸟飞回 。无边落木萧萧下 ，不尽长江滚滚来 。万里悲秋长作客，百年多病独登台。艰难苦恨繁霜鬓，潦倒新停浊酒杯。归愚论此诗：“末二句词意并竭。”信然。
九日蓝田崔氏庄
杜工部
老去悲秋强自宽，兴来今日尽君欢。羞将短发还吹帽，笑倩傍人为正冠。“冠”“帽”正犯，前人已议之。 蓝水远从千涧落，玉山高并两峰寒。明年此会知谁健？醉把茱萸子细看。一说“看”谓看蓝水、玉山，非看茱萸也。亦曰有理，不同穿凿。
九日寄秦觏
陈后山
疾风回雨水明霞 ，沙步丛祠欲暮鸦 。九日清樽欺白发 ，十年为客负黄花 。登高怀远心如在 ，向老逢辰意有加 。淮海少年天下士 ，独能无地落乌纱 。
“无地落乌纱”，极佳。孟嘉犹有一桓温客之，秦并无之也。 此解无理。后山诗意谓：当此佳辰，老子兴尚不浅，秦之少年豪俊，岂无一地为登高之宴乎？惜己之不得共游也。语既歇，后意又暗含，故虚谷泥“独能”二字，误评。
九日登天湖以“菊花须插满头归”分韵赋诗，得“归”字
朱文公
去岁潇湘重九时 ，满城风雨客思归 。故山此日还佳节 ，黄菊清樽更晚晖 。短发无多休落帽 ，长风不断且吹衣 。“落帽”有典，“吹衣”无典，然不觉其偏枯，且似对句转胜者。此故可思。 相看下视人寰小，只合从今老翠微。
此乾道四年戊子也，文公去年访南轩于长沙，故有此起句。予尝谓文公诗深得后山三昧，而世人不识。且如“故山此日还佳节，黄菊清樽更晚晖”。上八字各自为对，一瘦对一肥，愈更觉好。盖法度如此，虚实互换，非信口、信手之比也。山谷、简斋皆有此格。此诗后四句尤意气阔远。时以去年冬除枢密院编修官，犹待缺于家。
晴雨类
五言九十五首（录二十一首）
途中遇晴
孟浩然
已失巴陵雨 ，仍逢蜀坂泥 。天开斜景遍 ，山出晚云低 。余湿犹沾草 ，残流尚入溪 。今宵有明月 ，乡思远凄凄 。
三、四壮浪， 二字不确。 五、六细润，形容雨晴妙甚。
对雨
杜工部
莽莽天涯雨，江边独立时。不愁巴道路 ，恐湿汉旌旗 。此等语他人不能作。非惟无此笔力，亦无此胸怀。 雪岭防秋急，绳桥战胜迟。西戎甥舅礼，未敢背恩私。
春夜喜雨
杜工部
好雨知时节，当春乃发生。随风潜入夜 ，润物细无声 。野径云俱黑 ，江船火独明 。晓看红湿处 ，花重锦官城 。“随风”二句虽细润，中、晚人刻意或及之。后四句传神之笔，则非余子所可到。
赋暮雨送李胃
韦苏州
楚江微雨里，建业暮钟时。漠漠帆来重 ，冥冥鸟去迟 。海门深不见，浦树远含滋。相送情无限，沾襟比散丝。细切。
三、四绝妙，天下诵之。
梅雨
柳子厚
梅实迎时雨，苍茫值晚春。愁深楚猿夜，梦断越鸡晨。海雾连南极，江云暗北津。素衣今尽化 ，非为洛阳尘 。原注：谓衣生醭也。
春夜闻雨
梅圣俞
风味正不寝，“风味”二字费解，冯氏讥之良是。 骤来寒气增。檐斜滴野箨 ，窗缺摆春灯 。孺子睡中语，行人归未能。前溪波暗长 ，定已没滩棱 。
三、四工，余皆有味。
雨中
张宛丘
手种阶前树，今朝亦有花。春阴寒食节 ，陋巷逐臣家 。三、四高唱，不减唐贤。 欲酌消愁酒，先浇破睡茶。游人归踏雨，里巷晚喧哗。
肥仙诗自然，杨诚斋之评不虚也。
连雨书事四首（录第一首、第三首、第四首）
陈简斋
九月逢连雨，萧萧稳送秋。龙公无乃倦，客子不胜愁。云气昏城壁，钟声咽寺楼。从工部“钟鼓报新晴”意对面化出。 年年授衣节，牢落向他州。
寒入新蒭价，此句不可解，疑有误字。 连天两眼愁。生涯赤藤杖，契分黑貂裘。冯氏讥“貂裘”太早，然此不过借言客况耳。论诗不宜如此泥。 乌鹊无言暮 ，蓬蒿满意秋 。同时不同味 ，世事极悠悠 。
白菊生新紫 ，黄芜失旧青 。俱含岁晚怅 ，并入夜深听 。梦寐连萧瑟，更筹乱晦冥。云移过吴越，应为洗余腥。诸篇目沉着有味。惟第二首“风伯安卧”“云师少饕”语太狰狞，“老雁贪去”字亦未稳，故删之。
当是宣和庚子时。
雨
陈简斋
沙岸残春雨，茅檐古镇官。一时花带泪 ，万里客凭栏 。日晚蔷薇重 ，楼高燕子寒 。惜无陶谢手，尽日破忧端。中四句并佳。
春雨
陈简斋
花尽春犹冷，羁心只自惊。孤莺啼永昼 ，细雨湿高城 。三、四细腻。 扰扰成何事，悠悠送此生。蛛丝闪夕霁，随处有诗情。七、八句微入“武功体”，然尚不碍。
岸帻
陈简斋
岸帻立清晓，山头生薄阴。乱云交翠壁，细雨湿青林。时改客心动 ，鸟啼 春意深 。微近涩体，然而有味。 穷乡百不理，时得一闲吟。
晚晴野望
陈简斋
洞庭微雨后，凉气入纶巾。水底归云乱，芦藂返照新。遥汀横薄暮，独鸟度长津。兵甲无归日 ，江湖送老身 。悠悠只倚杖，悄悄自伤神。天意苍茫里 ，村醪亦醉人 。结意沉挚。
所圈句法，诗家高处。 原本圈“兵甲”二句。
道中
陈简斋
雨势收还急，溪流直又斜。迢迢傍山路 ，漠漠满村花 。破水双鸥影，掀泥百草芽。川原有高下 ，随处着人家 。有自然萧散之意。
晚步
陈简斋
畎亩意不适，出门聊散忧。雨余山欲近，春半水争流。众籁夕还作，孤怀行转幽。溪西篁竹乱，微径杂归牛。
雨思
陈简斋
小阁当乔木，清溪抱竹林。寒声日暮起 ，客思雨中深 。行李妨幽事，阑干试独临。终然游子意，非复昔人心。
雨中
陈简斋
北客霜侵鬓，南州雨送年。未闻兵革定，从使岁时迁。古泽生春霭 ，高空落暮鸢 。山川含万古 ，郁郁在樽前 。此首近杜。
悯雨
曾茶山
梅子黄初遍，秧针绿未抽。若无三日雨，那复一年秋。薄晚看天意 ，今宵破客愁 。不眠听竹树 ，还有好音不 ？浅而不率。
秋雨排闷十韵
曾茶山
此诗今载《放翁集》中，题茶山恐误。
今夏久无雨，从秋却少晴。空蒙迷远望，萧瑟送寒声。衣润香偏着，书蒸蠹欲生。坏檐闻瓦堕，涨水见堤平。沟溢池鱼出，天低塞雁征。萤飞明暗庑，蛙闹杂疏更。药醭时须焙，舟闲任自横。未忧荒楚菊 ，直恐败吴粳 。二句从老杜“不愁巴道路”一联化出，语极斤两，不见摹拟之痕。 夜永灯相守，愁深酒细倾。浮云会消散，鼓笛赛西成。
雨夜
曾茶山
一雨遂通夕，安眠失百忧。窗扉淡欲晓，枕簟冷生秋。画烛争棋道，金樽数酒筹。二句即下所云“锦城梦”也。 依然锦城梦 ，忘却在南州 。
起句健，后四句又豪放。
七言四十首（录六首）
赋得秋雨
晏元献
点滴行云覆苑墙，飘萧微影度回塘。秦声未觉朱弦润 ，楚梦先知薤叶凉 。野水有波增澹碧，霜林无韵湿疏黄。萤稀燕寂高窗暮 ，正是西风玉漏长 。结二句逼真玉溪。
此亦昆体。盖当时相尚如此。 昆体有意味者原佳。惟一种厚粉浓朱，但砌典故者可厌。
雨晴
陈简斋
天缺西南江面清，纤云不动小滩横。墙头语鹊衣犹湿 ，楼外残雷气未平 。尽取微凉供稳睡，急搜奇句报新晴。此种自是宋调，故冯氏痛诋之。然诗原不拘一格，诗之工拙高下，亦不尽系于此，但看大体如何耳。 今宵绝胜无人共 ，卧看星河尽意明 。
雨后至城外
吕居仁
日日思归未就归，只今行露已沾衣。江村过雨蓬麻乱 ，野水连天鹳鹤飞 。尘务却嫌经意少，故人新更得书稀。鹿门纵隐犹多事，苦向人前说是非。
自七月二十五日大雨三日，秋苗以苏，喜雨有作
曾茶山
一夕骄阳转作霖，梦回凉冷润衣襟。不愁屋漏床床湿，且喜溪流岸岸深。千里稻花应秀色 ，五更桐叶最知音 。无田似我犹欣舞 ，何况田家望岁心 ？一气圆转，毫无江西生硬之状，结意亦深稳圆足。
三、四已佳，五、六又下得“应”字、“最”字，有精神。
雨
陆放翁
家近蓬莱白玉京，草堂登望不胜清。一本作“情”，误。 初惊野色昏昏至，已见波纹细细生。残醉顿消迎乱点 ，微吟渐觉入寒声 。只愁今夕虚檐滴 ，又对青灯梦不成 。
工而润。
二月十日喜雨呈季纯教授去非尉曹
赵章泉
沧浪一夜起鸣雷，雨阵因之续续来。虚字不佳。 所病农家成久旱，未论花事有新开。书生狂妄常忧国 ， 此句最深微 。圣代飘零岂弃才 ？儒馆尉曹俱国士 ，好为诗赋咏康哉 。前后意似不相属，然三、四句已透到忧国之意。五、六句申明己之不合时宜。七、八句戏以迎合时局勉二人。纯是寓愤之作，以喜雨为题耳。此在当日必有本事。
三、四奇瘦，五、六古典。此公诗惟有骨，全无肉。
茶类
五言十三首（并删）
七言八首（录一首）
汲江煎茶
苏东坡
活火仍须活水烹，自临钓石汲深清。杨诚斋解此二句分为七层，太琐碎。诗不必如此说。 大瓢贮月归春瓮 ，小杓分江入夜瓶 。雪乳已翻煎处脚，松风忽作泻时声。枯肠未易禁三碗，卧数荒城长短更。《博物志》曰：“饮真茶令人少眠。”结句用此意。
酒类
五言十九首（并删）
七言十六首（录六首）
太守徐君猷通守孟亨之皆不饮酒，诗以戏之云
苏东坡
孟嘉嗜酒桓温笑，徐邈狂言孟德疑。公独未知其趣耳 ，臣今时复一中之 。风流自有高人识，通介宁随薄俗移。二子有灵应拊掌 ，吾孙还有独醒时 。戏笔不以正论，存之以备一格。
全用孟、徐二人饮酒事。
醉中
陈简斋
醉中今古兴亡事，诗里江湖摇落时。两手尚堪杯酒用，寸心唯是鬓毛知 。稽山拥郭东西去，禹穴生云朝暮奇。万里南征无赋笔，茫茫远望不胜悲。
此以“醉中”为题耳。三、四绝妙，余意感慨深矣。
对酒
陈简斋
陈留春色撩诗思，一日搜肠一百回。燕子初归风不定 ，桃花欲动雨频来 。二句寓慨。 人间多待须微禄，梦里相逢记此杯。白竹扉前容醉舞，烟波渺渺欠高台。
简斋诗，响得自是别。
家酿红酒美甚，戏作
曾茶山
曲生奇丽乃如许 ，酒母秾华当若何 ？向人自作醉时面 ，遣我宁不苍颜酡 。得非琥珀所成就 ，更有丹砂相荡磨 。可怜老杜不对汝 ，但爱引颈舟前鹅 。兴酣落笔，风调自佳。
六日云重有雪意，独酌
陆放翁
遍游薮泽一渔舠，历尽风霜只缊袍。天为念贫偏与健 ，人因见懒误称高 。此种是真正宋调。然究是诗中一种，不得以外道目之。 地连海澨涛声近，云冒山椒雪意豪。偶得芳樽须痛饮，凉州那得直蒲萄。
三、四善斡旋，有味。
对酒
陆放翁
老子不堪尘世劳，且当痛饮读《离骚》。此身幸已免虎口，有手但能持蟹螯。牛角挂书何足问 ？虎头食肉亦非豪 。复一“虎”字，古人不甚拘此，然西子捧心，不得谓之非病。 天寒欲与人同醉 ，安得长江化浊醪 ？亦复姿逸。结即子美“广厦”、乐天“大裘”之意。

[book_title]卷三
梅花类
五言六十二首（录九首）
庭梅咏
张子寿
芳意何能早 ？孤荣亦自危 。更怜花蒂弱 ，不受岁寒移 。朝雪那相妒 ，阴风已屡吹。馨香虽尚尔 ，飘荡复谁知 ？纯是寓意。
此见《曲江集》第五卷。详咏诗意，盖为李林甫所陷，先罢相，又坐举周子谅为御史，贬荆州长史。此荆州诗也。
山路见梅，感而作
钱起
莫言山路僻，还被好风催。行客凄凉过，村篱冷落开。晚溪寒水照 ，晴日数蜂来 。五、六最佳。 重听江南酒，何因把一杯？
刊本误以“蜂”为“峰”，必是“蜂”字无疑。梅发虽则尚寒，然晴日既暖，必有蜂采香，但不多耳，予每亲见之。
十月中旬至扶风见梅花
李义山
原本误作“十一月”，考本集改。
匝路亭亭艳 ，非时冉冉香 。点明十月。 素娥惟与月 ，青女不饶霜 。赠远虚盈手 ，伤离适断肠。为谁成早秀？不待作年芳。仍以十月结。寓意略似曲江。
义山之诗，入宋流为昆体。 此语分明，或称义山为昆体，误。 此谓梅花最宜月，不畏霜耳。添用“素娥”“青女”四字，则谓月若私之而独怜，霜若挫之而莫屈者，亦奇。 诗意谓“素娥”不过照之以月，“青女”实能摧之以霜。喻爱己者无补，妒己者可畏也。虚谷解未得其旨。
梅花
梅圣俞
似畏群芳妒，先春发故林。曾无莺蝶恋，空被雪霜侵。不道东风远，应悲上苑深。南枝已零落，羌笛寄余音 。
偶折梅数枝置案上盎中，芬然遂开
张宛丘
偶别霜林陋，来蒙玉案登。“陋”字未稳，“玉案”字凑“登”字，亦抑，不妥帖。 清香侵砚水，寒影伴书灯。见我粲初笑 ，赠人慵未能 。此用陆凯事，懒于酬应，故曰“慵未能”。 将何伴高洁 ，清晓诵 《黄庭 》。结案上密。
“见我粲初笑，赠人慵未能”，更有味。以诵《黄庭》为梅伴，则两俱高洁矣。
感梅忆王立之
晁叔用
王子已仙去，梅花空自新。江山余此物 ，海岱失斯人 。宾客他乡老，园林几度春。城南载酒地，生死一沾巾。笔笔老洁。
晁叔用，名冲之，自号具茨。有集。入江西派。王立之，名直方，居汴南。父棫，字才元，高资。元祐中，延致名士唱和，为苏、黄作顿有亭。吕居仁亦以其诗入派。此诗才学后山，更有老杜遗风。
岭梅
曾茶山
蛮烟无处洗，梅蕊不胜清。顾我已头白 ，见渠犹眼明。三、四无一字切梅，而神味恰似，觉他花不足以当之。 折来知韵胜，落去得愁生。坐入江南梦，园林雪正晴。
此茶山将诣桂林时诗，有二绝连此诗后，云《桂林梅花盛开有怀信守程伯禹》，故知之。
梅花
尤延之
冷艳天然白，寒香分外清。稍惊春色早，又唤客愁生。待索巡檐笑，嫌闻出塞声。园林多少树，见尔眼偏明。结与茶山同意。
此八句诗，却如浑脱铸成。本只是烂熟说话，而无手段者，自不能撮虚空也。
严先辈诗送红梅次韵
赵昌文
尽道梅花白，能红又一奇。浑疑丹换骨，不是酒侵肌。看此敷腴色 ，思侬少壮时 。盛年虽不再，犹拟岁寒知。后四句不即不离，玲珑巧妙。而冯氏一概涂抹之，未喻其意。
七言一百四十八首（录七首）
和裴迪发蜀州东亭送客逢早梅相忆见寄
杜工部
东阁官梅动诗兴，还如何逊在扬州。此时对雪遥相忆，送客逢春可自由？幸不折来伤岁暮，若为看去乱乡愁。江边一树垂垂发 ，朝夕催人自白头 。
老杜诗，自入蜀后又别，夔州又别，后至湖南又别。此诗脱去体贴，于不甚对偶之中，寓无穷婉曲之意。惟陈后山得其法。 此后原本全录和靖八梅诗。然八诗中，惟世传“雪后园林才半树，水边篱落忽横枝”，“疏影横斜水清浅，暗香浮动月黄昏”，“池水倒窥疏影动，屋檐斜入一枝低”三联，及“半粘残雪不胜清”一句实佳，余皆粗浅不称，无一篇完善者。和靖大有好诗，独以此得名，可怪也。今并不录，附议于此。
梅花
陆放翁
月地云阶暗断肠，知心谁解赏孤芳。起二句语俗而格卑，冯氏独深取之，殆难理解。 相逢只怪影亦好，归去始知身染香。渡口耐寒窥净绿，桥边凝怨立昏黄。与卿同是江南客 ，剩欲樽前说故乡 。
雪后梅花盛开，折置灯下
曾茶山
满城桃李望东君，破腊江梅未上春。窗几数枝逾静好 ，园林一雪倍清新 。已无妙语形容汝 ，不用幽香触拨人 。迨此暇时当举酒 ，明朝风雨恐伤神 。“灯下”二字竟脱，然作折枝梅看自佳。
“静好”二字佳，“园林一雪倍清新”尤为佳句。
次韵张守梅诗
刘屏山
草棘萧萧野岸隈，暗香消息已传梅。雪欺篱落遥难认，暖入枝条并欲开。愁向天涯今度见 ，老随春色暗中来 。似闻诗社多何逊，盍试招魂共一杯。
五、六“天涯”“春色”有思致。
和宇文正甫探梅
张南轩
天与孤清迥莫怜，只应空谷伴幽人。千林扫迹愁无奈 ，一点横梢眼便亲 。顾影莫惊身易老，哦诗尚觉句能新。几多生意冰霜里，说与夭桃自在春。道学诗，不腐最难。
此诗洒然出尘，其惓惓于当世之君子，至矣。
梅花
尤延之
竹外篱边一树斜，可怜芳意自萌芽。也知春到先舒蕊，又被寒欺不放花。索笑几回惊岁晚 ，相思一夜绕天涯 。玉川语对工部语，极现成而不熟烂，应由神思不同。 直须待得垂垂发，踏月相携过酒家。
涧东临风饮，梅花尚未全放，一树独佳
韩仲止
残雪余寒二月来，涧东犹是欲开梅。夕阳影淡初寻句，流水声清更把杯。取友唤邻相领略 ，破荒择胜独徘徊 。谁能折向南枝醉？“折向”二字不可解，必有讹误。 一阵寒香扑麝煤。落句劣甚，冯氏抹之是也。
五、六惟陈后山到此地，仲止笔力古淡，亦能之。丙子年诗。
雪类
五言三十首（录七首）
舟中雪夜有怀卢十四侍御弟
杜工部
朔风吹桂水，大雪夜纷纷。暗度南楼月，寒深北渚云。烛斜初近见，舟重竟无闻 。不识山阴道，听鸡更忆君。
“舟重竟无闻”，可谓善言舟中听雪之状。凡用事必须翻案。 翻案是诗之一法，“必须”二字有病。 雪夜访戴，一时故实。今用为不识路而不可往，则奇矣。
年华
陈简斋
二诗只宜入“春日类”，不宜入“雪类”。
去国频更岁，为官不救饥。春生残雪外 ，酒尽落梅时 。白日山川映，青天草木宜。年华不负客，一一入吾诗。
金潭道中
陈简斋
晴路蓝舆稳，举头闲望赊。前冈春泱漭 ，后岭雪槎牙 。海内兵犹壮 ，村边岁自华 。客行惊节序 ，回眼送桃花 。“送”一作“望”。“望”字不如“送”字有味。
陈简斋无专题雪诗。此二首一云“春生残雪外”，一云“后岭雪槎牙”，皆于雪如画，佳句也。且诗律绝高，特取此以备玩味。 必欲备人备题，既不免牵强凑合矣。《律髓》之芜杂，盖亦由此。
雪中偶成
潘子贱
飞花看六出，俄向腊中来。解验人情喜 ，始知天意回 。夜阑窗愈白 ，晓冻日难开 。麦熟何时节 ？饥民正可哀 。
歉岁多流冗，邦侯善劳来。“来”字应读去声。冯氏抹之，是也。 雪余惊腊尽 ，耕近喜春回 。郊野犹同色 ，江天已半开 。短衣难掩胫 ，谁说少陵哀 ？二诗气格殊高。
潘良贵，字子贱，诗传者不多。风格老练，而缴句皆高古悲怆。味其旨，仁人之言也。《用朱教授韵》：“架上残书犹可读，瓶中储粟不堪舂。”《用侄德久韵》：“尚余披树雪，已有浴溪禽。”皆佳。
雪
尤延之
睡觉不知雪 ，但惊窗户明 。飞花厚一尺，和月照三更。草木浅深白 ，丘塍高下平 。饥民莫咨怨 ，第一念边兵 。
见雪而念民之饥，常事也。今不止民之饥，有边兵可念。欧阳诗：“可怜铁甲冷彻骨，四十余万屯边兵。”以此忤晏相意，而晏相亦坐此罢相。然则凡赋咏者，又岂但描写物色而已乎？ 描写物色，便是晚唐小家。处处着论，又落宋人习径。宛转相关，寄托无迹，故应别有道理在。
雪
杨诚斋
细听无仍有 ，贪看立又行 。落时晨却暗 ，积处夜还明 。幸自漫山好 ，何如到夏清 ？此句奇幻出意表。 似知吾党意 ，未遣日华晴 。结二句是诚斋习径。
用白战律，仍禁用故事。诚斋此诗，枯瘦甚矣。
七言诗四十七首（录十一首）
雪后书北台壁
苏东坡
城头初日始翻鸦，陌上晴泥已没车。冻合玉楼寒起粟，光摇银海眩生花。遗蝗入地应千尺，宿麦连云有万家。老病自嗟诗力退，空吟《冰柱》忆刘叉。
雪宜麦而辟蝗，蝗生子入地，雪深一尺，蝗子入地一丈。“玉楼”为肩，“银海”为眼，用道家语，然竟不知出道家何书。盖《黄庭》一种书相传有此说。 “玉楼”“银海”之说疑出诗话之附会。“银海”为目，义尚可通。“冻合”两肩，更成何语？且自宋迄今，亦无确指出何道书者，不如依文解之为是。
黄昏犹作雨纤纤，夜静无风势转严。但觉衾裯如泼水，不知庭院已堆盐。五更晓色侵书幌，半夜寒声落画檐。试扫北台看马耳，未随埋没有双尖。
“马耳”，山名，与“台”相对。坡知密州时作，年三十九岁。偶然用韵甚险，而再和尤佳。或谓坡诗律不及古人，然才高气雄，下笔前无古人也。观此雪诗，亦冠绝古今矣。虽王荆公亦心服，屡和不已，终不能压倒。
再用韵
苏东坡
九陌凄风战齿牙，三字不雅。 银杯逐马带随车。冯抹“带随车”三字，以删去原诗“缟”字，便不见是雪，此种却看得细。 也知不作坚牢玉，无奈能开顷刻花。山谷“花”字韵诗用“天巧能开顷刻花”句，却落俗格。此句只换二字，其语顿活，故诗家雅俗之别，只争用笔。 对酒强歌愁底事，闭门高卧定谁家？台前日暖君须爱，冰下寒鱼渐可叉。
已分酒杯欺浅懦，敢将诗律斗深严。渔蓑句好直堪书，柳絮才高不道盐。败履尚存东郭指，飞花又舞谪仙檐。书生事业真堪笑，忍冻孤吟笔退尖。
“渔蓑句好”，郑谷渔蓑，赖此增光。“不道盐”三字出《南史》，详见诗话及本诗注。退之：“兔尖齐莫并。”若苦寒则退尖矣。李白诗：“好鸟迎春歌后院，飞花送酒舞前檐。”文字可谓缚虎手。“叉”“尖”二字，和得全不吃力，非坡公天才，万卷书胸，未易至此。
读《眉山集》次韵雪诗五首
王半山
原注：今取第一首，余见注。
古木昏昏未有鸦，冻雷声闭阿香车。抟云忽散簁为屑，剪水如纷缀作花。拥帚尚怜南北巷，持杯能喜两三家。戏挼乱掬输儿女，羔袖龙钟手独叉。
和险韵，赋难题，此一诗已未易看矣。第一句谓日晦，第二谓雷蛰，皆所以形容寒天也。三、四谓抟云而簁为屑，剪水而缀为花，所以形容雪之融结也。“拥帚”“持杯”，则谓以雪为苦者多，以雪为乐者少。末两句最佳，“戏挼乱掬”者，儿女曹不畏雪也，老人则叉手于袖中耳。第二首“夜光往往多联璧，小白纷纷每散花”，形容雪之积，雪之飞。“珠网 连拘翼座”，此一句用佛书事。拘翼者，天帝之名也。《增益阿含经》有释提桓与菩提论天帝拘翼治病药事。“瑶池渺漫阿环家”，此一句用西王母事，阿环亦王母之名也。 冯氏曰：阿环是上元夫人名。 珠网之座，瑶池之家，以形容雪耳。然晦僻，不及坡之自然。末句“银为宫阙寻常见，岂即诸天守夜叉”，言邂逅于雪天，见银宫阙无夜叉以守之，亦牵强矣。第三首前联“皭若易缁终不染，纷然能幻本无花”，亦佳，但颇装点。“观空白足宁知处，疑有青腰岂作家”，亦捏合。“慧可忍寒直觉晚，为谁将手少陵叉”，用立雪事，亦平平。第四首“长恨玉颜春不久，画图时展为君叉”，谓雪不常存，当画为图，时时叉而观之。暗用唐薛媛《寄夫》诗：“恐君浑忘却，时展画图看。”“岂能舴艋真寻我，且与蜗牛独卧家”，亦佳。末句“欲挑青腰还不敢，直须诗胆付刘叉”，即坡已用之韵。刘叉有“诗胆大于天”之句，亦不为不善用也。五诗皆选，恐误人，故细注论之。
次韵王胜之咏雪
王半山
万户千门车马稀，行人却返鸟休飞。玲珑剪水空中堕，的皪装春树上归。素发联华惊老大 ，玉颜争好羡轻肥 。朝来已贺丰年瑞 ，试问农家果是非 。“试问”，本集作“更问”。
尾句好。朝廷以为瑞而贺矣，田家其果然否？“羡轻肥”三字押韵牵强。 此句当指轻裘肥马之少年。下三句无病，病在“玉颜”二字，近似妇人，骤看之觉不联贯耳。
春雪呈张仲谋
黄山谷
暮雪霏霏若撒盐，须知千陇麦纤纤。梦闲半枕听飘瓦，睡起高堂看入帘。剩与月明分夜砌 ，即成春漏滴晴檐 。万金一醉张公子，“万金一醉”，犹曰一醉抵万金耳，非以万金沽酒一醉也。冯氏抹之，盖未喻其意。 莫道街头酒价添。此首较胜“花”字韵诗。
苏、黄名出同时。山谷此二诗适亦用“花”字、“檐”字韵。此乃山谷少作耳。视坡诗高下如何？细味之，“梦闲”“睡起”“疏密”“整斜”二联， “疏密”“整斜”一联实非佳境，当以徐师川之论为正，不必因东坡称许而推之。 与坡“泼水”“堆盐”之句，亦只是一意，但有浅深工拙。而“庭院已堆盐”之句，却有顿挫。坡诗天才高妙，谷诗学力精严；坡律宽而活，谷力刻而切云。 四语评苏、黄精当。
雪作
曾茶山
卧闻霰集却无声，起看阶前又不能。一夜纸窗明似月 ，多年布被冷如冰 。履穿过我柴门客 ，笠重归来竹院僧 。三白自佳情亦好，诸山粉黛见层层。不甚作意，比苏、黄诸作却自然。
此可为南渡雪诗之冠也。
雪
陆放翁
但苦祁寒恼病翁，岂知上瑞报年丰？一庭不扫待新月 ，万壑尽平号断鸿 。茧纸欲书先砚冻，羽觞才举已尊空。若耶溪上梅千树，欠我今年系断篷。
起句奇峭，三、四壮浪。
大雪
陆放翁
大雪江南见未曾 ，今年方始是严凝 。巧穿帘罅如相觅 ，重压林梢似不胜 。毡幄掷卢忘夜睡 ，金羁立马怯晨兴 。此生自笑功名晚 ，空想黄河彻底冰 。后四句风骨崚嶒，音节悲壮，放翁所难。
中四句不用事，只虚摹写，亦工。
和马公弼雪
杨诚斋
洒竹穿梅湖更山，此种诚斋惯调，不成句法，不可为训。 客间得此未嫌寒。髯疏也被轻轻点 ，齿冷犹禁细细餐 。此句甚别。 晴了还成三日冻，销余留得半庭看 。此句亦佳。 凭谁说似王郎妇，盐絮吟来总未安。末句乃诗人弄笔，无所不可。冯氏苦为道韫辨，不知读昌黎《石鼓歌》，又作何语？凡论诗不得如此痴。
此见《江湖集》，隆兴元年癸未钱塘作。省干马公弼，名彦，辅西人。见公山谷《浣花图歌》题注。末句言“盐絮”总为未佳，得后山之意。
月类
五言三十首（录十一首）
和康五望月有怀
杜审言
明月高秋迥 ，愁人独夜看 。起调最高。 暂将弓并曲，翻与扇俱团。此种陈隋旧调，拙滞之极。 露濯清辉苦 ，风飘素影寒 。二句亦好。 罗衣一此鉴，“罗衣”必“罗帷”之讹。阮嗣宗《咏怀》诗曰：“薄帷鉴明月，清风吹我襟。” 顿使别离难。
起句似与其孙子美一同，以终篇味之，乃少陵翁家法也。“一此”二字，杜集不分晓，今从《文苑英华》本。
月夜
杜工部
今夜鄜州月 ，闺中只独看 。遥怜小儿女 ，未解忆长安 。入手便摆落现境，纯从对面着笔，蹊径别甚。 香雾云鬟湿，清辉玉臂寒。何时倚虚幌？双照泪痕干。后四句又纯为预拟之词。通首无一笔着正面，机轴奇绝。
少陵自贼中间道至凤翔，拜左拾遗。既收京，从驾入长安。时寄家鄜州。八句皆思家之言。三、四及儿女，六句全是忆内。 惟小儿女未解忆，则闺中之相忆可知矣。此用笔曲折之妙，虚谷不知。
初月
杜工部
光细弦欲上，影斜轮未安。微升古塞外，已隐暮云端。河汉不改色 ，关山空自寒 。庭前有白露，暗满菊花团。
诗话谓此诗喻肃宗初立，亦是。 诗不必如此解。杜诗愈注愈晦，只为此种议论扫不清。
月
杜工部
天上秋期近，人间月影清。入河蟾不没，捣药兔长生。“蟾”“兔”本是俗字，以“不没”字、“长生”字与下“只益”字、“能添”字、“休照”字呼应有情，用来不觉。若“四更山吐月”一首，起句虽为绝唱，中二联则全入恶趣矣。千虑不妨一失，勿以少陵而为之词。 只益丹心苦 ，能添白发明 。干戈知满地 ，休照国西营 。
月
杜工部
断续巫山雨，天河此夜新。若无青嶂月，愁杀白头人。魍魉移深树 ，虾蟆动半轮 。故园当北斗 ，直想到西秦 。
月夜忆舍弟
杜工部
戍鼓断人行 ，秋边一雁声 。第二句，兴也。 露从今夜白 ，月是故乡明 。三、四自然。 有弟皆分散，无家问死生。寄书长不达，况乃未休兵。
江月
杜工部
江月光于水，高楼思杀人。天边长作客，老去一沾巾。玉露团清影，银河没半轮。谁家挑锦字 ？烛灭翠眉颦 。末二句言外深情。
十六夜玩月
杜工部
旧挹金波爽，皆传玉露秋。“金波”“玉露”今日亦成俗艳，在当时原不妨。不必以此嗤工部，亦不得以工部借口。 关山随地阔，河汉近人流。谷口樵归唱，孤城笛起愁。巴童浑不寐 ，夜半有行舟 。“巴童”不寐，何与人事听得？“巴童”不寐正是玩月人不寐耳。张继“半夜钟声到客船”，同此机轴。
裴迪书斋望月
钱起
夜来诗酒兴，月满谢公楼。影闭重门静，寒生独树秋。鹊惊随叶散，萤远入烟流 。今夕遥天末，清辉几处愁？
姚合《极玄集》取此诗，“月满”作“独上”。予以“独”字重，改从元本。“鹊”元本作“鹤”，予改从姚本。 此非姚本所改，乃元本字误耳。
中秋月
王元之（禹偁）
何处见清辉？登楼正午时。莫辞终夕看 ，动是隔年期 。冷湿流萤草，光凝睡鹤枝。不禁鸡唱晓，轻别下天涯。
三、四天下之所共知。
十五夜月
陈后山
向老逢清节，归怀托素辉。飞萤元失照，句未自然。 重露已沾衣。稍稍孤光动 ，沉沉众籁微 。此句入神，所谓离形得似。 不应明白发 ，似欲劝人归 。
老硬。 江西派病处。为着此二字于胸中，生出流弊。
七言十首（录三首）
八月十五夜禁中寓直寄元四稹
白乐天
银台金阙静沉沉，此夕相思在禁林。三五夜中新月色 ，二千里外故人心 。渚宫东面烟波冷，浴殿西头钟漏深。犹恐清光不同见 ，江陵地湿足秋阴 。通体修洁，结尤深至。异香山他作之潦倒。
元微之为江陵法曹，乐天在翰林。
八月十五夜月二首（录第二首）
曾茶山
云日晶荧固自佳，“佳”字，《唐韵》“佳、麻”并收，故公乘亿《试秋菊有佳色》诗用“佳”字押入麻韵。后人不知古人部分，凡遇麻韵“佳”字一概改为“嘉”字，殊为妄陋。 幽人有待至昏鸦。远分岩际松枫树，复乱洲前芦荻花。曳履商声怜此老 ，倚楼长笛问谁家 ？霜螯玉柱姚江上 ，作意三年醉月华 。音节高亮。
癸未八月十四日至十六夜月色皆佳
曾茶山
年年岁岁望中秋，岁岁年年雾雨愁。凉月风光三夜好，老夫怀抱一生休。明时谅费银河洗，缺处须应玉斧修。京洛胡尘满人眼 ，不知能似浙江不 ？
隆兴元年癸未，茶山年八十。
闲适类
五言一百八首（录二十二首）
终南别业
王右丞
中岁颇好道，晚家南山陲。兴来每独往 ，胜事空自知 。行到水穷处 ，坐看云起时 。偶然值林叟 ，谈笑滞还期 。“滞”，一作“无”。
右丞此诗有一唱三叹不可穷之妙。 其妙由绚烂之极，渐归平淡，磨砻浸润，迹象自融，非可以躐等求也。学盛唐者，当以此种为归墟，不得以此种为初步。 如辋川《孟城坳》《华子冈》《茱萸沜》《辛夷坞》等诗，右丞唱，裴迪酬，虽各不过五言四句，穷幽入玄。学者当自细参，则得之。
归嵩山作
王右丞
清川带长薄 ，车马去闲闲 。流水如有意 ，暮禽相与还 。荒城临古渡 ，落日满秋山 。迢递嵩高下 ，归来且闭关 。
闲适之趣，澹泊之味，不求工而未尝不工者，此诗是也。 酝酿既深，天机自到，故不求工而自工。后人描头画角，纯用虚锋，滑调肤词，千篇一律。所谓形骸之外，去之愈远；襄阳泼墨，妙绝町畦。俗手不善学之，乃以山似灰堆、树如穿豆为高格，是恶知米家画哉？
韦给事山居
王右丞
寻幽得此地，讵有一人曾？大壑随阶转 ，群山入户登 。庖厨出深竹，印绶隔垂藤。此句费解。 即事辞轩冕，谁云病未能？
此诗善用韵，“曾”“登”二韵险而无迹。“群山入户登”一句尤奇，比之王介甫“两山排闼送青来”，尤简而有味。
淇上即事
王右丞
屏居淇水上，东野旷无山。日隐桑柘外 ，河明闾井间 。牧童望村去，田犬随人还。静者亦何事？荆扉乘昼关。
右丞诗长于山林，“河明闾井间”一联，诗人所未有也。“牧童”“田犬”句，尤雅净。 此种诗不宜摘句。
归终南山
孟浩然
北阙休上书，南山归敝庐。不才明主弃，此即“官应老病休”意，亦尽和平。诗话强为轩轾，直以成败论耳。 多病故人疏。白发催年老 ，青阳逼岁除 。永怀愁不寐 ，松月夜窗虚 。
王维私邀孟浩然伴直禁林，以此诗忤明皇。八句皆超绝尘表。
东陂遇雨率尔贻谢南池
孟浩然
田家春事起，丁壮聚东陂。殷殷雷声作，森森雨足垂。海虹晴始见，河柳润初移。中二联三句说天象，参一“河柳”，似偏枯。然主意在一“润”字，正承雨止说下耳，非突入不伦之比。 予意在耕凿，因君问土宜。
此诗起句、末句，幽雅自然。又有句云：“草得风光动，虹因雨气成。”亦佳。
暮春题瀼西新赁草屋
杜工部
彩云阴复白，锦树晓来青。薄云映日成彩，渐阴则渐白；繁花着树如锦，花尽叶存，则变青矣。虚谷解次句未是。 身世双蓬鬓 ，乾坤一草亭 。冯氏曰：言乾坤之大，只有一草亭，非谓天地为帷幕也，注云“言家陋”，得之。 哀歌时自短，醉舞为谁醒。细雨荷锄立，江猿吟翠屏。结语微弱。
此诗夔州瀼西作。起句言景，中四句言身老，言家陋，言所以感慨者。而“细雨”一句，唤醒二起句，盖是景也，实雨为之。“猿吟”一句，尤深怨矣。老杜伤时乱离，往往如此。其诗开合起伏，不可一律齐也。
江亭
杜工部
坦腹江亭暖 ，长吟野望时 。水流心不竞 ，云在意俱迟 。二语本即景好句，宋人以理语诠之，遂生出诗家障碍。 寂寂春将晚 ，欣欣物自私 。故林归未得 ，排闷强裁诗 。五句言春已将尽，则有年岁晚暮之悲；六句言物皆自得，则有我独飘零之感。所以触动乡愁，题诗自解，上下转关在此两句。读者误认五、六亦是摹写，欣畅之景申足上文，故疑“排闷”二字之不称。是以晚唐横亘二联，另藏首尾之法读工部诗也。
老杜诗不可以色相、声音求。如所谓“圆荷浮小叶，细麦落轻花”，“市桥官柳细，江路野梅香”，“柱穿蜂溜蜜，栈缺燕添巢”，“细雨鱼儿出，微风燕子斜”，“芹泥香燕觜，花蕊上蜂须”，他人岂不能之？晚唐诗千锻万炼，此等句极多，但如老杜“水流心不竞，云在意俱迟”，“片云天共远，永夜月同孤”，景在情中，情在景中，未易道也。又如“寂寂春将晚，欣欣物自私”，“江山如有待，花柳更无私”，作一串说，无斧凿痕，无妆点迹，又岂只是说景者之所能乎？他如“有客过茅宇，呼儿正葛巾”，“自愧无鲑菜，空烦卸马鞍”，“忧我营茅栋，携钱过野桥”，十字只是五字，却在第五、第六句上，亦不如晚唐之拘。正如山谷诗“秋盘登鸭脚，春网荐琴高”，其下却云“共理须良守，今年辍省曹”，上联太工，下联放平淡，一直道破，自有无穷之味，所谓善学老杜者也。又此篇末句“排闷”，似与“心不竞”“意俱迟”同异，殊不知老杜诗以世乱为客，故多感慨。其初长吟野望时闲适如此，久之即又触动羁情如彼，不可以律束缚拘羁也。
过鹦鹉洲王处士别业
刘长卿
白首此为渔，青山对结庐。问人寻野笋，留客馈家蔬。古柳依沙发，春苗带雨锄 。共怜芳杜色，终日伴闲居。
送唐环归敷水庄
贾浪仙
毛女峰当户，日高头未梳。地侵山影扫 ，叶带露痕书 。二句幽曲之至。然幽曲而出以自然，故异乎武功之琐屑。 松径僧寻药，沙泉鹤见鱼。一川风景好，恨不有吾庐。“恨不有”三字未佳。“有”字或是“在”字之讹。
八句皆好，三、四尤精致。无中造有者，扫“山影”之谓也。微中致著者，书“露痕”之谓也。人能作此一联，亦可以名世矣。
原上秋居
贾浪仙
关西又落木 ，心事复如何 ？岁月辞山久 ，秋霖入夜多 。鸟从井口出，人自岳阳过。倚杖聊闲望，田家未剪禾。
五、六谓经年乃得下句，学者当细味之。
孟融逸人
贾浪仙
孟君临水居，不食水中鱼。衣衲惟粗帛，筐箱只素书。树林幽鸟恋 ，世界此心疏 。二句一比一赋，相连而下，奇恣之甚。 拟棹孤舟去，何峰又结庐。
五、六变体。若专如三、四则太鄙矣。不可不察此曲折也。 三、四尚有气韵，若俗手作此等句，则必鄙。虚谷亦防其渐耳。
晚秋拾遗朱放访山居
秦隐君（系）
不逐时人后，终年独闭关。家中贫自乐，石上卧常闲。坠栗添新味 ，残花带老颜 。侍臣当献纳，那得到空山？
五、六工。读唐人五言律诗，千变万化。贾岛是一样，张司业是一样。忽读此诗，又别是一样。
江村题壁
李商隐
此首不宜入“闲适类”。
沙岸竹森森，维艄听越禽。数家同老寿 ，一径自阴深 。喜客常留橘，应官说采金。倾壶真得地，爱日静霜砧。“爱日”字鄙。
三、四好，五、六亦是晚唐。义山诗体不宜作五言律诗。不淡不为极致，而艳而组不可也。 律诗亦不专以淡为贵。杜工部之圣，岂能以一“淡”字尽之？此种议论似高而陋。组织浓艳乃义山下乘，全集中亦大有好诗在。
闲居
姚合
不自识疏鄙，终年住在城。过门无马迹 ，满宅是蝉声 。带病吟虽苦 ，休官梦已清 。何当学禅观，依止古先生。武功诗之雅驯者。
山中述怀
姚合
为客久未归，寒山独掩扉。晚来山鸟闹 ，雨过杏花稀 。三、四天然有韵，无武功折腰踽齿之状。 天远云空积，溪深水自微。此情对春色，欲尽总忘机。末句有讹。
此诗相传为周贺。检贺集无之，自是欧公《诗话》误。
小隐自题
林和靖
竹树绕吾庐 ，情深趣有余 。鹤闲临水久 ，蜂懒得花疏 。酒病妨开卷 ，春阴入荷锄 。尝怜古图画 ，多半写樵渔 。可云静远。
有工有味，句句佳。
放怀
陈后山
施食乌鸢喜，持经鸟雀听。杖藜矜矍铄，顾影怪伶俜。门静行随月，窗虚卧见星。拥衾眠未稳，艰阻饱曾经。
选众诗而以后山居其中，犹野鹤之在鸡群也。前六句极其工，后二句不知宿于何寺， 此以首二句“施食”“持经”四字凿出。其实此事不必定在寺中，且不过写老耽禅悦、物我相忘之意，亦不必实有其事。 乃有逆旅漂泊之意。诗人穷则多苦思。
放慵
陈简斋
暖日薰杨柳 ，浓春醉海棠 。放慵真有味，应俗苦相妨。官拙从人笑，交疏得自藏。云移稳扶杖，燕坐独焚香。
此公气魄尤大。起句十字，朱文公击节，谓“薰”字、“醉”字下得妙。又何必专事晚唐？ 此正是晚唐字法。盛唐人浑浑穆穆，不以句眼为工。
止斋即事（录第二首）
陈止斋
教子时开卷，逢人强整襟。最贫看晚节 ，多病得初心 。三、四深至。 地僻茭莲好，山低竹树深。寄身同社燕，明日又秋砧。
君举以时文鸣。此二诗高古，缘才高也。
梦回
翁灵舒
一枕庄生梦，回来日未斜。自煎砂井水，更煮岳僧茶。宿雨消花气 ，惊雷长荻芽 。故山沧海角，遥念在春华。
春日和刘明远
翁灵舒
不奈滴檐声，风回昨夜晴。一阶春草碧 ，几片落花轻 。知分贫堪乐，无营梦亦清。看君话幽隐，如我愿逃名。
“四灵”中翁独后死，然未能考其没在何年。此四诗点圈处，十分佳也。 《梦回》诗原本圈五、六句，此诗原本点中四句。
七言五十首（录二首）
题庵壁
陆放翁
衰发萧疏雪满巾，君恩乞与自由身。身并猿鹤为三口 ，家托烟波作四邻 。十日风号未成雪，一年梅发又催春。渔舟底用勤相觅，本避浮名不避人。
白乐天有云：“身兼妻子都三口，鹤与琴书共一船。”尤佳。此亦小异而律同。
耕罢偶书
陆放翁
新溉东皋亩一钟，乌犍粗足事春农。灞桥风雪吟虽苦，杜曲桑麻兴本浓。老大断非金谷友 ，生存惟冀酒泉封 。莫嘲野饷萧条甚，箭茁莼丝亦且供。
四句四事皆巧对。
送别类
五言八十七首（录二十一首）
送贺知章归四明
唐明皇
岂不惜贤达，其如高尚何？□□□□□，□□□□□。□□□□□，□□□□□。□□□□□，□□□□□。当是误记，存广异闻。
此诗会稽有石刻，朱文公为仓使时读之，最喜起句雄健，偶忘记后六句，当俟寻索足之。 原本此后录明皇《送贺知章》诗一首，即今所行本注，其后曰：“今以中二句为首，又非原韵，恐误记耶。”吴孟举曰：“似是后人补入，非虚谷原本。”
永嘉浦逢张子容
孟浩然
逆旅相逢处，江村日暮时。众山遥对酒，孤屿共题诗。廨宇邻鲛室 ，人烟接岛夷 。乡园万余里，永嘉、襄阳不至“万里”。此趁笔之病，然诗之工拙不在此。 失路一相悲。自然雅饬。
永嘉得孤屿中川之名，自谢康乐始。此诗五、六俊美。
送友人入蜀
李太白
见说蚕丛路 ，崎岖不易行 。山从人面起 ，云傍马头生 。芳树笼秦栈，春流绕蜀城。升沉应已定，不必问君平。
夏日杨长宁宅送崔侍御常正字入京探韵得“深”字
杜工部
醉酒扬雄宅，升堂子贱琴。不堪垂老鬓，还对欲分襟。天地西江远 ，星辰北斗深 。乌台俯麟阁，长夏白头吟。
五、六悲壮，惟老杜长于此。
送远
杜工部
带甲满天地 ，胡为君远行 ！亲朋尽一哭 ，鞍马去孤城 。草木岁月晚，关河霜雪清。别离已昨日，此用江淹杂体《古别离》语，然“已”字不甚可解，恐有讹。 因见古人情。
前四句悲壮。
送舍弟颖赴齐州
杜工部
岷岭南蛮北，齐关东海西。此行何日到 ？送汝万行啼 。绝域惟高枕，清风独杖藜。时危暂相见，衰白意都迷。
赠别郑炼赴襄阳
杜工部
戎马交驰际，柴门老病身。把君诗过日，念此别惊人。地阔峨眉晚 ，天高岘首春 。为于耆旧内 ，试觅姓庞人 。末句借映恰合。
郑炼盖能诗者，而其诗不传。三、四悲哀而新异，五、六工甚。此等诗可学也。
赠别何邕
杜工部
生死论交地 ，何由见一人 ？悲君随燕雀 ，薄宦走风尘 。绵谷元通汉 ，沱江不向秦 。五陵花满眼 ，传语故乡春 。
三、四系十字句法。
送怀州吴别驾
岑参
灞上柳枝黄 ，垆头酒正香 。春流饮去马 ，暮雨湿行装 。起四句风韵特佳。 驿路通函谷，州城接太行。覃怀人总喜，别驾得王祥。
此岑参三送人诗，皆壮浪宏阔，非晚唐手可望。
送张子尉南海
岑参
不择南州尉 ，高堂有老亲 。楼台重蜃气，邑里杂鲛人。海暗三山雨，花明五岭春。此乡多宝玉 ，慎莫厌清贫 。末二句从首句生出，言虽为贫而仕，亦不可不厉清操。
送康判官往新安赋得江路西南永
皇甫冉
题原本脱“赋”字，又讹“永”为“尹”，考本集改正。
不向新安去，那知江路长。猿声比庐霍，水色胜潇湘。驿树收残雨 ，渔家带夕阳 。句有画意。 何须愁旅泊 ，使者有辉光 。结虽近鄙，然不落套。
唐人诗，多前六句说景物，末两句始以情思、议论结裹，亦一体也。 此种已开“九僧”“四灵”先炼腹联，后装头尾一派。
送单于裴都护赴西河
崔颢
征马去翩翩 ，起得矫健。 城秋月正圆 。落得雄阔。匈奴常以月满进兵，此句非泛说。 单于莫近塞 ，都护欲临边 。汉驿通烟火，胡沙乏井泉。功成须献捷，未必去经年。起势矫健，不能更以惜别衰飒语作收。此为选声配色。
送孙明秀才往潘州谒韦卿
李频
北鸟飞不到 ，北人今去游 。起势飘忽。 天涯浮瘴水，岭外问潘州。草木春冬茂，猿猱日夜愁。定知迁客泪，只敢对君流。
云阳馆与韩升卿宿别
司空曙
故人江海别，几度隔山川。乍见翻疑梦 ，相悲各问年 。孤灯寒照雨，深竹暗浮烟。更有明朝恨，离杯惜共传。
三、四一联，乃久别忽逢之绝唱也。 四句更胜。
送远吟
孟东野
河水昏复晨，河边相别频。离杯有泪饮 ，别柳无枝春 。一笑忽然敛，万愁俄已新 。东波与西日 ，不借远行人 。苦语是东野擅场。
东野不作近体诗，昌黎谓“高处古无上”是矣。此近乎律。 此是拗律，不但近之。 “离杯有泪饮”，犹老杜“泪逐劝杯落”，而深切过之矣。
送许棠
张乔
离乡积岁年，归路远依然。夜火山头市 ，春江树杪船 。写景警策。 干戈愁鬓改，瘴疠喜家全。何处营甘旨？波涛浸薄田。
秋夕与友话别
崔涂
怀君非一夕，此夕倍堪悲。华发犹漂泊，沧洲又别离 。冷禽栖不定 ，衰叶堕无时 。二句比也。 况值干戈隔 ，相逢未可期 。
旅舍别故人
崔涂
一日又欲暮，一年春又残。病知新事少 ，老别旧交难 。山尽路犹险，雨余春尚寒。那堪试回首，烽火到长安。
三、四好，尾句亦近老杜。“那堪”二字，诗中不当用，近乎俗。 俗不在此，古人用之者多矣。
送李侍御过夏州
姚合
酬恩不顾名，走马觉身轻。迢递河边路，苍茫塞上城。沙寒无宿雁，虏近少闲兵。饮罢挥鞭去 ，傍人意气生 。落句得神。
此诗以“虏近少闲兵”一句，能道边塞间难道之景，故取之。 此诗佳在末二句。此句殊不见工。 上联“迢递河边路，苍茫塞上城”两句似泛，亦无深病也。 边塞诗如此者甚多，不必写出地名方为切题。必以此论，则第六句临边之地，何处不可用？ 大抵姚少监诗不及浪仙。有气格卑弱者，如：“瘦马寒来死，羸童饿得痴。”“马为赊来贵，童因借得顽。”皆晚辈之所不当学。如王建“脱下御衣偏得着，放来龙马每教骑”，不惟卑，而又俗矣。东坡谓元轻白俗，然白亦不如是太俗也。又姚诗如：“茅屋随年借，盘餐逐日炊。无竹栽芦看，思山叠石为。”两句一般无造化。又如：“檐燕酬莺语，邻花杂絮飘。”妆砌太密，则反浅拙。予以公论评之至此。其细润而甚工者，亦不可泯没。 武功诗刻意求新，而不免有酸馅气，不称其名。误学之便入魔道。
送徐君章秘丞知梁山军
梅圣俞
苍壁束江流，孤军水上头。蛟龙惊鼓角，云雾裛衣裘。午市巴姑集 ，危滩 楚客愁 。使君才笔健，当似白忠州。
宋人诗善学盛唐而或过之，当以梅圣俞为第一。善学老杜而才格独高，则当属之山谷、后山、简斋。且如“午市巴姑集”，唐人之精者仅能之。下一句难对，却云“危滩楚客愁”，其神妙如此。 此评推许太过。后人掊击江西，皆此种偏论激成之。
别伯恭
陈简斋
樽酒相逢地，江枫欲尽时。犹能十日客，共出数年诗。供世无筋力 ，惊心有别离 。好为南极柱 ，深慰旅人悲 。后四句言衰朽不能报国，惟以立功望故人耳。四句合读，方见其意，勿以为谦己颂人语。
此长沙帅向子 ，字伯恭。此诗绝似老杜。
七言七十一首（录八首）
送韩十四江东省觐
杜工部
兵戈不见老莱衣，叹息人间万事非。我已无家寻弟妹，君今何处访庭闱？黄牛峡静滩声转 ，白马江寒树影稀 。地“静”，故闻滩声之转；天“寒”，故觉树影之稀。古人炼句，未尝不字字融洽，但不如虚谷所云“句眼”耳。 此别应须各努力，故乡犹恐未同归。
送赵谏议知徐州
梅圣俞
原注：及。
鹿车几两马几匹，轸建朱幡骑彀弓。雨过短亭云断续，莺啼高柳路西东。吕梁水注千寻险，大泽龙归万古空。莫问前朝张仆射 ，球场细草绿蒙蒙 。昌黎有《上张仆射书》，谏其打球。此诗大有讽意，赵及殆好燕游者。
五、六切于徐州。 末更切。
北桥送客
张宛丘
桥上垂杨系马嘶 ，桥头船尾插红旗 。船来船去知多少 ，桥北桥南长别离 。前四句恣逸特甚，然不是率笔，故佳。 亭上几倾行客酒，游人自唱少年词 。此句感慨殊深，意思全在对面。 百年回首皆陈迹，浮世飘零亦可悲。
此诗似张司业。
送杨补之赴鄂州支使
张宛丘
相逢顾我尚童儿，二十年来鬓有丝。涕泪两家同患难 ，光阴一半属分离 。三、四沉痛。 扁舟又作江湖别，千里长悬梦寐思。何日粗酬身世了，卜邻耕钓老追随。
此文潜姊夫也。
送毕平仲西上
贺方回
原注：毕，字夷直。庚午五月历阳赋。
吟鞭西指凤皇州，好趁华年访昔游。新样春衫裁白纻，旧题醉墨满青楼。鸣蛙雨细生梅润，扬燕风高报麦秋。须念江边桃叶女 ，定从今日望归舟 。毕盖荡子，故末句勉以速归耳。
贺铸方回《庆湖遗老诗集》，每一诗必自注所与之人、所作之地及岁月于题目下。其诗铿锵整暇。本武人，以苏公轼、范公百禄荐授从事郎。然即请岳祠，两为通判，年三十八便求致仕。再以荐起家，再致仕。宣和二年卒于常州，年四十七，葬宜兴县北。程公俱铭其墓，仍序其诗。
送客出城西
陈简斋
邓州谁亦解丹青，画我羸骖晚出城。残年正尔供愁了，末路那堪送客行。寒日满川分众色，暮林无叶寄秋声 。垂鞭归去重回首，意落西南计未成。
五、六一联绝妙，“分”字、“寄”字奇。
送熊博士赴瑞安令
陈简斋
衣冠衮衮相逢处，草木萧萧未变时。聚散同惊一枕梦，悲欢各诵十年诗 。山林有约吾当去 ，天地无情子亦饥 。“亦”字蕴藉。 笑领铜章非失计，岁寒心事欲深期。
简斋诗气势浑雄，规模广大。老杜之后有黄、陈，又有简斋，又其次则吕居仁之活动，曾吉甫之清峭，凡五人焉。 吕、曾不及前三人。
送丘宗卿帅蜀（录第二首）
杨诚斋
谕蜀宣威百万兵，不须号令自精明。酒挥勃律天西碗，鼓卧蓬婆雪外城。二月海棠倾国色 ，五更杜宇故乡情 。五、六艳而警。 少陵山谷千年恨 ，不遇丘迟眼为青 。
拗字类
拗字亦有定格，此未详备，虚谷亦不尽知也。饴山老人《声调谱》言之最明。
五言十首（并删）
七言十八首（录七首）
题省中院壁
杜工部
掖垣竹埤梧十寻，洞门对雪常阴阴。落花游丝白日静 ，鸣鸠乳燕青春深 。腐儒衰晚谬通籍，退食迟回违寸心。衮职曾无一字补，许身愧比双南金。
此篇八句俱拗，而律吕铿锵。试以微吟，或以长歌，其实文从字顺也。以下“吴体”皆然。“落花游丝白日静，鸣鸠乳燕青春深”，此等句法惟老杜多，亦惟山谷、后山多，而简斋亦然。乃知“江西诗派”非江西，实皆学老杜耳。 实有学之不善处，标为矩矱，不免误人。然一概屏斥，又不足以服其心。 因附见于下：“清江碧石伤心丽，嫩蕊秾花满目斑”，“珠帘绣柱围黄鹤，锦缆牙樯起白鸥”，老杜也。“头白眼花行作吏，儿婚女嫁望还山”，“青春百日无公事，紫燕黄鹂俱好音”，“钓溪筑野收多士，航海梯山共一家”，“霜髭雪鬓共看镜，萸糁菊英同送秋”，山谷也。“语鹊飞乌春悄悄，重帘深院晚沉沉”，“来牛去马中年眼，朗月清风万里心”，“问舍求田真得计，临流据石有余情”，后山也。“寒食清明愁客子，暖风迟日醉梨花”，“前江后岭通云气，万壑千岩送雨声”，简斋也。皆两句中各自为对，或以壮丽，或以沉郁，或以劲健，或以闲雅。又观本意如何，予亦不能悉数，姑举一二，更不别出。
题落星寺（录第一首）
黄山谷
星宫游空何时落？着地亦化为宝坊。诗人昼吟山入座，醉客夜愕江撼床。蜂房各自开户牖 ，蚁穴或梦封侯王 。不知青云梯几级，更借瘦藤寻上方。
此学老杜所谓拗字“吴体”格，而编山谷诗者置《外集》“古诗”中，非是。“各开户牖”真佳句。
汴岸置酒赠黄十七
黄山谷
吾宗端居怀百忧，长歌劝之肯出游。原注：一作“百丈暮卷篙人休，侵星争前犹几舟”。 黄流不解涴明月 ，碧树为我生凉秋 。初平群羊置莫问，叔度千顷醉即休。原注：一作“诗吟吾党夜来句，酒买田翁社后蒭”。 谁倚柁楼吹玉笛，斗杓寒挂屋山头。山谷自是一种不可磨灭文字，但有太诡
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:32:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>