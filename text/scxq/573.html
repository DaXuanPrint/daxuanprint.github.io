<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,一九二四年,一九二五至一九二八年,一九二七年,一九二九年,一九三〇年,一九三一年,一九三二年,一九三三年,一九三四年,一九三五年,一九三六年,一九三七年,一九三八年,一九三九年,一九四〇年,一九四一年,一九四二年,一九四三年,一九四四年,一九四五年,一九四六年,一九四七年,一九四八年,一九五〇年至一九五二年,一九五三年,一九五四年,一九五五年,一九五六年,一九五七年,一九五八年,一九五九年,一九六〇年,一九六一年,一九六二年,一九六三年,一九六四年,一九六五年,一九六六年,忍寒诗词歌词集全文在线阅读,忍寒诗词歌词集全文在线下载,大玄古籍书库">
<meta name="description" content="分上下两编。上编《忍寒庐吟稿》作于一九二四年至一九四八年，下编《葵倾室吟稿》作于一九五二至一九六六年。作者藉助诗词这一文学形式咪事味物，抒发个人的感情襟怀。此外，作者还借鉴古典诗词在文字及韵律方面的规律，创作新体歌词以适应时代需要。《忍寒诗词歌词集》上编后面附有作者于一九三二年至一九四七年间所作《龙七歌曲集》，是作者在这方面的尝试和实践。_忍寒诗词歌词集_全文在线阅读_忍寒诗词歌词集_全文在线下载_大玄古籍书库">
<title>忍寒诗词歌词集_龙榆生_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">忍寒诗词歌词集</span> <br/>
          作者： <span class="inputVal" id="bkauthor">龙榆生</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗词集,完结</span> <br/>
          字数： <span class="inputVal" id="bknum">[book_length]132229</span> <br/>
          说明： <span class="inputVal" id="bkdec">分上下两编。上编《忍寒庐吟稿》作于一九二四年至一九四八年，下编《葵倾室吟稿》作于一九五二至一九六六年。作者藉助诗词这一文学形式咪事味物，抒发个人的感情襟怀。此外，作者还借鉴古典诗词在文字及韵律方面的规律，创作新体歌词以适应时代需要。《忍寒诗词歌词集》上编后面附有作者于一九三二年至一九四七年间所作《龙七歌曲集》，是作者在这方面的尝试和实践。</span> <br/>
          封面： <span class="inputVal" id="bkimg">Z_20304.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]忍寒诗词歌词集
[book_author]龙榆生
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗词集,完结
[book_length]132229
[book_dec]分上下两编。上编《忍寒庐吟稿》作于一九二四年至一九四八年，下编《葵倾室吟稿》作于一九五二至一九六六年。作者藉助诗词这一文学形式咪事味物，抒发个人的感情襟怀。此外，作者还借鉴古典诗词在文字及韵律方面的规律，创作新体歌词以适应时代需要。《忍寒诗词歌词集》上编后面附有作者于一九三二年至一九四七年间所作《龙七歌曲集》，是作者在这方面的尝试和实践。
[book_img]Z_20304.jpg


[book_chapter]上編 忍寒廬吟稿

[book_title]序
序一：風雨龍吟室詞序
一九三七年
榆生初自閩來，爲海上文學教授。歸安朱古微侍郎，一見歎賞。侍郎爲東坡詞編年，榆生踵而箋注，予曾序之矣。其文章爾雅，詞宗清真、夢窗，兼嗜蘇辛。蓋其旨趨與侍郎默契，所取法爲詞家之上乘也。乾嘉人類皆學白石、稼軒、玉田、草窗、碧山。是數家者非不可學，學之者易之，而其實又皆學其同時人之所爲，於諸家無所得也。侍郎出，斠律審體，嚴辨四聲，海内尊之，風氣始一變。侍郎詞藴情高敻，含味醇厚，藻采芬溢，鑄字造辭，莫不有來歷。體澀而不滯，語深而不晦，晚亦頗取東坡以疏其氣。學者不察，或餖飣破碎，填砌四聲，甚且判析陰陽，以爲此即符合音律。古今來文人操筆，未有若是之自求梏桎者也，豈非好爲其難哉。大抵有韻之文，或可入樂，或不入樂。詞者，韻文之一體耳，士製其文，工諧其律，作者初無事乎拘牽。而詞旨之美，則在其人之胸臆吐屬，與夫情感優尚。言而無物，雖可入樂，無取也。榆生固深韙吾言者，因書簡端，俾讀榆生詞者知其旨也。
丁丑仲冬，夏敬觀
序二：風雨龍吟室詩詞叙
一九三九年
南宋困於夷，羞惡之良未替，宗岳則發於武力。稼軒不如意，悲壯憤怒，一寓諸文字。纖絃微吟，忽變鼓鼙之聲。自我開先，遂成風氣。改之、後村、龍川、放翁，和者累累。千載而下，瘳瘧起痼，矧當時哉。南渡之氣不在士大夫，而在君王；今日之氣不在君王，而在士大夫；然亦不可謂國遂無人也。榆生詞學蘇辛頗相似，詩亦工穩。予欲糾諸子共發夏聲也，羈滯上海不果，惜哉。風雨龍吟室詩詞成，索叙應之。
二十八年秋，歐陽漸叙於江津支那内學院蜀院
序三：龍榆生詞序
一九四二年
榆生裒其生平所爲詞若干闋，將付寫官，屬余一言。余嘗謂乾嘉以來詞人，大都取徑於南宋。其宗豪放者，則又艷稱蘇辛。實則蘇辛非一派也，蘇爲北宋别祖，辛實南宋開宗。自來詞家不知南北宋之所以不同，貌稼軒則有之矣，無一人能學東坡者。惟朱彊村侍郎詞，晚年頗取法於蘇。榆生學於侍郎者，曩嘗評榆生詞似晁無咎，夫東坡不易學矣。學東坡者必自無咎始，再降則爲葉石林，此北宋正軌也。由稼軒必不能復於東坡，極其所至。上焉者不過龍洲、後村，下焉者則如仇山村所譏，拊几擊缶，如梵唄，如步虚矣。榆生年力方富，固嘗以余爲知言者。由是而之焉，鍥而不舍，吾又安知夫異日者不一躐而爲東坡哉。是又在乎榆生所自信者何如矣。詞小藝也，其遂於道也蓋末。然而斯文之一綖，未嘗不可於此徵焉。今中國文化將亡矣。四夷交侵，王風委草。榆生獨奮於舉世沈晦之中，盡其心力以從事於此，其亦有空谷跫音之感歟。斯則余與榆生有同情也。
壬午十月，嘉遯翁張爾田引
序四：丈室閒吟序
一九六五年
清季自詞學重振於粤西，王幼遐、朱彊村、鄭叔問、况 笙、沈乙庵以聲氣相賡鳴，海内競爲南宋矣。夏吷庵、陳仁先晚歲始爲詞，亦其流派。孤標異幟，與諸公抗手者，則爲文芸閣，爲蘇辛派領袖。再晚則周癸叔，以宗二窗鳴於蜀。喬大壯、向迪琮繼之，亦一時名家。獨旌德吕碧城以一女子，無所師承而詞旨高騫，遠追北宋，殆今世之李易安，無所儕偶也。袁寒雲以貴公子沈湎於醇酒婦人，專爲花間，亦戛戛獨造。龍榆生君視諸公尤後，宗清真夢窗，旁及蘇辛，與彊村晚年宗旨默契，乃傳以硯，蓋儼然及門。其《忍寒詞》二稿，早歲刊布，夏吷庵、張爾田各爲一序，論其造詣與師承，已言之詳矣。自兹以後，政局驟變，思潮所振蕩，深入文學之髓，千年師法，已難默守。君病中所得《丈室閒吟》，已蒙時代之烙印，則詞雖小道，百尺竿頭，且將繼進而開新生面，則又豈呫啜推敲聲韻之舊日詞人，所能企及。南城歐陽仙貽翁，丁抗日戰争之會，以滿腔愛國熱忱，和《庚子秋詞》，以小令體裁百餘闋，爲《曉月詞》四卷，其慷慨激烈，雖岳宗武之《滿江紅》、張孝祥之《六州歌頭》不能出其右，與榆生殆爲吾鄉二傑。南北賡和，殆將爲詞另闢蹊徑耶，企予望之矣。
乙巳大寒，新建胡先驌

[book_title]一九二四年
五律
渡洞庭
少有江湖興，歸舟此路行。浮天秋水碧，落日片帆明。野性盟鷗鳥，神游接太清。不將愁與恨，併作浪頭聲。

[book_title]一九二五至一九二八年
七絶
山桃
十月山桃傍水開，欺霜黄葉挾春回。覊心不逐南枝暖，錯向江頭認早梅。
七律
苦雨
日日窮陰壓小樓，冷風吹浪打汀洲。寒侵書幌歸雙燕，雨閣疏簾見一鳩。幽興漸同花黯淡，好春惟與夢沈浮。匡廬黛色應如染，肯許飛來赴客愁。

[book_title]一九二七年
七律
九日天馬山登高
犖確何嫌一徑微，故山風物記依稀。極天烽火悲重九，撼地寒潮逼四圍。無佛稱尊聊復爾，記平山堂聯有 “無佛處稱尊 ”句，虎丘聯有 “一丘聊復爾 ”句，合成一語，以贈山靈 。有花堪折亦忘歸。傷心懶數南飛雁，獨立蒼茫未覺非。
七絶
月夜望寶珠嶼
淡淡遥山見黛痕，寶珠嶼在厦門海港中 似阮公墩。縱然不及湖煙好，他日猶應繞夢魂。
七絶
牯嶺道中口占
籃輿一徑任盤旋，行到廬山便欲仙。半嶺風來摇萬緑，滿林嬌鳥雜哀蟬。
長歌
三叠泉歌
何年老龍垂饞涎，下飲百丈之深淵。天寒地凍崖谷裂，涎也隨風舞迴旋。抛珠貫玉墜復懸，縞衣素裳作春妍。繅絲出釜遜此鮮，淡煙濃霧相糾纏。少焉日出明冰絃，欲往撫按隔層巔。乍顧三叠轉悠然，淵淵廣樂出鈞天。主客拱揖似讓賢，雙流對瀉媚便娟。獨遊到此飢忘食，勝景差喜我得專。人言瀑瘦少奇致，寧知飛燕當風更可憐。雁宕飛瀑我未見，對此不覺神魂爲倒顛。安得買山構屋錦屏上，與汝更結不解緣。
七絶
海會寺
排雲五老飲湖光，梵唄蟬聲鬧夕陽。欲識廬山真面目，萬松如海一庵藏。
七古
從海會望五老峯
五老蒼然可自閒，倚天萬古露孱顔。蓬萊瀛洲不可到，低眉俯首愁人間。我來訪勝向山麓，蒙茸仄徑虞顛仆。倦鳥峯頭自往還，薄雲巖際相追逐。須臾幻出兜羅綿，石罅油然吐白煙。似憐五老慘不樂，爲剪冰綃被兩肩。雲海茫茫波浪湧，一時震撼羣峯動。疑有大力負以趨，不見五老增惶恐。萬方儀態變陰晴，更向山中待月明。海會寺前秋色好，鄱陽湖畔夜潮生。打包一宿招提境，五老排雲争寫影。爲愛嵐光耿無眠，欹枕不嫌清漏永。
七絶
又口占一絶句
五老掀髯待我來，湖光更逐錦屏開。謫仙已杳坡仙死，誰是當年賦詠才。
七絶
過柴桑得句寄呈大人
幽棲好傍歸來館，廬阜晴光照眼明。但得兒曹腰脚健，筍輿盡日作山行。
七律
宿秀峯寺
寂寞禪關夜不扃，莊嚴古佛一燈青。虚簷未礙流螢度，飛瀑聊從破壁聽。欲話開元摩斷碣，乍攀雙桂問山靈。讀書臺上真堪隱，容我來翻貝葉經。

[book_title]一九二九年
七絶
病起移居真如
桃杏飄殘萬點紅，青青楊柳舞悲風。江南春盡猶堪畫，著我疏籬落照中。
七絶
暨南村玩月示肇祥
閒對阿連興不孤，池塘蛙鼓助清娱。月明應數江南好，看到微雲淡欲無。
七絶
口占贈暨南童子軍華北徒步旅行隊
且逐飇輪不計程，芒鞋布襪一身輕。若教奪得胡兒馬，辛苦寧辭塞上行。
七絶
雨後
雲容乍歛暮蟬急，風入垂楊作淺寒。好是郊原新出浴，參差樹色當山看。
七律
己巳重陽前十日，約集散原、彊村、病山、十髮、吷庵、復園、蒼虬、伯 、公渚諸公於真如張氏園，别後率成長句。時散原丈將離滬入廬山，尤不勝别情之摇撼也
欲憑諸老塞憂端，借得林亭只暫看。秋士寧容分主客，家山比似欠峯巒。暮色待温湖上夢，敗輪留取片時歡。義 詩老傷離甚，每味清言動肺肝。
附
榆生招遊真茹張氏園，因於座中得識尊翁蛻菴老人，歸成長句以報
夏敬觀 　吷庵
歸因投轄故遲遲，林外霞光悅崦嵫。曲徑引人臨水罷，修塍送客點燈時。車塵又落屠沽側，鄉論徒邀父子私。我始座間覘老鳳，欲爲君賦木山詩。
己巳秋月，散原丈將北上，榆生招同病山、彊村、仁先、復園、劍丞、伯夔、十髮諸公，假真茹張氏園，爲散丈祖行，兼攝影以紀。榆生有詩索和，因賦
黃孝紓 　公渚
板閣鈎簾晚更幽，蕭森梧竹對冥搜。斜陽池館娛殘世，别路風霜及杪秋。目極空郊增意氣，座饒佳客足淹留。盍簪亦有摶沙感，鏡 逋光那易求。
榆生招同散原、古微、病山、復園、伯夔、劍丞、公渚飲集暨南林亭，攝影，即謝其尊甫蛻菴先生
程頌萬 　十髮
勝日林亭橫舍里，殘秋尊酒老人前。不關兵火惟羣石，代有詩書當力田。陔養衍蘭隨處好，籬偏對菊等悠然。要圖洛社爲淞社，憑道知天是樂天。
榆生招陪散原丈祖席，酒罷，偕遊真茹張氏園，攝影賦詩。余與榆生初識面，又得見其尊人退庵先生，喬梓皆詩人也。紀兹勝蹤，用答高致
袁思亮 　伯夔
醉飽良可懷，郊園亦多欣。最難一日間，論交獲紀羣。結客爲親娛，求友以聲熏。少年謗前輩，子獨能翹勤。嘉會不可常，秋色黯臨分。園留鏡中影，詩濕紙上痕。利交須黃金，義交惟素文。一笑冠蓋場，酢酬徒紛紛。
榆生寄張園雅集照片，感成，並示圖中諸舊好
陳衍 　石遺
頻年飢渴許多人，忽現圖中徑寸身。别後須眉都宛爾，老來江海作比鄰。虬翁近狀知何似，圖中獨缺蒼虬。蛻叟蒼顏尚未親。惆悵散原還遠去，盍教投轄與埋輪。
以上附詩録自《風雨龍吟室漫稿》。
七律
寄懷香宋老人榮縣
詩翁競自别鄉關，香宋詩翁獨入山。倒峽詞源仍滾滾，哀時老淚想斑斑。長吟未覺風騷遠，短札猶應晉宋間。差喜能全通德里，岷峨西望杳難攀。
附：
榆生示彊村、散原諸老相，且賦詩見懷，敬和
趙熙香宋
故人滄海各西東，鏡 相看抵夢中。文苑依稀成小傳，江關蕭瑟認衰翁。新亭墮淚無人識，餓鬼團餐一笑同。何日黄龍真痛飲，且憑南雁問秋風。餓鬼團餐，散原壬子謔也。公渚、榆生最英少，故有黄龍痛飲之語。併注。
答榆生詩，冬中失寄，人日補報
趙熙
人日題詩寄草堂，因循殘臘換春光。寒經百事都成債，老憶窮交各一方。是處繁霜歌小雅，古來高會勝重陽。眼中端復知名早，雁後花前補報章。人日登高，六朝尤尚。附注。
七律
戲贈某相士
忍死休官還故國，恍然疑夢復疑非。屠門卜肆容逃世，哀吹腥埃欲合圍。已辦枯形親浩劫，剩從人面謝天機。江湖俠士知多少，誓墓當年願總違。
齊天樂
秋感和清真
中庭一白涼無際，繁霜驟驚秋晚。凍柳迷煙，荒螢照壁，離恨并刀難剪。孤帷暫掩。鎮千疊煩憂，卧思冰簟。夢已無家，蠹牋凝淚對愁卷。　　江湖流浪最苦。塞鴻飛過處，悽感何限。梳骨酸風，羞容冷月，撩亂詩腸自轉。騷魂去遠。又瘦到今年，羽觴誰薦？漫把殘花，坐看濃霧歛。
《忍寒詞》
滿江紅
己巳冬遊黿頭渚，登陶朱閣望太湖，依白石
煙景迷濛，愛叠翠、千里去程。驚風送、暮帆零亂，淒咽鈴聲。炫晝仍留鷗背日，飄蓬猶戀刼餘生。問具區、興廢果何如，雙淚盈。扁舟計，悲未成。歎塵夢，幾時醒。倚薄天欄檻，掠影潮平。莫對遥峯删綺語，黛蛾深鎖俯朱甍。漸網收、漁火起汀沙，耽晚晴。

[book_title]一九三〇年
七律
歲暮寄懷散原老人廬山
一角山銜落照開，蒼顔仍映雪皚皚。藏春老樹傍人立，咽石哀湍將夢回。直使青猿替歌哭，莫教羸馬倦崔嵬。腥風慮逐吟鞭起，下視人寰有刼灰。
榆生雪後見寄和答
陳三立散原
舊鄉此士敵南金，振唳寥天鶴在陰。車下快依名父子，夢痕猶繫好園林。藏山卧雪懸孤影，照海傳箋出苦吟。游記憶曾披歷歷君往居牯嶺，成游記一卷，霧霄冰壑不能尋。
倒犯
次韻酬大厂依清真作
夜景、對修桐半凋，凍枝仍舉。清泉漫煑，層簾外、更飄淒雨。閒情待付。沈水香熏餘篝縷。噀殘酒斑斑，不浣征衫土。坐長更，惱無緒。　　牀底怨蛩，爲伴羇人，咿嚘愁自語。蠹粉歛繡筆，愛騷客，修花譜。縱暈色，猶酸楚。訴瑶筝、絃絃相爾汝。鬭病鶴烟姿，雪 吟寒句。未應梳倦翎羽。
《忍寒詞》
附：
倒犯
淺寒做雨，竟午霾沍，榆生詞長書索牋録前詞，更簡此闋。依彊老校刊嘉定本《片玉詞》，不從毛刻，亦不次韻。
易大厂
暗苑炤，緗 乍褰，瘦柯猶舉。詩愁慢煑，茶鑪際，盡龤蕭雨。無憀更共，花影清疏，悽香縷。念秋老書叢，藥裹供塵土。幸璚璫，起幽緒。　　龍藪麗才，正富詞懷，天人姿媚語。變雅召賦客，恣瑤筆，修簫譜。看素織，知酸楚。并銷沈，韋弦相我汝。又露玉凋傷，心譔懷鄉句。何妨同命宮羽。
七絶
雨行湖上
春意纔黄嫩柳條，山容寂寂雨瀟瀟。拕笻更覓荒寒去，知過西泠第幾橋。
散原老人評：秀韻天成，極澹蕩夷猶之致。
七絶
冒雪游孤山
雪壓疎梅凍不開，七年重到且徘徊。夢痕猶繞黄妃塔，莫放雲間返照來。
七絶
四照閣前梅
處士風流跡已陳，梅妻誰與證前身。池邊忽覩横斜影，好句低吟認未真。
七律
立春後四日，侍大人冒雪游靈隱，遂上韜光
尋山偶愛穿雲去，清梵遥傳出上方。寫韻寒泉墮深谷，引人幽徑夾修篁。潮聲暫制三軍怒，雪意猶酣半面妝。更倩諸峯環拱揖，筍輿到處醉飛光。
七絶
薄暮自岳墳泛舟歸旗下
雪霽遥峯一半開，柔波貌出鬢雲堆。華燈不礙疏疏月，雙照游人打槳回。
七律
書憤寄散原、香宋兩先生
依然踪跡滯天涯，多病仍憐素願乖。喪亂已無山可入，煩憂倘許地能埋。叫羣創雁依殘壘，作態陰雲過斷厓。物外高標思二老，祗應悲愍未忘懷。
散原老人評：聲情沈鬱，最爲傑出之作。
附：
得榆生手箋紀意
趙熙
白髮懷人眼尚青，可憐未壯已飄零。陶淵八表停雲意，海角春潮塞耳聽。
長歌
大厂居士爲我畫《仰天圖》，長歌報謝
居士不知我心已死腸寸裂，興酣不惜如金墨。翻然爲我畫作《仰天圖》，使我熱血乍湧一長吁。我本無意戀鄉國，一任田廬委寇賊。十載江湖覓稻粱，而齒摇摇髮蒼蒼。家貧親老亦可念，伏枕往往淚如霰。搔首問天天無言，多少哀鴻何處訴煩冤。人生無家意良惡，我今翻羨無家樂。慘慘陰雲撥不開，淒風苦雨去還來。公忽悄然坐我雙松下，落落生寒頗宜夏。學嘯蘇門媿未能，窮途阮籍焉税駕。性命相看復幾人，忘年契合見情真。浩歌相報轉悲咽，此意悠悠難具陳。
散原老人評：寓感抒悲，跌宕而淋漓。“搔首”二語，稍未遒健，擬删去。
七絶
口占示幼女
只緣善病偏憐汝，始信多情總是癡。兒女催人成老醜，開顔一笑待何時。
七絶五首
爲大厂題《雙清池館集》
西湖定是誰家物，迷戀騷人爾許深。割取舊山樓一角，簾花波影自沈沈。
波光瀲灧晴方好，山色空濛雨亦奇。一度來遊詩一格，擬將舊句况新詞。
起廢孤懷邁昔賢，舊時遺譜散如煙。琴心倘契詞心澀，合向無人愛處妍。
自度新腔自按歌，小紅嬌韻渺荒波。石湖仙去詞仙老，奈此滿湖明月何。
山容水態兩模糊，頭白鴛鴦興不孤。讀罷雙清池館集，憑君乞取夢遊圖。
七絶二首
爲某醫師題《歇擔圖》代
萬里江山到眼前，也知無力可迴天。憑君早辦收身具，袖手何妨避少年。
肘後方傳抱朴子，游俠傳數魯朱家。天童近與天台接，且向峯頭餐紫霞。
七絶
暨南校園看梅口占
玉倚香偎伴苦吟，攀條未許客愁侵。冰容縱好何人賞，孤負東皇長養心。
散原老人評：以上諸絶句，逸格秀韻，風致翩翩。
七律
送張孟劬先生北上
旅食頻年所欽慕，彊翁而外惟公賢。文章便爾成孤往，意氣何嘗讓少年。青眼放歌劍斫地，窮陰直北草黏天。此行若有哀時賦，願逐春風寄海壖。
附：
北行留别榆生
張爾田
老去昏燈對講幃，漳濱寥落意多違。蓬心已望秋先霣，葆髮還驚露未晞。朔雁銜蘆空北翥，西烏繞樹自南飛。清江白石應無恙，知有微波起釣磯。
紅林檎近
大厂旅遊白門，和清真此闋見寄，依韻奉答。但守四聲，不判陰陽，仍無當於大厂所定規律也
孤月迎清夜，古楊生峭寒。樹底噪棲鳥，窗前照明玕。剛引愁深恨積，苦憶瑣尾凋殘。乍掀詞筆騰翻，荒江漾微瀾。　　蠹墨磨漸嬾，怨曲理逾懽。秦淮漲粉，溶溶誰浴冰盤。羨雙鴛乘興，湖波凝碧，放懷還索圖畫看。
《忍寒詞》
芳草渡
旅枕聞雁
雪陣 、賸半折熏鑪，暗銷殘炷。悵碧天雲凍，長空乍響飛羽。飄轉征路阻，仍纏綿哀訴。舊翅短、對此茫茫，莫漫歸去。　　誰侣。幾年弔影，塞草迷煙愁歲暮。又還是、風摇亂菼，蕭騷助悽語。掩屏忍淚，但惹起鰥鰥羇緒。向敗壁，夢繞寒蛾倦舞。
《忍寒詞棄稿》
石湖仙
爲吷庵丈題所藏大鶴山人手書詞卷
哀絃危柱，祇抽繭春蠶，心事如許。天縱一閒身，老江南、蘭成解賦。清寒能忍，那慣見、霜楓紅舞。酸楚。賸繡囊，好護佳句。　　神方漫教駐景，便知音、相逢旦暮。稱拂吟牋，省識深燈聞雨。玉軫慵調，鐵簫悽譜。黯然懷古。華表語。湖山倦夢誰主。
《忍寒詞》

[book_title]一九三一年
東坡引
歲不盡二日大雪，訪彊村先生
一樓誰慰藉。窗前凍枝亞。漫天飛雪供蕭灑。鬚眉都入畫。鬚眉都入畫。　　老仙應念，苕溪後夜。可載得，扁舟下。春風詞筆勞重寫。生憎寒鶴訝。生憎寒鶴訝。
瑞鶴仙
入春快晴，桃柳争發，一夕淒風忽起，薄寒中人，念亂思鄉，漫譜此闋
漸垂楊礙月，驚夢醒日暮，飄風弗弗。春心共花發，怨東皇、仍吝芳菲佳節。憑闌意怯。剩悄寒偷犯嫩葉。是韶光負汝，剛展露桃，枉惹狂蝶。　　獨向天涯隕涕，攬鏡慵看，幾添華髮。啼鵑迸血。迷歸路，罥荒葛。念家山可有，飛雲傳意，腥埃何計盡撥。任人寰换刼。鶯語囀來自滑。
三姝媚
春中薄游金陵，寄宿中正街交通旅館，知本散原精舍。海棠一樹，照影方塘，徹夜狂風，零落俱盡，感和夢窗
伶俜應自慣，惜餘春、風飄雨淋何限。徧緑江南，泛軟波蘭棹，酒痕都浣。旅逸塵遥，尋夢影、苔衣藤蔓。暗省幽吟，愁問重來，畫梁棲燕。　　花信東闌驚斷，又過卻清明，箭虬催短。倦客情懷，向枕函休聽，後庭荒宴。響遏雲沈，啼怨宇、嫣紅俱變。悄倚危樓雪涕，秦淮漲滿。
漢宫春
春晚游張氏園，見杜鵑花盛開，因約彊村、吷庵、子有三丈及公渚來看。後期數日，凋謝殆盡，感成此闋，用張三影體
香徑徘徊。又連朝風雨，浄洗輕埃。平沙細履，嫩晴潛長莓苔。鵑啼不斷，染山花淚血成堆。曾幾日零紅消盡，憑誰約取春回。　　哀時賦客重來。要狂歌斫地，總費清才。斜陽院落，輸他燕妒鶯猜。方塘照影，亂朱顔芍藥旋開。扶淺醉驚飆未已，隔籬閒酹餘杯。
風入松
與達安别四年，盛暑重逢滬瀆，因偕往吴淞觀海。追念南普陀舊游，漫賦此闋
聽風聽水足平生。霞氣擁層城。輕鷗慣逐驚濤去，亂征帆摇蕩離旌。一白茫茫無地，憑誰指點蓬瀛。　　淘沙細浪幾曾停，幽韻寫琮 。眼中歷歷當時境，算惟欠壑籟松聲。回首南雲如夢，一竿長負深盟。
石湖仙
壽訒庵六十
承平燕市。問裘馬輕肥，塵夢何許。晞髮閲滄桑，買扁舟翩然遠徙。千金能致，總未忘五湖煙水。悽悱。聽謳吟幾移宫徵。　　鷗盟共聯俊好，借郇㕑賓歌既醉，翳鏡慵看，莫歎星星如此。月滿中秋，汐生江涘。人間何世。情未已，黄花後約應記。
安公子
秋感和柳屯田
灑盡枯荷雨。雨殘陡逼江城暮。作意西風吹月冷，泣聯拳汀鷺。更指點扁舟，隱現黄蘆浦。彈四絃爾汝聞私語。蕩夢魂天際，凝想霜餘紅樹。　　誰暇傷孤旅。海東雲起空延佇。斷梗浮萍同委命，任漂流何處。又一夜、心旌莫定眉峯聚。憑塞鴻、省識胡沙苦。剩老馬長嘶，甚時脱覊能去。
被花惱
重九後數日，和楊纘自度曲以寫旅懷
紗㡡玉枕感微寒，孤月逈臨霜曉。短燭飄殘淚多少。衰楊欲舞，征鴻過盡，倦蝶應驚覺。移革孔，捲筠簾，瘦來羞攬菱花照。憔悴對西風，一平片荒煙共枯草。哀笳漫引，想念鄉關，斷夢何由到。但茱萸醉把怕登高，又閒遶東籬被伊惱。瑟瑟地，冷葉疏英相伴老。
洞仙歌
用柳屯田韻爲湖帆先生題仇實甫畫長門賦圖
生小從嬌慣。記金屋穩貯，恩情深淺。忍輕抛繡閣，静臨荒院。丹青巧肖啼妝面。望省故盈盈憐水盼。游絲綰。奈蝶妒蜂猜，惆悵芳華晚。　　繾綣。鈿車隱隱，桂樹誾誾，漏永宵殘。對此皎月清霜，絳蠟憶曾同剪。雙棲擬伴梁間燕。環舞榭軒窗都倚徧。空戀戀，溯從前積集諐殃竟何限。雲雨散。問怎得，陳私願。便相如能賦，賦成誰與君王見。
七絶二首
十二月二十八日賦呈朱彊村先生
信是人間百可哀，無窮恩怨一時來。只應留取心魂在，糝入丹鉛淚幾堆。
經旬不見病維摩，沾溉餘波我獨多。萬刼此心長耿耿，可憐傳鉢意云何。
附：
鷓鴣天　絶命詞
一九三一年十二月二十七日
朱孝臧
忠孝何曾盡一分，年來姜被减奇温。眼中犀角非耶是，身後牛衣怨亦恩。　　泡露事，水雲身，任抛心力作詞人。可哀惟有人間世，不結他生未了因。

[book_title]一九三二年
鶯啼序
壬申春盡日倚覺翁此曲追悼彊村先生
淒涼送春倦眼，問芳林怨宇。甚啼損、紅濕山花，似泣春去無路。舊題認、苔侵敗壁，斜陽冉冉江亭暮。去年真茹張氏園杜鵑盛開，約翁往看，有 《漢宫春 》詞紀事 。悵臨風、笛作平 韻悲沈，夢痕塵汙。　　病起紅樓，對酒話雨，溯追游幾度。翁下世前一月，予冒雨趨謁，堅邀往市樓小飲，相對殊依黯，嗣後一返吴門，遂病卧不復能興矣 。又鉛槧、商略黄昏，斷縑閒淚偷注。忍伶俜、銀燈自剔，更誰識、當時情苦。故山遥，聽水聽風，總輸汀鷺。　　巢漚未穩，旅魄旋驚，翁自題壽藏曰 “漚巢 ”，卒厝湖州會館，淞滬戰起，幾瀕於厄 。夜臺尚碎語。咽淚叩，天閽無計，道阻荒藟，日宴塵狂，嬾移宫羽。翁晚年填詞絶少，嘗有 “理屈詞窮 ”之歎 。狼煙匝地，胡沙遺恨，他年華表歸來鶴，望青山、可有埋憂處。傷心點筆，元廬早辦收身，怨入歷亂簫譜。丙寅歲翁於湖州西 隖營生壙，有 《鷓鴣天 》詞乞鄭海藏翁書墓碑，碑曰 “彊村詞人之墓 ”。　　流風頓歇，掩抑哀絃，蕩舊愁萬縷。漫暗省、傳衣心事，翁病中以三十年來所用校詞硯授予，曰： “子其爲我竟斯業矣 。”敢負平生，蠹墨盈牋，瓣香殘炷。疏狂待理，沈吟何限，深期應許千刼在，怕共工、危觸擎天柱。萋萋芳草江南，戍角吹寒，下泉慣否。
减字木蘭花
亂後返真如村居，夜望三公司燈塔，紅光如血，慨然成詠
荒螢照水，隔斷囂塵三十里。罷舉清尊，零落川原見淚痕。　　珠光寶氣，不夜層樓連漢起。歌舞春融，怪道燈紅似血紅。
一萼紅
壬申七月，自上海還真如。亂後荒涼，寓居蕪没。惟秋花數朵，攲斜於斷垣叢棘間，若不勝其憔悴。感懷家國，率拈白石此調寫之，即用其韻
壞牆陰。有黦顔墮蘂，華髮忍重簪。幽徑榛蕪，斜陽淚滿，兵氣仍共沈沈。卧枝罥、餘腥未洗，破暝靄、淒引響羈禽。髡柳池荒，沈沙戟在，波鏡慵臨。　　太息天胡此醉，任殘山賸水，怵目驚心。戰艦東風，戈船下瀨，誰辦鐵鎖千尋。算惟見、當時皎月，過南浦、空漾萬條金。悄立危亭欲去，風露秋深。春間東夷巨艦破浪而來，我海軍全無抵禦，令敵得從瀏河登陸，真如遂陷 。
《忍寒詞》
石州慢
壬申重九後一日過彊村丈吴門舊居
急景彫年，涼吹振林，雙鬢微雪。傷高展卻重陽，眯眼驚塵飄瞥。庭空鳥噪，映帶幾朵黄花，秋魂棲穩餘芳歇。孤負百年心，逐寒流嗚咽。　　悽切，聽楓人遠，結作平 草庵荒，舊情都别。留命桑田，萬感哀絃誰撥。獨憐憔悴，料理爾許騷懷，荒蟫銷盡嗁鵑血。異代一蕭條，愴無邊風月。
《忍寒詞》
清平樂
國立音樂專科學校五週年紀念祝詞
雅音寥落，聒耳淫哇作。韶濩如今欣有託。乍響瑶天笙鶴。曾聞法曲霓裳，創聲原自西涼。何物能銷兵氣，漢家日月重光。
《忍寒詞棄稿》

[book_title]一九三三年
浣溪沙
留别清晨讀書會諸生
半載相依思轉深，擬憑朝氣起沈陰。生憎節物去駸駸。　　文字因緣逾骨肉，匡扶志業託謳吟。只應不負歲寒心。
水調歌頭
元夕薄醉拈東坡句爲起調
明月幾時有？大地見光華。笙歌花市如晝，是處殷悽笳。下界漫漫長夜，烈烈霜風飄瓦，眯眼避塵沙。一樣團圞意，要使被荒遐。　　衆星隱，碧天浄，浩無涯。本來圓缺隨分，後夜莫驚嗟。今夕一輪高掛，照影江山似畫，賸欲醉流霞。更冀清光滿，休放暮雲遮。
天香
陳生貽孤山緑萼梅枝，因用夢窗韻賦呈遐庵正律
荒雪胎魂，仙禽唤夢，冰肌禁慣寒峭。竹外枝横，池邊月上，倩影還憐嬌小。緑鬟自整，誰盼得、東皇歸早。清淚綃巾揾溼，新妝額黄輸巧。　　空山困眠向曉，問宵來、釀春多少？避卻東風料理，杏桃争鬧。沈恨餘香漫裊。賸有分、湖煙伴人老。墮盡繁英，殘陽路杳。
遐公以此詞詠羅浮仙蝶，即物寓興，情見乎詞。久欲繼聲，因循未就。會陳生大法以孤山緑萼梅見貽，棖觸幽懷，仍用夢窗韻，賦報遐公，兼呈韶光校長，並索諸子同和。
《忍寒詞棄稿》
水調歌頭
送徐悲鴻之巴黎主持中國美術展覽會并索畫卷用賀方回體
邱壑足揮灑，肝肺自杈枒。幽懷能寫，筆端仍更挾風沙。不見臨崖立馬，曾見君在國難期中所畫馬及題句，極雄偉。 萬古江山如畫，回首只長嗟。何日親風雅，千里暮雲遮。　　理輕裝，傾玉斝，快浮槎。斗牛光射，揚帆安穩到天涯。坐看方瞳駭詫，藝術争誇東亞，聲教被荒遐。倘許餘光借，珠璧惠些些。
七律
嘉業藏書樓謁翰怡先生，别後謹賦長句爲謝
懷鉛握槧味潭潭，思適宗風好細參。縹帙千春百城擁，花光四面一樓涵。倘吟疏影能鄰雅，乞取小紅未覺貪。臨别向主人乞取海棠一枝，戲以小紅爲況 。我愧堯章公景範，瓣香遙禮合同龕。
上林春
癸酉二月初二日探梅鄧尉，花枝寒勒，含蘂未放。感時撫事，短詠抒哀
誰向東風嬌睇，悵滿谷、都無春意。萬姝困倚荒煙 。　　更休下、傷時閒淚。惟憐鬢點吴霜，胡沙遠，返魂何計。
《忍寒詞棄稿》
長歌
記夢
有友有友話契闊，我筆我舌不我活。筆挾丹誠是盜媒，口流真性來讒賊。須臾剥啄聞叩門，夕陽無限近黄昏。清白死直吾未悔，那計人間怨與恩。眼看擁入刑場去，多少煩冤何處訴。一人慟哭萬人歡，殺人奇慘亦奇觀。長繩十丈頸雙結，宛轉呻吟未遽絶。飄摇歷亂舞鞦韆，拍手狂呼聲徹天。紅塵一騎聞傳令，斯人寧得死非命。解下長繩絶復蘇，茅齋相對自怡如。奸人作計可全疏，我曹誓當不活汝。鴆酒一杯使汝肝腸腐，杯深啞啞不得吐。
七絶
風雨中獨遊煙雨樓
平湖曲港小橈通，楊柳堆煙路幾重。暫駐征驂攬春色，短蓬歸去雨濛濛。
《石遺室詩話續編》：楊柳堆煙，自是詞家語。
七絶
絶句贈方檝
海南宗派海綃開，詞筆恢張視此才。解向坡仙參妙諦，何妨七寶炫樓臺。
七絶
木瀆舟中口號
摇夢鐘聲紫翠間，卧波橋影鬭眉彎。青溪可在零脂在，獨棹烏蓬自往還。
七絶
鄧尉山行
埋魂幽石幾公卿，萬頃湖光照膽明。雙夾墓門挺蒼檜，寒濤猶作餓鴟聲。
七律
寄于右任院長
斷句高吟轉激昂，於今誰是熱肝腸公有 “憂國如焚中夜起 ”句 。雄姿伏櫪思騏驥，野鷂梢林看鳳凰。渭水泰山廿年夢，騷心史筆幾人强。有靈詞客驚知己，異代相望與播芳。余方校刊朱彊翁遺稿，承助刻資四百圓 。
陌上花
癸酉清明過錢王祠
丹青遺廟，依然清供，舊時歌管。信美湖煙，消得故王心眼。緑蕪遮斷長隄路，待看翠軿歸緩。羨雙飛蛺蝶，困人天氣，薄寒輕暖。保江山何有，三千勁弩，逆射狂潮東竄。可奈豪情，未抵草薰風軟。陌頭又見花争發，添了幾重公案。悵魚龍浪起，斜陽一作平 角，逝魂寧返。
《忍寒詞棄稿》
木蘭花慢
聞汪袞甫下世傷逝
未辦埋憂地，愴身世，戀斜陽。算抗疏功名，籌邊帷幄，幾費周章。滄桑，須臾變景，待彎弓誰與射天狼？萬里星槎浩渺，五更塵夢淒涼。　　徜徉，去國總情傷。調苦賞音亡。縱湖山信美，琴書自樂，滿鬢清霜。倉皇，海東雲起，話草玄、心事劇荒唐。回首河山易色，可能一瞑同忘？
浣溪沙二首
湖上曲
粲粲湖濱萬玉妃，柔波寫影翠屏圍。淡描眉譜柳初肥。　　簫管中流風自播，湖山沈醉夢還飛。未須惆悵惜芳菲。
還向潮痕覓夢痕，孤山寺北水雲根。堪留戀處是黄昏。　　凝紫煙光歸棹急，暗黄楊柳亂鴉翻。殘霞一縷繫春魂。
《忍寒詞》
浣溪沙二首
眉樣春山鬭畫長，桃花簇簇柳行行。可憐西子更西妝。　　白塔遥臨波影直，明眸閑浸水風香。舊家池館半斜陽。
遲日催花眼倍明，還從花底聽流鶯。東風吹面酒初醒。　　打槳妖姬香汗濕，瞰妝明鏡縠紋生。波花人影鬭輕盈。
浣溪沙
清明後四日離湖上宿嘉禾旅舍
三宿湖濱未避囂，軟波輕送木蘭橈。夢回西子太妖嬈。　　客館孤衾寒惻惻，敗窗疏雨夜迢迢。不成小别也魂銷。
《忍寒詞棄稿》
掃花遊
虎邱送春和清真
杜鵑迸血，悵蔽野飛紅，引人悽楚。蕩愁萬縷。正倡條怨碧，絮酣蝶舞。夢繞荒邱，數點嗁春細雨。信驢去，理落拓舊狂，鞭影知處。　　芳意能幾許？縱半面關情，總迷征路。黛痕映俎，問蛛絲巧絡，可傳心素。望極平蕪，漸怯蘭成調苦。少延竚。滿池塘、競喧蛙鼓。
《忍寒詞》
生查子
爲章楨女弟歸黔中馬宗榮作
芙蕖出緑波，根是同心藕。情似藕絲多，脈脈從郎剖。　　艷説五溪山，未抵眉峯秀。海燕喜雙棲，消息商量久。
《忍寒詞棄稿》
减字木蘭花
爲陳斠玄題畫像
神來腕底，相對忘言聊自喜。壯浪江湖，漫省今吾與故吾。　　平生三不，狷者如公差彷彿。正正堂堂，世故驅人尚未央。
《忍寒詞棄稿》
水調歌頭
送孔生一塵東遊日本
被髮去宗國，擊楫向中流。有才如子不遇，長夜漫悠悠。待欲撥開雲霧，平步登天得路，孰肯用吾謀。世事竟如此，沈陸總堪憂。意飛揚，情悱惻，思難收。狂濤無際東逝，杳杳一沙鷗。指點蓬萊在望，星影波光相蕩，壯志若爲酬。磨鍊好身手，重與奠神州。
《忍寒詞棄稿》
减字木蘭花二首
以新刊《彊村遺書》寄雙照樓主
平生風義，忍見蕭條人换世。文字因緣，將取騷心到者邊。　　高歌老矣，嶺表少年天下士。相忘江湖，舊夢迢迢淚眼枯。
哀時詞賦，怒髮衝冠寧有補。惆悵憑闌，煙柳斜陽帶醉看。　　謝公再起，知爲蒼生霖雨計。直北關山，魂夢飛揚路險難。
浪淘沙
以彊翁遺著分寄歐美圖書館并綴此詞
孤負百年心。悽斷商音。人間何地著悲吟。辦得藏山餘涙墨，山影蕭森。　　歲序苦侵尋。誰度金鍼。他時聲價重雞林。回首上彊村舍好，待起沈陰。
七絶
以《彊村遺書》一册贈石承大弟，時同客真如
詞筆彊村殿一朝，眼中誰解織冰綃。風流恰似秦淮海，未信騷壇久寂寥。
金明池
孟劬翁辭都講，退居北平西郊之達園。門對扇子湖，夏日荷花甚盛，舊爲勝朝侍從觴詠之所。半塘、彊村二老並有詞，孟劬索繼聲，遂用半塘韻漫成一解
背郭誅茅，臨湖賃廡，濁酒高樓花近。書客共、征蓬多感，驚沙亂、朔吹漫引。動經時、地變天荒，似旅雁、臨睨叢蘆堪隱。占舊賞園林，新停烽火，待熨江關幽恨。　　莫歎清霜輕點鬢，夢觴詠承平，故歡休問。斜陽映、紅衣半脱，吟侣散、醉魂未穩。鎖煙霏、太液秋容彊翁句。爲斷闋低回，後期無準。怕打盡殘荷，雨絲飄淚，好倩綃巾重揾。
《忍寒詞》
七律
大厂轉示展堂近作約同和
待挽春光畢竟難，吞聲捫舌憫凋殘。驚心野蔓風吹長，聒耳鳴蛙興未闌。乍試輕雷寧作雨，半沈斜照一憑欄。居夷可是平生志，濁酒高樓淚漫彈。
《石遺室詩話續編》：頗有冬郎意境。
水調歌頭
爲林子有題填詞圖
今古幾詞手，我自愛東坡。浩然一點奇氣，哀樂過人多。合付銅琶鐵板，洗盡綺羅薌澤，抗首且高歌。昵昵兒女語，恩怨竟如何。　　撫冠帶，追興廢，夢南柯。君家處士高致，疏影樂婆娑。不爲燕釵蟬鬢，何處曉風殘月，託意在巖阿。腰脚喜長健，醒眼看山河。
《忍寒詞》
六州歌頭
感憤無端，長歌當哭，以東山體寫之
青天難問，待擊唾壺歌。驚殘破，遭折挫，看山河。淚痕多。掩面愁無那，民德墮，顛風簸，燎原火，滔天禍，可奈何。鬼哭神號，罪孽誰擔荷。滿地干戈。悵高衢大道，翻作虎狼窩。吞噬由他，不須訶。　　似狂潮過，衝單舸，嗟失舵，泛洪波。思叢脞，意相左，長妖魔。數煩苛。萬姓蒙枷鎖，安偷惰，避虞羅。縱淫頗，攀花朵，任蹉跎。飄蕩神魂，賸欲吟清些，賊及菁莪。更鴞音盈耳，無計託巖阿，雨泣滂沱。
《忍寒詞》

[book_title]一九三四年
浣溪沙慢
甲戌暮春，吷庵、衆異、公渚、蒙庵、冀野枉過村居，重遊張氏園，傷時感舊，相約譜清真此曲，漫成一解
暖日映翠幕，荒沼飛紅雨。展春檻曲，風颭閒漚聚。塵夢待續，一水漂花去。還聽流鶯語。煙景已無多，感吟魂、悽迷處所。　　少延竚。又怨宇相呼，悵雲羅萬疊，氛霧四圍，怎障愁來路。頗訝鬢華，尊酒且深訴。弱柳驚飈舉。沈醉易悲涼，是酣眠、芳茵半畝。
《忍寒詞》
惜秋華
春中薄遊金陵，雙照樓主招飲，席間出示方君璧女士補繪《秋庭晨課圖》，爲倚覺翁此曲
露洗疏桐，愛深深院落，秋光如許。草際寒蛩，曾催夜闌機杼。恩勤慣不停鍼，歛霽色初陽相煦。温顔對、蠻牋乍拂，凝眸斜覷。　　何計報烏哺，看食牛壯氣，龍蛇奔赴。荻畫舊痕，遥入拒霜紅處。即今身繫安危，未忘卻百年胞與。珍護展新圖，金霞逼曙。
《忍寒詞棄稿》
鷓鴣天
寄曇影揚州
几硯精嚴遠雜氛，博山鑪裊定香熏。箭虬滴瀝驚春睡，花影扶疏上院門。　　聞剥啄，對氤氲，驀然相見細論文。寒光未辨雌雄劍，舞向中庭月色昏。
《忍寒詞棄稿》
浣溪沙
揚州戲贈劉大杰
願作鴛鴦不羨仙，劉郎風度尚翩翩。揚州小别忽經年。　　竹檻燈窗何處是，蘭情蕙眄總依然。千金未許貯嬋娟。
《忍寒詞棄稿》
减字木蘭花
揚州香影廊題壁
青溪北郭，如此波光殊不惡。三過揚州，薄倖何曾一夢留。　　橋邊紅藥，猶自向人開灼灼。替卻簫聲，十里垂楊百囀鶯。
《忍寒詞棄稿》
滿江紅
甲戌上巳禊集玄武湖，以孫興公《三日蘭亭詩序》分韻，纕蘅代拈得濁字
信美湖山，春痕漲、愁生杜若。閒縱艇、夭桃夾岸，迎人灼灼。莫負芳辰拚酩酊，難憑醉眼論清濁。灑新亭、涕淚已無多，邊氛惡。南朝事，恍如昨。觴詠地，還同樂。更何人慷慨，賦詩横槊。待掃胡塵清夜起，從教鼉鼓中流作。叙幽情、不數永和年，看經略。
《忍寒詞》
長歌
新廬山謡
火繖炙肌肌欲焦，山靈警夢鬱岧嶢。插翼飛騰二千里，耳際已似聞鳴蜩。谷韻松篁雙鼓吹，遑辨調調與刁刁。羸軀差减輿夫累，時挾天光相蕩摇。孰縱鬼斧咨營構，層樓傑閣山之腰。言語侏離雜夷獠，各各自爲逃熇歊。澗阿水嬉競相逐，弄影寒泉邈風標。山南榛蕪山北盛，趨炎慮負山靈招。况聞年來劇冠蓋，觀瞻所繫大信昭。要向朝陽待鳴鳳，莫使高樹巢鴟鴞。在山出山異涼燠，己飢己溺感芻蕘。拄杖茫然一長嘯，人寰下視萬象凋。舍是竟無山可入，麋鹿絶迹况漁樵。雲錦屏風秀南斗，練卒旦復依僧寮。所望干戈化玉帛，日月出矣煙霧消。山中招攜羅俊彦，觴詠許揚分道鑣。玄扃幽岫叩寂寞，咳唾九天散瓊瑶。遠公高躅若可接，妙蓮華開料非遥。我聞詩人不失赤子心，風雨所漂音嘵嘵。山林市朝兩難隱，誰其奮翮凌青霄。疾風吹歸墮山脊，因之發興奏長謡。
七律
示承燾
太息斯文有盛衰，全天無計况歸來。炎黄將斬寧非數，清白能留願爲灰。莫障狂瀾慚後死，待扶孤秀出荒臺。柔柯難敵西風勁，惆悵新來與賦槐。
《天風閣學詞日記》：按：炎黄一聯，謂拒沈某招入某黨以謀固位也。
鷓鴣天
夜深不寐書此誌感
世故驅人兩鬢殘，傷時贏得淚斑斑。謳吟漸逐波聲咽，肝膽猶争劍氣寒。　　雲慘慘，夜漫漫，更於何處一開顔。綺懷銷盡雄心在，物外相期豈等閒。
《忍寒詞棄稿》
减字木蘭花
爲湖帆題馬湘蘭、薛素素畫蘭合卷
蕙心紈質，零落香魂迷楚澤。空谷跫音，風雨淒淒恐不任。　　騷懷九畹，無分移根栽上苑。俠骨柔腸，異代相望引恨長。
《忍寒詞》
八聲甘州
九日雞鳴寺分韻得沙字
正窮陰乍歛倚高寒，碧天絢明霞。對長林霜染，重湖水涸，歷亂蒼葭。漫道龍蟠虎踞，六代競豪奢。興廢成何事，枯井鳴蛙。　　勝會聊追急景，悵荒荒海氣，紅日西斜。又征鴻嘹唳，回首總堪嗟。鎮留連、風流自賞。待放懷、談笑浄胡沙。相將去、進黄花酒，暫制杈枒。
《忍寒詞》
鷓鴣天
病中日對湯定翁所繪《上彊村授硯圖》及書贈陶詩立軸，偶成寄謝，兼索畫松
高絶江南老畫師，蕭疏尺幅見恢奇。溪山滿眼撩詩思，霜霰彫年感故知。　　驚獨樹，愛貞姿，從公更乞歲寒枝。好看直榦生雲氣，作健渾忘病起時。
《忍寒詞棄稿》

[book_title]一九三五年
水龍吟
楊花和東坡
怨春慳駐芳蹤，欲留無計從伊墜。盈盈倦舞，濛濛亂撲，幾多沈思。錯怪狂風，驚回綺夢，閒庭深閉。禁連朝苦雨，嗁痕乍揾，知何意，漫空起。　　縱自飄零增感，肯隨塵、浪沾輕綴。儘拚憔悴，依然冰雪，未辭身碎。薄命三生，濃愁萬種，任漂荒水。化青萍争奈，殘陽悽照，引行人淚。
《忍寒詞棄稿》
水龍吟
送纕蘅之官黔中
未應閒卻詩人，地偏容得抒宏抱。牂牁遠去，疲氓待撫，孤光自照。儒雅風流，謳歌竚聽，化行夷獠。過龍場舊驛，武溪深處，平生願，何曾了。　　樂事難忘江表，向秦淮、幾同登眺。騷壇管領，筆端驅使，逸情縈繞。雲外山河，樓頭鼓角，相望一笑。看舂陵發詠，關懷民瘼，换吟囊料。
《忍寒詞棄稿》
南鄉子
題林畏廬畫西溪圖
何處最宜秋，撥棹西溪且信流。波皺緑鱗風驟緊，颼颼。未白蘆花也白頭。　　煙景望中收，零落詩魂好在不。憑仗丹青留幻影，悠悠。衰柳殘陽萬古愁。
《忍寒詞棄稿》
鷓鴣天
弔謝玉岑
歎逝憂生總費辭，十年兩面幾沉思。勉撑金井將枯榦，愁絶春蠶未了絲。　　驚夢覺，念情癡。九重泉路盡交期。騷魂早辦安心法，掛劍荒原倘有知。
此首佚詩，見《謝玉岑詩詞書畫集》101頁，作家出版社2009年版。
水龍吟
將之嶺表賦示暨南大學諸生
十年湖海飄零，眼中何物令吾喜。狂濤怒撼，横流蕩決，天胡此醉。幾輩推排，無端歌哭，漫悲螻蟻。但茫茫後顧，殘陽誰挽，偷視息，真堪媿。　　惆悵天涯老矣，渺予懷、滄溟焉濟。歲寒同保，鷄鳴風雨，待張吾幟。脱屣妻孥，關心桃李，知應有事。看三千水擊，弋人何慕，展青冥翅。
《忍寒詞棄稿》
朝中措
用元好問韻贈睦宇
眼中人物費衡量，憂患可能忘。稍喜能持大節，相期共挽頽陽。　　鵞湖在望，緬懷辛陸，長耿心光。直恁高歌何事，此身合繫興亡。
水調歌頭
乙亥中秋，海元輪舟上作，用東坡韻
滄海渺無際，星斗遠垂天。舉杯屬影狂顧，明月自年年。遷客何心南去，差喜塵清玉宇，與我共高寒。俯仰發深趣，金碧晃波間。　　片雲掃，孤光浄，對閒眠。銀蟾有意相伴，今夕十分圓。休嘆浮萍離合，試問金甌完缺，二者孰當全。擊楫一悲嘯，風露媚娟娟。
《忍寒詞》
七律
將之嶺南留别京滬諸友好
轉益多師是汝師杜句 杜陵精義費禁持。賞心勝侣同歌嘯，炫眼名章見陸離。乍以卜成居遠引，可容易地發華滋。天南暫制哀時淚，待領諸公勗我詞。
七律
南游舟中用東坡六月二十夜渡海韻
憂患頻年亦飽更，乍抛淚雨看新晴。舟行鏡 空諸相，人在天涯愛獨清。多難萬方知所向，勞歌一曲不成聲。中原北顧歸無日，豈爲懷鄉暗恨生。
水調歌頭
留别滬上及門諸子
孤客向南去，抗首發高歌。無端别淚輕墮，斯意竟如何。七載親栽桃李，風雨雞鳴不已，長冀挽頽波。壯志困汙瀆，短翼避虞羅。　　逕行矣，情轉側，歲蹉跎。平生所學何事，莫放等閒過。胞與須常在抱，飽雪經霜更好，松柏挺寒柯。肝膽早相示，後夜渺山河。
《忍寒詞》
七律
次韻報公渚
敢將心事説傳燈，過嶺深慙粥飯僧。一例修蛾困謡諑，幾年羸馬畏崚嶒。披荆自喜神猶王，握瑾寧辭世共憎。多謝故人相厚意，待憑丹荔報瑶縢。
滿江紅
贈楊雪公熙績 ，即用其十八年三月生日原韻
醉拍樓闌，憑誰訴、肝腸熱烈。空自苦、影形相弔，漫盈赤血。知出汙泥曾不染，待干霄漢終全節。爲賞音、决策向南來，傷孤客。卜居共，靈均列。穿冢傍，要離側。喜斯人並世，看同冰鐵。傾蓋論交期淬礪，冥心一往標芳潔。待扶將，正氣起沈陰，東方白。
《忍寒詞棄稿》
【補校】
“肝腸”，原作“肝膽”，據手稿改。
鵲蹋枝八首
半塘老人謂馮正中《鵲蹋枝》十四闋，鬱伊惝恍，義兼比興。次和十闋，載在《鶩翁集》中。予轉徙嶺南，抑塞誰語。因憶不匱室贈詩，有“君如静女姝，十年貞不字”之句，感音而作，更和八章。以無益遣有涯，不自知其言之掩抑零亂也
斜掠雲鬟凝睇久。宜面妝成，綽約仍依舊。病起情懷如中酒，帶圍省得新來瘦。　　折盡青青隄畔柳。夢結多生，未分今生有。懸淚風前沾翠袖，忍寒留約黄昏後。
肯向人前嗟命薄。香燼燈昏，鴛枕拚孤卻。雨過荒庭花自落，愁來憶得年時約。　　困掩犀帷甘寂寞。料理醇醪，花底勤斟酌。乍聽笙歌鄰院作，怎生賺取閒哀樂。
撲簌鮫珠燈下墜。碧海青天，夜夜愁難寐。彈折素絃推案起，月明鑒取心如水。　　金井梧桐閒絡緯。枉自多情，閶闔看深閉。誰與目成還兩地，尋思抵得人顦顇。
忽憶故人天際去香山寄微之句。暗數征程，未遽傷遲暮。夢 相思争識路，朦朧月挂江頭樹。　　醉折花枝還自語。胡蝶翻飛，知到梁州否。流水一分風後絮，春心歷亂歸何處。
誰道儂家心漫許。盼到佳期，一箭流光去。未恨枝頭鶯亂語，思量總被嬋娟誤。　　自掩鏡鸞愁萬縷。水闊風高，漲斷蘭舟路。回首衆芳零落處，抛殘紅淚君知否。
敗葉殘霞紅一片。向晚辭枝，飄蕩隨風轉。倦對清尊傷聚散，芳林掃盡情何限。　　似翦狂飈争割面。滿地繁霜，休道寒猶淺。漸遠哀鴻聽不見，新聲自按伊州遍。
夢 似聞雞報曙。細數更籌，忽漫牽悲緒。日出三竿山吐霧，涓涓暗水漂花去。　　柳展金絲千萬縷。苦 春來，絆斷行春路。葉底如簧新燕語，銜泥自辦安巢處。
多事金風催晝短。弱線閒拈，盼得番風换。院落淒涼人不管，雁音兵氣連還斷。　　嘶過玉驄衰草岸。哀角荒波，彷彿通霄漢。獨坐黄昏誰是伴，殷勤爲祝清光滿。
《忍寒詞》

[book_title]一九三六年
卜算子
賦呈不匱翁
深院鎖黄昏，脈脈知誰語。銀漢紅牆幾處同，幸早諧衷素。　　花放蝶兒喧，木秀風姨妬。一例蛾眉去住難，敧枕聽春雨。
《忍寒詞棄稿》
浣溪沙
題楊耕香詩簡
尚想當年颯爽姿，米顛書法杜陵詩。霸才無主負心期。　　燕市何人收駿骨，江州彈淚慰蛾眉。摩挲斷簡只成悲。
《忍寒詞》
賀新郎
予轉徙嶺南，情懷牢落，適得雙照樓主二月十七日書云，將轉地療養，且殷殷以三百年來詞選爲詢。二十一日，先生舟經香港，不克趨前握别，賦此寄之
恰似南飛鵲。莽天涯、塵狂霧重，繞枝焉託。短翼差池將安往，是處危巢燕幕。但慕想、高翔寥廓。猜意鵷雛緣腐鼠，看斜陽漸向崦嵫薄。笳管動，助蕭索。　　推排幾輩匡時略。問何如、幼安遼左，且專丘壑。浩蕩鷗波乘風去，好引醇醪自酌。更孰采、芳洲杜若。心力枉抛尋常事，慰騷懷肯忘年時約。珍重語，寄梅萼。
《忍寒詞棄稿》
滿江紅
大厂居士以次韻文信國改作王昭儀詞見示，愴然繼聲，即呈不匱室主
爲問姮娥，何曾减、似花容色。拌自苦、可能常傍，廣寒宫闕。待綰同心勞輾轉，便餘殘朵羞攲側。最愁人、鶗鴂恐先鳴，羣芳歇。曙星耿，明還滅。幽夢 ，情難説。賸映山紅染，怨抛鵑血。冷暖自知魚飲水，團圞有意眉如月。仗清光、長護彩雲飛，彌天缺。
《忍寒詞棄稿》
摸魚兒
丙子上巳秦淮水榭禊集，釋戡來書索賦，走筆報之
任流鶯、唤回殘夢，青溪知在何許。六朝金粉飄零盡，悽斷鳳簫閒譜。君試覷，甚幾縷煙絲，能繫斜陽住。惜春將去。怪燕子烏衣，暫離飛幕，猶趁亂紅舞。　　興亡恨，輸與岸邊鷗鷺。新亭揮淚如雨。昏昏海氣連朝夕，湔祓也應無補。休再誤，待來歲花期，可似今年否。危絃獨撫。正緑遍天涯，子規聲切，心事更誰語。
《忍寒詞》
滿江紅
大厂居士以丙子清明再用文信國改王昭儀詞韻見寄，走筆奉酬，兼呈不匱室主
萬疊頽雲，遮斷了、望中山色。風更雨、禁煙休問，漢家城闕。變雅合同翻别調，危言孰與清君側。正天時、人事兩傷心，悲歌歇。　　草滋蔓，終難滅。花自墮，如何説。算排憂有酒，沾巾惟血。休向尊前嗟獨醒，何時海上生明月。願相從、二老峙中流，論完缺。
《忍寒詞》
附：
滿江紅
丙子清明，再用文信國改王昭儀詞韻上呈延公長老，同致忍寒
易孺
春雨江南，望不見、故鄉山色。空孤負、平生游蕩，秦關漢闕。成佛甘居靈運後，誦詩願侍康成側。奈愁心、盡付浦江潮，悲黄歇。　　分煙燭，明還滅。填胸事，紛難説。便不啼清淚，僅堪啼血。種樹望培佳子弟，看花須趁閒風月。儘憐儂、一領舊征袍，襟長缺。
滿江紅
不匱詞翁、忍寒教授皆賜和拙作《滿江紅》之闋，驩感何似。既别觸愴傷，更次前韻，分呈誨督
易孺
一葉輿圖，慘换了、幾分顔色。誰忍問、二陵風雨，六朝城闕。雨粟哭從倉頡後，散花妙近維摩側。咽不成、鬲指念奴嬌，聲聲歇。　　塵根斷，無生滅。山河在，離言説。賸倉皇辭廟，報君以血。蜀道鵑魂環珮雨，胡沙馬背琵琶月。莽眼前、天地不同方，同傾缺。
滿江紅
和大厂次文信國改王昭儀作
胡漢民
寄語詩人，可曾似、玉顔鴉色。休更擬、銅仙鉛淚，痛辭宫闕。七發誰從枚乘後，五噫常在梁鴻側。儘天家、傾國重佳人，昇平歇。　　繁華夢，難消滅。興廢事，何從説。有低頭臣甫，子規啼血。消息難憑雲際雁，玲瓏只見窗前月。聽高歌、换卻斷腸聲，壺敲缺。
滿江紅
再和大厂居士
胡漢民
馬上琵琶，誰則願、畫圖生色。空悵望、宗周禾黍，漢家城闕。王粲傷時遊未遠，杜陵懷古身常側。問單于、可繫是何年，烽煙歇。　　春秋義，終難滅。和親事，更無説。豈受人穿鼻，水濃於血。俯仰百年歌當哭，嬋娟千里人如月。究相攜、入道送歸雲，無圓缺。
滿江紅
和大厂居士清明日再用文信國改王昭儀韻
胡漢民
聽雨聽風，渾不管、故園春色。何況有、五津烽火，三秦城闕。思在洛陽應奮起，眠過白下曾欹側。肯夜深、留客鬥枯棋，茶煙歇。　　緜上恨，難磨滅。漢宫事，有人説。枉古今龍戰，玄黄其血。獨鶴初歸雲萬里，羣鶯亂舞春三月。怕石泉、槐火迫人來，駒光缺。
南鄉子
任生睦宇自滬南來，既偕登越王臺、泛荔枝灣，於春寒料峭中得少佳趣，漫拈此闋以紀勝遊。時紅棉作花，正是嶺南好風景也
纔下越王臺，放棹夷猶亦快哉。濃抹胭脂迎道左，驚猜。幾樹紅棉照影來。　　桃李喜親栽，一笑猶能制百哀。好並奇花擎直榦，争開。大器何須費翦裁。
《忍寒詞棄稿》
滿江紅
不匱三和大厂此調，悽壯沈鬱，感不絶於予心。輒更步趨，兼寄大厂
入道何如，生怕見、河山易色。空自許、忍寒能住，瓊樓絳闕。羞與論功樊噲伍，便教穿冢要離側。聽高歌、一曲轉陽和，酸風歇。心未死，疇能滅。吾輩事，從頭説。倩誰扶浩氣，怨留嵇血。大筆應傳豪士賦，離人愛踏春庭月。竚清光、炯炯照花來，浮雲缺。
《忍寒詞棄稿》
賀新郎
用張仲宗寄李伯紀丞相韻賦呈不匱，兼示大厂。更端以進，亦無聊之極思也
夢逐寒潮去。望中原、重遮嶺樹，静臨江渚。將帥何人思宗澤，岸上不聞呼渡。漸報得、邊烽幾處。我欲爲公羅豪俊，待他年、好擊平蕃鼓。要起趁，荒雞舞。　　蓬萊此去無多路。試評量、衣冠上國，肯爲奴虜。似血紅棉擎高榦，斯意憑誰共語。細領略、異方風土。白下敧眠時難更，問詩人、果合南遷否。香宋老人寄予廣州詩，有 “從古詩人過嶺南 ”之句 。憎短翅，阻沖舉。
《忍寒詞》
浪淘沙
紅棉
羞入綺羅叢，高榦摩空。倚天照海醉顔紅。脱盡江南兒女態，不嫁東風。　　春事苦悤悤，心事誰同。貞姿一任火雲烘。合向越王臺下住，那辨雌雄。
《忍寒詞》
浪淘沙
春晚偕中山大學及門諸子泛荔枝灣，賞紅棉，弔昌華故苑。以漁洋《歌舞岡》絶句分韻，得岡字
烽火被高岡，北顧神傷。交柯如血映扶桑。豎子英雄成一笑，殘霸荒唐。　　留取陣堂堂，視此南强。朱霞天半絢朝陽。莫遣東風吹便散，寂寞炎方。
《忍寒詞》
附：
浪淘沙
和榆生教授賞紅棉訪昌華故苑之作
胡漢民
照海獨紅鮮，老幹擎天。招呼羣卉拊其顛。此是世間豪傑氣，不讓人先。　　故事幾流傳，霸業徒偏。樹猶如此客何言。要作大裘千萬丈，心意緜延。
鷓鴣天
寄懷諶生季範申江
猶記當年共避兵，寒燈短榻卧縱横倭兵侵滬，予與季範各攜妻兒避居法租界音樂專科學校汽車間中，十六七口共據一室，至爲艱困 。從教我輩生憂患，要遣人間識姓名。　　才抑塞，歲峥嶸，醉開雙眼向誰青。遥知别後相思意，未倦雲鵬萬里程。
《忍寒詞棄稿》
减字木蘭花
贈孔生北涯
江湖澒洞，磊落奇才須致用。倦眼能青，竚看扶摇起北溟。　　宗風嶺表，臨桂而還誰矯矯。斫地狂歌，指顧中原可奈何。
《忍寒詞棄稿》
减字木蘭花
越秀山看紅棉作
氣凌霄漢，賴有交柯擎翠榦。肝肺杈枒，迸出枝頭似血花。　　一隅争霸，赤幟高張人駭詫。待與移根，扶荔宫前認夢痕。
《忍寒詞棄稿》
五律
太炎先生輓詞
直爲斯文慟，門牆祇暫窺。天人窮絶業，匡濟負深期。振筆曾興漢，昌言孰攘夷。顧王心事苦，百代仰遺規。
鷓鴣天
再贈北涯
豪傑中原事漸闌，了無態度是殘山。情知撥亂扶傾器，定在三湘五嶺間。　　羅俊彦，共艱難，覆巢何有一枝安。臨歧珍重無多語，肝膽要争劍氣寒。
《忍寒詞棄稿》
鷓鴣天
陳乃乾屬題所輯《清百名家詞》
七百年來樂苑荒，究心聲律已微茫。只應託體鄰風雅，何必開宗判浙常。　　羅放佚，感滄桑，長沙舊槧苦難詳。殷勤留得騷魂住，絲盡春蠶莫自傷。
《忍寒詞棄稿》
臨江仙
丙子秋自嶺表避亂北還，適得香宋老人峨眉寄詩，因賦小詞爲報
一載投荒今倦矣，霸才無主誰依。木棉花發鷓鴣啼。争呼行不得，春去已多時。　　陽朔山光勞夢想，扁舟出世難期。有人相憶在峨眉。空憐蹄跡滿，莫遣信音稀。
《忍寒詞棄稿》
七絶三首
無人庭户滿蠨蛸，倦羽重來認舊巢。罷奏鈞天殘夢醒，斜陽冉冉下林梢。
偃渤曾誰跋浪鯨，愁聞鐘鼓不勝情。一樓下瞰疑無地，海思雲悲作麽生。
吟罷五噫契伯鸞，故應棲息不遑安。北溟水擊南溟遠，今日何堪袖手看。
卜算子
丙子重陽游吴下，於餘杭章夫人宅見庭前小梅忽放數花。夫人爲置酒，命以小詞紀之
佳節正重陽，紅葉飛成陣。冷蘂先春放幾枝，素面交相映。　　人瘦怯西風，消息憑誰問。寂寞閒庭伴歲寒，早與傳芳信。
《忍寒詞棄稿》

[book_title]一九三七年
鷓鴣天
和元遺山《薄命妾辭》三首
冷雨淒風暗畫樓，驚飛海燕落南州。山頭黛共雙眉蹙，陌上蓬飄兩鬢秋。　　情更苦，淚恒流，年年賺得爲花愁。海棠容有輕陰護，儘自飄零也罷休。
贏得傷心畫不成，更於何處懺多生。深宵自數更長短，大道愁看客送迎。　　鶯歷歷，水盈盈，輕顰淺笑若爲情。個人無奈先朝露，忍聽殘蟬曳尾聲。
暗數君恩本自深，畫堂閒鎖晝陰陰。宫砂點臂痕猶溼，紈扇迎秋恨怎禁。　　驚霧重，悵更沈，祇餘魂夢苦追尋。分明留得前情在，一紙書來抵萬金。
《忍寒詞》
采桑子
春工費盡閒妝點，纔自匀紅。暗自啼紅，盡日冥迷細雨中。　　爲憐薄命知何似，不嫁東風。便嫁西風，畢竟飄零一笑同。
《忍寒詞棄稿》
鷓鴣天
陳含光先生爲作《忍寒廬圖》并題句，有“蟄龍三冬卧”之語，輒用元遺山韻賦謝
彈指韶光又向殘，不堪長是夜漫漫。蟄龍且許三冬卧，老鶴誰教萬里看。　　知境幻，喜心安，愁來須放酒杯寬。殷勤爲報陳居士，辦與喬柯共耐寒。
《忍寒詞》
八聲甘州
溥心畬以所作山水見寄，賦此報之
乍開函、巨刃劃崩厓，元氣自淋漓。料解衣盤薄，沈酣墨戲，颯爽英姿。蕭寺鐘聲纔動，策蹇上峨眉。回首宗周地，禾黍離離。　　陵谷何堪變景，悵黏天衰草，去住都迷。怨王孫歸未，鳳闕帶斜暉。問誰圖、鵲華秋色，寄騷心、不似趙家兒。長安遠、動江湖興，待進清巵。
《忍寒詞》
臨江仙
金陵喜晤曾仲鳴賦贈
一代騷懷歸護惜，雅詞傳自君家。天風浩蕩思無涯。濟時鶯唤夢，游藝筆胎花。　　絶域歸來情愈摯，羅胸萬象紛挐。紅牙拍徧换銅琶。眼中何限事，處處隱悽笳。
《忍寒詞棄稿》
水調歌頭
汪憬吾丈以近製東坡生日詞寄示，兼致慰勉。依韻報之
忠鯁分遷謫，墮地記清朝。北來南去何事，沈魄倩誰招。風雪淒然歲暮，料只揮杯狂顧，花外一鐙飄。斯意忍終古，塊壘不須澆。　　蒲澗寺，鶴峯樹，冷蕭蕭。卜居未遂棲隱，遺跡話前朝。喜得從遊畚土，且復般家小住，甘作海南樵。依德成虚願，倦羽逐歸橈。
《忍寒詞》
玉闌干
二月初八日大雪作，用杜安世聲韻
東風正染郊園景。怎遣小梅飄盡。多情老柳競吹緜，何曾管、落紅堆徑。　　日邊誰爲傳芳信。似弄晴、天氣難定。儘教目眩莫開簾，防翩翩、燕子斜趁。
定風波
郎静山將自上海取道滇南，轉乘飛機入蜀，視其家人峨眉山内，遂用東坡韻譜此贈行
厭聽江南鼓角聲，蜀山佳處慣經行。馭氣長征何待馬，休怕，川原錯繡快平生。　　下界茫茫誰夢醒，雲冷，門前童稚喜相迎。恰似杜陵經亂處，歸去，銀光耀眼雪初晴。
《忍寒詞棄稿》
虞美人
丁丑秋日，寄懷孟劬先生燕京
可憐霸上真兒戲，怎覓埋憂地。舊時明月照燕山，閒聽雁音啼過一憑欄。　　暮年蕭瑟情何苦，愁絶蘭成賦。醉來莫唱望江南，渺渺天低鶻没陣雲酣。
《忍寒詞》
虞美人
丁丑七夕，遐庵招集上海寓廬，爲李後主忌日千年紀念。鶴亭翁先成此曲，依韻和之
深仁何與扶傾事，榻畔難容睡。橋成靈鵲借生天，長是淚花凝面已三年。　　貪歡怕聽潺潺雨，誰省憑欄苦。冰綃裁剪北行詞，争得江南巷哭似當時。
《忍寒詞》
臨江仙
七夕，大厂用後主原韻倚此曲，率爾繼聲。時海氛方熾，倉皇杯酒，正似當年也
新月一鈎臨砌影，故山空役魂飛。銀潢流水倘能西。穿鍼樓上，無復淚珠垂。　　南面詞壇千歲業，愁心又轉冥迷。家居撞壞奈纖兒。倉皇把盞，癡絶更誰依。
《忍寒詞》
臨江仙
爰居以手拓韓蘄王紹興十二年翠微亭題名見示，率拈蘄王詞韻賦之
好水好山餘落照，山花血染鵑濃。低回心事與誰同。翠微還獨上，遠目未應窮。　　歸去蹇驢行特特，撼山怕聽回風。欲將興廢叩天公。放歌明月底，留恨斷崖中。
《忍寒詞》
七絶
題大厂畫紅梅寄贈劉生袞鉞
古魂凝血沁苔枝，酒面寧爲媚俗姿。力挾春迴應更早，相思何止歲寒期。
七律
季範於胡氛方熾中來申相見索書，賦此贈之
干戈前度記相依，又向淞濱愴亂離。託命胡兒真自惜，繫心漢業欲何之。一誠冶作迴天力，多難容爲復國基。待更與君期共奮，湘鄉遺教是吾師。
七律
席上呈梁衆異
眼中時事總模糊，豎子何曾解廟謨。華髮搔來還自惜，帝京望罷只長吁。可容半壁思王謝，閒卻雙堤待白蘇。今日已無游釣地，忍看棋局竟全輸。 [一]
[一] 編按：《爰居閣詩注》卷十有《次和龍榆生見贈，時哲維新逝》詩，題下注引龍榆生此詩，據補。此承臺灣清華大學劉威志博士見告。

[book_title]一九三八年
采桑子
悼黄自先生
俄然夢覺何曾死，聲在琴絃。人在心絃，一曲悲歌萬口傳。　　惟憐志業捐中道，待究陳編。未竟新編，留得芳菲啓後賢。
祝英臺近
丹陽呂鳳子避兵入蜀，取稼軒詞意爲寫落花美人見寄，爰依原韻，賦此報之
暮煙横，征帆亂，紅片漲江浦。早分飄零，禁得幾宵雨。問誰解惜春韶，千絲斜裊，待重把殘陽縈住。　　鏡波覷，漫整宮樣雲鬟，落英更癡數。小院笙寒，忍聽斷腸語。到頭翻恨啼鵑，芳菲都盡，枉多事、勸人歸去。
七律
次韻奉酬斠玄先生病中見寄
海角偷生愧懦夫，耳邊無復噪 。沉酣蟻夢醒來晚，激烈韓椎看却殊。作計排憂搔短髮，何因騁力假高衢。相憐别有傷心在，不爲從來琢句臞。

[book_title]一九三九年
歸國遥
擬温尉
如沐，去路雨荒紅躑躅。暗抛珠淚盈掬，緑蕪迷遠目。　　畫成黛蛾低蹙，鈿去筝調怨曲。斷雲還傍金屋，舊歡何計續。
荷葉盃
擬韋相
映月翠盤珠瀉，低亞，闌角露華明。水風涼處笑相迎，雙臉看霞生。　　愁對藕絲如雪，芳潔，何似酌瓊漿。沈思前事斷人腸，輕負少年狂。
卜算子四首
荷花四詠
怪得引絲長，早擬拚心苦。月白風清倦舞時，酸淚還偷注。　　纔出緑波來，未恨芳韶誤。鏡面姱容只自憐，蜂蝶寧知慕。
寄語涉江人，莫漫相攀折。但願清心兩處同，雙臉從君熱。　　一笑轉嫣然，依舊成冰雪。脱卻紅衣證浄緣，且作經年别。
沙際緑雲稠，倩影凌波去。看似無情卻有情，漠漠幽芬吐。　　落照滿深灣，公子窺遊女。待結綢繆約素秋，恐被霜飆妒。
破曉鏡奩開，脈脈嬌相向。倦倚西風夢乍醒，何處飛雙槳。　　本自謝塵緣，無意諧歡賞。翠蓋從渠播嫩涼，贏得歸心壯。
五律二首
哭憬吾世丈
易代徵微尚，他年傳逸民。闕文勤自補，雅志竟難伸。孤嘯衰鐙側，行吟海角濱。表忠遺唱在，淒絶墨如新。
海運傷孱羽，深心託護持。巋然瞻魯殿，行矣感鍾期。緘札哀鵑淚，招魂濁酒巵。真成遼左鶴，華表得歸遲。
此首佚詩，見澳門《華僑報》一九三九年十月廿九日。
緑蓋舞風輕
己卯七夕前一日，海上詞流集李公祠看荷花，拈此曲同賦，依草窗韻
一葉報新秋，倦俯清漣，羞容艷羅綺。蕭瑟池亭，風裳摇怨碧，淺醉閒倚。冉冉韶光，縱拚吐、柔絲難繫。悵來遲、玉佩丁東，凝恨幽蘂。　　波底夢及佳期，秀挺擢青莖，冷露匀洗。巧逼橋成，續歡盟、賺取走盤珠淚。病影誰憐，渚宫晚、相思應寄。看花回、銀漢挽銷兵氣。
七律
次韻奉酬斠玄先生成都見懷之作
一例懷人困旅羈，天涯况值陸沉時。擬將夢去恒無寐，每到憂來轉廢詩。聚蟻鳴蛙終自侮，朝三暮四更誰師。賸欲與君同把臂，披荆重鑄中興詞。
玉京謡
己卯中秋和貞白
獨夜沈吟久，窈窕將舒，奈被纖雲翳。漫揾啼痕，含羞低傍簷際。又射眼、何限酸風，憑曲檻、疎狂勤理。簫聲底，夷歌野哭，淒涼臣里。　　瓊樓料也漂摇，劍吐光寒，向海天特倚。閒撥塵綃，休教還染殘淚。唤夢回、重話團圞，看鏡 、玉容嬌異。須著意，花外亂愁誰寄。
霜葉飛
己卯重陽和貞白
雁程雲渺。霜飈外，酸聲催送餘照。待扶殘醉看黄花，奈徑荒籬悄。又瑟瑟、涼生窮窈。秋懷争禁魂顛倒。擬散愁無計，聽墜葉、翻階競響，絶塞寒到。　　零亂暗泣啼螀，横林誰染，淚血流潤枯草。半衾幽夢總荒唐，負海天凝眺。枉一抹、哀絃斷了。沈吟猶盼歸來早。念舊約、消閒恨，篩影玲瓏，茜窗蟾小。
垂絲釣
和貞白依清真
倦懷亂緒，閒愁難辨新故。聽響怨音，村鼓偷度。和晚雨，撼寒燈洞户。心先許。傍珠簾細語。　　舊情暗記，憑肩共看花舞。個人在否。苔印蓮生步。歡事知何據。年向暮，遲斷雲過羽。
小重山
學禮山頭草自青。當年曾向此、望蓬瀛。割慈聊欲裕民生。春暉永，悽斷遠遊情。　　罔極寄斯亭。音容看宛在、鬱佳城。還將遺澤被羣英。娱親意，絃誦播清聲。

[book_title]一九四〇年
雪梅香
己卯祀竈日，大雪燈下用貞白韻賦此
耿虚壁，衰鐙積雪見朦朧。蕩覉人懷抱，斜攲瘦玉杯中。環響孤山返征魄，絮翻寒食舞晴空。憺真色、漏箭初移，争上珠櫳。　　驚蓬。省前事、緑鬢霜凋，怕更臨風。惹得清愁，爲伊意怯心慵。巧笑相逢斷今夕，溼紅難揾鬱悲翁。歌傳恨、到枕迴潮，將夢誰同。
《忍寒詞棄稿》
小梅花
淞濱歲晏同大厂、貞白
將進酒，邀賓友，何妨椎埋與屠狗。撫枯桐，送飛鴻，揭開青史幾個真英雄。分羹骨肉誇劉季，燕雀焉知鴻鵠志。辨忠奸，古來難，堪笑一篙春水走曹瞞。　　思北固，寄奴住，百萬樗蒲烏足數。歹朱殊，帝城居，龍蟠虎踞付與秃頭奴。倉皇急刼憑誰語，身外是非雲外趣。口滔滔，樂陶陶，争放摩蒼豪氣委蓬蒿。
《忍寒詞棄稿》
金人捧露盤
己卯除夜同大厂、貞白
送年華，親杯斝，笑聲譁。對永夜、莫歎浮家。争輝絳炬，正千門如晝警林鴉。酒酣香裊，奏新聲、合付銅琶。　　雲羅下，飄鴻影，氈帳外，莽胡沙。定一例、肝膽杈枒。春回夢 ，仗案頭清供小梅花。忍寒相守，待看來、紅燦朝霞。
《忍寒詞》
高陽臺
秦淮水榭書所見
掠鬢風輕，飄鐙水軟，凭肩人意初諧。畫舫笙歌，依然舊日秦淮。瓊枝璧月偏宜夏，趁嬌波、流影君懷。漫驚猜、紅芰深灣，白鷺潛來。　　興酣渾忘春歸久，但藏鶯柳暗，引蝶花胎。楚雨迷方，天教自外形骸。何須便覺司勳夢，聽寒潮、倦眼應開。早安排，榻畔園香，枕畔横釵。
《忍寒詞棄稿》
念奴嬌
庚辰初秋重遊玄武湖用白石韻
緑雲依舊，但重遊、不是當時吟侣。白髮愁生明鏡底，羞對嫣紅無數。倦舞綃衣，暗傾珠淚，錯怪朝來雨。驚回鷗夢，冷香都化酸句。　　薄暮。鍾阜低迷，黛痕煙鎖，波掠雙鬟去。儘有野鴛沙際宿，禁得魂消南浦。玉笛飛聲，銀盤寫影，還解留人住。涼颸初起，採蓮歌怨征路。
《忍寒詞》
水調歌頭
贈劉定一將軍
劍氣總難歛，射斗有光芒。出言曾見驚座，此士不尋常。憑藉一成一旅，但得知人善任，漢道定能昌。果報登壇拜，天馬看騰驤。鬱忠憤，披肝膽，事戎行。男兒待顯身手，肯自負昂藏。子爲蒼生請命，我爲將軍傳檄，宣化及雍梁。勉佐中興主，歡樂未渠央。
摸魚兒
庚辰重陽前一夕作
近重陽、喜無風雨，秋容妝點如許。蕭蕭不斷經霜葉，飛傍小窗低語。旋起舞，甚醉臉春融，遮得愁來路。辭柯最苦。但繞遍天涯，夢魂長耿，邂逅總相遇。　　登臨意，能送行人歸否？征程遥指江樹。題情未怕滄波惡，挹取淚花匀注。懷舊侣，恁展盡纏綿，難寫傷高句。危絃獨撫。正衰草黏雲，低徊心事，閒共暗蛩訴。
《忍寒詞》
八聲甘州
庚辰重九蔡寒瓊招登冶城，分韻得寒字
聽蕭蕭落木下亭皋，客心似楓丹。正極天兵火，秋生畫角，無語憑闌。金粉南朝舊恨，還向鏡中看。争奈登臨地，都是愁端。　　何許堪紉蘭佩，對水明沙浄，旅雁驚寒。便招攜紅袖，難揾淚痕乾。總輸他、中年陶寫，又夢飛滄海漾微瀾。空回首，舊題名處，時有客得往歲烏龍潭登高題名册者，首署石遺老人，予亦與焉 。萬感幽單。
《忍寒詞》
七律
騷心
騷心細領百非宜，腸斷方回祇自知。已懺多生餘慧業，仍憐衆女嫉蛾眉。舊鄉臨睨陵移谷，孤夢驚殘鬢益絲。不爲五更寒到枕，霧花晴旭看迷離。
七絶
殘角
挾霜殘角韻淒清，賸掬寒心鑒月明。莫謂時平可高枕，曉風吹送餓鴟聲。
七絶二首
道左
扶攜老弱苦追攀，車馬匆匆只佇看。一自銅仙粤人呼銅幣爲仙 辭漢後，無錢與汝救飢寒。
衰翁跪泣待如何，道左流離兩鬢皤。我亦傷心歸未得，祇應共汝淚滂沱。
南樓令
戲贈康哥
照海木棉紅，山川靈秀鍾。挺妍姿、何處相逢。鐵馬金戈行萬里，難自歛，氣如虹。　　巨眼識英雄，霜華戰曉風。倚征鞍、肯悔飄蓬。三十功名殊未已，知此意，與誰同。
《忍寒詞棄稿》

[book_title]一九四一年
臺城路
庚辰除夕
寂寥雲外鴻音斷，覉懷最難消遣。戍鼓連村，霜飊震堞，何物量愁深淺。清尊罷 ，怕高燭燒殘，暮鴉驚散。暫止將雛時三兒、五女自滬入京，未須輕歎故巢换。　　餘寒隨分自忍。萬方知共盼，春動葭管。岸柳搓金，江梅綴玉，描入生綃緩展。宵長夢短。看骨肉能全，殘魂常戀。唤醒東君，莫教人意嬾。
《忍寒詞棄稿》
虞美人
辛巳上元太疎招集橋西草堂作
春城無復春燈鬧，莫唱江南好。小庭花月自嬋娟，怪得幽人長是愛壺天。　　酒闌卧聽悲風吼，且當笙簫奏。一枝梅蘂寄情深，不遣今年消損去年心。
《忍寒詞棄稿》
八聲甘州
白下遇今關天彭用雲起軒詞韻賦贈
正茫茫、墮絮送春歸，悽吟和流泉。乍天風吹到，風流秘監，自外烽煙。看賭乾坤未了，勝敗兩潸然。領取無言意，知向誰邊。　　相對休嗟沈陸，賸蘭成老淚，滲入危絃。又江南草長，回首亂鶯天。待爲霖、洗兵須早，願謳歌、各趁太平年。同音感、聽壎箎奏，忘卻華顛。
《忍寒詞棄稿》
憶舊游
江南春盡夜聞鵑聲感賦
正魂飛蜀道，血染山花，誤了芳辰。月黑迷歸夢，奈聲聲勸客，直恁殷勤。怪他唤得春去，翻影入層雲。悵花草吴宫，衣冠晉代，幾度朝昏。　　天閽，定誰叩，算怨結多生，難斷知聞。也解非吾土，但 將衰淚，爲剗愁根。夜闌更苦風勁，回首一逡巡。漸滿耳催耕，偏驚布穀衝戰塵。
《忍寒詞棄稿》
金縷曲
聞瞿禪去歲得予告别書，爲不寐者數日，感成此解
此意那堪説。數平生、幾人知己，經年契闊。攬鏡添來星星鬢，忍向神州涕雪。算咽恨、須拚一决。佇苦停辛緣何事，奈虚名、誤我情難絶。肝共膽，爲君熱。　　故人自勵冰霜節。問年來、棲遲海澨，夢餘梁月。幾度悲歌中宵起，和我鵑聲悽切。訴不盡、口銜碑闕。填海冤禽相將去，願寒濤、化作心頭血。休更惜，唾壺缺。
《忍寒詞》
鷓鴣天
曾與移根向白門，長條猶帶舊煙痕。鴉翻落照歸棲急，燕蹴殘英軟語頻。　　雲黯淡，月黄昏，未須攀折已銷魂。西風一夕生離思，孤負靈和長養恩。
《忍寒詞》
木蘭花慢
秋宵聞雨
滴空階碎雨，和蛩語，訴秋心。正畫角聲酸，銀潢信杳，海氣沈沈。芳林。驟聞墜葉，帶清砧驚起繞枝禽。倦枕纔醒短夢，旅懷悽入商音。　　微吟。濁酒更誰斟。心事寄瑶琴。愛净洗浮埃，重懸明鏡，不怨單衾。侵尋。鬢霜漸滿，媚疎檠牢落意難任。一卷陳編坐擁，宵闌四壁愔愔。
《忍寒詞》
夢江南二首
和翁山
悲落葉，葉落倘回春。紅淚抛殘霜霰後，好教忙煞看花人。生意一番新。
悲落葉，葉落與誰期。争遣斷霞迷遠覽，可迴新緑護高枝。舞向夕陽遲。
《忍寒詞棄稿》
若水：不盡言外之情，可見心期耿耿。
蝶戀花
衰柳和船山
總爲多情曾惹怨。迫阨回風，怎遣柔絲斷。似夢如煙迷塞管，當時錯認歸期遠。　　舞影婆娑心緒亂。作弄秋光，觸處成悽戀。天末殘陽紅一綫，離魂禁得征鴻唤。
《忍寒詞》
浣溪沙
大厂寫衰柳殘荷見寄，并綴小詞，依韻報之
苦雨酸風合做秋，祇將零墨寄閒愁。人間何處可登樓。　　斷線仍牽心上恨，殘妝漸向鏡中收。休嗟幻滅等浮漚。
《忍寒詞棄稿》
水調歌頭二首
辛巳中秋前一日，柱尊招飲北極閣下。酒罷登山，素月流天，繁燈綴地。與數客歌嘯林樾間，不知今夕何夕也
坐擁一螺翠，銀海看舒波。真成未飲先醉，鏡面好山河。篩出林端疎影，淡著倪迂小景，老子自婆娑。狂客南朝擅，拍手且高歌。笙竽起，瓊瑶碎，奈情何。藤蘿攀向高處，簌簌撼寒柯。俯仰百年身世，盡挹乾坤清氣，吾腹倘能皤。絶勝南樓夜，占取問誰多。
可望不可即，流盼若爲情。素娥冉冉來下，生色繡圍屏。誰省嬋娟深意，入谷穿林相媚，歷亂撒瓊英。玉樹粲銀浦，目眩苦難名。　　恍然見，淩波遠，轉娉婷。滿天風露歸去，下界躍魚更。萬户光摇木杪，積水交横荇藻，冷浸一潭星。聊用永兹夕，肝膽與俱清。
《忍寒詞》
臺城路
辛巳重九北極閣登高分韻得氣字
摘星樓觀高寒甚，江山看來如此。樹染霜紅，波涵黛碧，遊目危闌閒倚。驚飈乍起。但羣集飛烏，暗消英氣。漫檢萸囊，嘯餘誰共話興廢。　　清秋經閏正好，未妨相伴去，花下同醉。倦鳥還巢，殘陽暖客，翻覺風光旖旎。疎狂待理。聽落葉聲聲，滿林歌吹。向晚歸來，夢迷樵唱 。
《忍寒詞》
定風波
秋盡獨行三步兩橋間，賦呈太疎樓主
黄葉疎林帶竹籬，蒼葭白葦板橋西。猶有六朝煙水氣，多麗，杖藜隨步總宜詩。　　波面鍾山浮影至，濃翠，初三月好擬修眉。何日結茅同避地，蕭寺金陵寺在小邱下， 梵音飄過夢魂飛。
《忍寒詞棄稿》
浣溪沙
辛巳秋盡日留影於橋西草堂之幽篁怪石間，自題曰“枯木竹石圖”，漫綴此闋
夢醒南柯亦可咍，聊將槁木認形骸。小園争寄庾郎哀。　　倚竹新寒生翠袖，耐霜黄菊出荒臺。朔風飄送雁音來。
《忍寒詞棄稿》
七律
日本詩人今關天彭枉過寓廬賦贈
印心還藉手爲口，東坡有 “以手爲口 ”之説，謂筆談也 。相對無言情轉親。共喜衣冠仍舊俗，擬迴冰雪唱陽春。新詩合向閒中老，逸響聽從域外真。我欲三山尋樂譜，李唐聲教愧重陳。
七律
歲暮有懷拔可丈上海
江南二老謂散原、彊村兩丈 風流遠，泯盡機心愛李侯。刼歷滄桑叨庇蔭，化行梨棗費綢繆。園林舊賞從甘捨，肝膽相投豈拙謀。好客頗聞豪似昔，可能發興散離憂。
七絶
口占寄大厂居士，時居士方病劇
人壽河清似可期，夢中執手一淒其。虚名欲共相料理，我亦繁霜照鬢絲。

[book_title]一九四二年
五古
哭大厂居士三首
居士捨我去，倏忽已逾月。祝我長康健，雅詠聲頓歇。秋間居士來詩，有 “近畫似儂甘淡沱，貧家得米易消磨 。唯當祝汝長康健，及早相逢一放歌 ”之句 。頗聞病榻言，稍悔生事拙。我書相慰藉，書到輒哽咽。肝膽結交意，不得一永訣。淒涼水調歌，今歲中秋，居士有和我 《水調歌頭 》二闋 。掩淚視遺札。
我初識居士，遠溯十載前。我年未三十，居士已華顛。相約究聲律，亦復勤雕鐫。百澀矜詞心居士有 “百澀詞心不要通 ”之句， 苦調發朱絃。清新五七字，得之在欹眠。居士曩年來往京滬火車中，所得詩自題 《欹眠集 》。翛然雲鶴姿，懼以明自煎。寧爲古人縛，不受俗拘牽。以此負絶藝，居士兼工書畫，尤精篆刻 。往往艱粥饘。散亂四壁書，送老此一廛。
三歲迫貧病，辛苦强力支。時復靸雙履，買菜備婦炊。我方事舌耕，挾策步行遲。循檐偶相遇，招我一伸眉。注茗暖我軀，持餌療我飢。念我多兒女，諒直非所宜。勸我稍和光，籜兮風汝吹。爲我製小印，佩之常不離。我出爲感知，居士不我疵。平生廣厦心，呴沫空爾爲。傷哉一長慟，肯自倦驅馳。
七律
雪夜寄孟劬先生燕京
夢醒猶聞戰血腥，塞鴻衝雪影憐形。浥殘瑞露香籨集，禁慣酸風野史亭。綺語多生消夙債，南冠一老抱遺經。祇應存想麻姑爪，閒看桑生户不扃。
水龍吟
題高奇峯畫《易水送别圖》
所期不與偕來，雪衣相送胡爲者。高歌擊筑，柔波酸涙，一時俱下。血冷樊頭，忍還留戀，名姬駿馬。問誰深知我，時相迫促，恩和怨，餘悲詫。　　孤注早拚一擲，賭興亡、批鱗寧怕。秦貪易與，燕仇可復，逕騰吾駕。日瘦風悽，草枯沙浄，飄然曠野。漸酒醒人遠，要憑寒劍，把神威借。
《忍寒詞》
水調歌頭
辛巳十二月十九日，太疎招同向之、爰居、篆青、霜杰、佩秋、彦通、伯冶、次溪集橋西草堂爲東坡作生日，是日立春微雪
涉世本爲口，此事古今忙。百年星斗天上，淒緊北風涼。即看筍香魚美，試問桑弧蓬矢，贏得是棲皇。天馬不覊勒，游戲白雲鄉。人間世，八百載，幾滄桑。衣冠又見南渡，無計話行藏。大抵文人習氣，借酒同澆塊壘，魂魄豈能嘗。佳句李侯擅，花葉佇輝光。
《忍寒詞棄稿》
七絶
自題畫竹
小園新種兩三竿，蕭瑟江關祇獨看。一片傷心如可畫，拂雲猶自夢高寒。
七絶二首
次溪爲齊白石翁營生壙於陶然亭畔，地近賽金花塚
江亭日色漸黄昏，艷説前朝傅彩雲。更有齊翁能作達，豫教穿塚伴香魂。
白髮齊翁計不疎，小紅相伴閉門居。更誇好事門生好，教看雲鬟帶月梳。
七絶
春日獨行三步兩橋間，修竹四圍，穠桃照水，低徊久之
森森翠玉泛紅霞，照影方塘幾樹花。此是仙源真境界，淡雲烘日上漁槎。
玉漏遲
夏悔龕丈逝世舊京，因用遯堪樂府弔彊村翁韻，以當哀些
賞音人海少。羽零宫斷，塵昏江表。樂苑深期，慳接平生歡笑。珍重彫年翠墨，又翻入紫霞悽調。歸路渺。幾多哀怨，銅仙能道。曾是振翮南溟，甚閲徧滄桑，慧緣纔了。青簡猶新，愁絶庾郎覉抱。矜慎前朝史筆，料應得玉樓春好。春夢覺，冥迷亂峯殘照。
《忍寒詞棄稿》
蝶戀花二首
壬午金陵風雨夕作
過了清明寒尚峭。爲愛蒼松，拚作閒蘿蔦。仰看虬枝常矯矯，風來撼地牢相抱。　　做弄陰晴春漸老。炫眼穠桃，爛漫從伊掃。五夜鵑聲原自好，唤回殘夢知多少。
一夕狂飆花外起。禁得餘寒，未是新桃李。淚眼倚樓情萬里，爲花豈惜朱顔悴。　　幾樹青枝貪結子。願作楊絲，綰住芳韶逝。雨打風梳還自喜，宵深獨戰荒園 。
《忍寒詞棄稿》
虞美人
旅居白下二年。去年有飛燕翔集，以寓宅無梁棟，巢不果成。今歲重來，卒依壁隅構壘，因感其意，爲賦此闋
河山變色雕梁毁，未忘前游地。了無憑藉苦經營，至竟綢繆隔歲看巢成。　　天涯盡處多風雨，雙翦衝寒去。不隨鴻鵠慕高翔，長是呢喃商略駐春光。
《忍寒詞棄稿》
七律
伏中集橋西草堂，主人出示新什，次韻奉報，兼簡天彭
壺中自闢小蓬瀛，射虎將軍共識名。揮麈談玄忘坐久，啓窗延緑覺涼生。春華摛藻從賓戲，寶劍論交有客卿。泯盡機心均物我，鷗波起處看詩成。
水龍吟
六月既望絜兒輩泛舟玄武湖，夜静歸來，寫以此曲
我來剛及紅酣，亂峯銜取殘陽墜。畫橈點鏡，沙禽按拍，冰籨乍啓。素影徘徊，清輝散朗，萬姝嬌睇。問初醒宿酒，暗摇仙佩，知解得，留人未。　　數點荒螢照水，織蒼蒹、似森兵衛。侏離蠻語，悠揚笛韻，一時俱起。風月無邊，湖山信美，與誰同醉。但滄波返棹，團圞幾處，領新涼味。
《忍寒詞棄稿》
木蘭花慢
聞海綃翁以端午後一日在廣州下世，倚此抒哀
賸芳菲楚佩，儘孤往，戀殘陽。奈撼地鯨波，極天烽火，瞬歷滄桑。興亡，那知許事，咽危絃酸淚不成行。未信春蠶已老，肯同遼鶴來翔。　　繁霜。百感共茫茫，還飽一枝黄。甚忍寒滋味，方憑雁信，去秋曾得翁書，并見寄 《木蘭花令 》詞，不料竟成絶筆 。竟泣蒲觴。淒涼，幾多怨悱，寄騷心異代黯相望。泉底冰綃浥透，一鐙樂苑重光。
《忍寒詞》
七律
次韻太疎樓主《大熱池上夜坐》
斜日烘簾勢轉强，餘紅歛盡尚如湯。慣遲月作高寒境，那得冰澆塊壘腸。大患有身還惜逝近方爲香宋、海綃諸翁校録詩詞遺稿， 小休無術况聞香。此時輸與橋西老，自噴飛泉挹晚涼。
七律
大熱再和太疎樓韻
汗出涔涔似挽强，風來一霎更揚湯。儘容盛氣穿簾幕，可有餘威入肺腸。轉徙東西如避寇，校量魚魯替焚香。此心淡到忘言處，消得閒庭半夜涼。
七律
再用前韻答天彭先生
飄然詩思出仙瀛，怪底難將一體名。遺世風標欽特立，感時襟抱契平生。心親每喜攀晁監，游倦翻愁擬馬卿。愧負山靈歸未得，蓮開火宅計誰成。
七律
熱甚和太疎樓主
倦抛書帙思昏昏，炙背炎威酷似燔。静入澄波諳物性，嬾恁冰簟慰魂痕。世情細味甘恒苦，涼意終回怨轉恩。早晚天容看自改，沛然一雨劃愁根。
七絶
曉游滄浪亭漫成一絶句
寒籐老樹緑陰陰，獨倚危亭聽曉禽。陵谷未移人换世，偶來弔古一沈吟。
五律
秋日詣秋心樓呈白袈居士
事去徵先覺，往歲偶得居士四十年前所著游記，論東省事甚悉，不料一一皆驗矣 。愁來付短吟。常懸憂國淚，未老濟時心。一脈看消長，孤懷契淺深。樓前秋色好，肯放夕陽沈。
七絶
寓樓晨眺
曉煙籠樹遠黏天，收拾閒愁結净緣。莫笑先生無寸土，蔣山秋爽一窗專。
點絳脣
孝魯屬題陳小翠畫天寒倚竹便面
雁信來時，可憐人怯西風瘦。黛眉長皺，新恨年年有。　　點點斑斑，淚痕紅浥雙羅袖。沈吟久，便娟依舊，日暮還相守。
《忍寒詞》
鷓鴣天
有限年光逐逝波，秋心人意兩蹉跎。梧桐策策傳霜信，絡緯幽幽吐怨歌。　　啼宛轉，影婆娑，平生只覺負恩多。誰能得似南朝柳，一任驚風撼弱柯。
《忍寒詞棄稿》
高陽臺
聞後湖游觀之盛，詞以紀之
遠岫羞顰，長波妒盼，飆輪載得娉婷。生色湖山，真成一顧傾城。儂家待化身千億，向水漘、擲作去聲 繁星。甚金吾，亂拂鞭梢，莫解春酲。　　江南自昔宜脂粉，恁嬌啼宛轉，憐我憐卿。畫戟凝香，還看墮履縱横。休驚蛺蝶輕狂甚，護花枝、穩繫金鈴。佇重來，共聽簫韶，忘卻飄零。
《忍寒詞棄稿》
卜算子
壬午重九集橋西草堂，以杜詩分均得老字，爰拈小調賦呈主人
高會自年年，我願能忘老。猶有幽蘭擢素枝，坐愛秋光好。　　照影向清池，一任風吹帽。料比黄花晚更香，長共金尊倒。
臨江仙
用石林詞韻寄懷吕碧城香港
刼罅偷生無意緒，泬寥誰暇悲秋。横流何處著扁舟。淡煙斜日 ，望斷海西頭。　　絶域歸來音信阻，邊烽曾傍高樓。料持清梵遣煩憂。只餘心浄土，聊可共淹留。
《忍寒詞棄稿》
水調歌頭
秋日寄方君璧女士燕京
萬類困陵暴借用昌黎詩句， 腕底挾風霜。乾坤多少奇境，巨刃倩誰揚。看寫胸中丘壑，何必荆關董巨，别樣顯光芒。堪笑輿臺輩，寧解陣堂堂。　　起衰力，資融會，得恢張。江山故國如畫，輝映有殘陽。幾許朱闌碧瓦，帶以白雲黄葉，何似在仙鄉。攝取入油素，未用感滄桑。
《忍寒詞棄稿》
七絶
秋曉有懷天彭先生
一自歸帆向海東，思君望斷早霞紅。楓林瑟瑟金風 ，知得秋心幾處同。
七絶
夢中作
荻花風 雨明霞，聽得霜鴻頗憶家。鴉軋六朝流水外，淡煙寒日送生涯。

[book_title]一九四三年
小重山
得衡叔黔中來書卻寄
萬里迢遥一紙書。可能將斷夢，到東吴。伶俜相伴短檠孤。流落感，搔首只長吁。　　夙願總成虚，春姿迴得未，費踟蹰。梅鬚柳眼看徐舒。山居好，酒價近何如。
《忍寒詞棄稿》
好事近
一九四三年二月二十七日偕第三次全國教育行政會議會員同往孝陵看紅梅，歸賦此闋
一點是冰心，幾度夢魂飛越。盼到江南春信，玩無邊風月。　　峭寒消得百宜嬌，淺醉上雙頰。記取紫金山畔，共低徊情熱。
鷓鴣天
癸未元宵前二日五更燈下作
淑氣知應解斷冰，幾人春夢尚瞢騰。梅枝坐對嬌酣酒，硯鐵磨穿定似僧。　　花盡態，信難憑，祇將孤影媚孤燈。窗前一陣鴉啼過，倩染華顛病未能。
《忍寒詞》
聲聲慢
吕碧城女士怛化香港，倚聲寄悼
荒波斷梗，繡嶺殘霞，迢遥夢杳音書。臘盡春遲，花香冉冉愁予。女士最後寄余書，以十二月二十一日發，一月二十四日到，正女士往生時也 。浮生漸空諸幻，奈靈山、有願成虚。人去遠，賸迦陵悽韻，肯更相呼。來書諄勸學佛，有 “言盡於此 ”之句 。　　慧業早滋蘭畹，共靈均哀怨，澤畔醒餘。攬涕高丘，女士有宅在瑞士雪山中，往年曾貽影片 。而今躑躅焉如。慈航有情同度，瞰清流、拚飽江魚。女士遺命將遺體火化，骨灰和麵爲丸，投諸海中，結緣水族 。真覺了，任天風、吹冷翠裾。
《忍寒詞》
七絶
陪知堂老人一行赴蘇州掃章太炎墓，謁俞曲園春在堂，歸途中作
昨來飽吃石家飯木凟石家飯店以精肴饌著稱 。醉上靈巖最高層。載取江南好山色，暖風扶夢到金陵。
七絶二首
癸未暮春與啓无陪知堂老人泛舟玄武湖作
山影低昂水拍堤，長堤一帶草萋萋。騁懷未悔嬰塵網，狎慣風波是鸊鵜。
依然湖面水拖藍，淺緑嫣紅一鏡涵。最是令人忘不得，那回清唱此清譚。往歲與吴霜厓翁泛舟湖上，翁令門人吹笛，自歌所爲雜劇，望之飄飄然有出塵之想 。
賣花聲
寓園杏花三株爛若絳霞，風雨連宵，零落殆盡，感賦此闋
斜日媚三姝，淺醉誰扶。冰綃翦出費功夫。賺取詞皇多少淚往歲陳蒼虬翁得宋徽宗畫牡丹圖，題曰 “詞皇閣 ”，紅濕春蕪。　　殘夢五更初，雨驟風疎。玉容啼損柳眉舒。從此人間花不斷，恩怨何如。
《忍寒詞棄稿》
七絶六首
春末寓園雜詠
細探横枝緑漸抽，一春風雨替伊愁。怪來小挫干霄氣，爲護深根不自由。
新栽楊柳亦鬖鬖，吹拂東風氣自酣。一帶矮墻相護惜，防他攀折恐難堪。
初乳新桐蘸嫩黄，何愁火傘漸高張。蟬聲聽向清陰出，賺取窗前六月涼。
烏桕三株已半枯，無私雨露總涵濡。即看秃幹迴生意，待染霜紅入畫圖。
蠶豆花先豌豆開，探花胡蝶忽飛來。翩然莫辨花和蝶，只盼登盤翠玉堆。
桃杏隨他鳥雀銜，閒花野草未須芟。荒園小試壅培手，便覺風光已不凡。
七絶
油條
交股黄金照鬢華，寒家風味儘堪誇。朝朝向汝量長短，莫道吾生是有涯。
長歌
癸未端午後一日與騰霄將軍相見金陵，贈以長歌
煙塵莽莽正愁絶，眼底幾人秉忠烈。自聽陳八説威名，未見將軍已心折。昨來把臂傾肝膽，颯爽英姿果人杰。閿鄉古縣傍河潼，形勝由來爲誰設。造物于我似特厚，生生所資了無缺。族類繁衍遂至今，吾土寧容遭分裂。所嗟百年不自振，擾擾紛紛那可説。將軍智勇實兼具，立談使我肺腸熱。默數鄉賢各有慕，彭澤湯陰志豈别。悠然采菊向東籬，得得尋芳趁明月。而我頻年激知遇，時艱未忍遽守拙。明主憂勤孰當省，所賴將軍有奇節。剥復之機料不遠，長歌相贈情轉切。
七絶
寫寓園新栽竹贈王生
勁節凌霄夢豈忘，羣兒且莫漫評量。君看地底蟠根穩，風雨來時喜欲狂。
五古四首
初夏寓園雜詩
新栽數行竹，枝葉何青青。當窗挹其華，心目與之清。矯矯凌霄節，粲粲露珠瑩。向來移植初，日夕憂其傾。蟠根一以固，乃與風雨争。低昂奏奇舞，蕭寥發妙聲。仰天一大笑，浩氣縱横生。惟剛乃能柔，以此悟物情。
清晨縱家畜，鷄鴨自爲羣。乃知聲氣感，匪特人禽分。非種故難合，鋤惡所必勤。物各遂其生，争奪何紛紛。奮身護其類，天乃作之君。鷹鸇方側睨，使我心如焚。
分畦種瓜豆，一雨豆苗蘇。瓜亦引其蔓，延緣向墻隅。至仁感天心，有生靡不濡。蓬蒿乃競長，輒復勞芟鋤。瓜實不如豆，而似有長圖。觀其蔓所到，圍密無隙疏。封疆日以固，花葉縱横舒。内强孰能侵，此意定何如？
幽居觀物化，頗亦能達生。代謝理之常，所蜕惟其形。缺月有再圓，枯花有重榮。但令種不滅，當春復青青。所以忠烈士，義重身可輕。獨持向陽心，俯仰發深情。
浣溪沙
癸未初秋北遊過玉泉山作
一境清涼得暫窺，古苔留碧浸秋暉。西風蔓草尚離離。　　天半玉樓縈斷夢，望中煙岫鎖修眉。登臨何必悵人非。
《忍寒詞》
采桑子
癸未初秋於萬壽山之介壽堂獲晤溥心畬，賦贈
心期廿載初相見，託跡煙蘿。把手狂歌，殘照西風感慨多。　　丹青妙出天潢裔，誰似鷗波。肯作鷗波，如此湖山奈爾何。
《忍寒詞棄稿》
臨江仙
中元前一日與周豐一北海納涼賦贈
柳葉鳴蜩緑暗，荷花落日紅酣借用半山詩句 。居然秀色勝江南。幾多興廢事，閒聽野人譚。　　雨過初消殘暑，時移分領餘甘。帝都風物漸能諳。快依名父子，長憶苦茶庵。
《忍寒詞棄稿》
水調歌頭
送騰霄將軍出任蘇淮特區行政長官
明主遣飛將，坐鎮古徐州。誰云天限南北，擊楫渡淮流。戲馬臺前臨眺，霸氣銷沈未久，待子補金甌。起舞值霜旦，嚴令肅於秋。天下事，幾青眼，與吾謀。平生爲感知遇，所願得分憂。淬礪江東子弟，相率中原豪傑，風雨共綢繆。擬挹坡仙韻，攜酒上黄樓。
七律
癸未重九日太疎將軍約同北極閣登高次韻
人間最好是秋陽，故國山圍尚鬱蒼。遠夢乍温風轉急，危欄倦倚跡寧藏。早拚黄菊荒三徑，待染丹楓繡十方。孤負橋西餻酒美，是日草堂招飲，因事未赴 。勞勞自笑爲誰忙。
五古三首
秋末寓園雜詠
四時遞推遷，可喜惟秋最。開軒延爽氣，頓感天爲大。層岡帶紫霞，木末展彩繪。摇落奚足悲，堅貞良所賴。君聽竹柏叢，峭風激清籟。不有肅殺威，何以去蕭艾。冤哉屈宋來，此意幾人會。
當春飼羣鷄，日夕望其長。毛羽稍已豐，頗復愜心賞。兒曹競調弄，呼至承以掌。不鳴也不飛，曠若發遐想。機心各已泯，相愛不待强。頗疑人禽間，氣類本相仿。誰能縱口腹，殺彼以自養。即此悟仁術，吾志日以廣。
有生各爲口，競欲肥其腹。人特嗜芻豢，以此相馳逐。自從喪亂來，資生苦不足。猪價高於人，念之爲嚬蹙。食貧看同舍，頗亦事家畜。可笑彼癡兒，拜手向猪祝。願汝速肥大，飽啖惟汝肉。猪也爾何知，相哀兩觳觫。試爲叩蒼昊，此情定誰酷。
七律
十月十七日太疎將軍招集橋西草堂爲放翁作生日，次韻呈主人
昏燈愁對凛霜華，終冀河潼返漢家。卒歲蹲鴟半飢飽，倚天長劍競豪奢。青春驅使堂堂在，白髮飄蕭漸漸加。飛將英風如可接，夢回猶自咽清笳。
七絶
柱尊校長招集農場賞菊，席上次太疎韻賦贈主人
不愁天際有輕陰，彈向枝頭淚鑄金。一樣壅培誰耐久，霜華莫向鬢邊侵。
鷓鴣天
紅豆館主溥西園棲隱後湖，賦此寄之，兼求畫竹
避世桃源别有村，蒹葭秋水總銷魂。霜髯灑脱真龍種，法曲飄零舊夢痕。　　沙塞遠，暮煙昏，聊從物外寄閒身。毫端未掩干霄氣，一樣難忘是此君。
《忍寒詞棄稿》

[book_title]一九四四年
七絶
夜歸
藏夢層樓倚睡岑，鍾山不語夜沈沈。誰知磊落如丸月，卻見蒼茫萬里心。
七絶
甲申清明前十日若水仁弟出拙著索題，是日中大同學來寓園看桃花者十餘輩，因書一絶紀之
沈冥一往是騷心，掩卷低回思不禁。桃李門庭開自好，未愁風雨作春陰。
七律
甲申清明前七日自浦口乘火車至徐州
多壘能來亦快遊，長溝相送到徐州自蚌埠以北新掘長壕以護鐵道 。喑嗚人物懷西楚，厚重山形似絳侯。麥浪摇風翻海碧，柳煙籠暝挾天浮。即看丘隴農忙甚，誰信兵戈尚未休。
念奴嬌
甲申清明前一日騰霄招登雲龍山作
澄清攬轡，看諸山環抱，滿城春色。此是兵家形勝地，眼底興亡歷歷。鐵軌縱横，銀燈晃漾，萬户炊煙直。偶來臨眺，郊原芳思如織。　　還念叱咤風雲，臺荒戲馬，霸氣成陳迹。誰似將軍能整暇，緩帶同尋泉石。放鶴遥情，安瀾雅度，夾路人争識。浩歌歸去，月明歡照旌戟。
《忍寒詞棄稿》
七律
明思宗殉國三百年紀念日作，是日爲予生辰
霧籠缺月挂枝頭，三百年來恨未休。寇 方張原肉腐，宵衣無奈拙人謀。保民哀詔嗟何及，沈陸繁憂恐不侔。争得君臣成一體，死生相望淚難收。
七絶
甲申端午題張生壽平苦卧庵詩詞課
情無可忍身長卧，事有難言意未灰。嘔出心肝琢佳句，斷腸何止賀方回。
七絶
憶大厂
叠叠遺篇墨瀋新，天將閒淚付覊人。詩筒不到泉臺路，燈影迷離一愴神。
七絶
畫竹贈洗齋
坡仙妙墨鮮流傳，喜子風流繼昔賢。惟有琅玕能比德，他年重與證因緣。
七絶二首
題黄永年藏《兩漢金石記》
蘇齋此學古無儔，想見銀燈細校讎。珍本流傳誰護惜，吳門戈與貴池劉。
摩挲合遣有涯生，回首承平一愴情。猶喜漢唐文物在，宵深疑聽忽雷鳴。

[book_title]一九四五年
虞美人
甲申除夕德國霍福民博士來飲寓齋，乞作疎篁，并綴小詞爲贈
歲寒難致同心侣，春意生芳醑。任他兵火尚連天，且喜團圞共話一燈前。　　酒闌按曲聯聲氣，海客情尤至。博士在漢堡大學專攻中國詩詞，云在彼邦讀予所輯 《詞學季刊 》，神交已久也 。洗兵看到挽銀河，翠玉森森相倚和高歌。
《忍寒詞棄稿》
七絶
率題一絶句贈别壽平仁弟
幾多幽怨發心聲，一卷纏綿萬古情。要遣人間成浄土，未須長作不平鳴。
七絶
乙酉初春縵安屬寫孤生竹，並書俚句寄之
巖阿冉冉竹孤生，似向風前訴不平。直節寧愁霜露重，自聽戛玉振清聲。
减字木蘭花
乙酉春滬上重遇郎静山賦贈
身原將種，雅尚閒將柔翰弄。丘壑羅胸，縮地能侔造化功。　　名山勝水，變幻煙雲收腕底。裁翦天衣，摩詰詩心入畫時。《忍寒詞棄稿》
臨江仙
許生學受以予忠耿被災，屢來相慰，且爲代謀設帳授徒之地，藉脱塵網。宵深握别，相向黯然。近事惟有痛心，伏櫪壯懷，固未已也。爲寫修竹三竿，並綴小詞爲贈
風雨深宵相慰藉，世間直道猶存。未須惆悵説銷魂。壯歌頭可斷，高閣夢常温。　　不信虚心持勁節，坐令終古蒙塵。舉杯屬影已三人。新篁相夾輔，明月是前身。
《忍寒詞棄稿》
七絶
題自畫半枯竹贈吴生天驥
半枯心事未全灰，冉冉孤生總可哀。猶許世間存直道，不應憔悴委蒿萊。
朝中措
乙酉端陽冰如夫人遣人饋節禮，感時傷逝，悲不絶於予心，賦呈此闋
九疑雲杳屈沈湘，時節又端陽。倘許慈航能度，傷心難話興亡。　　舊鄉臨睨，蒼生霖雨，萬感悲涼。贏得丹誠耿耿，淚珠彈入蒲觴。
《忍寒詞》
沁園春
金陵大雪中作
亂灑歌樓，旋點征衣，凝想絮飄。看大裘覆處，黄雲慘慘，驚風捲罷，濁浪滔滔。庾嶺春回，灞橋人杳，誰信寒梅格自高。昭君遠，任胡沙撲面，一樣妖嬈。　　啼妝分外多嬌，正雙垂玉筯倚牆腰。對天低曠野，長歌敕勒，冰開蘭枻，待續離騷。孰與亡秦，相將入蔡，奏凱歸來且射鵰。銀山湧，愛軟紅光 ，霽色明朝。
《忍寒詞棄稿》
浪淘沙
乙酉十二月一日昧旦有懷留京兒女作
耿耿向宵闌，悽感無端。誤身原祇爲儒冠。閒把杜陵詩詠罷，歸雁聲酸。　　曙色入窗寒，熱淚偷彈。尋思不信見時難。興廢總關吾輩事，報道心安。
《忍寒詞》
黄鶯兒
歲暮覉留白下，與吕、曹諸君爐邊談藝，戲效升庵小曲
煑茗佐清歡。任嚴霜，户外寒。未應青眼摩挲倦。年光漸闌，瑶琴自彈，鮫珠祇向心頭嚥。奮飛難，翻憎歸雁，嘹唳過雲端。
《忍寒詞》

[book_title]一九四六年
黄鶯兒
歲闌得順宜長女所寄字
老鶴自梳翎。歎風波，已慣經。前番不似今番甚。倉皇過庭，微茫見星，酸心報得平安信。夢難成，晨雞坐聽，救我望緹縈。
《忍寒詞棄稿》
木蘭花慢
吴門初夏
悵哀絃罷撫，對流水，問歸期。奈蜃氣浮天，腥埃匝地，誰護荷衣。淒迷，亂煙落照，向吴臺苦聽夜烏啼。一樹新桐漲緑，半輪孤月揚輝。　　支離瘦影自相依，幾處動荒雞。便爲伊憔悴，惜花心事，祇有天知。低徊小窗短榻，禮空王夢逐片雲飛。醫得衆生無盡，休論芥子須彌。
《忍寒詞棄稿》
朝中措
丙戌端陽前一日作
寒流幾曲鑑鬚眉，心似亂雲飛。别有虎狼窺伺，懷沙新恨誰知。　　相逢一笑，予懷渺渺，宿草離離。淚激旁人偷墮，何須苦戀斜暉。
《忍寒詞棄稿》
南鄉子
丙戌吳門重九和東坡
一雨暑纔收，夢 來尋白鷺洲。殘醉未醒風驟緊，颼颼，搔斷霜絲怕轉頭。　　煮茗欲誰酬，孤負江南一段秋。賴有屏風遮望眼，休休，賦罷蘭成只自愁。
點絳脣
秋盡江南，重門深鎖，牆陰月季偶放兩三花，楚楚可憐，既倩沈銘竹翁爲寫真，因題此曲
一點春心，朱顔不共秋光老。驚風似笑，攲側殘英小。　　倦倚牆腰，禁得清霜飽。休煩惱，萬紅都掃，誰妒花枝好。
《忍寒詞棄稿》
高陽臺
丙戌初冬賦呈冰姊
望杳遺弓，愁侵短鬢，夢回蟬曳殘聲。前席虚懷，如今怎奈蒼生。丹楓已逐吴波遠，亂悽笳、創雁宵征。怕飄零，向暖南枝，疎淡梅英。　　陰凝可是回陽候。但憑將朔氣，洗出青冥。瘦了黄花，依然卓立霜晴。滄桑一霎渾閒事，忍伶俜、看轉春榮。正關情，换譜幽蘭，淺醉瑶觥。
《忍寒詞棄稿》

[book_title]一九四七年
望江南
丁亥春日自題畫竹贈家珠
霜根老，未怕曉寒欺。日出當窗横翠影，風來戛玉見冰姿。婀娜自禁持。
《忍寒詞棄稿》
七絶
丁亥春寫雨竹寄壽平臺灣題句
無復豪情寫竹枝，悠颺歸夢與誰期。投荒萬里吾何有，暮雨瀟瀟啼子規。
五律
壽平自臺灣寄詩相慰，次韵報之
惘惘經年别，江南起緑波。只應看落日，誰與挽天河。蟻穴猶酣鬭，藜牀且浩歌。心魂各留取，遲我有輕舸。
【校】
作者手跡署“丁亥清明後五日忍翁書于吴門獄中”。
七絶
丁亥立夏後三日觀世音菩薩生日，培椿賢侄自京來晤，不見十數年矣，遽爾英發，喜寫此幅貽之
同根迸出新生筍，别後重看似箇長。莫訝百年真旦暮，枝枝葉葉有輝光。
【校】
作者手跡詩題無“觀世音菩薩生日”七字，詩後署“觀世音菩薩生日忍寒居士記於吴門”。
八六子
丁亥冬湖帆寄示送遐庵南歸詞，兼及遐庵和作，動余悽感，爰亦繼聲
耿衰鐙，粉牆摇影，思量怎遣多情。聽空外征鴻嘹唳，牖間枯柳蕭騷，夜深露零。　　憑誰參證無生，廿載芳期長負，百年流電堪驚。待檢點、飄浮聚漚身世，庾郎愁賦，淚綃偷揾，翻看蜃氣樓臺總幻，槐柯封域猶争。叩禪扃，沈沈睡眸乍醒。
《忍寒詞棄稿》

[book_title]一九四八年
七絶
戊子秋厦材長男將北學於清華，檢此方君璧爲余畫像付之。阿爺老矣，平生微抱，猶望吾兒有以發揮之也
隆準由來幾代同，高天厚地一詩窮。昂藏喜汝强於我，莫負泱泱大國風。
龍七歌曲集
玫瑰三願
龍七詞　黄自曲　一九三二
玫瑰花，玫瑰花，爛開在碧欄杆下。
玫瑰花，玫瑰花，爛開在碧欄杆下，
我願那妒我的無情風雨莫吹打！
我願那愛我的多情遊客莫攀摘！
我願那紅顔常好不凋謝！
好教我留住芳華。
過閘北舊居
龍榆生詞　劉雪庵曲　一九三二年
昔日團圞共話，今朝流落堪嗟！
十里繁華，經幾番，灰飛彈炸？
是何人，毒手相加？
深仇不報寧容罷，
歧路交叉。
想當時，有多少，壯士頭顱，英雄熱血，
向此飛灑。
謾道和平，漸銷盡，頹垣敗瓦。
荒煙散馬，斷樹啼鴉。
黯一片，斜陽西下。
何處認吾家？
悼黄自先生調寄采桑子
龍七詞　譚小麟曲　一九三八
俄然夢覺何曾死，聲在琴弦。人在心弦，一曲悲歌萬口傳。　　惟憐志業捐中道，待究陳編。未竟新編，留待芳菲啟後賢。
紅葉
龍七詞　錢仁康曲　一九三九年
聽、一陣兒蕭蕭，看、一陣兒飄飄。
才離樹杪，乍入雲霄，醉醺雙臉狂年少。
萬里乘風意氣豪，亂點征袍。
聽、一陣兒蕭蕭，看、一陣兒飄飄。
如人告老，似燕辭巢，當春料得歸來早。
換取新容上舊梢，别樣風標。
聽、一陣兒蕭蕭，看、一陣兒飄飄。
霜凋腐草，雪養新苗，明年定比今年好。
壓力加强志愈高，莫怨漂摇！
山鷄救林火 [1]
無可詞　錢仁康曲　一九四〇
一陣陣的狂風，吹起了烈熖熊熊。
火海波濤，起伏奔騰西復東，照徹滿天紅。
刼灰到處，有生之類無遺種，痛！痛！痛！
飛，飛，振起紅翎，將身投入寒汀，
只恨枝枝毛羽，不得化爲蓄水瓶，
灑遍長林豐草，煙消火滅洗餘腥。
飛來飛去忍暫停，點點滴滴，拚同烈燄争。
山鷄啊，救此火，要傾東海波。
你力幾何？漬水苦無多！
儘你來往如梭，力竭聲嘶，奈此巨災何！
思量！此林蔭育廣，凡我族類、我宗親，及諸有情，依他生長，快樂清涼，忍使遭殃！
死而後已，盡吾心力不徬徨！
死而後已，盡吾身力不徬徨！
春朝曲
無可詞　錢仁康曲　一九四三
聽聽，聽聽，枝上鳥鳴，嚶嚶，嚶嚶，嚶嚶。
一輪紅日射窗明，争開桃杏，妝點陽春美景。
醒醒，醒醒，莫戀香衾，誤了前程。
醒醒，醒醒，莫戀香衾，誤了前程。
小夜曲
無可詞　錢仁康曲　一九四三
携手出花陰，夜氣沈沈。
我待獻給你一顆心，明月多情爲照臨。
願深深，换我心，做你心。
願深深，换你心，做我心。
兩顆心化作一顆心，明月多情爲照臨。
是這筆桿兒誤了我
無可詞　錢仁康曲　一九四三
是這筆桿兒誤了我！
害得我，肩不能挑，背不能荷。
我歷盡了風波，受盡了折磨。
用盡了心思，换不到柴幾根，米幾顆！
我的兒啊，你餓！我的兒啊，你餓！
是這筆桿兒誤了我！我的兒啊，你餓！
骸骨舞曲
無可詞　錢仁康曲　一九四三
日本東寶劇團，來京獻藝，有名骸骨舞曲者，於慘緑燈光，現枯骸四具，兩兩相抱而舞。予感其意，爲賦此詞，將使音家作譜傳之，倘有契於釋氏觀空、莊生至樂之旨乎？
記不起當年玉貌，幾曾見色衰花落，
珊珊鎖骨相偎抱，樂陶陶。
不似人間恩愛難常保，榮華富貴容易把人抛。
緊相偎抱，清歌曼舞昏連曉，樂陶陶。
滄浪吟
無可詞　錢仁康曲　一九四三
舊賞園林，偶然重到，無聊，獨向荒亭登眺：
隱隱青山出樹梢，殘霸烟消，傷懷弔古誰同調？
瞧！老樹枝交，舊時翡翠尚安巢，朝陽射林表。
妙音同奏，間與松風閲市朝，自由自在頻頻叫，我恨不如禽鳥。
瞧！木葉初凋，晚風吹面冷蕭蕭，殘荷向池沼。
容光朗照，半脱紅衣態轉嬌，粉妝帶露隨啼笑，我恨不如花草！
秋到江南暑漸消，幾處笙歌鬧初了，思量往事夢迢迢。
滄浪韻杳，喬木風高，唱徹新詞轉寂寥。
洞庭樵唱
龍七詞　錢仁康曲　一九四七
圖得耳根清净，揀湖山好處，結個茅亭。
種幾樹梅花，數行修竹，恰稱吾廬三徑。
有誰知我此時情？對飲碧蘿春茗。
消領，幽幽鳥鳴，潺潺水聲，更一聲清磬，到此何妨過一生。
風度幾重山嶺，送松濤如吼亦堪聽。
興來時，登上遊艇，看碧波如鏡，穩浮雙影，飄過長汀。
愛遥峰，恰與黛眉相映。
一忽兒風興，做出許多煙景，背斜陽鷗飛拍拍，色彩分明。
太湖三萬六千頃，山輝日晶，盪我精靈，悦我心性。
好一派波光雲影，歌韻天風相應。
有個人，同我此時情，身在最高峰頂。
梅花曲
龍七詞　錢仁康曲　一九四八
忍受了經冬霜雪，爭取春回，燦燦滿枝花發。
一陣陣的芬芳酷烈，一重重的光輝皎潔。
也宜風，也宜月，也宜風，也宜月。
喚得蜜蜂來，爲報好消息，
説道：我們的國花，開了，開了，開了，開了。
好把融和氣象，傳遍了南北東西。
南北東西，南北東西，大家歡悅，大家歡悅。
一朵鮮花
龍七詞　錢仁康曲　一九四八
一朵鮮花，開在風前，花身儘向枝頭顫。
柔情宛轉，盡態極妍，
你看：是愛憐還是殘忍？
一朵鮮花，供在燈前，花顔已是時時變。
紅愁緑慘，弄影娟娟，
你看：是愛憐還是殘忍？
玉樓春曉
龍榆生配詞　徐立蓀傳譜　五十年代
對朝霞初泛驚啼鳥，枝頭春鬧。
帶露花濃最娛人，萬紫千紅爭嬌。
人意全同春好，喜溢眉梢。
遍野農歌透雲霄，騰起歡潮。
* * *
[1] “山雞救林火”本事：“龍樹菩薩造《大智度論》卷十六：昔野火燒林，林中有一雉，勤身自力，飛入水中，漬其毛羽，來滅大火；火大水少，往來疲之，不以爲苦。是時天帝釋來問之言：‘汝作何等？’答言：‘我救此林，愍衆生故。此林蔭育處廣，清涼快樂，我諸種類，及諸宗親，并諸衆生，皆依仰此。我有身力，云何懈怠，而不救之？’天帝問言：‘汝乃精勤，當至幾時？’雉言：‘以死爲期。’天帝言：‘汝心雖爾，誰證知者？’即自立誓：‘我心至誠，信不虚者，火即當滅。’是時净居天知菩薩宏誓，即爲滅火。自古及今，唯有此林，當獨蔚茂，不爲火燒。”
[book_chapter]下編　葵傾室吟稿

[book_title]一九五〇年至一九五二年
破陣子
一九五〇年一月，真兒將隨二野軍政大學入川，賦此送行
喜得人民解放，提高學習精神。萬里長征尋偉蹟，三峽奔流洗戰塵。歡呼大進軍。　　擁護和平建設，肅清殘匪遊氛。國事擔當同大衆，壯志飛揚趁好春。天涯情更親。
浣溪沙
碩果亭看花和敍甫韻
艷絶無香是海棠，華清浴罷見容光。夜深風露愛啼妝。　　小有園林甘淡寞，也曾歌酒放顛狂。沈吟亭角下斜陽。
七絶六首
己丑除夕，金陵和白石《除夜歸苕溪》韻
午霽鍾山雪未消，南朝舊夢去迢迢。水仙梅蘂俱蕭瑟，辛巳除夕，初客金陵，雙照樓主夜半贈詩，有 “梅花如故人 ”之句 。誰播幽香過野橋。
只將憂患當歡娱，天遣殘軀住北湖。波面眉痕欣乍展，草根生意看重蘇。
阻守江淮夢未成，隔年烽火照層冰。倉皇北顧全無策，坐憶崩奔幾處燈。
多生作繭惜春蠶，晦跡和光兩未諳。試檢十年襟上淚，細量腰衩製春衫。
幾曾燒燭警棲鴉，卅載團圞客 家。振翼諸雛漸分散，卜歸閒數鬢邊花。
榾柮徐煨火力微，前宵風雪點征衣。石湖風義堯章老，新向吴淞作客歸。
七絶
庚寅元宵後一日寫寄美宜吾女臺灣
萬里尋夫壯汝行，遙聞熊夢已分明。阿爺日向雲涯望，抱得孫歸看太平。
絳都春
庚寅上元後二日，泛棹玄武湖，風日暄麗，天楫倚夢窗此曲索和，勉爲繼聲
金搓繡綫。愛穉柳向陽，雲烘波暖。淡掃黛蛾，慵揾鮫綃腰肢輭。瓊漿間釀春深淺。乍驚落、江梅千點。畫船撑去，清吭慢引，恍臨仙苑。　　看徧，豐肌秀靨。更回盼、料也含情無限。藻鑑變容，籨匣消香滄桑换，殘脂不涴如花面。正人倚、玉樓西畔。待他緑暗紅酣，翠尊遞薦。
七絶三首
初秋風雨中挈英兒至下關中山碼頭，送厦材、雅宜北行，漫成三絶句，録寄真兒一讀
離亭小立笛聲催，寧静看成致遠才。執手欣然翻哽咽讀入聲，隔江濃霧漸吹開。
偏憐體弱轉嬌憨，玉立風前興自酣。五柳家風勤學圃，歸耕傍我住江南。
檻外江風不斷吹，衰遲原未倦奔馳。阿爺多少傷心事，只有寒濤細雨知。
五古五首
述懷五首
餘勇忽可賈，聽唱東方紅。誰歟備艱阻，兹乃慶成功。理論與實踐，物物相交融。含英吐糟粕，息息古哲通。上承禹墨志，遠挹馬列風。易俗以勤樸，終的則大同。洪流洗積垢，陰翳俄已空。起衰持久戰，豐烈摩蒼穹。我讀整風論，躍起心忡忡。惆悵平生懷，恨不早相逢。前愆如可贖，忍淚自反躬。卅載事教學，所願愜微衷。鍼砭洞癥結，賴此豁心胸。我讀文藝譚，體味意無窮。只嗟筋力衰，難角壇坫雄。倐起自振厲，逝欲彎强弓。萬一死沙場，浩歌聲未終。聲或追海燕，氣且破鴻濛。事不由身歷，情緒何由充。乃悟真作者，粉澤難爲工。我讀生産令，屯墾古所崇。誰能善處兵，大本在歸農。先機燭幽遠，碩畫想雍容。如彼燈塔光，氛霧不能蒙。如彼向曉日，鮮鮮出曈曨。窺天慙以管，言小論則公。
家世本業農，我父始讀書。清季爲廉吏，晚歲仍荷鋤。我生纔五齡，慈母遽先徂。十歲遵父教，專壹報勞劬。文史恣鑽研，斐然弋虚譽。第不勤四體，駸成積弱軀。二十賦遠游，旅食試授徒。一年課小學，中學五載餘。但服孔氏訓，厭倦我則無。敢言相長功，謬作百年圖。自顧亦何有，乃欲端其趨。是時有陳氏，南洋巨商陳嘉庚捐貲建集美學校於厦門，予往任教歷四年半 。興學在海隅。來者多僑生，同氣略異膚。稍欲化獷悍，美器爲國儲。誠交誼遂重，骨肉莫能踰。英英諸俊少，映此山澤臞。廿七還滬瀆，上庠遂濫竽。暨南及音專，十載情不殊。詩樂規重合，意氣稍發舒。玫瑰陳三願，纍纍如貫珠。至今女高音，肄習猶不渝。予於 “一 ·二八 ”時由真如攜家避寇入舊法租界音樂院臨時校舍，寄住汽車間 。一日忽成長短句，題曰 “玫瑰三願 ”，隨手交亡友黄今吾自先生譜曲，旋由商務印書館印行，至今傳唱不衰 。相況柳屯田，得失總區區。惜哉合作者，世絶黄今吾。創造興少沮，詩腸未全枯。夙躭倚聲業，志廣迹則迂。上緜千載緒，下欲開新途。詞學有季刊，萬彙冶一罏。當年魯迅翁，偶亦相吹嘘。予創辦 《詞學季刊 》，先後由民智、開明兩書店出版，歷時三載，傳及域外，魯迅書簡中亦曾見及 。孤懷遭世忌，艱難竟乘桴。予以陳某一系迫入組織，屢經堅拒，遂應中山大學聘，盡室南行 。一載嶺表居，邱貉亦相如。鎩羽復北歸，羸病倦馳驅。伶俜恒自惜，揮涕戀衆雛。無翼莫奮飛，忍死待須臾。卅九陷虜中，偷生愧泥塗。敢將薪膽義，追懺折辱初。五年白門事，惟餘酸淚俱。昕夕勤淬勵，妖氛冀掃除。予在南京五載，壹意從事教學，每於深宵昧旦踏月淩霜，獨往學生宿舍，以微言相激發 。北游遇二張東蓀、雲川， 往往相呴濡。以此通聲氣，在燕時以東蓀翁之介，獲晤周恩來先生特派代表某君，遂許爲中共效力 。所愧不執殳。出入狼虎窟，忠款庶一輸。斯時即深信，解放民可蘇。所願縱難酬，决意不踟蹰。孰知寇去日，身乃遭囚拘。兩年幸免死，回首只長吁。予以舊日門人多方營救，於一九四八年一月出獄 。大病幾死，逾年始稍瘳 。旋應張菊翁約，赴上海商務印書館修訂 《辭源 》，一年始畢 。藹藹陳將軍，執手色轉愉。七年前北游，曾擬間道往蘇北訪陳士弘將軍， 行抵徐州，忽患肺炎折返，至去冬在滬始與將軍相見 。將軍謂： “聞君已爲蔣某所殺，幸獲生還，亦始料所不及也 。”置我文物會，勉更效駘駑。坐看寰宇清，寸心仰宏謨。
我讀馬列書，聞道苦已晚。況兼衰病身，惘惘情何限。轉誦史翁作，磅礴真寶典。彼言貴批評，昔賢重自反。前哲主格物，彼更尊實踐。我曩矜藻繪，流蕩幾忘返。艱危十載中，迷途識未遠。所嗟力不逮，撫跡但慙赧。我有八男女，迅使效懇款。兩男習工兵，長男在清華大學習化工，次男入二野軍政大學，赴蜀習砲兵 。信心堅不轉。諸女與小男，前進詎敢緩。長男有家書，領袖若在眼。磁石以引鍼，吸力至昭顯。懸想天安門，萬目注一眄。垂老慶河清，傾誠傷視短。我聞徐特翁，五十猶自勉。寤寐思見求，所抱終獲展。我身叢愆尤，倘許更遷善。
我昔讀唐史，緬想貞觀盛。裼裘美少年，功成不自聖。用人雜夷夏，逆耳常傾聽。外舉不避仇，忠言靡弗罄。大海果能容，孰不軌於正。除殘泯階級，指顧寰區定。人民真領袖，德業更超敻。譬彼大醫王，悉起衆生病。諄誡各兢業，涵濡訖無竟。我欲竭肝腦，時復播歌詠。萬派皆朝宗，一一盡其性。
往歲不匱翁，頗復持風節。許予貞不字，胡氏見贈詩有 “君如静女姝，十年貞不字 ”之句 。此志常皎潔。予與胡、汪二氏雖以文字相知甚久，而所見不敢苟同，尤惡國民黨員之蠧國 。惜彼意識非，南轅乃北轍。坐使某獨夫，殘魄未遽奪。顧我誤浮名，支離竟偷活。我今欲奚爲，衰朽敢自絶。平生弘樂教，亦冀補遺闕。安得識曲人，浩歌資激發。萬里溯長征，事事可歌泣。近觀淮海戰，一舉遂掃穴。不有備絃管，何以表芳烈。我誠不自量，懷此常覬豁。亦望轉健壯，工農共晨夕。學習必身親，體驗到豪髮。又如陶白詩，盟友喜稱説。何當觸類長，遺産事分析。文化有交换，壇坫亦生色。我思高爾基，葵傾意彌切。拉雜罄所懷。聊以貢坦白。
七絶
題畫竹
直上高騫作計疎，淒涼舊夢漸模糊。晦明風雨情無改，可似昂藏一丈夫。
庚寅穀雨後六日，曉窗快晴，戲寫此幀以贈乾英仁弟，老杜所謂“放筆爲直幹”者。乾英於此道獨具隻眼，當能相賞於驪黄牝牡之外也，一笑。忍寒老籜記於滬上雙清閣。
七絶
畫竹贈睦宇
故山脩竹不堪思，漫向東風寫一枝。漁釣生涯何處所，桃花零落草離離。
七絶
辛卯春日畫竹題贈紹南道兄
雙竿聳立翠玲瓏，龍種由來出九重。窮老杜陵吟未了，王孫哀怨曲方終。
七絶
戲塗朱竹爲培椿賢姪、炳璉同志結婚誌喜
拂雲雙聳碧琅玕，解得虚心耐歲寒。鳳舞鸞吟無限思，春陽映入滿身殷。
葵傾集小引
屬以衰年，躬逢盛世。悟已往之不諫，知來者之可追。慶獲新生，情殷向日。駑馬十駕，策萬里之初程；野草寸心，漱三春之芳潤。爰取年來所成歌詠，題曰《葵傾集》，聊以自勵云。一九五五年四月五日農曆乙未清明節。
七律
謝緑漪手製印套
珠光的皪瑣窗幽，不遣酸風射兩眸。肘後香囊明叩叩，望中金鏡喻悠悠。裼裘人去風標在，漱玉詞成翠黛愁。只有相憐解相惜，共抛舊我作新謀。
《葵傾集》
七律
壬辰元夜作
也無燈市趁新晴，五反聲中夜景清。故遣冰肌生酒暈，懸知桂魄藴春情。向人雪鬢搔逾短，换骨金丹鍊未成。省得日新無限意，銀蟾好爲䕶歸程。
《葵傾集》
采桑子
清明後三日作
清明過後春光好，鳥語關關。緑愠紅喧，不斷香風撲鼻酸。　　花枝肯向瓶中老，禁受餘寒。留與誰看，一晌沈吟已夜闌。
《葵傾集》
少年游
和柳耆卿
高樓悄倚日遲遲，樓外玉驄嘶。柳線搓金，梨渦暈酒，忍放畫簾垂。　　驚回午夢鶯聲滑，明日又星期。春水方生，殘寒未盡，不是看花時。
《葵傾集》
浣溪沙
强作無情是諱痴，沈吟幾度動然疑。蟾光相共不相違。敧側飆輪成悵望，懺除結習費尋思。嶄新世界赴程期。
《葵傾集》
五古四首
秋日雜詩
靜女貞不字，十年忍伶俜。往歲不匱室贈詩有云： “君如靜女姝，十年貞不字 。”視短昧亂源，憂患乃復丁。失身誤所事，俯仰悲頹齡。當時感知心，一往遂沈冥。分我以餘瀝，其中雜血腥。自從三反後，宿醉忽全醒。畜我等倡優，謂可資析酲。立場失所據，蹉跌有類型。大鑒欽馬列，妖精靡遁形。大藥須瞑眩，一夕返康寧。偉哉羣衆力，使我年轉青。
少讀桃源行，爰作超塵想。不悟七尺軀，畢竟誰當養。我生縱有涯，安得隨流蕩。兼善無窮達，勞動斯能創。舍此欲云云，只自陷迷罔。文過與飾非，惡根定滋長。批判有武器，風會頓向上。惜哉聞道遲，未敢便論黨。舊污如許滌，我志當日廣。念我諸兒女，分途各邁往。覆載靡不容，全心詎有爽。忠信果相孚，餘生知所倣。
險夢憶荆江，童年亦解怕。城中慮爲魚，堤上防日夜。清末先君任監利縣事，時值江水大漲，日夕巡隄 。予方五齡，猶能憶及 。蟻穴一潰决，生靈將何藉。孰料卌年後，羣力奪造化。毒龍歸大壑，未許漂莊稼。坐鎮獨角獸，功豈在禹下。戰士奮奇筆，蓄洪有説話。開闔縱巨刃，杜韓定相訝。標準中原音，誰復數關馬。生活待體驗，此事無虚假。藝苑胎奇葩，豈特動盈把。偉哉導引力，萬彙歸鎔冶。策蹇向秋陽，光芒正四射。
老作守藏史，所掌在博物。洽聞慚茂先，窮年自兀兀。縹帙亦坐擁，東西競羅列。所嗟諸寶器，外流遭奪竊。於今談考古，恒頼異邦説。豈曰國無人，萬端待施設。先民有創造，肯使竟汩没。緜緜視瓜瓞，歷史難分割。及今善培壅，根苗未遽絶。橋梁誰與作，導引俾合轍。日夕以兢兢，樂羣與敬業。章翁枉詩句，奬借及短拙。近得行嚴先生見寄二絶句云： “健兒百戰偶休兵，俯仰詩壇一仲弘 。范揭同時揮翰手，郤留青眼下虞生 。”“天下何人解忍寒，秋風九月尚衣單 。兩當詞客今長在，天遣靈巖借羽翰 。”煦煦曝秋陽，衣單愛則熱。許身行必果，長冀下情達。
《葵傾集》
滿庭芳
春晚壽冒鶴亭丈八十
改造自然，更新世界，何人不轉年青。爲公起舞，我竟似髫齡。百歲知應更健，共争來、持久和平。高軒過，翩然一鶴，回首覺身輕。　　滄桑，都閲徧，貞元舊曲，有耳誰聽。看諸般發展，福至心靈。草長鶯飛時候，攜春酒、歲歲同傾。江南好，風光流轉，隨處播芳馨。
《葵傾集》
大酺
一九五二年國慶前夕，上海市文物管理委員會同人宴集人民廣場大厦，柳翼謀丈詒徵 屬倚此曲，兼邀沈尹默、汪旭初東 兩翁同賦
正月臨軒，人如海，高下繁燈攢簇。百年馳馬地，洗羶腥都浄，廣場新築。水碧通橋，衣香引路，簾底飄來清馥。紅旗當風處，愛羣趨勞動，漸徵豐足。看星拱北辰，政成初步，四方瞻矚。　　和平懸一鵠。定聲氣、交感程功速。聽陣陣、山呼遥震，鳳翼飛騰，閃銀光、炫人心目。萬姓歡連夕，聲未歇、競燒高燭。動寥廓、層樓矗。華綵雙桂，樓外謳歌相續。快哉共迎曉旭。
《葵傾集》
七絶三首
章行嚴丈有兩詩見寄，漫拈三絶句報之
莽莽胡塵塞九州，漢庭老吏筆難收。平生不作簪花格，悵對秋風一倚樓。
白袷沈吟一少年，幽并豪氣渺如烟。祗應留得頭顱在，顧影低徊轉自憐。一九四九年陳仲弘將軍來滬，相見之頃，遽云曩居蘇北，即傳君已爲蔣黨所殺，不勝惋歎 。
每於蠹簡夢河汾，南嶽油油出瑞雲。聞道微言邀睿賞，天教夫子䕶斯文。
《葵傾集》
七律
弔李拔可丈宣龔
聯吟悽斷海棠紅，去年春日丈招梅蘭芳等在寓園賞海棠，廣徵題詠，刊成專集，嗣後不復有此盛舉矣 。零露俄驚幻相空。卅載盍簪喧櫪馬，百川朝海驗詩筒。交期不爲榮枯變，樂事恒教少長同。秋菊寒泉無限思，賸持一盞酹西風。
《葵傾集》
臨江仙
寒流初退晨起口占
寒勒老梅堅抱蕊，霎時便轉温馨。自簪殘菊制頽齡。涵濡均雨露，喜驗鬢邊青。　　叢集愆尤如可贖，忍令錯過今生。百花齊向眼前明。春陽無限好，相共踏歌行。
《葵傾集》

[book_title]一九五三年
七律
三月二十二日攜雅宜、英材姊弟往八字橋視新宜亡女墓，愴然有作
大好春陽誤後期，百花將放去何之。不知寂寞長眠地，可憶團圞共聚時。兵火聲中吾累汝解放前後予方在上海商務印書館校訂 《辭源 》，新兒亦借讀楓林橋護士學校，砲火中時來省視，艱苦相依，致染肺疾，歷三年始瘉 。去秋由南京軍區醫院調上海後勤軍需生産部職工醫院工作，爲朱飛醫師誘談戀 愛，被逼於一月十五日在院自殺， 鷯鴒原上淚連絲。世間只有情難死借用文廷式 《雲起軒詞 》句， 鴆毒於人豈療癡。
《葵傾集》
長歌
三月二十一日陳仲弘將軍過文物管理委員會見訪，慰其亡女之戚，報以長歌
朝暾瞳瞳光相射，報道將軍忽枉駕。倒屣飛步上層樓，執手殷勤觀者訝。光風轉蕙早消冰，老境回甘似啖蔗。鼎彝羅列恣觀賞，譚笑雍容見整暇。將軍自是人中豪，温顔每爲寒儒借。煮茶相對興轉酣，樓頭春水正拖藍。誰信坐間揮麈手，雄師百萬下江南。百年腥羶隨蕩滌，池亭驟見柳毿毿。與民同樂復奚吝，開心寫意衆所耽。凋瘵東南遽殷阜，仰公政術尤所諳。東海不波刁斗静，舉重若輕公其堪。韜鈐餘晷喜游藝，文章窔奥勤窺探。自嗟本似蓬蒿女，偶墮胡塵劇酸楚。亦如嫠婦戀諸雛，口銜石闕不能語。寤寐以求終一遇，徑獲新生力當努。謡諑蛾眉尚有人，脈脈此情向誰吐。我病胸膈長噫氣，譬彼忠貞畏讒阻。用非所學頗足惜，况乃春陽正和煦。我爲將軍一放歌，大江浩浩來岷峨。涵溉萬彙無偏頗，洗兵不用挽天河。賤子歸心矢靡他，卅年教學鬢已皤。思得才俊歸網羅，專對猶應重此科。盛時可許廢吟哦，自離黌舍感慨多。冉冉歲月空蹉跎，苜蓿自甘願則那。我生待以傳詩老，薪火不繼將如何。
《葵傾集》
七絶二首
於舊篋中檢得葉聖陶手札多通，皆曩歲商輯《詞學季刊》之作也，感成二絶句
奇葩浥露看初胎，孰與移根上苑栽。忽憶石林尋舊夢，天風海雨逼人來。
詞壇赤幟倩誰張，一脈騷心共較量。待乞金丹换凡骨，從渠刮垢吐光芒。
《葵傾集》
鷓鴣天
爲冼玉清題所作水仙圖卷
曾是淩波緲縹身，宫黄點額總宜春。最難絳帳傳經手，貌得湘流絶代人。　　宗没骨，是知津，直追天水更誰論。東園秀共彝齋潔，合與陳王賦洛神。
《葵傾集》
念奴嬌
爲巢章甫題《海天樓讀書圖》
彩霞無際，送潮聲到枕，乍揩雙目。坐擁縹緗三萬卷，隨意抽來閒讀。物外襟懷，壺中天地，視此皤然腹。征帆來去，笑他名利爭逐。　　零落今古騷魂，塵牋蠹簡，墜緒憑誰續。洹上寒雲凝未散，廿四橋邊吹竹君方輯録袁寒雲及揚州二方詞 。曠代憐才，斜陽思舊，寫入生綃幅。婆娑老子，陶然自薦醽醁。
《葵傾集》
鷓鴣天
癸巳夏四月初二日聞夏吷庵丈敬觀 下世作
派衍西江此殿軍，小園曾與細論文。豫章陰合風頻撼，予年二十餘時始於上海與丈相見，承賦 《豫章行 》爲贈，所以期許之者至殷 。枳棘聲喧酒乍醺。新城陳祖壬與丈交惡，竟狂吠及予，丈恒以惡狗呼之 。　　花歷亂，思氤氲，豪端常把定香薰。宛陵謳詠清真調，悽斷人間不再聞。
《葵傾集》
七絶二首
癸巳暮春寄懷許紹南新嘉坡
宗邦文物有輝光，魂夢牽縈萬里長。何日花前同把酒，炎方且遣變清涼。
落花時節在江南，中散心知七不堪。憶得旌陽相厚意，呴濡長並苦茶庵。
《葵傾集》
七絶
馬伯中屬題所畫秋山便面
新秋黄葉下疎林，天際鴻音亦耐聽。省得騷人無限思，夕陽摇影過長汀。
《葵傾集》
水調歌頭四首
一九五三年春，陳仲弘將軍枉訪，轉達毛主席關懷盛意，試以舊瓶盛新酒，賦獻四章
領導果明睿，定得股肱良。千金市駿，休説天網正開張。特命桓桓上將，坐鎮東南沃壤，統戰亦多方。在野少遺逸，看取陣堂堂。宥微眚，體天德，布春陽。鯫生慚感交集，一夕九迴腸。遥想天安門上，不盡低頭吟望，誰復數陶唐。歌頌新民主，皎日拂扶桑。
長路阻幽隘，垂老見光明。駑駘自勉十駕，努力赴前程。吾日反躬三省，有藥爲醫諸病，蕩蕩莫能名。提挈起沈溺，我亦獲新生。論矛盾，崇實踐，重批評。照臨無遠勿届，麗日仰晶清。天上高懸明鏡，萬姓歡騰謳詠，八表賴經營。終且泯階級，抃舞慶功成。
東海復西海，此理此心同。生人本自平等，誰遣致貧窮。羣衆一經發動，潛力驟如潮湧，疏鑿奪天工。推使向前進，負重屬工農。治淮河，開蜀道，蓄荆洪。諸般建設伊始，已自見奇功。豐産以周民用，探鑛深鑽地縫，來去樂怱怱。曠覽美無際，風颭大旗紅。
我有鬭争性，往日惜迷途。幡然幸獲重造，思更效馳驅。長是勉諸兒女，爲黨全將身許，此外更奚圖。學習向羣衆，振奮忘孱軀。　　懷椒醑，懺綺語，認今吾。末光期補日月，邁往莫踟蹰。珍視先民遺産，仔細重加料簡，適往張菊生丈元濟處，承告以科學院徵求中國科學家史實，並以發揚文化遺産相勉，謂此事責無旁貸 。丈以望九高齡，三年卧病，猶復如此積極，令人感奮 。陶鑄有洪鑪。準則更垂示，憑以判精麄。
《葵傾集》
七絶三首
淞濱盛夏有懷傅抱石教授金陵
傅厚岡前儼傅巖，倚天鍾阜立嶃嶃。硯田耕罷無餘力，緑滿閒庭草不芟。
瞎尊雪个復誰師，飲露餐英續楚詞。衆醉獨醒醒轉醉，三閭五柳耐人思。
論詩合數黄雙井，作畫休論陳老蓮。本色西江秀而野，先生元是酒中仙。
《葵傾集》
七絶五首
癸巳大暑前一日題謝稚柳畫《洞庭圖》以贈龔家珠女弟
每向清宵記俠腸，湖山佳處許徜徉。傳詩若稱平生意，長炷心頭一瓣香。
曉霧初開一徑深，交柯夏木晝陰陰。黄鸝恰似曾相識，飛向枝頭送好音。
天際遥峯映黛眉，湖風生處漾漣漪。如飛雙槳輕於葉，閒向波心作水嬉。
灼灼芙蕖出緑波，菱歌唱罷見梨渦。畫圖展作清涼境，烟水微茫興轉多。
五湖煙景最宜秋，供向齋頭作卧遊。鱸膾蓴羹無限好，懸知夙諾定能酬。
《葵傾集》
减字木蘭花
癸巳立秋前四日於中蘇友誼館獲觀姚虞琴丈八十七歲所作蘭竹，愛其娬媚，題寄小詞
便娟婀娜，戛玉吟香風乍過。共影交光，空谷無人春晝長。　　靈均高致，寫入生綃增娬媚。仰止癯仙，解愠南薰上五絃。
《葵傾集》
七絶
得商務印書館所寄十數年來版税，折合新幣纔足兩封信之郵資耳。戲拈二十八字，以寄蘇寄廎
曾災梨棗愴徒勞，全剥脂膏是寶鈔。掃盡陳編除弊政，眼明終見讀書高。
《葵傾集》
臨江仙
贈徐唯實
一霎清涼迎快雨，晚來初動秋聲。要從肅殺見澄明。襟懷同坦蕩，頭角自峥嶸。　　塵垢粃糠憑力掃，相期擷取菁英。宗邦文物轉敷榮。通塗煩導引，何有不新生。
《葵傾集》
沁園春
癸巳新秋，用稼軒韻寄懷章行嚴丈士釗 北京
閲徧滄桑，前度劉郎，玄都再來。幸藏山事業，終邀睿賞，飛蠅黑白，直等浮埃。元氣猶酣，狂瀾竟挽，萬古韓潮亦壯哉。淋漓致，看千軍筆掃，八表春回。　　槐陰正覆清齋，料長夏剛過懷抱開。羡高歌震瓦，快迎西爽，大羹調鼎，味要鹽梅。淮桂鋪金，澧蘭播馥，留待先生著意栽。相望苦，但朱絃自撫，不盡低徊。
《葵傾集》
七律
緑漪四十七歲生日
掌珠欣見大門閭，誰道長安不易居。濠上觀魚知自在，燈前讀史意何如。版輿晴挹西山翠，毛穎閒臨逸少書。北去南來娱綵舞，初三眉月慶方舒。
《葵傾集》
七絶
口占報許紹南
一雨成秋涼意深，藥鑪經卷夜沈沈。百朋再錫妻眉展，没齒難忘呴沫心。
《葵傾集》
七絶
戲作《秋林遠岫圖》，題贈王鳳卿
蕭蕭黄葉下疎林，眼底遥岑染黛深。正是晚涼天氣好，與誰携手領秋心。
《葵傾集》
七律八首
癸巳春晚雅宜四女歸自北京農業大學，談及朱玉階總司令德每至西郊游獵，諸生聞聲簇擁，有若家人父子云。予深有動於中，久思作詩以獻。金風送爽，率拈少陵《秋興》原韻，爲賦八章，聊以致敬焉
大好秋陽映遠林，經霜老柏翠森森。計窮狡兔餘殘窟，風颭朱旂掃積陰。駐馬頻傳殲敵報，止戈償得急難心。時朝鮮方簽停戰協定 。授衣時節身先暖，未要人家動晚砧。
白羽紅翎帶箭斜，元戎秋獼傍京華。上林此日朝酣馬，西極當年遠泛槎。將軍曾赴德意志調查軍事 。堅決鬥爭緣及帝，從容遊樂罷鳴笳。兒童拍手歡聲合，忘卻顛毛點雪花。
野花摇曳弄秋暉，得得蹄聲上翠微。指點河山成繡錯，蕭閒意態看雲飛。功歸魚水長相得，解放軍戰士深入民間，如魚得水，所謂軍民都是一家人也 。令肅毫毛孰敢違。人類更期全解放，肯容剝削把身肥。
屈指曾輸幾局棋，百年外侮劇堪悲。頓教國際觀聽改，忍憶羣兇壓迫時。轉鬥卅年忘險阻，長征萬里任驅馳。郊坰緩轡迎秋爽，遙指天狼有所思。
畫屏閒展是西山，身在丹楓翠靄間。羽檄憶曾相爾汝，日寇投降，時予在南京，得讀將軍所頒文告，指斥蔣 □□，輒云你的什麽什麽，痛快淋漓之 至 。柴門應自任開關。撫髀未許生新肉，學圃爭來認舊顏。革命武裝期必勝，眼中陳迹見班班。
方昇皎日掛城頭，挾彈鞲鷹趁好秋。狐兔漸空天轉肅，干戈能戢世無愁。飄摇朔吹盤霜隼，洶湧寒濤立海鷗。白鴿昂然展雙翅，莫斯科接舊神州。
援朝抗美見奇功，鴨綠江波入望中。跨過長橋伸正氣，搗空堅壘戰西風。愛深階級徵心赤，日照旌旗耀眼紅。殪盡狼羣成樂國，人民同作主人翁。
葉封山徑轉逶迤，紅蓼花迎過北陂。待欲彎弓還攬轡，孔懷同氣與連枝。掃除豺虎心逾壯，團結工農志不移。獻曝無因隨野老，倚樓長望四天垂。
臨江仙
癸巳中秋前七日用東坡韻呈沈尹默丈
一雨成秋炎氣盡，支頤坐到深更。紡絲娘在隔壁鳴。不將零露感，併入擲梭聲。　　代謝由來徵物理，依他極意經營。金波瀲灧看潮平。光輝懷故國，摇落孕新生。
《葵傾集》
七絶四首
秋日有懷周知堂丈北京
詩如拾得畫倪迂，枯淡生涯味轉腴。苦憶兒時舊風趣，卧遊欣展鑑湖圖。丈有 《兒童雜事詩 》一卷，多述紹興故事 。
偶從豪辣認淵明，横逆來時合鬭争。老虎橋連獅子口，夜深篝火作狐鳴。往歲丈繫南京老虎橋，愚囚蘇州獅子口獄中 。
鐵窗窺見日方昇，合眼渾如入定僧。出得籠來商去住，北枝無復弋人矰。丈遲予一年出獄，移住虹口尤翁家，上海解放後，曾招愚商去住，决意歸北京云 。
後園花樹我能諳，幾向軒窗快夜譚。牆角棗兒知漸熟，夢魂飛傍苦茶庵。
《葵傾集》
七絶
自題《秋江憶遠圖》寄許紹南
丹楓摇落朔風酣，九月無衣意未堪。辦得忍寒寒驟至，一枝春信報江南。
《葵傾集》
七絶
偶憶江行風景，戲塗小幀，綴一絶句
青天削出金芙蓉李太白句， 太白詩情在眼中。向晚鄱陽湖上望，不妨蓬鬢舞秋風。
《葵傾集》
七絶三首
癸巳秋日追念陳散原丈，兼懷寅恪教授廣州
瓣香長爲散原翁，悽斷鸞笙裊碧空。頭白匡山懷舊隱，霜楓染得醉顔紅。
輶軒絶代早知名，博識多通有定評。安得移根來妙手，青編重耀左邱明。春間陳毅將軍談及寅恪目盲，謂安得醫家妙手，剜取死囚雙睛爲移植耶 。
未似坡仙過嶺南，五年炎氣恐難堪。如今又見西風起，冥想燈前孰共參。
附：
和作
陳寅恪
曾聞傳硯上彊翁，風雨龍吟響徹空。大晟顓官朝暮置，煩君一譜曙光紅。謂 《東方紅 》之歌也 。
貧僧行脚北還南，聽法開堂兩不堪。吸盡西江由馬祖，自家公案自家參。
《葵傾集》
七律
癸巳中秋風雨有懷錢默存教授鍾書 北京
待捧銀盤上晚林，黏天風雨作秋陰。蛩吟向壁如相泣，藥裹關心恐不任。莽蕩乾坤供嘯傲，縱横簡册恣披尋。漫郎合贊中興業，佇聽雲山韶濩音。
《葵傾集》
七律
中秋風雨中夏瞿禪教授承燾 自杭北游過滬，特至博物館相訪，因拈舊句發端，賦贈一律
最難風雨故人來，佳節悤悤罷舉杯。九死艱虞留我在，十年懷抱爲君開。照人肝膽情如昨，顧影芳華去不迴。今夕霸王臺下過，倘從雲外一低徊。予曩歲陷虜中，數來往彭城、燕京、金陵間，欲效辛幼安之所爲 。奇謀未就，終遭縲紲，微瞿禪及女弟子龔家珠後先營救，幾早瘐死獄中矣 。
附：
臨江仙
北游道中懷榆兄，答其寄詩
夏承燾
天外何人傳尺素，高空一片雲羅。霸王臺下舊經過。猶能歌慷慨，且忍涙滂沱。　　三十三年誰健在，只餘泰岱嵯峨。嬴顛劉蹶此山河。長風吹不斷，推枕聽農歌。
《葵傾集》
七絶
試塗山水小幀，寄黄賓虹翁西湖棲霞嶺
癯仙合數黄賓老，九十高齡興轉酣。便欲抛塼重引玉，淋漓大筆寫煙嵐。
《葵傾集》
七絶
喜朱生詠葵 自北京來訪戲塗江南小景并綴一絶句贈之
廿年塵夢渺難尋，怪得吴霜兩髩侵。心愛江楓紅似火，與君把手一沈吟。
《葵傾集》
七絶
癸巳秋日追念延園舊事，寄劉生衡戡 香港
廿年不見文房面，自倚長城五字詩。永憶妙高臺下路，往在嶺南，曾於農曆除夕前一日偕衡戡自廣州往香港謁延園主人於妙高臺，傾談移晷，始别去 。西風吹得草離離。
《葵傾集》
七絶
自題後湖秋色小幀，寄俞生天楫 撫順
玄武湖中野艇秋，青山紅樹記同遊。而今日日高樓坐，聽響鴻音轉白頭。
《葵傾集》
五古四首
癸巳秋日忽憶廿年前金焦北固舊游，適江翊雲翁庸 以紀游詩索和，次韻四首
平生愛名山，所惡占者僧。碧紗與紅袖，僕病俱未能。僧俗共食力，試以今法繩。當窗浮遠岫，勞勞難再登。
涓涓中泠水，入江混濁清。在山與出山，毁譽孰定評。孤峯解迎送，俯瞰鐵甕城。奇氣鬱蘇辛，空以歌詞名。
海門横北固，屏障倚天外。我昔快登覽，峭壁若可繪。臨風懷青兕，此意誰當會。狂狷未易得，奚必言去太。
焦山似浮槎，樓觀可指數。閣影泛瀲灧，最宜月三五。潮音雜松濤，清磬動夜午。於此澄萬慮，好句隨拈取。
《葵傾集》
七律
一九五三年國慶日賦獻陳毅將軍
綵旗翻浪見明鮮，薄海歡騰忽四年。火樹銀花宜炫夜，踏摇腰鼓競喧天。新生質變觀唯物，統戰功成在禮賢。喜得華東千萬户，謳歌四太溯從前。當對日抗戰時，民間隱語稱新四軍爲四太爺 。
七絶二首
十月二日任睦宇、 陳大法 兩生見過，因憶暨南村居及嶺表舊游。陳生曾從予往廣州，任生亦曾渡海相訪。口占二絶句，蓋不勝今昔聚散之感矣
海潮初上荔枝灣，花發紅棉記共看。省得乘桴當日意，蠻風蜑雨作荒寒。
杏花春雨興方酣，記向村居快夜譚。頭白相從成一笑。愛看紅葉住江南。
《葵傾集》
七絶三首
秋日寄陳彦通方恪 南京圖書館
古林寺前秋葉黄，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:33:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>