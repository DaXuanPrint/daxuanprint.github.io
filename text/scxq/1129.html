<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,原序,例畧,采辑书目,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,苏诗补注全文在线阅读,苏诗补注全文在线下载,大玄古籍书库">
<meta name="description" content="苏轼诗集注本。五十卷。又名《补注东坡编年诗》、《东坡先生诗补注》。清查慎行注。查氏先是不满于题名王十朋纂辑之《集注分类东坡先生诗》,曾为之驳正瑕亹,积久渐成卷帙。后读宋荦新刻之《施注苏诗》,因复补辑旧闻,而成是书。查氏勘验原书,参照他本,补录宋荦所删之处,以存旧貌。又采撷众书,增其未收之作,详其未详之处,正其纪事与郡县山川名称之讹。有先后错乱及将他人之诗混入苏集者,均细加考订,一一标出,全书按写作年代重新编排,得正集四十五卷,补录帖子词、口号一卷,遗诗补编二卷,他集互见诗二卷。他人同时倡和之作散附各诗之后">
<title>苏诗补注_查慎行_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">苏诗补注</span> <br/>
          作者： <span class="inputVal" id="bkauthor">查慎行</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]657704</span> <br/>
          说明： <span class="inputVal" id="bkdec">苏轼诗集注本。五十卷。又名《补注东坡编年诗》、《东坡先生诗补注》。清查慎行注。查氏先是不满于题名王十朋纂辑之《集注分类东坡先生诗》,曾为之驳正瑕亹,积久渐成卷帙。后读宋荦新刻之《施注苏诗》,因复补辑旧闻,而成是书。查氏勘验原书,参照他本,补录宋荦所删之处,以存旧貌。又采撷众书,增其未收之作,详其未详之处,正其纪事与郡县山川名称之讹。有先后错乱及将他人之诗混入苏集者,均细加考订,一一标出,全书按写作年代重新编排,得正集四十五卷,补录帖子词、口号一卷,遗诗补编二卷,他集互见诗二卷。他人同时倡和之作散附各诗之后。冯应榴《苏诗合注》、王文诰《苏诗编注集成》及其他后出苏诗编注本均受其影响。是书前载宋孝宗御制苏文忠公集序并赞,康熙壬午(1702)查慎行所撰《补注东坡先生编年诗例略》、《东坡先生年表》、《苏诗补注采辑书目》等。《四库全书总目提要》评曰:“卷帙浩博,不免牴牾,……然考核地理,订正年月,引据时事,原原本本,无不具有条理,非唯邵注新本所不及,即施注原本亦出其下,现行苏诗之注,以此本居最。”是书查氏草于康熙十二年(1673),基本完稿于康熙十八年,康熙四十一年才最后成书。据载,海昌蒋氏存有《初白手稿》。有清乾隆二十六年(1761)香雨斋刊本,较通行,《四库全书》即据当时通行本收入。</span> <br/>
          封面： <span class="inputVal" id="bkimg">Z_20860.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]苏诗补注
[book_author]查慎行
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]657704
[book_dec]苏轼诗集注本。五十卷。又名《补注东坡编年诗》、《东坡先生诗补注》。清查慎行注。查氏先是不满于题名王十朋纂辑之《集注分类东坡先生诗》,曾为之驳正瑕亹,积久渐成卷帙。后读宋荦新刻之《施注苏诗》,因复补辑旧闻,而成是书。查氏勘验原书,参照他本,补录宋荦所删之处,以存旧貌。又采撷众书,增其未收之作,详其未详之处,正其纪事与郡县山川名称之讹。有先后错乱及将他人之诗混入苏集者,均细加考订,一一标出,全书按写作年代重新编排,得正集四十五卷,补录帖子词、口号一卷,遗诗补编二卷,他集互见诗二卷。他人同时倡和之作散附各诗之后。冯应榴《苏诗合注》、王文诰《苏诗编注集成》及其他后出苏诗编注本均受其影响。是书前载宋孝宗御制苏文忠公集序并赞,康熙壬午(1702)查慎行所撰《补注东坡先生编年诗例略》、《东坡先生年表》、《苏诗补注采辑书目》等。《四库全书总目提要》评曰:“卷帙浩博,不免牴牾,……然考核地理,订正年月,引据时事,原原本本,无不具有条理,非唯邵注新本所不及,即施注原本亦出其下,现行苏诗之注,以此本居最。”是书查氏草于康熙十二年(1673),基本完稿于康熙十八年,康熙四十一年才最后成书。据载,海昌蒋氏存有《初白手稿》。有清乾隆二十六年(1761)香雨斋刊本,较通行,《四库全书》即据当时通行本收入。
[book_img]Z_20860.jpg


[book_title]目录
钦定四库全书　　　　　　集部三
苏诗补注目录　　　　　　别集类二【宋】
卷一
诗四十二首【仁宗嘉佑四年巳亥冬侍老苏公自蜀至荆州作】
卷二
诗三十九首【嘉佑五年庚子春自荆州赴京师作】
卷三
诗五十二首【起嘉佑六年辛丑十一月赴凤翔签判任合明年壬寅共作】
卷四
诗三十八首【嘉佑八年癸卯在凤翔任作】
卷五
诗四十五首【起英宗治平元年甲辰合明年乙巳罢凤翔任还朝直史馆作】
卷六
诗五十首【起神宗熙宁二年已酉服阕还朝历任开封推官寻改杭州通判赴任抵广陵作】
卷七
诗五十首【起熙宁辛亥冬自润州抵杭州通守任合明年壬子春夏作】
卷八
诗六十九首【起熙宁五年壬子秋尽是年十二月倅杭时作】
卷九
诗六十一首【起熙宁六年癸丑正月尽六月倅杭时作】
卷十
诗五十八首【起癸丑立秋尽九月倅杭作】
卷十一
诗七十七首【起癸丑冬合甲寅春夏往返常润道中作】
卷十二
诗四十八首【起熙宁七年甲寅六月自常润回杭九月移知密州以後作】
卷十三
诗四十三首【熙宁八年乙卯密州任作】
卷十四
诗六十六首【熙宁九年丙辰在密州作】
卷十五
诗六十三首【熙宁十年丁巳正月自密州至京师四月後赴徐州任尽一年作】
卷十六
诗六十三首【元丰元年戊午春夏在徐州作】
卷十七
诗五十一首【戊午秋冬徐州作】
卷十八
诗四十七首【起元丰二年已未正月至三月以後自徐移湖州作】
卷十九
诗五十首【起已未五月在湖州任八月赴御史台狱十二月出狱作】
卷二十
诗六十首【元丰三年庚申正月赴黄州尽一年作】
卷二十一
诗八十九首【元丰辛酉壬戌两年中在黄州作】
卷二十二
诗四十二首【起元丰六年癸亥合明年甲子三月在黄州作】
卷二十三
诗四十四首【起元丰七年甲子四月离黄州五月至筠七月过金陵作】
卷二十四
诗五十六首【起甲子八月自金陵历真润扬淮在泗州度岁作】
卷二十五
诗五十六首【起元丰八年乙丑正月自泗州往南京得请放归五月抵常州後作】
卷二十六
诗五十一首【乙丑五月後起知登州十月到任十一月以礼部郎召还朝作】
卷二十七
诗三十八首【哲宗元佑元年丙寅自右史除中书舍人十月擢翰林学士知制诰尽一年作】
卷二十八
诗四十二首【元佑二年丁卯春夏间官翰林学士作】
卷二十九
诗四十七首【元佑丁卯秋冬官翰林学士作】
卷三十
诗五十七首【元佑三年戊辰官翰林学士作】
卷三十一
诗四十九首【元佑四年已巳春由翰林学士除龙图学士四月以後出知杭州尽一年作】
卷三十二
诗七十一首【元佑五年庚午守杭州作】
卷三十三
诗六十三首【元佑六年辛未春在杭守任三月後还朝八月出知颍州作】
卷三十四
诗六十七首【起元佑六年辛未八月以後合明年三月以前在颍州任作】
卷三十五
诗五十三首【起元佑七年壬申三月自颍移知扬州其年九月以兵部尚书还朝作】
卷三十六
诗六十五首【起壬申秋杪自扬州还朝合明年癸酉九月以前作】
卷三十七
诗五十二首【起元佑八年癸酉九月出知定州合明年甲戌四月谪惠州南行过金陵作】
卷三十八
诗四十四首【起绍圣元年甲戌秋自西江赴岭外十月到惠州尽十二月作】
卷三十九
诗七十四首【绍圣二年乙亥在惠州作】
卷四十
诗六十九首【起绍圣三年丙子正月合明年丁丑四月以前在惠州作】
卷四十一
诗四十三首【起绍圣四年丁丑四月自惠州谪昌化军安置尽是年十二月作】
卷四十二
诗五十一首【起元符元年戊寅合明年已卯在儋州作】
卷四十三
诗五十二首【起元符三年庚辰春是年五月自儋移亷八月杪离亷州时作】
卷四十四
诗四十三首【起庚辰九月离亷州是冬在韶州度岁明年辛巳正月度岭作】
卷四十五
诗四十二首【起徽宗建中靖国元年辛巳春自南安归常州终是年七月作】
卷四十六
诗六十五首【补录帖子词口号】
卷四十七
诗四十五首【遗诗十九首补编】
卷四十八
诗九十二首【补编】
卷四十九
诗四十七首【他集互见】
卷五十
诗四十三首【他集互见】
臣等谨案苏诗补注五十卷
国朝查慎行撰慎行字夏重号初白海宁人康熙癸未进士官翰林院编修先是宋施宿注苏轼诗陆游为之序久无传本康熙中宋荦得其残帙而阙佚数卷属邵长蘅等补之急遽成书潦草殊甚又旧本霉黯字迹多难辨识长蘅等惮于寻绎往往臆改其文或竟删除以灭迹并存者亦失其真慎行是编凡长蘅等所窜乱者并勘验原书一一厘正又於施注所未及者悉采诸书以补之其间编年错乱及以他诗溷入者悉考订重编凡为正集四十五卷又补録帖子词致语口号一卷遗诗补编二卷他集互见诗二卷别以年谱冠前而以同时倡和散附各诗之後虽卷帙浩博不免抵牾如苏辙辛丑除日寄轼诗轼得而和必在壬寅乃亦入之辛丑卷末则编年有差题李白写真诗前後文义相属本为一首惠洪所说甚明乃据声画集分为二首则校讐为舛渔父词四首醉翁操一首本皆诗余乃列之诗集则体裁未明倡和诗中所列曾巩上元游祥符寺诗陈舜俞送周开祖诗杨蟠北固北高峯塔诗张舜民西征三絶句皆与轼渺不相关乃一概阑入至於所补诸篇如怪石诗指为遭忧时作不知朱子语类谓二苏居丧无诗文鼠须笔诗本轼子过作而乃不信宋文监和钱穆父寄弟诗巳见三十一卷乃全篇复见元佑九年立春诗即戏李端叔诗中四句已见三十七卷乃割裂再出双井白龙诗冷斋夜话明言非东坡作乃反云据以补入甚至李白山中日夕忽然有怀诗亦引为轼作尤失于检核如斯之类皆不免炫博贪多其所补注如宋叔达家听琵琶诗梦回犹识归舟字句本用箜篌朱字事见太平广记乃惟引天际识归舟句又误谢脁为谢灵运黄精鹿诗本画黄精与鹿乃引雷斆炮炙论黄精汁制鹿茸事皆为舛误又如纪梦诗引李白粲然啓玉齿句不知先见辛氏三秦记端午诗引屈原饭筒事云据初学记所引齐谐记不知续齐谐记今本犹载此条皆为未穷根底然考核地理订正年月引据时事原原本本无不具有条理非惟邵注新本所不及即施注原本亦出其下自有苏诗以来注家以此本居最区区小失固不足为之累矣乾隆四十四年三月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]原序
苏诗补注原序
成一代之文章必能立天下之大节立天下之大节非其气足以高天下者未之能焉孔子曰临大节而不可夺君子人与孟子曰我善养吾浩然之气以直养而无害则塞乎天地之间盖存之於身谓之气见之於事谓之节节也气也合而言之道也以是成文刚而无馁故能参天地之化关盛衰之运不然则雕虫篆刻童子之事耳乌足与论一代之文章哉故赠太师諡文忠苏轼忠言谠论立朝大节一时廷臣无出其右负其豪气志在行其所学放浪岭海文不少衰力斡造化元气淋漓穷理尽性贯通天人山川风云草木华实千彚万状可喜可愕有感於中一寓之於文雄视百代自作一家浑涵光芒至是而大成矣朕万几余暇紬绎诗书他人之文或得或失多所取舍至於轼所着读之终日亹亹忘倦常寘左右以为矜式信可谓一代文章之宗也欤乃作赞曰
惟古文章言必已出缀词缉句文之蟊贼手扶云汉斡造化机气高天下乃克为之猗嗟若人冠冕百代忠言谠论不顾身害凛凛大节见於立朝放浪岭海侣於渔樵岁晚归来其文益伟波澜老成无所附丽昭晰无疑优游有余跨唐越汉自我师模贾马豪奇韩柳雅健前哲典刑未足多羡敬想高风恨不同时掩卷三叹播以声诗
乾道九年闰正月望选德殿书赐苏峤

[book_title]例畧
苏诗补注例略
余於苏诗性有笃好向不满於王氏注为之駮正瑕璺零丁件系收弆箧中积久渐成卷帙後读渭南集乃知有施注苏诗旧本苦不易购庚辰春与商丘宋山言并客辇下忽出新刻本见贻检閲终卷於鄙怀颇有未惬者因复补辑旧闻自忘芜陋将出以问世昔王原叔注杜诗既行世矣王宁祖则有改正王内翰注杜集薛梦符又有补注本黄长睿有较定本蔡兴宗有正异本杜田有补遗正谬本古人於笺疏之学各抒所得不肯雷同剿说如此非欲衒已长而攻人之短也【慎】不敏窃取此义
公诗自仁宗嘉佑已亥始见集中所谓南行集也牛口见月诗亦是年作注家顾系诸嘉佑元年按嘉佑元年为丙申而诗中有忽忆丙申年之句其背戾可知从来编年者或起辛丑或起壬寅南行集乃已亥庚子诗反置续集中殊失位置考宋史艺文志有南征集一卷征字乃行字之讹当时此卷本自单行今自郭纶及初发嘉州以下编次一准栾城集例虽独变序固不紊也苏诗宜编年固矣惟是先生升沉中外时地屡易篇什繁多必若部居州次一一不爽自非朝夕从游畴能定之施元之顾景繁生南渡时去先生之世未远排纂尚有舛错如客位假寐一首凤翔所作而入倅杭时次韵曹九章一首黄州所作而入守湖州时姑举二段以见编年之难凡【慎】所辨正必先求之本诗及手书真蹟又参以同时诸公文集洎宋元名家诗话题跋年经诗纬用以审定前後余家少藏书每从竹垞朱先生及马衎斋素村兄弟借閲援据考证实赖佽助焉
兹集旧有八注十注同时稍後者有唐子西赵夔等注乾道末御制序刋行绍兴中有吴兴沈氏注【见吴兴备志经籍类中】漳州黄学臯补注【见王懋宣闽大记艺文类中】今皆不传传者惟王氏施氏两家耳施氏本又多残脱近从吴中借抄一本每首视新刻或多一二行乃知新刻复经增删大都掇拾王氏旧说失施氏面目矣今於施注原本所有而新刻所删者辄补録以存其旧漫不可辨者则缺之譬诸断碣残碑自成片段何取天吴紫凤颠倒裋褐哉
南宋时人有笺注先生诗句号东坡锦绣段随句撰事牵合殊无根蔕此与鲁訔黄鹤之注杜李歜之撰诗史同科固有识所姗笑若乃当代文献信而足徵宁容阙略赵叔平张退傅张天觉李诚之徐德占刘仲冯刘壮舆诸公宋史各有传非冺冺无闻者仁宗朝之制科范景仁之新乐王介甫之新法种谊之禽鬼章邢恕之构宣仁王韶之启边衅何以一无援证元佑初年议回河七年议郊祀周思道等先後论榷蜀茶诠释亦复影响馍糊皆疎漏之大者余无论矣
疎漏之病前条略举之更有繁芜之病有诗意本了然多添注脚者有所用非此事强为牵率者有一事经再用三用稠叠蔓引者洪容斋曰读是书者要非蒙童小儿何烦屡注哉凡此冗?王注固多施氏亦所不免芟之不胜芟也且二书流传已远听其单行於天地间知此解者毋谓离之则双美也
此外更有改窜经史妄托志传以傅会诗辞者礼记敝帷不弃为埋马也敝盖不弃为埋狗也施氏注删去中间二语作何解乎唐明皇兄弟六人其一蚤卒宁薛兄也岐申弟也当时称明皇为三郎王氏谓岐薛申宁皆明皇诸弟何所据乎北史周乐运字承业録夏殷以来谏诤事名谏苑先生和朱公掞初夏第五句正使此事而施注王注皆云南史李承业集古今奏议作谏苑南史曾有其人乎范石湖吴郡志王诲字规父熙宁六年知苏州王觌字明叟元佑中亦知苏州明明两人也施注谓觌字规父可乎王明清挥麈録赵令铄字伯坚宗室世雄子也赵令畤初字景贶东坡为改字德麟集中有字说可考施注谓伯坚一字景贶可乎诗家秀句传少陵哭李尚书五言句也施注因先生有秀句出寒饿之语遂增二字为七言杜集中曾有此句法乎卢鸿一草堂图有十志详载唐诗纪及周密云烟过眼録而以十志为千老作何解乎出峡诗云亦到龙马溪茅屋沽村酿按乐史太平寰宇记夔州有龙洞溪即善酿酒之村也地名虽一字小异与诗意正合而施氏补注谓马鸣溪俗称龙马溪寰宇记之文可伪造乎讹在原注则应驳正讹在补注咎将谁诿乎
郡县山川之名最易传譌?州号虎头城见宋中兴小历而以为常州醴泉眉州山名而以为西安之醴泉县姥岭在杭州龙山而以为天姥山太白在长安而引洞天记龙潭在寿州而引延平志玉门关在瓜州而云沙州其他寺观楼阁妄指图经附会不一兹从十道志元和郡县图志太平寰宇记舆地广记九域志方舆胜览下逮曹学佺名胜志古今沿革考索为详至於宋朝官制亦不敢略则本之曾子固隆平集孙彦同职官分纪二书用补他家所未及虽未必毫发无憾固巳十得八九矣
王注之缪吴中新刻本正譌一卷抉擿过半矣但持议有过苛者如素木之为素米盬恶之为盐恶卢山之为庐山襄楷之为裴楷范缜之为范绩狄咏之为秋咏率因字画相近传写翻刻致成鲁鱼帝虎讹由工匠非关注家也又所纠第八卷王瀹当作伦按晋书列女传王浑中弟名瀹惟世说注则云浑弟伦然则瀹字固譌伦字恐亦譌也三十七卷望祖犹蚁蜂注云当作望祀葛立方韵语阳秋辨之详矣应仍作望祖轻为改易於义似有未安
本集诗与他集互见者凡九十余篇皆施氏原本所无也新刻本收入续补上下卷王氏本散见於分类中?作极多颍滨及苏门六君子作率皆混杂至有割截他集半首误为全篇者如答晁以道索书则陈後山五律前半首也寄欧叔弼七言絶句则子由赠刘道士七律後半首也唐人诗甚且有阑入者若概行削去时俗恐以为疑故另为二卷每首後附注此诗亦见某集令览者有考焉至施注新刻内有本集重出者如归自道场何山遇大风憇耘老溪亭命官奴秉烛写风竹题诗云云即游道场何山五古全首中之四句也睡起一首即佛日山荣长老方丈五首之一也赠?州慈云鉴老一首已载第四十卷中复载续补遗下卷复官北归再次前韵二首郭功父作也既附三十九卷注中补遗下卷何以再见此类径从删例又如次韵子由闻予善射七律一首扶风天和寺五律一首答南华长老一偈旧本所有而新刻失载亟当补録要归於别真?去重复无脱漏而已若云纠缪则吾岂敢
和陶诗一百三十六首子由有序自成二卷细考之惟饮酒二十章和於扬州官舍余悉绍圣甲戌後自惠迁儋七年中作也岁月大略可稽分之各卷以符编年之例其间亦有未能确指年月者则【慎】以意推之要难迁就他所也
文字之祸於公为烈始而牵连诗帐终则禁及藏书散轶固多收藏不乏今从编简中留心摉辑共得逸诗一百二十余首又唐人所谓口号皆近体诗也张燕公有十五夜御前口号少陵紫宸殿退朝口号西阁口号之类是也宋人帖子词及致语口号犹仍其旧施氏原注有帖子词一卷目録尚存新刻妄为删削今一并采入与逸诗厘为三卷
刘辰翁之评杜集也同时倡和如严武高适韦迢元结诗例皆附録和贾至早朝诗钱塘旧本兼收王维岑参作钱虞山笺注仍而不删也今视此例凡与东坡增畣者若文潞国张宣徽文湖州梅都官欧阳公范纯父王半山郑介夫以及子由子容山谷少游补之文潜後山端叔功父述古仲车三孔兄弟方外则辨才参寥幸而人有专集悉采其诗附本篇末或有集而不传传而不远如刘景文钱穆父孙莘老李公择陈舜俞王仲至胡完夫蒋頴叔王定国鲁元翰王晋卿赵景贶柳子玉周开祖诸公赠答之什偶得一二阙略不少其附録诸诗不加注释者盖方专精於此未遑旁及云
补注之役权舆於癸丑迨已未庚申後往还黔楚每以一编自随已卯冬渡淮北上冰触舟裂从泥沙中检得残本淹浥破烂重加缀葺辛巳夏自都南还夜泊吴门遇盗探囊胠箧之余此书独无恙也自念头童齿豁半生着述不登作者之堂庶几托公诗以传後因闭门戢影毕力於斯追维始事迄今盖三十年矣虽蠡测管窥何足仰佐万一顾视世之开局於五月藏事於腊月半年勒限草促成书浅深得失必有能辨之者
康熙壬午仲春初白庵主人查慎行识

[book_title]采辑书目
钦定四库全书
苏诗补注采辑书目
十三经注疏　　　　　五经要义
水经注　　　　　　　山海经
夏小正　　　　　　　春秋繁露
乾凿度　　　　　　　陆玑诗疏
吴越春秋　　　　　　越絶书
国语　　　　　　　　战国策
史记　　　　　　　　前汉书
後汉书　　　　　　　袁宏後汉纪
谢承後汉书　　　　　三国志
魏氏春秋　　　　　　晋书
南北史　　　　　　　宋书
南齐书　　　　　　　梁书
陈书　　　　　　　　隋书
魏书　　　　　　　　北齐书
周书　　　　　　　　唐六典
旧唐书　　　　　　　唐会要
五代史　　　　　　　王溥五代会要
陆游南唐书　　　　　马令南唐书
吴越备史【范埛林禹】　　　　宋史
吴越备史补　　　　　东都事略【王偁】
李焘长编　　　　　　历代史表
宋史新编　　　　　　李肇国史补
续资治通监　　　　　楞严经
法蕐经　　　　　　　维摩经
金刚经　　　　　　　金光明经
圆觉经　　　　　　　古今译经图记
释迦方志【道宣】　　　　释迦氏谱【道宣】
高僧传【梁释慧皎】　　　　　续高僧传【道宣】
宋高僧传【赞宁】　　　　法苑珠林
传灯录　　　　　　　续灯录
传法正宗记　　　　　释氏稽古录【觉岸】
教苑遗事　　　　　　梁武帝集
五灯会元　　　　　　僧宝传
翻译名义　　　　　　僧史
黄庭经　　　　　　　禅林宝训
吕氏春秋　　　　　　管子
庄子　　　　　　　　道德经
真诰　　　　　　　　太霄经
神仙传　　　　　　　列仙传
十二真君传　　　　　续仙传
搜神记　　　　　　　续搜神记
抱朴子　　　　　　　淮南子
列子　　　　　　　　燕丹子
楚辞　　　　　　　　古乐府
穆天子传　　　　　　王子年拾遗记
方言　　　　　　　　周处风土记
荆楚岁时记　　　　　三辅决录
三辅黄图　　　　　　西京杂记
博物志　　　　　　　续博物志【李石】
文选　　　　　　　　世说
陆佃埤雅　　　　　　刘熙释名
急就篇　　　　　　　参同契
炙毂子　　　　　　　杜氏通典
文苑英蕐　　　　　　文献通考
郑樵通志　　　　　　释藏音义指归
李肇翰林志　　　　　唐诗纪事
唐文粹　　　　　　　宋文监
白氏六帖　　　　　　曾慥集仙传
洛阳伽蓝记　　　　　金陵梵刹志
武陵梵志　　　　　　宋宰辅编年录【徐自明】皇朝事实类苑【江少虞】　宋朝职官分纪【孙彦同】咸淳临安志【潜说友】　　施宿会稽志
张淏会稽续志　　　　东京梦华录【孟元老】汴京遗蹟志【李濓】　　　开元天宝遗事
大涤洞天记【邓牧心】　　洞天福地记
范成大吴郡志　　　　咸淳毗陵志【史能之】
成化毗陵志　　　　　南徐记【虞孝恭】
京口三山志　　　　　于钦齐乘
晏谟齐地记　　　　　盛仪维扬志
元和郡县志【李吉甫】　　太平寰宇记【乐史】舆地广记【欧阳忞】　　　王存九域志
祝穆方舆胜览　　　　元方舆胜览
名胜志【曹学佺】　　　　程大昌雍录
东观余论　　　　　　舆地碑目【王象之】西湖游览志【田汝成】　　游览志余
吴兴掌故集【徐献忠】　　十道四番志
九州记要　　　　　　汴故宫记【杨鱼】
震泽编【王鏊】　　　　　全边纪略
至元嘉禾志【徐硕】　　　成化杭州志
江西通志　　　　　　明一统志
广东通志　　　　　　闽大记【王懋宣】
吴都文粹【郑虎臣】　　　九朝通略【熊子复】齐安拾遗【许端夫】　　　?州志
荆州志　　　　　　　渚宫旧事【余知古】
初学记【徐坚】　　　　　古今惠山考【谈修】成化湖州志【劳钺】　　　三楚新录【周羽冲】南唐近事【郑文宝】　　　洛阳名园记【李格非】
隋唐嘉话【刘餗】　　　　吴兴备志【董斯张】
鸡林志【王云】　　　　　辛氏三秦记
陈沂山东通志　　　　杨慎四川志
李膺益州记　　　　　舆地纪胜
润州志　　　　　　　张揖广雅
至治瑞阳志【杨升云】　　海宁县志
吴兴旧志【谈钥】　　　　吴兴统记
名山记　　　　　　　径山志
茅君传　　　　　　　天竺事迹
上天竺纪胜　　　　　祥符志
吴兴杂录【张勃】　　　　苏州旧志【王鏊】
嘉兴旧志【柳琰】　　　　新城县志
湛长史旧居志　　　　华阳国志
任豫益州记　　　　　永嘉志
天台记　　　　　　　彭门志
南?记　　　　　　　晋地道记
桂海虞衡志　　　　　宾州志
金陵杂志　　　　　　庐山纪事【桑乔】
圆通事实　　　　　　钱塘潮候图
金山寺志　　　　　　南方草木状【嵇含】
蔡襄荔支谱　　　　　韩彦直橘谱
戴凯之竹谱　　　　　刘蒙菊谱
蔡君谟茶录　　　　　范成大菊谱
陆羽茶经　　　　　　北苑贡茶录【熊蕃】
黄儒品茶要录　　　　张又新水记
广西郡邑志【张维】　　　江源记
九江志【文德翼】　　　　南海古迹记【吴莱】
顾微广州记　　　　　北流志
罗浮指掌图记【邹师正】　吴地记【陆广微】
吴郡图经续记【朱长文】　南岳记【徐灵期】
辰州志　　　　　　　曹溪志
庐陵志【周必大】　　　　长安志【宋敏求】
襄阳记　　　　　　　程大昌演繁露
全芳备祖【陈景沂】　　　海棠谱【陈思】
吴舩录　　　　　　　归田录
入蜀记　　　　　　　梦粱录【吴自牧】
砚谱　　　　　　　　洪容斋五笔
学林【王观国】　　　　　齐民要术
困学纪闻【王应麟】　　　汝南先贤传
许氏说文　　　　　　陶渊明集
谢灵运集　　　　　　鲍明远集
庾子山集　　　　　　杜少陵集
万首唐人絶句　　　　李太白集
韩昌黎集　　　　　　孟襄阳集
孟东野集　　　　　　长庆集
四门集　　　　　　　刘宾客集
柳子厚集　　　　　　杜樊川诗集
樊南甲乙集　　　　　李义山集
李长吉集　　　　　　江东集【罗隐】
玉川子集　　　　　　松陵集
会昌一品集　　　　　六一居士集
嘉佑集　　　　　　　梅宛陵集
丹渊集【文同】　　　　　乐全先生集【张方平】
安阳集【韩琦】　　　　　苏子容集【颂】
赵清献集【拚】　　　　　司马温公传家集
石室先生年谱　　　　范文正公集
无尽居士集【张商英】　　范纯父内翰集
范蜀公集【镇】　　　　　元城先生语录【刘器之】
栾城集　　　　　　　隆平集【曾巩】
元丰类藁　　　　　　王荆公集
清江三孔集　　　　　黄山谷内集【任渊注】山谷外集【史容注】　　　山谷别集【史季温注】
陈後山诗集【任渊注】　　後山丛话
古灵先生集【陈襄】　　　鸡肋集【晁补之】
嵩山集【晁以道】　　　　宛丘集【张耒】
姑溪集【李之仪】　　　　青山集【郭祥正】
淮海集【秦观】　　　　　蔡君谟集
文潞公集　　　　　　西堂集【郑侠】
王梅溪集　　　　　　贺方回集
节孝先生集【徐积】　　　文昭公集【曾肇】
沧浪集【苏舜钦】　　　　击壤集
眉山集　　　　　　　朱子全书
真西山集　　　　　　范石湖集
汪彦章集【藻】　　　　　双溪集【苏籀】
唐子西语录　　　　　横浦集【张九成】
谢叠山集　　　　　　陆放翁集
乌台诗案【明九万】　　　参寥集【释道潜】
北磵集【僧居简】　　　　金室外集【释宗泐】
吴渊颖集【莱】　　　　　道园学古集【虞集】
魏鹤山集【了翁】　　　　陵阳集【牟献】
宋景濓集　　　　　　黄文献公集【溍】
韵语阳秋【葛立方】　　　诗话总龟【阮閲】
猗觉寮杂记【朱翌】　　　铁网珊瑚【朱存理】苕溪渔隐丛话【胡仔】　　岁时杂咏今集【蒲积中】诗人玉屑【魏庆之】　　　能改斋漫录【吴曾】
吕氏童蒙训　　　　　傅咸七经诗
艺苑雌黄【严有翼】　　　瀛奎律髓【方回】
津阳门诗注　　　　　月窟集【释昭觉】
冷斋夜话【僧惠洪】　　　竹坡诗话【周紫芝】
叶石林诗话　　　　　潘子真诗话
二老堂诗话【周必大】　　?溪诗话【黄彻】
容斋题跋　　　　　　山谷题跋
广川画跋【董逌】　　　　石门题跋【僧德洪】止斋题跋【陈传良】　　　西溪诗话
百家诗话　　　　　　六一诗话
许彦周诗话【顗】　　　　陆放翁题跋
王立之诗话　　　　　诗眼【范元实】
紫薇诗话【吕居仁】　　　声画集【孙绍远】
後村题跋【刘克庄】　　　漫叟诗话
刘须溪评　　　　　　铁围山丛谈【蔡绦】
蔡寛夫诗话　　　　　李北海普光王寺碑
宜秋集【揭傒斯】　　　　继古丛编【宋施青臣】
本觉寺碑记【姚绶】　　　南部新书【钱易】
清波杂志【周燀】　　　　中吴纪闻【龚明之】
肯綮录【赵叔向】　　　　梁溪漫志【费衮】
邵氏闻见前录　　　　邵氏闻见後录
高士传　　　　　　　东南防守利便【陈克】
慧光奏事录　　　　　乾道庚寅奏事录【周必大】惠山新皇记【独孤及】　　癸辛杂识【周密】
闻见近录【王巩】　　　　甲申杂记【王巩】
石林避暑录　　　　　刘敬叔异苑
张师正括异志　　　　遯斋闲览【陈正敏】
丘处机西游记　　　　春渚纪闻【何薳】
侯鲭录【赵德麟】　　　　南卓羯鼓录
因话录【赵璘】　　　　　刘向别录
豹隐记　　　　　　　挥麈三录【王明清】
贵耳录【张端义】　　　　沈括笔谈
五色綫　　　　　　　齐东野语【周密】
玄中记　　　　　　　云烟过眼录【周密】
鸡肋编【庄绰】　　　　　泊宅编【方勺】
阳朔厅壁记【吴武陵】　　北户录【段公路】
酉阳杂俎【段成式】　　　王祯农书
枫窗小牍【戴埴】　　　　圆通纪胜集
熙丰日历　　　　　　渑水燕谈【王辟之】
侍儿小名录　　　　　道山清话【王暐】
陵阳室中语　　　　　蓼花洲闲录【高文虎】
冢记　　　　　　　　文昌杂录【龎元英】城东父老传【陈鸿祖】　　志林
外纪　　　　　　　　晏公类要
类说　　　　　　　　湘山野录
续前定录　　　　　　嬾真子录【马永卿】
养痾漫笔【赵溍】　　　　炙龟论【张世南】
墨庄漫录　　　　　　摭青杂说【王明清】
离骚辨正【朱熹】　　　　刘甲人物志序
丹铅总录【杨慎】　　　　云笈七籖
王銍默记　　　　　　晁氏世谱
晁公武读书志　　　　瑞应录
坦斋通纪【邢疏】　　　　天台国清寺碑
周羽皇到难篇　　　　洪迈对雨编
陈襄文昌杂述　　　　春明退朝录【宋敏求】
晁以道墨经　　　　　洪氏香谱【驹父】
叶廷珪香谱　　　　　陆友墨史
唐彦猷砚录　　　　　高似孙砚笺
金壶记【释之】　　　　　投荒录
中兴小历　　　　　　扪蝨新语
东皋杂录【孙宗监】　　　城邑考
纬略【高似孙】　　　　　缃素杂记【黄朝英】
席上腐谈【俞琰】　　　　幕府燕闲录【毕仲询】
丁未录　　　　　　　燕翼贻谋录【王栐】
桐君药录　　　　　　殷芸小说
谈录　　　　　　　　雪浪斋日记
杨文公谈苑　　　　　辍耕录【陶宗仪】
郭颁世语　　　　　　学林新编
吴均续齐谐记　　　　张君房脞说
北梦琐言【孙光宪】　　　苏鹗演义
复斋漫录　　　　　　金石录
禁脔【僧洪觉范】　　　　　　碧湖杂记【谢枋得】
溪蛮丛笑【朱辅】　　　　集异记【薛用弱】
玉堂杂记【周必大】　　　孙公谈圃【刘延世】
罗璧识遗　　　　　　岳珂媿郯录
玉壶清话【僧文莹】　　　诗林广记
藜藿野人诗话　　　　太平清记
茶事续录　　　　　　茶谱
乐章文谱【徐景安】　　　法书苑【周越】
宣和书谱　　　　　　历代名画记
名画录　　　　　　　名画录补遗
法书要录【张彦远】　　　邓椿画继
郭若虚纪艺　　　　　李廌画品
宋朝名画评【刘道醇】　　朱景元名画评
益州名画录【王休复】　　谢赫画品
五代名画补遗【刘道醇】　米襄阳画学
书苑菁华【陈思】　　　　唐朝名画录
式古堂书画彚考　　　书画舫【张丑】
本草别录　　　　　　唐慎微本草证类嘉佑本草【以上共五百十六种】
续采书目【一百十六种】
百斛明珠　　　　　　玉局文
播芳大全　　　　　　尔雅翼【罗愿】
世本　　　　　　　　法句经
杜预春秋传序　　　　陆羽惠山寺记
南岳思大禅师行状　　欧阳守道碧落堂记
临淮志　　　　　　　云居山志
西清诗话　　　　　　佩韦斋辑闻【俞德麟】
罗浮记　　　　　　　六经释文
司马温公诗话　　　　江文通集
孙真人枕中记　　　　大集经
陈楠翠虚篇　　　　　景定建康志【周应合】
庚溪诗话【西郊野叟】　　　　蚕书【秦处度】
诗释文　　　　　　　湼盘经
蔡邕月令　　　　　　宝佑志
家语　　　　　　　　琼州志
裴渊广州记　　　　　新唐书
石林燕语　　　　　　八素经
庾肩吾书品　　　　　景德传灯录
三十国春秋　　　　　心经疏记
韩致尧集　　　　　　弥陀经
太平广记　　　　　　窦蒙述书赋
顔之推家训　　　　　梁京寺记
大唐拾遗记　　　　　集古录
百州学海　　　　　　乐府解题
宋元诗会　　　　　　隋遗录【顔师古】
峡程记　　　　　　　野客丛书【宋王楙】
诗苑类格　　　　　　文心雕龙
菽园杂记　　　　　　南越志
唐会要　　　　　　　唐大诏令
茶陵集【李东阳】　　　　江邻几杂志
帝王世纪　　　　　　华严大疏
崔豹古今注　　　　　明道先生集
高斋澷录【会慥】　　　　吴越国考【徐一夔】
金丹诀　　　　　　　大还丹秘契图
伏琛齐地志　　　　　开天传信记【郑棨】石鼓文考正【王厚之】　　吾衍学古篇
遁甲专征赋【袁卓】　　　李绰岁时记
梁益州记　　　　　　十六观行经
吴都诸山录【周必大】　　玄奥集成
续吴都文粹【钱谷】　　　悟真篇
钱唐先生集　　　　　异物志【杨浮】
中黄经　　　　　　　神宗颂古
晁氏客语【以道】　　　　遂初堂书目【尤袤】芥隐笔记【龚检讨】　　　云巢集【沈辽】
糖霜谱【洪迈】　　　　　游名山记
攻媿集【楼钥】　　　　　兰陵尚书集【孙觌】
宋中兴四朝志　　　　後村诗话【刘克庄】
平园集【周必大】　　　　雪楼集【程钜夫】
七返丹砂法【孙思邈】　　四朝闻见录【叶绍翁】
元遗山集【好问】　　　　娱书堂诗话【赵与虤】海录碎事【叶庭珪】　　　朱少章诗话【朱弁】
晦庵诗话【朱子】　　　　刋误【唐李涪】
中华古今注　　　　　永嘉集【释玄觉】
东溪试茶录　　　　　蜀监
宾退录　　　　　　　分门古今类事
太平御览　　　　　　麟游县志
耆旧续闻【陈鹄】　　　　学圃余藁【朱长文】
曦髪集【谢翺】　　　　　周易古占法【宋程迥】
苏诗补注采辑书目

[book_title]卷一
钦定四库全书
苏诗补注卷一　　　翰林院编修查慎行撰
古今体诗四十二首【仁宗嘉佑四年巳亥冬侍老苏公自蜀至荆州作】慎按南行集叙略云巳亥之岁侍行适楚舟中无事凡与耳目所接者杂然有触於中而发於咏叹盖家君之作与弟辙之文皆在凡一百篇谓之南行集十二月十八日江陵驿书又按子由诗云初来寄荆渚鱼雁贱宜客楚人重岁时爆竹声磔磔新春始涉五田冻未生麦相擕历唐许花柳渐芽坼盖巳亥十月先生自眉州入嘉陵江经戎泸渝涪忠夔诸州下峡抵荆州度岁明年庚子正月自荆门出陆由襄邓唐许至开封道里岁月历历可考故栾城前集以郭纶一首压卷初发嘉州以下诸诗次之明万历朝焦弱侯叙东坡外集自言得秘阁善本其编次一如栾城集今从之施氏原本以辛丑十一月初赴凤翔诗为冠而已亥庚子所作概弃弗録开卷便错何取乎编年吾不解也
郭纶【公自注纶本河西弓箭手屡战有功不赏自黎州都监官满贫不能归今权嘉州监税】
河西猛士无人识日暮津亭閲过船路人但觉骢马瘦不知铁槊大如椽因言西方久不战截发愿作万骑先我当凭轼与寓目看君飞矢集蛮氊
河西【汉书武帝初置张掖酒泉炖煌武威四郡昭帝又置金城郡为河西五郡欧阳忞舆地广记陕西路凉州汉武威郡前凉张轨後凉吕光皆据此唐初为凉州後改河西节度】弓箭手【宋史兵志乡兵者选户籍团结训练以为防守陕西曰保毅本周旧制开宝八年发平凉潘源二县民治城隍因立为保毅弓箭手咸平五年点沿边丁壮六万八千人与正兵同戍边郡庆历初悉勅为保捷军环庆保安亦各籍置曰河西弓箭手】
附子由作
郭纶本蕃种骑鬬雄西戎流落初无罪因循遂龙锺嘉州巳经岁见我涕无穷自言将家子少小学弯弓长遇西鄙乱走马救边烽手挑丈八矛所往如投空平生事苦战数与大寇逢昔在定川寨贼来如羣蜂万骑拥酋帅自谓白相公挥兵取其元馍糊腥血红战胜士气振越敌如旋风蚩蚩氊裘将不信勇且忠遥语相劝诱一矢摧厥胸短兵接死地日落沙尘蒙驰归不敢息马口衘折锋谁知八尺躯脱命万死中忽闻南蛮叛羽檄行怱怱将兵赴危难瘴雾不辞冲行经贺州城寂莫无人踪攀堞莾不见入据为筑墉一旦贼兵下百计烧且攻三月不能?救至遂得通崎岖有成绩元帅多异同有功不见赏憔悴落巴賨巳矣复谁信言之气恟恟予不识郭纶闻此为歛容一夫何足言窃恐悲羣雄此非介之推安肯不计功郭纶未尝败用之可前锋
【按子由作叙述郭纶生平最详足与东坡诗相发明余之附録同时唱和凡以此也】
初发嘉州
朝【一作初】发鼔阗阗西风猎画旃故乡飘巳远往意浩无边锦水细不见蛮江清可怜【一本作更鲜】奔腾过佛脚旷荡造平川野市有禅客钓台寻暮烟相期定先到久立水潺潺【公自注是日期乡僧宗一会别钓鱼台下】
嘉州【应劭汉书注顺帝改青衣县为汉嘉以公孙述称帝青衣人不宾光武嘉之也十道志嘉州犍为郡禹贡梁州之域元和郡县志汉犍为郡之南安县接近汉中之汉嘉旧县因名大业二年并入眉州武德二年改嘉州割通义洪雅等四县别置眉州九域志成都府路嘉州犍为郡本朝为上州治龙游县吴船録自眉至嘉一百二十里】锦水【太平寰宇记蜀江至成都濯锦鲜润异于他水名濯锦江按嘉州距成都三百余里故云锦水细不见】蛮江【太平寰宇记青衣水濯衣即青故名至龙游县与汶水合以其来自徼外故曰蛮江又云有沬水自阳山县流入初无阳山江之名施氏补注谬】佛脚【舆地纪胜开元中僧海通于渎江沫水蒙水三江合处凿石为弥勒大像高三百六十尺建七层阁以覆之积十九年工始备唐韦臯大像记略云头围千尺目广二丈其余相好一一称是陆放翁诗注云一泉泓然正在髻下每岁水涨不能及佛足】
附子由作
放舟沫江滨往意念荆楚击鼔树两旗势如远征戍纷纷上船人?急不容语余生虽江阳未省至嘉树巉巉九顶峰可爱不可住飞舟过山足佛脚见江浒舟人尽歛容竞欲揖其拇俄顷巳不见乌牛在中渚移舟近山隂壁峭上无路云有古郭生此地苦笺注区区辨虫鱼尔雅细分缕洗砚去残墨徧水如墨雾至今江上鱼顶有遗墨处览物悲古人嗟此空自苦余今方南行朝夕事鸣橹至楚不复留上马千里去谁能居深山永与禽兽伍此事谁是非行行重回顾
犍为王氏书楼
树林幽翠满山谷楼观突兀起江滨云是昔人藏书处磊落万卷今生尘江边日出红雾散绮窗画阁青氛氲山猿悲啸谷泉响野鸟嘐戞岩花春借问主人今何在被甲远戍长苦辛先登搏战事斩级区区何者为三坟书生古亦有战阵葛巾羽扇挥三军古人不见悲世俗回首苍山空白云
犍为【水经江水东南过犍为江阳县郦注云故大夜郎国史记武帝使唐蒙伐西戎得夜郎国遂立犍为郡元和郡县志汉南安县地周置沉犀郡并立武阳县开皇三年改犍为县西北至嘉州一百五十六里郭允蹈蜀监汉武帝元光四年始置犍为郡今荣嘉眉等州即其地】王氏书楼【郭璞记犍为县北百里有书楼山】
慎按先生在黄州与王齐万秀才诗云君家稻田冠西蜀捣玉扬珠三万斛塞江流秭起书楼碧瓦朱栏照山谷齐万字文甫蜀人时寓居武昌县当即书楼主人也
过宜宾见夷牢【刻本作中讹】乱山【一统志宜宾在叙州汉僰道後周外江唐义宾宋宜宾原注嘉佑四年作】
江寒晴不知远见山上日朦胧含高峰晃荡射峭壁横云忽飘散翠树纷历历行人挹孤光飞鸟投远碧蛮荒谁复爱浓秀安可适岂无避世士高隐链精魄谁能从之游路有豺虎迹
宜宾【元和郡县志汉南安县地属犍为郡天宝元年改为义宾属戎州东南至州一百六十里太平寰宇记诸葛亮南征于此置?戍後改?县开元十七年为义宾与元和志不合九域志太平兴国元年避太宗讳改义宾为宜宾太平寰宇记谓开宝九年改名者讹】
慎按元方舆胜览云夷牢山在叙州宣化县南夷人祭社於此饮酒欢乐夷语以乐为牢故名二苏有过宜宾见夷牢乱山诗云云向来诸刻本俱作夷中今据此改定以正传刻之譌
附子由作
江流日益深民语渐巳变岸濶山尽平连峰远排汉惨惨瘴气青薄薄寒日煖峰峦苦崖石草木条干短遥想彼居人状类麏鹿窜何时遂平定戍卒从此返
夜泊牛口
日落江雾生系舟宿牛口居民偶相聚三四依古柳负薪出深谷见客喜且售煮蔬为夜飱安识肉与酒朔风吹茅屋破壁见星斗儿女自咿嚘亦足乐且久人生本无事苦为世味诱富贵耀吾前贫贱难独守谁知深山子甘与麋鹿友置身落蛮荒生意不自陋今予独何者汲汲强奔走
牛口【失考】咿嚘【赵壹诗肮脏自肮脏咿嚘自咿嚘】
附子由作
行过石壁尽夜泊牛口渚野老三四家寒灯照疎树见我各无言倚石但箕踞水寒双胫长坏袴不蔽股日暮江上归潜鱼远难捕稻饭不满盂饥卧冷彻曙安知城市欢守此田野趣秪应长冻馁寒暑不能苦
牛口见月
掩窗寂巳睡月脚垂孤光披衣起周览飞露洒我裳山川同一色浩若涉大荒幽怀耿不寐四顾独彷徨忽忆丙申年京邑大雨霶蔡河中夜决横浸国南方车马无复见纷纷栰郎新秋忽巳晴九陌尚汪洋龙津观夜市灯火亦煌煌新月皎如昼疎星弄寒芒不知京国喧谓是江湖乡今来牛口渚见月重凄凉却思旧游处满陌沙尘黄
京邑大雨【东都事略嘉佑元年夏四月河北大水壬子河决商胡六月社稷坛坏下诏令中外臣工疏时政缺失】蔡河【宋史河渠志蔡河贯京师兼闵水洧水潩水王应麟困学纪闻建隆二年浚蔡河通陈颍之漕古琵琶沟也杜佑通典谓汉运路由浚仪十里入琵琶沟絶蔡河入陈州即此矣太平寰宇记谓蔡河在开封县南别有琵琶沟在县南十一里即茛宕渠者非也李濓汴京遗迹志源委较详今备载于後蔡河贯京城为都人所仰闵水自尉氏历祥符合于蔡是为惠民河洧水自许田注鄢陵历扶沟合于蔡潩水出郑之大隗山注临頴历鄢陵扶沟合于蔡凡许郑诸水悉会焉其自尉氏北流至戴楼门东广利水门入城名西蔡河其从陈州门西普济水门出城经通许接旧蔡河者名东蔡河】慎按仁宗嘉佑元年丙申先生举进士过扶风本集有凤鸣驿记以年谱考之公甫举进士明年丁酉丁成国太夫人忧归蜀巳亥冬侍老苏公再入京此诗乃巳亥作故云忽忆丙申年通篇多是追遡语王氏注谓嘉佑元年至京师作者谬今改正
戎州
乱山围古郡市易带群蛮瘦岭春耕少孤城夜漏闲往时边有警征马去无还自顷方从化年来亦欵关颇能贪汉布但未脱金鐶何足争强弱吾民尽玉顔
戎州【元和郡县志古僰国秦破滇通五尺道汉武通西南夷置僰道县属犍为郡戎僚之中最有人道故其字从人梁大同十年立戎州太平寰宇记梁于此置六同郡又置戎州隋初郡废而州存天宝元年改南溪郡羁縻三十六州一百三十七县并荒梗无户口乾元中复为戎州○又按十道志唐大历十五年改戎州为叙州欧阳忞舆地广记宋政和四年改戎州为叙州盖取西戎即叙之义二处互异存以备考吴船録自犍为县至叙州一百五十里】羣蛮【太平寰宇记其土有四族黎蒯虞牟夷夏杂居风俗各异其蛮僚之类不识文字言语不通】金鐶【南史狼牙修国其王及贵臣皆云霞布覆胛以金?为络带金鐶贯耳唐书南蛮传投和在真腊国南王宿卫百人衣朝霞耳金鐶太平寰宇记戎州蛮獠风俗椎髻跣足凿齿穿耳按金鐶耳饰也施氏补注讹】
附子由作
江水通三峡州城控百蛮沙昏行旅倦边静禁军闲汉虏更成市罗纨靳不还投氊拣精密换马瘦孱顔兀兀头垂髻团团耳带鐶夷声不可会争利苦间关
舟中聼大人弹琴
弹琴江浦夜漏永歛袵窃聼独激昂风松瀑布巳清絶更爱玉佩声琅璫自从郑卫乱雅乐古器残缺【一作破】世巳忘千年寥落独琴在有如老仙不死閲兴亡世人不容独反古强以新曲求铿锵微音淡弄忽变转数声浮脆【一作泡】如笙簧无情枯木今尚尔何况古意堕渺茫江空月出人响絶夜阑更请弹文王
浮泡【翻译名义受想行起似浮泡】文王【吴渊頴集云琴有十二操将归猗兰龟山越裳拘幽岐山履霜雉朝飞别鹄残形水仙襄阳其中拘幽岐山二操即文王操也】
附子由作
江流浩浩羣动息琴声琅琅中夜鸣水深天濶音响远仰视牛斗皆从横昔有至人爱奇曲学之三岁终无成一朝随师过沧海留置絶岛不复迎终年见怪心自感海水震掉鱼龙惊翻回荡潏有遗韵琴意忽忽从此生师来迎笑问所得抚手无言心自明世人嚣嚣好丝竹撞钟击鼓浪谓荣安知江琴韵超絶摆耳大笑不肯聼
泊南牛【栾城集作南井】口期任遵圣长官不至到晚不及见复来
江上有微径深榛烟雨埋崎岖欲取别不见又重来下马未及语固巳慰长怀江湖涉浩渺安得与之偕南井【曹学佺名胜志泸州江安县在州西南一百二十里有县市有井市宋置南井监在县东北水经注巫溪水径北井县西东转历其县北井南有盐井井在县北故县名北井盖蜀盐皆井出北井置县南井置监率因产盐得名也】任遵圣【东都事略任孜字遵圣眉山人以学问气节雄乡里名声与苏洵相上下仕至光禄寺丞○按遵圣曾为平原令故称为长官先生诗有平原老令更可悲之句见本集】
附子由作【栾城集原题云泊南井口期任遵圣】
期君荒江濆未至望已极朔风吹乌裘隐隐沙上立愧余後期至先到犯寒色既泊问所如归去巳无及系舟重相邀雨冷途路湿
过安乐山闻山上木叶有文如道士篆符云此山乃张道陵所寓二首【第二首一本作重过安乐山】
天师化去知何在玉印相传世共珍故国子孙今尚死满山秋叶岂能神
真人巳不死外慕堕空虚犹余好名意满树写天书安乐山【元和郡县志泸州合江县旧名安乐县安乐山在县东八十里县取名焉】木叶丈如篆符【入蜀记黄牛庙後丛木似冬青而非莫能名者落叶有异文似符篆叶叶不同】慎按汉书建安二十年曹操破张鲁定汉中鲁祖父陵顺帝时客於蜀学道鹤鸣山中三国魏志张陵客蜀学道鹄鸣山造作符书以惑百姓葛洪神仙传张道陵沛国人学长生之术入蜀住鹄鸣山太平寰宇记鹤鸣山在蜀州晋原县西北七十九里张道陵登仙之所鹤与鹄古人通用按以上诸书皆谓道陵寓鹤鸣山不云在安乐山也王象之碑目安乐山有唐高宗时刘真人藏经碑黄山谷云刘真人名珍字善庆安乐山乃真人飞昇之所邓绾吏隐阁记亦谓安乐山世传隋开皇中刘珍先生登真之地曹学佺名胜志山有天符叶树一夕大风雨拔去後得於容子山叶如荔枝而长上有文如虫篆或以为刘真人仙迹据此数说则安乐山仙迹乃刘善庆非天师也先生舟行过山下一时所闻出长年三老之口恐未必得其真故为考证如此
渝州寄王道矩
曾闻五月到渝州水泊长亭砌下流唯有梦魂长缭绕共论唐史更绸缪舟经故国岁时改霜落寒江波浪收归梦不成冬夜永厌闻船上报更筹
渝州【十道志渝州南平郡古巴国也元和郡县志剑南道东川节度所辖东至鱼复西连僰道北接汉中南极牂牁是其界也刘璋分巴郡自垫江以下为永宁郡先主又以固陵为巴东郡于是巴郡分而为三梁武陵王于巴郡置楚州开皇九年改为渝州因渝水为名东北至涪州水路三百四十里太平寰宇记属山南西道崇宁中改恭州范石湖吴船録所谓恭州即渝州也後以光宗潜邸始陞府名重庆】王道矩【一本矩作祖爵里失考】
入峡
自昔怀幽【一作清】赏今兹得纵探长江连楚蜀万派泻东南合水来如电黔波绿似蓝余流细不数远势竞相参入峡初无路连山忽似龛萦纡收浩渺蹙缩作渊潭风过如呼吸云生似吐含坠崖鸣窣窣垂蔓绿毵毵冷翠多崖竹孤生有石楠飞泉飘乱雪怪石走惊骖絶涧知深浅樵童忽两三人烟偶逢郭沙岸可乘篮野戌荒州县邦君古子男放衙鸣晚鼔留客荐霜柑闻道黄精草丛生绿玉篸尽应充食饮不见有彭聃气候冬犹煖星河夜半涵遗民悲昶衍【公自注孟昶从此入觐王衍亦蜀王】旧俗接鱼蚕板屋漫无瓦岩居窄似庵伐薪常冒险得米不盈甔叹息生何陋劬劳不自惭叶舟轻远泝大浪固尝谙矍铄空相视呕哑莫与谈蛮荒安可住幽邃信难妉独爱孤栖鹘高超百尺岚横飞应自得远扬似无贪振翮游霄汉无心顾雀?尘劳世方病局促我何堪尽解林泉好多为富贵酣试看飞鸟乐高遁此心甘
入峡【吴船録发泥碚村六十里至恭州自此入峡大抵西川至东川风土已不同至峡益陋矣】合水【经水江水又东北至巴郡江川县涪水汉水合水宕渠水合南流注之】黔波【吴船録黔水自黔江来合大江江涛黄浊黔江乃清冷如玻璃其下悉是石底自成都至此始见清江】州县【本集与荆州王兵部书云自蜀至楚过郡十一县二十有六】鱼蚕【欧阳忞舆地广记三代以前蜀君曰蚕丛曰伯雍曰鱼鳬曰杜宇曰开明相继王之】
附子由作【按栾城集入峡诗在巫山庙之前盖误以瞿塘为入峡也令依吴船録编附渝州诗後】
舟行瞿塘口两耳风鸣号渺然长江水千里投一瓢峡门石为户郁怒水力骄扁舟落中流浩如一叶飘呼吸信奔浪不复由长篙捩柂破濆旋畏与乱石遭两山蹙相值望之不容刀渐近乃可入白盐最雄高草木皆倒生哀叫悲猿猱白云缭长袖零落如飞毛缅怀洚水年惨蹙病有尧禹益决岷水屡与山鬼鏖摧冈转大石破地疏洪涛巉巉当道山斩截肩尾销峭壁下无趾连峰断修腰破处不生草上不挂鸟巢水怪不尽戮下有龙与鳌辽哉千万年禹死遗迹牢岂必见河洛开峡斯已劳江上看山
船上看山如走马倏忽过去数百羣前山槎牙忽变态後岭杂遝如惊奔仰看微径斜缭绕上有行人高缥缈舟中举手欲与言孤帆南去如飞鸟
数百羣【马思赞云起句用少陵隔河见胡骑倏忽数百羣二语杜是正面此是譬喻所谓夺胎换骨法也】
附子由作
朝看江上枯崖山憔悴荒榛赤如赭暮行百里一回头落日孤云霭新画前山更远色更深谁知可爱信如今惟有巫山最穠秀依然不负远来心黔中【一本作涪州】得山胡【公自注善鸣出黔中】
终日鎻筠笼回头惜翠茸谁知声??亦自意重重夜宿烟生浦朝鸣【一作吟】日上峰故巢何足恋鹰隼岂能容黔中【元和郡县志巴之南鄙秦黔中地蜀先主以为涪陵郡武德元年立涪州在蜀江之南涪江之西元方舆胜览涪州自思州之上费溪发源经五十八节名滩方至黔州溉凡五百余里与蜀江会于涪州之东九域志涪州属夔州路东至忠州三百五十里○按涪州古巴国汉涪陵】
附子由次韵
山胡拥苍毳两耳白茸茸野树啼终日黔山深几重啄溪探细石噪虎上孤峰被执应多恨筠笼仅不容
留题仙都观
山前江水流浩浩山上苍苍松柏老舟中行客去纷纷古今换易如秋草空山楼观何峥嵘真人王远隂长生飞符御气朝百灵悟道不复诵黄庭龙车虎驾来下迎去如旋风抟紫清真人厌世不回顾世间生死如朝暮学仙度世岂无人飡霞絶粒长辛苦【一作苦辛】安得独从逍遥君冷然乘风驾浮云超世无有我独行【一作存】
仙都观【水经注平都有天师治道书号为平都福地太平寰宇记平都山汉隂长生白日昇天于此二十四化之一也道藏有平都山仙都观记二卷注云山在忠州隂长生成仙处舆地纪胜仙都观在鄷都县平都山唐建宋改景德观又名白鹤观段文昌修平都观记云平都最高顶即汉时王远隂长生二真人蝉蜕之所舆地碑目仙都观有二仙公碑李?撰二仙铭薛湜撰俱景龙二年立号白玉碑百川学海治平末东坡泊舟仙都观下道士持隂长生石刻金丹诀就质真?坡曰不知也然士大夫过此必以请久之自有知者○按治平末先生方在凤翔任焉得泊舟观下或误以嘉佑为治平尔】仙都山鹿
日月何促促尘世苦局束仙子去无踪故山遗白鹿仙人巳去鹿无家孤楼怅望层城霞至今闻有游洞客夜来江市叫平沙长松千树风萧瑟仙宫去人无咫尺夜鸣白鹿安在哉满山秋草无行迹
白鹿【老苏公诗序云至鄷都县将游仙都观见知县李长官云固知君之将至也此山有鹿甚老而猛兽猎人终莫能害将有客来游鹿辄夜鸣故尝以此候之而未尝失余闻而异之乃为作诗○按嘉佑集不载此序亦无诗霏雪録所载与此略同方舆胜览景德观前鹿麂时出没林间与人狎自平都西去一里树林丛密者白鹿山也景德观即仙都观注见上首】
江上值雪效欧阳体限不以盐玉鹤鹭絮蝶飞舞之类为比仍不使皓白洁素等字【欧阳公原作载聚星堂雪诗後】
缩颈夜眠如冻龟雪来惟有客先知江边晓起浩无际树杪风多寒更吹青山有似少年子一夕变尽沧浪髭方知阳气在流水沙上盈尺江无澌随风颠倒纷不择下满坑谷高陵危江空野濶落不见入户但觉轻丝丝沾裳细看若【一作巧】刻镂岂有一一天工为霍然一挥徧九野吁此权柄谁执持世间苦乐知有几今我幸免沾肤肌山夫只见压樵担岂知带酒飘歌儿天王临轩喜有麦宰相献夀嘉及时冻吟书生笔欲折夜织贫女寒无帏高人着屐踏冷冽飘拂巾?真仙姿野僧斫路出门去寒液满鼻清淋漓洒袍入袖湿靴底亦有执板趋堦墀舟中行客何所爱愿得猎骑当风披草中咻咻有寒兎孤隼下击千夫驰?氷煮鹿最可乐我虽不饮强倒巵楚人自古好弋猎谁能往者我欲随纷纭旋转从满面马上操笔为赋之
【朱翌倚觉寮杂记东坡雪诗青山有似少年子二句盖用皮日休云世无用贤人青山生白髭意也】寒液满鼻【束晢饼赋玄冬猛寒清晨之会涕冻鼻中霜凝口外】
慎按子由次韵病中大雪诗追述江上值雪事则子由当亦有作今栾城集失载
严顔碑【公自注在忠州顔即巴郡太守事见蜀志张飞传】
先主反刘璋兵意颇不义孔明古豪杰何乃为此事刘璋固庸主谁为死不二严子独何贤谈笑傲碪几国亡君巳执嗟子死谁为何人刻山石使我空涕泪吁嗟断头将千古为病悸
忠州【元和郡县志後汉巴东郡唐贞观八年改忠州】
附子由作
古碑残缺不可读远人爱惜未忍磨相传昔者严太守刻石千载字巳讹严顔平生吾不记独忆城破节最高被擒不辱古亦有吾爱善折张飞豪军中生死何足怪乘胜使气可若何斫头徐死子无怒我岂畏死如儿曹匹夫受戮或不避所重壮气吞黄河临危闲暇有如此览碑慷慨思横戈屈原塔【公自注在忠州原不当有碑塔于此意者後人追思故为作之】
楚人悲屈原千载意未歇精魂飘何处父老空哽咽至今沧【一作苍】江上投饭救饥渇遗风成竞渡猿叫楚山裂屈原古壮士就死意甚烈世俗安得知眷眷不忍决南宾【旧本本作賨讹】旧属楚山上有遗塔应是奉佛人恐子就沦灭此事虽无凴此意固巳切古人谁不死何必较考折名声实无穷富贵亦暂热大夫知此理所以持死节南宾【太平寰宇记山南东道忠州南宾郡理临江县梁大同六年立临江郡後魏改临州唐武德二年分武宁置南宾县属临州天宝元年改南宾郡忠州即南宾也刻本俱讹作南賨賨者巴蜀贡赋之名非地名也】屈原碑【舆地碑目临江郡有屈原碑九域志亦引之】
附子由作【栾城集原注在忠州】
屈原遗宅秭归山南宾古者巴子国山中遗塔知几年过者迟疑不能识浮图高絶谁所为原死岂复待汝力临江慷慨心自明南访重华颂孤直世人不知徒悲伤强为筑土高岌岌
望夫台【公自注在忠州南数十里】
山头孤石远亭亭江转船回石似屏可怜千古长如昨船去船来自不停浩浩长江赴沧海纷纷过客似浮萍谁能坐待山月出照见寒影高伶俜
望夫台【名胜志南山即翠屏山在忠州城对岸山中有朝真岩望夫台】
附子由作
江上孤峯石为骨望夫不来空独立去时江水拍山流去後江移水成碛江移岸改安可知独与高山化为石山高身在心不移慰尔行人远行役竹枝歌【并序】
竹枝歌本楚声幽怨恻怛若有所深悲者岂亦往者之所见有足怨者与夫伤二妃而哀屈原思怀王而怜项羽此亦楚人之意相传而然者且其山川风俗鄙野勤苦之态固巳见於前人之作与今子由之诗故特缘楚人畴昔之意为一篇九章以补其所未道者
苍梧山高湘水深中原北望度千岑帝子南游飘不返惟有苍苍枫桂林枫叶萧萧桂叶碧万里远来超莫及乘龙上天去无踪草木无情空寄泣水滨击鼓何喧阗相将扣水求屈原屈原巳死今千载满船哀唱似当年海滨长鲸径千尺食人为粮安可入招君不归海水深海鱼岂解哀忠直吁嗟忠直死无人可怜怀王西入秦秦关巳闭无归日章华不复见车轮君王去时箫鼓咽父老送君车轴折千里逃归迷故乡南公哀痛弹长铗三户亡秦信不虚一朝兵起尽讙呼当时项羽年最少提剑本是耕田夫横行天下竟何事弃马乌江马垂涕项王巳死无故人首入汉庭身委地富贵荣华岂足多至今惟【一作犹】有冢嵯峨故国凄凉人事改楚乡千古为悲歌
竹枝【其声本出於巴渝唐贞元中刘禹锡在沅湘以俚歌鄙陋乃依骚九歌作竹枝新歌】附子由作
舟行千里不至楚忽闻竹枝皆楚语楚言啁哳安可分江中明月多风露扁舟日落驻平沙茅屋竹篱三四家连舂并汲各无语齐唱竹枝如有嗟可怜楚人足悲诉岁乐年丰尔何苦钓鱼长江江水深耕田种麦畏狼虎俚人风俗非中原处子不嫁如等闲双鬟垂顶髪巳白负水采薪常苦艰上山采薪多荆棘负水入溪波浪黑天寒斫木手如龟水重还家足无力山深瘴煖霜露乾夜长无衣犹苦寒平生有似麋与鹿一旦白髪巳百年江上乘舟何处客列肆諠譁占平碛远来忽去不记州罢市归船不相识去家千里未能归忽聼长歌皆惨凄空船独宿无与语月满长江归路迷路迷乡思渺何极长怨歌声苦凄急不知歌者乐与悲远客乍闻皆掩泣
八阵碛
平沙何茫茫髣髴见石蕝纵横满江上岁岁沙水啮孔明死巳久谁复辨行列神兵非学到自古不留诀至人巳心悟後世徒妄说自从汉道衰蠭起尽奸杰英雄不相下祸难久连结驱民市无烟战野江流血万人赌一掷杀尽如沃雪不为久远计草草常无法孔明最後起意欲扫羣孽崎岖事节制隐忍久不决志大遂成迂岁月去如瞥六师纷未整一旦英气折惟余八阵图千古壮夔峡
八阵碛【困学纪闻八阵图可见者三一在浦阳之高平旧垒一在新都之八阵乡一在鱼复永安宫南江滩上鱼复石碛迄今如故太平寰宇记八阵图在奉节县西南七里荆州图副云永安宫南一里渚下平碛上周围四百十八丈中有孔明八阵图按奉节县本汉鱼复县地桓温征蜀过此见常山蛇阵遂勒铭曰望古诫其真临源爱往迹恐君遗事节聊下南山石水经注八阵图东跨故垒皆累细石为之聚石八行行间相去二丈入蜀记夔州东南有八阵碛孔明之遗迹碎石行列如引?每岁江涨碛上水数十丈比退阵石如故】石蕝【晋语楚为荆蛮置茅蕝设望表说文蕝束茅表位也按此云石蕝谓八阵碛以石表位如茅蕝也】心悟【蜀志诸葛亮传亮性长于巧思推演兵法作八阵图咸得其要】事节制【蜀志建安十二年亮悉衆由斜谷出据武功五丈原每患粮不继使巳志不伸是以分兵屯田为久住之基耕者杂于渭滨居民之间而百姓安堵军无私焉】
附子由作
涨江吹八阵江落阵如故我来苦寒後平沙如匹素乘高望遗蹟磊磊六十四遥指同布碁就视不知处世称诸葛公用衆有法度区区落褒斜军旅无濶步中原竟不到置阵狭无所茫茫平沙中积石排队伍独使後世人知我非莾卤奈何长蛇形千古径不悟惟余桓元子久视不能去
诸葛盐井【公自注井有十四自山下至山上其十三井常空盛夏水涨则盐泉迤迁去常去于江水之所不及】
五行水本咸安择江与井如何不相入此意谁复省人心固难足物理偶相逞犹嫌取未多井上无闲绠盐井【太平寰宇记八阵碛下三里有一碛东西百步南北四十步上有盐泉井五口以木为桶昔尝取盐即时沙壅冬出夏没】
白帝庙
朔风催入峡惨惨去何之共指苍山路来朝白帝祠荒城秋草满古树野藤垂浩荡荆江远凄凉蜀客悲迟回问风俗涕泗悯兴衰故国依然在遗民岂复知一方称警跸万乘拥旌旗远略初吞汉雄心岂在夔崎岖来野庙闵默愧常【一作当】时破甑蒸山麦长歌唱竹枝荆邯【一本作都讹】真壮士吴柱本经师失计虽无及图王固巳奇犹余帝王号皎皎在门楣
白帝庙【水经注江水又东迳鱼复故城南故鱼国也地理志江关都尉治元和郡县志公孙述改鱼复为白帝城元方舆胜览白帝庙在奉节县东八里旧州城内有三石笋犹存入蜀记白帝庙气象甚古松柏皆百年物王象之碑目白帝庙凡三其一元和元年其二长兴二年其三广政元年立庙前有柏柱大可十围高二十余丈乃公孙述时楼柱】荒城【盛弘之荆州记巴东郡峡上北岸有一山孤时甚峭巴东郡据以为城注水经白帝山北缘马岭接赤甲山其间平处南北相去八十五丈东西七十丈东傍瀼溪即以为隍寒山九坂最为险峻公孙述据蜀自以为承汉土运故号曰白帝城】吴柱【时为公孙述博士事详公孙述传中】
永安宫【公自注今夔州之永安门即宫之遗址也】
千古陵谷变故宫安得存徘徊问遗老惟有永安门游人杂楚蜀军马晚喧喧不见重楼好谁知昔日尊吁嗟蜀先主兵败此亡魂只应法正死使公去遭燔
永安宫【三国志先主伐吴不利自夷陵道还改白帝为永安仍于州西七里筑永安宫水经江水又东迳永安宫南注云刘先主终于此距平地可二十里许江山迥濶入峡所无乐史谓公孙述筑者讹陆游入蜀记夔州在山麓沙上所谓鱼复永安宫也宫今为州仓州治在宫西北永安门无可考以地里揆之当是夔之西门】遭燔【三国志章武二年先主自巫峡至夷陵连营七百里吴将陆逊令军士人持一把茅以火攻之连烧四十营】
过木枥观
石壁高千尺微踪远欲无飞檐如劔寺【公自注出剑门东望上寺宇彷佛可见】古柏似仙都许子尝高遯行舟悔不迂斩蛟闻猛烈提剑想崎岖寂莫棺犹在修崇世巳愚隐居人不识化去俗争吁洞府烟霞远人间爪髪枯飘飘乘倒景谁复顾遗躯
木枥观【老苏公诗序云许旌阳得道之所舟人不以相告既过至武宁县乃得其事县人云许旌阳棺椁犹在山上旌阳许逊也尝为旌阳令太平寰宇记木枥山在万州武宁县东南十三里舆地纪胜许旌阳旧宅今之白鹤寺也】剑寺【王象之碑目剑门山顶有一寺曰梁山寺】古柏似仙都【元方舆胜覧自鄷都县东行二里石径萦回翠柏万株即平都山】许子【列仙传许逊字敬之晋永嘉中为蜀之旌阳令从吴猛得神方弃官居洪州西山下时海昏有大蛇真君用正一斩邪之法殱之】
慎按十二真君传与此略同又云东晋尚书郎迈护军长史穆皆逊之族子也又真诰云许尚八男第四迈五【当作字须考】叔玄自改名远游则旌阳令名逊非迈也诗序以旌阳为迈者讹今为考正
巫山【按栾城集有巫山庙七言古诗一首无巫山诗】
瞿塘迤逦尽巫峡峥嵘起连峯稍可怪石色变苍翠天工运神巧渐欲作奇伟坱轧势方深结构意未遂旁观不暇瞬步步造幽邃苍崖忽相偪絶壁凛可悸仰观八九顶俊爽凌颢气晃荡天宇高奔腾江水沸孤超兀不让直拔勇无畏攀缘见神宇憇坐就石位巉巉隔江波一一问庙吏遥观神女石绰约诚有以俯首见斜鬟拖霞弄修帔人心随物变远觉含深意野老笑我旁少年尝屡至去随猿猱上反以绳索试石笋倚孤峯突兀殊不类世人喜神怪论说惊幼穉楚赋亦虚传神仙安有是次问扫坛竹云此今尚尔翠叶纷下垂婆娑緑【一作缘】凤尾风来自偃仰若为神物使絶顶有三碑诘曲古篆字老人那解读偶见不能记穷探到峯背采研黄杨子黄杨生石上坚瘦纹如绮贪心去不顾涧谷千寻缒山高虎狼絶深入坦无忌洪【一作溟】蒙草树密葱蒨云霞腻石窦有泓泉甘滑如流髓终朝自盥漱冷冽清心胃浣衣挂树梢磨斧就石鼻徘徊云日晚归意念城市不到今十年衰老【一作疾】筋力惫当时伐残木牙蘖巳如臂忽闻老人说终日为叹喟神仙固有之难在忘势利贫贱尔何爱弃去如脱屣嗟尔若无还絶粮【一作粒】应不死
巫山【水经注江水历峡东迳新崩滩其下十余里有大巫山首尾一百六十里谓之巫峡□因山为名也乐史太平寰宇记旧云自三峡取蜀数千里恒是一山此好大之言也惟三峡七百里两岸连山略无缺处重岩叠嶂隐天蔽日自非亭午夜分不见日月所谓高山寻云怒湍流水絶非人境神女庙在峡北岸】瞿塘【水经注白帝城西有孤石冬出水二十余丈夏即没秋时方出乐府解题瞿盛也塘陂池也言盛水其中可以行舟也又云夏则为瞿冬则为塘入蜀记瞿塘关西门正对灔澦堆太平寰宇记瞿塘在夔州东一里古西陵峡也连崖千丈奔流电激方舆胜览以为三峡之门吴船録泊夔州视瞿塘水仅漫灔澦之顶盘涡散其上谓之灔澦?发十五里至瞿塘口】八九顶【入蜀记巫山十二峯不可悉见所见八九峯】神女石【按峡中十二峯曰望霞翠屏朝云松峦集仙来鹤净坛上昇起云飞凤登龙圣泉无神女峯之名范成大吴船録云阳台高唐观人云在来鹤峯上入蜀记云十二峯惟神女峯最为纎丽奇峭宜为仙真所托云云窃意来鹤峯即神女峯之别名未可知也】
巫山庙上下数十里有乌鸢无数取食於行舟之上舟人以神之故亦不敢害
羣飞来去噪行人得食无忧便可驯江上饥乌无足怪野鹰何事亦频频
庙乌【吴船録凝真观前有驯鸦客舟将来则迎于数里之外舟过亦送数里土人谓之神鸦入蜀记神女祠中有乌数百送迎客舟自唐夔州刺史李贻诗巳云羣乌幸胙余矣】
附子由作
巫庙真人古列仙高心独爱玉炉烟饥乌巧会行人意来去纷纷噪客船
神女庙
大江从西来上有千仭山江山自环拥恢诡富神奸深渊鼍鼈横巨壑龙蛇顽旌阳斩长蛟雷雨移沧湾蜀守降老蹇至今带连鐶纵横若无主荡逸侵人寰上帝降瑶姬来处荆巫间神仙岂在猛玉座幽且闲飘萧驾风驭弥节朝天关倏忽廵四方不知道里艰古粧具法服邃殿罗烟鬟百神自奔走杂?来趋班云兴灵怪聚云散鬼神还茫茫夜潭静皎皎秋月弯还应摇玉佩来聼水潺潺
神女庙【盛弘之荆州记神女庙在峡之北岸入蜀记过巫山凝真观谒妙用真人祠即世所谓巫山神女祠正对巫山峯峦上入霄汉山脚直挿江中】瑶姬【神女赋我帝之季女名瑶姬封于巫山之台所谓巫山之女高唐之姬】秋月【入蜀记神女峯每八月十五夜月明时有丝竹之声往来山顶山猿皆鸣逹旦方止】
过巴东县不泊闻颇有莱公遗蹟
莱公昔未遇寂莫在巴东闻道山中树犹余手种松江山养豪俊礼数困英雄执板迎官长趋尘拜下风当年谁刺史应未识三公
巴东县【水经注江水经巴东峡後汉公孙述遣田戎拔巫之巴东县名始此太平寰宇记山南东道巴东县在归州西六十里本汉巫县地後周置乐乡县开皇十八年改为巴东县九域志属荆州湖北路】莱公【按曾巩隆平集凖没後仁宗哀其以忠贬死赠中书令莱国公谥忠愍莱国乃仁宗朝追赠非真宗朝所封施氏补注譌】手种松【按入蜀记巴东县江山雄丽大胜秭归谒寇莱公祠登双柏堂旧有公手植栢今巳槁死渑水燕谈亦云莱公知巴东手植双栢于庭民比之甘棠谓之莱公栢今先生诗以为手种松似为韵所转移抑传闻失实也】
昭君村
昭君本楚人艳色照江水楚人不敢娶谓是汉妃【一作家】子谁知去乡国万里为胡鬼人言生女作门楣昭君当时忧色衰古来人事尽如此反覆纵横安可知
昭君村【汉书注应劭曰王嫱王氏女名嫱字昭君文颖曰本南郡秭归人也太平寰宇记归州兴山县有王昭君宅王嫱即此邑人故曰昭君之县村连巫峡香溪在邑界昭君所游处方舆胜览昭君村在归州东北四十里】胡鬼【白居易昭君诗生为汉宫妃死作胡地鬼】
附子由作
峡女王嫱继屈须入宫曾不媿秦姝一朝远逐呼韩去遥忆江头捕鲤鱼江上大鱼安敢钓转柁横江筋力小深边积雪厚埋牛两处辛勤何处好去家离俗慕荣华富贵终身独可嗟不及故乡山上女夜从东舍嫁西家
新滩
扁舟转山曲未至巳先惊白浪横江起槎牙似雪城番番从高来一一投涧坑大鱼不能上暴鬛【一作鳃】滩下横小鱼散复合瀺灂如遭烹鸬鷀不敢下飞过两翅轻白鹭夸瘦捷揷脚还欹倾区区舟上人薄技安敢呈只应滩头庙赖此牛酒盈
新滩【吴船録归州下五里白狗滩又三十里新滩名豪三峡入蜀记新滩南岸曰官漕北岸曰龙门龙门水湍急多暗石官漕差可行故舟率由南上然石多鋭易穿船为峡中最险处宋初山崩石壅为舟害于是着令自十月至二月禁行舟知归州赵诚疏凿之滩害梢去江絶于天圣中至皇佑三年复通然滩害至今未能悉去】滩头庙【入蜀记江渎北庙正临龙门江南岸又有江渎南庙】
新滩阻风
北风吹寒江来自两山口初闻似摇扇渐觉平沙走飞云满岩谷舞电穿窗牖滩下三日留识尽滩【一作山】前叟孤舟倦鵶轧短缆困牵揉尝闻不终朝今此独何【一作何其】久只应留远人此意固亦厚吾今幸无事闭户为饮酒
黄牛庙
江边石壁高无路上有黄牛不服箱庙前行客拜且舞击鼓吹箫屠白羊山下耕牛苦硗确两角磨崖四蹄湿青刍半束长苦饥仰看黄牛安可及
黄牛庙【荆州记夷陵南岸重岭叠起最大而高岸间有石状如人负力牵牛人黑牛黄成就分明此岩既高加以江湍纡回虽途经信宿犹望见之行者歌曰朝发黄牛暮宿黄牛三朝三暮黄牛如故吴船録过新滩八十里至黄牛峡上有沼川庙黄牛之神也云助禹疏川者入蜀记黄牛庙神封嘉应保安侯其下即无义滩乱石塞中流望之可畏】硗确【诗疏阪田崎岖硗确之处】青刍【少陵诗与奴白饭马青刍】
虾蟇碚【一作培】
蟇背似覆盂蟇颐似偃月谓是月中蟇开口吐月液根源来甚远百尺苍崖裂当时龙破山此水随龙出入江江水浊犹作深碧色禀受苦洁清独与凡水隔岂惟煮茶好酿酒应无敌
虾蟇碚【欧阳公集自注云碚土人写作背字音佩荆川记虾蟇碚在夷陵石鼻山下黄山谷云从舟中望之颐项口吻甚类虾蟇寻泉入洞中石气清寒泉出石骨若虬龙水流循虾蟇背垂鼻口间乃入江入蜀记云虾蟇在扇子峡麓头鼻吻颐絶类而背脊疱处尤逼真】煮茶【张又新水记峡州扇子峡石中突而泄水俗谓之虾蟇石其水煎茶第一曹能始云陆羽品其水为天下第四陆放翁诗巴东峡里最初峡天下泉中第四泉】
出峡
入峡喜巉岩出峡爱平旷吾心淡无累遇境即安畅东西径千里胜处颇屡访幽寻远无厌高絶每先上前诗尚遗略不録久恐忘忆从巫庙回中路寒泉涨汲归真可爱翠碧光满盎忽惊巫峡尾岩腹有穿圹仰见天苍苍石室开南向宣尼古庙宇丛木作帷帐铁楯横半空俯瞰不计丈古人谁架构下有不测浪石窦见天囷瓦棺悲古葬新滩阻风雪村落去携杖亦到龙马溪茅屋沽村酿玉虚悔不至实为舟人诳闻道石最奇寤寐见怪状峡山富奇伟得一知几丧苦恨不知名历历但想像今朝脱重险楚水渺平荡鱼多客庖足风顺行意王追思偶成篇聊助舟人唱
出峡【吴船録黄牛峡尽则为扇子峡过此尽峡中滩矣三十里得南岸则尽平地曰平善坝舟出峡至此人皆相庆如更生三十里至峡州】宣尼古庙【入蜀记发巴东山益奇怪有夫子洞在峭壁人迹不可至彷佛若有栏楯不知所谓夫子者何也按王梅溪集巫山县东有灵泉谓之孔子泉其旁居民生子辄能读书据此二说则峡中当有孔子庙而无可考】村酿【水经注鱼复戍左岸有巴乡村村人善酿故俗称巴乡清村侧有溪溪中多灵夀木】玉虚【晏公类要玉虚洞周园石壁隐出异文日居左而圆月居右而缺龙虎草木之状不可殚述文献通考荆湖北路归州兴山县有玉虚洞太平寰宇记玉虚洞在兴山县南五十里唐天宝五载其洞忽开入蜀记玉虚洞去江岸五里许洞门小才寻丈既入则可容数百人有石成幢盖旛旗芝草竹笋仙人龙虎鸟兽之属】
慎按太平寰宇记龙洞溪在夔州西一百里舆地志云永安宫西有南乡峡峡西八十里有溪溪中有灵夀木此即是龙洞溪即善酿酒之村也据此与诗语正相合但记作龙洞诗作龙马必有一讹冯氏补注妄托寰宇记云马鸣溪在夔州俗称龙马溪又伪造土人牧马於溪上产龙驹事以傅会之杜撰假托用以欺人寰宇记全书具在真不满览古者一笑也
游三游洞
冻雨霏霏半成雪游人屦冷苍苔滑不辞擕被岩底眠洞口云深夜无月
三游【白居易诗序云予自江州司马授忠州刺史之郡与知退会于夷陵翼日微之返棹送子至下牢戍闻石间泉声因舍棹步入缺岸水石相薄跳珠溅玉惊动耳目各赋古诗二十韵书于石壁以吾三人始游故因名三游洞洞在峡州上二十里北峯下两岸相廞间】
附老苏诗
洞中苍石流成乳山下寒溪冷欲氷天寒二子苦求去吾欲居之亦不能
附子由诗
昔年有迁客擕手过嵌岩去我岁巳百游人忽复三
【慎按老苏子由二诗嘉佑栾城集俱失载今从王氏注中采録】
游洞之日有亭吏乞诗既为留三絶句於洞之石壁明日至峡州吏又至意若未足乃复以此诗授之
一径绕山翠萦纡去似蛇忽惊溪水急争看洞门呀滑磴攀秋蔓飞桥踏古槎三扉迎北吹一穴向西斜叹息烟云老【一本作去讹】追思岁月遐唐人昔未到古俗此为家【自此以下王注分为二首今从施氏本合而为一】洞煖无风雪山深富鹿豭相逢衣尽草环坐髻应髽竈突依岩黑樽罍就石洼洪荒无传记想像在羲娲此事今安有遗踪我独嗟山翁劝留句强为写槎牙
峡州【十道志三峡口地曰峡州楚蜀分畛舆地广记魏武平荆州分置临江郡蜀先主改为宜都後周改曰硖州九域志峡州夷陵郡属荆湖北路後周硖州唐初改硖为峡东界至江陵府二百六十五里西界至归州一百五里】三扉一穴【入蜀记过下牢关系船登三游洞蹑石磴二里其险处不可着脚洞大如三间屋有一穴通人过然隂黑可畏缭山腹伛偻自岩下至洞前差可行下临溪潭石壁二十余丈又一穴後有壁可居锺乳岁久垂地正当穴门】
附子由作
洞前危径不容足洞中明旷坐百人苍崖兀硉起成柱乱石散列如惊麏清溪百丈下无路水满沙上如鱼鳞夜深明月出山顶下照洞口才及唇沉沉深黑若大屋野老煹火青如磷平明欲出迷上下洞气飘乱为横云深山大泽亦有是野鸟鸣噪孤熊蹲三人一去无复见至今冠盖长满门寄题清溪寺【公自注在峡州鬼谷子之故居】
口舌安足恃韩非死说难自知不可用鬼谷乃真奸遗书今未亡小数不足观秦仪固新学见利不知患嗟时无桓文使彼二子颠死败无足怪夫子固使然君看巧更穷不若愚自安遗官若有神颔首然吾言
清溪【太平寰宇记清溪在峡州远安县南六十五里源出清溪山下冬夏无增减鬼谷先生传云楚有清溪下深千仭其水灵异郭璞游仙诗清溪千仭余中有一道士借问是何人云是鬼谷子】遗书【柳宗元读鬼谷子汉时刘向班固録书无鬼谷子鬼谷子最後出学者宜其不道也】秦仪新学【程明道曰秦仪学于鬼谷其术先揣摩然後捭阖既动然後用鈎钳】
附子由作
清溪鬼谷子雄辨倾六国视世无足言自闭长默默苏张何为者欲窃长短术学成果无赖遂为世所惑颠倒卖诸侯倾转莫可执後世何不明疑我不汝及谁知居深山玩世可终日君观二弟子死处竟莫得客齐自披裂投魏求寄食悠悠清溪中石乱流水急溪鱼为朝飡老死得安穴居乱独无言其辩吾不测
留题峡州甘泉寺【公自注姜诗故居】
轻舟横江来吊古悲纯孝逶迤寻远迹婉娈见遗貌清泉不可掬涸尽空石窖古人飘何之惟有风竹閙行行翫村落户户悬网罩民风坦和平开户夜无钞丛林富笋茹平野絶虎豹嗟哉此乐乡母乃姜子敎
甘泉寺【欧阳修诗自注云甘泉寺在临江一山上与县廨相对寺有清泉一泓俗传姜诗泉亦有姜诗祠按诗广汉人疑泉不在此陆游入蜀记峡州西山甘泉寺竹桥石磴甚有幽趣法堂之右小径数十步至孝妇泉谓姜诗妻龎氏也泉上有祠欧阳不以为信故其诗云事迹难寻楚语讹】姜子【後汉书作姜诗○慎按水经注洛县有沈乡去江七里江士逊之所居士逊名诗至孝母好饮江水嗜鱼脍常以鸡鸣溯流汲江子坐取水溺死妇恐姑知称诗游学冬夏衣服实投江流于是至孝上通泉出其舍侧涌泉之中旦旦出鲤鱼一双以膳焉华阳国志广寒郡治雒县洛字原从水汉火德忌水故改从雒则诗为广汉人与後汉书合但所记事迹稍异而姓又不同束观汉记亦以为江诗或系流传之譌当以史传为正也】
夷陵县欧阳永叔至喜堂
夷【一作西】陵虽【一作有】小邑自古控荆吴形胜今无用英雄久巳无谁知有文伯远谪自王都人去年年改堂倾岁岁扶追思犹咎吕感叹亦怜朱【公自注时朱太守为公筑此堂】旧种孤楠老新霜一橘枯清篇留峡洞醉墨写邦图【公自注三游洞有诗夷陵图後有留题处】故老问行客长官今白须着书多念虑许国减欢娯寄语公知否还须数倒壶
夷陵【吴録昭烈帝立宜都于西陵即夷陵也】至喜堂【居士集至喜堂记略云景佑三年修有罪谪是邦朱公至县舍择其厅事之东以作斯堂与宾客偕至而落之按峡州又有至喜亭欧公亦有记堂在县署中非至喜亭也】咎吕【李焘长编范仲淹权知开封府言事无所避时吕夷简执政仲淹上言进退近臣不宜全委宰相夷简不悦斥仲淹越职言事坐贬韩魏公安阳集欧阳墓志云文正范公权京尹直陈时政得失大忤时宰意斥守饶州谏官不敢言公胎书责之坐贬夷陵今按宰辅编年录吕夷简于明道二年四月罢相十月复入相前後共七年】朱太守【宋史景佑二年朱庆基以郎中出守峡州】孤楠【欧阳集有至喜堂新开北轩手植楠木诗云为怜碧砌宜佳树手劚苍苔选绿丛】慎按自嘉州至荆州水路二千六百八十余里其经由郡县古蹟先後次第栾城集亦有舛讹者故以上排次依范石湖吴船录
苏诗补注卷一

[book_title]卷二
钦定四库全书
苏诗补注卷二　　　翰林院编修查慎行撰
古今体诗三十九首【嘉佑五年庚子春自荆州陆行赴京师作】
息壤诗【并引】
淮南子曰鲧湮洪水盗帝之息壤帝使祝融杀之于羽渊今荆州南门外有状若屋宇?入地中而犹见其脊者旁有石记云不可犯畚锸所及辄复如故又颇以致雷雨岁大旱屡发有应予感之乃为作诗其辞曰
帝息此壤以藩幽台有神司之随取而培帝勑下民无敢或开惟帝不言以雷以雨惟民知之幸帝之恕帝茫不知谁敢以告帝怒不常下土是震使民前知是役于民无是坟者谁取谁予惟其的之是以射之
【慎按幸帝之恕恕字似当作怒谁敢以告告字叶韵似当作诉诸刻本恐讹存疑再考】
附子由作
江上寒沙薄如席一夕坟起成高丘江流倾转力不胜左啮右吐非自由南郡城南独何者平地生长殊不休当中屋背不盈尺深入百丈皆石楼古人不知下有怪发破不掩水涨浮传言夏鲧塞洚水上帝爱此无敢偷窃持大畚负长鎛刺取不巳帝使流禹知水怒非塞止网捕百怪杂蜃鳅掘壕入土不计丈投掷填压声鸣啾一时既定忧後世恐此窃出壤九州神人巳死无复制故以此土封其头发之辄满不可既意使灵物长幽囚前年大旱千里赤取土盈掬雨不收谁言咫尺旧黄壤中有千岁龙与虬高山万仭犹可削嗟此何独生如疣天长地远莾无极虽有缺壤谁能賙我疑天意固有在患世多事穷镌锼埏陶鼓铸地力困久不自补无为忧世无女娲空白石磊磊满地如浮沤耕田凿井自无巳息壤无几安能酬
荆州十首
游人出三峡楚地尽平川北客随南贾吴樯间蜀船江侵平野断风卷白沙旋欲问兴亡意重城自古坚荆州【元和郡县志荆南节度属江南西道太平寰宇记荆州江陵郡属山南东道楚郢都秦为南郡即今州也九域志西至峡州水路三百三十里北至襄州四百五十里至东京一千八百八十里】三峡【庾仲雍荆州记巴楚有明月峡广川峡东突峡今谓之巫峡秭归峡归乡峡太平寰宇记巫峡在巫山县明月峡在夷陵悬崖间黄牛峡在夷陵西又云三峡者西峡巫峡归峡也峡程记三峡者明月广谿仙山也○慎按三峡之名有二或以瞿塘灎澦巫山为三峡或云州境之明月峡黄牛峡与西陵峡为三峡】
南方旧战国惨澹意犹存慷慨因刘表凄凉为屈原废城犹带井古姓聚成村亦解观形胜昇平不敢论古姓【太平寰宇记武昌郡六姓吴伍程史龙郢武陵郡三姓卞伍龚皆载山南东道荆州下】
楚地濶无边苍茫万顷连耕牛未尝汗投种去如捐农事谁当劝民愚亦可怜平生事游惰那得怨凶年楚地【元和郡县志春秋以来楚国之都谓之郢都西接巴巫东连云梦亦一都会之所史记鹑首楚之分自张十八度至轸十二度楚之分野】游惰【太平寰宇记荆之为言强也阳盛物坚其气急悍故人多剽轻唐至德以後流佣争食者衆五方杂处风俗大变五月五日竞渡戏舟废业耗民莫甚于此】
朱槛城东角高王此望沙江山非一国烽火畏三巴战骨沦秋草危楼倚断霞百年豪杰尽扰扰见鱼虾高王【五代史南平世家高季兴于後梁开平元年为荆南节度末帝时封渤海王後唐庄宗朝封南平王子从诲嗣封父爵】望沙【荆州志城东南有望沙楼後梁时高季兴建以望沙津陈尧咨知荆州更名仲宣楼五代史南平世家高从诲多权诈晋高祖遣陶谷为国信使从诲晏谷于望沙楼大陈战舰于楼下曰吴蜀不宾愿修武备以待师期】三巴【华阳国志刘璋改永宁为巴郡以固陵为巴东垫江以上为巴西是为三巴】
慎按此诗因南平而致慨於五季也季兴初为荆南节度所领止江陵归峡三城地狭而兵弱难与诸国争衡父子祖孙与五代相终始假其封号窃据单州是时杨李擅吴王氏保闽刘氏鸱张于南粤王孟跳梁于蜀中莫不帝制自为志图兼并独高氏所向称臣中间不自揣量间一构兵初败於王宗夀再败於孔勍及後唐伐蜀请以本道兵自取夔万等州终不敢出畏蜀如虎之讥其能解免乎未几而强弱大小同归澌灭百年以来战骨巳销孤城犹在千秋形胜之区惟危楼倚断霞耳一时豪杰自命者细琐么?无足比数鱼虾扰扰一语说得五代君臣及僭号诸国可怜可悯可鄙可羞又无论孱弱之高氏也施氏补注此篇专为南平而发浅之乎论苏矣
沙头烟漠漠来往厌喧卑野市分麞閙官船过渡迟游人多问卜伧叟尽擕龟日暮江天静无人唱楚辞沙头【元徽之江陵玩月诗阗咽沙头市荆州志市在江陵县东南十五里谓之沙头市】擕龟【此讥楚人尚巫也施氏补注引支牀龟甚无谓】
太守王夫子山东老俊髦壮年闻猛烈白首见雄豪食雁君应厌驱车我正劳中书有安石慎勿赋离骚太守【先生全集有上荆州王兵部书又有与王刑部书二人皆为荆州守又同姓其名字俱失考】
残腊多风雪荆人重岁时客心何草草里巷自嬉嬉爆竹惊邻鬼驱傩逐【一作聚】小儿故人应念我相望各天涯爆竹【宗懔荆楚岁时记正月一日鸡鸣而起先于庭前爆竹以辟山魈恶鬼十二月八日为腊村人并击细腰鼓作金刚力士以逐疫】驱傩【周礼夏官方相氏掌蒙熊皮黄金四目玄衣朱裳执戈扬盾帅百隶而时傩以索室敺疫吕氏春秋注前岁一日击鼓驱疫疠之鬼谓之逐除亦曰傩】
江水深成窟潜鱼大似犀赤鳞如琥珀老枕胜玻瓈上客举雕俎佳人摇翠箆登庖更【一作兼】作器何以免屠刲琥珀【本草青鱼生江湖间多以作鮓所谓五侯鲭也其头中枕骨蒸令气通曝乾状如琥珀荆楚人煮拍作酒器梳箆甚佳】老枕【尔雅鱼枕谓之丁注云枕在顶骨中如丁字】
北雁来南国依依似旅人纵横遭折翼感恻为沾巾平日谁能挹高飞不可驯故人持赠我三嗅若为珍【荆俗盖好食雁故诗云尔合第六首食雁君应厌句观之可见】
柳【一作修】门京国道驱马及春阳野火烧枯草东风动緑芒北行连许邓南去极衡湘楚境横天下怀王信弱王修门【招魂篇归来兮修门王逸注郢城门也盛弘之荆州记郢南门二门一名龙门一名修门唐吴融留献荆南成相公诗行行柳门路回首下离东则荆州别有柳门他无可考】许邓【太平寰宇记许州许昌郡属河南道西南至汝州一百八十里邓州南阳郡属山南东道南至襄州一百八十里北至汝州四百九十里】衡湘【文献通考荆湖南路衡州秦属长沙郡吴以地置衡阳湘东二郡】渚宫
渚宫寂莫依古郢楚地苍茫非故基二王台阁已卤莾【公自注湘东王高氏】何况远问纵横时楚王猎罢击灵鼔猛士操舟张水嬉钓鱼不复数鱼鼈大鼎千石烹蛟螭当时郢人架宫殿意思絶妙般与倕飞楼百尺照湖水上有燕赵千蛾眉临风扬扬意自得长使宋玉作楚词秦兵西来取钟簴故宫禾黍秋离离千年壮观不可复今之存者盖已卑池空野迥楼阁小雅有深竹藏狐狸台中绦帐谁复见台下野水【一作鸭】浮清猗【一作漪】绿窗朱户春昼闭想见深屋弹朱丝腐儒亦解爱声色何用白首谈孔姬沙泉半涸草堂在破窗无纸风颸颸陈公踪蹟最未远士【一作七】瑞寥落今何之百年人事知几变直恐荒废成空陂谁能为我访遗蹟草间应有湘东碑
渚宫【郭允蹈蜀监江陵有津乡故城在今江陵县东渚宫即其地○按左传楚子西沿汉泝江将入郢王在渚宫下见之太平寰宇记亦引此未尝云渚官襄王所建也施氏补注谬今驳正】古郢【余知古渚宫旧事鬻熊为周文王师成王封其孙熊绎于楚後六世熊渠立又数世至文王国始大遂都郢今江陵北郢城纪城是也】二王台阁【渚宫旧事湘东王绎于子城中穿构池山长数百丈上有通波阁跨水为之南有芙蓉堂东有禊饮堂西有乡射堂堂置竹堋可移动东南有连理堂堂北有映月亭修竹堂临水斋斋前高山山有石洞潜行苑中山上有阳云楼北有临风亭明月楼顔之推诗屡陪明月宴是也竹林堂庭前有桂竹冬月抽笋味如桂而辛其中有刘宅紫蔷薇康家四出蔷薇白马里蔷薇长沙千叶蔷薇并以长格架其上下有十间花房仰而望花叶交映其间花草虽繁竹林弥盛故号竹林堂太平寰宇记谓之湘东苑高氏事无可考】郢人宫殿【渚宫旧事灵王作倾宫三年未息而为章华之台翟人来朝王夸之与客登章华之台三休乃至太平寰宇记章华台在江陵东三十三里台形三角名胜志云楚离宫也又谓之豫章台水经注江水又东得豫章口是也陈子昂诗遥遥下巫峡望望得章台】陈公【按宋史天禧中陈尧咨以右正言知制诰出守荆南事蹟无可考】
荆门惠泉
泉源从高来走下随石脉纷纷白沫乱隐隐苍崖拆萦【一作湾】回成曲沼清澈见肝膈潨【别本作衆者讹】泻为长溪奔驶荡蛙蝈初开不容椀渐去巳如帛传闻此山中神物嬾【一作颇】遭谪不能致雷雨灧灧吐寒碧遂令山前人千古灌稻麦
荆门【太平寰宇记荆门本汉旧县荆襄之要津唐末荆南高氏建为军北至襄州一百七十里九域志宋开宝五年即江陵府荆门镇建军与太平寰宇记沿革稍异要之非宜都荆门山也施氏补注题下云荆门山在宜都大江之南与虎牙相对诡托于公自注他本俱无今驳正】惠泉【葛立方韵语阳秋荆门军有惠泉李德裕题诗云兹泉由太洁终不蓄纎鳞到底清何益涵虚祗自贫至今碑版存焉本名蒙泉沈传师有蒙泉聊息驾可以洗君心之句而德裕乃直曰惠泉曹学佺曰荆门州西有蒙惠二泉即州城所引以为池者源出象山北曰蒙南曰惠蒙泉常寒惠泉常温葛立方混而为一非也】附子由作
泉源何从来山下长溪发油然本无营谁使自激冽茫茫九地底大水浮一叶使水皆为泉地巳不胜泄应是衆水中独不容至洁涓涓自倾泻奕奕见清澈石泓净无尘中有三尺雪下为百丈溪冷不受鱼鼈脱衣浣中流解我双足热乐哉泉上翁大旱不知渇
次韵答荆门张都官维见和惠泉诗
楚人少井饮地气常不泄蓄之为惠泉坌若有所拆泉源本无情岂问浊与澈贪愚彼二水终古耻莫雪只应所处然遂使语异别泉旁地平衍泉上山嵽嵲君子慎所居此义安可阙古人贵言赠敢用况高节不为冬霜乾肯畏夏日烈泠泠但不巳海远要当彻
张维【吴兴志张子野之父名维以子都官郎中贵封正四品能诗孙莘老为作十咏图序疑即其人】附子由作
荒凉荆门西泉水谁为泄发源虽甚微来意不可拆平铺清池满皎皎自明澈甘凉最宜茶羊炙可用雪炎风五月交中夜吐明月太守燕已还青嶂空嵲嵲泉上白发翁来饮杯馔阙酌水自献酬箕踞无礼节区区游泉人常值午日烈回首忧重城赏玩安能彻
浰阳早发
富贵本无【一作先】定世人自荣枯嚣嚣好名心嗟我岂独无不能便退缩但使进少徐我行念西国巳分田园芜南来竟何事碌碌随商车自进苟无补乃是嬾且愚人生重意气出处夫岂徒永怀江阳叟种藕春满湖浰阳【按浰乃水名?州志龙南龙川之交有水曰浰非先生经由之地也存疑俟再考】江阳【水经注江水东南过犍为江阳县郭允蹈蜀监江阳今泸州曹学佺名胜志晋时曾置江阳郡于眉州此为得之】
附子由作
春气入楚泽原上草犹枯北风吹栗林梅蕊飒巳无我行亦何事驱马无疾徐楚人信稀少田亩任蓁芜空有道路人扰扰不留车悲伤彼何嬾叹息此亦愚我今何为尔岂亦愚者徒行行楚山晓霜露满陂湖
夜行观星
天高夜气严列宿森就位大星光相射小星閙若沸天人不相干嗟彼本何事世俗强指摘一一立名字南箕与北斗乃是家人器天亦岂有之无乃遂自谓廹观知何如远想偶有似茫茫不可晓使我长叹喟
汉水
舍棹忽逾月沙尘困远行襄阳逢汉水偶似蜀江清蜀江固浩荡中有蛟与鲸汉水亦云广欲涉安敢轻文王化南国游女俨如鄕洲中浣纱子环佩锵锵鸣古风随世变寒水空泠泠过之不敢慢伫立整冠缨
汉水【按汉沔二水水经通称汉有二源出巩昌秦州之嶓冢至四川由重庆江津县入江此西汉水也出汉中府沔县之嶓冢至汉阳府入江者东汉水也水经所纪沔与汉合者也】襄阳【大平寰宇记山南东道襄州本楚邑檀溪带其西岘山亘其南为楚之北津建安十三年始置襄阳郡以地在襄山之南为名南至荆门军三百二十五里东北至唐州二百五十里舆地广记属京西南路去江陵步道五百势同唇齿】
襄阳古乐府三首
野鹰来
野鹰来万山下荒山无食鹰苦饥飞来为尔系彩丝北原有兎老且白年年养子秋食菽我欲击之不可得年深兎老鹰力弱野鹰来城东有台高崔嵬台中公子着皮袖东望万里心悠哉鹰何在嗟尔公子归无劳使鹰可呼亦凡曹天隂月黑狐夜嘷
呼鹰【襄阳记刘表墓在城东又东二十里有呼鹰台】
附子由作
野鹰来雄雉走苍茫荒榛下毰毸大如斗鹰来萧萧风雨寒壮士台中一挥肘台高百尺临平川山中放火秋草乾雉肥兎饱走不去野鹰飞下风萧然嵯峨呼鹰台人去台巳圮高台不可见况复呼鹰子长歌野鹰来当年落谁耳父生已不武子立又不强北兵果南下扰扰如驱羊鹰来野雉何暇走束缚笼中安得翔可怜野雉亦有爪两手捽鹰犹可伤
上堵吟【栾城集缺和诗】
台上有客吟秋风悲声萧散飘入宫台边游女来窃听欲学声同意不同君悲意何事千里金城两稚子白马为塞凤为关山川无人空且闲我悲亦何苦江水冬更深鯿鱼冷难捕悠悠江上听歌人不知我意徒悲辛堵【水经注沔水又东过堵阳县堵水出焉历新城郡故汉中之房陵县汉末为郡又分置上庸郡其城三面注水九域志竹山县有堵水】千里金城【元和郡县志引盛弘之荆州记云孟逹为新城守登白马山叹曰刘封申躭据金城千里而不能守岂丈夫哉因为上堵吟今人犹传此声音韵愤激其哀思之音乎郭允蹈蜀监昭烈遣孟逹攻房陵下之遣刘封乘沔水与逹会攻上庸太守申耽举郡降以耽为上庸太守耽弟仪为西城太守定汉中上庸西城皆今金州地也章武元年孟逹以上庸降魏合房陵上庸西城三郡为新城以逹领之入城登白马塞叹云云】
慎按元和郡县志白马山在竹山县西南三十里太平寰宇记云即新城山荆州记所谓孟逹登白马山而叹即此按竹山旧属襄阳府之均州施氏补注远引衡州白马关者大谬今驳正
襄阳乐
使君未来襄阳愁提戈入市裹氊裘自从氊裘南渡沔襄阳无事多春游襄阳春游乐何许岘山之阳汉江浦使君朱斾来翻翻人道使君似羊杜道边逢人问洛阳中原苦战春田荒北人闻道襄阳乐目送飞鸿应断膓襄阳乐【南史刘道产初为无锡令後为雍州刺史领宁蛮校尉加都督兼襄阳太守善于临职在雍部政绩尤着蛮夷前後不受化者皆顺服百姓乐业由此有襄阳乐歌自道产始也】
附子由作
谁言襄阳苦歌者乐襄阳太守刘公子千年未可忘刘公一去岁时改惟有州南汉水长汉水南流岘山碧种稻耕田泥没尺里人种麦满高原长使越人耕大泽泽中多水原上乾越人为耕楚人食火耕水耨古常然汉水鱼多去满船长有行人知此乐来买槎头缩项鯿
岘山
远客来自南游尘昏岘首过关无百步旷荡吞楚薮登高忽惆怅千载意有偶所忧谁复知嗟我生苦後团团山上桧岁岁閲榆柳大材固巳殊安得同永久可怜山前客倏忽星过溜贤愚未及分来者当自剖
岘首【襄沔记紫盖山万山岘山谓之三岘宋时改紫盖山为中岘以岘山为岘首】山上桧【名胜记晋柏在岘山上相传羊叔子手植有碑题曰晋柏】贤愚【暗用羊佑传与邹湛等登岘山慨叹语】
万山【公自注时独不游问辙而作】
西行度连山北出临汉水汉水蹙成潭旋转山之趾禅房久巳坏古甃含清泚下有仲宣栏绠刻深容指回头望西北隐隐龟背起传云古隆中万树桑柘美月炯转山曲山上见洲尾绿水带平沙盘盘如抱珥山川近且秀不到嬾成耻问之安能详画地费簪箠
万山【元和郡县志万山一名汉臯山在襄阳县西十里与南阳邓县分界处古谚云襄阳无西言其界廹促太平寰宇记万山北隔沔水】潭【孟浩然万山潭诗自注云即沉碑潭】仲宣栏【襄阳耆旧传王粲与繁钦并邻同井其墓及井见在曾巩元丰类藁魏侍中王粲石井栏记参谋太子舍人甄济撰上元二年来稹移井栏置于襄州刺史官舍集古録井栏记有二贞元十七年者于頔撰胡钲书上元二年者甄济撰彭朝书】
隆中
诸葛来西国千年爱未衰今朝游故里蜀客不胜悲谁言襄阳野生此万乘师山中有遗貌矫矫龙之姿龙蟠山水秀龙去渊潭移空余蜿蜒蹟使我寒涕垂
隆中【王象之碑目蜀丞相诸葛公碑今在武侯故宅晋李兴撰南雍州记隆中有诸葛故宅荆州记宅西有山临水孔明尝登之鼓琴为梁父吟因名此山为乐山太平寰宇记襄阳县有诸葛宅蜀志三顾草庐即此宅也有井深四丈垒砌如初】襄阳野【裴松之三国注引汉晋春秋曰亮家于南县之邓县商芸小说云孔明躬耕南阳乃襄阳之南阳墟非今之南阳郡也愚按襄阳东二十里有邓城习凿齿记所云楚王城邓之浊水即斯地矣盖邓之南鄙也今为镇裴松之谓在南阳邓县者讹】竹叶酒
楚人汲汉水酿酒古宜城春风吹酒熟犹似汉江清耆旧何人在邱坟应巳平惟余竹叶酒留此千古情宜城酒【太平寰宇记宜城襄阳属县在府南九十五里本楚之鄢都天宝元年改宜城县故城在今县南其地出美酒俗号宜城酒为竹叶春名胜志宜城有金沙泉在县东二里其泉造酒甘美世称宜城醖又名竹叶春梁元帝诗宜城醖酒今朝熟】
鯿鱼
晓日照江水游鱼似玉瓶谁言解缩项贪饵每遭烹杜老当年意临流忆孟生吾今又悲子辍筯涕纵横缩项鯿【襄阳耆旧传岘山下汉水中出编鱼极肥美宋张敬儿为刺史作六橹船献齐高帝曰奉槎头缩项鯿一千八百头】忆孟生【孟浩然诗鸟泊随阳雁鱼藏缩项鯿杜甫诗复忆襄阳孟浩然新诗句句尽堪传只今耆旧无新语漫钓槎头缩项鯿】
食雉
雄雉曳修尾惊飞向日斜空中纷格鬬彩羽落如花喧呼勇不顾投网复谁嗟百钱得一双新味时所佳烹煎杂鸡鹜爪距漫槎牙谁知化为蜃海上落飞鸦
修尾【陆佃埤雅雉之健者为鷮尾长六尺传曰四足之美有麃两足之美有鷮】化为蜃【礼记月令雉入大水为蜃】落飞鸦【埋雅蜃形如蛇而大嘘气成楼台如在烟雾中高鸟倦飞就之以息气辄吸之而下俗谓之蜃楼】
颍大夫庙【公自注颍考叔也庙在汝州颍桥】
人情难强回天性可微感世人争曲直苦语费摇撼大夫言何柔暴主意自惨荒祠傍孤冢古隧有残坎千年惟茅焦世亦贵其胆不解此微言脱衣徒勇敢
頴庙【太平寰宇记颖大夫庙在许州许昌县西十里隋大业中重建不言在汝州或汝州别有一庙未详】
新渠诗【并引】
庚子正月予过唐州太守赵侯始复三陂疏召渠招怀远人散耕于唐予方为旅人不得亲执壶浆箪食以与侯劝逆四方之来者独为新渠诗五章以告于道路致侯之意其词曰
新渠之水其来舒舒溢流于野至于通衢渠成如神民始不知问谁为之邦君赵侯
唐州【十道志唐州淮安郡秦为南阳郡元和郡县志秦南阳地後魏太和中置东荆州恭帝时改淮州开皇中改显州贞观九年改唐州北至汝州叶县一百八十里至许州二百七十里○按太平寰宇记谓显德五年分置唐州舆地广记谓贞观十年改名沿革岁月与元和志俱不同未详孰是】赵侯【东都事略赵尚寛字济之知唐州按视地图得召信臣故迹发卒复三大陂一大渠溉田万余顷又教民自为支渠转相浸灌四方之民云集尚寛复请以荒田计口授之贷民官钱置耕牛比三年尽为膏腴之田仁宗闻而嘉之进秩赐金再留民画像祠之章俊卿山堂考索嘉佑五年三司使包拯言唐州治四县田之入草莱者十八九知州赵寛兴复召信臣渠并境内之陂堰下溉民田数万顷非独流民自归又有淮湖之民至者万余户请留再任从之○按公过唐州正赵寛再任时也】三陂【水经注东荆州冇马仁陂湖阳陂唐子陂元和郡县志太平寰宇记舆地广记诸书皆失载】召渠【舆地记汉召信臣为南阳守兴水利露宿课耕民呼为召父有召堰在今唐县界内荆州图副湍水作端在邓州城北七里有六门堰拥湍水而成亦召信臣所作也】
新渠之田在渠左右渠来奕奕如赴如凑如云斯积如屋斯溜嗟唐之人始识秔稌
新渠之民自淮及潭挈其妇姑或走而颠王命赵侯宥我新民无与王事以讫七年
侯谓新民尔既来止其归尔邑告尔邻里良田千万尔择尔取尔耕尔食遂为尔有
筑室于唐孔硕且坚生为唐民饱粥与饘死葬于唐祭有鸡豚天子有命我惟尔安
附王介甫作
离离新田其下流水孰知其初灌莽千里其南背江其北踰淮父抱子擕十百其来其来仆仆墁我新屋赵侯劬之岁乃大熟作者不饥饱及鷄鹜就船与车四邻出谷今游者处昔止者留维昔牧我不如今侯侯来适野不有观者税于水滨问我鳏寡侯其来矣三岁于兹谁能止侯我往来之双鳬观【公自注在叶县】
王乔古仙子时出观人寰常为汉郎吏厌世去无还双鳬偶为戏聊以惊世顽不然神仙迹罗网安能攀纷纷尘埃中铜印纡青纶安知无隐者窃笑彼愚奸
王乔古仙子【元和郡县志汝州叶县後汉书谓之小长安开元三年于县置仙州以汉时王乔于此得仙也太平寰宇记王子乔坛在缑氏县东南六里】
慎按後汉方术传王乔河东人为叶令或云古仙人王子乔也王观国学林云案左传称太子晋盖周灵王之太子名晋左传及史记不言晋字乔而刘向列仙传云王子乔者必太子晋字乔刘向得之他书耳至後汉王乔者姓王名乔也乡里氏族仕版皆有定籍而本传曰或云即古仙人王子乔是何言耶近世有王氏神仙传类聚古今王姓之得仙者王乔凡三人前汉书王莽传中有予之皇祖叔父子侨之语殊不知王子乔乃灵王之子非姓王也先生诗云云似亦承本传之譌今援证於後
附子由作
王乔西飞朝洛阳飘飘千里双鳬翔鳬飞遭网不能去惟有空屦鳬巳亡谁知野鸟不能化岂必双屦能飞扬鳬神屦怪当有在搔首野庙春风长许州西湖
西湖小雨晴灧灧春渠长来从古城角夜半传新响使君欲春游浚沼【一作治】役千掌纷纭具畚锸閙若蚁运壤夭桃弄春色生意寒犹怏惟有落残梅标格尚矜爽游人坌巳集挈榼三且两醉客卧道旁扶起尚偃仰池台信宏丽贵与民同赏但恐城市欢不知田野怆颍川七不登野气长苍莽谁知万里客湖上独长想
许州西湖【元和郡县志陈许节度使理许州秦颍川郡东魏改南郑州今州城是也太平寰宇记河南道忠武军节度唐同光二年复为许州东北至东京二百十五里九域志京西北路许州宋升颍昌府程大昌云神宗初为忠武军节度後封颍王故元丰三年升为府石林诗话许昌西湖与子城密相附云是曲环作镇时取土筑城因以其地导潩水瀦之广百余亩中为横堤初但有其东之半其西广于东增倍而水不甚深宋莒公为守因起黄河春夫浚治之始与西相通故其诗云凿开鱼鸟忘情地展尽江湖极目天】
阮籍啸台
阮生古狂逹遁世默无言犹余胸中气长啸独轩轩高情遗万物不与世俗论登临偶自写激越荡乾坤醒为啸所发饮为醉所昏谁能与之较乱世足自存
阮籍台【太平寰宇记阮籍台在尉氏县东南二十步籍每追名贤擕酌长啸登此】
大雪独留尉氏有客入驿呼与饮至醉诘旦客南去竟不知其谁
古驿无人雪满庭有客冒雪来自北纷纷笠上巳盈寸下马登堂面苍黑苦寒有酒不能饮见之何必问相识我酌徐徐不满觥看客倒尽不留湿千门昼闭行路絶相与笑语不知夕醉中不复问姓名上马忽去横短策尉氏【水经注尉氏郑国之东鄙弊狱官名也郑大夫尉氏之邑应劭曰尉氏郑之别狱也太平寰宇记晋时南阮所居九域志在开封南九十里○尉氏系地名此不待言至应注郑之别狱按左传栾盈出奔周西鄙掠之辞於行人曰天子陪臣盈得罪於王之守臣将逃罪罪重於郊甸无所窜伏敢归死于尉氏王使司徒禁掠栾氏者云云注尉氏讨奸之官是尉氏乃王朝讨奸之官非郑之别狱也应劭注谬又按罪重于郊甸似尉氏亦周之郊甸与郑东鄙无涉】
慎按诸刻本此题止大雪独留尉氏六字今从外集采録全题
黄河
活活何人见混茫崑仑气脉本来黄浊流若解汚清济惊浪应须动太行帝假一源神禹蹟世流三患梗尧乡灵槎果有仙家事试问青天路短长
崑仑【尔雅河出崑仑墟色白所并渠千七百一川色黄王肃云崑仑在临羌西水经崑仑虚在西北去嵩高五万里地之中也注引外国图云从大晋国正西七万里得崑仑之墟释宗泐全室外集云河源出抺必力巴赤山番人呼黄河为抺处氂牛河为必力处巴赤者分界也其山西南所出之水是谓河源东抵崑仑七八百里今所涉处尚三百余里下与崑仑之水合流中国相传谓源出崑仑非也崑仑名麻琫刺其山最为高大四时常雪番书载其境内祭祀之山有九此其一也】三患梗尧乡【庄子华封人谓尧曰天下有道则与物皆昌无道则修德就闲千载厌世去而上仙乘彼白云归于帝乡三患莫至身常无殃何辱之有】
朱亥墓【公自注俗谓屠儿原】
昔日朱公子雄豪不可追今来游故国大塜屈称儿平日轻公相千金弃若遗梁人不好事名姓寄当时鲁史盗齐豹求名谁复知慎无怨世俗犹不遭仲尼
朱亥墓【朱亥事详史记信陵君传太平寰宇记朱亥墓在封邱县西三十里李濂汴京遗蹟志云朱亥墓在开封西南朱仙镇未详孰是】
【慎按信陵既诱窃兵符复使亥椎杀晋鄙而夺其军所报者私恩所负者大义史迁不美晋鄙之死节而多朱亥之豪侠取予似乎失当故公诗意谓以春秋之义责之则必曰盗杀晋鄙矣幸而不遭孔子获免盗名然则世俗呼为屠儿犹未为辱也】
次韵水官诗【并引】
净因大觉琏师以阎立本画水官遗编礼公公既报之以诗谓某汝亦作某顿首再拜次韵仍録二诗为一卷献之
高人岂学画用笔乃其天譬如善游人一一能操船阎子本缝掖畴昔慕云渊丹青偶为戏染指初尝鼋爱之不自巳笔势如风翻传闻贞观中左袵解椎鬟南夷羞白雉佛国贡青莲诏令拟王会别殿写戎蛮熊冠金络额豹袖拥旛旜传入应门内俯伏脱劔拳天姿俨龙凤杂?朝鹏鱣神功与絶迹後世两莫扳自从李氏亡羣盗窃山川长安三日火至宝随飞烟尚有脱身者漂流出东【一作东出】关三官岂容独得此今巳编吁嗟至神物会合当有年京城诸权贵欲取百计难赠以玉如意岂能动高禅信应一篇诗皎若画在前
净因【五灯会元汴京自周毁寺太祖建隆间复兴两街止是南山律部慈恩贤首抄疏义学而已天台止观逹摩禅宗未行也皇佑中内侍李允宁始施汴宅一区剏兴禅席赐额十方净因院】大觉琏师【僧宝传仁宗皇佑中初创浄因院止有道者住持欧阳修陈师孟奏请庐山居讷讷称目疾不起聼举自代乃以怀琏应诏禅林宝训明州育王寺怀琏禅师字器之漳州陈氏子嗣泐潭怀澄青原下十四世宋仁宗皇佑二年诏住京师十方净因院赐号大觉禅师】阎立本【唐朝名画録立本位居宰职与兄立德齐名广川画跋云立本显庆初为工部尚书总章元年拜左相封博陵县公有应务之才兼工画号为丹青神化】编礼【宋史苏洵传嘉佑间除秘省校书诏集建隆以来礼书乃以霸州文安主簿与项城令姚辟同编纂为太常因革礼一百卷】云渊【汉书终军字子云王褒字子渊二人合传故先生并称之非扬子云也】拟王会【洪景卢云汲冢周书七十篇所载事物多过实王会篇皆大会诸侯及四夷事所记四夷国名颇古奥兽畜亦奇崛唐大宗时远方诸国来朝贡者甚衆服装诡异顔师古请图以示後作王会图盖取诸此】
附老苏原作【此诗嘉佑集失载今从王注采出录】
水官骑苍龙龙行欲上天手攀时且住浩若乘风船不知几何长足尾犹在渊下有二从臣左右乘鱼鼋矍铄相顾视风举衣袂翻女子侍君侧白颊垂双鬟手执雉尾扇容如未开莲从者八九人非鬼非戎蛮出水未成列先登扬旗旜长刀拥旁牌白羽注强拳虽服甲与裳状貌犹鲸鱣水兽不得从仰面以手扳空虚走雷霆雨雹晦九川风师黑虎囊面目昏尘烟翼从三神人万里朝天关我从大觉师得此鬼怪编画者古阎子于今三百年见者谁不爱予者诚巳难在我犹在子此理宁非禅报之以好词何必画在前
苏诗补注卷二

[book_title]卷三
钦定四库全书
苏诗补注卷三　　　翰林院编修查慎行撰
古今体诗五十二首【起嘉佑六年辛丑十一月後赴凤翔任合明年壬寅作】慎按嘉佑五年庚子先生授河南福昌主簿未赴而以欧阳公荐召试秘阁复应制科入三等明年十一月除大理评事签书凤翔判官十二月到任时陈希亮为府帅以属礼待之或谒入不得见先生壮年盛气不肯相下所作凌虚台记及客位假寐诗不平之语时一发露乌台诗案中有任签判日为中元节假不赴知府厅罚铜八斤亦希亮任内事也施氏原本移客位假寐一首入倅杭时盖讹以公弼为述古耳今据邵博闻见後録改正又和子由除夕见寄五古一首和子由闻余善射七律一首皆在凤翔时作施氏本缺今补入卷中
辛丑十一月十九日既与子由别於郑州西门之外马上赋诗一篇寄之
不饮胡为醉兀兀此心巳逐归鞍发归人犹自念庭闱今我何以慰寂寞登高回首坡壠隔但见乌?出复没苦寒念尔衣裘薄独骑瘦马踏残月路人行歌居人乐童仆怪我苦凄恻亦知人生要有别但恐岁月去飘忽寒灯相对记畴昔夜雨何时聼萧瑟君知此意不可忘慎勿苦爱高官职【公自注尝有夜雨对牀之言故云尔】
辛丑【仁宗嘉佑六年】郑州【元和郡县志春秋郑国晋置荥阳郡开皇三年改郑州贞观七年自武牢移于今理东至东京一百四十里九域志属京东北路宋为奉寜军节度】念庭闱【颍滨遗老传辙年二十三举直言是时先君被命修礼书而兄子瞻出签书凤翔判官旁无侍子因奏乞养亲○按许彦周诗话云诗云燕燕于飞差池其羽之子于归远送于野曕望弗及泣涕如雨此词可泣鬼神矣东坡送子由诗登高回首陂陇隔但见乌?出复没乃远绍其意】
和子由渑池怀旧
人生到处知何似应似飞鸿踏雪泥泥上偶然留指爪鸿飞那复计东西老僧巳死成新塔坏壁无由见【一作觅】旧题往日崎岖还记否路长人困蹇驴嘶【公自注往岁马死于二陵骑驴至渑池】
渑池【太平寰宇记即秦赵相会之地在河南府西城与渑池水源南北相对许氏说文渑似蛙而大池内产此故名舆地广记渑池有东西俱利二城元魏置渑池郡今为县元和郡县志广阳山亦名渑池山在县东北自渑池东至河南府一百五十里】飞鸿留爪【传灯録天衣怀义禅师云雁过长空影沉寒水雁无遗迹之意水无留影之心若能如是方解向异类中行先生此诗前四句暗用此语】老僧【字奉闲子由诗注云昔与子曕应举过宿县中寺舍题老僧奉闲之壁】
附子由原作
相擕话别郑原上共道长途怕雪泥归骑还寻大梁陌行人巳度古崤西曾为县吏民知否【辙曾为此县簿未赴而中第】旧宿僧房壁共题遥想独游佳味少无言骓马但鸣嘶
次韵和刘京兆石林亭之作石本唐苑中物散流民间刘购得之
都城日荒废往事不可还惟余古苑石漂散向【一作尚】人间公来始购蓄不惮道里艰忽从尘埃中来对氷雪顔瘦骨拔凛凛苍根漱潺潺唐人惟奇章好石古莫攀尽令属牛氏刻凿纷斑斑嗟此本何常聚散实循环人失亦人得要不出区寰君看刘李末不能保河关况此百株石鸿毛於太山但当对石饮万事付等闲
都城【文献通考京兆府周之旧都凡周秦汉晋西魏後周隋至於唐并为帝都】刘京兆【东都亊略刘敞字原父袁州临江人进士甲科在长安得古器数十爱其欵识文字奇古因以考知三代制度与先儒所说不同者六一题跋嘉佑中原父以翰林学士出为永兴军路安抚使其治在长安原父博学好古多藏古奇器物能读古文铭识而长安秦汉故都时时发掘所得原父悉购而藏之铁围山丛谈刘原父出守长安其地多古簋敦镜甗尊彛之属因自着一书号先秦古器记太平寰宇记关西道京兆郡汉乾佑初改永兴军其京兆府仍旧宋因之东至西京八百五十里西至凤翔三百十里】石林亭【王象之碑目石林亭在麟游县治东刘敞有诗苏轼和石刻尚存】奇章好古【详见白居易太湖石记】
附刘原父石林亭原作【此诗从麟游县志采出】
朝廷入忘返山林往不还念无高世资聊处可否间筑基仿崔巍鞭石轻险艰羣玉相磊落万峯正孱顔种树亦苍苍激流复潺潺湡浯歘在眼崑阆若可攀自我撄世网尔来鬓毛斑丘壑诚若丧簿书常自环及尔灭闻见旷若远尘寰岂愿同避世庶几善闭关子牟固怀魏谢傅悲徂山兹焉可娯老讵厌终岁闲
和刘长安题薛周逸老亭周善饮酒未七十而致仕
近闻薛公子早退惊常流买园招野鹤凿井动潜蚪自言酒中趣一斗胜凉州翻然拂衣去亲爱挽不留隐居亦何乐素志庶可求所亡嗟无几所得不啻酬青春为君好白日为君悠山鸟奏琴筑野花弄闲幽虽辞功与名其乐实素侯至今清夜梦尚惊冠压头谁能载美酒往以大白浮之子虽不识因公可与游
慎按薛周爵里莫考此诗因前篇而附录
附子由次韵
飞鸟不知穴山鹿不知流薛子善饮酒口如吸水虬吾闻肠胃间何异族党州人满地巳尽一芥不可留谓子试饮水一酌不再求谓子饮醇酒百釂岂待酬酒可水不可其说亦缪悠以我视夫子胸腹百丈幽譬如田中人视彼公与侯未省破顔饮何况裸露头鸱?谓大瓠皆饱安用浮多少苟自适岂害为朋游
骊山三絶句
功成虽欲善持盈可叹前王恃太平辛苦骊山山下土阿房才废又华清【首句虽字疑讹当作惟】
骊山【程大昌雍录骊山周为骊戎国即蓝田山也舆地广记天宝元年更名会昌山太平寰宇记骊山在昭应县东南二里温泉出其下三秦记始皇作阁道至骊山八十里人行桥上车行桥下今石柱犹存】阿房【元和郡县志阿房宫在万年县西北十四里太平寰宇记始皇筑阿房宫十五年始成以在山阿之旁故名】华清【雍録华清宫开元十年建初名温泉宫後改华清宫在骊山最为奢盛百司皆有邸第玄宗尝以十月往幸岁竟乃归宋朝事实类苑故宫在绣岭之下今灵泉观是也宋敏求长安志四面皆有缭墙内有朝元阁长生殿羯鼔楼】
几变雕墙几变灰举烽指鹿事悠哉上皇不念前车戒却怨骊山是祸胎
海中方士觅三山万古明知去不还咫尺秦陵是商鍳朝元何必苦跻攀
秦陵【元和郡县志始皇陵在万年县东八里始皇即位治骊山陵役徒七十万人盖骊山水源本北流者陂障使东西流又此土无石取大石於渭北其费功力如此】朝元【长安志朝元阁在华清宫东南老君殿之北天宝七载老君见於朝元阁改名降圣阁江少虞事实类苑绣岭山半有玉蕊峯所谓朝元阁者峯侧有夹柱作王母之像其御阶甃以莲花砖千条次一石柱柱端有孔相传云天宝中贯以红绵组宫女攀援而上天圣末尚在至庆历中王母像巳失石柱亦为道士烧为灰矣】
和子由岐下诗【并引○栾城集缺原作】
予既至岐下逾月於其廨宇之北隙地为亭亭前为横池长三丈池上为短墙属之堂分堂之北厦为轩窗曲槛俯瞰池上出堂而南为过廊以属之厅廊之两旁各为一小池皆引汧水种莲养鱼於其中池边有桃李杏梨枣樱桃石榴樗槐松桧柳三十余株又以斗酒易牡丹一丛於亭之北子由以诗见寄次韵和答凡二十一首
北亭
谁人筑短墙横絶拥吾堂不作新亭槛幽花谁为香【公自注旧堂北有墙子始去之为亭】
横池
明月入我池皎皎铺紵缟何日变成缁太玄吾嬾草
短桥
谁能铺白簟永日卧朱桥树影栏边转波光版底摇
轩窗
东隣多白杨夜作雨声急窗下独无眠秋虫见灯入
曲栏
流水照朱栏青红乱明监谁见槛上人无言观物泛
双池
泝流入城郭亹亹渡千家不见双池水长漂十里花
荷花
田田抗朝阳节节卧春水平铺乱萍叶屡动报鱼子
鱼
湖上移鱼子初生不畏人自从识鈎饵欲见更无因
牡丹
花好常患稀花多信佳否未有四十枝枝枝大如斗【公自注牡丹花有四十余枝】
桃花
争开不待叶密缀欲无条傍沼人窥监惊鱼水溅桥
李
不及梨英软应惭梅萼红西园有千叶淡伫更纎穠【公自注城西有千叶李如荼蘼】
杏
开花送余寒结子及新火关中幸无梅汝强充鼎和【公自注关中地不生梅】
关中【宋中兴四朝志潘岳以为秦在陇函二关之间是为关中然凤州之散关陇西之陇关商州之武关原州之萧关蓝田之嶢关其名皆先秦而出则凡地在四关之内皆当系关以为名也】
梨
霜降红梨熟柔柯巳不胜未尝蠲夏渇长见助春氷红梨【杜甫诗红梨迥得霜】
枣
居人几番老枣树未成槎汝长才堪轴吾归巳及瓜【公自注枣树至难长】
樱桃
独遶樱桃树酒醒喉肺乾莫除枝上露从向口中漙
石榴
风流意不尽独自送残芳色作裙腰染名随酒盏狂【公自注酒名有石榴】
樗
自昔为神树空闻蜩鵙鸣社公烦见辍为尔致羊羮【公自注樗旧为土地庙所蔽余始迁庙墙北】
槐
采撷殊未厌忽然巳成隂蝉鸣看不见鹤立赴还深【公自注上有野鹤三四】
松【按此首疑是桧】
强致南山树来经渭水滩生成未有意鸦鹊莫相干
桧【按此首疑是松】
依依古松子郁郁绿毛身每长须成节明年渐庇人
柳
今年手自栽问我何年去他年我复来摇落伤人意慎按以上二十一首所纪非一时事因诗引中有至岐下逾月之语故类编辛丑卷中又按栾城集无寄东坡原作无从采附
和子由除日见寄
薄官驱我西远别不容惜方愁後会远未暇忧岁夕强欢虽有酒冷酌不成席秦烹惟羊羮陇馔有熊腊念为儿童岁屈指巳成昔往事今何追忽若箭巳释感时嗟事变所得不偿失府卒来驱傩矍铄惊远客愁来岂有魔烦汝为攘磔寒梅与冻杏嫩萼初似麦攀条为惆怅玉蕊何时拆不忧春艶晚行见弃夏核人生行乐耳安用声名籍胡为独多感不见膏自炙诗来苦相寛子意远可射依依见其面疑子在咫尺兄今虽小官幸忝佐方伯北池近所凿中有汧水碧临池饮美酒尚可消永日但恐诗力弱鬭健未免馘诗成十日到谁谓千里隔一月寄一篇忧愁何足掷
薄官【史记郑当时传年少官薄然其同游知交皆大父行天下有名之士也】攘磔【月令季春命国傩九门磔攘以毕春气郑氏注云磔牲以攘於四方之神所以毕止其灾也】夏核【周礼其植物宜核物郑氏注通作核谓李梅之属陈平传亦食糠核耳又与籺同】汧水【尔雅水决之泽为汧水经注渭水过陈仓县汧水入焉水出汧县之蒲谷乡弦中谷有二源一出县西山世谓之小陇山其一发源南山西侧俗以此山为吴山古之汧山也自水会上下咸谓之鱼龙川元和郡县志五水俱在凤翔谓汧渭岐雍漆也】
慎按栾城集原题云辛丑除日寄子瞻先生和章亦应编本年之末施氏原本失载今从续补卷中移编於此
附子由作
一岁不复居一日安足惜人心畏增年对酒语终夕夜长书室幽灯烛明照席盘餐杂梁楚羊炙错鱼腊庖人馔鸡兔家味宛如昔有怀岐山下展转不能释念同去闾里此节三巳失初来寄荆渚鱼雁贱宜客楚人重岁时爆竹鸣磔磔新春始涉五田冻未生麦相擕历唐许花柳渐牙拆居梁不耐贫投杞避糠核城南庠斋静终岁守坟籍酒酸未尝饮牛美每共炙谓言从明年此会可悬射同为洛中吏相去不盈尺浊醪幸分季新笋可饷伯漓漓嵩山美漾漾洛水碧官闲得相从春野玩朝日安知书阁下羣子并遭馘偶成一朝荣遂使千里隔何年相会欢逢节勿轻掷
壬寅二月有诏令郡吏分往属县减决囚禁自十三日受命出府至宝鸡虢郿盩厔四县既毕事因朝谒太平宫而宿於南谿谿堂遂并南山而西至楼观大秦寺延生观仙游潭十九日乃归作诗五百言以记凡所经历者寄子由
远人罹水旱王命释俘囚分县传明诏寻山得胜游萧条初出郭旷荡实消忧薄暮来孤镇登临忆武侯峥嵘依絶壁苍茫瞰奔流半夜人呼急横空火气浮天遥殊不辨风急已难收晚入陈仓县犹余卖酒楼烟煤巳狼籍吏卒尚呀咻【公自注十三日宿武城镇即俗所谓石鼻寨也云孔明所筑是夜二鼔宝鷄火作相去三十里而见於武城】鸡岭云霞古龙宫殿宇幽【公自注县有鸡爪峯龙宫寺】南山连大散归客走吾州欲往安能遂将归为少留回趋西虢道却渡小河洲闻道磻谿石犹存渭水头苍崖虽有迹大钓本无鈎【公自注十四日自宝鸡行至虢闻太公磻谿石在县东十八里犹有投竿跪饵两膝所着之处】东去过郿坞孤城象汉刘【公自注十五日至郿县县有董卓城象长安俗谓之小长安】谁言董公健竟复伍孚仇白刃俄生肘黄金谩似丘平生闻太白一见驻行驺鼓角谁能试风雷果致不岩崖巳奇絶氷雪更琱锼春旱忧无麦山灵喜有湫蛟龙嬾方睡缾罐小容偷【公自注是日晚自郿起至青秋镇宿道过太白山相传云军行鸣鼓角过山下辄致雷雨山上有湫甚灵以今岁旱方议取之】二曲林泉胜三川气象侔近山麰麦早临水竹篁修【公自注十六日至盩厔以近山地美气候殊早县有官竹园十数里不絶】先帝膺符命行官画冕旒侍臣簪武弁女乐抱箜篌秘殿开金鎻神人控玉蚪黑衣横巨剑被发凛双眸【公自注十七日寒食自盩厔东南行二十余里朝谒太平宫二圣御容此宫乃太宗皇帝时有神降於道士张守真以告受命之符所为立也神封翊圣将军有殿】邂逅逢佳士相将弄彩舟投篙披绿荇濯足乱清沟晚宿南谿上森如水国秋遶湖栽翠密终夜响飕飀【公自注是日与监宫张杲之泛舟南溪遂留宿於溪堂】冒晓穷幽邃操戈畏炳彪【公自注十八日循终南而西县尉以甲卒见送或云近官竹园往往有虎】尹生犹有宅老氏旧停輈问道遗踪在登仙往事悠驭【一作御】风归汗漫閲世似蜉蝣羽客知人意瑶琴系马秋不辞山寺远来作鹿鸣呦帝子传闻李嵓堂髣像缑轻风帏幔卷落日髻鬟愁入谷【音浴】惊蒙密登坡费挽搂乱峯攒似槊一水澹如油中使何年到金龙自古投千重横翠石百丈见游鯈最爱泉鸣洞初尝雪入喉满瓶虽可致洗耳叹无由【公自注是日游崇圣观俗所谓楼观也乃尹喜旧宅山脚有授经台尚在遂与张杲之同至大秦寺早食而别有太平宫道士赵宗有抱琴见送至寺作鹿鸣之引乃去又西至延生观观後上小山有唐玉真公主修道之遗迹下山而西行十数里南入黑水谷谷中有潭名仙游潭潭上有寺三倚峻峰面清溪树林深翠怪石不可胜数潭水以绳缒石数百尺不得其底以瓦砾投之翔扬徐下食顷乃不见其清澈如此遂宿於中兴寺寺中有玉女洞洞中有飞泉甚甘明日以泉二瓶归至郿又明日乃至府】忽忆寻蟆培方冬脱鹿裘山川良甚似水石亦堪俦惟有泉旁饮无人自献酬【公自注昔与子由游蟆培时方冬洞中温温如二三月】
壬寅【仁宗嘉佑七年】四县【九域志秦凤路凤翔府领县十宝鸡虢郿盩厔其四也太平寰宇记宝鸡在府西南九十里虢县在府南四十里郿县在府东南一百里盩厔县在府东南二百里按宝鸡郿二县今属凤翔府虢县地今并入岐山县盩厔县今属西安府】孤镇【九域志武城镇属宝鸡县郭允蹈蜀监陈仓有上下二城上城秦文公筑下城是郝昭筑】苍茫【陈鹄耆旧续闻李嘉佑诗门临苍茫经年闭身逐嫖姚几日归又张佑诗洛水暮天横苍茫印山落日露崔嵬东坡诗峥嵘依絶壁苍茫瞰奔流苍茫二字古人用之皆是平声而此作仄声】陈仓县【水经渭水又东过陈仓县西郦道元注县有陈仓山山上有宝鸡祠昔秦文公於此坂得若石焉其色如肝归而宝祠之故曰陈宝元和郡县志陈仓县在渭水北九域志引三秦记曰秦武公都雍陈仓是也困学纪闻陈仓在唐为凤翔府宝鸡县】卖酒楼【名胜志宝鸡城内有酒楼自唐至宋城邑屡更兵火独此楼尚存】南山【五经要义云终南长安南山也长安志终南山在长安城西南五十里雍録终南横亘关中南面西起秦陇东彻蓝田凡雍岐郿鄠长安万年相去且八百里连绵峙踞其南者皆此一山也】大散【雍録大散关在汉中府西南太平寰宇记在宝鸡县西南五十二里通褒斜之大道宋中兴四朝志大散关隶兴泉县为秦蜀往来要道两山斗絶出可以攻入可以守实表里之形胜也】西虢【水经注雍县秦德公所居汉书地理志以为西虢县文献通考西虢在今凤翔县太平御览引帝王世纪曰虢有三焉周封虢仲於西虢此其地也】磻溪石【水经注渭水之右磻溪水注之水出南山溪中有泉谓之兹泉即吕氏春秋所云太公钓兹泉也今人谓之凡谷林障秀阻人迹罕交东西隅有石水流次於石即太公垂钓之所两膝遗迹犹存是有磻溪之称太平寰宇记虢县有磻溪其水清冷北流十二里注於渭】孤城象汉刘【水经注引汉献帝传曰董卓发卒筑郿坞高与长安城等太平寰宇记董卓坞在郿县东北十六里卓封郿侯据北阜筑坞高七十丈以写长安城形】太白【水经注引地里志曰太一山古文以为终南杜预以为中南也亦曰太白冬夏积雪望之皓然柳子厚太白山祠堂碑雍州西南界於梁其山曰太白程大昌雍録太白山隶武功县东距万年三百里元和郡县志谓在郿县东南五十里按福地记云太一山在长安西南五十里左右四十里内皆福地则长安之太白乃福地非洞天也考三十六洞天记第十一洞天太白山名玄德之天在明州与此无涉施氏王氏注引洞天记者谬也】青秋镇【九域志郿县有青秋横渠虢川斜谷四镇】官竹园【注详後第五卷司竹监下】膺符命【曾巩隆平集有神降於终南山道士刘守真以为天下之宗神号黑杀将军守真每斋戒祈请必至声如婴儿独守真能晓开宝九年太祖不豫驿召守真问焉曰上天宫阙成玉鎻开矣晋王有人心言讫不复降大平兴国六年诏筑上清太平宫於终南山下邵博闻见後録神降於凤翔盩厔县民张守真家守真遂为道士其他所纪与隆平集同惟道士之姓互异合之公自注当以张守真为是】箜篌【容斋随笔刘昭释名箜篌空国之侯所作乐府录云箜篌乃郑卫之音以其亡国之音故号空国之侯亦曰坎侯吴兢解题云汉武依瑟造坎侯讹为箜篌按封禅书武帝召歌儿作二十五弦及箜篌应劭注云帝令乐人候调始造此器前汉郊祀志备书此事言空侯自此始刘吴虽博洽亦不深究且空非国名其说尤穿凿也初学记太平御览编载乐事皆缺而不书续汉纪云灵帝作箜篌亦非也】帝子【宋玉九歌帝子降於北渚注云尧二女公诗借以言玉真公主也○按唐景云元年睿宗第九女昌隆公主出家为女冠二年改封玉真长安辅兴坊东南有玉真观今先生自注云延生观後小山有公主遗迹或後人於此别立道院耳】金龙【周昭礼清波杂志天下名山洞府朝廷每岁投龙简天圣中下道録院定岁投龙简二十处】附子由次韵
山川足清旷闤闠巧拘囚安得纎阿御同为穆满游遥知因汗漫远出散幽忧原隰繁分绣村墟尽小侯春深秦树緑野濶渭河流四顾神萧瑟前探意涨浮胜观殊未已往足讵能收下坂如浮舸登崖剧上楼强行腰伛偻困坐气嘘咻鸟语林峦静花明涧谷幽濯溪惊野老伐路骇他州中散探深去文渊到处留聼琴峯下寺弄石水中洲溪冷泉氷脚山高雾遶头石潭清照骨瀑水溅成鈎仙庙鸣钟磬神官秉钺刘养生闻帝女服气絶彭仇故宅犹传尹先师不喜丘居人那识道过客漫停驺岩谷诚深絶神仙信有不云居无几杖霞佩弃镌锼豹隐连山雾龙潜百尺湫门开谁与叩桃熟浪传偷绀髪清无比方瞳凛不侔会须林下见乞取夀年修拔去和鸡犬相随若斾旒乘风遗騕褭长啸贱笙篌从骑衣皆羽前驱鬛尽蚪安能牵两足暂得快双眸自昔辞乡树南行上楚舟万江穷地脉三峡束天沟云暗鄷都晚波吹木枥秋寻溪缘窈窕入洞聼飕飀空寺收黄栗荒祠画伏彪登临虽永日行迈肯停輈蓄缩今何事攀跻昔巳悠魏京饶士女春服聚蜉蝣雷动车争陌花摇树系秋游人纷荡漾野鸟自嘤呦平日曾经洛闲居愿卜缑空言真比梦久渇渐成愁早退尝相约辞嚣痛自搂爱山心刼刼从宦兴油油海宇都无碍山林尽可投愿为云上鹄莫作盎中鯈适性行随足谋生富给喉今游虽不与後会岂无由昼出同穿履宵眠共覆裘弟兄真欲尔朋好定谁俦试写长篇调何人肯见酬
太白山下早行至横渠镇书崇夀院壁
马上续残梦不知朝日昇乱山横翠幛落月澹孤灯奔走烦邮吏安闲愧老僧再游应眷眷聊亦寄吾曾横渠镇【九域志郿县有横渠镇】崇夀院【一统志崇夀院在郿县东五十里横渠镇南】附子由次韵
山下晨光晩林梢露滴昇峯头斜见月野寺早明灯树暗犹藏鹊堂开巳馔僧据鞍应梦我联骑昔尝曾
留题延生观後山上小堂
溪山愈好意无厌上到巉巉第几尖深谷野禽毛羽怪上方仙子鬓眉纎不慙弄玉骑丹凤应逐嫦娥驾老蟾涧草岩花自无主晩来蝴蝶入疎帘
延生观後小堂【锦绣万花谷唐景云元年睿宗第九女昌隆公主出家为女冠二年改封玉真长安辅兴坊东南有玉真观今云延生观後山上小堂有公主遗迹宜乎後人为之立堂矣本朝端】
【拱元年十月奉勑赐额】上方仙子【即唐玉真公主也详本卷壬寅二月诗公自注中矣】附子由次韵
谢公游意未能厌踏尽登山屐齿尖古殿神仙深杳杳香炉烟翠起纎纎岩花寂历飘琼片庭桂萧疎漏玉蟾帝子暮归人不见微风细雨自开帘留题仙游潭中兴寺东有玉女洞洞南有马融读书石室过潭而南山石益奇潭上有桥畏其险不敢渡
清潭百尺皎无泥山木隂隂谷鸟啼蜀客曾游明月峡秦人今在武陵溪独攀书室窥岩窦还访仙姝欵石闺犹有爱山心未至不将双脚踏飞梯
仙游潭【在黑水谷详见壬寅二月诗公自注申】玉女洞【太平寰宇记宝鸡县有玉女洞秦穆公女弄玉凤台之地也麟游县志玉女潭在县南二十里鱼塘峡内其水自永安宫前流入此潭从半山飞下声振岩谷旧志谓有仙浴此名胜志唐武后避暑九成宫时浴此因赐名】书室【元和郡县志马融读书台在盩厔县东北三十七里】明月峡【太平寰宇记明月峡在利州绵谷县界又云渝州巴县东华阳国志巴郡江州县有明月峡即此】
【慎按章子厚为商洛令与东坡同游南山抵仙游潭潭下临絶壁横木其上子厚揖东坡书壁不敢子厚平步过之握笔大书乃还东坡拊其肩曰君他日必能杀人此段载施氏原注送章七出守湖州诗下新刻删去今移附於此可为末句注脚】
附子由次韵
潭边沙水不成泥潭上孤禽挂嶮啼缭绕飞桥能试客蒙茸翠蔓巧藏溪云为绦帐马融室石作屏风玉女闺仙果知君今未足临潭脚战怕长梯石鼻城
平时战国今无在陌上征夫自不闲北客初来试新险蜀人从此送残山独穿暗月朦胧里愁渡奔河苍茫间渐入西南风景变道边修竹水潺潺
石鼻【即武成镇详见壬寅二月诗公自注中】战国【水经注魏明帝遣太原郝昭营陈仓城诸葛亮围之不下今滠水对亮城是与昭相御处也】
附子由作
千山欲尽垂为鼻百战皆空但有城虎闯穴中秦地恐龙飞渭上汉江倾雍人未有章邯怨魏将犹存仲达精睥睨陵迟春草满白羊无数向风鸣磻溪石
墨突不暇黔孔席未尝煖安知渭上叟跪石留双骭一朝婴世故辛苦平多难亦欲就安眠旅人讥客懒
附子由和
吕公年巳暮择主渭河边跽饵留双膝临溪不计年神专能?石心大岂营鱣不到磻溪上安知自守坚
郿坞
衣中甲厚行何惧坞里金多退足凭毕竟英雄谁得似脐脂自照不须灯
郿坞【後汉书董卓传坞高厚七丈注云今按坞旧基高一丈周围一里一百步】衣中甲厚【董卓传王允与士孙瑞密表其事自书诏以授吕布令李肃与布于北掖门内待卓入门肃以戟刺之衷甲不入伤臂堕车趣兵斩之】坞里金多【董卓传筑坞于郿积谷为三十年储自云事成雄据天下不成守此足以毕老坞中珍藏有金三万斤银八九万斤】
附子由和
董公平日甚纵横晚岁藏金欲避兵当日英雄智相似燕南赵北亦为京
楼观【公自注秦始皇立老子庙于观南晋惠始修此观】
门前古碣卧斜阳閲世如流事可伤长有幽人悲晋惠强修遗庙学秦王丹砂久窖井水赤白术谁烧厨竈香闻道神仙亦相过只疑田叟是庚桑
楼观【元和郡县志楼观在盩厔县东三十七里本周康王大夫尹喜宅也相承至秦汉皆有道士居之晋惠帝时重置者其地旧为尹先生楼锦绣万花谷引楼观记云周穆王尚神仙因尹真人草楼之观遂召幽逸之人置为道士云笈七籖楼观在京兆府盩厔县神兽乡闻仙里华阳録记云始皇好神仙于尹先生楼前立老君庙晋元康中重修莳木万株连亘七里给洒扫户三百】古碣【云笈七籖尹喜遇老君得道穆王为建祠修观召幽逸之人置为道士故楼观碑云昔周康王时大夫关令尹喜所立也】閲世【陆机叹逝赋川閲水而成川水滔滔而日度世閲人而成世人冉冉而行暮】丹砂井【抱朴子载临沅县廖氏事补注作临汜讹】
附子由和
老聃厌世入流沙飘荡如云不可遮弟子怜师将去国关门望气载还家高台尚有传经处画壁空留驾犊车一授遗书无复老不知何苦服胡麻宝鸡县斯飞阁
西南归路远萧条倚槛魂飞不可招野濶牛羊同雁鹜天长草树接云霄昏昏水气浮山麓泛泛春风弄麦苗谁使爱官轻去国此身无计老渔樵
宝鸡【旧陈仓县唐改名宝鸡详注前陈仓下】斯飞阁【宝鷄县志斯飞阁在县治西南】壬寅重九不预会独游普门寺僧阁有怀子由
花开【一作门】酒美盍不【一作言】归【石刻作曷不醉】来看南山冷翠微忆弟泪如云不散望乡心与雁南飞明年纵健人应老昨日追欢意正【石刻作巳】违不问【石刻作向】秋风强吹?秦人不笑楚人讥
【慎按石刻题云壬寅重九以不与府会故独游至此有怀舍弟子由】普门寺【凤翔府志普门寺在东门外唐建金大定六年重修】
客位假寐【公自注因谒凤翔府守陈公弼】
谒入不得去兀坐如枯株岂惟主忘客今我亦忘吾同僚不解事愠色见髯须虽无性命忧且复忍须臾慎按斯飞阁重九不预会二首施氏原本俱不载客位假寐一首讹载杭州卷中今以时地考之其为凤翔作无可疑者故类编於此史称公弼清劲寡欲平生不假人以色其守凤翔时年且老矣卲氏闻见後録谓公弼在府东坡初擢制科吏呼苏贤良公弼曰府判何贤良也杖其吏不顾或谒入不得见故东坡客位假寐诗云云其不堪如此後公弼受他州馈酒从贜坐沮辱抑郁抵于死或云欧阳公憾于公弼有曲折东坡不但望公弼相遇之薄也公弼子季常居黄州元丰初东坡谪黄者执政疑公弼废死由东坡委于季常甘心焉然二人相得甚欢故东坡为公弼作传有轼官凤翔相从二年方是时少年盛气屡与公争议至形于言色巳而悔之等语愚谓两先生皆贤者当官意气一时偶不相下容或有之若谓东坡因此修怨致公弼放废以殁此事所必无者使诚有之则季常又岂忘亲狥友者卲氏之说未可尽信也
九月二十日微雪怀子由弟二首
岐阳九月天微雪巳作萧条岁莫心短日送寒砧杵急冷官无事屋庐深愁膓别後能消酒白发秋来巳上簪近买貂裘堪出塞忽思乘传问西琛
岐阳【元和郡县志岐阳县汉杜阳地唐割扶风岐山二县置以在岐山之阳也文献通考秦内史地汉为右扶风後魏置岐州西魏改为岐阳郡唐凤翔府】
江上同舟诗满箧郑西分马涕垂膺未成报国惭书剑岂不怀归畏友朋官舍度秋惊岁晩寺楼见雪与谁登遥知读易东窗下车马敲门定不应
江上同舟【江上值雪诗见第一卷】读易【苏籀双溪集载子由言先君晚岁读易玩其爻象以观其辞皆迎刃而解又云作易传未完命二子述其志初二公少年皆为易说既而东坡成书公乃送所解与坡今蒙卦独是公解籀子由之孙也】
附子由次韵
秋气萧骚仍见雪客愁缭绕动萦心幽吟北户窗声细归梦函关马迹深疎树飞花轻??衰荷留柄乱簪簪遥闻诗酒皆推胜社客何人近纳琛平时出处常联袂文翰叨陪旧服膺自信老兄怜弱弟岂关天下少良朋何时杯酒看浮白清夜肴蔬粗满登离思隔年诗不尽秦梁虽远速须譍病中闻子由得告不赴商州三首
病中闻汝免来商旅雁何时更着行远别不知官爵好思归苦觉岁年长着书多暇真良策从宦无功漫去乡惟有王城最堪隐万人如海一身藏
免来商【十道志商州上洛郡禹贡梁州之域周豫州境汉武置上洛县于此颖滨遗老传辙十九举进士释褐二十三举直言仁宗亲策之于廷辙因所问极言得失考官司马君实第以三等胡武平以为不逊力请黜之上不许曰以直言召人而以直言弃之天下谓我何宰相不得已寘之下第除商州军事推官王介甫不肯撰词知制诰沈文通亦考官也当制有爱君之言时先君被命修礼书辙乃奏乞养亲三年】商州【舆地广记商契始封于此秦内史地西魏置洛州後周改商州九域志属永兴路古商国秦商君之邑张仪诈以商於之地六百里赂楚即此太平寰宇记属山南西道东北至东京千二百里西北至长安二百六十里】
近从章子闻渠说【公自注章子惇也】苦道商人望汝来说客有灵惭直道逋翁久殁厌凡才夷音仅可通名姓瘿俗无由辨颈顋答策不堪宜落此上书求免亦何哉
章子【宋史章惇字子厚浦城人举进士甲科初调商洛令曾慥高斋漫録子瞻任凤翔节度判官章子厚为商令二人相得甚欢】答策【栾城集策略云今海内穷困生民愁苦而宫中好赐不为限极所欲则给不问有无司会不敢争大臣不敢谏国家内有养士养兵之费外有北狄西戎之奉陛下又自为一阱以耗其余恐以此得谤而民心不归也颖滨遗老传王介甫意其右宰相专攻人主比之谷永宰相韩魏公哂曰此人策语谓宰相不足用欲得娄师德郝处俊而用之尚以谷永疑之乎】
辞官不出意谁知敢向清时怨位卑万事悠悠付杯酒流年冉冉入霜髭策曾忤世人嫌汝易可忘忧家有师此外知心更谁是梦魂相觅苦参差
附子由次韵三首
怪我辞官免入商才疎深畏忝周行学从社稷非原本近读诗书识短长东舍久居如旧宅春蔬新种是吾乡闭门巳学gui头缩避谤仍兼雉尾藏南商西洛曾虚署长吏居民怪不来妄语自知当见弃远人未信本非才厌从贫李嘲东阁懒学谀张缓两腮知有四翁遗迹在山中岂信少人哉埙动篪鸣只自知忧轻责少幸官卑声名漫作耳中瑱科第空收颔底髭西鄙猖狂犹将将中朝闲暇自师师近成新论无人语仰羡飞鸿两翅差病中大雪数日未尝起观虢令赵荐以诗相属戏用其韵答之
经旬卧斋阁终日亲剂和不知雪巳深但觉寒无奈【一作那】飘萧纸窗鸣【别本作明讹】堆压檐板堕【公自注关中皆以板为檐】风飈助凝冽帏幔困掀【一作轩】簸惟思近醇醲未敢窥璨瑳何时反炎赫却欲躬臼磨谁言坐无氊尚有裘充货西隣歌吹发促席寒威挫崩腾踏成迳缭绕飞入座人欢瓦先融饮隽缾屡卧嗟予独愁寂空室自困坷欲为後日赏恐被游尘涴寒更报新霁皎月悬半破有客独苦吟清夜默自课诗人例穷蹇秀句出寒饿何当暴霜雪庶以蹑郊贺
虢【元和郡县志虢县在凤翔府北三十里古虢国周虢叔所封太平寰宇记谓在府南四十里以壬寅二月诗考之当从寰宇记】赵荐【字宾卿临邛人皇佑三年郑獬榜登第】何时反炎赫【韩愈诗皇天何时反炎燠】
慎按杜子美哭李尚书之芳云诗家秀句传本五言诗也施注新刻本于五言之下增寒饿二字作七言句者讹今驳正
附子由次韵
吾兄笔锋雄诗俊不可和雪中思清絶韵恶逾难奈殷勤赋黄竹自劝饮白堕言随飞花落意与长风簸余力远见撩千里寄璀瑳嗟予久废学有类转空磨研磨久无得安可待充货空记乘峡船行意被摧挫溟蒙覆洲渚冷冽光照座我唱君实酬驰骋不遑卧譬如逐兽卢岂觉山径坷酒肴助喧热笔砚尽沾涴诗词禁推类令肃安敢破亦有同行人牵挽赴程课尔来隔秦魏渴望等饥饿徒然遇佳雪有酒谁与贺
岁晚相与馈问为馈岁酒食相邀呼为别岁至除夜逹旦不眠为守岁蜀之风俗如是余官于岐下岁暮思归而不可得故为此三诗寄子由
馈岁
农功各巳毕岁事得相佐为欢恐无及假物不论货山川随出产贫富称小大寘盘巨鲤横发笼双免卧富人事华靡彩绣光翻座贫者媿不能微挚出舂磨官居故人少里巷佳节过亦欲举乡风独唱无人和
挚【与贽同曲礼作挚】乡风【何逊诗乡乡自风俗处处皆城市】
附子由次韵
周公制乡礼无有相通佐鼎肉送子思蒸豚出阳货交亲随高低岂问小与大自从此礼衰伏腊有饥卧乡人慕古俗酬酢等四座东隣遗西舍迭出如蚁磨宁我不饮食无尔相咎过相从庆新春顔色买愉和
别岁
故人适千里临别尚迟迟人行犹可复岁行那可追问岁安所之远在天一涯已逐东流水赴海归无时东隣酒初熟西舍彘亦肥且为一日欢慰此穷年悲勿嗟旧岁别行与新岁辞去去勿回顾还君老与衰
附子由次韵
富贵日月速贫贱觉岁迟迟速不须问俱作不可追亲旧且酬饮送尔天北涯岁去虽无情从我历四时酌尔一杯酒留我壮且肥长作今岁欢勿起异日悲掉头不肯顾曾莫与我辞酒阑气方横岂信从尔衰
守岁
欲知垂尽岁有似赴壑蛇修鳞半已没去意谁能遮况欲系其尾虽勤知奈何儿童强不睡守岁夜讙【一作喧】譁晨鸡且勿唱更鼓畏添挝坐久灯花【一作烬】落起看北斗斜明年岂无年心事恐蹉跎努力尽今夕少年犹可夸赴壑【李商隐樊南甲集赴壑而一去无返】
附子由次韵
於莬絶?去【是岁壬寅】顾兔追龙蛇奔走十二虫罗网不及遮嗟我地上人岂复奈尔何未去不自闲将去乃諠譁天上驱兽官为君肯停挝鲁阳挥长戈日车果再斜酾酒劝尔醉期尔暂蹉跎偕醉遣尔去夀考自足夸
读开元天宝遗事三首【一本题云开元遗事三首】
姚宋亡来事事兴【外集作生】一官铢重万人轻朔方老将风流在不取西蕃石堡城
开元天宝遗事【晁公武郡斋读书志开元天宝遗事四卷汉王仁裕撰凡一百五十九条】朔方老将【旧唐书王忠嗣传玄宗方事石堡城诏问攻取之略忠嗣奏云石堡城险固若顿兵城下恐所得不如所失上不快会董延光献策请下石堡城诏忠嗣分兵应之忠嗣僶俛而从及延光过期不克诉忠嗣缓师故无功遂徵入朝以哥舒翰代之其後翰大举兵城拔死者大半竟如忠嗣之言】石堡城【唐书吐蕃传吐蕃陷石堡城天宝初令皇甫惟明王忠嗣为陇右节度不能克八载哥舒翰攻而拔之改石堡城为神武军】
潭里舟【外集作春一本作车】船百倍多广陵铜器越溪罗三郎官爵如泥土争唱弘农得宝【一本作体】歌
潭里舟船【唐书地里志京兆府万年县有广运潭天宝三载韦坚开旧唐书韦坚传天宝元年擢坚陕郡太守水陆转运使乃拥渭水作
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:35:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>