<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="扣舷集,扣舷集全文在线阅读,扣舷集全文在线下载,大玄古籍书库">
<meta name="description" content="词别集。明高启著。一卷。高启以诗鸣世,其词承宋元余绪,自抒情怀,天然秀丽。丁丙《善本书室藏书志》誉为“和雅流丽,秀雅天成,亦足自立于词坛,非永乐后诸人所及也”。有正统九年(1444)刊本。景泰元年(1450)徐庸辑《高太史大全集》收入,民国间《四部丛刊》据以影印。1985年上海古籍出版社出版由徐澄宇、沈北宗校点的《高青丘集》亦收录之。_扣舷集_全文在线阅读_扣舷集_全文在线下载_大玄古籍书库">
<title>扣舷集_高启_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">扣舷集</span> <br/>
          作者： <span class="inputVal" id="bkauthor">高启</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]3802</span> <br/>
          说明： <span class="inputVal" id="bkdec">词别集。明高启著。一卷。高启以诗鸣世,其词承宋元余绪,自抒情怀,天然秀丽。丁丙《善本书室藏书志》誉为“和雅流丽,秀雅天成,亦足自立于词坛,非永乐后诸人所及也”。有正统九年(1444)刊本。景泰元年(1450)徐庸辑《高太史大全集》收入,民国间《四部丛刊》据以影印。1985年上海古籍出版社出版由徐澄宇、沈北宗校点的《高青丘集》亦收录之。</span> <br/>
          封面： <span class="inputVal" id="bkimg">Z_20328.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]扣舷集
[book_author]高启
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]3802
[book_dec]词别集。明高启著。一卷。高启以诗鸣世,其词承宋元余绪,自抒情怀,天然秀丽。丁丙《善本书室藏书志》誉为“和雅流丽,秀雅天成,亦足自立于词坛,非永乐后诸人所及也”。有正统九年(1444)刊本。景泰元年(1450)徐庸辑《高太史大全集》收入,民国间《四部丛刊》据以影印。1985年上海古籍出版社出版由徐澄宇、沈北宗校点的《高青丘集》亦收录之。
[book_img]Z_20328.jpg


[book_title]扣舷集
《念奴娇》
策勋万里，笑书生、骨相有谁曾许？壮志平生还自负，羞比纷纷儿女。酒发雄谈，剑增奇气，诗吐惊人语。风云无便，未容黄鹄轻举。何事匹马尘埃，东西南北，十载犹羁旅！只恐陈登容易笑，负却故园鸡黍。笛里关山，樽前日月，回首空凝伫。吾今未老，不须清泪如雨。
《疏帘淡月》
残丝恨结，是弱舞初阑，困眠才歇。绿少黄多，错认早春时节。西风也送谁离别？断长条、似人攀折。谩思曾见，燕边分翠，马头吹雪。君莫问、隋宫汉阙。总寒烟细雨，晓风残月。不带流莺，却带断蝉悲咽。老来肠绪应愁绝，江南横管吹切。莫欺憔悴，明年依旧，万阴成列。
《石州慢》
落了辛夷，风雨顿催，庭院潇洒。春来长恁，乐章懒按，酒筹慵把。辞莺谢燕，十年梦断青楼。情随柳絮犹萦惹，难觅旧知音，把琴心重写。
妖冶。忆曾携手，斗草阑边，买花帘下。看鹿卢低转，秋千高打。如今何处，总有团扇轻衫，与谁更走章台马？回首暮山青，又离愁来也！
《眉抚》
怅红兰采罢，白苎歌残，魂断旧宫路。长夜泉台冷，再谁把、云屏月帐遮护。钿车不度，正馆娃、荆棘多露。想还有、旧日吹箫侣，共来往烟雾。
城郭江山如故。自国亡家破，今几朝暮？水边花下，黄昏后、谁逢环佩微步？恨多莫诉，任玉钗、双燕埋土。待相约吴娃，寒食到此浇墓。
《水龙吟》
淇园丹凤飞来，几时留得参差翼？箫声吹断，彩云忽堕，碧云犹隔。想是湘灵，泪弹多处，血痕都积。看萧疏瘦影，隔帘欲动，应似落花狼籍。
莫道清高也俗。再相逢，子猷还惜。此君未老，岁寒犹有，少年颜色。谁把珊瑚，和烟换去，琅玕千尺？细看来，不是天工，却是那春风笔。
《天仙子》
忆共当年游冶伴，爱听秦娥青玉案。琐窗春晓酒初醒，莺也唤、人也唤，不问谁家花惜看。
旧事那知回首换，画舫空闲杨柳岸。相思日暮隔梁园，山一半、水一半，望眼别肠齐欲断。
《一剪梅》
竹门茅屋槿篱笆，道似田家，又似山家。敞披鹤袖岸乌纱。看过黄花，待看梅花。
晚时饮酒早时茶，风也由他，雨也由他。从来不会治生涯。谁与些些？天与些些。
《玉漏迟》
夕阳无限好，凭阑却怨昏鸦归早。一片寒烟，锁定几家台沼。料想青山笑我，自乱后游骢不到。憔悴了，将军故柳，王孙芳草。
寂寞楚舞吴歌，叹转眼前欢，水空云杳。试问天涯，故人近来应老。只为微知世故，比别个倍添烦恼。须信道，人生称心时少。
《多丽》
倩嫦娥，呼天试问如何？向人间、生成尤物，等闲又把消磨。揉群花、乱飘尘土，毁联璧，碎掷烟波。谩说无双，倾城曾数，八人少个六人多。一般样、细腰袅袅，高髻峨峨。
奈干戈，筵上艳曲，忽翻做帐中歌。忍教受、项缠素帛，浑忘记、臂结红罗。翠被都闲，玉钿尽落，魂游应去马嵬坡。谁能发、香裀解看，怕肉尚温和。堪肠断、空楼月落，废院春过。
《谒金门》
风帖帖，江与暮天相接。欲斗白鸥飞得捷，两童摇两楫。
试解祫罗香褶，秋似绿荷先怯。收拾诗愁都在箧，比山多几叠。
《倦寻芳》
唤回好梦，呼起闲愁，何处咿喔？叫得霜飞，早似戍楼海角。征铎车前都已动，朝衣灯下应初著。最匆匆，念帐中惊听，送郎行却。
问何事、不能缄口，催得人间，许多离索。我厌功名，怕候晓关开钥。但恋五更衾枕暖，不知千里程途恶。且高眠，任窗月，被他啼落。
《大常引》
几时相约画楼中，同赏小枝红。尊酒太匆匆。刚少个，风流醉翁。
歌声已远，梦魂初断，无分见春风。不见尚愁浓。若见后，愁添万重。
《贺新郎》
人事浮云变。为如何、忽然而别，偶然而见。今古这些离合梦，多少酒愁诗怨。君共我任随蓬转。当见望穷天际眼，却今宵、看熟灯前面。谈笑处，两忘倦。
淮乡楚泽知游遍，问江南、归时谁有，故家庭院？拂了征衫旧尘土，再整赏筇吟卷。随处里，山留水恋。作个东坡来往友，算平生、富贵非吾愿。举此酒，祝长健。
《昭君怨》
试问南枝何故，未肯将春全露？意欲吐些香，且商量。
虽是花中最早，更放早开尤好。火急报花知，要题诗。
《沁园春寄》
忆昔初逢，意气相期，一何壮哉！拟献三千牍，叫开汉阙；蹑一双蹻，走上燕台。我劝君酬，君歌我舞，天地疏狂两秀才。惊回首，谩十年风月，四海尘埃。
摩挲旧剑生苔。叹同掩、衡门尽草莱。视黄金百镒，已随手去。素丝几缕，欲上头来。莫厌栖栖，但存耿耿，得失区区何足哀？心惟愿，长对尊中酒满，树上花开。
《木兰花慢》
正春来梦好，春忽去，怎留将？早月坠筝楼，尘生戟户，草满球场。美人尽为黄壤！恨温柔，难把作家乡。桃李一番狼籍，燕莺几许凄凉。
虚言地久天长，回首已斜阳。算只为当年，多些欢乐，少个思量。不见门前系马，有栖鸦、独占垂杨。试问朝来过客，谁人肯为悲伤？
《清平乐》
新诗吟罢，兀坐寒窗下。寂寞家中如客舍，风雨江南今夜。
侍儿劝我深杯，好怀恰待舒开。叵奈灯前过雁，一声又送秋来。
《忆秦娥》
功名骤，时人笑我真迂缪。真迂缪，不能进取，几年落后。
一场翻覆难收救，布衣惟我还如旧。还如旧，思量前事，是天成就。
《酹江月》
问愁何似？似扫除不断，无根狂絮。应是羁怀难著尽，散入江云江树。夜雨心头，秋风鬓脚，总是相寻处。重门虽掩，几曾障得他住。
难学卢女情肠，江淹庾信，空赋凄凉句。偏要相欺闲里客，端的此情难恕。见月还悲，逢花也恼，对酒方无虑。他来休怕，但教能遣他去。
《沁园春》
木落时来，花发时归，一年又年。记南楼望信，夕阳帘外；西窗惊梦，夜雨灯前。写月书斜，战霜阵整，横破潇湘万里天。风吹断，见两三低去，似落筝弦。
相呼共宿寒烟，想只在、芦花浅水边。恨呜呜戍角，忽催飞起。悠悠渔火，长照愁眠。陇塞间关，江湖冷落，莫恋遗粮犹在田。须高举，教弋人空慕，云海茫然。
《行乡子》
如此红妆，不见春光。向菊前、莲后才芳。雁来时节，寒沁罗裳。正一番风，一番雨，一番霜。
兰舟不采，寂寞横塘。强相依、暮柳成行。湘江路远，吴苑池荒。恨月蒙蒙，人杳杳，水茫茫。
《满江红》
古砚生冰，衾泼水，酒醒寒切。窗竹里，似风非雨，萧飕骚屑。欹枕夜听孤馆静，开门晓看千山洁。问人间何处是乾坤？无分别。
茅店外，青旗折。画阁上，朱帘揭。忆少年疏狂，偏在探梅时节。深帐酒卮歌宛转，小炉茶碗诗清绝。叹如今，岁晚客天涯，人离别！
《如梦令》
蕙火红销金鼎。鸦树不惊风静。多事月明来，照出小窗孤影。宵永，宵永，铁做梅花愁冷。
《酹江月》
虎头猿臂，问立功何处？风尘边障。身带宝刀归宿卫，人识金吾名将。铙吹声中，旌旗影里，慎识翠舆行仗。周庐直罢，建章几度鸡唱。
君恩特念勋劳，凤衔新诰，忽堕丹霄上。官在卧龙人隐处，看绕郡白云青嶂，莫射双雕，好乘五马，试问野人无恙。梅花江路，送行何用惆怅。
《卜算子》
窗灯渐渐昏，楼鼓频频打。不是寒宵不肯明，想是邻鸡哑。
冰生半井泉，霜散千家瓦。强起披衣逐早朝，门外闻珂马。
《卜算子》
带得片情来，留下多愁去。不系罗裙带上诗，知向谁家住。离程渺渺山，别意重重树。须信江东日暮云，自古相思处。
《江神子》
夫容裙衩最宜秋。柳边头，自撑舟。一道眼波，斜共晚波流。蓦地逢人回首笑，不识恨，却知羞。
夕阳犹在水西楼。慢归休，欲相留。教唱弯弯，月子照湖州。不怕鸳鸯惊起了，怕江上有人愁。
《天仙子》
炙了青灯初掩帐。四壁蛩鸣催旅况。潇潇索索雨儿来，梧叶上，柳叶上，两处秋声愁一样。
此夜江云迷叠嶂。好梦欲归难倚仗。已凉未冷恼人天，眠一饷，坐一饷，白发明朝应几丈。
《清平乐》
看花过了，剩得春多少。新绿满园庭院悄，鸟啄樱桃红小。
梦随蝴蝶东家，觉来空掩琵琶。不见侍儿纤手，自笼纱帽煎茶。
《摸鱼儿》
近年稍谙时事，傍人休笑头缩。赌棋几局输嬴注，正似世情翻覆。思算熟。向前去不如，退后无羞辱。三般检束，莫恃微才，莫夸高论，莫趁闲追逐。
虽都道，富贵人之所欲。天曾付几多福。倘来入手还须做，底用看人眉目。聊自足。见放著有田可种有书堪读。村醪且漉。这后段行藏，从天发付，何须问龟卜？
《水调歌头》
昼梦惊起，鸡叫斗喈喈。是谁扣我门户？道是曲生来。今日江头风雨，生怕诗人岑寂，特地到寒斋。一见即倾倒，笑口为频开。
洗愁空，催句就，挽春回。不忧席帽冲冷，便欲去寻梅。却笑卢仝何苦，偶得酪奴相过，也拟上蓬莱。此味正不浅，看我玉山颓。
《鹧鸪天》
鼓勤江城一雁秋，夕阳山色满长洲。十年旧事都成梦，半箧新诗总是愁。
书咄咄，叹休休。文君笑典鷫矰裘。不如侠少浑无赖，醉杀东家燕子楼。

        </div>
      </div>
    </div>
  </div>
</div>
<!--update:2025-08-30 10:33:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>