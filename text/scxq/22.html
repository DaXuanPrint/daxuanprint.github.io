<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序论,东坡先生墓誌铭,东坡词评,东坡乐府笺卷一,东坡乐府笺卷二,东坡乐府笺卷三不编年,附録　序跋,东坡乐府笺全文在线阅读,东坡乐府笺全文在线下载,大玄古籍书库">
<meta name="description" content="苏东坡是我国文学史上最著名的词人，历来深受研究者和爱好者的关注。《东坡乐府笺》由清代著名学者朱孝臧编年校注，近代词学大师龙榆生作笺，是当今研读苏词不可或缺的文本。本书书首汇集《东坡先生墓志铭》、东坡词评等苏轼研究相关材料。正文部分包括本文、校记、朱孝臧注、龙榆生笺等内容。苏词本身之优美精彩固不必说，朱、龙二位大家的笺注考证详实、注解精到。引次据商务印书馆1958年本，重新整理，读者极便检索。相信它的出版会受到广大苏轼研究者、爱好者的欢迎。_东坡乐府笺_全文在线阅读_东坡乐府笺_全文在线下载_大玄古籍书库">
<title>东坡乐府笺_龙榆生_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东坡乐府笺</span> <br/>
          作者： <span class="inputVal" id="bkauthor">龙榆生</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]210898</span> <br/>
          说明： <span class="inputVal" id="bkdec">苏东坡是我国文学史上最著名的词人，历来深受研究者和爱好者的关注。《东坡乐府笺》由清代著名学者朱孝臧编年校注，近代词学大师龙榆生作笺，是当今研读苏词不可或缺的文本。本书书首汇集《东坡先生墓志铭》、东坡词评等苏轼研究相关材料。正文部分包括本文、校记、朱孝臧注、龙榆生笺等内容。苏词本身之优美精彩固不必说，朱、龙二位大家的笺注考证详实、注解精到。引次据商务印书馆1958年本，重新整理，读者极便检索。相信它的出版会受到广大苏轼研究者、爱好者的欢迎。</span> <br/>
          封面： <span class="inputVal" id="bkimg">Z_19753.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东坡乐府笺
[book_author]龙榆生
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]210898
[book_dec]苏东坡是我国文学史上最著名的词人，历来深受研究者和爱好者的关注。《东坡乐府笺》由清代著名学者朱孝臧编年校注，近代词学大师龙榆生作笺，是当今研读苏词不可或缺的文本。本书书首汇集《东坡先生墓志铭》、东坡词评等苏轼研究相关材料。正文部分包括本文、校记、朱孝臧注、龙榆生笺等内容。苏词本身之优美精彩固不必说，朱、龙二位大家的笺注考证详实、注解精到。引次据商务印书馆1958年本，重新整理，读者极便检索。相信它的出版会受到广大苏轼研究者、爱好者的欢迎。
[book_img]Z_19753.jpg


[book_title]序論
我們祖國的詩歌，自《詩經》以來，綿歷二千數百年之久，不斷産生着豐富多彩的新形式。這些新形式的産生，最初都是經過勞動人民的辛勤創作，和音樂有着不可分割的關係。但是發展到了相當時期，它就會脱離母體而獨立生存，開拓它的廣大園地，在詩歌史上特放異彩。蘇軾在長短句歌詞上的偉大貢獻，就是一個最好的例證。
一般所説的詞，宋人也把它叫作樂府。它是依附唐、宋以來新興曲調從而創作的新體詩，是音樂語言和文學語言緊密結合的特種藝術形式。這種“倚聲填詞”的新形式，從唐、五代以迄北宋仁宗朝的作家柳永，積累了許多的經驗，把長短句的新體詩完全音樂化了。五、七言近體詩進一步發展以後，由於不斷的音樂陶冶，不期然而然地會有“句讀不葺”（李清照説）的長短句的新體格律詩的出現。蘇軾看準了這個發展規律，也就不妨“一洗綺羅香澤之態，擺脱綢繆宛轉之度”（胡寅《酒邊詞序》），從“曲子”中解放出來，在詞壇獨樹一幟，打開“以詩爲詞”（陳師道説）的新局面。這正好表示他的積極性和創造性，確是能够“指出向上一路，新天下耳目”（王灼《碧雞漫志》卷二）的。
在“横放傑出”的東坡詞派尚未崛興之前，對長短句歌詞形式的建立有很大功績的，在晚唐則有温庭筠，“能逐絃吹之音，爲側豔之詞”（《舊唐書》列傳卷一百四十下）；在北宋則有柳永，爲教坊樂工所得新腔創作歌曲（《避暑録話》卷三）。這樣，把唐、宋以來新興歌曲的音樂語言和文學語言緊密結合起來了。一般不懂音律的詩人，有了這個定型的新形式，如令、引、近、慢等，就可以照着它們的固定形式，體會每一詞牌的不同情調，“從心所欲”地來説作者自己所要説的話。温、柳二家的開創之功，是不容抹殺的。南宋愛國詩人陸游也曾説過：“飛卿《南鄉子》八闋，語意工妙，殆可追配劉夢得《竹枝》。”（《渭南文集》卷二十七《跋金奩集》）。蘇軾雖與柳永立於對立地位，但讀到他的《八聲甘州》“霜風淒緊，關河冷落，殘照當樓”，還不免要贊美一聲：“此語於詩句，不減唐人高處。”（《侯鯖録》卷七）蘇詞的作風，固然脱盡了温、柳二家的羈絆；但對創調方面，如果没有温、柳在前爲詞壇廣闢園地，那他也就很難寫出這許多“無意不可入，無事不可言”（《藝概》卷四）的好詞來。飲水思源，不能不在這裏特提一下。
從九六〇年至一一二六年，就是所謂北宋時代。五代以來長期割據的分裂局面，到了宋太祖趙匡胤定都汴京（開封）以後，中國復歸於統一。人民經過長期的休養生息，社會經濟也漸漸繁榮了起來。孟元老《東京夢華録序》談到當日汴京的繁盛情形，是：“新聲巧笑於柳陌花衢，按管調絃於茶坊酒肆。”都市繁華達到這樣的程度，就爲新聲歌曲創造了發榮滋長的必要條件。柳詞所以爲當時廣大人民所喜愛，是有它的社會基礎的。可是統治階級的粉飾太平，掩蓋不了當時的階級矛盾。宰相吕蒙正就曾説起：“都城，天子所在，士庶走集，故繁盛至此。臣嘗見都城外不數里，飢寒而死者甚衆。”（《宋史》卷二百六十五）人民遭受到這樣悽慘的境遇，有良心的詩人，是不能熟視無覩的。加上仁宗朝（一〇二三—一〇六三）對西夏用兵的累遭慘敗，民族矛盾因之日益加深。富有愛國主義思想的詩人如蘇軾、黄庭堅等，就把西夏這個敵國刻刻放在心上，而有“甘心赴國憂”的雄圖。不但蘇詞有“會挽雕弓如滿月，西北望，射天狼”（《江城子·獵詞》）的豪語，連黄庭堅謫貶黔中時，還把“静掃河西”（《山谷詞·洞仙歌·瀘守王補之生日》）寄希望於他的朋友。這些情況，反映到詩人們的思想感情上，是不容許再像柳永那樣，把生活圈子局限在“淺斟低唱”的“偎紅倚翠”中了。“關西大漢，鐵綽板，銅琵琶，唱大江東去”（《吹劍録》），恰好是適應時代要求，發揮了蘇軾的創造性，用來打開南渡諸愛國詞人的新局面，這不是什麽偶然的。
蘇軾是一個“奮厲有當世志”（《墓誌銘》）的文人。雖然他的政治見解偏向保守，和王安石立於反對地位，但他畢竟具有愛國思想，而且是站在人民一邊的。他到處興修水利，抑制豪強，連在謫貶黄州和惠州、瓊州時，都和農民相處得很好，並不把個人遭遇戚戚於懷。這是何等坦蕩的胸襟，何等壯闊的抱負！他自己説：“作文如行云流水，初無定質，但當行於所當行，止於所不可不止。雖嬉笑怒駡之詞，皆可書而誦之。”（《宋史》卷三百三十八本傳）他的散文和詩、詞，風格都是一貫這樣的。蘇轍替他作的《墓誌銘》，提到他的思想發展，最初是留意於賈誼、陸贄的政論；後來又愛好《莊子》，説是：“吾昔有見於中，口未能言；今見《莊子》，得吾心矣！”終乃深契於佛教的禪宗，“參之孔、老，博辯無礙”。他的思想無疑還有消極的一面，但他在實際行動中，關心人民的痛苦，所以能够在顛連困苦的謫貶生活中，得到廣大羣衆的同情和敬愛。同時他的胸襟開闊，不介懷於個人的得失，不以一時挫抑動摇他的心志，一直抱着積極精神來追求現實和真理。像那最爲廣大讀者所傳誦不衰的作品，如《赤壁賦》及《水調歌頭·中秋》詞，都是這種思想感情的表現。他的創作方法是“隨物賦形”，做到“非有意於文字之爲工，不得不然之爲工”（《遺山文集》卷三十六《新軒樂府引》）。所謂“滿心而發，肆口而成”，所謂“不自緣飾，因病成妍”。（同上）就是説他不過分注意文字的雕琢，而作品中貫串着真實的思想感情。這是從多方面的學養和實際生活的體驗中得來的。
所謂“横放傑出，自是曲中縛不住”的東坡詞，不等於説他全不講究音律。王灼説：“東坡先生非心醉於音律者。”（《碧雞漫志》卷二）陸游説：“先生非不能歌，但豪放，不喜裁剪以就聲律耳。”（《歷代詩餘》卷一百十五）這都只是説明蘇詞不肯犧牲内容來遷就形式，千萬不可誤解，認爲學習蘇詞可以破壞格律。破壞格律，就不能够算作長短句歌詞；死守格律而不能够充實内容，那也就會失却它的文學價值。陸游曾經聽到晁以道説起：“紹聖初，與東坡别於汴上，東坡酒酣，自歌古《陽關》。”（同上）我們再看他自己寫的《陽關曲》“暮雲收盡溢清寒，銀漢無聲轉玉盤。此生此夜不長好，明月明年何處看”，把來和王維的《渭城曲》“渭城朝雨浥輕塵，客舍青青柳色新。勸君更盡一杯酒，西出陽關無故人”逐字對勘，連四聲都不肯輕易出入。他在黄州，櫽栝陶淵明《歸去來辭》作《哨遍》，明明説道：“使就聲律，以遺［董］毅夫。使家僮歌之，時相從於東坡，釋耒而和之，扣牛角而爲之節。”（《東坡樂府》卷二）這難道不是作者重視詞的音律的最好證明嗎？南宋以後所謂“豪傑之詞”，自儕於蘇、辛一派，如陳亮、劉過、劉克莊等，雖然集子中也有些“壯顔毅色”、“可以立懦”的佳作，但是充滿了生硬字面，讀來格格不易上口，失掉了詞的音樂性，這是不能藉口學蘇而自護其短的。
當柳七樂章風靡一世的時候，蘇軾挺身而出，指出向上一路，和他對抗。雖然他的朋友和學生如陳師道、張耒、晁補之等，都不但不敢明目張膽地起來擁護他的主張，而且還是抱着懷疑態度，但他自己却憑着滿腔的“逸懷浩氣”，只管“我自用我法”地不斷寫作。這也證明他是確有遠見卓識，看準了長短句歌詞的發展道路，纔有勇氣這樣堅持到底的。風氣一開，於是他的學生黄庭堅、晁補之跟着他走了，他的後起政敵葉夢得也仿效起他的作風來了。北宋末、南宋初期，所有詩人志士，於喪亂流離中，往往藉這個長短句歌詞來發抒愛國思想，以及種種悲憤激越的壯烈懷抱，有如岳飛的《滿江紅》，張孝祥的《六州歌頭》，張元幹的《賀新郎》、《石州慢》等，以至陳與義、朱敦儒、韓元吉、向子諲、楊萬里、范成大、陸游、陳亮、劉過等的某些作品，幾乎没有一個不受東坡影響的。這個“横放傑出”的詞風，一方面也推向北方發展，有如金代作家吴激、蔡松年等，以及元好問《中州集》中所録諸作家，也很少不是蘇詞的流派。辛棄疾懷抱“喑嗚鷙悍”（劉辰翁《辛稼軒詞序》）的雄才，突騎渡江，以恢復中原自任；同時把移植金國的蘇詞種子，挾以俱南，於原有基礎上作進一步的發展。所謂“稼軒斂雄心，抗高調；變温婉，成悲涼”（周濟《宋四家詞選序論》）。蘇詞發展到了稼軒，於是文學史上所大書特書的“蘇辛詞派”纔得正式建立，從而使這個特種藝術形式充實了它的内容，不妨脱離音樂而獨立生存，爲長短句歌詞延長了七八百年的生命。宋末作家如劉克莊、文天祥、劉辰翁等，金末作家如元好問，以迄清代作家如陳維崧、吴偉業、曹貞吉、顧貞觀、蔣士銓、王鵬運、文廷式、朱祖謀等，雖然因了作者的身世不同而異其造詣，都或多或少地受到東坡詞格的熏陶，在一些代表作品中，還凜然有它的生氣。窮源竟委，蘇軾在詞學上的地位，是不可動摇的。
二十二年前，我曾從南陵徐積餘先生借得舊鈔傅榦《注坡詞》殘本，並依朱彊村先生編年本《東坡樂府》重加排比箋釋，寫定爲《東坡樂府箋》三卷。初版剛出，遇到日本侵略者來犯，傳本遂稀。兹因各方要求，略爲訂補，並增蘇轍所撰《墓誌銘》及各家對蘇詞的評語，仍託商務印書館重印。試論蘇詞的特點和它的影響所及，以供參考。不當的地方，希望讀者隨時指正。
一九五七年九月十四日，龍榆生寫於上海。
序一
詩文集非出手定，爲後人所輯録者，往往次序凌獵，讀者不得尋迹相證，以窺其旨，於是乎有編年；摛藻遣詞，字有來歷，校正譌舛，必詳其源，於是乎有箋注。東坡詩前有百家王注，毗陵邵長蘅、海寧查慎行、桐鄉馮應榴、仁和王文誥踵起編年校補，可謂備矣。獨其詞别本單行，未有從事編注者。歸安朱漚尹侍郎，始爲之校訂編年，刊之《彊村叢書》中。吾友萬載龍君榆生，好學深思，以能詩詞，先後教授於廈門、上海諸大學。暇日復取漚尹所編本，考證箋注，精覈詳博，靡溢靡遺。夫詞於文章，先輩所視爲小道也。然以古例今，街巷謳謡，輶軒所采，士夫潤色，升歌廟堂，《三百篇》亦周代之詞耳。古今文字嬗降，詩變爲五七言，又變而爲詞，爲南北曲，愈近則愈切於民俗國故。詞莫盛於趙宋，《樂章》、《片玉》，幾乎家絃户誦。東坡在當時，異軍特起，孤抱幽憂，託於風人微旨，宜榆生好之篤而考訂之勤也。比集朋輩爲漚社，月課一詞，座中榆生年最少，著述最矜慎。箋方畢，齎稿就予，殷殷求益。予不能有助於榆生也，因爲序言以歸之。新建夏敬觀。
序二
宋人論蘇子瞻詞者曰：東坡樂府如教坊雷大使舞，雖極工，終非本色。又曰：東坡詞如天仙化人，飛空無迹。綜二者之説，似東坡詞不得爲正宗者。吾謂古今中外之文學，皆以表其心靈。故胸襟見識、情感興趣，觸景而發，遂成詠唱，初無一定之矩矱也。後人艱於創作，自縛於窠世而不能出，遂反奉爲金科玉律。其合者固亦足趾美前修，下者遂馴致遺神存貌。聲病嚴而詩道衰，九宫格出而字學壞，豈不皆以是歟？東坡詞之於律何如，今已不能詳析，抑亦無事争辯。要其胸襟見識、情感興趣，非猶乎其時之人之作也。前之李重光、馮延巳、大小晏、歐陽永叔，後之辛稼軒、王碧山，肸蠁潛通者，僅此而已。此數子之作，其有當於詞之本色否歟？抑别有其本色，如詩之墨守聲病，字之牢依九宫格，然後爲工歟？蓋聲病、九宫格，規矩準繩之事也。胸襟見識、情感興趣，神而明之之事也。舍神明而拘繩墨，斯正軌歟？所謂上繼風騷者，僅如是歟？抑宋代詞家多矣，卓然名世者，無慮數十，撦撏規橅，籠罩至今。自元訖今，仿晏、張、秦、柳、周、賀、姜、辛、吴、王，以至花間、陽春、南唐二主者，蓋靡所不有，獨未聞有真能學蘇者。粗才摇筆稱學蘇、辛，實則蘇、辛真諦毫未夢見，此不能稱爲學蘇也。豈超絶古今，直不容人學步歟？蓋東坡之詞，純表其胸襟見識、情感興趣者也，規矩準繩，乃其餘事。故論者至以爲非本色，而不能以學。所謂天仙化人，殆亦此意。爲詞者不究其胸襟見識、情感興趣，而徒規矩準繩之是務，宜其於蘇門無從問津也。此乃論詞之體格耳，偭越者幸勿以爲藉口。張皋聞、周保緒頗知此意，故所作間涉藩籬。近日，王幼遐、文道希益暢其説。緣是詞之體益尊而境益廣，斯實詞學興衰一大關鍵，論學者所不可不察也。治詞者沿此以求其本，猶習畫者冥通摩詰、道子，復何院本之足云？故論詞而尊蘇，實爲正眼法藏，而非旁門左道。至力薄者舉鼎絶臏，貌取者畫虎類犬，則學者之過，而非師之咎也。東坡詞夙少完本，兹龍君萸生萃各本互勘，寫定爲《東坡樂府箋》三卷，體例詳贍，搜采廣博，于詞之獨到處，尤多發微。余喜其志之同也，漫述所見如右，期相印證。至編校之精核，有目共賞，固無事贅言也。是爲序。一九三二年五月，番禺葉恭綽。
序三
昔李東陽論坡詩，謂漢魏以前，詩格簡古，不得著細事長語。杜詩稍爲開闢，韓一衍之，蘇再衍之，於是情與事無不可盡。此説也，予以爲尤合於論坡詞。蓋詩至玉川、逋翁，縱横奇詭，已非杜、韓所能牢籠，雖坡無以遠過。若其詞横放傑出，盡覆《花間》舊軌，以極情文之變，則洵前人所未有。擷其粗迹，凡有數創焉。杜、韓以議論爲詩，宋人推波以及詞，若山谷、聖求、坦庵、竹齋諸家之論禪，重陽、丹陽、磻溪、清庵諸羽流之論道，以及稼軒、中庵、方壺、西崖之論文，徐鹿卿、陸牆東之論政，枝歧蜕嬗，溯其源實出於坡之《如夢令》、《無愁可解》，仲淹、半山，未足比數。此其一也。曹公謝客，好摭經子入詩，在詞則坡之《醉翁操》、《西江月》、《浣溪沙》爲其權輿。後來龍洲、竹齋之用《語》、《孟》，稼軒、方壺之用《詩》、《騷》，清庵、虚靖之用《易》、《老》，以及方壺衣絮之取義《淮南》，蘆川稷雪之數典《詩疏》，雖落言筌，無嫌質實。《樂府指迷》以不用經典爲清真冠絶者，非可持繩諸賢不羇之駕。此其二也。湯衡序《于湖詞》，謂元祐諸公嬉弄樂府，寓以詩人句法，發自坡公。此殆指《水調歌頭》之櫽括韓詩，《定風波》之裁成杜句。他如以《歸去來辭》諧《哨遍》，以《山海經》協《戚氏》，合文入樂，尤坡之創製。繼起如石林、陽春、遯庵、道園、後村、竹山，皆有括淵明、李、杜之詩，馬遷、蘇、歐之文。吾鄉林正大《風雅遺音》且裒爲專集，固近緒餘，亦見創格。此其三也。荆公、子野始稍稍具詞題，然寂寥短語，引意而止。坡之《西江月》、《滿江紅》、《定風波》，皆繫詳序，《水龍吟》一章，尤斐然長言，自成體製。效之者稼軒、明秀、遺山、秋澗、蘋洲，皆二百餘字，方是間之《哨遍》，明秀之《雨中花》，皆逾三百字，白石且以四百數十字序《徵招》。詩人製題之風，浸淫及詞，撢其朔亦必及坡。此其四也。要之，令詞自晏、歐以降，其勢漸窮，耆卿闡其變於聲情，東坡肆其奇於文字，昔之以瑩冰暉露、不著迹象爲尚者，至是泮爲江河而沛然莫禦，蓋自凝而散，合其道於詩文矣。四端旨要，無以逾此。雖云禁囿既開，横流亦濫，其功罪未可遽論，然此豈暖姝拘墟之徒所當容議哉？榆生此箋，繁徵博稽，十倍舊編，東坡功臣，無俟乎揚贊。委爲弁言，聊舉碎義，祈爲讀坡詞者之一助。若云管窺筐舉，未覽其全，則詹詹固無所逃難也。一九三四年十月，永嘉夏承燾敬序。

[book_title]東坡先生墓誌銘
蘇轍
予兄子瞻謫居海南。四年春正月，今天子即位，推恩海内，澤及鳥獸。夏六月，公被命渡海北歸。明年，舟至淮浙，秋七月，被病，卒於毘陵。吴越之民相與哭於市，其君子相與弔於家。訃聞四方，無賢愚皆咨嗟出涕，太學之士數百人，相率飯僧惠林佛舍。嗚呼，斯文墜矣，後生安所復仰！公始病，以書屬轍曰：“即死，葬我嵩山下，子爲我銘。”轍執書哭曰：“小子忍銘吾兄！”
公諱軾，姓蘇氏，字子瞻，一字和仲。世家眉山。曾大父諱杲，贈太子太保。妣宋氏，追封昌國太夫人。大父諱序，贈太子太傅。妣史氏，追封嘉國太夫人。考諱洵，贈太子太師。妣程氏，追封成國太夫人。公生十年，而先君宦學四方，太夫人親授以書，聞古今成敗，輒能語其要。太夫人嘗讀《東漢史》，至《范滂傳》，慨然太息。公侍側，曰：“軾若爲滂，夫人亦許之否乎？”太夫人曰：“汝能爲滂，吾顧不能爲滂母耶？”公亦奮厲有當世志。太夫人喜曰：“吾有子矣！”比冠，學通經史，屬文日數千言。
嘉祐二年，歐陽文忠公考試禮部進士，疾時文之詭異，思有以救之。梅聖俞時與其事，得公《論刑賞》，以示文忠。文忠驚喜，以爲異人，欲以冠多士，疑曾子固所爲。子固，文忠門下士也。乃置公第二。復以《春秋》對義居第一。殿試中乙科，以書謝諸公。文忠見之，以書語聖俞曰：“老夫當避此人，放出一頭地。”士聞者始譁不厭，久乃信服。丁太夫人憂，終喪。五年，授河南福昌主簿。文忠以直言薦之秘閣，試六論。舊不起草，以故文多不工。公始具草，文義粲然，時以爲難。比答制策，復入三等。除大理評事，簽書鳳翔府判官。長吏意公文人，不以吏事責之，公盡心其職，老吏畏服。關中自元昊叛命，人貧役重，岐下歲以南山木栰自渭入河，經砥柱之險，衙前以破産者相繼也。公遍問老校，曰：“木栰之害，本不至此。若河、渭未漲，操栰者以時進止，可無重費也。患其乘河、渭之暴，多方害之耳。”公即修衙規，使衙前得自擇水工。栰行無虞，乃言於府，使得係籍。自是衙前之害減半。
治平二年，罷還，判登聞鼓院。英宗在藩聞公名，欲以唐故事召入翰林，宰相限以近例，欲召試秘閣。上曰：“未知其能否，故試。如蘇軾有不能耶？”宰相猶不可。及試二論，皆入三等，得直史館。丁先君憂，服除，時熙寧二年也。王介甫用事，多所建立。公與介甫議論素異，既還朝，置之官告院。四年，介甫欲變更科舉，上疑焉，使兩制三館議之。公議上，上悟曰：“吾固疑此，得蘇軾議，意釋然矣。”即日召見，問何以助朕。公辭避久之，乃曰：“臣竊意陛下求治太急，聽言太廣，進人太鋭。願陛下安静以待物之來，然後應之。”上竦然聽受，曰：“卿三言，朕當詳思之。”介甫之黨皆不悦，命攝開封推官，意以多事困之。公決斷精敏，聲聞益遠。會上元有旨市浙燈，公密疏舊例無有，不宜以玩好示人。即有旨罷。殿前初策進士，舉子希合，争言祖宗法制非是。公爲考官，退擬答以進，深中其病。自是論事愈力，介甫愈恨。御史知雜事者，乃誣奏公過失，窮治無所得。公未嘗以一言自辯，乞外任避之，通判杭州。是時四方行青苗、免役、市易，浙西兼行水利、鹽法。公於其間常因法以便民，民賴以少安。高麗入貢，使者凌蔑州郡，押判使臣皆本路筦庫，乘勢驕横，至與鈐轄亢禮。公使人謂之曰：“遠夷慕化而來，理必恭順，今乃爾暴恣，非汝導之，不至是也。不悛當奏之。”押伴者懼，爲之小戢。使者發幣於官吏，書稱甲子，公卻之曰：“高麗於本朝稱臣，而不稟正朔，吾安敢受？”使者亟易書稱熙寧，然後受之。時以爲得體。吏民畏愛，及罷去，猶謂之學士而不言姓。
自杭徙知密州，時方行手實法，使民自疏財産以定户等，又使人得告其不實。司農寺又下諸路，不時施行者以違制論。公謂提舉常平官曰：“違制之坐，若自朝廷，誰敢不從？今出於司農，是擅造律也，若何？”使者驚曰：“公姑徐之。”未幾，朝廷亦知手實之害，罷之。密人私以爲幸。郡嘗有盜竊發而未獲，安撫轉運司憂之，遣一三班使臣，領悍卒數十人入境捕之。卒凶暴恣行，以禁物誣民，入其家争鬭至殺人，畏罪驚散，欲爲亂。民訴之，公投其書不視，曰：“必不至此。”潰卒聞之少安。徐使人招出，戮之。
自密徙徐，是歲河決曹村，泛於梁山泊，溢於南清河，城南兩山環繞，吕梁、百步扼之，滙於城下。漲不時洩，城將敗，富民争出避水。公曰：“富民若出，民心動摇，吾誰與守？吾在是，水決不能敗城。”驅使復入。公履屨杖策，親入武衛營，呼其卒長，謂之曰：“河將害城，事急矣，雖禁軍，宜爲我盡力。”卒長呼曰：“太守猶不避塗潦，吾儕小人效命之秋也。”執梃入火伍中，率其徒短衣徒跣，持畚鍤以出，築東南長堤，首起戲馬臺，尾屬於城。堤成，水至堤下，害不及城，民心乃安。然雨日夜不止，河勢益暴，城不沉者三板。公廬於城上，過家不入，使官吏分堵而守，卒完城以聞。復請調來歲夫，增築故城，爲木岸，以虞水之再至。朝廷從之。訖事，詔襃之。徐人至今思焉。
徙知湖州，以表謝上。言事者擿其語以爲謗，遣官逮赴御史獄。初公既補外，見事有不便於民者，不敢言，亦不敢默視也，緣詩人之義，託事以諷，庶幾有補於國。言者從而媒孽之。上初薄其過，而浸潤不止，至是不得已從其請。既付獄，必欲置之死，鍛鍊久之不決。上終憐之，促具獄，以黄州團練副使安置。公幅巾芒屩，與田父野老相從溪谷之間，築室於東坡，自號東坡居士。五年，上有意復用，而言者沮之。上手札徙汝州，略曰：“蘇軾黜居思咎，閲歲滋深，人材實難，不忍終棄。”未至，上書自言有飢寒之憂，有田在常，願得居之。書朝入，夕報可，士大夫知上之卒喜公也。會晏駕，不果復用。
至常，以哲宗即位，復朝奉郎，知登州。至登，召爲禮部郎中。公舊善門下侍郎司馬君實及知樞密院章子厚，二人冰炭不相入。子厚每以謔侮困君實，君實苦之，求助於公。公見子厚曰：“司馬君實時望甚重。昔許靖以虚名無實，見鄙於蜀先主，法正曰：‘靖之浮譽，播流四海，若不加禮，必以賤賢爲累。’先主納之，乃以靖爲司徒。許靖且不可慢，況君實乎？”子厚以爲然，君實賴以少安。既而朝廷緣先帝意欲用公，除起居舍人。公起於憂患，不欲驟履要地，力辭之，見宰相蔡持正自言。持正曰：“公徊翔久矣，朝中無出公右者。”公固辭，持正曰：“今日誰當在公前者？”公曰：“昔林希同在館中，年且長。”持正曰：“希固當先公耶？”卒不許。然希亦由此繼補記注。
元祐元年，公以七品服入侍延和，即改賜銀緋。二月，遷中書舍人。時君實方議改免役爲差役。差役行於祖宗之世，法久多弊。編户充役不習，府官吏虐使之，多以破産，而狹鄉之民，或有不得休息者。先帝知其然，故爲免役，使民以户高下出錢，而無執役之苦。行法者不循上意，於雇役實費之外，取錢過多，民遂以病。若量出爲入，毋多取於民，則足矣。君實爲人，忠信有餘而才智不足，知免役之害而不知其利，欲一切以差役代之。方差官置局，公亦與其選，獨以實告，而君實始不悦矣。嘗見之政事堂，條陳不可，君實忿然。公曰：“昔韓魏公刺陝西義勇，公爲諫官，争之甚力，魏公不樂，公亦不顧。軾昔聞公道其詳，豈今日作相，不許軾盡言耶？”君實笑而止。公知言不用，乞補外，不許。君實始怒，有逐公意矣，會其病卒乃已。時臺諫官多君實之人，皆希合以求進，惡公以直形己，争求公瑕疵。既不可得，則因緣熙寧謗訕之説以病公。公自是不安於朝矣。
尋除翰林學士。二年，復除侍讀。每進讀，至治亂盛衰、邪正得失之際，未嘗不反覆開導，覬上有所覺悟。上雖恭默不言，聞公所論説，輒首肯喜之。三年，權知禮部貢舉。會大雪苦寒，士坐庭中，噤不能言。公寬其禁約，使得盡其技。而巡鋪内臣伺其坐起，過爲凌辱，公以其傷動士心，虧損國體，奏之。有旨送内侍省撻而逐之，士皆悦服。嘗侍上讀祖宗寶訓，因及時事，公歷言今賞罰不明，善惡無所勸沮；又黄河勢方西流，而強之使東；夏人寇鎮戎，殺掠幾萬人，帥臣揜蔽不以聞，朝廷亦不問。事每如此，恐寖成衰亂之漸。當軸者恨之。公知不見容，乞外任。四年，以龍圖閣學士知杭州。時諫官言前宰相蔡持正知安州，作詩借郝處俊事以譏刺時事，大臣議逐之嶺南。公密疏，言朝廷若薄確之罪，則於皇帝孝治爲不足；若深罪確，則於太皇太后仁政爲小累。謂宜皇帝降敕，置獄逮治，而太皇太后内出手詔赦之，則仁孝兩得矣。宣仁后心善公言而不能用。公出郊，未發，遣内侍賜龍茶、銀合，用前執政恩例，所以慰勞甚厚。
及至杭，吏民習公舊政，不勞而治。歲適大旱，飢疫並作，公請於朝，免本路上供米三之一，故米不翔貴。復得賜度僧牒百，易米以救飢者。明年方春，即減價糶常平米，民遂免大旱之苦。公又多作饘粥藥劑，遣吏挾醫分坊治病，活者甚衆。公曰：“杭水陸之會，因疫病死比他處常多。”乃裒羨緡，得二千，復發私橐，得黄金五十兩，以作病坊，稍畜錢糧以待之，至於今不廢。是秋復大雨，太湖汎溢，害稼。公度來歲必飢，復請於朝，乞免上供米半。又多乞度牒，以糴常平米並義倉所有，皆以備來歲出糶。朝廷多從之，由是吴越之民復免流散。
杭本江海之地，水泉鹹苦，居民稀少。唐刺史李泌始引西湖水作六井，民足於水，故井邑日富。及白居易復浚西湖，放水入運河，自河入田，所溉至千頃。然湖水多葑，自唐及錢氏，歲輒開治，故湖水足用。近歲廢而不理，至是湖中葑田積二十五萬餘丈，而水無幾矣。運河失湖水之利，則取給於江潮，潮渾濁多淤，河行闤闠中，三年一淘，爲市井大患，而六井亦幾廢。公始至，浚茅山、鹽橋二河，以茅山一河專受江潮，以鹽橋一河專受湖水。復造堰閘，以爲湖水畜洩之限，然後潮不入市。且以餘力復完六井，民稍獲其利矣。公間至湖上，周視良久，曰：“今欲去葑田，葑田如雲，將安所置之？湖南北三十里，環湖往來，終日不達，若取葑田積之湖中，爲長堤以通南北，則葑田去而行者便矣。吴人種菱，春輒芟除，不遺寸草。葑田若去，募人種菱，收其利以備修湖，則湖當不復湮塞。”乃取救荒之餘，得錢糧以貫石數者萬，復請於朝得百僧度牒，以募役者。堤成，植芙蓉楊柳其上，望之如圖畫，杭人名之蘇公堤。
杭僧有浄源者，舊居海濱，與舶客交通牟利，舶至高麗，交譽之。元豐末，其王子義天來朝，因往拜焉。至是源死，其徒竊持其畫像附舶往告，義天亦使其徒附舶來祭。祭訖，乃言國母使以金塔二祝皇帝、太皇太后壽。公不納，而奏之曰：“高麗久不入貢，失賜予厚利，意欲來朝，以未測朝廷所以待之薄厚，故因祭亡僧而行祝壽之禮，禮意鮮薄，蓋可見矣。若受而不答，則遠夷或以怨怒；因而厚賜之，正墮其計。臣謂朝廷宜勿與知，而使州郡以理卻之。然庸僧猾商，敢擅招誘外夷，邀求厚利，爲國生事，其漸不可長，宜痛加懲創。”朝廷皆從之。未幾，高麗貢使果至。公按舊例，使之所至，吴越七州，實費二萬四千餘緡，而民間之費不在，乃令諸郡量事裁損。比至，民獲交易之利，而無侵擾之害。
浙江潮自海門東來，勢如雷霆，而浮山峙於江中，與漁浦諸山犬牙相錯，洄洑激射，歲敗公私船不可勝計。公議自浙江上流地名石門，並山而東，鑿爲運河，引浙江及谿谷諸水二十餘里以達於江。又並山爲岸，不能十里，以達於龍山之大慈浦，自浦北折抵小嶺，鑿嶺六十五丈，以達於嶺東古河，浚古河數里以達於龍山運河，以避浮山之嶮。人皆以爲便。奏聞，有惡公成功者。會公罷歸，使代者盡力排之，功以不成。公復言三吴之水瀦爲太湖，太湖之水溢爲松江以入海。海日兩潮，潮濁而江清，潮水嘗欲淤塞江路，而江水清駛，隨輒滌去，海口常通，則吴中少水患。昔蘇州以東，公私船皆以篙行，無陸挽者。自慶曆以來，松江大築挽路，建長橋以扼塞江路，故今三吴多水。欲鑿挽路爲千橋以迅江勢。亦不果用，人皆恨之。公二十年間再蒞此州，有德於其人，家有畫像，飲食必祝，又作生祠以報。
六年，召入爲翰林承旨，復侍邇英。當軸者不樂，風御史攻公。公之自汝移常也，受命於宋，會神考晏駕，哭於宋，而南至揚州。常人爲公買田，書至，公喜作詩，有“聞好語”之句，言者妄謂公聞諱而喜，乞加深譴。然詩刻石有時日，朝廷知言者之妄，皆逐之。公懼，請外補，乃以龍圖閣學士守潁。先是，開封諸縣多水患，吏不究本末，決其陂澤，注之惠民河，河不能勝，則陳亦多水。至是又將鑿鄧艾溝與潁河並，且鑿黄堆，注之於淮，議者多欲從之。公適至，遣吏以水平準之，淮之漲水高於新溝幾一丈，若鑿黄堆，淮水顧流浸州境，決不可爲。朝廷從之。郡有宿賊尹遇等數人羣黨驚 ，殺變主及捕盜吏兵者非一。朝廷以名捕不獲，被殺者噤不敢言。公召汝陰尉李直方，謂之曰：“君能擒此，當力言於朝，乞行優賞。不獲，亦以不職奏免君矣。”直方退，緝知羣盜所在，分命弓手往捕其黨，而躬往捕遇。直方有母年九十，母子泣别而行，手戟刺而獲之。然小不應格，推賞不及，公爲言於朝，請以年勞改朝散郎階，爲直方賞。朝廷不從。其後吏部以公當遷，以符會考，公自謂已許直方，卒不報。
七年，徙揚州。發運司舊主東南漕法，聽操舟者私載物貨，征商不得留難。故操舟者富厚，以官舟爲家，補其弊漏，而周船夫之乏困，故其所載，率無虞而速達。近歲不忍征商之小失，一切不許，故舟弊人困，多盜所載以濟飢寒，公私皆病。公奏乞復故，朝廷從之。未閲歲，以兵部尚書召還，兼侍讀。是歲親視南郊，爲鹵簿使，導駕入太廟。有貴戚以其車從争道，不避仗衛，公於車中劾奏之。明日，中使傳命，申敕有司嚴整仗衛。尋遷禮部，復兼端明殿、翰林侍讀二學士。高麗遣使請書於朝，朝廷以故事，盡許之。公曰：“漢東平王請諸子及《太史公書》，猶不肯予，今高麗所請有甚於此，其可予之乎？”不聽。公臨事必以正，不能俯仰隨俗，乞守郡自效。
八年，以二學士知定州。定久不治，軍政尤弛，武衛卒驕惰不教，軍校蠶食其廩賜，故不敢何問。公取其貪污甚者，配隸遠惡，然後繕修營房，禁止飲博。軍中衣食稍足，乃部勒以戰法，衆皆畏服。然諸校多不自安者，有卒史復以贓訴其長，公曰：“此事吾自治則可，汝若得告，軍中亂矣。”亦決配之，衆乃定。會春大閲，軍禮久廢，將吏不識上下之分。公命舉舊典，元帥常服坐帳中，將吏戎服奔走執事。副總管王光祖自謂老將，恥之，稱疾不出。公召書吏作奏，將上，光祖震恐而出。訖事，無敢慢者。定人言：自韓魏公去，不見此禮至今矣。北戎久和，邊兵不試，臨事有不可用之憂，惟沿邊弓箭社兵與寇爲鄰，以戰射自衛，猶號精鋭。故相龐公守邊，因其故俗，立隊伍將校，出入賞罰，緩急可使。歲久法弛，復爲保甲所撓，漸不爲用。公奏爲免保甲及兩税折變科配，長吏以時訓勞。不報，議者惜之。
時方例廢舊人，公坐爲中書舍人日草責降官制，直書其罪，誣以謗訕，紹聖元年，遂以本官知英州，尋復降一官。未至，復以寧遠軍節度副使安置惠州。公以侍從齒嶺南編户，獨以少子過自隨。瘴癘所侵，蠻 所侮，胸中泊然，無所蔕芥。人無賢愚，皆得其歡心，疾苦者畀之藥，殞斃者納之竁，又率衆爲二橋以濟病涉者，惠人愛敬之。居三年，大臣以流竄者爲未足也，四年，復以瓊州别駕安置昌化。昌化非人所居，食飲不具，藥石無有。初僦官屋以庇風雨，有司猶謂不可，則買地築室，昌化士人畚土運甓以助之，爲屋三間。人不堪其憂，公食芋飲水，著書以爲樂。時從其父老遊，亦無間也。
元符三年，大赦，北還。初徙廉，再徙永，已乃復朝奉郎提舉成都玉局觀，居從其便。公自元祐以來，未嘗以歲課乞遷，故官止於此，勳上輕車都尉封武功縣開國伯，食邑九百户。將居許，病暑，暴下，中止於常。建中靖國元年六月，請老，以本官致仕，遂以不起。未終旬日，獨以諸子侍側，曰：“吾生無惡，死必不墜，慎無哭泣以怛化。”問以後事，不答，湛然而逝，實七月丁亥也。公娶王氏，追封通義郡君，繼室以其女弟，封同安郡君，亦先公而卒。子三人，長曰邁，雄州防禦推官，知河間縣事。次曰迨，次曰過，皆承務郎。孫男六人，簟、符、箕、籥、筌、籌。明年閏六月癸酉，葬於汝州郟城縣釣臺鄉上瑞里。
公之於文，得之於天。少與轍皆師先君，初好賈誼、陸贄書，論古今治亂，不爲空言。既而讀《莊子》，喟然歎息曰：“吾昔有見於中，口未能言，今見《莊子》，得吾心矣。”乃出《中庸論》，其言微妙，皆古人所未喻。嘗謂轍曰：“吾視今世學者，獨子可與我上下耳。”既而謫居於黄，杜門深居，馳騁翰墨，其文一變，如川之方至，而轍瞠然不能及矣。後讀釋氏書，深悟實相，參之孔、老，博辯無礙，浩然不見其涯也。先君晚歲讀《易》，玩其爻象，得其剛柔、遠近、喜怒、逆順之情，以觀其詞，皆迎刃而解。作《易傳》，未完，疾革，命公述其志。公泣受命，卒以成書，然後千載之微言，焕然可知也。復作《論語説》，時發孔氏之秘。最後居海南，作《書傳》，推明上古之絶學，多先儒所未達。既成三書，撫之曰：“今世要未能信，後有君子當知我矣。”至其遇事所爲詩、騷、銘、記、書、檄、論、譔，率皆過人。有《東坡集》四十卷，《後集》二十卷，《奏議》十五卷，《内制》十卷，《外制》三卷。公詩本似李、杜，晚喜陶淵明，追和之者幾遍，凡四卷。幼而好書，老而不倦，自言不及晉人，至唐褚、薛、顔、柳，髣髴近之。
平生篤於孝友，輕財好施。伯父太白早亡，子孫未立，杜氏姑卒未葬，先君没，有遺言。公既除喪，即以禮葬姑。及當可蔭補，復以奏伯父之曾孫彭。其於人，見善稱之如恐不及，見不善斥之如恐不盡，見義勇於敢爲而不顧其後，用此數困於世，然終不以爲恨。孔子謂伯夷、叔齊古之賢人，曰：“求仁而得仁，又何怨？”公實有焉。銘曰：
蘇自欒城，西宅於眉。世有潛德，而人莫知。猗與先君，名施四方。公幼師焉，其學以光。出而從君，道直言忠。行險如夷，不謀其躬。英祖擢之，神考試之。亦既知矣，而未克施。晚侍哲皇，進以詩書。誰實間之，一斥而疏。公心如玉，焚而不灰。不變生死，孰爲去來。古有微言，衆説所蒙。手發其樞，恃此以終。心之所涵，遇物則見。聲融金石，光溢雲漢。耳目同是，舉世畢知。欲造其淵，或眩以疑。絶學不繼，如已斷絃。百世之後，豈無其賢。我初從公，賴以有知。撫我則兄，誨我則師。皆遷於南，而不同歸。天實爲之，莫知我哀！

[book_title]東坡詞評
龍榆生輯録
宋陳師道後山詩話
退之以文爲詩，子瞻以詩爲詞，如教坊雷大使之舞，雖極天下之工，要非本色。今代詞手，惟秦七、黄九爾，唐諸人不迨也。
宋胡仔苕溪漁隱叢話前集卷四十二引王直方詩話
東坡嘗以所作小詞示无咎、文潛，曰：“何如少游？”二人皆對曰：“少游詩似小詞，先生小詞似詩。”
漁隱叢話後集卷二十六
苕溪漁隱曰：《後山詩話》謂退之以文爲詩，子瞻以詩爲詞，如教坊雷大使之舞，雖極天下之工，要非本色。余謂後山之言過矣。子瞻佳詞最多，其間傑出者，如“大江東去，浪淘盡、千古風流人物”赤壁詞，“明月幾時有，把酒問青天”中秋詞，“落日繡簾捲，庭下水連空”快哉亭詞，“乳燕飛華屋，悄無人，桐陰轉午”初夏詞，“明月如霜，好風如水，清景無限”夜登燕子樓詞，“楚山修竹如雲，異材秀出千林表”詠笛詞，“玉骨那愁瘴霧，冰肌自有仙風”詠梅詞，“東武南城，新隄固，漣漪初溢”宴流杯亭詞，“冰肌玉骨，自清涼無汗”夏夜詞，“有情風萬里捲潮來，無情送潮歸”别參寥詞，“缺月挂疏桐，漏斷人初静”秋夜詞，“霜降水痕收，淺碧鱗鱗露遠洲”重九詞。凡此十餘詞，皆絶去筆墨畦徑間，直造古人不到處，真可使人一唱而三歎。若謂以詩爲詞，是大不然。子瞻自言平生不善唱曲，故間有不入腔處，非盡如此。後山乃比之教坊司雷大使舞，是何每況愈下，蓋其謬耳。
漁隱叢話後集卷三十三引晁无咎評本朝樂章
東坡詞，人謂多不諧音律，然居士詞横放傑出，自是曲中縛不住者。
漁隱叢話後集卷三十三引李清照評語
晏元獻、歐陽永叔、蘇子瞻，學際天人，作爲小歌詞，直如酌蠡水於大海，然皆句讀不葺之詩耳。
宋王灼碧雞漫志卷二
東坡先生以文章餘事作詩，溢而作詞曲，高處出神入天，平處尚臨鏡笑春，不顧儕輩。或曰長短句中詩也。爲此論者，乃是遭柳永野狐涎之毒。詩與樂府同出，豈當分異。若從柳氏家法，正自不分異耳。晁无咎、黄魯直皆學東坡，韻製得七八。黄晚年間放於狹邪，故有少疏蕩處。後來學東坡者，葉少藴、蒲大受亦得六七，其才力比晁、黄差劣。蘇在庭、石耆翁，入東坡之門矣，短氣跼步，不能進也。
長短句雖至本朝盛，而前人自立與真情衰矣。東坡先生非心醉於音律者，偶爾作歌，指出向上一路，新天下耳目，弄筆者始知自振。今少年妄謂東坡移詩律作長短句，十有八九不學柳耆卿則學曹元龍，雖可笑，亦毋用笑也。
宋胡寅題酒邊詞
詞曲者，古樂府之末造也。古樂府者，詩之傍行也。詩出於《離騷》《楚詞》，而《離騷》者，變風變雅之怨而迫、哀而傷者也，其發乎情則同，而止乎禮義則異。名之曰曲，以其曲盡人情耳。方之曲藝猶不逮焉，其去曲禮則益遠矣。然文章豪放之士，鮮不寄意於此者，隨亦自掃其跡，曰謔浪遊戲而已也。唐人爲之最工者。柳耆卿後出，掩衆製而盡其妙，好之者以爲不可復加。及眉山蘇氏，一洗綺羅香澤之態，擺脱綢繆宛轉之度，使人登高望遠，舉首高歌，而逸懷浩氣超然乎塵垢之外，於是《花間》爲皂隸，而柳氏爲輿臺矣。
宋陸游渭南文集卷二十八跋東坡七夕詞後
昔人作七夕詩，率不免有珠櫳綺疏惜别之意，惟東坡此篇居然是星漢上語，歌之曲終，覺天風海雨逼人。學詩者當以是求之。
清康熙御選歷代詩餘卷一百十五引陸游説
世言東坡不能歌，故所作樂府多不協律。晁以道謂紹聖初，與東坡别於汴上，東坡酒酣，自歌《陽關曲》。則公非不能歌，但豪放不喜剪裁以就聲律耳。試取東坡諸詞歌之，曲終覺天風海雨逼人。
宋劉辰翁須溪集卷六辛稼軒詞序
詞至東坡，傾蕩磊落，如詩如文，如天地奇觀，豈與羣兒雌聲學語較工拙？然猶未至用經用史，牽《雅》《頌》入《鄭》《衛》也。
宋張炎詞源卷下雜論
東坡詞如《水龍吟》詠楊花、詠聞笛，又如《過秦樓》（榆案：現行《東坡詞》未見此調）、《洞仙歌》、《卜算子》等作，皆清麗舒徐，高出人表，《哨遍》一曲櫽栝《歸去來辭》，更是精妙，周、秦諸人所不能到。
金王若虚滹南遺老集卷三十九詩話
晁无咎云：眉山公之詞短於情，蓋不更此境耳。陳後山曰：宋玉不識巫山神女，而能賦之，豈待更而後知，是直以公爲不及於情也。嗚呼，風韻如東坡而謂不及於情，可乎？彼高人逸士正當如是，其溢爲小詞，而間及於脂粉之間，所謂滑稽玩戲，聊復爾爾者也。若乃纖豔淫媟，入人骨髓，如田中行柳耆卿輩，豈公之雅趣也哉？公雄文大手，樂府乃其游戲，顧豈與流俗争勝哉？蓋其天資不凡，辭氣邁往，故落筆皆絶塵耳。
金元好問遺山文集卷三十六新軒樂府引
唐歌詞多宫體，又皆極力爲之。自東坡一出，情性之外不知有文字，真有“一洗萬古凡馬空”氣象。雖時作宫體，亦豈可以宫體概之？人有言樂府本不難作，從東坡放筆後便難作。此殆以工拙論，非知坡者。所以然者，《詩三百》所載小夫賤婦幽憂無聊賴之語，時猝爲外物感觸，滿心而發，肆口而成者爾，其初果欲被管絃，諧金石，經聖人手以與六經並傳乎？小夫賤婦且然，而謂東坡翰墨游戲，乃求與前人角勝負，誤矣。自今觀之，東坡聖處，非有意於文字之爲工，不得不然之爲工也。坡以來山谷、晁无咎、陳去非、辛幼安諸公，俱以歌詞取稱，吟詠情性，留連光景，清壯頓挫，能起人妙思，亦有語意拙直，不自緣飾，因病成妍者，皆自坡發之。
明王世貞藝苑巵言
子瞻“與誰同坐，明月清風我”，“明月幾時有，把酒問青天”，快語也；“大江東去，浪淘盡、千古風流人物”，壯語也；“杏花疏影裏，吹笛到天明”（榆案：此二句爲陳與義《臨江仙》詞，王氏誤記），又“高情已逐曉雲空，不與梨花同夢”，爽語也。其詞濃與淡之間也。
清王士禛花草蒙拾
山谷云：東坡書挾海上風濤之氣。讀坡詞，當作如是觀。瑣瑣與柳七較錙銖，無乃爲髯公所笑。
清周濟宋四家詞選序論
蘇、辛並稱，東坡天趣獨到處，殆成絶詣，而苦不經意，完璧甚少。稼軒則沉著痛快，有轍可循，南宋諸公無不傳其衣盋，固未可同年而語也。
周濟介存齋論詞雜著
人賞東坡粗豪，吾賞東坡韶秀。韶秀是東坡佳處，粗豪則病也。東坡每事俱不十分用力，古文、書畫皆爾，詞亦爾。
清吴衡照蓮子居詞話卷四
蘇、辛並稱，辛之於蘇，亦猶詩中山谷之視東坡也。東坡之大，與白石之高，殆不可以學而至。
清劉熙載藝概卷四詞曲概
東坡詞頗似老杜詩，以其無意不可入，無事不可言也。若其豪放之致，則時與太白爲近。
太白《憶秦娥》聲情悲壯，晚唐、五代惟趨婉麗，至東坡始能復古。後世論詞者或轉以東坡爲變調，不知晚唐、五代乃變調也。
東坡《定風波》云：“尚餘孤瘦雪霜姿。”《荷華媚》云：“天然地、别是風流標格。”雪霜姿、風流標格，學坡詞者便可從此領取。
東坡詞具神仙出世之姿，方外白玉幨諸家，惜未詣此。
清王鵬運半塘未刊稿
北宋人詞，如潘逍遥之超逸，宋子京之華貴，歐陽文忠之騷雅，柳屯田之廣博，晏小山之疏俊，秦太虚之婉約，張子野之流麗，黄文節之雋上，賀方回之醇肆，皆可橅擬得其彷彿，唯蘇文忠之清雄，夐乎軼塵絶迹，令人無從步趨。蓋霄壤相懸，寧止才華而已，其性情、其學問、其襟抱，舉非恒流所能夢見。詞家蘇、辛並稱，其實辛猶人境也，蘇其殆仙乎！
清陳廷焯白雨齋詞話卷一
蘇、辛並稱，然兩人絶不相似。魄力之大，蘇不如辛；氣體之高，辛不逮蘇遠矣。東坡詞寓意高遠，運筆空靈，措語忠厚，其獨至處，美成、白石亦不能到。昔人謂東坡詞非正聲，此特拘於音調言之，而不究本原之所在，眼光如豆，不足與之辯也。
詞至東坡，一洗綺羅香澤之態，寄慨無端，别有天地。《水調歌頭》、《卜算子·雁》、《賀新涼》、《水龍吟》諸篇，尤爲絶構。
太白之詩，東坡之詞，皆是異樣出色，只是人不能學，烏得議其非正聲？
近人馮煦宋六十一家詞選例言
興化劉氏熙載所著《藝概》，於詞多洞微之言，而論東坡尤爲深至，如云：東坡詞頗似老杜詩，以其無意不可入，無事不可言也。若其豪放之致，則時與太白爲近。又云：東坡《定風波》云：“尚餘孤瘦雪霜姿。”《荷華媚》云：“天然地、别是風流標格。”雪霜姿、風流標格，學東坡詞者便可從此領取。又云：詞以不犯本位爲高，東坡《滿庭芳》“老去君恩未報，空回首，彈鋏悲歌”，語誠慷慨，然不若《水調歌頭》“我欲乘風歸去，又恐瓊樓玉宇，高處不勝寒”，尤覺空靈藴藉。觀此可以得東坡矣。
近人沈曾植菌閣瑣談
東坡以詩爲詞，如雷大使之舞，雖極天下之工，要非本色。此《後山談叢》語也。然考蔡絛《鐵圍山叢談》，稱上皇在位，時屬昇平，手藝之人有稱者，棋則有劉仲甫、晉士朋，琴則有僧梵如、僧全雅，教坊琵琶則有劉繼安，舞有雷中慶，世皆呼之爲雷大使，笛則孟水清。此數人者，視前代之技皆過之。然則雷大使乃教坊絶技，謂非本色，將外方樂乃爲本色乎？
近人王國維人間詞話卷上
東坡之詞曠，稼軒之詞豪，無二人之胸襟而學其詞，猶東施之效捧心也。
讀東坡、稼軒詞，須觀其雅量高致，有伯夷、柳下惠之風。白石雖似蟬蜕塵埃，然不免局促轅下。
蘇、辛詞中之狂，白石猶不失爲狷。
近人夏敬觀手批東坡詞
東坡詞如春花散空，不著跡象，使柳枝歌之，正如天風海濤之曲，中多幽咽怨斷之音，此其上乘也。若夫激昂排宕，不可一世之概，陳無己所謂如教坊雷大使之舞，雖極天下之工，要非本色，乃其第二乘也。後之學蘇者惟能知第二乘，未有能達上乘者，即稼軒亦然。
東坡《永遇樂》詞云：“紞如三鼓，鏗然一葉，黯黯夢雲驚斷。夜茫茫，重尋無處，覺來小園行遍。”此數語可作東坡自道聖處。
予既重校二十年前所纂《東坡樂府箋》，隨録諸家對蘇詞之總評若干則，以便參考。其有未備，容俟續編。一九五七年九月十日，龍榆生記於上海寓廬之葵傾室。

[book_title]東坡樂府箋卷一
壬子 《年譜》：神宗熙寧五年壬子，先生年三十七，在杭州通判任。
浪淘沙
昨日出東城，試探春情。牆頭紅杏暗如傾。檻内羣芳芽未吐，早已回春。　　綺陌歛香塵，雪霽前村。東君用意不辭辛。料想春光先到處，吹綻梅英。
【校】
傅注本及四印齋景元延祐本俱無。　毛本題作“探春”。
【朱注】
王文誥《蘇詩總案》：熙寧五年壬子正月，城外探春作。　又曰：此倅杭作，而年無所考，首載於此。今從其説。
【評】
總批：《本傳》：“軾嘗自謂：‘作文如行云流水，初無定質，但當行於所當行，止於所不可不止。’雖嬉笑怒罵之詞，皆可書而誦之。”
南歌子八月十八日觀潮
海上乘槎侣，仙人萼緑華。飛昇元不用丹砂，住在潮頭來處渺天涯。　　雷輥夫差國，雲翻海若家。坐中安得弄琴牙。寫取餘聲歸向《水仙》誇。 　傅注本卷五
【朱注】
王《案》：壬子八月十八日作。
【箋】
乘槎　《博物志》：近世有人居海上，每年八月，見海槎來不違時，賷一年糧，乘之到天河。見婦人織，丈夫飲牛，問之不答。遣歸，問嚴君平。某年某月日，客星犯牛斗，即此人也。又云：天河與海通。
萼緑華　《真誥》（《運象》第一）：萼緑華者，自云是南山人。女子，年可二十許，顔色絶整。以晉穆帝昇平三年十一月十日，夜降羊權家，自此往來。後贈權詩、火浣布、金條脱。訪問，曰：“是九疑山得道女羅郁也。”李商隱詩（《無題二首》）：“聞道閶門萼緑華，昔年相望抵天涯。”
潮頭來處　《列子》（《湯問》）：渤海之東不知幾億萬里，有大壑焉，實爲無底之谷。其中有五山，一曰代輿，二曰圓嶠，三曰方壺，四曰瀛州，五曰蓬萊。而五山之根無所連著，常隨潮上下往來。
雷輥　《廣韻》：輥，古本切，音袞。《六書故》：輥，轉之速也。　傅注：今餘杭乃吴王夫差之故國。雷輥，言其潮聲如雷。
雲翻　《莊子·秋水》：北海若曰：“井鼃不可以語於海者，拘於虚也。”司馬注：若，海神。　傅注：雲翻，言其潮勢如雲。
弄琴牙　傅注：弄琴牙，伯牙也，而善撫琴。古者撫琴亦謂之弄。司馬相如飲卓氏而弄琴。《樂府解題》：伯牙學琴於成連，三年不成。成連云：“吾師方子春，今在東海中，能移人情。”乃與伯牙俱往。至蓬萊山，留伯牙曰：“子居習之，吾將迎子。”刺船而去，旬日不返。伯牙延望無人，但聞海濤洶湧，山林窅冥，愴然歎曰：“先生移我情矣！”乃援琴而歌，作《水仙操》。曲終，成連回，刺船迎之而還，因而鼓琴妙絶天下。今《水仙操》乃伯牙之所作。
癸丑 《年譜》：熙寧六年癸丑，先生年三十八，在杭州通判任。運司又差先生往潤州，出秀州。
行香子過七里瀨
一葉舟輕，雙槳鴻驚。水天清、影湛波平。魚翻藻鑑，鷺點煙汀。過沙溪急，霜溪冷，月溪明。　　重重似畫，曲曲如屏。算當年、虚老嚴陵。君臣一夢，今古空名。但遠山長，雲山亂，曉山青。 　傅注本卷七
【校】
元本題闕。“水”誤“冰”。　毛本題作“七里灘”。“虚”、“空”二字互誤。此從傅注本。
【朱注】
傅 《紀年録》：甲子十二月，同泗州太守遊南山，過十里灘作。王《案》據地類編癸丑二月，謂自新城放棹桐廬，過嚴陵瀨作。又曰：詩文事實均無經由漸江蹤迹，惟新城水出漸江，檣楫所通，或由此放棹桐廬，未可知也。案詞正賦子陵故事，王説較合，從之。下闋疑同時作。
【箋】
七里瀨　《一統志·嚴州府》：七里瀨一名七里灘，在桐廬縣嚴陵山西。《元和郡縣志》：在建德縣東四十里。《寰宇記》：七里瀨即富春渚也。葉夢得《避暑録》：七里灘兩山聳起壁立，連亘七里，土人謂之瀧。
嚴陵　《後漢書·逸民列傳》：嚴光字子陵，會稽餘姚人。少有高名，與光武同遊學。及光武即位，光乃變名姓，隱身不見。帝令以物色訪之。後齊國上言：有一男子，披羊裘釣澤中。帝疑其光，遣使聘之。三反而後至，除爲諫議大夫，不屈。乃耕於富春山。後人名其釣處爲嚴陵瀨焉。李賢注：顧野王《輿地志》曰：七里灘在東陽江下，與嚴陵瀨相接，有嚴山。桐廬縣南有嚴子陵漁釣處，今山邊有石，上下可坐十人，臨水，名爲嚴陵釣壇也。
空名　韓偓詩（《招隱》）：“時人未會嚴陵志，不釣鱸魚只釣名。”　傅注引滕白《嚴陵釣臺》詩：“只將溪畔一竿竹，釣卻人間萬古名。”
【評】
“水天清、影湛波平”兩句：寫景。“重重似畫”句：轉。“但遠山長，雲山亂，曉山青”三句：融情於景。
祝英臺近
挂輕帆，飛急槳，還過釣臺路。酒病無聊，攲枕聽鳴艣。斷腸簇簇雲山，重重煙樹，回首望、孤城何處？　　間離阻，誰念縈損襄王，何曾夢雲雨。舊恨前歡，心事兩無據。要知欲見無由，癡心猶自，倩人道、一聲傳語。
【校】
傅注本、元本俱無。　毛本題作“惜别”。
【箋】
襄王　宋玉《高唐賦》：昔者楚襄王與宋玉遊於雲夢之臺，望高唐之觀，其上獨有雲氣。玉曰：“昔者先王嘗遊高唐，怠而晝寢，夢見一婦人，曰：‘妾巫山之女也，爲高唐之客。聞君遊高唐，願薦枕席。’王因幸之。去而辭曰：‘妾在巫山之陽，高丘之阻，旦爲朝雲，暮爲行雨，朝朝暮暮，陽臺之下。’旦朝視之如言。故爲立廟，號曰朝雲。”
【評】
“飛急槳”句：直敘。“還過釣臺路”句：着一“還”字，起下有力。“敧枕聽鳴櫓”句：感喟。“斷腸簇簇雲山”句：呼起離情。“誰念縈損襄王”句：追思。
瑞鷓鴣
寒食未明至湖上，太守未來，兩縣令先在。
城頭月落尚啼烏，朱艦紅船早滿湖。鼓吹未容迎五馬，水雲先已漾雙鳧。　　映山黄帽螭頭舫，夾岸青煙鵲尾鑪。老病逢春只思睡，獨求僧榻寄須臾。
【校】
傅注本、元本俱無。　毛本無題，從《詩集》補。　《詩集》“朱艦”作“烏榜”，“漾”作“颺”，“岸”作“道”。
【朱注】
案《詩集》並載此詞，編癸丑。
【箋】
五馬　《漢官儀》：四馬載車，此常禮也。惟太守出則增一馬，故曰五馬。程氏《演繁露》：五馬未詳所出，疑始於《毛詩》“良馬五之”。鄭注：《周禮》：州長建旟。漢太守比州長，御五馬，故云。
雙鳧　《後漢書·方術傳》：王喬者，河東人也。顯宗世爲葉令。喬有神術，每月朔望，常自縣詣臺朝。帝怪其來數而不見車騎，密令太史伺望之。言其臨至，輒有雙鳧從東南飛來。於是候鳧至，舉羅張之，但得一隻舃焉。
黄帽　《漢書》（《佞倖傳》）：鄧通以濯船爲黄頭郎。文帝嘗夢欲上天不能，有一黄頭郎推上天。覺而之漸臺，以夢陰求推者郎，見鄧通，夢中所見也。注：刺船之郎皆著黄帽，故名。
【評】
“城頭月落尚啼烏，朱榜紅船早滿湖”二句：點時地。“鼓吹未容迎五馬”句：太守。“水雲先已漾雙鳧”句：縣令。“映山黄帽螭頭舫，夾岸青煙鵲尾鑪”二句：寫觀潮之勝況。“老病逢春只思睡”句：感喟。
又觀潮
碧山影裏小紅旗，儂是江南蹋浪兒。拍手欲嘲山簡醉，齊聲争唱浪婆詞。　　西興渡口帆初落，漁浦山頭日未攲。儂欲送潮歌底曲，尊前還唱使君詩。 　傅注本卷十二
【校】
傅注本及元本題並闕。從毛本。
【朱注】
王《案》：熙寧癸丑八月十五日觀潮作。是日與陳襄同遊，故落句及之。
【箋】
蹋浪兒　孟郊《送澹公》詩：“儂是清浪兒，每蹋清浪游。笑伊鄉貢郎，蹋土稱風流。”
山簡　《晉書·山濤傳》：濤子簡，字季倫。性温雅，有父風。永嘉三年，出鎮襄陽。優游卒歲，唯酒是耽。諸習氏，荆土豪族，有佳園池。簡每出嬉游，多之池上，置酒輒醉，名之曰高陽池。時有童兒歌曰：“山公出何許，往至高陽池。日夕倒載歸，酩酊無所知。時時能騎馬，倒著白接 。舉鞭向葛疆，何如并州兒？”疆家在并州，簡愛將也。
浪婆　孟郊詩（《送澹公》）：“銅斗飲江酒，手拍銅斗歌。儂是蹋浪兒，飲則拜浪婆。腳蹋小船頭，獨速舞轉莎。笑伊《漁陽摻》，空持文章多。閑倚青竹竿，白日奈我何。”
西興漁浦　傅注：西興、漁浦，皆吴地。　《清一統志》：西興渡在浙江蕭山縣西十二里。本名西陵，爲吴越通津。
送潮　傅注：唐陸 蒙有《迎潮》、《送潮曲》。（今按：“曲”，傅注作“詩”，《全唐詩》卷六二一同。）
【評】
“拍手欲嘲山簡醉”句：寫弄潮兒之神態。“西興渡口帆初落”句：寫潮退。“尊前還唱使君詩”句：餘韻。
臨江仙風水洞作
四大從來都遍滿，此間風水何疑。故應爲我發新詩。幽花香澗谷，寒藻舞淪漪。　　借與玉川生兩腋，天仙未必相思。還憑流水送人歸。層巔餘落日，草露已沾衣。 　傅注本卷三
【朱注】
《紀年録》：癸丑八月作。　《咸淳臨安志》：風水洞在楊村慈巖院，洞極大，流水不竭。頂上又一洞，立夏清風自生，立秋則止。
【箋】
四大　傅注：釋氏以地、水、火、風爲四大。
淪漪　《詩·魏風·伐檀》：“河水清且淪漪。”《毛傳》：“小風（吹）水成文，轉如輪也。”柳宗元《南澗》詩：“羈禽響幽谷，寒藻舞淪漪。”
玉川　傅注：盧仝號玉川子，有《茶》詩云：“惟覺兩腋習習生清風。”
層巔二句　杜甫詩（《西枝村尋置草堂夜宿贊公土室二首》）：“層巔餘落日，草蔓已多露。”
【評】
“借與玉川生兩腋”句：謂風。“天仙未必相思”句：凌風上征。“層巔餘落日”：感喟。
甲寅 《年譜》：熙寧七年甲寅，先生年三十九，在杭州通判任。《紀年録》：元日以事過丹陽，二十九日過毗陵。六月，自常潤還。所至作詩。秋，捕蝗至浮雲嶺，又至於潛。九月，移知密州。十月，赴密州，早行馬上作《沁園春》。十一月到任。
南鄉子
晚景落瓊杯。照眼雲山翠作堆。認得岷峨春雪浪，初來，萬頃蒲萄漲渌醅。　　春雨暗陽臺。亂灑歌樓溼粉顋。一陣東風來捲地，吹迴，落照江天一半開。 　傅注本卷四
【校】
傅注本題作“黄州臨皋亭作”。“渌醅”作“緑醅”，“春雨”作“暮雨”。　毛本題作“春情”。“春”作“暮”，“歌”作“高”。
【朱注】
《紀年録》：甲寅，潤州作。
【箋】
瓊杯　傅注：《楊妃外傳》：貴妃進見，初處即授以合歡條脱紫瓊杯。
岷峨　岷山在今四川松潘縣北。峨嵋山在今四川峨嵋縣西南。兩山相對如蛾眉，故又名蛾眉。
蒲萄渌醅　傅注：李太白：“遥看漢水鴨頭緑，恰似葡萄初醱醅。”蓋西域人每以葡萄釀酒。
陽臺　注見本卷《祝英臺近》“挂輕帆”闋。
亂灑歌樓　鄭谷《雪》詩：“亂飄僧舍茶煙溼，密灑歌樓酒力微。”
【評】
“萬頃蒲萄漲渌醅”句：寫風濤之大。末批：健筆凌雲。
【附考】
案此詞傅注本既作“黄州臨皋亭作”，則當編辛酉，時先生年四十六，方寓居臨皋亭也。朱刻既從《紀年録》編入甲寅，姑仍之，以待更考。
行香子丹陽寄述古
攜手江村，梅雪飄裙。情何限、處處消魂。故人不見，舊曲重聞。向望湖樓，孤山寺，湧金門。　　尋常行處，題詩千首。繡羅衫、與拂紅塵。别來相憶，知是何人。有湖中月，江邊柳，隴頭雲。 　傅注本卷七
【校】
毛本題作“冬思”。
【朱注】
《紀年録》：甲寅，自京口還，寄述古作。案詞云“梅雪”，應是正月赴潤州過丹陽時作。《詩集》查注：陳襄字述古，文惠公堯佐長子。《咸淳臨安志》：熙寧五年五月，陳襄自陳州移知杭州。
【箋】
丹陽　《一統志·鎮江府》：丹陽縣在府東南七十里。戰國楚雲陽邑，唐置縣，屬潤州，宋屬鎮江府。
銷魂　江淹《别賦》：“黯然銷魂者，唯别而已矣。”
望湖樓　傅注：望湖樓、孤山寺、湧金門並在錢塘。《詩集》王注：《圖經》：“望湖樓一名看經樓，乾德七年忠懿王錢氏建，去錢塘一里。”
孤山寺　白居易詩（《錢唐湖春行》）：“孤山寺北賈亭西，水面初平雲腳低。”《一統志》：孤山在錢塘縣西二里，裏外二湖之間，一嶼聳立，旁無聯附，爲湖山勝絶處。亦曰孤嶼。
湧金門　《一統志》：杭州府城周三十五里有奇，門十，正西曰湧金，西南曰清波，西北曰錢唐，皆近湖。
題詩千首　杜牧詩（《登池州九峰樓寄張祜》）：“千首詩輕萬户侯。”
羅衫拂塵　《青箱雜記》：寇萊公典陝日，與處士魏野同遊僧寺，觀覽舊遊，有留題處，公詩皆用碧紗籠之，至野詩則塵蒙其上。時從行官妓之慧黠者，輒以紅袖拂之。野顧公曰：“若得常將紅袖拂，也應勝著碧紗籠。”萊公大笑。
【評】
“梅雪飄裙”句：即景懷人。“故人不見”句：轉。“題詩千首”句：追念舊游。“繡羅衫、與拂紅塵”兩句：爲自己占身分。“别來相憶，知是何人”兩句：感喟。末批：空靈幽咽。
昭君怨金山送柳子玉
誰作桓伊三弄，驚破緑窗幽夢。新月與愁煙，滿江天。　　欲去又還不去，明日落花飛絮。飛絮送行舟，水東流。 　傅注本卷十二
【校】
毛本題作“送别”。　换頭三字，元本作“人欲去”。今從傅注本，毛本同。
【朱注】
《紀年録》：甲寅，金山送柳子玉作。王《案》：甲寅二月，再送柳瑾作。　《詩集》查注：柳子玉名瑾，吴人，與王介甫同年。王文誥曰：瑾，丹徒人。其子仲遠，中都公壻，公之妹壻也。公赴常潤賑饑，瑾往監靈仙觀，因附載以行。
【箋】
金山　《詩集》施注：南唐僧應之《頭陀巖記》：金山昔名浮玉，因裴頭陀江際獲金，貞元二十一年，節帥李錡奏易名金山。
桓伊三弄　《晉書》（《桓伊傳》）：伊字叔夏，善音樂，盡一字之妙，爲江左第一。有蔡邕柯亭笛，常自吹之。王徽之赴召京師，泊舟青溪側。素不與徽之相識，伊於岸上過，船中客稱伊小字曰：“此桓野王也。”徽之便令人謂伊曰：“聞君善吹笛，試爲我一奏。”伊是時已貴顯，素聞徽之名，便下車，踞胡床爲作三調。弄畢，便上車去，客主不交一言。
【評】
“誰作桓伊三弄”句：喻柳之蕭灑。“新月與愁煙，滿江天”兩句：寫别時景。“欲去又還不去”句：欲留戀得乎？“飛絮送行舟，水東流”兩句：感喟。
醉落魄離京口作
輕雲微月，二更酒醒船初發。孤城回望蒼煙合。記得歌時，不記歸時節。　　巾偏扇墜藤牀滑，覺來幽夢無人説。此生飄蕩何時歇。家在西南，常作東南别。 　傅注本卷九
【校】
傅注本及元本《醉落魄》有“醉醒醒醉”一首。毛本注：“山谷老人云‘醉醒醒醉’非東坡作。删去。”　“記得歌時”傅本、毛本並作“公子佳人”。
【朱注】
《紀年録》：甲寅作。
【箋】
京口　《詩集》查注：《吴志》：建安十四年，孫權謀拒曹操，始於吴遷京口，謂之京城。十六年徙居秣陵，而置京口鎮。《南徐志》：京口舊名須口，即西浦也。《一統志》：京峴山在丹徒縣東五里，京口因山得名。
【評】
“孤城回望蒼煙合”句：别時景況。“記得歌時，不記歸時節”兩句：醉。“此生飄蕩何時歇”句：□寫。“常作東南别”句：感喟。
蝶戀花京口得鄉書
雨後春容清更麗。只有離人，幽恨終難洗。北固山前三面水，碧瓊梳擁青螺髻。　　一紙鄉書來萬里。問我何年，真個成歸計。回首送春拚一醉，東風吹破千行淚。
【校】
傅注本闕。　毛本題作“送春”。“後”作“過”，“回”作“白”。
【朱注】
《紀年録》：甲寅作。
【箋】
北固山　《一統志》：北固山在丹徒縣北一里。梁大同十年，帝登望久之，曰：“此嶺不足資固守，然於京口實乃壯觀。”乃改曰北顧。《元和志》：下臨長江，其勢險固，因以爲名。《寰宇記》：山斗入江，三面臨水。
少年遊
潤州作，代人寄遠。
去年相送，餘杭門外，飛雪似楊花。今年春盡，楊花似雪，猶不見還家。　　對酒捲簾邀明月，風露透窗紗。恰似姮娥憐雙燕，分明照，畫梁斜。 　傅注本卷十一
【校】
毛本題無下四字。此從傅本及元本。
【朱注】
《紀年録》：甲寅，代人寄遠作。王《案》：甲寅四月，有感雪中行役作。公以去年十一月發臨平，及是春盡猶行役未歸，故託爲此詞。
【箋】
潤州　《元和郡縣志》：潤州東有潤浦口，因以名。《一統志·鎮江府》：隋開皇十五年置潤州，唐天寶元年改丹陽郡。宋仍曰潤州丹陽郡，開寶八年改鎮江軍。
餘杭　《一統志·杭州府》：隋置杭州，大業三年改曰餘杭郡。宋仍曰杭州餘杭郡。
邀明月　李白《月下獨酌》詩：“舉杯邀明月，對影成三人。”
姮娥　《淮南子》（《覽冥訓》）：羿請不死之藥於西王母，姮娥竊之，奔月宫。
照畫梁　宋玉《神女賦》：“月初出，照屋梁。”
【評】
“分明照，畫梁斜”兩句：寓感喟於時景。末批：宛轉蒼涼之調。
卜算子
自京口還錢塘，道中寄述古太守。
蜀客到江南，長憶吴山好。吴蜀風流自古同，歸去應須早。　　還與去年人，共藉西湖草。莫惜尊前子細看，應是容顔老。 　傅注本卷十二
【校】
元本無題。　毛本題作“感舊”。此從傅注本。
【朱注】
《紀年録》：甲寅，自京口還寄述古作。
【箋】
錢塘　《一統志》：秦置錢唐縣，後漢省入餘杭縣，隋爲餘杭郡治。唐改“唐”曰“塘”，爲杭州治。五代及宋初因之。
吴山　《一統志·杭州府》：吴山在府城内西南隅，舊名胥山，上有子胥祠。
藉草　孫綽《遊天台山賦》：“藉萋萋之纖草。”
【評】
“應是容顔老”句：感喟。
江城子
陳直方妾嵇，錢塘人也，求新詞，爲作此。錢塘人好唱《陌上花》緩緩曲，余嘗作數絶以紀其事。
玉人家在鳳凰山。水雲間，掩門閑。門外行人，立馬看弓彎。十里春風誰指似，斜日映，繡簾斑。　　多情好事與君還。閔新鰥，拭餘潸。明月空江，香霧著雲鬟。陌上花開春盡也，聞舊曲，破朱顔。
【校】
傅注本《江城子》作《江神子》，此闋無。　毛本題“求”作“丐”。“春盡”作“看盡”。
【朱注】
案《詩集·陌上花三首》編癸丑，此詞似爲甲寅前在杭州作，酌編於此。
【箋】
陌上花　《詩集·陌上花三首并引》云：遊九仙山，聞里中兒歌《陌上花》。父老云，吴越王妃每歲春必歸臨安，王以書遺妃曰：“陌上花開，可緩緩歸矣。”吴人用其語爲歌，含思宛轉，聽之淒然。而其詞鄙野，爲易之云。“陌上花開蝴蝶飛，江山猶是昔人非。遺民幾度垂垂老，遊女長歌緩緩歸。”“陌上山花無數開，路人争看翠軿來。若爲留得堂堂去，且更從教緩緩回。”“生前富貴草頭露，身後風流陌上花。已作遲遲君去魯，猶教緩緩妾還家。”
鳳凰山　傅注：鳳凰山在錢塘。　《一統志》：鳳凰山在仁和縣南十里，與錢塘縣接界。自唐以來州治在山右，宋建行宫，山遂環入禁苑。其頂砥平，可容萬馬，有宋時御教場。
立馬看弓彎　古樂府《日出東南隅行》：“觀者見羅敷，下擔捋髭鬚。少年見羅敷，脱巾著幧頭。耕者忘其耕，鋤者忘其鋤。來歸自相喜，但坐觀羅敷。使君從南來，五馬立踟蹰。”弓彎，謂美人足也。稼軒詞（《念奴嬌·書東流村壁》）：“聞道綺陌東頭，行人曾見，簾底纖纖月。”疑從坡詞脱化。
十里春風　杜牧詩（《贈别》）：“春風十里揚州路，捲上珠簾總不如。”
新鰥　《書》孔傳：無妻曰鰥。《釋名》：鰥，昆也。昆，明也。愁悒不寐，目恒鰥鰥然也。故其字從魚，魚目恒不閉者也。
香霧　杜甫詩（《月夜》）：“香霧雲鬟溼，清輝玉臂寒。”
【評】
“十里春風誰指似，斜日映，繡簾斑”三句：贊嵇氏容色之美。“閔新鰥，拭餘潸”兩句：嘲諷棄舊憐新之意。“香霧著雲鬟”句：謂嵇。“陌上花開春盡也，聞舊曲，破朱顔”三句：諷其不可須臾離也。
【附考】
《西湖遊覽志餘》：陳直方之妾嵇，本錢塘妓人也，乞新詞於蘇子瞻。子瞻因直方新喪正室，而錢塘人好唱《陌上花》緩緩曲，乃引其事以戲之，其詞則《江神子》也。　案《志餘》引此詞，惟“掩門閑”作“掩門關”，餘並同。
又
湖上與張先同賦，時聞彈筝。
鳳凰山下雨初晴。水風清，晚霞明。一朵芙蕖，開過尚盈盈。何處飛來雙白鷺，如有意，慕娉婷。　　忽聞江上弄哀筝。苦含情，遣誰聽。煙斂雲收，依約是湘靈。欲待曲終尋問取，人不見，數峰青。 　傅注本卷六
【校】
元本、毛本題下皆無“時聞彈筝”四字。此從傅注本。　《甕牖閑評》引此詞，“江上”作“筵上”。
【朱注】
案此詞亦甲寅以前作。
【箋】
張先　談鑰《吴興志》：張先字子野，烏程人，天聖八年進士。詩格清麗，尤長於樂府。晚歲優游鄉里，常汎扁舟垂釣爲樂，至今號“張公釣魚灣”。仕至都官郎。卒年八十九，葬弁山多寶寺之右。有文集一百卷。《石林詩話》：張先郎中能爲詩及樂府，至老不衰。居錢塘，蘇子瞻作倅時，先年已八十餘，視聽尚精強，猶有聲妓。子瞻嘗贈以詩云：“詩人老去鶯鶯在，公子歸來燕燕忙。”蓋全用張氏故事戲之。先和云：“愁似鰥魚知夜永，懶同蝴蝶爲春忙。”極爲子瞻所賞。俚俗多喜傳詠先樂府，遂掩其詩聲，識者皆以爲恨云。
芙蕖　《爾雅》：荷，芙渠。郭注：别名芙蓉，江東呼荷。
白鷺　杜牧《晚晴賦》：“復引舟於深灣，忽八九之紅芰。姹然如婦，斂然如女。墮蕊黦顔，似見放棄。白鷺潛來兮，邈風標之公子。窺此美人兮，如慕悦其容媚。”
哀筝　魏文帝《與吴質書》：“高談娱心，哀筝順耳。”《通典》：筝，秦聲也。《急就篇》注：筝，瑟類。本十二絃，今則十三。
湘靈　傅注：湘靈，帝舜二妃娥皇、女英，帝堯之二女也。從舜南征三苗不返，道死沅湘之間，後世謂之湘靈。《離騷》、《九歌》有湘君、湘夫人者，即此也，故《文選》有“湘靈鼓瑟”之句。
曲終　唐錢起《湘靈鼓瑟》詩：“曲終人不見，江上數峰青。”
【評】
眉批：極煙水微茫、空靈縹緲之致。“一朵芙蕖，開過尚盈盈”兩句：象徵美人。“何處飛來雙白鷺，如有意，慕娉婷”三句：中間藏過一段。“數峯青”句：在□韻。
【附考】
《墨莊漫録》：東坡在杭州，一日遊西湖，坐孤山竹閣前臨湖亭上。時二客皆有服，預焉。久之，湖心有綵舟漸近亭前，靚妝數人，中有一人尤麗，方鼓筝，年且三十餘，風韻嫻雅，綽有態度。二客競目送之。曲未終，翩然而逝。公戲作長短句云。
鄭文焯手批《東坡樂府》：宋袁文《甕牖閑評》記此詞爲劉貢父兄弟作，换頭處作“忽聞筵上起哀筝”，此誤作“江上”，蓋後人因“江上數峰青句”而以意改之。不知此詞本事，實於湖上遇小舟載佳人，自云慕公十餘年，善筝，願當筵獻一曲，并賜以詞爲榮。詞中所詠，皆當時事也。
案《彊村叢書》本《張子野詞》有《江城子》兩闋，特皆單調，當時與東坡同賦，不知係用何體。宋詞散佚至多，深可惜也。
虞美人有美堂贈述古
湖山信是東南美，一望彌千里。使君能得幾回來，便使尊前醉倒更徘徊。　　沙河塘裏燈初上，《水調》誰家唱。夜闌風静欲歸時，惟有一江明月碧琉璃。 　傅注本卷八
【校】
傅注本題作“爲杭守陳述古作”。　毛本題作“陳述古守杭，已及瓜代，未交前數日，宴僚佐於有美堂，因請貳車蘇子瞻賦詞。子瞻即席而就，寄攤破虞美人云”。“彌”作“須”，“更”作“且”。
【朱注】
《紀年録》：甲寅，述古將去作。王《案》：甲寅七月，陳襄將罷任，宴僚佐於有美堂作。　《庚溪詩話》：嘉祐初，梅公儀守杭，上特製詩寵賜，其首章曰：“地有湖山美，東南第一州。”梅既到杭，遂築堂山上，名曰有美。
【箋】
湖山　傅注：學士梅摯出鎮錢塘，仁廟賜詩寵行，首句云：“郡有東南美。”既到任，選勝地建堂，以寫御詩，勒石，立名曰有美堂。
沙河塘　傅注：沙河塘，錢塘繁會之地。《詩集》王注：《唐·地理志》：錢塘縣南五里，有沙河塘。咸通二年，刺史崔彦曾開。昔潮水衝擊錢塘江岸，至於奔逸入城，勢莫能禦，故開沙河以決之。河有三，曰外沙、中沙、裏沙。
水調　《碧雞漫志》：《水調歌》，《理道要訣》所載唐樂曲，南吕商，時號水調。予數見唐人説水調，各有不同，予因疑水調非曲名，乃俗呼音調之異名，今決矣。按《隋唐嘉話》，煬帝鑿汴河，自製《水調歌》，即是水調中製歌也。世以今曲《水調歌》爲煬帝自製，今曲迺中吕調，而唐所謂南吕商，則今俗呼中管林鐘商也。《脞説》云：水調《河傳》，煬帝將幸江都時所製，聲韻悲切，帝喜之。樂工王令言謂其弟子曰：“不返矣。水調《河傳》，但有去聲。”此説與《安公子》事相類，蓋水調中《河傳》也。《明皇雜録》云：禄山犯順，議欲遷幸，帝置酒樓上，命作樂。有進《水調歌》者，曰：“山川滿目淚沾衣，富貴榮華能幾時。不見只今汾水上，惟有年年秋雁飛。”上問：“誰爲此曲？”曰：“李嶠。”上曰：“真才子。”不終飲而罷。此水調中一句七字曲也。白樂天《聽水調》詩云：“五言一遍最殷勤，調少情多似有因。不會當時翻曲意，此聲腸斷爲何人。”《脞説》亦云：水調第五遍五言，調聲最愁苦。此水調中一句五字曲。又有多遍，似是大曲也。樂天詩又云：“時唱一聲新水調，謾人道是採菱歌。”此水調中新腔也。《南唐近事》云：元宗留心内寵，宴私擊鞠無虚日。嘗命樂工楊花飛奏水調詞進酒，花飛惟唱“南朝天子好風流”一句，如是數四。上悟，覆桮，賜金帛。此又一句七字。然既曰“命奏水調詞”，則是令楊花飛水調中撰詞也。《外史檮杌》云：王衍泛舟巡閬中，舟子皆衣錦繡，自製水調《銀漢曲》。此水調中製《銀漢曲》也。今世所唱中吕調《水調歌》，迺是以俗呼音調異名者名曲，雖首尾亦各有五言兩句，決非樂天所聞之曲。《河傳》唐詞存者二，其一屬南吕宫，凡前段平韻，後仄韻；其一乃今《怨王孫曲》，屬無射宫。以此知煬帝所製《河傳》不傳已久。然歐陽永叔所集詞内，《河傳》附越調，亦《怨王孫曲》。今世《河傳》乃仙吕調，皆令也。
琉璃　杜甫《渼陂行》：“波濤萬頃堆琉璃。”
【評】
“惟有一江明月碧琉璃”句：美其高潔，其風泠然。
【本事】
傅注：《本事集》云：陳述古守杭，已及瓜代，未交前數日，宴寮佐於有美堂。侵夜月色如練，前望浙江，後顧西湖，沙河塘正出其下。陳公慨然，請貳車蘇子瞻賦之，即席而就。
訴衷情
送述古，迓元素。
錢塘風景古今奇，太守例能詩。先驅負弩何在，心已浙江西。　　花盡後，葉飛時，雨淒淒。若爲情緒，更問新官，向舊官啼。 　傅注本卷八
【校】
傅注本、元本“浙”並誤作“誓”。從毛本。　毛本“今”作“來”。
【朱注】
《紀年録》：甲寅作。王《案》：甲寅七月，楊繪自應天來代作。　《詩集》王注：楊繪字元素。查注：《宋史》：楊繪，綿竹人。神宗朝爲御史中丞，出知亳州，歷應天、杭州。
【箋】
太守能詩　傅注：白樂天爲杭州太守，以詩名。初樂天爲蘇守，劉禹錫以詩寄樂天云：“蘇州太守例能詩，西掖吟來替左司。”
先驅負弩　《漢書·司馬相如傳》：相如，成都人。持節使巴蜀，太守以下郊迎，縣令負弩矢先驅，蜀人以爲寵。
新官舊官　傅注：陳太子舍人徐德言之妻，後主叔寶之妹，封樂昌公主，才色冠絶。時陳政方亂，德言知不相保，謂其妻曰：“君之才貌，國亡必入權豪之家，斯永絶矣。倘情緣未斷，猶冀相見，宜有以信之。”乃破一照，人執其半，約曰：“他日必以正月望日賣於都市，我當在，即以是日訪之。”及陳亡，其妻果入越公楊素之家，寵嬖殊厚。德言流離，僅能至京，遂以正月望日訪於都市。有蒼頭賣半照者，大高其價，人皆笑之。德言直引至其居，設食，具言其故。出半照以合之，仍題詩曰：“照與人俱去，照歸人不歸。無復姮娥影，空留明月輝。”公主得詩，悲泣不已。素詰知之，愴然改容，即召德言，還其妻。仍三人共宴，命公主作詩以自解。詩曰：“此日何遷次，新官對舊官。笑啼都不敢，方驗作人難。”遂與德言歸江南，竟以終老。案傅注出《本事詩》。
【評】
“先驅負弩何在，心已浙江西”兩句：謂尚未到任也。末批：疑代妓作。
菩薩蠻
杭妓往蘇迓新守楊元素，寄蘇守王規甫。
玉童西迓浮丘伯，洞天冷落秋蕭瑟。不用許飛瓊，瑶臺空月明。　　清香凝夜宴，借與韋郎看。莫便向姑蘇，扁舟下五湖。 　傅注本卷七
【校】
毛本題作“杭妓往蘇”。“向”作“過”。
【朱注】
《紀年録》：甲寅作。　《吴郡志》：王誨字規父，熙寧六年以朝散大夫、司勳郎中知蘇州。
【箋】
杭妓往蘇迓新守　鄭文焯手批《東坡樂府》：李東川有送人攜妓赴任詩，此詞又記杭妓往蘇迓新守，是知唐宋時赴任迎任，皆有官妓爲導之例。此風蓋自元明已來，微論廢絶，國朝且懸爲厲禁，著之律條，并飲酒挾妓亦有罪已。古今風氣之碩異如是。
玉童　李白詩（《古風》）：“兩兩白玉童，雙吹紫鸞笙。去影忽不見，迴風送天聲。”
浮丘伯　《列仙傳》：浮丘伯本嵩山道士，後得仙去。
許飛瓊　《漢武帝内傳》：西王母乘紫雲之輦，履玄瓊之舃。下輦上殿，呼帝共坐，命侍女許飛瓊鼓雲和之簧。
瑶臺　傅注：瑶臺，崑崙之别名。李白《清平調》詞：“若非羣玉山頭見，會向瑶臺月下逢。”
韋郎　韋應物詩（《郡齋雨中與諸文士燕集》）：“兵備森畫戟，宴寢凝清香。”《雲溪友議》：韋皋少遊江夏，止於姜使君之館，有小青衣曰玉簫，常令承侍，因而有情。廉使陳常侍得韋季父書，發遣歸覲，遂與玉簫言約，少則五載，多則七年來取。因留玉指環并詩遺之。至八年春不至，玉簫歎曰：“韋家郎君一别七年，是不來矣。”
姑蘇　《史記·河渠書》贊：上姑蘇，望五湖。《吴越春秋》：越進西施於吴，請退師。吴得之，築姑蘇臺，遊宴其上。
扁舟五湖　傅注：世説范蠡相越，平吴之後，因取西子，遂乘扁舟泛五湖而去。杜牧之《杜秋娘》詩：“夏姬滅兩國，逃作巫臣妻。西子下姑蘇，一舸逐鴟夷。”
【評】
“不用許飛瓊，瑶臺空月明”兩句：言人去樓空，湖山減色也。末批：下半闋戲規甫，恐其戀妓也。
又
西湖席上，代諸妓送陳述古。
娟娟缺月西南落，相思撥斷琵琶索。枕淚夢魂中，覺來眉暈重。　　華堂堆燭淚，長笛吹新水。醉客各西東，應思陳孟公。 　傅注本卷七
【校】
傅注本題作“述古席上”。　毛本題作“代妓送陳述古”。“華”作“畫”。此題從《西湖遊覽志餘》。　元本題作“靈璧寄彭城故人”，朱刻因之，編入己未。察詞中情意，似與代妓送述古較合，改編甲寅。
【箋】
相思　陶穀詞（《春光好》）：“琵琶撥斷相思調。”
新水　注見本卷《虞美人》“湖山信是東南美”闋。
陳孟公　《後漢書》（《游俠傳》）：陳遵字孟公，好客，每大宴，賓客滿堂，輒關門，取客車轄投井中。雖有急，終不得去。
【附考】
《西湖游覽志餘》：唐宋間郡守新到，營妓皆出境而迎。既出，猶得以鱗鴻往返，靦不爲異。蘇子瞻“送杭妓往蘇州迎新守”《菩薩蠻》詞云云，又《西湖席上代諸妓送陳述古》云云。此亦足覘一時之風氣矣。
江城子孤山竹閣送述古
翠蛾羞黛怯人看。掩霜紈，淚偷彈。且盡一尊，收淚聽《陽關》。漫道帝城天樣遠，天易見，見君難。　　畫堂新創近孤山。曲闌干，爲誰安。飛絮落花，春色屬明年。欲棹小舟尋舊事，無處問，水連天。 　傅注本卷六
【校】
傅注本“尊”作“樽”，“聽”作“唱”，“漫”作“謾”，“新創”作“新締”。　毛本題作“述古去餘杭，爲去思者作”。“聽”作“唱”，“創”作“搆”。
【朱注】
《紀年録》：甲寅，送述古赴南都作。王《案》：甲寅七月，與陳襄放舟湖上，宴於孤山竹閣作。　《傳燈録》：烏窠禪師見秦望山有長松，枝葉繁茂，盤屈如蓋，遂棲止其上。白居易出守兹郡，因入山禮謁。乃起竹閣於湖上，迎師居之。
【箋】
竹閣　白居易詩（《宿竹閣》）：“晚坐松簷下，宵眠竹閣間。”《咸淳臨安志》：白公竹閣，舊在廣化寺柏堂之後。
霜紈　班婕妤《怨歌行》：“新織齊紈素，皎潔如霜雪。”
陽關　傅注：王維詩：“勸君更盡一杯酒，西出陽關無故人。”後人以爲《陽關曲》唱之。
帝城天遠　《世説新語》（《夙惠》）：晉明帝數歲，坐元帝膝上。有人從長安來，元帝問洛下消息，潸然流涕。明帝問何以致泣，具以東渡意告之。因問明帝：“汝意謂長安何如日遠？”答曰：“日遠。不聞人從日邊來，居然可知。”元帝異之。明日，集羣臣宴會，告以此意，更重問之，乃答曰：“日近。”元帝失色曰：“爾何故異昨日之言邪？”答曰：“舉目見日，不見長安。”
水連天　傅注：杜甫詩：“水天相與永。”胡曾詩：“黄金臺上草連天。”
【評】
“孤山竹閣送述古”題下批：亦代妓作。“漫道帝城天樣遠，天易見，見君難”三句：竟體空靈，天姿是何夐異。“飛絮落花，春色屬明年”兩句：春色誰主，惜之之意。“欲棹小舟尋舊事，無處問，水連天”三句：無窮感喟，只以唱歎出之。
菩薩蠻西湖送述古
秋風湖上蕭蕭雨，使君欲去還留住。今日漫留君，明朝愁殺人。　　佳人千點淚，灑向長河水。不用斂雙蛾，路人啼更多。 　傅注本卷七
【校】
毛本題作“西湖”。“佳人”作“尊前”。　傅注本“灑”作“洒”。
【朱注】
《紀年録》：甲寅，送述古赴南都作。
【箋】
灑向長河水　傅注：《倦游録》：令狐挺《題相思河》云：“只應自古征人淚，灑向空川作浪波。”江淹《别賦》：“别復别兮遠山曲，去復去兮長河湄。”
【評】
“不用斂雙蛾，路人啼更多”兩句：遺愛在人，善頌善禱。
清平樂送述古赴南都
清淮濁汴，更在江西岸。紅旆到時黄葉亂，霜入梁王故苑。　　秋原何處攜壺，停驂訪古踟躕。雙廟遺風尚在，漆園傲吏應無。 　傅注本卷十二
【校】
傅注本“江西”作“西南”。　元本、朱本並無題。　毛本題作“秋詞”。此從傅注本。
【朱注】
《紀年録》：甲寅，送述古作。
【箋】
清淮　《水經》：淮水出南陽平氏縣胎簪山，東北過桐柏山。又東過原鹿縣南，汝水從西北來流注之。又東北至九江壽春縣東，潁水從西北來流注之。又東過壽春縣北，肥水從縣東北流注之。又東過當塗縣北，又東過鍾離縣北。又東北至下邳淮陰縣西，泗水從西北來流注之。又東至廣陵淮浦縣，入於海。
濁汴　汴渠故道有二，一爲隋以後汴河故道。由前故道至商邱縣治南改東南流，歷安徽之宿縣、靈璧、泗縣，入淮。
梁王故苑　傅注：梁孝王都陳留，大治宫室。爲東苑，方三百里，及景亳之間，中爲鴈池、兔園、鶴洲、鳧渚焉。
雙廟　傅注：唐張巡、許遠。天寶之亂，二人守睢陽，力困城破，死於賊。列於《忠義傳》。今睢陽有二祠，世謂之雙廟。　案《新唐書·忠義傳》：大中時，圖巡、遠、霽雲像于凌煙閣。睢陽至今祠享，號雙廟云。傅注本此。
漆園傲吏　《史記·老莊申韓列傳》：莊周嘗爲蒙漆園吏，與梁惠王、齊宣王同時。楚威王聞莊周賢，使使厚幣迎之，許以爲相。莊周笑謂楚使者曰：“千金重利，卿相尊位也。子獨不見郊祭之犧牛乎？養食之數歲，衣以文繡，以入太廟。當是之時，雖欲爲孤豚，豈可得乎？子亟去，無污我。我寧遊戲污瀆之中自快，無爲有國者所羈，終身不仕，以快吾志焉。”
南鄉子送述古
回首亂山横，不見居人只見城。誰似臨平山上塔，亭亭，迎客西來送客行。　　歸路晚風清，一枕初寒夢不成。今夜殘燈斜照處，熒熒，秋雨晴時淚不晴。 　傅注本卷四
【校】
毛本“歸”作“臨”。
【朱注】
《紀年録》：甲寅，送述古作。王《案》：甲寅七月，追送陳襄移守南都，别於臨平舟中作。
【箋】
臨平　傅注：臨平山在杭州。《詩集》查注：《九域志》：仁和縣有臨平鎮。
南歌子
苒苒中秋過，蕭蕭兩鬢華。寓身此世一塵沙，笑看潮來潮去了生涯。　　方士三山路，漁人一葉家。早知身世兩聱牙，好伴騎鯨公子賦雄誇。 　傅注本卷五
【校】
毛本題作“再用前韻”。“此”作“化”。
【朱注】
王《案》：甲寅八月十八日，江上觀潮作。
【箋】
塵沙　傅注：《内典》：化佛以三千大千世界，其衆猶微塵，其數猶恒河沙。
三山路　《史記·封禪書》：蓬萊、方丈、瀛州，此三神山者，其傳在勃海中，去人不遠，患且至，則船風引而去。蓋嘗有至者，諸僊人及不死之藥皆在焉。其物、禽獸盡白，而黄金、銀爲宫闕。未至，望之如雲，及到，三神山反居水下。臨之，風輒引去，終莫能至云。
一葉家　傅注：唐顔真卿爲湖州刺史，以張志和舟敝，請更之。志和曰：“願爲浮家泛宅，往來苕霅間耳。”
聱牙　韓愈《進學解》：周《誥》殷《盤》，詰屈聱牙。傅注：聱牙，齟齬不合之謂。
騎鯨　杜甫詩（《送孔巢父謝病歸江東兼呈李白》）：“若逢李白騎鯨魚，道甫問訊今何如。”　傅注：騎鯨公子，謂李白。賦雄誇，則白所著《大鵬賦》是也。
泛金船流杯亭和楊元素
無情流水多情客，勸我如相識。杯行到手休辭卻，似軒冕相逼。曲水池上，小字更書年月。還對茂林修竹，似永和節。　　纖纖素手如霜雪，笑把秋花插。尊前莫怪歌聲咽，又還是輕别。此去翺翔，遍上玉堂金闕。欲問再來何歲，應有華髮。 　傅注本卷十一
【校】
傅注本調作“勸金船”，與子野詞合。題作“和元素自撰腔，命名亦作泛金船”。“相識”作“曾識”，“似軒冕”句作“這公道難得”，“似永和節”作“永和時節”，“還對”作“如對”，“遍上”作“遍賞”。　毛本調同傅本，題作“和元素韻自撰腔命名”。餘字並同傅本。　元本“節”上衍“時”字，從毛本删。
【朱注】
《紀年録》：甲寅，和元素。王《案》：甲寅九月，公以太常博士權知密州軍州事，罷杭州通守任。楊繪餞别於中和堂，和韻作。案張子野有“流杯堂唱和翰林主人元素自撰腔”《勸金船》詞，當是同作。中和堂在杭州，亭或近其地，非東武之流杯亭也。
【箋】
杯行到手　韓愈詩（《贈鄭兵曹》）：“杯行到君莫停手。”
永和節　王羲之《蘭亭序》：永和九年，歲在癸丑。暮春之初，會於會稽山陰之蘭亭，修禊事也。羣賢畢至，少長咸集。此地有崇山峻嶺，茂林修竹，又有清流激湍，映帶左右。引以爲流觴曲水，列坐其次，雖無絲竹管絃之盛，一觴一詠，亦足以暢敍幽情。
玉堂金闕　傅注：漢武帝作玉堂於太液池南，去地二十丈。闕，門旁兩觀也，飾之以黄，故曰金闕。
【附録】
《彊村叢書》本《張子野詞補遺》：“流杯堂唱和翰林主人元素自撰腔”《勸金船》詞云：“流泉宛轉雙開竇，帶染輕紗皺。何人暗得金船酒，擁羅綺前後。緑定見花影，並照與、豔妝争秀。行盡曲名，休更再歌楊柳。　光生飛動摇瓊甃，隔障笙簫奏。須知短景歡無足，又還過清晝。翰閣遲歸來，傳騎恨留住難久。異日鳳凰池上，爲誰思舊。”案此闋與東坡作同和元素，而韻既不同，句度又復參差，豈自撰腔可隨意偷聲減字耶？附誌於此，以俟知音者考定。
南鄉子
和楊元素，時移守密州。
東武望餘杭，雲海天涯兩渺茫。何日功成名遂了，還鄉，醉笑陪公三萬場。　　不用訴離觴，痛飲從來别有腸。今夜送歸燈火冷，河塘，墮淚羊公卻姓楊。 　傅注本卷四
【校】
傅注本“渺茫”作“杳茫”。　毛本題無下五字。
【朱注】
《紀年録》：甲寅，移守密，和元素。王《案》：甲寅九月，楊繪再餞别於湖上作。
【箋】
密州　蘇轍《超然臺賦序》：子瞻通守餘杭，三年不得代。以轍之在濟南也，求爲東州守。既得請高密，五月乃有移知密州之命。《一統志》：萊州府高密縣，後魏置高密郡，治高密。北齊徙郡治東武。隋屬高密郡，唐屬密州。
功成名遂　《老子》：功成名遂身退，天之道。
三萬場　李白詩（《襄陽歌》）：“百年三萬六千日，一日須傾三百杯。”
痛飲　傅注：一説王孝伯云：“名士不可須奇才，但常得無事，痛飲，讀《離騷》，可稱名士。”
墮淚　《晉書·羊祜傳》：祜爲荆州都督，卒，襄陽百姓于峴山祜平生游憩之所建碑立廟，歲時饗祭焉。望其碑者莫不流涕。杜預因名爲“墮淚碑”。
【評】
“雲海天涯兩渺茫”句：離情。“還鄉，醉笑陪公三萬場”兩句：希望之詞。“不用訴離觴，痛飲從來有别腸”兩句：感喟。“今夜送歸燈火冷”句：留戀。
又和楊元素
涼簟碧紗廚，一枕清風晝睡餘。睡聽晚衙無個事，徐徐，讀盡牀頭幾卷書。　　搔首賦歸歟，自覺功名懶更疏。若問使君才與氣，何如，占得人間一味愚。 　傅注本卷四
【校】
傅注本題無“楊”字，“睡聽”作“臥聽”，“個事”作“一事”，“氣”作“術”。　毛本題作“自述”，餘同傅本。
【箋】
歸歟　《論語》（《公冶長》）：子在陳，曰：“歸與，歸與。”
懶更疏　傅注：嵇叔夜不涉經學，性復疏懶。孔文舉才疏意廣，卒無成功。
【評】
眉批：稼軒晚年閒適之作，多從坡公此種來。“讀盡床頭幾卷書”句：清簡之致。“搔首賦歸歟”句：翻空而來，仍與前半相應。“占得人間一味愚”句：總括前意。
又
梅花詞，和楊元素。
寒雀滿疏籬，争抱寒柯看玉蕤。忽見客來花下坐，驚飛，蹋散芳英落酒卮。　　痛飲又能詩，坐客無氈醉不知。花謝酒闌春到也，離離，一點微酸已著枝。 　傅注本卷四
【校】
毛本“花謝”作“花盡”。
【朱注】
案二詞題、調皆同前首，似是一時唱和之作。
【箋】
玉蕤　傅注：梅花綴樹，葳蕤如玉。戎昱詩：“一樹梅花白玉條。”
驚飛二句　皇甫冉詩：“繁蕊風驚散，輕紅鳥蹋翻。”（按：此承傅注。查《全唐詩》皇甫冉卷内無此詩。乃爲王質詩，題爲《金谷園花發懷古》，見《全唐詩》卷四八八。）
無氈　杜甫《贈鄭虔》詩：“才名四十年，坐客寒無氈。”
【評】
“争抱寒柯看玉蕤”句：側面烘托法。“痛飲又能詩”句：帶過。“坐客無氈醉不知。花謝酒闌春到也”兩句：與“看玉蕤”相應。“一點微酸已著枝”句：感喟。
浣溪沙
自杭移密守，席上别楊元素，時重陽前一日。
縹緲危樓紫翠間，良辰樂事古難全。感時懷舊獨淒然。　　璧月瓊枝空夜夜，菊花人貌自年年。不知來歲與誰看。
【校】
傅注本闕。　元本《浣溪沙》有“風壓輕雲”一首，毛注是李後主作，删去。　毛本題作“菊節别元素”。“古”作“苦”。
【朱注】
《紀年録》：甲寅，答元素。
【箋】
璧月瓊枝　《陳書·皇后傳》：後主與狎客共賦新詩，互相贈答，採其尤豔麗者以爲曲詞，被以新聲。其曲有《玉樹後庭花》、《臨春樂》等，大指所歸，皆美張貴妃、孔貴嬪之容色也。其略曰：“璧月夜夜滿，瓊樹朝朝新。”《莊子》：積石生樹，名曰瓊枝。其高一百二十仞，大三十圍，以琅玕爲之實。（按：此所引不見今本《莊子》。）
【評】
“縹緲危樓紫翠間”句：即景微嫌離題。“璧月瓊枝空夜夜”句：喻美人。“菊花人貌自年年”句：感時序。
又
《白雪》清詞出坐間，愛君才器兩俱全。異鄉風景卻依然。　　可恨相逢能幾日。不知重會是何年。茱萸子細更重看。
【校】
傅注本闕。　毛本題作“重九”。
【朱注】
案韻同前首，疑同時答元素作也。
【箋】
白雪　宋玉《對楚王問》：其爲《陽春》《白雪》，國中屬而和者，不過數人而已。
茱萸　杜甫《九日》詩：“明年此會知誰健，醉把茱萸子細看。”
【評】
“白雪清詞出坐間”句：謂彼方有詞也。“異鄉風景卻依然”句：感喟。末批：後半闋率，兩用“重”字亦一病。
南鄉子
沈强輔雯上出犀麗玉作胡琴送元素還朝，同子野各賦一首。
裙帶石榴紅，卻水殷勤解贈儂。應許逐雞雞莫怕，相逢，一點靈心必暗通。　　何處遇良工，琢刻天真半欲空。願作龍香雙鳳撥，輕攏，長在環兒白雪胸。 　傅注本卷四
【校】
傅注本題首有“公舊序”三字，“犀”字上有“文”字，於義爲長，宜據補。　元本無題，此從毛本。
【箋】
逐雞　《抱朴子》（《内篇·登涉》）：通天犀有一白理如線者，以盛米，置雞羣中，雞欲往啄米，至則驚卻。故南人名爲駭雞犀。得其角一尺以上，刻爲魚，銜以入水，水常開，方三尺，可得氣息水中耳。歐陽修詩（《代鳩婦言》）：“人家嫁雞逐雞飛。”
靈心　李商隱詩（《無題》）：“身無彩鳳雙飛翼，心有靈犀一點通。”傅注誤作李後主詞。
雙鳳　傅注：《楊妃外傳》：妃子琵琶，乃寺人白季貞使蜀還所進，用邏逤檀爲之。木温潤如玉，光耀可鑒。有金縷紅文，蹙成雙鳳。絃乃末彌訶羅國所貢緑冰絲蠶也，光瑩如貫瑟。
輕攏　傅注：樂天《琵琶行》：“輕攏漫撚抹復挑。”
環兒　傅注：環兒，貴妃小字玉環也。凡作樂，若琴瑟類皆置而撫弦，惟琵琶則抱以按曲，故曰“長在環兒白雪胸”。
【評】
眉批：鄭大鶴校：以“犀麗玉”爲妓名，于“作”字斷句，而以“胡琴”以下爲第二首之題，似較妥。“卻水殷勤解贈儂”句：文犀。“應許逐雞雞莫怕”句：本質。“願作龍香雙鳳撥”句；新製。“一點靈心必暗通”句：喻其有姬侍大婦，亦憐中婦□也。
【附考】
鄭文焯手批《東坡樂府》：此詞題當分爲二，以胡琴送元素還朝爲第二題。集中《采桑子慢》題序：有胡琴者姿色尤好，三公皆一時英秀，景之秀，妓之妙，真爲希遇云云。是胡琴爲妓女可證。次闋過片所謂“粉淚怨離居”，即胡琴送元素之意。《定風波》送元素作，亦有“紅粉尊前添懊惱”之句，可知胡琴爲元素所眷已。朱云一賦胡琴，一送元素，誤甚。至“犀麗玉”亦妓名，詞中用典切，正可證託喻其人。本集中詠姬人名字並如是例。此“作”字即結束前題，斷無詠作胡琴之理。况以玉作胡琴，更與送元素無關。詞中“良工”“琢刻”云云，皆喻言麗玉之天真，故下有“願作龍香雙鳳撥”之語，益足徵命題之義。且集中謂某出妓或侍姬某，亦詞人恒例，豈可泥於“琢刻”等字，即謂其切“作”字，不亦死於句下乎？集中《雙荷葉》，本耘老侍兒小（女）〔名〕，公即以爲曲名，且詞中以荷葉貼切，尤盡清妙之致。此犀麗玉並姓字亦曲曲寫出，獨何疑乎？
又
旌旆滿江湖，詔發樓船萬舳艫。投筆將軍因笑我，迂儒，帕首腰刀是丈夫。　　粉淚怨離居，喜子垂窗報捷書。試問伏波三萬語，何如，一斛明珠换緑珠。 　傅注本卷四
【校】
傅注本、元本並無題。　毛本題作“贈行”。
【朱注】
案二詞一賦胡琴，一送元素，所謂各賦一首也。元素典兵，史無明文。張子野《送元素》詞云：“浴殿詞臣亦議兵，禁中頗牧党羌平。”或當時有是命，寢而未行。
【箋】
樓船舳艫　傅注：漢武帝征南越、東甌，始置樓船、戈船將軍之號。建武時，嘗以劉隆爲樓船將軍，副馬援討交趾。《漢·紀》：舳艫千里。注：舳，船後也。艫，船前頭也。
投筆　《後漢書·班超傳》：超字仲升，扶風平陵人。爲人有志，不修細節。與母隨兄固至洛陽，家貧，常爲官傭書以供養，久勞苦。嘗輟業投筆嘆曰：“大丈夫無他志略，猶當效傅介子、張騫立功異域，以取封侯，安能久事筆硯間乎？”左右皆笑之。超曰：“小子安知壯士志哉！”
帕首腰刀　韓愈《送鄭尚書序》：嶺南節度爲大府，其餘四府亦各置帥，然大府帥或過其府，府帥必戎服，左握刀，右屬弓矢，帕首袴鞾迎於郊。及既至，大府帥入據館，帥守若將趨拜，大府與之爲讓，至一至再，乃敢改服，以賓主見焉。
離居　《禮記·檀弓》：子夏曰：“吾離羣而索居，亦已久矣。”
喜子　傅注：《西京雜記》云：蜘蛛集而百事喜，故俗以蜘蛛爲喜子。
伏波　《後漢書·馬援傳》：建武十七年，交阯女子徵側及女弟徵貳反，攻没其郡。九真、日南、合浦蠻夷皆應之，寇略嶺外六十餘城。側自立爲王。於是璽書拜援伏波將軍，緣海而進，隨山刊道千餘里，斬徵側、徵貳，傳首洛陽，嶠南悉平。援奏言：西于縣户有三萬二千，遠界去庭千餘里，請分爲封溪、望海二縣。許之。
緑珠　傅注：《嶺表異録》：緑珠井在白水雙角山下。昔梁氏之女有容貌，石季倫爲交趾採訪使，以真珠三斛買之。梁氏之居，舊井存焉。耆老傳云，汲飲此井者，生女必多美麗。閭里有識者以美色無益於時，遂以巨石填之。爾後雖時有産或端嚴，則七竅四肢多不完具。異哉！
【評】
眉批：爽快之言。“詔發樓船萬舳艫。投筆將軍因笑我，迂儒，帕首腰刀是丈夫”四句：元素有總戎之命，語含譏謔，正與後闋“紅粉”等句相映射。“一斛明珠换緑珠”句：書生看事太易，所謂兒女情長，正處處加以嘲諷。
定風波送元素
今古風流阮步兵，平生遊宦愛東平。千里遠來還不住，歸去，空留風韻照人清。　　紅粉尊前添懊惱，休道，如何留得許多情。記取明年花絮亂，看泛，西湖總是斷腸聲。 　傅注本卷四
【校】
傅注本“今”作“千”，“添”作“深”，“如何”作“怎生”。　毛本“休”作“知”，“取”作“得”，“看泛”五字作“須看泛西湖”。餘同傅本。
【朱注】
案張子野《送元素》、《送子瞻》詞，皆同此韻，當在二公過湖州時作。元素守杭未久即内召，子野詞有“詔卷促歸”語，與此詞“千里遠來還不住”情事正合。“明年花絮”，與子野之“黄鶯相識晚”，又俱謂元素去之速也。
【箋】
阮步兵　《晉書·阮籍傳》：籍容貌瓌傑，志氣宏放，傲然獨得，任性不羈，而喜怒不形於色。本有濟世志，屬魏晉之際，天下多故，名士少有全者。籍由是不與世事，遂酣飲爲常。及文帝輔政，籍嘗從容言於帝曰：“籍平生曾遊東平，樂其風土。”帝大悦，即拜東平相。籍乘驢到郡，壞府舍屏障，使内外相望，法令清簡，旬日而還。帝引爲大將軍從事中郎。籍聞步兵營廚人善釀，有 酒三百斛，乃求爲步兵校尉。遺落世事，雖去佐職，恒遊府内，朝宴必與焉。
【評】
“千里遠來還不住，歸去”兩句：喻元素之暫來西湖，匆匆又去也。“空留風韻照人清”句：高風。“休道”句：元素謂。“如何留得許多情”句：怎生忘得。“西湖總是斷腸聲”句：遺愛。
【附録】
《張子野詞補遺·定風波令·次子瞻韻送元素内翰》云：“浴殿詞臣亦議兵，禁中頗牧党羌平。詔卷促歸難自緩，溪館，綵花千數酒泉清。　　春草未青秋葉暮，□去，一家行色萬家情。可恨黄鶯相識晚，望斷，湖邊亭上不聞聲。”又《再次韻送子瞻》云：“談辨纔疏堂上兵，畫船齊岸暗潮平。萬乘靴袍曾好問，須信，文章傳口齒牙清。　　三百寺應遊未遍，□算，湖山風物豈無情。不獨渠丘歌叔度，行路，吴謡終日有餘聲。”
減字木蘭花
秘閣古《笑林》云：晉元帝生子，宴百官，賜束帛。殷羨謝曰：“臣等無功受賞。”帝曰：“此事豈容卿有功乎？”同舍每以爲笑。余過吴興，而李公擇適生子三日會客，求歌辭。乃爲作此戲之，舉坐皆絶倒。
惟熊佳夢，釋氏老君親抱送。壯氣横秋，未滿三朝已食牛。　　犀錢玉果，利市平分沾四坐。多謝無功，此事如何著得儂。 　傅注本卷九
【校】
傅注本題作“過吴興，李公擇生子三日會客，作此詞戲之”。自“秘閣古笑林”至“豈容卿有功乎”移作後半闋小注，減去“同舍”一句，易爲“世説亦云”四字。“親”作“曾”，“著”作“到”。　毛本題及“曾”“到”二字並同傅本。
【朱注】
《紀年録》：甲寅作。王《案》：甲寅九月，訪李常於湖州作。案公擇，建昌人。
【箋】
李公擇　《淮海集·李公擇行狀》：神宗初，爲右正言，力詆新法，落職，通判滑州。歲餘復職，知鄂州，徙知湖州。遷尚書祠部員外郎，徙知齊州。《詩集》施注：公擇知湖州，東坡以杭倅來會。
維熊　《詩·小雅·斯干》：“大人占之，維熊維羆，男子之祥。”
食牛　《尸子》：“虎豹之駒，雖未成文，已有食牛之氣。”杜甫《徐卿二子歌》：“徐卿二子生絶奇，感應吉夢相追隨。孔子釋氏親抱送，盡是天上麒麟兒。大兒九齡色清澈，秋水爲神玉爲骨。小兒五歲氣食牛，滿堂賓客皆回頭。”
犀錢　謂洗兒錢，以犀角爲之者也。
利市　《乾淳歲時記》：臘月二十四日，市井迎儺，以鑼鼓遍至人家乞求利市。
【評】
眉批：孔武有力，故以熊羆喻男子。“壯氣横秋”句：大毛頭。“此事如何著得儂”句：開頑笑。
河滿子湖州寄南守馮當世
見説岷峨悽愴，旋聞江漢澄清。但覺秋來歸夢好，西南自有長城。東府三人最少，西山八國初平。　　莫負花溪縱賞，何妨藥市微行。試問當壚人在否，空教是處聞名。唱著子淵新曲，應須分外含情。 　傅注本卷八
【校】
傅注本題作“湖州作寄益守馮當世”。　毛本題作“湖州作”。
【朱注】
案《宋史》：熙寧六年，復熙、河、洮、岷、曡、岩等州。七年，平瀘夷木征寇岷州，王韶敗降之。詞云“西山八國初平”，當作於甲寅。　《詩集》查注：馮京字當世，江夏人。富鄭公壻，諡文簡。
【箋】
長城　傅注：唐李勣治并州十六年，以威肅聞。太宗嘗曰：“煬帝不擇人守邊，勞中國築長城以備虜。今我用勣守并，突厥不敢南，賢長城遠矣。”
東府　《元經》：冬十月，城東府。《薛氏傳》：城東府者，何尚書府也。自道子、元顯分東府西府掌其事，至劉裕因之居東府。
西山八國　《唐書·韋皋傳》：皋字城武，京兆萬年人。貞元初，代張延賞爲劍南西川節度使，蠻部震服。於是西山羌女、訶陵、南水、白狗、逋租、弱水、清遠、咄霸八國酋長，皆因皋請入朝，乃詔皋統押近界諸蠻，西山八國，加雲南安撫使。
花溪　傅注：西蜀遊賞，始正月上元日，終四月十九日，而浣花溪最爲盛集。
藥市　傅注：益州有藥市，期以七月，四遠皆集。其藥物品甚衆，凡三月而罷，好事者多市取之。
當壚　《漢書·司馬相如傳》：相如與臨邛令王吉飲富人卓王孫家，相如酒酣弄琴，卓氏女文君新寡，竊從户窺，心悦而好之，乃夜奔相如。相如乃與馳歸成都，家徒四壁。久之，相如與俱之臨邛，盡賣車騎，置一酒舍酤酒。令文君當壚，相如身著犢鼻褌，與傭保雜作，滌器於市。王孫恥之，諸公更謂王孫曰：“司馬長卿故倦遊，雖貧而人材足依也，且又令客，奈何相辱如此？”王孫不得已，分與僮僕財物。文君乃與相如歸成都，買田宅，而爲富人矣。
子淵　傅注：漢王褒字子淵，蜀人。王襄爲益州刺史，聞有俊才，請與相見。使褒作《中和》、《樂職》、《宣布》詩，選好事者，令依《鹿鳴》之聲，習而歌之。下傳而上聞，宣帝召見，悦之，擢褒爲諫大夫，使侍太子。太子喜褒所爲《甘泉》及《洞簫頌》，令後宫貴人左右皆誦讀之。
【評】
眉批：二句詞性微有不合。所謂嬉笑怒罵，皆成文章。“但覺秋來歸夢好”句：亦贊亦諷，亦喜亦悲。“試問當壚人在否，空教是處聞名”兩句：此諷其應稍蕭散，不可固守官儀也。“唱著子淵新曲”句：自喻。
菩薩蠻席上和陳令舉
天憐豪俊腰金晚，故教月向松江滿。清景爲淹留，從君都占秋。　　身閑惟有酒，試問遨遊首。帝夢已遥思，悤悤歸去時。 　傅注本卷七
【校】
毛本題闕，詞闕十四字。
【朱注】
案本集《書遊垂虹亭記》：吾昔自杭移守高密，與楊元素同舟，而陳令舉、張子野皆從吾過公擇於湖，遂與劉孝叔俱至松江。詞必是時作。
【箋】
腰金　《殷芸小説》：有客言志，一願爲揚州刺史，一願多貲財，一願騎鶴上升。其一人曰：“願腰纏十萬貫，騎鶴上揚州。”欲兼三者。
松江　傅注：吴松江也。　《一統志》：松江源出蘇州府之太湖，自崑山縣東南流入，經青浦縣北二十里，北接太倉州嘉定縣界。又東經上海縣北，南與黄浦江合，又東入海，曰吴松海口。
遨遊首　傅注：成都風俗，以遨遊相尚。綺羅珠翠，雜沓衢巷，所集之地，行肆畢備，須得太守一往後方盛，土人因目太守爲“遨頭”云。
帝夢　《尚書傳》：高宗夢得説，使百工營求諸野，得諸傅巖。
【評】
“天憐豪俊腰金晚。故教月向松江滿。清景爲淹留”三句：謂顯達稍遲，天賦雅懷，亦應無恨也。“帝夢已遥思。匆匆歸去時”：謂富貴即在目前也。
鵲橋仙七夕送陳令舉
緱山仙子，高情雲渺，不學癡牛騃女。鳳簫聲斷月明中，舉手謝時人欲去。　　客槎曾犯，銀河波浪，尚帶天風海雨。相逢一醉是前緣，風雨散飄然何處。 　傅注本卷六
【校】
毛本題作“七夕”，“波”作“微”。
【朱注】
案本集《王中甫哀詞》，施注原編丙辰七月五日。詩前敍云“哭中甫於密州”，則令舉没矣。又《祭陳令舉文》云：“余與令舉别二年而令舉没。”公以甲寅九月與令舉訪公擇於湖州，六客之會，令舉與焉。既過松江，令舉悤悤歸去，此詞乃送之也。
【箋】
陳令舉　《一統志·湖州府·人物》：陳舜俞字令舉，烏程人。博學強記，登進士，又舉制科第一。熙寧中，知山陰縣。青苗法行，舜俞不奉令，上疏自劾，謫監南康軍酒税，卒。蘇軾爲文哭之，稱其學術才能，兼百人之器。
緱山仙子　《列仙傳》：王子晉，周靈王太子也。好吹笙作鳳鳴。遊伊洛間，道士浮丘公接上山，三十餘年。後來于山上告桓良曰：“我家七月七日，待我緱氏山。”至日果乘白鶴駐山頭，望之不得到，舉手謝時人而去。　案緱氏山在今河南偃師縣南。
癡牛騃女　《荆楚歲時記》：天河之東有織女，天帝之子也。年年機杼勞役，織成雲錦天衣。天帝憐其獨處，許嫁河西牽牛郎，遂廢織絍。天帝怒，責令歸河東，唯每年七月七日夜渡河一會。盧仝詩（《月蝕》）：“癡牛與騃女，不肯勤農桑。徒勞含淫思，夕旦遥相望。”
客槎　注見本卷《南歌子》“海上乘槎侣”闋。
風雨散　曹植詩：“風流雲散，一别如雨。”（按：此承傅注。查非曹植詩，乃王粲詩，題爲《贈蔡子篤》，見《文選》卷二十三。）
【評】
“緱山仙子，高情雲渺”兩句：言令舉將飄然遠遊也。“客槎曾犯，銀河波浪”兩句：言令舉曾官京師，中遭□折也。“尚帶天風海雨”句：衣冠身惹御罏香。“風雨散飄然何處”句：與“謝時人”相應。
阮郎歸
一年三過蘇，最後赴密州，時有問這回來不來，其色淒然。太守王規父嘉之，令作此詞。
一年三度過蘇臺，清尊長是開。佳人相問苦相猜，這回來不來。　　情未盡，老先催，人生真可咍。他年桃李阿誰栽，劉郎雙鬢衰。 　傅注本卷六
【校】
元本題下注云：“一本名《醉桃源》。”　傅注本題作“蘇州席上作”，“衰”作“摧”。　毛本同傅本。
【朱注】
《紀年録》：甲寅，赴密過蘇作。王《案》：甲寅十月，至金閶，飲於王誨席上作。
【箋】
王規父　見本卷《菩薩蠻》“玉童西迓浮丘伯”闋朱注。
蘇臺　傅注：姑蘇臺在蘇州。《越絶書》曰：闔閭起姑蘇臺，三年聚材，五年乃成，高可見五百里。餘詳本卷《菩薩蠻》（玉童西迓浮丘伯）注。
咍　《唐韻》：咍，呼來切，音 。《説文》：蚩笑也。
劉郎　《本事詩》：劉尚書禹錫自屯田員外左遷朗州司馬，凡十年，始徵還。方春，作《贈看花諸君子》詩曰：“紫陌紅塵拂面來，無人不道看花回。玄都觀裏桃千樹，盡是劉郎去後栽。”其詩一出，傳於都下。有素嫉其名者，白於執政，又誣其有怨憤。他日見時宰，與坐，慰問甚厚。既辭，即曰：“近有新詩，未免爲累，奈何？”不數日，出爲連州刺史。其自敍云：“貞元十一年春，余爲屯田員外，時此觀未有花。是歲出牧連州，至荆南，又貶朗州司馬。居十年，詔至京師，人人皆言有道士手植仙桃滿觀，盛如紅霞，遂有前篇，以記一時之事。旋又出牧，於今十四年，始爲主客郎中，重遊玄都，蕩然無復一樹，唯兔葵燕麥動摇於春風耳。因再題二十八字，以俟後再遊。”時大和二年三月也。詩曰：“百畝庭中半是苔，桃花浄盡菜花開。種桃道士歸何處，前度劉郎今又來。”
【評】
“佳人相問苦相猜，這回來不來”兩句：信手拈來，頭頭是道。從“來不來”三字發出感喟。“他年桃李阿誰栽”句：喻美人。
醉落魄蘇州閶門留别
蒼顔華髮，故山歸計何時決？舊交新貴音書絶，惟有佳人，猶作殷勤别。　　離亭欲去歌聲咽，瀟瀟細雨涼吹頰。淚珠不用羅巾裛，彈在羅衫，圖得見時説。 　傅注本卷九
【校】
傅注本“吹”作“生”，“衫”作“衣”。　毛本“衫”作“衣”，注云：“一刻山谷。但‘故山歸計何時決’作‘故鄉歸路無因得’。”“顔”作“頭”。
【朱注】
案此與前調疑同時作。
【箋】
閶門　《一統志·蘇州府》：闔閭城西，閶、胥二門。《吴越春秋》：閶門者，以象天門，通閶闔風也。闔閭欲破楚，楚在西北，故立閶門以通天氣。復名破楚門。《寰宇記》云：吴城西門也。春申君改爲閶門。
舊交新貴　《漢書》（《鄭當時傳》）：翟公云：“一死一生，乃知交情。一貧一富，乃知交態。一貴一賤，交情乃見。”杜詩（《狂夫》）：“厚禄故人書斷絶，恒飢稚子色淒涼。”
【評】
“故山歸計何時決”句：傷人生之飄泊。“舊交新貴音書絶”句：感世態之炎涼。“瀟瀟細雨涼吹頰”句：襯。“彈在羅衫，圖得見時説”兩句：鍾情不斷，悽抑之音。
菩薩蠻潤州和元素
玉笙不受珠唇暖，離聲淒咽胸填滿。遺恨幾千秋，心留人不留。　　他年京國酒，墮淚攀枯柳。莫唱短因緣，長安遠似天。 　傅注本卷七
【校】
傅注本“秋”作“愁”，誤。“心”作“恩”，“墮”作“泫”。　毛本題作“感舊”，“心”、“墮”二字同傅本。
【朱注】
《紀年録》：甲寅，和元素。
【箋】
潤州　見本卷《少年游》“去年相送”闋題注。
玉笙　李商隱詩（《銀河吹笙》）：“悵望銀河吹玉笙。”傅注：陸罕《笙》詩：“響合絳唇吹。”
攀柳　《晉書·桓温傳》：温自江陵北伐，行經金城，見少爲琅邪時所種柳皆已十圍，慨然曰：“木猶如此，人何以堪！”攀枝執條，泫然流涕。
短因緣　《太平廣記》（卷三四九《韋鮑生妓》）：鮑生者，有妾二人，遇外弟韋生有良馬，鮑出妾爲酒勸韋。韋請以馬换妾，鮑許以抱胡琴者，仍命歌以送韋酒。既而妾又歌以送鮑酒，歌曰：“風颭荷珠難暫圓，多生信有短因緣。西樓今夜三更月，還照離人泣斷絃。”
長安遠　注見本卷《江城子》“翠蛾羞黛怯人看”闋。
【評】
“玉笙不受朱脣暖”句：别筵有妓。“他年京國酒”句：同感舊遊。“長安遠似天”句：益傷飄泊。
減字木蘭花
贈潤守許仲塗，且以鄭容落籍、高瑩從良爲句首。
鄭莊好客，容我尊前先墮幘。落筆生風，籍籍聲名不負公。　　高山白早，瑩骨冰膚那解老。從此南徐，良夜清風月滿湖。 　傅注本卷九
【校】
傅注本“清風”作“風清”。　《東皋雜録》引此詞，“尊”作“樓”，“冰膚”作“柔肌”，“清風”作“風清”。　毛本題作“自錢塘被召，林子中作郡守，有會，坐中營妓出牒，鄭容求落籍，高瑩求從良，子中呈東坡，東坡索筆爲減字木蘭花書牒後，時用鄭容落籍、高瑩從良八字於句端也，兼贈潤守許仲塗”。
【朱注】
《紀年録》：甲寅作。　《詩集》查注：許遵字仲塗，泗州人。神宗朝以大理寺請知潤州。
【箋】
鄭莊　傅注：鄭當時字莊，爲漢太子舍人。每五日洗沐，常置驛馬長安諸郊，請謝賓客，夜以繼日，至明旦，常恐不遍。
墮幘　《晉書·庾峻傳》：峻子敳，字子嵩，爲陳留相。參東海王越太傅軍事，有重名，爲 紳所推，而聚斂積實，談者譏之。時劉輿見任於越，人士多爲所構，惟敳縱心事外，無迹可間。後以其性儉家富，説越令就换錢千萬，冀其有吝，因此可乘。越於衆坐中問於敳，而敳乃頽然已醉，幘墮机上，以頭就穿取。徐答曰：“下官家有二千萬，隨公所取矣。”輿於是乃服。越甚悦，因曰：“不可以小人之慮，度君子之心。”
落筆生風　杜甫詩（《寄李十二白二十韻》）：“筆落驚風雨。”李白詩（《贈從弟宣州長史昭》）：“摇筆起風霜。”
籍籍　李白詩（《贈韋秘書子春》）：“高名動京師，天下皆籍籍。”
高山白早　劉禹錫詩（《蘇州白舍人寄新詩有歎早白無兒之句因以贈之》）：“雪裏高山頭白早。”
瑩骨冰膚　宋玉《神女賦》：“温乎如瑩。”《莊子·逍遥遊》：“藐姑射之山有神人居焉，肌膚若冰雪，淖約若處子。”
南徐　傅注：南徐，潤州也。晉元帝渡江，而淮北之地皆陷於胡。後幽、冀、青、并、兗、徐之流人相率過江，帝并僑立諸縣以司牧之，各仍其舊號，而爲南北之别矣。今潤州乃南徐之地。
良夜　傅注：鬼仙詩：“明月清風，良宵會同。”
【評】
“容我尊前先墮幘”：大方。“落筆生風。籍籍聲名不負公”兩句：有長才。“高山白早，瑩骨冰膚那解老”兩句：謂風貌不減也。“良夜清風月滿湖”句：言脱籍後風月悽清也。
【附考】
《東皋雜録》：東坡自錢塘被召，過京口，林子中作郡守，有宴會，座中營妓出牒，鄭容求落籍，高瑩求從良。子中命呈牒東坡，坡索筆題《減字木蘭花》於牒後云云，暗用“鄭容落籍、高瑩從良”八字於句端也。一作潤守許仲遠。　案《聚蘭集》作許仲塗，毛本題從此出。
南歌子别潤守許仲塗
欲執河梁手，還升月旦堂。酒闌人散月侵廊，北客明朝歸去雁南翔。　　窈窕高明玉，風流鄭季莊。一時分散水雲鄉，惟有落花芳草斷人腸。 　傅注本卷五
【校】
毛本題“潤守”作“潤州”。
【朱注】
案此詞仍賦高、鄭事，因類編之。
【箋】
河梁　李陵詩（《與蘇武三首》）：“攜手上河梁，遊子暮何之。”
月旦　《後漢書·許劭傳》：劭字子將，汝南平輿人。與從兄靖俱有高名，好共覈論鄉黨人物，每月輒更其品題。故汝南俗有月旦評焉。
窈窕二句　傅注：高明玉，瑩也。鄭季莊，容也。高瑩、鄭容，皆南徐之名妓。
水雲鄉　傅注：江南地卑濕而多沮澤，故謂之水雲鄉，亦謂之水國。
【評】
“還升月旦堂”句：贊許有人倫鑒也。“北客明朝歸去雁南翔”句：别情。“一時分散水雲鄉”句：脱籍。
采桑子
潤州甘露寺多景樓，天下之殊景也。甲寅仲冬，余同孫巨源、王正仲參會於此，有胡琴者姿色尤好。三公皆一時英秀，景之秀，妓之妙，真爲希遇。飲闌，巨源請於余曰：“殘霞晚照，非奇才不盡。”余作此詞。
多情多感仍多病，多景樓中，尊酒相逢，樂事回頭一笑空。　　停杯且聽琵琶語，細撚輕攏，醉臉春融，斜照江天一抹紅。 　傅注本卷十二
【校】
傅注本題作“潤州多景樓與孫巨源相遇”。　毛本同傅本，惟“多”作“東”。
【朱注】
《紀年録》：甲寅，多景樓與孫巨源相遇作。　《詩集》王注：《圖經》：甘露寺在北固山，唐寶曆中，李德裕建，時甘露降此山，因以名之。又施注：孫巨源名洙，廣陵人。在諫院時，王介甫行新法，巨源心知不可，懇乞補外，知海州。又王文誥注：公至揚州，與李公擇書云：“塗中與完夫、正仲、巨源相會，所至輒作數劇飲笑樂，人生如此有幾。”胡完夫坐封還李定詞頭落職，家在晉陵。王存字正仲，潤州人。官左右史正言，知制誥，是時以事至家也。王注、查注脱去完夫，今補載。案完夫爲胡宗愈字，題云“三公皆一時英秀”，蓋指王、孫與胡也。
【箋】
多景樓　《詩集》查注：《京口志》：甘露寺有多景樓，中刻東坡熙寧甲寅與孫巨源輩會此賦采桑子詞，碑石今尚存。《清一統志》：多景樓在今江蘇北固山甘露寺内，北面大江，頗據形勢。始建於宋郡守陳天麟，即唐臨江亭故址。
尊酒相逢　韓愈詩（《贈鄭兵曹》）：“尊酒相逢十載前，君爲壯夫我少年。”
琵琶語　白居易《琵琶行》：“今夜聞君琵琶語。”
細撚輕攏　注見本卷《南鄉子》“裙帶石榴紅”闋。
【評】
“斜照江天一抹紅”句：人面波光相映。
【附考】
《詩集》馮注引楊元素云：孫洙巨源、王存正仲，與東坡同遊多景樓，京師官妓皆在，而胡琴者姿伎尤妙。三公皆一時英彦，境之勝，客之秀，伎之妙，真爲希遇。酒闌，巨源請於東坡曰：“殘霞晚照，非奇詞不盡。”遂作《采桑子》，所謂“多情多感仍多病，多景樓中”是也。又傅氏《注坡詞》引《本事集》云：潤州甘露寺多景樓，天下之殊景。甲寅仲冬，蘇子瞻、孫巨源、王正仲參會於此，有胡琴者姿色尤好。三公皆一時英秀，景之秀，妓之妙，真爲希遇。飲闌，巨源請于子瞻曰：“殘霞晚照，非奇才不盡。”子瞻作此詞。案二説同出一源，雖字句頗有參差，然味其語意，必皆元素紀録之詞。而王文誥注以三公爲不可解，遽引胡完仲以足之，殊爲可笑。元本如此標題，疑亦旁注混入，或他人引《本事集》爲之，《彊村》本亦沿其謬。愚意此詞題自當從傅注本爲妥。
更漏子送孫巨源
水涵空，山照市，西漢二疏鄉里。新白髮，舊黄金，故人恩義深。　　海東頭，山盡處，自古客槎來去。槎有信，赴秋期，使君行不歸。 　傅注本卷十二
【朱注】
《紀年録》：甲寅，送巨源作。王《案》：甲寅十月作。
【箋】
二疏　《漢書·疏廣傳》：疏廣、疏受，東海人。廣爲太子太傅，受爲少傅。並乞骸骨歸鄉里，宣帝賜黄金二十斤，太子贈五十斤。公卿大夫、故人邑子設祖道，供帳東都門外，觀者皆曰：“賢哉，二大夫！”廣既歸鄉里，日與故舊賓客相與飲樂。問其家金餘有幾所，趣賣以共具，曰：“此聖主所以惠養老臣也。”於是鄉黨族人悦服焉。
客槎　注見本卷《南歌子》“海上乘槎侣”闋。
醉落魄席上呈楊元素
分攜如昨，人生到處萍飄泊。偶然相聚還離索。多病多愁，須信從來錯。　　尊前一笑休辭卻，天涯同是傷淪落。故山猶負平生約。西望峨嵋，長羨歸飛鶴。 　傅注本卷九
【校】
傅注本題無“楊”字。
【朱注】
《紀年録》：甲寅，離京口，呈元素作。
【箋】
萍飄　杜甫詩（《秦州見敕目薛三璩授司議郎……凡三十韻》）：“浩蕩逐浮萍。”　傅注：萍無根，逐流而已，豈復有定居。
離索　注見本卷《南鄉子》“旌旆滿江湖”闋。
淪落　白居易《琵琶行》：“同是天涯淪落人，相逢何必曾相識。”
歸飛鶴　《搜神後記》：丁令威學道於靈虚山，後化鶴歸遼，集華表柱云：“有鳥有鳥丁令威，去家千年今始歸。城郭如故人民非，何不學仙塚累累。”杜甫詩（《卜居》）：“歸羡遼東鶴。”　傅注：韓溉《詠鶴》詩：“王孫若問歸飛處，萬里秋風是故鄉。”
浣溪沙
贈陳海州。陳嘗爲眉令，有聲。
長記鳴琴子賤堂，朱顔緑髮映垂楊。如今秋鬢數莖霜。　　聚散交遊如夢寐，升沉閑事莫思量。仲卿終不忘桐鄉。
【校】
傅注本闕。　毛本題作“憶舊”，“忘”作“避”。
【朱注】
案《詩集》甲寅十月，《次韻陳海州書懷》詩：“酒醒卻憶兒童事，長恨雙鳧去莫攀。”自注：“陳嘗令鄉邑。”詞當是同時作。
【箋】
鳴琴　《説苑》（《政理》）：子賤宰單父，鳴琴而治。巫馬期亦宰單父，以星出，以星入，日夜不處，以身親之，而單父亦治。
朱顔　宋玉《招魂》：“美人既醉，朱顔酡些。”
桐鄉　在今安徽桐城縣北，春秋桐國地。《漢書·循吏傳》：朱邑字仲卿，廬江舒人。少時爲舒桐鄉嗇夫，廉平不苛，以愛利爲行，未嘗笞辱人，存問耆老孤寡，遇之有恩，所部吏民愛敬焉。後官至大司農，病且死，屬其子曰：“我故爲桐鄉吏，其民愛我，必葬我桐鄉。後世子孫奉嘗我，不如桐鄉民。”及死，其子葬之桐鄉西郭外。民果然共爲邑起冢立祠，歲時祠祭，至今不絶。
【評】
“朱顔緑髮映垂楊”句：少年文治。“升沈閒事莫思量”句：言有遺□也。
沁園春
赴密州，早行，馬上寄子由。
孤館燈青，野店雞號，旅枕夢殘。漸月華收練，晨霜耿耿，雲山摛錦，朝露團團。世路無窮，勞生有限，似此區區長鮮歡。微吟罷，凭征鞍無語，往事千端。　　當時共客長安，似二陸初來俱少年。有筆頭千字，胸中萬卷，致君堯舜，此事何難。用舍由時，行藏在我，袖手何妨閑處看。身長健，但優游卒歲，且鬭尊前。 　傅注本卷十一
【校】
傅注本前半闋殘。　毛本無題，“團團”作“漙漙”。
【朱注】
《紀年録》：甲寅十月作。王《案》：公時由海州赴密，不復繞道至齊一視子由，故其詞如此耳。
【箋】
子由　《宋史·蘇轍傳》：轍字子由，年十九，與兄軾同登進士科。熙寧五年，授齊州掌書記。又三年，改著作佐郎。後以大中大夫致仕，築室於許，號潁濱遺老。自作傳萬餘言，不復與人相見，終日默坐，如是者幾十年。政和二年卒，年七十四。追復端明殿學士。淳熙中，諡文定。轍性沉静簡潔，爲文汪洋澹泊，似其爲人，不願人知之，而秀傑之氣終不可掩，其高處殆與兄軾相迫。所著《詩傳》、《春秋傳》、《古史》、《老子解》、《欒城文集》，並行於世。
野店雞號　《温庭筠》《商山早行》詩：“雞聲茆店月，人跡板橋霜。”
耿耿　小明也。謝朓詩（《暫使下都夜發新林至京邑贈府同僚》）：“秋河曙耿耿。”
漙漙　露多貌。《詩經》（《鄭風·野有蔓草》）：“野有蔓草，零露漙兮。”
世路二句　杜甫詩（《絶句漫興九首》）：“莫思身外無窮事，且盡生前有限杯。”
二陸　《晉書·陸機傳》：機字士衡，吴郡人。抗子。少有異才，文章冠世。抗卒，領父兵爲牙門將。年二十而吴滅。太康末，與弟雲俱入洛，造太常張華。華素重其名，如舊相識，曰：“伐吴之役，利獲二俊。”雲字士龍，六歲能屬文。性清正，有才理。少與機齊名，雖文章不及機，而持論過之，號曰“二陸”。年十六，吴平，入洛。機初詣張華，華問雲何在，機曰：“雲有笑疾，未敢自見。”俄而雲至，華爲人多姿制，又好帛繩纏鬚，雲見而大笑，不能自已。
萬卷　杜甫詩（《奉贈韋左丞丈二十二韻》）：“讀書破萬卷，下筆如有神。”
致君　《孟子》（《萬章》上）：伊尹曰：“吾安能使是君爲堯舜之君哉？”杜甫詩（《奉贈韋左丞丈二十二韻》）：“致君堯舜上，再使風俗淳。”
用舍二句　《論語》（《述而》）：用之則行，舍之則藏，惟我與爾有是夫。
優游二句　《家語》：優哉游哉，聊以卒歲。杜牧詩（按：此爲牛僧孺詩《席上贈劉夢得》）：“且鬬尊前見在身。”
【評】
眉批：後半闋過於平實，少温宛之趣。“孤館燈青，野店雞號，旅枕夢殘”三句：寫逆旅中不能寐情形。“晨霜耿耿”句：晨景。“雲山摛錦，朝露團團”兩句：何等美景。“世路無窮，勞生有限”兩句：可惜在逆旅中。“似此區區長鮮歡”句：感喟。“憑征鞍無語，往事千端”兩句：含蓄。“當時共客長安”句：追敘。“致君堯舜”句：少年意氣。“行藏在我”句：強自寬解。“但優游卒歲”句：勉爲慰藉。
【附考】
《遺山文集·東坡樂府集選引》：絳人孫安常注坡詞，參以汝南文伯起《小雪堂詩話》，删去他人所作《無愁可解》之類五十六首，其所是正亦無慮數十百處，坡詞遂爲完本，不可謂無功。然尚有可論者，如“古岸開青葑”《南柯子》以末後二句倒入前篇。此等猶爲未盡，然特其小小者耳。就中“野店雞號”一篇，極害義理，不知誰所作，世人誤爲東坡，而小説家又以神宗之言實之，云神宗聞此詞不能平，乃貶坡黄州，且言“教蘇某閑處袖手，看朕與王安石治天下”。安常不能辨，復收之集中。如“當時共客長安，似二陸初來俱妙年。有胸中萬卷，筆頭千字，致君堯舜，此事何難。用舍由時，行藏在我，袖手何妨閑處看”之句，其鄙俚淺近，叫呼衒鬻，殆市駔之雄醉飽而後發之，雖魯直家婢僕且羞道，而謂東坡作者，誤矣。又前人詩文有一句或一二字異同，蓋傳寫之久，不無訛謬，或是落筆之後，隨有改定。而安常一切以别本爲是，是亦好奇尚異之蔽也。就孫集録取七十五首，遇語句兩出者，擇而從之。自餘“玉 山”一篇，予謂非東坡不能作，孫以爲古詞，删去之，當自别有所據。姑存卷末，以候更考。丙申九月朔書于陽平寓居之東齋，元某引。
永遇樂
孫巨源以八月十五日離海州，坐别於景疏樓上。既而與余會於潤州，至楚州乃别。余以十一月十五日至海州，與太守會於景疏樓上，作此詞以寄巨源。
長憶别時，景疏樓上，明月如水。美酒清歌，留連不住，月隨人千里。别來三度，孤光又滿，冷落共誰同醉。捲珠簾、淒然顧影，共伊到明無寐。　　今朝有客，來從濉上，能道使君深意。憑仗清淮，分明到海，中有相思淚。而今何在，西垣清禁，夜永露華侵被。此時看、回廊曉月，也應暗記。 　傅注本卷七
【校】
傅注本題首有“公自序云”四字，“上”作“下”，“濉”作“淮”。　毛本題作“寄孫巨源”，“露”作“雲”，餘同傅本。
【朱注】
《紀年録》：甲寅，海州寄巨源作。　《詩集》施注：東坡與巨源既别於海州景疏樓，後登此樓，懷巨源作。王《案》：此詞有“别來三度，孤光又滿”，乃與巨源相别三月，而客至東武，爲道巨源寄語，故作此詞。時巨源以同修起居注、知制誥召還，計其必已自淮入京，故又有“而今何在，西垣清禁”及“此時看、迴廊曉月”等句，道其鎖宿之情事也。此詞作於乙卯正月，確不可易。案詞敍稱巨源八月十五日坐别樓上，則詞中“别來三度”，乃謂巨源之别海州，歷九月、十月，至公至之十一月十五日恰爲三度，非公與别三月也。仍從《紀年録》編甲寅。　《名勝志》：景疏樓在海州治東北。石刻云宋葉祖洽慕二疏之賢而建。疏廣、疏受皆東海人也。本集《次韻孫巨源》詩：“高才晚歲終難進，勇退常年正急流。不獨二疏爲可慕，他時當有景孫樓。”自注：“巨源近離東海，郡有景疏樓。”
【箋】
海州　《元和郡縣志》：海州，春秋魯之東鄙，秦分薛郡爲郯郡，漢改郯爲東海郡，武德四年改海州。《元豐九域志》：淮南東路海州，治朐山縣，東南至漣水軍三百四十里，北至密州四百五十里。
景疏樓　傅注：今東武有景疏樓，有景慕之意也。二疏，東海人。　案：此亦以是詞爲在密州作，故臆説東武有景疏樓耳。
明月如水　杜甫詩（《江月》）：“江月光於水。”
月隨人千里　鮑照《月》詩（《翫月城西門廨中》）：“三五二八時，千里與君同。”
别來三度　《詩集·次韻孫巨源寄漣水李盛二著作并見寄五絶》自注云：“昔與巨源、劉貢父、孫莘老相遇於山陽，自爾契闊，惟巨源近者復相遇於京口。”詳朱注。
濉上　《括地志》：濉水首受浚儀縣浪蕩渠水，東經臨慮縣入泗。
西垣　傅注：中書省謂之西掖。劉楨詩：“誰謂相去遠，隔此西掖垣。拘限清切禁，中情無由宣。”
露華　李白《清平調》：“春風拂檻露華濃。”
【評】
“長憶别時，景疏樓上”兩句：追憶前歡。“留連不住”句：急轉直下。“别來三度，孤光又滿”兩句：即景傷懷。“淒然顧影”句：正從“共誰”二字來。“憑仗清淮，分明到海，中有相思淚”三句：寫對方想念之殷。“西垣清禁，夜永露華侵被”：推想巨源别後生活應同此情境。末批：一氣旋轉，天馬行空，去留無迹。
減字木蘭花
空牀響琢，花上春禽冰上雹。醉夢尊前，驚起湖風入坐寒。　　《轉關》《鑊索》，春水流絃霜入撥。月墮更闌，更請宫高奏獨彈。
【校】
傅注本、毛本俱無。
【朱注】
本集公《與蔡景繁書》：朐山臨海石室，信如所諭。某嘗攜家一遊，時家有胡琴婢，就室中作《濩索涼州》，凜然有冰車鐵馬之聲。案公於甲寅十一月至海州，是詞疑賦胡琴婢事。
【箋】
轉關鑊索　《石湖詩集·復作韻記昨日坐中劇談及趙家琵琶之妙呈王正之提刑二絶》自注云：“正之云，《轉關六么》、《濩索梁州》、《歷弦薄媚》、《醉吟商胡渭州》，此四曲承平時專入琵琶，今不復有能傳者。”《白石道人歌曲·醉吟商小品序》：“石湖老人謂予曰：琵琶有四曲，今不傳矣。曰《濩索梁州》、《轉關緑腰》、《醉吟商胡渭州》、《歷弦薄媚》也。”《敖陶孫詩話》：“樂譜琵琶曲有《轉關六么》，取其聲調諧婉。又有《濩索梁州》，謂其音節間繁。”
春水流絃　白居易《琵琶行》：“間關鶯語花底滑，幽咽流泉水下灘。”
【評】
眉批：一片神行，不著成象。“空床響琢”句：彈。“花上春禽”：柔和。“冰上雹”：剛勁。此謂啄木鳥。“醉夢尊前”句：聽。“驚起湖風入坐寒”句：贊琴韻。“轉關鑊索”句：變調。“春水流絃霜入撥”句：贊其技藝之精巧。
乙卯 《年譜》：熙寧八年乙卯，先生年四十，到密州任。有《後杞菊賦》，其敍云：予仕宦十有九年，家日益貧。移守膠西，而齋廚索然。案：先生丁酉年登第，至是恰十九年矣。
蝶戀花密州上元
燈火錢塘三五夜，明月如霜，照見人如畫。帳底吹笙香吐麝，更無一點塵隨馬。　　寂寞山城人老也，擊鼓吹簫，卻入農桑社。火冷燈稀霜露下，昏昏雪意雲垂野。
【校】
傅注本闕。　毛本“更無”句作“此般風味應無價”，“卻”作“乍”，“稀”作“希”。
【朱注】
《紀年録》：乙卯作。王《案》：乙卯正月十五日作。
【箋】
上元　《白六帖》：正月十五日爲上元。
香吐麝　《説文》：麝如小麋，臍有香。一名射父。劉遵詩（《繁華應令》）：“腕動香飄麝。”
塵隨馬　蘇味道詩（《正月十五夜》）：“暗塵隨馬去。”
擊鼓二句　謂社祭也。《周禮》（《鼓人》）：以靈鼓鼓社祭。
【評】
眉批：此期生活可參看《超然亭記》。前半闋極寫舊遊之歡暢，後半闋歸到眼前，兩兩相形，感慨見於言外，而隨筆抒寫，不假雕飾，結筆尤爲悽惋。
江城子乙卯正月二十日夜記夢
十年生死兩茫茫。不思量，自難忘。千里孤墳，無處話淒涼。縱使相逢應不識，塵滿面，鬢如霜。　　夜來幽夢忽還鄉。小軒窗，正梳妝。相顧無言，惟有淚千行。料得年年腸斷處，明月夜，短松岡。
【校】
傅注本闕。毛本無題。
【朱注】
《紀年録》：乙卯作。王《案》：詞注謂公悼亡之作，考通義君卒於治平二年乙巳，至是熙寧八月乙卯，正十年也。　本集《亡妻王氏墓誌銘》：治平二年五月丁亥，趙郡蘇軾之妻卒於京師。其明年六月壬子，葬於眉之東北彭山縣安鎮鄉可龍里先君先夫人墓之西北。
【評】
“千里孤墳，無處話淒涼”兩句：泛寫感傷。“縱使相逢應不識”句：加倍寫感傷。“塵滿面，鬢如霜”兩句：“閒坐悲君亦自悲”。“小軒窗。正梳妝。相顧無言，惟有淚千行”四句：“梳妝”從上闋塵鬢映出，人間天上，滋味如何，讀之倍增悽黯。“料得年年斷腸處，明月夜，短松岡”三句：逼出結語。
雨中花慢
初至密州，以累年旱蝗，齋素累月。方春牡丹盛開，遂不獲一賞。至九月，忽開千葉一朵，雨中特爲置酒，遂作。
今歲花時深院，盡日東風，輕颺茶煙。但有緑苔芳草，柳絮榆錢。聞道城西，長廊古寺，甲第名園。有國豔帶酒，天香染袂，爲我留連。　　清明過了，殘紅無處，對此淚灑尊前。秋向晚、一枝何事，向我依然。高會聊追短景，清商不假餘妍。不如留取，十分春態，付與明年。 　傅注本卷十一
【校】
傅注本題存詞闕。調名無“慢”字，題首有“公”字，題末有“此詞”二字。　元本調名亦脱“慢”字，“假”誤作“暇”。從毛本。　毛本題作“初至密州，以旱蝗齋素者累月，方春牡丹盛開，不獲一賞，至九月，忽開千葉一朵，雨中爲置酒作”。“輕颺”作“蕩漾”。
【朱注】
《紀年録》：乙卯九月作。
【箋】
累年旱蝗　《詩集》查注：《水經注》：扶淇之水，出西南常山。本集《記略》云：山不甚高大，而下臨城中，如在山上。歲旱禱雨兹山，未嘗不應。蓋有常德者，故謂之常山。熙寧八年春夏旱，再禱焉，皆應如響，乃新其廟。熙寧九年七月，詔封常山神爲潤民侯。
柳絮榆錢　杜甫詩（《送路六侍御入朝》）：“不分桃花紅勝錦，生憎柳絮白于綿。”施肩吾詩（《戲詠榆莢》）：“風吹榆錢落如雨，繞林繞屋來不住。”先生《次韻田國博部夫南京見寄》詩：“深紅落盡東風惡，柳絮榆錢不當春。”
古寺　《詩集·玉盤盂》小序：東武舊俗，每歲四月，大會於南禪、資福兩寺，以芍藥供佛。而今歲最盛
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:31:39-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>