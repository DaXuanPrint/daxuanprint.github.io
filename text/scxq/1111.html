<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,花草稡编原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,花草稡编全文在线阅读,花草稡编全文在线下载,大玄古籍书库">
<meta name="description" content="《花草稡编》是明代著名学者陈耀文所编选的一部大型通代词选,选录词作的范围涉及唐、五代、宋、金、元、明等六个朝代626名词人,共计3702首,是有明一代规模最大的一部词总集,在词文献的整理和保存以及词学研究史上,具有较高的地位和价值。_花草稡编_全文在线阅读_花草稡编_全文在线下载_大玄古籍书库">
<title>花草稡编_陈耀文_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">花草稡编</span> <br/>
          作者： <span class="inputVal" id="bkauthor">陈耀文</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]310677</span> <br/>
          说明： <span class="inputVal" id="bkdec">《花草稡编》是明代著名学者陈耀文所编选的一部大型通代词选,选录词作的范围涉及唐、五代、宋、金、元、明等六个朝代626名词人,共计3702首,是有明一代规模最大的一部词总集,在词文献的整理和保存以及词学研究史上,具有较高的地位和价值。</span> <br/>
          封面： <span class="inputVal" id="bkimg">Z_20842.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]花草稡编
[book_author]陈耀文
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]310677
[book_dec]《花草稡编》是明代著名学者陈耀文所编选的一部大型通代词选,选录词作的范围涉及唐、五代、宋、金、元、明等六个朝代626名词人,共计3702首,是有明一代规模最大的一部词总集,在词文献的整理和保存以及词学研究史上,具有较高的地位和价值。
[book_img]Z_20842.jpg


[book_title]提要
钦定四库全书　　　　　　集部十
花草稡编　　　　　　　　词曲类二【词选之属】
提要
【臣】等谨案花草稡编二十四卷明陈耀文编耀文有经典稽疑已着录是编采掇唐宋歌词亦间及于元人而所采殊少耀文自称其因唐花间集宋草堂诗余而起故以花草稡编为名然使惟以二书合编各采其一字名书已无义理乃综括两代之词而以花字代唐字以草字代宋字衡以名实尤属未安然其书捃摭繁富每调有原题者必录原题或稍僻者必着采自某书其有本事者并列词话於其後其词本不佳而所填实为孤调如缕缕金之类则注曰备题编次亦颇不苟盖耀文于明代诸人中犹讲考证之学非嘲风弄月者比也虽纠正之详不及万树之词律选择之精不及朱彝尊之词综而裒辑之功实居二家之前创始难工亦不容以後来掩矣此本与天中记板式相同盖犹耀文旧刻而卷首乃有延佑四年陈良弼序刋刻拙恶仅具字形而其文则仍耀文之语盖坊贾得其旧板别刋一序弁其首以伪为元板耳乾隆四十六年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]花草稡编原序
夫填词者古乐府流也自昔选次者衆矣唐则有花间集宋则草堂诗余诗盛於唐而衰於晚叶至夫词调独妙絶无伦然宋之草堂盛行而花间不显故知宣情易感含思难谐者矣余自牵拙多睡尝欲铨稡二集以备一代典章顾以纪缉天中因循有未果者嗣以飘泊东南纳交素友淮隂吴生承恩姑苏吴生岫皆躭乐秇文藏书甚富余每得之假閲辄随笔位序之久之遂成六卷移疾归来游息竹素综缀正业之余因复益以诸人之本集各家之选本记録之所附载翰墨之所遗留上遡开天下讫宋末曲调不载於旧刻者元词间亦与焉其义例以世次为后先以短长为小大为卷一十有二计词三千二百八十余首丽则兼收不无有乖於大雅文房取玩略闚前辈之典刑邑侯太初谓天中百卷未便刻成此帙无多宜先付梓余重违其意渔猎剪耘殆逾二纪敝帚亦不忍遂弃者所愧顾曲远谢於周郎酸咸或爽於衆口贻之词垣庶期寄於取材云是刻也繇花间草堂而起故以花草命编陈良弼序

[book_title]卷一
钦定四库全书
花草稡编卷一
明　陈耀文　辑
小令
苍梧謡【饯刘恭父】　　　　　　张安国
归十万人家儿样啼公归去何日是来时
二
归猎猎薰风卷绣旗拦教住重举送行盃
三
归数得宣麻拜相时秋前後公衮更莱衣
十六字令【牕月】　　　　　　　周晴川【天机余锦】
眼月影穿牕白玉钱无人弄移过枕函边
闲中好　　　　　　　　　　郑梦复
闲中好尽日松为侣此趣人不知轻风度僧语
二　　　　　　　　　　　　段成式
闲中好尘务不萦心坐对当窗木看移三面隂
三　　　　　　　　　　　　张善继
闲中好幽磬度钟迟卷上论题肇画中僧姓支
醉公子　　　　　　　　　　乐府诗集
昨日春园饮今朝倒接?谁人扶上马不省下楼时
一片子
柳色青山映梨花雪鸟藏绿窗桃李下闲坐叹春芳
望夫歌【即罗嗊曲】　　　　　　　　刘采春【云溪友议】
不喜秦淮水生憎江上船载儿夫壻去经岁又经年
二
借问东园柳枯来得几年自无枝叶分莫怨太阳偏
三
莫作商人妇金钗当卜钱朝朝江口望错认几人船
四
那年离别日只道往桐庐桐庐人不见今得广州书
五
昨日胜今日今年老去年黄河清有日白髪黑无缘
六
昨夜北风寒牵船浦里安潮来打缆断揺橹始知难
明月斜【景德寺僧房】　　　　　吕洞宾【诗话总龟】
明月斜秋风冷今夜故人来不来教人立尽梧桐影
南歌子　　　　　　　　　　裴识【云溪友议】
不是厨中串争知炙里心井边银钏落展转恨还深
二
不信长相忆擡头问取天风吹荷叶动无夜不揺莲
三
簳?为红烛情知不自由细丝斜结网争奈眼相鈎
醉粧词　　　　　　　　　　蜀王衍
者边走那边走只是寻花柳那边走者边走莫厌金杯酒【北梦琐言云蜀後主裹小巾其尖如锥宫妓多衣道服簪莲花冠施胭脂夹脸号醉粧作此词】
南歌子　　　　　　　　　　温庭筠
堕低梳髻连娟细扫眉终日两相思为君憔悴尽百花时
二
转眄如波眼娉婷似柳腰花里暗相招忆君肠欲断恨春宵
三
懒拂鸳鸯枕休缝翡翠裙罗帐罢鑪燻近来心更切为思君
张泌
柳色遮楼暗桐花落砌香画堂开处晚风凉高卷水晶帘额衬斜阳
二
岸柳拖烟绿庭花照日红数声蜀魄入帘栊惊断碧窗残梦画屏空
温飞卿
镜水夜来秋月如雪采莲时小娘红粉对寒浪惆怅正思维
二
楚女欲归南浦朝雨湿愁红小船揺漾入花里波起隔西风
荷叶盃　　　　　　　　　　顾夐
春尽小庭花落寂寞凭槛敛双眉忍教成病忆佳期知摩知知摩知
二
记得那时相见胆颤鬓乱四肢柔泥人无语不擡头羞摩羞羞摩羞
三
夜久歌声怨咽残月菊冷露微微看看湿透缕金衣归摩归归摩归
四
金鸭香浓鸳被枕腻小髻簇花钿腰如细柳脸如莲怜摩怜怜摩怜
五
一去又乖期信春尽满院长莓苔手拈裙带独排徊来摩来来摩来
甘露歌【古祝英台集句】　　　　　　王介甫
折得一枝香在手人间应未有疑是经春雪未消今日是何朝
二
尽日含毫难比兴都无色可并万里晴天何处来真是屑琼瑰
三
天寒日暮山谷里的砾愁成水地上渐多枝上稀唯有故人知
北邙月　　　　　　　　　　妙香【洞微志】
劝君酒莫辞花落抛旧枝只有北邙山下月清光到死也相随【郑继超遇田参军赠妓曰妙香数年告别歌此词送酒翌日同至北邙下化狐而去】
三台令【一名翠华引】　　　　　　　王建
池北池南草绿殿前殿後花红天子千秋万岁未央明月清风
二
鱼藻池边射鸭芙蓉苑里看花日色赭黄相似不着红鸾扇遮
开元乐　　　　　　　　　　沈存中【侯鲭録】
鳷鹊楼头日暖蓬莱殿里花香草绿烟迷步辇天高日近龙床
二
按舞骊山影里回鸾渭水光中玉笛一天明月翠华满陌东风
三
楼上正临宫外人间不见仙家寒食轻烟薄雾满城明月梨花
四
殿後春旗簇仗楼前御队穿花一片红云闹处外人遥认官家
【括元丰中为翰林学士有词四首裕陵赏爱之】
晴偏好　　　　　　　　　　李霜涯
平湖千顷生芳草芙蓉不照红颠倒东坡道波光潋灧晴偏好
【西湖虽有山泉而大旱亦尝龟坼嘉熙庚子水涸茂草生焉祈雨无应李戏作此逻者廉捕之不得】
摘得新　　　　　　　　　　皇甫松
酌一巵须教玉笛吹锦筵红爉烛莫来迟繁红一夜经风雨是空枝
二
摘得新枝枝叶叶春管弦兼美酒最关人平生都得几十度展香茵
双雁儿　　　　　　　　　　杨补之
穷隂急景暗推迁减绿鬓换朱顔利名牵役几时闲又还惊一岁圆
二
劝君今夕不须眠且满满泛觥船大家沈醉对芳筵愿新年胜旧年
三
休惊明日岁华新且喜得又逢春北堂歌舞奉慈亲愿遐龄等大椿
十爱词　　　　　　　　　　郑子聃
我爱沂阳好民淳讼自稀谁言珥笔混莱夷行见离离秋草鞠圜扉
【齐乘云齐州俗有登莱沂密脑後插笔之语金末子聃知沂州民淳讼简故作此词云】
春晓曲　　　　　　　　　　朱希真
西楼落月鸡声急夜浸疎香淅沥玉人酒渇嚼春冰晓色入帘横宝瑟
西楼月【即春晓曲】　　　　　　　　张仲宗
瑶轩倚槛春风度柳垂烟花带露半闲鸳被怯余寒燕子时来窥绣户
捣练子【闻砧】　　　　　　　　李後主
深院静小庭空断续寒砧断续风无奈夜长人不寐数声和月到帘栊【兰畹曲会】
又【春恨】
云鬓乱晩粧残带恨眉儿远岫攒斜托香腮春笋懒为谁和泪倚栏杆
秦少游
心耿耿泪双双皎月清风冷透窗人去秋来宫漏永夜深无语对银釭
桂殿秋　　　　　　　　　　向伯恭
秋色里月明中红旌翠节下莲宫蟠桃已结瑶池露桂子初开玉殿风
渔父　　　　　　　　　　　张志和
西塞山前白鹭飞桃花流水鳜鱼肥青箬笠绿蓑衣斜风细雨不须归
二
钓台渔父褐为裘两两三三舴艋舟能纵櫂惯乘流长江白浪不曾忧
三
霅溪湾里钓鱼翁舴艋为家西复东江上雪浦边风笑着荷衣不叹穷
四
松江蟹舍主人欢菰饭蓴羮亦共飱枫叶落荻花乾醉宿渔舟不觉寒
五
青草湖中月正圆巴陵渔父櫂歌连钓车子掘头船乐在风波不用僊
【新唐书云志和字子同始名龟龄十六擢明经肃宗特见赏重因赐名後坐事贬南浦尉不复仕居江湖自称烟波钓徒着玄真子亦以自号每垂钓不设饵志不在鱼也尝撰渔歌宪宗图真求其歌不能致西吴记云湖州磁湖镇道士矶即张志和所谓西塞山前也志和有渔父词刺史顔真卿与陆鸿渐徐士衡李成矩共唱和二十五首递相唱和】
【李德裕玄真子渔歌记云德裕顷在内庭伏覩宪宗皇帝写真访求玄真子渔歌叹不能致余世与玄真子有旧早闻其名又感明主赏异爱才见思如此每梦想遗迹今乃获之如遇良宝於戏渔父贤而名隐鸱夷智而功高未若玄真隐而名彰显而无事其严光之比与处二子之间诚有裕矣】
张松龄
乐在风波钓是闲草堂松桂已堪攀太湖水洞庭山狂风浪起且须还【松龄玄真子之兄也惧其放浪不返和其词以招之】
李珣
避世垂纶不记年官高争得似君闲倾白酒对青山笑指柴门带月还
和凝
白芷汀寒立鹭鸶苹风轻剪浪花时烟羃羃日迟迟香引芙蓉惹钓丝
题供奉卫贤春江钓叟图【二首】　　李後主【金索书】
阆苑有情千里雪桃李无言一队春一壶酒一竿身快活如侬有几人
二
一棹春风一叶舟一纶茧缕一轻鈎花满渚酒满瓯万顷波中得自由【见五代画品补遗】
高宗【唐溪诗话】
水涵微雨湛虚明小笠轻蓑未要晴明监里縠纹生白鹭飞来空外声
管仲姬
人生贵极是王侯浮利浮名不自由争得似一扁舟弄月吟风归去休
梦江南【即望江南一名忆江南梦游仙谢秋娘】　　白乐天
江南好风景旧曾谙日出江花红胜火春来江水绿如蓝能不忆江南
刘禹锡
春去也多谢洛城人弱柳风从疑举袂丛兰裛露似沾巾独笑亦含嚬
温飞卿
梳洗罢独倚望江楼过尽千帆皆不是斜晖脉脉水悠悠肠断白苹洲
二
千万恨恨极在天涯山月不知心里事水风空落眼前花揺曳碧云斜
采莲子　　　　　　　　　　皇甫松
菡萏香连十顷陂【举棹】小姑贪戏采莲迟【年少】晩来弄水船头湿【举棹】更脱红裙裹鸭儿【年少】
二
船动湖光灧灧秋【举棹】贪看年少信船流【年少】无端隔水抛莲子【举棹】遥被人知半日羞【年少】
章台柳【寄柳氏】　　　　　　　韩翃
章台柳章台柳往日依依今在否纵使长条似旧垂亦应攀折他人手
又【荅韩员外】
杨柳枝芳菲节可恨年年赠离别一叶随风忽报秋纵使君来岂堪折
杨柳枝　　　　　　　　　　白居易
一树春风万万枝嫩於金色软於丝永丰西角荒园里尽日无人属阿谁
唐无名氏
万里长江一带开岸边杨柳几千栽锦帆未落西风起惆怅龙舟去不回
崔道融
雾捻烟搓一索春年年长似染来新应须唤作风流线系得东西南北人
顾云【续本事诗】
灞岸晴来送别频相偎相倚不胜春自家飞絮犹无定争把长条绊得人
李涉【鉴戒录】
锦池江上柳垂桥风引蝉声送寂寥不必如丝千万缕只禁离恨两三条
滕迈
三条陌上拂金羁万里桥边映酒旗此日令人肠欲断不堪将入笛中吹
温庭筠
宜春苑外最长条闲褭春风伴舞腰正是玉人肠絶处一渠春水赤栏桥
二
南内墙东御路傍须知春色柳丝黄杏花未肯无情思何事行人最断肠
三
馆娃宫外邺城西远映征帆近拂堤系得王孙归意切不同芳草緑萋萋
牛峤
解冻风来陌上青解垂罗袖拜卿卿无端褭娜临官路舞送行人过一生
二
吴王宫里色偏深一簇纎条万缕金不愤钱塘苏小小引郎松下结同心
三
褭翠笼烟拂暖波舞裙新染麴尘罗章华台畔隋堤上傍得春风尔许多
欧阳烱
软碧揺烟似送人映花时把翠蛾嚬青青自是风流主慢颭金丝待洛神
添声杨柳枝　　　　　　　　裴识
思量大是恶因缘只得相看不得怜愿作琵琶槽那畔美人长抱在胸前
温岐
一尺深红蒙麴尘旧物天生如此新合欢桃核终堪恨里许元来别有人
二
井底点灯深烛伊共郎长行莫围棊玲珑骰子安红豆入骨相思知不知
竹枝　　　　　　　　　　　孙光宪
乱绳千结绊人深越罗万丈表长寻杨柳在身垂意绪藕花落尽见莲心
张妙净
忆把明珠买妾时妾起梳头郎画眉郎今何处妾独在怕见花间蝴蝶飞【张字惠远曹妙清字比玉俱晓音律与杨廉夫为文字友】
八拍蛮　　　　　　　　　　阎选
愁锁黛眉烟易惨泪飘红脸粉难匀憔悴不知缘底事遇人推道不宜春
二
云锁嫩黄烟柳细风吹红蔕雪梅残光影不胜闺阁恨行行坐坐黛眉攒
小秦王　　　　　　　　　　苏东坡
济南春好雪初晴行到龙山马足轻使君莫忘霅溪女时作阳关肠断声
【苕溪渔隐云唐初歌词多是五言或七言诗初无长短句自中叶至五代渐变成长短句及宋朝则尽为此体今所存者止瑞鹧鸪小秦王二阕是七言八句诗并七言絶句诗而已瑞鹧鸪尤依字易歌若小秦王必须杂以虚声乃可歌耳】
字字双　　　　　　　　　　王丽真【女郎】
床头锦衾斑复斑架上朱衣殷复殷空庭明月闲复闲夜长路远山复山
南乡子　　　　　　　　　　欧阳烱
嫩草如烟石榴花发海南天日暮江亭春影渌鸳鸯浴水远山长看不足
二
洞口谁家木兰船系木兰花红袖女郎相引去游南浦笑倚春风相对语
三
二八花钿胸前如雪脸如莲耳坠金环穿瑟瑟霞衣窄笑倚江头招远客
李询
烟漠漠雨凄凄岸花零落鹧鸪啼远客扁舟临野渡思乡处潮退水平春色暮
二
倾绿蚁泛红螺闲邀女伴簇笙歌避暑信船轻浪里闲游戏夹岸荔枝红蘸水
三
云带雨浪迎风钓翁回棹碧湾中春酒香熟鲈鱼美谁同醉缆却扁舟篷底睡
甘州曲　　　　　　　　　　蜀王衍【老学丛谈】
画罗裙能结束称腰身柳眉桃脸不胜春薄媚足精神可惜许沦落在风尘
塞上秋　　　　　　　　　　老学丛谈
瘦藤老树昏鸦远山流水人家西风瘦马斜阳下断肠人去西风古道天涯
二
平沙细草斑斑曲溪流水潺潺塞上清秋早寒一声新雁黄云红叶青山
三
西风塞上鸣笳月明马上琵琶那底昭君恨多李陵台下淡烟衰草黄沙
喜春来【除夜玉山舟中】　　　　　　　张伯雨
江梅的的依茅舍石濑溅溅漱玉沙瓦瓯篷底送年华问暮鸦何处阿戎家
江南春　　　　　　　　　　寇莱公【温公诗话】
波渺渺柳依依孤村芳草远斜日杏花飞江南春尽离肠断苹满汀洲人未归
法驾导引【玉壶清话作望江南】　　　　　陈去非
朝元路朝元路同驾玉华君千乘载花红一色人间遥指是祥云回望海光新
二
东风起东风起海上百花揺十八风鬟云半动飞花和雨着轻绡归路碧迢迢
三
帘漠漠帘漠漠天澹一帘秋自洗玉舟斟白醴月华微映是空舟歌罢海西流
六么令　　　　　　　　　　吕洞宾
东与西眼与眉偃月炉中运坎离灵砂且上飞最幽微是天机你休痴你不知
九张机　　　　　　　　　　乐府雅词
醉留客者乐府之旧曲九张机者才士之新调凭戞玉之清歌写掷梭之春怨章章寄意句句言情恭对华筵敢陈口号
一掷梭心一缕丝连连织就九张机从来巧思知多少苦恨风流夕不归
一张机掷梭光景去如飞兰房夜永愁无寐呕呕轧轧织成春恨留着待郎归
两张机月明人静漏声稀千丝万缕相萦系织成一段回纹锦字将去寄呈伊
三张机中心有朶耍花儿娇红嫩绿春明媚君须早折一枝浓艳莫待过芳菲
四张机鸳鸯织就欲双飞可怜未老头先白春波碧草晓寒深处相对浴红衣
五张机芳心密与巧心期合欢树上连理枝双头花下两同心处一对化生儿
六张机雕花铺锦半离披兰房别有留春计炉添小篆日长一线相对绣工迟
七张机春蚕吐尽一生丝莫教容易裁罗绮无端剪破仙鸾彩凤分作两般衣
八张机纎纎玉手住无时蜀江濯尽春波媚香遗囊麝花房绣被归去意迟迟
九张机一心长在百花枝百花共作红堆被却将春色藏头裹面不怕睡多时
轻丝象牀玉手出新奇千花万草光凝碧裁缝衣着春天歌舞飞蝶语黄鹂
春衣素丝染就已堪悲尘昏汗汗无顔色应同秋扇从兹永弃无复奉君时
歌声飞落画梁尘舞罢香风卷绣茵更欲缕陈机上恨尊前恐有断肠人
又
一张机采桑陌上试春衣风晴日暖慵无力桃花枝上啼莺言语不肯放人归
两张机行人立马意迟迟深心未忍轻分付回头一笑花间归去只恐被花知
三张机吴蚕已老燕雏飞东风宴罢长洲苑轻绡催趁馆娃宫女要换舞时衣
四张机咿哑声里暗颦眉回梭织朶垂莲子盘花易绾愁心难整脉脉乱如丝
五张机横纹织就沈郎诗中心一句无人会不言愁恨不言憔悴只恁寄相思
六张机行行都是耍花儿花间更有双蝴蝶停梭一晌闲窗影里独自看多时
七张机鸳鸯织就又迟疑只恐被人轻裁剪分飞两处一场离恨何计再相随
八张机回纹知是阿谁诗织成一片凄凉意行行读遍厌厌无语不忍更寻思
九张机双花双叶又双枝薄情自古多离别从头到底将心萦系穿过一条丝
忆王孙【一名怨王孙忆君王】　　　　　　谢克家
依依官柳拂宫墙楼殿无人春昼长燕子归来依旧忙忆君王月破黄昏人断肠
【避兵夜话云渊圣幸敌营不返谢元及作此词鼠璞云语意悲凉读之使人堕泪真爱君忧国之语】
春　　　　　　　　　　　李重光
萋萋芳草忆王孙柳外高楼空断魂杜宇声声不忍闻欲黄昏雨打梨花深闭门
夏
风蒲猎猎小池塘过雨荷花满院香沈李浮瓜冰雪凉竹方牀针线慵拈午梦长
秋
飕飕风泠荻花秋明月斜侵独倚楼十二珠帘不上鈎黯凝眸一点渔灯古渡头
冬
同云风扫雪初晴天外孤鸿三两声独拥寒衾不忍听月笼明窗外梅花瘦影横
吕圣求
晚妆新试碧衫凉金鸭犹残昨夜香柳际风来月满廊一双双人对鸳鸯浴小塘
二
林花着雨褪胭脂叶底双桃结子迟对镜凭郎略皱眉笑微微燕子羞人心懒归
豆叶黄【栏干万里心】　　　　　　　张宗瑞
小楼柳色未春深湘月牵情入苦吟翠袖风前冷不禁怕登临几曲栏干万里心
二
清明小院杏花开半启朱扉燕子来晓起梳头对玉台照香腮羞覩惊鸿瘦影回【集作画蛾眉】
陈子高
粉墙丹柱柳丝中帘箔轻明花影重午醉醒来一面风绿悤悤几颗樱桃叶底红
莫少虚
春风楼上柳腰肢初试花前金缕衣嫋嫋娉娉不自持晓粧迟画得蛾眉胜旧时
程正伯
萧萧梅雨断人行门掩残春绿?生翠被寒灯枕自横梦初惊窗外啼鹃催五更
姚令威
毵毵杨柳绿初低澹澹梨花开未齐楼上情人听马嘶忆郎归细雨春风湿酒旗
蕃女怨　　　　　　　　　　温飞卿
万枝香雪开已遍细雨双燕钿蝉筝金雀扇画梁相见雁门消息不归来又飞回
二
碛南沙上惊雁起飞雪千里玉连环金镞箭年年征战画楼离恨锦屏空杏花红
後庭花破子
玉树後庭前瑶草粧镜边去年花不老今年月又圆莫教偏和花和月大家长少年
如梦令【一名宴桃源一名忆仙姿东坡改为如梦令】　古今词话
曾宴桃源仙洞一曲清歌舞凤长记欲别时和泪出门相送如梦如梦残月落花烟重【仙监太白作】
【後唐庄宗修内苑掘得断碑中有三十二字庄宗使乐工入律歌之名曰古记又使翰林作数篇】
冯延已
尘拂玉台鸾镜凤髻不堪重整绡帐泣流苏愁掩玉屏人静多病多病自是行云无定
周美成
门外迢迢行路谁送郎边尺素巷陌雨余风当面湿花飞去无绪无绪闲处偷垂玉筯
朱希真
一夜新秋风雨客恨客愁无数我是卧云人悔到红尘深处难住难住拂袖青山归去
谢无逸
花落莺啼春暮陌上绿杨飞絮金鸭晚香寒人在洞房深处无语无语叶上数声疎雨
二
门外落花流水日暖杜鹃声碎蕃马小屏风一枕画堂春睡如醉如醉正是困人天气
秦少游
门外鸦啼杨柳春色着人如酒睡起熨沈香玉腕不胜金斗消瘦消瘦还是褪花时候
二
遥夜沈沈如水风紧驿亭深闭梦破鼠窥灯霜送晓寒侵被无寐无寐门外马嘶人起
三
幽梦悤悤破後妆粉乱痕沾袖遥想酒醒来无奈玉销花瘦回首回首遶岸夕阳疎柳
四
楼外残阳红满春入柳条将半桃李不禁风回首落英无限肠断肠断人共楚天俱远
五
池上春归何处满目落花飞絮孤馆悄无人梦断月堤归路无绪无绪帘外五更风雨
向丰之
谁伴明窗独坐我和影儿两个灯尽欲眠时影也把人抛躱无那无那好个恓惶的我
晁叔用
帘外新来双燕朱阁琼楼穿遍香径得泥归飞蹙池塘波面谁见谁见春晚昭阳宫殿
二
墙外辘轳金井惊梦瞢腾初省深院闭斜阳燕入隂隂帘影人静人静花落鸟啼飞定
三
门在垂杨隂里楼枕曲江春水一阵牡丹风香压满园花气沈醉沈醉不记绿窗先睡
沈会宗
日过重帘未卷袅袅欲残香线午醉恰醒来柳外一声莺啭不见不见门掩落花深院
二
回首芜城旧苑还是绿深红浅春意已无多斜日满帘飞燕不见不见花上雨来风转
曹元宠
门外绿隂千顷两两黄鹂相应睡起不胜情行到碧梧金井人静人静风动一枝花影
朱雍
池上数枝开遍临水幽香清浅楼上欲黄昏吹彻一声晴管零乱零乱衣上残英都满
黄鲁直
莺嘴啄花红溜燕尾点波绿皱指冷玉笙寒吹彻小梅春透依旧依旧人与绿杨俱瘦
李易安
常记溪亭日暮沈醉不知归路兴尽晚回舟误入芙蓉深处争渡争渡惊起一滩鸥鹭
二
昨夜雨踈风骤浓睡不消残酒试问卷帘人却道海棠依旧知否知否应是绿肥红瘦
美奴【陆敦礼侍儿】
日暮马嘶人去船逐清波东注後夜最高楼还肯思量人否无绪无绪生怕黄昏疎雨【苕溪渔隐】
席上红白桃花　　　　　　严蕊【幼芳天台营妓】
道是梨花不是道是杏花不是白白与红红别是东风情味曾记曾记人在武陵微醉
宫词　　　　　　　　　　孙夫人
翠擘红蕉影乱月上朱栏一半风自碧空来吹落歌珠一串不见不见人被绣帘遮断
周少隐
帘幙疎疎风透庭下月寒花瘦寛尽沈郎衣方寸不禁僝僽难受难受灯暗月斜时候
贺方回
莲叶初生南浦两岸绿杨飞絮向晚鲤鱼风断送彩帆何处凝伫凝伫楼外一江烟雨
陈去非
落日霞绡一缕素月棱棱微吐何处夜归人呕嘎几声柔橹归去归去家在烟波深处
晁次膺
又是青春将暮望极桃溪归路洞户悄无人空鏁一庭红雨凝伫凝伫人面不知何处
书赵伯充家小姬领巾　　　黄鲁直
天气把人僝僽落絮游丝时候茶饭可曾炊【一本云去岁迷藏花柳恰恰如今时候心绪几曾炊】镜中嬴得销瘦生受生受更被养娘催绣
梧叶儿【赠龟溪医隐唐茂之】　　　　　　张天雨
移家去市隐间幽事颇相关刘商观棊罢韩康卖药还点检绿云鬟数不尽龟溪好山
宫中调笑【一名转应词一名三台令】　　　　王建
罗袖罗袖暗舞春风依旧遥看歌舞玉楼好日新粧坐愁愁坐愁坐一世虚生虚过
二
蝴蝶蝴蝶飞上金花枝叶君前对舞春风百叶桃花树红红树红树燕语莺啼日暮
三
团扇团扇美人竝来遮面玉顔憔悴三年谁复商量管弦弦管弦管春草昭阳路断
戴叔伦
边草边草边草尽来兵老山南山北雪晴千里万里月明明月明月哀笳一声愁絶
冯延巳
春色春色依旧青门紫陌日斜柳暗花嫣醉卧春风少年年少年少行乐直须及早
二
明月明月照得离人愁絶更深影入空床不道帏屏夜长长夜长夜梦到庭花隂下
三
南浦南浦翠鬟离人何处当时携手高楼依旧楼前水流流水流水中有伤心双泪
遐方怨　　　　　　　　　　温飞卿
凭绣槛解罗帏未得君书断肠潇湘春雁飞不知征马几时归海棠花谢也雨霏霏
二
花半折雨初晴未卷珠帘梦残惆怅闻晚莺宿粧眉浅粉山横约鬟鸾镜里绣罗轻
诉衷情　　　　　　　　　　温庭筠
莺语花舞春昼午雨霏微金带枕宫锦凤凰帷柳弱燕交飞依依辽阳音信稀梦中归
韦庄
烛烬香残帘未卷梦初惊花欲谢深夜月胧明何处按歌声轻轻舞衣尘暗生负春情
顾夐
香灭帘垂春漏永整鸳衾罗带重双凤缕黄金窗外月光临沈沈断肠无处寻负春心
二
永夜抛人何处去絶来音香阁掩眉敛月将沈争忍不相寻怨孤衾换我心为你心始知相忆深
西溪子　　　　　　　　　　牛峤
扞拨双盘金凤蝉鬓玉钗揺动画堂前人不语弦解语弹到昭君怨处翠蛾愁不擡头
毛文锡
昨日西溪游赏芳树奇花千样鎻春光金罇满听弦管娇妓舞袖香暖不觉到斜晖马驮归
李询
金缕翠钿浮动粧罢小窗圆梦日高时春已老人来到满地落花慵扫无语倚屏风泣残红
甘州子　　　　　　　　　　顾夐
一炉龙麝锦帷傍屏掩映烛荧煌禁楼刁斗喜初长罗荐绣鸳鸯山枕上私语口脂香
二
每逢清夜与良晨多怅望足伤神云迷水隔意中人寂寞绣罗裀山枕上几点泪痕新
三
曾如刘阮访仙踪深洞客此时逢绮筵散後绣衾同欵曲见韶容山枕上常是怯晨钟
天仙子　　　　　　　　　　皇甫松
晴野鹭鸶飞一只水葓花发秋江碧刘郎此日别天仙登绮席泪珠滴十二晚峰高历历
韦庄
怅望前回梦里期看花不语苦寻思露桃宫里小腰肢眉眼细鬓云垂唯有多情宋玉知
二
深夜归来长酩酊扶入流苏犹未醒醺醺酒气麝兰和惊睡觉笑呵呵长道人生能几何
三
蟾彩霜华夜不分天外鸿声枕上闻绣衾香冷懒重薰人寂寂叶纷纷才睡依前梦见君
四
梦觉云屏依旧空杜鹃声咽隔帘栊玉郎薄幸去无踪一日日恨重重泪界莲腮两线红
和凝
柳色披衫金缕凤纎手轻拈红豆弄翠蛾双脸正含情桃花洞瑶台梦一片春愁谁与共
二
洞口春红飞蔌蔌仙子含愁眉黛绿阮郎何事不归来懒烧金慵篆玉流水桃花空断续
思佳客令　　　　　　　　　赵介庵
天似水秋到芙蓉如乱绮芙蓉意与黄花倚历历黄花矜酒美清露香山间有个闲人喜
风流子　　　　　　　　　　孙光宪
楼倚长衢欲暮瞥见神仙伴侣微傅粉栊梳头隐映画帘开处无语无绪慢曳罗裙归去
二
金络玉衔嘶马系向绿杨隂下朱户掩绣帘垂曲院水流花谢欢罢归也犹在九衢深夜
归国謡　　　　　　　　　　冯延已
何处笛深夜梦回情脉脉竹风檐雨寒窗隔　离人几岁无消息今头白不眠特地重相忆
二
春艳艳江上晚山三四点柳丝如剪花如染　香闺寂寂门半掩愁眉敛泪珠滴破胭脂脸
三
寒水碧水上何人吹玉笛扁舟远送潇湘客　芦花千里霜月白伤行色来朝便是关山隔
江城子　　　　　　　　　　韦庄
恩重娇多情易伤漏更长解鸳鸯朱唇未动先觉口脂香缓掲绣衾抽皓腕移凤枕枕潘郎
二
髻鬟狼籍黛眉长出兰房别檀郎角声呜咽星斗渐微茫露冷月残人未起留不住泪千行
牛峤
鵁鶄飞起郡城东碧江空半滩风越王宫殿苹叶藕花中帘卷水楼渔浪起千片雪雨蒙蒙
二
极浦烟消水鸟飞离筵分首时送金巵渡口杨花狂雪任风吹日暮空江波浪急芳草岸雨如丝
张泌
碧栏干外小中庭雨初晴晓莺声飞絮落花时节近清明睡起卷帘无一事匀面了没心情
二
浣花池上见卿卿脸波秋水明黛眉轻绿云高绾金簇小蜻蜓好是问他来得麽和笑道莫多情
四时乐【春】　　　　　　　　　李公麟
桃李花开春雨晴声声布谷迎村鸣家家场头酹酒觥为告庄主东作兴黄犊先破东南村
二【夏】
火云蔽日当空浮田头耨草汗欲流绿竹人寂鸟声休暂来歇午乘清幽山妻送饷扇遮头
三【秋】
黄云万里秋有成村村酒熟家家迎刲羊赛社人不醒醉後鼓腹歌昇平欣然同乐仓满盈
四【冬】
寒风十月雪欲飞居人木榻添纸帏地炉活火酒频煨瓦杯不说羊羔肥醉来曲肱歌声微
【公麟字伯时元佑间登第为泗州録事参军好古博雅工草书图画元符中归老泉石作龙眠山庄】
定西番　　　　　　　　　　温庭筠
汉使昔年离别攀弱柳折寒梅上高台　千里玉关春雪雁来人不来羌笛一声愁絶月徘徊
二
细雨晓莺春晚人似玉柳如眉正相思　罗幕翠帘初卷镜中花一枝肠断塞门消息雁来稀
牛峤
紫塞月明千里金甲冷戍楼寒梦长安　乡思望中天阔漏残星亦残画角数声呜咽雪漫漫
毛熙震
苍翠浓隂满院莺对语蝶交飞戏蔷薇　斜日倚阑风好余香出绣衣未得玉郎消息几时归
望江怨　　　　　　　　　　牛峤
东风急惜别花时手频执罗帏愁独入马嘶残雨春芜湿倚门立寄语薄情郎粉香和涙泣
思帝乡　　　　　　　　　　温飞卿
花花满枝红似霞罗袖画帘肠断卓香车回面共人闲语战箆金凤斜惟有阮郎春尽不归家
孙光宪
如何遣情情更多永日水晶帘下敛羞蛾六幅罗裙窣地微行曳碧波看尽满池疎雨打团荷
莫打鸭【宣城守吕士龙欲杖营妓井丽华吕眷一客娼井短肥梅圣俞作此解之】
莫打鸭打鸭惊鸳鸯鸳鸯新自南洲落不比孤洲老秃鶬秃鶬尚有独飞去何况鸳鸯羽翼长【侯鲭録】
长相思　　　　　　　　　　白乐天
深画眉浅画眉蝉鬓鬅鬙云满衣阳台行雨回　巫山高巫山低暮雨潇潇郎不归空房独守时
二
汴水流泗水流流到瓜州古渡头吴山点点愁　思悠悠恨悠悠恨到归时方始休月明人倚楼
李後主
一重山两重山山远天高烟水寒相思枫叶丹　菊花开菊花残塞雁高飞人未还一帘风月闲
二
云一緺玉一梭澹澹衫儿薄薄罗轻颦双黛螺　秋风多雨相和帘外芭蕉三两窠夜长人奈何
冯延已
红满枝绿满枝宿雨厌厌睡起迟闲庭花影移　忆归期数归期梦见虽多相见稀相逢知几时
林和靖
吴山青越山青两岸青山相送迎谁知离别情　君泪盈妾泪盈罗带同心结未成江头潮已平
欧阳永叔
苹满溪柳遶堤相送行人溪水西回时陇月低　烟霏霏风凄凄重倚朱门听马嘶寒鸥相对飞【一作张子野】
黄叔阳
天悠悠水悠悠月印金枢晓未收笛声人倚楼　芦花秋蓼花秋催得吴霜点鬓稠香笺莫寄愁
万俟雅言
短长亭古今情楼外凉蟾一晕生雨余秋更清　暮云平暮云横几叶秋声和雁声行人不要听
游西湖　　　　　　　　　康伯可
南高峰北高峰一片湖光烟霭中春来愁杀侬　郎意浓妾意浓油壁车轻郎马骢相逢九里松
吕居仁
要相忘不相忘玉树郎君月艳娘几回欲断肠　欲下床却上床上得床来思旧乡北风吹梦长
李知几
花飞飞絮飞飞三月江南烟雨时楼台春树迷　双莺儿双燕儿桥北桥南相对啼行人犹未归
寄远　　　　　　　　　　刘後村
朝有时暮有时潮水犹知日两回人生长别离　来有时去有时燕子犹知社後归君行无定期
程正伯
对重阳感重阳身在西风天一方年年人断肠　景凄凉客凄凉纵有黄花祗异乡晩云连梦长
颐堂
来悤悤去悤悤短梦无凭春又空难随郎马踪　山重重水重重飞絮流云西复东音书何处通
王之道
吴江风吴江枫索索秋声飞乱红晩来归意浓　淮山西淮山东明月今宵何处同相寻魂梦中
二
风凄凄雨霏霏风雨夜寒人别离梦回还自疑　蛩声悲漏声迟一点青灯明更微照人双泪垂
万俟雅言
一声声一更更窗外芭蕉窗里灯此时无限情　梦难成恨难平不道愁人不喜听空阶滴到明
天机余锦
清夜长泛玉觞照座江梅花正芳风传细细香　围艳粧留醉乡一曲清歌声遶梁罇前人断肠
又
烟凄凄草凄凄野火原头烧断碑不知名姓谁　印累累塜累累千万人中几个归荣华朝露稀
又
劝一盃复一盃短褐相随死便埋英雄安在哉　眉不开怀不开幸有江边旧钓台拂衣归去来
春晚　　　　　　　　　　黄叔阳
惜春归爱春归脱了罗衣着苎衣绿隂黄鸟啼　酒醒时梦醒时清簟疎帘一局棊丁东风马儿
又
花满枝柳满枝眼底春光似旧时燕归人未归　泪沾衣酒沾衣烦恼长多欢事稀此情风月知
又
面苍然鬓皤然满腹诗书不直钱官闲常昼眠　铭燕山赋甘泉自古功名属少年知心惟杜鹃
贾似道遭贬
去年秋今年秋湖上人家乐复忧西湖依旧流　吴循州贾循州十五年间一转头人生放下休【吴履斋贬由贾】
雪消春初　　　　　　　　吴叔姬【夷坚支志】
烟霏霏雨霏霏雪白梅花枝上堆春从何处回　醉眼开睡眼开疎影横斜安在哉从教塞管催
花草稡编卷一

[book_title]卷二
<集部,词曲类,词选之属,花草稡编>
钦定四库全书
花草稡编卷二
明　陈耀文　辑
小令
梦桃源　　　　　　　　　　明道杂志
砥柱勒铭赋本赞禹功勲试官亲处分赞唐文　秀才冥子里銮驾幸并汾恰似郑州去出曹门
【党禹锡学士厚德老儒而性涉迂滞尝言一生读书但得佳赋题数个每遇差考试辄用之用亦几尽尝试监生试砥柱勒铭赋此铭今具在乃唐太宗铭禹功而党公误记为太宗自铭其功宋涣中第一其赋悉是太宗自铭韩玉汝时为御史因章劾之有无名子作此嘲之冥子里俗谓昏也】
河满子　　　　　　　　　　毛文锡
红粉楼前月照碧纱窗外莺啼梦断辽阳音信那堪独守空闺恨对百花时节王孙绿草萋萋
和凝
写得鱼牋无限其如花锁春辉目断巫山云雨空教残梦依依却爱薰香小鸭羡他长在屏帏
孙光宪
冠劒不随君去江河还共恩深歌袖半遮眉黛泪珠旋滴衣襟惆怅云愁雨怨断魂何处相寻
风光好　　　　　　　　　　陶秀实
好姻缘恶姻缘只得邮亭一夜眠别神仙　琵琶拨尽相思调知音少待得鸾胶续断弦是何年
天机余锦
柳阴阴水沈沈风约双凫立不禁碧波心　孤村桥断人迷路舟横渡旋买村醪浅浅斟更微吟
相见欢【又名上西楼秋夜月忆真妃乌夜啼】　　　薛昭藴
罗襦绣袂香红画堂中细草平沙蕃马小屏风　卷罗幕凭粧阁思无穷暮雨轻烟魂断隔帘栊
孟?【古今词话】
无言独上西楼月如鈎寂寞梧桐深院锁清秋　剪不断理还乱是离愁别有一般滋味在心头
李後主
林花谢了春红太悤悤无奈朝来寒雨晚来风　胭脂泪相留醉几时重自是人生长恨水长东
冯延己
晓窗梦到昭华阿琼家欹枕残粧一朶卧枝花　情极处却无语玉钗斜翠阁银屏回首已天涯
朱希真
东风吹尽江梅橘花开旧日吴王宫殿长青苔　今古事英雄泪老相催常恨夕阳西下晚潮回
二
泷州几番清秋许多愁叹我贴闲白了少年头　人间事如何是去来休自是不归归去有谁留
天机余锦
都无一点残红夜来风底事东君归去太悤悤　桃花醉梨花泪总成空断送一年春在绿阴中
词话
一弯月挂危楼似藏鈎醉里不知黄叶报新秋　征鸿断归云乱远峰愁愁见绿杨凝恨在江头
陆放翁
江楼绿暗红稀燕交飞忽到当年行处恨依依　洒清泪叹人事与心违满酌玉壶花露送春归
康仲伯
悤悤一望关河听离歌艇子急催双桨下清波　淋浪醉阑干泪奈情何明日画桥西畔暮云多
蔡仲道
楼前流水悠悠驻行舟满目寒云衰草使人愁　多少恨多少泪谩迟留何似蓦然舍去来休
望梅花　　　　　　　　　　和凝
春草全无消息腊雪犹余踪迹越岭寒枝香自坼冷艳奇芳堪惜何事夀阳无处觅吹入谁家横笛
孙光宪【二调异】
数枝开与短墙平见雪萼红跗相映引起谁人边塞情帘外欲三更吹断离愁月正明空听隔江声
醉太平【赠妓】　　　　　　　　刘龙洲
情高意真眉长鬓青小楼明月调筝写春风数声　思君忆君魂牵梦萦翠销香暖云屏更那堪酒醒
四字令　　　　　　　　　　张叔夏
莺吟翠屏帘吹絮云东风也怕花嗔带飞花趁春　隣娃笑迎嬉游趁晴明朝何处相寻那人家柳阴
调笑【集句】　　　　　　　　　宣和中【九重传出】
盖闻行乐须及良辰锺情正在吾辈飞觞举白目断巫山之暮云缀玉聨珠韵胜池塘之春草集古人之妙句助今日之清欢
珠流璧合暗连文月入千江体不分此曲只应天上有歌声岂合世间闻
巫山
千里楚江水明月楼高愁独倚井梧宫殿生秋意望断巫山十二雪肌花貌参差是朱阁五云仙子
桃源
相误桃源路万里苍苍烟水暮留君不住君须去秋月春风闲度桃花零乱如红雨人面不知何处
洛浦
非雾花无语还似朝云何处去凌波不过横塘路燕燕莺莺飞舞风吹仙袂飘飘举拟倩游丝惹住
明妃
相忆无消息目断遥天云自白寒山一带伤心碧风土萧疎故国长安不见浮云隔纵使君来争得
班女
来见蕊宫殿记得随班迎凤辇余花落尽苍苔院斜掩金铺一扇千金买笑无方便和泪盈盈娇眼
锦瑟
无处难轻诉锦瑟华年谁与度黄昏更下潇潇雨况是青春将暮花虽无语莺能语来道曾逢郎否
琵琶
衫湿情何极上下花间声转急满船明月芦花白秋水长天一色芳年未老时难得目断远空凝碧
放队
玉炉夜起沈香烟唤起佳人舞绣筵去似朝云无处觅游童陌上拾花钿
西子　　　　　　　　　　晁无咎
肠断越江岸越女江头沙自浣天然玉貌铅红浅自弄芙蓉日晚紫骝嘶去犹回眄笑入荷花不见
回纹
寸结肝肠切织锦机边音韵咽玉琴尘暗薰炉歇望尽床前秋月刀裁锦断诗可灭恨似连环难絶
罗敷
归去携笼女南陌柔桑三月暮使君春思如飞絮五马徘徊频驻蚕饥日晩空留顾笑指秦楼归去
武陵
烟暖武陵晩洞里春长花烂漫红英满地溪流浅渐听云中鸡犬刘郎迷路香风远悞到蓬莱仙馆
苏小
苏小最娇妙几度花间曾调笑云情雨态知多少悔恨相逢又早刘郎襟韵正年少风月今宵偏好
苏苏
声切恨难说千里潮平春浪阔梅风不解相思结忍送落花飞雪多才一去芳音絶更对珠帘新月
张好好　　　　　　　　　李汉老
相望楚江上萦水缭云凝妙唱龙沙醉眼看花浪正要风将月傍云车瑶佩成惆怅衰柳自须相向
太真　　　　　　　　　　黄山谷
无语恨如许方士归时肠断处梨花一枝春带雨半钿分钗亲付天长地久相思苦渺渺鲸波无路
王昭君　　　　　　　　　秦少游
回顾汉宫路扞拨檀槽鸾对舞玉容寂寞花无主顾影偷弹玉筯未央宫殿知何处目断征鸿南去
乐昌公主
辇路江枫古楼上吹箫人在否菱花半璧香尘汚往日繁华何处旧欢新爱谁为主啼笑两难分付
崔徽
翡翠好容止谁使庸奴轻点缀裴郎一见心如醉笑里偷传深意罗衣深夜与门吏暗结城西幽会
无双
相慕无双女当日尚书先曾许王郎明俊神仙侣肠断别离情苦数年暌恨今复遇笑指襄江归去
灼灼
肠断绣帘卷妾愿身为梁上燕朝朝暮暮长相见莫遣恩迁情变红绡粉泪知何限万古空传遗怨
盼盼
恋恋楼中燕燕子楼空春日晚将君一去音容远空锁楼中深怨春风重到人不见十二阑干倚遍
崔莺莺
春梦神仙洞冉冉拂墙花树动西厢待月知谁共更觉玉人情重红娘深夜行云送困嚲钗横金凤
采莲
柳岸水清浅笑折荷花呼女伴盈盈日照新妆面水调空传幽怨扁舟日暮笑声远对此令人肠断
烟中怨
眷恋西湖岸湖面楼台侵云汉阿溪本是飞琼伴风月朱扉斜掩谢郎巧思诗裁剪能动芳怀幽怨
离魂记
心素与谁语始信别离情最苦兰舟欲解春江暮精爽随君归去异时携手重来处梦觉春风庭户
清友【梅】　　　　　　　　　曾端伯
清友羣芳右万缟纷披兹独秀天寒月薄黄昏後缟袂亭亭招手故山千树连云岫借问如今安否
净友【莲】
净友如装就折得清香来满手一溪湛湛无尘垢白羽轻揺晴昼远公保社今何有怅望东林搔首
玉友【酒】
玉友平生旧相与忘形偏耐久醉乡径到无何有莫问区区升斗人生一笑难开口为报速宜相就
破子
花好被花恼庭下嫣然如巧笑曾教健步移根到各是一般奇妙赏心乐事知多少乱插繁华晴昊
二
酒美直无比小瓮新醅浮玉蚁空传乌氏并程氏不数云安麴米十花更互来相对常伴先生沈醉
捣练子　　　　　　　　　　黄鲁直
梅凋粉柳揺金池塘波暖动游鳞扇和风初昼永　微雨後敛轻尘除非重见那人人再叙厚约深盟
天机余锦
林下路水边亭凉吹水面散余酲小藤床随意横　暗记得旧时经翠荷闹雨做秋声恁时节不怕听
薄命女【一名长命女】　　　　　　　和凝
天欲晓宫漏穿花声缭绕窗里星光少冷霞寒侵帐额残月光沈树杪梦断锦帷空悄悄强起愁眉小
冯延已
春日宴緑酒一杯歌一遍再拜陈三愿一愿郎君千岁二愿妾身长健三愿如同梁上燕岁岁长相见
杨柳枝　　　　　　　　　　牛峤
腻粉琼粧透碧纱雪休夸金凤搔头坠鬓斜髪交加倚着云屏新睡觉思梦笑红腮隐出枕函花有些些
顾敻
秋夜香闺思寂寥漏迢迢鸳帏罗幌麝烟销烛光揺正忆玉郎游荡去无寻处更闻帘外雨萧萧滴芭蕉
雅词
蔌蔌花飞一雨残乍衣单屏风数幅画江山水云闲别易会难无计那泪澘澘夕阳楼上凭阑干望长安
秋景　　　　　　　　　　　赵君峰
淅淅西风生暮寒绣衣单碧梧叶落藕香残恨前欢月镂虚棂烟逗竹梦千山玉箫清夜忆孤鸾悄长闲
感恩多　　　　　　　　　　牛峤
自从南浦别愁见丁香结近来情转深忆鸳衾　几度将书托雁泪盈襟泪盈襟礼月求天愿君知我心
二
两条红粉泪多少香闺意强攀桃李枝敛愁眉　陌上莺啼蝶舞柳花飞柳花飞愿得郎心忆家还早归
醉公子　　　　　　　　　　顾夐
漠漠秋云澹红藕香侵槛枕倚小山屏金铺向晚扃睡起横波慢独望情何限衰柳数声蝉魂销似去年
二
岸柳垂金线雨晴莺百啭家住绿杨边往来多少年马嘶芳草远高楼帘半卷敛袖翠蛾攒相逢尔许难
尹鹗
暮烟笼藓砌戟门犹未闭尽日醉寻春归来月满身离鞍偎绣袂坠巾花乱缀何处恼佳人檀?衣上新
唐人
门外猧儿吠知是萧郎至剗袜下香阶寃家今夜醉扶得入罗帏不肯脱罗衣醉则从他醉还胜独睡时
生查子　　　　　　　　　　韩偓
侍女动粧奁故故惊人睡那知本未眠背面偷垂泪懒缷凤头钗羞入鸳鸯被时复见残灯和烟坠金穗
牛希济
春山烟欲收天澹星稀少残月脸边明别泪临清晓语多情更深回首犹重道记得绿罗裙处处怜芳草
魏承班
烟雨晚晴天零落花无语难话此时心梁燕双来去琴韵对薰风有限和情抚肠断断弦频泪滴黄金缕
二
寂寞画堂空深夜垂罗幕灯暗锦屏欹月冷珠帘箔愁恨梦难成何处贪欢乐看看又春来还是长萧索
欧阳永叔
去年元夜时花市灯如昼月在柳梢头人约黄昏後今年元夜时月与灯依旧不见去年人泪满春衫袖
筝　　　　　　　　　　　张子野
含愁整翠钿得意频相顾雁柱十三弦一一春莺语娇云容易飞梦断知何处深院锁黄昏阵阵芭蕉雨
朱敦儒
年年玉镜台梅蕊宫粧困今岁未还家怕见江南信欢从别後疎泪向愁中尽遥想楚云深人远天涯近
赵德庄
新月曲如眉未有团圆意红豆不堪看满眼相思泪终日擘桃穰人在心儿里两朶隔墙花早晩成连理
向伯恭
春心如杜鹃日夜思归切啼尽一川花愁落千山月遥怜白玉人翠被前香歇可惯独眠寒减动丰肌雪
二
春山和恨长秋水无言度脉脉复盈盈几点梨花雨深深一段愁寂寂无行路推去又还来没个遮栏处
劈橙为软金词　　　　　　金章宗【见归潜志】
风流紫府郎饮痛乌纱岸柔软九曲肠冷怯玻璃盌纎纎白玉葱分破黄金弹借取洞庭春飞上桃花面
摺叠扇　　　　　　　　　朱新仲【耆旧绩闻】
宫纱蜂趁梅宝扇鸾开翅数摺聚清风一捻生秋意揺揺云母轻袅袅琼枝细莫解玉连环怕作飞花坠
晏叔原
金鞍美少年去跃青骢马牵系玉楼人翠被春寒夜消息未归来寒食梨花谢无处说相思背面秋千下
二
轻轻制舞衣小小裁歌扇三月柳浓时又向津亭见垂泪送行人湿破红粧面玉指袖中弹一曲清商怨
三
红尘陌上游碧柳堤边住才趁彩云来又逐飞花去深深美酒家曲曲幽香路风月有情时总是相逢处
四
官身几日闲世事何时足君貌不长红我鬓无重绿榴花满香金缕多情曲且尽眼中欢莫叹时光促
陆务观
梁空燕委巢院静鸠催雨香润上朝衣客少闲谈麈鬓边千缕绿不是吴蚕吐孤梦泛潇湘月落闻柔橹
上元戏陈敬叟　　　　　　刘潜夫
繁灯夺霁华戏鼔催明发风物昔时同况味中年别浅画镜中眉深拜楼西月人散市声收渐入愁时节
王观
关山魂梦长塞雁音书少两鬓可怜青一夜相思老归傍碧纱窗说与人人道真个别离难不似相逢好
朱雍
帘栊月上时寂寞东风里又是立黄昏梅影临牕绮玉梅清夜寒梦断还无寐晓角一声残吹彻人千里
吕居仁
残春雾雨余小院黄昏後说道觅新词把酒来相就酴酴插髻云岁岁长如旧不是做词迟却怕添伊瘦
二
双双小凤斜淡淡鸦儿稳一曲渭城歌柳色饶春恨离肠洗别愁酒尽愁难尽宝瑟雁纵横谁寄天涯信
三
人分南浦春酒把阳关盏衣带自无情顿为离人缓愁随苦海深恨逐前峰远更听断肠猿一似闻弦雁
程正伯
长记别节时月淡梅花影梅影又横窗不见江南信无心换夕香有分怜朝镜不怕瘦棱棱只怕梅开尽
吕圣求
摊钱临小窗扑蝶斜穿径醉戏晩风前吹乱连枝影别来秋夜长梦到金屏近肠断一声鸡残月悬朝镜
朱淑真
寒食未多时几日东风恶无绪倦寻芳闲却千秋索瘦减翠裙交病怯罗衣薄不忍卷帘看寂寞梨花落
孙光宪
寂寞掩朱门正是天将暮黯澹小庭中滴滴梧桐雨绣工夫牵心绪配尽鸳鸯缕待得没人时偎倚论私语寄郇公章得象陈情【药名】　　　陈亚【青箱杂记】
朝廷数擢贤旋占凌霄路自是郁陶人险难无夷处也知没药疗孤寒食蘖何相误大幅纸连粘甘草归田赋
闺情
相思意已深白纸书难足字字苦参商故要檀郎读分明记得约当归远至樱桃熟何事菊花时犹未回乡曲
毛泽民
春晩出山城落日行江岸人不共潮来香亦临风散花谢小粧残莺困清歌断行雨梦魂消飞絮心情乱
闺情　　　　　　　　　　无名氏
闲倚曲屏风试写相思字不道极多情却是浑无思笑近短墙隂抛个青梅子苔上印鈎弯邂逅难忘此
别怨
郎如陌上尘妾似堤边絮一别两悠扬踪迹无寻处粉面妬青春泪眼零红雨过了别离时还解相思苦
闺思　　　　　　　　　　向伯恭
相思懒下床春梦迷蝴蝶入柳又穿花去去轻如叶可堪岐路长不道关山隔无赖是黄鹂唤起空愁絶
闺情　　　　　　　　　　前人
娟娟月入眉整整云归鬓镜里弄粧迟帘外风移影斜窥秋水长软语春莺近无计奈情何只有相思分
王千秋【审斋词】
莺声恰恰娇草色纎纎嫰诗鬓已惊霜镜华慵拈杏因何积恨山着底攻愁阵春事到荼蘼还是无音信
周少隐【竹坡词】
春寒入翠帷月淡云来去院落半晴天风撼梨花树人醉掩金铺闲倚秋千柱满眼是相思无说相思处
二
青丝结晓鬟临镜心情懒知为晓愁浓画得双蛾浅柳困玉楼空花落红窗暖相对语春愁只有春闺燕
三
新欢君未成往事无人记行雨共行云如梦还如醉相见又难言欲住浑无计眉翠莫频低我已无多泪
四
金鞍欲别时芳草溪边渡不忍上西楼怕看来时路帘幙卷东风燕子双双语薄幸不归来冷落春情绪
太平时【一名贺圣朝影】　　　　　　　贺方回
秋尽江南草木凋晚云高青山隐隐水迢迢接亭皋二十四桥明月夜弭兰桡玉人何处教吹箫可怜宵
陆放翁
竹里房栊一迳深静愔愔乱红飞尽緑成隂有鸣禽临罢兰亭无一事自修琴铜炉袅袅海南沈洗尘襟
欧阳永叔
白雪梨花红粉桃露华高垂杨慢舞緑丝绦草如袍风过小池轻浪起似江皋千金莫惜买香醪且陶陶
冬
雪满长安酒价高度寒宵身轻不要鷫鷞袍醉红娇花月暗成离别恨梦无憀起来春信惹梅梢又魂消
蝴蝶儿　　　　　　　　　　张泌
蝴蝶儿晚春时阿娇初着淡黄衣倚窗学画伊　还似花间见双双对对飞无端和泪拭胭脂惹教双翅垂
昭君怨【一名洛妃怨】　　　　　　　东坡
谁作桓伊三弄惊破绿窗晓梦新月与愁烟满江天欲去又还不去明日落花飞絮飞絮送行舟水东流
万俟雅言
春到南楼雪尽惊动灯期花信小雨一番寒倚阑干莫把阑干千倚一望几重烟水何处是京华暮云遮
月夜赏荷花　　　　　　　张功甫
月在虚空中住人向芰荷中去花气杂风凉满船香云被歌声揺动酒被诗情掇送醉里卧花心拥红衾
梅花　　　　　　　　　　郑中卿
道是花来春未道是雪来香异水外一枝斜野人家冷淡竹篱茅舍富贵玉堂琼榭两地不同栽一般开
侯彦周【澜窟词】
晴日烘香花睡花艳浮杯人醉杨柳緑丝风水溶溶留恋芳丛深处懒上锦韀归去待得牡丹开更同来
雪　　　　　　　　　　　金主亮
昨日樵村渔浦今日琼川银渚山色卷帘看老峰峦锦帐美人贪睡不觉天花剪水惊问是杨花是芦花【夷坚支志云建康归正官王和尚济南人能咏完顔亮小词云】
悼　　　　　　　　　　　朱希真
胧月黄昏亭榭池上秋千初架燕子说春寒杏花残泪断愁肠难断往事总成幽怨幽怨几时休泪还流
王从叔
门外春风几度马上行人何处休更卷朱帘草连天立尽海棠花月飞到荼蘼香雪莫恨梦难成梦无凭
刘潜夫
曾看洛阳旧谱只许姚黄独步若比广陵花太亏他旧日王侯园圃今日荆榛狐兔君莫说中州怕花愁
朱希真【樵歌】
拾翠当年延伫解佩感君诚素微步过南冈献明璫襟上泪难再会惆怅幽兰心事心事永难忘寄君王
抛球乐　　　　　　　　　　冯延己
酒罢歌余兴未阑小桥清水共盘桓波揺梅蕊伤心白风入罗衣贴体寒且莫思归去须尽笙歌此夕欢
二
逐胜归来雨未晴楼前风重草烟轻谷莺语软花边过水调声长醉里听欵举金觥劝谁是当筵最有情
三
梅落新春入後庭眼前风物可无情曲池波晚冰还合芳草迎船緑未成且上高楼望相共凭阑看月生
四
霜积秋山万树红倚岩楼上挂珠栊白云天远重重恨黄草烟深淅淅风髣髴梁州曲吹在谁家玉笛中
五
尽日登高兴未残红楼人散独盘桓一鈎冷雾悬珠箔满面西风凭玉栏归去须沈醉小院新池月乍寒
六
坐对高楼千万山雁飞秋色满栏干烧残红烛暮云合飘尽碧梧金井寒咫尺人千里犹忆笙歌昨夜欢
莫思归【即抛球乐】
花满名园酒满觞且开笑口对穠芳秋千风暖鸾钗嚲绮陌春深翠袖香莫惜黄金贵日日须教贳酒尝
点绦唇　　　　　　　　　　寇平仲
水陌轻寒社公雨足东风慢定巢新燕湿雨穿花转象尺薰炉拂晓停针线愁蛾浅飞红零乱侧卧珠帘卷
赵元镇
惜别伤离此生此念无重数故人何处还送春归去美酒一杯谁解歌金缕无情绪淡烟疎雨花落空庭暮
冯延巳
?绿围红梦琼家在桃源住画桥当路临水开朱户柳迳春深行到关情处颦不语意凭风絮吹向郎边去
韩魏公
病起恹恹对堂阶花树添憔悴乱红飘砌滴尽真珠泪惆怅前春谁相向花前醉愁无际武陵凝睇人远波
空翠
春草　　　　　　　　　　林和靖
金谷年年乱生春色谁为主余花落处满地和烟雨又是离歌一阕长亭暮王孙去萋萋无数南北东西路
遗妓　　　　　　　　　　寇寺丞
春睡腾腾觉来鸳被堆香暖起来慵懒触目情何限深院日斜人静花隂转柔肠断凭高不见芳草连天远
晏同叔
露下风高井梧宫簟生秋意画堂筵启一曲呈珠缀天外行云欲去凝香袂炉烟起断膓声里敛尽双蛾翠
晏叔原
花信来时恨无人似花依旧又成春瘦折断门前柳天与多情不与长相守分飞後泪?和酒占了双罗袖
二
明月征鞭又将南陌垂杨折自怜轻别得音书絶杏子枝边倚遍阑干月依前缺去年时节旧事无人说
王元之
雨恨云愁江南依旧称佳丽水村渔市一缕孤烟细天际孤鸿遥认行如缀平生事此时凝睇谁会凭栏意
周美成
台上披襟快风一瞬收残雨柳丝轻举蛛网粘飞絮极目平芜应是春归处愁凝竚楚歌声苦村落黄昏鼔
二
征骑初停酒行莫放离歌举柳汀莲浦香尽江南路苦恨斜阳冉冉催人去空回顾淡烟横素不见扬鞭处
三
孤馆迢迢暮天草露沾衣润夜来秋近月晕通风信今日原头黄叶飞成阵知人闷故来相趁共结临岐恨
寄楚云妓
辽鹤西归故人多少伤心事短书不寄鱼浪空千里凭仗桃根说与相思意愁何际旧时衣袂犹有东风泪【夷坚支志云美成在姑苏与营妓岳楚云相恋後从京师过吴则岳已从人久矣因饮於太守蔡峦子高坐上见其妹因作此词寄之楚云读之感泣者累日】
王和甫【倦游杂录】
秋气微凉梦回明月穿帘幕井梧萧索正遶南枝鹊宝瑟尘生金雁空零落情无托鬓云慵掠不似君恩薄
叶少藴
高柳萧萧睡余初觉西风劲小窗人静淅沥生秋听底事多情欲与流年竞残云暝坠巾慵整独立芝兰径
苏养直
冰勒轻颸绿痕初涨回塘水柳洲烟际白鹭翘沙嘴篛笠青蓑未减貂蝉贵云涛里醉眠篷底不属人间世
李萧远
楼下清歌水流歌断春风暮梦云烟树依约江南路碧水黄沙梦到寻梅处花无数问花无语明月随人去
陈子高
曲陌春风谁家姊妹同墙看映花烘暖娇入茸茸眼细马轻衫倚醉偷回面垂杨转坠鞭却扇白地肝肠断
曹元宠
疎柳残蝉助人离思斜阳外淡烟疎霭节物随愁改水已无情风更无情煞兰舟解水流风快回首人何在
二
密炬高烧宝刀时剪金花碎照人欢醉也照人无睡待得灰心陪尽千行泪笼纱里夜凉如水犹喜长成对
三
一片南云定知来做巫山雨歌声才度只向风中住恼乱襄王无限牵情处长天暮又还飞去目断阳台路
四
沈醉归来洞房灯火闲相照夜寒犹峭信意和衣倒春梦虽多好梦常常少纱窗晓凤帏人悄花外空啼鸟
五
云透斜阳半楼红影明窗户暮山无数归雁愁边去十里平芜花远重重树空凝伫故人何处可惜春将暮
东坡
独倚胡床庾公楼外峰千朶与谁同坐明月清风我别乘一来有唱终须和还知麽自从添个风月平分破
天台　　　　　　　　　　秦少游
醉漾轻舟信流直到花深处尘缘相误无计花间住烟水茫茫回首斜阳暮山无数乱红如雨不记来时路
二
蹴罢秋千起来慵整纎纎手露浓花瘦薄汗轻衣透见客入来袜剗金钗溜和羞走倚门回首却把青梅嗅
贺方回
红杏飘香柳含烟翠拖金缕水边朱户门掩黄昏雨烛影揺红一枕伤春绪归不去凤楼何处芳草迷归路
何籀
春雨蒙蒙淡烟深锁垂杨院暖风轻扇落尽桃花片薄幸不来前事思量遍无由见泪痕如线界破残粧面
二
鸎踏花飜乱红堆径无人埽杜鹃来了梅子枝头小拨尽琵琶总是相思调知音少暗伤怀抱门掩春山老
汪藻
高柳蝉嘶采菱歌断秋风起晚云如髻湖上山横翠帘卷西楼雨过凉生袂天如水画楼十二有个人同倚
托意　　　　　　　　　　汪彦章【玉照新志】
永夜厌厌画帘低月山衔斗起来搔首梅影横窗痩好个霜天闲却传盃手君知否晓鸦啼後归梦浓如酒【能改斋漫録云彦章在翰苑屡致言者作此词或问曰归梦浓如酒何以在晓鸦啼後公曰无奈这一队畜生何】
黄山谷
罗带双垂妙香长恁携纎手半粧红豆各自相思瘦闻道伊家终日眉儿皱不能勾泪珠轻溜裛损揉蓝袖
赵元镇
香冷金猊梦回鸳帐余寒嫩更无人问一枕江南恨消瘦休文顿觉春衫褪清明近杏花吹尽薄暮寒成阵
王民瞻
花外红楼当时青鬓顔如玉淡烟残烛醉入花间宿白髪相逢犹唱当时曲当时曲断弦难续且尽杯中绿
梅　　　　　　　　　　　朱新仲【耆旧续闻】
流水泠泠断桥斜路横枝亚雪花飞下全胜江南画白璧青钱欲买春无价归来也风吹平野一点香随马
吕圣求
俊眼犀心尊前如有乘鸾便过愁传怨只许灯光见见了重休河汉明遮断深深院乱风飘霰揉了双罗燕
桃花落尽　　　　　　　　周少隐【竹坡词】
燕子风高小桃枝上花无数乱溪深处满地飞红雨唤得春来又送春归去浑无绪刘郎前度空记来时路
朱希真
春雨春风问谁染就江南草燕娇莺巧只是参军老今古红尘愁了人多少罇前好缓歌低笑醉向花间倒
孙尚之
烟洗风梳司花先放江梅吐竹村沙路脉脉揺寒雨醉魄吟魂无着清香处愁如缕系春不住又折冰枝去
咏梅月　　　　　　　　　陈同父
一夜相思水边清浅横枝瘦小窗如昼情共香俱透清入梦魂千里人长久君知否雨僝云僽格调还依旧
送韩济之归襄阳　　　　　王初寮【苕溪渔隐】
岘首亭空劝君休堕羊碑泪宦游如寄且伴仙翁醉说与鲛人莫解江皋佩将归思晕红萦翠袖织回文字
钓台　　　　　　　　　　方有开
七里滩边江光漠漠山如戟渔舟一叶径入寒烟碧笑我尘劳羞对双台石身如织年年行役鱼鸟浑相识
秋社【丰城南禅寺壁间词】
燕子依依晓来总为谁归去澹云生处已觉宾鸿度浅笑深嚬便面机中素乘鸾女琐窗琼宇会有明年暑
登楼　　　　　　　　　　颐堂
休惜余春试来把酒留春住问春无语帘卷西山雨一掬愁心强欲登高赋山无数烟波无数不放春归去
晚春　　　　　　　　　　元遗山
醉里春归绿窗犹唱留春住问春何处花落莺无语渺渺吟怀漠漠烟中树西楼暮一帘疎雨梦里寻春去
朱雍
轻艳盈盈相逢曾向寒溪路惜飘零处无计禁春雨素影参差人在琼城步危栏暮年光催度特地香风住
梅　　　　　　　　　　　应次蘧【深雪偶谈】
雪意娇春腊前粧点春风面粉痕冰片一笑重烟见倚竹偎松谁道罗浮远寒更转楚骚为伴韵遶香篝煖
记梦　　　　　　　　　　萧允之【名儒诗余】
花径相逢眼期心诺情如昨怕人疑着佯弄秋千索知有而今何似当初莫愁难托雨铃风铎梦断灯花落
南浦月　　　　　　　　　张辑
来剪蓴丝江头一阵鸣蓑雨孤篷归路吹得苹风暮短髪萧萧笑与沙鸥语休归去玉龙嘶处邀月过南浦
魏夫人
波上清风画船明月人归後渐消残酒独自凭栏久聚散悤悤此恨年年有重回首淡烟疎柳隐隐芜城漏
冬　　　　　　　　　　　朱淑真
风劲云浓暮寒无奈侵罗幙髻鬟斜掠呵手梅粧薄少饮清欢银烛花频落添萧索春工已觉点破梅花萼
闺思　　　　　　　　　　李易安
寂寞深闺柔肠一寸愁千缕惜春春去几点催花雨倚遍阑干祗是无情绪人何处连天衰草望断归来路
池上有怀　　　　　　　　舒氏【王齐叟妻】
独自临流闷来强把阑干凭旧愁新恨耗却年时兴鹭散鱼潜烟敛风初定波心静照人如镜少个年时影【夷坚支志云王齐叟字彦龄元佑枢密彦霖弟也任侠有声善为词曲妻舒氏亦工篇翰而妇翁出武列事之素不谨翁不能堪取女归竟至离絶女在父家一日行池上怀其夫作此词】
醉花间　　　　　　　　　　毛文锡
深相忆莫相忆相忆情难极银汉是红墙一带遥相隔金盘珠露滴两岸榆花白风揺玉佩清今夕为何夕二
休相问怕相问相问还添恨春水满塘生鸂?还相趁昨夜雨霏霏临明寒一阵偏忆戍楼人久絶边庭信
玉蝴蝶　　　　　　　　　　温庭筠
秋风凄切伤离行客未归时塞外草先衰江南雁到迟芙蓉凋嫩脸杨柳堕新眉揺落使人悲断肠谁得知
孙光宪
春欲尽景仍长满园花正黄粉翅两悠扬翩翩过短墙鲜飈煖牵游伴飞去立残芳无语对萧娘舞衫沈麝
香
女冠子　　　　　　　　　　温庭筠
含娇含笑宿翠残红窈窕鬓如蝉寒玉簪秋水轻纱卷碧烟　雪胸鸾镜里琪树凤楼前寄语青娥伴早求仙
韦庄
四月十七正是去年今日别君时忍泪佯低面含羞半敛眉　不知魂已断空有梦相随除却天边月没人知
二
昨夜夜半枕上分明梦见语多时依旧桃花面频低柳叶眉　半羞还半喜欲去又依依觉来知是梦不胜悲
牛峤
双飞双舞春昼後园莺语卷罗帏锦字书封了银河雁过迟　鸳鸯排宝帐豆蔲绣连枝不语匀珠泪落花时
张泌
露花烟草寂寞五云三岛正春深貌减潜销玉香残尚惹襟　竹疎虚槛静松密醮坛阴何事刘郎去信沈沈
鹿虔扆
凤楼琪树惆怅刘郎一去正春深洞里愁空结人间信莫寻　竹疎斋殿迥松密醮坛隂倚云低首望可知心
毛熙震
修蛾慢脸不语檀心一点小山粧蝉鬓低含绿罗衣澹拂黄　闷来深院里闲步落花傍纎手轻轻整玉炉香
李询
春山夜静愁闻洞天疎磬玉堂虚细雾垂珠佩轻烟曳翠裾　对花情脉脉望月步徐徐刘阮今何处絶来书
上行杯　　　　　　　　　　韦庄
芳草灞陵春岸柳烟深满楼弦管一曲离声肠寸断今日送君千万红缕玉盘金镂盏须劝珍重意莫辞满
二
白马玉鞭金辔少年郎离别容易迢递去程千万里惆怅异乡云水满酌一盃劝和泪须愧珍重意莫辞醉
花草稡编卷二

[book_title]卷三
<集部,词曲类,词选之属,花草稡编>
钦定四库全书
花草稡编卷三
明　陈耀文　辑
小令
中兴乐　　　　　　　　　　毛文锡
荳蔻花繁烟艳深丁香软结同心翠鬟女相与共淘金红蕉叶里猩猩语鸳鸯浦镜中鸾舞丝雨隔荔枝隂
牛希济
池塘暖碧浸晴晖蒙蒙柳絮轻飞红蘂凋来醉梦还稀春云空有鴈归珠帘垂东风寂寞恨郎抛掷泪湿罗
衣
酒泉子　　　　　　　　　　温庭筠
罗带惹香犹系别时红豆泪痕新金缕旧断离肠　一双娇燕语雕梁还是去年时节緑隂浓芳草歇柳花狂
韦庄
月落星沉楼上美人春睡緑云倾金枕腻画屏深　子规啼破相思梦曙色东方才动柳烟轻花露重思难任
顾琼
杨柳舞风轻惹春烟残雨杏花愁莺正语画楼东　锦屏寂寞思无穷还是不知消息镜尘生珠泪滴损仪容
冯延巳
楚女不归楼枕小河春水月孤明风又起杏花稀　玉钗斜挿髻云垂裙上缕金双凤一行书千里梦鴈南飞
温庭筠
花映柳条闲向緑萍池上凭栏干窥细浪雨潇潇　近来音信两疎索洞房空寂寞掩银屏垂翠箔度春宵
顾敻
罗带缕金兰麝烟凝魂断画屏欹云鬂乱恨难任　几回垂泪滴鸳衾薄情何处去月临窗花满树信沉沉
冯延巳
庭下花飞月照粧楼春事晩珠帘风兰烛烬怨空闺迢迢何处寄相思玉筯零零肠断屏帏深更漏永梦魂迷
二
芳草长川柳映危桥桥下路归鸿飞行人去碧山边风微烟淡雨萧然隔岸马嘶何处九回肠双脸泪夕阳天
三
春色融融飞燕乍来莺未语小桃寒垂柳晩玉楼空天长烟远恨重重消息燕鸿归去枕前灯窗外月闭朱笼
四
深院空帏廊下风帘惊宿燕香印灰兰烛灺觉来时月明人自捣寒衣刚爱无端惆怅堦前行阑畔立欲鷄啼
顾敻
黛薄红深约掠緑鬟云腻小鸳鸯金翡翠称人心　锦鳞无处传幽意海燕兰堂春又去隔年书千点泪恨难任
李询
秋月婵娟皎洁碧纱窗外照花穿竹冷沉沉印池心凝露滴砌蛩吟惊觉谢娘残梦夜深斜傍枕前来影徘徊
张泌
春雨打窗惊梦觉来天气晓画堂深红焰小背兰缸酒香喷鼻懒开缸惆怅更无人共醉旧巢中新燕子语双双
李询
雨渍花零红散香凋池两岸别情遥春歌断掩银屏孤帆早晩离三楚闲理钿筝愁几许曲中情弦上语不堪听
顾敻
黛怨红羞掩映画堂春欲暮残花微雨隔青楼思悠悠芳菲时节看将度寂寞无人还独语画罗濡香粉汚
不胜愁
毛文锡
緑树春深燕语莺啼声断续蕙风飘荡入芳丛惹残红柳丝无力褭烟空金盏不辞须满酌海棠花下思朦
胧醉香风
晏同叔
春色初来遍折红芳千万树流莺粉蝶鬭翻飞恋香枝劝君莫惜缕金衣把酒看花须强饮明朝後日渐离
披惜芳时
沙塞子　　　　　　　　　　朱希真
万里漂零南越山引泪酒催愁不见凤楼龙阙又经秋九日江亭闲望蛮树瘴烟浮肠断红蕉花晩水西流二【前调太悲再作】
蛮迳寻春春早千点雪已飞梅席地挿花传酒日西催莫作楚囚相泣倾银汉洗瑶池还尽人间桃李拂衣
归
落梅风
宫烟如水湿芳晨梅似雪相亲数枝春惹香尘　夀阳娇面偏怜惜粧成一面花新镜中重把玉纎匀酒初醺
醉垂鞭【钱塘送祖择之】　　　　　　　张子野
酒面灔金鱼吴娃唱吴潮上玉殿白麻书待君归後除勾留风月好平湖晓翠峯孤此景出关无西州空画
图
二
双蝶绣罗裙东池宴初相见朱粉不深匀闲花淡淡春细看诸处好人人道柳腰身昨日乱山昏来时衣上
云
雪花飞　　　　　　　　　　黄鲁直
携手青云路稳天声迤逦传呼袍笏恩章乍赐春满皇都　何处难忘酒琼花照玉壶归嫋丝梢竞醉雪舞郊衢
春光好【碧鷄漫志云近世或易名愁倚栏】　　　和凝
纱窗煖画屏闲軃云鬟睡起四肢无力半春间　玉指剪裁罗胜金盘点缀酥山窥宋深心无限事小眉弯
二
苹叶软杏花明画船轻双浴鸳鸯出緑汀棹歌声　春水无风无浪春天半雨半晴红粉相随南浦晩几含情
曾纯甫
心下事不思量自难忘花底梦回春漠漠恨偏长　闲日多少韶光雕阑静芳草池塘风急落红留不住又斜阳
愁倚栏
氷肌玉骨精神不风尘昨夜窗前都折尽忽疑君　清泪拂拂沾巾谁相念折赠芳春羌管休吹别塞曲有人听
三荣道上　　　　　　　　程正伯
山无数雨萧萧路迢迢不似芙蓉城下去柳如腰　梦随春絮飘飘知他在第几朱桥说与杜鹃休唤觉怕魂销
二
春犹浅柳初芽杏初花杨柳杏花交影处有人家　玉窗明暖烘霞小屏上水遶山斜昨夜酒多春睡重莫惊他
倚阑令　　　　　　　　　　蒲江
惜春心步花隂怕春深风扬游丝吹落絮满园林　日长帘幙沉沉朱阑畔斜軃琼簪笑折棃花闲照水贴眉心
浣溪沙　　　　　　　　　　张曙
枕障薰炉隔綉帏二年终日两相思好风明月始应知天上人间何处去旧欢新梦觉来时黄昏微雨画帘
垂
【北梦琐言云张禕侍郎丧爱妾悼念不已其犹子曙作此词禕见之痛曰必阿灰所作】
韩偓【香奁集】
拢鬓新收玉步揺背灯初解绣裙腰枕寒衾煖异香焦深院不关春寂寂落花和雨夜迢迢恨情残醉却无
寥
二
宿醉离愁慢髻鬟六铢衣薄惹轻寒慵红闷翠掩青鸾罗袜况兼金菡蓞雪肌仍是玉琅玕?香腰细更沉
檀
韦庄
夜夜相思更漏残伤心明月凭栏干想君思我锦衾寒咫尺画堂深似海忆来唯把旧书看几时携手入长
安
张泌
马上凝情忆旧游照花淹竹小溪流钿筝罗幕玉搔头早是出门长带月可堪分袂又经秋晩风斜日不胜
愁
二
独立寒堦望月华露浓香泛小庭花绣屏愁背一灯斜云雨自从分散後人间无路到仙家但凭魂梦访天
涯
欧阳烱
天碧罗衣拂地垂美人初着更相宜好风如舞透香肌独坐含嚬吹凤竹园中缓步折花枝有情无力泥人
时
二
相见休言有泪珠酒阑重得叙欢娱凤屏鸳枕宿金铺兰麝细香闻喘息绮罗纎缕见肌肤此时还恨薄情
无
顾敻
红藕香寒翠渚平月笼虚阁夜蛩清塞鸿惊梦两牵情宝帐玉炉残麝冷罗衣金缕暗尘生小窗孤烛泪纵
横
二
惆怅经年别谢娘月窗花院好风光此时相望最情伤青鸟不来传锦字瑶姬何处鎻兰房忍教魂梦两茫
茫
三
庭菊飘黄玉露浓冷莎隈砌隐鸣蛩何期良夜得相逢背帐风揺红爉滴惹香暖梦绣衾重觉来枕上怯晨
钟
四
鴈响遥天玉漏清小纱窗外月胧明翠帏金鸭炷香平何处不归音信断良宵空使梦魂惊簟凉枕冷不胜
情
五
露白蟾明又到秋佳期幽会两悠悠梦牵情役几时休记得那人微敛黛无言斜倚小书楼暗思前事不胜
愁
孙光宪
览镜无言泪欲流凝情半日懒梳头一庭疎雨湿春愁杨柳秪知伤怨别杏花应信损娇羞泪沾魂断轸离
忧
二
兰沐初休曲槛前暖风迟日洗头天湿云新敛未梳蝉翠袂半将遮粉臆宝钗长欲坠香肩此时模様不禁
怜
三
轻打银筝坠燕泥断丝高罥画楼西花冠闲上午墙啼粉箨半开新竹迳红苞尽落旧桃蹊不堪终日闭深
闺
阎选
寂寞流苏冷绣茵倚屏山枕惹香尘小庭花露泣浓春刘阮信非仙洞客嫦娥终是月中人此生无路访东
邻
毛熙震
花榭香红烟景迷满庭芳草緑萋萋金铺闲掩绣帘低紫燕一双娇语碎翠屏十二晩峰齐梦魂销散醉空
闺
薛昭藴
握手河桥柳似金蜂须轻惹百花心蕙风兰思寄清琴意满便同春水满情深还似酒盃深楚烟湘月两沉
沉
二
倾国倾城恨有余几多红泪泣姑苏倚风凝睇雪肌肤吴主山河空落日越王宫殿半平芜藕花菱蔓满重
湖
李珣
访旧伤离欲断魂无因重见玉楼人六街微雨镂香尘早为不逢巫峡夜那堪虚度锦江春遇花倾酒莫辞
频
二
红藕花香到槛频可堪闲忆似花人旧欢如梦絶音尘翠叠画屏山隐隐冷铺纹簟水潾潾断魂何处一蝉
新
南唐李主
红日已高三丈透金鑪次第添香兽红锦地衣随步皱佳人舞点金钗溜酒恶时拈花蕊嗅别殿遥闻箫皷
奏
冯延巳
转烛飘蓬一梦归欲寻陈迹怅人非天教心愿与身违待月池台空逝水?花楼阁谩斜晖登临不惜更沾
衣
春恨　　　　　　　　　　李景
风压轻云贴水飞乍晴池馆燕争泥沈郎多病不胜衣沙上未闻鸿鴈信竹间时有鹧鸪啼此情惟有落花
知
晏同叔
阆苑瑶台风露秋整鬟凝思捧觥筹欲归临别强迟留月好谩成孤枕梦酒阑空得两眉愁此时情绪悔风
流
二
青杏园林煮酒香佳人初着薄罗裳柳丝无力燕飞忙乍雨乍晴花自落闲愁闲闷日偏长为谁消痩减容
光
三
一曲新词酒一盃去年天气旧亭台夕阳西下几时回无可奈何花落去似曾相识燕归来小园香径独徘
徊
四
一向年光有限身等闲离别易销魂酒筵歌席莫辞频满目山河空念远落花风雨更伤春不如怜取眼前
人
晏叔原
緑柳藏乌静掩关鸭炉香细琐窗闲那回分袂月初残惜别谩成良夜醉解愁时有翠牋还欲寻双叶寄情
难
二
午醉西桥夕未醒雨花凄断不堪听归时应减鬓边青衣化客尘今古道柳含春意短长亭凤楼争见路傍
情
欧阳永叔
堤上游人逐画船泊堤春水四垂天緑杨楼外出秋千白髪戴花君莫笑六么催拍盏频传人生何处似樽
前
二
湖上朱桥响画轮溶溶春水浸春云碧瑠璃滑浄无尘当路游丝萦醉客隔花啼鸟唤行人日斜归去奈何
春
三
叶底青青杏子垂枝头薄薄柳绵飞日高深院晩莺啼堪恨风流成薄幸断无消息道归期托腮无语翠眉
低
四
十载相逢酒一巵故人才见便开眉老来游旧更同谁浮世歌欢真易失宦途离合信难期樽前莫惜醉如
泥
五
楼上灯深欲闭门梦云散处不留痕几年芳草忆王孙白日阑干依旧緑试将前事倚黄昏记曾来处易销
魂
集句　　　　　　　　　　王介甫
百亩庭中半是苔门前古道水萦回爱闲能有几人来小院回廊人寂寂山桃野杏两三栽为谁零落为谁
开
苏子瞻
玉腕氷寒滴露华粉融香雪透轻纱晩来粧面胜荷花鬓嚲欲迎眉际月酒红初上脸边霞一场春梦日西
斜
橘
菊暗荷枯一夜霜轻苞緑叶占林光竹篱茅舍出青黄香露喷人惊半破清泉流齿怯初尝吴姬三百手犹
香
方响
花满银塘水漫流犀槌玉板奏凉州顺风环佩过秦楼远汉碧云轻漠漠今宵人在鹊桥头一声敲彻绦河
秋
秦少游
漠漠轻寒上小楼晓隂无赖似穷秋澹烟流水画屏幽自在飞花轻似梦无边丝雨细如愁宝帘闲挂小银
鈎
二
香靥凝羞一笑开柳腰如醉暖相挨日长春困下楼台照水有情聊整鬓倚阑无绪更兜鞋眼边牵恨懒归
来
三
脚上鞋儿四寸罗唇边朱麝一樱多见人无语但回波料得有心怜宋玉只应无奈楚襄何今生有分共伊
麽
四
锦帐重重卷暮霞屏风曲曲鬭红牙恨人何事苦离家枕上梦魂飞不去觉来红日又西斜满庭芳草衬残
花
黄鲁直
飞鹊台前晕翠蛾千金新买带青螺最难如意为情多几处泪痕留醉袖一春愁思近横波远山低尽不成
歌
张子野
楼倚春江百尺高烟中还未见归桡几时期信似江潮花片片飞风弄蝶柳隂隂下水平桥日长才过又今
宵
二
轻屉来时不破尘石榴花映石榴裙有情应解忆青春夜短更难留远梦日高何计学行云树深莺过静无
人
谢无逸
楼阁帘垂乳燕飞圆荷细细点清漪薰风破梦晩凉时玉轸琴边兰思远霜纨扇里翠眉低揉蓝衫子閙蜂
儿
周美成
日射欹红蜡蔕香风乾微汗粉襟凉碧纱对掩簟纹光自剪柳枝明画阁戱抛莲菂种横塘长亭无事好思
量
二
翠葆参差竹径成新荷跳雨泪珠倾曲栏斜转小池亭风约帘衣归燕急水揺扇影戱鱼惊柳梢残日弄微
晴
三
薄薄纱厨望似空簟纹如水浸芙蓉醒来娇眼尚蒙胧强整罗衣擡皓腕更将纨扇掩酥胷羞郎何事面微
红
四
宝扇轻圆浅画缯象床平稳细穿藤飞蝇不到避壶氷翠枕面凉频忆睡玉箫手汗错成声日长无力要人
凭
五
雨过残红湿未飞珠帘一带透斜晖游蜂酿蜜窃香归金屋无人风竹乱夜篝尽日水沉微一春须有忆人
时
六
楼上晴天碧四垂楼前芳草接天涯劝君莫上最高梯新笋已成堂下竹落花都入燕巢泥忍听林表杜鹃
啼
春景
水涨鱼天拍柳桥云鸠拖雨过江皋一番春信入东郊闲碾凤团消短梦静看燕子叠新巢又移日影上花
梢
石孝友
宿醉离愁慢髻鬟【韩偓】緑残红豆忆前懽【叔原】锦江春水寄书难【叔原】　红袖时笼金鸭煖【少游】小楼吹彻玉笙寒【李璟】为谁和泪倚阑干【中行】
赵德麟
风急花飞昼掩门一檐残雨滴黄昏便无离恨也销魂翠被任薰终不暖玉盃慵举几番温个般情事与谁
论
刘平叔出家妓八人絶艺【脚絶　歌絶琴絶　舞絶】
稳小弓鞋三寸罗歌唇清韵一樱多灯前秀艶揔横波指下鸣泉清杳渺掌中回旋小婆娑明朝归路奈情
何
三
一朶梦云惊晓鸦数枝春雨带梨花坐来残月冷窗纱钗凤谩曾留得半枕山犹是枕时斜对花今日奈天
涯
四
槐柳春余渌涨天酒旗高挿夕阳边谁家墙里笑秋千往事不堪楼上看新愁多向曲中传此情销得是何
年
五
水满池塘花满枝乱香深里语黄鹂东风轻软弄帘帏日正长时春梦短燕交飞处柳烟低玉牎红子鬭棊
时
六
少日怀山老住山一官休务得身闲几年食息白云间似我乐来真是少见人忙处不相关养真高静出尘
寰
贺方回
秋水斜阳远漾金平山隐隐隔横林几家村落几声砧记得西楼凝醉眼昔年风物似如今只无人与共登
临
二
烟柳春梢蘸晕黄井栏风绰小桃香觉时帘幕又斜阳望处定无千里眼断来能有几回肠少年禁取恁凄
凉
三
鹦鹉无言理翠衿杏花零落昼隂隂画桥流水半篙深芳径与谁期鬭草绣床终日罢拈针小笺香管写春
心
四
鼓动城头啼瞑鵶过云时送雨些些嫩凉如水逗窗纱弄影西厢侵户月分香东畔拂墙花此时相望抵天
涯
五
云母窗前歇绣针低鬟凝思坐调琴玉纎纎按十三金归卧文园犹带酒柳花飞度画堂隂只凭双燕话春
心
六
莲烛啼痕怨漏长吟蛩随月到囘廊一屏烟景画潇湘连夜断无行雨梦隔年犹有着人香此情须信是难
忘
七
闲把琵琶旧谱寻四弦声怨却沉吟燕飞人静画堂深欹枕有时成雨梦隔帘无处说春心一从灯夜到如
今
八
宫锦袍薰氷麝香越纱裙染郁金黄薄罗依约见明粧绣陌不逢携手伴緑窗谁是画眉郎春风十里断人
肠
九
两点春山一寸波当筵娇甚不成歌动人情态可须多金井露寒风下叶画楼云断月侵河厌厌此夜奈愁
何
十
楼角初销一缕霞澹黄杨柳带栖鸦玉人和月摘梅花笑捻粉香归洞户更垂罗幙护窗纱东风寒似夜来
些
和葆光春晩饮会　　　　　舒信道
金缕歌残红烛稀梁州舞罢小鬟垂酒醒还是独归时画栋日高来语燕绮窗风暖度游丝几多緑叶上青
枝
重阳前一日登极目亭　　　叶少藴
小雨初回昨夜凉绕篱新菊已催黄碧空无际卷苍茫千里断鸿供远目十年芳草挂愁肠缓歌聊与送瑶
觞
书虞元翁画　　　　　　　苏养直
水榭风微玉枕凉牙床角簟藕花香野塘烟雨罩鸳鸯红蓼渡头青嶂远緑苹波上白鸥双淋浪淡墨水云
乡
吕居仁
暖日温风破浅寒短青无数簇幽栏三年春在病中看中酒心情浑似梦采花时候不曾闲几年芳信隔秦
关
岁除集二老句　　　　　　向伯恭
爆竹声中一岁除东风送暖入屠苏【荆公】曈曈晓色上林庐　老去怕看新历日退归拟学旧桃符【东坡】青春不染白髭须
朱希真
白玉栏干白玉人倚花吹叶忍黄昏萧郎一去又经春眉淡翠峰愁易聚脸残红雨泪难匀纎腰减半緑罗
裙
二
雨湿清明香火残碧溪桥外燕泥寒日长独自倚阑干脱箨修篁初散緑褪花新杏未成酸江南春好与谁
看
三
才子佳人相见难舞收歌罢又更阑密将春恨系幽欢结子同心香佩带帕儿双字玉连环酒醒灯暗忍重
看
泛舟　　　　　　　　　　毛泽民
银字笙箫小小童梁州吹过柳桥风阿谁劝我玉盃空小醉径须眠锦瑟夜归不用簇纱笼画舩帘卷月明
中
赵元镇
艶艶春娇入眼波劝人金盏缓声歌不禁粉泪揾香罗暮雨朝云相见少落花流水别离多寸肠争奈此情
何
陈克【子高】
罨画溪头春水生铜官山外夕阳明煖风无力小舟横万事悠悠生处熟三杯兀兀醉时醒杏花杨柳更多
情
二
短烛荧荧照碧窗重重帘幙护梨霜幽欢不怕夜偏长罗袜钿钗红粉醉曲屏深幔緑橙香征鸿虽远断人
肠
三
牎纸幽幽不肯明寒更忍作断肠声背人残烛却多情合下心期唯有梦如今魂梦也无凭几行闲泪莫纵
横
赵子发
疎?揺揺趂岸移惊鸥点点过帆飞舡分水打嫩沙回断梦不知人去处卷帘还有燕来时日斜风紧转湾
西
曹元龙
柳絮池台淡淡风碧波花屿小桥通云连丽宇倚晴空芳草緑杨人去住短墙幽径燕西东攀条弄蕊得从
容
吴大年
白玉楼中白雪歌更将白紵衬春罗软红香里最么麽桃叶桃根随处有江南江北见来多风前月底奈愁
何
二
璧月光中玉漏清小梅疎影水边明似梅人醉月西倾梅欲黄时朝暮雨月重圆处短长亭旧愁新恨若为
情
赵德庄
花下凭肩月下迎避人私语脸霞生画堂红烛意盈盈病酒一春愁与睡倚阑终日雨还晴强移心绪作清
明
余干传舍　　　　　　　　吴儆
画楯朱栏绕碧山平湖倚徙水云寛人家杨柳带汀湾目力已随飞鸟尽机心还逐白鸥闲潇潇微雨晚来
寒
上已
软翠冠儿簇海棠砑罗衫子绣丁香闲来水上踏青阳风暖有人能作伴日长无事可思量水流花落任匆
忙
张安国
已是人间不系舟此心元是不惊鸥卧看骇浪与天浮对月只应频举酒临风何必更搔头暝烟多处是神
州
二
冉冉幽香解钿囊兰桡烟雨暗春江十分清痩为萧郎遥忆牙樯收楚?应将玉筯点吴粧有人萦断九回
肠
坐中十八客
同是?洲丹府仙只今聊结社中莲鸣笳按拍酒如川唤起封姨清晩景更将荔子写新圆从今三夜看婵
姢
相山词
一种秋风两处凉雨声初歇漏声长池塘零落藕花香归梦等闲归燕去断肠分付断云行画屏今夜更思
量
陆放翁
嬾向沙头醉玉瓶唤君同赏小窗明夕阳吹角最关情忙日苦多闲日少新愁常续旧愁生客中无伴怕君
行
渔父　　　　　　　　　　徐师川
西塞山前白鹭飞桃花流水鳜鱼肥一波才动万波随黄帽岂如青篛笠羊裘何似緑蓑衣斜风细雨不须
归
二
新妇矶边秋月明女儿浦口晩潮平沙头鹭宿戏鱼惊青蒻笠前明此事緑蓑衣底庆平生斜风细雨小舟
轻
【张志和渔父词云西塞山前白鹭飞桃花流水鳜鱼肥青篛笠緑蓑衣斜风细雨不须归顾况渔父词云新妇矶边月明女儿浦口潮平沙头鹭宿鱼惊东坡云元真语极清丽恨其曲度不传加数语以浣溪沙歌之云西塞山前白鹭飞散花洲外片帆微桃花流水鳜鱼肥自芘一身青篛笠相随到处緑蓑衣斜风细雨不须归山谷见之击节称赏且云惜乎散花与桃花字重叠又渔舟少有使帆者乃取张顾二词合为浣溪沙云新妇矶边眉黛愁女儿浦口眼波秋惊鱼错认月沉鈎青篛笠前无限事緑蓑衣底一时休斜风细雨转船头东坡跋云鲁直此词清新婉丽问其最得意处以山光水色替却玉肌花貌真得渔父家风也然才出新妇矶便入女儿浦此渔父无乃太澜浪乎东湖老人因坡谷互有异同之论故作此词二阕云】
朱雍
残日凭栏目断霞寒林人静每归鸦小梅春早压羣花一槛风声清玉管数枝月影到窗纱隔帘时度暗香
些
春情　　　　　　　　　　刘致君
绣馆人人倦踏青粉垣深处簸钱声卖花门外緑隂轻帘幙风柔飞燕燕池塘花煖语莺莺有谁知道一春
情
蔡州瓜陂舖壁间词　　　　能改斋谩録
剪碎香罗裛泪痕鹧鸪声断不堪闻马嘶人去近黄昏整整斜斜杨柳陌踈疎密密杏花村一番风月更消
魂
武进厅壁　　　　　　　　杨彦龄【笔録】
倦客东归得自由西风江上泛扁舟夜寒霜月素光流想得故人千里外醉吟应上谢家楼不多天气近中
秋
二
北固江头浪拍空归帆一夜趂秋风月明初上荻花丛渐入三吴烟景好此身将过浙江东梦魂先在监湖
中
别恨　　　　　　　　　　郑中卿
酒薄愁浓醉不成夜深欹枕数残更嫩寒时节过烧灯已自孤鸾羞对镜未能双凤怕闻笙莫教吹作别离
声
延安李氏
无力蔷薇带雨低多情蝴蝶趂花飞流水飘香乳燕啼南浦魂消春不管东阳衣减镜先知小楼今夜月依
依
李易安
小院闲窗春色深重帘未卷影沉沉倚楼无语理瑶琴远岫出山催薄暮细风吹雨弄轻隂梨花欲谢恐难
禁
二
淡荡春光寒食天玉罏沉水袅残烟梦回山枕隐花钿海鷰未来人鬭草江梅已过柳生绵黄昏疎雨湿秋
千
闺情
髻子伤春慵更梳晩风庭院落梅初淡云来往月疎疎玉鸭薰炉闲瑞脑朱樱斗帐掩流苏遗犀还解辟寒
无
朱淑真
露井夭桃吐绦英春衣初试薄罗轻风和烟煖燕巢成满院深帘闲不卷曲房朱户闷长扃恼人光景又清
明
春怨
卸下金钗一様娇背灯初解绣裙腰衾寒枕冷夜香消深院不关春寂寂落花和雨夜迢迢恨情和梦更无
聊
慕容嵓卿妻
满目江山忆旧游汀花汀草弄春柔长亭舣住木兰舟好梦易随流水去芳心犹逐晓云愁行人莫上望京
楼
【竹坡诗话云顷年平江府雍熙寺每深夜月明有妇人歌小词於廊庑间者就之不见客有闻而録之者姑苏士子慕容嵓卿见而惊曰君何从得此词客语之故嵓卿悲叹久之曰此余亡妻之词无知之者明日视之乃其妻旅衬所在】
珍娘【鬼也】
溪雾溪烟溪景新溶溶春水净无尘碧琉璃底浸春云风扬游丝垂蝶翅雨飘飞絮湿莺唇桃花片片送残
春
纱窗恨　　　　　　　　　　毛文锡
双双蝶翅涂鈆粉咂花心绮窗绣户飞来稳画堂隂二三月爱随飘絮伴落花来拂衣襟更剪轻罗片傅黄金
二
新春燕子还来至一双飞垒巢泥湿时时坠涴人衣後园里看百花发香风拂绣户金扉月照纱窗里恨依依
恋情深　　　　　　　　　　毛文锡
滴滴铜壶寒漏咽醉红楼月宴余香殿会鸳衾荡春心真珠帘下晓光侵莺语隔琼林宝帐欲开慵起恋情
深
宫词
玉殿春浓花烂漫簇神仙伴罗裙窣地缕黄金奏清音酒阑歌罢两沉沉一笑动君心永愿作鸳鸯伴恋情
深
清商怨　　　　　　　　　　晏叔原
庭花香信尚浅最玉楼先暖梦觉春衾江南依旧远回纹锦字暗剪谩寄与也应归晩要问相思天涯犹自短
周美成
枝头风势渐小看暮鸦飞了又是黄昏闭门收返照江南人去路缈信未通愁已先到怕见孤灯霜寒催睡早
欧阳永叔
关河愁思望处满渐素秋向晩鴈过南云行人回泪眼双鸾衾裯悔展夜又水枕孤人远梦未成归梅花闻
塞管
【江淹诗心逐南云去身随北雁来陆机思亲赋指南云以寄钦陆云九愍眷南云以兴悲】
沈文伯【天机余锦】
城上鸦啼斗转渐渐玉壶氷满月淡寒梅清香来小院谁遣鸾牋写怨翻锦字叠叠和愁卷梦破悲笳江南
烟树远
赞浦子　　　　　　　　　　毛文锡
锦帐添香睡金炉换夕薰懒结芙蓉带慵拖翡翠裙正是桃夭柳媚那堪暮雨朝云宋玉高唐意裁琼欲赠君
伤春怨　　　　　　　　　　荆公【能改斋漫録】
雨打江南树一夜花开无数緑叶渐成隂下有游人归路　与君相逢处不道春将暮把酒祝东风且莫匆匆去
平湖乐
緑荷相背倚西风凉露烟霏重翠盖银瓶醉时捧使君公　径须倾倒玻瓈瓮青山城郭暮云楼阁高下一重重
二
安仁双鬓已惊秋更甚眉头皱一笑相逢且开口玉为舟　新词淡似鹅黄酒醉归扶路竹西歌吹人道似扬州
三
采菱人语隔秋烟波静如横练入手风光莫流转共留连　画船一笑春风面江山信美终非吾土问何日是归年
四
秋风湖上水增波木底云隂过憔悴湘累莫轻和且高歌　凌波幽梦谁惊破佳人望断碧云暮合道别後意如何
小桃红　　　　　　　　　　张小山
一汀烟柳索春饶添得杨花閙盼杀归舟木兰棹水迢迢　画楼明月空相照今番痩了多情知道寛褪翠裙腰
归国遥　　　　　　　　　　温飞卿
双脸小凤战箆金颭艶舞衣无力风歛藕丝秋色染锦帐绣帏斜掩露珠清晓簟粉心黄蘂花靥黛眉山两点
韦庄
春欲暮满地落花红带雨惆怅玉笼鹦鹉单栖无伴侣南望去程何许问花花不语早晩得同归去恨无双
翠羽
二
金翡翠为我南飞传我意罨画桥边春水几年花下醉别後只知相愧泪珠难远寄罗幕绣帏鸳被旧欢如
梦里
冯延巳【花间作温】
雕香玉翠凤宝钗垂钿筐交胜金粟越罗香水渌画堂照帘残烛梦余更漏促谢娘无限心曲晓屏山
断续
三字令　　　　　　　　　　欧阳烱
春欲暮日迟迟牡丹时罗幌卷翠帘垂两心知　人不在燕空归负佳期香烬落枕函欹月分明花澹薄惹相思
向伯恭
春尽日雨余时红蔌蔌緑漪漪花满地水平池烟光里云衫上画船移　文鸳并白鸥飞歌韵响酒行迟将我意入新诗春欲去留且住莫教归
花草稡编卷三

[book_title]卷四
<集部,词曲类,词选之属,花草稡编>
钦定四库全书
花草稡编卷四
明　陈耀文　辑
小令
缕缕金　　　　　　　　　　清湖三塔记
几回见你帘儿下佯不采把人斜抺问着他揷地推聋哑到学三郎改话不也不和我巧时休和我巧时都不怕
二
这几日言语夹衩只推道娘的掗把常言道官不容针又何况私同车马不也不和我巧时休和我巧时都不怕【备题】
杨花落【梦中词】　　　　　　　　李邦直【尘史】
杨花落燕子横穿高阁长恨春醪如水薄闲愁无处着　去年今日玉陵舍皷角秋风千岁辽东回首人间万事空
喜长新　　　　　　　　　　王胜之
秋云朔吹晓徘徊雪照楼台宴召邹枚相如独逞雄才明烛薰炉香暖深劝金盃庭前粉艶有寒梅昨夜一
枝开
霜天晓角　　　　　　　　　张安国
柳丝无力冉冉萦秋碧系我船儿不住楚江上晩风急棹歌休怨抑有人离恨极说与归期不远刚不信泪
偷滴
张材甫
晓风揺幕欹枕闻残角霜月竹窗寒影金猊冷翠衾薄旧恨无处着新愁还又作夜夜单于声里灯花共泪
珠落
刘改之
霜天晓角梦回滋味恶酒醒不禁寒力纱窗外日华薄拥衾思旧约无情风透幙惟有梅花相伴不成是也
吹落
刘圻父
横隂漠漠似觉罗衣薄正是海棠时候纱窗外东风恶惜春春寂寞寻花花冷落不会这些情味元不是念
离索
月当窗　　　　　　　　　张宗瑞
看朱成碧曾醉梅花侧相遇匆匆相别又争似不相识南北千里隔几时重见得最苦子规啼处一片月当
窗白
关河令【清远轩远望】　　　　　　　赵介之
亭皋霜落飞叶满听西风断鴈闲凭危阑斜阳红欲敛行人归期太晩误髣髴征帆几点水远连天愁云遮
望眼
已亥宜春舟中
江头伊轧动柔橹渐楚天欲暮浩荡轻鸥波间自容与岸蓼汀苹无绪更满目萧疎红树此意何穷凭谁图
画取
卜筭子
春恨　　　　　　　　　　秦处度
春透水波明寒峭花枝痩极目烟中百尺楼人在楼中否　四和袅金鳬双陆思纎手拟倩东风浣此情情更浓如酒
陈莹中
身如一叶舟万事潮头起水长船高一任伊来往洪涛里　潮落又潮生今古长如此後夜开樽独酌时月满人千里
二
梦里不知眠觉後眠何在试问眠身与梦身那个能只对　醉後有人醒醒了无人醉要识三千与大千不在微尘外
裕陵时人
蹙破眉峰碧纎手还重执镇日相看未足时忍便使鸳鸯只　薄暮投村驿风雨愁通夕窗外芭蕉窗里人分叶上心头滴【玉照新志裕陵亲书其後云此词甚佳不知何人作奏来】
孤鸿　　　　　　　　　　苏子瞻
缺月挂疎桐漏断人初静时见幽人独往来缥缈孤鸿影　惊起却回头有恨无人省拣尽寒枝不肯栖枫落吴江冷
【耆旧续闻云赵右史云余顷於郑公实处见东坡亲蹟书卜筭子断句云寂寞沙汀冷刋本作枫落吴江冷词意全不相属也】
皎如晦【杭州僧】
有意送春归无计留春住毕竟年年用着来何似休归去　目断楚天遥不见春归路风急桃花也似愁点点飞红雨
毛栞
见也如何暮别也如何遽别也难时见也难後会难凭据　去也如何去住也如何住住也应难去也难此际难分付【石孝友集金谷遗音】
送鲍浩然游浙东　　　　　王逐客【能改斋漫録】
水是眼波横山是眉峰聚欲问行人去那边眉眼盈盈处　才始送春归又送君归去若到江南赶上春千万和春住
张子野
梦短寒夜长坐待清霜晓临镜无人为整粧但自学孤鸾照　楼台红树杪风月依前好江水东流郎在西问尺素何由到
杜叔元【安世】
尊前一曲歌歌里千重意才欲歌时泪已流恨应更多於泪　试问缘何事不语痴如醉我亦情多不忍闻怕和我添憔悴
程正伯
独自上层楼楼外青山远望到斜阳欲尽时不见西飞鴈　独自下层楼楼下蛩声怨待到黄昏月上时依旧柔肠断
吕圣求
一日抵三秋半月如千岁自夏经秋到雪飞一向都无计　续续说相思不尽无穷意若写幽怀一段愁应用天为纸
徐师川
天生百种愁挂在斜阳树緑叶隂隂自得春草满莺啼处　不见凌波步空想如簧语门外重重叠叠山遮不断愁来路
舒信道
池台小雨乾门巷香轮少谁把青钱衬落红满地无人扫　何时鬬草归几度寻花了留得佳人莲步痕宫様鞋儿小
黄山谷
要见不得见要近不得近试问得君多少怜管不解多於恨　禁止不得泪忍管不得闷天上人间有底愁向个里都谙尽
刘潜夫
尽是手成持合得天饶借风雨於花有甚雠作意相陵藉　做煖逼教开做冷催教谢不负明年看花人只负栽花者
二
片片蝶衣轻点点猩红小人道东君不惜花百种千般巧　朝见树头?暮见枝头少人道东君果惜花雨打风吹了
李敦诗
南北利名人常恨家居少每到春时听子规无不伤怀抱　好去向长安细与公卿道待得功成名遂时不如归来早
康仲伯
曾约再来时花暗春风树今日人来花未开春未知人处　坐客有踈狂彩笔题新语浑为玉人颓玉山忘了阳关路
二
烟髻绾层巅云叶生寒树斜日行人窈窕村愁阵纵横处　细细写鸾牋道寄相思语会倩春风展柳眉回马章台路
蒲江
续续露蛩鸣索索风梧语痩骨从来不奈秋一夜秋如许　簟冷卷风漪髻滑抛云缕展转无人共此情画角吹残雨
慈谿丈亭馆古词
潮生浦口云潮落沙头树潮本无心落又生人自来还去　今古短长亭送往迎来处老尽东西南北人亭下潮如故
清湖三塔记
幽花带露红湿柳拖烟翠花柳分春各自芳惟有人憔悴　寄与手中书问肯归来未正是东风料峭寒如何独自教人睡
寄歌者李莲　　　　　　　吕圣求
渡口看潮生水满蒹葭浦长记扁舟载月明深入红蕖去　荷尽覆平池忘了归来路谁信南楼百尺高不见如莲步
陈无已【梅苑】
揺风影似凝带雪香如抱开尽南枝到北枝不道春将老　飘颻姑射仙谁识氷肌好会有青绫梦觉人可爱池塘草
二
绣幕罩梅花莫放清香透监里朱顔岁岁移只道花依旧　把酒问梅花知我离情否若使梅花知我时料得花须痩
三
雪闇岭头云竹冷溪边树还似潇湘缥缈人玉?笼香雾　月下幽香度梦里香魂驻回首南枝酒半醺寂寞无寻处
晩春　　　　　　　　　　高观
屈指数春来弹指惊春去檐外蛛丝网落花也要留春住　几日喜春晴几夜愁春雨十二雕窗六曲屏题遍伤春句
二月三十日寿母　　　　　范靖江【夀亲养老】
满二望三时春景方明媚人见蟠桃结子来王母初筵啓　无数桂林山不尽漓江水揔入今朝祝夀杯永保千千岁
赵可【中州乐府】
明月在青天借问今时几但见宵从海上来不觉云间坠　流水古今人共看皆如此唯愿当歌对酒时长照金尊里
缺月挂疎桐【拟东坡作】　　　　　赵秉文
乌鹊不多惊贴贴风枝静珠贝横空冷不收半湿秋河影　缺月堕幽窗推枕惊深省落叶萧萧听雨声帘外霜华冷
西湖遗旧　　　　　　　　福建士子
月在小楼西鷄唱霜天晓泪眼相看话别时把定纎纎手　伊道不忘人伊却都忘了我若无情似你时瞒不得桥头柳【古杭杂记】
赠乐婉【杭妓】　　　　　　　施酒监【古今词话】
相逢情便深恨不相逢早识尽千千万万人终不似伊家好　别你登长道转更添烦恼柳外朱楼独倚栏满目围芳草
答施酒监　　　　　　　　乐婉
相思似海深旧事如天远泪滴千千万万行更使人愁肠断　要见无因见了终难若是前生未有缘待重结来生愿
美奴【陆藻侍儿】
送我出东门乍别长安道两岸垂杨鎻暮烟正是秋光老　一曲古阳关莫惜金尊倒君向潇湘我向秦鱼鴈何时到【苕溪渔隐】
梅　　　　　　　　　　　朱淑真
竹里一枝梅映带林逾静雨後清奇画不成浅水横斜影　吹彻小单于心事重思省拂拂风前度暗香月色侵花冷
严幼芳
不是爱风尘似被前缘误花开花落自有时总赖东君主　去也终须去住也如何住若得山花挿满头莫问奴归处
後庭花　　　　　　　　　　毛熙震【花间集】
莺啼燕语芳菲节瑞庭花发昔时懽宴歌声掲管弦清越　自从陵谷追游歇画梁尘黦伤心一片如珪月闲鎻宫阙
二
越罗小袖新香旧薄笼金钏倚阑无语揺轻扇半遮匀面　春残日煖莺娇嬾满庭花片争不教人长相见画堂深院
孙光宪
石城依旧空江国故宫春色七尺青丝芳草緑絶世难得　玉英凋落尽更何人识野棠如织只是教人添怨忆怅望无极
玉树後庭花【上元】　　　　　　张子野
华镫火树红相鬭往来如昼河桥水白天晴讶别生星斗　落梅穠李还依旧宝钗沽酒晓蟾残漏心情恨雕鞍归後
二
宝牀香重春眠觉魫窗难晓新声丽色千人歌後庭清妙　青骢一骑来飞鸟靓粧难好至今落日寒蟾照台城秋草
巫山一段云　　　　　　　　毛文锡
雨霁巫山上云轻映碧天远风吹散又相连十二晩峰前　暗湿啼猿树高笼过客船朝朝暮暮楚江边几度降神仙
李珣
有客经巫峡停桡向水湄楚王曾此梦瑶姬一梦杳无期　尘暗珠帘卷香销翠幄垂西风回首不胜悲暮雨洒空祠
二
古庙依青嶂行宫枕碧流水声山色鎻粧楼往事思悠悠　云雨朝还暮烟花春复秋啼猿何必近孤舟行客自多愁
【花庵词客云唐词多缘题所赋临江仙则言仙事女冠子则述道情河渎神则咏祠庙大槩不失本题之意尔後渐变失题远矣如此二词实唐人本来词体如此】
净坛峰【巫山十二峰】　　　　　　赵孟頫
叠嶂千重碧长江一带清瑶坛霞冷月胧明欹枕若为情　云过船窗晓星移宿雾晴古今离恨拨难平惆怅峡猿声
登龙峰
片月生危岫残霞拂翠桐登龙峰下楚王宫千古感遗踪　柳色眉边緑花明脸上红欲寻灵迹阻江风离思杳无穷
松鹤峰
松鹤堆岚霭阳台枕水湄风清月冷好花时惆怅阻佳期　别梦游蝴蝶离歌怨竹枝悠悠往事不胜悲春恨入双眉
上昇峰
云里高唐观江边楚客舟上昇峰月照妆楼离思两悠悠　雨云千里阻长江一带秋歌声频唱引离愁光景恨如流
朝云峰
絶顶朝云散寒江暮雨频楚王宫殿已成尘过客转伤神　月是巫娥伴花为宋玉隣一听歌调一含嚬哀怨竹枝春
集仙峰
雨过苹汀远云深水国遥渡头齐举木兰桡纎细楚宫腰　映水匀红脸偎花整翠翘行人倚棹正无聊一望一魂销
望霞峰
碧水鸳鸯浴平沙荳蔻红望霞峰翠一重重帆卸落花风　澹薄云笼月霏微雨洒篷孤舟晩泊浪声中无处问音容
栖凤峰
芍药虚投赠丁香漫结愁凤栖鸾去两悠悠新恨怯逢秋　山色惊心碧江声入梦流何时弦管簇归舟兰棹泊沙头
翠屏峰
碧水澄青黛危峰耸翠屏竹枝歌怨月三更别是断肠声　烟外黄牛峡云边白帝城扁舟清夜泊苹汀倚棹不胜情
聚鹤峰
鹤信三山远罗帬片水深高唐春梦杳难寻惆怅至如今　十二峰前月三千里外心红牋锦字信沉沉肠断旧香衾
望泉峰
晓色飘红豆平沙枕碧流泉声云影弄新秋触处是离愁　脸泪横波淡眉攅片月收佳人妩笑凖难休半整玉搔头
起云峰
袅娜江边柳飘颻岭上云卸帆回棹楚江滨归信夜来闻　欲拂珊瑚枕先熏翡翠裙江头含笑去迎君鸾凤画成羣
柳三变
六六真游洞三三物外天九斑麟稳破非烟何处接云軿　昨夜麻姑陪宴又话蓬莱清浅几囘山脚弄云涛髣髴见金鳌
二
阆苑年华永嬉游别是情人间三度见河清一番碧桃成　金母忍将轻摘留宴鳌峰真客红闲卧吠斜阳方朔敢偷尝
三
萧氏贤夫妇茅家好弟兄羽轮飈驾赴层城高会尽仙卿　一曲云謡为寿倒尽金壶碧酒醺酣争撼白榆花踏碎九光霞
减字木兰花　　　　　　　　欧阳永叔
留春不住燕老莺慵无覔处说似残春一老应无却少人　风和月好办得黄金须买笑爱惜芳时莫待无花空折枝
二
伤怀离抱天若有情天亦老此意如何细似轻丝渺似波　扁舟岸侧枫叶荻花秋索索细想前欢须着人间比梦间
三
歌檀敛袂缭绕雕梁尘暗起柔润清圆百琲明珠一綫穿　樱唇玉齿天上仙音心下事留住行云满坐迷魂酒半醺
四
去年残臈曾折梅花相对挿人面而今空有花开无处寻　天天不远把酒拈花时发愿愿得和伊偎雪眠香似旧时
晏叔原
长亭晚送都似緑窗前日梦小字还家恰应红灯昨夜花　良时易过半镜流年春欲破往事难忘一枕高楼到夕阳
二
留春不住恰似年光无味处满眼飞英弹指东风太浅情　筝弦未稳学得新声难破恨转枕花前且伴香红一夜眠
三
长杨辇路緑满当年携手处试逐春风重到宫花苑树中　芳菲遶遍今日不如前日健酒罢凄凉新恨犹添旧恨长
恨别　　　　　　　　　　柳耆卿
花心柳眼都似游丝常惹绊慵困谁怜绣线金针不喜穿　深房密讌争向好天多聚散緑琐窗前几日春愁废管弦
春情　　　　　　　　　　王安国
画桥流水雨湿落红飞不起月破黄昏帘里余香马上闻　徘徊不语今夜梦魂何处去不似垂杨犹解飞花入洞房
润州席上　　　　　　　　苏子瞻
郑庄好客容我尊前时堕帻落笔风生籍籍声名满帝京　高山白早莹?氷肌那解老从此南徐良夜清风月满湖
【东皋杂録云林希子中知润州东坡自钱塘赴召有官妓郑容高莹求脱籍东坡为此词书牒林判云郑容落籍高莹从良盖取句端八字云苕溪渔隐曰聚兰集载此词东坡赠润守许仲凃】
东坡【侯鲭録】
春庭月午揺落春醪光欲舞步转回廊半落梅花婉婉香　轻风薄雾都是少年行乐处不似秋光只与离人照断肠
【元佑七年正月东坡在汝隂州堂前梅花大开王夫人曰春月色胜如秋月色秋月色令人凄惨春月色令人和悦何如召赵德麟辈来饮此花下先生大喜曰吾不知子能诗耶此真诗家语耳遂相召与饮用是语作此词】
登巫山县楼　　　　　　　黄山谷
襄王梦里草緑烟深何处是宋玉台头暮雨朝云几许愁　飞花漫漫不管羇人肠欲断春水茫茫要渡南陵更断肠
二
终宵忘寐好事如何犹尚未子细沉吟珠泪盈盈湿袖襟　与君别也愿在郎心莫暂舍记取盟言闻早回程却再圆
秦少游
天涯旧恨独自凄凉人不问欲见回肠断尽金炉小篆香　黛蛾长敛任是东风吹不转困倚危楼过尽飞鸿字字愁
张文潜
个人风味只有梅花些子似每到开时满眼清愁只自知　霞裾仙佩姑射神人风露态蜂蝶依忙不与春风一点香
减兰十梅【并序】　　　　　　　梅苑
窃以花虽多品梅最先春始因暖律之潜催正值氷澌之初泮前村雪里已见一枝山上驿边乱飘千片寄江南之春信与陇上之故人玉脸娉婷如夀阳之傅粉氷肌莹彻逞姑射之仙姿不同桃李之繁枝自有雪霜之素质香欺青女冷奈霜娥月浅溪明动诗人之清兴日斜烟瞑感行客之幽怀偏宜浅蕊轻枝最好暗香疎影况是非常之标格别有一种之风情姮娥好星难那更彩云易散凭栏赏处已遍南枝兼北枝秉烛看时休问今日与昨日且辍龙吟之三弄更停画角之数声庾岭将军久思止渇傅岩元老专待和羮岂如凡卉之娇春长赖化工而结实又况风姿雨质晓色暮云日边月下之妖娆雪里霜中之艶冶初开微绽欲落惊飞取次芬芳无非奇絶锦囊佳句但能髣髴芳姿皓齿清歌未尽形容雅态追惜花之余恨舒乐事之余情试缀芜词编成短阕曲尽一时之景聊资四座之欢女伴近前鼔子只候
总题
梅萼香嫩雪里开时春粉润雨蕊风枝暗与黄昏取次宜　日边月下休问初开兼欲谢却最娆妖不似羣花春正娇
风
东风吹暖轻动枝头娇艶颤成片惊飞不是城南画角吹　香英飘处定向夀阳楼阁住莫损柔柯今日清香远更多
雨
潇潇细雨雨歇芳菲犹淡竚密洒轻笼湿遍柔枝香更浓　琼腮微腻疑是凝酥初点缀冷艶相宜不似梨花带雨时
雪
六花飞素飘入枝头无覔处密缀轻堆只似香苞次第开　栏边欲坠姑射山头人半醉墙外低垂窥送佳人粉再吹
月
寒蟾初满正是枝头开烂漫素质笼明多少风姿无限情　暗香疎影水榭萧萧山驿静浅蕊轻枝酒醒更阑梦断时
日
腾腾初照半折琼苞还似笑莫近柔条只恐凝酥暖欲消　三竿已上点缀胭脂红荡漾刚道宜寒不似前村雪里看
晓
急催银漏渐渐纱窗明欲透点检花枝晓笛吹时几片飞　淡烟初破髣髴夜来飞几朶残粉余香晨起佳人带晓粧
晚
天寒欲暮别有一般姿媚处半载斜阳宝监微开试晚粧　淡烟轻处渐近黄昏香暗度休怕春寒秉烛重来子细看
早
阳和初布入萼春红才半露暖律潜催与占百花头上开　香英微吐折赠一枝人已去杨柳贪眠不道春风已暗传
残
香苞渐少满地残英寒不扫传语东君分付南枝桃李春　东风吹暖南北枝头开烂漫一任飘吹已占东风第一枝
陈莹中
大江北去未到沧溟终不住淮水东流日夜朝宗亦未休　香炉烟袅浓淡卷舒终不老寸碧千锺人醉华胥月色中
赠棊妓宋瑶　　　　　　　谢幼盘
风篁度曲倦倚云屏初睡足清簟疎帘宝鸭香消懒更添　纎纎露玉风雹纵横飞钿局颦敛双蛾凝伫无言密意多
贺方回
冷香浮动望处欲生蝴蝶梦晓日曈曨愁见凝酥煖渐融　鼓催歌送芳酒一尊谁与共寂寞墙东门掩黄昏满院风
用旧韵戏吴奉议　　　　　舒信道
眉山敛额往事追思空手拍鴈字频飞生怕人来说着伊　闲抛绣履愁殢香衾浑不起莫似扬州只作寻常薄幸休
锦带
碎红如绣揺曳东风吹彩绶拟倩柔条约住佳人细柳腰　蜀江春渌争似枝头能结束纎手攀时欲绾同心寄与谁
晁无咎小姬娉娉舞梁州　　陈无已【墨庄漫録】
娉娉袅袅芍药梢头红玉小舞袖迟迟心到郎边客已知　当筵举酒劝我尊前松栢夀莫莫休休白髪簪花我自羞
听琵琶　　　　　　　　　朱希真
刘郎已老不管桃花依旧笑要听琵琶重院啼莺覔谢家　曲终人醉多似浔阳江上泪万里东风故国山河照落红
二
慵歌怕酒今日春衫惊着痩双燕帘栊金鸭香沉客泪中　琵琶重听谁信人间多少恨落日东风吹得桃花满院红
李公麟山隂图　　　　　　米芾【志雅堂杂抄】
山隂道士鹤目龟趺多秀气後领将军萧散精神一片云　东山太傅落落龙骧兼虎步潦倒支公穷骨零丁小道风
赵德庄
緑隂红雨暗淡衣裳花下舞花月佳时舞破东风第几枝　一盃相属从炧樽前三四烛酒尽花阑京洛风流子细看
卢炳
传消寄息咫尺还如千里隔欲见无由惹起新愁与旧愁　情怀如醉欹枕连宵终不寐无奈相思此恨凭谁说与伊
政和癸巳　　　　　　　　向子諲
几年不见蝴蝶枕中魂梦远一日相逢鹦鹉盃深笑靥浓　欢心未已流水落花愁又起离恨如何细雨斜风晩更多
颐堂词
飞霞半缕收尽一天风和雨可惜黄昏残角疎钟要断魂　双鱼传信只道横塘消息近心事悠悠同向春风各自愁
康伯可
杨花飘尽云压緑隂鸦乍定帘幕闲垂弄语千般燕子飞　小楼深静睡起残粧犹未整梦不成归青泪滴斑金缕衣
吴大年
蔷薇叶暗满架浓隂风不乱午酒才醒历历黄鹂枕上听　此情难遣不比红蕉心易展要识离愁只似杨花不自由
张安国
爱而不见立马章台空便面想像娉婷只恐丹青画不成　诗人老去恰要莺莺相伴住试与平章岁晩教人枉断肠
李端叔
乱魂无据黯黯只寻来处路灯尽花残不觉长更又向阑　几回枕上那件不曾留梦想变尽星星一滴秋霖是一茎
【阙】
春融酒困一寸横波千里恨着处芳菲蝶兴莺情醉自迷　欹云妥翠冷落金屏山十二低抱琵琶月向黄昏日又斜
雅词
谁知莹彻惟有碧天云外月一见风流洗尽胸中万斛愁　賸烧密炬只恐夜深花睡去想得横陈全是巫山一段云
吕居仁
去年今夜同醉月明花树下此夜江边月暗长堤柳暗舡　故人何处带我离愁江外去来岁花前又似今年忆去年
魏夫人
西楼明月掩映梨花千树雪楼上人归愁听孤城一鴈飞　玉人何处又见江南春色暮芳信难寻去後桃花流水深
二
落花飞絮杳杳天涯人甚处欲寄相思春尽衡阳鴈渐稀　离肠泪眼肠断泪痕流不断明月西楼一曲栏干一倍愁
李易安
卖花担上买得一枝春欲放泪染轻匀犹带彤霞晓露痕　怕郎猜道奴面不如花面好云鬓斜簪徒要教郎比并看
雄州驿　　　　　　　　　李令女
朝云横度辘辘车声如水去白草黄沙月照孤村三两家　天天去也万结愁肠无昼夜渐近燕山回首乡关归路难
【梅磵诗话云靖康间金人犯阙阳武蒋令兴祖死之其女为所掳去题字於雄州驿中叙其本末仍作此词蒋令浙西人其女方笄美顔色能诗词乡人皆能道之此汤岩起诗海遗珠所载】
春　　　　　　　　　　　朱淑真
独行独坐独唱独酧还独卧竚立伤神无奈春寒着摸人　此情难见泪洗残粧无一半愁病相仍剔尽孤灯梦不成
李季兰
自从君去晓夜萦牵肠断处緑遍香堦过夏经秋鴈又来　想伊那里应也情怀愁不止缈缈书沉直至如今没信音
苏小小
别离情绪万里关山如底数遣妾伤悲未必郎家知不知　自从君去数尽残冬春又暮音信全乖等到花开不见来
洪惠英【夷坚支志】
梅花似雪刚被雪来相挫折雪里梅花无限精神总属他　梅花无语只有东风来作主传语东君且与梅花作主人
【洪迈守会稽惠英於席间歌其自制述怀小曲梅者自喻雪指无赖恶少也】
马裕斋
多情多爱还了平生花柳债好个檀郎室女为妻也不妨　杰才高作聊赠青蚨三百索烛影揺红记取媒人是马公
【三朝野史云马光祖尹京日有士踰墙偷人室女事觉到官光祖出踰墙楼处子诗面试士人秉笔云花柳平生债风流一段愁开墙乘兴下处子有心搂谢砌应潜越韩香许暗偷有情还爱慾无语强娇羞不负秦楼约安知汉狱囚玉顔丽如此何用读书求光祖判此词云】
夷坚支志【丙四】
家门希差养得一枚依様画百事无能只去篱边纒倒藤　几回水上轧捺不翻真个强无处容他只好炎天照作巴
【宗室公衡居秀州性和易善与人欵曲但天资滑稽遇可啓顔一笑冲口辄发见之者无不敬畏因寡髪俗目之为赵葫芦好事者作此词咏之盖以谑受报也】
采桑子【一名罗敷令丑奴儿令】　　　　　和凝
蝤蛴领上诃梨子绣带双垂椒户闲时竟学樗蒲赌荔枝　丛头鞋子红编细裙窣金丝无事嚬眉春思飜教阿母疑
春怨　　　　　　　　　　李後主
辘轳金井梧桐晩几树惊秋昼雨新愁百尺虾须上玉鈎　琼牎春断双娥皱回首边头欲寄鳞游九曲寒波不泝流
春思　　　　　　　　　　前人
亭前春逐红英尽舞态徘徊细雨霏微不放双眉时暂开　緑窗冷静芳音断香印成灰可赖情怀欲睡朦胧入梦来
冯延巳
小庭雨过春将尽片片花飞独折残枝无语凭阑只自知　玉堂香暖珠帘卷双燕来归君约佳期肯信韶华得几时
二
马嘶人语春风岸芳草緜緜杨柳桥边落日高楼酒斾悬　旧愁新恨知多少目断遥天独立花前更听笙歌满画船
三
西风半夜帘栊冷远梦初归梦过金扉花谢窗前夜合枝　昭阳殿里新翻曲未有人知偷取笙吹惊觉寒蛩到晓啼
四
酒阑睡觉天香暖绣户慵开香印成灰独背寒屏理旧眉　朦胧却向灯前卧窗月徘徊晓梦初回一夜东风绽早梅
五
小堂深静无人到满院春风惆怅墙东一树樱桃带雨红　愁心似醉兼如病欲语还慵日暮疎钟双燕归栖画阁中
六
画堂灯暖帘栊卷禁漏丁丁雨罢寒生一夜西窗梦不成　玉娥重起添香印回倚孤屏不语含情水调何人吹笛声
七
笙歌放散人归去独宿江楼月上云收一半珠帘挂玉鈎　起来检点经游地处处新愁凭仗东流将取离心过橘州
八
昭阳记得神仙侣独自承恩水殿灯昏罗幙轻寒夜正春　如今别馆添萧索满面啼痕旧约犹存忍把金环别与人
九
微风帘幙清明近花落春残樽酒留欢添尽罗衣怯夜寒　愁顔恰似烧残烛珠泪阑干也欲高争奈相逢情万般
十
画堂昨夜愁无睡风雨凄凄林鹊争栖落尽灯花鷄未啼　年光往事如流水休说情迷玉筯双垂秪是金笼鹦鹉知
十一
寒蝉欲报三秋候寂静幽斋叶落闲堦月透帘栊远梦回　昭阳旧恨依前在休说当时玉笛才吹满袖猩猩血又埀
十二
洞房深夜笙歌散帘幙重重斜月朦胧雨过残花落地红　昔年无限伤心事依旧东风独倚梧桐闲想闲思到晓钟
十三
花前失却游春侣极目寻芳满眼悲凉纵有笙歌亦断肠　林间戱蝶帘间燕各自双双忍更思量緑树青苔半夕阳
晏同叔
阳和二月芳菲遍暖景溶溶戏蝶游蜂深入千花粉艳中　何人解繋天边日占取春风免使繁红一片西飞一片东
二
时光只解催人老不信多情长恨离亭泪滴春衫酒易醒　梧桐昨夜西风急淡月胧明好梦频惊何处高楼鴈一声
三
花中独占春风早长爱江梅秀艶清柸芳意先愁调角催　寻香已落闲人後此恨难裁更晓须来却恐初开胜未开
小山词
芦鞭坠遍杨花陌晩见珍珍疑是朝云来作高唐梦里人　应怜醉落楼中帽长带歌尘试拂香茵留解金鞭睡过春
二
征人去日殷勤嘱莫负心期寒鴈来时第一传书慰别离　轻丝织就机中素泪墨题诗欲寄相思日日高楼看鴈飞
三
花时恼得琼枝痩半被残香睡损梅粧红泪今春第一行　风流笑伴相逢处白马游缰共折垂杨手捻芳条说夜长
四
秋来更觉销魂苦小字还稀坐想行思怎得相看似旧时　南楼把手凭肩处风月应知别後除非梦里时时得见伊
五
谁将一点凄凉意送入低眉画箔闲垂多是今宵得睡迟　夜痕记尽窗间月曾误心期凖拟相思还是窗间记月时
六
前欢几处笙歌地长负登临月幌风襟犹忆西楼着意深　莺花见尽当时事应笑如今一寸愁心日日寒蝉夜夜砧
七
日高庭院杨花转闇淡春风莺语惺愡似笑金屏昨夜空　娇慵未洗匀粧手闲印斜红新恨重重都与年时旧意同
欧阳永叔
轻舟短棹西湖好緑水逶迤芳草长堤隐隐笙歌处处随　无风水面琉璃滑不觉舩移微动涟漪惊起沙禽掠岸飞
张子野
水云薄薄天同色竟日清辉风影轻飞花发瑶林春未知　剡溪不辨沙头路湖水平堤姑射人归记得歌声与舞时
周美成
肌肤绰约真仙子来伴氷霜洗尽鈆黄素面初无一点粧　寻花不用持银烛暗里闻香零落池塘分付余妍与夀阳
黄山谷
樱桃着子如红豆不管春归闻道开时蜂惹香须蝶惹衣　楼台灯火明珠翠酒恋歌迷醉玉东西少个人人煖被携
秦少游
夜来酒醒清无梦愁倚阑干露滴轻寒两颊芙蓉泪不乾　佳人别後音尘悄销痩难明月无端已过江楼十二间
舒信道
一池秋水踈星动寒影横斜满坐风花红烛纷纷透绦纱　江湖散诞扁舟里到处如家且尽流霞莫管年来两鬓华
吕居仁
恨君不似江楼月南北东西南北东西只有相随无别离　恨君却似江楼月暂满还亏暂满还亏待得团团是几时
二
乱红天緑风吹尽小市疎楼细雨轻鸥总向离人恨里收　年年春好年年病妾自西游水自东流不似残花一様愁
谢无逸
楚山削玉云中碧影落沙汀秋水澄凝一抺江天鴈字横　金钱满地西风急红蓼烟轻帘外砧声惊起青楼梦不成
万里朝天　　　　　　　　花蕊夫人【费氏】
初离蜀道心将碎离恨绵绵春日如年马上时时闻杜鹃　三千宫女皆花貌妾最婵娟此去朝天只恐君王宠爱偏
胡夫人
与君别後愁无限永远团圞间阻多方水远山遥寸断肠　终朝等候郎音耗捱过春光烟水茫茫梅子青青又待黄
芭蕉【添字】　　　　　　　　李易安
窗前谁种芭蕉树隂满中庭隂满中庭叶叶心心舒卷有余情　伤心枕上三更雨点滴霖霪点滴霖霪愁损北人不惯起来听
集句　　　　　　　　　　朱秋娘【女郎】
王孙去後无芳草【朱淑真】緑遍香阶【李季兰】尘满粧台【吴淑姬】粉面羞搽泪满腮【王幼玉】教我甚情怀【李易安】　去时梅蕊全然少【窦夫人】等到花开【苏小小】花已成梅【陶】梅子青青又带黄【胡夫人】兀自未归来【王娇姿】
花草稡编卷四

[book_title]卷五
<集部,词曲类,词选之属,花草稡编>
钦定四库全书
花草稡编卷五
明　陈耀文　辑
小令
菩萨蛮【一名重叠金一名子夜歌】　　　　　李太白
平林漠漠烟如织寒山一带伤心碧瞑色入高楼有人楼上愁　玉梯空伫立宿鸟归飞急何处是归程长亭更短亭
【湘山野录云此词不知何人写在鼎州沧水驿楼复不知何人所撰魏道辅泰见而?之後至长沙得古风集於曾子宣内翰家乃知李白所撰】
【杜阳杂编云大中初女蛮国入贡其国人危髻金冠璎珞被体故谓之菩萨蛮当时倡优遂制菩萨蛮曲文士亦往往声其词○按自玄宗末以至大中初相去殆几百年始有此调其在太白同时如王杜後此如元白诸家俱未有此词且曾氏亦止云古风岂後之词家以其字句之同而遂名之耶】
唐人【稿斋赘笔】
牡丹含露真珠颗美人折向庭前过含笑问檀郎花强妾貌强　檀郎故相恼须道花枝好一向发娇嗔碎挼花打人【宣宗时有妇人断夫两足者上戏语宰相曰无乃碎挼花打人盖时有此词云】
温廷筠
小山重叠金明灭鬓云欲度香顋雪懒起画蛾眉弄妆梳洗迟　照花前後镜花面交相映新帖绣罗襦双双金鹧鸪
二
翠翘金缕双鸂?水纹细起春池碧池上海棠梨雨晴红满枝　绣衫遮笑靥烟草粘飞蝶青琐对芳菲玉关音信稀
三
玉楼明月长相忆柳丝?娜春无力门外草萋萋送君闻马嘶　画罗金翡翠香烛销成泪花落子规啼绿窗残梦迷
四
凤皇初对盘金缕牡丹一夜经微雨明镜照新妆鬓轻双脸长　画楼相望久栏外埀丝柳音信不归来社前双燕回
五
牡丹花谢莺声歇绿杨满院中庭月相忆梦难成背窗灯半明　翠钿金压脸寂寞香闺掩人远泪阑干燕飞春又残
六
南园满地堆轻絮愁闻一霎清明雨雨後却斜阳杏花零落香　无言匀睡脸枕上屏山掩时节欲黄昏无憀独倚门
七
水精帘里玻黎枕暖香惹梦鸳鸯锦江上柳如烟鴈飞残月天　藕丝秋色浅人胜参差剪双鬓隔香红玉钗头上风
八
蘂黄无限当山额宿妆隐笑纱窗隔相见牡丹时暂来还别离　翠钗金作股钗上蝶双舞心事竟谁知月明花满枝
九
杏花含露团香雪绿杨陌上多离别灯在月胧明觉来闻晓莺　玉鈎褰翠幕妆浅旧眉薄春梦正关情镜中蝉鬓轻
十
满宫明月梨花白故人万里关山隔金鴈一双飞泪痕沾绣衣　小园芳草绿家住越溪曲杨柳色依依燕归君不归
十一
宝函钿雀金鸂?沈香关上吴山碧杨柳又如丝驿桥春雨时　画楼音信断芳草江南岸鸾镜与花枝此情谁得知
十二
夜来皓月才当午重帘悄悄无人语深处麝烟长卧时留薄妆　当年还自惜往事那堪忆花露月明残锦衾知晓寒
十三
竹风轻动庭除冷珠帘月上玲珑影山枕隐穠妆绿檀金凤皇　两蛾愁黛浅故国吴宫远春限正关情画楼残点声
【北梦琐言云宣宗爱唱菩萨蛮词令狐相国假温飞卿新撰密进之戒以勿泄而遽言於人由是踈之】
华州登齐云楼　　　　　　唐昭宗
登楼遥忆秦宫殿茫茫只见双飞燕渭水一条流千山与万丘　远烟笼碧树陌上行人去何处有英雄迎侬归故宫
二
飘飘且在三峯下秋风往往堪沾洒肠断忆仙宫朦胧烟雾中　思梦时时睡不语长如醉早晩是归期苍穹知不知
【中朝故事云乾宁三年李茂贞犯阙帝次华州韩建迎归郡中帝鬰鬰不乐每登城西齐云楼远望明年秋制此词云】
韦庄
红楼别夜堪惆怅香灯半卷流苏帐残月出门时美人和泪辞　琵琶金翠羽弦上黄莺语劝我早归家绿窗人似花
二
人人尽说江南好游人只合江南老春水碧於天画船听雨眠　鑪边人似月皓腕双凝雪未老莫还乡还乡须断肠
三
劝君今夜须沈醉鐏前莫话明朝事珍重主人心酒深情亦深　须愁春漏短莫诉金盃满遇酒且呵呵人生能几何
四
洛阳春里春光好洛阳才子他乡老柳暗魏王堤此时心转迷　桃花春水渌水上鸳鸯浴凝恨对残晖忆君君不知
牛峤
舞裙香暖金泥凤画梁语燕惊残梦门外柳花飞玉郎犹未归　愁匀红粉泪眉剪春山翠何处是辽阳锦屏春昼长
二
玉钗风动春幡急交枝红杏笼烟泣楼上望卿卿窗寒新雨晴　熏炉蒙翠被绣帐鸳鸯睡何处最相知羡他初画眉
三
画屏重叠巫阳翠楚神尚有行云意朝暮几般心向他情谩深　风流古今隔虚作瞿塘客山月照山花梦回灯影斜
四
风帘燕舞莺啼柳妆台约鬓低纎手钗重髻盘珊一枝红牡丹　门前行乐客白马嘶春色故故坠金鞭回头应眼穿
五
绿云鬓上飞金雀愁眉歛翠春烟薄香阁掩芙蓉画屏山几重　窗寒天欲曙犹结同心苣啼粉汚罗衣问郎何日归
六
玉楼氷簟鸳鸯锦粉融香汗流山枕帘外辘轳声敛眉含笑惊　柳阴烟漠漠低鬓蝉钗落须作一生尽君今日欢
和凝
越梅半拆轻寒里氷清澹薄笼蓝水暖觉杏梢红游丝狂惹风　闲堦莎径碧远梦犹堪惜离恨又迎春相思难重陈
孙光宪
月华如水笼香砌金鐶碎撼门初闭寒影堕高檐鈎垂一面帘　碧烟轻褭褭红颤灯花笑即此是高唐掩屏秋梦长
二
花冠频鼓墙头翼东方澹白连窗色门外早莺声背楼残月明　薄寒笼醉态依旧铅华在握手送人归半拖金缕衣
三
小庭花落无人扫踈香满地东风老春晩信沈沈天涯何处寻　晓堂屏六扇眉共湘山远争奈别离心近来尤不禁
四
木绵花映丛祠小越禽声里春光晓铜鼓与蛮歌南人祈赛多　客帆风正急茜袖偎樯立极浦几囘头烟波无限愁
魏承班
罗裙薄薄秋波染眉间画时山两点相见绮筵时深情暗共知　翠翘云鬓动歛态弹金凤宴罢入兰房邀人解佩璫
二
罗衣稳约金泥画玳筵一曲当秋夜声颤觑人娇云鬟褭翠翘　酒醺红玉软眉翠秋山远绣幌麝烟沈谁人知两心
尹鹗
陇云暗合秋天白俯窗独坐窥烟陌楼际角重吹黄昏方醉归　荒唐难共语明日还应去上马出门时金鞭莫与伊
毛熙震
梨花满院飘香雪高楼夜静风筝咽斜月照帘帷忆君和梦稀　小窗灯影背燕语惊愁态屏掩断香飞行云山外归
二
绣帘高轴临塘看雨飜荷芰真珠散残暑晩初凉轻风渡水香　无憀悲往事争那牵情思光影暗相催等闲秋又来
三
天含残碧融春色五陵薄幸无消息尽日掩朱门离愁暗断魂　莺啼芳树暖燕拂回塘满寂寞对屏山相思醉梦间
李珣
回塘风起波纹细刺桐花里门斜闭残日照平芜双双飞鹧鸪　征帆何处客相见还相隔不语欲魂销望中烟水遥
二
等闲将度三春景帘垂碧砌参差影曲槛日初斜杜鹃啼落花　恨君容易处又话潇湘去凝思倚屏山泪流红脸班
三
隔帘微雨双飞燕砌花零落红深浅捻得宝筝调心随征棹遥　楚天云外路动便经年去香断画屏深旧欢何处寻
与周后妹　　　　　　　　李後主
花明月暗飞轻雾今宵好向郎边去剗【南唐书作衩】袜步香阶手提金缕鞋　画堂南畔见一晌偎人颤奴为去来难敎君恣意怜
二
蓬莱院闭天台女画堂昼寝无人语抛枕翠云光綉衣闻异香　潜来珠鎻动惊觉银屏梦慢脸笑盈盈相看无限情
三
铜簧韵脆锵寒竹新声慢奏移纎玉眼色暗相鈎秋波横欲流　雨云深绣户末便谐衷素宴罢又成空魂迷春梦中
冯延已
金波远逐行云去踈星时作银河渡花影卧秋千更长人不眠　玉筝弹未彻凤髻黄钗脱忆梦翠蛾低微风吹绣衣
二
画堂昨夜西风过绣帘时拂朱门鎻惊梦不成云双蛾枕上颦　金炉烟袅袅烛暗纱窗晓残月尚弯环玉筝和泪弹
三
梅花吹入谁家笛行云半夜凝空碧欹枕不成眠关山人未还　声随幽怨絶空断澄霜月月影下重檐轻风花满帘
四
回廊远砌生秋草梦魂千里青门道鹦鹉怨长更碧笼金鏁横　罗帏中夜起霜月清如水玉露不成圆宝筝悲断弦
五
娇鬟堆枕钗横凤溶溶春水杨花梦红烛泪阑干翠屏烟浪寒　锦壶催画箭玉佩天涯远和泪试严妆落梅飞夜霜
六
西风嫋嫋凌歌扇秋期正与行云远花叶脱霜红流萤残月中　兰闺人在否千里重楼暮翠被已销香梦随寒漏长
七
沈沈朱户横金鏁纱窗月影随花过烛泪冷阑干落梅生晩寒　宝钗横翠凤千里香屏梦云雨已荒凉江南春草长
八
欹鬟堕髻摇双桨采莲晩出清江上顾影约流萍楚歌娇未成　相逢颦翠黛笑把珠璫解家住柳阴中画桥东复东
卢绦
玉京人去秋萧索画檐鹊起梧桐落欹枕悄无言月和残梦圆　背灯唯暗泣甚处碪声急眉黛远山攒芭蕉生暮寒【一作独自倚阑干衣襟生暮寒】
【南唐书云卢绦病店且死夜梦白衣妇人歌此词劝酒歌数阕因谓绦曰子之疾食蔗即愈如言果差迨数夕又梦前妇人曰妾乃玉真也他日富贵相见於固子坡後入金陵累官柱国唐亡归宋以龚慎仪事坐诛临刑有白衣妇人同斩姿貌宛如所梦问其受刑之地即固子坡也妇人姓耿名玉真其夫死与前妇之子通当极法与绦同斩焉】
晏同叔
高梧叶下秋光晩珎丛化出黄金盏还似去年时傍栏三两枝　人情须耐久花面长依旧莫学蜜蜂儿等闲悠扬飞
晏叔原
来时杨柳东桥路曲中暗有相期处明月好因缘欲圆还未圆　却寻芳草去画扇遮微雨飞絮莫无情闲花应笑人
二
莺啼似作留春语花飞鬭学回风舞红日又平西画帘遮燕泥　烟光还自老绿镜人空好香在去年衣鱼牋音信稀
三
娇香淡染胭脂雪愁春细画弯弯月花月镜边明浅妆匀未成　佳期应有在试倚秋千待满地落英红万条杨柳风
四
哀筝一弄湘江曲声声写尽湘波绿纎指十三弦细将幽恨传　常筵秋水慢玉柱斜飞鴈弹到断肠时春山眉黛低
五
江南未雪梅花白忆梅人是江南客犹记旧相逢淡烟微月中　玉容长有信一笑归来近怀远上楼时晩云和鴈低
六
相逢欲话相思苦浅情肯信相思否还恐谩相思浅情人不知　忆曾携手处月满窗前路长到月来时不眠犹待伊
集句　　　　　　　　　　王荆公【挥尘录】
海棠乱发皆临水君知此处花何似凉月白纷纷香风隔岸闻　啭枝黄鸟近隔岸声相应随意坐莓苔飘零酒一盃
新筑草堂集句　　　　　　荆公【山谷集】
数间茅屋闲临水轻衫短?垂杨里花是去年红吹开一夜风【本集作今日是何朝看予渡石桥】梢梢新月偃午醉醒来晩何物最关情黄鹂三两声
送妓往杭苏州迎新守　　　东坡
玉童西迓浮丘伯洞天冷落秋萧瑟不用许飞琼瑶台空月明　清香凝夜燕借与韦郎看莫便过姑苏扁舟下五湖
代诸妓送陈述古　　　　　前人
娟娟缺月西南落相思拨断琵琶索枕泪梦魂中觉来眉晕重　华堂堆烛泪长笛吹新水醉客各西东应思陈孟公
张子野
忆郎还上层楼曲楼前芳草年年绿绿似去时袍囘头风袖飘　郎袍应已旧顔色非长久惜恐监中春不如花草新
二
香軿不至春蟾午令人转更猜飞语翠幙动风亭时疑响屧声　花香闻水榭几误飘兰麝不忍下朱扉遶廊重待伊
三
佳人学得平阳曲纎纎玉笋横孤竹一弄入云声海门江月清　髻摇金钿落惜恐樱唇薄听罢已依依莫吹杨柳枝
四
闻人话着宣乡字嗔情恨意还相喜何况草长时酒前频见伊　娇香堆宝帐月到梨花上心事两人知掩灯罗幔垂
五【七夕】
牛星织女年年别分明不及人间物匹鸟少孤飞断沙犹并栖　洗车昏雨过缺月云中堕斜汉晓依依暗蛩还促机
梅雪　　　　　　　　　　周美成
银河宛转三千曲浴鳬飞鹭澄波绿何处是归舟夕阳江上楼　天憎梅浪发故下封枝雪深院卷帘看应怜江上寒
效荆公作　　　　　　　　黄鲁直
半烟半雨溪桥畔渔翁醉着无人唤疎懒意何长春风花草香　江山如有待此意陶潜解问我去何之君行到自知
二
轻风袅断沈烟炷霏微尽日寒塘雨残綉没心情鸟啼花外声　离愁难自制年少乖盟誓寂寞掩朱门罗衣空泪?
秦少游
蛩声泣露惊秋枕罗帏泪湿鸳鸯锦独卧玉肌凉残更与恨长　阴风翻翠幔雨涩灯光暗毕竟不成眠鸦啼金井寒
李元膺
彩旗画柱清明後花前姊妹争携手先紧绣罗裙轻衫束领巾　顿绳金钏响渐出花梢上笑里问高低盘云嚲玉螭
贺方回
子规啼梦罗窗晓开奁拂镜严妆早粉碧尽丁香背垂裙带长　鈎笔寻旧曲愁结眉心绿犹恨夜来时酒狂归太迟
二
章台游冶金龟壻归来犹带醺醺醉花漏怯春宵云屏无限娇　绦纱灯影背玉枕钗声碎不待宿酲销马嘶催早朝
舒信道
三年江上风吹泪夭桃艳杏无春意今日欲开眉那堪更别离　莫折长亭柳折尽愁依旧只有醉如狂人生空断肠
二
画船搥鼓催君去高楼把酒留君住去住若为情西江潮欲平　江潮容昜得只是人南北今日此樽空知君何日同
三
杜鹃啼破江南月香风扑面吹红雪赋就缕金牋黄昏醉上船　年华双短鬓事往情何尽明日各天涯来春空好花
四【次刘郎中赏花韵】
朱帘乍卷层烟起露华深浅初疑洗困倚玉栏风绮罗知几重　向人如有意不醉何时醉便得一枝红犹胜两鬓空
五【送奉化知县秦奉议】
一回别後一回老别离易得相逢少莫问故园花长安君是家　短亭秋日晩草色随人远欲醉又还醒江楼暮角声
六
小亭露压风枝动鹊炉火冷金瓶冻悄悄对西窗瘦知罗带长　欲眠思滞酒坐听寒更久无奈是青灯开花故故明
七
流年又见风沙送钧天回首清都梦塞鴈几时归镜中双鬓非　绿袍同冷暖谁道父情短愁斛若为量还随一线长
八
江梅未放枝头结江头已见山头雪待得此花开知君来未来　风帆双画鷁小雨随行色空得欝金裙酒?和泪?
长安怀古　　　　　　　　康伯可
秦时宫殿咸阳里千门万户连云起复道亘西东不禁三月风　汉唐乘王气万岁千秋计毕竟是荒丘荆榛满地愁
金陵怀古　　　　　　　　前人
龙蟠虎踞金陵郡古来六代豪华盛缥凤不来游台空江自流　下临全楚地包举中原势可惜草连天晴郊狐免眠
赵德麟
轻鸥欲下春塘浴双双飞破春烟绿两岸野蔷薇翠笼薰绣衣　凭船闲弄水中有相思意忆得去年时水边初别离
荷花　　　　　　　　　　陈去非
南轩面对芙蓉浦宜风宜月还宜雨红少绿多时帘前花景奇　绳床乌木几尽日繁香里睡起一篇新与花为主人
自宜兴还西冈作　　　　　苏养直
园林寂寞春归去蒙蒙柳下飞香絮野水接云横绿烟啼晓莺　江南鹈鴂梦山色朝来重小艇小湾头苹花苹叶洲
春怨　　　　　　　　　　姚令威
斜阳山下明金碧画楼返照融春色睡起揭帘旌玉人蝉鬂轻　无言空伫立花落东风急燕子引愁来眉心那得开
别恨　　　　　　　　　　前人
梦中不记江南路玉钗翠鬓惊春去午醉晩来醒瞑烟花上轻　红绢空浥泪锦字凭谁寄衫薄煖香销相思云水遥
吕居仁
客愁不到西池路残春又逐花飞去今日傍池行新荷昨夜生　故人千虑绕不道书来少去住隔关河长亭风雨多
曾公衮
山光冷侵清溪底溪光直到柴门里卧对白苹洲欹眠数钓舟　溪山无限好恨不相逢早老病独醒多如此良夜何
谢无逸
暄风迟日春光閙蒲桃水碧摇轻棹两岸草烟低青山啼子规　归来愁未寝黛浅眉?沁花影转廊腰红添酒面潮
二
縠纹波面浮鸂鶒蒲芽耸出参差碧满院落梅香柳梢初弄黄　衣轻红袖皱香困花枝瘦睡起玉钗横隔帘闻晓莺
沈会宗
相逢无处无樽酒樽前未必皆朋旧酒到任敎倾莫思今夜醒　明朝相别後江上空回首欲去不胜情为君歌数声
陈子高
柳条窣窣开庭院锦波绣浪春风转红日上阑干晩来花更寒　绿檀金隐起翠被香烟里幽恨有谁知空梁落燕泥
二
池塘淡淡浮鸂鶒杏花吹尽埀杨碧天气度清明小园新雨晴　绿窗描绣罢笑语酴醿下围坐赌青梅困从双脸来
三
绿阴寂寂樱桃下盆池劣照蔷薇架帘影假山前映堦红叶飜　芭蕉笼碧砌猧子中庭睡香径没人来拂墙花又开
李似之【弥道】
江城烽火连三月不堪对酒江亭别休作断肠声老来无泪倾　风高帆影疾目送舟?碧锦字几时来薰风无鴈回
李元卓
一枝绦?香梅软宜春小胜玲珑剪拂晓上瑶钗春从鬓底来　菱花频自照粉面惊春早淡拂烧山眉为谁今日宜
赵文鼎
楚宫杨柳依依碧遥山翠隐横波溢絶艳照浓春春光欲醉人　纎纎芳草嫩微步轻罗衬花戴满头归游蜂花上飞
二
玉关芳草粘天碧春风万里思行客骄马向风嘶道归犹未归　南云新有燕望眼愁边断膏沐为谁容日高花影重
访江东外家　　　　　　　程正伯
画桥拍拍春江绿行人正在春江曲花润接平川有人花底眠　东风原自好只怕催花老安得万垂杨系交春日长
二
罗衫乍试寒犹怯妬花风雨连三月灯冷闭门时有愁谁得知　此情真个苦只为当时语莫道絮沾泥絮飞魂亦飞
洪叔璵
断虹远饮横江水万山紫翠斜阳里系马短亭西丹枫明酒旗　浮生长客路事逐孤鸿去又是月黄昏寒灯人闭门
归思　　　　　　　　　　王通叟
单于吹落山头月漫漫江上沙如雪谁唱缕金衣水寒舡舫稀　芦花枫叶浦忆抱琵琶语身未发长沙梦魂先到家
咏目　　　　　　　　　　谢绦
娟娟侵鬓妆痕浅双眸相媚弯如剪一瞬百般宜无论笑与啼　酒阑思翠被特故瞢腾地生怕促归轮微波先注人
晁次膺
午阴未转青窗暖无风着地杨花满睡起日犹长卷帘红杏香　春心无处定又作花时病芳草伴离愁绵绵早晩休
严次山
征鸿点破空云碧丹霞染出新秋色返照落平洲半江红锦流　风清渔笛晩寸寸愁肠断寄语笛休横只消三两声
别意　　　　　　　　　　孙巨源
楼头尚有三通鼓何须抵死催人去上马苦匆匆琵琶曲未终　回头凝望处那更廉纎雨谩道玉为堂玉堂今夜长
【玉林云孙公於元丰间为翰苑与李端愿太尉往来凡数会一日鎻院宣召者至其家则出数十日踪迹得之於李氏时李新纳妾能琵琶公饮不肯去而迫於宣命入院几二鼓矣遂草三制罢复作此长短句以记别恨迟明遣以示李】
【南游纪闻云李邦直在坐颇以卒章非佳语巨源是夕得疾於玉堂後亦同卒】
集句　　　　　　　　　　赵德庄
青春背我堂堂去桃花乱落如红雨是妾断肠时芳心空自持　相思君助取脉脉如牛女天远暮江迟君心归不归【介庵词】
落梅　　　　　　　　　　孙济师舣【苕溪】
一声羌笛吹呜咽玉溪半夜梅翻雪江月正茫茫断桥流水香　含章春欲暮落日千山雨一点着枝酸吴姬先齿寒
秋闺
金风蔌蔌惊黄叶高楼影转银蟾匝梦断绣帘埀月明乌鹊飞　新愁知几许欲似丝千缕鴈已不堪闻砧声何处村
冬景【重叠金】　　　　　　　　黄叔阳
银幡彩胜参差剪东风吹上钗头燕一笑绕花身小桃先报春　新春今日是明日新年至擘茧莫探官人间行路难
蒲江词
翠楼十二阑干曲雨?新染蒲桃绿时节又黄昏东风深闭门　玉箫吹未彻窗影梅花月无语只低眉闲拈双荔枝
七夕　　　　　　　　　　陈后山
行云过尽星河烂炉烟未断蛛丝满想得两眉颦停针忆远人　河桥知有路不解留郎住天上隔年期人间长别离
二
晓来误入桃源洞恰见佳人春睡重玉腕枕香腮荷花藕上开　一扇俄惊起敛黛凝秋水笑倩整金衣问郎来几时
陈达叟
举头忽见衡阳鴈千声万字情何限尀耐薄情夫一行书也无　泣归香阁恨和泪掩红粉待鴈却回时也无书寄伊
离思　　　　　　　　　　无名氏
有情潮落西陵浦无情人向西陵去去也不教知怕人留恋伊　忆了千千万恨了千千万毕竟忆时多恨时无奈何
佳人　　　　　　　　　　黄师宪
眉尖早识愁滋味娇羞未解论心事试问忆人不无言只点头　嗔人归不早故把金杯恼醉看舞时腰还如旧日娇
张孝祥
东风约略吹罗幕一帘细雨春隂薄试把杏花看湿红娇暮寒　佳人双玉枕烘醉鸳鸯锦折得最繁枝暖香生翠帏
二
恰则春来春又去凭谁说与春教住与问坐中人几回迎送春　明年春更好只怕人先老春去有来时愿春长见伊
杜夀域
游丝欲堕还重上春残日永人相望花共燕争飞青梅细雨枝　离愁终未解忘了依前在拟待不寻思刚才梦见伊
二
锦机织了相思字天涯路远无由寄寒鴈只衔芦何曾解寄书　缄封和血泪目断西江水拟欲托双鱼问君情有无
程正伯
红云半压秋波急艳粧泣露娇啼色佳梦入仙城风流石曼卿　宫袍呼醉醒休卷西风景明月粉香残六桥烟水寒
题梅扇　　　　　　　　　周忘机
梅花韵似人人面为伊写在春风扇人面似花妍花应不解言　在手微风动勾引相思梦莫用揷酴醿酴醿羞见伊
卢炳
石榴裙束纤腰袅金莲稳衬弓靴小娇騃羞见人伞低遮半身　恩情如纸薄方信当初错邂逅苦匆匆还疑是梦中
二
而今怕听相思曲多情蹙损眉峯绿惜别上扁舟望穷江际楼　蛮牋封了发为忆人如雪离恨写教看休令盟约寒
张子野
五云深处蓬山杳寒轻雾重银蟾小枕上挹余香春风归路长　鴈来书不到人静重门悄一阵落花风云山千万重
二
青梅又是花时节粉墙闲把青梅折玉????偶逢君春情如乱云　藕丝牵不断谁信朱顔换莫厌十分斟酒深情更深
秋思　　　　　　　　　　叶梦得
平波不尽蒹葭远清霜半落沙?浅烟树晩微茫孤鸿
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:35:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>