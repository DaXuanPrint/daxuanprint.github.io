<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目録,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,怀清堂集全文在线阅读,怀清堂集全文在线下载,大玄古籍书库">
<meta name="description" content="二十卷。清汤右曾(1656—1722)撰。汤右曾,字西崖。仁和(今浙江杭州)人。清诗人、书画家。康熙二十七年。(1688年)进士。官至吏部右侍郎,兼翰林院掌院学士。汤右曾诗才出众,与朱彝尊并为浙派首领。工画,长于山水,高超洒落。书法工行楷。康熙五十二年。(1713年)玄烨闻汤右曾工诗,令以其集进呈。遂以右曾所作《文光果》诗上达,蒙御制赐和。今刻冠斯集之首,以显其得皇帝恩崇之至。汤右曾著有《使黔集》、《怀清堂诗稿》、《怀清堂集》。该。《怀清堂集》全书二十卷,均为古今体诗,每卷五十至一百余首不等,编年排次。书">
<title>怀清堂集_汤右曾_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">怀清堂集</span> <br/>
          作者： <span class="inputVal" id="bkauthor">汤右曾</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]104353</span> <br/>
          说明： <span class="inputVal" id="bkdec">二十卷。清汤右曾(1656—1722)撰。汤右曾,字西崖。仁和(今浙江杭州)人。清诗人、书画家。康熙二十七年 (1688年)进士。官至吏部右侍郎,兼翰林院掌院学士。汤右曾诗才出众,与朱彝尊并为浙派首领。工画,长于山水,高超洒落。书法工行楷。康熙五十二年 (1713年)玄烨闻汤右曾工诗,令以其集进呈。遂以右曾所作《文光果》诗上达,蒙御制赐和。今刻冠斯集之首,以显其得皇帝恩崇之至。汤右曾著有《使黔集》、《怀清堂诗稿》、《怀清堂集》。该 《怀清堂集》全书二十卷,均为古今体诗,每卷五十至一百余首不等,编年排次。书前有纳兰常安、黄叔林、潘思榘序,书后有吴超缪、陈履中跋。吴跋称其诗“笔健而思沉,材富而律细,上已入少陵之室,下可夺眉山之席。”是集有乾隆七年(1742)黄钟刻本,乾隆十一年汤学基刻本,《四库全书》 等本。</span> <br/>
          封面： <span class="inputVal" id="bkimg">Z_20307.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]怀清堂集
[book_author]汤右曾
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]104353
[book_dec]二十卷。清汤右曾(1656—1722)撰。汤右曾,字西崖。仁和(今浙江杭州)人。清诗人、书画家。康熙二十七年 (1688年)进士。官至吏部右侍郎,兼翰林院掌院学士。汤右曾诗才出众,与朱彝尊并为浙派首领。工画,长于山水,高超洒落。书法工行楷。康熙五十二年 (1713年)玄烨闻汤右曾工诗,令以其集进呈。遂以右曾所作《文光果》诗上达,蒙御制赐和。今刻冠斯集之首,以显其得皇帝恩崇之至。汤右曾著有《使黔集》、《怀清堂诗稿》、《怀清堂集》。该 《怀清堂集》全书二十卷,均为古今体诗,每卷五十至一百余首不等,编年排次。书前有纳兰常安、黄叔林、潘思榘序,书后有吴超缪、陈履中跋。吴跋称其诗“笔健而思沉,材富而律细,上已入少陵之室,下可夺眉山之席。”是集有乾隆七年(1742)黄钟刻本,乾隆十一年汤学基刻本,《四库全书》 等本。
[book_img]Z_20307.jpg


[book_title]目録
钦定四库全书　　　　集部七
怀清堂集目録　　　　　别集类六
【国朝】卷一
古今体五十四首
卷二
古今体六十四首
卷三
古今体七十六首
卷四
古今体五十四首
卷五
古今体四十九首
卷六
古今体九十四首
卷七
古今体七十三首
卷八
古今体九十一首
卷九
古今体六十五首
卷十
古今体六十五首
卷十一
古今体九十七首
卷十二
古今体六十首
卷十三
古今体五十八首
卷十四
古今体六十三首
卷十五
古今体六十五首
卷十六
古今体七十四首
卷十七
古今体五十首
卷十八
古今体五十六首
卷十九
古今体一百一首
卷二十
古今体六十首
【臣】等谨案怀清堂集二十卷
国朝汤右曾撰右曾字西厓仁和人康熙戊辰进士改庶吉士官至吏部右侍郎兼翰林院掌院学士浙江诗派自西泠十子之後竞以藻绘相高而气骨渐弱右曾以清鲜朗润一洗其习初从学於王士祯称入室弟子後以使事入黔体制一变诗格益进大抵鍜链澄汰而出之以神韵当时士论翕然推之其名与查慎行相埒而慎行赠诗有蓬莱领袖得诗仙之句所以倾服於右曾者尤至沈德潜亦谓浙诗前推竹垞後推西厓两家之间莫有能越之者今观二家之集朱彛尊学问有余而才力又足以运掉故能熔铸变化惟意所如右曾才足肩随而根柢深厚则未免稍逊齐驱并驾似未易言然亦近人之卓然挺出者也乾隆四十三年三月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆　费　墀

[book_title]卷一
钦定四库全书
怀清堂集卷一
吏部侍郎汤右曾撰
过愚溪
我读蝜蝂传居尝念高危柳侯亦知道未用讥诃为慷慨功与名失坠差豪厘【柳诗岂知千仞坠只为一豪差】文墨本小道况乃工奕棊羣小既喧豗国事几纷披风波一蹉跌远逝湘水湄扣舷动哀吟离骚咏江蓠西山万古色冉溪清涟漪种漆思南国成器讵可期三亭衰草没故蹟谁复知兹溪非云愚使君失意时潨潨漱寒石清潭有余悲我来愚溪上更咏溪居诗
柳子祠
丹茘遗碑字芳椒酹酒痕清溪自寒色返照入祠门种术风露晩结茅山水源平生灵爽在夜夜叫哀猿
钴鉧潭
沿流直过西山西水声激激风凄凄澄泓彻底不受泥一堆寒碧浮玻璃崇台延槛望秋月天高气迥忘卑栖千年剥蚀潭上字空听落日号荒鷄
晓游朝阳岩
言寻朝阳岩烟日初弄影清晖媚幽姿散步得妙领连娟浮嵓?远目试一骋俯瞰潇水流含漪渺千顷探奇下幽窟潜蛟舞浪井虚徐清风来萧洒俗缘屏林梢法华寺断梦凄已冷清音非弦匏吟啸坐日永
汉阳渡
朝趋武昌城暮指汉阳树风波出没间一日两回渡江边老人见我熟笑我往来计真误停辛贮苦不得言破?青衫在行路既不能春风细浪沙棠舟玉箫金管坐两头又不能渔舠一叶舞空快踏浪上下随鳬鸥乘此两版船截彼万里流千丈俯蛟室九渊跨龙湫张风无帆捩无柁一夫双桨如烟浮吴儿非解水楚俗寜善泅波澜谈笑意自得勇若壮士挟两輈歘忽江心翻白鼍颠风雪浪高峩峩急雨打面如飞梭牵船幸傍沙岸住不尔性命随涛波呜呼性命随涛波艰难岐路奈尔何
黄鹤楼
金梯玉房不可求谁跨沧海凌瀛洲溶溶云雾江汉上百尺远抱空中楼问楼始何年千载岁月遒刦火烧不尽云此仙人留仙人驾鸿靷凤去黄鹤尚落清江头舒翼绣桷奔矫首紫甍浮我来轩窻开面面恍踏鹤背汗漫乘风游妙絶般与倕斧斤穷雕象形会意俨飞动青田万里谁当俦楼中羽客来丹丘玉顔百链须髯修传闻风月最佳夜一声铁笛横清秋潜蛟起舞老龙泣霓旌翠旗今在不西土亦何事来此维轻舟楼前觱篥声楼下江水流孤云飘落百蛮路仙骨未换仍羁愁奇兰舖【永州西三十里有兰生松巅丛径丈许土人云昔有人盗之为雷所击道旁枯松尚
存】
千年屈曲虬龙枝兎丝女萝萦绕之风霜晼晩不相保虽有亲爱谁得知岭南寄生丛神木万点葳蕤攒老槲漫山麄俗那足道可惜幽人在空谷艺畹从知傍水涯孤芳一任荒榛曲一朝下上随天风贤哉大夫如此松移根千尺摩苍穹雨露默与神灵通本干蕃滋枝叶茂秋花浅碧春芽红夜半小儿思引手空际惊霆逢鬼守道傍老树空轮囷电尾煜煜烧为薪兰兮兰兮性守贞木有本兮水有源藤牵葛附尔何取纵得荣华非本根
飞鸾桥
晓起望驿堠晩饭投山村衡州十日来日苦风雨昏泥涂鞾韈不得洗快心娯目谁复论朝来滩声作雷吼雪浪遥啮苍山根仆夫顾我叹中心增劳烦俄然絶境得披豁长桥远跨罗水源横亘三百尺连延二十门云中忽投驾海霓潮上倏露浮天鵾忆昔行人久病涉浮梁连筰随波翻万夫徙石镇蛟穴千鎚积铁防鲸吞重添飞楼临缥缈更架杰阁听潺湲我来一步一移目四山苍翠手可扪恍如平江风輭舳舻衔尾过下水微见舒舒旛又如康庄之道接轸数十乘蹶张讵有犊破辕若施帷幕布瑶席便合歌舞行金尊天寒转惜水势减不及春夏看崩奔好景潜已移过眼那复存後山冥蒙雾雨繁前山嶔崟虎豹蹲忧虞苦多安乐少一身万里劳心魂
自江口放船入洞庭
千山万山断极浦暮烟苍然俯平楚浮空云梦细莫数洞庭七百天奥府日东月西相吞吐环混宇宙自振古潜蛟老龙蓄云雨湘妃汉女迭歌舞我来落景巴陵东万顷漾作金盆红塔势矗矗烟蒙蒙滉瀁恰得生微风斜挂帆席推庳篷快哉手招浮丘翁岳阳楼高翠嵌空君山螺黛盘当中
磨崖碑
青螺蜀栈真危哉西下逝水寜东回移军六合卷清霁中兴大业由天开衡山山人谒灵武鱼水道合无暌乖桓桓忠勇李与郭手执枹鼔如霆雷奸凶满盈神鬼怒将相和协功名偕金妃木母火当殪刲屠家祸谁胚胎二京收复凯歌入父老泣下长安街烟花紫禁列冠冕龙车鹤驾青春囬艰难秦越共肝胆安乐骨肉相嫌猜飞龙小儿窃国柄表里宫掖乱所阶长庆楼空夹城闭玉房朱户生青苔凄凉西内情尚尔摘瓜况自歌黄台漫郎摛辞意深痛涪翁吊古留余哀春秋史法非颂体石湖晩出空讥排平生两眼熟拓本爱此片石江山隈蓬州垂老嗟远窜岁久妙墨重摩揩摄衣拾级历千尺孤亭下瞰云涛堆抚时感旧增叹息啼猿落月同徘徊
我行二首
我行乱山间登顿力已勤下踏欲崩石上穿始生云隂霾错昏昼高低乱氤氲一身涂路长何由息劳筋天边有断翼哀鸣呼其羣山外啼清猿凄断讵可闻官道人烟絶空见水沄沄频年困兵戈谁恋榆与枌比者贼虽灭尚未囘官军
饥肠已雷鸣日暮况风雨遥望苍山根晩横烟一缕仆夫举示我喜色上眉宇叩门乞酒浆安眠借廊庑相视但睢盱谁解相噢咻怀哉佳主人逆旅心独苦穷山多盗贼深夜走豺虎防身有何术微命贱如土
湘山寺二首
花雨飘宝幢微风韵塔铃驯鸽上斋鉢老僧闲诵经客子入门来佛灯晩荧荧被径蔓萝葛闻香啓幽扃法界优昙华三岁始一零【寺有千日莲三年一开落】廊深苔藓古地僻草木灵缅惟咸通来日月如奔霆颀然金粟老彷佛长眉青
林喧鸟知曙钟殷寺初晓踏石穿烟霏屈曲罗翠筱暗泉寻石罅海眼逗云表湘流去逶迤青山明镜绕云重岩岫复水远鳬鸥小平生慕跻攀志与禽向矫香门昨夜梦一去堕缥缈怅焉解缆行飞鞚尚林杪
桂林使院呈石林编修
漏永凄风响阁铃语阑残烛尚荧荧五湖南下悲身事百粤西来傍使星枕石本难欹处稳看花不拟醉边醒途穷肯问诸侯礼歌舞筵中酒肉腥【时中丞以下皆请相见谢不往也】
话蜀中事
尚余苦热在秋林更带蛮溪水毒淫三峡波涛似雷吼谁言如綫复如鍼
纳凉
薄扇轻罗称野情筠牀筒簟有余清孤怀能到古人少万感尽从闲处生倒挽九牛真细事独扛百斛亦空名西风取次成追忆鲈鱠何由入旅羮
读陆辛斋先生感事诗
寛大何来见赐租催科日夜下台符七言字字堪挥涕一幅流民郑侠图
夜中大风雨得二絶句
巴陵南下岁将徂骇浪惊风走畏途今夜听来孤枕上恍疑身又落江湖
尚有轮囷醉胆横十年心事短歌行墙根老树缘何意也作冰河铁马声
秋月一首寄家兄
自从汉江来六见月圆缺徘徊穿房栊曲折散林樾清辉岂不美可惜照离别揽衣步前除夜久衆星没惟余短墙下露冷草虫咽念我同怀人踟蹰待明发
野步
散步聊乘兴斜阳独自来鸟鸣松迳寂风过竹扉开种菜先除蝗烧田尚?灰村童讶客至三两互惊猜牛羊下陇坂墟屋上炊烟野店残阳路山桥落叶边蒸壶亲候火穿笕细分泉闲觉为农乐供家不用钱
跋乔石林编修使粤集後
使节南溟万里长乘潮解缆兴徜徉玉堂人物风流在泥酒游山总不妨
桂管归来已二年眼中历历旧山川伤心漓水关边路一度看诗一惘然
读汪叔寜见诒之作兼怀令弟蛟门比部
几将摹拟笑当涂陶谢风流今在无只有韦家好兄弟诗如水淡见工夫
日暮散步登城西楼
积雨始晴霁欣然试出门断烟生委巷残照入孤村畦长新蔬甲池添旧水痕独游人迹少一一看鸦翻雉堞参差外江湖俯仰中危楼坐凭眺秋色敞虚空渺渺帆樯影萧萧芦荻风翩然幽兴在且欲问冥鸿寓目即成趣荒村小市边弥漫分野水?稏对秋田隔垄呼牛笛归人采芡船为农真自乐辛苦得丰年归路犹延伫佳时惜易过人投暝色去寒入袷衣多阑閙烟中鸭陂荒雨後荷小诗聊记取有兴即高歌
别乔无功
感时无那岁嶒嵘轣辘征车想去程冰合河壖狐过迹雪晴江上雁归声异乡兄弟依依在落日郊原莽莽平尚计为君留十日酒边豪气正纵横
简乔云渐
淮南插脚二年住岁月过眼如回飊蠨蛸入户蛬绕砌时慰幽独来朋交书巢风义我师友一见便叹高山高叩门造请敢辞懒木铎谬与黄钟调君真采择及葑菲明信谓可羞溪毛巷南巷北灯火近舍西舍东梦寐遥酒杯茗椀时到我肯令三日无佳招爱君散髪卧江海风味颇似斜川陶平生俗事不挂眼朱黄点勘忘昏朝诗骚苦语肺腑出自煮何啻河鱼膏昨遣髯奴致双鲤始闻谢病收羣嚣遥知秋堂冰雪冷鸣檐夜雨风萧骚要从欢喜生微恙【用山谷语】吾诗聊可供谈嘲湖平木脱烟水濶独雁叫羣天寂寥鱼舠放浪发兴极一闲脱手谁能邀少须健饭续前会三五同踏城西郊天公此福未吝与待放海月生烟梢
闰六月二十日王方若生日为作长句
王郎生时六月闰到此始经三度逢乘除强弱到六历坐觉仪象罗心胸古人推算法则尔为子夸说如奇踪君当招客我当贺一饮三百玻璃锺西风初生梧策策剧暑未退号莎蛬海东月上声影絶秋河一道来摇溶擥衣四顾莫叹息且变愁寂为欢悰明年四十君始满赤手往看骑生龙不尔南山北山里一锸便作躬耕农鬈鬈垂发百岁母二顷亦可谋尸饔况兼儿郎好笔牍阿侯玉雪看姿容一生辛苦母乃僻那用万户争先封是时我亦寻旧隐江南的的围羣峯山兄渔弟足潇洒墨场酒地思追从短篷倘肯勤过我待扫花径呼诸侬诗成放笔一大笑隣寺忽打烟楼钟
赠王崑绳
秋风飒飒吹惊沙横林一抺飞霜花掩关窻户忽已冷日看高楼盘栖鸦俄传有客访我至姓氏久遣傍人夸东阳大小吾所羡得一已足慰蒹葭悲歌感慨燕赵士翻与江左争风华掀髯为我论作者直欲上古穷羲娲中间雅郑各判别往往丽则兼淫哇蝉连入耳意不厌妙语散出纷天葩君来十日未为久造请忙似游春车我亦时过话诗律归路每待微阳斜城北乔生吾好友主既不恶宾殊嘉花笺小幅日召我道此笃爱无疵瑕明灯絮语似梦寐酒杯吟卷忘天涯五更烛跋未肯住直待东海升青霞裁成长句贻赠我龙腾凤翥相纷拏凭陵意气流辈少似子笔力谁能加我诗委靡媿大手气慑不振惟咨嗟留题纸尾亦徒尔聊复赠行当马挝
寄汪舟次检讨
如瘖思语每掉舌如饥说食先流涎鲰生独坐空馆里侧想游屐心茫然青鞵布韈性所好欲往追蹑无因缘倾城灯前上元夜坎坎伐鼔歌喧阗待公不来踏筵舞浮江一舸春风颠光隂蚕市忆故国旅梦常绕东南天传闻使者近持节煌煌千骑来联翩旌旄遥驻御史府笳吹时到西湖船正逢四月五月後梅雨洗出山娟娟探幽要使单骑并选胜不惜衣裳褰题名山寺三百六傍人拟作飞空仙酒酣倒吸波底月笔落遥散风中烟凤阁文词新有様翰林风月谁当传欢游自叹不同赏空忆倒载回朱骈秋风初生木叶脱我欲归扫三椽眠是时公倘未即去便合一日争千年
偶成
梅花娇小杏花憨此段春愁了不堪一蹴轻弦双燕子唤囘归梦到江南
酬潘广文?主见贻四首
大雅委荆榛斯人久寥落吾生苦不早心迹长寂寞穷年抱遗经微尚夙有托谁能导其源浩浩观海若海上有君子身老道益尊读书七十年细大悉讨论檀弓言物始读学百不存叹息耳食子焉能窥篱藩忠义在天下皎若行白日卓哉三四公【广文昔与几社陈夏及吾乡陆陈诸公游】事载史臣笔君今老书生奋袖谈一一行成稗官録用以补阙逸
我昔游吴中窃窥一语妙【广文以事落职今复为诸生】今兹淮南路半面接言笑晩将零落意托契到年少张裴彼何人往事重凭吊
题乔子毅小照
白衣青舫得闲身几曲霓裳一幅巾池上风流今在否相看已是卷中人
刦火销沈岁月迁不将人事扰天全朱顔绿髪还如昨弹指过来廿八年
柘水舟中遇大雨
青天荡荡忽变色黑云如山嵼立一条倒挂日脚明万弩齐张雨点急时来自是风雷会幽处如闻鬼神集吾舟小比蜗牛庐苦怨肠饥衣更湿乐哉顷刻移隂晴雨过犹带龙涎腥纵横乱赴塘下水磊落已见天边星蛙鸣池上声合合萤流草际光荧荧谿回渐近人语閙依约几点篱灯青
观俞锦泉家乐
我醉来为蘂宫客丹梯直上三十级红牙檀板才一声珠裙美人雁行立平开宝靥玉色匀小曳罗襦香气袭谁其主者芙蓉仙紫衫两部回春妍云窻雾阁到今夕絶艺一一谁争先白雨催来羯鼔点緑腰捻出琵琶弦宜春院中搊轧筝双成座上吹和笙一枝铁?水龙吟三尺玉箫雏凤鸣忽闻清音起重叠姊妹桃根复桃叶等闲听出犹可怜况是蛾眉好腰衱歌扇新开琼树花舞衫旧罥春风蝶不记今宵正三五璧月中天夜巳午哀丝急管烂不收肯捉回鞭踏街鼓巴牋叠幅当报投更索鬪酒飞觥筹狂言一发惊座不欲为越女三年留
赠两淮廵鹾六首
大海环东莱沧波渺无极明公生其间昂藏万夫特早入承明门丹台动顔色许身良卓荦当官必正直谟谋见真儒献替赖羣力翽翽朝阳桐威凤占五德
古者设谏官上可比宰相君不及尧舜心耻常怏怏直前论事时百折气逾壮公来簪白笔高议殿廷上时清主既圣直道少疑谤还闻补五丝辛苦意不忘
三代制国用其本在力田後世算钱刀利尽民力朘俗儒每病此我见不谓然山海天地藏百姓讵敢专但勿较分铢寛大衆所便今看周孔心未读管晏篇
缅惟郑公乡乃在公井里渊涵富经术千载继前轨上之窥皇坟下遂逮子史余事为诗言雅音被宫徵银鈎勤翰墨烂烂光照几岂徒风节殊廷诤传谏纸
囊无金门粟家有珠履人名流例爱士默默情自亲道义收礲错诗书浩涯津琰琬韫已辉椒房香可纫乃知气类广更叹品藻真引领仰末风愿言揖後尘
二年都城客取友素心最侧闻公子贤一见下交盖是时迫严冬雪意飘酒外风流甫觞咏马嘶促行斾怊怅犹至今归帆亦吴会通门怀半刺节下整襟带
海陵官舍送冯大木归德州限韵
江上昔相见秋风红蓼时广陵斗酒别残雪挂松枝荏苒过三月殷勤赠片辞冷灰离恨剧属思未嫌迟千里归心疾听君醉後谈此宵唯接烛何计可留骖玉鱠轻飞雪朱盘脆擘柑且留今夕梦犹自遶江南别袖牵仍絶征鞭挽不停路分残月白诗待远山青磵口肩双兎沙头倒一瓶只应怜寂寞晤语忆寒厅我数东归近幽居兴未涯雪消看种秫土润遣移花湖雨千丝细江云百尺斜几时君一访烟水认浮家怀清堂集卷一

[book_title]卷二
钦定四库全书
怀清堂集卷二
吏部侍郎汤右曾撰
题新城王清远园居十三首
石帆亭
渺渺云中帆茫茫烟际水何年一片影吹入户庭里静听波涛喧卧看岚翠起
樵唱轩
石脉转岭背樵歌出林隂讵有旷士怀自然太古音赏心与之遇杳杳不可寻
半偈阁
古之学道人往往躭禅悦青莲穷妙相白足讲入灭香清半偈余便是阿难说
大椿轩
有目抵虓虎其精为青羊八千纪春秋?此君子堂人间斤斧声岁月安得长
双松书坞
种松傍檐楹偃亚双干直抽蕤及春华六月结成实偓佺古仙人服之好顔色
小华子冈
崇冈俯逶迤寒山几萦复红泉碧涧路永与清景逐弄月下潺湲麻源第三谷
小善卷
何年灵境辟苍藓洞门古冉冉封香云毵毵落花雨我爱服玉方欲往访锺乳
春草池
芳草倏已春茸茸一池碧不知池上水清浅生几尺良游惬素襟幽梦寄遥夕
三峯
谁将三芙蓉削出太华顶岩峦穿窈窕冰雪照清迥揽衣此孤骞灏气排空冥
啸台
琴瑟终假器笙竽止谐俗不如激清音发齿粲如玉回风结流川高台写遗曲
石丈
丈人岩岩姿贞期邈难对风霜识本性娟好谢俗态长与躭奇人晩节共栖退
竹迳
捎云出万竿漏月穿几个风来忧成韵幽响日相和扫迳延清隂弹琴夜深坐
緑萝书屋
静知世网踈淡与古言会秋堂一散帙点勘丹墨外昼长寂无人微风动萝带
题画
金炉三尺火微红宝篆香销锦帐空皓腕一抛珠钿落囘身斜倚玉屏风
鬓乱钗横不上楼夜来孤梦到并州分明认得萧关路白草黄沙一片秋
仲秋释奠
海甸同文日桥门释奠时牲牢遵旧典肸蠁肃神仪道统三才合儒宗百世师器犹存俎豆祀已重坛壝律应清商管斋先上戊期侵阶开紫陛列仗拥黄麾韵欲流金石尊看洁象牺璆悬存虡业瑶篚荐堂基素壁留香久灵风卷幔迟僾如函丈接炳若日星垂醴酌思遗版车攻有旧碑槐隂当殿合松盖拂云欹仙草依幽砌文芹漾碧漪清时修礼乐上相主盘匜调爕勲方大精虔意不疲丹楹浮翡翠碧瓦护琉璃瑞气澄清霭祥光接曙曦渊源继顔闵名德重皋夔璧水羣贤在兰台百籍披宗风传绦帐家法守皋比吾道今安仰斯文总在兹青衿诸弟子联袂献声诗
和寄家兄广厓
七字诗来洗旅尘荆花斋阁句清新看云白日怜狂弟听雨闲宵忆古人梦里独归江上路病余最怯酒边身何时真了村南约未用山堂更买隣
秋霁出游白马湖兼到近村杂成十絶句
出郭真成烂漫游水村随处寄悠悠眼明初见湖边路苍莽风烟一片秋
露凉咽咽草虫鸣素练烟消出晓晴又是碧花红穗了一年秋意可怜生
欹斜几曲入僧蹊小辟松门不厌低意在有无思一语便从花下捉谈犀
陂湖遥隔埭西东蹋水呼来舫子通小试袷衣寒入早豆花雨过蓼花风
几株水柳绕荒庄双桨停来与乞浆独缆虚舟人迹少鸬鷀两两上鱼牀
浩荡驯鸥认得侬平生湖海豁心胸西南一派烟波里絶忆当时甫里钟【湖心旧有甫里寺晓暮閴钟声今故址为湖水荡尽】
自擘菰浆剥芡珠芳鲜到处足行厨鱠残二寸银丝滑可抵鲈鱼入馔无
沿篱豆老齐舒萼贴水苹多乱着花也自能红复能白一枝笑插?檐斜
门馆萧森护碧苔谁家亭子净氛埃斜阳抵死催人去红板桥头首重回
点点渔灯集网师半规纎月又生时河桥小市归舟晩光景流连十絶诗
游焦山
十年梦焦山游志未一副今晨峭帆往快若逢交旧巃嵸蔽隂翳曲折见径窦老僧山泽癯惊喜遇邂逅似讶客精?山灵默相佑初来风点雨少过云脱岫压江台阁杰年深新缔构江声日夜壮万马战场走闻之已惊诧微命况相凑八年十回往得非天所宥稍高渐蒙密更上益深秀林端鼠暗窥叶堕乌早救松风飒然至清若下寒溜野花乱青红艶若春气逗经霜石?削劈斧皴不就岩扉想高躅叹息龟鹤夀奇文古鼎篆茫昧失句读千年瘗鹤铭点画不可究江沙埋几尺漫灭人不守石奇露光怪如坐卧起仆风水相吐吞上下忽空透君臣分佐使各各位左右隂厓攀荆榛午钟闻一扣隐隐睇林麓菅茅几间覆絶顶?遐瞩浩然塞宇宙江分一柱撑水触两厓鬭莫肖张耒诗亘古如龟伏兹山名浮玉万金不可购投畀衆富儿一钱不肯授四时变态殊目未一经觏山僧言其然吾言非嘲诟金山塔势矗对张机与彀海门昏不辨天水一浮沤铜坑东卸来北固始回首广陵残钟没瓜步高颿收斜阳又西倾朝昏异状候霞涨倒景红万里堆缬绣波平闲榜人风定憩川后眺览凡想涤佳境谁当酬僧厨摘野蔬晩饭始蒸馏照殿一灯昏负墙古佛瘦平生幽讨兴常将夜继昼禅房竹露零甘液胜饮酎山清入定空不闻夜下漏月出五更初落落散列宿江平面如镜靴文微作皱扶桑翻日车羲和辔驰骤欲上未上时金波几腾蹂圌山好屏障红粧遮蒨袖惊巢鸦乱翻浴日雉朝雊兹游?历历贫儿忻骤富其如鬼揶揄司命不见佑明仍掉头去髣髴难刻镂犹然作诗言文芜旨亦陋
舟中与惠砚溪阻风
与君昨联吟忍冻及遥夜气压叔?陋驱争东野驾生未分二斗理合避三舍送笼身在笯服皁驮难卸戏发楚人些不学夀陵唶风霜正穷沍天地方叱咤眠枕支未稳诗材巧相借开山要凿空伐国必乘罅我踈衿露肘子密带连胯赠刀报岂无献璧祸早嫁勉作三鼔竭其奈终日嗄闻声笑扣缶咀味想啖蔗靡密争充盘涓滴俱入斚疑有百城拥不输一钱价柁死鱼负蛰冰触人彻瓦拨灰寒沈烟落烬夜添桦薄技更刀奏狂喙落纸怕湎思壑谷饮猎想云梦射空然屠门嚼反似梁国吓百战铁不持一处囚肯赦出膏真自煮择地那禁泻神来琢肝肾皮相说胁髂夸多獭未祭絶笔麟已获浮空海气幻瞥眼电光乍强弩穿已末坚城久难下祭如既灌余酒似不驩罢谨当奉秦帝不敢望宋霸子吟慎毋然寸鳍看变化
三月三日同钱幼鲲雨泛湖上
两峯如髻复如鬟雨後平湖空翠间修褉难逢有今日放船正好看青山诗坛鹅鹳全军敛野局渔樵一席闲惆怅轻桡容易去不曾洗足到禅关
真州词二首
估客高桅收江头浪如屋一笑轻千金来就青楼宿密意真珠稠双悬玳瑁钩回灯相笑语夜夜住真州
雨
点幔复侵帘更踈漏转添稍闻凉气入微怯晓风尖跳户蛙先喜翻檐鹊试占人间惆怅意只是晩亷纎
江上感时物偶忆故乡二首
我昨别家日始见含桃风梅子方生仁蔷薇渐抽丛一度月圆缺花事倏已空嬾宜【堂名】堂中坐照眼樱珠红登之白角盘蒙以青丝笼渇羌本知味爱此醍醐融翻从矮堕底怪许匀圆同金衣佳公子日夕窥帘栊一饱吾不许最胜东吴东阳溪几万树谨护如守宫可怜好顔色乐府青楼中热思逐弹丸不借浆寒攻但恐梅雨渍蠧或生蝱虫
江南夏浅时乐事粲可数悠扬花信风沾洒豆子雨隂隂桑覆壠脉脉膏流土吴蚕方上蔟缲丝知几缕蚕眠豆亦熟农书旧曾谱青葱偶摘塍輭美初出釡西来【庵名】有禅老分饷日卓午怜我征衫尘旧业荒老圃炉烟卷清昼坐久茶泛乳赖此宿酲醒口腹非小补我欲归南山一顷种烟坞采撷充野庖灌溉烦地主惜哉不得往念此犹起舞
游夏氏五里亭别业同曹武歌友莱隣湘昆季
五里亭回得此庄万鸦归阵正斜阳清池蘸岸旧痕緑修竹满山新粉香谷口人家常寂寂洞中乔木转苍苍三千去路愁炎毒愿借风轩六月凉
重五杂忆诗三首
闲寻旧梦八年前水阁秦淮小有天风细月华人不到茜红帬上倚筝弦
寜儿掌上记初生点滴踈桐夜雨声角黍筵将汤饼会恰教两事一齐行
忆昨江风作意狂青山山下倚危樯剧怜万里归舟客不得杯黏午日黄
清流关
清流关前岩月宿行人早行车轣辘年年一片青草痕没尽南唐战场镞
晓行
信马闲行有底忙诗人风味野人装旅程梁宋初飘泊离思秦吴正渺茫四野欲沈明远烧五更将絶趁微凉箧中苦讶衣裳薄压体如沾九月霜
汴京杂感四首
清渠照出锦帆迟千载烟杨尚作丝一様伤心莫回首樊楼春酒最浓时
烽火东门万事非打球谁复御场衣只应花鸟无拘管尚自年年汴水飞
休将羯鼓忆昇平惆怅无人空月明拍按师师筵上曲马行灯火梦东京
连理芭蕉玉色芝故宫无复旧堂基宪王殁後风流絶谁写哀音乐府词
延津道中
悠悠疲马出延津触暑清羸旅病身正要薄云成小雨好教官道压游尘浆思半呷村姬乞路失三义野老询一辆太平车子里全家安乐是何人
题唐六如吴彩鸾写唐韵图
蘂珠小谪又经年重叠书完九万牋却笑仙家新活计也如人世卖文钱
题周昉妃子出浴图
薰风殿角得微凉玳押冰帘困日长第一华清好梳掠晩来才罢玉池汤
道上蝶
白汗怜方困青陵见似稀已迟春艶艶还逐梦依依弄影悠扬过分香晼晩归迎风有纨扇切莫绕罗衣
秋日登吹台
浩刼曾传几兵火此台百尺犹嵯峩谁其游者杜高李四顾封中淮济河八月九月秋景澈今人古人遗恨多草黄骐骥尔且病木马不食行如何
陈昇庵招游苏门百泉
五更月堕天西南残星耿耿配两三出门风轻马蹄快衣上一带侵山岚苏门县前解铃驮困思小憩投茅庵贤侯东海我好友劝我劫劫姑留骖台符吏牍剧衡石一笑不问先幽探西门七里林谷绕斜日半岭烟云含涓涟已到百泉上清晖杰阁凭眈眈水妃何年此微步明珠错落遗风潭千鬟万髻作顔色太行倒插緑玉篸清泠忽听响琴筑驶激更不容螺蚶吾徒解衣聊快意健笔往往兼雄谈昔者东游过趵?与此清泚同所妉水晶盘中泻冰雪一勺便瘿吾犹甘【水性悍急饮之辄瘿居人於十里外方汲】桃竹园西得微路下者扪壁高乘篮青山久无俗士驾白石尚有仙人函啸台鸾凤杳何处遗诀或者留彭聃重游後会谁与必归路欲覔觞酒酣环山三帀梦应熟瞥眼一过心常贪便捷休争百足蚿纒裹莫作三眠蚕人生婚嫁有时毕便合夜雨同冥参
来安道中闵蝗诗
我闻政成蝗不灾天意潜自冥冥回推原人事理可信不尔淮徐之民何有哉去年秋田苦蟊螣吁嗟有谷人得食冬来大雪三尺强犹賸遗蝗蔽天黑密不能使举网齐遮邀炽不能使纵火俱燔烧农夫释耒各叹息胼手胝足徒为劳旧传此物旱之徵澍雨一洗如秋蝇只今山川不神龙溺职上帝悯尔应遣油云蒸矧今农功初良苗甫欎欎收获及西成尚可五六月腹心虽烦忧物理有衰歇两年遭旱复遭蝗此是何人任其阙劝农努力耕尔田清平官府才且贤
上某中丞
帝简维良佐时清有大贤中丞双印绾副相緑车联冀北祥云合天南福曜悬陛辞多感激宸眷独勤拳锁钥蛮荒地开张节钺权到时梅正发去後月长圆百越遮灵宅三泷俯大川林翔五色雀水酌九龙泉掠?遮藤叶褰帷绕木绵儿童欣瑞日父老喜佳年善政经纶远清操金石坚四知传介守三畏接真传琼树何由采丹砂不直钱严刑冰案减私税耏门蠲惠路沾千里仁风播八埏蒸黎资教育多士乐陶甄海舶鸿鳞集花村甲乙编丽楼更点点烟坞鼓阗阗抚字真宜亟疮痍剧可怜谠言双阙奏文诰六条宣饬纪风常肃匡时俗屡湔豺狼羣破胆梁栋早须肩汲引收廉士疵瘢凛属员时丰家室聚官好吏民便式训招陈寔游谈逐鲁连珊瑚寜撒网瑇瑁不开筵山馆无停辙桥门絶放船十陈盐荚论三复二南篇帘啓花间市门开月底?柔桑经广陌瑞麦织新阡蜑户讴声徧蛮乡舞曲妍铃斋排锦石戟府卧雕鋋畴入陈琳室来看王俭莲严徐殷仰止帬屐望周旋黄木湾头路沈香浦外田韩碑朱篆刻尹诵緑书镌令誉传方外清名到日边弘猷齐稷契浅学逊云渊早岁身辞越频年客寄燕诗宗匡氏鼎礼述服家?落拓囊如叶萧条业似禅林宗巾累垫东郭履频穿孔坐谈曾剧陈筵醉欲眠鵞谿裁十幅麟角秃三千把卷思枚马烧丹访偓佺呈材羞碌碌收笼愧戋戋谢府诗书积程门礼乐全执经称弟子披雾豁拘挛官舍曩留屐云亭待草玄玲珑开绮馔安稳策花韀残腊冰霜後迎春雨露先提携邀誉久拂拭感恩偏苞凤程方远台莺诏特迁双旌光照耀六纛影蹁跹岭外人欢甚朝端论翕然镇南声最着分陕任尤专亮采先三事畴咨答九天臣心方似水元化正乘乾爕理调汤鼎赓歌入舜弦惟应桃李列丞相植门前
题水村图
梅子雨过麦陇黄瓜蔓水流菰叶香江南夏浅好时节水村处处分新秧新秧分时蚕上蔟吴蚕结茧莹如玉缲丝得谷网得鱼船头醉歌船尾宿河豚欲上芦芽生清江波写镜面平吴儿踏浪不踏土点点帆影浮空明十家五家矮茅屋门前乌桕树浓緑林梢雨歇呼鹁鸠原上耕忙催布谷艑郎唱橹何处来青山如画须当杯烟中微微见孤寺塘外隐隐闻轻雷长安三年饱尘土归梦江乡剧连弩今年久旱气欎蒸白汗翻浆愁卓午陆生叩门贻此图挂壁似有清风俱山兄渔弟莫相笑我亦识字耕田夫
耳疾排闷五首
年踰三十一衰翁百病侵寻急箭攻牛蚁不闻差自在更休方法想治聋
移持杂卉傍轩楹零落真惭得地生剩有一枝红芍药半开应识主人情
急雨俄惊泻瓦沟恰从久旱豁烦忧梦中讶许清凉境萧飒陂塘五月秋
茆檐苫盖一弓强两面虚明八扇窻个是侬家新活计锦葵石竹胆瓶双
青绫几度玉堂眠归梦江乡辄惘然第一清诗吟望处万株红药曲阑前
沈度汪谕德招集丁香花下以耳病不赴书此作答
从教宝网奏英韶病後音闻半寂寥酒伴只思春社盏药畦屡梦故山苗蹉跎胜日看花约惭愧先生折简招寄语温风好将护他时还拟一攀条
忆昨分曹立韵时觞飞犹讶酒行迟座中强半多吴语江左由来重沈诗豪饮更为今日会繁花重发去年枝碧山学士何由见【去岁钱越江学士同饮花下今下世矣】地下尊前两寄思
送延津赵令
岳麓山昏黯黯天短篷风雪洞庭船澧兰沅芷思公子官阁红炉十二年
太行遥压廪延城?影鞭丝我旧经君去卷帘西阁望玲珑削出半天青
送友人南归
别酒重行簇马蹄半年情好惜分携春回塞北冰初坼人到江南柳渐齐一带晓光迷鹤市几湾浅水绕香溪美人楼阁花桥路待我归寻彩笔题
怀清堂集卷二
<集部,别集类,清代,怀清堂集>

[book_title]卷三
钦定四库全书
怀清堂集卷三
吏部侍郎汤右曾撰
寄侍读乔石林
六年清梦绕江滨闲却夔龙许国身豹尾昔陈天上事渔竿今作水边人儒宗经术归康济汗简文章识雅驯遥忆东风挑菜节万条烟柳射湖春
出城西门
今晨风日佳晻暧淡初旭空烟散林端浅水明城曲西郊路才指幽意纷相逐始悟尘中人岁月常局促沈冥或凿坯游赏剧秉烛吾生迫世纷谁敢希高躅聊复谢埃壒灵境寻信宿
憩兰若
寒林栖鸽午鸣钟步屧闲行冷梵宫十里萧条黄叶路白杨吹尽墓田风
过八里庄道中作
始出门头村郊路就平旷秋山忽满眼翠色上屏障差差白塔影渺渺青莲相幽讨已可期诸峯入吟望
至香山寺
入林闻妙香临流乱清影松风坐盘石孤意相与永花宫俯迢嶤云物入秋冷鸟雀时一喧斜阳下高岭登香山絶顶因宿来青轩和合肥相公韵
香山古寺危峯巅飞鞚欲蹑无因缘今晨得到翠微顶杰阁千仞凭风烟四山围合看历历长路放旷穷绵绵桑乾一綫白窈渺太行万里青鈎连八陉地脉考图志胜槩直欲吞幽燕珠宫绀殿久零落老树诘屈根株纒旧传两松怒龙攫雷雨失一归重渊恒河七宝缅经始中丞故石今谁传明昌大定全盛日猎火夜照长围圆斋厨岁供太仓米土木屡费司农钱祭星台荒杳何处空复太乙祠神仙囘头逝水各陈迹风铃檐铎犹当年来青一轩瞰空濶女墙低亚藤萝悬我来九月霜始杀万株柿叶红霞鲜泉声淙淙响下界鸟语一一闻诸天须臾烟暝月出岭一弯眉妩窥婵娟半嵓远火出林杪中夜清磬鸣山前朝霞公今风雅主胜地往往留诗篇同游乐宋两佳士各以秀句驱争先清言啜茗足幽赏底用剧饮飞觥船频年尘土杂梦寐一夕喜就山房眠明朝遍踏四百寺双屐未到心欣然
十八盘
梯级青冥未觉难始知人事异悲欢秋风正爱萦纡路枉笑羊肠百八盘
水尽头
探山避荦确踏石畏磢错定非善游人济胜两芒屩我闻水源头迢逓入榛薄居人导我前步步进还却下如临深渊上如梯高阁水细流涓涓沙明石凿凿琐碎陨繁星高闳张广幕绣若藻采披划然斧斤削溪回路频转淙琤下略彴再过乃得之源深流不涸得非兹山根元气有橐龠或者百川水各各通海若昔闻此两源今者泻一壑其下有伏流沸出玉泉脚水清可以监泉甘可以勺小憩登顿疲徐悟游赏乐归途穿蒙茸草树纷枝格樱桃花万树春来想灼灼寒林饶脱叶絶涧有堕雀溅溅水渐远仙迳迷采药回首烟霞姿麤能举其略
退谷
斗米食不尽八驺竟何益不如山中人岁岁挂萝薜侍郎构茅亭缅想栖遯迹风流去已远散髪待来客抗怀各飞沈幽意抱云石流觞聊复尔更往理轻策
早至碧云寺
羣山忽开豁烟波出秋晓漙露曦草根朝阳升霞表隂森槐径入岩殿驾缥缈入门泻幽泉纡直阑槛绕廊深尘漠漠钟远声杳杳讵知困登陟临憩已木杪晩秋落桂子败叶冷荷沼四虚起孤亭碎玉响风筱徘徊冲襟写萧散尘虑少万籁同窅然遗迹絶飞鸟
龙泉庵
卢师千年厓石古大青小青久无主飞来此地穴龙湫日出青天作云雨池中金鲫数【上声】百余中有五色非常鱼细看恐此是神物夜半欲去雷风俱
九日大风寒甚不得访平坡秘魔诸胜
投床倦不闻斋鼓选胜行须待晓钟夜半风声撼茅屋朝来冷气逼云峯频添白袷衣仍薄再上青山兴已慵惭愧老僧为後约可能踏雪到深冬
登杨园小楼二首
飒?惊颷乍入林倦来还此一登临青山依旧看如画昨夜入山如许深
两年曾共山翁醉修褉风花满习池九日今朝太萧摵可知荣悴不同时【乙丑丙寅两从崑山相公修褉於此】
答陈蔼公
閴寂怀朋交跫然喜足音况我与夫子投分兰与金怀中三岁字字灭不可寻堂上张徽弦离思满玉琴昨来到京国有如磁引鍼相访朝日晖嘤嘤鸣林禽幽人去何所履迹青苔隂剥啄贻尺书悲商叩中林上言离别意下感揺落心君才老始用藏器讵不深陵谷閲变迁孤怀抱嵜嶔至言久乃信至宝衆所钦愿复忍须臾勿怨鬓雪侵穷秋门巷冷落叶枝櫹槮迟君复来过清言戞璆琳
乔侍读造一舟名曰云装烟驾之舫贻诗索和次韵四首
书库琴亭白傅池青苹微动独来时只应细桨虚徐去未用高帆美满吹腾上乍惊龙化速退飞常笑鷁行迟晩来波静川如练呼客清醪与共持
鸭头初涨绿漪生节序穠华取次更画檝最宜三月出艶歌从绕百花行风光谷口遥相失烟水侯家淡不争红?樱桃深处泊小浮舴艋一沤轻
霜叶万株屏外直沙禽一点镜中开闲敲乌榜暮云合自下碧塘初雪来夜半踏冰围虎落天寒分火上龙堆何如庳着蓬窻了兴到闲游兴尽回
烟际轻桡破浪纹眠鸥宿鹭一羣羣穿桥微月半规上濯足清流几派分物外高寒成小筑卷中冰雪得斯文蒹葭不尽怀人意持赠惟应寄岭云
王亷一新居落成招诸同年宴集赋赠
巷陌乌衣选胜偏吹笙曲洛有芝?名都花石春高下上相堤沙路接连絇舄三千朱邸月阑干十二碧城烟卿才公望如君少行马门施未偶然
帘外轻寒冷戟枝霓裳三叠按歌时云归巫峡仙娥雨月艶秦淮乐府词【时演阮光禄春灯谜剧】密席几囘低桂烬新声连夜蔟蛮丝使君旧有铜鞮曲好付红儿与雪儿
送陈斑舆归崑山
扬州富瑶琨磊落入包贡欎为瑚琏姿宝气出鸿洞陈郎江左来文采迥殊衆图成青海马绣出玉窻凤就我论诗言妙义寄循讽上追猗那体屹立架榱栋次写山水音清泠发嘲弄西崑亦何者温李名伯仲一一穷其源顾我媿区霿幽州迫残岁行輈千里冻一咏南陔诗云外绕归梦闲曹冰雪冷别饯虚腊瓮看子江乡行翩然蹑飞鞚良材尽用地甔石非屡空譬穿杨三叶所发必命中归欤隐不腓长路此相送
自黄村归经草桥五首
按鹰台北接春郊信马闲行未觉遥尺五城南好光景到天烟色柳条条
消息隂阳得审观莳花未讶看花难此间别有芳菲节十月中旬进牡丹
右安门外旧池亭别墅参谋堂右丞今日草桥清浅水还留一缕照衰兴
夭桃穠杏一时开上巳风光次第来尚有殿春红芍药连塍十里到丰台
玉溪高唱继金荃妙语何人解别传最忆颍亭词赋手骑风七尺紫泾仙
题写生豆荚图二首
种豆何须种一区藤墪瓜架尽疏芜江南小笔徐崇嗣枉写蜂蝉茄菜图
恰称行园抱瓮情披图风嫋一枝横秋来帘阁疎踈雨鸭脚篱边蟋蟀声
寄乔石林侍读二首
先生拂袖到沧洲闻道双桡日出游种树几年知渐大傍湖一水更宜秋娟娟月吐窻中雾泛泛烟轻海上鸥自倚红亭新篴子蚤凉天气换歌头
铭钟勒鼎且由他六载双丸似掷梭丝竹闲情足陶写海山回首失风波枯棊白黑输赢惯故纸兴衰感慨何我是淮南旧宾客每凭清梦到岩阿
九月四日游黑龙潭作
吹梦不到城南垧衣袂忽举风泠泠不知缰鞚落何所仙宫人寂昼不扃入门老鸦与人语丹粉剥落潜精灵隂森古栢閟三五碑石缺蚀谁所铭缭垣中有太古穴下根无地穿穷溟华阳黑水坼坤轴昆明刼火烧元形移来一片太隂色方池圆甃凝深青羊髯有珠得岂易象乘咒鉢行当听频年畿辅困旱魃祠宫牢醴留余馨撞钟考鼓树葆羽白日往往闻惊霆只今时和雨阳若大有况絶秋田螟空潭寂寞九渊蛰我来临眺凭轩棂荒陂几亩乱鳬鸭败苇弥望疑洲汀人生适意无小大疎豁坐爱风中亭国西山翠在眉睫尘劳如醉吹还醒长安歌舞五侯宅此地谁挈沙头瓶同游欲散我亦去却略槛外须臾停水荭自媚砌前色寒蝶未退花边翎移时啜茗雪乳泛盏杓漫自劳隣丁斜阳欲下理归策回首尚带龙涎腥
寄乔云渐二首
远道俄传有报章斜封玉版认行行两年幻出明珠翳半夜潜回若木光喜极屡呼賖酒券人还劝闭读书堂一身老去真须惜镜里吴丝看鬓霜
何处刘郎技入神照来秋水复双清光从银海波中覔影自金箆刮处生药物开州张太祝方书阳里郑康成思君九月黄花节作意看花分外明
水廊絶句
池枯荷叶井凋桐橙子舒黄柿吐红水槛自行还自立作寒一阵扑帘风
和沈南疑移家都下诗次韵
老松十围埋雪霰神龙咫尺蟠沙泥人生遇合讵可料四时扰扰空轮蹄嗟哉吴兴沈夫子四十尚困盐与虀往年同举京兆试雪粒散落收稗稊衰芦飒飒咽朔雁宵梦喔喔思吴鷄君归卜筑五湖曲志士不厌山深栖重来说经过太学侏儒囊粟愁顔低我闻卷阿咏吉士朝阳瑞羽鸣菶萋由来难嫁必倾国美人夭采争春荑君才於世合致用未怨赤脚嗟跛奚三涂八难累岂免何肉往往同周妻君家儿郎三玉雪丰盈已露顔角犀瑶琨箘簵入包贡吾言左券非无稽秋窻独树弄明月句法一律提昌黎於菟文采万人敌只手便拉赤豹麛洛城数间足潇洒渭滨千亩无町畦朱丝瑶瑟荐清庙阊阖倾听钓天迷坐奏云门戞韶石讵得玩世歌简兮
九日登慈仁寺毘卢阁
大海一粟浮神鳌平地涌出无波涛鲰生早衰困筋力风驾两腋嵬嵬高危栏望到飞鸟没细与鹰眼争秋毫豁然四虚倚空濶下睇万木环周遭车驰马骤涨尘底始信物外容吾曹蓐收西行欲弭节坐觉岁月流滔滔霜清日薄作重九来此佛寺持松醪先贤故事试续说五经逸字谁题餻
晩过妙光阁
披藓香门入穿云小阁登松间耿残照天外刷秋鹰胜节清游数流年百感增西风重九日吹灔酒三升
送金道州令平山
团团窥青冥漫漫覆后土武功太白去三百鄠杜城南离尺五手摩日月凌星辰下嘘为风润为雨人生宦迹风中蘀远者忧虞近者乐往年万里柳州祠瘴雾漫天愁插脚归来骑马古邠州仍持手版谒督邮边居萧条穷邑冷四年掣电惊回头今秋得邑踰岭海意外谁遣台符留乐哉新垂畿县绶冯翊扶风关左右边沙惨淡会见无蛮雨沈冥犹记否故人置酒行送君君才磊落志轶羣丰车肥马何足云往操郑刀携宋斤君不见滹沱之南恒岳背一缕遥接垂天云
题敦好堂集後三首
书郎家世尽凌烟更有才名万口传年少承恩知第一每从扈从奏甘泉
卜筑名园傍上林承宫连阁对千寻尽罗星宿看文雅别遣风云入赋心
渌水亭西脆管哀先生宾阁为重开座中应有邯郸竺叹息天人未易才
题徐电发检讨枫江渔父图二首
爱君雅颂猗那手闲向烟波理钓丝一片悠悠暮江色蓼红苹白月黄时
泛泛眠鸥漾浴鳬华輈虽小称菰芦却将秀岭仙岩意并作秋江静钓图
八月十二夜月下访俞陈芳病起用吕山浏韵
东隣有佳人机杼响空巷文头巧图绣妙手生姸状朝来双蛾颦忍病辞不放雁鸿初起势风里断千丈旁观皆叹息谓子衆人望讵识达者心一笑齐得丧古匳涩苔纹泫露冷花当吕侯千金字宫徵各谐畅譬如假高衢偪仄见坦荡君还作才语我已得诗様诙嘲杂风月脱略忘礼让平生述作意丘壑有微尚盃行再三论兴已寄霞上
明日陈芳以对月枉寄一首见贻依韵奉答
年来飞雨散西东歌舞欢场似梦中才子蚤知眉最白佳人容易颊销红病余气尚飞腾在醉後词犹顾盼雄领取平秋月三五故穿窈窕入帘栊
送翁康贻南归
金明池路杏花丛兄弟欢游约略同零雨散时人欲别故山遮处梦还通百年骚雅晴轩笔六月虚凉水阁风一様恩袍烂银色羡君归着北堂中
寄怀陆履贞表弟
别来三见岁堂堂良讯封题日几行薄病定知新健在雅诗未害远分将香生艺苑芸为局价出连城玉有坊不坠风流端赖汝底须饮酌笑诸郎
烛花二首
忽漫花如笑真将愁作笼无情抛玉腕有恨带金虫焰吐荧荧碧光揺薄薄红相看始遥夜莫怨晓曨作意开何事关情有隐忧随风飘别馆和雨暗空楼心肯煎熬灭啼因点滴休剪刀声最苦凄絶是清秋
送梁药亭归南海
图牒不到罗浮巅中有云气相鈎连瑶宫璇房七十二造幽屐齿无因缘爱君架屋此中住便作平地飞空仙烟霞潇洒入骨相风雨离合来诗篇昨年走马到京邑春官名字人争传楞伽一本学士院晩入不看前阶甎宣武门西得小筑手置花石争春妍卷帘烟穗上袅袅倚盃月色流娟娟长安驺呼满广陌高车大马交喧阗相如谢病杜门卧时与文士穷丹铅我生於世百无好默坐兀兀枯僧氊穷秋落叶记送子古藤老屋风霜穿灯青火冷共联句飓风鲸浪遮南天五年回首等梦寐万事过眼真云烟春风一枝同砌植猥以蓬艾随芳荃诗书臭味自夙昔文字嗜好犹当年豪唫始知笔有力痛饮那顾囊无钱人生踪迹剧过雨一尊别酒仍花前太官未赐百索轴长路已捉蟠桃鞭到家五月六月节四山茘子红无边归携词客陈与屈美人一曲寻花田故交隔越霄汉外欲往远道愁连千唯当作书勤报我更寄仙蝶飞翩翩
东王石谷
岐薛诸王宾友俱右丞名迹贵倾都君从劫火传家法愿乞山居农作图
顾伊在侍郎廵抚河南寄赠四首
喜传尺一日华东道路歌呼远近同关内流移方在洛天边霖雨正思公淇园便下千竿竹少室还栖百尺桐忧国定须康济手挽将八节应条风
闻命才为宿夕留图书一卷压轻邮江湖冲雪浮单舸鼔角驱风笑八驺儒者有人方大用太平无事更何求冰心一片嵩阳月遥挂青冥万里秋
廿载谈经朶殿开尚留三礼在容台
主恩特赐旌旄出民困从苏召杜来得士水南兼水北济时公望复公才穿花豹尾清吟路忆到梁园日几回文章杨叶记三穿才子承家最少年猥以通门随麈尾每留小饮到花前浮沈自笑三千牍揺襞虚劳九万笺只待公还秉元化中和有颂愿雕镌
题黄砚芝中允黄山采芝图
夜槌灵鼓游江边四十七濑波聒天平生常笑郦道元黄山胜絶脱不编搜剔异境谁最先夸娥巨灵知孰贤天都巉巉逼星躔云海下幕变化嬗我梦欲往尘劳牵披图恍惚置我前划然翠壁千仭悬好山不断来连连中有百道丹砂泉异花香草金碧联枸杞夜吠龙蛇纒松根茯苓忘岁年春阳濯濯万色鲜浓緑画出修眉娟高原下隰暄且妍行歌樵客花驾肩中间忽置万顷田桃花茅屋飘红烟短辕车子小乌犍鷄豚散出村东偏门外浅水浮漪涟内有至人谈妙玄秀峯往往规巨然花竹间出宷与筌问谁作者形神全王郎妙擅秋豪颠江夏才子人中仙属写此图畅幽悁永嘉开凿意所便天台石梁跨蘂渊方瞳緑发疑偓佺道衣潇洒回风褰奴背古音囊五弦巾箱或贮金简篇玉堂铃索厌八甎爱此寂静山中眠他年追游许攀缘采药便从葛稚川三月十八日过海棠院花将败矣用东坡定惠院东海棠诗韵同山浏让水次厚作
闲坊无事疏草木欲饭青精饵黄独花时日日宜出游败意生憎阿戎俗慈仁海棠春似锦钿车不减驰金谷我来几日颠风吹玉雪两株欹佛屋燕宫遨头数往事游骑清歌兼竹肉红潮乍退粉态匀宿醉残妆看未足一株已占春一国窈窕况逢双女淑幽昏偶桂尔何人念此真令一捧腹故人相邀共题句诗争奇葩字瘠竹林檎木瓜徒浪传肯令贵耳不信目娇红晕紫眼未见浣花诗老虚留蜀东坡妙语传瘴乡如刷伏鸾梳隐鹄古来尤物知者少岂独孤芳委榛曲对花叹息花无言万感茫茫仍拨触
梦儿在官感成四首
耿耿灯残焰沈沈夜向冥似闻风飒?应识尔精灵噩梦昏常乱哀魂感易醒最怜身老大妙士手书铭娇小初来日怜渠尚鬬强岂知虫蠧叶不耐草飞霜医药迟真悔平生想若狂枕边犹髣髴还捉旧衣裳念我沦飘久从知教督疎门衰真赖汝年小即知书下笔能惊座清言数起余硬黄临故帖墨渖尚如初老骥心空壮童乌泪不乾我衰三月剧汝死一门单骨月分张痛文章付托难失珠惊觉後恸絶抚遗棺
题乔石林侍读万里归舟图三首
采得鲛珠自百蛮春帆几幅白云间清江朝暮画帘卷下上数峯如髻鬟
九疑山深乱啼南岳庙前乌欲栖孤城杳霭一声角湘水潋潋浮玻璃
犹记春流倚橹枝六千里外得归迟此中大有题诗客夜半亭举火时
题青溪钓隐图三首
七里滩边正落晖渔歌遥唱晩天归戴公山下秋风路黄叶人家住翠微
好景婆娑日数回江山几叠翠屏开烟波尽处暮潮落恐有片帆天际来
知君摩诘是前身画里诗中两逼真一片江天好吟思千秋长傍钓台人
送俞苍文二首
忽慢攀条怅远行杏花寒食数归程分明仍在庐江驿同听淋浪夜雨声【子巳未曾留怀寜传舍十日】
澄江如练谢家诗千载风流入梦思君是後来称独步合应题在小孤祠
赠歌者时郎
雕阑屈曲上花鈎行遍花隂迥自愁听出一声新乐府始知江左最风流
妙絶南朝琼树词空余宰相写乌丝秦淮三月花如雪一曲断肠谁得知
三年隋苑鬭繁华定子当筵醉脸斜水调莫歌歌最苦雷塘几亩野田花
梨花着雨淡生春小阁浓香拨一尊莫向湘南唱红豆弦凝管咽欲销魂
琵琶筝笛等闲空萧寺房廊夜夜风忆得扇纨零雨别几回惆怅蜡镫红
除夜二首
眼看小岁又嶙峋叠鼓喧喧动四隣松燎桃符千里梦朱衣画袴五陵人细思胜事随年减默数清游入夜频长信新闻
遗诏下更无帖子写宜春
迟回节物每惊嗟垂尽真怜赴壑蛇先饮屠苏非少日浪书欎垒向天涯醉从司命争阿堵痴忆添丁舞髻丫准备归鞍到江路小红刚放一枝花
怀清堂集卷三

[book_title]卷四
钦定四库全书
怀清堂集卷四
吏部侍郎汤右曾撰
同查查浦俞陈芳游悯忠寺
幽州辽宋来悯忠寺最古缅昔缔构初贞观实英主长策御区域四荒罗牖户鸭头漏带水海外跨极浦盖金好须髯作事曹马伍凶残义宜取岂曰此裔土关门士十万一一手摩抚英公应秘记西岭吼虓虎瑀公卧若龙东莱骇钲鼓传烽入塞垣破阵图幕府登山纪功德天子神且武岂知柳城南花生骨已腐哀忠葬遗骼杰构辟宿莽要将龙象力洗此刀韣苦厥後上将旗联翩三十五俘获献昭陵谈笑收五部所恨莫离支生未伏鑕斧我来几凭吊事往难覼缕荒碑半剥落莓苔渍伏雨及此晩日晴松隂转廊庑梵音寄喧寂秋容迷仰俯朋好得两三笔力挽强弩千年如转烛万里想负羽待考金石文前史非小补
过双林寺
高柳鸣蝉已到门小桥雨坏昼昏昏茶香一勺知新味鸿爪何年识旧痕乍落槐花秋梦冷自翻荷叶午风喧痴人未用痴相惜宝带华缨一笑论
寄俞锦泉舍人三首
石家勾管好风光红袖围中倒緑觞十二年来如昨梦舞筵犹记旧衣香
碧阑干畔月胧明天禄图书纵复横的是神仙有才子艶歌声外读书声
屋梁几载寄相思不遣微霜点鬓丝闻道先生新气象酒边潇洒百篇诗
送吴青厓
初惊半面蓟门霜乍别河干暑雨凉共羡少年先入洛岂知才子倦游梁庭分玉树枝枝秀堂有槐花冉冉香每到经楼最高处始知季虎气堂堂
题杨青村黔行图
盘江水淙溅五溪石竦桀天寒迫残岁我友万里别垂腰大令绶行意惨不悦我还笑谓君有美此才杰虎头食肉志固已轻九折岂比碌碌人跬步惮栖息志士有高驾良马无停辙龙蛇百尺姿正要饱霜雪夜郎古荒服勇鬭剧猊抉只今知诗书诸生习绵蕝往看文翁化鱼贯就行列官闲亦何有俗朴门不闭陋邦虽苦贫往往富金铁催科幸无扰得酒笑且咥昔者君先人曾持使者节六州思羊公遗爱犹可说至今百蛮地士女为哽咽君还访旧经碑字未磨灭耕烟今逸老妙手写幽絶山川与城郭好景非一设梯天一握近拔地寸步劣最爱巉巉峯云里见牡凸果然有此境遄往计当决况闻有丹砂磊砢出灵穴清诗照絶徼光比孤月洁还为风土吟寄我写劳结
题范夫人画三絶句
新蝉
柳絮才高早擅名丹青余事亦天成闲将鸾凤鸳鸯手写出新蝉第一声
黄葵
金陵小笔画葵黄千载同拈此瓣香绮绣一丝容不得道家装束淡衣裳
红蓼
江南蓼岸红无数多傍鱼牀与钓槎标格一枝看更好不须辛苦作丛花
李丹壑前辈见示白门集
十年诵君诗三年隔君面关河邈风雨尘土委笔砚君行曾几时日月如急箭别程槐黄黄乡梦江练练天边念朋好云外踈鸿雁每思合并难执手笑且拚寒暄无恙外冰雪探一卷君才双雕玉粹美无可拣十五登承明丽藻压羣彦词塲几老宿敛手避文战贞淫别雅郑同异考笺传沈酣岁月来体制看数变萧闲白门集暑雨冷夏簟一曲长干行飘零几歌扇秦淮好帘幕杨柳万条线一一思旧经悠悠托深眷江花开五色妙语让君擅沿流泝淮淝走马过梁汴怀人吊古作一字一黄绢烟霄携彩笔仍自入吟院顾余诚迂愚辱君屡殊眄游门笃旧友雅咏谐密宴国香兰九畹讵比蓬艾贱琅管俗耳惊云锦凡目眩还君绣鸳鸯金鍼覔谁见
移种白丁香两株
闲从老圃得深谈灌植茅斋小似龛种树寜为十年计看花自笑一春贪轻隂昼永移帘押残梦香清扑枕函爱尔抱丛干点雪寸根衔取送江南
次钱蓼湑见贻韵
只手谁能障巨河空惊五色眼中过新愁岸柳低攀袂昨梦宫花輭衬鞾楚泽三秋吟坠露汉庭一笑失横波先生贝齿侏儒饱底用风前想玉珂
南荣有轩三楹缚竹为篱植杂卉其中以为游息偃仰之地四首
读书惜已老看花悔不早平生此二恨耿耿挂襟抱七年京城居庭未见寸草天机纷六凿世网触九恼岂知物外闲熙春自娟好形骸嵇叔夜土木太枯槁吾师郭林宗逆旅亦洒扫
枳棘编作篱薜茘栽为墙年年贮秋雨草树半已荒京国苦风埃此乐安可望盆盎得生意露下明月光破蛰走百虫昨来微雨凉呼童缚竹埤花药一两行
文无催我归海棠破昨梦牵牛始引蔓锦带已羃空纎纎白棣花万点雪吹冻胜春如佳人朱顔酒微中光随暮色敛香与晓风送嬾知世缘踈静悟物态衆鼠肝与虫臂扰扰争羣动
南园飞蝴蝶翩翩若有情花房酿游蜂戢戢如有声暄妍感时节辛苦各自营我来卷帘坐读书轩南荣一饷亦云乐千载如可并异时王安丰眸子秋水清嗟哉营营子爝火安得明
送吕山浏之临朐
读书把丹铅作吏就朱墨书围足潇洒吏事有程式吕侯风雅才开卷欣独得当其下笔妙魁磊百夫特只今亲簿书民事纷已逼莫轻百里宰大小各奉职才从百练老节自寸莛植此中惟宜酒毋乃负饮食又笑朱子元奋髯太强力吾师盖公意刑名本道德齐州桑麻川沃土惟赤埴烟雨劝春田灯火催夜织但期毕租税未用忧盗贼君才无不宜贤者讵可测三年课治行天际翔羽翼看君任谏诤伟矣邦司直
送家兄子方之清流
行路何必蚕丛难千涡万沫新罗滩磋磨一线千仞底篙师谈笑无波澜山重水复阻烟雾孤城小驿开茅菅君今行持部牒去舴艋一叶凌飞湍隂崖暝谷溅急雪坐觉六月溪风寒到官梅雨歇清暑万山茘子方舒丹讼庭无事数花落石上时有青苔斑清平长官父老喜儒雅吏治琴书闲对床应念老兄弟扰扰岁月惊双丸平生僻性爱水石念此不得同跻攀飞车恍若行万里坐我絶壑危峯间清猿夜夜月挂树素馨一一香连山闽州芳草满沮泽百本好寄幽人兰
送魏禹平之济南【时赴李观察幕】
七十二名泉娥姜水第一北为大明湖湖寺隂负日开轩面鱼鸟水木最明瑟物理感废兴故址亡六七惟余浄池水滥若咒泉溢年深壮蓬苇弥望日蒙密缅昔历下亭少陵有健笔千年觞咏地野水荡为潏使君北海裔文雅迈流匹经营还旧观比者工甫毕豁达排天字空明俯泉室十顷开镜匳一片拭琴漆济南多名士土风足纪述意犹不自厌千里尽侨肸君今囊书往文字提一律虚徐夏景清散落濠上帙照眼荷芙渠红妆翠擎出轻舠弄烟水旧梦俄已失从君续前游欲往恐难必
次韵送王令诒之茂名二首
王微风月蚤知名绾绶南巴万里城雪客有时还隐鹭金衣何处不闻莺桄榔叶暗侵杯斚翡翠巢低偃斾旌京洛旧游重记否六街尘土閙春饧
各以篇章鬬苦吟门前马骤复车駸分笺共打兰陵鉢索句休言单父琴海上着绯从政始鬓边吹雪旧交深蛮乡夜雨应囘首珍重琼瑰赠别心
题松南钓矶图【为令诒作】
春波鳞鳞远涵碧孤月冏冏暝吐白万条杨柳五湖风三尺纶竿一片石卷中渔钓谁画本江左风流此词客坐来兴寄殊闲闲望?神光犹脉脉平生廊庙才自大梦寐江湖性所适细观鸥境讶许寛囘首羊肠等闲窄云根沙鸟来有信矶畔春潮没无迹先生甫里编庳篷丈人江上容安宅筣笓细碎安足道笭箵纵横竟何益明年海上拔鲸牙大笑天边坐鳌脊
送金孝绪之德兴丞
扁舟泛彭蠡云物入九夏落帆岁寒山林木森绕舍官闲亦何有俗俭人事寡想见蓝田尉哦诗古松下同方若霞沚晩过迎仙观得九青六麻二首
重过藓迳与莎亭人似飞鸿此又经好景一年看历历秋光万点散星星松廊斜日隂初转石砌闲花晩欲零芝盖霓旌俱寂寞空余薜茘短墙青
玉清归路有栖鸦不羡唐昌观里花冰齿犹寒青石髄囘头已断赤城霞壶中浩刼匆匆过镜里霜毛渐渐加仙酒余杬尚堪买烦君重到蔡经家
夀徐少司空四首
丹毫鸣佩玉丁东岳峻风标仰岱嵩七叶英华传仆射九州水土倚司空谟谋朝右勲名大喉舌天边地望崇眷注方隆开济日共看一德赞元功
螭坳槖笔廿年余一代文章重直庐鹤禁每开前殿讲龙香时啓太清书三霄露下珠交映五朶云裁锦不如昨日南宫司玉尺元和嘉佑转移初
身兼忠孝古无伦斑彩承顔色笑频补衮日携慈母线循陔节护北堂春堦前羣从芳兰秀膝下诸郎玉树新最是素丝清节久俸钱恒散故交贫
如公金石固风期节贯暄寒冰雪姿爱士数搜辕下足微才曾献卷中诗洪炉久荷钧陶力哲匠亲为儒雅诗八月秋风歌进酒露华方浥凤凰枝
题王茂京给谏仿荆关青柯坪图
洪谷天成气态殊关穜古淡足工夫出蓝标格无差别一様秋山楼观图
题李松岚翠微寺图
我爱西南峯三五总娟好何当领絶境佛阁破霜晓隂隂秋树暗一一寒泉绕他年两芒鞋双塔记林杪
送李约山之官凉州
似君文采驾枚邹忽漫乘轺过陇头司马一官新按部河西千里旧防秋边庭铙吹传才子父老壶浆拜郡侯满泛葡萄倚横笛桃花春醉古凉州
送沈昭嗣之官监利
东阳才子河阳令彩服还乡破腊新千里江山方捧牒一船琴鹤便迎亲邑中霜橘探怀美郭外湖鱼人馔频况是官闲诗思好渚宫西上待吟春
夀大司成吴楞香
巍峩今儒宗公如五岳岱延陵大贤後世远典型在诗书承累叶彪炳发千载传家棣华亭闻者知友爱中有养亲园花药粲多态公初读书处黄山小楼对下有百尺谿溪声喧云碓烟光变朝暮山势争向背发而为文章卓荦压前代起衰真大手落落谁与配炜如金殿草锵然玉堂佩公之博雅性虫鱼收细碎公得闽洛诠金石闻謦欬衮衮长安尘公独乐恬退澄心观往复贞志絶尤悔高深讵窥测约略举其概平生门下士湜籍凡几辈昨年校春官锄剔理芜秽本以采兰荪何图壮蓬艾青衫上讲堂辱公勤教诲百家搜宝秘六义精剪裁侍坐每夜分烛跋见至再右曾薄材资有闻行不逮怀恩无所报拊心常自痗公为王谢门玉树种庭内海国珠贝光天孙锦无纇清和好时节晴云卷黮?一尊持献公南山翠如黛夀考咏作人菁莪资灌溉他年秉枢轴微名置夹袋
送潘集生之官曲沃
连璧风神十倍加牵丝路指太行斜七年杏苑初怀绶一县檀郎只种花诗境小胥安笔砚官情老父话桑麻铜琶锦瑟新声好笑拂青鸾照脸霞【集生新纳燕姬】
送钱叔鬯之官阆溪
金明池上杏园偏犹忆宫袍称少年家有诗名传大历官从云栈入西川山回剑阁春风早水接嘉陵夜雨悬闻道阆中花最好归栽梧掖柏台边
题放鹤图
仙禽无凡姿矫矫九秋翮稻粱生计微云水归梦积主人意闲远共尔风露夕举杯向青冥弹琴坐白石
上玉峯徐公四首
三星魁下指东吴万壑流环海若趋宇宙大名前代少制科高第一门俱夔龙望自中朝峻杨墨言从别派驱开济心劳勋德重始知经国在醇儒
迩英进讲日曈曨一奏豳诗早达聪讽议每移
明主意清严犹见古人风国家大手知无敌禁掖亲题叹絶工天下文章公望在韩欧阳有起衰功
海岳英华盖代人由来絶业迥殊伦六经屡折羣儒角九服齐扶大雅轮无事心常爱丘索有才谁不仰陶钧每看元老虚怀处吐握风流一旦亲
春官玉尺手亲持科目光华此一时尝惜文辞伤篆刻独将经术作宗师士当失意犹无恨材苟怀奇定见知只有公门惭小草也滋化雨伴仙芝
送朱敬如出守九江三首
望郎文采敌枚邹旌盖南行及晩秋三十宿宜新月色二千石是古诸侯门前炉拥一峯秀郭外江看九派流高咏琵琶亭上路使君何减白江州
世家乔木有清风复榭重阑玉一丛我爱清吟此才子人言好士类司空雪车冰柱风标似秋月春云意度同合与匡庐作贤主瀑泉万斛在胸中
闲分翠管擘云笺文字师门托契偏贪借异书常万轴共持杯酒又三年眼中簿领心期少望里江山梦到先觞咏情怀官况味北来时遣驿书传
上陈太宰四首
青汉珊瑚辟作窗看公谈笑便经邦人间争御李元礼天下不名张曲江华岳西来通蜿蟺黄河东下听铮摐笃生合是山川力拔地擎天那得双
太常高第早知名兄弟才华鹤算程雅以文章司琐闼正从经术重公卿宝书天上含毫入香案云边领仗行每到
九重嗟赏处玉堂铃索悄无声
曾将诗格压羣流大国齐盟数泽州倚出半峯姑射雪坐来脱叶洞庭秋撑肠平贮五千卷頫首休论三十筹王【新城】李【合淝】一时清望在每耽佳句辄冥搜
韩欧阳在许谁同屏底门生仰末风小草栽培嗟薄植大钧陶播倚元功霜清或解孤生竹弦寂还收未?桐自顾何人最惆怅敢将启事望山公
送潘尹之官太仓四首
输与髯卿此一官只教高枕劝加餐铜坑红绽杨梅熟先上潘郎瑇瑁盘
分得君王符竹来宦名虽小亦悠哉太平且喜稀公事拨了文书近酒盃
吴中旧事未全荒画本诗篇王太常今日东园好风景不妨骑马数徜徉
曲残红豆最相思何处鍼楼祝喜丝好为春风买桃叶待教唱我渡江词
雪霁寓斋小集
跫然鼪鼯径足音未易闻翩然鸾鹤姿叩门来数君数君高世才聚或动星文辉光借蓬荜謦欬生风云朝来微霰集既霁仍清芬闭门手古帖不换千鵞羣车迹到亭午醆杓逮夜分要当劘诗垒岂徒列酒军我方同公荣不饮亦自醺如香爇百和乍染犹氤氲仰屋笑着书此语古曾云吾徒亦何事纠轧长纷纷退之爱文字苦嘲盘馔荤踏筵果可致寜当避罗裙陋彼下士语细响同蝇蟁吾欲清其源三沐复三薰醉侯沈麹蘖左史诵典坟知味出醖酿欲殖非耕耘文堂共麾幢诗酒两策勲熹微待朝影黯黮留斜曛
怀清堂集卷四
<集部,别集类,清代,怀清堂集>

[book_title]卷五
钦定四库全书
怀清堂集卷五
吏部侍郎汤右曾撰
赠乔石林侍读四首
南宫风月已多时得路烟霄去较迟闲与墨卿为职业冷看芸府是曹司关心小贮铜匜火过眼慵争玉局棊那更宦途论巧拙护花累石足幽期
有才如此合腾骞尺一俄闻
诏旨传泚笔露分仙掌上题名香绕
御屏边遭逢鱼水真千载顾盼风云便九天第五何因减骠骑品题况自玉皇前
漫将铅椠笑儒丘稽古荣看礼数优一赋旧曾传豹尾七年今始上螭头清班旷典知无愧密侍殊恩可易酬公等自堪当世用不徒文采重枚邹
每逢下直即谈经万卷书围一草亭笔海涛声天渺渺墨池云气雨冥冥山图落手怀孤往酒地当杯笑独醒萧散肯容无事在即看魁下是三星
题殷彦来岁寒吟集後【先有渔洋山姜两先生赠句】
歌声金石出闲居氷雪峥嵘岁渐除谁解何郎有佳句一时沈范两尚书
王赤抒舍人署其斋曰野航邀共赋诗因次原韵
浅浦深湾一叶舟粳炊船尾鱠船头沧波倚檝心常在画舫名斋事更幽虹贯月时随荡漾浪如山处尽遮留舍人怀抱清於水闲咏陂塘菡萏秋
花朝实君仪部招同诸子小集分韵得山字锄字
饮食烦君召疎慵笑我顽酒宜排日醉人趁一春闲坐覔林中草心贪雪後山百花开渐近鸟语变关关手自营珍味交亲意有余未嫌官俸薄常恐酒杯疎?蟹门生议缾罂隔岁储艰难吾後约菜把出烟锄
送式如侄南归
蓬山芸阁賸闲身雨雪春来卧浃旬职事敢论三代史俸钱不救一官贫庾郎鲑菜无兼味谢氏乌衣有雅人每念竹林前会在爱君谈麈往来频
买得青帆欲渡江修门别路水淙淙笑人多蜡游山屐为我归营听雨窗迸石斑斑墙外笋拨醅灔灧腊前缸燕云吴树劳相忆梦里烟波尺鲤双
送履中长老
没膝街泥雨雪频苦留莫漫笑因循师应桑下仍三宿我已花前负一春衣鉢只如飞鸟迹江山好在野云身十年座下称都讲的有香门未了因
赐金园图歌【为桐城尚书作】
今之元老桐城公廿年论道蓬莱宫手扪星辰夹日月蒸为甘雨嘘和风许身真当稷契比高志夙与烟霞通公家枞阳好岩壑楚山不断青摩空龙眠翠壁看面面乱入窈窕穿珑山庄【李伯时】故址留粉本公亦别墅环其中敞开堂轩复架阁密挿杨柳疎栽桐往年兼金赐内府特以开凿烦神工珍材岂分岱畎北异植或徙温房东君臣契合恩礼异书策所载谁能同我公风尚秉清素耻以富贵夸豪雄门前五亩耦沮溺但课岁事观农功雨余丰茸春稻緑霜後?稏秋塍红爱山岂必山中人我闻此语东坡翁公方为国作梁栋明堂九室凌苍穹监湖未须乞於越緑野漫自怜高嵩栖丘饮谷事岂易远梦空逐归飞鸿虞山逸老妙图画纸尾薄技余雕虫公之文章浩河汉下笑涓滴流潨潨它年从游许裵迪千里会买烟江篷
病中查悔余以诗见怀即次原韵
萧然敝几倦犹凭僮触屏围唤不譍病觉雪风侵骨泠贫忧药物与年增蒙蒙自护藏灰火冏冏长悬照夜灯多谢先生好诗句愈风檄手更谁能
送陈斐公南还二首
?褷残雪照河干送尔烟波倚櫂还爱弟心伤春草碧老亲健喜舞衣斑隐居学道人争许独行持门事本艰竹伞藤鞵泉石路多应难似旧时闲
俗学真羞禄可干草堂归梦羡君还雨余翠竹穿窗小花下红鱼嚼影斑静爱着书人未老贫怜负米岁方艰它时夜语香灯灺照尽恒河悉等闲
次韵张声伯孝亷见寄
早携彩笔压神州兄弟才名入选楼不少吹嘘得任沈独将风格继梅欧联翩宦迹青云上屈注词源碧海流遥想新诗满河陇太行冰雪拥前驺
题朱北山寒雀图
芭蕉叶枯霜已裂腊梅枝冻雪欲折寒雀忍寒拳两翼桥边何者弹古舌
去年所种篱间杂花次第皆放
一年前此挿花丛也有滋培长养功小草无名虽琐细孤根得地亦青葱经春雪大开差晩直北风多扫易空牋乞天工同爱惜数枝婀娜照帘栊
与张九如表叔夜话
人生常飘飘风雨从所适五年如梦寐半面此良觌落身簿尉中趋走上官檄王程无东西氷雪就远役长安僦居住斗米太仓籴通怀任舒卷豁意写肝鬲我时困尫羸终日卧向壁殷勤数问讯药饵巾蒙羃先生丈人行高曾旧亲戚犹记我童孩绕床梨枣覔巢倾故家燕管咽隣人笛念旧增歔欷抚时入感激於今太夫人济上且安宅虽衰犹善饭至孝神理格尊前一杯酒聊用减忧慽晨鳬市已买早韭畦可摘欢游二三子情话朝及夕君留能兼旬夜窗待虚白
合肥相公居庐三年常有白燕翔集作诗寄呈
祯祥召有由幽隐理不隔允矣大孝人天地为感格我公曾闵性纯懿洞金石禄养四十年爱日虑弥迫出践百僚上丹青炳功绩入侍慈母顔婴孩伺喜戚临危呼苍旻吁祷躬自责泪尽属纩辰血洒衫袖赤乃知终身慕万口争叹息
朝廷恩礼殊中使问络绎煌煌贞松字宠命
至尊锡碑綍归阡原辟踊临窀穸恻怆三年丧倏若驷过隙骨立居倚庐长号昼连夕悲泉夜濆涌枯树秋萧摵寒吹振空山凄风结广陌灵禽海上至皎皎刷毛翮?褷冰雪姿暎此麻衣白飞鸣不无意下上从所适终朝户庭间栖止松与栢往者梦投怀瑞世生旦奭今兹幽埏上感召精诚积世衰行谊薄颓波藉公激岂惟在庙堂名德树准的即今苴絰际坐见风俗易元化调鼎台人伦笃儒硕载赓白燕词史乘流舄奕
晨起闻同舍诸君有丰台之游口占
出郭休凭问讯书羣公作计未全疎醵钱先日谋沽酒好事东家许借驴一带緑杨依水远万畦红药破烟初可知鄠杜游应徧卧病清愁忍笑予
酬惠元龙庶常三首
故人久疎索羸病卧逾时合药期仍卜看花约屡辞细泉鸣石鼎鬬雀堕檐枝佳句劳相忆清愁罥乱丝载酒楚江上哦诗淮海滨风流前日事惆怅十年人移竹闲听雨留花晩占春交情垂老大白发数茎新三载蓬山住情亲等弟兄青云看後辈彩笔失先生土肯埋龙气风须送鹤程蹉跎君莫叹得酒再三倾题悔余芦塘放鸭图同钱石臣用鸭字
昔者崔白与徐熙各各芦塘画秋鸭君从十年图此本千里随身在行笈江湖尘外饶啄食寒暑囊中等裘箑浮沤漾影光动揺接荇穿蒲波唼喋岂同先生住甫里亦与好景共清霅君才如掉溟渤鲸出语能令万夫压六鳌一钓连龙伯下笑阑边觜啑啑道士鵞宁有意笼海滨鸥本无心狎秋堂夜雨重把卷卧病经时寒白袷也知幽事同襟期恍与高人接眉睫几时倚桨随君去出险心如下夔峡惊涛摆阖骇浪输浅水芦花梦犹怯君家兄弟深契托岂比恒情称欵洽不妨诗酒成三人共宅清漳我应夹南隣叩门船肯借北阙朝天履休趿识路知归暝向村沿流自远晨放牐家鷄野鹜莫分别聚讼纷然议禘祫只今秋帆理数幅别酒盈尊且勤呷闲来放鸭偶尔尔画里看人空劫劫桃弓休问踏浪儿卿去还应用卿法
初秋病中遣怀四首
一夜西风飒已秋雨余微润在衣篝暄凉候觉阴晴异造请忙因疾病休碧藓嫩初侵露砌夕阳沈更暎帘鈎不巾不韈差疎快望里桥虹晩欲收
鹤长鳬短总堪嗤忍病清斋燕坐时食蛤蜊宁知许事索槟榔乃笑长饥可知说士甘於肉差喜谈兵略似棊倦即高眠醒便起半萦香篆上铜匜
归欤乡井兴何如菜把难营隙地锄世上争能无事事闲中聊复借书书鷄虫得失何关我蛮触纷纭可笑渠痩骨年来无一把栖心只合在清虚
幽处微闻草木香安排笔格与茶牀雅思对客闻才语暇辄繙书检药方芝桂膎胰随措置龙蛇虎鼠任料量蓬头散带丘明士吐论纵横或未妨
题项霜田秋树读书图
司空三十车一过不再读岂知琅嬛洞万籖未流目况复千年来烟海浩简牍宝装不触手缇裹空架屋予生虽苦晩好古念久蓄幽森皇坟书宝秘金石録涓滴乞残渖氤氲丏余馥所恨椎鲁姿伸纸必三复得一九已忘枵然负此腹年来更芜废尘土盗寸禄狐史一笔无空名滥史局此心耿耿在讵便高阁束譬如拨灰深温黁火犹宿每逢佳士语辄接遥夜烛徐徐涉波澜浩浩脱边幅君从故乡来别更六寒燠平生旧游好命驾烦屡辱时时歌新诗清音戞寒玉兴来为长句千言笔应秃旁隶史乘事朗若目亲瞩刘郎真善人能使家令伏自春卧羸病拥被苦瑟缩喜君谈天口博辩如灸毂东方多澹辞诙啁语尤酷君才实具美分了十人足酒边徵雅令犹足咜庸俗我虽愧如归君每来不速锱铢较文字粗粝餍蔬?秋期整归鞍湖海兴已逐携持视此图令我纸尾续一编秋树根溜雨苍皮蹙金天爽气豁眸子湛秋緑行当借一鸱从君旧山麓虽贫或未害日煮二升粟
题折枝荷花图
兰桡桂檝倚来频翠盖红妆晩更新不用监湖三百曲一枝留待若耶人
题王赤抒纳凉图【取少陵竹深留客处荷净纳凉时诗意】
写得新图野趣长恍游竹迳过莲塘风开月影一林瘦雨作湖声六月凉高节最宜霜後色苦心犹带水边香先生标格氷壶里未省人间有暑光
正月十三日东江席上同姜西溟赵蒙泉吴元朗张汉瞻宫友鹿用子瞻岐亭韵
东风吹何时柳色染新汁连朝晓梦里花朶压红湿入春春未动马蹄空得得闲来叩君门推瓮饮须急不知陂塘外拍拍几鳬鸭喜心刲鲜腴暖气上巾羃闻君宦游乐腰下金带赤爱君名士风手中羽扇白谈谐二三子取醉半堕帻酒酣哦新诗诗成鬼应泣纎纎月始生旋圆俄复缺人生几良会珍重座巾客年年试灯期莫忘此宵集
再用前韵送王雄飞之阳山
六年勤过从墨费几斗汁半从酣醉後沾洒衫袖湿浪掷虚牝金与君两何得不知空釡里饥肠转逾急闲来绕阶除羣心妬花鸭君如瑚琏器蹔用疏布羃玉川一先生并少婢脚赤故园刧火後弥望衰草白书剑久飘蓬发疎不满帻才高身欲老相对如雨泣宁甘伏枥歌未用唾壶缺贤侯在中路行矣万里客期君岭海隅维舟或来集
徐道积招集碧山堂感赋
仍到司空绿野堂酒人词客旧欢场一生知已伤存殁十载逢君各老苍天上鵷鸾堪接武尊前鸿雁自成行阑干十二春风地几树繁花月似霜
赋得明月照积雪【次新城公韵】
幽寻耿无寐灭烛夜分时起视雪千里微明月半规寒光坐超忽素影共?褷谁似王夫子巡檐独咏诗
匏瓜
小园亲种得苦叶覆柔条老藉霜斤断轻留竹杖挑无风声寂寂醉月影萧萧岁晩南村外巢由好共招与雄飞饮毕尔荣宅主人夜话塞上战功殊可喜也
小来气决早知闻老去谈兵尚一欣曾击骁腾云下贼尽惊鼓角地中军红灯爱就文人语绣甲亲从武库分驻跸山前鏖战处白衣谁省旧功勲
曲阜顔太宜人七十寿三首
华胄传邹鲁贤声着郝锺璇闺闻内则画戟自名宗峩岭千寻雪天陵百尺松长应纪彤史令德备温恭最忆传烽日城危压阵云九秋霜遽肃七日玉几焚刃血殷重袖冰心凛一军闺帷有奇节瀛海接英芬仙苑三珠树争看绕砌栽隔纱由母教视草见门才小劫销沈後还丹次第来鸾封下重叠令序正恢台
上掌院彭公四首
崇朝已遍泰山云亚相名高海内闻此日师儒尊五纬向来物望重三君回
天事每闻朝右掩卷诗常听夜分一様勒铭钟鼎在却输公是寄斯文
鹤书曾记日华东朶殿晴开曙色红万里清文罗阙下百年遗老访淹中量才谁是渊云敌下笔真无枚马工天上宝书题第一五花香散墨池风
十年芸局淡延襟别有耽佳好古心半篆香边看冉冉八驺车下任駸駸间随客品酒清浊爱读书如山浅深只有济南王学士时时花底共微吟
五閲仙翁日月壶忆从槐市列生徒人间名字荣诸葛阁下文章比大苏久识游鱼潜沼乐待携野鹤出林孤旧师仍是嵩阳客笑奉金箱五岳图
莽式歌
莽式者乐舞之名也岁以季冬隶习礼部略如古者百戏之属甲戌十二月十四日余得寓目乃为作歌
季冬腊日烹黄羊傩翁侲子如俳倡嗔拳杂伎閙里社细腰疉鼔喧村场太平有象自廊庙五兵角觝修总章春官都试平旦集万人联袂东西厢南箕北斗供搂?繁丝轧竹同清扬闝惊出林吼虓虎很讶当道蹲封狼划然忽变战场态金戈铁马声锵锵左旋右抽娴进止先偏後伍纷低昂弓弯不射刃不斫徐以一矢定寇攘髣髴观兵耀德意讵止武力夸多方帣韝鞠?起上寿千年万年歌未央昆明池头夹棚路洛阳楼下列炬光麟洲小水跨鸭緑九部亦得谐宫商紫罗?边挿鸟羽绦抹额上摇金铛轻身似出都卢国假面或着兰陵王盘空筯斗最奇絶如电?磹星光芒解红俄作小儿舞文衣綷?顔霜戏马阑边身便旋鬬鷄坊底神飞翔踏歌两两试灯节秧鼔面面熙春阳牵丝底用魁子阿鹊雅擅籧篨娘双童夹镜技浑脱晩出絶艺惊老苍弄丸一串珠落手舞剑百道金飞鋩我闻殿前陈百戏缅昔制作传汉唐鱼龙曼衍虽技巧亦与民物关禨祥赐酺悬知俗安乐拔河为卜年丰穰只今殿廷虡悬备兜离僸佅咸宾将鸣球拊石洽至德散乐亦预钧天张恍从輶轩采謡咏正以鞮鞻怀要荒书郎羸马久憔悴乍与鲍老同颠狂爰居纵骇钟鼔飨舞鹤自应参差行千周万帀状倏忽舌挢目眩心苍茫作歌形容莫究悉窃喜六律调归昌
东臯草堂看杏花歌
清晨叩门折柬呼树头劝酒闻提壶芳郊走马意不厌况有十里春风俱东畲晓烟林木暗一带细草茸茸铺万钱几俎笑多事三月樱笋烦新厨王孙天上本龙种文采复与常人殊喜闻佳士甘胜肉爱拂官纸柔於肤今晨召客昨宵往先扫襌榻温僧炉香界庵前一把手两腋风驾登烟途晕香亭子森翠绕细泉入盏浮云腴风条露叶转蒙密瞥眼仙杏花千株金明压?十年事惆怅昔梦成老夫妍姿恰宜丽日暎憨态欲遣香云扶看红看白情未足惜花惜玉怀仍孤只今佳时促芳宴它日雅会思吾徒嬉春排日合洪醉东走脱兎西飞乌巾年丝竹本陶写一串颇爱歌喉珠沙头玉瓶酒不尽罍尊欢笑杂路隅柳条未放谢家絮蛱蝶新上滕王图草堂重开割鲜罢更抄云子炊雕胡城门曛黄归辔急恋此光景留须臾乡心每念一区宅归兴空忆千头奴羡君城南尺五地文酒之会无时无竹炉铜碾纷雅具清词妙寄非俗儒东风落手先一笑芳径未遂沾泥涂林亭韦杜倘许借斗酒更拟明朝沽
送张卣臣学士祭告南岳
尉候通重译怀柔答万灵天书颁北极祀事肃南溟衡岳仙人宅文昌使者星九疑聨属远彩笔启幽扃典礼修三楚提封接五谿烽销青海北文谕夜郎西共识天威肃须令王会齐百蛮应震讋京观筑鲸鲵
汉瞻南行诗以赠之
如海长安城渺小一萍挂半肩寄图籍两耳聒梵呗时时从朋好清尊叙情话吾子昂藏人一往喜疎快胸中九云梦细碎肯蔕芥屡踏举子场辛苦不得解蹉跎好名字尚有文可卖平生韩吏部混茫接高派两穷适相遭合岂待媒介爱如北方蛩游比南海魪吟牋拂诗成醉马堕饮败风流赌棊槊余事犹为画所嗟不得意青山涴尘霾西风一飒沓客子感秋屇结束还旧乡修途远行迈三年慈母心笑口北堂拜家临太湖水朝夕看澎湃青莲网白棘果否路荒怪幽居洵可乐即事足潇洒相期春雨余行园翦新薤
怀清堂集卷五

[book_title]卷六
钦定四库全书
怀清堂集卷六
吏部侍郎汤右曾撰
出国门别诸子
王程趣办严结束事远役昨宵故人酒离思纷已迫今朝城南门风雨晦行迹依依恋亲爱渺渺怨违隔须臾意不忍况在岁年别青山去逶迤待此万里客遥怜牂牁水漾漾瘴云白回头九衢尘灯火梦畴昔清游知几时怅望劳思积
涿州
南涉沟连北涉沟肃皇无复旧宫楼凤池院里新眉色一带青山入涿州
获鹿怀古
石邑西来入乱云花光岚气渐氤氲清思童水千岩束险接陉山一线分东海青林神女庙南荒黄屋尉陀坟茫茫旧史堪凭处剩有苍烟送夕曛
憩曹氏水亭
澄泓鹿泉水流出碧山岑幽迳一支泻虚亭四面临翠深滋竹色云薄散林阴濯足石潭曲松风清我心
为家兄篆辛题烟江图
画出长江叠嶂图青林潮没片帆孤归心己逐鸱夷子一点烟波落五湖
兄弟东山志趣同可怜束带已成翁心知不爱高官职楼阁江天梦想中
韩明府席上
弦索争将风月清梨园小部最知名人间歇絶花奴手九岁谁传羯鼓声
真定道中
滹沱一水抱城回惨惨平芜朔吹哀全赵山河平似掌晩来风雨过寒台
顺德怀陈叔毅
赵国檀台已废丘几行云树接沙沟草中蝌蚪书应在城下鸳鸯水自流酒肉朱门堪失笑风埃青鬓足闲愁最怜覔句陈无已短策方为梁宋游
登丛台
霸图销歇入闲凭云阁迢嶤最上层斜日烟芜迷二水悲风猿鹤散三陵美人池畔蛾眉浅鼎士台中袨服曾不断太行山莽苍西来犹似识衰兴
磁州道中
夹堤柳色暎泉流滏口清源滙曲沟二十里中荷叶路水风吹緑到磁州
过郑州雨後道泞肩舆杂出村落畦陇间青葱弥望甚可乐也
午炊荥河饭晩指郑城宿雨後清风生一日变凉燠仆夫畏泥泞迂道几萦曲落身禾麻中平野舞净緑敷荣己可爱未暇计成熟平生老农书虽好未竟读微官田园兴久矣念空蓄但求阳羡米敢盗太仓粟吾侪亦何须衣食望粗足提筐出村女聨袂共墙屋怅焉感远游万里双转毂
出西门一絶句
高低坡陇到今存槐柳隂中碌碡村我亦天涯念兄弟斜风细雨郑西门
寄钱石臣洛阳
谷城伊阙郁青苍水北山南古洛阳第一邦人重经术遗碑存否蔡中郎
北地深知苦旱多千金遗堨近如何铜龙古器非难得便是元康继太和
渌水池应付刧灰团焦光气本天开由来磊落英雄事爱尔高欢酒一杯
九僧遗集叩禅关诗社风流逝不还何日县南三十里龙门诸寺接香山
春鸟秋蝉相续鸣东阳门外聼松声伊川修竹真堪买便合移家住洛城
东皋禾黍绕茅茨驱马悠悠周道迟望里何由见宛【平】洛几回循讽右丞诗
禹州赠吴尉
颇爱人间杜五郎闭门不出十年强先生可是黎阳尉试覔凉阴一本桑
六六峯前好卜居丈人涧上未全疎苏州莫漫嗟卑吏春草生时合着书
马上
一天凉露斗斜横罗荐轻寒近五更残梦白河三十里水荭花气杜鹃声
卧龙冈
古之求志人往往杂耕钓呜呼诸葛公伊吕得同调隆中吟梁父妙意寄歌啸三分限王业一隅割巴徼艰危气逾振成败事难料万骑祁山东长星晦光耀英雄襟上泪时往不可吊我来卧龙冈目尽远山眺蜿蜒西南断千里自嵩少遥峯衔落日小阁耿余照虚寝荫疎槐上或施萝茑英灵犹髣髴蜀魄子规叫成都八百桑古柏賸遗庙极望劳峨岷夜猿同噭噭
新野
今日乐莫乐水上两菖蒲不知何年花一笑风回裾公私乱蛙声两部鸣不已安得挟弹过湛湛一池水
白水村
风俗东都记文章西鄂存赤符千岁历白水数家村铜马何知帝苍龙尚有孙原陵萧瑟久里社荐盘飱
襄阳怀古
马蹄一蹴失荆门百战山河残角声估客帆樯依断戌人家水竹暗孤城干戈格鬬英雄事宾从风流江汉情邺下诸郎如虎兕不争刘表一书生
大堤曲
去去堤下舟望望堤上楼鲤鱼风信急汉水不西流宛转唱桃叶哀怨歌竹枝拦街白铜鞮何如襄阳儿美人楚云端明璫大堤下一曲歌落梅肯换千金马结伴踏青游新妆待明发日暮行雨归自惜双罗韈緑水浸红纱横塘汉皋曲五月南风生一夕北人宿郎网缩项鯿一网出千头持妾金错刀欲前却还羞王师北征大捷凯旋恭纪
忆趋班剑属车旁万乘旌旄下朔方共识霆威临北户一时兵气压西羌朱旗晴闪
天王字青海秋寒太白芒郁郁关门吹急雪大风云起看飞扬
春迟苜蓿尚枯荄竟夕丛生天马来九驿山川皆禹服万灵风雨护轩台前军一战妖氛灭边燧全销絶域开诸将不须分道入六师争唱凯歌回
阴山天外挿长屏积甲高齐熊耳形碛北己遮唐塞隧漠南敢近汉边庭规恢社稷基磐石一用干戈势建瓴万帐降人皆不杀始知寛大在
朝廷
极北心殷隔九关喜闻霄汉捷书颁温禺?献燕然下阿布思擒瀚海还
庙算如神收絶幕侍臣刻石纪封山自惭喻蜀西南徼威德应须晓百蛮
登岘山亭至甘泉寺
篮舆呕轧傍城隈积雾霾阴黯不开一磴自穿云气入万峯争送雨声来山川浩荡今如此裘带风流安在哉千载牛山共挥涕古苔秋井易心哀
云藏岩谷昼冥冥忽听天风响佛铃草际老僧迎客至烟中修竹入门青坐来瀛海茫茫地尽失山川漠漠形休问葡萄拨醅後甘泉一酌自清泠
午後忽开霁襄樊历历在目
谁教洗出翠姢姢恰与青鞵布韈便飞洒雨犹行下界笑谈人己坐诸天云生重觉衣裳润谷转还欣草树连不数太行晴了了山灵亦似旧因缘
习家池
贤达不买名况乃尽醉时山翁坐镇日酩酊何所为举鞭问爱将拍手笑童儿风流迳千载流咏高阳池
临凤皇滩望鹿门诸山
汉广讵轻涉况此骤风雨既霁昏翳除白浪犹掀舞江亭晩置酒怅望临极浦隔江鹿门山列嶂淡可数中有隐君子尘枉笑州府崔徐亦雅游牀下谁客主襄阳耆旧尽樵牧烟中坞蔡州高唱歇渺渺云端树南睇渔浦潭水深鱼所聚渔人竞赛神坎坎丛祠鼓会看澄潭下巨鳞出网罟
明日复过滩上
我昨凌飞湍足蹋千仞石涛波不可渡万窍号竟夕坐笑片帆耳蛟龙尔何惜空令云木杪隔此栖遯迹明朝初日亮马嘶行意迫林端霞色明沙外练光白顿惊夷险异波輭稳如席重留岂不佳严程远于役车中省登览嗒然怳夙昔青山争向背眷眷昨游客汉江还送我十里照衣碧顾此云物闲羡彼鱼鸟适人生如蓬飘西东我何择但愧抱瓮老五亩得安宅鱼梁近可指何处云梦泽回望谷隐山山寺失咫尺它年覰熊缘还着永嘉屐
斑竹铺北十里
晓起风露湿暗中草木香微闻虫啾唧渐觉山低昂一綫缘蚁上中休似蛰藏荆南己如此愁絶瘴云乡
龙山寺楼
清絶龙山寺松杉六月寒斜光低雉堞远势出樯竿云物堪销夏江天入倚阑传闻潭五色步屣试求看【五色潭在寺左侧】
荆州
剩础遗隍问旧疆龙门马牧总茫茫接天波浪三江口横地风云百战场尚有帆樯下巴蜀无多户口在耕桑不堪原野萧条地吹角重城倚夕阳
戎马壬申逮甲申万家烟火几家存人如刲豕屠羊惨事异黄巾青犊论妖树祸生天北极怪风寒卷郡南门龙陂桥外坡陀血谁洗忠臣九地魂
地形天险楚江寛欲借荆州自古难虚笑百人称武吏岂同列郡领材官云台特给亲军仗玉帐新登上将坛骏马健儿君识否时平政要重师干
黄滩一线势危哉骇浪惊涛打岸回水国分麞空入市秋风卧虎想登台迅从巫峡千盘下浊比洪河万里来每念筑堤能扞水始知高氏亦雄才【高氏堤五百三十里】
孱陵
沙杂山厨饭风吹野馆灯江深波浪恶月黑到孱陵公安城东门驾小舟沿陂湖入不翳禅院
散带披襟村路东小桥流水晓烟中行穿径窄家家竹唤得帆轻叶叶风但有僧皆堪入社况逢酒恰载连筒【时舟子方以买酒至邑】緑漪笑尔波三尺一任蛟龙万仞宫尘中无地避炎蒸濯足沧浪胜蹋氷清梵依依烟寺出奇峯历历火云升百年着我真浮客一饭何人愧老僧菱叶荷花双桨路他时聊记昔游曾
晩过来云庵
暑光渐退晩凉天羽扇絺衣就夜禅修竹徧栽隣迳後清江横绕寺门前无猜沙鸟应如我重到山云不记年一室优昙花是否盆中草木总苍然
夜半渡兰江比晓至新田铺冈峦林木郁然深秀顿忘行役之劳矣
泽国多清川方舟得屡渡兰江波似镜双檝自沿泝昨来白沙洲沙际起宿鹭还寻洗墨池崖崩己非故来云佛灯上一缕香烟度澄波延余赏暝色入徐步三更天风生缺月光微吐星芒翻上下黯黮沈水雾列炬栖鸟惊征夫即前路
性怯既畏马且还登我车登车苦颠顿梦寐无安舒复起揽衣裳暗中思故书澧阳旧有兰可纫不可锄只今白石上齿齿谁复余物理异今昔人事同盈虚时见荒陂中清露洗芙蕖
山腰列骑疎熹微见曙色天光一以辨万象谁得匿岩峦走坡陀苍翠浄如拭高低林木暗清泉流湜湜冥蒙南山云俄顷满山北山灵欲出雨久旱润黍稷吾行叩村扉一笑得饱食
朱立山太守见枉新诗奉答
夜凉卷帙自回环坐听青梦里还彷佛白绵红雨句谢公亭外旧青山【太守有白绵铺细草红雨落芳溪句往时在敬亭作也】
夜郎西下最思君水复山长去住分柳叶湖边连夕雨桃花洞口万重云
澄江如练日哦诗公事萧闲昼漏迟亦有清平贤太守不曾拜表贺龙池
朗州司马行吟处野水荒烟一片平今日武陵溪上路与君同听竹枝声
白马渡
山势垂将絶江声撼殷空磴初盘鸟道人欲倚天风偪仄喧呼急艰难道路巾远看帆影落烟渚晓蒙蒙入桃源山牵萝扪葛拾级而上洞穴宛然还过遇仙桥细流淙淙欲求渔人缆船之所了不可得故碑亦剥落无复存者
狭路披榛入仙源杳不逢空余石桥水苍藓认遗踪山鸟幽自哢溪云闲更封野僧无一事饭罢午时钟世外神仙宅云中鷄犬声舍舟何路入沿棹有人行闻道春来水桃花几瓣横年年流出在长共楚江清
长阪铺雨後
苍溪西去总山程水穴风岩尽意行隔岭云含残雨气抱枝蝉带蚤秋声峯攒古木阴阴秀雪溅奔泉浏浏清正是暑消千嶂里緑黏芳草爱初晴
辰龙关
束马悬厓险关门郁不开居然横戟地曾此挂弓回浩荡妖星落苍茫野吹哀兵家争间道为语勒铭才【诸将破贼从郭家溪小路入】
马鞍山
山行日以高起伏势未已盘纡衆峯尽一峯倚天起峯峯相罗络云气间其里云生始肤寸万状变谲诡须臾满太虚一气失俯视雷声如婴儿雨在絶壑底不图人间世险絶转可喜汗漫乞天浆嵌空抉石髓正从九州外泻此一泓水
七盘岭
百里转絶壁万木枝交撑下临不测溪浩浩但有声今来登历异目击心己惊四虚无依倚岩崿起峥嵘石塌容足劣径垂如发萦急雨吹山风重阴匿光晶山高风转削飒然飘衿缨古人仗忠信入险无异营性命絶可怜烦忧一时并青林隐鬼火白日来山精谁能御魑魅怀缅伤我情
七夕词
鍼楼河汉低露气晩凄迷此夕清猿叫良人过五溪修纎月一痕长眉画初嫁可怜新女儿烧香绣帘下为君买香罗裁为金缕衣春风着来舞蛱蝶一双飞
辰州江楼
楚泽深来地转灵浮香沅芷绕回汀竹郎祠外昏山雨燕子岩边叠画屏五岭佛桑开更白【岭表有红佛桑顷在太守斋中乃更见白者】两京虀菜采还青武陵一曲吹羌笛言语侏不可听
漫成
天星寨高山入云羣苗捷若猿猱羣十余年前此窟穴木营下屯诸军堂堂大将执枹鼓汾阳远孙阚虓虎莫道潭中巨鲤鱼横海长鲸膏碪斧
村市钞夺愁精夫汉家賨布充国租熟苗吚嚘生苗乐顺宜噢喣逆当诛红旗山下人相呼丈二尚有君王殳辰阳莫轻楚门户远控粤蜀滇黔隅
锦州大姓彭与田愿比内郡兴国年长官宣慰吁可惜表里侦伺为诸奸正嘉以还频作孽麻泸二邑无炊烟安得感恩秦刺史组练三千誓同死
官军至多苗不畏【不怕军多怕粮多此昔苗语也】馈饟不继兵且退箐林伏弩利鋋矛一纵猎火宜高秋人言石垒果可筑上因悬厓下深谷地形天险人必争州家官府尤清平昔者乾道卢阳西特与诸蛮布威信武安不救马邑戮古重徼功启边衅方今
天子德唐尧四门穆穆九译朝如天好生性不杀苗乎苗乎尔莫骄
江楼晩坐
渺渺危栏外涔涔暮雨来江山抱城郭灯火间楼台浊浪浮槎远崩涛触石回三川惊暴涨愁絶且当杯
江涨行
君不见辰州城南夜将午冯夷江心起槌鼔老蛟跋浪濳虯舞六丁天符遣行雨江声如雷轰百怪雨脚如麻垂万缕沈沈三日白昼冥仰视漏天那得补万溪环滙崩奔流泛溢渐逼中南楼间茅我亦江岸住日侧水势聨方舟初来窗中星斗近尔日户内鱼虾稠天瓢顿翻两龙子海眼谁鎭三犀牛穷山大树蔽江下傍水老屋随波浮灾祥未省五行志颓压自为千家愁街中乘船朝入市父老惊嗟童穉喜传说曾经万历时七十余年重见此人家半扉何足道屋瓦沙痕留水底心惭河内乘轺车浪说周南滞太史百忧集行路难明朝欲往愁飞湍驱鼋役鹊不得渡中夜敧枕危难安从来楚俗重祷祀江神应复哀我顽香烟未絶风西南宿雨欲洗山拖蓝
晩霁二首
枕席涛澜上人间忧患长身真蹋鳌背路尚阻羊肠日月终开霁风雷已退藏忽传江涨落喜极倒衣裳每恐高城决犹欣巨浸平鲸鲵终窟宅燕雀且生成扞患时方急横流祸不轻漫劳喧鼓角悲健杂江声
咏古
伏波三辅英寄迹关陇间晩成遇英主名并萧曹扇据鞍矍铄翁垂老征羣蛮壶头咽喉搤成功讵云难道暑水毒淫跕跕愁飞鸢曳足视鼔噪见者犹哀怜身死印绶收勲高赏不延伤哉薏苡车谗鼎应雕镌观其诫子弟刻鹄远咎愆谁能易世後擩哜防未然峩峩铜柱标长留极南天蛮祠喧箫鼔珓斚亦告?巫言神醉止野老舞跹跹突兀虚殿瓦岁久溜雨穿薄帷飘回风仿像识遗顔缅思云台画吊古留余澘
三闾身既放长铗带陆离瑶圃驾青虬崑仑骖白螭恢之言弥广侘傺世莫知上沅乘舲船凝滞江水湄辰阳既夕宿溆浦行逶迟去国日渐远云日交蔽亏雪霰一以零幽岩淡无姿渺渺洞庭波佳人见何时汀洲搴杜若客与将遗谁葅醢百不悔謡诼言其私芳馨与腥臊讵得同器施荜路启山林钟虡倏将移夷陵秦火入章台犹射麋云雨巫山阳武关归无期试招汨罗魂悲风满灵旗弟子亦摇落烦寃作楚词
夜郎竟长流天末怀李白咨嗟赤霄里铩此鸾凤翮四明狂歌人天台坐忘客一见惊仙骨八极可挥斥赋诗上金銮非常主恩泽翻然乞身去浩荡事远适悠悠平台春泛泛沧海夕东南波连山浔阳夜挂席水军旌旃满名高见驱迫浮烟挥赐金顺逆不再择九天一飘堕万里遂窜谪江潭憔悴容辽海流离迹匡山怀旧隐头白归梦隔声名王中允行在奏凝碧郑老云海间地下谁荡涤人生遭逢异往者非一格羽衣黄楼中追想年五百当时投魍魉此乐得犹昔文章光焰长放逐天地窄嗟哉武阳山万古一片石
殊方
猺獠音接巴渝旧俗同鸦锄荷蛮女桐子拾溪童土禁丹砂穴家收白蜡虫殊方风物异油素媿扬雄
船溪驿
久习静便趣矧兹岩壑邻溪风凉送暑山月夜留人窗好开书帙牀虚拂簟尘谁知是淹泊延伫夙心亲
大龙门【时暴涨甫落】
卷波吞岸谷炊黍少人家沧海真驱石恒河只散沙断崖崩碨老树卧槎牙晩景颓檐下风吹杜若花
沅江驿楼
飞梁千尺偃长鲸斜日烟霏紫翠横曾忆乱山沅水驿【徐珌沅州驿词云秋欲暮路入乱山深处】惯经迁客舞州城倚帘江映琉璃色傍舍秋寒蟋蟀声正是愁心孤迥处龙标明月晩还生【龙标城距州五十里】
回龙关
擘开翠硖迅湍流洗出晴云秀岭浮拂拭西风衣上雨回龙关下暮江楼
相见坡
清风生山巅微雨在山脚後山路始穷前山壁又削飞龙中忽断奔马势旋郤两山郁嵬峩一水相互络泄云天光漏仄壁石气错俯逐饮涧猿仰睇投林雀高低总臲?下上殊苦乐彼途俄复经此路邈如昨千里同一瞬青冥倚寥廓
飞云岩
苍然月潭寺秀絶飞云岩玲珑窔奥坼幽閟神灵潜千年水穿溜点滴渗石乳垂垂万峯窠鑪鞴不得补
即事
山谷阴晴异西南气候偏螺纹苗女髻鷄尾马郎颠饱食愁香米侵肤畏瘴烟犹防孔翠毒不敢饮流泉
清平县
麻峡古厄塞历代蛮所争盘旋三重壁陗削万仞城峻极香炉峯百万容胜兵瀵水户可汲沃畴人可耕在地有设险谁能废承平明初防戍卒九千此连营百年阅武场草长蟪蛄鸣所以正德中羣苗复纵横锐师下贵竹劲旅来湖荆百道絶梯冲战功何由成适会长至夜衔枚卷麾旌火焚焰照天诸酋犹宿酲奸凶鬼神怒雷雨殱满盈七亭访遗址落日悲风生黄猴落灯间故老难指名空余重冈路草木飒秋声
高真观
溶溶浴仙池三百历年久仙人浴不起池下石犀守伟哉张千户殷勤报己厚铁椎椎金鱼封侯印如斗可怜仙缘薄凡骨亦速朽怀中枣尺余米汁那得取
平越客舍见田纶霞少司宼题壁
麻哈江声夜击撞西风老屋字斜行蛮书一卷秋灯里不独登临忆侍郎
怀清堂集卷六
<集部,别集类,清代,怀清堂集>

[book_title]卷七
钦定四库全书
怀清堂集卷七
吏部侍郎汤右曾撰
八月十五夜试院煎茶用东坡韵作二首
鏁厅万窍蛄蚓生石鼎三沸苍蝇鸣清风过雨差一快卷幔忽扬茶烟轻阁门之井非第二煮水蛮陬此何意要将氷雪涤烦煎清清泠泠落夜泉石花蒙顶来自蜀顾渚万芽如屑玉一车载茗不疗饥犹胜观瓶居井眉木兰始芽瑶草茁一啜已有清香随君不见露寒桂满今宵好细泛风帘淅淅时
门外立鹄惭诸生老夫投牀作雷鸣楼头纸落如飞雪沈宋时名谁重轻休论扬一与益二险阻西来识天意淄渑别白勤烹煎由来相士如品泉相如子云出西蜀昆吾宝刀于阗玉楚宫细腰常忍饥城中佳人矜广眉各争好尚异妆束轻裾利屣行追随君不见牵萝补屋谁氏子絶代风流羞入时
黔阳絶句
西南诸寨接牂牁风俗传来火济多红犵狫连花犵狫白罗罗杂黑罗罗
依稀九驿认龙场乌撒平开蜀道长莫怪西溪水呜咽至今妇女说奢香
白白红红绣袂花盘丝绘蜡尽堪夸自吹木叶银环女者卜河边问宋家
清凉山下蹑云行飞越峯初振鬛鸣高柳斜阳易萧索百年陵谷养龙坑
荜拨阴繁呼蒟酱芙蓉色?斸丹砂一丛露洗卬王竹六月风开鼓子花
刺梨秋後正舒芒擘得黄柑齿颊香不是瘴昏青草候客柈也自进槟榔
四十三盘关索岭五千余仞相见坡阿蒙阿孛休劳苦听唱山前山後歌
得晴三日即神仙【谚曰乌撒天常披氊三日不雨是神仙】谷暗云埋是漏天却怪一旬山雨絶中秋分外月轮圆
羊肠鸟毳路将穷如綫鈎连六诏通一匹练遮滇海马万牛脊断振山铜
僰童蛮女竞相将翠罽花铃一两行细雨黄丝驿前过丛祠香火竹三郎
阎梅公中丞出观家乐
烧残绦蜡月胧明百和香中吹玉笙一片彩云飞不散曲栏干外?歌声
探喉一串玉盘珠华屋神仙絶代无恼乱中丞筵上见梨园弟子李仙奴
审音荀令与周郎檀板铜槽共一牀山雨乍收帘月白听风听水按伊凉
玉雪儿郎发未齐嫩丛兰蕙出香溪南朝琼树无人见娇小宫莺恰恰啼
管咽弦停意浅深云窗六扇漏初沈己迷秦客风花路休笑吴儿木石心
东山与梅谿长老
巉絶发昙寺樵人细迳分路黄秋後叶山黑雨余云驯鸽投空下疎钟入定闻蚤耽清净义花界宿氤氲闻道峩嵋老心空日坐禅髩丝蛮岭雪乡味蜀山泉飞锡来千里哦诗剩几篇黄花兼翠竹节物两悠然
自百盈泉至黔灵山寺
忆昔冒雨东山行山寺粥鼓传新晴云中黛色几千尺两脚已靸芒鞵轻寒花修竹自闲丽赤髭白足相邀迎孤亭崔崒出林罅下睇万瓦浮连甍黔灵一峯隔岭背但见紫翠烟峦并归来合眼想娟妙坐觉天宇开峥嵘今晨欵门少宾客襟带萧散帷斋清公?三日会当去十里肯惜游山程疎风细雨引前路小蝶??繁秋英道逢樵客看碁罢亦有田父冲烟耕鷄鸣竹里淡日色犬吠坞外喧溪声屚趵亭中一泓水昼夜百度无亏盈清甘未得借瓢饮空负桑苎煎茶情草中覔路转蒙密岩顶踏迳频回萦琳宫突兀佛塔涌古木上与栏干平祗园弟子越千指尽学寂灭谈无生青山门外几风雨一缕坐看香烟横维摩方丈清昼掩天女一笑花为荣寻诗问法两无碍空手欲控横江鲸法华鱼肉何足啖自煮蔬?炊香秔万钱讵抵一饱乐盘案巳洗秋营营蛮花峒草足潇洒斗大未可轻山城他年林端发薝卜道人记我曾留名
龙里别钱苍浮兼寄王介夫杨青村汪道百
驿馆灯初炧天边雁失羣溪声寒漱玉岭树细参云别酒一宵罢孤怀万里分怜君好才调蛮府作参军风流王武子边徼十年迟州县官曹屈声名
人主知萧条闲岁月意气好男儿漏鼔山城夕明灯想後期
杨侯出宰日遗老赠图经官舍如庵小荒山入县青离杯宛犹昨夜雨忽同听爱尔溪风句清音共窅冥烟沈青草瘴月上铁溪鱼执手时未几凄风岁欲除苔痕渍雨後枫叶得霜初好共娇儿语琅琅闻读书
重经高真观
羽化亦云久灵扉长不扃石池云晻霭檐桂雪葱青月白起鸾吹天寒梳鹤翎丹经遗诀在吾欲寄颓龄
倒马坡望张三丰仙影
迢迢青云梯泛泛紫烟路似闻驾鸿人凌虚从此去真人塞其内外像非所务大哉宇宙间神游无不寓西驰追金鸦东走逐玉兎挥戈纵可回运化等尘露不见崑仑顶精魄得长驻
鎭远寄道百
投分固胶漆托契共芝兰弱岁为兄弟忧乐每相关如何中分飞参差各羽翰风雨一乖暌惊嗟合并难合并安可期倏忽成对面念子蛮中居五年不相见睢盱视殊俗顦顇领异县每得怀袖书书来增缱绻缱绻临萧晨欢笑旋酸辛行輈倚门左饯道出城闉离言岂为繁悲至不得陈但语各努力门户寄一身一身不自由念我与子同来如浮水萍去若冲风蓬悯悯日月逝析析兰蕙丛二顷种秫田怀哉归老农老农讵易学艰难少生理敝屣累妻孥斗米恋禄仕坐君临池阁倚君读书几沈吟身世间忧来谁举似
铁谿
一水弄清晖沿流屡回转山光坐超忽明媚翠微浅穿沙湍瀬激絶壁屏障展缘溪迳逶迤置足石频选渔樵分野席一笑谢轩冕长潭数游儵怀古寄余缅岩端花雨落翠色自舒卷苔滑仙人桥奇怀阻游衍松根隐修蛇云外闻吠犬阴崖寒铁色千尺高偃蹇蛮荒人迹稀荆棘密不翦古来佳山水梳剔人所显欲鑱岩峦幽小笔媿雕篆徘徊怅将归寒露夕己泫
中河山佛阁怀道百
霜重水澄碧清江澹淡波故人天末远佛阁晩来过雁齿万樯列蛾眉羣岫多幽期成独往惆怅对山阿
登舟
马歇休筋力舟行任起居喜随鸥去远忆共雁来初乡思萦闲日邮籖报睡余殷勤托双鲤万里夜郎书
自平溪至便水
五更江起雾暗里荡双桨汹汹无停声浩浩信长往推篷暂窥临艓子浪花上川光互明灭山影迷俯仰缆船呼晨炊风日渐晃朗澄澄碧波映皎镜平似掌回湍成圆渊触石怒涛响滩行屡纡直石骨转森爽天寒奇姿露刻画劳万象千林散青红絶境见无两晨霞互彬駮云锦乱泱漭缘流怳旧山水尽忆弭榜永怀沧洲趣蹔此清尊赏
枫木塘
如此江山卧不起兀兀篷窗云睡美坐令拊掌笑儿童飞桨声中靧面水起看岭云断复续更夸霜叶红间紫佳时九月十月中孤棹千山万山里青螺髻绾石簇簇白玉盘堆水弥弥?褷羽落沙鸟喧?稏田红野老喜村中嫁女捉鵞鸭船上呼儿数鲂鲤几叠屏风碎锦斑一匳明镜香云委渔灯隐隐衬霞上塔火沈沈出水底湖南风物足留连不独骚人咏芳芷
横江
红楼白舫家家好翠壁丹崖面面稠佳处真思市门隐生来爱作贾胡留三江雨气连沅口九叠山光望靖州枉史亭前怀古客西风荆棘野塘秋
漵溪值骤风雨
邅回信所如漵溪日云暮淰淰四山雨冥冥一江雾惊风吹弱缆势挟短篷去舟人走相呼童仆眩屡顾有客方歌啸矫首义陵路华盖千仞山桃花万年树
辰阳舟中
善卷古先生闭户养芝术年年丹砂水清浅洞门出福地閟幽栖烟萝望中失
南山孰云移感此风雨暮一峯如静女?娟水北住相向淡无言飞云日来去
清浪滩寄查浦
子昔谈此如秋河梢濆撇漩险莫过中宵不寐念今日一叶果落千盘涡惊霆过耳电闪目乍劈急箭投飞梭雷洄清浪三十里虎牙石怒声相磨滩师为言伏秋涨驾天白浪高嵬峩横江大艑不敢下袖手但听渔郎歌只今天寒潦水缩香火尚乞神撝呵下滩波平水灩灩秀色诸岭纷坡陀盛衰苦乐互更迭物理如此人谁何念君秋风不得意席?尚没黄尘窝种成不惜五石瓠网去己失千寻柯古来才大有时用四十未可悲蹉跎既不能手把锄又不能肩负戈兎毫千尖扫皆秃文章小技用则那人间主客尽偪仄与子安得辞风波系缆水之湄晩饭山之阿江天风月等闲有添个雨笠兼烟蓑唾壶击缺人不怜老骥谁秣琼山禾劝君莫学王处仲须学神仙张志和
江上晩泊
飞霰凄以零重阴沍还止靡靡寒威积浩浩夕风起落帆逗前浦竹苇数家市畏虎思蚤眠炊烟尚墟里怀归逝川远日夜向东驶风灯夜凌乱水国天渺弥怅望离绪多凄断谁复理
发益阳
行舻将安穷南溟阻澜汗交流滙沅澧川路俄己半风波话辛勤寝兴错昏旦萧条意不惬凄厉岁云晏伊余初祗役苕华正堪玩百卉今已腓奄忽衣裘换蒹葭天水永鳬鹜汀洲乱落日长沙人微风洞庭岸遥岑眄欲尽近虑澹巳散鼓枻聊一吟悟赏非情叹
见月
地霁气逾肃天高寒更爽颓阳既西倾皓魄复东上余霞澄潋潋张乐楚天广孤光初出匣素景俄映幌号籁叶辞条流哀雁沈响念当穷阴节共此清商赏遥帷灭灯烛冥坐寄遐想眄睇西南星烂烂见三两投浦远烟暝沦照夕波往杳杳依行帆悠悠送归桨惊鱼时拨刺邻船响夜榜
湘阴
清江如玦环落日潋金碧帝子游不返潇湘水沈夕荠树远含青水花寒吐白行舰隐回洲礧礧泝浅流旅泊淹迁次动息异沈浮天长没归雁江远疾去舟去舟曾几时雪消春草滋西南风信恶心急行转迟留将送归檝美满高桅吹
望长沙作
湘流若浮空列岫出遥漵水远不可极的的烟帆举兰茝凄己衰风波杳何许日暮吊湘君微云歛平楚
泊长沙西门追念旧游有感
玉砾金沙俨画图水清了了见樗蒲湖南宾客今顦顇暮雨湘西听鹧鸪
同刘青岑游岳麓寺
孤櫂随轻风江波澹容与欢言故人驾共此霜洲渡遵岸草径微层阴岭云沍去雁飞且鸣惊麏走还顾威纡陟崖厂隐见蔽烟树入院闻佛香悠然得微悟石门寒叶积竹笕暗泉度窗中洞庭野木末潇湘路松关映残雪时新物已故诺公诗家流雕琢有秀句相将共游衍往复惬欢趣暧暧日隐村沈沈水生雾归桡杂灯火山气上烟露人生流电惊双鬓易衰素期君簿书暇有约勤来赴
登云麓峯望南岳歌
我闻三神山远在东海东神山怳惚路难到世上五岳蟠胸中忆临沧溟倚日观九万曾踏扶摇风昨辞蓬莱建羽节阳景一翳迷高嵩西南万里入罗鬼似堕幽井窥圆穹东还云梦吞八九张乐己在轩辕宫七十二峯青聨属苍梧天外云蒙蒙清湘水流环九面南岳神鎭齐三公灵妖物怪薮藏纳丹蕤赤幕光曈曨峯峯低昂宛相次独有紫盖争祝融雷泓风穴互开阖玉书金简留穹窿岣嵝山尖蝌蚪字人迹欲到路巳穷使者虚亭花药绕山人仙骨烟霞通似闻緑发有毛女不少翠羽来青童离宫福地入缥缈目所眺瞩攀跻同衡阳县前昔骋望压阵嵼云排空仙山咫尺俗缘误况今百病中交讧升高视远腰脚软左右扶掖如衰翁道人铁瓦缅遗构拜岳之石高巃嵸九疑清猿怨遥夜洞庭落日浮孤篷汉女幽兰冉冉翠楚妃泪竹斑斑红振衣周览穷上下忽与意思增清雄人间扰扰等蠛蠓愼勿变化随沙虫君不见回雁峯来八百里挥手欲驾冥飞鸿
至舟中复得一絶句
渡头碧缕郊门柳扇底红鳞野寺鱼一种闲情两惆怅风帘残烛照繙书
黄陵庙
初日黄陵庙微茫楚塞分烟中尘漠漠祠下水沄沄丛冷葳蕤竹湖荒散漫云何人酌椒醑寂寞酹湘君
江夏寄朱悔人王孟谷
长安旧俦侣游好在斯文往者己陈迹髯兮尤逸羣荆门寒翳雪梦泽晩连云凄断郢中唱孤怀正忆君赠别玉河柳烟条春景初头陀寺前雪复此感离居汉上数归棹湘中阙报书殷忧结之子消息比何如
赤壁谒苏公祠
东逝随流波孤舟日沿越晩经齐安郭振迅夕飈发水恶不可渡连山浮溟渤系缆陟台基登闉瞩岑樾蒙茸翦己久轩敞树华阙名贤迹偶经万古斗柄揭楚泽丛香草余芳殊未歇当时冯?宫幽怪鉴毛发江沙涨坼岸渐远波匼窟拾级连岩高天长鸟飞没垣墉起迢逓林麓傍隆窣缟衣揖羽流緑髓链金骨忧来思洗醆浩荡酹江月
游寒溪西山
刘郎洑下波隐天杨叶洲边初扣舷清江如画浪伏息武昌樊口山依然峩峩几尺开烟鬟吴宫美人顔如莲千年台殿沈野水石上空有金牛眠寒谿氷雪冻始坚涸絶不复流涓涓溪桥一綫度微迳孤寺泠落生炊烟九曲亭中荒草菅西山佛阁危峯颠仰穿蒙密入木杪下俯旷放罗山前老僧饥癯不能饘阶下唳鹤清吭圆回廊塔院旧香火一指犹说南宗禅松风阁下松参天斤斧斩伐根株连神光夜发认何处千牛乳泼菩萨泉东坡居士久得仙高安酒官诗几篇秦张雅游等蝉蜕涪翁妙墨今谁传窊樽石上醒醉顔风霜退谷如春妍漫郎文采磨不尽江水日夜鸣溅溅南湖一片浮漪涟渚日欲没孤霞鲜菱茭菰蒲岁晩尽莽莽楚薮如平田一邱一壑性所便云腴涧实随因缘风波流泊今偶尔江山主客长年年
武昌经吴故城
黄旗颭东南汉坻此深阻襟带越江沔筦钥重樊楚炎灵运四百剑玺遗区?龙战争分崩鹿犄失守府老瞒思窃国天子不都许狮儿起江东名字剧乳虎英雄盖世略叱咤轻项羽堂堂紫髯公早继父兄武英贤备帷帟士马交鼖鼓疾雷破山红骖驔空北户濡须出舻舳整暇孰敢侮天堑长悠悠国险民安堵犬牙崇雉堞凤集建楼橹裘冕祀东郊圭币荐后土袁山广猎场豹尾神大姥时平离殿起艳质歌且舞至今节度石连娟想眉怃钓台洒酒面荒哉赖仲父霸图迹己陈江声晩余怒茫茫五?水逆浪打次浦
将至九江见庐山
阴风清旦歇江影明湾澴烟中浔阳郭云外匡庐山汀葭离披尽沙鸟飞鸣还宿意冀申写灵境何由攀阻风九江舟中雪後寒甚羁愁旅况辄见於篇
急沬轧碕岸吹漂断通津帆席分归风邈矣庐宫神冰雪意萧摵羁旅事艰辛寄言褚谘议空此平生亲夙昔山泽游柴桑缅高节清风古犹今化迁名不灭睠言旧墟里翳翳原上雪从公千载余约心自流悦湓城带萦纡湓水淼茫至长怀沈冥子北亭老遗世沙雨浔阳门霜钟二林寺清醑能见访一酌径须醉【乐天江州诗有寻李十一云可怜冲雨客来访阻风人小榼沽清醑行厨煮白鳞】
逐客未赐环酒官亦沦谪当时携妻孥曾此江上宅惊涛慈湖峡远梦齐安驿怅矣感滞留庶慰风波夕
上钟山
天寒水涸沙一痕石钟之山下见根夏秋百川滙彭蠡遥触赤岸浮青湓是时石钟始有声噌吰镗鞳风吐吞南音函胡北清越非丝非竹摇精魂翏翏一噫吹万有真宰无朕妙语言眉州老仙去已久後者无继知谁论长松千尺窥月卧嫩筱万个交风喧山僧雅具看山眼布金此地开祗园岩藏诘曲户向背下或如堕高如轩去来今在一弹指老鹤已瘗巢空存茶香一啜梦清远江驶万里流胚浑既佳光景忍言去愿结净社依香门
放舟至下钟山
空蒙一片云满湖西南风起吹樯乌渊渊且止发船鼓秀絶下钟山色无褰裳直上捷猿狖乐哉一幅寒林图絶顶飘颻目四豁左右江湖渺空濶烟波尽处洲渚微髣髴扶桑见穷发天旋地转不少留回看星气忽己周扁舟岁晩梦吴越匡庐五老空船头衔舻如山万商集使者缨旌骑吹入行人扰扰竞锥刀落日悠悠下城邑前临巨石纷盘陀仰看絶壁青嵯峩玲珑窈窕万窍出安得瀄汨生流波风声水声奈尔何只今埋没尘沙多无弦之琴张素壁岁久抑郁恐不和一歌如扣镡再歌哀知音洞庭木脱水深深天高月白风入林或鼓或考声钦钦岭猿江雁同夜吟潜蛟出听老龙泣渔父沧浪知此心
彭泽
宿云初卷雨斑斑迎櫂神鸦杳霭间烟里柳遮彭泽县夜来潮落小孤山青螺峯色寒应歛锦瑟年华客未还欲折梅花寄归信尚怜踪迹滞江关
马当山
喉吻从来说吕梁古今?险已茫茫君看白日青天在弄水乘潮过马当
除夕泊芜湖
一年腊尽可怜宵桦烛椒盘总寂寥荏苒岁时淹旅宿青红儿女又明朝玉堂故事书春帖茆屋丰年望斗杓闲与村翁话畴昔渐看灯火上江桥
元日登梁山絶顶
看山万里行未足蜡屐复此凌天门五丁凿开岩谷走两戒截出江流奔垂天之鹏羽翮奋横海有鲸鬐鬛翻东西屹立如有意吴头楚尾为藩垣辛盘上日帆落蚤白沙一道清江村欹斜得路蹑飞鞚下看落日如朝暾疎林木叶寒不脱已变凛冽回春温琳房金碧挿天汉举手似可星辰扪谢公青山纷在眼渐与夕照岚阴昏扁舟径欲下牛渚怪魅不数鱼与鼋十年以来逢此日仗下广乐陈临轩享王鞮?殿廷舞缨緌簪履华星繁归对妻孥日已旰人事请谒犹烦喧山中清净今何有道人与我皆忘言水底潜鳞适浩荡云边逸翮辞笼樊一年回首风雹过又与桃李书朱旛惜哉花开我己去酌酒且满屠苏尊
采石矶
入春二日风和柔来寻采石追前游骑鲸人去三千秋缥缈尚结空中楼登临旷然销百忧江波澄澄静微流高舻如积连汀洲天鸡晨鹄戏圆沤下访古碣断不收四壁光彩丹青留萧郎落笔秀且遒名山嵬崫洪涛浮恍陟玉室凌丹邱啸傲五岳轻公侯清风亭下思小休长松落落罗道周如古君子苍髯修道人三四彭聃俦下临洞穴岩窗幽神鑱鬼斧工雕锼俯仰今古同悠悠云胡不乐吾己媮一声欵乃随棹讴飘然不系乘虚舟
雪後望锺山
建春门外郁迢嶤紫气曾传接绦霄飘洒锺山夜来雪盘盘云际玉龙腰
晩出长千里
青谿还傍莫愁湖一片斜阳夕草铺玉树歌残惊铁马宝衣烧尽失金鳬楼空烽火山犹绕冰断秦淮水半枯惆怅长干小儿女夜深啼杀缭墙乌
夜半发青山晓抵京口
荡潏生洪涛扬舲远天际鲸鱼掉其尾一纵千里逝微茫晓钟声遥落金山寺
琉璃河题壁
緑树阴浓露未曦槐根青翠湿人衣平桥野店日初上隔水乳鸦零乱飞
怀清堂集卷七

[book_title]卷八
钦定四库全书
怀清堂集卷八
吏部侍郎汤右曾撰
丁丑三月二十一日晩过韬光禅院
涧桥徙倚老松根肃肃岩扉自不喧坐觉清风生石壁行穷修竹见山门依依烟郭江光绕点点林鸦海气昏却怪白沙春涨濶游人指点说潮痕
晩至湖上
出郭尘事絶晩来幽兴滋緑尊明月下红雨桃花时烟水忽己暝櫂歌安所之南屏夜钟发昨与山僧期
过吴门某氏别业
鸣禽变春声首夏开闲园置酒度高阁扫石临前轩疎花蔫日长衆卉交风暄孤桐翠新引密竹阴已繁嘉宾盛壶觞兀兀杂笑言适意各异趣宁知寂与喧
题宋牧仲中丞西陂鱼麦图
漫叟江湖句翛然独会心将家时未可许国意方深池馆澄波曲襟顔嘉树阴西陂烟景好展卷得幽寻渺渺蒹蒲岸萧萧水竹居图中人自远濠上兴何如散帙从漂麦临池学种鱼谢公邱壑性雅与世情疎雪苑今词伯平生分最亲横流思大老古意见绵津水影漾己緑烟条发更新萧闲有何事鱼鸟照风神
题宋山言授诗图
人间诗句鬬豪雄谁解萧闲语更工文采争如宋公子五言冰雪是家风【山谷诗翰林尚书宋公子文采风流今尚尔】
自有门庭一瓣香金鍼度与绣鸳鸯承家徐庾多新体文字锱铢细覆量
佛香入院一篇诗河曲分吟记往时今日披图见顔色江湖落月十年迟
清水湾遇乔无功
落日生层阴屯云抱湖尾风波客程阻淮海夕流驶堤回隐行帆邂逅见之子絮语明灯初离悰宵梦里堆盘飣蔬果散帙烂文史清吟悯疮痍霪潦去年水深思理人术感叹夜中起
五月十七夜游纵櫂园
停云淡欲无清川相与闲临泛自成趣何必江湖间落日漾彩翠微风散襟顔纷衍草木丛坐久宛深山暮禽共烟暝孤月随棹还沿洄遂忘归水际门不关洞箫起层闼清响结幽潺波心骑赤鲤亭上放白鹇何当乞刀圭仙药解我顽
纵櫂园四首
幽居适野性况此青林间小阁夜来雨夕阳池上山风蒲翠影乱水鸟沧洲闲钓艇射陂曲烟波时往还主人兰台客昔侍未央宫抗议赤墀侧拂衣沧海东风波去不息流泊始无穷寂寂着书地凄凄寒露丛安步穿桥缓衔杯入座迟水清盘石上风起夕凉时柳下收鱼笱芦根立鹤儿邻人暮吹笛长忆竹林期流水抚遗轸锺期失赏音逶迤泉壑地零落死生心罥水池花夕连城海气阴孤怀待明月有叹必盈襟
赠乔云渐
昔游淮海滨嘉会君子同别袂一以判十年阻西东读书秋堂清漉酒春醅红志士秉高节宁知道方穷出处理匪齐离心抱忡忡连年相思札缄彼南飞鸿颇忧目近眚轻云翳虚空端居结遥念何由豁羣蒙
君有东臯田近在射湖曲漫漫秋塍黄猗猗夏畦緑公家井税毕伏腊资亦足河伯昨告灾千里等沈陆肃肃哀鸿征啾啾饥乌宿高人甘藜苋俭岁供饘粥时吟琼琚篇眩晃古光蓄松门微月上茶乳泛新馥澹尔静者心宁为万物逐
乔柯有卑荫清源无浊流束发追羣彦与子心绸缪怀玉被布褐遐哉今白头叩门知缓急稻粱非身谋昔者郑公业衣食常不周又闻徐常侍倾家卖车牛怀君高世行太息前贤俦
纡辔指京邑投鞅蹔淮壖四序纷回薄感叹非朱顔堂上尊酒陈欵曲平生欢深愧鸡黍约凶年艰盘飱欲分俸钱薄踟蹰未敢言儿郎皎琼树世业书一编小筑松石下深心豪素间勤当注玉液余念且勿关
题乔无功梅花书屋图
泠蕊幽香自到门一鈎寒月近黄昏赋心合在横斜处知是淮南第几村
淮阴舟中别乔介夫
泝流乘风涛落帆淮鎭泊萧萧原上雨分洒入林薄茅檐灯火微堤缆菅蒯弱长河风浩浩竟夕梦犹噩明晨揽衣裳屯云翳遥郭愁心依故处有酒不能酌况我同怀人须臾成离索秋堂读书夜风雨事如昨十年各飞沈所至异苦乐方将共游处心迹本寂寞买田未敢期农事慕东作
题介夫小照
屋後藏书万卷新门前野水碧粼粼卢郎如此丰神好不是牛栏鸡栅人
送旵山和尚归徐州
缾鉢自兹去支公真胜流帆低泊淮鎭花落到徐州余亦慕栖隐年来感薄游羽衣明月下他日记黄楼
桃源晓发寄方若及无功介夫兄弟
鸡鸣首北路不见淮南树相望己相思别来曾几时黄河流天外行子飞征盖飞盖路己远黄河去不返愿逐河上舟渡河入淮流河淮水同注到君门前住倘君烹河鱼烦视腹中书
雨宿红花铺
夕阳明复翳苍烟黯不收暮山沈楚色凉雨入齐州细草裛余润荒陂赴乱流夜灯檐淅沥孤馆飒先秋
农家
农家此墟落无事掩门扉草际饷田去烟中驱犊归槿篱闻犬吠茅屋有鷄飞薄税输官早应知吏到稀
郯城道中
残枝宿雨滴初日蚤霞明原上横雾气林中喧鸟声行人渡野水驿骑转荒城寂寞劳歌者因之感旅情
道上
出门随动息际晓渐葱茏葭菼媚幽色水云澄远空緑槐山店雨红蓼野塘风满眼自留翫休嗟途路中
渡沂水
一苇问舟子沦漪复此间澄襟照流水暄景弄湲潺沙远川光灭人稀渡口闲悠然津济乐谁信浪如山
沂州怀古
南山之南北山北无田何由可得食正复何用得食为古人高节三叹息少年雅慕东冈陂朝事诗书暮钓弋如今老大转自笑养鸡牧豕无心力琅琊城头啼饥乌羸骖劫劫朝复晡不须更觅谢仁祖得米但就陶胡奴
再渡沂水憩林中作
屡问渔人渡若为林叟期微波沙瀬激茂树午阴移花影宿蝴蝶川光隐鹭鸶遥遥白云岭心忆入山迟
槿花
鲜鲜木槿花青枝间红萼不待怨秋风朝开暮还落
将至丰城集
废陇深泥没平芜断岸侵悠悠古时路草草异乡心汲井茅茨下解鞍榆柳阴卧闻牛下铎是物有知音
沙亭峪始入山
岳势己垂尽客来心乍欣渠鸣沙上雨雷起峪中云从此岩峦接遥知烟霭分东临沧海上一道翠氤氲
望雨【时在蒙阴道上】
横风自西来飞雨行东峯峯峯雨气接合?阴云重下有隐君子含景佩苍龙歌啸方自得闭门听夜舂
雨中晓发
遥山殷雷声衾枕忽己曙出门转骖騑惨顔怨徒御蔽翳阳景亏淹宿阴云互激激涧声厉齿齿山骨露人冲烟光出鸟惊暝色赴霁日林半明回风雨还度蒙山杳何许茫昧郊门树析麻向中原剥枣怀往路清风吹襟袂一过澹百虑夷涂良独难安得辞局步
雨霁
既霁气色佳日照前山明宿云尚回合稍稍南风生南风一披拂倏使阴曀清隔林送蝉响夹岸乱蛙声昨来山雨过水溢遂绕城兹焉己归壑犹怯褰裳行丛生蓬与蒿欣欣自兹荣下田艺嘉禾禾偃流纵横爱憎一以别遂伤造物平吾生亦一物营己讵非情
雨中游历下亭分赋
纷埃各有营佳游偶然遂漾舟清川上飒?风雨至路穷屡屈曲桡回引幽翠泠泠葭苇丛蒙蒙水云地兹亭废己久风雅心所识经营方在今照壁碑版字潭烟沈暝色浦树激寒吹采采湖中花芳洲欲谁遗伊余同怀客壶觞邈高致碧筩还小饮香尽人己醉酒酣步前楹跳波看鱼戏湖声万荷叶的皪乱珠坠鹊华隐不见锺动山南寺缅彼千载人窈然沧洲意
九日琉璃厰登高同刘若千作
冬官抟埴岁有程千夫许许雷发声蓬莱宫中陶万瓦岁久土积山峥嵘登山一笑此何有却与今年作重九天边斜日暎孤云望里西风带衰柳忆昔慈仁飞阁中四虚突兀撑青空昨岁蛮江骤风雨云幙周遮艳歌舞岂知万里从天涯
帝城复采黄金花悠悠感事默惆怅茫茫望古空咨嗟君不见宋公戏马台英雄格鬬余蒿莱又不见杜老云安宴词客哀时泪如霰我曹幸际太平日瀚海烽销新罢战佳节犹堪继觞咏书郎莫漫忧贫贱河冰昨夜冻桑乾积雪隐见浮云端苍茫临眺日欲落激激衣上风吹寒日饮无何爱犀首且归与子同杯酒
送查浦之兰州
君去过洮水关门落木空黄河绕天外白草满榆中悲壮寒城角萧梢大漠风书生有燕颔辛苦笑雕虫万里通西极
王师献凯旋三河遗孽少列郡戌兵闲幕府风云上才人文酒间霜中明猎火小队出萧关
送别青门侧相思陇水头因风候音旨雨雪向边州苜蓿连天远琵琶出塞愁金城方略在暂尔借前筹二月十三日赵蒙泉孙松坪查皋亭王令诒查声山王赤抒吴西斋史蕉饮小集寓斋
忧端来无时忽尔旷沈寂平生慕栖隐早岁邻缁锡朝梵香入林夜钟寒卧壁蹉跎世缘误老大饱更历怀人路杳杳抚旧事的的凄断五条弦中心有离析
披帷来朋知劝我泛清觞云此忘忧物聊以寛中肠一酌虑暂遣沈思绪弥长满堂各欢娱向隅默自伤幽幽日沈夕??花辞房萧条感离室半焰余灯光
故人海曲归【令诒新自粤还】握手共花底寒暄五流易一官偶然耳讽谕高州謡澄明盘谷水牛刀虽一割弦歌冁然喜乃知才且贤匪直风物美嗟嗟同袍者寂寞校三豕
与令诒话旧
五岭清猿外相思云海间故人还执手尊酒为开顔吏议三年误离忧半鬓斑逢春易惆怅花落忆还山
为令诒题写真二图
梅花村晏坐
前年君过大庾岭清梦每到罗浮巅梅花开时雪万树蛮乡地僻心悠然归寻图画记畴昔万里回看如咫尺想见参横月白时酌酒对花谁主客
竹溪听雨
焚香永日坐萧洒散烦襟可是清泠子翛然江海心幽藂喧过雨浅水戏游禽他日山阴兴应缘修竹林
晩登皋亭寓楼
风日登临好乘闲还重寻春泉静逾碧岚翠晩来深三月烟花节中年哀乐心檐阴黯将夕窗外有羁禽
题梅桐崖抱琴图
先生冰雪心夙谐山水趣泠泠十指下古意窅然遇门前敬亭山色闲谷溪屋後鸣潺潺神仙中人图画里瀑布松风试一弹
出右安门游诸园亭至座主宛平公丰台别墅看花尽日作八絶句
伤花泪草我何堪三月幽居闭一龛忽忆寻春春己去又随飞絮出城南
幽禽出谷似关情野水分畦漫漫平一道丰茸芳草路緑杨影里桔槔声
淮王载酒少经过门馆萧条挂薜萝闲觉清风入廊槛緑鳞鳞起水微波
桥回漠漠野田青荷叶菱花接远汀多少怀人伤逝意一时并上水边亭
晓色曨锦障开殿春花事数丰台天公雨露园公力等是批红判白来
休嗟狼藉市门前绕郭栽多万畛连当日洛阳全盛日一枝姚魏直千钱
太傅林亭初到时银筝弦拨玉箫吹花光二十年如昨老大心情付鬓丝
遗山诗老惊仙语下笔王郎含古春亷赵风流总消歇钓鱼台下养花人
大雨中出广渠门
滑滑深泥没膝初长安街市欲生鱼艰难去马来牛迹萧瑟盲风涷雨余但觉人间尽虞坂不知何处是高车隔林灯火冥蒙起恐有幽人闲读书
新寺【万历时中宫建岁久圮废寺僧募赀重修】
一径阴浓薜荔墙偶随放梵赞公房松梢细滴长廊雨佛院微明小炷香空自布金思长者至今纨扇剩昭阳【旧宫扇尚存】百年兴废须臾事意树心花入道场
过汪东川祭酒所园新居
高卧园林日掩扉先生真与俗情违旧因看竹人曾到新见巢梁燕又飞香灺始知清昼永庭闲细数落花稀何来剥啄门前客十丈红埃未拂衣
次韵西斋毒热见寄
清冷何路驾飞车奈此焦沙铄石余暑炽无缘重命酒日长聊喜得繙书握环人似萧闲甚熨局门知造请疎数亩江乡菱芡地尔时真羡结茅居
短庑深知美荫难丛生况望绕珠玕一瓯香茗因留客两部鸣蛙不属官颇爱称身冰簟滑每思应指玉琴寒何郎苦热休题句大火西流取次看【何逊苦热篇云愿以三伏晨催促九秋换】
效乐天体和赤抒下帘见寄
忆君六扇湘帘下吟出新诗冰齿寒当槛花宜垂处见近秋月待卷来看小加障蔽流尘少似觉虚明拓地寛瓜饮时时兼茗饮人间闲杀是枝官
和赤抒鹭雏
好事谁分雪色雏羽毛未满态先殊一阑花下看鱼戏八月秋深共鹤孤恰与野航添物色引教幽梦落江湖更凭妙絶丹青手写入莲塘蓼岸图【唐边鸾有鹭下莲塘图周滉有蓼岸鹭鸶图】
送令诒之铜仁任
之官鸟道外丛木子规啼人物余三户云山入五溪秋风沅水上明月夜郎西旅雁稀消息全家好共携昔恨播州远今来远更加铜人空没水金穴枉披沙才子乌罗长山城白葛花祗余官舍好云木似仙家苖猺俗未革教化尔能为酌酒听蛮语焚香读楚辞方书防瘴疠禄米给亲知讵免为贫仕归田且後期轺车昔于役回首楚天长山静鸣铜鼓林深拜竹王故人从此去远道若相将别後能遥忆音书未可忘
送赵明府之合浦
岭海清泉酌更寒牛刀小试取琴弹采珠不用千余日一宿争还为长官
晩同声山原衡饮皋亭寓楼
花鸟春来己旧游窗中落叶倏惊秋故人好在重携手【原衡新自檇李至】明月生时更上楼青嶂晩从烟际出玉河寒傍槛前流与君长簟西风夜不待啼乌也白头
再用前韵和原衡
三年与子阻同游
帝里风光及杪秋归计尚虚黄菊宅愁怀多傍夕阳楼悲欢事与浮云去富贵心如逝水流他日相思肯相访应从柳市更南头
送蒙泉之定陶任
十载金闺籍蹉跎甫一官未应悲老大己自饱艰难局步骅骝厄惊涛溟渤寛浮云俄顷事一笑为加餐陶唐有遗俗朴野几人家天远三朡国春饶一县花讼堂余鸟雀农谱课桑麻雉乳渐渐麦知应劳使车散绶彤墀侧疎槐荫直庐畴咨民瘼切召见
主恩初问俗怀甎远谈经坏壁余君看一升饭何似五车书
往者文章契诸贤骨肉亲【谓乙亥冬丙子春文酒旧游】风流随逝水张饮复萧晨鸿雁清秋节林泉我辈人他年鸡黍约肯就越江滨
夜雨
昨夜窗中月今夕林外雨庭轩落木声儿女残灯语忽闻秋管引弥觉离思苦清川日东流怀人渺何许
送内人丧至潞河
营斋十万不关渠况复长贫愿总虚零落郊门送归日两行白旐一輀车
也解浮尘万事休谁能华屋不山邱爱河毕竟何时涸老泪无端只暗流
一寻往事一伤神风雨漂摇共苦辛料得夜台回首处尚怜庑下伯鸾贫
三年睡起失骊珠恸哭愁云下直沽【乙亥秋孺人以儿官丧归亦由潞河南下】今日重来呜咽水夜风萧瑟颭樯乌
小儿学语似初莺掌上怜如玉刻成【小儿屺孺人尤爱怜之】遣向灯前诵论语令君听取读书声
凄凉横笛不须吹宛转哀思未是悲一夜孤舟娇女哭峡猿啼到断肠时
一语重泉闻不闻平沙独鹤叫秋羣纸钱飞尽残缸灭有梦如何不梦君
君归埋骨旧青山逝矣余行老衲还经卷药罏相伴住结茅已就屋三间
八月十五夜
澄明望秋月惆怅入遥帷白露沾衣袂青苔没履綦鸟惊飘砌叶风动隔墙枝独有伤心者偏经摇落时九日同西溟赤抒西斋蕉饮登慈仁寺毘卢阁以亭皋木叶下五字为韵
闲居当重九凄若病叶零稍思谢尘劳偶来叩禅扃升高展远眺杰阁起亭亭游氛歛己无豁达天字青飘风飒然至响戞殿角铃顾此浮念遣恍惚逢仙灵
葱茏春阳敷景物丽青皋奄忽被霜露侧耳寒蛩号四运行复周狂驰无乃劳不如一杯酒为欢寻我曹泥涂未云卑嵩华何必高方寸起灭间万里争秋毫
危栏俯万井苍然见乔木蔼蔼
帝王州朱甍接华屋高门艳罗绮清吹激丝竹美人方宴终兰房扇余馥宁知云端士荡荡散游目仰观青冥远俯视白日速
凉颸征雁起落日轻霞接悠悠天末云??林中叶授衣及凛秋缝素有闺妾忽念泉下人衰泪俄映睫霜天枯百草夜火山南猎安得回壮心走马逐游侠
荣瘁各有时黄花又堪把举俗爱佳节美酒斟满斚层轩凭穷秋西流弱水泻飞尘横绮道车马在其下人生无贤愚意得即潇洒时哉引颓龄晩节冀休假
怀清堂集卷八
<集部,别集类,清代,怀清堂集>

[book_title]卷九
钦定四库全书
怀清堂集卷九
吏部侍郎汤右曾撰
次韵答焦饮
百年不待羊胛熟浮世风轮空轣辘与君得闲即相觅何用陈遵留尺牍忆昨春官共上时杏花寒食炊饧粥兰台职司亦何有十载堆盘饱蔬?精神虚费空自笑蝼蚓蛟螭杂篇幅酒人未散燕市中荆卿悲歌渐离筑夜阑烛跋软语接往往屏风触倦仆前年君过南海南五岭清猿绕云木蛮江风雨我归檝自着短衣歌独速尔时相望不相亲空有离怀常在腹
帝城聨袂杪秋节采采黄花不盈匊方期尊酒同欢娱岂意惊颷变歌哭劳生自叹扣庄缶爱弟何心赋贾鵩相看顦顇销壮心谁念虎头飞食肉浮云变灭根尘净香火名山愿己宿连天风雪常闭门不碍打头低置屋佟锺山副使将之凤阳出所画见贻赋此道别
凌凌悬秋光秋声撼我屋忽惊尺素到秋色俄满目霜中万木脱一丛抱寒竹离离危石旁幽花媚黄菊使君贻赠我厚意勤所朂要令岁寒姿臭味同草木岂惟妙墨少兼有新诗辱绸缪契分深文雅襟情独西风迫重九清旷邈川陆离杯出城南数别日己促锺离建吴会寿春枕淮渎中丞持节时十载风转烛羊公碑石在士女杂歌哭今来得使君遗爱继前躅人才备文武【出郡志】民力恤杼轴自兹为政闲转令幽兴熟清香余燕寝白日稀吏牍过江六朝山方寸纸可缩冶城超世想染翰风谡谡应怜埃底远梦绕林麓清游未可同勤当寄尺幅
先太孺人忌日
四十年来泪眼枯斜阳望望断残芜筵前每羡探怀橘林下常悲反哺乌马鬛封卑怜宦薄虎儿才少觉身孤伤心遗墨巾箱久零落芸香半有无【先太孺人手书诗集久存笥中微伤蠧蚀近复籖整】
对芋年时自惨凄遇鲑当食更酸嘶半丛苦竹寒泉漱一树冬生故壠低鞠?追随伤爱子珍新料简失贤妻每当露泠霜清日犹似儿时失母啼
次韵赤抒题西斋新居兼柬戴占?
买宅应须更买隣南园北曲一时新支分茶竈清闲地位置书牀淡荡人客到每吟嘉树好醉归何用长官嗔就中斗室香浓处合有桃花玉洞春
赤抒枉约城南之游会雨不果怅然有作
晓雾冥蒙雨渐晴几回惆怅绕廊行己辜韦曲看花约空忆章台走马声风磴隔年醒宿酒水亭他日听残莺思君帘阁闲凭处不少伤春怀旧情
题朱文盎月波吹笛图
不知何处最高寒万顷光中白玉盘倚出秋风一声笛青天碧海总漫漫
可惜征衫依旧青仍携铁篴过江亭浔阳西上方空濶定有蛟龙夜出听
早春过碧山堂
蓓蕾花枝冻未抽暖风行压百花头鱼龙戏里看灯影鵞鹳军中鬬酒筹入座迥含今古意怀人别有管弦愁不须惆怅东阑雪始叹年来似水流
宴坐
宴坐焚香亦自佳山灵物色到幽斋一峯秀割刚当户老树根穿欲迸堦农圃心情闲甲子壶觞风月旧朋侪绿莎行迳篱门里好语吴中寄笋鞵
圣驾幸阙里恭纪
古有崇儒礼今方论道年文明光上下声教被垓埏理契轩图始功参姒范先无为
皇建极有纵
圣希天絶学思洙泗遗风尚管弦累朝勤俎豆六代备宫悬至德涵无始元符叶自然灵襟三殿里宝思五云边遥接翔鸾步亲分绣凤鞯风雷环宿卫邹鲁睇山川入径珪簪肃登堂金石宣晬仪回葆吹展事益琼笾酒挹金盘露香分玉阙烟羮墙
宸思切雨露
主恩偏特下期门盖频颁太府钱殊荣分後裔旷典及先贤鳬峄新封雪沧浪未改泉市添槐更密手植桧还圆睿藻星辰丽
天题琬琰镌百王归凖则万象入陶甄相圃观风俗云台锡土田共欣时履泰方际位乘乾盛事辉今古高词载简编赓歌逢景运短笔更裁篇
恭览
御书笃志经学四字赐韩侍郎为作歌
金壶瑶札贞观年神豪飞洒如云烟清风美德近臣赐宝贵何啻青瑶镌雍熙淳化变朝体摛染所及神明全攀车受贶继前典儒臣苏李恩犹偏明良际会鱼水合翰墨照耀星辰悬方今
圣人轶三五文思至德苞坤乾九州焜煌八表格倬彼云汉赓诗篇墨花泮涣邈天上人间风月何由传春官宗伯起吴会退之永叔知谁先九经纵横森武库百家倾泻流奔泉猗与国桢郁梁栋寂与文士穷丹铅遗文如见伏生语奥义欲废康成笺公卿大夫重经术文儒致用非徒然殊恩自得稽古力异数不问官曹迁忽颁四字灿奎斗嘉乃六籍勤排穿
天章云锦烂五色乍荫高栋扶修椽通都叹息传盛事求观车马争喧阗鑪锤万象羲颉上并包八体锺王前嘘嘘云雾气腾地荡荡日月光流天岂惟笔精更墨妙遥识
主圣兼臣贤庙堂从容论道暇坐倚瑶瑟鸣朱弦文章黼黻光册府皋谟益赞簪裾聨庆云葩郁甘露结时有瑞气萦珠躔焘冒子孙绵世世永与玉轴琅函编
送姜友棠游东兖即还四明
秋气入东郡感君羁旅心杜陵昔游地高李共登临落日空裘马寒芜自古今渡江冰雪後好寄越中吟
题黄尊古上都秋色图
落日牛羊下远村平沙万马别开屯君看没鹘盘鵰处莽莽青山是塞垣
八月穷边雪片麤角弓鸣处草全枯上都一片清秋色却是寒林大小图
送九如表叔之太和任
花外潘舆望若仙飞来天柱县门前知君不爱西昌尉爱去闲参玉版禅【吉安产玉版笋】
闻道章江接贡江十年幽梦付篷窗洄沿山谷祠前水好寄鲤鱼时一双
蕉
乍喜灵苗一叶生烟中新翠出檐楹小来己爱横窗色老去应怜听雨声入夜最宜清露洗几时真见緑阴成寄言点笔题诗客半展斜开信此情
病起遣怀四首
俗虑从知了不关絺衣芒屩称疎顽居如潘岳城三面人笑王微屋一间墙角秋阴黄叶早门前野水白鸥闲也知亦有欣然处拄颊西南点点山
何妨弊席且教温味道躭书业力存偶以剪蔬叨地主不曾食肉慕屠门草荒场圃虫鸣急秋入菰蒲雨打喧从道王城歌吹海一身却傍老农村
疾甚清羸暑更加重帘曲曲为周遮病昏目力抛书籍客妙清言冰齿牙两卷檀弓寻物始一篇秋水送年华日长高着青油幔好护堦除手种花
离骚美酒好风神常忆卢郎最可人万事那容多皂白一生所得是因循亭皋景物秋无主子墨生涯甑有尘暑意渐消凉入早黑龙潭下雨来频
题耕烟老人画
东风一萌芽楚泽几芳草离离杂石暎茸茸出波好洞庭连天见鹜羣子规冥冥啼不闻霏微台下神女雨缥缈水上江妃云一幅生绡剪不得春来沅水桃花色碧杜红蘅亦有情玉箫金管空相忆满载潭州百斛酒春帆直下麋湖口赤沙青草欲合时云梦轩然吞八九此时客意殊茫茫骖龙帝子游潇湘浮空近见戏鲔影接日远没飞鸿行我念前游怳如失重见耕烟老人笔彷佛君山螺髻青月明幽咽湘灵瑟传闻石穴潜通吴神仙窟宅诚有无包山云物閟清都烦翁泼墨还作图
送高两诗南归
悬榻故人去论文前会稀惊风还逓响征雁不同飞白袷寒将卷青山久念归因君寄朋好会采旧山薇休嗟不得意辛苦为浮名落日古原上闲门秋草生晩菘和露摘时稼面场平一悟静中乐深知达者情
画兰
三千年覰玉壶空阿母留将几叶红今日人间太零落兎葵燕麦任春风
香草争书入楚词漫搴沅芷扈江篱握兰每待春相问空谷无人自不知
简野航
晨兴入公门归休午阴寂疎帘静不卷高林雨余滴解带北牖眠烦暑欣已涤沈忧旷无所冥念淡自适欵户轮鞅稀闲坊选幽僻摘芳苔暗径构石云生壁昨宵风雨中杯酒转愁惕念我同怀者何由展良觌
立秋前一日陈六谦民部见过
焚香小院气氤氲寂寞谁过访子云忽讶清光暎鷖尾又添佳句咏鵞羣【新城司寇赠诗有鵞羣句】林中解带消秋暑石上繙书爱夕曛明日西风飘一叶井梧策策似先闻立秋日顾九恒查悔余同集翁萝轩寓斋分赋以立秋二字为韵
炎氛何时休火云嵼立凉颸忽暗动爽气己先入一春复一秋年年客京邑惟惊客鬓改催归日夜急忧生情未免学道时犹及萧条晩来雨飒飒林表集如共阴虫悲恍闻孤士泣
不乐今何为四序倏复周百川水东注谁能挽西流且持玉巵醪欢言酌朋俦兹日非昨日脱叶初知秋故心一以移两腋风飕飀亲知访我至许作半日留明灯巷南陌踪迹真云浮
雨中六首
一雨良复佳久雨何时霁欣厌已异心物情故多蔽卜居深巷僻荏苒此再岁入秋暗愁霖屋漏避无计惟余窗前树助作风雨势纨扇委箧中秋衣行当制残灯耿照壁忽感下泉逝
昔在芸阁居日高犹晏眠今来披简牍束带随衆贤职事敢云疲尘劳遂己牵况此泥活活听鼔行朝天偪仄九衢中寸步成险艰既归任偃仰得性复陶然
阶除莳衆花不待清池注娟娟洗幽竹羃羃生湿雾新英擢修茎葱蒨孤桐树隙地蕃草木闲心寄场圃长廊自周行雨点讵知数小儿诵论语琅琅自成趣阴曀何由开聊此慰朝暮
生不识杯铛无缘更论酒区区身後名大笑复何有膏兰徒自焚金石讵为寿神方链上药欲驻颓年久寸田养黄芽不救白骨朽年年秋井塌望古一搔首
抱瘵虽积岁缮性常恬如幽居多暇日朋好亦未疎何来困拳局没髁街生鱼故人数叩门【悔余】独自绕我庐扪竹爱新粉暎窗寻故书主人出何事旧雨空愁予我友尚书郎【西斋】比屋在西邻每共文字游爱踰骨肉亲惊嗟会面稀霪潦亦浃旬谁知巷南北邈若江海人公家出入劳私舍升斗贫岂无世患干临风一愁辛乾没有时己不负秋与春
萝轩为李寅谷写秋成图赋一诗其上
负郭二顷田太仓一囊粟二者竟谁可烱烱念自蓄朝叩故人门高堂散蒸溽忽惊秋景满西成纷在目依依面场圃暧暧见墟曲时稼久己登新酒行可漉年丰无吠犬岁晩休叱犊田父何所云鸡黍同近局披图还太息此是腹中欲【王俭语】颍上思薄田杜陵觊微禄悠悠秉耒意千载恒相属秋风有时起归驾何当促借君风雅笔洗此烦脑毒李侯金闺人雅尚拔流俗平生高远性常恐古人独田园不可期山资几时足不如南山下种豆及时熟傍舍生烟霏连村入云木惟应寻二老披草往来数
送杜大宗伯归秀水
夕梦青山朝抗章吴丝新点鬓边霜鼎锺勋业光前史鱼稻心情忆故乡秘殿从知稀履迹上台犹自辨衣香两朝耆旧风流在归日先开会老堂
遗荣高节古无俦深重
君恩许赐休剩有书名满台阁依然传癖在春秋【先生好左氏传手自注释】九门祖帐来天上一曲湖光绕秀州径欲从公轻舸去招呼海鹤狎江鸥
过可园简王敏行郎中
寂历虚斋境更幽不妨无事日闲游窗中密竹风惊夜槛外丛花雨打秋每见草书留几上时来浊酒过墙头与君鸡黍为邻并暇即招寻?便休
送令诒归松江
去国名何减还山意有余未成三亩隐且傍九峯居乡物传鲈鱠门生议蠏胥他时小儿子看读五车书不信时清日长令老故园贞筠如挺拔俊鹘必腾骞物望归封事
天心重直言会从阊阖里还认旧巢痕
新月效义山体
风露晩来清如鈎新月生未嗟轮尽掩似吐镜微明扇侧黄金殿眉纎白玉京殷勤待三五莫漫怅亏盈
柬西斋时入直武英殿仍用前韵
文雅今谁似萧闲不愿余忽闻青琐客还上玉堂居检校防幽蠧传钞令小胥茂先多未见别有洞天书每叹松成盖犹思杏满园孤鸣怜鹤警【谓西亭】分路试鸾骞职事兼书府官曹本正言西庄【谓了谿】同下直频视日斜痕
九月四日奉陪韩宗伯碧山堂桂花下作
淮南消息比何如喜见连丛破萼初海曲移来秋馥郁月中分出影扶疎偶随杖履成高会不少琴尊在广除闻道杼山诗句好一枝端合寄尚书【顔尚书有谢陆处士杼山寄桂花诗】
桐城相国致政归里赋呈四首
第一人须第一官乾光遥护彩云端清标岳立嵩衡峻雅量春浮澥渤寛鱼水君臣前代少冰霜风节古人难忽思弄艇烟江去梦把枞阳旧钓竿
三十余年禁苑来平临紫阁领丹台九陔天际司霖雨五色杓南望上台啓沃心真符
圣主陶钧力为养羣材文章一代悬词律
御制诗酬日几回
涟漪太液水西东
赐第恩教近紫宫报国每添双鬂雪浮家新借半帆风萧然襆被常如客去矣莺花稳付公三月江南芳草緑谢家池馆画图中
倾都张饮接重城政事堂开国老行六万钱【汉制丞相俸钱月六万】从宾阁散五千卷压相车轻青春作伴承殊渥【公以冬月予告上特命春月行】白社投闲称远情他日频劳中使问会思
金鼎再和羮
送曹峨嵋先生南归
桥门未絶记韦编座里春风十八年今日重持一杯酒旧来双鬓各苍然【右曾甲子乙丑间在太学先生时为本堂师】
不须千骑出东方一曲菰芦几泊桑尺五城南韦杜客全家烟雨入吴乡
高情真与俗情违花外红堂客到稀江月低时沙路阔只应愁见鶺鴒飞
浮名何止一稊轻怀挟风流万古情梦去海棠春一国江南燕燕与莺莺
头颅弘景尚嫌迟六十狂生笑食其种豆山南亦行乐丹徒长忆布衣时
飞仙踪迹定何年蚁穴蜂衙絶可怜他日茅山问丹诀菖蒲潭在草堂前
买宅无劳更买邻江山风月等闲亲青溪九曲题诗处谁省龙标此後身
春明雅会罢饧餐後约浮舟计日难好瀹溪茶待桑苎更分麴米饷云安
移居
尝笑酣中客瓮底呼不醒又嗤法士愚规规动引经寓意於酒非酒人天倪和如暄景春移居何者是最乐得与数子成比邻北风漂沙寒日白层冰嵯峨厚地坼坐思庙堂勤政理恐有咿嚘未安宅太平纵使无阙事驽下终惭负言责归来闭门学雕虫时过勤苦无成功翰林彩笔明光宫【端木查浦】故人长杨文荐雄【悔余】今夕何夕欢此饮焰焰蜡烛铜盘红莫嫌酒苦薄莫愁尊易空年年舟载碧瓮百洞庭春色来江东只今冬菹酸更绿恰称腐儒饭脱粟晨鳬夜鲤足屠门鵞炙牛心任华屋人生会少别离多清漳共宅时几何我当举酒君当歌三更起立霜月苦河汉惊风吹逝波
除夕用少陵飞腾暮景斜五字为韵同悔余查浦作五首
仕宦十五年日夜苦思归思归竟无成一笑知我非寸禄盗太仓悯此八口饥不念独行士穷山怀采薇世累良己牵初心乃多违凄厉岁云晏倦鸟还退飞
潜虬神渊底如丝气或腾鵰鹗望赤霄远击有威棱我今默自思进退两无凭惟见齿发改转讶年岁增齿落不足叹发白不必憎所苦百年内忧患还相仍拂我挂壁弦爇我照字灯天寒百虫絶痴钝余冻蝇
往者不可追滔滔水东注来者讵几时虽新行复故往来无容已古今犹旦暮兹焉共守岁岁岂为我驻一觞泛屠苏朋来暖寒沍欢悰甫欲集哀念潜已赴回头十年中骨肉死亡屡惟余老大身抚节增错?
晨鸡未喔咿夜烛光犹炳四邻喧爆竹伴我空斋冷是时月既晦荡荡无留景登楼啓窗扉残雪在西岭餖飣盘筵杂綷縩儿女靓吾衰不挂眼寂寞安晩境差喜文字间上下得驰骋
九陌入朝火照耀惊林鸦醉困方欲眠奈此童仆譁门前高车驰街鼓己五挝促起理衣裳仰看北斗斜岁华还复春吾生亦有涯幸生
圣人世九域方一家明年返敝庐生事勤桑麻还将元会仪归与野老夸
怀清堂集卷九

[book_title]卷十
钦定四库全书
怀清堂集卷十
吏部侍郎汤右曾撰
和新城先生早春三咏
花下
游丝白日春昼余亭亭脉脉花枝疎不妨靓好如静女冶叶倡条空笑渠
春日忆樊川旧游
南山苍翠去天低铃驮秋风记旧题【谓公奉使蜀道】今日樊川重囘首落花残雨灞陵西
雪中梅花
如花雪己暎似雪花争发暖气欲融春横枝先郤月
为王敏行佥事题文贞公丛竹图
緑沈曾记三百本琼粉还怜十数竿少不如多君自领万条寒碧画中看
尚书高节世应无小笔犹留丛竹图昨日翠琅玕下过新添五色凤凰雏
题汪悔斋太常观海图
天书一夕下东溟奎壁曾占使者星今日乘槎问遗事只应留得大荒经
神游八极本仙才叹息骑鲸去不回弱水西流三万里更从何处指蓬莱
恭祝
万夀诗
巍巍至德仰我
皇苞毓天地符隂阳府修事和百度章端拱上理登虞唐九服作息安耕桑蠲租
赐复厚盖藏膏雨
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:33:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>