<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,七言巻一,七言巻二,七言巻三,七言巻四,七言巻五,七言巻六,七言巻七,七言巻九,七言巻十,七言巻十一,七言巻十二,七言巻十三,七言巻十四,七言巻十五,七言巻十六,七言巻十七,七言巻十八,七言巻十九,七言巻二十,七言巻二十一,七言巻二十二,七言巻二十三,七言巻二十四,七言卷二十五,七言巻二十六,七言巻二十七,七言巻二十八,七言巻二十九,七言卷三十一,七言巻三十二,七言巻三十三,七言巻三十四,七言巻三十五,七言巻三十六,七言巻三十七,七言巻三十九,七言巻四十,七言巻四十一,七言巻四十二,七言巻四十三,七">
<meta name="description" content="唐代诗歌总集。南宋洪迈编辑。淳熙间集成5000多首,40卷,绍熙间成万首,100卷,每卷100首,凡七言绝句75卷,五言绝句25卷,末附六言绝句1卷38首。明代赵宦光、黄习远整理增补,总得10477首。今存明嘉靖刊本,文学古籍刊行社1955年据以影印,书目文献出版社1982年校点出版。洪迈(1123—1202),字景卢,别号容斋,饶州鄱阳(今属江西)人。绍兴间中词科,官至翰林学士。晚年归乡从事著述,有《容斋随笔》、《夷坚志》、《文敏文集》、《野处类稿》及本书。本书采集唐代诸家诗文集,旁及野史笔记,为唐人绝">
<title>万首唐人绝句_洪迈_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">万首唐人绝句</span> <br/>
          作者： <span class="inputVal" id="bkauthor">洪迈</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]317684</span> <br/>
          说明： <span class="inputVal" id="bkdec">唐代诗歌总集。南宋洪迈编辑。淳熙间集成5000多首,40卷,绍熙间成万首,100卷,每卷100首,凡七言绝句75卷,五言绝句25卷,末附六言绝句1卷38首。明代赵宦光、黄习远整理增补,总得10477首。今存明嘉靖刊本,文学古籍刊行社1955年据以影印,书目文献出版社1982年校点出版。洪迈(1123—1202),字景卢,别号容斋,饶州鄱阳(今属江西)人。绍兴间中词科,官至翰林学士。晚年归乡从事著述,有《容斋随笔》、《夷坚志》、《文敏文集》、《野处类稿》及本书。本书采集唐代诸家诗文集,旁及野史笔记,为唐人绝句之集大成。但因追求足万首之数,讹舛总杂之处难免,宋人之作也掺入不少,编次也有紊乱。明人整理增补本弥补了这些缺陷,诗以人汇,人以代次,分为初唐、盛唐、中唐、晚唐等4期,依历史顺序排列,增补删除,堪称善本,极具参考使用价值。清人王士祯批评本书冗滥,卷册繁多,读者难以终卷,从中精选五言绝句227首,七言绝句668首,共得895首,厘为7卷,成《唐人万首绝句选》,有康熙四十七年(1708)芸香阁刻本,商务印书馆据以刊行。其中五言绝句选王维最多,李白、韦应物、李商隐次之;七言绝句选王昌龄、李白、刘禹锡、白居易、李益、张籍、王建、李商隐、杜牧等为多,余皆1人1首或数首,共约200余家,基本上选汇了唐人绝句的精华,很有欣赏和参考价值,流行较广。</span> <br/>
          封面： <span class="inputVal" id="bkimg">Z_19740.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]万首唐人绝句
[book_author]洪迈
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]317684
[book_dec]唐代诗歌总集。南宋洪迈编辑。淳熙间集成5000多首,40卷,绍熙间成万首,100卷,每卷100首,凡七言绝句75卷,五言绝句25卷,末附六言绝句1卷38首。明代赵宦光、黄习远整理增补,总得10477首。今存明嘉靖刊本,文学古籍刊行社1955年据以影印,书目文献出版社1982年校点出版。洪迈(1123—1202),字景卢,别号容斋,饶州鄱阳(今属江西)人。绍兴间中词科,官至翰林学士。晚年归乡从事著述,有《容斋随笔》、《夷坚志》、《文敏文集》、《野处类稿》及本书。本书采集唐代诸家诗文集,旁及野史笔记,为唐人绝句之集大成。但因追求足万首之数,讹舛总杂之处难免,宋人之作也掺入不少,编次也有紊乱。明人整理增补本弥补了这些缺陷,诗以人汇,人以代次,分为初唐、盛唐、中唐、晚唐等4期,依历史顺序排列,增补删除,堪称善本,极具参考使用价值。清人王士祯批评本书冗滥,卷册繁多,读者难以终卷,从中精选五言绝句227首,七言绝句668首,共得895首,厘为7卷,成《唐人万首绝句选》,有康熙四十七年(1708)芸香阁刻本,商务印书馆据以刊行。其中五言绝句选王维最多,李白、韦应物、李商隐次之;七言绝句选王昌龄、李白、刘禹锡、白居易、李益、张籍、王建、李商隐、杜牧等为多,余皆1人1首或数首,共约200余家,基本上选汇了唐人绝句的精华,很有欣赏和参考价值,流行较广。
[book_img]Z_19740.jpg


[book_title]提要
臣等谨案万首唐人绝句一百巻宋洪迈编迈有容斋随笔已著录迈于淳熙间录唐五七言绝句五千四百首进御后复补辑得满万首为百巻绍熙三年上之是时降敕褒嘉有选择甚精备见博洽之谕陈振孙书录解题谓其中多采宋人诗如李九龄郭震滕白王岩王初之属其尤不深考者为梁何逊刘克庄后村诗话亦谓其但取唐人文集杂说抄类成书非必有所去取盖当时琐屑摭拾以足万首之数其不能精审势所必然无怪后人之排诋至程珌洺水集责迈不应以此书进御则与张栻诋吕祖谦不应编文鉴同一偏见论虽正而实迂矣是书原本一百巻每巻以百首为率今考书中有一巻而百馀首者有一巻而不及百首者又七言原缺第十八十九二十二十一二十二五言原缺第十七二十三二十四二十五共九巻无可校补今亦仍之焉乾隆四十六年十月恭校上
总纂官臣纪昀臣陆锡熊臣孙士毅
总　校　官臣陆费墀
万首唐人绝句诗序
淳熙庚子秋迈解建安郡印归时年五十八矣身入老境眼意倦罢不复观书惟时时教稚儿诵唐人绝句则取诸家遗集一切整彚凡五七言五千四百篇手书为六帙起家守婺赍以自随逾年再还朝侍寿皇帝清燕偶及宫中书扇事圣语云比使人集录唐诗得数百首迈因以昔所编具奏天㫖惊其多且令以元本进入䝉寘诸复古殿书院又四年来守㑹稽间公事馀分又讨理向所未尽者唐去今四百岁考艺文志所载以集著录者几五百家今堇及半而或失真如王涯在翰林同学士令狐楚张仲素所赋宫词诸章乃误入于王维集金华所刋杜牧之续别集皆许浑诗也李益返照入闾巷愁来与谁语一篇又以为耿𣲗崔鲁白首成何事无欢可替愁一篇又以为张蠙以薛能邵平𤓰地入吾庐一篇为曹邺以狄归昌马嵬坡下柳依依一篇为罗隠如是者不可胜计今之所编固亦不能自免然不暇正又取郭茂倩乐府与稗官小说所载仙鬼诸诗撮其可读者合为百巻刻板蓬莱阁中而识其本末于首绍熙元年十一月戊午焕章阁学士宣奉大夫知绍兴军府事两浙东路安抚使魏郡公洪迈序
越府所刻七言至二十六巻五言至二十巻而奉祠归鄱阳惟书不可以不成乃雇婺匠续之于容斋旬月而毕二年十一月戊辰迈题
重华宫投进札子
臣以么么馀生获安故里窃恃隆遇冒昧有陈臣顷岁备数禁廷得侍清闲之燕因及手冩唐人绝句诗即䝉圣㫖许令进入是时才有五十四巻去年守越尝于公库镂板未及了毕奉祠西归家居无事又复搜讨文集傍及传记小说遂得满万首分为百巻辄以私钱雇工接续雕刻今已成书谨装禠一部遣人恭诣通进司伺候投进凡目录一册七言十五册五言五册共二十一册用匣盛贮伏望圣慈特赐宣取干犯宸严臣无任惶惧陨越昩死之至取进止南内于清闲之燕上添入至尊寿皇圣帝六字贴黄上件诗集七言二十六巻以前五言二十巻以前系绍兴府所刻臣临行时仓卒印造纸札多不精续后㸃检得有错误处只用雌黄涂改今来无由别行修换以之进御实为不谨臣不胜战惧俟罪之至仰乞圣察绍熙三年三月进䝉寿皇圣帝支赐下奏人钱三十贯文
重华宫宣赐白札子
得寿皇圣帝圣㫖宣谕阁学比观向所进唐诗绝句选择甚精备见博洽今赐茶一百夸清馥香一十贴熏香二十贴金器一百两
二月　日　安仁　礼　回　汝弼恭承
左武大夫利州观察使提举佑神观　重华宫同提㸃卢安仁亲卫大夫保信军承宣使　重华宫提㸃关　礼中亮大夫安庆军承宣使　重华宫提㸃吴　回正侍大夫昭庆军承宣使　重华宫提㸃霍汝弼
谢表
臣迈言伏䝉圣恩遣秉义郎重华宫祇应耿柟以三月一日到饶州赍提举官霍汝弼等白札子得圣㫖宣谕臣比观向所进唐诗绝句选择甚精备见博洽今赐茶一百夸清馥香一十贴薫香二十贴金器一百两臣即时出城迎拜还家望阙谢恩祇受讫肤使驰轺蕃锡耀纶章之渥精镠制器宝芗兼贡茗之珍光塞门阑驩倾里社臣迈中谢伏念臣愚无所用老自宜休与佛有縁曾是灵山之下走事君尽礼积承温室之隆知顷因心好于唐文辄尔手编于诗律尝䝉宣索每恨疏芜比歳旁搜遂及万篇之富成书上奏幸尘乙夜之观敢觊华褒更加异宠得黄金百初微季布之名复白圭三不虑南容之玷允谓非常之赐真为不朽之荣兹葢恭遇至尊寿皇圣帝陛下味道希夷储神昭旷为天子父既超大有之尊以圣人才尚录小成之技坐令嵬锁沐此恩辉臣拜舞以还怔营自失如云如日应无就望之期若子若孙唯誓縻捐之报
别奏札子
臣逖逺威颜忽焉六载念以么么之质被䝉眷知度越辈流可为希世之遇钧天梦断无复可寻罢越还家杜门屏迹自去春投进唐诗一伸奏牍之后不敢妄以孤逺姓名复尘渊几诚不自意恩从天来颛降使车朌之珍赐玉音褒谕金宝烂然荣光非常道路骇瞩葢自鄱阳有郡以来所未之见陛下脱屣北宫遗物离人而立于独予以驭幸寥寥弗闻臣独何人邈在千里之外乃拜殊渥焚香望阙尽室欢呼捧玩之馀感极以泣已具表称谢外复此手札少摅蝼蚁之诚臣窃不自揆再有昧死之请向者䝉赐野处二大字既已摹勒作碑揭于小园往来观瞻无不稽首今祇戴恩华巍巍卓异思欲有以夸示无极辄摭圣谕中博洽两字建为一堂妄意长夏之始殿阁馀凉游戏翰墨之间敢乞怜臣区区之愚贲以博洽堂三字受言藏之使子子孙孙朝暮瞻仰臣年过七十无复他荣痴庸有求罪当万死伏惟圣慈曲垂寛贷引望黼扆无翼以翔不胜感恩恋徳陨越激切之至
奏耿柟不受书送札子
臣兹勤使者逺至荣耀非常在于故事当有薄礼欲以银百两充书送楮币百千犒从人而耿柟再三退却以为圣㫖不许收接无以展区区下悃臣不胜惶惧感戴之极须至奏闻者
谢南内奏状
右臣伏䝉至尊寿皇圣帝圣恩特降专使秉义郎重华宫祇应耿柟以三月一日至饶州赍霍汝弼等白札子传圣㫖宣谕以臣向所进唐诗绝句赐臣茶一百夸清馥香一十贴薫香二十贴金器一百两臣已即时出州城迎拜还家望阙祇受讫上件异数出自圣恩臣无任感天荷圣激切屏营之至谨录奏谢以闻谨奏
绍熙四年三月　日焕章阁学士宣奉大夫提举隆兴府玉隆万寿宫魏郡开国公食邑二千五百户食实封二百户臣洪迈状奏

[book_title]七言巻一
七言
赠李白　　　　　　　　　　杜甫
秋来相顾尚飘蓬未就丹砂愧葛洪痛饮狂歌空度日飞扬跋扈为谁雄
三绝句
楸树馨香倚钓矶斩新花蕊未应飞不如醉里风吹尽可忍醒时雨打稀
门外鸬鹚去不来沙头忽见眼相猜自今已后知人意一日须来一百回
无数春笋满林生柴门宻掩断人行㑹须上畨看成竹客至从嗔不出迎
漫兴九首
眼见客愁愁不醒无赖春色到江亭即遣花开深造次便觉莺语太丁宁
手种桃李非无主野老墙低还是家恰似春风相欺得夜来吹折数枝花
熟知茅斋绝低小江上燕子故来频㘅泥㸃污琴书内更接飞虫打着人
二月已破三月来渐老逢春能几回莫思身外无穷事且尽生前有限杯
肠断春江欲尽头杖藜徐步立芳洲颠狂柳絮随风去轻薄桃花逐水流
懒慢无堪不出村呼儿日在掩柴门苍苔浊酒林中静碧水春风野外昏
糁径杨花铺白毡㸃溪荷叶叠青钱笱根稚子无人见沙上凫鶵傍母眠
舎西柔桑叶可拈江畔细麦复纎纎人生几何春已夏不放香醪如蜜甜
隔戸杨柳弱袅袅恰似十五女儿腰谁谓朝来不作意狂风挽断最长条
赠花卿
锦城丝管日纷纷半入江风半入云此曲祇应天上有人间能得几回闻
少年行
马上谁家白面郎临階下马坐人床不通姓字粗豪甚指㸃银瓶索酒尝
觅挑裁
奉乞桃栽一百根春前为送浣花村河阳县里虽无数濯锦江边未满园
觅绵竹
华轩蔼蔼他年到绵竹亭亭出县髙江上舎前无此物幸分苍翠拂波涛
觅桤木栽
草堂堑西无树林非子谁复见幽心饱闻桤木三年大与致溪边十亩阴
觅松树子
落落出群非榉柳青青不朽岂杨梅欲存老盖千年意为觅霜根数寸栽
觅果栽
草堂少花今欲栽不问绿李与黄梅石笋街中却归去果园坊里为求来
赠郑链赴襄阳
郑子将行罢使臣囊无一物献尊亲江山路逺羇离日裘马谁为感激人
江畔独步寻花七绝句
江上被花恼不彻无处告诉只颠狂走觅南邻爱酒伴经旬出饮独空床
稠花乱蕊裹江濵行步欹危实怕春诗酒尚堪驱使在末须料理白头人
江深竹静两三家多事红花映白花报答春光知有处应须美酒送生涯
东望少城花满烟百花髙楼更可怜谁能载酒开金盏唤取佳人舞绣筵
黄师塔前江水东春光懒困倚微风桃花一簇开无主可爱深红映浅红
黄四娘家花满蹊千朵万朵压枝低留连戏蝶时时舞自在娇莺恰恰啼
不是爱花即欲死只恐花尽老相催繁枝容易纷纷落嫩蕊商量细细开
春水二绝
二月六夜春水生门前小滩浑欲平鸬鹚㶉𫛶莫漫喜吾与汝曹俱眼明
一夜水髙二尺强数日不可更禁当南市津头有船卖无钱即买系篱傍
官池春雁二首
自古稻粱多不足至今㶉𫛶乱为群且休怅望看春水更恐归飞隔暮云
青春欲尽急还乡紫塞宁论尚有霜翅在云天终不逺力微缯缴绝须防
中丞严公雨中垂寄见忆奉答二绝
雨映行宫辱赠诗元戎肯赴野人期江边老病虽无力强拟晴天理钓丝
何日雨晴云出溪白沙青石洗无泥只须伐竹开荒径拄杖穿花听马嘶
谢严中丞送青城山道士乳酒
山瓶乳酒下青云气味浓香幸见分鸣鞭走送怜渔父洗盏开尝对马军
得房公池鹅
房相西亭鹅一群眠沙泛浦白于云鳯凰池上应回首为报笼随王右军
戏作寄上汉中王二首〈王新诞明珠〉
云里不闻双雁过掌中贪见一珠新秋风袅袅吹江汉只在他乡何处人
谢安舟楫风还起梁苑池台雪欲飞杳杳东山携汉妓泠泠脩竹待王归
投简梓州幕府兼简韦十郎官
幕下郎官安稳无从来不奉一行书固知贫病人须弃能使韦郎迹也踈
答杨梓州
闷到房公池水头坐逢杨子镇东州却向青溪不相见回船应载阿戎游
惠义寺园送辛员外
朱樱此日垂朱实郭外谁家负郭田万里相逢贪握手髙才仰望足离筵
乞大邑瓷碗
大邑烧瓷轻且坚扣如哀玉锦城传君家白碗胜霜雪急送茅斋也可怜
奉和严郑公军城早秋
秋风袅袅动髙旌玉帐分弓射敌营已收滴博云间戍更夺蓬婆雪外城
绝句四首
堂西长笋别开门堑北行椒却背村梅熟许同朱老吃松髙拟对阮生论
欲作鱼梁云复湍因惊四月雨声寒青溪先有蛟龙窟竹石如山不敢安
两个黄鹂鸣翠柳一行白鹭上青天窗含西岭千秋雪门泊东吴万里船
药条药甲润青青色过棕亭入草亭苗满空山惭取誉根居隙地怯成形
李司马桥了承髙使君自成都回
向来江上手纷纷三日功成事出群已传童子骑青竹总拟桥东待使君
漫成一绝
江月去人只数尺风灯照夜欲三更沙头宿鹭聫拳静船尾跳鱼拨剌鸣
承闻河北诸道节度入朝欢喜口号绝句十二首
禄山作逆降天诛更有思明亦已无汹汹人寰犹不定时时斗战欲何须
社稷苍生计必安将军跋扈错相干周宣汉武今王是孝子忠臣后代看
喧喧道路多歌谣河北将军尽入朝始是乾坤王室正却教江汉客魂销
不道诸公无表来茫然庶事遣人猜拥兵相学干戈锐使者徒劳百万回
鸣玉锵金尽正臣修文偃武不无人兴王㑹静妖氛气圣寿冝过一万春
英雄见事若通神圣哲为心小一身燕赵休矜出佳丽宫闱不拟选才人
抱病江天白首郎空山楼阁暮春光衣冠是日朝天子草奏何时入帝乡
澶漫山东一百州削成如桉抱青丘苞茅重入归关内王祭还供尽海头
东逾辽水北滹沱星象风云喜共和紫气关临天地阔黄金台贮俊贤多
渔阳突骑邯郸儿酒酣并辔金鞭垂意气即归双阙舞雄豪复遣五陵知
李相将军拥蓟门白头虽老赤心存竟能尽说诸侯入知有从来天子尊
十二年来多战埸天威已息阵堂堂神灵汉代中兴主功业汾阳异姓王
喜闻盗贼蕃寇总退口号五首
萧关陇水入官军青海黄河巻塞云北极转愁龙虎气西戎休纵敌仇群
赞普多教使入秦数通和好止烟尘朝廷忽用哥舒将杀伐虚悲公主亲
崆峒西极过昆仑驼马由来拥国门逆气数年吹路断蕃人闻道渐星奔
勃律天西采玉河坚昆碧碗最来多旧随汉使千堆宝少答胡王万匹罗
今春喜气满乾坤南北东西拱至尊大历三年调玉烛𤣥元皇帝圣云孙
存殁口号二首
席谦不见近弹棋毕耀仍传旧小诗玉局他年无限笑白杨今日几人悲〈道士席谦善弹棋故曰玉局〉
郑公粉绘随长夜曹霸丹青已白头天下何曾有山水人间不解重骅骝〈髙士荥阳郑䖍善画山水曹善画马也〉
上卿翁请修武侯庙遗像缺落时崔卿权夔州
大贤为政即多闻刺史真符不必分尚有西郊诸葛庙卧龙无首对江𣸣
解闷十二首
草阁柴扉星散居浪翻江黒雨飞初山禽引子哺红果溪女得钱留白鱼
商胡离别下扬州忆上西陵故驿楼为问淮南米贵贱老夫乘兴欲东流
一辞故国十经秋毎见秋𤓰忆故丘今日南湖采薇蕨何人为觅郑𤓰州
沈范早知何水部曹刘不待薛郎中独当省署开文苑兼泛沧浪学钓翁
李陵苏武是吾师孟子论文更不疑一饭未曾留俗客数篇今见古人诗
复忆襄阳孟浩然清诗句句尽堪传即今耆旧无新语漫钓槎头缩项鳊
陶冶性灵存底物新诗改罢自长吟孰知二谢将能事颇学阴何苦用心
不见髙人王右丞蓝田丘壑漫寒藤最传秀句寰区满未绝风流相国能
先帝贵妃今寂寞荔枝还复入长安炎方每续朱樱献玉座应悲白露团
忆过泸戎摘荔枝青枫隐映石逶迤京中旧见君颜色红颗酸甜只自知
翠𤓰碧李沉玉甃赤梨蒲萄寒露成可怜先不异枝蔓此物娟娟长远生
侧生野岸及江蒲不熟丹宫满玉壶云壑布衣鲐背死劳生重马翠眉须
夔州歌十绝句
中巴之东巴东山江水开辟流其间白帝髙为三峡镇夔州险过百牢闗
白帝䕫州各异城蜀江楚峡混殊名英雄割据非天意霸主并吞在物情
群雄竞起问前朝王者无外见今朝比讶渔阳结怨恨元听舜日旧萧韶
赤甲白盐俱刺天闾阎缭绕接山巅枫林橘树丹青合复道重楼锦绣悬
瀼东瀼西一万家江北江南春冬花背飞鹤子遗琼蕊相趁凫鶵入蒋牙
东屯稻畦一百顷北有涧水通青苖晴浴狎鸥分处处雨随神女下朝朝
蜀麻吴盐自古通万斛之舟行若风长年三老长歌里白昼摊钱髙浪中
忆昔咸阳都市合山水之图张卖时巫峡曾经宝屏见楚宫犹对碧峰疑
武侯祠堂不可忘中有松柏叅天长干戈满地客愁破云日如火炎天凉
阆风𤣥圃与蓬壶中有髙堂天下无借问夔州压何处峡门江腹拥城隅
书堂饮既夜复邀李尚书下马月下赋绝句
湖水临风相与清残樽下马复同倾乆𢬵野鹤如霜鬓遮莫邻鸡下五更
戏为六绝句
庾信文章老更成凌云健笔意纵横今人嗤㸃流传赋不觉前贤畏后生
王杨卢骆当时体轻薄为文哂未休尔曹身与名俱灭不废江河万古流
纵使卢王操翰墨劣于汉魏近风骚龙文虎脊皆君驭历块过都见尔曹
才力应难跨数公凡今谁是出群雄或看翡翠兰苕上未掣鲸鱼碧海中
不薄今人爱古人清词丽句必为邻窃攀屈宋冝方驾恐与齐梁作后尘
未及前贤更勿疑递相祖述复先谁别裁伪体亲风雅转益多师是汝师
少年行二首
莫笑田家老瓦盆自从盛酒长儿孙倾银注瓦惊人眼共醉终同卧竹根
巢燕养雏浑去尽江花结子已无多黄衫年少来冝数不见堂前东逝波

[book_title]七言巻二
七言
结袜子　　　　　　　　　　李白
燕南壮士吴门豪筑中置铅鱼隠刀感君恩重许君命太山一掷轻鸿毛
巴陵赠贾舍人
贾生西望忆京华湘浦南迁莫怨嗟圣主恩深汉文帝怜君不遣到长沙
送贺賔客归越
镜湖流水漾清波狂客归舟逸兴多山阴道士如相见应冩黄庭换白鹅
送韩侍御之广徳令
昔日绣衣何足荣今宵贳酒与君倾暂就东山賖月色酣歌一夜送泉明
送外甥郑灌从军三首
六博争雄好彩来金盘一掷万人开丈夫赌命报天子当斩仇雠衣锦回
丈八蛇矛出陇西弯弧拂箭白猿啼运筹必用龙韬䇿积甲应将熊耳齐
月蚀西方破敌时及𤓰归日未应迟麾旄血变黄河水枭首当悬白鹊旗
长门怨
桂殿长愁不记春黄金四屋起秋尘夜悬明镜青天上独照长门宫里人
酬崔侍御
严陵不从万乘游归卧空山钓碧流自是客星辞帝坐元非太白醉扬州〈崔诗云天外常求太白老金陵捉得酒仙人〉
送孟君之广陵
故人西辞黄鹤楼烟花三月下扬州孤帆逺影碧山尽唯见长江天际流
春夜洛城闻笛
谁家玉笛暗飞声散入春风满洛城此夜曲中闻折柳何人不起故园情
峨眉山月歌
峨眉山月半轮秋影入平羌江水流夜发青溪向三峡思君不见下渝州
永王东巡歌十一首
永王正月东出师天子遥分龙虎旗楼船一举风波静江汉翻为雁鹜池
三川北寇乱如麻四海南奔似永嘉但用东山谢安石为君谈笑静胡沙
雷鼓嘈嘈喧武昌云旗猎猎过浔阳秋毫不犯三吴恱春日遥看五色光
龙盘虎踞帝王州帝子金陵访古丘春风试暖昭阳殿明月还过𫛛鹊楼
二帝巡游俱未回五陵松柏使人哀诸侯不救河南地更喜贤王逺道来
丹阳北固是吴关画出楼台云水间千岩烽火连沧海南望旌旗绕碧山
王出三江按五湖楼船跨海次扬都战舰森森罗虎士征帆一一引龙驹
长风挂席势难回海动山倾古月摧君看帝子浮江日何似龙骧出峡来
祖龙浮海不成桥汉武浔阳空射蛟我王楼舰轻秦汉却似文皇欲渡辽
帝宠贤王入楚关扫清江汉始应还初从云梦开朱邸更取金陵作小山
试借君王玉马鞭指麾戎寇坐琼筵南风一扫边尘静西入长安到日邉
横江词五首
海潮南去过浔阳牛渚由来险马当横江欲渡风波恶一水牵愁万里长
横江西望阻西秦汉水东连扬子津白浪如山那可渡狂风愁杀峭帆人
海神东过恶风回浪打天门石壁开浙江八月何如此涛似连山喷雪来
横江馆前津吏迎向余东指海云生郎今欲渡縁何事如此风波不可行
月晕天风雾不开海鲸东蹙百川回惊波一起三山动公无渡河归去来
上皇西巡南京歌十首
边尘轻拂建章台圣主西巡蜀道来剑壁门髙五千尺石为楼阁九天开
九天开出一成都万戸千门入画图草树云山如锦绣秦川得及此间无
徳阳春树似新丰行入新都若旧宫柳色未饶秦地绿花光不减上林红
谁道君王行路难六龙西幸万人欢地转锦江成渭水天回玉垒作长安
万国同风共一时锦江何谢曲江池石镜更明天上月后宫亲得照蛾眉
濯锦清江万里流云帆龙舸下扬州北地虽夸上林苑南京还有散花楼
锦水东流绕锦城星桥北挂象天星四海此中朝圣主峨眉山上列仙庭
秦开蜀道置金牛汉水元通星汉流天子一行遗圣迹锦城长作帝王州
水渌天青不起尘风光和暖胜三秦万国烟花随玉辇西来添作锦江春
剑阁重关蜀北门上皇归马若云屯少帝长安开紫极双悬日月照乾坤
与史郎中饮听黄鹤楼上吹笛
一为迁客去长沙西望长安不见家黄鹤楼中吹玉笛江城五月落梅花
望庐山瀑布水
日照香炉生紫烟遥看瀑布挂长川飞流直下三千尺疑是银河落九天
白帝下江陵
朝辞白帝彩云间千里江陵一日还两岸猿声啼不尽须㬰过却万重山
巫山枕障
巫山枕障尽髙丘白帝城边树色秋朝云夜入无行处巴水横天更不流
吴王舞人半醉
风动荷花水殿香姑苏台上宴吴王西施醉舞娇无力笑倚东窗白玉床
望庐山五老峰
庐山东南五老峰青天削出金芙蓉九江秀色可揽结吾将此地巢云松
宣城见杜鹃花
蜀国曾闻子规鸟宣城还见杜鹃花一叫一回肠一断三春三月忆三巴
哭晁卿
日本晁卿辞帝都征帆一片绕蓬壶明月不归沈碧海白云愁色满苍梧
秋下荆门
霜落荆门秋树空布帆无恙挂秋风此行不为鲈鱼鲙自爱名山入剡中
鲁东门泛舟二首
日落沙门天倒开波揺石动水萦回轻舟泛月寻溪转疑是山阴雪后来
水作青龙盘石堤桃花夹岸鲁门西若教月下乘舟去何啻风流到剡溪
庐江主人妇
孔雀东飞何处栖庐江小吏仲卿妻为客裁缝君自见城乌独宿夜空啼
陪族叔刑部侍郎晔及中书贾舍人至游洞庭五首
洞庭西望楚江分水尽南天不见云日落长沙秋色逺不知何处吊湘君
南湖秋水夜无烟耐可乘流直上天且就洞庭賖月色将船买酒白云边
洛阳才子谪湘川元礼同舟月下仙记得长安还欲笑不知何处是西天
洞庭湖西秋月辉潇湘江北早鸿飞醉客满船歌白纻不知霜露入秋衣
帝子潇湘去不还空馀秋草洞庭间淡扫明湖开玉镜丹青画出是君山
望天门山
天门中断楚江开碧水东流直北回两岸青山相对出孤帆一片日邉来
与谢良辅游泾川陵岩寺
乘君素舸泛泾西宛似云门对若溪且从康乐寻山水何必东流入㑹稽
山中问答
问余何意栖碧山笑而不答心自闲桃花流水窅然去别有天地非人间
鲁国见狄博通
去年别我向何处有人传道游江东谓言挂席渡沧海却来应是无长风
山中与幽人对酌
两人对酌山花开一杯一杯复一杯我醉欲眠卿且去明朝有意抱琴来
长门怨
天回北斗挂西楼金屋无人萤火流月光欲到长门殿别作深宫一段愁
春怨情
白马金羁辽海东罗帷绣被卧春风落月低轩窥烛尽飞花入戸笑床空
南流夜郎寄内
夜郎天外怨离居明月楼中音信踈北雁春归看欲尽南来不得豫章书
陌上赠美人
骏马骄行踏落花垂鞭直拂五云车美人一笑褰珠箔遥指红楼是妾家
别内三首
王命三徴去未还明朝离别出呉关白玉髙楼看不见相思须上望夫山
出门妻子强牵衣问我西行几日归来时傥佩黄金印莫见苏秦不下机
翡翠为楼金作梯谁人独宿倚门啼夜坐寒灯连晓月行行泪尽楚关西
雨中赠仙人山贾山人　　　柳宗元
寒江夜雨声潺潺晓云遮尽仙人山遥知𤣥豹在深处下笑羁绊泥涂间
夏昼偶作
南州溽暑醉如酒隐几熟眠开北牖日午独觉无馀声山童隔竹敲茶臼
雨晴后至江渡
江雨初晴思远步日西独向愚溪渡渡头水落村迳成撩乱浮槎在髙树
与初上人
海畔尖山似剑铓秋来处处割愁肠若为化得身千亿散上峰头望故乡
诏追赴都
每忆纎鳞游尺泽翻愁弱羽上丹霄岸旁古堠应无数次第行看别路遥
过衡山
故国名园乆别离今朝楚树发南枝晴天归路好相逐正是峰前回雁时
汨罗
南来不作楚臣悲重入修门自有期为报春风汨罗道莫将波浪枉明时
离觞不醉至驿却寄相送诸公
无限居人送独醒可怜寂寞到长亭荆州不遇髙阳侣一夜春寒满下㕔
清水驿
檐下踈篁十二茎襄阳从事寄幽情祇应更使伶伦见冩尽雌雄双鳯鸣
诏追赴都
十一年前南渡客四千里外北归人诏书许逐阳和至驿路开花处处新
李西川
逺师驺忌鼓鸣琴去和南风惬舜心从此他山千古重殷勤曾是奉徽音
奉酬杨侍郎
贞一来时送彩笺一行归雁慰惊[IMG:万首唐人绝句_1.jpg]翰林寂寞谁为主鸣鳯应须早上天
柳州二月
宦情羁思共凄凄春半如秋意转迷山城过雨百花尽榕叶满庭莺乱啼
初上人
珠树玲珑隔翠微病来方外事多违仙山不属分符客一任凌空锡杖飞
殷贤戏批书后寄刘连州并示孟仑二童
书成欲寄庾安西纸背应劳手自题闻道近来诸子弟临池寻已猒家鸡
铜鱼使
行尽关山万里馀到时闾井是荒墟附庸唯有铜鱼使此后无因寄逺书
韩漳州书报彻上人亡二绝
早岁经华听越吟闻君江海分逾深他时若冩兰亭㑹莫画髙僧支遁林
频把琼书出䄂中独吟遗句立秋风桂江日夜流千里挥泪何时到甬东
酬梦得
日日临池弄小鶵还思冩论付官奴柳家新様元和脚且尽姜芽敛手徒
重赠二首
闻说将雏向墨池刘家还有异同词如今试遣隈墙问已道世人那得知
世上悠悠不识真姜芽尽是捧心人若道柳家无子弟往年何事乞西賔
叠前
小学新翻墨沼波羡君琼树散枝柯在家弄玉唯娇女空觉庭前鸟迹多
叠后
事业无成耻艺成南宫起草旧连名劝君火急添功用趁取当时二妙声
闻彻上人亡寄杨侍郎
东越髙僧还姓汤几时琼佩触鸣珰空花一散不知处谁采金英与侍郎
段九秀才处见吕衡州书迹
交侣平生意最亲衡阳往事似分身䄂中忽见三行字拭泪相看是故人
重别
二十年来万事同今朝歧路忽西东皇恩若许归田去晚岁当为邻舍翁
答梦得
弱冠同懐长者忧临歧回想尽悠悠耦耕若便遗身世黄髪相看万事休
种木槲花
上苑年年占物华飘零今日在天涯只应长作龙城守剰种庭前木槲花
摘樱桃
海上朱樱赠所思楼居况是望仙时蓬莱羽客如相访不是偷桃一小儿
酬曹侍御
破额山前碧玉流骚人遥驻木兰舟春风无限潇湘意欲采𬞟花不自由
始见白髪题所种石榴
几年封植爱芳丛韶艳朱颜竞不同从此休论上春事看成古木对衰翁
闻籍田
天田不日降皇舆留滞长沙岁又除宣室无由问釐事周南何处托成书
柳州寄京中亲故
林邑山聫瘴海秋䍧牱水向郡前流劳君逺问龙城地正北三千到锦州

[book_title]七言巻三
七言
龙移　　　　　　　　　　　韩愈
天昏地黒蛟龙移雷惊电激雌雄随清泉百丈化为土鱼鳖枯死吁可悲
题楚昭王庙
丘园满目衣冠尽城阙连云草树荒犹有国人怀旧徳一间茅屋祭昭王
湘中酬张十一功曹
休垂绝徼千行泪共泛清湘一叶舟今日岭猿兼越鸟可怜同听不知愁
郴口又赠二首
山作剑攅江冩镜扁舟斗转疾于飞回头笑向张公子终日思归此日归
云飐霜翻看不分雷惊电激语难闻沿崖宛转到深处何限青天无片云
题木居士二首
火透波穿不计春根如头面干如身偶然题作木居士便有无穷求福人
为神讵比沟中断遇赏还同㸑下馀朽蠹不胜刀锯力匠人虽巧欲何如
湘中
猿愁鱼踊水翻波自古流传是汨罗𬞟藻满盘无处奠空闻渔父叩舷歌
别盈上人
山僧爱山出无期俗士牵俗来何时祝融峰下一回首即是此生长别离
闻梨花发赠刘师命
桃蹊惆怅不能过红艳纷纷落地多闻道郭西千树雪欲将君去醉如何
梨花下赠刘师命
洛阳城外清明节百花寥落梨花发今日相逢瘴海头共惊烂漫开正月
和归工部送僧约
早知皆是自拘囚不学因循到白头汝既出家还扰扰何人更得死前休
入闗咏马
岁老岂能充上驷力微当自谨前程不知何故翻骧首牵过关门妄一鸣
榴花
五月榴花照眼明枝间时见子初成可怜此地无车马颠倒青苔落绛英
井
贾谊宅中今始见葛洪山下昔曾窥寒泉百尺空看影正是行人暍死时
蒲萄
新茎未遍半犹枯髙架支离倒复扶若欲满盘堆马乳莫辞添竹引龙须
峡石西泉
居然鳞介不能容石眼环环水一锺闻说旱时求得雨祇疑科斗是蛟龙
酬王二十舎人雪中见寄
三日柴门拥不开階庭平满白皑皑今朝蹋作琼瑶迹为有诗仙鳯沼来
送侯喜
已作龙钟后时者懒于街里蹋尘埃如今便别长官去直到新年衙日来
题百叶桃花
百叶双桃晚更红临窗映竹见玲珑应知侍史归天上故伴仙郎宿禁中
春雪
新年都未有芳华二月初惊见草芽白雪却嫌春色晚故穿庭树作飞花
盆池五首
老翁真个似童儿汲井埋盆作小池一夜青蛙鸣到晓恰如方口钓鱼时
莫道盆池作不成藕梢初种已齐生从今有雨君须记来听萧萧打叶声
瓦沼晨朝水自清小虫无数不知名忽然分散无踪影唯有鱼儿作队行
泥盆浅小讵成池夜半青蛙圣得知一听暗来将伴侣不烦鸣唤鬬雄雌
池光天影共青青拍岸才添水数瓶且待夜深明月去试看涵泳几多星
芍药
浩态狂香昔未逢红灯烁烁绿盘龙觉来独对忽惊恐身在仙宫第几重
赛神
白布长衫紫领巾差科未动是闲人麦苖含穟桑生葚共向田头乐社神
题于賔客庄
榆荚车前葢地皮蔷薇蘸水笋穿篱马蹄无入朱门迹纵使春归可得知
晚春
草树知春不乆归百般红紫鬬芳菲杨花榆荚无才思惟解漫天作雪飞
落花
已分将身着地飞那羞践蹋损光晖无端又被春风误吹落西家不得归
楸树三首
几岁生成为大树一朝纒绕困长藤谁人与脱青罗帔看吐髙花万万层
幸自枝条能树立何烦萝蔓作交加傍人不解寻根本却道新花胜旧花
青幢紫葢立童童细雨浮烟作彩笼不得画师来貌取定知难见一生中
风折花枝
浮艳侵天难就看清香扑地可遥闻春风也是多情思故捒繁枝折赠君
赠张十八𦔳教
喜君眸子重清朗携手城南历旧游忽见孟生题竹处相看泪落不能收
晚雨
廉纎晚雨不能晴池岸草间蚯蚓鸣投竿跨马蹋归路才到城门打鼓声
出城
暂出城门蹋青草远于林下见春山应须韦杜家家到祇有今朝一日闲
遣兴
断送一生惟有酒寻思百计不如闲莫忧世事兼身事须著人间比梦间
和武相公早春闻莺
早晚飞来入锦城谁人教解百般鸣春风红树惊眠处似妒歌童作艳声
大安池
公主当年欲占春故将台榭压城𬮱欲知前面花多处直到南山不属人
晚春
谁收春色归将去慢绿夭红半不存榆荚祇能随柳絮等闲撩乱走空园
过鸿沟
龙疲虎困割川原亿万苍生性命存谁劝君王回马首真成一掷赌乾坤
送张侍郎
司徒东镇驰书谒丞相西来走马迎两府元臣今转宻一方逋冦不难平
赠刑部马侍郎
红旗照海压南荒徴入台中作侍郎暂从相公平小冦便归天阙致时康
和裴相公东征涂经女几山下作
旗穿晓日云霞杂山倚秋空剑㦸明敢请相公平贼后暂携诸吏上峥嵘
郾城晚饮赠副使马侍郎及冯宿李宗闵二员外
城上赤云呈胜气眉间黄色见归期幕中无事惟须饮即是连镳向阙时
别留后侍郎
为文无出相如右谋帅难居郤縠先归去雪消溱洧动西来旌斾拂晴天
同李二十八员外从裴相公野宿西界
四面星辰著地明散烧烟火宿天兵不关破贼须归奏自趁新年贺太平cq=125
过襄城
郾城辞罢过襄城颍水嵩山刮眼明已去蔡州三百里家人不用远来迎
宿神龟招李二十八冯十七
荒山野水照斜晖啄雪寒鸦趁影飞夜宿驿亭愁不睡幸来相就葢征衣
和李二十八司勲连昌宫
夹道疏槐出老根髙甍巨桷压山原宫前遗老来相问今是开元几叶孙
次潼闗先寄张十二阁老使君
荆山已去华山来日出潼关四扇开刺史莫辞迎𠉀远相公亲破蔡州回
次潼关上都綂相公
暂辞堂印执兵权尽管诸军破贼年冠盖相望催入相待将功徳格皇天
桃林夜贺晋公
西来骑火照山红夜宿桃林腊月中手把命圭兼相印一时重叠赏元功
元日酬蔡州马十二尚书去年蔡州元日见寄之什
元日新诗已去年蔡州遥寄荷相怜今朝纵有谁人领自是三冬不敢眠
答道士寄树鸡
软湿青黄状可猜欲烹还唤木盘回烦君自入华阳洞直割乖龙左耳来
武关西逢配流吐蕃
嗟尔戎人莫惨然湖南近地保生全我今罪重无归望直去长安路八千
题临泷寺
不觉离家已五千仍将衰病入泷船潮阳未到人先说海气昏昏水拍天
晚次宣溪韶州张使君惠书叙别酬以二章
韶州南去接宣溪云水苍茫日向西客泪数行元自落鹧鸪休傍耳边啼
兼金安足比清文白首相随愧使君俱是岭南巡管内莫欺荒僻断知闻
题秀禅师房
桥夹水松行百步竹床莞席到僧家暂拳一手支头卧还把渔竿下钓沙
将至韶州先寄张使君借图经
曲江山水闻来乆恐不知名访倍难愿借图经将入界毎逢佳处便开看
过始兴江口感怀
忆作儿童随伯氏南来今祇一身存目前百口还相逐旧事无人可共论
题西林寺故萧二郎中旧堂公有女为尼在汝州
中郎有女能传业伯道无儿可保家偶到庐山曾住处几行衰泪落烟霞
题广昌馆
白水龙飞已几春偶寻遗迹问耕人丘坟发掘当官道何处南阳有近亲
寄周随州员外
陆孟丘杨乆作尘同时存者更谁人金丹别复知传得乞取刀圭救病身
早春与张博士籍游杨尚书林亭寄第三阁老兼呈白冯二阁老
墙下春渠入禁沟渠冰初破满渠浮鳯池近日长先暖流到池时更不流
寿阳驿
风光欲动别长安春半边城特地寒不见园花兼巷柳马头惟有月团团
镇州初归
别来杨柳街头树摆撼春风祇欲飞还有小园桃李在留花不发待郎归
同张水部籍游曲江寄白二十二舎人
漠漠轻阴晚自开青春白日映楼台曲江水满花千树有底忙时不肯来
早春呈水部张十八员外二首
天街小雨润如酥草色遥看近却无最是一年春好处绝胜烟柳满皇都
莫道官忙身老大即无年少逐春心冯君先到江头看柳色如今深未深
奉使镇州行次承天行营奉酬裴司空相公
窜逐三年海上归逢公复此著征衣旋吟佳句还鞭马恨不身先去鸟飞
镇州路上谨酬裴司空相公重见寄
衔命山东抚乱师日驰三百自嫌迟风霜满面无人识何处如今更有诗
和李相公题萧家林亭
山公自是林园主叹惜前贤造作时岩洞幽深门尽锁不因丞相几人知
答严大夫　　　　　　　　　贾至
今夕秦天一雁来梧桐坠叶捣衣催思君独步华庭月旧馆秋阴生绿苔
赠陕掾梁宏
梁子工文四十年诗颠名过草书颠白头仍作功曹掾禄薄谁供沽酒钱
西亭春望
日长风暖柳青青北雁归飞入窅冥岳阳城上闻吹笛能使春心满洞庭
送南给事贬崖州
畴昔丹墀与鳯池即今相见两相悲朱崖云梦三千里欲别俱为恸哭时
重别南给事
谪宦三年尚未回故人今日又重来闻道崖州一万里今朝须尽数千杯
别裴九弟
西江万里向东流今夜江边驻客舟月色更添春色好芦风似胜竹风幽
送王道士还京
一片仙云入帝乡数声秋雁至衡阳借问清都旧花月岂知迁客泣潇湘
巴陵夜别王八员外
柳絮飞时别洛阳梅花发后在三湘世情已逐浮云散离恨空随江水长
岳阳楼重宴别王八员外贬长沙
江路东连千里潮青云北望紫微遥莫道巴陵湖水阔长沙南畔更萧条
江南送李卿
双鹤南飞度楚山楚南相见忆秦关愿值回风吹羽翼早随阳雁及春还
洞庭送李十二赴零陵
今日相逢落叶前洞庭秋水远连天共说京华旧游处回看北斗欲潸然
送李侍郎赴常州
雪晴云散北风寒楚水吴山道路难今日送君须尽醉明朝相忆路漫漫
出塞曲
万里平沙一聚尘南飞羽檄北来人传道五原烽火急单于昨夜扣新秦
春思二首
草色青青柳色黄桃花历乱李花香东风不为吹愁去春日偏能惹恨长
红粉当垆弱柳垂金花腊酒解酴醾笙歌日莫能留客醉杀长安轻薄儿
勤政楼观乐
银河帝女下三清紫禁笙歌出九城为报延州来听乐须知天下欲升平
初至巴陵与李十二裴九同泛洞庭三首
上江相逢皆旧游湘山永望不堪愁明月秋风洞庭水孤鸿落叶一扁舟
江畔枫叶初带霜渚边菊花亦已黄轻舟落日兴不尽三湘五湖意何长
枫岸纷纷落叶多洞庭秋水晚来波乘兴轻舟无近远白云明月吊湘娥
款乃曲　　　　　　　　　　元结
独存名迹在人间顺俗与时未安闲来谒大官兼问政扁舟却入九疑山
湘江二月春水平满月和风宜夜行唱桡欲过平阳戍守吏相呼问姓名
千里枫林烟雨深无朝无暮有猿吟停桡静听曲中意好是云山韶濩音
零陵郡北湘水东浯溪形胜满湘中溪口石颠堪自逸谁能相伴作渔翁
下泷船似入深渊上泷船似欲升天泷南始到九疑郡应绝髙人乘兴船

[book_title]七言巻四
七言
秋江送别二首　　　　　　　王勃
早是它乡值早秋江亭明月带江流已觉逝川伤别念复看津树隠离舟
归舟归骑俨成行江南江北互相望谁谓波澜裁一水已觉山川是两乡
寒夜懐友杂体二首
北山烟雾始茫茫南津霜月正苍苍秋深客思纷无已复值征鸿中夜起
复阁重楼向浦开秋风明月度江来故人故情懐故晏相望相思不相见
登封大酺歌四首　　　　　卢照邻
明君封禅日重光天子垂衣历数长九州四海常无事万岁千秋乐未央
日观仙云随鳯辇天门瑞雪照龙衣繁[IMG:万首唐人绝句_2.jpg]绮席方终夜妙舞清歌欢未归
翠鳯逶迤登介丘仙鹤徘徊天上游借问乾封何所乐人皆寿命得千秋
千年圣主应昌期万国淳风王化基请比上古无为代何如今日太平时
九月九日旅眺
九月九日眺山川归心归望积风烟他乡共酌金花酒万里同悲鸿雁天
赠苏管记　　　　　　　　杜审言
知君书寄本翩翩为许从戎赴朔边红粉楼中应计日燕支山下莫经年
发湘江
他日林亭非旧游今春花鸟作边愁自怜京国人南窜不似湘江水北流
绿珠怨三首　　　　　　　乔知之
石家金谷重新声明珠十斛买娉婷昔日可怜君自许此时歌舞得人情
君家闺阁不曽难好将歌舞借人看富贵雄豪非分理骄奢势力横相干
别君去君终不忍徒劳掩袂伤红粉百年离别在髙楼一代红颜为君尽
苑中逢雪应制　　　　　　宋之问
紫禁仙舆诘旦来青旗遥傍望春台不知庭雪今朝落疑是林花昨夜开
下嵩山歌
下嵩丘兮多所思携佳人兮步迟迟松间明月长如此君再逰时复何时
和宋之问嵩山歌　　　　　王无竞
日云暮兮下嵩丘路连绵兮松石间出谷口兮见明月心徘徊兮不能还
奉和人日玩雪　　　　　　　刘宪
胜日登临云叶起芳风摇动雪花飞呈辉幸得承金镜飏影还持奉玉衣
夜燕安乐公主新宅
屏轩洞户旦新披度曲飞觞夜不疲绮缀玲珑河色绕珠帘隠映月华窥
钱塘永昌
始见郎官拜洛阳旋闻近侍发雕章绪言已朂期年政绮字先生满路光
奉和游苑遇雪
龙骖晓入望春宫正逢春雪舞香风花光并洒天文上寒气行销御酒中
少年行四首　　　　　　　　王维
新丰美酒斗十千咸阳游侠皆少年相逢气味为君饮系马髙楼垂柳边
出身仕汉羽林郎初随票骑战渔阳熟知不向边庭苦纵死犹闻侠骨香
一身能擘两雕弧敌骑千重只似无偏坐金鞍调白羽[IMG:万首唐人绝句_1.jpg][IMG:万首唐人绝句_1.jpg]射杀五单于
汉家君臣欢晏终高议云台论战功天子临轩赐侯印将军佩出明光宫
寄段十六
与君相见即相亲闻道君家在孟津为见行舟试借问客中时有洛阳人
赠裴旻将军
腰间宝剑七星文臂上雕弓百战勲见说云中擒黠寇始知天上有将军
九月九日忆山东兄弟
独在异乡为异客每逢嘉节倍思亲遥知兄弟登髙处遍挿茱萸少一人
戏题磐石
可怜磐石临泉水复有垂杨拂酒杯若道春风不解意何因吹送落花来
戏题辋川别业
柳条拂地不须折松树披云从更长藤花欲暗蔵猱子柏叶初齐养麝香
过崔处士林亭
绿树重阴葢四邻青苔日厚自无尘科头箕踞长松下白眼看他世上人
送王尊师归蜀中
大罗天上神仙客濯锦江头花柳春不为碧鸡称使者唯令白鹤报乡人
送元二使安西
渭城朝雨裛轻尘客舍青青柳色春劝君更尽一杯酒西出阳闗无故人
灵云池送从弟
金杯缓酌清歌转画舸轻移艶舞回自叹鹡鸰临水别不同鸿雁向池来
寒食汜上作
广武城边逢暮春汶阳归客泪沾巾落花寂寂啼山鸟杨柳青青渡水人
嘲史寰
清风细雨湿梅花骤马先过碧玉家正值楚王宫里至门前初下七香车
菩提寺禁闻逆贼凝碧池上作乐
万户伤心生野烟百官何日更朝天秋槐叶落空宫里凝碧池头奏管弦
齐州送祖三
送君南浦泪如丝君向东州使我悲为报故人憔悴尽如今不似洛阳时
送韦平事
欲逐将军取右贤沙场走马向居延遥知汉使萧闗外愁见孤城落日边
送沈子福
杨柳渡头行客稀罟师荡桨向临沂唯有相思似春色江南江北送君归
凉州赛神
凉州城外少行人百尺烽头望敌尘健儿击鼔吹羌笛共赛城东越骑神
〈别本维又有游春词等诗十五篇并五言十五篇皆王涯所作今以入涯诗中〉
明妃词四首　　　　　　　储光羲
采骑双双引宝车羌笛两两奏胡笳苦为别得横桥路不忆宫中玉树花
西行陇上泣胡天南向云中指渭川毳幕夜来时宛转何由得似汉王边
胡王知妾不胜悲乐府皆传汉国词朝来马上箜篌引稍似宫中闲夜时
日暮惊沙乱雪飞傍人相劝易罗衣强来前帐看歌舞共待单于夜猎归
题茅山华阳洞
华阳洞口片云飞细雨濛濛欲湿衣玉箫遍满仙坛上应是茅家兄弟归
同武平一游湖五首
朝来仙阁聴[IMG:万首唐人绝句_2.jpg]歌瞑入花亭见绮罗池边命酒怜风月浦口回船惜芰荷
朦胧竹影蔽岩扉淡荡荷风飘舞衣舟寻绿水宵将半月隠青林人未归
红荷碧筱夜相鲜皂葢兰桡浮翠筵舟中对舞邯郸曲月下双弹卢女[IMG:万首唐人绝句_2.jpg]
青林碧屿暗相期缓楫挥觥欲赋诗借问娇歌凡㡬转河低月落五更时
花潭竹屿傍幽溪画楫浮空入夜溪菱荷覆水船难进歌舞留人月易低
寄孙山人
新林二月孤舟还水满清江花满山借问故园隠君子时时来去在人间
除夜　　　　　　　　　　　高适
旅馆寒灯独不眠客心何事转凄然故乡今夜思千里秋鬓明朝又一年
塞上聴吹笛
雪净胡天牧马还月明羌笛戍楼间借问梅花何处落风吹一夜满闗山
别董大二首
六翮飘飖私自怜一离京洛十馀年丈夫贫贱应未是今日相逢无酒钱
十里黄云白日曛北风吹雁雪纷纷莫愁前路无知己天下谁人不识君
初至封丘
可怜薄暮宦游子独卧书斋思无已去家百里不得归到官数月秋风起
送桂阳孝廉
桂阳年少西入秦数经甲科犹白身即今江海一归客他日云山万里人
玉真公主歌二首
常言龙徳本天仙谁谓仙人每学仙更道𤣥元指李日多于王母种桃年
仙宫仙府有真仙天宝天仙秘莫传为问轩皇三百岁何如大道一千年
营州歌
营州少年厌原野皮裘䝉茸猎城下塞酒千杯不醉人胡儿十岁能骑马
九曲词三首
鐡骑横行鐡岭头西看逻逤取封侯青海只今将饮马黄河不用更防秋
许国从来彻庙堂连年不为在坛场将军天上封侯印御史台中异姓王
万骑争歌杨柳春千场对舞绣麒麟到处尽逢欢洽事相看总是太平人
送客舍李少府
相逢旅馆意多违暮雪初晴复雁飞主人酒尽君未醉薄暮涂遥归不归
与村老对饮　　　　　　　韦应物
鬓眉雪色犹嗜酒言辞淳朴古人风乡村年少生离乱见话先朝如梦中
赠令狐曹士〈同使蓝田先半日不相待〉
秋檐滴滴对床寝山路迢迢聨骑行到家俱及东篱菊何事先归半日程
闲居赠僧
满郭春风岚已昏雅栖吏散掩重门虽居世网常清净夜对髙僧无一言
将往滁城恋新竹
停车欲去绕丛竹偏爱新筠十数竿莫遣儿童触琼粉留待幽人回日看
雪夜下朝望省中
南望青山满禁闱晓陪鸳鹭正差池共爱朝来何处雪蓬莱宫里拂松枝
闲居寄人
山明野寺晓锺㣲雪满幽林人迹希闲居寥落生髙兴无事风尘独不归
寄诸弟
秋草生庭白露时故园诸弟益相思尽日髙斋无一事芭蕉叶上独题诗
登楼寄王卿
踏阁攀林恨不同楚云沧海思无穷数家砧杵秋山下一郡荆榛寒雨中
寄诸弟二首
岁暮兵戈乱京国帛书间道访存亡还信忽从天上落唯知彼此泪千行
雨中禁火空斋冷江上流莺独坐聴把酒看花想诸弟杜陵寒食草青青
简二甥
忽羡后生连榻话独依寒烛一斋空时流欢笑事从别把酒吟诗待尔同
寄黄尊师
结茅种杏在云端扫雪焚香宿石坛灵祗不许世人到忽作雷风登岭难
寄棕衣居士
兀兀山行无处归山中猛虎识棕衣俗客欲寻应不遇云溪道士见犹稀
送从叔
独树沙边人迹稀欲行愁逺暮锺时野泉㡬处侵应尽不遇山僧知问谁
送王校书
同坐髙斋换时节共看移石复栽杉送君江浦已惆怅更上西楼望逺帆
送仓部萧员外
幞被蹉跎老江国情人邂逅此相逢不随鸳鹭朝天去遥想蓬莱台阁重
送王卿
别酌春林啼鸟稀双旌背日晚风吹却忆回来花已尽东郊立马望城池
送秦系赴润州
近作新婚镊白髪长懐旧巻映蓝衫更欲携君虎丘寺不知方伯望征帆
酬柳郎中春日归扬州
广陵三月花正开花里逢君醉一回南北相过殊未逺暮潮从去早潮来
答东林道士
紫阁西边第㡬峰茅斋夜雪虎行踪遥看黛色知何处欲出山门寻暮锺
答端弟
坐忆故园人已老宁知逺郡雁还来长瞻西北是归路独上城楼日㡬回
寄刘尊师
世间荏苒萦此身长望碧山到无因白鹤徘徊看不去遥知下有清都人
答秦十四校书
知掩山扉三十秋鱼须翠碧弃床头莫道谢公方在郡五言今日为君休
故人重九日求橘
怜君卧病思新橘试摘犹酸亦未黄书后欲题三百颗洞庭须待满林霜
休日访人不遇
九日驱驰一日闲寻君不遇又空还怪来诗思清人骨门对寒流雪满山
因省风俗访道士侄不见
去年涧水今亦流去年杏花今又拆山人归来问是谁还是去年行春客
春思
野花如雪绕江城坐见年芳忆帝京阊阖晓开凝碧树曽陪鸳鹭聴流莺
登宝意上方
翠岭香台出半天万家烟树满晴川诸僧近住不相识坐聴鸣锺记往年
琅邪山
石门有雪无行迹松壑凝烟满众香馀食施庭寒鸟下破衣挂树老僧亡
寻简寂观瀑布
蹑石欹危过急涧攀崖迢递弄悬泉犹将虎竹为身累欲付归人绝世縁
野次聴横吹
立马莲塘吹横笛㣲风动柳生水波北人聴罢泪将落南朝曲中怨更多
聴琴
竹林髙宇霜露清朱丝玉徽多故情暗识啼鸟与白鹤秪縁中有㫁肠声
九日
今朝把酒复惆怅忆在杜陵田舍时明年九日知何处世难还家未有期
滁州西涧
独怜幽草涧边生上有黄鹂深树鸣春潮带雨晚来急野渡无人舟自横
子规啼
髙林滴露夏夜清南山子规啼一声邻家孀妇抱儿泣我独展转何为情

[book_title]七言巻五
七言
题欹器图　　　　　　　　刘禹锡
秦国功成思税驾晋臣名遂叹危机无因上蔡牵黄犬愿作丹徒一布衣
扬州春夜同会水馆夜艾独醒
寂寂独看金烬落纷纷只见玉山颓自羞不是高阳侣一夜星星骑马回
王学士入翰林
厩马翩翩禁外逢星槎上汉杳难从定知欲报淮南诏促召王褒入九重
阙下口号
彩仗神旗猎晓风鸡人一唱鼓蓬蓬铜壶漏水何时歇如此相催即老翁
戏赠崔千牛
学道深山虚老人留名万代不闗身劝君多买长安酒南陌东城占取春
诏追江湘逐客宿都亭有懐
云雨江湘起卧龙武陵樵客蹑仙踪十年楚水枫林下今夜初闻长乐锺
诏还京师见旧畨官
前者匆匆幞被行十年憔悴到京城南宫旧吏来相问何处淹流白髪生
故洛城古墙
粉落椒飞知㡬春风吹雨洒旋成尘莫言一片危基在犹过无穷来往人
自朗州至京戏赠看花诸君子
紫陌红尘拂面来无人不道看花回𤣥都观里桃千树尽是刘郎去后栽
再游𤣥都观
百畒庭中半是苔桃花净尽菜花开种桃道士归何处前度刘郎今又来
望夫石
终日望夫夫不归化为孤石苦相思望来已是㡬千载只似当时初望时
金陵五题
石头城
山围故国周遭在潮打空城寂寞回淮水东边旧时月夜深还过女墙来
乌衣巷
朱雀桥邉野草花乌衣巷口夕阳斜旧时王谢堂前燕飞入寻常百姓家
台城
台城六代竞豪华结绮临春事最奢万戸千门成野草只縁一曲后庭花
生公讲堂
生公说法鬼神聴身后空堂夜不扄高坐寂寥尘漠漠一方明月可中庭
江令宅
南朝词臣北朝客归来唯见秦淮碧池台竹树三畒馀至今人道江家宅
秋夜安国观闻笙
织女分明银汉秋桂枝梧叶共飕飗月露满庭人寂寂霓裳一曲在高楼
台城懐古
清江悠悠王气沉六朝遗事何处寻宫墙隠嶙围野泽鹳鶂夜鸣秋色深
谢呉大夫夜泊湘川见寄
夜泊湘川逐客心月明猿苦血沾襟湘妃旧竹痕犹浅从此因君染更深
与歌者米嘉荣
唱得凉川意外声旧人唯数米嘉荣近来时世轻先辈好染髭须事后生
聴旧宫人穆氏唱歌
曽随织女度天河记得云间第一歌休唱贞元供奉曲当时朝士已无多
与歌者何戡
二十馀年别帝京重闻天乐不胜情旧人唯有何戡在更与殷勤唱渭城
与歌童田顺郎
天下能歌御史娘花前月底奉君王九重深处无人见分付新声与顺郎
题燕尔馆破屏风
画时应遇空亡日卖处难逢识别人唯有多情往来客强将衫袖拂埃尘
牡丹
庭前芍药妖无格池上芙蓉净少情唯有牡丹真国色花开时节动京城
步虚词二首
阿母种桃云海际花落子成二千岁海风吹拆最繁枝跪捧琼盘献天帝
华表千年一鹤归凝丹为顶雪为衣星星仙语人聴尽却向五云翻翅飞
堤上行三首
酒旗相望大堤头堤下连樯堤上楼日暮行人争渡急桨声幽轧满中流
江南江北望烟波入夜行人相应歌桃叶传情竹枝怨水流无限月明多
长堤缭绕水裵回酒舍旗亭次第开日晚上帘招估客轲峨大艑落帆来
蹋歌词四首
春江月出大阳平堤上女郎连袂行唱尽新词欢不见红霞映树鹧鸪鸣
桃蹊柳陌好经过灯下妆成月下歌为是襄王故宫地至今犹自细腰多
新词宛转递相传振袖轻鬟风露前月落乌啼云雨散游童陌上拾花钿
日暮江头闻竹枝南人行乐北人悲自从雪里唱新曲直到三春花尽时
魏宫词二首
日晚长秋帘外报望陵歌舞在明朝添炉火欲熏衣麝忆得分明不忍烧
日映西陵松柏枝下台相顾一相悲朝来乐府长歌曲唱着君王自作词
秋词二首
自古逢秋悲寂寥我言秋日胜春朝横空一鹤排云上便引诗情到碧霄
山明水净夜来霜数树深红出浅黄试上高楼清入骨岂如春日嗾人狂
阿娇怨
望见葳蕤举翠华试开金屋扫庭花须臾宫女传来信言幸平阳公主家
竹枝词十一首
白帝城头春草生白盐山下蜀江清南人上来歌一曲北人莫上动乡情
山桃红花满上头蜀江春水拍山流红花易衰似侬意水流无限似侬愁
江上朱楼新雨晴瀼西春水縠文生桥东桥西好杨柳人来人去唱歌行
日出三竿春雾消江头蜀客驻兰桡慿寄狂夫书一纸住在成都万里桥
两岸山花似雪开家家春酒满银杯昭君坊中多女伴永安宫外踏青来
城西门前灎滪堆年年波浪不能摧懊恼人心不如石少时东去复西来
瞿唐嘈嘈十二滩此中道路古来难长恨人心不如水等闲平地起波澜
巫峡苍苍烟雨时清猿啼在最高枝个里愁人肠自㫁由来不是此声悲
山上层层桃李花云间烟火是人家银钏金钗来负水长刀短笠去烧畬
杨柳青青江水平闻郎江上唱歌声东邉日出西邉雨道是无晴还有晴
楚水巴山江雨多巴人能唱本乡歌今朝北客思归去回入纥那披绿罗
秋扇词
莫道恩情无重来人间荣谢递相催当时初入君懐袖岂念寒炉有死灰
杨柳枝词十一首
塞北梅花羌笛吹淮南桂树小山词请君莫奏南朝曲聴唱新翻杨柳枝
南陌东城春早时相逢何处不依依桃红李白皆夸好须得垂杨相发挥
鳯阙轻遮翡翠帏龙墀遥望麹尘丝御沟春水相辉映狂杀长安年少儿
金谷园中莺乱飞铜驼陌上好风吹城东桃李须臾尽争似垂杨无限时
花萼楼前初种时美人楼上鬬腰支如今抛掷长街里露叶如啼欲恨谁
炀帝行宫汴水滨数株残桞不生春晚来风起花如雪飞入宫墙不见人
御陌青门拂地垂千条金缕万条丝如今绾作同心结将赠行人知不知
城外春风吹酒旗行人挥袂日西时长安陌上无穷树唯有垂杨管别离
轻盈袅娜占年华舞榭妆楼处处遮春尽絮飞留不得随风好去落谁家
迎得春光先到来浅黄轻绿映楼台只縁袅娜多情思便被春风长挫摧
巫峡巫山杨柳多朝云暮雨逺相和因想阳台无限事为君回唱竹枝歌
浪淘沙词九首
九曲黄河万里沙浪淘风簸自天涯如今直上银河去同到牵牛织女家
洛水桥边春日斜碧流轻浅见琼沙无端陌上狂风急惊起鸳鸯出浪花
汴水东流虎眼文清淮晓色鸭头春君看渡口淘沙处渡却人间多少人
鹦鹉洲头浪飐沙青楼春望日将斜衔泥燕子争归舎独自狂夫不忆家
濯锦江边两岸花春风吹浪正淘沙女郎翦下鸳鸯锦将向中流定晚霞
日照澄洲江雾开淘金女伴满江偎美人首饰侯王印尽是沙中浪底来
八月涛声吼地来头高数丈触山回须臾却入海门去巻起沙堆似雪堆
莫道谗言如浪深莫言迁客似沙沉千淘万洒虽辛苦吹尽狂沙始到金
流水淘沙不暂停前波未灭后波生令人忽忆潇湘渚回唱迎神三两声
伤愚溪三首
溪水悠悠春自来草堂无主燕飞回隔帘唯见中庭草一树山榴依旧开
草圣数行留壊壁木奴千树属邻家唯见里门通徳榜残阳寂寞出樵车
柳门竹巷依依在野草青苔日日多纵有邻人解吹笛山阳旧侣更谁过
洛中逢韩七之呉兴五首
昔年意气结群英㡬度朝回一字行海北天南零落尽两人相见洛阳城
自从云散各东西每日欢娱却惨凄离别苦多相见少一生心事在书题
今朝无意诉离杯何况清[IMG:万首唐人绝句_2.jpg]急管催本欲醉中轻逺别不知翻引酒悲来
骆驼桥上𬞟风起鹦鹉杯中箬下春水碧山青知好处开颜一笑向何人
溪中士女出笆篱溪上鸳鸯避画旗何处人间似仙境春山携妓采茶时
夜晏福建卢常侍宅因送之镇
暂驻旌旗洛水堤绮筵红烛醉兰闺美人美酒长相逐莫怕猿声发建溪
送廖参谋东游二首
九陌逢君又别离行云别鹤本无期望嵩楼下忽相见看过花开花落时
繁花落尽君辞去绿草垂杨引征路东道诸侯皆故人留连必是多情处
赠长沙讃头陀
外道邪山千万重真言一发尽摧峰有时明月无人夜独向昭潭制恶龙
送僧赴江陵谒马逢侍御
西北秋风雕蕙兰洞庭波上碧云寒茂陵才子江陵住乞取新诗合掌看
送僧游天台
曲江僧向松江见又道天台看石桥鹤恋故巢云恋岫比君犹自不逍遥
伤桃源薛道士
坛边僧在鹤巢空白鹿闲行旧径中手植红桃千树发满山无主任春风
王思道碑堂下作
苍苍宰树起寒烟尚有威名海内传四府旧闻多故吏㡬人垂泪拜碑前
代靖安佳人怨二首
宝马呜珂蹋晓尘鱼文匕首犯车茵适来行哭里门外昨夜华堂歌舞人
秉烛朝天遂不回路人弹指望髙台墙东便是伤心地夜夜秋萤飞去来
碧涧寺见元九和展上人诗
廊下题诗满壁尘塔前松树已鳞皴古来唯有王文度重见平生竺道人
赠元九文石枕
文章似锦气如虹宜荐华簪绿殿中纵使良飊生旦夕犹堪拂拭愈头风
寄唐州杨八
淮西既是平安地鸦路今无羽檄飞闻道唐州最清静战场耕尽野花稀
伤循州浑尚书
贵人沦落路人哀碧海连天丹旐回遥想长安此时节朱门深巷百花开
同乐天登栖灵寺塔
步步相携不觉难九层云外倚栏干忽然语笑半天上无限游人举眼看
和裴相公傍水闲行
为爱逍遥第一篇时时闲步赏风烟看花临水心无事功业成来二十年
杏园花下
二十馀年作逐臣归来还见曲江春游人莫笑白头醉老醉花间有㡬人
春词
新妆宜面下朱楼深锁春光一院愁行到中庭数花朵蜻蜓飞上玉搔头
忆乐天
寻常相见意殷勤别后相思梦更频每遇登临好风景羡它天性少情人
醉答乐天
洛城洛城何日归故人故人今转稀莫嗟雪里暂时别终拟云间相逐飞
虎丘寺见元相公题名
浐水送君君不还见君题字虎丘山因知早贵兼才子不得多时在世间

[book_title]七言巻六
七言
酬海南马大夫　　　　　　刘禹锡
新辞将印拂朝缨临水登山四体轻犹念天涯未归客瘴云深处守孤灯
寄赠小樊
花面了头十三四春来绰约向人时终须买取名春草处处相将步步随
酬乐天自问
亲友闗心皆不见风光满眼独伤神洛阳城里多池馆处处花开有主人
和令狐相公别牡丹
平章宅里一阑花临到开时不在家莫道两京非逺别春明门外即天涯
赠刘景擢第
湘中才子是刘郎望在长沙住桂阳昨日鸿都新上第五陵年少让清光
和令狐相公闻思帝乡有感
当初造曲者为谁说得思乡恋阙时沧海西头旧丞相停杯处分不须吹
酬令狐见寄
群玉山头住四年每闻笙鹤看诸仙何时得把浮丘袖白日将升第九天
酬令狐春意
一纸书封四句诗芳辰对酒逺相思长吟尽日西南望犹及残春花落时
城内花园值春霜一夕萎谢
楼下芳园最占春年年结伴采花频繁霜一夜相撩扰不似佳人似老人
和裴晋公凉风亭睡觉
骊龙睡后珠元在仙鹤行时步又轻方寸莹然无一事水声来侣玉琴声
答裴公雪夜讶诸公不相访
玉树琼楼满眼新的知开阁待诸賔迟迟来去非无意拟作梁园座右人
和人忆江西故吏歌
侯家故吏歌声发逸处能高怨处低今岁洛中无雨雪眼前风景似江西
赏牡丹
偶然相遇人间世合在増城阿姥家有此倾城好颜色天教晩发赛诸花
有所嗟二首
庾令楼中初见时武昌城外似腰肢相逢相识尽如梦为雨为云今不知
鄂渚濛濛烟雨㣲女郎梦逐暮云归只应长在汉阳渡化作鸳鸯一只飞
和裴令公诮乐天寄奴买马
常奴安得似方回争望追风绝足来若把翠娥酬𫘧駬始知天下有奇才
酬牛相见寄
官冷如浆满病身凌寒不易遇天津少年留取多情兴请待花时作主人
答张侍卫
又被时人写姓名春风引路入京尘知君忆得前身事分付莺花与后生
赴连州诸公置酒相送
谪在三湘最逺洲边鸿不到水南流如今暂寄尊前笑明日辞君步步愁
梁国辞
梁国三郎威徳尊女巫箫鼓走乡村万家长见空山上雨气苍茫生庙门
酬元九
无事寻花至仙境等闲栽树比封君金门通籍真多事黄纸除书每日闻
酬杨侍郎
翔鸾阙底谢皇恩缨上沧浪旧水痕疏傅挥金忽相忆逺擎长句与招魂
答杨敬之时亦谪居
饱霜孤竹声偏切带火焦桐韵不悲今日知音一留聴是君心事不同时
和严给事闻唐昌观玉蕊花下有仙游三首
玉女来看玉蕊花异香先引七香车攀枝弄雪时回顾惊怪人间日易斜
雪蕊琼丝满院春衣轻步步不生尘君平帘下徒相问长伴吹箫别有人
酬杨八副使将赴湖南见寄
知逐征南冠楚才逺劳书信到阳台明朝若到君山上一道巴江自此来
和元相公
玉人紫绶相辉映却要霜须一两茎其奈无成空老去每临明镜若为情
谢惠班竹杖
一茎炯炯琅玕色数节重重玳瑁文拄到高山未登处青云路上愿逢君
常州杨给事新楼
文昌新像尽东来油幕朱门次第开且上新楼看风月㑹乘云雨一时回
和裴令公夜晏
天下苍生望不休东山虽有但时游后来海上仙桃树肯逐人间风露秋
酬李侍郎惠药
隠儿支头对落晖故人书信到柴扉周南留滞商山老星像如今属少㣲
寄李表臣二首
对酒临流奈别何君今已贵我蹉跎分明记取星星鬓他日相逢应更多
世间人事有何穷过后思量尽是空早晩同归洛阳陌卜邻须近祝鸡翁
酬牛相公别后梦同游
已嗟池上别魂惊忽报梦中携手行此夜独归还乞梦老人无睡到天明
酬裴尹携酒兼喜眼疾平
巻尽轻云月更明金箆不用且闲行若倾家酿招来客何必池塘春草生
和滑州李尚书上已忆江南褉事
白马津头春日迟沙洲归雁拂旌旗柳营惟有军中戏不似江南三月时
和西川李尚书伤孔雀及薛涛
玉倪已逐金镮葬翠羽先随秋草萎唯见芙蓉含晓露数行红泪滴清池
后梁二帝碑堂下作
玉马朝周从此辞园陵寂寞对丰碑千行宰树荆州道暮雨萧萧闻子规
答柳柳州三首
日日临池弄小鶵还思写论付宫奴柳家新様元和脚且尽姜芽敛手徒〈柳集亦有是篇〉
小儿弄笔不能嗔涴壁书𥦗且赏勤闻彼梦熊犹未兆女中谁是卫夫人
昔日佣工寄姓名逺劳辛苦写西京近来渐有临池兴为报元常欲抗衡
重别柳柳州
二十年来万事同今朝歧路忽西东皇恩若许归田去晩岁当为田舎翁〈邻易田〉
登清辉楼
浔阳江色潮添满彭蠡秋声夜送来南望庐山千万仭共夸新出栋梁材
遇毛仙翁
武昌山下蜀江东重向仙舟见葛洪又得案前亲礼拜大罗天诀玉函封
寄毗陵杨给事三首
挥毫起制来东省蹛目修名谒外台好著櫜鞬莫惆怅出文入武是全才
曽主鱼书轻刺史今朝自请左鱼来青云直上无多地却要斜飞取势回
东城南陌昔同游坐上无人第二流屈指如今已零落且须欢喜作邻州
陪晏杏园
更将何面上春台百事无成老又催唯有落花无俗态不嫌憔悴满头来
曹刚
大[IMG:万首唐人绝句_2.jpg]嘈𡂐小[IMG:万首唐人绝句_2.jpg]清喷雪含风意思生一聴曹刚弹薄媚人生不合出京城
寄湖州韩中丞
老郎日日忧苍鬓逺守年年厌白𬞟终日相思不相见长频相见见何人
杨柳枝
杨子江头烟景迷隋家官树拂金堤嵯峨犹有当时色半蘸波中水鸟栖
韩信庙
将略兵机命世雄苍黄锺室叹良弓遂令后代登坛者每一寻思怕立功
美温尚书镇定兴元
旌旗入境大无声戮尽鲸鲵汉水清从此世人开耳目始知名将出书生
田顺郎歌
清歌不是世间音玉殿常开称主心唯有顺郎全学得一声飞出九重深
夜闻商人船中筝
大艑髙船一百尺清声促柱十三[IMG:万首唐人绝句_1.jpg]扬州市里商人女来占江西明月天
闻道士弹思归引
仙翁一奏思归引逐客初闻自[IMG:万首唐人绝句_11.jpg]然莫怪殷勤悲此曲越声长苦已三年
喜康将军见访
谪居愁寂似幽栖百草当门茅舍低野猎将军忽相访鹧鸪惊起绕篱啼
尝茶
生拍芳丛鹰嘴芽老郎封寄谪仙家今宵更有湘江月照出霏霏满碗花
月望洞庭
湖光秋月两相和潭面无风镜未磨遥望洞庭山水翠白银盘里一青螺
赴连山〈徳宗山陵〉
当时并冕奉天颜委佩低簪彩仗间今日独来张乐地万重云水望桥山
监祠夕月
西皥分司昼夜平羲和停午太阴生铿锵揖让秋光里观者如云出鳯城
赠李司空妓
髪鬓梳头宫様籹春风一曲杜韦娘司空见惯浑闲事㫁尽苏州刺史肠
家园𤓰熟是故萧相公所遗𤓰种凄然感旧因
赋此诗　　　　　　　　　刘长卿
事去人亡迹自留黄花绿蒂不胜愁谁能更向青门外秋草茫茫觅故侯
寄许尊师
独上云梯入翠微濛濛烟雨映禅扉世人知在中峰里遥礼青山恨不归
酬李穆见寄
孤舟相访至天涯万转云山路更賖欲扫柴门迎逺客青苔黄叶满贫家
送王司马秩满西归
汉代何人访逐臣江边㡬度送归人同官岁岁先辞满唯有青山伴老身
寄别朱拾遗
天书逺召沧浪客㡬度临岐病未能江海茫茫春欲遍行人一骑发金陵
㑹赦后酬主簿所问
江南江北长相忆浅水深山独掩扉重见太平人已老桃源久住不能归
赠秦系
向风长啸戴纱巾野鹤由来不可亲明日东归变名姓五湖烟水觅何人
酬灵澈公相招
石涧泉声久不闻独临长路雪纷纷如今渐欲生黄髪愿脱头冠与白云
赠崔九
怜君一见一悲歌岁岁无如老去何白屋渐看秋草没青云莫道故人多
送建州陆使君
汉庭初拜建安侯天子临轩寄所忧从此向南无限路双旗已去水悠悠
送秦侍御外甥长篆之福州谒鲍大夫秦侍御与大夫有旧
万里闽中去渺然孤舟水上入寒烟辕门拜首孺衣弊貌似牢之岂不怜
闻奉迎皇太后使沈判官至
长乐宫人扫落花君王正使五云车万方臣妾同瞻望疑在层城阿母家
送刘宣之道州谒崔大夫
沅水悠悠湘水春临岐一望一沾巾信陵门下三千客君在长沙见㡬人
过郑山人所居
寂寂孤莺啼杏园寥寥一犬吠桃源落花芳草无寻处万壑千峰独闭门
奉送贺若郎中贼退后之杭州
江上初收战马尘莺声柳色待行春双旌谁道来何暮万井如今有㡬人
𤓰州驿重送梁郎中
渺渺云山去㡬重依依独听广陵锺明朝借问南来客五马双旌何处逢
奉使鄂渚
沧洲不复恋渔竿白髪那堪戴鐡冠客路向南何处是芦花十里雪漫漫
新息道中
萧条独向汝南行客路多逢汉骑营古木苍苍离乱后㡬家同住一孤城
春日晏魏城湘水亭
何年家住此江滨㡬度门前北渚春白髪乱生相顾老黄莺自语岂知人
重送道标上人
衡阳千里故人稀遥逐孤云入翠微春草青青新覆地深山无路若为归
送李判官之润州行营
万里辞家事鼓鼙金陵驿路楚云西江春不肯留行客草色青青送马蹄
将赴南巴至馀干别李十二
江上花催问礼人鄱阳莺报越乡春谁怜别此悲欢异万里青山送逐臣
时平后春日思归
一尉何曽及布衣时平却忆卧柴扉故园柳色催南客春水桃花待北归
送陶十赴杭州摄掾
莫叹江城一掾卑沧洲未是阻心期浙中山色千万状门外潮声朝暮时
使还七里瀬上逢薛承规赴江西贬
迁客归人醉晩寒孤舟暂泊子陵滩怜君更去三千里落日青山江上看
使回赴苏州道中作
春风何是逺相催路尽天涯始却回万里无人空楚水孤帆送客到苏台
昭阳曲
昨夜承恩宿未央罗衣犹带御炉香芙蓉帐小云屏暗杨柳风多水殿凉
非所留繋闻长州军笛声
白日浮云闭不开黄沙谁问冶长猜只怜横笛闗山月知处愁人夜夜来
赠微上人
禅门来往翠微间万里千峰在剡山何时共到天台里身与浮云处处闲
东湖送朱逸人归
山色湖光并在东扁舟归去有樵风莫道野人无外事开田凿井白云中
舟中送李十八
释子身心无有纷独将衣钵去人群相思晩望西林寺唯有钟声出白云
送李穆归淮南
扬州春草新年绿未去先愁去不归淮水问君来早晚无人偏畏过芳菲
观李溱所画美人障子
华堂翠幕春风来内阁金屏晓色开此中一见乱人眼只疑行云到阳台
明月湾寻贺九不遇
故人川上复何之明月湾南空所思故人不在明月在谁见孤舟来去时
送友人东归
闗路迢迢匹马归垂杨寂寂数莺飞怜君献䇿十馀载今去犹为一布衣
七里瀬送严维
秋江渺渺水空波越客孤舟欲傍歌手折衰杨悲老大故人零落已无多
重送裴郎中贬吉州〈五言中有送裴诗〉
猿啼客散暮江头人自伤心水自流同作逐臣君更逺青山万里一孤舟
寻盛禅师兰若
秋草黄花覆古阡隔林何处起人烟山僧独在山中老唯有寒松见少年

[book_title]七言巻七
七言
侍宴临渭亭　　　　　　　　张说
青郊上已艳阳年紫禁皇游祓渭川幸得欢娱承湛露心同草树乐春天
桃花园马上
林间艳色骄天马苑里浓籹伴丽人愿逐南风飞帝席年年含笑舞青春
春和玉真公主游大哥山池
池如明镜月华开山学香炉云气来神藻飞为鹡鸰赋仙声飏出鳯凰台
送梁六
巴陵一望洞庭秋日见孤峰水上浮闻道神仙不可接心随湖水共悠悠
望归舟
山高迥迥面长川江树重重极逺烟形影相随高翥鸟心肝并断北风船
襄阳路逢寒食
去年寒食洞庭波今年寒食襄阳路不辞着处寻山水祇畏还家落春暮
汎洞庭
平湖一望上连天秋景千寻下洞泉忽惊水上江华满疑是乘舟到日边
十五夜御前踏歌二首
花萼楼前雨露新长安城里太平人龙衔火树千灯熖鸡上莲花万树春
帝宫三五戏春台行雨流风莫妒来西域灯轮千影合东华金阙万重开
苏摩遮四首
摩遮本出海西湖琉璃宝眼紫髯须闻道皇恩寰宇宙来将歌舞助欢娱
绣装帊额宝花冠夷歌妓舞借人看自能激水成阴气不虑今年寒不寒
腊月凝阴积帝台齐歌急鼓送寒来油嚢取得天河水将添上寿万年杯
寒气冝人最可怜故将寒水散庭前唯愿圣君无限寿长取新年续旧年
出城寄权璩杨敬之　　　　　李贺
草暖云昏万里春宫花拂面送行人自言汉剑当飞去何事还车载病身
南园一十二首
花枝草蔓眼中开小白长红越女腮可怜日暮⿰香落嫁与春风不用媒
宫北田塍晓气酣黄桑饮露𡨧官帘长腰健妇偷攀折将喂吴王八茧蚕
竹里缲丝挑网车青蝉独噪日光斜桃胶迎夏香琥珀自课越佣能种𤓰
三十未有二十馀白日长饥小甲蔬桥头长老相哀念因遗戎韬一巻书
男儿何不带吴钩收取闗山五十州请君暂上凌烟阁若个书生万戸侯
寻章摘句老雕虫晓月当帘挂玉弓不见年年辽海上文章何处哭秋风
长卿牢落悲空舍曼倩诙谐取自容见买若耶溪水剑明朝归去事𤠔翁
春水初生乳燕飞黄蜂小尾扑花归窗含逺色通书幌鱼拥香钩近石矶
泉沙耎卧鸳鸯暖曲岸回篙舴艋迟泻酒木栏椒叶盖病容扶起种菱丝
边壤今朝忆蔡邕无心裁曲度春风舍南有竹堪书字老去溪头作钓翁
长峦谷口倚嵇家白昼千峰老翠华自履藤鞋收石宻手牵苔絮长莼花
松溪黑水新龙卵桂洞生硝旧马牙谁为虞卿裁道帔轻绡一疋染朝霞
昌谷北园新笋三首
箨落长竿削玉开君看母笋是龙材更容一夜抽千尺别却池园数寸埃
斫取青光写楚辞腻香春粉墨离离无情有恨何人见露染烟啼千万枝
家泉入眼两三茎晓看阴根紫脉生今年水曲春沙上笛管新篁㧞玉青
三月过行宫
渠水红繁拥御墙风娇小叶学蛾妆垂帘几度青春老堪锁千年白日长
酬答二首
金鱼公子夹衫长宻装腰鞓割玉方行处春风随马尾柳花偏打内家香
雍州二月海池春御水䴔䴖暖白𬞟试问酒旗歌板地今朝谁是拗花人
蝴蝶飞
杨花扑帐春云热龟甲屏风醉眼缬东家蝴蝶西家飞白骑少年今日归
临池曲　　　　　　　　　　孟郊
池中春蒲叶如带紫菱成角莲子大罗裙蝉鬓倚迎风双双伯劳飞向东
登科后
昔日龌龊不足夸今朝放荡思无涯春风得意马蹄疾一日看遍长安花
济源寒食五首
风巢袅袅春鸦鸦无子老人仰面嗟柳弓苇箭觑不见高红逺绿劳相遮
女婵童子黄短短耳中闻人惜春晩游蜂匿蝶踏花来却把黄麋一瓮⿱
一日踏春一百回朝朝没脚走芳埃饥童饿马扫花喂向晩饮溪三两杯
长安落花飞天上南风引至三殿前可怜春物亦朝谒唯我孤吟济水边
枋口花开掣手归嵩阳与我留红晖可怜踯跼千万尺拄地拄天疑欲飞
洛桥晩望
天津桥下冰初结洛阳陌下行人绝榆柳萧踈楼阁闲月明直见嵩山雪
伤旧游
去春㑹处今春归花数不减人数稀朝笑片时暮成泣东风一见还西归
闻夜啼
寄泣须寄黄河泉此中泪怨流澈天愁人独有夜灯见一纸乡书泪滴穿
过融上人兰若　　　　　　　孟浩然
山头禅室挂僧衣窗外无人溪鸟飞黄昏半在下山路却听泉声恋翠㣲
济江问舟子
潮落江平未有风轻舟共济与君同时时引领望天末何处青山是越中
送杜十四之江南
荆吴相接水为乡君去春江正渺茫日暮征帆泊何处天涯一望断人肠
越中送人归秦中
试登秦望望秦川遥忆青门春可怜仲月送君从此别他时须及邵平田
答送别　　　　　　　　　　独孤及
洞庭正及𬞟叶衰岂是秦吴别逺时谢君箧中绮端赠何以报之长相思
陪王员外北楼待月
劝酒论心夜不疲含情有待问谁思伫看明月澄清景来照江楼酩酊时
海上懐华中旧游
凉风台上三峰月不夜城边万里沙离别莫言闗塞逺梦魂长在子真家
将还越留别豫章诸公
客鸟倦飞思旧林徘徊犹恋众花阴他时相忆双航苇莫问吴江深不深
送别荆南张判官
𬨎车驷马往从谁梦浦兰台日更迟欲识桃花最深处前程问取武陵儿
和韦郎中寻杨驸马不遇
金屋琼台萧史家暮春三月渭川花到君仙洞不相见谓已吹箫乘早霞
垂花坞醉后戏题
紫蔓青条覆酒壶落花时与竹风俱归时自负花前醉笑向鯈鱼问乐无
自江华之衡阳　　　　　　　吕温
孤舟迟迟怅有违沿湘数日逗清晖人生随分为忧喜回雁峰南是北归
看浑中丞山桃花
朝来驻马香街里风度遥闻语笑声无事闭门教日晩山桃落尽不胜情
酬何处士懐郡楼月
清质悠悠素彩融长天迥陆向为空佳人甚近山城闭一夜相望水镜中
别江华毛令
布锦精尘任土冝疲人识信每相期今朝别后无他嘱虽是蒲鞭也莫施
戏赠灵彻上人
僧家亦有芳尘兴自是禅心无滞境君看池上湛然时何时不受花枝影
感贞元旧节寄窦三卢七
同侍先皇立玉墀中和旧节又支离今朝各自看花处万里遥知掩泪时
初发道州答崔连州海阳亭
吏中习隐好登攀不扰疲人便自闲闻说殷勤海阳事令人转忆舜祠山
答段秀才
尽日看花君不来江城半夜为君开楼中共指南园火红烬随花落碧苔
吐蕃别馆卧病寄朝中亲故二首
星汉纵横车马喧风揺玉佩烛花繁岂知羸卧穷荒外日满山头犹闭门
清时令节千官㑹绝域穷荒一病夫遥想满堂歌笑处几人縁我向西隅
宗礼欲往贵州苦雨戏赠
农人辛苦绿苗齐正爱梅天水满堤知汝使车行意速但令騘马着障泥
道州寄襄阳裴相公
悠悠世路自浮沉岂问仁贤待物心最忆过时留宴处艳歌催酒后亭深
江陵酒中留别坐客
寻常纵恣倚青春不契心期更不亲今日烟波九疑去相逢尽是眼中人
道州送何山人
匣有青萍笥有书何门不可曳长裾应须定取真知者遣对明君说子虚
送戴处士谒杨侍郎
羸马孤童鸟道㣲三千客散独南归山公念旧偏知我今日因君泪满衣
游黄溪
偶寻黄溪日欲没早梅未尽山樱发无事江城闭此身不能坐待花间月
衡州夜后把火看花留客
红芳暗落碧池头把火遥看且少留半夜忽然风更起明朝不复上南栖
看花招李兵曹不至
夭桃红烛正相鲜傲吏闲斋困独眠应是梦中飞作蝶悠扬祇在此花前
镜中叹白髪
年过潘岳才三岁还见星星两鬓中纵使他时能早逹定知不作黑头公
回风有懐
银宫翠岛烟霏霏珠树玲珑朝日辉神仙望见不知处却逐回风何处归
题河州赤岸村
左南桥上见河州遗老相依赤岸头匝塞歌中受恩者谁怜被髪笑东流
题阳人城
忠驱义感即风雷谁道南方乏武才天下起兵诛董卓长沙弟子最先来
晋王龙骧墓
虎旗龙舰顺天风坐引全吴入掌中孙皓小儿何足取便令千载笑争功
刘郎浦
吴蜀成婚此水浔明珠步障屋黄金谁将一女轻天下欲换刘郎鼎峙心
临洮送袁书记归朝〈时袁作僧蕃中呼为袁师〉
忆年十五在江湄闻说平源且半疑岂料殷勤洮水上却将归信寄袁师
题石勒城二首
长驱到处积人头大斾连营压上游建业乌栖何足问慨然归去王中州
天生杰异固难驯应变摧枯若有神夷甫自能疑倚笑忍将虚诞误时人
友人邀听歌有感
文章抛尽爱功名三十无成白髪生辜负壮心羞欲死劳君贵买断肠声
旱甚见权门移芍药花
绿原青垅渐成尘汲水开园日日新四月带花移芍药不知忧国是何人
冬夜即事
百忧攅心起复卧夜长耿耿不可过风吹雪片似花落日照冰纹如镜破
道州郡斋卧病寄东馆诸贤
东池送客醉年华闻道风流胜习家独卧郡斋寥落处隔帘㣲雨湿梨花
送欧阳子还江华郡　　　　　钱起
江华胜事接湘濵千里湖山兴入新才子思归催去棹江花且为驻残春
访李少卿不遇
画㦸朱楼映晩霞高梧寒柳度飞鸦门前不见归轩过城上愁看落日斜
与赵莒茶宴
竹下忘言对紫茶全胜羽客对流霞尘心洗尽兴难尽一树蝉声片影斜
长安落第
花繁柳暗九门深对饮悲歌泪满襟数日莺花皆落羽一回春至一伤心
王右丞堂前芍药花开凄然感懐
芍药花开出旧栏春衫掩泪再来看主人不在花长在更胜青松守岁寒
秋夜送人归襄阳
斗酒忘言良夜深红萱滴露鹤惊林欲知别后思今夕汉水东流是寸心
夜泊鹦鹉洲
月照溪边一罩蓬夜闲清唱有㣲风小楼深巷敲方响水国人家在处同
春郊
水透冰渠渐有声气融烟坞晩来明东风好作阳和使逢草逢花报发生
送崔山人归山
东山残雨挂斜晖野客巢由指翠㣲别酒稍酣乘兴去知君不羡白云归
过故洛城
故城门前春日斜故城门里无人家市朝欲认不知处漠漠野田空草花
陇城
三军版筑脱金刀黎庶翻惭将士劳不忆新城连障起唯惊画角入云高
暮春归故山草堂
谷口春残黄鸟稀辛夷花尽杏花飞始怜幽竹山窗下不改清阴待我归
归雁
潇湘何事等闲回水碧沙明两岸苔二十五[IMG:万首唐人绝句_2.jpg]弹夜月不胜清怨却飞来
晩过横㶚寄张蓝田
乱水东流落照时黄花满迳客来迟林端忽见南山色马上还吟陶令诗
九日田舍
今日吾家野兴偏东篱黄菊映秋田浮云暝鸟飞将尽始逹青山新月前

[book_title]七言巻九
七言
和裴校书鹭鸶飞　　　　　　元稹
鹭鸶鹭鸶何处飞鸦惊雀噪难久依清江见底草堂在一㸃白光终不归
夜池
荷叶团圆茎削削绿萍面上红衣落满地月明思啼螀髙屋无人风张幕
寒食日毛空路示侄
我昔提孩从我兄我今衰白尔初成分明记取原头路百世长须此路行
别孙村老人
年年渐看老人稀欲别孙翁泪满衣未死不知何处去此身终向此原归
和乐天刘家花
闲坊静曲同消日泪草伤花不为春遍问旧交零落尽十人才有两三人
褒城驿二首
容州诗句在褒城㡬度经过眼渐明今日重看满衫泪可怜名字已前生
忆昔万株梨映竹遇逢黄令醉残春梨枯竹尽黄令死今日载来衰病身
和乐天梦亡友刘太白同游二首
君诗昨日到通州万里知君一梦刘闲坐思量小来事祗应元是梦中游
老来东郡复西州行处生尘为丧刘纵使刘君魂魄在也应至死不同游
醉醒
积善坊中前度饮谢家诸婢笑扶行今宵还似当时醉半夜觉来闻笑声
感梦
行吟坐叹知何极影绝魂消动隔年今夜商山馆中梦分明同在后堂前
六年春遣懐八首
伤禽我是笼中鹤沉剑君来泉下龙重纩犹存孤枕在春衫无复旧裁缝
检得旧书三四纸髙低阔狭但成行自言并食寻髙事唯念山深驿路长
公无渡河音响绝已隔前春复去秋今日闲𥦗拂尘土残弦犹迸钿箜篌
婢仆晒君馀服用娇痴稚女绕床行玉梳钿朵香醪解尽日风吹玳瑁筝
伴客消愁长日饮偶然乘兴便醺醺怪来醒后傍人泣醉里时时错问君
我随楚泽波中梗君作咸阳泉下泥百事无心值寒食身将稚女帐前啼
童稚痴狂撩乱走彩球花仗满堂前病身一到穗帷下还向临階背日眠
小于潘岳头先白学取庄周泪莫多止竟悲君须自省川流前后各风波
答友封
荀令香消潘簟空悼亡诗满旧屏风扶床小女君先识应为些些自外翁
梦成之
烛暗船风独梦惊梦君频问向南行觉来不语到明坐一夜洞庭湖水声
哭小女降真
雨㸃轻沤风复惊偶来何事去何情浮生未到无生地暂到人间又一生
哭女樊
秋天净绿月分明何事巴猿不剩鸣应是一声肠㫁去不容啼到第三声
妻满月日相唁
十月辛勤一月悲今朝相见泪淋漓狂花落尽莫惆怅犹胜因花压折枝
杏园
浩浩长安车马尘狂风吹送每年春门前本是空虚界何是栽花误世人
菊花
秋丛绕舍似陶家遍绕篱邉日渐斜不是花中偏爱菊此花开尽更无花
寻西明寺僧不在
春来日日到西林飞锡经行不可寻莲池旧是无波水莫逐狂风起浪心
与呉侍御春游
苍龙阙下陪騘马紫阁峰头见白云满眼流光随日度今朝花落更纷纷
晩春
昼静帘疏燕语频双双鬬雀动階尘柴扉日暮随风掩落尽闲花不见人
先醉
今日尊前败饮名三杯未尽不能倾怪来花下常先醉半是春风荡酒情
独醉
一树芳菲也当春慢随车马拥行尘桃花解笑莺能语自醉自眠那藉人
宿醉
风引春心不自由等闲冲席饮多筹朝来始向花前觉度却醒时一夜愁
惧醉
闻道秋来却夜寒不辞泥水为杯盘殷勤惧醉有深意愁到醉时灯火䦨
羡醉
绮陌髙楼竞醉眠共期憔悴不相怜也应自有寻春日虚度而今正少年
忆醉
自叹旅人行意速每嫌杯酒缓归期今朝偏遇醒时别泪落风前忆醉时
病醉
醉伴见侬因病酒道侬无酒不相窥那知下药还沽底人去人来剩一卮
拟醉
九月闲宵初向火一樽清酒始行杯怜君城外遥相忆冒雨冲泥黒地来
劝醉
宝家能酿销愁酒但是愁人便与销顾我共君俱寂寞只应连夜复连朝
任醉
本怕酒醉浑不饮因君相劝觉情来殷勤满酌从聴醉乍可欲醒还一杯
同醉
柏树台中推事人杏花坛上炼真形心源一种闲如水同醉樱桃树下春
狂醉
一自柏台为御史二年辜负两京春岘亭今日颠狂醉舞引红娘乱打人
伴僧行
春来求事百无成因向愁中识道情花满杏园千万树㡬人能伴老僧行
古寺
古寺春馀日半斜竹风萧爽胜人家花时不到有花院意在寻僧不在花
定僧
落魄闲行不著家偏寻春寺赏年华禅僧偶向花前定满树狂风满树花
观心处
满座喧喧笑语频独怜方丈了无尘灯前便有观心处要似观心有㡬人
智度师二首
四十年前马上飞功名蔵尽拥禅衣石榴园下擒生处独自闲行独自归
三陷思明三突围铁衣抛尽纳禅衣天津桥上无人识闲凭栏杆望落辉
西明寺牡丹
花向琉璃池上生光风[IMG:万首唐人绝句_13.jpg]转紫云英自从天女盘中见直至今朝眼更明
忆杨十二
去时芍药才开赠看却残花已度春只为情深花怆别等闲相见莫相亲
送复梦赴韦令幕
世上如今重检身吾徒耽酒作狂人西曹旧事多持法切莫吐他丞相茵
送刘太白
洛阳大抵居人少从善坊西最寂寥想到刘君独骑马古堤秋树隔中桥
奉诚园
萧相深诚奉至尊旧居求作奉诚园秋来古巷无人扫树满空墙闭㦸门
与太白同之东洛至栎阳太白染疾驻行予九月二十五日至华岳寺雪后望山
共作洛阳千里伴老刘因疾驻行轩今朝独自山前立雪满山峰倚寺门
野狐泉柳林
去日野狐泉上柳紫芽初绽拂眉低秋来寥落惊风雨叶满空林踏作泥
酬胡三慿人问牡丹
窃见胡三问牡丹为言依旧满西栏花时何处偏相忆寥落衰红雨后看
酬乐天秋兴见赠末句云莫怪独吟秋兴苦比君校近二毛年
劝君休作悲秋赋白髪如星也任垂毕竟百年同是梦长年何异少何为
雪后宿同轨店上法䕶寺钟楼望月
满山残雪满山风野寺无门院院空烟火渐稀孤店静月明深夜古楼中
陪韦尚书文归履信宅
紫垣驺骑入华居公子文衣䕶锦舆眠阁书生复何事也骑羸马从尚书
永真二年正月二日上御丹鳯楼赦天下予与李公垂庾顺之间行曲江不及盛观
春来饶梦慵朝起不看千官拥画楼却著闲行是忙事数人同傍曲江头
韦居守晩岁常言退休之志因署其居曰大隠洞命予赋诗
谢公潜有东山意已向朱门启洞门大隠犹疑恋朝市不如名作罢归园
赠李十二牡丹花片
莺涩馀声絮堕风牡丹花尽叶成丛可怜颜色经年别收取朱栏一片红
题李十一修行里居璧
云阙朝回尘骑合杏花春尽曲江闲怜君虽在城中住不隔人家便是山
靖安穷居
喧静不由居逺近大都车马就权门野人住处无名利草满空階树满园
赠乐天
等闲相见销长日也有闲时更学琴不是眼前无外物不闗心事不经心
骆口驿二首
邮亭壁上数行字崔李题名王白诗尽日无人共言语不离墙下至行时
二星徼外通蛮服五夜灯前草御文我到东川恰相半向南看月北看云
清明日
当年寒食好风轻触处相随取次行今日清明汉江上一身骑马县官迎
亚枝红
平阳池上亚枝红怅望山邮是事同还向万竿深竹里一枝浑卧碧流中
梁州梦
梦君同绕曲江头也向慈恩院院游亭吏呼人排去马忽惊身在古梁州
江上行
闷见汉江流不息悠悠漫漫竟何成江流不语意相问何事逺来江上行
汉江上笛
少年为写游梁赋最说汉江闻笛愁今夜聴时在何处月明西县驿南楼
邮亭月
君多务实我多情大抵偏嗔歩月明今夜山邮与蛮瘴君应坚卧我还行
嘉陵驿二首
嘉陵驿上空床客一夜嘉陵江水声仍对墙南满山树野花撩乱月胧明
墙外花枝压短墙月明还照半张床无人会得此时意一夜独眠西畔廊
百牢闗
嘉陵江上万重山何事临江一破颜自笑只縁人敬仲等闲身度百牢闗
江花落
日暮嘉陵江水东梨花万片逐江风江花何处最肠㫁半落江流半在空
嘉陵江二首
秦人惟识秦中水长想呉江与蜀江今日嘉川驿楼下可怜如练绕明𥦗
千里嘉陵江水声何年重绕此江行只应添得清宵梦时见满江秋月明
西县驿
去时楼上清明夜月照楼前撩乱花今日成阴复成子可怜春尽未还家
望喜驿
满眼文书堆案边眼昏偷得暂时眠子规惊觉灯又灭一道月光横枕前
好时节
身骑騘马峨嵋下面带霜威卓氏前虚度东川好时节酒楼元被蜀儿眠
夜深行
夜深犹自绕江行震地江声似鼓声渐见戍楼疑近驿百牢闗吏火前迎
望驿台
可怜三月三旬足怅望江边望驿台料得孟光今日语不曽春尽不归来
封书
鹤台南望白云闗城市犹存暂一还书出歩虚三百韵蕊珠文字在人间
仁风李著作园醉后寄李十
胧明春月照花枝花下莺声似管儿却笑西京李员外五更骑马趁朝时
灯影
洛阳昼夜无车马漫挂红纱满树头见说平时灯影里𤣥宗潜伴太真游
书乐天纸
金銮殿里书残纸乞与荆州元判司不忍拈将等闲用半封京信半题诗
送元颖杜君
江上五年同送客与君常羡北归人今朝又送君先去千里洛阳城里尘
酬李甫见赠十首
宋玉悲秋续楚词阴铿官慢足闲诗亲情书札相安慰多道萧何作判司
杜甫天才颇绝伦每寻诗巻似情亲怜渠直道当时语不著心源傍古人
千岁荒狂任博徒援莎五木掷枭卢野诗良辅偏伶假长借金鞍迓酒胡
曽经倬立侍丹墀绽蕊宫花拂面枝雉尾扇开朝日出柘黄衫对碧霄垂
一自低心翰墨场箭䪐抛尽负书囊近来兼爱休粮药柏叶莎罗杂豆黄
莫笑风尘满病颜此生元在有无间巻舒莲叶终难湿去住云心一种闲
无事抛棋侵虎口㡬时开眼复聨行终须杀尽縁边敌四面通流掩太荒
原宪甘贫每自开子春伤足少人哀巷南唯有陈居士时学文殊一问来
每识闲人如未识与君相识便相怜经句不解来过宿忍见空床夜夜眠
开拆新诗展大璆明珠[IMG:万首唐人绝句_13.jpg]转玉音浮酬君十首三更坐减却当时半夜愁
和乐天招钱蔚章看山
碧落招邀闲旷望黄金城外玉方壶人间还有大江海万里烟波天上无
折花枝送行
樱桃花下送君时一寸春心逐折枝别后相思最多处千株万片绕林垂

[book_title]七言巻十
七言
寄刘颇二首　　　　　　　　元稹
平生嗜酒颠狂甚不许诸公占丈夫唯爱刘君一片胆近来还敢似人无
前年碣石烟尘起共看官军过洛城无限公卿因战得与君依旧绿衫行
晨起送使病不能行因过王十一馆居二首
自笑今朝误夙兴逢他御史疟相仍过君未起房门掩深映寒𥦗一盏灯
宻宇深房小火炉饭香鱼熟近中厨野人爱静仍耽寝自问黄昏肯去无
送孙胜
桐花暗淡柳惺愡池带轻波柳带风今日与君临水别可怜春尽宋亭中
逺望
满眼伤心冬景和一山红树寺边多仲宣无限思乡泪漳水东流碧玉波
陪张湖南晏望岳楼〈𬓲为监察御史张中丞知权事〉
观象楼前奉末班绛峰只似殿亭间今日髙楼重陪晏雨笼衡岳是南山
岳阳楼
岳阳楼上日衔𥦗影到深潭赤玉幢怅望残春万般意满棂湖水入西江
寄庾敬休
小来同在曲江头不省春时不共游今日江风好暄暖可怜春尽古湘州
买花栽二首
买得山花一两栽离乡别土易摧𬯎欲知北客留南意看取南花北地来
南花北地种应难且向船中尽日看纵使将来眼前死犹胜抛掷在空栏
宿石机
石矶江水夜潺湲半夜江风引杜鹃灯暗酒醒颠倒枕五更斜月入空船
桐花
去日桐花半桐叶别来桐树老桐孙城中过尽无穷事白髪满头归故园
西归十二首
双堠频频减去程渐知身得近京城春来爱有归乡梦一半犹疑梦里行
五年江上损容颜今日春风到武闗两纸京书临水读小桃花树满商山
独归諌院韦丞相共贬河南亚大夫今日还乡独憔悴㡬人怜见白髭须
只去长安六日期多应及得杏花时春明门外谁相待不梦闲人梦酒卮
白头归舍意如何贺处无穷吊亦多左降去时裴相宅旧来车马㡬人过
还乡何用泪沾襟一半云霄一半沉世事惭多饶怅望旧曽行处便伤心
闲游寺观从容到遍问亲知次第寻肠㫁裴家光徳宅无人扫地㦸门深
一世营营死是休生前无事定无由不知山下东流水何事长须日夜流
今朝西渡丹河水心寄丹河无限愁若到庄前竹园下殷勤为绕故山流
寒𥦗风雪拥深炉彼此相伤指白须一夜思量十年事㡬人强健㡬人无
云覆蓝桥雪满溪须臾便与碧峰齐风回面市连天合冻压花枝著水低
寒花带雪满山腰著柳冰珠满碧条天色渐明回一望玉尘随马渡蓝桥
小碎
小碎诗篇取次书等闲题柱意何如诸郎到处相应问留取三行代鲤鱼
和乐天髙相宅
莫愁已去无穷事漫苦如今有恨身二百年来城里宅一家知换㡬多人
和乐天仇家酒
病嗟酒户年年减老觉尘机渐渐深饮罢醒馀更惆怅不如闲事不经心
和乐天赠云寂僧
欲离烦恼三千界不在禅门八万条心火自生还自灭云师无路与君销
沣西别〈乐天传载樊宗宪李景信两秀才侄谷三月三十日相饯送〉
今朝相送自同游酒语诗情替别愁忽到沣西总回去一身骑马向通州
寄昙嵩寂三上人
长学对治思苦处偏将死苦教人间今因为说无生死无可对治心更闲
题漫天岭智蔵师兰若〈僧云住此二十八年〉
僧临大道阅浮生来往憧憧利与名二十八年何限客不曽闲见一人行
苍溪县寄扬州兄弟
苍溪县下嘉陵水入峡穿江到海流慿仗鲤鱼将逺信雁回时节到扬州
长滩梦李绅
孤吟独寝意千般合眼逢君一夜欢惭愧梦魂无逺近不辞风雨到长滩
见乐天诗
通州到日日平西江馆无人虎印泥忽向破檐残漏处见君诗在柱心题
闻乐天受江州司马
残灯无熖影幢幢此夕闻君谪九江垂死病中仍怅望暗风吹雨入寒𥦗
岁日赠去非
君思曲水嗟身老我望通州感道穷同入新年两行泪白头翁坐说城中
雨声
风吹竹叶休还动雨㸃荷心暗复鸣曽向西江船上宿惯闻寒夜滴蓬声
奉和荥阳公离筵作
南郡生徒辞绛帐东山妓乐拥红旌钧天排比箫韶待犹顾人间有别情
嘉陵水
古时应是山头水自古流来江路深若使江流会人意也应知我逺来心
阆州开元寺壁题乐天诗
忆君无计冩君诗冩尽千行说向谁题在阆州东寺壁㡬时知是见君时
凭李忠州寄书乐天
万里寄书将出峡却凭巫峡寄江州伤心最是江头月莫把书将上庾楼
得乐天书
逺信入门先有泪妻惊女哭问何如寻常不省曽如此应是江州司马书
寄白乐天
无身尚拟魂相就身在那无梦往还直到他身亦相觅不能空寄树中环
酬知退
终须修到无修处闻尽声闻始不闻莫著妄心销彼我我心无我亦无君
通州
平生欲得山中住天与通州绕郡山睡到日西无一事月储三万买教闲
喜李十一景信到
何事相逢翻有泪念君縁我到通州留君剩住君须住我不自由君自由
与李十一夜饮
寒夜灯前赖酒壶与君相对兴犹孤忠州刺史应闲卧江水猿声睡得无
赠李十一
淮水连年起战尘油旌三换一何频共君前后俱从事羞见功名与别人
寒食日
今年寒食好风流此日一家同出游碧水青山无限思莫将心道是涪州
别李十一五绝
巴南分与亲情别不料与君床并头为我逺来休怅望折君灾难是通州
京城每与闲人别犹自伤心与白头今日别君心更苦别君縁是在通州
万里尚能来逺道一程那忍便分头鸟笼𤠔槛君应会十步向前非我州
来时见我江南岸今日送君江上头别后料添新梦寐虎惊蛇伏是通州
闻君欲去潜销骨一夜暗添新白头明朝别后应肠㫁独棹破船归到州
酬乐天醉别
前回一去五年别此别又知何日回好住乐天休怅望匹如元不到京来
酬乐天雨后见忆
雨滑危梁性命愁差池一步一生休黄泉便是通州郡渐入深泥渐到州
和乐天题王家亭子
风吹笋箨飘红砌雨打桐花盖绿莎都大资人无暇日泛池全少买池多
酬乐天频梦微之
山水万重书㫁绝念君怜我梦相闻我今因病魂颠倒唯梦闲人不梦君
琵琶
学语胡儿撼玉铃甘州破里最星星使君自恨常多事不得工夫夜夜聴
春词
山翠湖光似欲流蜂声鸟思却堪愁西施颜色今何在但看春风百草头
酬乐天舟泊夜读微之诗
知君暗泊西江岸读我闲诗欲到明今夜通州还不睡满山风雨杜鹃声
酬乐天武闗南见微之题山石榴花诗
比因酬赠为花时不为君行不复知又更㡬年还共到满墙尘土两篇诗
酬乐天寄生衣
秋茅处处流痎疟夜鸟声声哭瘴云羸骨不胜纎细物欲将文服却还君
酬乐天三月三日见寄
常年此日花前醉今日花前病里销独倚破帘闲怅望可怜虚度好春朝
瘴塞
瘴塞巴山哭鸟悲红妆少妇敛啼眉殷勤奉药来相劝云是前年欲病时
红荆
庭中栽得红荆树十月花开不待春直到孩提尽惊怪一家同是北来人
黄草峡聴柔之琴二首
胡笳夜奏塞声寒是我乡音聴渐难料得小来辛苦学又应知向峡中弹
别鹤凄清觉露寒离声渐咽命雏难怜君伴我涪州宿犹有心情彻夜弹
书剑
渝江剑刃皆欧冶巴吏书踪尽子云唯我心知有来处泊船黄草夜思君
别毅郎二首
尔爷只为一杯酒此别那知死与生儿有何辜才七岁亦教儿作瘴江行
爱惜尔爷唯有我我今憔悴望何人伤心自比笼中鹤剪尽羽翎愁到身
自责
犀带金鱼束紫袍不能将命报分毫他时得见牛常侍为尔君前捧佩刀
送公度之福建
棠阴犹在建康矶此去那论是与非若见白头须尽敬恐曽江岸识胡威
喜五兄自泗州至
眼中三十年来泪一望云南一度垂惭愧临淮李常侍逹教形影暂相随
杏花
常年出入古银台每怪春风例早回惭愧杏园行在景同州园里也先开
第三岁日咏春风凭杨员外寄长安柳
三日春风已有情拂人头面稍怜轻殷勤为报长安柳莫惜枝条动软声
聴妻弹别鹤操
别鹤声声怨夜[IMG:万首唐人绝句_1.jpg]闻君此奏欲潸然商瞿五十知无子便付琴书与仲宣
赠乐天
莫言邻境易经过彼此分符欲奈何垂老相逢暂离别白头期限各无多
重赠
休遣玲珑唱我诗我诗多是别君词明朝又向江头别月落潮平是去时
别后西陵晩眺
晩日未抛诗笔砚夕阳空望郡楼台与君后会知何日不似潮头暮却回
酬乐天重寄别
却报君侯聴苦词老头抛我欲何之武牢闗外虽分手不似如今衰白时
寄浙西李大夫四首
柳眼梅心渐欲春白头西望忆何人金陵太守曽相伴共踏银台一路尘
蕊珠深处少人知网索西临太液池浴殿晓开天语后歩廊骑马笑相随
禁林同直话交情无夜无曽不到明最忆西楼人静后玉宸锺磬两三声
由来鹏化便图南浙右谁雄我未甘早渡西江好归去莫抛舟楫滞春潭
为乐天自勘诗集
春野醉吟十里程斋宫潜咏万人惊今宵不寐到明读风雨晓闻开鏁声
题长庆四年历日尾
残历半张馀十四灰心雪鬓两凄然定知新岁御楼后从此不知长庆年
夜晏南陵留别　　　　　　李嘉祐
雪满前庭月色闲主人留客未能还预愁明日相思处匹马千山与万山
题前溪馆
两年谪宦在江西举目云山要自迷今日始知风土异浔阳南去鹧鸪啼
过乌江公山寄钱起
雨过青山猿叫时愁人泪㸃石榴枝无端王事还相繋肠㫁蒹葭君不知
王舎人竹楼
傲吏身闲笑五侯西江取竹起髙楼南风不用蒲葵扇纱帽闲眠对水鸥
韦润州后亭海榴
江上年年小雪迟年光独报海榴知寂寂山城风日暖谢公含笑向南枝
送崔十一弟归北京
潘郎美貌谢公诗银印花騘年少时楚地江皋一为别晋山沙水独相思
访韩司空不遇
图画风流似伯康文词体格效陈王蓬莱对去归常晩丛雀闲飞满夕阳
䖍上人竹房
诗思禅心共竹闲任他流水向人间手持如意髙𥦗里斜日沿江千万山
木芙蓉
水面芙蓉秋已衰繁条到是著花时平明露滴垂红脸似有朝愁暮落悲
袁江口忆王郎中
京华不啻三千里客泪如今一万双若个最为相忆处青风黄竹入袁江
柳　　　　　　　　　　　　韩琮
折柳歌中得翠条逺移金殿种青霄上阳宫女含声送不忍先归舞细腰
杨柳枝
梁苑隋堤事已空万条犹带旧春风那堪更想千年后谁见杨花入汉宫

[book_title]七言巻十一
七言
春题华阳观　　　　　　　白居易
帝子吹箫逐鳯皇空留仙洞号华阳落花何处堪惆怅头白宫人扫影堂
秋雨中赠元九
不堪红叶青苔地又是凉风暮雨天莫怪独吟秋思苦比君较近二毛年
城东闲游
宠辱忧欢不到情任他朝市自营营独寻秋景城东去白鹿原头信马行
华阳观桃花时招李六拾遗饮
华阳观里仙桃发把酒看花心自知争忍开时不同醉明朝后日即空枝
洛中春感
莫悲金谷园中月莫叹天津桥上春若学多情寻往事人间何处不伤神
寄陆补阙〈前年同登科〉
忽忆前年科第后此时鸡鹤暂同群秋风惆怅须吹散鸡在中庭鹤在云
华阳观中八月十五日夜招友玩月
人道中秋明月好欲邀同赏意如何华阳洞里秋坛上今夜清光此处多
曲江忆元九
春来无伴闲游少行乐三分减二分何况今朝杏园里闲人逢尽不逢君
过刘三十二故宅
不见刘君来近远门前两度满枝花朝来惆怅宣平过桞巷当头第一家
下邽庄南桃花
村南无限桃花发唯我多情独自来日暮风吹红满地无人解惜为谁开
三月三十日题慈恩寺
慈恩春色今朝尽尽日徘徊倚寺门惆怅春归留不得紫藤花下渐黄昏
看浑家牡丹花戏赠李二十
香胜烧兰红胜霞城中最数令公家人人散后君须看归到江南无此花
戏题新栽蔷薇
移根易地莫憔悴野外庭前一种春少府无妻春寂寞花开将尔当夫人
酬王十八李大见招游山
自怜幽会心期阻复愧嘉招书信频王事牵身去不得满山松雪属他人
县南花下醉中留刘五
百岁几回同酩酊一年今日最芳菲愿将花赠天台女留取刘郎到夜归
宿杨家
杨氏弟兄俱醉卧披衣独起下高斋夜深不语中庭立月照藤花影上阶
醉中留别杨六兄弟
春初携手春深散无日花间不醉狂别后何人堪共醉犹残十日好风光
醉中归盩厔
金光门外昆明路半醉腾腾信马回数日非关王事系牡丹花尽始归来
游云居寺赠穆三十六地主
乱峰深处云居路共踏花行独惜春胜地本来无定主大都山属爱山人
和王十八蔷薇涧花时有懐萧侍御兼见赠
霄汉风尘俱是系蔷薇花萎故山深怜君独向涧中立一把红芳三处心
再因公事到骆口驿
今年到时夏云白去年来时秋树红两度见山心有愧皆因王事到山中
期李十二文略王十八质夫不至独宿仙游寺
文略也从牵吏役质夫何故恋嚣尘始知解爱山中宿千万人中无一人
酬赵秀才赠新登科诸先辈
莫羡蓬莱鸾鹤侣道成羽翼自生身看君名在丹台者尽是人间修道人
过天门街
雪尽终南又欲春遥怜翠色对红尘千车万马九衢上回首看山无一人
惜玉蕊花有懐集贤王校书起
芳意将阑风又吹白云离叶雪辞枝集贤雠校无闲日落尽瑶花君不知
重到毓材宅有感
欲入中门泪满巾庭花无主两回春轩𥦗帘幕皆依旧只是堂前欠一人
乱后过流沟寺
九月徐州新战后急风杀气满山河唯有流沟山下寺门前依旧白云多
叹髪落
多病多愁心自知行年未老髪先衰随梳落去何须惜不落终须变作丝
留别呉七正字
成名共记甲科上署吏同登芸阁间唯是尘心殊道性秋蓬常转水长闲
邯郸至除夜思家
邯郸驿里逢冬至抱膝灯前影伴身想得家中夜深坐还应说著逺行人
感故张仆射诸妓
黄金不惜买蛾眉拣得如花三四枝歌舞教成心力尽一朝身去不相随
游仙游山
暗将心地出人间五六年来人怪闲自嫌恋着未全尽犹爱云泉多在山
见尹公亮新诗
䄂里新诗十首馀吟看句句是琼琚如何持此将干谒不及公卿一字书
长安闲居
风竹松烟昼掩关意中长似在深山无人不怪长安住何独朝朝暮暮闲
秘书省中忆旧山
厌从薄宦校青简悔别故山思白云犹喜兰台非傲吏归时应免动移文
江南送北客因凭寄徐州兄弟书
故园望断欲何如楚水吴山万里馀今日因君访兄弟数行乡泪一封书
长安正月十五日
喧喧车骑帝王州羁病无心逐胜游明月春风三五夜万人行乐一人愁
宿桐庐馆同崔存度醉后作
江海漂漂共旅游一樽相劝散穷愁夜深醒后愁还在雨滴梧桐山馆秋
寒食月夜
风香露重梨花湿草舎无灯愁未入南邻北里歌吹时独倚柴门月中立
晚秋闲居
地僻门深少送迎披衣闲坐飬幽情秋庭不扫携藤杖闲踏梧桐黄叶行
为薛台悼亡
半死梧桐老病身重泉一念一伤神手携稚子夜归院月冷房空不见人
途中寒食
路旁寒食行人尽独占春愁在路旁马上垂鞭愁不语风吹百草野田香
题流沟寺古松
烟叶葱茏苍麈尾霜皮驳落紫龙鳞欲知松老看尘壁死却题诗几许人
代邻叟言懐
人生何事心无定宿昔如今意不同宿昔愁身不得老如今恨作白头翁
寄湘灵
泪眼凌寒冻不流毎经高处即回头遥知别后西楼上应凭栏干独自愁
冬至宿杨梅馆
十一月中长至夜三千里外远行人若为独宿杨梅馆冷枕单床一病身
临江送夏瞻
悲君老别我霑巾七十无家万里身愁见舟行风又起白头浪里白头人
冬夜示敏巢
炉火欲消灯欲尽夜长相对百忧生他时诸处重相见莫忘今宵灯下情
及第后忆旧山
偶献子虚登上第却吟招隠忆中林春萝秋桂莫惆怅纵有浮名不系心
题𥦗竹
不用裁为鸣鳯管不须截作钓鱼竿千花百草凋零后留向纷纷雪里看
花下自劝酒
酒盏酌来须满满花枝看即落纷纷莫言三十是年少百岁三分已一分
题李十一东亭
相思夕上松台立蛩思蝉声满耳秋惆怅东亭风月好主人今夜在鄜州
重寻杏园
忽忆芳时频酩酊却寻醉处重徘徊杏花结子春深后谁解多情又独来
曲江独行
独来独去何人识厩马朝衣野客心闲爱无风水邉坐杨花不动树阴阴
同李十一醉忆元九
花时同醉破春愁醉折花枝作酒筹忽忆故人天际去计程今日到梁州
同钱员外题绝粮僧
三十年来坐对山唯将无事化人间斋时往往闻钟笑一食何如不食闲
绝句代书赠钱员外
欲寻秋景闲行去君病多慵我兴孤可惜今朝山最好强能骑马出来无
禁中九日对菊花酒忆元九
赐酒盈杯谁共持宫花满把独相思相思只傍花邉立尽日吟君咏菊诗
答张籍
怜君马瘦衣裘薄许到江东访鄙夫今日正闲天又暖可能扶病暂来无
曲江早春
曲江桞条渐无力杏园伯劳初有声可怜春浅游人少好傍池邉下马行
见元九悼亡诗
夜泪暗销明月幌春肠遥断牡丹庭人间此病治无药唯有楞伽四巻经
寒食夜
无月无灯寒食夜夜深犹立暗花前忽因时节惊年几四十如今欠一年
杏园花落时招钱员外同醉
花园欲去去应迟正是风吹狼籍时近西数树犹堪醉半落春风半在枝
同钱员外禁中夜直
宫漏三声知半夜好风凉月满松筠此时闲坐寂无语药树影中唯两人
禁中夜作书与元九
心绪万端书两纸欲封重读意迟迟五声宫漏初明后一㸃𥦗灯欲灭时
寄陈式五兄
年来白髪两三茎忆别君时髭未生惆怅料君应满鬓当初是我十年兄
送元八归鳯翔
莫道岐州三日程其如风雪一身行与君况是经年别暂到城来又出城
雨雪放朝因懐微之
归骑纷纷满九衢放朝三日为泥涂不知雨雪江陵府今日排衙得免无cq=126
咏懐
岁去年来尘土中眼看变作白头翁如何办得归山计两顷村田一亩宫
酬钱员外雪中见寄
松雪无尘小院寒闭门不似住长安烦君想我看心坐报道心空无可看
独酌忆微之
独酌花前醉忆君与君春别又逢春惆怅银杯来处重不曾盛酒劝闲人
微之宅残牡丹
残红零落无人赏雨打风摧花不全诸处见时犹怅望况当元九小亭前
酬王十八见寄
秋思太白峰头雪晴忆仙游洞口云未报皇恩归未得惭君为寄北山文
和钱员外青龙寺上方望旧山
旧峰松雪旧溪云怅望今朝遥属君共道使臣非俗吏南山莫动北山文
惜牡丹花二首
惆怅階前红牡丹晚来唯有两枝残明朝风起应吹尽夜惜衰红把火看
寂寞萎红低向雨离披破𧰟散随风晴明落地犹惆怅何况飘零泥土中
答元奉礼同宿见赠
相逢俱叹不闲身直日常多斋日频晓鼓一声分散去明朝风景属何人
和元九骆口驿旧题诗
拙诗在壁无人爱鸟污苔侵文字残唯有多情元侍御绣衣不惜拂尘看
山枇杷花二首
万重青嶂蜀门口一树红花山顶头春尽忆家归未得低红如解替君愁
叶如裙色碧绡浅花似芙蓉红粉轻若使此花兼解语推囚御史定违程
亚枝花
山邮花木似平阳愁杀多情騘马郎还似升平池畔坐低头向水自看妆
江上笛
江上何人夜吹笛声声似忆故园春此时闻者堪头白况是多愁少睡人
嘉陵夜有懐二首
露湿墙花春意深西廊月上半床阴怜君独卧无言语惟我知君此夜心
不明不暗胧胧月非暖非寒慢慢风独卧空床好天气平明闲事到心中
夜深行
百牢关外夜行客三殿角头宵直人莫道近臣胜远使其如同是不闲人
望驿台
靖安宅里当𥦗桞望驿台前扑地花两处春光同日尽居人思客客思家
江岸梨花
梨花有思縁和叶一树江头恼杀君最似孀闺年少妇白妆素袖碧纱裙
寄上大兄
秋鸿过尽无书信病戴纱巾强出门独上荒台东北望日西愁立到黄昏
寄内
桑条初绿即为别柿叶半红犹未归不如村妇知时节解为田夫秋捣衣
叹元九
不入城门来五载同时班列尽官高何人牢落犹依旧唯有江陵元士曹
得袁相书
糓苖深处一农夫面黒头斑手把锄何意使人犹识我就田来送相公书
游悟真寺山下别张殷衡
世縁未了住不得孤负青山心共知愁君又入都门去即是红尘满眼时
病中得樊大书
荒村破屋经年卧寂绝无人问病身唯有东邻樊著作至今书信尚殷勤
开元九诗书巻
红笺白纸两三束半是君诗半是书经年不展縁身病今日开看生蠹鱼
夜坐
庭前尽日立到夜灯下有时坐彻明此情不语何人㑹时复长吁三两声
暮立
黄昏独立佛堂前满地槐花满树蝉大抵四时心总苦就中肠断是秋天
村夜
霜草苍苍虫切切村南村北行人绝独出前门望野田月明荞麦花如雪
闻虫
闻虫唧唧夜绵绵况是秋阴欲雨天犹恐愁人暂得睡声声移近卧床前
寒食夜有懐
寒食非长非短夜春风不热不寒天可怜时节堪相忆何况无灯各早眠

[book_title]七言巻十二
七言
得钱舎人书问眼疾　　　　白居易
春来眼暗少心情㸃尽黄连尚未平惟得君书胜得药开缄未读眼先明
九日寄行简
摘得菊花携得酒远村骑马思悠悠下邽田土平如掌何处登高望梓州
村居
田园苍莽经春早篱落萧条尽日风若问经过谈笑者不过田舎白头翁
王昭君二首
满面胡沙满鬓风眉销残黛脸销红愁苦辛勤憔悴尽如今却似画图中
汉使却回凭寄语黄金何日赎蛾眉君王若问妾颜色莫道不如宫里时
游城南留元九李二十晚归
老游春饮莫相违不独花稀人亦稀更劝残杯看日影犹应趁得鼓声归
重见元九
容貎一日减一日心情十分无九分毎逢陌路犹嗟叹何况今朝是见君
高相宅
青苔故里懐恩地白髪新生抱病身涕泪虽多无哭处永宁门馆属他人
张十八
谏垣几见迁遗补宪府频闻转殿监独有咏诗张太祝十年不改旧官衘
刘家花
刘家墙上花还发李十门前草又春处处伤心心始悟多情不及少情人
裴五
莫怪相逢无笑语感今思旧㦸门前张家伯仲偏相似毎见清扬一惘然
仇家酒
年年老去欢情少处处春来感事深时到仇家非爱酒醉时心胜醒时心
恒寂师
旧游分散人零落如此伤心事几条㑹逐禅师坐禅去一时灭尽定中消
靖安北街赠李二十
榆荚抛钱桞展眉两人并马语行迟还似往年安福寺共君私试却回时
赋得听邉鸿
惊风吹起塞鸿群半拂平沙半入云为问昭君月下听何如苏武雪中闻
和元八侍御升平新居四绝句
看花屋
忽惊映树新开屋却似当檐故种花可惜年年红似火今春始得属元家
累土山
堆土渐高山意出终南移入户庭间玉峰蓝水应惆怅恐见新山望旧山
高亭
亭脊太高君莫折东家留取当西山好看落日斜㗸处一片春岚映半环
松树
白金换得青松树君既先栽我不栽幸有西风应凭仗夜深偷送好春来
醉后却寄元九
蒲池村里匆匆别沣水桥邉兀兀回行到城门残酒醒万重离恨一时来
重别华阳观旧居
忆昔初年三十二当时秋思已难堪若为重入华阳院病鬓愁心四十三
答劝酒
莫怪近来都不饮几回因醉却沾巾谁料平生狂酒客如今变作酒悲人
题王侍御池
朱门深锁春池满岸落蔷薇水浸莎毕竟林塘谁是主主人来少客来多
听水部吴员外新诗
朱绂仙郎白雪歌和人虽少爱人多明朝与向诗家道水部如今不姓何
雨夜忆元九
天阴一日但堪愁何况连宵雨不休一种雨中君最苦偏梁阁道向通州
雨中携元九访元八侍御
微之诗巻忆同开假日多应不入台好句无人堪共咏冲泥踏水就君来
寄生衣与微之
浅色縠衫轻似雾纺花纱裤薄于云莫嫌轻薄但知著犹恐通州热杀君
白牡丹
白花冷澹无人爱亦占芳名道牡丹应似东宫白赞善被人还唤作朝官
梦旧
别来老大苦修道链得离心成死灰平生忆念消磨尽昨夜因何入梦来
戏题卢秘书新移蔷薇
风动翠条腰袅娜露垂红萼泪阑干移他到此湏为主不为花人莫使看
曲江夜归闻元八见访
自入台来见面稀班中遥得揖容辉早知相忆来相访悔待江头明月归
苦热题恒寂师禅室
人人避暑走如狂独有禅师不出房可是禅房无热到但能心静即身凉
病中答招饮者
愿我镜中悲白髪尽君花下醉青春不縁眼痛兼身病可是尊前第二人
燕子楼三首
满𥦗明月满帘霜被冷灯残拂卧床燕子楼中霜月夜秋来只为一人长
钿晕罗衫色似烟几回春暮即[IMG:万首唐人绝句_16.jpg]然自从不舞霓裳曲叠在空箱十一年
今春有客洛阳回曾到尚书墓上来见说白杨堪作柱争教红粉不成灰
初贬官过望秦岭
草草辞家忧后事迟迟去国问前途望秦岭上回头立无限秋风吹白须
蓝桥驿见元九诗
蓝桥春雪君归日秦岭秋风我去时每到驿亭先下马循墙绕柱觅君诗
韩公堆寄元九
韩公堆北涧西头冷雨凉风拂面秋努力南行少惆怅江州犹似胜通州
武关南见元九题山石榴花见寄
往来同路不同时前后相思两不知行过关门三四里榴花不见见君诗
题商山庙
卧逃秦乱起安刘舒巻如云得自由若有精灵应笑我不成一事谪江州
白鹭
人生四十未全衰我为愁多白髪垂何故水邉双白鹭无愁头上亦垂丝
江上唫元八绝句
大江深处月明时一夜唫君小律诗应有水仙濳出听翻将唱作歩虚词
登郢州白雪楼
白雪楼中一望乡青山簇簇水茫茫朝来渡口逢京使说道烟尘近洛阳
舟夜赠内
三声𤠔后垂乡泪一叶舟中载病身莫凭水囱南北望月明月暗向愁人
逢旧
我留白髪添新恨君扫青娥减旧容应被傍人怪惆怅少年离别老相逢
浦中夜泊
暗上江堤还独立水风霜气夜棱棱回看深浦停舟处芦荻花中一㸃镫
舟中读元九诗
把君诗巻灯前读诗尽灯残天未明眼痛灭灯犹暗坐送风吹浪打船声
题李山人
厨无烟火室无妻篱落萧条屋舎低毎日将何疗饥渴井华云粉一刀圭
岁暮道情二首
壮日苦曾经歳月长年都不惜花阴为学空门平等法先齐老少死生心
半故青衫半白头雪风吹面上江楼禅功自见无人觉合是愁时亦不愁
强酒
若不坐禅销妄想即须行醉放狂歌不然秋月春风夜争那闲思往事何
听崔七妓人筝
花脸云鬟坐玉楼十三弦里一时愁凭君向道休弹去白尽江州司马头
望江州
江回望见双华表知是浔阳西郭门犹去孤城三四里水烟沙雨欲黄昏
宿西林寺
木落天晴山翠开爱山骑马入山来心知不及柴桑令一宿西林便却回
代春赠
山吐晴岚水放光辛夷花白桞梢黄但知莫作江西意风景何曾异帝乡
答春
草烟低重水花明从道风光似帝京其奈山𤠔江上叫故乡无此断肠声
惜落花赠崔二十四
漠漠纷纷不奈何狂风急雨两相和晚来怅望君知否枝上稀疏池上多
移山樱桃
亦知官舎非吾宅且斸山樱满院栽上佐近来多五考少应四度见花开
见紫薇花忆微之
一丛暗淡将何比浅碧笼裙衬紫巾除却微之见应爱人间少有惜花人
过郑处士
闻道移居村坞间竹林多处独开关故来不是求他事暂借南亭一望山
题庐山山下汤泉
一眼汤泉流向东浸泥浇草暖无功骊山温水因何事流入金铺玉甃中
秋热
西江风候接南威暑气常多秋气微犹道江州最凉冷至今九月著生衣
阶下莲
叶展影翻当砌月花开香散入帘风不如种在天池上犹胜生于野水中
㕔前桂
天台岭上凌霜树司马㕔前委地丛一种不生明月里山中犹较胜尘中
闻李十一出牧沣州崔二十二出牧果州因寄绝句
平生相见即眉开静念无如李与崔各是天涯为刺史縁何不觅九江来
上香炉峰
倚石攀萝歇病身青笻竹杖白纱巾他时画出庐山障便是香炉峰上人
三月三日登庾楼寄庾三十二
三日欢游辞曲水三年愁卧在长沙毎登高处长相忆何况兹楼属庾家
大林寺桃花
人间四月芳菲尽山寺桃花始盛开长恨春归无觅处不知转入此中来
箬岘东池
箬岘亭东有小池早荷新荇绿叅差中宵把火行人发惊起䨇栖白鹭鸶
建昌江
建昌江水县门前立马教人唤渡船忽忆往年归蔡渡草风沙雨渭河邉
哭从弟
伤心一尉便终身叔母年高新妇贫一片绿衫消不得腰金拖紫是何人
临水坐
昔为东掖垣中客今作西方社内人手把杨枝临水坐闲思往事似前身
读僧灵彻诗
东林寺里西廊下石片镌题四首诗言句怪来还校别看名知是老汤师
听琵琶
声似胡儿弹舌语愁如塞月恨邉云闲人暂听犹眉敛可使和蕃公主闻
闲唫
自从苦学空门法销尽平生种种心唯有诗魔降未得毎逢风月一闲唫
戏问山石榴
小树山榴近砌栽半含红萼帯花来争知司马夫人妒移到庭前便不开
湖上闲望
藤花浪沸紫茸条菰叶风翻绿剪刀闲弄水芳生楚思时时合眼咏离骚
梦微之
辰起临风一惆怅通川湓水断相闻不知忆我因何事昨夜三回梦见君
题韦家泉池
泉落青山出白云萦村绕郭几家分自从引作池中水深浅方圆一任君
㸃额鱼
龙门㸃额意何如红尾青鬐却返初见说在天行雨苦为龙未必胜为鱼
闻龟儿咏诗
怜渠已解咏诗章揺膝支頥学二郎莫学二郎唫太苦才年四十鬓如霜
对酒
未济卦中休卜命参同契里莫劳心无如饮此销愁物一饷愁销直万金
东墙百合树去秋为风雨所摧今年花时怅然有感
碧荑红楼今何在风雨飘将去不回惆怅去年墙下地今春唯有荠花开
病起
病不出门无限时今朝强出与谁期经年不上江楼醉劳动春风飏酒旗
梦亡友刘太白同游彰敬寺
三千里外卧江州十五年前哭老刘昨夜梦中彰敬寺死生魂魄暂同游
与果上人殁时题此决别兼简二林僧社本
愿结菩提香火社为嫌烦恼电泡身不湏惆怅从师去先请西方作主人
刘十九同宿
红旗破贼非吾事黄纸除书非我名唯共嵩阳刘处士围棋赌酒到天明
衰病
老辞游冶寻花伴病到荒狂旧酒徒更恐五年三岁后些些谈笑亦应无
答微之
君冩我诗盈寺壁我题君句满屏风与君相遇知何处两叶浮萍大海中
戏答诸少
愿我长年头似雪饶君壮岁气如云朱颜今日虽欺我白髪他时不放君
题崔使君新楼
忧人何处可销忧碧甃红阑湓水头从此浔阳风月夜崔公楼赞庾公楼
醉吟二首
空王百法学未得姹女丹砂烧即飞事事无成身也老醉乡不去欲何归
两鬓千茎新似雪十分一盏欲如泥酒狂又引诗魔发日午悲吟到日西
湖亭与行简宿
浔阳少有风情客招宿湖亭尽却回水槛虚凉风月好夜深惟共阿怜来
赠江客
江桞影寒新雨地塞鸿声急欲霜天愁君独自沙头宿岸绕芦花月满船
问韦山人
身名身事两蹉跎试就先生问若何从此神仙学得否白须虽有未为多
送萧錬师歩虚诗二首
欲上瀛洲临别时赠君十首歩虚词天仙若爱应相问向道江州司马诗
花纸瑶缄松墨字把将天上共谁开试呈王母如堪唱发遣双成更取来
赠李兵马使
身得贰师馀气㮣家蔵都尉旧诗章江南别有楼船将燕颔虬须不姓杨

[book_title]七言巻十三
七言
洪州逢熊孺登　　　　　　白居昜
靖安院里辛夷下醉笑狂吟气最粗莫问别来多少苦低头看取白髭须
初著刺史绯答贺客
银章暂假为专城贺客来时懒起迎似挂绯衫衣架上朽株枮竹有何荣
别草堂三绝句
正听山鸟向阳眠黄纸除书落枕前为感君恩须暂起𬬻峰不拟住多年
久眠褐被为居士忽挂绯袍作使君身出草堂心不出卢山未要动移文
三间茅舎向山开一带山泉绕舎回山色泉声莫惆怅三年官满却归来
锺陵饯送
翠幕红筵高在云歌钟一曲万家闻路人指㸃滕王阁看送忠州白使君
题峡中石上
巫女庙花红似粉昭君村柳翠于眉诚知老去风情少见此争无一句诗
赠康叟
八十秦翁老不归南宾太守乞寒衣再三怜汝非他意天宝遗民见渐稀
木莲树三首
如折芙蓉投旱地似抛芍药挂高枝云埋水隔无人识唯有南宾太守知
红似燕支腻如粉伤心好物不须㬰山中风起无时节明日重来得在无
已愁花落荒岩底复恨根生乱石间几度欲移移不得天教抛掷在深山
听竹枝赠李侍御
巴童巫女竹枝歌懊恼何人怨咽多暂听遗君犹怅望长闻教我复如何
画木莲花图寄元郎中
花房腻似红莲朵𧰟色鲜如紫牡丹唯有诗人应解爱丹青写出与君看
九日题涂溪
萫草席铺枫叶岸竹枝歌送菊花杯明年尚任南賔守或作重阳更一来
和万州杨使君四绝句
竞渡
竞渡相传为汨罗不能止遏意无他自经放逐来憔悴能校灵均死几多
江边草
闻君泽畔伤春草忆在天门街里时漠漠凄凄秋满眼就中惆怅是江蓠
嘉庆李
东都绿李万州栽君手分题我手开把得欲尝先怅望与渠同别故乡来
白槿花
秋蕣晚英无𧰟色何因栽种在人家使君只别罗敷面争解回头爱白花
三月三日怀微之
良时光景长虚掷壮歳风情已暗销忽忆同为校书日毎年共醉是今朝
和行简望郡南山
反照前山云树明从君苦道似华清试听肠断巴猿叫早晚骊山有此声
种荔枝
红颗真珠诚可爱白须太守亦何痴十年结子知谁在自向庭中种荔枝
东楼醉
天涯深峡无人地歳暮穷阴欲夜天不向东楼时一醉如何拟过二三年
东楼招客夜饮
莫辞数数醉东楼除醉无因破得愁唯有绿樽红烛下暂时不似在忠州
醉后戏题
自知清冷似冬凌每被人呼作律僧今夜酒醺罗绮暖被君融尽玉壶冰
竹枝词四首
瞿塘峡口水烟低白帝城头月向西唱到竹枝声咽处寒𤠔暗鸟一时啼
竹枝苦怨怨何人夜静山空歇又闻蛮儿巴女齐声唱愁杀江楼病使君
巴东船舫上巴西波面风生雨脚齐水蓼冷花红簇簇江蓠湿叶碧萋萋
江畔谁人唱竹枝前声断咽后声迟怪来调苦縁词苦多是通州司马诗
寄题杨万州四望楼
江上新楼名四望东西南北水茫茫无由得与君携手同凭阑干一望乡
答杨使君登楼见忆
中万楼中忆故人南州烟水北州云两州何事偏相忆各是笼禽作使君
题东楼前李使君所种樱桃花
身入青云无见日手栽红树又逢春唯留花向楼前看故故抛愁与后人
奉酬李相公
碧油幢下捧新诗荣贱虽殊共一悲涕泪满襟君莫怪甘泉侍从最多时
戏赠萧处士清禅师
三杯嵬峨忘机客百纳头陀任运僧又有放佣巴郡守不营一事共腾腾
钱虢州以三堂绝句见寄因以本韵和之
同事空王歳月深相思逺寄定中唫遥知清净中和化秪用金刚三昧心
三月三日
暮春风景初三日流世光阴半百年欲作闲游无好伴半江惆怅却回船
寒食夜
四十九年身老日一百五夜月明天抱膝思量何事在痴儿痴女唤秋千
代州民问
龙昌寺底开山路巴子台前种柳林官职家乡都忘却谁人㑹得使君心
答州民
宦情抖擞随尘去乡思销磨逐月无唯拟腾腾作闲事遮渠不道使君愚
荔枝楼对酒
荔枝新熟鸡冠色烧酒初开琥珀香欲𢳣一枝倾一盏西楼无客共谁尝
醉后赠人
香球趁拍回环匼花盏抛巡取次飞自入春来未同醉那能夜去独先归
别种东坡花树两绝
二年留滞在江城草树禽鱼尽有情何处殷勤重回首东坡桃李种新成
花林好住莫憔悴春至但知依旧春楼上明年新太守不妨还是爱花人
别桥上竹
穿桥迸竹不依行恐碍行人被损伤我去自惭遗爱少不教君得似甘棠
商山路驿桐树〈昔与微之前后题名处〉
与君前后多迁謪五度经过此路隅笑问中庭老桐树这回归去免来无
残春曲
禁苑残莺三四声景迟风慢暮春情日西无事墙阴下闲踏宫花独自吟
长安春
青门柳枝软无力东风吹作黄金色街东酒薄醉昜醒满眼春愁消不得
长乐坡
行人南北分征路流水东西接御沟终日坡前恨离别漫名长乐是长愁
独眠吟
夜长无睡起阶前露落星河欲晓天十五年来明月夜何曾一夜不孤眠
期不至
红烛清尊延久伫出门入门天欲曙星稀月落竟不来烟柳胧胧鹊飞去
长洲苑
春入长洲草又生鹧鸪飞起少人行年深不辨娃宫处夜夜苏台空月明
忆江柳
曾栽杨柳江南岸一别江南两度春遥忆青青江岸上不知攀折是何人
三年别
悠悠一别已三年相望相思明月天肠断青山望明月别来三十六回圆
伤春词
深浅檐花千万枝碧纱窗外转黄鹂残妆含泪下帘坐尽日伤春春不知
后宫词二首
泪尽罗巾梦不成夜深前殿按歌声红颜未老恩先断斜倚薫笼坐到明
雨露由来一㸃恩争能遍布及千门三千宫女胭脂面几个春来无泪痕
呉七郎中山人待制班中偶赠
金马东门只日开汉庭待诏重仙才第三松树非华表那得辽东鹤下来
寄题忠州小楼桃花
再逰巫峡知何日总是秦人说向谁长忆小楼风月夜红阑干上两三枝
朝回和元少尹二绝
朝客朝回回望好尽纡朱紫佩金银此时独与君为伴马上青袍惟两人
凤阁舍人京亚尹白头俱未着绯衫南宫起请无消息朝散何时得入衔
醉后
酒后髙歌且放狂门前闲事莫思量犹嫌小户长先醒不得多时往醉乡
紫微花
丝纶阁下文章静钟鼓楼中刻漏长独坐黄昏谁是伴紫微花对紫微郎
冯阁老处见与严郎中唱和诗
乍来江上宜清净不用回头望故山纵有旧游君莫忆尘心起即堕人间
立秋日登乐逰园
独行独语曲江头回马迟迟上乐逰萧飒凉风与衰鬓谁教计㑹一时秋
夜筝
紫袖红[IMG:万首唐人绝句_2.jpg]明月中自弹自感暗低容[IMG:万首唐人绝句_2.jpg]凝指咽声停处别有深情一万重
旧房
绕壁秋声虫络丝入檐新影月低眉床帷半故帘旌断仍是初寒欲夜时
自问
黒花满眼丝满头早衰因病病因愁宦途气味已谙尽五十不休何日休
和韩侍郎题杨舍人林池见寄
渠水暗流春冻解风吹日炙不成凝凤池冷暖君谙否二月因何更有冰
送冯舍人阁老往襄阳
紫微阁底送君回第一㕔帘下不开莫恋汉南风景好岘山花尽早归来
酬韩侍郎张博士雨后逰曲江见寄
小园新种红樱树开绕花行便当逰何必更随鞍马队冲泥蹋雨曲江头
曲江忆李十一
李君殁后共谁游柳岸荷亭两度秋独绕曲江行一匝依前还立水边愁
青门柳
青青一树伤心色曾入几人离恨中为近都门多送别长条折尽减春风
梨园弟子
白头垂泪话梨园五十年前雨露恩莫问华清今日事满山红叶锁宫门
暮江吟
一道残阳铺水中半江瑟瑟半江红谁怜九月初三夜露似真珠月似弓
思妇眉
东风揺荡自东来折尽樱桃绽尽梅唯馀思妇愁眉结无限春风吹不开
寒闺怨
寒月沈沈洞房静真珠帘外梧桐影秋霜欲下手先知灯底裁缝剪刀冷
秋房夜
云露青天月漏光中庭立久却归房水窗席冷未能卧挑尽残灯秋夜长
采莲曲
菱叶萦波荷飐水荷花深处小船通逢郎欲语低头笑碧玉搔头落水中
邻女
娉婷十五胜天仙白日姮娥旱地莲何处闲教鹦鹉语碧纱窗下绣床前
闺妇
斜凭绣床愁不动红绡带缓绿鬟低辽阳春尽无消息夜合花前日又西
移牡丹栽
金钱买得牡丹栽何处辞丛别主来红芳堪惜还堪恨百处移将百处开
听夜筝有感
江州去日听筝夜白发新生不愿闻如今各是头成雪弹到天明亦任君
琵琶
弦清拨剌语铮铮背却残灯就月明赖是心无惆怅事不然争奈子弦声
和人琴思
秋水莲冠春草裙依稀风调似文君烦君玉指分明语知是琴心静不闻
听弹湘妃怨
玉轸朱弦瑟瑟徽吴娃征调奏湘妃分明曲里秋云雨似道萧萧郎不归
寓言题僧
劫风火起烧荒宅苦海波生荡破船力小无因救焚溺清凉山下且安禅
内乡村路作
日下风髙野路凉缓驱疲马暗思乡渭村秋物应如此枣赤梨红稻穂黄
虚白堂
虚白堂前衙退后更无一事到中心移床就日檐间卧卧咏闲诗侧枕琴
题灵隠寺红辛夷花戏酬光上人
紫粉笔含尖火焰红燕脂染小莲花芳情香思知多少恼得山僧悔出家
𠉀山亭同诸客醉
谢安山下空携妓柳浑洲边只赋诗不及湖亭今日醉嘲花咏水赠蛾眉
送李校书趁寒食归义兴山居
大见腾腾诗酒客不忧生计似君稀到舍将何作寒食满船唯载树阴归
独行
暗诵黄庭经在口闲携青竹枝随身晚花新笋堪为伴独入林行不要人
戏题木兰花
紫房日照燕脂拆素艳风吹腻粉开怪得独饶脂粉态木兰曾作女郎来
湖中自照
重重照影看容鬓不见朱颜见白丝失却少年无觅处泥池湖水欲何为
木芙蓉花下招客饮
晚凉思饮两三杯召得江头酒客来莫怕秋无伴醉物水莲花尽木莲开
重酬周判官
秋爱冷吟春爱醉诗家眷属酒家仙若教早被浮名系可得闲游三十年
代卖薪女赠诸妓
乱蓬为鬓布为裙晓踏寒山自负薪一种钱塘江畔女著红骑马是何人
游恩徳寺
云水埋藏恩徳寺簪裾束缚使君身暂来不宿归州去应被山呼作俗人
题清头陀
头陀独宿寺西峰百尺禅庵半夜钟烟月苍苍风瑟瑟更无杂事对山松
自叹二首
形羸自觉朝飡减睡少偏知夜漏长实事渐消虚事在银鱼金带绕腰光
二毛晓落梳头懒两眼春昏㸃药频唯有闲行犹得在心情未到不如人
赠内
漠漠暗苔新雨地微微凉露欲秋天莫对月明思往事损君颜色减君年

[book_title]七言巻十四
七言
竹楼宿　　　　　　　　　白居易
小书楼下千竿竹深火炉前一盏灯此处与谁相伴宿烧丹道士坐禅僧
戏醉客
莫言鲁国书生懦莫把杭州刺史欺醉客请君闲眼望绿杨风下有红旗
紫杨花
何年植向仙坛上早晚移栽到梵家虽在人间人不识与君名作紫杨花
吴宫辞
淡红花帔浅檀蛾睡脸初开似剪波坐对朱笼闲理曲琵琶鹦鹉语相和
答微之上船后留别
烛下尊前一分手舟中岸上两回头归来虚白堂中梦合眼先应到越州
答微之泊西陵见寄
烟波尽处一㸃白应是西陵古驿台知在台邉望不见暮潮空送渡船回
自感
宴游寝食渐无味杯酒管[IMG:万首唐人绝句_2.jpg]徒绕身賔客欢娱童仆饱始知官职为他人
柳絮
三月尽时头白日与春老别更依依凭莺为向杨花道绊惹春风莫放归
醉戏诸妓
席上争飞使君酒歌中多唱舍人诗不知明日休官后逐我东山去是谁
潮
早潮才落晚潮来一月周流六十回不独光阴朝复暮杭州老去被潮催
闻歌妓唱严郎中诗
已留旧政布中和又付新词与𧰟歌但是人家有遗爱就中苏小感恩多
急乐世辞
正抽碧线绣红罗忽听黄莺敛翠娥秋思冬愁春怅望大都不称意时多
重寄别微之
凭仗江波寄一辞不湏惆怅报微之犹胜往岁峡中别灔滪堆邉招手时
别周军事
主人头白官仍冷去后怜君是底人试谒㑹稽元相去不妨相见却殷勤
看常州柘枝赠贾使君
莫惜新衣舞柘枝也从尘污汗霑垂料君即却归朝去不见银泥衫故时
河阴夜泊忆微之
忆君我正泊行舟望我君应上郡楼万里月明同此夜黄河东面海西头
杭州回舫
自别钱塘山水后不多饮酒懒唫诗欲将此意凭回棹与报西湖风月知
爱咏诗
辞章讽咏成千首心行归依向一乘坐倚䋲床闲自念前生应是一诗僧
卧疾
闲官卧疾绝经过居处萧条近洛河水北水南秋月夜管弦声少杵声多
酬杨八
君以旷懐冝静境我因蹇歩称闲官闭门足病非高士劳作云心鹤眼看
梦行简
天气妍和水色鲜闲唫独歩小桥邉池塘草绿无佳句虚卧春𥦗梦阿怜
云和
非琴非瑟亦非筝拨柱推[IMG:万首唐人绝句_2.jpg]调未成欲散白头千万恨只消红袖两三声
春老
欲随年少杂游春自觉风光不属身歌舞屏风花障上几时曾画白头人
春雪过皇甫家
晚来蓝轝雪中回喜遇君家门正开惟要主人青眼待琴诗谈笑自将来
崔侍御以孩子三日示其所生诗见示因以二绝句和之
洞房门上挂桑弧香火盆中浴鳯雏还似初三生日魄常娥满月即成珠
爱惜肯将同宝玉喜欢应胜得公𠉀弄璋诗句多才思愁杀无儿老邓攸
晚春寄微之并崔湖州
洛阳陌上少交亲履道城邉欲暮春崔在吴兴元在越出门骑马觅何人
东城桂三首
子堕本从天竺寺根盘今在阖庐城当时应逐南风落落向人间取次生
雪霰压多虽不死荆榛长疾欲相埋长忧落在樵人手卖作苏州一束柴
遥知天上桂华孤试问常娥更要无月宫幸有闲田地何不中央种两株
新栽梅
池邉新种七株梅欲到花时㸃检来莫怕长洲桃李妒今年好为使君开
戏和贾常州醉中二绝句
闻道毗陵诗酒兴近来积渐学姑苏罨头新令从偷去刮骨清唫得似无
越调管吹留客曲吴唫诗送暖寒杯娃宫无限风流事好遣孙心暂学来
清明夜
好风胧月清明夜碧砌红轩刺史家独绕回廊行复歇遥听[IMG:万首唐人绝句_2.jpg]管暗看花
三月二十八日赠周判官
一春惆怅残三日醉问周郎忆得无柳絮送人莺劝酒去年今日到东都
酬别周从事二首
腰痛拜迎人客倦眼昏勾押簿书难辞官归去縁衰病莫作陶潜范蠡看
洛下田园乆抛掷吴中歌酒莫留连嵩阳云树伊川月已校归迟四五年
见小侄龟儿咏灯诗并腊娘制衣因寄行简
已知腊子能裁服复报龟儿解咏镫巧妇才人常薄命莫教男女苦多能
冩新诗寄微之偶题巻后
冩了唫看满巻愁浅红笺纸小银钩未容寄与微之去已被人传到越州
宝历二年八月三十日夜梦后作
尘缨忽解诚堪喜世网重来未可知莫忘全吴馆中梦岭南泥雨歩行时
与梦得同登栖灵塔
半月悠悠在广陵何楼何塔不同登共怜筋力犹堪在上到栖灵第九层
梦苏州水阁寄冯侍御
扬州驿里梦苏州梦到花桥水阁头觉后不知冯御史此中昨夜共谁游
答次休上人
姓白使君无丽句名休座主有新文禅心不合生分别莫爱馀霞嫌碧云
秘省后㕔
槐花雨润新秋地桐叶风翻欲夜天尽日后㕔无一事白头老监枕前眠
登观音台贤城
百千冢似围棋局十二街如种菜畦遥认微微入朝火一条星宿五门西
登灵应台北望
临高始见人寰小对逺方知色界空回首却归朝市去一条米落太仓中
闲出
兀兀出门何处去新昌街晚树阴斜马蹄知意縁行熟不向杨家即庾家
奉使途中戏赠张常侍
早风吹土满长衢驿骑星轺尽疾驱共笑篮轝亦称使日驰一驿向东都
种白莲
吴中白藕洛中栽莫恋江南花懒开万里携归尔知否红蕉朱槿不将来
和刘郎中伤鄂姬
不独君嗟我亦嗟西风北雪杀南花不知月夜魂归处鹦鹉洲头第几家
雪中寄令狐相公兼呈梦得
兔园春雪梁王㑹想对金罍咏玉尘今日相如身在此不知客右坐何人
和刘郎中鹤叹二首
辞乡逺隔华亭水逐我来栖缑岭云惭愧稻梁长不饱未曾回眼向鸡群
荒草院中池水畔衘恩不去又经春见君惊喜双回顾应为唫声佀主人
宿窦使君庄水亭
使君何在在江东池岸初黄杏欲红有兴即来闲便宿不知谁是主人翁
龙门下作
龙门涧下濯尘缨拟作闲人过此生筋力不将诸处用登山临水咏诗行
姚侍御见过戏赠
晓起春寒慵裹头客来池上偶同游东台御史多提举莫按金章系布裘
和钱华州题少华
高情雅韵三峰守主领清光管白云自笑亦曾为刺史苏州肥腻不如君
送陕府王大夫
金马门前回剑佩鐡牛城下拥旌旗他时万一为交代留取甘棠三两枝
代迎春花招刘郎中
幸与松筠相近栽不随桃李一时开杏园岂敢妨君去未有花时且看来
玩迎春花赠杨郎中
金英翠萼带春寒黄色花中有几般凭君与向游人道莫作蔓菁花眼看
座上赠卢判官
把酒承花花落频花香酒味相和春莫言不是江南㑹虚白亭中旧主人
曲江有感
曲江江岸有春风万树花前一老翁遇酒逢花还且醉莫论惆怅事何穷
杏园花下赠刘郎中
怪君把酒偏惆怅曾是正元花下人自别花来多少事东风二十四回春
伊州
老去将何散老愁新教小玉唱伊州亦应不得多年听未教成时已白头
酬严给事玉蕊花
瀛女偷乘鳯去
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:31:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>