<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="原序,凡例删五则,卷上,卷下,删正二冯评阅才调集全文在线阅读,删正二冯评阅才调集全文在线下载,大玄古籍书库">
<meta name="description" content="《删正二冯评阅才调集》是纪晓岚针对清初学者冯舒、冯班评点五代后蜀韦縠所编唐人诗《才调集》的门户之见，特对二冯之评点进行删正的作品。冯班推崇西昆，专意古学，与其兄冯舒评点《才调集》时，极力贬斥江西诗派。纪晓岚认为，江西之弊在粗俚，西昆之弊在纤俗。不善学之，同一魔道，不必论甘而忌辛。_删正二冯评阅才调集_全文在线阅读_删正二冯评阅才调集_全文在线下载_大玄古籍书库">
<title>删正二冯评阅才调集_纪昀_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">删正二冯评阅才调集</span> <br/>
          作者： <span class="inputVal" id="bkauthor">纪昀</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗论,完结</span> <br/>
          字数： <span class="inputVal" id="bknum">[book_length]35344</span> <br/>
          说明： <span class="inputVal" id="bkdec">《删正二冯评阅才调集》是纪晓岚针对清初学者冯舒、冯班评点五代后蜀韦縠所编唐人诗《才调集》的门户之见，特对二冯之评点进行删正的作品。冯班推崇西昆，专意古学，与其兄冯舒评点《才调集》时，极力贬斥江西诗派。纪晓岚认为，江西之弊在粗俚，西昆之弊在纤俗。不善学之，同一魔道，不必论甘而忌辛。</span> <br/>
          封面： <span class="inputVal" id="bkimg">Z_19924.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]删正二冯评阅才调集
[book_author]纪昀
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗论,完结
[book_length]35344
[book_dec]《删正二冯评阅才调集》是纪晓岚针对清初学者冯舒、冯班评点五代后蜀韦縠所编唐人诗《才调集》的门户之见，特对二冯之评点进行删正的作品。冯班推崇西昆，专意古学，与其兄冯舒评点《才调集》时，极力贬斥江西诗派。纪晓岚认为，江西之弊在粗俚，西昆之弊在纤俗。不善学之，同一魔道，不必论甘而忌辛。
[book_img]Z_19924.jpg


[book_title]原序
韦縠　撰
余少博群言，常所得志。虽秋萤之照不远，而雕虫之见自佳。古人云：“自听之谓聪，内视之谓明也。”其能成一家之言在此，其不能兼括诸家之妙亦在此。 又安可受诮于愚卤，取讥于书厨者哉？暇日因阅李、杜集，元、白诗，其间天海混茫，风流挺特。遂采摭奥妙，并诸贤达章句，不可备录，言不能胪列姓名。 各有编次。钝吟云：“《序》云：‘李、杜卷中无杜诗，非不取也，盖是崇重杜老，不欲芟择耳。’”〇唐人多不选李、杜诗，不但此集。正以门径不同，不必强附。此古人不肯自诬处。 或闲窗展卷，或月榭行吟，韵高而桂魄争光，词丽而春色斗美。但贵自乐所好，岂敢垂诸后昆？今纂诸家歌诗总一千首，每一百首成卷，分之为十目，曰《才调集》。庶几来者不诮多言，他代有人无嗤薄鉴云尔。

[book_title]凡例删五则
冯武　撰
先世父默庵、钝吟两先生，承先大父嗣宗公博物洽闻之绪，学无不该，尤深于诗赋。默庵先生名舒，字己苍；以杜樊川为宗，而广其道于香山、微之。钝吟先生名班，字定远；以温、李为宗，而溯其源于《骚》、《选》、汉魏六朝。钝吟但由温、李以溯齐、梁。 虽径路不同，其修词立格，必谨饬雅驯，此四字从“江西诗”对面生出。其实二冯所尚，只纤秾一派。 于先民矩矱，不敢少有逾轶则一也。
赵宋吕文清，名本中，字居仁。作《江西诗派图》，推山谷老人为第一，列陈无己等二十五人为法嗣，上溯韩文公为鼻祖，“江西诗”乃从杜变出，渐成别派，无鼻祖昌黎之说。 一以生硬放轶为新奇。当由创意新奇而流为生硬放轶。 杨大年名亿、钱文僖名惟演、晏元献名殊、刘子仪名筠，诸公为西昆体，推尚温助教庭筠、李玉溪商隐、段太常成式为“西昆三‘十六’”，以三人各行十六也。《唐书》但云“三十六体”，无“西昆”字。杨大年《西昆唱酬集序》曰：“取玉山册府之义，名曰《西昆唱酬集》。”则“西昆”之名实始于宋。又《唐书》所云“三十六体”，乃指章、表、诔、奠之词，亦不指诗。此语未考。 唐彦谦、曹唐辈佐之，其为诗以细润为主，取材《骚》《雅》，玉质金相，丰中秀外。李本旁分杜派，温亦自有本原，但缛丽处多耳。杨、刘规摹形似，遂成翦彩之花。江西诸公正矫其弊而起。优人挦扯之戏，其未之闻耶！ 两先生俱右西昆而辟江西，诚恐后来学者不能文而但求异，则易入魔道，卒至于牛鬼蛇神而莫可底止也。江西之弊在粗俚，西昆之弊在纤俗。不善学之，同一魔道，不必论甘而忌辛。
唐宋选本，无虑数十。如元次山之《箧中集》、高仲武之《中兴间气》、殷璠之《河岳英灵》、芮挺章之《国秀》、姚武功之《极玄》、无名氏之《搜玉》，皆各自成书，《才调集》亦各自成书。 不可以立教。各立一家之教，听人就所近取之。必欲无美不该，则世无此书。 其《文苑英华》，诗则博而不精；姚铉《文粹》，诗又高古不恒；此四字可品《箧中集》，《文粹》但不收近体，亦不尽高古。 《岁时杂咏》，惟以多为贵；赵紫芝《众妙集》，但选名句，四灵大抵有句无篇，故所选如是。又止五言律一种，亦不该备。 而不论才；诗亦不但论才，此语不可训。 赵孟奎《分类唐诗》，苦无全书；《栎园书影》载此书近五百册，钱牧斋钞得天文等十二门，后亦毁于绛云楼。 洪忠惠迈《万首唐人绝句》，止取一体；郭茂倩《乐府》，但取歌行、乐府，而今体不具；《乐府诗集》全收历代乐歌，乃备考之书，不当列之于选本。其中今体亦不少。 王荆公《唐人百家诗选》，但就宋次道所藏选成，此外所遗良多；《百家诗》去收最乖剌。 方虚谷《瀛奎律髓》，如初唐四杰、元和三舍人、大历十才子、四灵、九僧之类，皆有全书，亦非全书。 惜所尚是江西派，议论偏僻，未合中道；《律髓》中极有好诗，但芜杂太甚，如散沙拣金；议论亦多僻陋，诗眼之说尤误人，初学最忌看之。 令狐楚之《御览诗》，专取醇正，二字不确，当曰“整赡”。 不涉才气；韦端己之《又玄》，则书亡久矣，今所刻者，伪本也。惟韦縠《才调集》，才情横溢，声调宣畅，不入于《风》《雅》《颂》者不收，不合于赋、比、兴者不取。犹近选体气韵，不失“三百”遗意，为易知易从也。《才调集》亦一家之格，必欲驾之诸选之上，则非公论。“不入”四语，誉之亦太过。惜韦氏所录，多晚唐下下之格，与唐诗已南辕北辙，“三百”遗意，又谈何容易乎！
《才调》一选，非专取西昆体也。盖诗之为道，固所以言志。然必有美辞秀致，而后其意始出。若无字句衬垫，虽有美意亦写不出。自是如此，然亦有涂泽太甚，转使本意不明者。 于是唐人必先学修辞，而后论命意。其取材又必拣择取舍，从幼熟读《文选》、《骚》、《雅》、汉魏六朝，然后出言吐气，自然有得于温柔敦厚之旨，而不失“三百篇”之遗意也。究竟要先论命意，后学修辞。断无梁壁不具而丹彩能施者。唐人云云，尤为依托，唐人未见有此语。 韦君所取以此，故其为书也，以白太傅压通部，取其昌明博大、有关风教诸篇，而不取其闲适小篇也。以温助教领第二卷，取其比兴邃密，新丽可歌也。以韦端己领第三卷，取其气宇高旷，辞调整赡也。以杜樊川领第四卷，取其才情横放，有符《风》《雅》也。以元相领第五卷，取其语发乎情，风人之义也。以太白领第六、第七卷，而以玉溪生次之，所以重太白而尊商隐也。以罗江东领第八、第九卷，取其才调兼擅也。诸家先后次序，有绝不可解者。恐亦随手排编，未必尽有义例。此所解多附会。 其他如司空表圣，非不超逸而不取，以其取材不文也。李长吉歌行非不峭媚而不取，以其著意险怪，性情少也。韩退之非不协《雅》《颂》而不取，以其调不稳也。柳柳州非不细丽而不取，以其气不扬而声不畅也。高达夫、孟浩然非不高古，而所取仅一二篇，以其坚意不同也。句不可解。 韩致光《香奁》，非不艳冶而不取，以其发乎情而不能止乎礼义也；襄阳、孟襄阳已论于前，此当是贾岛之误。 东野非不奇，而所取亦仅一二，以其艰涩也。余不可殚述。韦亦偶就所见排比成书。一代之诗浩如烟海，安能一一推其不选之故？所论诸家，尤多不确。 要之，韦君此书非谓可尽一代之人，亦非谓所选可尽一代之能事。合者取之，不合者弃之，亦自成韦氏之书云尔。此乃平情之论。何必多生分别，务于伸此而抑彼？
两先生教后学，皆喜用此书，非谓此外皆无可取也。盖从此而入则蹈矩循规，择言择行，纵有纨袴气习，然不过失之乎文。浮艳之弊，亦不胜言，此语偏袒太甚。 若径从江西派入，则不免草野倨侮，失之乎野，往往生硬拙俗，诘屈槎牙，此则公论。如《瀛奎律髓》所收，实多笑柄。 遗笑天下后世而不可救。今学者多谓印板唐诗不可学，喜从宋元入手。盖“江西诗”可以枵腹而为之，西昆则必要多读经、史、《骚》、《选》，此非可以日月计也。西昆须胸有卷轴，江西亦须胎息古人，皆不可以枵腹为也。如以粗野为江西，以剽窃为西昆，则皆可以枵腹为之。 况诗发乎情，不真则情伪。所以从外至者，虽眩目悦耳，而比之刍狗衣冠；从肺腑流出者，虽近里巷鄙俚而或有可取，然亦须善为之。钝吟有云：图騕褭之形极其神骏，若求伏辕，不免驾款段之驷。写西施之貌极其美丽，若须荐枕，不如求里门之妪。万历间，王、李盛学盛唐、汉魏之诗，只求之声貌之间，所谓图騕褭、写西施者也。牧斋谓诗人如有悟解处，即看宋人亦好，所谓款段之驷、里门之妪也。遂谓里门之妪，胜于西施；款段之驷，胜于騕褭。岂其然乎？若今诗人，专以里言俗语为能事，是图款段之马，写里门之妪矣，其能免于千古姗笑乎？噫！此言真为好言宋诗者药石矣。此论极为分明，观此知二冯之尚昆体，盖亦有激而然。而主持太过，遂使浮靡之弊视俚俗者为加厉，则门户之习夺其是非之心也。
凡所下语，俱用“默云”“钝云”分别；
凡说诗法者，列在每卷第二行后；
凡说诗人者，列在人名后；
凡说全篇者，列在诗题后；名后、题后诸批，原本双行，今易为单行，以今所补正者夹注。
凡说一句者，列在本句下；
凡评注，列在各句旁；今亦并入本句之下。有所补正，以圈隔之。凡不标“二冯”字者，皆今所加。
集中旧有原注，悉依宋本。亦有应存不存者，今略考诸集补载。
两先生所好同，所学同，所穷年矻矻丹黄两毫不省去手亦同，而其论诗法则微有不合处。默庵得诗法于清江范德机，有《诗学禁脔》一编，立十五格以教人。谓起联必用破，颔联则承，腹联则转，落句则或紧结或远结。起承转合，虽李、杜亦不能废。但运用不同，不烦绳削自合耳。默庵此语，病在拘定起联、颔联、腹联、落句四处，便落入钝机。 钝吟谓诗意必顾题，固为吃紧，然高妙处正在脱尽起承转合。但看韦君所取，何尝拘拘成法？圆熟极则自然变化无穷尔。二说相参，乃得之。然必先知起承转合，而后能脱起承转合。

[book_title]卷上
卷第一
古律杂歌诗一百首（录三十六首）
白居易一十九首（录三首）
钝吟云：此卷以白公为首。惟选长律及讽刺，不选小律及闲适诗。盖以白公为大诗之式也。闲适诗与此书体不合，小律却博取诸家。〇长律倡和，盛于元、白，其妍媸正是一例。此选白不选元，非不选也，举白以例元也。元却选艳体。
代书一百韵寄微之
钝吟云：匀细整赡，力自有余。长诗有叙置次第，此文章自然之势，其妙处全不在此。《品汇》之作，高棅不解声病，便以长诗为排律，无识妄作。今人则排字已入骨矣。板拙不贯穿，只被排字误了。〇起承转合不可不知，却拘不得，须变化飞动为佳。 短章可摆脱蹊径，长篇却离不得起承转合。所谓变化飞动者，正从起承转合处做出。 此二篇匀整之至，却细腻省净，无叠辞累句妃红媲紫之病。 《东南行》间有累句。 长诗忌词太烦，如此最善。 词忌太烦，正谓无意贯之，无气运之耳。若笔有炉锤旋转如意，即句句用事亦不碍。
忆在贞元岁，俱升典校司。默庵云：直起。 身名同日授，心事一言知。本集原注：贞元中，与微之同登科第，俱授秘书省校书郎，始相识也。 肺腑都无隔，形骸两不羁。疏狂属年少，闲散为官卑。分定金兰契，言通药石规。交贤方汲汲，友直每偲偲。有月多同赏，无杯不共持。秋风拂琴匣，夜雪卷书帷。高上慈恩塔，幽寻皇子陂。唐昌玉蕊会，崇敬牡丹期。本集原注：唐昌观玉蕊、崇敬寺牡丹花时，多与微之有期。 笑劝迂辛酒，闲吟短李诗。本集原注：辛大元度，性迂嗜酒。李二十绅，形短能诗。故时存“迂辛短李”之号。 儒风爱敦质，佛理赏元师。本集原注：刘三十二敦质，雅有儒风。庾七玄师谈佛理，有可赏者。 度日曾无闷，通宵靡不为。双声联律句，八面数宫棋。本集原注：双声律句，八面宫棋，皆当时事。 往往游三省，腾腾出九逵。寒消直城路，春满曲江池。树暖枝条弱，山晴彩翠奇。峰攒石绿点，柳惹曲尘丝。岸草烟铺地，园花雪压枝。蚤光红照曜，新溜碧逶迤。幄幕分堤布，盘筵占地施。征伶求绝艺，迎妓钝吟云：叠韵对双声。〇“征伶”非叠韵。冯盖据《正韵》言之，非唐人法。 选名姬。铅粉凝春艳，金钿耀水嬉。风流夸堕髻，时势斗啼眉。本集原注：贞元末，城中复为堕马髻啼眉妆也。 密坐随欢促，华樽逐胜移。香飘歌袂动，醉落舞钗遗。筹插红螺碗，觥飞白玉卮。打嫌调笑易，饮讶卷波迟。本集原注：抛打曲有《调笑令》，饮酒曲有《卷白波》。 残席喧哗散，归鞍酩酊骑。 颜乌帽侧，醉袖玉鞭垂。紫陌传钟鼓，红尘塞路岐。几时曾暂别 ，何处不相随 ？默庵云：总结。 荏苒星霜换 ，回还节候推 。默庵云：又转。 两衙多请告，三考遂成资。运启千年圣，天成万物宜。皆当少壮日，同惜盛明时。光景嗟虚掷，云霄窃暗窥。攻文朝矻矻，讲学夜孜孜。策目穿如札，本集原注：时与微之结集策略之目，其数至百十。 毫锋锐若锥。本集原注：时与微之各有纤锋细管笔，携以就试，相顾辄笑，目为毫锥。 繁张获鸟网，坚守钓鱼坻。本集原注：谓自冬至夏频改试期，竟与微之坚待制试也。 并受夔龙荐，齐登晁董词。万言经济略，三道太平基。取第争无敌，专场战不疲。辅车排胜阵，犄角夺降旗。本集原注：并谓同铺席，共笔研。 双阙分容卫，千寮俨等衰。本集原注：谓制举人欲唱第之时也。 恩随紫泥降，名向白麻披。既在高科选，还从好爵縻。东垣君谏诤，西邑我驱驰。本集原注：元和元年同登制科，微之拜拾遗，余授盩厔尉。 再喜登乌府，多惭侍赤墀。本集原注：四年，微之复拜监察，余为拾遗、学士也。 官班分内外 ，游处遂参差 。每列鸳鸾序，偏瞻獬豸姿。默庵云：起下。 简威霜凛冽，衣彩绣萎蕤。钝吟云：双声。 正色摧强御，刚肠嫉喔咿。常憎持禄位，不拟保妻儿。养勇期除恶，输忠在灭私。下鞲惊燕雀，当道慑狐狸。南国人无枉，东台吏不欺。本集原注：微之使东川，奏冤八十余家，诏从而平之，因分司东都。 雪冤多定国，犯谏甚辛毗。造次行于是，平生志在斯。道将心共直，言与行俱危。水暗波翻覆，山藏路险巇。未为明主识，已被幸臣疑。默庵云：结上转下。钝吟云：前叙风流。无此一段，刚正是狎邪所为矣。古人云：“窗前闲咏鸳鸯句，壁上时看獬豸图。”即此意也。大家式样，应如此参究。〇此论自是。然此所叙皆实迹，非故作庄语。见身分必以为诗之式样，殊不尽然，即以《逢萧九》诗论之，已自不合此式样。〇诗须自然，有身分不在哓哓自鸣。潦倒人好作崖岸语，琐细题好作庄重语，皆诗家最鄙陋处。 木秀遭风折，兰芳遇霰萎。千钧势易压，一柱力难搘。腾口方成痏，吹毛遂得疵。忧来吟贝锦，谪去咏江蓠。邂逅尘中遇 ，殷勤马上辞 。贾生离魏阙 ，王粲向荆夷 。默庵云：以下俱说江陵。 水渡清源寺，山经绮里祠。心摇汉皋佩，泪堕岘山碑。本集原注：此途中所经历者也。 驿路缘云际，城楼枕水湄。思乡多绕泽，望国独登陴。林晚青萧索，江平绿渺弥。钝吟云：双声。 野秋鸣蟋蟀，沙冷聚鸬鹚。官舍黄茅屋，人家苦竹篱。白醪充夜酌，红粟备晨炊。寡鹤摧风翮，鳏鱼失水鬐。暗雏啼鹖旦，凉叶坠相思。本集原注：此四句兼含微之鳏居之思。 一点秋灯灭，三声晓角吹。蓝衫经雨故，骢马卧霜羸。念涸谁濡沫，嫌醒自啜醨。耳垂怀伯乐，舌在感张仪。负气冲星剑，倾心向日葵。金言自销铄，玉性肯磷缁。伸屈须看蠖，穷通莫问龟。定知身是患，应用道为医。想子今如彼 ，嗟余独在兹 。默庵云：结又醒江陵。 无悰当岁杪，有梦到天涯。坐阻连襟带，行乖接履綦。润消衣上雾，香散室中芝。念远历迁贬，惊时叹别离。素书三往复，明月七盈亏。本集原注：自与微之别，经七月，三度得书。 旧里非难到，余欢不易追。树依兴善老，草傍靖安衰。本集原注：微之宅在靖安坊，西近兴善寺。 前事思如昨，中怀写向谁。默庵云：总结。 北村寻古柏，南宅访辛夷。本集原注：开元观西北院，即隋时龙村佛堂，有古柏一株，至今存焉。微之宅中有辛夷两树，常与微之游息其下。 此日徒搔首，何人共解颐？病多知夜永，年长觉秋悲。不饮长如醉，加飧永似饥。狂书一千字，因使寄微之。默庵云：代书寄微之作结。〇结句太佻，学元白者忌此种。
一意衍至千言，虽李杜亦不能力余。于词但首尾妥帖，即是难事。勿概以元轻白俗忽之。〇长篇作古体方翕张如意。限以声病，但有修词工夫矣。此种只备诗家一体，无烦专意为之。
东南行一百韵
本集题下有“寄通州元九侍御、澧州李十二舍人、果州崔二十二使君、开州韦大员外、庾三十二补阙、杜十四拾遗、李二十助教员外、窦七校书”五十字。元微之集和此诗，注载此题末又有“兼投吊席八舍人”七字。
钝吟云：元公云，排比声律，即沈休文云“一简两韵，轻重不同者”也。非排叙之谓。如四句一绝，亦须排比，岂但长诗？今人并不知绝句是律诗。唐宋人旧集，不经后人改定者可考。今《白集》郭武定刻本，已更其次第矣。 此论甚是。然凡谐声病者即近体，不谐者即古体。绝句入律，故为律诗。其实汉以来即有绝句。概名绝句是律诗，亦未尽然。 〇二篇俱匀整，佳句相接，斐娓可诵。长诗不可乱，不可排。高棅排字最害事。
默庵云：先叙东南行情景，因情景追念前时，以见题之后先轻重。与前篇体势殊甚，各致其情。文章变化，因物赋形，多类此也。 诗最忌自落窠臼，故变化不可少。
南去经三楚，东来过五湖。默庵云：东南行。 山头看候馆，水面问征途。地远穷江界，天低接海隅。飘零同落叶，浩荡似乘桴。渐觉乡原异，深知土俗殊。默庵云：起。 夷音语嘲哳，蛮态笑睢盱。水市通阛阓，烟村混舳舻。吏征鱼户税，人纳火田租。亥日饶虾蟹，寅年足虎䝙。成人男作丱，事鬼女为巫。楼暗攒倡妇，堤长簇贩夫。夜船论铺赁，春酒断瓶沽。见果皆卢橘，闻禽悉鹧鸪。山歌猿独叫，野哭鸟相呼。岭徼云成栈，江郊水当郛。月移翘柱鹤，风泛飐樯乌。鳌碍潮无信，鲛惊浪不虞。钝吟云：双声。 鼍鸣江櫑鼓，蜃气海浮图。树裂山魈穴，沙含水弩枢。喘牛犁紫芋，羸马放青菰。绣面谁家婢？鸦头几岁奴？泥中采菱芡，烧后拾樵苏。鼎腻愁烹鳖，盘腥厌脍鲈。钟仪徒恋楚，张翰浪思吴。气序凉还热，光阴旦复晡。身方逐萍梗，年欲近桑榆。渭北田园废，江西岁月徂。忆归恒惨澹 ，怀旧忽踟蹰 。默庵云：一结便渡。 自念咸秦客，常为邹鲁儒。蕴藏经国术，轻弃度关 。赋力凌鹦鹉，词锋敌辘轳。战文重掉鞅，射策一弯弧。崔杜鞭齐下，元韦辔并驱。名声敌杨马，交分过萧朱。世务经摩揣，周行窃觊觎。风云皆会合，雨露各沾濡。共偶升平代，偏惭固陋躯。承明连夜直，建礼拂晨趋。美服颁王府，珍羞降御厨。议高通白虎，谏切伏青蒲。柏殿行陪宴，花楼走看酺。神旗张鸟兽，天籁动笙竽。九剑星芒耀，鱼龙电策驱。定场排越妓，促座进吴歈。缥缈疑仙乐，婵娟胜画图。复韵。 歌鬟低翠羽，舞汗坠红珠。别选闲游伴，潜招小饮徒。一杯愁已破，三盏气弥粗。软美仇家酒，幽闲葛氏姝。十千方得㪷，二八正当垆。论笑杓胡硉，谈怜巩嗫嚅。李酣尤短窦，庾醉更蔫迂。此四句究是长庆俚词。 鞍马呼教住，骰盘喝遣输。急驱波卷白，连掷彩成卢。本集原注：骰盘、卷白波、莫走、鞍马，皆当时酒令。 筹并频逃席，觥严别置盂。漏卮那可灌，颓玉不胜扶。入视中枢草，归乘内厩驹。醉曾冲宰相，骄不揖金吾。日近恩虽重 ，云高势易孤 。默庵云：转。 翻身落霄汉，失脚倒泥涂。博望移门籍，浔阳佐郡符。本集原注：余自太子赞善大夫出为江州司马。 时情变寒暑，世利算锱铢。即日辞双阙，明朝别九衢。播迁分郡国，次第出京都。本集原注：十年春，微之移佐通州；其年秋，余出佐浔阳；明年冬，杓直出牧澧州，崔二十二出牧果州，韦大出牧开州。 秦岭驰三驿，商山上二邘。本集原注：商山险道中有东、西二邘。 岘阳亭寂寞，夏口路崎岖。大道全生棘，中丁尽执殳。江关未撤警，淮寇尚稽诛。本集原注：时淮西未平，路经襄、鄂二州界，所见如此。 林到东西寺，山分大小姑。本集原注：东林、西林寺，在庐山北。大姑、小姑山，在庐山南彭蠡湖中。 炉峰莲刻削，湓水带萦纡。本集原注：莲花峰在庐山北，湓水在江城南。何逊诗云：“湓城对湓水，湓水萦如带。” 九派吞青草，本集原注：浔阳江九派，南通青草、洞庭湖。 孤城覆绿芜。本集原注：南方城壁多以草覆。 黄昏钟寂寂，清晓角呜呜。春色辞门柳，秋声到井梧。残芳悲 ，本集原注：音“啼决”，见《楚词》。 暮节感茱萸。蕊折金英菊，花飘雪片芦。波红日斜没，沙白月平铺。几见林抽笋，频惊燕引雏。岁华何倏忽，年少不须臾。眇默思千古 ，苍茫想八区 。默庵云：转。 孔穷缘底事，颜夭有何辜？龙圣犹遭醢，龟灵未免刳。穷通应已定，圣哲不能逾。况我谋身拙，逢他厄运拘。漂流从大海，锤锻任洪炉。险阻尝之矣，栖迟命也夫。沉冥消意气，穷饿耗肌肤。防瘴和残药，迎寒补旧襦。书床鸣蟋蟀，琴匣网蜘蛛。贫活如悬磬，端忧极守株。时遭客答难，数被鬼揶揄。兀兀都疑梦，昏昏半似愚。女惊朝不起，妻怪夜长吁。万里离朋执，三年隔友于。自然悲聚散，不是恨荣枯。去夏微之疟，今春席八殂。天涯书达否？泉下哭知无？本集原注：去年闻元九瘴疟，书去竟未报。今春闻席八殁。久与往还，能无痛哭！ 谩写诗盈轴，空盛酒满壶。只添新怅望，岂复旧欢娱？壮志因愁灭，衰容与病俱。相逢应不识，满颔白髭须。
江南喜逢萧九彻因话长安旧游戏赠五十韵
此首本集不载。
忆昔嬉游伴 ，多陪欢宴场 。默庵云：直起。 寓居同永乐，幽会共平康。师子寻前曲，声儿出内坊。花深态奴宅，竹错得怜堂。庭晚开红药，门闲荫绿杨。经过悉同巷，居处尽连墙。时世高梳髻，风流澹作妆。戴花红石竹，帔晕紫槟榔。鬓动悬蝉翼，钗垂小凤行。拂胸轻粉絮，暖手小香囊。选胜移银烛，邀欢举玉觞。炉烟凝麝气，酒色注鹅黄。急管停还奏，繁弦慢更张。雪飞回舞袖，尘起绕歌梁。旧曲翻调笑，新声打义扬。未详。 多情推阿软，巧语许秋娘。风暖春将暮，星回夜未央。宴余添粉黛，坐久换衣裳。结伴归深院，分头入洞房。彩帷开翡翠，罗荐拂鸳鸯。留宿争牵袖，贪眠各占床。绿窗笼水影，红壁背灯光。索镜收花钿，邀人解袷裆。暗娇妆靥笑，私语口脂香。怕晓听钟坐，羞明映幔藏。眉残蛾翠浅，鬟解绿云长。默庵云：长安旧游，共叙二十五韵。 聚散知无定，忧欢事不常 。默庵云：转。 离筵开夕宴，别骑促晨装。去住青门外，留连浐水旁。车行遥寄语，马驻共相望。云雨分何处？山川各异方。野行初寂寞，店宿乍恓惶。别后嫌宵永，愁来厌岁芳。几看花结子，频见露为霜。岁月何超忽，音容坐渺茫。往还书断绝，来去梦游扬。自我辞秦地 ，逢君客楚乡 。常嗟 异岐路 ，忽喜共舟航 。默庵云：出题面。 话旧堪垂泪，思乡数断肠。愁云接巫峡，泪竹近潇湘。月落江湖阔，天高节候凉。浦深烟漠漠，沙冷月苍苍。红叶江枫老，青芜驿路荒。野风吹蟋蟀，湖水浸菰蒋。帝路何由见 ？心期不可忘 。旧游千里外 ，往事十年强 。此四句总收前二段。 春昼提壶饮，秋林摘橘尝。强歌还自感，纵酒不成狂。永夜长相忆，逢君各共伤。殷勤万里意，并写赠萧郎。结语与《代书寄微之》诗同，即字句较雅，故不碍格。
薛能七首（录一首）
牡丹
钝吟云：牡丹诗多富艳，此却清远。文家翻新法也。 咏物诗须有为而作，其次亦须自寻别径，以脱尘封。否则，不作可也。若搜求典故以为切，刻画形似以为肖；或依稀比拟以为善离、善脱，吾皆无取焉。而所谓善离、善脱者，自矜高韵，魔障尤深矣。
去年零落莫春时，泪湿红笺怨别离。钝吟云：二句领起别路，便不 咏牡丹。 常恐便同巫峡散，因何重有武陵期？默庵云：二句从去年生下。 传情每向馨香得，不语还应彼此知。欲向阑边安枕席，夜深闲共说相思。默庵云：结去年。
崔国辅六首（录四首）
魏宫词
钝吟云：乐府本色。〇四绝句妙极。崔公长于五言小诗。
朝日点红妆，拟上铜雀台。画眉犹未了，魏帝使人催。
怨词
妾有罗衣裳，秦王在时作。为舞春风多 ，秋来不堪着 。
说得新旧乘除，恰应如此。怨而不怒，风人之旨。
少年行
本集作《长乐少年行》。
遗却珊瑚鞭，白马骄不行。章台折杨柳，春日路旁情。
中流曲
归时日尚蚤，更欲向芳洲。渡口水流急，回船不自由。
孟浩然二首（录一首）
春怨
本集注曰：一作《春意》。
钝吟云：此即诗人言怀春之意也。颔联怨而不淫，便晓得不是邪滥之女。作诗须如此。〇连用二“春”字，文势便活。用意只在颔联。
闺人能画眉，妆罢出帘帷。照水空自爱 ，折花将遗谁 ？春情多逸艳，春意倍相思。愁心极杨柳，一种乱如丝。
毕竟大雅。
刘长卿六首（录五首）
扬州雨中张十七宅观妓
集无“七”字。〇一作张谓诗。
夜色滞春烟 ，“滞”字甚佳。本集讹为“带”字，即少味。 灯花拂更燃 。钝吟云：好起。默庵云：雨中。 残妆添石黛，艳舞落金钿。掩笑频欹扇，迎歌乍动弦。不知巫峡雨，何事海西边？
起二句极佳；中四句亦不伤雅；末二句有意开合，反落小巧，语意亦未自然。
赴润州使院留别鲍侍御
原注：六言。〇本集“赴”字上有“发越州”三字。
对水看山别离，孤舟日暮行迟。江南江北春草 ，独向金陵去时 。妙于竟住。
北归次秋浦界青馆
“青馆”，本集作“青溪馆”。
万古啼猿后，孤村客暂依。原作“孤城落日依”，与“暮”字重复，从本集改。 雁回彭蠡莫 ，初曰“暮”，从本集改。 人向宛陵稀 。钝吟云：名句。 旧路青山在，余生白首归。渐知行近北，不见鹧鸪飞。
前四句“次秋浦”，后四句“北归”。
登余干古城
本集“古”字下有“县”字。
孤城上与白云齐，默庵云：登城。 万古萧条楚水西。官舍已空秋草绿，女墙犹在夜乌啼。所谓陵谷变也。 平江渺渺来人远，落日亭亭向客低。沙鸟不知陵谷变，朝来暮去弋阳溪。落句从对面用笔。
别宕子怨
钝吟云：薛道衡作，误入。〇乐府名《昔昔盐》。
垂柳拂金堤，蘼芜叶正齐。水溢芙蓉沼，花飞桃李蹊。默庵云：首四句怨之候。 采桑秦氏女，织锦窦家妻。默庵云：怨之人。 关山别宕子，风月守空闺。默庵云：二句怨之故。 恒敛千金笑，长垂白玉啼。乐府作“双玉啼”。 盘龙随镜隐，舞凤逐云低。惊魂同野鹤，倦寝忆晨鸡。暗牖悬蛛网，空梁落燕泥。默庵云：八句怨之景状。 前年过代北，今岁往辽西。一去无还意，默庵云：“无还意”妙甚。若作“无消息”，则上二句顶接不紧。 那能惜马蹄？
韦应物一首（删）
王维二首
送元二使安西
渭城朝雨裛轻尘，客舍青青杨柳春。默庵云：“杨柳春”妙于“柳色新”多矣。 劝君更尽一杯酒，西出阳关无故人。
陇头吟
长城少年游侠客，夜上戍楼看太白。陇头明月迥临关 ，陇上行人夜吹笛 。二句两面联关，有神无迹。 关西老将不胜愁，驻马听之双泪流。身经大小百余战，麾下偏裨万户侯。苏武才为典属国，节旄空尽海西头。
少年慷慨，老将蹉跎，两相对照，寓慨自深。
贾岛七首（录五首）
钝吟云：浪仙不取奇涩诗。〇长江诗多奇句，然才不逮思， 四字公论。 依于僻涩，方见工夫。此却选其平易者。
寄远
钝吟云：拟古诗。 音节纯是古诗，而幽折劖刻，自存浪仙本色。譬之米临王帖，锋铓微露，神采转增。嘉隆诸子字栉句比，学汉魏直双钩填廓耳，凡拟古须识此意。
别肠长郁纡，岂能肥肌肤？始知相结密 ，不及相结疏 。疏别恨应少 ，密别恨难祛 。语语剥入一层，曲折沉挚。 门前南去水，中有北飞鱼。鱼飞向北海，此情复何如？钝吟云：古体。 欲剪衣上襟，书作寄远书。不惜寄远书 ，故人今在无 ？顿挫入古。 华山岧峣形 ，遥望齐平芜 。别本或无此二句，遂令下句“况此”二字无根。 况此数尺身 ，阻彼万里途 。自非日月光 ，难以知子躯 。此种是郊岛所独诣。
语语深至，尤妙于一气浑成，无斧凿之迹。〇阆仙才不及东野，此诗则东野得意之笔，亦不过如此。
代旧将
旧事说如梦，谁当信老夫？战场几处在，部曲一人无。落日收病马，本集注曰：“病”，一作“疲”。按：唐人拗句出句不谐，二、四平仄者，对句第三字以平声救之，乃定格也。此联“晒”字既用仄声，则此句宜是“疲”字。且“疲”字于“旧将”尤切。 晴天晒阵图。犹希圣朝用 ，自镊白髭须 。
后四句忠厚之至，不愧诗人。
春行
去去行人远，尘随马不穷。旅情斜日后，春色早烟中 。五字绝佳。 流水穿空馆，闲花发故宫。旧乡千里思，池上绿杨风。
只第二句露本色，其余不减钱郎。
述剑
十年磨一剑，两刃未曾试。默庵云：“两”，今作“霜”。“两”字胜。 今日把示君 ，谁为 “为”，读去声。原作“有”字。默庵云：本集“有”作“为”。“为”更胜。〇“为”字意深，“有”字意浅。“为”字是英雄壮怀，“有”字是游侠客气。 不平事 ？
蚤秋题天台灵应寺
本集作《早秋寄题天竺灵隐寺》，以诗句证之，二本皆误，当作《早秋寄题天台灵应寺》。
钝吟云：长江体。〇此书不取韩门诸公。 门径不同，不以名流而依附。此古人学问不苟处。
峰前峰后寺新秋，绝顶高窗见沃州。人在定中闻蟋蟀 ，鹤曾栖处挂猕猴 。山钟夜渡空江水，汀月寒生古石楼。心忆挂帆身未遂，谢公此地昔年游。寄题结。
三、四劖削而自然，五、六亦好。
李廓一十六首（录三首）
镜听词
默庵云：古之镜听，犹今之瓢卦也。
钝吟云：要用俗语与题相称，乐府一体也。
匣中取镜辞灶王，罗衣掩尽明月光。昔时长著照容色 ，今夜潜将听消息 。门前地黑人来稀，无人错道朝夕归。更深弱体冷如铁，绣带菱花怀里热 。铜片铜片如有灵，愿得照见行人千里形。
佳处不减张、王。
送振武将军
叶叶归边骑 ，风头万里干 。金装腰带重，铁缝耳衣寒。芦酒烧蓬暖，霜鸿拈箭看。黄河古城道 ，秋雪白漫漫 。
通体俊爽，结亦壮阔。
赠商山东于岭僧
《华山志》改窜数字，伪称为陈希夷诗。
商岭东西路欲分，两间茅屋一溪云。师言耳重知师意 ，人是人非不欲闻 。钝吟云：商山是入关要路，人是非聒人者多矣。〇从《鹖冠子》“喜此愦愦”意化出，正恨己多闻是非也。已是宋格，佳在不俚不纤。
常建一首
吊王将军
万岁通天中，王孝杰北讨契丹，军败，没于东峡石。此诗盖为孝杰作。
钝吟云：名篇。
嫖姚北伐时，深入几千里。“几”，一作“强”。“强”字胜。 战余落日黄 ，军败鼓声死 。二句警策。“死”字险而稳。 常闻汉飞将，可夺单于垒。今与山鬼邻，残兵哭辽水。
刘禹锡五首（录二首）
乌衣巷
朱雀桥边野草花，乌衣巷口夕阳斜。旧时王谢堂前燕 ，飞入寻常百姓家 。言王谢旧宅已为民居，措语特蕴藉。
石头城
山围故国周遭在 ，钝吟云：名句。 潮打空城寂寞回 。淮水东边旧时月 ，夜深还过女墙来 。
五咏以此为第一，《乌衣巷》次之，余不及也。中山自序，亦自矜此首。
宋济二首
东邻美女歌
花暖江城斜日阴，莺啼绣户晓云深。二句景中有情。 春风不道珠帘隔，传得歌声与客心。
格不甚高，妙不猥亵。
塞上闻笛
一作高適诗。
胡儿吹笛戍楼间，楼上萧条海月闲。借问梅花何处落？风吹一夜满关山 。落句深远。
王建一十三首（录二首）
宫前早春
酒幔高楼一百家，宫前杨柳寺前花。内园分得温汤水 ，二月中旬已进瓜 。
格意颇高。以为写富贵之景可，以为感恩泽之偏亦可。
江南三台词四首
原注：六言。〇选第二首。
青草湖边草色，飞猿岭上猿声。万里三湘客到 ，有风有雨人行 。
李端一首
芜城怀古
风吹城上树 ，草没城边路 。城里月明时 ，精灵自来去 。原集本尚有前四句，曰：“昔人登此地，丘陇已前悲。今日又非昔，春风能几时？”此本删去，文意未足。或以为简净胜原诗，非也。
耿 二首
秋日
反照入闾巷，忧来与谁语？古道无人行 ，秋风动禾黍 。
此种在当日自佳，然后来摹拟虚锋已成窠臼。夫摭实流为滞相，不得不变以清微蹈空，渐入浮丽，亦不得不救以深至。神奇腐臭，转易何常？虞山痛诋沧浪，要非无见。耳食者倚傍门墙，自矜妙悟，遂令马首之络处处可移。亦可谓桃花作饭矣。
送王润
一作戴叔伦诗。“润”，一作“闰”。
相送临寒水 ，苍然望故关 。江芜连梦泽 ，楚雪入商山 。话我他年旧 ，看君此日还 。因将自悲泪 ，一洒别离间 。
一气浑成，风骨绝高。于此书为别调。
李华一首
长门怨
弱体鸳鸯荐，啼妆翡翠衾。鸦鸣秋殿晓 ，人静禁门深 。每忆椒房宠，那堪永巷阴？日惊罗带缓，非复旧来心。
不失雅音。
钱翊七首（录一首）
送王郎中
惜别远相送，却成惆怅多。独归回首处，争那莫山河。“那”字，作“奈”字解。
李远二首（删）
卷第二
古律杂歌诗一百首（录一十九首）
钝吟云：此书第一卷至八卷，皆取一人压卷。去取多有微旨，不专在工拙也。宜取各家全集参看。
温飞卿六十一首（录九首）
温独书字，体例不一。
钝吟云：温、李诗句句有出，而文气清丽。 丽而能清，方非俗艳。 多看六朝书方能作之。杨、刘已后绝响矣。 温、李遭逢坎坷，故词虽华艳，而寄托常深。玉溪尤比兴缠绵，性情沉挚。杨、刘续滋馆阁，皆与唱酬。徒猎温、李之字句，故菁华易竭，数见不鲜，渐为后人之所厌。欧、苏起而变之，西昆遂绝，非由于人不能作也。 元人效之终不近。〇七言歌行盛于梁末，至天宝而变。 当曰：始于汉，成就于魏。至鲍明远而变，至梁、陈而靡，至天宝而始壮。 杜子美新题乐府，前无古人，自开一体。李太白则自《小雅》《楚词》，至于三祖乐府、汉人歌谣，鲍明远之遒逸，徐、庾之绮丽，并而有之，奇变忽恍，以为创格。凡一句一字皆有依据，以为仿效古人则又过于古人，真千古绝唱也。大略歌行之法，变于李、杜，后人无能出其范围矣。飞卿学太白，有其一体。视之长吉，奇峭不如，而波澜稍宽，韦君不取。小李只有一篇，又是五言，专取飞卿。第六卷选太白有歌行数篇，其奇中又奇；如《蜀道难》之类皆不取，意颇不可解。盖后人学太白有二病：一恐伤于诡谲，如孙光宪议长吉以为无理是也；二者伤于粗险。晚唐人多有此病。若自温入，则流丽平典，都无此矣。 元人学飞卿歌行，渐入诗余，只为流丽处，受病平典，亦非歌行之极则。 韦君微旨倘在此也。 韦亦就一时习尚。集为此书，初无别裁诸家之意。此等皆冯氏凿出。
过华清宫二十二韵
默庵云：此是过华清宫，故如此起。若牧之直咏华清宫，则以“绣岭明朱殿”起矣。
钝吟云：此篇着意只在开元盛时，禄山乱后便略，与《华清》《长恨》不同。
忆昔开元日 ，承平事胜游 。贵妃专宠幸，天子富春秋。月白霓裳殿，风干羯鼓楼。斗鸡花蔽膝，骑马玉搔头。绣毂千门妓，金鞍万户侯。薄云欹翠扇，集作“雀扇”。 轻雪犯貂裘。过客闻韶濩，居人识冕旒。气和春不觉，烟暖霁难收。涩浪涵瑶甃，晴阳上彩斿。卷衣轻髻懒，窥镜淡蛾羞。屏掩芙蓉帐，帘搴玳瑁钩。重瞳分渭曲，纤手指神州。御案迷萱草，天袍妒石榴。深岩藏浴凤，鲜隰媚潜虬。六句平头并联。 不料邯郸虱 ，俄成即墨牛 。默庵云：转。 剑锋挥太 皞 ，旗焰拂蚩尤 。内嬖陪行在 ，孤臣预坐筹 。瑶簪遗翡翠 ，霜仗驻骅骝 。艳笑双飞断 ，香魂一哭休 。钝吟云：四句稳极。 蚤梅悲蜀道 ，高树隔昭丘 。朱阁重霄近 ，苍崖万古愁 。至今汤殿水 ，呜咽县前流 。默庵云：四句收得住。〇“至今”二字，间应“忆昔”二字，首尾完密。〇收到“过华清宫”四字如画龙点睛。先有此四句，乃有此一首诗。〇“不料”以下，淋漓飞动，前半为此一段蓄势，此一段又为末四句蓄势。此等亦得杜藩篱者。
送人东游
荒戍落黄叶 ，浩然离故关 。高风汉阳渡 ，初日郢门山 。江上几人在 ，天涯孤棹还 。何当重相见 ，尊酒慰离颜 。
苍苍莽莽，高调入云。温、李有此笔力，故能镕铸一切浓艳之词，无堆排之迹。学温、李者盖于根本求之。
春日野行
骑马踏烟莎，青春奈怨何。蝶翎朝粉尽，“尽”，一作“重”。蝶交则粉退，作“尽”字好。 鸦背夕阳多 。五字警策。 柳艳欺芳带，山愁萦翠蛾。别情无处说，方寸是星河 。
西州词
原注：吴声。
钝吟云：犹有太白之意。 其妙不减晋曲本词，不但有太白意。
悠悠复悠悠 ，昨日下西州 。西州风色好 ，遥见武昌楼 。武昌何郁郁，侬家定无匹。小妇被流黄，登楼抚瑶瑟。朱弦繁复轻，素手直凄清。一弹三四解，掩抑似含情。南楼登且望，西江广复平。艇子摇两桨，催过石头城。门前乌臼树 ，惨澹天将曙 。㶉 飞复还 ，郎随早帆去 。四句景中有情。 回头语同伴，定复负情侬。去帆不安幅，作抵使西风。他日相寻索，莫作西州客。西州人不归，春草年年碧。
赠弹筝人
天宝年中事玉皇，曾将新曲教宁王。钿蝉金雁皆零落，一曲伊州泪万行。
瑶瑟怨
冰簟银床梦不成，碧天如水夜云轻。雁声远过一作“向”。 潇湘去，十二楼中月自明。
达摩支曲
原注：杂言。
捣麝成尘香不灭 ，拗莲作寸丝难绝 。红泪文姬洛水春 ，白头苏武天山雪 。君不见无愁高纬花漫漫，漳浦宴余清露寒。一旦臣僚共囚虏，欲吹羌管先泛澜。旧臣头鬓霜华蚤 ，可惜雄心醉中老 。万古春归梦不归 ，邺城风雨连天草 。
此却悲壮，异乎他篇之靡靡。
边笳曲
原注：此后齐梁体七首。〇录二首。
钝吟云：齐梁体今人不知矣。 齐，即所谓永明体；梁，即所谓宫体。后人总谓之齐梁体。玉溪诗有《齐梁晴云》是也。其体于对偶之中，时有拗字，乃五言律之变而未成者。喜俪新字而乏性情，喜作艳词而乏风旨；运思甚浅，用事甚拙，乃诗道之极弊，无用知之。
朔管迎秋动，雕阴雁来蚤。上郡隐黄云，天山吹白草。嘶马渡寒碛，朝阳照霜堡。江南戍客心 ，门外芙蓉老 。结有深情。
侠客行
钝吟云：字字生动。
欲出鸿都门 ，阴云蔽城阙 。宝剑黯如水 ，微红湿余血 。白马夜频惊 ，三更灞陵雪 。
纯于惨淡处取神，节短而意境甚阔。〇此诗本集亦注“齐梁体”字，然终不类。疑集本误题。
顾况一十一首（录六首）
默庵云：此公诗出于太白，一转而为乐天。
悲歌六首并序
一本以“临春风”一章，接“畏花落”下为一首；以“越人翠被”一章，接“水泉遥”下为一首，文义较为完足。或《才调集》误分也。
情思发动，圣贤所不能免也。师乙陈其宜， 本集“师”上有“故”字。 延州审其音，理乱之所经，王化之所兴也。 集本无“也”字。 信无逃于声教，岂徒文采之丽？ 集本“丽”下有“耶”字。 遂作此歌。 集本“歌”下有“以悲之”三字。
钝吟云：全似鲍参军。 顾有神骨，然不似鲍奇矫有气，此绵密多。
临春风，听春鸟。别时多，见时少。愁人一夜不得眠，瑶井玉绳相向晓 。语外有情。
城边路，今日耕田昔人墓。岸上沙，昔日江水今人家。今人昔人长共叹，四气相催节回换。明月皎皎入华池，白云离离渡霄汉。
我欲升天隔霄汉，我欲渡水水无桥。我欲上山山路险，我欲汲水水泉遥。
越人翠被今何夕，独立江边莎草碧。紫燕西飞欲寄书，白云何处逢来客？
新结青丝百尺绳 ，心在君家辘轳上 。我心皎洁君不知 ，辘轳一转一惆怅 。此略近鲍。
何处风光惊晓幕，江南绿水通珠阁。美人二八颜如花，泣向春风畏花落。
吴融二首（删）
崔涂六首（录一首）
巴南道中
久客厌岐路，出门吟且悲。平生未到处，落日独行时。芳草不长绿，故人难重期。那堪更南渡，乡国是天涯。
卢纶七首（录二首）
晚次鄂州
云开远见汉阳城，犹是孤帆一日程。默庵云：鄂州。 贾客昼眠知浪静 ，舟人夜语觉潮生 。晚泊。 三湘衰鬓逢秋色，鄂州。 万里归心对月明。晚泊。 旧业已随征战尽，更堪江上鼓鼙声。
送南中使寄岭外故人
见说南来处，苍梧接桂林。过秋天更暖，近海日长阴。巴路缘云出，蛮乡入洞深。信回人自老 ，梦到月应沉 。二句沉着而深稳。或议其语未自然，亦好高之论。 碧水通春色，青山寄远心。默庵云：寄故人结。 炎方无久客，“无”，一本作“难”。“难”字是。 莫使鬓毛侵。
无名氏一十三首（录一首）
杂词（选第一首）
劝君莫惜金缕衣，劝君须惜少年时。有花堪折直须折，莫待无花空折枝。
此杜秋娘所歌，见杜牧《杜秋》诗自注。
卷第三
古律杂歌诗一百首（录一十一首）
韦庄六十三首（录六首）
钝吟云：韦相诗声调高亮，不用晚唐人细碎苦涩工夫，是此书律诗法也。 律诗但求声调，即是躯壳工夫，□□七子摹拟之弊惟剩肤词；近时□□神韵之宗，但存空响，各现□症，同一病源。 〇韦诗调响， 亦嫌大，响即是浮声。铃铎之音不如钟镛之沉厚，其质薄也；筝琶之响，不如琴瑟之雅淡，其弦么也。凡诗气太紧峭，调太圆脆者，皆由于酝酿不深。 与晚唐诸家不同。大略不宜多，才弱也。七言四韵，平平说去，遒警动人。
与东吴生相遇
原注：及第后出关作。〇按：端己乾宁元年及第，即授校书郎，寻转补阙不应。出关且诗，皆不得志之词。“及”字，恐是“下”字之讹。
十年身事各如萍，白首相逢泪满缨。老去不知花有态，乱来惟觉酒多情。贫疑陋巷春偏少 ，贵想豪家月倍明 。且对一樽开笑口 ，未衰应见泰阶平 。
诗特深稳，结句尤为忠厚。
章台夜思
清瑟怨遥夜 ，绕弦风雨哀 。状瑟之声如风雨。 孤灯闻楚角 ，残月下章台 。芳草已云暮 ，故人殊未来 。乡书不可寄 ，秋雁又南回 。
高调，晚唐所少。
台城
江雨霏霏江草齐，六朝如梦鸟空啼。无情最是台城柳，依旧烟笼十里堤。末二句亦是对面写法。
咸阳怀古
城边人倚夕阳楼，城上云凝万古愁。山色不知秦苑废，水声空傍汉宫流。李斯不向仓中悟 ，徐福应无物外游 。莫怪楚吟偏断骨 ，野烟踪迹似东周 。
此唐末伤乱之作，托其词于怀古。末二句自分明，五、六言任用非人，致有识者远遁，亦借比也。默庵以三、四句为咏咸阳，五、六句为怀古，二句即转接不来。〇胜许浑处，在五、六不蹈空。
汉州
北侬初到汉州城，郭邑楼台触目惊 。松桂影中旌旆色，芰荷风里管弦声。人心不似经离乱 ，时运还应却太平 。十日醉眠金雁驿，临岐无限脸波横。伤时危而佚乐也。语特浑厚。〇“脸波”字未雅。
杂体联锦
“联锦”字鄙。
携手重携手，夹江金线柳。江上柳能长，行人恋尊酒。尊酒意何深？为郎歌玉簪。玉簪声断续，钿轴鸣双毂。双毂去何方？隔江春树绿。树绿酒旗高，泪痕沾绣袍。袍缝紫鹅湿，重持金错刀。错刀何灿烂，使我肠千断。肠断欲何言，帘动真珠繁。真珠缀秋露，秋露沾金盘。金盘湛琼液，仙子无归迹。无迹又无言，海烟空寂寂。寂寂古城道，马嘶芳岸草。岸草接长堤，长堤人解携。解携忽已久，缅邈空回首。回首隔天河，恨唱莲塘歌。莲塘在何许？日暮西山雨。
从中即《饮马长城窟行》化出，自成别调。〇此首自佳，然效之便成恶趣。桃源再至，村落不殊矣。
李山甫八首（删）
李洞五首（删）
薛逢一首（删）
裴庭裕一首（删）
李昂一首
戚夫人楚舞歌
钝吟云：歌行自太白、飞卿外，又存此一体。〇此亦似白。 汉氏七言，大抵骚体、郊祀诸什，亦皆杂言。《柏梁》等诗又出伪托。其全篇成就七言者，平子《四愁诗》、魏文《燕歌行》，实肇其端。晋《白苎词》，调渐宛转，参军《行路难》，气始纵横。其后《陈安歌》《木兰诗》及《东飞伯劳》《河中之水》诗篇，最为高唱。然偶一见之，不以名家。沿及陈、隋，渐多偶句，景龙以后，遂创唐音，排比成章，宛转换韵。四杰出之以华丽，高、岑出之以朴健，王、李出之以春容，元、白出之以平易。才性不同，故面貌各异；按其节奏，实一格也。至李、杜、昌黎，始以拗句单行创开门径耳。究极论之，李、杜、昌黎，如词家苏、辛，不得不谓之高调；此种如词家周、柳，亦不得不谓之正声。李、杜、昌黎，如书家欧、颜，不得不谓之绝艺；此种如书家赵、董，亦不得竟谓之别派也。钝吟未悉源流，谓之曰又一体，又以开元中人，谓之曰似白，语皆卤莽。
定陶城中是妾家，妾年二八颜如花。闺中歌舞未终曲，天下死人如乱麻。汉王此地因征战，未出帘栊人已荐。风花菡萏落辕门，云雨徘徊入行殿。日夕悠悠非旧乡，飘飖处处逐君王。玉闺门里通归梦，银烛迎来在战场。从来顾恩不顾己，何异浮萍寄深水。逐战曾迷只轮下，随君几陷重围里。此时平楚复平齐，咸阳宫阙到关西。珠帘夕殿闻钟鼓，白日秋天忆鼓鼙。君王纵恣翻成误，吕后由来有深妒。不奈君王容鬓衰，相存相顾能几时？黄泉白骨不可报，雀钗翠羽从此辞。君楚歌兮妾楚舞，脉脉相看两心苦。曲未终兮袂更扬，君流涕兮妾断肠。已见谋臣归惠帝 ，徒留爱子付周昌 。竟住好。
沈佺期二首（录一首）
古意呈乔补阙知之
默庵云：《古意》原是乐府，故平仄不叶。《品汇》派为律诗，故改却许多字。 郭茂倩《乐府诗集》收此诗于“杂歌曲词”中，题曰《独不见》。首句作“卢家少妇郁金香”，五句作“白狼河北音书断”。考白狼水在辽西，作“白狼”为是。余并与此本同，知此为旧本。
卢家少妇郁金堂 ，海燕双栖玳瑁梁 。默庵云：“郁金堂”故粘“玳瑁梁”。若“香”字，则不相属矣。 九月寒砧催下叶，默庵云：“下叶”，寒砧催之也。作“木”字呆而可笑。此本《品汇》所改，意以对下句。然“木叶”可对“辽阳”，“征戍”如何对“寒砧”？〇钝吟云：“下”字是。 十年征戍忆辽阳。白驹河北军书断，丹凤城南秋夜长。谁知含愁独不见，使妾明月对流黄。默庵云：落句“谁知”“使妾”，文理甚明。一改“谁为”“更教”，便不通矣。
王泠然一首
汴河柳
隋家天子忆扬州，厌坐深宫傍海游。穿地凿山开御路，鸣笳叠鼓泛清流。流从巩北分河口，直到淮南种官柳。功成力尽人旋亡，代谢年移树空有。当时彩女侍君王，绣帐旌门对柳行。青叶交垂连幔色，白花飞度染衣香。今日摧残何用道，数里曾无一枝好。驿骑征帆损更多，山精野魅藏应老。凉风八月露为霜，日夜孤帆入帝乡。河畔时时闻木落，客中无不泪沾裳。
绝用唱叹之法，格在不高不卑间。
何扶一首（删）
汪遵一首（删）
高適一首
燕歌行并序
开元十六年，客有御史大夫张公出塞而还者，作《燕歌行》以示適，感征戍之事，因而和焉。
汉家烟尘在东北，汉将辞家破残贼。男儿本自重横行 ，天子非常赐颜色 。入手即矫健。 金伐鼓下榆关，旌旆逶迤碣石间。校尉羽书飞瀚海，单于猎火照狼山。山川萧条极边土，胡骑凭陵杂风雨。战士军前半死生 ，美人帐下犹歌舞 ！大漠穷秋塞草衰，孤城落日斗兵稀。身当恩遇恒轻敌，力尽关山未解围。铁衣远戍辛勤久，玉箸应啼别离后。少妇城南欲断肠，行人蓟北空回首。边庭一作“风”。“风”字是。 飘飖那可度？绝域苍茫无一作“何”。“何”字是。 所有！杀气三时作阵云，寒声一夜传刁斗。相看白刃血纷纷，死节从来肯一作“岂”。“岂”字是。 顾勋？君不见沙场征战苦 ，至今犹忆李将军 。
刺边将佚乐，不恤士卒。通首序关塞之苦，只以“战士”二句、“君不见”二句点睛，运意绝高。〇元白时效此格，终于不近，笔力不可强也。
孟郊一首（删）
陆龟蒙五首（删）
张籍七首（录一首）
钝吟云：水部五言多名句。〇张君破题极用意，不似他人直下。
寄远客
野桥春水清，桥上送君行。钝吟云：好起。 去去人应老，年年草自生。出门看远道，无路向边城。杨柳别离处，秋蝉今复鸣。
曹邺二首（删）
卷第四
古律杂歌诗一百首（录十三首）
杜牧三十三首（录九首）
题齐安城楼
呜轧江楼角一声，微阳潋潋落寒汀。不用凭阑苦回首，故乡七十五长亭。
扬州二首
炀帝雷塘土，迷藏有旧楼。谁家唱 《水调 》？明月满扬州 。原注：炀帝开汴渠成，自作《水调》。〇十字句以自然浑健为佳，非不对即为高古也。皎然《访陆鸿渐不遇》诗，吾所不取。 骏马宜闲出，千金好暗游。喧阗醉年少，半脱紫茸裘。
秋风放萤苑，春草斗鸡台。金络擎雕去，鸾鬟拾翠来。蜀船红锦重，越橐水沉堆。钝吟云：如画扬州。 处处皆华表，淮王奈却回。□以繁平不□处，久结之。
早雁
金河秋半虏弦开，云外惊飞四散哀。仙掌月明孤影过，长门灯暗数声来。须知胡马纷纷在 ，岂逐春风一一回 。莫厌潇湘少人处 ，水多菰米岸莓苔 。后半深远，胜前半。但五句少复首句耳。
池州春日送人
本集作《池州春送前进士蒯希逸》。
芳草复芳草，断肠还断肠。自然堪下泪，何必更残阳？楚岸千万里，燕鸿三两行。有家归未得，况举别君觞。前四句自成别调，送意于末句倒点，亦别致。
江南春
本集“春”字下有“绝句”二字。
十里莺啼绿映红，水村山郭酒旗风。南朝四百八十寺，“十”字读平声。 多少楼台烟雨中。
此种纯以姿调胜。
寄人
本集作《寄扬州韩绰判官》。
青山隐隐水迢迢，秋尽江南草木凋。二十四桥明月夜，玉人何处教吹箫。
情韵极佳。
寄远三首（录第二首）
南陵水面漫悠悠，风紧云轻欲变秋。正是客心孤迥处，谁家红袖倚江楼？
此触目思归之作，非路旁情也。
秦淮
集作《泊秦淮》。
烟笼寒水月笼沙，夜泊秦淮近酒家。商女不知亡国恨，隔江犹唱《后庭花》。
张泌一十八首（录一首）
晚次湘源县
烟郭遥闻向晚鸡，默庵云：晚次。 水平舟静浪声齐。高林带雨杨梅熟，曲岸笼云谢豹啼 。此句佳。 二女庙荒汀树老，九疑山碧楚天低。湘南自古多离怨，莫动哀吟易惨凄。离怨从湘南写出，不落惜别语。
戴叔伦四首（录二首）
幼公是盛唐、中唐间人，五言不失风格，七言律明净响亮，已变雄深朴老之风。
秋日行
集作《早行寄朱山人放》。
山晓旅人去 ，天高秋气悲 。明河川上没 ，芳草露中衰 。此别又千里 ，少年能几时 ？心知剡溪路 ，聊且寄前期 。一作“青冥剡溪路，心与谢公期”，较更浑成。
潭州使院书情寄江夏贺兰副端
云雨一萧散，悠悠关复河。俱从泛舟役，近隔洞庭波。默庵云：潭州江夏。 楚水去不尽，秋风今又过。无因得相见，却恨寄书多。
二诗皆气韵浑成，无细碎、雕琢之习。
宋邕一首（删）
曹唐二十四首（删）
唐诗最卑俗，以游仙诗得名，而游仙诗尤恶劣。
施肩吾二首（删）
赵光远三首（删）
孙启四首（删）
崔珏七首（删）
项斯一首（删）
司空曙三首（录一首）
峡口送友人
峡口花飞欲尽春，天涯去住泪沾巾。来时万里同为客，今日翻成送故人。
淡语有情。
卷第五
古律杂歌诗一百首（录十三首）
元稹五十七首（录二首）
钝吟云：唐人诗全作艳体自为一集者，止元、韩二家。元有启与令狐悫士，自叙其艳体之法，甚悉。〇元公过于韩致光《香奁》。韩太亵，元差有骨。末篇自悔之词，亦赋家曲终奏雅也。
梦游春七十韵
钝吟云：此即《会真记》也。 亦是铺叙，而步步有筋节，段段有波澜，无平衍散乱之病，亦无长庆俚词。〇此是元相艳诗总序，他诗总不出此意。
昔岁梦游春，默庵云：直起。〇此借寓双交事。 梦游何所遇？梦入深洞中，遂果平生趣。清泠浅漫流，画舫兰篙渡。过尽万株桃，盘旋竹林路。长廊抱小楼，门牖相回互。楼下杂花丛，丛边绕鹓鹭。池光漾霞影，晓日初明煦。未敢上阶行，频移曲池步。乌龙不作声，碧玉曾相慕。渐到帘幕间，徘徊意犹惧。闲窥东西阁，奇玩参差布。隔子碧油糊，驼钩紫金镀。逡巡日渐高，影响人将寤。鹦鹉饥乱鸣，娇 睡犹怒。帘开侍儿起，见我遥相谕。铺设绣红茵，施张钿装具。潜褰翡翠帐，瞥见珊瑚树。不辨花貌人，空惊香若雾。身回夜合偏，态敛晨霞聚。睡脸桃破风，汗妆莲委露。丛梳百叶髻，原注：百叶髻，时势头也。 金蹙重台屦。原注：重台屦，踏殿样也。 纰软钿头裙，原注：钿头裙，琴瑟色也。〇琴瑟色，碧色也。作“琴瑟”非，杨升庵有辩。 玲珑合欢袴。原注：合欢袴，夹缬名。 鲜妍脂粉薄，暗淡衣裳故。最似红牡丹，雨来春欲暮。梦魂良易惊，灵境难久寓。夜夜望天河，无由重沿溯。结念心所期，返如禅顿悟。觉来八九年，不向花回顾。此即“取次花丛懒回顾”意。 杂合两京春，喧阗众禽护。我到看花时，但作怀仙句。浮生转经历，道性尤坚固。近作梦仙诗，亦知劳肺腑。一梦何足云，良时事婚娶。此接叙韦氏早卒事。 当年二纪初，嘉节三星度。朝蕣玉佩迎，高松女萝附。韦门正全盛，出入多欢裕。甲第涨清池，鸣驺引朱辂。广榭舞葳蕤，长筵宾杂厝。青春讵几日，华实潜幽蠹。秋月照潘郎，空山怀谢傅。红楼嗟坏壁，金谷迷荒戍。石压破阑干，门摧旧梐枑。虽云觉梦殊 ，同是终难驻 。总束有力。 悰绪竟何如？棼丝不成絇。卓女白头吟 ，阿娇金屋赋 。重璧盛姬台 ，青冢明妃墓 。尽委穷尘骨 ，皆随流波注 。幸有古如今 ，何劳缣比素 。此一段波澜开拓。 况余当盛时，以下又叙经历艰难，风情日减。 蚤岁谐如务。诏册冠贤良，谏垣陈好恶。三十再登朝，一登还一仆。宠荣非不蚤，邅回亦云屡。直气在膏肓，氛氲日沉痼。不言意不快，快意言多忤。忤诚人所贼，性亦天之付。乍可沉为香，不能浮作瓠。诚为坚所守，未为明所措。事事身已经，营营计何误？美玉琢文珪，良金填武库。徒谓自坚贞，安知受砻铸。长丝羁野马，密网罗阴兔。物外各迢迢，谁能远相锢？时来既若飞，祸速当如骛。曩意自未精，此行何所诉。努力去江陵，笑言谁与晤？江花纵可怜，奈非心所慕。石竹逞奸黠，蔓青夸亩数。一种薄地生，浅深何足妒。荷叶水上生 ，团团水中住 。泻水置叶中 ，君看不相污 。默庵云：奇妙之语。
春晚
半欲天明半未明 ，醉闻花气睡闻莺 。 儿撼起钟声动 ，一十年前晓寺情 。
艳体诸绝，此为高调。
郑谷十一首（录二首）
十日菊
节去蜂愁蝶不知，晓庭还绕折残枝。自缘今日人心别 ，未必秋香一夜衰 。
刻画中有深意，又不太着色相，故佳。
淮上与友人别
杨子江头杨柳春，杨花愁杀渡江人。数声风笛离亭晚 ，君向潇湘我向秦 。
秦韬玉八首（删）
纪唐夫一首（删）
雍陶一首（删）
刘禹锡十二首（录六首）
钝吟云：再见。又云：不甚取梦得。 梦得诗风骨颇高，与此书体例不合故也。
自朗州至京戏赠看花诸君子
钝吟云：托喻亦伤刻薄。 此首不过感慨之词。再游诗则有伤忠厚，亦自露浅衷，殊乖诗品。
紫陌红尘拂面来，无人不道看花回。玄都观里桃千树 ，尽是刘郎去后栽 。
杨柳枝词三首（录第二首、第三首）
炀帝行宫汴水滨，数株残柳不胜春。晚来风起花如雪，飞入宫墙不见人。
城外春风吹酒旗，行人挥袂日西时。长安陌上无穷树，惟有垂杨管别离。
竹枝词三首
竹枝体与他诗小别，以不质不文、似谣似谚、天籁自鸣者为佳。此调梦得所开，后人学之终不近。〇大抵多从乐府《子夜》《读曲》等脱出。
城西门前滟滪堆，年年波浪不曾摧。懊恼人心不如石，少时东去复西来。
瞿塘嘈嘈十二滩，此中道路古来难。长恨人心不如水，等闲平地起波澜。
杨柳青青江水平，闻郎江上唱歌声。东边日出西边雨，道是无晴还有晴。借“晴”为“情”，《读曲歌》体也。
白居易八首（录二首）
钝吟云：再见。又云：此又选小律诗，却甚略。
邯郸至除夜思家
邯郸驿里逢冬至，抱膝灯前影伴身。想得家中夜深坐，还应说著远行人。
格自未高，然善以文言道俗情。〇亦是对面写法。
同李十一解元忆元九
集作《同李十一醉忆元九》。“解”字盖“醉”字之讹，又衍一“元”字。
花时同醉破春愁，醉折花枝当酒筹。忽忆故人天际去，计程今日到梁州。住得恰好。
武元衡二首（录一首）
送张谏议赴阙
诏书前日下丹霄，头戴儒冠脱皂貂。笛怨柳营二字俗艳。 烟漠漠，云愁江馆雨萧萧。鹓鸿得路争先翥，松桧凌霜贵后凋。秋谷极赏此二句，然以为渔洋一生道不出，则门户之见，无与于诗。 归去朝端如有问 ，玉关门外老班超 。

[book_title]卷下
卷第六
古律杂歌诗一百首（录三十八首）
钝吟云：此书多以一家压卷。此卷太白后，又有李玉溪。此有微意，读者参之。 此似有意，然以太白居第六，又是何意？
李白二十八首（录一十九首）
钝吟云：序言李、杜、元、白，今选太白，不选子美，杜不可选也？ 杜亦非不可选，但与此书门径不合耳。此语未免听声之见。 选李亦只就此书体裁而已，非以去取为工拙也。 诸家皆然，不独太白，如此论方是公心。
长干行二首
默庵云：此等诗俱元气所陶冶，未可以大历后诗法论之。
钝吟云：句句有本。 此种诗，又不如此论。
妾发初覆额，折花门前剧。郎骑竹马来，绕床弄青梅。同居长干里，两小无嫌猜。十四为君妇，羞颜未尝开。低头向暗壁，千唤不一回。十五始展眉，愿同尘与灰。常存抱柱信，岂上望夫台。十六君远行，瞿塘滟滪堆。五月不可触，猿声天上哀。门前旧行迹 ，一一生绿苔 。苔深不能扫 ，落叶秋风蚤 。八月蝴蝶来 ，“来”，一作“黄”，“黄”字是。杨升庵有辩。 双飞西园草 。感此伤妾心 ，坐见红颜老 。兴象之妙，不可言传。此太白独有千古处，其一切豪放之词，犹可以客气伪冒之？ 蚤晚下三巴，预将书报家。相迎不道远，直至长风沙。
忆妾深闺里，烟尘不曾识。嫁与长干人，沙头候风色。五月南风兴，思君下巴陵。八月西风起，想君发扬子。去来悲如何？见少别离多。湘潭几日到？妾梦越风波。昨夜狂风度 ，吹折江头树 。渺渺暗无边 ，行人在何处 ？此真太白语。 好乘浮云骢，佳期兰渚东。鸳鸯绿蒲上，翡翠锦屏中。自怜十五余，颜色桃李红。李不可言“红”。当从别本作“如花红”。 那作商人妇，愁水复愁风。此首一作李益诗。然益他作不至此。
古风三首（录第一首、第三首）
“古风”二卷，取此三首，不可解。
泣与亲友别，欲语再三咽。勖君青松心，努力保霜雪。世路多险艰，白日欺红颜。分手各千里，去去何时还？
燕赵有秀色，绮楼青云端。眉目艳皎月，一笑倾城欢。常恐碧草晚 ，坐泣秋风寒 。纤手怨玉琴 ，清晨起长叹 。焉得偶君子 ，共乘双飞鸾 ？此寓遇合之感，怨而不怒，思而不淫。视义山《无题》诸作，直是神思不同，不但面目有别。
长相思
日色已尽花含烟 ，月明欲来愁不眠 。开口有神。 赵瑟初停凤凰柱，蜀琴欲奏鸳鸯弦。此曲有意无人传 ， 节奏天成 ，不容凑泊 。 愿随春风寄燕然 。忆君迢迢隔青天 。昔日横波目，今为流泪泉。不信妾肠断，归来看取明镜前。
乌夜啼
默庵云：此太白本色。 此语最是。后人以粗豪学太白，失之远矣。
黄云城边乌欲栖 ，归飞哑哑枝上啼 。机中织锦秦川女 ，碧纱如烟隔窗语 。停梭怅然忆远人 ，独宿孤 一作“空”，“空”字是。 房泪如雨 。
不深不浅，妙造自然。
白头吟
默庵云：天际鸾吟，非复人间凡响。
锦水东流碧，波荡双鸳鸯。雄飞汉宫树，雌弄秦草芳。相如去蜀谒武皇，赤车驷马生辉光。一朝再览《大人》作，万寿当作“乘”。 忽欲凌云翔。闻道阿娇失恩宠，千金买赋要君王。相如不忆贫贱日，官高金多聘私室。茂陵姝子皆见求，文君欢爱从此毕。泪如双泉水，行堕紫罗襟。五起鸡三唱，清晨《白头吟》。长吁不整绿云鬓，仰诉青天哀怨深。城崩杞梁妻，谁道土无心？东流不作西归水，落花辞枝羞故林。头上玉燕钗 ，是妾嫁时物 。赠君表相思 ，罗袖幸时拂 。莫卷龙须席 ，从他生网丝 。且留琥珀枕 ，还有梦来时 。一往缠绵，风人本旨，较原诗决绝之言胜之万万矣。此在性情学问，非徒恃仙才。 鹔鹴裘在锦屏上，自君一挂无由披。妾有秦楼镜，照心胜照井。愿持照新人，双对可怜影。覆水却收不满杯，相如还谢文君回。古来得意不相负，只今惟有青陵台。本集载此篇曰：“锦水东北流，波荡双鸳鸯。雄巢汉宫树，雌弄秦草芳。宁同万死碎绮翼，不忍云间两分张。此时阿娇正娇妒，独坐长门愁日暮。但愿君恩顾妾深，岂惜黄金买词赋？相如作赋得黄金，丈夫好新多异心。一朝将聘茂陵女，文君因赠《白头吟》。东流不作西归水，落花辞条羞故林。兔丝本无情，随风任颠倒。谁使女萝枝，而来强萦抱。两草犹一心，人心不如草。莫卷龙须席，从他生网丝。且留琥珀枕，或有梦来时。覆水再收岂满杯，弃妾一去难重回。古来得意不相负，只今惟见青陵台。”与此迥异。然“此时”四句突出无绪，亦闲文蔓衍。“一朝”二句，出《白头吟》，字太率，当以此本为是。惟“相如还谢文君回”句，不如“弃妾”句之顺，适宜从集本。
大堤曲
汉水横襄阳，花开大堤暖。佳期大堤下，泪向南云满。春风复无情，吹我魂梦乱。不见眼中人，天长音信断。
久别离
别来几春未还家？玉窗五见樱桃花。况有锦字书，开缄使人嗟。此肠断，本集“此”字上误衍一“至”字，宜从此本。 彼心绝。云鬟绿鬓罢梳结，愁如回飙乱白雪。去年寄书报阳台，今年寄书重相催。东风兮东风，为我吹行云使西来。待来竟不来 ，落花寂寂委青苔 。言盛年不再也。语特蕴藉。
宫中行乐三首
本集连下五首，总题曰《宫中行》。案：词八首。题下注曰：奉诏作。
卢橘为秦树，蒲桃出汉宫。烟花宜落日，丝管醉春风。笛奏龙鸣水，箫吟凤下空。君王多乐事，何必向回中？默庵云：紧结宫中。
寒雪梅中尽，春风柳上归。宫莺娇欲醉，檐燕语还飞。迟日明歌席，新花艳舞衣。晚来移彩仗，行乐好一作“泥”。“泥”去声。 光辉。
水渌南薰殿，花红北阙楼。莺歌闻太液，凤吹绕瀛洲。素女鸣珠佩，天人弄彩球。今朝风日好，宜入未央游。
别是天人姿泽。虽了无深意，而使人流连不置。此种惟太白能之，温、李效之，终不近。
紫宫乐五首
默庵云：澄沈、宋而清之， 仍是沈、宋之体，但天姿超逸，觉气韵生动耳。“澄”字、“清”字，亦不的。沈、宋原不浓浊。 弥见新丽。 后人有此丽词，无此鲜色，人人熟诵而光景常新，此种乃以才论，不由学问所成。 〇真正阴铿，但面目较和缓。 阴铿实不及太白。“往往似阴铿”，子美一时兴到语耳。
钝吟云：此法庾信、阴铿也。〇杜学庾得其老健，李学庾得其清新。〇犹带梁陈旧习。 梁陈如金碧界画，此如高手写生，设色处具有活趣，钝吟但以字句论耳。
小小生金屋，盈盈在紫微。山花插宝髻，石竹绣罗衣。每出深宫里，常随步辇归。只愁歌舞散，化作彩云飞。结用巫山事，无迹。
玉树春归日，金宫乐事多。后庭朝未入，轻辇夜相过。笑出花间语，娇来烛下歌。莫教明月去，留著醉姮娥。
柳色黄金嫩，梨花白雪香。玉楼巢翡翠，珠殿锁鸳鸯。选妓随雕辇，征歌出洞房。宫中谁第一？飞燕在朝阳。
绣户香风暖，纱窗曙色新。宫花争笑日，池草暗生春。绿树闻歌鸟，青楼见舞人。昭阳桃李月，罗绮自相亲。
今日明光里，还须结伴游。春风开紫殿，天乐下珠楼。艳舞全知巧，娇歌半欲羞。更怜花月夜，宫女笑藏钩。
会别离
此诗元结《箧中集》作孟云卿诗，题曰：“《今别离》，次山选友明之作。”不应有误。知《才调集》误作太白，又以“今”字近草书“会”字，讹为《会别离》也。
默庵云：绚烂之极，但见平淡。 此犹误以为太白作。《箧中集》只取平淡为宗，谓之质而实绮，淡而实腴，则可矣。
结发生别离，相思复相保 。五字，一篇之骨。 如何日已远 ？五变庭中草 。渺渺天海途 ，悠悠汉江岛 。但恐不出门 ，出门无远道 。道远行寄难 ，家贫衣复单 。严风吹雨雪 ，晨起鼻何酸 ？人生各有志 ，岂不怀所安 ？分明天上日 ，生死誓同欢 。《箧中集》作“观”，是。
相逢行
默庵云：秋月扬辉，云来生彩，岂曰人工？
朝骑五花马，谒帝出银台。秀色谁家子？云车珠箔开。金鞭遥指点，玉勒近迟回。夹毂相借问，知从天上来。邀入青绮门，当歌共衔杯。衔杯映歌扇 ，似月云中见 。相见不得亲 ，不如不相见 。相见情已深，未语可知心。胡为返空闺？孤眠愁锦衾。锦衾与罗帏，缠绵会有时。春风正澹荡，暮雨来何迟？愿因三青鸟，更报长相思。原本此下有：“光景不待人，须臾发成丝。当年失行乐，老去徒伤悲。持此道密意，无令旷佳期。”冯氏注曰：“一本无此六句。”按：此六句实为蛇足，本集亦无之，今从集本。
李商隐四十首（录十首）
义山诗在飞卿上，高处有逼老杜者。选本多不尽所长，此尤选其不佳者。
默庵云：此公诗多不可解。所谓见其诗如见西施，不必知名而后美也。 此语似是而非，世无不解而知其工者。二冯但以字句秾丽赏之，实不知其比兴深微，自有根柢。
钝吟云：选玉溪次谪仙后，乃是重他，非以太白压之也。〇义山自谓：“杜诗韩文。”王荆公言：“学杜当自义山入。”余初得荆公此论，心谓不然。后读《山谷集》，粗硬槎牙，殊不耐看。始知荆公此言，正以救江西派之病也。若从义山入，便都无此病。 义山诗不善学之，亦有浮艳之病，有晦曲之病，有刻薄纤佻之病。 〇山谷用事琐碎，更甚于昆体。然温、李、杨、刘用事，皆有古法；比物连类，妥贴深稳。山谷疏硬，如食生物未化，如吴人作汉语，读书不熟之病。 杨、刘非温、李之比。山谷只求奇太过，非坐读书不熟。 〇昆体诸人甚有壮伟可敬处，沈、宋不过也。 以壮伟论温、李，未是；以壮伟论沈、宋，亦未是。此皆皮相之言。大抵二冯只于字句用工夫，不求作者源本。
齐宫词
钝吟云：咏史俱妙，在不议论。 亦有议论而佳者，不以一例概之。大抵要抑扬唱叹，弦外有音，不得作十成死句，如周昙、胡曾一流。
永寿兵来夜不扃，金莲无复印中庭。梁台歌管三更罢 ，犹自风摇九子铃 。
春雨
此因春雨而感怀，非咏春雨。
怅卧新春白夹衣，白门寥落意多违。下六句从此句生出。 红楼隔雨相望冷，珠箔飘灯独自归。远路应怜春晼晚，残宵犹得梦依稀。四句所谓“寥落”。 玉珰缄札何由达？此所谓“意多违”。 万里云罗一雁飞。
促漏
促漏遥钟动静闻，报章重叠杳难分。舞鸾镜匣收残黛，睡鸭香炉换夕薰。归去定知还向月 ，梦来何处更为云 ？南塘渐暖蒲堪结 ，两两鸳鸯护水纹 。五、六跌宕，七、八对面，结有味。
高廷礼以为深宫怨女之词，于五、六句有碍；姚旅露书以为悼亡之词，于第二句尤未安。只作有怀不遂诗解之，词意为顺。
独居有怀
麝重愁风逼，罗疏畏月侵。怨魂迷恐断，娇喘字不雅。 细疑沉。数结芙蓉带，频抽翡翠簪。柔情终未达 ，集误作“远”，从此为是。 遥妒已先深 。上下转轴。 浦冷鸳鸯去，园空蛱蝶寻。蜡花长递泪，筝柱镇移心。觅使嵩云暮，回头灞岸阴。只闻凉叶院，露井近寒砧。
代赠二首（录第一首）
楼上黄昏欲望休，玉梯横绝月如钩。芭蕉不展丁香结 ，同向春风各自愁 。
宫辞
君恩如水向东流，得宠忧移失宠愁。莫向尊前奏花落 ，凉风只在殿西头 。
水天闲话旧事
钝吟云：此题集本误也。 集误入《楚宫》绝句后。
月姊曾逢下彩蟾，默庵云：俱说旧事。 倾城消息隔重帘。下俱从此三字生出。 已闻佩响知腰细，更辨弦声觉指纤。暮雨自归山悄悄，秋河不动夜厌厌。王昌且在墙东住 ，未必金堂得免嫌 。不曰及乱，而曰未必免嫌，敦厚之旨。
汉宫词
钝吟云：刺好仙事虚无，而贤才不得志也。 露若能医消渴，犹可希冀延年，何不赐相如一杯试之？刺求仙无益也。钝吟此解，上下画为两橛，殊失语妙。 〇讽刺清婉。
青雀西飞竟未回，君王长在集灵台。侍臣最有相如渴 ，不赐金茎露一杯 。
留赠畏之
本集原注：时将赴职梓潼遇韩朝回三首。
默庵云：是赠同年，所以意深味旨。俗本改作《无题》诗，误甚。 改作《无题》固妄，然实是失去赠韩诗二首，又失去此二首之题，误连为一。默庵强为作解，甚谬。程午桥又祖其说，愈用穿凿。此或可因前首“侍女吹笙”句，云代作闺情为戏。第二首“潇湘岸上”之语，与韩何涉？
待得郎来月已低，寒暄不道醉如泥。五更又欲向何处 ？骑马出门乌夜啼 。
离亭赋得折杨柳二首（录第二首）
含烟惹露每依依，万绪千条拂落晖。为报行人休尽折 ，半留相送半迎归 。第一首太竭情，此方有致。
李涉十五首（录五首）
钝吟云：此君诸篇，亦是太白之余。 绝句自佳。
再宿武关
远别秦城万里游，乱山高下出商州。关门不锁寒溪水 ，一夜潺潺送客愁 。只愁人一夜不眠耳，说来蕴藉。
竹枝词四首
荆门滩急水潺潺，两岸猿啼烟满山。渡头年少应官去，月落西陵望不还。
巫峡云开神女祠，绿潭红树影参差。不劳当作“下牢”。 戍口初相问，无义滩头剩别离。
石壁千重树万重，白云斜掩碧芙蓉。昭君溪上年年月，独自婵娟色最浓。
十二峰头月欲低 ，空澪滩上子规啼 。孤舟一夜东归客 ，泣向春风忆建溪。四首皆梦得之亚，殆欲乱真。此首尤不减《龙标》。
唐彦谦十七首（录四首）
钝吟云：此君全法飞卿，时有玉溪之体，皆西昆所祖也。
寄难八
钝吟云：“难”姓僻，妄人改为“韩”字，不可从。
上巳接寒食，莺花寥落辰。微微泼火雨 ，草草踏青人 。凉似三秋景，清无九陌尘。伯舆同病者，对此合伤神。
春阴
一寸回肠百虑侵，旅愁危涕两争禁。天涯已有销魂别，楼上宁无拥鼻吟。感事不关河里笛，伤心应倍雍门琴。春云更觉愁于我 ，闲盖低村作暝阴 。前六句无一字露“春阴”，而句句是“春阴”意境。末二句乃倒点，奇绝。
春残
景为春时短，愁随别夜长。暂棋宁号隐，轻醉不成乡。已是宋人用法。 风雨曾通夕 ，莓苔有众芳 。花落则在莓苔上矣。 落花如便去 ，楼上即河梁 。
虽未深微，然非俗艳。
小院
小院无人夜，烟斜月转明。清宵易惆怅 ，不必有离情 。
真情新语，此乃妙于言情。
卷第七
古律杂歌诗一百首（录一十三首）
钝吟云：此卷无压卷，李玉溪已在前也。 此等究是强生附会。
李宣古一首（删）
王涣十三首（删）
岑参四首（录三首）
苜蓿峰寄家人
苜蓿峰边逢立春，葫芦河上泪沾巾。闺中只是空相忆，不见沙场愁杀人。
逢入京使
故园东望路漫漫 ，双袖龙钟泪不干 。马上相逢无纸笔 ，凭君传语报平安 。
春梦
洞房昨夜春风起，遥忆美人湘江水。枕上片时春梦中 ，行尽江南数千里 。妙语可思，嘉州难得此情致语。
贾曾一首（删）
许浑二十首（录一首）
钝吟云：此人亦堪压卷。 《丁卯》诗最俗最涩，所谓许浑诗、李远赋，不如不作。唐人已自厌薄之，不但方虚谷崇尚江西派，始排之也。冯氏喜与江西为难，遂并用晦而庇之，务与相反，不为公论。 然调哑，与此书不合。〇工夫亦太细。 浑诗病在滑调浮声，如马首之络，处处可用。不病于哑，又病于填用熟调，自落窠臼。正是工夫粗处，非太细也。 〇选用晦诗，去取不可解。 不可解处不止此，故余谓此书只一时随手排成。
塞下曲
夜战桑干雪 ，默庵云：集本“雪”作“北”，不如“雪”字佳。若“桑干北”，则塞外矣。〇唐时奚界至墨斗岭，今广仁岭也。契丹界白狼河，今老花木伦也。皆距蓟门二百余里。则桑干北，正是塞下，不必改为“雪”字。默庵盖未详考。 秦兵半不归 。朝来有乡信 ，犹自寄征衣 。
此首却浑健，即“犹是深闺梦里人”意。
油蔚一首（删）
张祜六首（删）
来鹏二首（删）
施肩吾四首（删）
刘得仁一首（删）
高骈四首（删）
李端一首（删）
赵嘏十一首（录三首）
长安秋望
云物凄清拂曙流，默庵云：秋。 汉家宫阙动高秋。默庵云：长安。 残星几点雁横塞 ，长笛一声人倚楼 。默庵云：望。 紫艳半开篱菊静，红衣落尽渚莲愁。鲈鱼正美不归去，空戴南冠学楚囚。
前四句长安秋望之景，后四句长安秋望之感。
汾上宴别
默庵云：松美紧峭， 佳处在此四字。薄处狭处，亦在此四字。 四十字备之。
云物如故乡，山川知异路。年来未归客，马上春色暮 。一尊花下酒 ，残日水西树 。不待管弦终 ，摇鞭背花去 。
曲江春望怀江南故人
杜若洲边人未归，通首从此句生出。 水寒烟暖想柴扉。默庵云：春怀。 故园何处风吹柳 ，一雁南来雪满衣 。暗入，怀人无迹。 目极思随原草遍，默庵云：春望怀人。 浪高书到海门稀。默庵云：江南。 此时愁望情多少 ，默庵云：望。 万里春流绕钓矶 。默庵云：春怀江南。
朱绛一首（删）
姚伦一首（删）
刘方平二首（录一首）
秋夜泛舟
林塘夜泛舟，虫响荻飕飕。万影皆因月，千声各为秋。三、四清脱，然前人浑厚之气至此变尽矣。〇或谓“千声”顶第二句，“万影”似乎落空，亦是未密处。然泛舟夜游必是月夜，此二句盖分顶也。 岁华空复晩，乡思不堪愁。西北浮云外，伊川何处流？
陈羽一首（删）
薛能三首（删）
李郢一首（删）
薛逢二首（录一首）
汉武宫词
武帝清斋夜筑坛，自斟明水醮仙官。殿前童女移香案，庭际金人捧露盘。绛节有时还入梦 ，碧桃何处更骖鸾 ？茂陵烟雨埋冠剑 ，石马无声蔓草寒 。
意亦犹人，语自沉着。
崔涂一首（删）
项斯一首（删）
崔峒一首（删）
李宣远一首
塞下作
秋日并州路，黄榆落故关。孤城吹角罢 ，数骑射雕还 。三、四黯淡，如在目前。 帐幕遥临水，牛羊自下山。征人正垂泪，烽火起云间。
陶翰二首（删）
温宪三首（录一首）
春鸠
村南微雨新，平绿净无尘。散睡桑条暖，闲鸣屋脊春。远闻和晓梦，相应在诸邻。行乐花时节，追飞见亦频。
多用烘染之笔。
李频六首（删）
王驾一首
古意
夫戍萧关妾在吴 ，西风吹妾妾忧夫 。一行书信千行泪 ，寒到君边衣到无 ？
淡语浑成。
于鹄三首（录一首）
送客游塞
若到并州北 ，谁人不忆家 ？斗入有力，运格甚别。 塞深无去伴，路尽有平沙。碛冷惟逢雁，天春不见花。莫随边将意，垂老事轻车。
徐寅一首（删）
卷第八
古律杂歌诗一百首（录二十六首）
罗隐十七首（录七首）
偶怀
集作《中元甲子以辛丑驾幸蜀四首》，此其第四首。《全唐诗》注曰：第四首，一本题曰《偶怀》，盖即指此。疑韦氏讳而改之。
白丁攘臂犯长安，翠辇苍黄路屈盘。丹凤有怀云外远，此“丹凤”指丹凤阙。 玉龙无主渡头寒。此用玉龙子事。 静思贵族谋身易 ，危惜文皇创业难 。不将不侯何计是？七句从五、六生下。 钓鱼船上泪阑干。
桃花
本集注曰：一作《杏花》。
暖触衣襟漠漠香，间梅梅与桃花不相见。 遮柳不胜芳。数枝艳拂文君酒，半里红欹宋玉墙 。此句胜于出句。盖“红欹”含得“窥”字意，“艳拂”与“文君酒”不连。 尽日无人疑怨望 ，有时经雨乍凄凉 。旧山山下还如此 ，回首东风一断肠 。
中元夜泊淮口
木叶迎飙水面平，偶停孤棹已三更。秋凉雾露侵灯下 ，夜静鱼龙逼岸行 。二句状出清寒萧寂之景。 欹枕正牵题柱思，此句嫌笨。 隔楼谁转绕梁声？锦帆天子狂魂魄，默庵云：淮口结。 应过扬州看月明。默庵云：中元。〇结有所刺。
登夏州城楼
钝吟云：并不椎琢，慷慨可爱。〇夏州在边，故云“万里山川唐土地”。是赫连勃勃所都，故云“千年魂魄晋英雄”。
寒城猎猎戍旗风，默庵云：城。 独倚危阑怅望中。默庵云：登楼。 万里山川唐土地 ，千年魂魄晋英雄 。默庵云：从“怅望”落下。 离心不忍听边马，往事应须问塞鸿。好脱儒冠从校尉，一枝长戟六钧弓。
绵谷回寄蔡氏昆仲
本集作《魏城逢故人》，与诗意不相应，似误。
一年两度锦城游，默庵云：绵谷回。 前值东风后值秋。芳草有情皆碍马 ，好云无处不遮楼 。山将别恨和心断，水带离声入梦流。今日不堪回首望，淡烟乔木隔绵州 。后四句寄蔡氏昆仲。〇情韵绝佳。
忆夏口
默庵云：八句俱洗“忆”字。
汉江渡口兰为舟，汉江城下多酒楼。夏口。 芳年不得尽一醉，别梦有时还重游。忆。 襟带可怜吞楚塞，默庵云：夏口。 风烟只好去声。 狎江鸥。忆。 月明更想曾行处，着一“更”字，便令上六句俱有“忆”字。 吹笛桥边木叶秋。
金陵夜泊
冷烟轻淡一作“霭”。 傍衰丛，此夕秦淮驻断蓬。默庵云：金陵夜泊。 栖雁远惊沽酒火 ，乱鸦高避落帆风 。地销王气波声急，山带秋阴树影空。六代精灵人不见 ，思量应在月明中 。默庵云：夜。
李颀一首（删）
崔颢一首
黄鹤楼
钝吟云：气势阔宕。 二字确评。“宕”字尤妙。
昔人已乘白云去 ，“白云”，应从别本作“黄鹤”。 此地空余黄鹤楼 。黄鹤一去不复返 ，白云千载空悠悠 。晴川历历汉阳树，春草萋萋鹦鹉洲。日暮乡关何处是？烟波江上使人愁。
气势自是巨手，必以为唐人七律第一，则明人主持之过。诗不宜如此论。
于武陵九首（录一首）
劝酒
劝君金屈卮 ，满酌不须辞 。花发多风雨 ，人生足别离 。
即杜《秋歌》意。
李涉一首（删）
戎昱四首（录三首）
中秋感怀
八月更漏长，愁人起常早。闭门寂无事，满院生秋草。昨宵北窗梦，梦入荆南道。远客归去来，在家贫亦好 。默庵云：感怀结。
闻笛
入夜思归切 ，先着此句好。 笛声寒更哀 。愁人不愿听，自到枕前来。默庵云：闻。 风起塞云断，夜深关月开。平明 独惆怅，默庵云：紧结入夜。 飞尽一庭梅。
客堂秋夕
隔窗萤影灭复流 ，北风微雨虚堂秋 。虫声竟夜 默庵云：秋。 引乡泪 ，默庵云：客。 蟋蟀 秋。 何自知人愁 ？客。 四时不得一日乐，以此方知客游恶。客。 寂寂江城无所闻，梧桐叶上偏萧索。默庵云：秋夕。
韩琮六首（录一首）
暮春浐水送别
绿暗红稀出凤城，暮云楼阁古今情。行人莫听宫前水，流尽年光是此声。
李德裕一首（删）
高蟾二首（删）
高適二首（录一首）
封丘作
我本渔樵孟诸野，一生自是悠悠者。乍可狂歌草泽中，宁堪作吏风尘下。只言小邑无所为 ，公门百事皆有期 。有顿挫便不径直。歌行最忌剽而不留，平而不振。 拜迎官长心欲破，鞭挞黎庶令人悲。悲来向家问妻子 ，举家尽笑今如此 。生事应须南亩田 ，世情付与东流水 。四句跌宕有力，转折无痕。 梦想旧山安在哉？回应起句，完密。 为衔君命日迟回。乃知梅福徒为尔，转忆陶潜归去来。
朱庆餘一首（删）
曹松三首（删）
钱起一首
阙下赠裴舍人
春城紫陌晓阴阴 ，二月黄鹂飞上林 。兴也。〇本集“二月”句在“春城”句前，觉有兴象。盖后人以失粘改之，唐人原不忌失粘。 长乐钟声花外尽 ，钝吟云：名句。 龙池柳色雨中深 。阙下。 阳和不散穷途恨，霄汉长悬捧日心。献赋十年犹未遇，羞将白发对华簪。赠裴舍人。
罗邺九首（录一首）
芳草
废苑墙南残雨中，似袍颜色正蒙茸。微香暗惹游人步，远绿才分斗雉踪。三楚渡头长恨见 ，五侯门外却难逢 。年年纵有春风便 ，马迹车轮一万重 。
所录邺诗多粗俗，此首差可。前四句虽卑，后四句自沉着。
章碣一首（删）
王昌龄三首（录二首）
长信愁
本集作《长信秋词》。
奉帚平明秋默庵云：“秋”字映带“团扇”，妙极。《品汇》改作“金”，可笑。 殿开，且将团扇共徘徊。玉颜不及寒鸦色，犹带昭阳日影来。
闺怨
闺中少妇不曾愁，春日凝妆上翠楼。忽见陌头杨柳色，悔教夫婿觅封侯。
李嘉祐四首（录一首）
赠别严士元
春风倚棹阖闾城，水国春寒阴复晴。细雨湿衣看不见，闲花落地听无声。日斜江上孤帆影，草绿湖南万里情。东道倘逢相识问，青袍今已误儒生。
虽涉平调尚不庸肤。中唐人诗，清婉中自有雅致。近时流派，有独标神韵为宗者，名为宗法盛唐，实与大历十子之类气息相通。盖大历追盛唐而不及，故规模虽在，而深厚不及。开元神韵一派，亦追盛唐而不及，故涵咏既深，而气格遂成大历。所谓取法乎上，仅得乎中也。若徒依傍门墙，求盛唐于近人之剩馥，吾不知其流入何等矣！
郑准四首（删）
祖咏一首
七夕
此题最为尘劫，寓情则肤，翻案则腐。古人俱已道完，今更无着手处。如此之类，惟应以不作为高。
钝吟云：古甚。 古在气味，不以貌求。
闺女求天女，更阑意未阑。玉庭开粉席，罗袖捧金盘。向月穿针易，临风整线难。不知谁得巧？明旦试相看。原作“试看看”，考《全唐诗》改。
吉师老四首（删）
卢弼七首（录四首）
答李秀才边庭四时怨
七律三首殊靡靡。此四首，居然开、宝之音。
春
春风昨夜到榆关，故国烟花想已残。此即张敬忠“即今河畔冰开日，正是长安花落时”意。别本“春风”作“春衣”，非。且碍第二首语意。 少妇不知归未得，朝朝应上望夫山。
夏
卢龙塞外草初肥，乳雁平芜晓不飞。乡国近来音信断，至今犹自着寒衣。
秋
八月霜飞柳变黄 ，蓬根吹断雁南翔 。陇头流水关山月 ，泣上龙堆望故乡 。
冬
朔风吹雪透刀瘢 ，饮马长城窟更寒 。半夜火来知有敌 ，一时齐保贺兰山 。
后二首尤胜前二首。
窦巩一首（删）
韩偓五首（录一首）
寄邻庄道侣
闻说经旬不启关，药窗谁伴醉开颜？夜来雪压前村竹，剩见溪南数尺山。言不见其人也。
杜荀鹤八首（录一首）
春宫怨
默庵云：奇妙在落句，得力在颔联。
早被婵娟误，欲妆临镜慵。承恩不在貌，教妾若为容。默庵云：怨。 风暖鸟声碎 ，日高花影重 。默庵云：春宫。 年年越溪女 ，相忆采芙蓉 。
张乔二首（删）
崔鲁一首（删）
卷第九
古律杂歌诗一百首（录十九首）
刘商一首（删）
长孙佐辅二首（删）
朱放二首（录一首）
江上送别
浦边新见柳摇时，北客相逢只自悲。惆怅空知思后会，艰难不敢料前期 。行看汉月愁征战，共折江花怨别离。向夕孤城分首处，寂寥横笛为君吹。
王表二首（删）
张安石二首（删）
张谔一首
还京
一作《广陵送别宋员外佐越、郑舍人还京》。以诗语考之，良是。盖《才调集》脱误也。
朱绂临秦望，宋员外佐越。 皇华赴洛桥。郑舍人还京。 文章南渡越，书奏北归朝。二句分承。 树入江云尽 ，城衔海月遥 。钝吟云：名句。〇广陵。 秋风将客思，川上晩萧萧。送。
于 三首（删）
胡曾九首（删）
李群玉二首（删）
顾非熊一首
秋日陕州道中作
孤客秋风里，驱车出陕西。关河午时路，村落一声鸡。树势标秦远，天形到岳低 。谁知我名姓？来往自栖栖。
袁不约二首（删）
吴商皓八首（录一首）
秋塘晓望
钟尽疏桐散曙鸦，晓。 故山烟树隔天涯。望。 西风一夜秋塘晓 ，零落几多红藕花 。秋塘。
梁锽一首（删）
贺知章一首（删）
此诗运意遣词与开、宝时人皆不类，颇疑非季真作。刘采春女唱此诗事，殆当时好事者饰之，韦氏不察也。又《折杨柳》虽乐府旧题，而翻为《柳枝》则盛于中唐刘、白。季真时未有此名，韦氏题曰《柳枝词》亦误。
张蠙四首（录二首）
钱塘夜宴留别郡守
四方骚动一州安 ，夜列樽罍伴客欢 。觱栗调高山阁迥 ，虾蟆更促海城寒 。用语遒健，晚唐所难。 屏间佩响藏歌妓，幕外刀光立从官。二句欠工夫。 沉醉不愁归棹远，晓风吹上子陵滩。结亦脱洒。
长安春望
明时不敢卧烟霞，又见秦城换物华。默庵云：题。 残雪未消双凤阙 ，新春已发五侯家 。甘贫只拟长缄酒，忍病犹期强采花。故国别来桑柘尽，十年兵践海西涯。
刘象七首（录三首）
早春池亭独游三首
春意送残腊，春情融小洲。蒲茸才簇岸，柳颊已遮楼。便有杯觞兴，可摅羁旅愁。凫鹥亦相狎，尽日戏清流。此首以凫鹥相狎，暗点独游。
清流环绿筱，蝉联而下，是子建《赠白马王》格。 清景媚虹桥。莺刷初迁羽，莎拳拟拆苗。细砂摧暖岸，淑景动和飙。倍忆同袍侣，相欢倒一瓢。此首以“倍忆同袍”，明点独游。
一瓢欢自足，一日兴偏多。幽意人先赏，疏丛蝶未过。知音新句苦，窥沼醉颜酡。万虑从相拟，今朝欲奈何？此首畅所独游之意。
三首皆略近武功，然闲雅无粗俗之气，则非武功所及。
戴司颜二首（删）
沈彬一首（删）
李贺一首（删）
严维一首
秋夜船行
扁舟时属暝，月上有余辉。海燕燕不夜飞，应是“雁”字之讹。 秋还去，渔人夜不归。中流何寂寂，孤棹也依依。一点前村火，谁家未掩扉。
韩翊一首
寒食
春城无处不飞花，原作“开花”，考本集改。“飞”字活，“开”字死。 寒食东风御柳斜。日暮汉宫传蜡烛 ，青烟散入五侯家 。
言外寓贫贱之感，与龙标“昨夜风开露井桃”一首，同一运意。
熊皎一首（删）
张乔三首（录一首）
送友人归宜春
落花兼柳絮 ，无处不纷纷 。起笔有兴象。 远道空归去，观末句“秋期更送”及此句“空”字，其友盖下第而归。 流莺独自闻。野桥喧碓水，山郭入楼云。故里南陵曲，秋期更送君。
陈陶一首（删）
张谓一首
杜侍御送贡物戏赠
铜柱朱崖道路难，伏波横海旧登坛。越人自贡珊瑚树，汉使何劳獬豸冠？疲马山中愁日晩，孤舟江上畏春寒。由来此货称难得，多恐君王不忍看。
题有“戏”字，故不嫌直遂。
郑常一首
寄常逸人
羡君无外事，日与世情违。默庵云：逸。 地僻人难到 ，溪深鸟自飞 。对法好。 儒衣荷叶老，野饭药苗肥。默庵云：逸人。 畴昔江湖意，而今忆共归。默庵云：寄字结，又不脱逸人。
崔峒一首（删）
李洞一首（删）
李端一首
巫山高
《巫山高》本汉铙歌曲，齐梁变为五言；唐人谐以声律，遂专用以咏神女，非其本也。其他如《骢马行》《关山月》等，率皆此例。虽乖拟始之意，亦可见乐府失传，古人已不袭其貌，个人无事效颦。
默庵云：四十字，累累如贯珠，泠泠如叩玉；初澄开、宝而紧之，诗体如是。 “紧”字最确，然边幅少狭亦在此。此自时会使然，究是不及开、宝处。以为诗体如是，则所见陋矣。
巫山十二重，皆在碧虚中。回合云藏日，霏微雨带风。用“云”“雨”事，字无痕。 猿声寒过涧，树色暮连空。愁向高唐去，清秋见楚宫。
江为一首（删）
裴度一首
中书即事
钝吟云：气貌宏厚，真大人君子之文。
有意效承平 ，无功益圣明 。默庵云：非中书不称。 灰心缘忍事，霜鬓为论兵。道直身还在，恩深命转轻。盐梅非拟议，葵藿是平生。白日长悬照，苍蝇谩发声。默庵云：即事。〇此句终嫌露骨。 嵩阳旧田地，终使谢归耕。
此等诗直是气象不同，不以文字论。
陈上美一首（删）
姚合七首（删）
杨牢一首（删）
王昌龄二首（录一首）
塞上行
秦时明月汉时关，默庵云：大约边塞之截然为两界限，实始于秦，则塞上之月可称秦时矣。原无深意，何不可解？ 万里长征人未还。但使龙城飞将在，不教胡马度阴山。
明人以为唐绝第一，亦未见必然。
于鹄二首（删）
陈羽一首（删）
僧贯休三首（录一首）
夜夜曲
蟪蛄切切风骚骚，芙蓉喷香蟾蜍高。孤灯耿耿征妇劳，更深扑落金错刀。
僧尚颜二首（删）
僧护国一首（删）
僧栖白二首（删）
僧无可二首（删）
僧清江一首（删）
僧法照一首（删）
僧太易二首（删）
僧惟审一首（删）
僧沧浩一首（删）
僧皎然二首（录一首）
钝吟云：大手自然不同。 唐诗僧以齐己为第一。皎然名虽过之，实不及也。推为大手，似未细看《白莲集》。
酬崔御史见赠
买得东山后，逢君小隐时。五湖游未足，柏树迹如遗。“五湖”“柏树”，借对法。 儒服何妨道，禅心不废诗。一从居士说，长破小乘疑。
清而不薄。〇已开宋格。
僧无本二首（删）
卷第十
古律杂歌诗一百首（录六首）
张夫人二首（删）
刘媛一首（删）
女道士李冶九首（录二首）
唐女子诗，无出季兰右者，高处欲出大历上。
送阎伯均往江州
一作《送韩揆之江西》。
相招折杨柳 ，一作“相看指杨柳”，较胜此句。 别恨转依依 。万里西江水 ，孤舟何处归 ？湓城潮不到 ，夏口信应稀 。唯有随阳雁 ，年年来去飞 。
送阎二十六赴剡县
流水阊门外，孤舟日复西。离情遍芳草 ，无处不凄凄 。妾梦经吴苑，君行到剡溪。归来重相访，莫学阮郎迷。
刘云一首（删）
鲍君徽一首（删）
崔仲容二首（删）
张文姬二首（录一首）
原注：鲍参军妻。
溪口云
溶溶溪口云 ，才向溪中吐 。不复归溪中 ，还作溪中雨 。
妙造自然。
女道士元淳二首（删）
蒋蕴二首（删）
崔公远一首（删）
女道士鱼玄机九首（删）
张窈窕二首（删）
张琰二首（删）
赵氏二首（删）
程长文三首（删）
梁琼三首（删）
廉氏二首（删）
薛涛三首（录一首）
送友人
水国蒹葭夜有霜，默庵云：名句。 月寒山色共苍苍。谁言千里自今夕？离梦杳如关路长。
姚月华二首（删）
裴羽仙二首（删）
刘瑶三首（删）
常浩二首（删）
葛鸦儿一首（删）
薛媛一首（删）
盼盼一首（删）
崔莺莺一首（删）
无名氏三十七首（录二首）
三五七言诗
此首吴氏钞本在第二卷，题曰《秋思》。
秋风清，秋月明。落叶聚还散，寒鸦栖复惊。相思相见知何日，此时此夜难为情。
杂诗十首（录第五首）
无定河边暮角声 ，赫连台畔旅人情 。函关归路千余里 ，一夕秋风白发生 。
此首独为高调，余皆靡靡之音。
《律髓》之诗，大历以后之诗法也。大略有是题，即有是诗。起伏照映，不差毫发。大历以前，则如元气之化生，赋物成形而已。 自然化生之中，亦有不差毫发处。但无雕锼钩带痕耳，卤莽者不得借口。 今人初不知文章之法，谓诗可作八句读。或一首取一句，或一句取一二字，互相神圣，岂不可哀！ 此真切中膏肓语。此处一差，愈工愈谬。 曾读《律髓》，以此法读之，今纯以此法读此诗，信笔书此。钝吟老人识。

        </div>
      </div>
    </div>
  </div>
</div>
<!--update:2025-08-30 10:32:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>