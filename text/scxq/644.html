<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="明史杂咏卷一,明史杂咏卷二,明史杂咏卷三,明史杂咏卷四,明史杂咏全文在线阅读,明史杂咏全文在线下载,大玄古籍书库">
<meta name="description" content="四卷。清严遂成(1694—?)撰。严遂成,字崧瞻,一作松占,号海珊,乌程。(今浙江吴兴)人。雍正二年(1724)进士,官山西临县知县,父去世归乡。乾隆元年(1736)举“博学鸿词”,因母丧归。后历雄州知州、云南嵩明州知州。遂成负诗名,工于咏物,或雄奇瘦硬,或委婉工致,风格两异。其咏史诗尤负盛名,被称为“诗史”,与唐胡曾、明李东阳有异,能自成一家。古体近体相间,故名曰杂咏。是书赋明一代之事,其中有精辟之见,然亦有伪讹及门户之旧论。该书。《四库全书总目》列入存目书著录。_明史杂咏_全文在线阅读_明史杂咏_全文在线下载_大玄古籍书库">
<title>明史杂咏_严遂成_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">明史杂咏</span> <br/>
          作者： <span class="inputVal" id="bkauthor">严遂成</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]29922</span> <br/>
          说明： <span class="inputVal" id="bkdec">四卷。清严遂成(1694—?)撰。严遂成,字崧瞻,一作松占,号海珊,乌程 (今浙江吴兴)人。雍正二年(1724)进士,官山西临县知县,父去世归乡。乾隆元年(1736)举“博学鸿词”,因母丧归。后历雄州知州、云南嵩明州知州。遂成负诗名,工于咏物,或雄奇瘦硬,或委婉工致,风格两异。其咏史诗尤负盛名,被称为“诗史”,与唐胡曾、明李东阳有异,能自成一家。古体近体相间,故名曰杂咏。是书赋明一代之事,其中有精辟之见,然亦有伪讹及门户之旧论。该书 《四库全书总目》列入存目书著录。</span> <br/>
          封面： <span class="inputVal" id="bkimg">Z_20375.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]明史杂咏
[book_author]严遂成
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]29922
[book_dec]四卷。清严遂成(1694—?)撰。严遂成,字崧瞻,一作松占,号海珊,乌程 (今浙江吴兴)人。雍正二年(1724)进士,官山西临县知县,父去世归乡。乾隆元年(1736)举“博学鸿词”,因母丧归。后历雄州知州、云南嵩明州知州。遂成负诗名,工于咏物,或雄奇瘦硬,或委婉工致,风格两异。其咏史诗尤负盛名,被称为“诗史”,与唐胡曾、明李东阳有异,能自成一家。古体近体相间,故名曰杂咏。是书赋明一代之事,其中有精辟之见,然亦有伪讹及门户之旧论。该书 《四库全书总目》列入存目书著录。
[book_img]Z_20375.jpg


[book_title]明史杂咏卷一
韩林儿
韩林儿，或云李氏子，弥勒佛生山童死。黑牛白马巾红巾，青巾香巾随后尘。徽宗八世国号宋，正朔家家奉龙凤。瓜步舟覆儿可怜，明年始称吴元年。
【原句注】“明年始称吴元年”：光武贰于更始，范史亦书一始字。
陈友谅
渔家子，起沔阳，夥颐沉沉称汉王。橹箱连锁棚走马，乘潮东向吞天下。
奈何雁汊烧羊反间行，坏汝万里之长城。铁挝击碎寿辉首，义帝沉江战且走。饿鸮一声摩天风，目睛突出箭血红。相士贵墓术不验，沙岸雨立朝班空。虎斗龙争几朝暮，若翁业渔尚如故。不识门前拥彗迎，不逢俎上分羹怒。呜呼载尸安用镂金床，比之溺器七宝装，龙凤鞍帕真珠光。刘鋹孟昶汰已甚，与乱同事罔不亡。
张士诚
掺舟运盐张九四，白驹亭场树贼帜。万户告身拒不受，栋射三矢承天寺。
吴趋踞坐拓土宽，遂与元绝称天完。诸将偃蹇载乐器，樗蒲蹴鞠军中欢。
一炮飞空碎城堞，耳聩风谣黄蔡叶。锦衣银铠十条龙，万里桥边丧舟楫。
呜呼！以身死国真英雄，江东不降宋钱俶，河西不归汉窦融。妻刘亦挟丈夫气，齐云楼火通天红。
开平王常遇春
常十万，东擒吴，西殪汉，北走庚申无用战。君不见采石矶，奋戈跳荡船如飞。又不见洛水槊，溃围驰突全身归。呜呼！勇力绝伦年四十，凌烟鄂公好颜色。如何甲盾梦神人，疑汝饥来特就食。英雄憔悴卧田间，日月之明有时蚀。
【原句注】“凌烟鄂公”：王初封鄂国公。
歧阳王李文忠
歧阳王酷似其舅，事事直与古人偶。君不见吴吕蒙，法立诛必凶门凶，一笠一釜将毋同。又不见汉耿弇，疏勒飞泉凿深险。乘马蹋地刑以牲，桑哥儿麻军破胆。临阵踔厉驰风樯，遇大敌勇不可当。家居蝉蜕憺无事，忘其亲贵身为王。雅歌投壶祭征虏，恂恂书生岳忠武。兵权一释学为儒，金华胡范吾所师。
【原句注】胡范：“胡”：翰。“范”祖干。
李景隆
五十万人付年少，是谓弃兵而揖盗。怏怏宿将丈人行，踞坐膝行礼何奡。
玺书黄钺渡江来，船沉风雨波涛堆。大旗一折阵小动，委弃如山空壁送。
召还惊定剩游魂，僇迯庙社天家恩。殿前丛殴幸不死，死则谁启金川门。
〖按〗奡：音傲。〔说文〕慢也，与傲通。“迯”：“逃”之异体。
东瓯王汤和
此城据之屋脊坐，铁券时时书酒过。部勒群儿夙负奇，容棺之墟无稳卧。
忽然治第中都中，安车迎入朝元宫。里闬兵兴叙旧事，御膳法酒时相从。
是时元臣率丽法，若胡为者封瓯东。妾媵资遣日卧疾，失音之老其途穷。
乃知韩彭菹醢坐少壮，从赤松游庶无恙。不然吏事既以责三公，兵权不释酒杯中，安得人人寿以终。
郢国公冯国胜
求珠纳哈出之妻，私匿驼马金山西。细故失意祸奄至，诸子不封竟不嗣。
黑气满室非吉徵，春秋渐高渐猜贰。独不念龙盘虎踞金陵图，拔为根本帝王都。阿兄輓辂汉刘敬，可以论功赎罪无。
【原句注】“阿兄”：国用。
东莞伯何真
钞悬十千募擒贼，王成之奴缚主出。如数予钞赏不虚，随具汤镬烹于车。
扬旗伐鼓吁尔众，奴叛主者罪深重。呜呼！缣囊夜络彭宠头，裂地曾封不义侯。侯兮侯兮乃不义，起自贼中铜马帝。
醉风汉郭德威
巩昌侯封予世券，骁骑舍人醉风汉。因缘女弟宁王妃，胡然剃发衣僧衣。
百罂金币劳赐厚，侍宴后庭冠脱首。不事事乃无职守，时复中之饮醇酒。
人生适意多得钱，唱佛不已祈神仙。后党祸起率连坐，此老闭门足高卧。
吉安侯陆仲亨
持一升麦草间伏，呼之曰来从逐鹿。此我临濠初起时，臣作股肱帝心腹。
积功封侯命不轻，一掷家奴封帖木。
诚意伯刘基
西湖异云西北至，十年前识金陵气。陈强张富决雌雄，帷幄屏人其语秘。
虬髯侍侧蹑胡床，如以真王易假王。跃起大呼徙别舸，难星一炮占鄱阳。
公何有术不自救，谈洋茗洋吏讦奏。偾辕之驾挟医来，积中拳石吞乌咮。
京房郭璞数莫逃，天文象纬书可烧。幸而遇时佐洪武，不然著郁离子究何补？异授有神亦有师，泯没平生邓祥甫。
韩国公李善长
韩国公，萧何主守高于血汗功，谁连染之胡惟庸。惟庸弟之亲，可以赎其兄之身。何至杀及七十人，狱辞传著真不真。呜呼！王虞部疏抗声读，一字一痛哭。开国元勋传，变为奸党录。人言汉高心肠薄，不闻并赤萧何族。
【原句注】“王虞部”：国用。
宋学士濂
字呼景濂数燕见，坐命茶，侍命膳，往复咨询常夜半。温树之署无是非，具以实对心无机。手调甘露赐绮帛，藏此制作百岁衣。夫既欲其生，曷又欲其死，谪戍于夔不赦汝。白首万里身荷戈，识是当时醉学士。学士那复醉三觞，梦闻师父称太子。呜呼！莲花山下秋风多，鬼些楚辞白马歌。
苏州守魏观
生不能王败而走，遗基岂复为鬼有。都水行司地合迁，青燐黑青散如烟。
濬锦帆泾规水利，利民之外无他意。以此受谮僇其身，巷以哭者苏州民。
哭太守，太守生，礼行乡饮酒。太守死，谁与订经史。课绩空为天下先，
悔而归葬骨已沦重渊。不如前人事苛刻，全受全归陈烙铁。
【原句注】“全受全归陈烙铁”：前守陈宁苛刻人呼陈烙铁。
刘学士三吾
春夏榜，南北榜。南有私，北无党。空持朝鲜玳瑁笔，等之敝帚千金享。
然而六十一人中，讵皆有文在其掌。琮也善易不善著，翰苑当阨知不知。
八十老者戍边死，坐右燕王左太子。早知天命有所归，金陵城上燕南飞。
不如当时不力谏，无用丧师五十万，十族九族免涂炭。周公成王本一家，事犹贤于新莽篡。靖难功，谁酿成之坦坦翁。
【原句注】“坦坦翁”：自号坦翁。
危学士素
司马迁生蔡邕死，关系存亡一代史。有元实录录未曾，后妃传事逸无徵，
幸向宫监馈饧饵。挽起井中僧大梓，史不可死身不死。小车赐宴诗后成，
先忧之意答圣明，忽然东阁闻履声。亡臣佐命满君侧，岂必人人文相国。
无城守功作余阙，安得和州享庙食。呜呼！责尔一死尔亦能，只恐真珈饮器没西僧，万古空图永穆陵。
许祭酒存仁
象牙饰床安用之，白云为父仁山师。师一再传守其说，按礼制冠白缨绖。
进讲洪范休咎徵，旋移官物取杭妾。忌者因之击以舌，谓于师臣体有阙。
早知瘗死骨不收，不如不赦留韶州。十年稽古侍君侧，少缓须臾俟登极。
天与人归归不得，知言哉，刘丞直。
宋文恪讷
危坐怒色含怒意，画工瞷之图献帝。问其内讼过甚微，蹶者趋者碎茶器。
附火寒燎胁下衣，至肤始觉肤羹沸。拊摩寿骨死犹未，一病再病命且既。
僵眠不听归私第，明朝学舍当丁祭。文教肇开三百年，亦复应诏言修边。
边备实兵兵屯田，多用其言言可传。其言可传行不得，若使上马去杀贼，隍中羌缚赵充国。
陈参政观
王猛以虱扪，钟山龙虎蹲。拭论作赋屡称旨，死何妻子不自存。记得参藩于秦作秦相，口不能言矿金状。
桂正字彦良
包山院长江南儒，文华堂上延为师。编修给事中为弟，师衣白衣颠倒之。
官正字，言正字，用予用我汤武事。既制格心图，更上太平策十二。大声彻殿人尽闻，对帝朗诵诗古文。
陶学士安、詹学士同
礼议郊庙删律令，日历编成辑宝训。一长于易一春秋，各以文章佐景运。
叔孙绵蕞何匆匆，视二公者将毋同。同是故元所弃士，几抱遗经草泽死。
相见恨晚李耆儒，理得嫁衣就木矣。
【原句注】“相见恨晚李耆儒”：李习，字伯年，八十馀。
中书吏刘敏
暮市芦兮龙江，旦载归兮入治事。妇织席兮力养，悬诸梁兮磁瓦器。吏也廉若此，风示尔多士。士果当以吏为师，官奴可给前致辞。事母何预他人事？澣衣者妇哺者儿，此语可勒孝子祠。
静诚先生陈遇
南阳诸葛庐，帝三幸其居。卫士十人护肩舆，赐金赐帛赐绮衣。帷幄计秘参刘基，功主于内不外施。官其身而辞，官其子而辞，卒成其高病告归。生赐坐近华盖殿，死赐葬近鸡鸣祠。神龙见首不见尾，清泉白石无磷淄。君不见严陵钓台高位置，赤伏符事非吾事。又不见衡山山人衣衣白，宰相味夺神仙骨。途分晦显臣不臣，静诚先生兼之于一身。
李大理仕鲁
僧录道录善世院，岁度男女逾数万。想当开国百战馀，忏悔生灵死涂炭。
衣之金襕袈裟衣，耳目横行数搆患。置笏于地干天威，雷霆殿击骨糜烂。
独不念公等良为朱子来，来时方恨晚相见。修朱云槛直不旌，例之史鱼以尸谏。嗣后缁流不赐官，真人禅师其名变。时无中山青田韩国公，勋旧无忧中谗间。过晡侍宴女乐停，梵沸鱼山彻内殿。
周太学敬心
圣人宝莫大于仁，刻玺曰宝始嬴秦。秦垢何足污后人，汉腊不祀盗莽新。
传至后唐焚于火，石氏改制玉一颗。元亡漏落桑乾河，渔者获之于网罗。
非秦旧玺乃石玺，是亦一石而已矣。何苦连年远斗争，新鬼故鬼烦冤鸣。
辎重绝幕弃于地，换此亡国不祥器。当时谏臣谏刑不谏兵，兵出皆以元为名。疏陈及此周太学，其言便是卞和玉。卞和玉，圣人宝，胠其箧而逃者谁，地老天荒王保保。
【原句注】“地老天荒王保保”：为一石故，连年出塞，内疲民力，卒不能臣。扩廓太祖所以有奇男子之叹也。

[book_title]明史杂咏卷二
扩廓帖木儿
含元殿会将心携，备撤江淮直到齐。亡国六龙逾塞北，回军两虎斗关西。
致书绝幕无归雁，流木冯河一骇犀。天下奇男中道死，颓城恸煞杞梁妻。
中山王徐达
旧宫夜饮被蒙头，想见惊趋下拜秋。廉恪小心曹武惠，深沉大局邓元侯。
六王共事权尤重，二国分封秩最优。战罢归朝歌暇豫，西园画舫客清游。
齐尚书泰黄学士子澄
龙虎山高北燕翔，兵声藉口罪齐黄。忍因发难诛晁错，恃以成功相李纲。
一死报君犹气节，两人误国共文章。金川门启宫中火，漫指西南路渺茫。
【原句注】“一死报君犹气节，两人误国共文章”：齐顺天乡试第一，黄会试廷试皆第一，与齐同榜。
方学士孝孺
其一
儒生手不管兵权，何苦陈筹帝座前。反间书留围饷道，受降幡竖阻烧船。
薛嵓闻贿言难信，武胜行诛斗转坚。马渡长江犹赐敕，赦王无罪速归燕。
其二
东市麻衣弟子从，一章诗就一身终。知人不负姚恭靖，卖国偏饶李景隆。
正学无庐传蜀道，归宗有录采吴风。秦淮河水凄迷绿，二女魂流血泪红。
胡大理闰
鄱阳庙壁如雪白，冷光熊熊墨痕热。龙舟驾浪腾龙睛，日轮照见忠臣血。
一子齿剑一荷戈，入功臣家女郡奴。奴以爨灰污其面，灰中被挞逃如愿。
十年始脱从军衣，青松白璧全身归。归来颜色好，空家白骨埋秋草。等是未亡人，落花孤燕不怀春。春寒泪如雨，朝饥谁告语。见者怜之馈钱米，吁嗟此是忠臣女。
【原句注】“入功臣家女郡奴”：郡奴女名。“十年始脱从军衣”：木兰。“青松白璧”：黄崇嘏诗。
黄侍中观
龙头觺觺鼎一足，左班文臣罪名六。泣拜亲墓悬为图，忠孝者妻给象奴。
奴索钗钏意在酒，绐之使出挈家走。淮清桥下水阴阴，呕血于石成观音。
何乃愁惨状，舁至夫祠屹相向。魂兮魂兮罗刹矶，江豚拜浪鱼腹肥，亦有血痕红裹旧朝衣。
〖按〗“觺觺”：兽角锐利。觺，音疑。
王修撰艮
三人同榜五同居，白首同归识竟虚。流涕无言偏伏鸩，隔墙何处忽呼猪。
后时不及修降表，前事谁能禁谤书。到得狱门怀死友，须眉相见尚如初。
【原题注】艮，字敬止，吉水人，与胡靖李贯同榜，三人与解缙、吴溥皆邻居。
铁尚书铉
百万旌旗一夜摧，金陵王气渐寒灰。天留铁汉居中坐，手挽燕军向北迴。
雷电直教平地起，鱼龙不敢上城来。全齐无恙屯淮去，南望遗民哭草莱。
【原句注】“鱼龙不敢上城来”：指火攻水灌事。
【原集注】李景隆败后，燕乘胜破德州，遂以全力攻济南，盖得此断南北道，金陵不难图。铉死守三阅月，攻者万端，卒不拔。燕王气索，解围归北平。
瞿总兵能
小马俄闻脱胄亡，前驱又仆皂旗张。龙腾天护云迷阵，虎殪宵惊羽饮梁。
负骨无儿归报母，收魂与父誓擒王。突门馀恨城垂破，听得钲声起战场。
【原句注】“小马”：王指挥号小马王。“前驱又仆皂旗张”：张姓，逸其名，号“皂旗张”。〖按〗逸其名，即指佚名。
荣国公姚广孝
其一
英雄何以不冠巾，肯向团蕉老此身。伏气山中如病虎，图形阁上亦祥麟。
诗吟北固僧宗泐，术授东吴道应真。特地开科长取士，不知漏落几多人。
【原句注】“术授东吴道应真”：道士席应真。
其二
三年胜负白沟河，直捣南都不议和。到处机宜参李泌，常时主守倚萧何。
江山王气收龙虎，日夜军声乱鸭鹅。垂老功成身入定，未须治第赐宫娥。
【原集注】道衍穴地，甃翎甋瓶缶，日夜铸军器，畜鹅鸭乱其声。〖按〗甃：音奏，砌也。翎甋：陶制容器，似瓶。甋：音敌，泛指砖。甃翎甋瓶缶：即用坛坛罐罐来砌封墙，以便隔音。《明史》载：“道衍练兵后苑中。穴地作重屋，缭以厚垣，密甃翎甋瓶缶，日夜铸军器，畜鹅鸭乱其声。”
历城侯盛庸
将星已陨燕张王，王不归朝责盛庸。开壁突来宜缚虎，穿营径去宛游龙。
角声平野星初落，马影长河草正浓。阃外不闻天子诏，岂因叔父得相容。
【原集注】东昌之战，盛庸开壁纵王入，围之数重。明年，庸营夹河，王以三骑来觇，掠阵而去。日暮，王以数十骑逼庸营野宿。天明，上马吹角，穿营去。按此，王直成擒耳。庸以守济南功，位封侯。宜娴将略，数纵舍之。虽有朝命，为社稷计，阃外得自专。春秋之义，不能无责焉尔。
英国公张辅
其一
安南二都环四江，地不内属自有唐。叛服复何预我事，祸受天平归自老挝降。芹跕伏兵杀天使，天兵从天插天翅。插天翅，海茫茫，十八将军治军装。八十万兵输兵粮，会平西侯于多邦。多邦城高枕江绿，人持炬火吹铜角。铜角一声战象来，绘狮冲象象猬缩。直捣圆伞山，穷追咸水关，满海流血红斑斑。季釐苍以小船走，反斗缚之奇罗口。槛车护至京，宴奉天殿箫铙声。安南平，安南平，从此十年长用兵。
【原句注】“天平”：故陈王孙。“季釐”：安南太上皇。“苍”：其子。
其二
永乐六年安南平，是年之冬变骤生。七年远统平夷兵，八年春还秋复叛，明年仍赋征南行。简定陈季扩，前后相继作。一攻造舟叱览山，再攻荷花海之湾。俘斩无算势未已，纷纷火燧爇象尾。猬毛之矢刺天飞，象奴象鼻落如雨。一战美良山，再战昆浦暹蛮间。步骑蹴之传檄定，次第就擒海氛静。海氛静，占城降，择故王后封为王。版图不入归要荒，我无所利计大义，兴灭继绝辞堂堂。奈何升州置卫所，人其人，土其土。中国约束夷苦严，安南之风安于南。南人不反那可得，宣德年间得而失。
王通盟，柳升没，依旧安南属外国。
解学士缙
入直三朝礼遇隆，蛾眉害宠谮偏工。凿江岂必通无益，试卷如何读不公。
异议穷兵踰绝徼，苦心夺嫡护储宫。汉王法死占城弃，应吊忠魂积雪中。
【原集注】洪武中，缙侍书内殿，太祖亲持砚论之曰：“朕与尔恩犹父子。”遂应诏上万言书。成祖朝与六人同参机务，鲠直沽祸，入廷臣谮，始以读试卷不公谪海外，继以奏请凿广东山川通赣江，遂震怒下诏狱。其实罪在谏征安南，及议建储，不直汉王耳。然二事卒如缙言，而锦衣卫希旨，醉之酒，立死积雪中，亦冤矣。
胡忠安濙
其一
圆光五色太和山，金殿双双白雉斑。寿恺闲堂娱老地，为修贺表不曾闲。
其二
龚谦剑术但除妖，万里边关守合牢。臣不知兵知将将，阴阳通晓仰弥高。
夏忠靖原吉
其一
太液池东燕赏优，翠炉银瓮玉垂钩。古来工魏何曾死，人说成周未是仇。
曲逆能言钱谷数，昌黎不与大颠游。手书口答无虚日，黄发三朝倚老谋。
【原句注】“昌黎不与大颠游”：成祖谓公不郊迎法王，长捐以见，为学韩愈。〖按〗长捐：久违。
其二
川遥榆木望圜扉，谏采金珠速赈饥。馔赐大官尝橐糗，羹翻小吏污朝衣。
刑书辍笔欧阳似，禁夜闻铃伯玉非。民力东南今不竭，三江既入水田肥。
家司空（讳震直）
起家大布衣，岁部粮万石。时至无后期，廷对矢报国。观政入银台，文牍祛委积。三迁冬官长，役车按名籍。是时大营建，更番藉休息。龙州师问罪，地界安南逼。往谕王拜命，私觌谢香帛。献雉越裳朝，舞干有苗格。兴安治灵渠，三十六闸勒。南北导湘漓，渼潭毒龙匿。焚镌象鼻峰，漕舟渡枕席。水锁旡支祈，山留巨灵蹠。疏监广东西，引定四府额。
挹注税半之，宿弊一朝革。遇事敢风生，扰驿骤纠劾。称旨掌南台，风纪百僚饬。冤狱数平反，祥刑垂典则。朝阳闻凤鸣，秋肃亦鹰击。高皇性猜忍，喜怒生不测。功臣罕得全，恩眷独殊特。病则遣医来，大篮抬酒食。行盖隔瘴疠，崇礼街名有赐宅。厚福呼佳儿，网开释罗织。引年许退闲，顾问备朝夕。靖难继求旧，大不耐官职。安抚乃空衔，驱车行至泽。周览晋云山，题诗满屋壁。九重以疾闻，囊金无处觅。何哉致身录，伪造词抵饰。帝已火宫中，城围地道塞。安得西南游，而有从亡客。
褚渊宁独生，居然夏侯色。仗节隐其名，谨免十族赤。后世旌遗忠，肸蠁慰魂魄。史笔乃阙疑，家秉述祖德。
【原句注】“是时大营建”：开凿胭胭山河，移置五军都督府六部诸公宇。“私觌谢香帛”：安南囊金银文币名香为赆皆却之。“引定四府额”：江西南安赣州吉安临江。“扰驿骤纠劾”：刘都督。“冤狱数平反”：前为御史，有阎成等百馀人与袁关寿等案，及总宪有两淮盐案赴逮百人，石灰关卒二十馀人，诬盗当诛及张甲、姜旺等冤案，皆奏免。“病则遣医来”：戴原礼。“大篮抬酒食”：御史李某奏公在后堂大食篮抬酒食，帝曰：“受用惯的，打甚么紧？也来说！”又命光禄张泌云：“办些好的待他”。“行盖隔瘴疠”：使安南，帝曰：“瘴气多，做大凉伞去”。“崇礼”：街名。“厚福呼佳儿”：帝伟公貌，谓有后福，召三子见，称为佳儿。“网开释罗织”：家前后二狱词，连弟侄子婿，帝省释之。“囊金无处觅”：安抚山西行至泽州，一夕卒，遗寸纸云：闻讣告必以疾老。奴觅囊中金屑讫不见，有读文文山《正气歌》诸诗。“后世旌遗忠”：万历中，允按臣请建旌忠祠。“家秉述祖德”：时重刻流芳录。
〖按〗肸蠁：司馬相如《上林賦》：“肸蠁布寫，䁆薆咇茀。”［注］芬芳之过，若蠁之布写也。
【原集注】昔竹垞先生在史馆，有问逊国事宜何书，以“宫中火帝崩”五字对，迄为定案。帝既未尝出亡，安所得从亡？有遇程济破槛车，诸附会事，稼堂先生辩之详矣。俗演“千忠会传奇”，乃史彬后裔，鸠刻致身录，射利，徵余族金不遂，伪造诬蔑。先公奉命山西，与云南风马，国史具在，世岂皆没字碑哉？窃念太祖何如主，擢自布衣，呼之曰老严。眷顾殊密，挟持大有具矣。长冬官班天下匠役，凡二十馀万户，为御史、为都御史平反冤狱，全活千馀人。定广东西、江西四府盐法，使安南致书于其王与相，卒如诏指，图其阨塞以献，赆则却之，尤著者。治兴安灵渠，导湘漓二江，浚渼潭，建陡闸三十有六；铲危滩中石，土人谓史禄马伏波后一人。然则功固足书，轻重不争一死。且先公之死也甚讳！当文皇登极，已退归赐第，终建文朝不仕，安抚系空衔；一入晋界，当受事，辄饵金屑，诫老奴慎毋泄。其时陨宗湛族，固不忍先业之不祀，亦以死吾分也，何卖名为史书疾卒？盖据实录，正与遗令“讣闻必以疾”一语符合。其不死于疾，死于金，益信不然。万历中，台臣讵无所据，以请礼臣与神庙，何遽允之，赐旌额胪祀哉？蹇忠定，夏忠靖，官已贵，率先迎附，执而释之，皆以忠易名。三杨亦非自代来者，卒为名臣，无庸远引管仲例。先公固可以死，可以无死，今断断一出于死，而人顾疑之，唯其讳也。然先公先自讳，且唯恐天下后世不共讳。夫不知讳之之故，故生疑。则疑适如先公心，其心弥苦，识力更出蒙显难撄奇祸诸公上矣。嗟呼！补锅衣葛，河西佣，东湖樵夫，方埋名如不及，先公亦犹行此意也夫。
杨文贞士奇
四朝元老雁行齐，帝眷优隆顾独西。玉体无虞王在赵，珠崖永弃国为黎。
包容相意称师德，笃慎乡评愧日磾。休暇亦多般饮会，民间疾苦是诗题。
【原题注】世称三杨，文贞为西杨，文敏荣为东杨，文定望南郡为南杨。
【原句注】“玉体无虞”：周公防之，便无虞语。“包容相意称师德”：荣尝炷公及为之地。“笃慎乡评愧日磾”：子稷横虐乡人，为祭文数其恶。
〖按〗日磾：音弥迪。
杨文定溥
二相东西并一时，逡巡南郡廿年迟。宫中对泣才苏轼，狱底穷经注赵歧。
珰祸将萌无独断，阁权在握或旁移。寿星幸遇宽仁主，记侍东宫赞释之。
庄平伯吴中
三陵营治长景献，次及两宫又三殿。役夫苦役荷校逃，心计口画手布算。
官物献媚输中官，中官甲第青云端。帝登云台惨不悦，多是民膏与民血。
怜念旧劳落一秩，乾没如山号金穴。珠围翠绕何纷纶，居然三十六宫春。
各具衣带随所服，竹枝蘸地羊推轮。严惮其妻老弥悍，风雪天寒背浃汗。
命取吴中诰敕来，高声诵之声如雷。代草翰林故解事，终篇乃无一廉字。
群婢窃笑斗屏间，司空见惯如等闲。
【原句注】“次及两宫”：乾清、坤宁。“又三殿”：奉天华盖谨身。
石宪史璞
娶妇三日归母家，黄鹤一去天之涯。妇翁讼婿婿诬服，眼前酷吏酷刑酷。
宪使平反如有神，神来入梦梦不真。大书一麦字，两人夹一人。比明械囚趣东市，伐鼓鸣锣手旁指。窥门屏间一童子，捕诘其师乃道士。道士匿妇槁麦中，拨云见日青天红。古人断狱断以意，后人断狱断以例。例所应死民莫悲，咎繇复生无能为。
兴济侯杨善
毳幕琵琶侑酒声，捐赀奉使竟功成。绐书何以倾童朴，受谮宁须怨石亨。
供奉外园多善果，夤缘中贵亦恒情。滑稽大有庄严处，流涕朝房贺不行。
宋尚书礼
北河地窪九十尺，南河百十有六尺。地至南旺势中高，其名为水脊。阻
隘两头扼其嗌，引汶使入助水流，建瓴而下不可留。留之以闸闸用石，
层层蓄水水乃积。沽头南，临清北，舟如枕席上渡师，全以水力替人力。
忆昔阳武起丁夫，卫辉递运劳费多。此湖铲凿贯地脉，一气混合江淮河。
尾闾于海无停波，宋公之功民咏歌。安民山，安山湖，会通自元明则无。
创此议者潘叔正，佐治配食金周并。独不念筑载村，筑堽城，水乃分为二道行。何人车过酹杯酒，汶上老人怀白英。
【原集注】会通河自安民山，引汶绝济，凿自至元中，岸狭水浅至洪武，河决原武，绝安山湖。会通复淤用潘叔正言，命金纯、周长、同礼浚治。然大关键在筑堽城，戴村坝，遏汶流，汇诸泉，入南旺湖，分二道，南至沽头，北至临清，各设闸，以道淮达卫，盖南旺湖固水脊。所谓载之高地，以济运遂罢阳武卫辉陆运之役。劳费省，功甚大。建此策者，固汶上老人白英也。今金周配食宋公祠，潘赐衣钞，独无一语及英，是遗之也。
平江侯陈瑄
陆运海运改河运，更改民运为兑运。运河规画功告成，一一亲承神禹训。
宝山肇锡捍潮堤，继而渠凿淮东西。淮东西，河南北，吕梁洪险刁阳塞，
用地所宜河受职。三千馀里递灌输，中间置仓四十区。置舍五百六十八，
四十七闸版斯拔。粮艘尾尾如龙游，由江而淮汇河流，直达直沽无滞留。
岁漕京师五百万，足食兼为兵民谋，论封合号平江侯。平江侯，白山岛上倭焚舟。下马裹创战且走，西番南蛮割贼首。宰相安用读书人，渠是辽阳射鹰手。
【原句注】
瑄先以总兵官率舟师海运，遇倭击之，焚其舟。白山岛时海溢，议自海门筑捍海堤，又筑青浦土山，既成锡名宝山，后专理运河者三十年，凡所规画，精密宏远，功不胜书。余家淮南扁舟行三千里，直抵通潞，谁实贻万世利，侯之明德远矣。顾少从父戍辽阳，以射雁称，征西番诸蛮，会云南师征百夷有功，固一武人也。沾沾以科第求宰相，相业所以不足观欤。
言治河者曰：南陈北宋，以宋之功在北，陈之功在南。然浚徐州至济宁以吕梁洪险，别凿一渠于西避之，又自淮至临清至直沽，沿路置闸、置仓、置舍、置导浅夫卒三千里间，举无遗策。则其为功于北也，亦岂尠哉。
北祭酒李文毅时勉
其一
端东门入路生天，冠带俄惊立陛前。拜赐金瓜三折胁，未能俯地拾馀钱。
其二
血竭疗来逢义士，鹿鸣歌罢对英公。导旗张乐都门外，归取寒衾纳桶中。
南祭酒陈文肃敬宗
致币牵羊礼颇优，四箴书了我何求。一钱不值秋官长，肯舍诗书对楚囚。
【原集注】
以仁宗之贤，临崩犹馀怒李时勉。以王振之大奸慝，得陈敬宗一见为重。天下好恶之无常，亦人生有幸不幸焉。
文毅貌寝，文肃魁梧，袁忠宪相二公名位相埒，后同时官祭酒十馀年，一严肃一平恕，各有师法，终明之世称贤。祭酒者曰南陈北李，然誉不在大，捃摭细事书之，已过人远矣。
周文襄忱
江南财赋地，逋课八百万。奉命往釐之，何以起涂炭。
吴平籍官田，租倍他郡半。累减少苏息，平米法称善。
揆纲运立簿，辖总收握算。置仓名济农，赈贷取赢羡。
水次得兑交，转漕去前患。折草以帖斋，纳布式毋乱。
损耗供帐科，缺额盐灶赡。时复屏驺从，父老咨询遍。
忽焉匹马骑，往来历圩岸。安知都堂尊，衣服固敝烂。
淤壅浚三江，沙柴垦二县。馀波逮邻封，乞籴役舟泛。
岁积不可校，修葺广营建。馈遗匪乾没，渔蠹或欺谩。
公物归之公，张弛为济干。朝士丛谤议，奸民迭构煽。
二十一年前，十家九逃窜。苦心著成劳，凶荒饱餐饭。
乃不以为功，抚膺发长叹。郎署昔浮沉，挨宿资靖献。
张说珠记事，杨愔麹障面。竹木贮陶侃，阴阳册刘晏。
以此经世才，况当土木变。不得立于朝，度之绌攻战。
嗛嗛意未已，保全荷深眷。厥后吴大饥，何人迹克践。
处处祭生祠，哭声震淮甸。
【原句注】“揆纲运立簿”：揆，揆运。纲，纲运。“辖总收握算”：辖，辖收。总，总收。“沙柴垦二县”：丹徒丹阳。“乞籴役舟泛”：江北饥公贷米十万石。“二十一年前”：公在任二十一年。“挨宿”：成祖令二十八人进学文渊阁，应二十八宿。公选庶吉士年少乞预许之。谓之挨宿。
况苏州钟
九府雄剧地，命举廉能吏。公乃得苏州，乘傅其往莅。
赋重役苦繁，豪猾踞奸利。衔尾请画诺，徉若不省视。
三日召庭诘，贯盈立捶毙。旋复蠲烦苛，条教釐次第。
搏击乳虎威，噢咻慈乌意。募佃官民田，减额第一义。
荒赈济农仓，馀充杂办费。粮马三十年，死者补以继。
棕布七百疋，阔者抱以诣。设法为之防，立簿为之记。
公以吏起家，故习知吏事。读书多奚为，善规自全计。
驿骚纠过客，横暴抗中使。巡方长揖之，拜跪斥往例。
诗献除新衔，礼恭报故谊。中丞诸善政，协力受委寄。
诏许得上书，动与朝廷议。上惟遂所请，下各行其志。
凡辖县有七，百万生灵系。道在手制人，而不受人制。
权轻民斯玩，法密政斯弊。即遇古循良，无能奏一技。
神驹责千里，先请宽鞭辔。
【原句注】“诗献除新衔”：邹亮献诗荐之朝，擢吏部司务旋升御史。“礼恭报故谊”：吴思中。
威宁伯王越
烽火丹心老战场，全凭一钺制番羌。官奴入厂交初密，妓女从军气转扬。
塞外琵琶觞夜雪，套中筚篥幕秋霜。旋风飘卷朝鲜国，慷慨侯封万里长。
靖远伯王骥
其一
鱼儿海后麓川行，力替权珰主用兵。鸱嚇但能欺蒋贵，凤鸣谁得禁詹英。
綵缯舁去恩何滥，蟒绣衣来宠可惊。复辟功名人所讳，讼言臣子入南城。
其二
战获金牌又虎符，南征未许者蓝和。桥浮栅外元凶逸，疏置筒中间道过。
败掩为功唐李宓，老当益壮赵廉颇。江枯石烂无人渡，渔户星星鬼火多。
【原句注】“渔户星星鬼火多”：金沙江终不能渡，多杀渔户为首功，见詹英弹本。
王恭襄琼
中枢魁柄不旁挠，出镇三边地望高。无事西番降土鲁，有人南赣缚宸濠。
平时料贼谋先中，远道筹粮记最牢。凭仗子公多气力，老来终得长天曹。
【原集注】三王皆立边功，麓川之役，劳师费财，迄不得思机发，靖远难蔽其咎。三边总制自威宁始，数出塞，威名震慑，功在靖远上。恭襄亦总制三边，西陲民素苦土鲁番，一战降之，功与威宁不相亚。其在本兵，授王文成提督南赣。宸濠反问至策必败，其他钩较指纵，具有成算。然三人皆附珰，故莫或掣之，且助之。得曲折毕赴，迄用有成。后来不少良将才。卒以失意监军致败，国亦随之。汾阳俯仰鱼朝恩。岂独身家计哉。
刘侍讲球
夜携小校持小刀，太祖太宗呼声高。高声未已颈血吐，遂支解之埋狱户。
同官同系马德文，从旁窃血裙。后来其子得一臂，伴裙葬空坟。仇家子
忽病狂发，拳蹴其父捽父发。老贼我何雠，我非他人乃刘球，子同小校
同时休。呜呼！世间杀人者不死，天生百刑官，不如地下一厉鬼。鬼而若逢韩柳子，复雠议又纷纷起。
【原句注】“同官同系马德文”：马璘，字德文。
钟左丞同郭主事循杨忠怀源
廷前封巨梃，驿后覆寒芦，立而射之伤其颅。颅伤淋漓血被面，非君好
杀臣好谏。臣法法屡变，万死臣亦无馀憾，但愿臣言后不验。
【原句注】“廷前封巨梃”：钟。“驿后覆寒芦”：杨。“立而射之伤其颅”：郭。
郭参政绪
大军舍金齿，单骑抵南甸。峻险不可登，斩棘绳鱼贯。
土官象舆迎，毒雾中胡旋。擐甲环数重，从行者肉颤。
传檄渡金沙，革心革其面。侵地既以归，降人亦以献。
冒死成奇功，功奇在不战。易代始行赏，级一俸加半。
雨露良已赊，劳臣性命贱。
【原集注】孟养思禄发兵，与木邦构怨。巡抚陈金承诏，命绪同副使曹玉往谕。中道玉辞疾，参将卢和以兵先，亦顿舍不进。绪越险三旬抵金沙江，贼骑环之，使毋动，传檄譬晓祸福，酋听令，卒纳款以归，此弘治十四年事，至武宗始以云南功加俸一级。呜呼，入万死以不战屈人，功固奇，亦劳矣。屯膏薄赏，谁不为和与玉哉。
武功伯徐有贞
可惜治河多上策，一生方术信阴阳。负冤友竟忘周觊，病悸今犹笑霍光。
进举仓皇乾象验，掷鞭太息将星亡。功名终始由曹石，金齿归閒岁月长。
【原集注】武功求祭酒于忠肃，已荐之帝。帝以其曾议南迁不用，而武功以为沮已，劝诛之，薄南城时，石亨、张軏皆惶惑，兵士惧不能举轝。武功大言必济，率诸人助挽以行。二事与周伯仁之于王导，霍光之于田延年相类，而意特殊。嗟呼，既党曹石，复思自异，通晓星象，迄不自救。然治河功甚钜，为北宋南陈后一人，而放浪山水十馀年以死，为可惜也。
于忠肃谦
其一
狼山一溃帝尘蒙，千骑凭凌趁朔风。定策饴甥惟卜贰，成功魏绛不和戎。
戒严久失边关险，备豫谁筹甲仗空。若使此腔无热血，奉迎安得至南宫。
其二
大厦全凭一木支，欲加之罪究何辞。蟒衣封贮贫如素，竹沥亲调宠太奇。
曾沮徐珵南渡议，未齎杨善北行赀。东宫废立臣心苦，自有千秋汗简知。
【原句注】“东宫废立臣心苦，自有千秋汗简知”：天台齐次风召试馆职，时梦公来告曰：易储事，余谏疏尚存大内。
石亨石彪
一门平世封侯相，百战功奇遇亦奇。祸起天文谈术士，骄生王府狎歌姬。
卖官竞造朱龙谚，乞帝亲书祖墓碑。新第落成无几日，寝床绣蟒别人居。
定襄伯郭登
飞天网，搅地龙，引而入围中，机发于堑相撞舂。偏箱车，四轮车，下藏火器上建旟，钩联马足焚穹庐。大同形势全燕控，数被环攻严不动。
抱其空贽货居奇，国有君矣社稷重。谁云义不顾私姻，月城朝服臣心痛。
力战翻教卤簿迎，求和枉把金缯送。君不见牟驼岗，二帝北狩胡天长。
渡河慷慨呼宗泽，谢敌仓皇罢李纲。荼油紫褐魂飘泊，万古苍梧落照黄。
于戏！南宫及正封曹石，甘肃投荒定襄伯。天寒寄食妾缝衣，含饭无儿视易箦。
〖按〗“于戏”：同“於戏”。司马贞《索隐》：“於戏，音呜呼。”
岳文肃正
髯也长身立殿头，宫坊入阁主恩优。才疏欲学仪秦术，气急几从李杜游。
罪状匿名辞榜购，地形指掌按图求。御衣唾溅投荒去，倒好如何老不收。
【原集注】文肃以替善入阁，异数也。用术间曹石，反为所噬，杖戍至传舍，手拱气急几死。后赦还，帝惜之曰：岳正倒好，李贤忌沮，终不召用。噫，贤相业有宋李文靖风，在三杨上，而正与叶盛罗伦同遭挤抑。独不念门达构惑，彭文宪力直之，语闻于帝乃解乎？何不自鉴也！
李文达贤
其一
三杨以后推贤相，大体调和遇最优。敢谏匏开文靖口，重伤氊裹晋公头。
先朝故后追封号，大内孱孙释系囚。独惜受知由景帝，荒淫书诋晋阳秋。
其二
泣扶帝足拜东宫，文武同心部论公。边爨不开传国玺，禅仪竟冒夺门功。
禳灾九事言之尽，起复三辞制不终。蜚语满空危已甚，特烦卫士宿家中。
【原句注】“文武同心部论公”：文，王翱。武，马昂。
商文毅辂
三试无双誉，南薰赐第归。传行讥秃妇，礼在引宸妃。
赞像黄金贱，封章黑胜微。山公逾本量，日照展书衣。
刘文靖健
二公鼎鼐调和地，翊赞无如少主昏。善断固应推宋璟，反攻几至杀陈蕃。
谏书泪渍金滕册，奸党名刊端礼门。居洛人思重入相，廿年顾命答明恩。
【原句注】“善断固应推宋璟”：时人语：李公谋，刘公断。
罗文毅伦李文正东阳
名下奇童洵不虚，清贫亦复两相于。弦歌养母樵薪后，衫紵登朝赐果初。
留客何妨邻有粟，临文可使案无鱼。金牛山指茶山路，淼淼江湖访故居。
【原句注】“弦歌养母樵薪后，衫纻登朝赐果初”：皇城西有李文正公祠，郎赐第也。祠存寝履及粗紵小衫，乃东阳举奇童时着以见景帝者。
【原集注】文毅登第授官修撰，逾二月疏论李贤夺情，谪福建市舶司副提举，其冬贤死。明年复原职，居二年引疾归，年四十八。文正十六登第，立朝五十年，年七十，其位寿悬绝。然文毅五岁随母樵牧，挟书诵不辍，十四授徒资奉养。文正四岁景帝召试置膝上，赐果钞，皆奇童也。又文毅里居，晨留客饮，妻子贷粟邻家，及午方举火，不为意。文正罢政，购请诗文书篆者填塞户限，颇资以给朝夕。一日夫人方进纸墨，文正有倦色，夫人笑曰：今日设客，可使案无鱼菜耶？乃欣然命笔，移时而罢。二事相类，故比而书之。
邱文庄濬
少孤借书走百里，右目失明读未已。厅事旋马遗古风，禁涩体者文家宗。
亦复慷慨陈利弊，何乃褊衷负盛气。阴阳燮理中书堂，反唇而惎冠投地。
手挥院判布鹰犬，面折台臣视奴隶。白沙抑去齮王公，是皆国家栋梁器。
宋儒论古无完人，公独以意为屈伸。当夫金源势全盛，宗弼宗望皆名臣。
大河以北山四塞，谁能逾越兵如神。黄龙痛饮诚不易，西夏情形则大异。
龙图老子万甲兵，坐以生事悖清议。桧也国贼屠忠良，归功再造心病狂。
人言卢杞定不信，诏书可以褒五郎。呜呼纲沦目聩义翻覆，西山之书安用补，司马之鉴安用续。
【原集注】文庄生平好读书，居第湫隘，至贵不易。续通鉴补衍义，主南畿试，痛黜险怪，返文体于正，故士大夫以学者目之。顾性狷激，齮王康僖，抑陈文恭，与刘文靖言事不合至投冠于地，讽刘文泰讦奏，又尝诋范文正生事，甚以再造功归秦桧。唯谓岳忠武不能恢复中原，深明事理：势盖其时金源全盛，君明臣良，守御完固，势难渡河北争尺寸地。余尝主此论，公实先得我心。

[book_title]明史杂咏卷三
李文正东阳
其一
经济虽然倚介夫，二公归去势终孤。横流都作抽帆计，画寝空悬负扆图。
此狱可生宜善解，斯文将坠要潜扶。保全国体知多少，识得丹心一片无。
其二
摘谬求疵厌老成，可堪削籍到门生。卖文作活宁贪禄，以谥为忧尚爱名。
显祸不婴杨伯起，成功终赖狄怀英。文襄被荐权珰毙，底用纷纷召外兵。
【原句注】介夫，杨廷和字，公自言经济事须归介夫。二公：刘谢。文襄：杨清。
【原集注】公五十年清节，人所共知。唯与刘谢同受顾命，二公去，公独留。焦芳入相助刘瑾焰，搆而狎侮之。度不能争，援杨廷和共事，差倚自强气节之士。至引狄文惠身事牝朝，为卢姨所讥，与伴食中书并咏。吾师李穆堂先生，推原本末则曰，公不去将为其难者耳，政事阙失，廷辨疏论，解纾调剂，诸贤荷重校下诏狱几得危祸，皆赖以解，而功尤伟者。荐起杨一清，偕张永平寘鐇，因为画诛瑾策，然后点群奸，用梁储刘忠，朝政一新。其经营苦心，实无异于文惠也。学者仅仅以高文典册皮相燕许，其可哉。
刘忠宣大夏
嘉猷谠论冠诸台，不信阳刚结祸胎。万里团操携仆去，四夷入贡问安来。
子孙只合谋农业，科第何当试吏才。为问扶犁锄菜处，东山书舍没荒苔。
杨文襄一清
其一
元戎三度入咸秦，遑计威仪坏阁臣。仇钺奇功归别将，江彬蜚语出优人。
边墙未筑投簪去，内患须除画掌陈。最喜南徐居要地，厌厌夜饮帝南巡。
其二
一代姚崇未易才，行边新色李临淮。智囊隃度机奇中，献庙雷仝议久谐。
绕涿除非崔氏艺，隐宫长是太常斋。金钱志墓寻常事，抵死英雄恨不埋。
彭襄毅泽
其一
嫁女楚楚造漆器，中人之家所有事。是第不为吴隐之，乃援象箸王杯例。
趣焚之火持急装，徒步南登太守堂。堂上抡杖下堂詈，十二围腰倒平地。
匍伏受责起牵衣，苦留不住飘然归。徽州固是脂膏地，尔母瘠民吾乐饥。
何哉石城邹吏目，以言谪官饭不足。其父来视之，怒其不养捶之哭。两家义方非中庸，中庸之道惟痴聋。
其二
豫盗蜀盗次第平，辕门大旗马一鸣，诸将股栗以膝行。误谓虎仙利可啖，
贻二千币银酒鎗。满速儿翻哈密城，尚书齮龁挟隙生。构之内竖竖不信，
置酒交懽使窃听。醉骂叱咤声洪钟，屏间隐蔽颊发红。并力怂恿落其职，
群盗闻之动颜色。山河誓券不旌功，一死英雄魂报国。惸惸二妾守空庐，
天寒日暮无衣食。
【原句注】“构之内竖”：钱宁。
新建侯王守仁
其一
充闾佳气有云飞，知是神人抱送归。墓上梦徵名将剑，江边泪认逐臣衣。
悟开心学源源活，遁入禅机渐渐非。第一山阴流派别，天泉四语证王畿。
其二
臣惟贼不遗君父，麟阁丹青视等闲。义旅风驰樟树镇，野心云恋九华山。
残兵络绎舆尸苦，诸将淋漓战血斑。付与龙江江外路，凯歌人报献俘还。
【原集注】心学本与朱子合，其末流乃不善学之故，不足累阳明也。传江西者尚实践，传山阴泰州者流弊靡所底。山阴则王畿首倡狂论，泰州王心斋艮亦多怪异，二王之学数传益甚遁入禅机。然其馀诸公因致良知之说，躬行心得发名成业，难更仆数，祥吾师穆堂先生集中。
曾襄愍銑
其一
红盐池袭威宁伯，此后何人发一兵。俺答毁垣仍大入，吉囊掉臂又横行。
输金翻卖卢龙塞，蒸土孤悬统万城。难得雄才能任事，漫言边衅至今生。
其二
八图营阵最分明，规复三年事可成。裴度不能邀帝断，李晟竟自负天生。
一腔东市朝衣血，三面黄河战鼓声。游牧从兹沦异域，伤心莫问受降城。
【原集注】套寇起自天顺六年，历为边患，唯威宁一袭击之。后俺答住牧，久雨，兵病肿，马多死，步归，无一人敢过问者。至嘉靖二十五年，襄愍出塞督战，生擒脱脱虎，敌移帐渐北。因条上十八事，并营阵八图，期以三年规复套地。所谓天生李晟，为社稷也。帝亦优旨，下廷臣议，忽中变，听嵩搆被逮，即日弃市。呜呼，是谢敌也！夫以垂近百年之积寇，即俺答自嘉靖改无元来，无岁不入，或一岁再入，则匪今斯今矣。顾以开衅召寇之罪，坐宣力任事之臣，终其世不悔且恨之。世言世宗明察，吾谓其暗于晋惠帝焉。
〖按〗曾銑，谥襄愍。
沈忠愍炼
无关国事不须争，东阁郎君尚世情。酒沐元衡何遽怒，草为林甫俨如生。
战场痛哭文沽祸，鼓吏清狂擅骂名。至竟覆巢完卵少，九泉二子亦从行。
【原集注】忠悯廷是赵贞吉，勿许俺答通贡，疏嵩十罪，并论夏拜谟，风节有足观者。其馀狂骂哭刺，无补于国，致罹重祸。诗曰“明哲保身”，君子于郭林宗取则焉。
〖按〗沈炼，谥忠愍。
杨忠愍继盛
万死生从狄道廻，相门雅意特怜才。老来葁佳心弥辣，难后川椒口又开。
三木生香磁器碎，九成入梦凤弦哀。番儿穹帐休环泣，含笑忠魂到夜台。
仇鸾
年少嗣侯掌戎政，平生八佩将军印。贻厥之力能读书，文故要钱武惜命。
马市开后丑跳梁，蚁穿蜂拥隳边墙。朝易马去暮突入，夺马转夺军衣粮。
谁为此议罪祸始，鸾也乃授俺答指。箭纛小信盟家奴，金币阴谋结义子。
僭拟垂舆赫道旁，一鹅白金三两强。恣睢抑买皇亲第，骄蹇平吞麦福庄。
铁浮图来风雨急，𨓏𨓏尾追追不及。誇张斩获捷书闻，橐驼十匹首五级。
百戏横陈歌舞酣，新鬼故鬼环营泣。通寇事发帝命申，促牧符敕疽轮囷。
天何不赊一日死，吾戴吾头全其身。持斧斸孔大仓卒，悔召卧后红鬃人。
【原句注】“箭纛小信盟家奴”：时义侯荣。“金币阴谋结义子”：脱脱。
胡太保宗宪
铙歌酾酒客盈庭，画戟朱旗战血腥。入海几时归夏正，媚人何苦陷张经。
屡呈贺表冤宜白，不信私书汗尚青。龟鹿无灵来大鸟，狱门当作夕阳亭。
张太岳居正
公杀我，公杀我，作自刭状刀一把。公恕我，公恕我，手捋其须客避坐。
郎吉何伤夺情可，被紫横玉赴汤火。三十二人舁步舆，牙盘上食水陆俱。
守臣长跪杂挽卒，席屋骑队纷前驱。坛坛斋醮爆烈日，纯忠之堂梁木折。
田十顷，宅一区，为母残喘延斯须。天鹅罽，金累珠，烟消灰灭靡孑遗。
物理循环忌太盛，勃字声讹帝耸听。一朝太阿柄自持，霍家祸败萌骖乘。
宫中有力迫慈宁，地下无颜见新郑。窃比舜禹功巍巍，毕事冯保空尔为。
【原集注】江陵相业不得以夺情一节掩之，此诗当补。
海忠介瑞
驿吏倒悬公子怒，发橐中金纳之库。官园艺蔬日自给，尝鼎一脔以母故。
长揖谒台官，伏阙策平蛮。仙桃天药市香宝，乐游西苑建醮坛。谏书朝以入，夕诀妻子舆其棺。趣使执之母使遁，天下岂有怕死之比干。墨吏闻风弃官走，朱门丹门突而黝。白苑吴淞浚海口，剥皮囊草祖制皆当守。
刚峰之刚刚过中，无欲其清与水同。布袍脱粟以此始，葛帏敝籯以此终。
戚武毅继光
其一
岛夸胆落戚南唐，战在南方守北方。十五年间边燧远，二千里外敌楼长。
水流地视山林险，雨立兵知绝处强。叹息封侯归别将，阵图空自号鸳鸯。
其二
素服狐狸泣请盟，无端移镇岭南行。试看贡市通如故，可惜车营制渐更。
检点巾袍皆血污，登临山海又诗成。老来卧疾无医药，别室孤儿半死生。
俞武襄大猷
戚家军，戚家军，军声恫贼呵风云。猫獞安南盗间起，海氛甚恶无时已。
其来如雨去如风，灭于西者生于东。东西大小数百战，公也水陆多奇功。
枋国何人抑不叙，幕府攘之自为计。血肉淋漓换得来，弃置空虚无用地。
偶一失律群叫呶，三予三夺如儿戏。君门万里臣何言，新鬼故鬼声烦冤。
甲裳一卸剑舞罢，滴露研朱读易轩。
【原句注】“猫獞安南盗间起”：猫，谭元清、黎那燕、蓝松，三等。獞：黄朝猛等。安南：范子仪等。盗：张琏、吴平、李亚元、曾一本等。
陈将军第
身兼数器贡明廷，老妪生儿亦宁馨。上马邹枚能杀贼，闭门绛灌竟通经。
燕云重镇催头白，吴楚名山熨眼青。叹息故人零落尽，天风莫撼海涛亭。
【原集注】第字季立，有文武才，尝受知于谭襄毅，目为俞戚之亚。历游击将军，镇蓟十年，失督府意，归。游罗浮西樵崖山梧桂嵩山，与焦弱侯讲学，谢弗如所著毛诗古音考，家置一编，传习者不知其为故将军也。俞戚二公先将军死，其时岛夷卉服，设海氛复炽，舍将军其谁与归。将军连江人，闽郡故有“天风海涛亭”，朱子书额。
王襄毅崇古
纳款无如礼遣宜，锡之袍带货居奇。叛人已缚中行说，廷议犹争郭药师。
北按部来齐解甲，西迎佛去果留旗。重开贡市关长保，不用和亲不赂遗。
【原集注】后有议贡市者，方逢时曰：贡非和亲，市非赂遗。
吴少保兑
缭台崇甓护京畿，战守随心运駴机。诇敌二旗摩虎穴，寄帑八宝制云衣。
车营法演连珠响，马市威行白棓飞。断臂可容西部续，黄驼铜佛绝婚归。
顾端文宪成
皇子并日封，抗疏矢蹇谔。江陵病祷祀，手取署名削。
秉铨时牴牾，相权为旁落。放逐名益高，东南司木铎。
龟山葺旧院，六经下注脚。文清我所师，暨关濂闽洛。
闻风率响应，讲席大张拓。赴会棹小舟，歌诗听条约。
亦有好事者，附丽意浮薄。指斥时政非，裁量人物各。
淮抚通波论，贻书入台阁。传刻邸抄中，此着铸大错。
古训戒出位，守身要束缚。遂以资口实，抨击相继作。
株连逮三案，毒焰一网煿。天鉴录东林，朋党其名恶。
在野清义亡，在朝元气索。后学游泾阳，瓣香缅如昨。
林栖四十载，寻孔颜之乐。遥遥溯渊源，惠泉流未涸。
汤遂昌显祖
堂开玉茗老居贫，循吏应辞要路津。魏勃扫门终丧我，苏翁艺圃不逢人。
唐诗汉史争何事，草屦麻衣送此身。唱遍旗亭传四梦，紫箫残本已沉沦。
【原句注】“唐诗汉史争何事”：曾摘王李增减汉史唐诗字而流传白下。“草屦麻衣送此身”：年六十馀始丧父母，既葬病卒，遗令用麻衣冠草屦以敛。“紫箫残本已沉沦”：次子大耆才而佻，取其父续成《紫箫》残本及词曲未行者，悉焚弃之。
【原集注】读牡丹亭传奇，人以义仍连流风怀。然其为郎时，疏劾政府，知遂昌，法古循吏，放囚纵牒，江陵当国招致不往。故人李道甫抚淮致书币，亦不往。穷老以殁，其大节不可夺也。
又绝句二首（附）
其一
小红唱罢浣溪纱，豕圈鸡埘草半遮。玉茗香消堂不见，晓莺啼上玉兰花。
其二
雨丝风片画船游，一阵笙歌一拍浮。今日东门杨柳岸，暮蝉哀怨不胜秋。
【原句注】“晓莺啼上玉兰花”：丙午余游临川，访玉茗堂遗址，唯馀玉兰一树而已。“暮蝉哀怨不胜秋”：土人言三十年前，有通判陆将去任，泊舟东门外，邀客演《牡丹亭》剧三日。时浣陵吴明府旁解组，而此风萧飒矣。陆纬辂，王阮亭门人。
熊经略廷弼
经略主守抚主战，一举荡平握胜算。兵来薄城城动摇，委去严关门两扇。
卷地风鹤走踉跄，掖之上马马胡旋。谁欤哭者独微笑，安在横磨剑十万。
畀以残军屹后殿，耳聋舌敝言言验。功罪昭然黑白判，左袒右袒法乃乱。
曲杀清流设阱陷，讲筵袖出辽东传。九边传首亦何辞，坐盗脏赀足长叹。
安得貂裘与珍玩，矫旨助虐江夏县。子雉经死去婢衣，株连姻族抄瓜蔓。
可怜杨左魏何人，一网打入封疆案。
李尚书三才
江左夷吾誉可矜，东林竟以古儒称。一身清约非杨绾，四海交游是李膺。
白璧点因疏小节，黄金散亦负奇能。朝端聚讼淮民泣，马价难蠲矿税增。
赵忠毅南星
澄清天下志，正色肃朝纲。半道包苴绝，三君姓氏香。
京官纠大计，王府注赀郎。夜窘崔呈秀，师侵谢应祥。
四凶曾著论，十罪竟飞章。要地罗群丑，熏天灼巨珰。
浮云身进退，阴雨国兴亡。孤立苞桑系，联翩硕果伤。
私仇庭辱马，奇祸狱连汪。并劾郭嘉遇，交攻孙丕扬。
放归良可已，提问又何妨。臂痛慈亲殁，肠惊少子殇。
家贫无长物，戍远况殊方。赦惜生还晚，封叨谥赠光。
不堪西极目，血泪洒庄浪。
【原句注】“半道”：时包苴恣行，文选郎出，人辙邀之半道求官。“三君”：公与邹忠介、顾文端为三。“四凶”：亓诗教赵兴邦、宫应震、吴亮嗣。〖按〗赵南星著《四凶论》。“十罪”：张纳弹文。“私仇庭辱马”：逢皋。“奇祸狱连汪”：文言。“孙丕”：上声，见晋史注。“戍远况殊方”：公戍代州，子青衡庄浪，外孙王钟庞永昌。〖按〗赵清衡流放庄浪，王钟庞谪戍永昌。
【原集注】公秉宪时（天启三年）众正盈朝，乡贰四司长科道者皆民誉中外，忻忻望治，小人侧目。迨崔呈秀夜走忠贤邸乞哀，又以推谢应祥山西巡抚，忠贤怒矫旨切责，放归。于是阳消阴长，凡为公所摈者拔擢之，其推奖者率遭奇祸，诸干进速化之徒一击公辙遂所欲，天下事不可为矣。此天启七年中治乱一大关键也。
前题
唾骂人从戟手看，门厅高峻切云端。倨床下拜风犹古，负剑前驱胆不寒。
燕赵气缘游侠重，顾厨名去党魁难。酒酣以往淋漓笔，瘦语吴歌打枣竿。
邹忠介元标
夺情疏上母丧终，晚节登朝辙不同。踔绝原为少年事，护持绰有大臣风。
一途首善弦歌外，六载都匀木石中。讲学宋亡言已甚，可堪妖贼比山东。、
【原句注】公谪都匀，与夷獠居六年，遭母忧，家食三十年。晚立朝，不复形崖岸。时朋党盛，故荐引不专一途，与冯从吾建首善书院。忠贤窃柄，谓宋室之亡，由于讲学，而允厚至比之山东妖贼云。
高忠宪攀龙
衣冠具饮入池沉，缇骑无劳再枉临。党锢渐看空北部，讲坛可惜废东林。
属镂有受鸱夸赐，香草如闻楚些吟。得力一生唯此处，荧灯照见大臣心。
杨忠烈涟
禁掖危疑地，维持护圣躬。大声麟趾殿，立刻哕鸾宫。
入井言皆妄，垂帘智自雄。头须一夜白，腔血九霄红。
贿枉熊飞百，仇深魏进忠。赵高谋叵测，王圣事交通。
擢发罪难数，燃脐膏易融。义儿鹰犬布，酷吏鼠狐丛。
一网连珠染，三琵虐焰攻。钉囊牢穴下，妻子堞楼中。
醮佑同文狱，钱输卖菜佣。小臣陪顾命，帝鉴有馀恫。
【原句注】“妻子堞楼中”：公素贫死后，母妻止宿谯楼。“醮佑同文狱”：“钱输卖菜佣”：赃令急，卖菜佣亦输钱助。“醮佑同文狱”：被逮时，士民数万建醮场，祈佑缓狱生还。
左少保光斗
扶掖登皇极，冲龄善病身。狐雄殊跋扈，鸡牝欲司晨。
盗宝词旁及，投缳事岂真。震惊凡几日，哀痛甫经旬。
私憾徐良彦，昌言贾继春。上方随请剑，当道竟埋轮。
实草应山疏，宁逢丞相嗔。见危防二法，兴利验三因。
督学人伦鉴，调元物议均。废庄封不启，假印获初巡。
缇骑犹加礼，诬赃不贷贫。诸生金荟萃，群从系逡巡。
羹饷黄泉泪，鸰原夜雨神。飘零小弱弟，南渡作逋臣。
【原句注】“皇极”：殿名。“哀痛甫经旬”：光宗崩六日，熹宗登极，在位止逾月。“昌言贾继春”：公疏请召还继春。“实草应山疏”：有言杨疏公与谋并代草。“宁逢丞相嗔”：公疏劾忠贤并及广微。“见危防二法”：酷讯时公自计杀我有二法。刑毙，狱毙，遂诬服。“兴利验三因”：先官御史兴水利有天地人三因之义。“调元物议均”：廷臣争改元，公以八月以前为万历，后为泰昌议，遂定。“假印获初巡”：初为巡按，即擒，豪吏假宫假印。“南渡作逋臣”：母以哭子死，长兄坐累死。弟光先，福王时官巡按，争马士英荐阮大铖事，逃左良玉军。
周忠介顺昌
义士潜行纳橐饘，几场骂讫一身捐。临文不讳何无忌，与罪为婚也可怜。
闭舍似闻吴导泣，厌乡大有李阳拳。虎邱便是田横岛，刺血书成酹墓田。
【原句注】“义士潜行纳橐饘”：朱祖元。“临文不讳何无忌”：以送周起元文得罪，用南史何无忌讳语。
朱太师燮元
林中大噪枯骸弃，拥物如舟作攻具。披发仗剑载羽旗，旁翼云楼以牛曳。
守陴皆哭将军笑，吕公车也何足道。巨木机关转索飞，飞石千钧运大炮。
击之反走溃而去，头触不周山倒地。得一贼将呼饮之，不解佩刀反间计。
火光夜起牌蔽江，一虎中枪一龙毙。城围百日门始开，奢家未灭安家来，
红崖大囤白岩台。僭号曰梁元应顺，私刻五府六部印。败之红土川，追之五峰山，二贼窜险箐篁间。土兵半，汉兵半，以次荡平天启乱。四十二目茭刍献，三十六所邮亭缮。录功不及大珰名，僰雨蛮烟空血战。呜呼，封侯无分将星沦，军资封籍家若贫。副是腰腹健饮啖，一饭未报牟康民。君不见秦中老者不再至，风角遁甲姑一试。此书流落付何人，他日西南岂无事。
【原句注】“一虎中枪一龙毙”：樊龙、樊虎、奢崇明土目。“军资封籍”：军资赎鍰岁数十万，皆籍之于官。“副是腰腹健饮啖”：兼二十人。“一饭未报牟康民”：康民，内江人，兵未起时语人曰：蜀且有变，安之者朱公乎。“他、日西南岂无事”：官陜时，遇一老人授一异书曰：异日西南有事，公当之矣！
〖按〗“天启乱”，骥溪世纶堂藏版作“天厌乱”。
孙太师承宗
其一
出关雄镇屹然增，荧惑中朝议沸腾。房琯车防函谷溃，赵鞅甲忌晋阳兴。
移文足饷来何缓，主款挠权罢不能。四载成劳一回首，飞狐拒马昔游曾。
其二
烽火盈郊着脚难，平台召对漏声残。老夫泪向君前落，诸将兵从壁上观。
身与山河归浩劫，家无血肉敛空棺。事闻嗟悼恩犹格，恤典寥寥祭一坛。
袁经略崇焕
刺血飞书录守城，五年嫚语祸机萌。多疑易积中山谤，反间先寒息壤盟。
仓卒法行张用济，老成策让赵营平。杜邮一赐岩关弃，此后边才暮气生。
熊文灿
鼠辈遇我敢复尔，酒酣妄为大言耳。觇使起立吾之故，意悔势已不可止。
六州鼓旗一手主，流寇如虎海飞鼠。昔勇令怯魂魄褫，往叩僧庐来佛旨。
空隐屏人解误人，抚之抚之毋乃是。四正六隅兵饷增，左黄夹击如风雨。
胡然忽刊招降檄，杀一贼者令偿死。贼如不从则犒之，金帛酒牢豢骄子。
接踵而至姑自诡，天下今已无贼矣。许州南楼火光起，陷均胁房谷城圮。
如猿断絷韝脱鹰，如火燎原坊决水。试问降者十三家，今皆安在罪轻儗。
悁悁珠玉饰名姝，临送牵衣哭西市。
【原句注】“空隐”：僧名。“左黄夹击如风雨”：左，良玉。黄，得功。“试问降者十三家”：文灿上言，降者接踵已十三家，旬月间，天下可无贼。“临送牵衣哭西市”：径寸珠十颗，碧玉长尺馀者八枚，又名姝八人，献忠因陈洪范贿文灿伪降，卒以此死。
陈总督奇瑜
四面山围一隙存，火攻石垒了残魂。忽怜阱虎能摇尾，如惜园葵不拔根。
毋为所愚常自裕，得行其诈顾君恩。翻言抚局轻挠败，嫁祸旁人入狱门。
【原句注】“毋为所愚常自裕”：自裕为给事中上言弓矢刀槊未尝释手，欲令所过毋动，是何愚也，疏入事已不可为。“得行其诈顾君恩”：贼用顾君恩谋，啗重宝诈降，许之。“嫁祸旁人入狱门”：贼出栈道叛，猝至，厉翔诱开城，城上绐先登者斩之，去犯宝鸡亦然。奇瑜欲卸罪，劾其挠抚局，皆被逮。
其二
车箱一溃蔓难图，从此骎骎薄闹都。何忍至尊忧社稷，试看新鬼没头颅。
弓刀岂是归农器，粮糗先抽溢池租。失计他年还梦卜，南阳龙种入闽无。
【原句注】“粮糗先抽溢地租”：先后籍贼三万六千人，悉遣归农。榭州县具粮糗传送杨嗣昌措饷之法有四，一曰溢地，溢原额者加赋。“南阳龙种入闽无”：奇瑜官南阳时有恩于唐王世孙，后自立于闽，召为相，未闻命卒。
杨督师嗣昌
大军云集反迁延，剿练虚縻委逝川。衣具斗牛埋半体，榜悬庖湢赏三钱。
一进襄雒皆流血，四罪丁袁可比肩。渡口桃花春色暮，网张十面问渔船。
【原句注】“衣具斗牛埋半体”：在军两赐斗牛衣，死后贼焚其夫妇柩，子孙获半体改葬。“榜悬庖湢赏三钱”：下令贿擒献忠者，𧶘万金。翊日，堂皇至庖湢遍题“斩督师献者，赏白金三钱”。“四罪丁袁可比肩”：先御史王志举劾其误国四大罪，请用汝夔、崇焕故事。“网张十面问渔船”：杨家武陵死于三月朔日。
卢少师象升
书生上马能杀贼，青龙冈巅箭中额。刃又及鞍以手掣，进虓虎跳退兔脱。
贼谛视之公何物，白晰臞然膊独骨。天雄移军东南行，赐尚方剑赐节钺。
是时大帅新阵殁，营门绝粮闭三日。慷慨洒泣继以血，有剿无堵或迎截。
歼其精骑七顶山，前阻汉江伏当设。封疆夫岂一人事，郧抚湖抚坚不出。
转战功多反被揭，迁之朔方计良失。从此秦楚蜀之交，杀贼者凶求贼吉。
主抚主欵大辱国，天兵从天骑用铁。卖卜瞽人事荧惑，赤发于颊经面折。
孤军夜战嵩水桥，鼓声已死阵云热。监军坐拥关宁兵，距五十里邈秦越。
莽莽遗骸何处收，瘢痕刻划麻衣雪。此吾公也众肃拜，验覈稽迟敛逾月。
明主直与忠臣雠，安得明年国犹活。家中望祭空招魂，魂归湄隐园之侧。
为读张公岳公传，英姿飒爽动毛发。桃溪夜半月光寒，如见五明骥跃沙
河阔。
【原句注】“是时大帅”：曹文诏，艾万年。“郧抚湖抚坚不出”：郧抚，宋祖舜。湖抚，王尹。“杀贼者凶求贼吉”：熊文灿主抚下令，杀贼者偿死。贼不肯从则齎金帛酒牢犒之，名曰求贼，贼益陆梁不可制。“主抚主欵”：杨嗣昌。“监军”：高起潜。“为读张公岳公传”：张公，雎阳。岳公，忠武。“如见五明骥跃沙河阔”：公逐贼漳南，贼大至追且及沙河，水阔数丈，一跃而过，即所蓄五明骥也。
汪总督乔年
解郾城围受反攻，纛之所在炮车冲。千人陴守魂皆哭，三帅营移令不从。
观筑鲸鲵徒喂虎，冢开蝼蚁不成龙。铁灯灭后旋伤目，试与仙人说吉凶。
【原句注】“纛之所在炮车冲”：贼觇纛知公所在，炮辙随之。“三帅”：贺人龙、郑嘉栋、牛成虎。“观筑鲸鲵徒喂虎”：公出关，知必败，曰：如肉喂虎。
秦总兵良玉
忠顺昔受封，慕华款贡市。功惟不内犯，而无臂指使。
石柱白杆兵，勤王万里行。征播剿楚豫，解围成都城。
奢安以次定，噬蜀贼锋横。西南半壁天，孤撑一掌劲。
夫瘦云阳狱，阵亡者季孟。老寡百战馀，安然考终命。
平生娴翰墨，笳鼓叶竞病。木兰女儿身，戎装拖朝绅。
伞盖拜汉赐，于铄冯夫人。
【原句注】“阵亡者季孟”：季，民屏。孟，邦屏。
曹总兵文诏
崇信窑，铜川桥，虎兕凹。军中有一曹，西贼闻之心胆摇。匹马萦阵持矛突，关陜已平平晋贼。贼渡河去避其锋，不叙将军第一功。翻似怙胜挂吏议，拂衣一叱迁大同。大同师旋贼复威，捣巢转战湫头镇。万矢雨集如猬毛，谁其从之侄变蛟。骨不可收空蒿葬，灵旗夜黑魂跳荡。
【原句注】“军中有一曹，西贼闻之心胆摇”：二语贼中谣。
猛总统如虎
左镇想杀我，猛镇跑杀我。部将挟之以上马，日晡雨作黄陵城，抽骑箐谷中潜行。旗纛离披溃围出，南阳移驻疽背生。裹疮巷战力如虎，血盈袍袖呼唐府，北面叩头谢明主。臣力竭矣臣应死，魂兮归来招臣子。
【原句注】“左镇想杀我，猛镇跑杀我”：二语军中谣。“魂兮归来招臣子”：子先捷亦战死。
周忠武遇吉
人生练勇敢，当于无事时。安能如枯骨，冢中端坐为。
起家射生手，遇贼辄杀之。三十为大将，备兵晋西陲。
长河防飞渡，千里无援师。吹唇遏北犯，鼠磔枭熊罴。
番进十攻一，孤城累卵危。巷战虎跳𦳝，缚至高竿桅。
血衔温序剑，魂飐曲端旗。疮痍贼骇伏，鬼兵阴云驰。
公少颇质鲁，绛灌无文辞。纨绮咸目笑，人固未易知。
艰危立功节，庙祀遗民悲。
〖按〗𦳝，音蕩。
史督辅可法
其一
拥立悤悤失潞王，此身分与国俱亡。滥觞官爵如儿戏，巢暮光阴但色荒。
手让大权归马阮，心忧私斗解高黄。避嫌出外成何事，莽莽长淮望白洋。
其二
鼓声铃阁夜惊眠，缟素孤臣茗饮年。一死平生文信国，千秋奏议陆忠宣。
国殇有母呼辽鹤，家祭无儿拜杜鹃。泪洒隔江埋骨处，梅花斑竹黯春烟。
【原集注】余妄议公有三失：知七不可，依回援立，以致荒淫速败，失一；马始入相，避请出外，以致倒持掣肘，失二；四镇跋扈，创议分封，以致私斗疏防，失三；然一片勤劳，死殉心节，直与诸葛武侯、文信国公相埒，可敬也，亦可悲也。
袁都御史继咸
汰饷停官抑将权，登楼洒泣亦徒然。勋非定策疑陶侃，谏乃陈兵阻鬻拳。
大事唯知争要典，虚声何苦说澶渊。江流树木无人买，留与征南作战船。
祁掌道彪隹
漏舟焚屋狎君臣，闻道长安局又新。三尺剑销恩怨气，一泓水洗去来身。
大观楼外潮初落，历下亭边月已沦。采采山薇不盈掬，红兰白芷吊灵均。
【原句注】“历下亭边月已沦”：公督饷山东。
宁南侯左良玉
长身頳面真英雄，录大凌河第一功。豫兵西，秦兵东，左右横击居当中。
左家军势中原震，积久䆮骄善观釁。重宝谁输玛瑙山，犒金浪享朱仙镇。
中肩中股不穷追，迁延一夕移营遁。南行战舰造樊城，一山一色旗帜明。
避贼夹驰过对马，马蹄殷地空雷声。诸营歌舞常达旦，旁无姬侍娱清宴。
履舄交错一回头，孤灯照夜衰容见。恸哭鼎湖龙上天，日障妖蟇蜃蔽烟。
袖中密启清君侧，传烽直到板矶前。袁公劫盟辞色顺，九江已破收馀烬。
天教别舸殪桓元，人说山头及苏峻。数升呕血悔应迟，国恩负此通侯印。
靖南侯黄得功
十二持刀斩贼首，白金奉母儿偿酒。转战生擒三鹞归，分镇卢州划疆守。
土桥伏起兵未交，踣腾他骑驰风飙。反斗直前挟其槊，颓垣跃入虎怒哮。
追者辟易乃脱兔，飞章曲直中朝诉。千金为赗何足多，度外置之以国故。
师廻铜陵驾小舟，葛衣络臂箭伤喉。白龙鱼眼一奇货，田雄挟作归命侯。
事不可为剌吭死，手腕血溅长江水。风涛夜作鬼雄呼，酒气鞭声黄闯子。
兴平伯高杰
以色归降以色死，千古女戎乃祸水。二妓耦一卒，掣之不得起。满城兵甲声，汹汹醉魂里。呜呼有仇不报靖南侯，剚刃忽借许睢州。瓜州哭，扬州讴。
【原集注】始自成妻邢氏伟杰貌，与之通，遂窃以来归，后入睢州城，许定国享杰酒，醉卧，使二妓耦一卒杀之。扬民被其淫毒者，闻死皆相贺，瓜州杰屯家众处。
何都御史腾蛟
旌旗千里蔽熊湘，半壁西南一面当。铜马降来洪重叛，龙衣认得智高亡。
空城不守樯乌散，枯骨无归墓草荒。回首汉阳门外事，渔舟渺渺水声长。
【原句注】“渔舟渺渺水声长”：左军犯阙公于汉阳门外跃入水，有渔舟救之起，忽不见，乃汉前将军关壮缪庙也。

[book_title]明史杂咏卷四
杨徵君廉夫
梅花三三弄雪飞，铁笛一声天下白。坐船屋上欹角巾，侍儿歌按红牙拍。
胡然天书降紫泥，景濂饶舌尔大愚。今我寡也将就木，嫁衣复理徒区区。
强我毋宁蹈海死，皇帝乃欲臣老子。卒成其志放还山，山人衣白车班班。
姑息须臾九华伯，迟我玄圃蓬台间。君不见胡蓝之党秋官狱，观画题诗身莫赎。又不见输作工所投龙江，表笺一误文上梁。几人足疾疯徉狂，掷笔自撰归全堂。
【原句注】“观画题诗身莫赎”：王蒙，孙蕡，王行父子。“输作工所”：杨基。〖按〗因被谗削职，谪为输作，死于工所。“投龙江”：张羽。〖按〗洪武十八年，因坐事流放岭南，中途投龙江而死。“表笺一误”：苏伯衡并二子怡恬。“文上梁”：高启。〖按〗因《上梁文》《宫女图题诗》获罪，腰斩。“几人足疾”：徐夔。“疯徉狂”：袁凯。〖按〗因触怒明太祖，惊惧之余，徉狂免归。
席帽山人王逢
河清颂罢便归休，自号园丁懒叩头。未受韩恩安用报，已知吴沼曷来游。
有怀塞上庚申北，无历山中甲子秋。一片西台朱鸟血，青龙江水飒寒流。
王参军冕
木剑蓑衣诡异装，鹏鶱海怒一生狂。汉书倚读牛涔雨，羌笛横吹马脊霜。
石堰陈筹军胜败，铜驼洒泪国兴亡。兰亭不正狐邱首，孤负梅花九里香。
九灵山人戴良
扩廓军遥万里行，间关南下事无成。稼轩山左收豪杰，皋羽江边匿姓名。
盗贼亡隋何足叹，威仪复汉有余荣。会同给膳当娱老，极目渐渐麦秀生。
顾钱塘德辉（绝句六首）
其一
如来金粟是前身，水木清华结净因。武略将军飞骑尉，头衔太苦草堂人。
其二
觞政横流翠竹间，婆娑乐部落花斑。兰亭清隘西园丽，雅集终应让玉山。
其三
芙蓉四面岸为城，一碧天光夜月明。忽地水禽烟浦外，榜歌惊起小琼英。
其四
枇杷雪罩桂天香，棋子丁丁落满堂。轧得凤头琴未了，蟠桃手夺紫丝囊。
【原句注】“蟠桃手夺紫丝囊”：小琼英、小蟠桃皆侍婢名。
其五
白云如海草连陉，断发犹携翡翠屏。可似朝云能入道，从君日诵大乘经。
【原句注】“从君日诵大乘经”：白云海奉母处，桂天香、翡翠屏皆侍姬名。
其六
美人宾客半黄蒿，书画船无桨可操。山色湖光收不去，独披僧帽过临濠。
袁御使凯
布衣入拜执金吾，鹤立癯然辩口粗。白燕沉吟王谢事，乌犍倒载泖峰图。
汤心解网开生路，汉法通经望武夫。归去徉狂殊自负，当年记得检田无。
高太史启
西园明月隔花薰，北郭才名易上闻。闭口莫言温室树，金鸡不赦上梁文。
王舍人纮
想见挥金拂袖时，九龙山石竹参差。氍毹不是黔公客，只为箫声写一枝。
林仪部鸿（绝句四首并序）
有张氏女居红桥，因以自号，语父母曰：“才如李青莲者事之。”邑子王恭，盛饰求一见，不纳。林投二诗，遂越礼焉。王贿侍儿潜窥其狎，为赋酥乳云鬓。又挽林游三山，数日亡归。居一年，林游金陵，唱《大江东》一阕为别。张感念疾卒，以玉佩玦悬蝶恋花词留赠。林妻朱亦能诗，年十九先卒，寄林诗有“待漏朝天”之句。余按：本传止叙其以人才荐官员外，年未四十自免，归为闽中十才子之冠。因取记张红桥事，以资嗢噱。
其一
银屏桂殿露香飘，此去蓬山路不遥。濯濯泥人春月柳，东风吹不上红桥。
其二
花枝七宝障歌筵，只许闻声已可怜。况是云鬟人赋得，此才大胜李青莲。
【原句注】“此才大胜李青莲”：李白乞宁王歌姬，闻其声不见其人事。
其三
大江东去雁南宾，翡翠衾寒几度春。淡月落花归有梦，崔徽已作卷中人。
其四
争忍三山逐日行，今宵铁磨照灯明。伤心待漏朝天句，并入业残玉佩声。
【原集注】客问诸咏皆名将相忠臣义士及诗人逸客，不然则元恶大憝，所以昭法戒也。贾姬赐自赵王，非昆仑负取，不足辱茂秦。而子羽传本，皭然无滓，顾捃摭红桥事污之，牧斋固援儒入墨者也。余曰，红桥非青灯白发，即作绮语无害，且示士女有才者鉴。夫郑声当放，郑与卫之诗不删，唯有一言蔽之也，客曰唯唯。
桑通判悦
胸中长剑健支颐，才子江南雅负奇。名向柳州休占取，学如亚圣亦优为。
折腰未屑陶元亮，跣足如迎郦食其。楚制往来狂转剧，两都燕市赋高丽。
万都督表
鹿园瓶钵最萧闲，垂老新添一箭瘢。夷虏遥情空指掌，衲衣晓入伏牛山。
杨仪部循吉
支硎山下钓鱼矶，手镜奚囊照落晖。残客对人谁可耐，俳优畜我不如归。
曲成打虎宜雄服，书到筹松有息机。踔掉名为颠主事，斋仪庙颂上宸扉。
祝京兆允明
五岁能作径尺字，九岁能作急就诗。内外二祖当代儒，耳濡目染贯综之。
据案屏息有所思，起立奋笔龙蛇驰。若使右手指不枝，掀雷抉电靡不为。
世间可意唯李白，常常一饮杯三百。人生及时特乐耳，礼法岂为我辈设。
六博蹋鞠吴趋坊，新翻一曲环红妆。场屋那能容贺老，少年谁不爱周郎。
间施朱粉登场戏，部部梨园席退避。世界茫茫梦幻中，都是偃师胶革具。
俸钱所入缘手尽，今日肯为明日计？王戎障簏固痴儿，赵壹看囊亦小器。
出门与客遇诸塗，牵衣诟谇争索逋。
【原句注】“内外二祖当代儒”：参政灏之孙，徐武功外孙。
唐解元寅
宁藩礼聘竟亡归，桃坞沉冥事已非。自合奇才求杜牧，岂因涩体斥刘几。
年年酒客看花屐，院院歌姬乞食衣。九鲤仙人曾入梦，楚囚有泪不轻挥。
李副使梦阳
堕怀梦日胞衣紫，世间乃有崆峒子。侈陈时政五千言，奏辩皇后斥张氏。
大市街遇寿宁侯，乘醉挥鞭落其齿。志清君侧幸不死，黑縲又锁江御史。
不知以雄而守雌，冠带闲住何所辞。樊台业台数猎较，汳雒少年往从之。
汉后无文唐无诗，激论亦如为郎时。齐吴代兴江楚继，百年坛坫主北地。
可惜阳春书院记，反形已其吴王濞。西涯衣钵委而去，对山弦索申申詈。
有甥亦酷似其舅，茂州判谪何无忌。大刚则折鈲缺砺，陵轹何人当盛气。
入庙恸哭以诗祭，龙逢比干不我弃。
【原句注】“黑縲又锁江御史”：万实。
【原集注】北地虽非西涯门人，然如王九思以仿西涯体中选，其余诸子多有亲承指授者，皆夺于北地之焰，改辕背之，犹之北地背之也。衡孟独抵排尤力，吴楚继起祧西涯，祢北地，惓惓依皈弗替者，石文隐、罗文肃、邵文庄数公耳。至于对山救我之语一出，冥然忘之沜东鄠杜间，搊弹以老，中岂得已。狱急时，仲默论救，乞杨文襄为解，后至相讥諆以矛刺盾，师友之间有余议焉。宁藩久蓄叛谋，征仲子畏率辞免，北地身在江西，岂无所见？而以文字受污，固知生平刚激已甚之事，半属矫诬。迨暮气旋生，遇其甥曹嘉谪判茂州，同下塗穷之泪，虽悔何追，和盘托出矣。
王同知九思
国工募得费钱多，技尽春游几曲歌。青塚紫台魂不返，琵琶恼断贾婆娑。
何副使景明
笄秃施屋帻，茧角举于乡。所至争负视，遮道观堵墙。
参随不下马，执挞如驱羊。此画毋污人，手要濯沧浪。
始与献吉昵，国士相颉颃。名成互诋諆，鼓旗树战场。
狱急莫为直，上书杨文襄。对山一救我，仲默今则忘。
【原句注】“茧角举于乡”：时年十五，短小而秃。“参随不下马”：阉人廖銮镇关中，其参随横甚。
【原集注】故城马东田所传中山狼，指负对山，尚未及仲默也。
王裕州廷陈
阿父何乃挞名士，树杪大声呼不止。书之于壁乌母谣，堂皇裸跣衙鼓敲。
簿牒堆案漫省视，矫首飞鸟孤云高。何物巡方一御史，是皆世间之盲子。
直前令尔厌老拳，詈骂犹嫌污我齿。不过使我不三公，我正郁郁欲归耳。
蓬发斜拖窄袖衫，张筵选伎词汍澜。回思为官无甚乐，乐民赎罪输弹丸。
顾尚书璘
息园归老爱游仙，三俊金陵与拍肩。枉骑直趋何点寺，俯身旋上郭翻船。
十人治具无虚日，一曲歌郎正少年。有弟隔墙呼不到，寒松深覆小楼烟。
【原句注】“三俊金陵”：陈沂，王韦。“枉骑直趋何点寺”：王雅钦。“俯身旋上郭翻船”：孙太初。“一曲歌郎”：杨彬。“有弟”：英王。“寒松深覆小楼烟”：王小楼曰寒松。
杨文宪慎
濮园礼议太风狂，恸哭齐声撼九阊。到死姓名犹帝怒，及归骨肉与家亡。
荷戈多暇书逾富，拜杖余生寿颇长。七十老儒头雪白，指挥何苦手锒铛。
百年坛坫李何王，力取茶陵赤帜张。刺客临清几及祸，家僮木密负重伤。
一星疑义征周礼，七岁香名赋战场。丫髻花枝群妓散，九原埋骨尚戎装。
茅副使坤
府江雕剿阵云开，诸砦闻风震疾雷。忽地入山调鹤去，恰当沿海举烽来。
定文尚借陈琳笔，治产空销范蠡才。天予一闲还予寿，荐书稠叠负诸台。
【原句注】“荐书稠叠负诸台”：始杨博以奇才荐，后佐胡宗宪幕，奏为福建副使，皆格于部议。
徐记室渭
辕门令严大旗卓，鼓止霜清晓吹角。诸将候竭方逡巡，白衣闯入门无人。
有时狎游辄累日，急使召之深自匿。倡楼昵饮闻欢声，掷尽黄金空手出。
奋髯箕踞谭兵书，受降用间擒王徐。俞家戚家以力取，取之以术钩吞鱼。
率尔作表贡白鹿，皇帝称善再三读。声名一夕遍内台，龙跳鹰跱青天开。
忽锥其囊刺其耳，弃妻杀妻屡求死。生无所益事远游，赋出入塞春徂秋。
突逼军营拔剑舞，蝉蜕归隐山之幽。室中咄咄挟犬坐，月复一月不举火。
长鱼大肉啖已多，便饿十年理亦可。书数千卷斥卖之，藉蒿荐席聊自娱。
月明高吟得意诗，一鹤孤啸群鹤随。明朝棹户昼不起，起视悠然长逝矣。
王尚书世贞
寥寥天地间，有后七才子。舞象咏宝力，弱冠成进士。
父冤鼓登闻，建立载国史。重镣贵幸匿，金牒妖僧诡。
相门招致之，掉头审所处。先进抵王唐，左袒主何李。
倡和白雪楼，牢笼天下士。诗文无古今，西京大历止。
贡谀比尼父，晚而悔心始。东坡手一编，卧疾读未已。
卮言非律令，少作行当毁。余岂独异趋，震川惜蚤死。
九原如有知，剌剌作吴语。
【原句注】“舞象”：十五。“弱冠”：十九。“贡谀比尼父”：胡应麟。
李按察于鳞
宗风北地切皈依，宋学荒唐作者希。大吏以文为可檄，狂生有母寄当归。
论持大历西京上，读到聱牙戟口非。毋恩公为子姑去，鲍山白雪入楼飞。
谢布衣榛（绝句五首并序）
榛字茂秦，眇一目，始为赵康王客，至孙穆王复延入幕，令所爱贾姬歌其竹枝词一阕。侑酒，茂秦为续新声十章。翊日，王令姬出拜，光华射人，以琵琶按谱讫，即盛遣以归之，遂携游燕赵间。无何，客死，贾取千金装送二子归葬，自破乐器不复事人矣。夫茂秦以布衣穷老逆旅，王顾割爱礼重如是，至姬妙年色艺竟委身燕子楼中以殁。起龙门于九原，皆可入游侠传也。
其一
重茵翠罽上灯时，爱客梁园酒满池。紫拨叱骄磨勒健，争如一阕竹枝词。
其二
捲帘微步曳明妆，回面搊弹曲十章。裂帛一声天似水，满庭月浸牡丹香。
其三
擎瓯结盒泣玫瑰，未有佳人不爱才。丁掾纵教双目眇，也驱油壁上丛台。
其四
秋到衰杨夜有霜，可哀一曲泪霑裳。他年寒食棠梨墓，红雨伤春柳七郎。
李孝廉长蘅
西湖烟水数追寻，茗碗琴床爱日心。身退未能忘国恤，病添大半坐书滛。
兵中僧筏猿空化，火后檀园树少阴。绢素飘零谁拾得，故人车过泪霑襟。
【原句注】“兵中僧筏猿空化”：子杭之字僧筏，死于乱兵。“火后檀园树少阴”：养母读书处曰檀园，树石皆手植，后毁于火。“故人车过泪霑襟”：生平以孟阳家叟为二快。
黄进士淳耀（儒林）
僧舍淋漓索笔时，官虽未服死何辞。对床弟亦同归去，不向西山饭伯夷。
【原句注】“床弟”：渊耀。
太白山人孙一元（隐逸）
游踪奇谲避秦余，行到苕溪好卜居。未免妻如何□肉，可无女与蔡邕书。
知兵不借风云气，晓事空驰日月车。用世人言王景略，一瓢伴我老樵渔。
真隐何妨与世缘，贵游掩至亦恬然。袷衣冷卧云归寺，铁笛横吹月上船。
群鹤养来如爱子，大鹏借得便飞仙。身偏多病年无禄，社友松杉种墓田。
【原句注】“知兵不借风云气”：借风云以为气，南史隐逸传序。“晓事空驰日月车”：驰骋日月之车，齐庾易却临川王饷语。〖按〗庾易辞却临川王萧映赏赐麦米百斛的故事。
【原集注】棠陵方豪，谓山人知兵，晓吏事，使之用世，当为王景略。虽无所据，然费阁老宏罢相，访之南屏山寺。顾璘为浙江布政，放舟访之湖上。若刘太守麟、龙按察霓、陆御史昆与长兴吴珫，邀盟于社，号苕溪五隐。死而经纪其丧，一布衣客，倾动海内，知其为秦宗避难，挟持有大过人者矣。雅自负羽化而多病早死，至就昏张氏，则三途八难中，周颙一累也。今南山归云庵，有挂瓢堂，墓在其旁。余数往游，如见山人乌巾白袷，吹铁笛饮酒谭论时。
金御史声
六岭空提一旅兵，迎降间道夜翻城。笑他生祭王炎午，不及参军不独生。
【原句注】“参军”：江天一。
张三丰（方伎）
龟形鹤背目双圆，物色西南万里天。自向袈裟求老佛，几曾邋遢认真仙。
一棺委蜕原无死，二使斋香不计年。山是九宫擒贼地，合营庙貌赐金钱。
【原句注】“二使”：胡濙，内侍朱祥。“合营庙貌赐金钱”：为三丰营庙九宫中塑真武帝为成祖像。后李闯谒庙，若有物击，仆地，众起毙之。
阮怀宁大鋮（奸臣）
首上百官图，义儿下拜雌雄狐。继上合算疏，鼠窜两端为黠奴。奴两端窜黠于鼠，复畏东林如猛虎。虎从风，云从龙，龙兴狐鼠空其丛。禁锢沉沉十七载，辇金湔濯无成功。急思边才自表见，纳交游侠弹长剑。天赐一船名大愿，闻道甲申三月变。机关可转策可献，东南一角留都建。
拥戴阴通马凤阳，一奇货也居福王。下流地岂唐灵武，伪种人非夏少康。
公等自图富贵耳，何心庙佑关存亡？妖书移宫及梃击，借以报复掺乾纲。
立甫逾月其名荐，诏呼冠带趣上殿。三要两合十四隙，姑妄言之未尽善。
第一义先翻逆案，四十三参，十八罗汉，一网打入妖僧传。复社门户靡孑遗，要典重刊铨政乱。都督满街走，职方贱如狗。谐价西园钱入手，君渔于色湎于酒。宫女三千歌舞酣，叛藩十万貔貅吼。吴绫夜画乌丝栏，量江那管钓鱼船。守城渠答春灯谜，对敌军书燕子笺。燕子飞飞止谁屋，春灯无光暗玉烛。可怜一载小朝廷，空传南部烟花录。
【原句注】“妖书移宫及梃击”：三案与福邸有连，故舍潞王。“一网打入妖僧传”：大悲狱。

        </div>
      </div>
    </div>
  </div>
</div>
<!--update:2025-08-30 10:33:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>