<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="蚁术词选,蚁术词选全文在线阅读,蚁术词选全文在线下载,大玄古籍书库">
<meta name="description" content="词集。元末明初邵亨贞(1309—1401)撰。亨贞有《野处集》已著录。此集收词一百四十首。有“拟古”十首,分别拟白石、稼轩、遗山诸名家,题为“夜宿西掖”、“汴堤送别”、“水槛过雨”、“垂虹夜泊”之类。可见作者师法名家,认真揣摹不同风格。其词多咏物、即景、借事抒怀。《恋绣衾·辛丑元日》平浅如自口出,写年时风俗民情,有生活实感。而另一首《花间诉衷情》词则以名物排列,表达一定意境,有景有情,耐人品味,在词向曲过渡的艺术继承中,。占有明显地位。所写长调约居半数,亦有引人注目之作。有《四部丛刊三编》本。唐圭璋辑入《">
<title>蚁术词选_邵亨贞_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">蚁术词选</span> <br/>
          作者： <span class="inputVal" id="bkauthor">邵亨贞</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]17822</span> <br/>
          说明： <span class="inputVal" id="bkdec">词集。元末明初邵亨贞(1309—1401)撰。亨贞有《野处集》已著录。此集收词一百四十首。有“拟古”十首,分别拟白石、稼轩、遗山诸名家,题为“夜宿西掖”、“汴堤送别”、“水槛过雨”、“垂虹夜泊”之类。可见作者师法名家,认真揣摹不同风格。其词多咏物、即景、借事抒怀。《恋绣衾·辛丑元日》平浅如自口出,写年时风俗民情,有生活实感。而另一首《花间诉衷情》词则以名物排列,表达一定意境,有景有情,耐人品味,在词向曲过渡的艺术继承中, 占有明显地位。所写长调约居半数,亦有引人注目之作。有《四部丛刊三编》本。唐圭璋辑入《全金元词》时删去曲调三首,又收周泳先补辑词三首。</span> <br/>
          封面： <span class="inputVal" id="bkimg">Z_20919.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]蚁术词选
[book_author]邵亨贞
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]17822
[book_dec]词集。元末明初邵亨贞(1309—1401)撰。亨贞有《野处集》已著录。此集收词一百四十首。有“拟古”十首,分别拟白石、稼轩、遗山诸名家,题为“夜宿西掖”、“汴堤送别”、“水槛过雨”、“垂虹夜泊”之类。可见作者师法名家,认真揣摹不同风格。其词多咏物、即景、借事抒怀。《恋绣衾·辛丑元日》平浅如自口出,写年时风俗民情,有生活实感。而另一首《花间诉衷情》词则以名物排列,表达一定意境,有景有情,耐人品味,在词向曲过渡的艺术继承中, 占有明显地位。所写长调约居半数,亦有引人注目之作。有《四部丛刊三编》本。唐圭璋辑入《全金元词》时删去曲调三首,又收周泳先补辑词三首。
[book_img]Z_20919.jpg


[book_title]蚁术词选
拟古十首
乐府十拟，弁阳老人为古人所未为。素庵先生复尽弁阳所未尽，可谓一出新意矣。暇日先生以词稿寄示，且徵予作，既又获见携李诸俊秀所拟，益切奇出，阅诵累日无厌。因悟古人作长短句，若慢，则音节气概，人各不类，往往自成一家。至于令，则律调步武句语，苦无大相远者，间有奇语，不过命以新意，亦未见其各成一家也。所以令之拟为尤难，强欲逼真，不无蹈袭，稍涉己见，辄复违背。由是未易苟措，兹重以先生之请，思索且得十解，未知其实能似古人与否，惟先生有以教焉。至正二年二月甲子序。弁阳，周草窗号。素庵，钱子云号。
河传 拟花间 春日宫词
春殿。帘卷。郁金香远。午漏沉沉柳阴。楼前怨红何处寻。沉吟。玉沟流水深。
睡起长门催侍宴。情正倦强把镜奁展。露柔荑。添黛眉。步移。君王犹讶迟。
蝶恋花 拟雪堂 夜宿西掖
莲烛烟销深院里。玉宇琼楼，夜色明如洗。月到紫薇花树底。阑干露重无人倚。
金錀无声门不启。华髪萧萧，尚拥青绫被。听尽楼头更漏水。一声唱晓鸡人起。
凤来朝 拟清真 汴堤送别
驻马隋堤路。怨凌波、背人唤渡。正琵琶拨到伤情处。又底事、便轻去。
日照啼红无数。酒杯干、再三细语。转首又天涯暮。怎约得、画桡住。
临江仙 拟无住 水槛过雨
一滴天瓢蠲溽暑，夕阳微漏残红。竹阑乘兴倚薰风。笑惊双白鸟，飞过藕花藂。
羽扇纶巾闲到我，百年世事匆匆。若耶溪上旧相逢。晚来回首处，山色有无中。
卖花声 拟顺菴 早朝应制
烟树重重，春在景阳宫殿。翠柳深、笼寒尚浅。千官过处，有黄鹂百啭。五云中、渐移龙扇。
钧天九奏，迤逦霞觞催献。笑声喧、霓裳舞遍。香烟满袖，更宫花迎面。喜新来、太平重见。
杏花天 拟白石 垂虹夜泊
月明消却娃宫酒。听吹笛、清寒满袖。向时双桨载离愁、去后。几春风待问柳。
谩回首。三江渡口。念西子、如今在否。上方钟动客船开、别久。寄新诗、兴未有。
小重山 拟梅溪 尊前赠妓
绿鬓低低压翠钿。双眉弯似月、斗婵娟。夜凉和袖拂冰弦。娇无奈、何况酒尊前。
歌罢意悠然。一声新雁过、暗愁牵。明朝江上水连天。凌波步、万一故人怜。
鹊桥仙 拟稼轩 中原怀古
残阳陇树，寒烟塞草。戏马台前秋老。黄河日日水东流，断送却、英雄多少。
西秦笳鼓，东山寄傲。万事付之一笑。闲来系马读残碑，又目断、江南飞鸟。
浪淘沙 拟遗山 浙江秋兴
红叶满青山。掩映溪湾。柴门鸡犬白云间。江上草堂尘不到，老子心闲。
霜后橘阑斑。篱菊香残。夕阳回首一凭阑。世事悠悠吾老矣，且放杯干。
唐多令 拟龙洲 钱塘晓渡
晨色动征衣。疏钟隔翠微。小蓬莱、烟树高低。潮去潮来吴越恨，江上月，故依依。
人老昔游非。愁多春梦稀。旧相思、重见无期。苏小门前杨柳树，应折断，最高枝。
浪淘沙 钱南金疾作，代简问讯
秋意满平芜。梦绕蓴鲈。一江烟水雁来初。昨夜西风吹杜若，渺渺愁予。
人隔楚天隅。相望踌蹰。想应多病故人疏。门巷凄凉谁买赋，瘦也相如。
前调 晚窗过雨
杨柳弄黄昏。不掩重门。长条尽是旧愁痕。独自倚帘看晚色，无限消魂。
风雨小溪浑。春过三分。明朝莺燕又纷纷。唯有天涯芳草怨，依旧王孙。
前调 感旧
江外雨初收。江水悠悠。旧时桃叶去难留。几度春风杨柳暗，不系离舟。
别久减风流。梦断西楼。年年二月踏青游。不是沙边无杜若，懒寄闲愁。
虞美人 柳滨泛荷
南风十里平湖外。夜舞凌波队。米家书画满船头。更著小怜歌舞障清愁。
乌纱不共人间暑。别有谈玄尘。近来懒作断肠声。只怕花能解语又多情。
前调 谢张芳远惠杏花
闭门日日听风雨。不道春如许。老来犹自爱看花。及至看花双眼被愁遮。
杏花不改胭脂面。愁里惊相见。花枝犹可慰愁人。只是鬅鬙短鬓不禁春。
前调 水仙
几年不见凌波步。只道乘风去。山寒岁晚碧云寒。惊见飘萧翠袖倚琅玕。
玉盘承露金杯劝。几度和香咽。冰霜如许自精神。知是仙姿不汙世间尘。
前调
壬子岁元夕，与邾仲義同客横泖，義约予偕作词，纪节序。予应之曰：「古人有观灯之乐，故形之咏歌，今何所见而为之乎。」義曰：「姑写即景可也。」夜枕不寐，遂成韵语。时予有子夏之戚，每无欢声，诘朝相见，而義词竟不成云。
客窗深闭逢三五。不恨无歌舞。天时人事总凄然。只有隔窗明月似当年。
老夫分外情怀恶。无意寻行乐。眼前触景是愁端。留得岁寒生计在蒲团。
其二
无情世事催人老。不觉风光好。江南无处不萧条。何处笙歌灯火做元宵。
承平父老头颅改。就里襟怀在。相逢不忍更论心。只向路傍握手共沈吟。
河传 戏效花间体
庭院。春浅。重门深掩。寂寞东风。睡浓。起来绣窗花影重。娇慵。宿妆凝淡红。
待把眉山临镜画。还又罢。却放翠帘下。画楼闲。楼外山。倚阑。只愁相见难。
其二
春昼。倦绣。轻揎罗袖。背倚秋千。杜鹃。年年恼人三月天。锦笺。空将心事传。
小玉偷移筝上雁。弦索断。惊起睡鸳散。粉墙西。杨柳堤。马嘶。谁家游子归。
前调 戊戌岁暮吴中客楼夜思
楼迥。人静。雨摇灯影。梦绕天涯。路赊。水边小梅开几花。人家。酒旗何处斜。
客路冰霜惊岁晚。情绪懒。长是念疏散。小溪滨。犹有春。故人。几时相见频。
浣溪沙 早春
残雪楼台试晚晴。锁香帘幕酿微酲。浅寒灯市有人行。
别院金刀裁白苎，谁家银烛度瑶筝。早春天气已关情。
其二
金碧围屏小博山。锦笼鹦鹉旧雕阑。黄金杨柳弄轻寒。
翠帐半垂鸳结带，朱门双掩兽连环。东风犹锁黛眉弯。
前调 暮春杂兴
竹槛云窗古画图。烟堤花岛小蓬壶。昼长人静鸟相呼。
玄璧光浮铜雀研，紫绵香冷博山垆。半欹高枕当人扶。
其二
雨过池塘绿水生。竹阴深处小桥横。鱼吹翠浪柳花行。
独倚曲阑魂欲断，沉思倾国句难成。匆匆春晚更伤情。
前调 春感
西子湖头三月天。半篙新涨柳如烟。十年不上断桥船。
百媚燕姬红锦瑟，五花宛马紫丝鞭。年年春色暗相牵。
前调 丁酉早春试笔，柬钱南金
乱后无诗做好春。春光却又恼诗人。溪头举目暗伤神。
杨柳官桥人迹绝，杏花歌馆烧痕新。相期何处避兵尘。
前调 折花士女图
折得幽花见似人。沈吟无语不胜春。采香径里袜生尘。
浓绿正迷湘北渚，软红不入宋东邻。一春幽恨几回新。
一落索 新柳
陌上东风初转。暗黄犹浅。金鞭拂雪记章台，是几度、朱门掩。
千缕柔丝迎面。吹笙人远。妆楼妬冷绣帘垂，恐悮了、双双燕。
其二
缕缕鹅黄拂晓。弄烟轻袅。宜春花外万丝金，记朝罢、惊啼早。
学舞楚腰犹小。不禁寒悄。近来张绪减风流，又恐被、蛾眉恼。
南柯子 次韵卫立礼春街蹋月
门掩黄昏后，风销绛蜡时。行春小队夜参差。一曲仙音飞上广寒枝。
不访金钗客，空歌白苎衣。画桥梅影散玻瓈。月底婆娑带得暗香归。
减字木兰花 秋思
锦屏香断。谁在朱楼吹玉管。唤起凄凄。不似河桥听得时。
云阶月地。长忆青灯啼络纬。秋满闲门。断送潘郎瘦几分。
前调 崔女郎像
红妆倾国。人在蒲东谁画得。玉骨成尘。往事流传恐未真。
月明窗户。犹似隔墙花动处。夜冷西厢。一度魂归一断肠。
前调 吴江夜泊
江头日暮。客子移舟迷去路。望断天涯。灯火深村卖酒家。
铜驼巷陌。荒草寒鸦烟树隔。往事无情。旧梦依然到五陵。
清平乐 碧桃
瑶笙吹罢。月满仙台下。歌扇半欹羞澹冶。一点芳尘不惹。
临溪更洗残妆。低回玉洞舂光。换却当时脂脸，从教恼杀刘郎。
前调 梨花
绿房深窈。疏雨黄昏悄。门掩东风春又老。琪树生香缥缈。
一枝晴雪初乾。几回惆怅东阑。料得和云入梦，翠衾夜夜生寒。
恋绣衾 初夏
柳花零乱愁满天。又江城、啼老杜鹃。小庭院、雨初过，棹歌声、惊起昼眠。
微风摇荡湘帘影，浪花斜、轻袅篆烟。问白苎、裁成未，剪金刀、犹忆去年。
前调 辛丑元日
门前爆竹儿女喧。野人家、时序尚然。尽说道、春来好，老来人、长怕换年。
东风到底无崖岸，也殷勤、相过小园。第一是、朱颜改，纵花开、羞插鬓边。
前调
曹幼文以庚午岁太初老禅洎云西居竹二翁灯夕所赋旧稿见示，求予追和。屈指三十余年，三老仙去久矣，今昔之感，不能已于言也。时至正辛丑上元日。
重逢元夜心暗惊。忆当年、诸老放情。对芳景、张灯火，画堂深、箫鼓到明。
乌衣巷口东风在，甚而今、春草乱生。试检点、繁华梦，有梅花、曾见太平。
后庭花 拟古
铜壶更漏残。红妆春梦阑。江上花舞语，天涯人未还。倚楼闲。月明千里，隔江何处山。
其二
剩船鹦鹉洲。题诗黄鹤楼。金谷铜驼梦，湘云楚水愁。少年游。好怀依旧，故人还在不。
追和赵文敏公旧作十首
客有持文敏公手书所作小词一卷见示者，且求作长短句题于后。公以承平王孙而婴世变，离黍之悲，有不能忘情者，故深得骚人意度。予生十有四年而公薨，每见先辈谈公典刑问学，如天上人，未尝不神驰梦想。昔东坡先生自谓不识范文正公为平生遗恨，其意盖可想见。此卷辞翰不忝古人，蔼然贞元朝士。大意以谓拟古之作，魏晋以下，由来久矣。僭以己意，追次元韵，其于先哲风流文采，或可备高唐想象之万一云。
点绛唇
扰扰行藏，百年世事悲歌里。欢娱有几。不倦青鞋敝。
昨夜东风，暖透鸳鸯被。春归未。故园山水。青眼何曾昧。
前调 着色苔梅
萼绿仙人，孤山雪后相逢处。旧时村路。璨璨琅玕树。
玉出蓝田，不受纤尘汙。长怀古。罗浮风度。梦逐么禽去。
感皇恩 忆梅
客里访南枝，几番愁恼。石径苍苔倩谁扫。江畔人家，篱外一枝开早。雪中回首处，春犹好。
如此清香，寒蜂应饱。醉帽斜簪任欹倒。而今相见，那似向时怀抱。旧游长入梦，孤山道。
江城子 水仙
凌风翠袖兴飘然。步跹跹。憺忘言。浄洗明妆不与世争妍。玉质金相清韵绝，端可拟，月中仙。
天寒日暮水云边。忍相捐。意难传。回首珠宫贝阙不胜寒。环佩珊珊香冉冉，谁敢与，斗婵娟。
蝶恋花
燕子楼边春意早。楼上红妆，何似当时好。一自画眉人去了。梦魂暗逐天涯草。
蹋蹋马蹄江路杳。数尽归期，屈指东风老。惆怅一春欢事少。几回月落纱窗晓。
前期
湖上双双新燕子。飞过垂杨，认得朱门里。回首向时歌舞地。几番惆怅寻邻里。
触景愁多心似醉。倚遍阑干，目断春山翠。忽见呢喃华屋底。等闲牵动离人泪。
虞美人
天台洞口祧开了。无奈刘郎老。多情何苦叹途穷，人与花枝都在暗尘中。
个人那日犹痴小。帘底秋波渺。别来几度见春风。应是门前花落水流东。
前调
天涯绿遍王孙草。魂梦长飞绕。长安无复丽人行。只有青山依旧向人明。
平泉金谷俱陈迹。古路荒苔碧。金鞍去去不思归。不道绿窗深处故人非。
浪淘沙
佳丽古神州。画出营丘。龙飞凤舞小瀛洲。一自水流东去后，多少离愁。
湖上泛龙舟。歌吹悠悠。翠华黄屋旧曾游。王气消沈遗恨在，烟水空流。
太常引
蓬壶阆苑景飘萧。青玉案、紫鸾箫。五彩凤皇毛。记曾览、彤廷奏韶。
夕阳回首，汉家陵阙，霜露满岧峣。说著旧游遨。便想起、风流二乔。
风入松 南金寓携李，予客海隅，寄此以叙闲阔
十年心事暗相牵。收拾此灯前。向来行乐匆匆过，到如今、想象依然。踏月几番邻巷，看花长共吟船。
故人一别阻斜川。曾记远游篇。新来我亦长为客，把故园、分付寒烟。纵使此回相见，好怀不似当年。
前调 与李仲与叙旧
小溪溪上十年游。酌酒对花讴。竹西歌吹曾同赏，到如今、梦里扬州。绿髮潘郎老大，近来懒说风流。
故人握手话绸缪。重问旧盟鸥。五陵风度犹无恙，算闲身、底事沉浮。莫说乌衣巷口，夕阳都是新愁。
前调
白仁甫集中《木蔺花慢》结句云：「二十四桥明月，玉人何处吹萧。」一峰黄先生每叹赏之。一日，作《清平乐》赠一道人，末云：「未试囊中餐玉，明朝且入蓝田。」自以为得意，时举以似人。仍索予试作一解。时陆彦文、夏士贤诸子，正有出郭行春之约，乃缀此复命，且订其盟，先生对客击节不已。
当年曾过宋东邻。汗漫踏芳尘。如今记得欢游处，画桥横、绿水邻粼。借问酒家何处，牧童遥指华村。
近来乐事底因循。春又过三分。百年能几开怀抱，绕天涯、芳草销魂。但愿有钱留客，也胜骑马入门。
江月晃重山 中秋客窗
碧树天香带露，朱楼翠袖欹寒。夜深人醉碧阑干。珑玲影，长是隔帘看。
又见庭前素魄，何堪镜里朱颜。十年一梦此身闲。西窗悄，诗兴颇相关。
前调
辛丑上元前一夕，积雪试晴，顿有春意。小溪之上，有张灯于琳馆者，慨然感兴，以此写之。
梅萼香融霁雪，檐牙暖溜悬冰。出林幽鸟动春声。元宵近，愁里梦还惊。
村巷依然素月，寒窗祇是青灯。难寻遗老问承平。南朝事，千古独伤情。
凭栏人 题曹云西翁赠妓小画
谁写江南一段秋。妆点钱塘苏小楼。楼中多少愁。楚山无断头。
古调笑令 暮春
双燕。双燕。飞过柳梢不见。旧时王谢堂前。回首斜阳暮烟。暮烟暮烟烟暮。芳草落花满路。
其二
春水。春水。薄暮曲阑更倚。夕阳江上青山。山外行人未还。未还未还还未。千里相思不寄。
其三
官渡。官渡。犹记画桡去路。小怜歌扇谁寻。岁岁东风恨深。恨深恨深深恨。风外落红几阵。
昭君怨 拟古
江外谁家双桨。激破浪花微响。金翠小鸳鸯。对悠扬。
望断涔阳极浦。不是凌波归处。行过画桥阴。又沉吟。
阮郎归 次韵南金早秋夜思
暮云隔树起秋阴。晚来凉渐深。清商瑟瑟和微吟。虚堂风露侵。
邻烛淡，寺钟沉。青绫怀旧衾。故家风度杳难寻。与谁论素心。
其二
茂陵多病不胜秋。多情还倚楼。隔江何处泊离舟。有人歌远游。清兴在，此生浮。老来长是愁。西风吹梦白苹洲。旧鸥今在不。
西江月 东城夜思
古屋深灯弄影，严城怨角催更。掩门欹枕奈微酲。巷陌鸟声初静。
客里依然好景，年来底事无情。嫩寒已透读书屏。旧恨不堪提省。
前调 赋陶九成甕
土室融融曙色，山窗晏晏春眠。东风和气满壶天。依约镜奁初展。
晴散茅檐云彩，暖浮纸帐香烟。一枝花影弄婵娟。染就素罗团扇。
前调 酒阑，与南金徜徉村巷，各信意小述
故旧今成二老，欢游长记当时。山中吟屐梦中诗。多少晋人风致。
但得诸郎俊拔，不嫌我辈衰迟。残年饱饭话心期。如此差强人意。
诉衷情 夜思
满城钟鼓夜初寒。人静掩重关。惊乌飞绕庭树，月已上阑干。
微有兴，澹无欢。小盘桓。良宵如许，香冷金猊，梦绕青鸾。
太常引 次韵黄伯阳寒夜
玉梅花底旧青灯。照我鬓星星。寒透远山屏。无梦到、春垆酒缾。
江空岁晏，路迷人远，消得几沉凝。一夜玉壶冰。又恼得、文园病成。
前调 次韵伯阳雪中
销金帐底烛花偏。低唱拥婵娟。遥夜酒杯传。几沉醉、琼林洞天。
梅花如旧，竹窗犹在，留得煮茶烟。独欠钓鱼船。待归问、羊裘故川。
菩萨蛮 新秋夜凉浴罢露坐
清江倒浸云峰巧。采菱渡口轻舟小。水面晚风香。蒹葭摇嫩凉。
潇湘人渐老。玉佩惊秋早。鸥鸟惯忘机。背人何处飞。
其二
金风簌簌敲梧井。画屏耿耿摇灯影。屋角月华明。树头鸟鹊惊。
年光流水去。青镜催迟暮。便欲泛仙槎。苕苕河汉赊。
前调 苏小小像
钱塘回首春狼藉。湖山依旧横金碧。何处是儿家。粉墙杨柳斜。
佳期难暗卜。檀版传心曲。随意带宜男。就中应未堪。
谒金门 秋望
秋雨里。目为一溪烟水。隐隐人家疏树底。渡头灯火起。
风弄远汀蒲苇。香冷虚堂窗几。陡觉夜凉侵翠被。好怀今有几。
其二
山隐隐。天际暮云收尽。蘋末秋生风渐紧。楚江千万顷。
江上美人无信。换却潘郎双鬓。几夜相思天远近。雁来犹未准。
点绛唇 暮登新安镇城楼
暮倚髙楼，太湖西畔青山近。雁边云暝。目力随天尽。
落日平芜，点点余烽烬。西风紧。乱沙成阵。故恼双蓬鬓。
其二
荒草寒烟，几年不到新安路。旧时行处。流水迷官渡。
万里风埃，掇送流年度。伤迟暮。东驰西骛。俛仰成今古。
前调 秋夜横泖旅窗听雨，有怀故园
两鬓秋风，掩关坐听黄昏雨。灯前自语。世乱甘清苦。
蔓草愁烟，荒却东陵圃。归期阻。荆榛满路。投老知何处。
前调
高照菴先生，宋朝遗老也。尝有长短句云：「梦绕荆溪，蟹肥村甕满。」每诵之，自可想见村落秋深景物。近见吴野舟诵，而涵泳不已，有当予心，故述即景，且期后约。
极目平芜，渚寒烟暝秋波远。凫鹥散乱。黯黯天涯晚。
蟹壮蓴香，村甕家家满。频相见。幽怀共展。剪烛巴山馆。
江城子
癸丑岁季夏下澣，信步至渔溪潘氏庄，暑雨初赛，夕照穿林，与吴野舟坐绿树间。适行囊中有松雪翁所书《江城子》，逸态飞越，不忍释手，因依调口占，以寄清兴。古人云：「人生百年间，大要行乐耳。」卒章以此意为消忧之勉云。
疏云过雨漏斜阳。树阴凉。晚风香。野老柴门，深隐水云乡。林下草堂尘不到，亲枕簟，懒衣裳。
故人重见几星霜。鬓苍苍。视茫茫。把酒歔欷，唯有叹兴亡。须信百年俱是梦，天地阔，且徜徉。
花间诉衷情 拟古
江路。风雨。春又去。掩重门。楼上暮山翠，锁愁痕。烟草弄黄昏。王孙。好怀谁与论。暗消魂。
其二
昼永。人静。花弄影。小红妆。斜倚画阑畔，看鸳鸯。风暖思悠扬。横塘。桃花流水香。盼刘郎。
前调 追配曹居竹翁旧作
深院。人倦。春去远。绿阴寒。宿酒睡初醒，凭阑干。梅子翠团团。小鬟。试攀荐雕盘。爱微酸。
鬲溪梅令 和南金鸳湖舟中韵
几年不到画桥西。路依稀。回首淡烟残柳，昔游非。笛声何处悲。
故人不见梦魂迷。草萋萋。几度倚阑，欲寄旧相思。相思无尽期。
玲珑四犯 秋感
秋晚登临，渐古驿丹枫，初试霜信。暝宿河桥，长记画桡乘兴。清夜载酒呼灯，向水面琵琶曾听。想那时席上歌舞，多少旧家风韵。
茂陵投老惟多病。好清怀、怎堪提省。西风又动江湖梦，欢事今谁领。重见纵有后期，怕冷袖、弓腰难认。最恼人，沙上孤雁，落寒成阵。
暗香
吴中顾氏旧时月色亭，陆壶天倡始，用白石先生元韵以咏。黄一峰持卷索赋。
水边寒色。又怎禁傍晚，一声长笛。废苑日斜，玉蕊疏疏未快摘。回首江南旧梦，何处觅、黄昏诗笔。纵近日、雪满西泠，谁解为移席。
萧瑟。更幽寂。记驻马断桥，顿觉愁积。倚风暗泣，离黍残碑尚追忆。绝艳无人管领，潮自落、吴山横碧。便想象、风景好，可能再得。
扫花游 春晚，次南金韵
柳花巷陌，悄不见铜驼，采香芳侣。画楼在否。几东风怨笛，凭阑日暮。一片闲情，尚绕斜阳锦树。黯无语。记花外马嘶，曾送人去。
风景长暗度。奈好梦微茫，艳怀清苦。后期已误。剪烛花，未卜故人来处。水驿相逢，待说当年恨赋。寄愁与。凤城东、旧时行旅。
氐州第一 丙申初冬，次钱素菴韵
江国初寒，云外雁过，怀人烟浪千顷。短策行吟，荒台延伫，斜日依然照影。鸥鸟桥边，几负了、扁舟清兴。旧约蹉跎，新诗冷落，怎堪提省。
故里年来欢事迥。算何似、向时风景。倚马朱扉，调筝翠袖，一向新盟冷。但沈思、游宴处，红楼外、柳条相映。不见君来，待重寻、山阴夜艇。
木兰花慢
苏昌龄过曹云翁贞溪故居，赋词致慕蔺之感。幼文来致其意，求次韵入卷。
访溪翁隐处，浑不减、辋川西。指花下吟窗，松间画壁，名笔交题。经行向来坊陌，蔼茂林、脩竹与云齐。丹灶遗基彷佛，墨池流水凄迷。
青藜。乘兴蹋春泥。仙路入桃蹊。叹前辈风流，故家文物，往梦难提。那能九原重起，向三生石上纵挥犀。回首不胜魂断，夕阳芳草萋萋。
长亭怨慢 杨花
正愁怕、曲江云尽。转首隋堤，尚留芳景。客路相逢，满身香影动离恨。绿窗深窈，浑不寄、天涯信。暗忆那回时，向马足车轮，长是随趁。
问春心何在，一点沾泥无准。潘郎怕老，又禁得、雪添双鬓。怅日暮、静掩长门，且频嘱、东风休紧。谩犹记章台，帘卷日长人困。
渡江云
庚戌腊月九日，与邾仲义同往江阴。是夕泊舟无锡之高桥。乱后荒寒，茅苇弭望，朔吹乍静，山气乍昏复明，起与仲義登挢纵目，霜月遍野，情怀恍然，口占纪行，求仲義印可。
朔风吹破帽，江空岁晚，客路正冰霜。暮鸦归未了，指点旗亭，弭棹宿河梁。荒烟乱草，试小立、目送斜阳。寻旧游、恍然如梦，展转意难忘。
堪伤。山阳夜笛，水面琵琶，记当年曾赏。嗟老来、风埃憔悴，身世微茫。今宵到此知何处，对冷月、清兴犹狂。.愁未了，一声渔笛沧浪。
八声甘州 次钱思复怀钱塘旧游韵
叹前朝、胜地正离离，荒草不胜春。纵湖山尚好，泉乾虎迹，井閟龙鳞。多少王侯第宅，游赏太平身。车马经行处，锦绣纷纭。
梦里曲江宫殿，自长安日远，深锁愁云。念墙头杨柳，憔悴向谁颦。又东风、鸟啼花落，黯黄昏、胡骑满城尘。当时事、不堪回首，重问陈人。
法曲献仙音
寄寿云西老人，时吴兴张石隐、武林谢长源、会稽胡伯大、海隅王子章皆留老人宾馆，三月二十八日也。
谷雨晞晴，柳风吹暖，春在绿阴深处。青鸟传书，羽仙清道，天香暗满窗户。准拟问长生路。桃花几千树。黯凝伫。
看斑衣、近来得意，云路迥、千里易成阔步。铜狄尽摩挲，任高堂、暮景容与。见说西园，有佳宾、酾酒同赋。恨牡丹花下，此际不陪罇俎。
满江红 丙午重阳前二日雨霁，泗泾倚阑望九山
云琐吴山，重阳近、满城风雨。层楼外、摩挲病眼，尚堪延伫。采菊有谁忘世虑，催租底事妨诗句。纵乌巾、潦倒不禁秋，犹能赋。
村隐隐，牛羊路。烟冉冉，蒹葭渡。是几番兴废，几番今古。世乱可堪逢节序，身闲犹有余风度。且凭髙、呼酒发狂歌，愁何处。
前调
己酉九日，雨中家居，忆夏士安、颐贞、蒙亨叔姪，唐元望、元泰、元弘昆季六人，皆常年同萸菊者，一载之间，俱罹患难，各天一方，信笔纪怀，有不胜情者矣。
风雨重阳，凭谁问、故人消息。记当日、承平节序，佩环宾席。处处相逢开口笑，年年不负登山屐。是几番、扶醉插黄花，乌巾侧。
诗酒会，成陈迹。山水趣，今谁识。奈无情世故，转头今昔。冰雪关河劳梦寐，芝兰玉树埋荆棘。对西风、愁杀白头人，长相忆。
洞仙歌 赋孙明叔水光山色舟
红尘海里，好风光谁有。输与沧浪钓竿手。信翩然、一苇目断空濛，烟草外，历历湘云楚岫。
谩随春浪去，路入桃源，肯为繁华暂回首。岁晚若归来，纵鸥鹭忘机，莫系缆、汉南杨柳。好乘兴、凌风访蓬莱，为说与麻姑，海桑依旧。
江城梅花引 己卯除夕
灯前儿女小团圞。岁将阑。夜将残。一度逢春，一度减朱颜。明曰东风三十二，又添得，二毛侵，鬓底斑。
世间世间行路难。身世闲。天地宽。往事往事恨未了，长恨儒冠。爆竹声中，春又到柴关。一任黄尘门外扰，且留取，旧梅花，独自看。
前调
陆壶天、钱素菴二老相会，皆有感怀承平故家之作，索予次韵，而不及当道作者，盖俯念草木之味也。
五陵春色旧曾游。翠娥讴。锦缠头。花落花开，不信有并州。浅碧障泥红叱拨，柳桥外，满东风，无点愁。
近来近来双鬓秋。心渐收。情尚留。底事底事遽如许，身世沉浮。何况年华，长向镜中羞。才见那时帘外月，便想起，醉吹箫，罨画楼。
祝英台近 和云西老人秋怀韵
暮天云，深夜雨。幽兴到何许。风拍疏帘，灯影逗窗户。自从暝宿河桥，露听江笛，久不记、旧游湘楚。
正无绪。可奈满目清商，萧萧五陵树。斜掩屏山，肠断庾郎赋。几回思绕蘋花，梦寻兰棹，怕惊起、故溪鸥鹭。
红林擒近 水村冬景，次钱素菴韵
云树风初劲，雾窗晴尚悭。雁落野塘暝，鹤鸣水村寒。重来寻梅径里，渐喜嫩萼堪看。向日院宇荒闲。香冷旧铜盘。
几格横素帙，屏壁淡烟峦。弓腰冷袖，多情维忆前欢。但温存羔酒，留连兽炭，暮江欲雪年又残。
前调 冬雨晚晴，次谢士英韵
山晚牛羊下，野荒凫雁肥。雨脚度江远，日光映林微。泥深何堪纵步。倚杖谩立苔矶。望极浦口云归。寒气透征衣。
断冰随浪楫，斜竹偃风扉。江空岁暮，村深人迹还稀。待霜桥梅破，茅堂酒暖，放船速客延暮晖。
春草碧 次韵素菴遣怀
更筹图子宣和谱。流落到如今、空怀古。江南荒草寒烟，前代风流共谁语。犹有赋骚人、迷湘浦。
乌衣巷口，斜阳愔愔院宇。玉树后庭花、谁能举。五陵残梦依稀，回首天涯叹行旅。马上杜鹃啼、愁如雨。
隔浦莲 水槛晚晴
冰纨光映素手。竹簟醒残酒。满院梅风起，疏云薄、斜阳漏。兰棹归去后，诗人瘦。梦绕潇湘柳。屡回首。
开帘傍晚，烟中微见青岫。沧浪远兴，为问白鹤知否。十里平湖纵望久。凉透。江莲香度疏牖。
兰陵王 春日寄钱塘诸友
旧时月。曾照河桥夜别。秋千下、花露染衣，倚马相看动愁绝。登临黯望彻。思落吴山万叠。江村路，春水乍生，南浦迢迢恨难越。
匆匆换时节。怪驿未缄鳞，残柳成列。平湖入梦情犹切。嗟乐事长在，壮游都误，酣歌迷舞兴未歇。耿前恨休说。
凄咽。乱愁结。记诗满花笺，歌唤桃叶。琵琶水面今谁拨。但碧槛长倚，楚蓠空撷。相思难寄，待更把，断柳折。
前调
王彦强以暮春有怀吴中故居之作见示，此公蜀故家，因以蜀语次韵答之。
锦江绿。长想秦城在目。瞿塘上、春水舣船，十二遥峰翠如簇。羁怀未易触。斜日平原散牧。潘郎爱，年少宦游，遮莫吴霜鬓边扑。
名家旧韦曲。记雨卧丛花，春覆慈竹。东来重问乌衣屋。愁濯锦人远，剪灯窗静，归心偏是梦里速。更题柱曾卜。
凄独。带移束。正驿路骝嘶，烟浦帆宿。遨头风度犹能续。尽客馆歌舞，故人醽醁。薛涛笺上，写恨处，字可掬。
前调 岁晚忆王彦强而作
暮天碧。长是登临望极。松江上、云冷雁稀，立尽斜阳耿相忆。凭阑起叹息。人隔吴王故国。年华晚，烟水正深，难折梅花寄寒驿。
东风旧游历。记草暗书帘，苔满吟屐。无情征旆催离席。嗟月堕寒影，夜移清漏，依稀曾向梦里识。恍疑见颜色。
空惜。鬓毛白。恨莫趁金鞍，犹误尘迹。何时弭棹苏台侧。共漉酒纱帽，放歌瑶瑟。春来双燕，定到否，旧巷陌。
八归庚辰七夕，与卫立礼同用此调
凉欺羽扇，风生蕲竹，秋意渐满院落。商声又过梧桐井，还误剖瓜佳会，泛槎仙约。谩忆中庭儿女夜，几笑语、花楼欢乐。尚认得、织女桥边，半是旧乌鹤。
何事明河影下，佳期如许，暗抱一襟离索。箭壶催梦，枕屏移恨，是青春行客。对良宵感旧，鬓髪萧萧叹潘岳。阑干迥、翠帘休卷，待到更深，啼螀声又作。
前调 秋夜咏怀寄钱南金
清蟾半露，惊乌三匝，城上漏水乍滴。微凉已透潇湘簟，还见小帘摇砌，淡灯垂壁。夜色迢迢人睡去，正想到、山阳吹笛。做弄得、客里文园，病后更无力。
还是秋期过了，鸣蛩窗户，又对新诗相忆。片云天外，数峰江上，几误湘灵瑶瑟。叹流光过眼，宋玉多情共今夕。沧浪兴、扁舟客与，醉帽飘萧，亭皋清望极。
摸鱼子 岁晚感怀寄南金
见梅花、一番惊感，天时人事如许。星霜冉冉东流水，牢落少年心绪。时自语。甚门外、风埃绿鬓生尘土。故人闲阻。奈岁晚相思，云寒怅望，此意转凄楚。
髫年梦，俛仰巳成今古。人生几度欢聚。故乡景物浑非旧，愁里匆匆时序。能记否。记剪烛西窗，暝坐听风雨。春来更苦。奈酒量微增，诗情未减，何处唤俦侣。
前调 寒食雨中
倚阑干、暮云千里，天涯芳草凄楚。愔愔巷陌重门掩，何况满窗疏雨。江上路。又还见、黄金暗柳千万缕。荒村岁序。纵燕子新来，梨花未扫，好景自虚度。
江淹老，谁解重吟恨赋。东风依旧南浦。青烟店舍长安道，梦里翠屏朱户。闲院宇。怅犹记、佳人秉烛深夜语。新诗谩与。奈世事驱驰，流光荏苒，回首更延伫。
前调 题王德琏山居图
遍乾坤、好山无数，古来高隐能几。相逢尽道林泉胜，无奈利名朝市。青嶂里。望曲径深门，彷佛柴桑里。先生傲世。任短褐长镵，清琴浊酒，占断晋风致。
疏林下，别有谈玄尘尾。清风长满窗几。门前剥啄何须问，应是采芝仙子。谁可比。已不减、当时鸡犬空中起。留连晚计。尽穴石藏书，锄云种玉，千古有灵气。
前调 吴门客中九日，次魏彦文韵
雁来时、晚寒初劲，青灯摇动窗户。商声暗起邻墙树，触景乱愁还聚。秋又暮。奈合造凄凉，无处无笳鼓。狂吟醉舞。记满帽簪花，分筹藉草，骑马忘归路。
怀人远，有恨凭谁寄语。虚名长是相误。天涯节序浑非旧，留得满城风雨。心万缕。谩自喜、孤高不惹沾泥絮。羁怀倦诉。好分付儿曹，耘耝三径，早晚赋归去。
前调
甲辰季秋，与夏颐贞同在吴门，屡有登山之兴，久雨不果。重阳日，友人罗仲达以节物为具，同席数人，意颇欢适。乙巳九日，在九山之东泗水上，酒阑散步，夕阳依依，冈峦在望，兴怀往事，不能无述。未知明年又在何处，驹隙如驰，行乐能几，所谓难逢开口笑也。
记年时、满城风雨，姑苏台下重九。客楼已办登临屐，曾为好山回首。延伫久。望翠壁嶙峋，闲却题诗手。相逢野叟。强笑折黄花，乱簪乌帽，来与共尊酒。
流光去，肯为闲人宿留。惊心节序依旧。西风只么吹蓬鬓，病骨尚堪驰骤。官渡口。便拟唤扁舟，往问江潭柳。明年健否。纵世故无情，未应迟暮，辜负此时候。
贺新郎
沙德润、任以南相与追和贯酸斋琵琶词韵，拉予同赋。第元韵出入，读之不纯也。
马上貂裘裂。料明妃、几番回首，旧家陵阙。留得胡沙千年恨，写入冰弦四列。想历遍、关河风雪。弹动伊凉哀怨曲，把梨园风韵都消歇。南部乐，向谁说。
多情只记潇湘瑟。纵而今、宫移羽换，此怀难竭。便有传来中原谱，终带穹庐烟月。甚长是、未歌先咽。顾曲周郎今已矣，满江南谁是知音客。人世事，几圆缺。
前调 题王德琏水村卷
一段江南绿。望依依、沙鸥起处，辋川横幅。十里平郊人烟聚，掩映汀洲几曲。试与问、隐君林屋。花径竹门春窈窕，有苍颜绿鬓人如玉。挥白羽，跨黄犊。
高情远继巢由躅。向沧浪、濯缨垂钓，自歌还续。手种陂塘千株柳，隔断红尘万斛。算独有、渔舟来熟。待约西施同载酒，趁桃花、浪暖相追逐。寻胜地，访遗俗。
前调
曹园红梅数种十余树，云西老人手植也。时殊事异，残枝存者无几。其孙幼文命客饮于其下。永嘉曹新民赋词为咏，予适有出不与。越数日，幼文持卷来求次韵，席上口占以答。
海底珊瑚树。问鲛人、几时擎出，碎为繁露。蒨女拾来纫成佩，妆点江南岁暮。便掩映、含章窗户。更着绛绡笼玉骨，怕黄昏、不向孤山路。银烛暗，未归去。
梦中曾被梨云误。最难忘、长沙形胜，水声东注。若见何郎须相报，不改扬州韵度。道秾艳、尚堪重赋。一点酸心浑不死，笑桃根、桃叶非吾故。空谷底，谩延伫。
沁园春
龙洲先生以此词咏指甲、小脚，为绝代脍炙。继其后者，独未之见。彦强庚兄示我眉、目二作，真能迫逐古人于百岁之上，不既难矣。暇日偶于卫立礼座上，以告孙季野丈，为之击节不已。因约相与同赋，翼日而成什焉。
巧斗弯环，纤凝妩媚，明妆未收。似江亭晓玩，遥山拂翠，宫帘暮卷，新月横钩。扫黛嫌浓，涂铅讶浅，能画张郎不自由。伤春倦，为皱多无力，翻作娇羞。
填来不满横秋。料著得人闲多少愁。记鱼笺缄启，背人偷敛，雁钿胶併，运指轻揉。有喜先占，长颦难效，柳叶轻黄今在否。双尖锁，试临鸾一展，依旧风流。
其二
漆点填眶，凤梢侵鬓，天然俊生。记隔花瞥见，疏星炯炯，倚阑延伫，止水盈盈。端正窥帘，瞢腾凭枕，睥睨檀郎长是青。销凝久，待嫣然一顾，密意将成。
困酣时倚银屏。强临镜、匆匆犹未醒。忆帐中亲睹，似嫌罗密，尊前斜注，翻怕镫明。醉后看承，歌时斗弄，几度孜孜频送情。难忘处，是香罗揾透，别泪双零。
前调 早春雨中遣怀
菜甲封泥，桃英怯冻，浅寒尚浓。正小窗深掩，暮云低密，颓垣半露，残雪玲珑。冷逼单衣，愁欺倦枕，暗度一番花信风。年光在、但尘襟耿耿，镜鬓匆匆。
十年旧梦无踪。算何异、天涯随转蓬。甚愔愔坊陌，灯宵闲过，沉沉烟雨，酒兴谁同。鸟已春声，人犹旧感，点检芳菲前事空。莺花好，更明年此际，何处相逢。
风流子 次李仲舆秋思韵
芙蓉秋水绿，河桥畔、驻马落霞明。念苏小画楼，蠹侵花简，谢娘朱户，香冷银屏。怅犹记、浔江留夜客，滕阁醉诗宾。驿上信音，美人迟暮，雁边城郭，霜气凄清。
潘郎愁多少，伤情处，无奈两鬌星星。江路晚风，三迭长是愁听。纵彩笔殷勤，近来无准，画阑标缈，一向谁凭。何处笛声哀怨，幽梦难成。
霜叶飞 小溪岁晚，与南金夜坐分韵
晚风吹醒梅花梦，吟窗人倦无语。楚天云澹雁凄凉，何况黄昏雨。又忽忽、惊心岁序。村荒更回无钟鼓。对夜色萧条，谩借得、孤缸耿耿，独照离绪。
憔悴怨墨频题，征衣傭整，怪却双鬓如许。故园犹是旧东风，往事今尘土。但忆着、章台柳树。十年青镜催迟暮。任艳怀、如流水，芳草王孙，有谁能赋。
花心动
黄伯阳岁晚见梅，适遇旧赋以赠别，持行卷来，求孙果翁、卫立礼洎予皆和。
东阁何郎，记当时、曾赏旧家红萼。彩笔赋诗，绿发簪花，多少少年行乐。自从惊觉扬州梦，芳心事、等闲忘却。断魂处，月明江上，路迷天角。
老去才情顿薄。奈客里相逢，共伤漂泊。洗尽艳妆，留得遗钿，尚有暗香如昨。岁寒天远离杯短，匆匆去、孤怀难托。向花道，春来未应误约。
前调 赠散妓蟾宫秀
尘满人闲，有谁能、分得广寒风度。谩道小娇，疑是前身，曾到岩花深处。九霄宫殿春长好，只合伴、霓裳仙侣。问何事，等闲回首，却迷尘趣。
缥缈琼楼玉宇。奈雾鬓烟鬟，不胜风露。小试蒨妆，才近芳尊，已变世间歌舞。想应羞见嫦娥寡，重来傍、巫山行雨。总忘了，青冥向来去路。
南浦 次韵答南金见寄
烟水隔殊乡，又匆匆误了，踏青时候。一别几多时，河桥外，官柳青条犹瘦。君来为问，渡江桃叶曾来否。生怕木兰双艇子，只道故人依旧。
孤村寒食骎寻，料归期渐近，花开休骤。油壁耐东风，先拌取、同醉乱红千亩。凭阑望久，几番魂断烟中岫。从此相逢休草草，暮对夕阳搔首。
西河 一春索居，况味殊恶，赋此纪怀
春梦觉，一声何处啼鸟。东风二月旧江南，庾郎暗老。嫩寒日日禁单衣，阑干凭遍清晓。
水涯柳条渐好。玉骢几度曾到。如今巷陌踏青时，故人去杳。杏花不在宋东邻，苔墙犹自围绕。
凤鞋次弟又斗草。暗凄凉、前度怀抱。病后不禁愁恼。怕西园路湿，残红如扫。空忆花前纤腰嫋。
六州歌头
戊申岁，一春强半风雨，不可出户者至有兼旬之久。三月九日寒食，烟雨中望邻墙桃花，殆欲零落，感人事之不齐，叹芳时之易失，信笔纪述，斐然成章。桓司马谓树犹如此，人何以堪，今乃信之矣。
刘郎老去，孤负几东风。思前度，玄都观，旧游踪。怕重逢。新种桃千树，花如锦，应笑我，容颜改，浑不比，向时红。
我亦无情久矣，繁华梦、过眼成空。纵而今再见，何似锦城中。往事匆匆。任萍蓬。
忆欢娱地，经行处，秦楼畔，灞桥东。春冉冉，花可可，雾濛濛。水溶溶。几度题歌扇，欹醉帽，绕芳丛。
时序改，人面隔，鬓霜浓。别有武陵溪上，秦人在、仙路犹通。待前村浪暖，鼓楫问渔翁。此兴谁同。
东风第一枝
年来逆境驱驰，不知岁序之有游赏，忽忽春风，徒起浩叹。庚辰新正“与南金剪灯小酌，分题写怀。追念古人乐事，今无一在眼，时于文字中见其一二，遂各想象旧事为之。然心之所好，亦寂寞中一乐也。予得此调，南金得《春从天上来》
舞馆簪蛾，谯门试角，疏灯时弄春影。晓檐铁马敲晴，夜筝锦鸿送冷。铜驼陌上，早官柳轻黄笼暝。料小楼、一枕微酲，已被暖寒欺醒。
花信阻、锁窗惯静。芳事杳、翠衾倦整。晚妆似怯梅钿，旧香尚凝篆鼎。朱门双掩，向斗鸭阑干慵并。待灞桥、重暖新垆，拟约蒨桃兰艇。
前调
春来兼旬，寒气不减。旧腊正月廿二日，曹云翁招饮，听雨西窗，南金偶道及前作，翁欣然命笔次韵，故又口占为谢。
乱雨敲窗，深灯晕壁，孤屏相对吟影。醉余梦蝶难寻，起来睡鸳较冷。东风急处，又卷得残云催暝。奈暗愁、忽到梅边，夜半粉香熏醒。
门正掩、暮帘乍静。花未闹、小车预整。斗茶尚忆分曹，赋诗更联古鼎。春衫慵试，怕误了金鞍相并。待小桃、开满前溪，且踏武陵渔艇。
春从天上来 次南金早春韵
九陌香泥。正楚馆欺寒，袅袅春鸡。两行帘底，银烛千枝。花市笑语声齐。喜盘行纤手，剪生菜、巧簇青丝。晚晴时。渐红蕖照眼，黄柳舒眉。
东风旧家乐事，奈酒兴沈沈，舞队僛僛。小谱鸾笺，重楼羯鼓，生怕误却花期。好情怀都改，年光在、物换星移。误芳菲。想六桥灯火，犹绕苏堤。
齐天乐 甲戌清明雨中感春
离歌一曲江南暮，依稀灞桥回首。立马东风，送人南浦，认得当年杨柳。梨花过后。悄不见邻墙，弄梅纤手。绮陌东头，个人还似旧时否。
相如近来病久。纵腰围暗减，犹未全瘦。宿酒昏灯，重门夜雨，寒食清明依旧。新愁谩有。第一是伤心，粉销红溜。待约明朝，问舟官渡口。
前调 己卯春，客楼雨中，怀小溪故人行乐
东风吹雨春城晚，黄昏小楼人静。燕子朱帘，谯门画角，收拾柳边残暝。微灯照影。叹尘满书床，火销香鼎。客里王孙，故家乐事尚能省。
人生壮游几许，旧鸥应怪我，沙上盟冷。刻烛催诗，倾尊款话，长忆西窗风景。相思有兴。待官渡回潮，野桥吟艇。暮遣啼鹃，夜深惊梦醒。
前调 戊于清明，次曹云翁韵
深窗暮洒梨花雨，随风乱零如霰。寒食初过，连阴未解，黄昏酒阑人倦。春灯谩剪。怪浓润沾衣，浅寒迎面。芳事蹉跎，强将花谱自舒卷。
天涯芳草渐满，蹋青晴路阻，阑槛凭遍。燕隔重门，舟迷晚渡，应是不胜清怨。欢游未展。纵不奈凄迷，懒寻消遣。只怕晴时，落红千万点。
前调
甲午七月望后，横泖客舍，骤雨顿凉，秋声满树，小窗暮倚，四无人声，暝色凝烟，不胜凄黯。阖户呼灯着此，以纪旅思。
碧梧庭院秋声早，愔愔暮天云影。雨送凉蝉，风欺倦翼，络纬犹啼金井。疏窗弄暝。正犀押帘垂，画屏灯冷。节序依然，旅怀长是叹流景。
旧家园苑废久，岁寒松桂在，清事谁领。待月幽轩，寻凉小舰，断梦有时提省。乘槎路迥。便逸兴相牵，倦涂难骋。甚日归来，傍湖畊二顷。
前调 乙未春暮，钱素菴见和前韵，再歌以谢之
柳花飞满春归路，隔江暮云摇影。草暗河桥，尘昏水驿，难觅仙翁丹井。年光渐暝。任老鬓霜彫，壮心灰冷。世故纷纭，寄书长拟问弘景。
山林多少胜地，四时萧散处，谈笑能领。小舫寻诗，轻裘把钓，此意只今谁省。斜阳迥迥。算往梦难追，旷怀休骋。目断南湖，平芜千万顷。
前调
戊戌冬初，领省檄，会无锡州将李正卿同检踏屯田秋稼，此邦兵余，民居荡析，皆黄茆白骨之境，眼界殊恶。李侯索赋，道闲口占复命。
西风满面吹花髮，肩舆遍行荒野。草莽无垠，人烟扫迹，犹有青山如画。斜阳又下。奈倦宿军营，喜逢田舍。官事驱驰，旅途情绪顿衰谢。
天边雁飞渐远，故园回首处，离恨难写。寒入征衣，云遮望眼，忘却向来潇洒。尘氛未解，便好问归舟，早阖休驾。梦绕寒溪，小梅应绽也。
前调 次韵王原吉龙江别业
去年弭棹龙江市，曾瞻故人衡宇。树隔琴床，芸香书屋，捣药时鸣清杵。壶签报午。想频拂词笺，闲修花谱。如此幽闲，雅宜连榻听风雨。
多君曳裾相府。纵风流文采，终带清苦。借筋筹帷，持杯说剑，长历汉台秦础。寻幽访古。便后约须期，细论重与。岁晚山中，茯苓还共煮。
前调
张翔南寓金陵时，尝有寄金子尚、魏彦文诸词友之作。乃辱彦文见念，独以赏音见许，而不知予频年连婴逆景，久疏词笔，非复向时怀抱矣。戊申秋杪，邾仲義持示词卷，且辱彦文寄声，并索近作入卷。乃为倚歌二阕，其一以答彦文，其一以喜翔南还家。
当年放浪苏台下，长从故人诗酒。茧帖飞花，鹍弦度曲，思绕阊门杨柳。星霜易久。怅十载分携，几番回首。沧海尘昏，屋梁落月尚依旧。
山林何处寄傲，不如人意事，长是八九。有客传书，多君玩世，况是不忘衰朽。明朝见后。纵少壮难追，好坏还有。醉墨淋漓，浩歌开笑口。
前调 寄张翔南
六朝千古台城路，伤心几番兴废。形胜空存，繁华暗老，举目江山还异。风尘万里。奈迁客驱驰，去程迢递。故旧相望，雁边消息缈难寄。
春风凤皇台上，转蓬回首处，应叹身世。江总情深，陈琳檄倦，投老竟成归计。斜阳某水。且净洗缁衣，任休行李。只怕东山，兴来还又起。
霓裳中序第一 中秋后二夕对月
秋堂气渐肃。暮角吹来声断续。凭遍阑干几曲。又凉战庭梧，风敲檐竹。多情宋玉。对楚天、无奈幽独。中秋过，月华未阙，夜色灿如烛。
空谷。美人羁束。又老尽、江南草木。愁来心绪易触。目断瑶台，梦绕金屋。雁归犹未卜。且漫放、题红去速。凄迷处，年来诗鬓，换动镜中绿。
疏帘淡月 和黄伯成吴兴道中韵
苍烟古木。渐暝入小溪，鸥鹭如玉。斜倚孤篷眺晚，毳裘寒肃。秋娘渡口山横处，旧曾寻、五陵芳躅。画楼灯火，如今冷落，尘满花屋。
奈景物因人反复。算千古风流，今有谁续。苕水东边月上，酒醒人独。角声吹、老梅三弄，想依稀、曾梦蛾绿。西风回首，山中有人，满头黄菊。
角招
故园旧有老梅数树，自庚午至庚辰，十载之间，六遭巨浸，无一存者。年来惟起步月前村之叹。辛巳正月廿四日，曹云翁以红萼一枝见予，风度绝韵，旧感横生，念之不置，因缀此阕为解，并以谢翁焉。
梦云杳。东风外，画阑倚遍寒峭。小梅春正好。护忆故园，花满林沼。天荒地老。但暗惜、王孙芳草。鹤髮仙翁洞里，为分得一枝来，便迎人索笑。
窗晓。冷香窈霭，幽情雅澹，不减孤山道。旧愁浑欲扫。却明朝、新愁萦绕。何郎易恼。且约住、伤春怀抱。彩笔风流未少。更何日、玉萧吹，金尊倒。
前调 次黄伯阳苕溪舟中韵
暮云起。苕溪上，画桡荡漾春水。道人烟浪里。信笔赋诗，千古无此。吴头楚尾。问旧日、陶朱邻里。撷得江蓠寄远，向天角歇孤帆，且行行休矣。
吟倚。柳阴傍晚，花期暗数，芳事今余几。旧游难屈指。化鹤归来，依然城市。纷纭闹紫。岂不羡、山林宫徵。更约吟船共舣。剩判得、落残花，
欺行李。
忆旧游 追和魏彦文清明韵
记乌衣巷口，灞水桥边，问柳寻花。竟日追游处，尽挥鞭绣陌，弭棹晴沙。酒阑美人归去，香拥碧油车。自彩笔题情，金灯款醉，几度年华。
天涯。故人远，料对景相思，应念无家。又见分榆火，奈移根换叶，往事堪嗟。小楼倚遍残照，长羡暮栖鸦。赖伴我消魂，遥岑寸碧三四丫。
水龙吟 戊申灯夕，云间城中作
兵余重见元宵，浅寒收雨东风起。城门傍晚，金吾传令，遍张灯市。报道而今，依然放夜，纵人游戏。望愔愔巷陌，星毬散乱，经行处、无歌吹。
太守传呼迢递，谩留连、通宵沈醉。香车宝马，火蛾面茧，是谁能记。-犹有儿童，等闲来问，承平遗事。奈无情野老，闻灯懒看，闭门寻睡。
以上《景刊宋金元明本词四十种》本《蚁术词选》
春草碧
仆一节从军吴秀间，近始谒告通家。首辱素翁老师叙劳兵后间怀，既又调《春草碧》词见遗，以识会合之意，情文悃疑，溢于言表，惠至渥也。辄依芳韵，庸写下忱，为先施之期谢云。
儒冠不解明韬略。底处是生涯、云门约。垂端寄迹兵戈，蕙帐荒寒怨秋鹤。岁暮且归来、情如昨。
故人几度传心，曾烦手削。门外见仙槎、须停泊。老来岁月无何，乞与刀圭九还药。三岛景长春、寻真乐。
前调
南金契兄始托交时，与仆俱未弱冠，今乃百年过半矣。暮景相从之乐，世故牵掣，迨今未遂。兵后避地溪滨，复得旦暮握手，慨前迹之易陈，预后期之可拟，不能已于言也。敬借前韵，述怀如左。
岁寒归计曾商略。富贵与神仙、辜前约。儒冠巳负平生，不羡扬州去骑鹤。蓬鬓老风霜、心如昨。
惟应郢上高才，风斤惯削。相见向行藏、重评泊。无情最是桑榆，那得昌阳引年药。山水有清音、同行乐。
前调
乱后乍见故人，情文浃甚。老来共谈往事，心绪茫然，再赓春草之词，以索寒梅之笑。
乱离避世无方略。何处可寻幽、须期约。桃源只在人间，争得身轻跨寥鹤。空忆旧欢游、成今昨。
自怜兵后多愁，吟肩头削。老病有孤舟、难安泊。残年但愿相依，尔汝忘形纵狂药。白首待时清、应无乐。
以上《唐宋金元词钩沉》

        </div>
      </div>
    </div>
  </div>
</div>
<!--update:2025-08-30 10:35:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>