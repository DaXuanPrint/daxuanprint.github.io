<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,西昆詶唱集原序,西昆詶唱集序,西昆詶唱集巻上,西昆詶唱集巻下,序,卷上,卷下,西昆酬唱集全文在线阅读,西昆酬唱集全文在线下载,大玄古籍书库">
<meta name="description" content="诗歌总集。北宋杨亿编。2卷。该集为馆阁诸臣于景德二年(1005)至大中祥符元年(1008)参加编纂《册府元龟》时唱和之作结集。“西昆”之名取自道家传说,盖昆仑山之西有玉山,乃西王母居处,其上为藏书之所,“先王之所谓册府”,故以之切合秘阁及所修之书。参与唱和者17人:杨亿、刘筠、钱惟演、李宗谔、陈越、李维、刘骘、丁谓、刁衎、任随、张咏、钱惟济、舒雅、晁迥、崔遵度、薛映、刘秉,个别人虽未参与秘阁编纂,但因唱和关系其作品也被收入。杨、刘、钱三人为唱和主力,其诗作占总数的五分之四以上。集分上下两卷,共收250首,">
<title>西昆酬唱集_杨亿_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">西昆酬唱集</span> <br/>
          作者： <span class="inputVal" id="bkauthor">杨亿</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]38814</span> <br/>
          说明： <span class="inputVal" id="bkdec">诗歌总集。北宋杨亿编。2卷。该集为馆阁诸臣于景德二年(1005)至大中祥符元年(1008)参加编纂《册府元龟》时唱和之作结集。“西昆”之名取自道家传说,盖昆仑山之西有玉山,乃西王母居处,其上为藏书之所,“先王之所谓册府”,故以之切合秘阁及所修之书。参与唱和者17人:杨亿、刘筠、钱惟演、李宗谔、陈越、李维、刘骘、丁谓、刁衎、任随、张詠、钱惟济、舒雅、晁迥、崔遵度、薛映、刘秉,个别人虽未参与秘阁编纂,但因唱和关系其作品也被收入。杨、刘、钱三人为唱和主力,其诗作占总数的五分之四以上。集分上下两卷,共收250首,均为律诗。诗的主题侧重于文学侍臣的宫中生活,不外游赏宴从、流连光景,其中以咏物、咏史之作居多,也有若干托物寓志、借古讽今、颇具讽喻意义的作品,如讽刺真宗神道设教、迷信仙道即是。在诗歌艺术上,西昆派诗人意在扭转宋初以来诗风的浅陋平庸,其诗学遗产也为此后宋型诗的确立提供了有益经验,故清《四库全书总目提要》指出:“后欧、梅既出,诗格一变,亿等之派遂微。然其组织工致,锻炼新警之处,终不可磨灭。”此书宋元刻本已不见于世。《四部丛刊初编》本据明嘉靖玩珠堂刊本影印,舛讹较多。清初毛奇龄得旧本于江宁,徐乾学为之刊刻,因刻版不精,故印行较少。康熙四十七年(1708)长洲(今苏州)朱俊升重加镌刻,《四库全书》即据以著录。1980年中华书局出版王仲荦所撰《西昆酬唱集注》,1986年齐鲁书社出版郑再时的《西昆酬唱集笺注》,颇便使用。</span> <br/>
          封面： <span class="inputVal" id="bkimg">Z_20939.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]西昆酬唱集
[book_author]杨亿
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]38814
[book_dec]诗歌总集。北宋杨亿编。2卷。该集为馆阁诸臣于景德二年(1005)至大中祥符元年(1008)参加编纂《册府元龟》时唱和之作结集。“西昆”之名取自道家传说,盖昆仑山之西有玉山,乃西王母居处,其上为藏书之所,“先王之所谓册府”,故以之切合秘阁及所修之书。参与唱和者17人:杨亿、刘筠、钱惟演、李宗谔、陈越、李维、刘骘、丁谓、刁衎、任随、张詠、钱惟济、舒雅、晁迥、崔遵度、薛映、刘秉,个别人虽未参与秘阁编纂,但因唱和关系其作品也被收入。杨、刘、钱三人为唱和主力,其诗作占总数的五分之四以上。集分上下两卷,共收250首,均为律诗。诗的主题侧重于文学侍臣的宫中生活,不外游赏宴从、流连光景,其中以咏物、咏史之作居多,也有若干托物寓志、借古讽今、颇具讽喻意义的作品,如讽刺真宗神道设教、迷信仙道即是。在诗歌艺术上,西昆派诗人意在扭转宋初以来诗风的浅陋平庸,其诗学遗产也为此后宋型诗的确立提供了有益经验,故清《四库全书总目提要》指出:“后欧、梅既出,诗格一变,亿等之派遂微。然其组织工致,锻炼新警之处,终不可磨灭。”此书宋元刻本已不见于世。《四部丛刊初编》本据明嘉靖玩珠堂刊本影印,舛讹较多。清初毛奇龄得旧本于江宁,徐乾学为之刊刻,因刻版不精,故印行较少。康熙四十七年(1708)长洲(今苏州)朱俊升重加镌刻,《四库全书》即据以著录。1980年中华书局出版王仲荦所撰《西昆酬唱集注》,1986年齐鲁书社出版郑再时的《西昆酬唱集笺注》,颇便使用。
[book_img]Z_20939.jpg


[book_chapter]四库本

[book_title]提要
臣等谨案西昆酬唱集二巻不着编辑者名氏前有杨亿序称巻帙为亿所分书名亦亿所题而不言裒而成集出于谁手考田况儒林公议云杨亿两禁变文章之体刘筠钱惟演辈从而效之以新诗更相属和亿复编叙之题曰西昆酬唱集然则即亿编也凡亿及刘筠钱惟演李宗谔陈越李维刘隲刁衎任随张咏钱惟济丁谓舒雅晁迥崔遵度薛映刘秉十七人之诗而亿序乃称属而和者十有五人岂以钱刘为主而亿与李宗谔以下为十五人欤诗皆近体上巻凡一百二十三首下巻凡一百二十五首而亿序称二百有五十首不知何时佚二首也其诗宗法唐李商隠词取妍华而不乏兴象效之者渐失本真惟工组织于是有优伶挦撦之戏石介至作怪説以刺之而祥符中遂下诏禁文体浮艳然介之説苏轼尝辨之真宗之诏縁于宣曲一诗有取酒临卭之句陆游渭南集有西昆诗跋言其始末甚详初不縁文体发也其后欧梅继作坡谷迭起而杨刘之派遂不絶如线要其取材博赡练词精整非学有根柢亦不能镕铸变化自名一家固亦未可轻诋后村诗话云西昆酬唱集对偶字面虽工而佳句可录者殊少宜为欧公之所厌又一条云君仅以诗寄欧公公答云先朝杨刘风采耸动天下至今使人倾想岂公特恶其碑板奏疏其诗之精工律切者自不可废欤二说自相矛盾平心而论要以后説为公矣其书自明代以来世罕流布毛竒龄初得旧本于江宁徐干学为之刻板以剞劂未工不甚摹印康熙戊子长洲朱俊升又重镌之前有常熟冯武序冯舒冯班本主西昆一派武其犹子故于是书极其推崇然武谓元和太和之际李义山杰起中原与太原温庭筠段成式皆以格调清拔才藻优裕为西昆三十六以三人俱行十六也考唐书但有三十六体之説无西昆字亿序是集称取玉山防府之名题曰西昆酬唱集则三十六与西昆各为一事武乃合而一之误矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总　校　官【臣】　陆费墀

[book_title]西昆詶唱集原序
余景徳中忝佐修书之任得接羣公之游时今紫微钱君希圣秘阁刘君子仪并负懿文尤精雅道雕章丽句脍炙人口予得以游其墙藩而咨其模楷二君成人之美不我遐弃博约诱掖寘之同声因以歴览遗编研味前作挹其芳润发于希慕更迭唱和互相切劘而予以固陋之姿参詶继之末入兰游雾虽获益以居多观海学山叹知量而中止既恨其不至又犯乎不韪虽荣于托骥亦媿乎续貂间然于兹顔厚何已凡五七言律诗二百有五十章其属而和者计十有五人析为二巻取玉山策府之名命之曰西昆詶唱集云翰林学士户部郎中知制诰杨亿序

[book_title]西昆詶唱集序
唐二百八十年朝以诗取士士以诗为业童而习焉长而精焉其法同也其义同也其所读书同也所不同者时世先后风气淳薄而已初未有各树其説自立墙户者也歴来作家或以清真胜或以雅豓胜门庭施设各各不同究于三百六义之旨何尝不同归一辙哉自宋以来试士易制诗各一涂遂将李唐一代制作四分五裂若黄山谷陈后山辈雅好麄豪尊昌黎为鼻祖而牵连杜工部径直之作为证遂名黄陈号江西体或无事刍狗衣冠专事清永澹寂以韦孟髙岑为宗谓之九僧四灵体有以李玉溪为宗而佐之以温飞卿曹唐罗邺若钱思公杨大年诸公一以细润清丽为贵谓之西昆体要皆自宋人分之而唐初无是説焉元和太和之代李义山杰起中原与太原温庭筠南郡段成式皆以格韵清防才藻优裕为西昆三十六以三人俱行十六也西昆者取玉山策府之意云尔赵宋之钱杨刘诸君子竞効其体互相詶唱悉反江西之旧制为文锦之章録成一集名曰西昆詶唱不隔一朝遽尔湮没自胜国名人以逮当今宿儒皆以不得见为叹息其所以殷殷于作者之口乆矣昔年西河毛季子从呉门拾得抄白旧本狂喜而告于徐司寇健庵先生健庵遂以付梓汲汲乎惟恐其书之又亡也刻成而以剞劂未精秘不以示人呉门壹是堂又以其传之不广而更为雕板嗟乎此书之不絶如线也乃得好事之两家而无虞其不传矣今又得阆仙朱子从两家之后而三梓之岂不欲使骚坛吟社无有不覩是书之目而后愉快哉夫三君之好是书者至矣所以为此书谋者亦无不尽矣然而阆仙之意亦良苦矣大凡人抱沈痼之疾乆服大黄甘遂必至利削发狂而不可救今江西之説诗家之忮利药物也深入肺腑十牛不能挽则其横溢颠蹶之祸可忧也茍不以是书整饬之救正之文焉而去其鄙野典焉而去其朴儒雅清越以入乎三百六义之中则风雅之道其能无愧于有唐一代之文藻欤刻成而不以老耄舍我属题简端如此虞山简緑冯武

[book_title]西昆詶唱集巻上
宋　杨亿　编
受诏修书述怀感事三十韵　杨亿
太极垂裳日中原偃革初楼船秋发咏衡石夜程书好问虚前席徴贤走传车蓬莱侔汉制煨烬访秦余防绎资金匮规模岀玉除纷纶开四部秘邃接千庐饫赐双鸡膳亲廻六尺舆华芝下阊阖白羽拥储胥望气成龙虎披文辨鲁鱼清光无咫尺览亦踌躇羣彦挥铅笔微生滥石渠稽康真懒慢谢客本空踈讲学情田埆谈经腹笥虚月评依许劭文体慕相如雅饮欢娱洽清言鄙恡祛弥旬容出沐终日喜羣居抚已慙鸣玉归田忆荷锄池笼养鱼鸟章服裹猿狙圜府愁尸禄天阍媿敝裾虚名同郑璞散质类庄樗国士谁知我邻家或侮予放怀齐指马屏息度羲舒寡妇疑忧纬三公亦灌蔬危心惟觳觫直道思籧篨徃圣容巢许先儒美甯蘧晨趋叹劳止夕惕念归欤秦痔疎杯酒顔瓢赖斗储如谐曲肱卧犹可直钩渔矫矫龟衔印翩翩隼画旟一麾终遂志阮籍去骑驴
刘筠
良弼论思暇英才视草余西清承宻防东观类羣书左氏先经日征南发例初编年终显徳歴帝自凡蘧一览无前古三长岂后予宏纲提要妙至论絶籧篨讹谬刋三豕公平喜众狙菁英咸采掇疣赘尽销除组织千章合研穷万象虚胡为参也鲁亦造仲尼居处末加骈拇于中或辅车乘轩思卫鹤努力效刘驴见弹曾求炙临川复羡鱼孰云貂可续自愧鹗难如早入希东郭先知服子舆直非头似笔智谢里名樗蜗舍游从寡鹑衣礼貌疎寸阴嗟荏苒十驾敢踌躇天禄扬雄阁承明严助庐时陪折爼宴顿异带经锄系日亲函丈他门絶曵裾卓锥虽有地担石尚无储猎犬方劳指神龟可避渔屠门夸大嚼防壤鄙余蔬阙里辞难措漳濵病且祛学勤徒力尔性拙奈天与大道今兴起先生意巻舒正为王者瑞何羡使君旟暗室欣观火頽波赖决渠当仁如退让末迹定沦胥
南朝杨亿
五鼔端门漏滴稀夜籖声断翠华飞繁星晓埭闻鸡度细雨春场射雉归步试金莲波溅袜歌翻玉树涕沾衣龙盘王气终三百犹得澄澜对敞扉
钱惟演
结绮临春映夕霏景阳钟动曙星稀潘妃寳钏光如昼江令花牋落似飞舴艋凌波朱火度觚棱拂汉紫烟微自从饮马秦淮水蜀柳无因对殿帏
刘筠
华林酒满劝长星青漆楼高未称情麝壁灯回偏照画雀航波涨欲浮城钟声但恐严妆晩衣带那知敌国轻千古风流佳丽地尽供哀思与兰成
李宗谔
仙华玉寿夜沈沈三阁齐云复道深平昔金铺空废苑于今琼树有遗音珠帘映寝方成梦麝壁飘香未称心惆怅雷塘都几日吟魂醉魄已相寻
禁中庭树杨亿
直干依金闼繁阴覆绮楹累珠晨露重嘒管夜蝉清霜桂丹丘路星榆北斗城岁寒徒自许蜀柳笑孤贞
钱惟演
紫闼分阴地丹条擢秀时高枝接温树宻叶覆辛夷夜影瑶光接晨英玉露滋乘春好封殖为赋角弓诗
刘筠
羽叶笼盘石虬枝拂画堂夜声含素瑟晓影逼扶桑好借鸾为瑞无容麝损香宁知千载后秪美召公棠休沐端居有怀希圣少卿学士杨亿
凝尘满榻素琴横岸帻孤吟意未平茗粥露芽消昼夜柘浆云液浣朝酲水沈朱李金瓶澁风猎幽兰羽扇轻独忆当筵试汤饼谪仙氷骨照人清
钱惟演
雕盘琼蕋氷【去声】寒澌宻树蝉嘶下直时更赋新诗答灵运不将团扇隔元规经梅緑草縁阶上尽日流风转蕙迟秪待觚棱照初旭横经还集绛纱帷
刘筠
防防风檐乳燕翔浴兰衣绤簟流黄云容倐变千峰险草色相沿百带长旋制紫荷供槖笔暗移神蔡忍搘床思君祗欲倾家酿待警同谁赋柏梁
陈越
玉甃银牀荫碧桐北窻珍簟水纹融衣裁练布如王导扇执蒲葵学谢公琼屑半和仙掌露兰苕轻泛楚台风若非氷雪神仙骨相乐谁同一笑中
李维
银阙琳房视草余龙门岑寂断轩车彩毫闲试金壶墨青案时看玉字书王俭风流希谢傅子云词赋敌相如琼枝不见萧斋晩蕙草烟微度绮疏
再次首唱韵和　钱惟演
云变危峰万里横簟铺湘水一牀平红兰受露消晨渴緑蕙翻风析夜酲逸少偶书葵扇贵羊欣闲卧练裙轻无妨天上芝泥熟独看瑶光近太清
杨亿
碧树银塘接画楼天人谁肯降琼辀三山宻信传青雀五日归鞍跃紫骝郢酒泛氷星弁侧吴歈倚瑟黛娥愁云峰得句怀真赏瘦尽东阳沈隐侯
槿花刘筠
紫雾函灯檠彤霞逼绮寮吴宫何薄命楚梦不终朝半被曾羞问邻墙却悔招莫移风雨怨更嘱鹊为桥
杨亿
宿雾初披縠晨霞暂照梁千金经换笑七驾未成章尘暗神妃袜衣残侍史香深情传寳瑟终古怨清湘
刘隲
虢国妆初罢高唐梦始回霓裳犹未觧绣被已成堆赤帝宫帘巻华阳洞户开神仙有良防清唱在瑶台
钱惟演
绮霞初结处珠露未晞时寳树宁三尺华灯更九枝亭亭方自喜黯黯却成悲欲作飞烟散犹怜返照迟
代意二首杨亿
梦兰前事悔成占却羡归飞拂画檐锦瑟惊弦愁别鹤星机促杼怨新缣舞腰罢试收纨袖博齿慵开委玉奁几夕离魂自无寐楚天云断见凉蟾
短梦残妆惨别魂白头词苦怨文园谁容五马传心曲祗许双鸾见泪痕易变肯随南地橘忘忧虚对北堂萱回文信断衣香歇犹忆章台走画辕
李宗谔
雾鸾晓影忽参差云雨阳台役梦思自是胶无续日不同珪月有圆时洞房斗帐承新爱河汉星桥隔后期绮榭凝尘断消息抒情空拟四愁诗
丁谓
玦带瑚佩解琼楚云无定好伤情临卭已误通琴意金谷难寻辨玉声微警单栖盘露重宻含幽思畹兰平明珠百琲将何当怅望轻躯病欲成
刁衎
蕙时芳夕九回肠敛袂东窓待晓光秦岭树高迷陇塞楚天云淡隔潇湘病余公干情多咏秋晩安仁鬓足霜休道鲛人落珠泪微波还拟托陈王
刘筠
华池阿阁不相容浊水清尘恨莫穷明月自新班女扇行云无奈楚王风乳莺啼晓销兰炷媚蝶伤春失蕙丛纵使多才如子建祗能援笔赋惊鸿
刘隲
懊恼鸳鸯未白头却寻遗翠失芳洲离魂暗逐明珠佩远目偏伤紫桂楼湘水渺弥归别渚陇云容与澹新秋菖花若有重开日得见菖花亦自羞
杨亿
路隔仙源不可寻紫墙霜防夜沈沈缄情谩托传书雁换笑空余取酒金翡翠巢成珠树宻骊龙睡起玉渊深新知自乐生离苦年少情多岂易禁
汉武杨亿
蓬莱银阙浪漫漫弱水回风欲到难光照竹宫劳夜拜露漙金掌费朝餐力通青海求龙种死讳文成食马肝待诏先生齿编贝那敎索米向长安
刘筠
汉武天台切绛河半涵非雾郁嵯峩桑田欲看他年变瓠子先成此日歌夏鼎几迁空象物秦桥未就已沈波相如作赋徒能讽却助飘飘逸气多
钱惟演
一曲横汾鼔吹回侍臣高防柏梁台金芝晔煜凌晨见青雀轩翔白昼来立候东溟邀鹤驾穷兵西极待龙媒甘泉祭罢神光灭更遣人间识玉杯
刁衎
高宴柏梁词可仰横汾箫鼔乐难穷已敎丞相开东阁犹使将军悮北戎洒泪甘泉还有恨祈年仙舘惜成空谁知辛苦回中道共尽千龄五柞宫
任随
殊庭深恨隔仙曹桂舘飞亷事转劳银阙尚沈沧海濶井干空拂绛河高蒷阳弋猎侵多稼朔塞旌旗照不毛苦信凭虚王母説东方三度窃蟠桃
刘隲
高挹方诸荐水苍醮坛时见烛神光日边甲帐虽虚设汾上楼船不可忘盘盖碧霄甘露白鼎迁幽壤瑞云黄东廵岱岳探金策倒指宁闻寿数长
李宗谔
建章宫阙郁岧嶤露掌修茎倚泬寥平乐馆中观角觝单于台上慑天骄蓬莱望气沧波濶太乙祈年紫府遥西母不来东朔去茂陵松柏冷萧萧
馆中新蝉刘筠
庭中嘉树发华滋可要螳蜋共此时翼薄乍舒宫女鬓蜕轻全觧羽人尸风来玉女乌先转露下金茎鹤未知日永声长兼夜思肯容潘岳到秋悲
杨亿
碧城青阁好追凉高栁新声逐吹长贵伴金貂尊汉相清含珠露怨齐王兰台宻侍初成赋河朔欢游正举觞云鬓翠緌徒自许先秋楚客已回肠
钱惟演
冉冉光风泛紫兰新声含怨日将残自怜伴雀成团扇谁许迎秋集武冠委蜕亭臯随木叶飞緌云表拂仙盘青葱玉树连金爵不觉醯鸡竞羽翰
张咏
脱尘还与比仙游露腹何妨近品流嫩壳半遗红药地细声偏傍緑杨楼诗家取象吟难尽画格偷真意不休正好儒林拟緌绋凭君无苦预悲秋
李宗谔
雨过新声出苑墙烟轻余韵度回塘短亭疎柳临官道平野西风更夕阳八斗陈思饶赋咏二毛潘岳易悲凉感时偏动骚人思不问天涯与帝乡
刘隲
摇落何须宋玉悲齐庭遗恨莫沾衣池中菡蓞香全减井上梧桐叶乍飞风促筝声随断续日移甎影自光辉宜秋门外饶芳树结驷那堪送客归
夜防　钱惟济
清防夜何其南亭露欲晞蹁跹霞袖舞潋灔羽觞飞镂楶摇花落金珰照月辉瑶光未西落休赋醉言归
杨亿
凉宵绮宴开醽醁湛芳罍鹤盖留飞舄珠喉怨落梅薄云齐鬓腻流雪楚腰回巧笑倾城媚雕章刻烛催盘空珠有泪罏冷蕙成灰巾角弹棋胜琴心促轸哀醉罗惊梦枕愁黛怯妆台风细传疎漏犹歌起夜来
刘筠
玳押风帘薄金徒漏箭长食鱼齐上客置醴汉元王蒟酱辛初和蓱虀冷乍尝巢笙传曲沃掺鼔发渔阳吟烛惟忧尽杯筹岂易防齿犀融嵰雪柏麝荐荀香笑逐呼卢胜歌随解佩狂遗簪兼堕珥流眄复回肠防凤寻仙史斑骓待陆郎主欢殊未已投辖在银牀
钱惟演
昨夜防南堂华灯烛九光削青争落笔举白鬬飞觞祗觉辉裴玉宁思梦谢塘解烦多蜜勺借爼半兰芳促席风弦怨开帘月露凉酡顔君莫诉西北转银潢
鹤　刘筠
碧树阴浓扣砌平华亭归梦晓频惊仙经若未标竒相琴操何因寄恨声养气自怜鸡善胜全身却许雁能鸣芝田玉水春云伴可得乘轩是所荣
杨亿
怅望青田碧草齐帝乡归路阻丹梯露浓汉苑宵犹警雪满梁园昼乍迷瑞世鸾凰徒自许绕枝乌鹊未成栖终年已结云罗恨忍送西楼晓月低
张咏
共怜洁白本天姿纵在泥尘性不卑况是稻粱厌足日好寻烟月却归时迹参诗雅何年尽名系仙经四海知应到昆丘指来歴曾陪鸳鹭浴华池
任随
何年玉羽别昆丘飞舞长亲十二楼警露夜窥瑶圃月翔云高忆海天秋肯敎渠略知遐寿防向神区更逺游正是溶溪烟水碧好陪青凤饮澄流
钱惟演
碧树阴浓接玉墀几年飞舞伴长离天渊风雨多秋意辽海烟波失旧期自许一鸣闻迥汉可随三匝绕空枝从来腐防何曾顾不是鹓雏枉见疑
公子杨亿
夹道青楼拂防霓月轩宫袖按前溪锦鳞河伯供烹鲤金距邻翁逐鬬鸡细雨垫巾过栁市轻风侧帽上铜隄【一作鞮】瑚击碎牛心熟香枣兰芳客自迷
刘筠
油壁春【一作香】车隔渭桥黄山路逺苦相邀行庖爨蜡雕胡熟永埓铺金汗血骄别馆横陈张静婉期门长揖霍嫖姚注钩握槊曾无惮防桂膏浓晓未销
钱惟演
莲勺交衢接荻园来时十里一开筵歌翻南国桃根曲马过章台杏叶鞯别殿对回双绶贵后门归夜九枝然闲随翠幰欹乌帽紫陌三条入柳烟
旧将杨亿
平生苦战忆山西拊劒临风气吐霓防户当衢容驷马髯奴绕帐列生犀新丰酒满清商咽武库兵销太白低髀肉渐生衣带缓早朝空听汝南鸡
刘筠
丈八蛇矛战血干子孙今已列材官青烟碧瓦开新第白草黄云废旧坛劳薄可甘先蔺舌爵高还许戴刘冠秋来从猎长杨榭矍铄犹能一据鞍
任随
几年鏖虏复征蛮分阃功成两鬓斑新画仪形当汉阁旧铭勲业在燕山龙泉照步文犀澁马埓堆金骏足闲时泰无因问充国晓窓风雪梦阳关
刘隲
强弩当年讨不庭功成身退炳丹青囊沙泽畔知兵法聚米山前识阵形骥老未甘秋伏枥劒闲犹觉夜冲星分茅锡土传家牒钟鼎还须为勒铭
宣曲二十二韵杨亿
宣曲更衣宠高堂荐枕荣十洲银阙峻三阁玉梯横鸾扇裁纨制羊车插竹迎南楼看马舞北埭听鸡鸣防缕知延寿灵符为避兵粟眉长占额虿髪俯侵缨莲菂沈寒水芝房照画楹麝脐熏翠被鹿爪试银筝秦凤来何晩燕兰梦未成丝囊晨露湿椒壁夜寒轻绮段余霞散瑶林宻雪晴流风秘舞罢初日靓妆明雷响金车度梅残玉管清银镮添旧恨琼树怯新声洛媛迷芝馆星妃滞斗城七丝縆緑绮六箸鬬明琼惯听端明漏愁闻上苑莺虚廊偏响屧近署镇严更剉蘗心长苦投籖梦自惊云波谁托意璧月乆含情海濶桃难熟天高桂渐生销魂璧台路千古乐池平
刘筠
八月收民算三千异典章天机从此浅国艶或非良玉户铜为防罗帱象作牀骊姬初悔泣飞燕近専房莲小才承步梅新竞试妆尽知春可乐终叹夜何长取酒临卭远吞声息国亡难销守宫血易断舞鸾肠百草兼花鬬双钩映烛藏金人须手铸虎圈更身当步辇回长乐飞除接未央琳珉饰欢馆藻绣裛周墙厌火双鱼尾鸣小雁行云甍澄颢气绮井激回光路有斯须隔忧难顷刻忘新声来乐府别寝近温汤虹跨层台晩萤飞下苑凉锦帷迎七夕蓬饵荐重阳九畹兰承露三江橘带霜方资裂缯笑可要荡舟狂并钓池鱼小重衾穴凤翔瑚分碧树火齐列清防背枕多幽怨登楼更逺伤下陈无自媿人彘剧豺狼
钱惟演
绛缕初分后银镮未解时已障纨扇笑犹捧玉壶悲乞巧长生殿迎风太液池雕扉涵火齐寳帐隔琉璃欲买词人赋空传狎客诗蔗浆销内热琼蕋疗朝饥绮蔕桃初熟红心草欲披凌波渡罗袜向日翳华芝素脸分丹柰香津滴紫梨龙梭随振素獭髓补凝脂蓬饵重阳节金针七夕期玉膏尝滵溢翠盖逐葳蕤急哀随指歌长恨入眉青鸾惟有舞赤凤可能疑下蔡迷还易平阳破未知髻高钗自堕腰细佩长垂出恐严妆晩归嫌钿幰迟辘轳惊晩梦鹦鹉漏春思魂怨惟愁断肠柔已自危璧珰萤影度琼户藓花滋掩鼻谗难诉披图悔岂追祗应金带枕聊为达微辞
赤日杨亿
赤日亭亭昼正賖长风万里忆星槎铜盘琼蕋三危露素绠寒浆五色兰室冷光浮玉簟柳营清吹逐金笳翠微泉石终南路千古离宫倚曙霞
钱惟演
漏浅风微夜未胜雨云无迹火云凝簟铺寒水频移枕帐巻轻烟更背灯沃顶几思金掌露涤烦谁借玉壶氷兰台知有披襟处宋玉多才独自登
刘筠
芒熛盛徳正浑仪休问探汤向小儿尽日羽陵开蠧简几人河朔引芳巵尧厨莆频摇处汉殿相风未转时争得琴高借双鲤暂游姑射对氷姿
明皇杨亿
玉牒开观检未封鬬鸡三百逺相从紫云度曲传浮世白石标年凿半峰河朔叛臣惊舞马渭桥遗老识真龙蓬山钿合愁通信廻首风涛一万重
钱惟演
山上汤泉架玉梁云中复道拂瑶光丝囊暗结三危露翠幰时遗百和香枉是金鸡亲便坐更抛珠被掩方牀匆匆一曲凉州罢万里桥边见夕阳
刘筠
歳歳南山见寿星百蛮回首奉威灵梨园法部兼胡部玉辇长亭复短亭河鼓暗期随日转马嵬恨血染尘腥西归重按凌波舞故老相看但涕零
别墅杨亿
别墅过从数当年意气豪象筵开旭日金络骋平臯托乘争飞盖衔杯更借糟麝烟凝藻棁鲙缕落霜刀鸡耸花冠鬬猿惊柘弹号光风微转蕙露井正开桃武子牛探炙梁家兔刻毛东城归路晩飞絮扑云袍
刘筠
感槩复风流交通徧五侯鸣钟平乐宴击鞠茂陵游狡兔方多穴苍鹰始下韝铃奴藏广柳劒骑骋长楸云际寻橦技花间笑躄楼害先除白额梦已应黄头燕酒惟増气秦筝漫送愁鸿毛轻一死祗待报私雠
钱惟演
别馆斗城傍斜轩映曲房苍头冠緑帻中妇织流黄复道登平乐期门集未央意钱梁冀宅挟瑟莫愁堂走马章台柳停车陌上桑彀弓随寳障投辖付银牀出戴繁星急归冲细雨忙曾过阿君宿醉舞起跳梁
无题三首杨亿
曲池波暖蕙风轻头白鸳鸯占緑萍才断歌云成梦雨斗廻笑电作嗔霆湘兰自古成幽怨秦凤何年入杳冥不待萱苏蠲薄怒闲阶鬬雀有遗翎
合欢蠲忿亦休论梦蝶翩翩逐怨魂祗待倾城终未笑不曾亾国自无言风翻林叶迷归燕露袅池荷触戯鸳湘水东流何日竭烟篁千古见啼痕
满天飞絮罥游丝扣砌苔钱晦履綦北渚自应流怨泪东邻谁敢效颦眉嫦娥桂独成幽恨素女多有剩悲几夕空机愁促杼银河休问报章迟
钱惟演
悮语成疑意已伤春山低敛翠眉长鄂君绣被朝犹掩荀令熏炉冷自香有恨岂因燕凤去无言宁为息侯亡合欢不验丁香结祗得凄凉对烛房
耿耿寒灯照醉罗看朱成碧意如何虎头辟恶无妨枕犀角凉心更待磨惟有幽兰啼月露可将尺素托云波山屏六曲归来夜祗恐重投折齿梭
香歇环沈无限猜春阴浓淡昼帘开有时盘马看犹懒尽日投壶笑未廻蝶怨岂能重傅粉雉娇疑待更求媒啼妆不治金翘闇肠断温郎玉照台
刘筠
走马章台冒雨归后门犹叹滞前期荷心出水终无定萝蔓从风莫自持复帐麝轻难辟恶曲房蚕懒不成丝渐渐麦陇藏鸣雉更恨如臯一箭迟
帘声烛影浪多疑仙谷何能为解迷藻井风高蛛坏网杏梁春晓燕争泥更看山逺惟凝黛纵许犀灵祗骇鸡枉裂霜缯几千尺红兰终夕露珠啼
麝烈初难和乌惊每易伤荡舟殊不禁奔月可能防洛浦多遗翠秦楼滞采桑飞蛾攒扣烛緑鸭鬬银塘夜合花含雾宜男草带霜琅玕余旧实须要凤求凰
荷花刘筠
水国开良宴霞天湛晩晖凌波宓妃至荡桨莫愁归妆浅休啼脸香清愿袭衣即时闻鼔瑟他日问支机绣绮翩翩过珍禽两两飞牢收交甫佩莫遣此心违
杨亿
絶岸疎烟合回塘夕照和水仙犹度曲川后自收波银汉桥横鹊蘅臯袜溅罗玉杯承露重钿扇起风多翠羽芳洲近青丝快骑过石城秋信断搔首奈愁何
钱惟演
水濶雨萧萧风微影自摇徐娘羞半靣楚女妒纎腰别恨抛深浦遗香逐画桡华灯连雾夕钿合映霞朝泪有鲛人见魂须宋玉招凌波终未渡疑待鹊为桥
丁谓
相倚秋风立兰言似有无未饶霜女俊不爱月娥孤力弱烟披素心危露泣珠剪裁随楚思幽怨寄吴歈半坼香囊解微倾醉弁扶渉江如可采百琲答轻躯
再赋刘筠
暮雨过湘渚防凉满楚宫溅裙无限水障袂几多风浪迹嫌萍实尘劳笑菊丛气清防麝损信宻待鱼通游女歌争发骚人思未穷休传江北意月冷魏池空
杨亿
舒女清泉满黄姑别渚通巴天迷峡雨楚泽映江枫思逐鲛丝乱香愁翠被空洒从琼蕋露吹任石尤风怨泪连踈竹私书托过鸿双鱼应共戯休问叶西东
钱惟演
玉甃引清泉风高露白天盈盈临一水羃羃隔长烟已分兰芝溺仍忧赵后仙鲛丝衣更宻珠串泪长圆瑟怨来湘浦鸿惊近洛川金塘止斜照谁倚木兰船
丁谓
彼美秋江上尘埃耻托根笑倾行雨国香返梦兰魂蛱蝶无媒妁鸳鸯见子孙徧窥思两桨深鎻忆重门怯徇风波性慙留月露痕枉将金试步千古怨东昬
再赋七言刘筠
糿兰为佩桂为舟北渚云飞发櫂讴已有万丝能结怨不须千盖强障羞金隄勃窣谁同上翠帟缤纷客自留欲选浣纱倾敌国越王更起近江楼
杨亿
翠幄飘香映绮襦钿盘清晓露成珠休啼为近鲛人室欲笑谁投玉女壶云气乍廻巫峡梦水嬉犹记曲池图金花却荐何人步枉遣凌波袜缕濡
钱惟演
欲网瑚碧浪深横塘斜日对秋阴汉宫此地留金饼洛浦何人遗锦衾舞学西城回雅态歌传南国有余音韩凭恨魄如长在青骨香销亦见寻
又赠一絶刘筠
粉白朱红翡翠翘汉宫等级不相饶风波若未前约一死何辞更抱桥
杨亿
瑶水霓旌绮宴陈汉宫渠怨露华新谁然百炬金花烛渡袜歌梁暗落尘
钱惟演
唾露金销月似霜云屏玉辇剩秋光不知惟有高唐梦翠被华灯彻曙香
丁谓
梦散高唐夜正遥楚天何处不无憀秋风似防荆王意露渚烟汀养细腰
梨钱惟演
紫花青蔕压枝繁秋实离离出上阑东海圆珪无奈碧嵰州甜雪不胜寒已忧仙佩悬珠重更恐金刀切玉难自与相如解消渴何须琼蕋作朝餐
杨亿
繁花如雪早伤春千树封侯未是贫汉苑漫传卢橘赋骊山曾识荔支尘九秋青女霜添味五夜方诸月溜津楚客狂酲朝已解水风犹自猎汀苹
刘筠
光仙树阻丹梯御宿嘉名近可齐眞定早寒霜叶薄樊川初晓露枝低先时樱熟烦羊酪远信梅酸损瓠犀宋玉有情终未识蔗浆无奈楚魂迷
丁谓
摇摇繁实弄秋光曾伴青椑荐武皇圃云腴滋绀质上林风驭猎清香寻芳尚忆琼为树蠲渇因知玉有浆多少好枝谁最见冒霜丹颊倚邻墙
泪二首　杨亿
锦字梭停掩夜机白头吟苦怨新知谁闻陇水廻肠后更听巴拭袂时汉殿微凉金屋闭魏宫清晩玉壶欹多情不待悲秋意祗是伤春鬓已丝
寒风易水已成悲亡国何人见黍离枉是荆王疑美璞更令杨子怨多歧胡笳暮应三挝鼓楚舞春临百子池未抵索居愁翠被圆荷清晓露淋漓
钱惟演
鲛盘千防怨吞声蜡炬风高翠箔轻夜半商陵闻别鹤酒防安石对哀筝银屏欲去连珠迸金屋初来玉筯横马上悲歌寄黄鹄紫台回首暮云平
家在河阳路入秦楼头相望祗酸辛江南满目新亭宴旗鼓伤心故国春仙掌倚天频滴露方诸待月自涵津荆王未辨连城价肠断南州抱璧人
刘筠
雍门琴罢已浪浪更上牛山半夕阳楚泽云迷千里目蓟门歌断九廻肠寒梅带雨飘离席尺素停灯作报章湘水未干终未尽岂徒万防寄疎篁
含酸茹叹几伤神呜咽交流忽满巾建业江山非故国灞陵风雨又残春虞歌决别知亡楚燕酒初酣待报秦欲诉青天销积恨月娥孀独更愁人
七夕　杨亿
清浅银河暝霭收汉宫还起曝衣楼共瞻月树怜飞鹊谁泛星槎见饮牛弄杼暂应停素手穿针空待贶明眸忽忽一夕填桥苦不似人间有造舟
刘筠
灵匹迢迢驾七襄暂陈云幄对星潢已看素魄过三让何用华灯更九光玉腕双丝轻宛转霞衣杂佩暗丁当谁言巧意能胜拙祗见鸠闲鹊自忙
钱惟演
紫天银水渡辛夷藻帐雕屏觧佩时金朔窓中窥阿母小姑堂上忆兰芝初宵已有穿针乐欲曙还成弄杼悲若比人间更肠断万重云浪寄微辞
成都杨亿
五丁力尽蜀川通千古成都緑酎浓白帝仓空蛙在井青天路险劒为峰漫传西汉祠神马已见南阳起卧龙张载勒铭堪作戒莫矜函谷一丸封
刘筠
镂肤剽俗恣游遨可得蹲鸱号富饶井络共知天与险蚕丛无奈世兴妖杜鹃积恨花如血诸葛遗灵柏半烧才似文园何足道一生琴意祗成痟
钱惟演
武侯千载有遗灵盘石刀痕尚未平巴妇自饶丹穴富汉庭还责碧砮征雨经蜀市应和酒琴到临卭别寄情知有忠臣能叱驭不论云栈更峥嵘
秋夜对月杨亿
孤云飞陇首颢气满商中警鹤仙盘外圆蟾浴殿东浦寒珠有泪岩迥树生风星彩沈榆荚霜华袭桂丛光摇银烛乱影射玉壶空露馆迷秦甸氷台接魏宫绕枝惊暗鹊促杼思阴虫更想离居恨回肠几处同
刘筠
瑶席留欢友金波对广庭重帘和雾巻六幕极天清属玉东西馆琉璃左右屏梁园休赋雪隋苑漫飞萤蟾滴全供砚牛津不见星绮窓分皎皎苔阁自【一作共】亭亭已防应刘魄谁通鲍谢灵欲销千里恨鲁酒薄还醒
钱惟演
颢气中秋正明河左界长桂孤香易散蚌冷泪先汪飞盖倾兰坂鸣琴厌烛房玉盘浮皓露素绠凝寒浆浪白江连楚风凄笛怨羌庾楼聊顾慕潘省更悲凉雪漫夸圆璧珠休号夜光嫦娥悔孀独空见海生桑
前槛十二韵　杨亿
前槛琼钩挂深房斗帐褰梨花飞白雪蕙草吐青烟彩凤依珠树神龙防玉莲惊禽时格磔戯蝶自翩翾度绣金针澁迷钩画蜡煎怨眉凭翠羽危涕迸朱弦远信三年字空庭尺五天行云愁梦彻初日妒妆妍织为回文乱鬟非堕马偏风车来未定月杵望长悬寳鉴肠空断银潢眼欲穿曾波自东注微意若为传
刘筠
垂柳阴岑院游丝旷荡春蘅臯谁驻马罗袜自生尘四姓良家子三年赋客邻折腰行太缓连语何频倭堕云争媚便娟月鬬新灭瘢难辨玉约指不胜银电笑投壶胜汪澄捣练匀东南劳鹤望西北限牛津寳唾凝兰气鸣簧咽绛唇笼禽思陇树洞犬谢秦人咏絮才无对闻琴意始眞长安足轻薄愼勿走琼轮
小园秋夕　钱惟演
潘鬓秋来已自伤庾园时物更荒凉紫梨半熟连红树碧藓初圆乱缥墙月露暗从孤桂滴水风犹猎败荷香滑稽还喜鸱夷在欲取临卭美酒尝
杨亿
鸿都归晩直城賖墙外连营咽暮笳玉井梧倾犹待凤金塘栁宻更藏鸦心摇云阙传疎漏目断星津过迥槎已是秋来移带眼可堪髩有霜华
刘筠
枳落莎渠急夜虫翛然平子四愁中栗林忽感雕陵鹊云表初过代岭鸿阮籍卧帷疎鉴月马融横远含风郎潜吏隐前贤事犹胜杨歧泣断蓬
始皇杨亿
衡石量书夜漏深咸阳宫阙杳沈沈沧波沃日虚鞭石白刃凝霜枉铸金万里长城穿地脉八方驰道听车音儒坑未冷骊山火三月青烟绕翠岑
刘筠
利觜由来得擅塲尽迁豪富入咸阳属车夜出迷云雨峻令朝行剧虎狼前殿建旗凌紫极东门立石见扶桑从臣嘉颂徒虚美不奈卢生防国亡
钱惟演
天极周环百二都六王钟鐻接流【一作刘】苏金椎漫筑甘泉道七首还随督亢图已觉副车惊博浪更携连弩望蓬壶不将寸土封诸子刘项由来是匹夫
初秋属疾刘筠
秋阴凄淡隔重城一畮居仍近禁营汉苑楼台沈暮影谢家鼓吹发新声烟昏露井残桃坠叶下凉波独鸟惊节物变衰吟更苦可堪漳浦卧刘桢
杨亿
潘郎已是入秋悲属疾犹贪桂补羸宻雪才高闲赋笔流波意远托琴丝离愁尽日吟青案蠲渴何人寄紫梨昨夜西风凉月满清谈偏忆庾元规
钱惟演
蜜房初满若橊红秋意如侵玉井桐薤簟自凭南郭几縠巾犹卧北窓风云迷候鴈辞遥塞露湿飞萤起暗丛病已不须传七发粉笺香墨寄诗筒

[book_title]西昆詶唱集巻下
宋　杨亿　编
寄灵仙观舒职方学士　杨亿
緑髪郎潜不计年却寻丹灶味灵篇华阴学雾还成市彭泽横琴岂要晓案祗应餐沆瀣夜滩谁见弄潺湲须知吏隐金门客待乞刀圭作地仙
钱惟演
方瞳髩粉闱郎绛阙斋心奉紫皇徴士高懐云在岭骚人秋思水周堂闲园露草开三径灵宇华灯烛九光知有美田堪种玉几时春渚逐归艎
刘筠
石渠仙署久离羣抗迹丹台世絶伦扬子不甘嘲尚白漆园终许自全眞紫烟深处鸾双舞朱髓成来鸟共伸若向云中见鸡犬可能浑忘姓刘人
答内翰学士　舒雅
清贵无过近侍臣多情犹忆旧交亲金莲烛下裁诗句麟角峰前寄隐沦和气忽飘燕谷暖好风徐起谢庭春缄藏便是山家宝留与儿孙世不贫
答钱少卿舒雅
蓬莱阁下旧邻居偶别俄惊四载余每见寒葭思倚玉忽临秋水得双鱼人间贵盛君谁及物外优闲我自如闻认归艎向春渚深知不与道情疎
答刘学士舒雅
徃歳别京畿栖山与众违君心似松柏雁足寄珠玑学道情虽笃烧丹力尚微云中鸡犬在祗候主人归
宋玉杨亿
兰台清吹拂冠緌薙草新居对渺弥丽赋朝云无处所覊怀秋气动赍咨三年送目愁邻媛七泽迷魂怨楚词独有江南哀句在更传余恨到黄旗
刘筠
楚国骄荒日已深山川朝暮剧登临曾伤积毁亡师道祗托微词荡主心江草东西多恨色峡云高下结层阴潘郎千载闻遗韵又说经秋思不任
钱惟演
章华清宴重游陪已有微词更有才神女梦灵因赋感屈平魂怨待招回悲秋终古情难尽障袂何时望可来祗用大言君自许景差无计上兰台
送客不及刘筠
青门祖帐曙烟微片席乘流鸟共飞曲岸马嘶风嫋嫋短亭人散栁依依灞陵目断犹回望楚水魂销为送归祗是河梁传怨曲洛尘千古化征衣
钱惟演
桥濶川长恨已多斑骓嘶断隔云罗遥山几叠迷朱斾芳草经时驻玉珂高鸟可能追夕照緑杨空自拂微波短辕白鼻何由得目送层楼一雁过
刘筠
日上旗亭第五重百壶春酿与谁同黄山远隔奔霄骑紫塞孤飞避弋鸿湘竹几时休染泪楚旌终日自摇风此情不及歌杨栁一尺鱼书万水中
夕阳刘筠
夕阳堪极目况复近秋残塞迥横烟紫江清照叶丹伍胥嗟路远潘子念行难更有芜城恨城空逼夜寒
杨亿
夕籁起汀葭秋空送目賖緑芜平度鸟红树远连霞水濶迷归棹风清咽迥笳高楼未成下天际玉钩斜
钱惟演
远色连高树廻光射迥楼自翻归雁影更急思虫愁烟暝长先隔霞烘允未收华灯知可继惟照洞房幽
枢密王左丞宅新菊杨亿
中枢多暇日小圃占秋光雕玉新成槛繁金乍泛觞陶篱侵柳色罗宅掩兰芳芝影连虚室萱丛接后堂傅岩犹借雨丰岭未飞霜温树偏分荫芸籖亦鬬香交枝迷露井坠叶防横塘桐録知延寿千龄奉紫皇
刘筠
东阁留佳客寒葩艳晩光秋风自萧瑟台座对荧煌丽夺双南价清含九畹香嵰山秋荐味太液鹄分裳已助蜂成蜜还随蚁泛觞俯临辉艾绶佩服间萸房节物传荆俗诗情掩谢塘更期松偃盖永奉太清方
钱惟演
贺燕翻飞地灵芳茂遂时阴连桃李径润接凤凰池夕照辉金葆轻风拂翠蕤露珠清自冱烟素引还披西颢霜虽劲南荣暖更滋撷芳多楚泽得地胜陶篱味可登兰籍香应夺桂旗愿公长却老晏寝奉琼巵
李维
青规前席暇归沐兴何长北地秋将晩东篱菊正芳幽丛霏薄雾桂色艶轻霜已近黄金印兼临白玉堂甘疑掩萍实秀肯让芝房有佞还应指无忧可要忘蕊浮丞相酒气馥令君香好固松椿寿仙经识秘方
直夜杨亿
缭垣嶤阙庆云深画烛熏炉对拥衾三殿夜籖传漏箭九秋霜籁入风琴阶前槁叶惊寒雨天际孤鸿答迥砧欹枕便成鱼鸟梦岂知名路有机心
钱惟演
千庐徼道发传呼帝宇沈沈璧月孤重橑祗闻喧鬬防危枝谁见绕惊乌石螭霜重连钩盾玉虎氷消下辘轳素髪自怜同骑省一竿何日钓秋鲈
刘筠
鸡人肃唱发章沟汉殿重重虎防稠綷羽欲栖温室树金波先上结璘楼风来太液闻鸣鹤雾巻明河见饮牛万国表章频奏瑞手批天语思如流
洞户杨亿
洞户飞甍接绮寮一春幽恨寄兰苕书题枉是藏三歳壶矢谁同赛百娇水国风霜凋社橘仙山云雾隔江潮东城剑骑何曾出祗为离愁髀肉销
刘筠
百尺青楼大道边五陵游骑晓翩翩不思夜魄过三五祗问春醪赏十千密鎻香云深处户乱飘梨雪晩来天愁眉岂待歌成惨咫尺河阳信未传
柳絮杨亿
琼蕊飘英逐吹繁建章飞舞入千门羌人自怨残梅曲庄叟还迷梦蝶魂汉苑风光随猎骑洛城花雪扑离樽锦帆蔽日隋堤远枉逐东流箭浪翻
刘筠
半减依依学转蓬斑骓无奈恣西东平沙千里经春雪广陌三条尽日风北斗城高连蠛蠓甘泉树密蔽青葱汉家旧苑眠应足岂觉黄金万缕空
钱惟演
三月江南花渐稀春阴漠漠雪霏霏章台街里翻轻吹灞水桥边送落晖陆凯传情梅暗落韩凭遗恨蝶争飞诏书漫道吹纶薄谁见纷纷上客衣
与客啓明　钱惟演
越溪微霰洒寒梅家近严陵古钓台梦欲成鱼通夕去书曾凭犬隔秋回干时不为侏儒米乐圣犹衔叔夜杯帝右岂无杨得意汉宫须荐长卿才
杨亿
越客逃名误凿坯汉庭初聘碧鸡才操心四十知无惑削牍三千耻自媒吟苦多年依洛社赋成他日上兰台郡斋悬榻留尘满七见东风落楚梅
刘筠
秦痔从来易得车郗枝今比我何如垂天借喻齐谐志握火寻盟越絶书旭日西清云幄宻朔风南陌苇衣踈故山夜鹤空多怨金屋人争诵子虚
无题杨亿
巫阳归梦隔千峰辟恶香销翠被空桂魄渐亏愁晓月蕉心不展怨春风遥山黯黯眉长敛一水盈盈语未通漫托鹍弦传恨意云鬟日夕似飞蓬
钱惟演
绛缕初分麝气浓弦声不动意潜通圆蟾可见还归海媚蝶多惊欲御风纨扇寄情虽自洁玉壶承泪祗凝红春窻亦有心知梦未到鸣钟已旋空
译经光梵大师杨亿
薪火灭双林谁传七佛心译筵香篆絶经叶蠧鱼侵猊座云雷歇龙宫歳月深青莲流半偈白马度千岑大士招提启明君羽葆临对翻天竺字助发海潮音空界花成雨仁祠地布金九旬谈妙理三接简宸襟净社延居士生台集野禽琅函香拂袂柰苑树交阴文字蹄求兔机縁芥值针龙华他日防应记洛生吟
刘筠
汉梦通西域逍遥广旧园竺干方演敎金粟岂忘言砚滴寒蟾吐台香瑞兽喷挥毫花满裓隐几雪盈门大士清歌发南宗密印存纵横十二部慧日破重昏
霜月　钱惟演
霜月正如钩临池更上楼沈侯新觉瘦宋玉旧多愁獭髓分膏密鹅毛写恨稠长怀寄归雁归雁自悠悠
杨亿
月夕露为霜心知厌独房吟残犹拥鼻望极自回肠鬓减前秋緑衣消外国香星津谁待报织素未成章
刘筠
霜晓月仍残桐疎凤更单已伤春寂寂还夜漫漫冻合仙槎路薰余侍史兰那知荀奉倩体薄不胜寒
李维
银牀叶暗飘霜月夜迢迢寒极金难辟忧多酒漫销荀罏残更换湘瑟罢仍调谁道河流浅盈盈万里遥
此夕杨亿
此夕秋风猎败荷玉钩斜影转庭柯鲛人泪有千珠迸楚客愁添万斛多锦里琴心谁涤器石城桃叶自横波程乡酒薄难成醉带眼频移奈瘦何
钱惟演
曲琼斜挂影沈沈火齐屏风六曲深春瘦已寛连理带夜长谁有辟寒金珠抛月浦空涵泪琴怨兰堂漫寄心碧玉可能攀贵徳阮郎追骑更骎骎
刘筠
南州石黛有遗妍目极危梯月上一水相望空脉脉双金何路致拳拳仙源日永桃无援客馆春轻柳未眠欲写微词托归雁风高岭濶又经年
刘校理属疾　杨亿
北窻风劲雪云繁移疾端居避世喧载酒谁过子宅张罗休署翟公门多才最许飘飘气少别还销黯黯魂促尔徘徊忆眞赏远天新月照黄昏
刘筠
抚枕凄然掩北轩汉庭谁问马文园风檐鸱啸厨烟絶月树乌惊药杵喧戏习五禽成妙术学亏一篑阻微言不因九奏清尘耳天路应迷简子魂
劝石集贤饮　杨亿
日上三竿宿雾披章台走马帽檐欹祗传祖席觞无算肯顾尚书对有期芸省繙经终寂寞柳隄飞鞚好追随灵均不醉眞何益千古离骚怨楚词
李宗谔
都门祖軷绮筵张举白无由诉羽觞石室防书勤亦至金貂换酒醉何妨瓮间吏部宁湏问席上车公不可忘应念朝来犹眊矂解酲谁用蔗为浆
刘筠
豪家抱瓮擅风流更燎熏炉白雪楼鲁壁休分科斗字蜀都且换鹔鹴裘仰天拊髀眞为乐倒载穿肠肯易愁欲绘长鲸置雕俎愿回北斗挹东流
即目杨亿
急雨度前轩池荷相对翻峰竒云待族蹊闇李无言掩鼻生愁咏披襟爽醉魂一廛今已废犹恋汉庭恩
刘筠
地僻无车辙心灰欲坐忘疾雷徒破柱幽草不迎凉日烈蝉遗蜕花休蜜满房覆觞知已久宁有次公狂
灯夕寄献内翰虢略公钱惟演
嶤阙翚飞河汉傍勾陈避认赭袍光九枝火树连金狄万里霜轮上碧珰匝地行车珠网细照天晨燎紫沈香祗闻鳌岭神仙客再拜云边捧寿觞
杨亿
琼楼十二玉梯斜干鹊南飞转斗车有客郢中歌白雪几人天上醉流霞金吾缇骑章台陌素女繁弦太帝家秦痔未痊齐阁掩梦回宫树已啼鸦
李宗谔
东城南陌尽游人陌上香车起暗尘厯厯星榆光夺昼煌煌火树艶争春章沟五鼔催行乐卫尉千庐罢徼廵应念鳌山方并宿紫泥封后独频伸
刘筠
千轮佛火照层城九陌香车击迅霆简子最知天帝乐孟家惟信紫姑灵金徒抱箭催壶水玉宇来风满砌蓂帘巻交疏莲烛密通中枕上独闻铃
李舍人独直　杨亿
阁凤巢高拂防霓玉芝香杂武都泥十行汉札如丝出六幕尧天倚杵低露井氷销垂素绠仙茎日转射璇题赫蹄云落知谁见余力何妨颂碧鸡
刘筠
卿霭重重覆璧门独挥鸿笔坐西垣诚明自有中和气润色还多郁穆言内苑朱樱兼酪赐前阶红药任风翻紫丝新履徊翔地应笑东方避世喧
无题二首杨亿
铜盘蕙草起青烟斗帐香囊四角悬沈约愁多徒自瘦相如意密有谁传金塘雨过犹疑梦翠袖风廻祗恐仙日上秦楼休寄咏东方千骑拥辎軿
露冷星翻月上九枝银烛照金钿应知韩掾偷香夜犹记潘郎掷果年天上明河虽可望苑中高柳未经眠乌啼人散青楼晓堂下轻风转荚钱
刘筠
曾许千金答浣纱越溪浪浅不通槎晓楼帘巻还凝雾外院墙低却映花满目离愁频驻马一春幽梦祗惊鸦柔桑蔽日南城路懊恼罗敷自有家
昱爚银鞍狭路逢长裙连带任流风身轻近识吴宫燕目断还惊洛浦鸿未许香囊安肘后独怜丹枕在房中南园蝴蝶飞无限一一雌随一一雄
怀旧居　杨亿
武夷仙穴近吾庐鬬鸭阑摧菌阁虚千畆歳储妨种橘百金春事废观渔北山烟雾迷归辙南陌风尘化客裾堂上金丝应已歇岂惟兰菊旧丛疎
钱惟演
武祀仙坛接里闾琴堂水阁半临虚竹林旧享铜盘食门巷今容驷马车楚国大言登宋玉汉家答诏用相如未知笳鼔归何日空鎻鳣庭春草疎
刘筠
毛竹千丛蔽野亭晓猿惊后乱峰青汉庭已奏三千牍周室仍繙十二经紫殿深沈频视草缁帏寂寞自飞萤振衣本为苍生起肯向荀家祗聚星
偶怀杨亿
银砾飞晴霰兰英湛冻胶年光侵葆髪春恨寄云袍燕重衔泥远鸿惊避弋高平生林壑志误佩吕防刀
刘筠
不才甘客难多病岂旬休可待乘轩宠终慙防痔求渚兰薰露夕江橘富霜秋养拙宁无地千波一叶舟
许洞归吴中　杨亿
春渚归艎不暂留青丝如葆恐逢秋骚人已得江山助赋客终陪霰雪游三径未荒休叹鵩十浆先馈定惊鸥洞庭霜橘疁田粟歳计犹堪比彻侯
刘筠
欲折瑶华向緑畴风光满目尽离愁茂林修竹多嘉客万壑千岩忆旧游汉诏已闻求泛驾祢狂无自屈岑牟荆山待价何忧晩龟手犹期裂地酬
钱惟演
草熏风暖接长亭一曲骊歌倒醁醽怀古更投石赋舣舟闲采紫茎萍醉抛隋岸杨花白吟过淮山桂树青可使长离终铩羽渊云辞藻掞天庭
上巳玉津园赐宴　刘筠
需云分渥泽禊饮恣欢游缇幕侵晨设兰泉对席流蕙肴清萐莆玉醴湛金瓯春服萋萋盛光风灔灔浮桐华浓竞发莺语巧相求好曲新声合斜阳醉未休
杨亿
禊饮逢元巳春游盛舞雩流杯传楚俗饫赐出尧厨玉树天开苑银潢水贯都肆筵环曲沼飞盖塞交衢洛邑声诗逸兰亭歳月徂顔王有遗韵待子一操觚
钱惟演
汉家传洛饮楚俗泛兰泉玉液初颁酒金盘屡击鲜弭彤寻竹籞倾葢集芝廛锦羽翻晴旭霞英落暖烟雅音和舜乐睿泽洽尧天更听承云曲同歌在镐年
致斋太一宫钱惟演
斋洁奉惟馨瑶台独自升楼迷五里雾坛烛九枝灯珠馆来青雀璇题射玉绳疎钟平野濶古柏夕霏凝鹤扇眞规月仙衣可镂氷春茶泛云液晓饭荐兰蒸錬药疑洪井藏书类羽陵回瞻太帝室飞槛更长凭
杨亿
汉帝祈年馆威神法太微赤章修秘祝盘石拂仙衣雉雊灵光发鸾歌彩雾霏霓旌飘夕吹瑶草泛春晖琼屑晨杯满芝苖昼茹肥象樽犹一献鳬舄自双飞天迥飇轮度宵残素瑟希回看葱郁处佳气接彤闱
刘筠
紫舘天神贵纶闱地望清斋心奉蠲洁摄事罄诚明殿翼如轩翥坛垓类削成直官琳札密太宰绣衣轻薜荔罗芳席虹蜺曵防旌星陈五帝佐体荐一元牲苍驷回风驭珍禽警露声丹霞升晓气若木竞新英挹袂宁无友凌霄自放情受厘宣室对贾傅异诸生
直夜二首　杨亿
月魄生宵晕风乌送晩凉飞蝇随镂管浮蚁溢清觞负郭春耕废钧天晓梦长玉籖声未断落宿半宫墙罏销香篆霭余芬晏坐氍毹日易曛虎圈微凉生夕籁鹤天新霁见归云通中梦稳春寒薄肃唱声沈夜漏分误濯尘缨成底事岩阿千古有移文
刘筠
琼蕋滋晨饮青缣拥夜衾万年宫省树五色帝家禽诏草裁藤角熏炉烬水沈浴堂还独对鸣佩有清音嘉木清阴接绮窻谪仙风骨凛氷霜尧厨萐莆分珍膳汉庙含桃和酪浆磴道神行通碣石井干云构俯瑶光金缸璧月相辉映兽口时飘侍史香
樱桃杨亿
离宫时荐罢乐府艶歌新石髓凝秦洞珠胎剖汉津三桃聊竝列百果独先春清籞来君赐雕盘助席珍甘余应受和圆极岂能神楚客便羊酪归期负紫莼
刘筠
赤水分珠树薰风送麦秋蜀都春气早汉苑夏阴稠庙荐清和候恩颁侍从流楚昭萍已剖韩嫣弹争投沆瀣滋芳液醍醐助品羞玉盘光宛转全拟付歌喉
暑咏寄梅集贤杨亿
防缀鲜云紫宙寛微风淅淅起霜纨魏台清暑开氷井汉殿延年啜露盘天外一飞期汗漫水边千畆忆檀栾流波意密知音少可得延陵为试观
刘筠
石渠岌嶪亘宛虹荫清流接桂宫玉女壶欹天未笑羲和辔缓日方中孝先便腹宁无诮痀偻承蜩敢功蠲渴欲来飞雪散南昌世胄有仙风
苦热　钱惟济
苹末风休飞阁深亭亭日驭渐流金火云接影横银汉水鸟无声下翠阴渴想孤山同饮露烦思楚殿独披襟柘浆粔籹都无味卫玠清羸欲不任
杨亿
极目长天度鸟稀纎罗不动转晨晖已裁圆月班姬扇更换轻云子产衣河朔一时觞对举临淄万井汗交挥氷丸雪散成虚设欲借飇轮羾紫微
刘筠
六幕云收万籁沈结璘千尺倦登临七盘妙舞频挥汗五色嘉好镇心极目岭梅宁止渴拂波宫柳漫垂阴祗忧火觧神仙骨赖有泉声发素琴
钱惟演
赫日烘霞鬭晓光双文桃簟碧牙牀频倾蜜勺宁蠲渴久捧氷壶未觉凉雪岭却思随博望风窻犹欲傲羲皇更怜乳燕翻飞处深入卢家白玉堂
属疾　钱惟演
积日劳无补弥天疾未瘳马卿非避事盛宪自多忧目花成果心惊蚁鬬牛氷那浣热洛更生愁拂枕窻风度穿帘隙日流唾壶从已缺博齿亦慵投发箧寻桐録支颐动越讴平生江海志多梦绕沧洲
晁迥
精骛成勤瘁颐贞俟有瘳吟生南越思慈结北堂忧粲枕甘为蝶丰厨厌炙牛元知寡欲平子尚多愁夕鸟侵堦啄宵萤入树流玉书能静览枉矢倦闲投忽赋行云什堪听击壤讴期君整朝佩仙署在瀛洲
崔遵度
李白羮初美相如渴渐瘳八砖非性懒三昧减心忧笔苑多批凤【公新集号笔苑】词锋胜解牛旧山疑鹤怨畏日想云愁广内劳挥翰通中羡枕流使星方屡降客辖未容投好奏倪寛议何须庄舄讴朝衣熏歇否侍史待仙洲
刘筠
暂困秦王痔无疑广客蛇职清唐内相宅僻鲁东家行药虹梁濶披襟蕙径斜香凝虚白室露紫微花氷饮何尝热琼餐益自嘉熊经仙有骨龟息寿无涯珍簟裁湘竹轻巾覆越纱逍遥成雅咏属和肯容巴
因人话建溪旧居　杨亿
听话吾庐忆翠微石层悬瀑溅岩扉风和林籁披襟久月射溪光击汰归露畹荒凉迷草带雨墙阴湿长苔衣终年已结南枝恋更羡高鸿避弋飞
清风十韵晁迥
仙驭来相慰解顔良防稀病蠲宜养素趣远欲忘机惩躁宁无渐延龄或可祈影摇珠箔细声泛钿筝微委恨余班扇流欢入楚衣陶潜知梦稳韩寿畏香飞气爽苍龙阙凉生白虎闱徤资鸡距笔偷撼兽镮扉松下琴心逸江东鲙缕肥宿懐眞隐处终约与同归
杨亿
素魄离箕舌鸣鸢载锦绸微凉生玉宇余韵泛兰臯竿转相乌数厨摇萐莆劳渚苹偏靃靡苑树更萧骚五斗酲初析三年翼自高陶窻时拂袵楚榭正挥毫尘箧悲鸾扇云帆戒鹭涛洞庭惊木叶骑省叹霜毛势好抟羊角心终忆蟹螯泠然知有待仙冦异吾曹
刘筠
阊阖重门啓飞廉别馆深歊蒸全已却雅兴可能任云起汾河咏旌摇楚国心过箫添爽籁拂野荡层阴夕劲淮阳桂晨凄越鄂衾登高从落帽安寝任吹襟珠网疎难掩铜罏冷易侵急翻池上叶遥送月前砧舞袖更回态歌梁极绪音最怜雕鹗意瞬息度千岑
钱惟演
溽暑迎秋尽凉飔逗晓回起萍初淅沥猎桂更徘徊欲引长烟素微飘画烛煤坠桐侵玉井拂柳度章台已觉云翘动还惊月幌开鲛帘移乱影瑶瑟泛余哀扇掩藏鸾羽荷倾侧露杯正当河左界不待雨东来自好抟垂翼宁劳起死灰楚宫谁第赋宋玉最多才
李宗谔
闲馆方廻暑商飇乍应金天高初起籁松澹更宜琴汾棹传歌远班诗托兴深东阳仁自布西颢气还侵太液翻晴旭灵和乱翠阴舟轻飞燕袂台迥楚王襟阮啸经时尽齐蝉度日吟愁生孤戍角响续暮城砧空静销云缕庭虚转蕙心贤哉吉甫颂千载有遗音
薛映
爽气乘秋至凉飇荡暑初泠泠含远籁槭槭动轻裾翠幕波无际修篁韵有余潜惊塞草緑乍拂井桐疎素髪悲郎将霜纨感媫妤窻光流熠燿帘影乱蟾蜍尘袭青丝骑香飘绀幰车故宫轻馺娑别馆度储胥薄暮来金埓凌晨上玉除宁同起穷巷賸欲赋愁予
刘秉
何处来苹末萧骚尽四邻金茎吹晓露玉宇动轻尘易水离歌阕齐纨怨思新泛兰迷旧泽落帽防佳辰篱菊飘香远庭梧坠叶频帆开五湖客槎去九霄人曲沼铺纹簟平芜偃緑茵鸿飞资羽翮鹰击助精神仙驭归堪待琴松韵更眞披襟同楚榭千古自相亲
戊申年七夕五絶　刘筠
伯劳东翥燕西飞又报黄姑织女期天帝聘钱还得否晋人求富是虚词【道书云牵牛娶织女取天帝钱二万备礼久不还被驱在营室】华寝星陈夜未央横河奕奕度神光一年暂得停机杼不奈秋虫促织忙
吹笙何处伴乘鸾窥牖谁人见阿环便有唐家今夕意月和风露满骊山
淅淅风微素月新鹊桥横絶饮牛津岂惟蜀客知踪迹更问庭中晒腹人
琥车紫驾俨清秋微雨侵宵助涕流人世莫嗟离恨苦却应天上更悠悠
杨亿
六幕西廻斗转车鲜云防缀玉钩斜天孙已渡黄姑渚阿母还来汉帝家
明河左界鹊南飞汉苑高楼正曝衣一夕匆匆停弄杼谁将锦石暂支机
兰夜沈沈鹄漏移羽车云幄有佳期应将机上回文缕分作人间乞巧丝
神女欢娱一夕休月娥孀独已千秋争如灵匹年年防莫恨牛津隔凤辀
玉女壶倾笑电频白榆晴影接星津神光奕奕云容薄谁见凌波袜起尘
钱惟演
乌鹊飞来接断云祗贪清浅度星津不知一夜支机石却属乘槎上汉人
玉露金河颢气凉辛夷车转桂旗香嫦娥可是多猜忌不驻琼轮放夜长
一歳佳期一夕过羽旗云盖涉微波明朝若寄相思泪玉枕金茎得最多
青鸟当时下紫云绮囊书秘露桃新莫嫌夜半移牀远朱雀窻中别有人
骊阜凌云对玉钩千门高切绛河秋欲闻天语犹嫌远更结三层乞巧楼
薛映
月放氷轮傍绛河相期宝婺夜经过嫦娥不惜宫中桂乞与天香分外多
碧天如水月如钩金露盘高玉殿秋青鸟潜来报消息一时西望九花虬
汉殿初呈楚舞时月台风榭镇相随如何牛女佳期夕又待銮舆百子池
月露庭中锦绣筵神光五色一何鲜世间工巧如求得四至卿曹亦偶然
银河耿耿露漙漙防缕金针玉佩环天媛贪忙为灵匹几时留巧与人间
刘秉
斜汉西倾桂魄新停梭今夕度天津世间纵有支机石谁是成都卖卜人
红蕖烂熳碧池香罗绮三千侍汉皇阿母暂来成底事茂陵宫桂已苍苍
香阶宝砌静无尘遥指星河再拜人若把离情今夕説世间生死最伤人
北斗城高禁漏多汉家宫殿奏笙歌漫教青鸟传消息金简长生得也麽
珠箔风轻月似钩还将锦绣结高楼堪伤乞巧年年事未识君王已白头
秋夕池上　钱惟演
珪月上金塘烟容带水光朱华接兰坂緑荇溢鱼防丛暗禽栖密松疎露下凉秋怀已潘髩无奈更啼螀
杨亿
莲塘带弋林清吹涤烦襟泉咽犹鸣玉台倾旧筑金僵桃虫自蠧怪石藓交侵此夜悲秋客烟蛩亦伴吟
偶作杨亿
翘车蕊佩谒明光禁籞多年费稻粱祗羡泥涂龟曵尾翻嫌雾雨豹成章鸣鸠春防先畴废寒蝶秋菘老圃荒归计未成芳节晩更忧禽鹿顿缨狂
刘筠
杀青和墨度流年饱食无功鬓飒然却忆封侯安邑枣不能兄事鲁褒钱千峰月白猿啼树六幕风高鹗在天招隐诗成谁击节愿倾家酿载渔船
萤　刘筠
荒郊多腐草故苑近清秋棘密何胜数囊轻莫尽收月高疑爝息天远认星流紫桂风微急红兰露徧浮已能穿永巷更欲拂高楼灭烛方无寐鸣蛩相荐愁
杨亿
爽籁生遥圃斜晖落半岑微芒浮草际零乱起墙阴武子窻尘积隋家苑树深灯光透疎隙珠彩射清浔野燐宵争出星榆晓共沈长门秋漏永偏照泪涔涔
[book_chapter]标点本

[book_title]序
翰林学士户部郎中知制诰杨亿述
余景德中，忝佐修书之任，得接群公之游。时今紫微钱君希圣、秘阁刘君子仪，并负懿文，尤精雅道，雕章丽句，脍炙人口。余得以游其墙藩而咨其模楷。二君成人之美，不我遐弃，博约诱掖，寘之同声。因以历览遗编，研味前作，挹其芳润，发于希慕，更迭唱和，互相切劘。而余以固陋之姿，参詶继之末，入兰游雾，虽获益以居多，观海学山，叹知量而中止。既恨其不至，又犯乎不韪，虽荣于托骥，亦媿乎续貂，间然于兹，颜厚何已。凡五七言律诗二百有五十章，其属而和者，又十有五人。析为二卷，取玉山策府之名，命之曰《西昆詶唱集》云尔。

[book_title]卷上
受诏修书述怀感事三十韵
左司谏知制诰杨亿
太极垂裳日。中原偃革初。楼船秋发咏。衡石夜程书。好问虚前席。征贤走传车。蓬莱侔汉制。煨烬访秦余。紬绎资金匮。规模出玉除。纷纶开四部。秘邃接千庐。饫赐双鸡膳。亲回六尺舆。华芝下阊阖。白羽拥储胥。望气成龙虎。披文辨鲁鱼。清光无咫尺。玄览亦踌躇。群彦挥铅笔。微生滥石渠。嵇康真懒慢。谢客本空疏。讲学情田埆。谈经腹笥虚。月评依许劭。文体慕相如。雅饮欢娱洽。清言鄙恡祛。弥旬容出沐。终日喜群居。抚己惭鸣玉。归田忆荷锄。池笼养鱼鸟。章服裹猿狙。圜府愁尸禄。天阍媿弊裾。虚名同郑璞。散质类庄樗。国士谁知我。邻家或侮予。放怀齐指马。屏息度羲舒。寡妇宜忧纬。三公亦灌蔬。危心惟觳觫。直道忍籧篨。往圣容巢许。先儒美宁蘧。晨趋叹劳止。夕惕念归欤。秦痔疏杯酒。颜瓢赖斗储。如谐曲肱卧。犹可直钩渔。矫矫龟衔印。翩翩隼画旟。一麾终遂志。阮籍去骑驴。
大理评事秘阁校理刘筠
良弼论思暇。英才视草余。西清承密旨。东观类群书。左氏先经日。征南发例初。编年终显德。历帝自几蘧。一览无前古。三长岂后予。宏纲提要妙。至论绝籧篨。讹谬刊三豕。公平喜众狙。菁英咸采掇。疣赘尽销除。组织千章合。研穷万象虚。胡为参也鲁。亦造仲尼居。处末加骈拇。于中或辅车。乘轩思卫鹤。努力效刘驴。见弹曾求炙。临川复羡鱼。孰云貂可续。自愧鹗难如。早入希东郭。先知服子舆。直非头似笔。智谢里名樗。蜗舍游从寡。鹑衣礼貌疏。寸阴嗟荏苒。十驾敢踌躇。天禄扬雄阁。承明严助庐。时陪折俎宴。顿异带经锄。系日亲函丈。他门绝曳裾。卓锥然有地。担石尚无储。猎犬方劳指。神龟可避渔。屠门夸大嚼。鼠壤鄙余蔬。阙里辞难措。漳滨病且祛。学勤徒力尔。性拙奈天与。大道今兴起。先生意卷舒。正为王者瑞。何羡使君旟。暗室欣观火。颓波赖决渠。当仁如退让。末迹定沦胥。
南朝
杨亿
五鼓端门漏滴稀。夜签声断翠华飞。繁星晓埭闻鸡度。细雨春场射雉归。步试金莲波溅袜。歌翻玉树涕沾衣。龙盘王气终三百。犹得澄澜对敞扉。
太仆少卿直秘阁钱惟演
结绮临春映夕霏。景阳钟动曙星稀。潘妃宝钏光如昼。江令花笺落似飞。舴艋凌波朱火度。觚棱拂汉紫烟微。自从饮马秦淮水。蜀柳无因对殿帏。
刘筠
华林酒满劝长星。青漆楼高未称情。麝壁灯回偏照画。雀航波涨欲浮城。钟声但恐严妆晚。衣带那知敌国轻。千古风流佳丽地。尽供哀思与兰成。
翰林学士李宗谔
仙华玉寿夜沉沉。三阁齐云复道深。平昔金铺空废苑。于今琼树有遗音。珠帘映寝方成梦。麝壁飘香未称心。惆怅雷塘都几日。吟魂醉魄已相寻。
禁中庭树
翰林学士杨亿
直干依金闼。繁阴覆绮楹。累珠晨露重。嘒管夜蝉清。霜桂丹丘路。星榆北斗城。岁寒徒自许。蜀柳笑孤贞。
钱惟演
紫闼分阴地。丹条擢秀时。高枝接温树。密叶覆辛夷。夜影瑶光接。晨英玉露滋。乘春好封殖。为赋角弓诗。
刘筠
羽叶笼盘石。虬枝拂画堂。夜声含素瑟。晓影逼扶桑。好借鸾为瑞。无容麝损香。宁知千载后。祇美召公棠。
休沐端居有怀希圣少卿学士
杨亿
凝尘满榻素琴横。岸帻孤吟意未平。茗粥露芽销昼梦。柘浆云液浣朝酲。水沉朱李金瓶涩。风猎幽兰羽扇轻。独忆当筵试汤饼。谪仙冰骨照人清。
钱惟演
雕盘琼蕊冰去声寒凘。密树蝉嘶下直时。更赋新诗答灵运。不将团扇隔元规。经梅绿草沿阶上。尽日流风转蕙迟。祇待觚棱照初旭。横经还集绛纱帏。
刘筠
巘巘风檐乳燕翔。浴兰衣绤簟流黄。云容焂变千峰险。草色相沿百带长。旋制紫荷供橐笔。暗移神蔡忍搘床。思君祇欲倾家酿。待警同谁赋柏梁。
著作佐郎直史馆陈越
玉甃银床荫碧桐。北窗珍簟水纹融。衣裁练布如王导。扇执蒲葵学谢公。琼屑半和仙掌露。兰苕轻泛楚台风。若非冰雪神仙骨。相乐谁同一笑中。
户部员外郎直集贤院利瓦伊
银阙琳房视草余。龙门岑寂断轩车。彩毫闲试金壶墨。青案时看玉字书。王俭风流希谢傅。子云词赋敌相如。琼枝不见萧斋晚。蕙草烟微度绮疏。
再次首唱韵和
钱惟演
云变危峰万里横。簟铺湘水一床平。红兰受露消晨渴。绿蕙翻风析夜酲。逸少偶书葵扇贵。羊欣闲卧练裙轻。无妨天上芝泥熟。独看瑶光近太清。
杨亿
碧树银塘接画楼。天人谁肯降琼辀。三山密信传青雀。五日归鞍跃紫骝。郢酒泛冰星弁侧。吴歈倚瑟黛蛾愁。云峰得句怀真赏。瘦尽东阳沈隐侯。
槿花
刘筠
紫雾函灯檠。彤霞逼绮寮。吴宫何薄命。楚梦不终朝。半被曾羞问。邻墙却悔招。莫移风雨怨。更嘱鹊为桥。
杨亿
宿雾初披縠。晨霞暂照梁。千金经换笑。七驾未成章。尘暗神妃袜。衣残侍史香。深情传宝瑟。终古怨清湘。
工部员外郎直集贤院刘骘
虢国妆初罢。高唐梦始回。霓裳犹未解。绣被已成堆。赤帝宫帘卷。华阳洞户开。神仙有良会。清唱在瑶台。
钱惟演
绮霞初结处。珠露未晞时。宝树宁三尺。华灯更九枝。亭亭方自喜。黯黯却成悲。欲作飞烟散。犹怜返照迟。
代意二首
杨亿
梦兰前事悔成占。却羡归飞拂画檐。锦瑟惊弦愁别鹤。星机促杼怨新缣。舞腰罢试收纨袖。博齿慵开委玉奁。几夕离魂自无寐。楚天云断见凉蟾。
短梦残妆惨别魂。白头词苦怨文园。谁容五马传心曲。祇许双鸾见泪痕。易变肯随南地橘。忘忧虚对北堂萱。回文信断衣香歇。犹忆章台走画辕。
李宗谔
雾鸾晓影忽参差。云雨阳台役梦思。自是胶弦无续日。不同珪月有圆时。洞房斗帐承新爱。河汉星桥隔后期。绮榭凝尘断消息。抒情空拟四愁诗。
枢密直学士丁谓
玦带珊瑚佩解琼。楚云无定好伤情。临邛已误通琴意。金谷难寻辩玉声。微警单栖盘露重。密含幽思畹兰平。明珠百琲将何当。怅望轻躯病欲成。
驾部员外郎直秘阁刁衎
蕙时芳夕九回肠。敛袂东窗待晓光。秦岭树高迷陇塞。楚天云澹隔潇湘。病余公干情多咏。秋晚安仁鬓足霜。休道鲛人落珠泪。微波还拟托陈王。
刘筠
华池阿阁不相容。浊水清尘恨莫穷。明月自新班女扇。行云无奈楚王风。乳莺啼晓销兰炷。媚蝶伤春失蕙丛。纵使才多如子建。祇能援笔赋惊鸿。
元阙
懊恼鸳鸯未白头。却寻遗翠失芳洲。离魂暗逐明珠佩。远目偏伤紫桂楼。湘水渺弥归别渚。陇云容与澹新秋。菖花若有重开日。得见菖花亦自羞。
刘骘
路隔仙源不可寻。紫墙霜戟夜沉沉。缄情谩托传书雁。换笑空余取酒金。翡翠巢成珠树密。骊龙睡起玉渊深。新知自乐生离苦。年少情多岂易禁。
汉武
杨亿
蓬莱银阙浪漫漫。弱水回风欲到难。光照竹宫劳夜拜。露漙金掌费朝餐。力通青海求龙种。死讳文成食马肝。待诏先生齿编贝。那教索米向长安。
刘筠
汉武天台切绛河。半涵非雾郁嵯峨。桑田欲看他年变。瓠子先成此日歌。夏鼎几迁空象物。秦桥未就已沉波。相如作赋徒能讽。却助飘飘逸气多。
钱惟演
一曲横汾鼓吹回。侍臣高会柏梁台。金芝烨煜凌晨见。青雀轩翔白昼来。立候东溟邀鹤驾。穷兵西极待龙媒。甘泉祭罢神光灭。更遣人间识玉杯。
刁衎
高宴伯梁词可仰。横汾箫鼓乐难穷。已教丞相开东合。犹使将军误北戎。洒泪甘泉还有恨。祈年仙馆惜成空。谁知辛苦回中道。共尽千龄五柞宫。
太常丞直集贤院任随
殊庭深恨隔仙曹。桂馆蜚廉事转劳。银阙尚沉沧海阔。井干空拂绛河高。萯阳弋猎侵多稼。朔塞旌旗照不毛。苦信凭虚王母说。东方三度窃蟠桃。
刘骘
高挹方诸荐水苍。醮坛时见烛神光。日边甲帐虽虚设。汾上楼船不可忘。盘盖碧霄甘露白。鼎迁幽壤瑞云黄。东巡岱岳探金策。倒指宁闻寿数长。
李宗谔
建章宫阙郁岧峣。露掌修茎倚泬寥。平乐馆中观角抵。单于台上慑天骄。蓬莱望气沧波阔。太一祈年紫府遥。西母不来东朔去。茂陵松柏冷萧萧。
馆中新蝉
刘筠
庭中嘉树发华滋。可要螳蜋共此时。翼薄乍舒宫女鬓。蜕轻全解羽人尸。风来玉宇乌先转。露下金茎鹤未知。日永声长兼夜思。肯容潘岳到秋悲。
杨亿
碧城青阁好追凉。高柳新声逐吹长。贵伴金貂尊汉相。清含珠露怨齐王。兰台密侍初成赋。河朔欢游正举觞。云鬓翠緌徒自许。先秋楚客已回肠。
钱惟演
冉冉光风泛紫兰。新声含怨日将残。自怜伴雀成团扇。谁许迎秋集武冠。委蜕亭皋随木叶。飞緌云表拂仙盘。青葱玉树连金爵。不觉酰鸡竞羽翰。
枢密直学士张咏。脱尘还与比仙游。露腹何妨近品流。嫩壳半遗红药地。细声偏傍绿杨楼。诗家取象吟难尽。画格偷真意不休。正好儒林拟緌绋。凭栏无苦预悲秋。
李宗谔
雨过新声出苑墙。烟轻余韵度回塘。短亭疏柳临官道。平野西风更夕阳。八斗陈思饶赋咏。二毛潘岳易悲凉。感时偏动骚人思。不问天涯与帝乡。
刘骘
摇落何须宋玉悲。齐庭遗恨莫沾衣。池中菡萏香全减。井上梧桐叶乍飞。风促筝声随断续。日移砖影自光辉。宜秋门外饶芳树。结驷那堪送客归。
夜燕
恩州剌史钱惟济
清燕夜何其。南亭露欲晞。蹁跹霞袖舞。潋滟羽觞飞。镂楶摇花落。金珰照月辉。瑶光未西落。休赋醉言归。
杨亿
凉宵绮宴开。酃渌湛芳罍。鹤盖留飞舄。珠喉怨落梅。薄云齐鬓腻。流雪楚腰回。巧笑倾城媚。雕章刻烛催。盘空珠有泪。炉冷蕙成灰。巾角弹棋胜。琴心促轸哀。醉罗惊梦枕。愁黛怯妆台。风细传疏漏。犹歌起夜来。
刘筠
玳押风帘薄。金徒漏箭长。食鱼齐上客。置醴汉元王。蒟酱辛初和。蓱虀冷乍尝。巢笙传曲沃。掺鼓发渔阳。吟烛惟忧尽。杯筹岂易防。齿犀融嵰雪。柏麝荐荀香。笑逐呼卢胜。歌随解佩狂。遗簪兼堕珥。流眄复回肠。彩凤寻仙史。班骓待陆郎。主欢殊未已。投辖在银床。
钱惟演
昨夜燕南堂。华灯烛九光。削青争落笔。举白斗飞觞。祇觉辉裴玉。宁思梦谢塘。解烦多蜜勺。藉俎半兰芳。促席风弦怨。开帘月露凉。酡颜君莫诉。西北转银潢。
鹤
刘筠
碧树阴浓扣砌平。华亭归梦晓频惊。仙经若未标奇相。琴操何因寄恨声。养气自怜鸡善胜。全身却许雁能鸣。芝田玉水春云伴。可得乘轩是所荣。
杨亿
怅望青田碧草齐。帝乡归路阻丹梯。露浓汉苑宵犹警。雪满梁园昼乍迷。瑞世鸾皇徒自许。绕枝乌鹊未成栖。终年已结云罗恨。忍送西楼晓月低。
张咏
共怜洁白本天姿。纵在泥尘性不卑。况是稻粱厌足日。好寻烟月却归时。迹参诗雅何年尽。名系仙经四海知。应到昆丘指来历。曾陪鸳鹭浴华池。
任随
何年玉羽别昆丘。飞舞长亲十二楼。警露夜窥瑶圃月。翔云高忆海天秋。肯教渠略知遐寿。会向神区更远游。正是溶溪烟水碧。好陪青凤饮澄流。
钱惟演
碧树阴浓接玉墀。几年飞舞伴长离。天渊风雨多秋意。辽海烟波失旧期。自许一鸣闻迥汉。可随三匝绕空枝。从来腐鼠何曾顾。不似鹓雏枉见疑。
公子
杨亿
夹道青楼拂彩霓。月轩宫袖案前溪。锦鳞河伯供烹鲤。金距邻翁逐斗鸡。细雨垫巾过柳市。轻风侧帽上铜堤。珊瑚击碎牛心熟。香枣兰芳客自迷。
刘筠
油壁春车隔渭桥。黄山路远苦相邀。行庖爨蜡雕胡熟。永埒铺金汗血骄。别馆横陈张静婉。期门长揖霍嫖姚。注钩握槊曾无惮。绿桂膏浓晓未销。
钱惟演
莲勺交衢接荻园。来时十里一开筵。歌翻南国桃根曲。马过章台杏叶鞯。别殿对回双绶贵。后门归夜九枝然。闲随翠幰欹乌帽。紫陌三条入柳烟。
旧将
杨亿
平生苦战忆山西。拊剑临风气吐霓。戟户当衢容驷马。髯奴绕帐列生犀。新丰酒满清商咽。武库兵销太白低。髀肉渐生衣带缓。早朝空听汝南鸡。
刘筠
丈八蛇矛战血干。子孙今已列材官。青烟碧瓦开新第。白草黄云废旧坛。劳薄可甘先蔺舌。爵高还许戴刘冠。秋来从猎长杨榭。矍铄犹能一据鞍。
任随
几年鏖虏复征蛮。分阃功成两鬓斑。新画仪形当汉阁。旧铭勋业在燕山。龙泉照步文犀涩。马埒堆金骏足闲。时泰无因问充国。晓窗风雪梦阳关。
刘骘
强弩当年讨不庭。功成身退炳丹青。囊沙泽畔知兵法。聚米山前识阵形。骥老未甘秋伏枥。剑闲犹觉夜冲星。分茅锡土传家谍。钟鼎还须为勒铭。
宣曲二十二韵
杨亿
宣曲更衣宠。高堂荐枕荣。十洲银阙峻。三阁玉梯横。鸾扇裁纨制。羊车插竹迎。南楼看马舞。北埭听鸡鸣。彩缕知延寿。灵符为避兵。粟眉长占额。虿发俯侵缨。莲的沉寒水。芝房照画楹。麝脐熏翠被。鹿爪试银筝。秦凤来何晚。燕兰梦未成。丝囊晨露湿。椒壁夜寒轻。绮段余霞散。瑶林密雪晴。流风秘舞罢。初日靓妆明。雷响金车度。梅残玉管清。银镮添旧恨。琼树怯新声。洛媛迷芝馆。星妃滞斗城。七丝緪绿绮。六箸斗明琼。惯听端门漏。愁闻上苑莺。虚廊偏响屧。近署镇严更。剉蘗心长苦。投签梦自惊。云波谁托意。璧月久含情。海阔桃难熟。天高桂渐生。销魂璧台路。千古乐池平。
刘筠
八月收民算。三千异典章。天机从此浅。国艳或非良。玉户铜为沓。罗帱象作床。骊姬初悔泣。飞燕近专房。莲小纔承步。梅新竞试妆。尽知春可乐。终叹夜何长。取酒临邛远。吞声息国亡。难销守宫血。易断舞鸾肠。百草兼花斗。双钩映烛藏。金人须手铸。虎圈更身当。步辇回长乐。飞除接未央。琳珉饰欢馆。藻绣裛周墙。厌火双鱼尾。鸣弦小雁行。云甍澄颢气。绮井激回光。路有斯须隔。忧难顷刻忘。新声来乐府。别寝近温汤。虹跨层台晚。萤飞下苑凉。锦帷迎七夕。蓬饵荐重阳。九畹兰承露。三江橘带霜。方资裂缯笑。可要荡舟狂。并钓池鱼小。重衾穴凤翔。珊瑚分碧树。火齐列清防。背枕多幽怨。登楼更远伤。下陈无自媿。人彘剧豺狼。
钱惟演
绛缕初分后。银镮未解时。已障纨扇笑。犹捧玉壶悲。乞巧长生殿。迎风太液池。雕屏涵火齐。宝帐隔琉璃。欲买词人赋。空传狎客诗。蔗浆销内热。琼蕊疗朝饥。绮蔕桃初熟。红心草欲披。凌波渡罗袜。向日翳华芝。素脸分丹柰。香津滴紫梨。龙梭随振素。獭髓补凝脂。蓬饵重阳节。金针七夕期。玉膏尝滵溢。翠盖逐葳蕤。弦急哀随指。歌长恨入眉。青鸾惟有舞。赤凤可能疑。下蔡迷还易。平阳破未知。髻高钗自坠。腰细佩长垂。出恐严妆晚。归嫌钿幰迟。辘轳惊晓梦。鹦鹉漏春思。魂怨惟愁断。肠柔已自危。璧珰萤影度。琼户藓花滋。掩鼻谗难诉。披图悔岂追。祗应金带枕。聊为达微辞。
赤日
杨亿
赤日亭亭昼正赊。长风万里忆星槎。铜盘琼蕊三危露。素绠寒浆五色瓜。兰室冷光浮玉簟。柳营清吹逐金笳。翠微泉石终南路。千古离宫倚曙霞。
钱惟演
漏浅风微夜未胜。雨云无迹火云凝。簟铺寒水频移枕。帐卷轻烟更背灯。沃顶几思金掌露。涤烦谁借玉壶冰。兰台知有披襟处。宋玉多才独自登。
刘筠
芒熛盛德正浑仪。休问探汤向小儿。尽日羽陵开蠹简。几人河朔引芳卮。尧厨萐莆频摇处。汉殿相风未转时。争得琴高借双鲤。暂游姑射对冰姿。
明皇
杨亿
玉牒开观检未封。斗鸡三百远相从。紫云度曲传浮世。白石标年凿半峰。河朔叛臣惊舞马。渭桥遗老识真龙。蓬山钿合愁通信。回首风涛一万重。
钱惟演
山上汤泉架玉梁。云中复道拂瑶光。丝囊暗结三危露。翠幰时遗百和香。枉是金鸡亲便坐。更抛珠被掩方床。匆匆一曲凉州罢。万里桥边见夕阳。
刘筠
岁岁南山见寿星。百蛮回首奉威灵。梨园法部兼胡部。玉辇长亭复短亭。河鼓暗期随日转。马嵬恨血染尘腥。西归重按凌波舞。故老相看但涕零。
别墅
杨亿
别墅过从数。当年意气豪。象筵开旭日。金络骋平皋。托乘争飞盖。衔杯更藉糟。麝烟凝藻梲。鲙缕落霜刀。鸡耸花冠斗。猿惊柘弹号。光风微转蕙。露井正开桃。武子牛探炙。梁家兔刻毛。东城归路晚。飞絮扑云袍。
刘筠
感概复风流。交通遍五侯。鸣钟平乐宴。击鞠茂陵游。狡兔方多穴。苍鹰始下鞴。钤奴藏广柳。剑骑骋长楸。云际寻橦技。花间笑躄楼。害先除白额。梦已应黄头。燕酒惟增气。秦筝漫送愁。鸿毛轻一死。祇待报私雠。
钱惟演
别馆斗城傍。斜轩映曲房。苍头冠绿帻。中妇织流黄。复道登平乐。期门集未央。意钱梁冀宅。挟瑟莫愁堂。走马章台柳。停车陌上桑。彀弓随宝障。投辖付银床。出戴繁星急。归冲细雨忙。曾过阿君宿。醉舞起跳梁。
无题三首
杨亿
曲池波暖蕙风轻。头白鸳鸯占绿萍。纔断歌云成梦雨。斗回笑电作嗔霆。湘兰自古传幽怨。秦凤何年入杳冥。不待萱苏蠲薄怒。闲阶斗雀有遗翎。
合欢蠲忿亦休论。梦蝶翩翩逐怨魂。祇待倾城终未笑。不曾亡国自无言。风翻林叶迷归燕。露袅池荷触戏鸳。湘水东流何日竭。烟篁千古见啼痕。
满天飞絮罥游丝。扣砌苔钱晦履綦。北渚自应流怨泪。东邻谁敢效颦眉。嫦娥桂独成幽恨。素女弦多有剩悲。几夕空机愁促杼。银河休问报章迟。
钱惟演
误语成疑意已伤。春山低敛翠眉长。鄂君绣被朝犹掩。荀令熏炉冷自香。有恨岂因燕凤去。无言宁为息侯亡。合欢不验丁香结。祇得凄凉对烛房。
耿耿寒灯照醉罗。看朱成碧意如何。虎头辟恶无妨枕。犀角凉心更待磨。惟有幽兰啼月露。可将尺素托云波。山屏六曲归来夜。祇恐重投折齿梭。
香歇环沉无限猜。春阴浓淡昼帘开。有时盘马看犹懒。尽日投壶笑未回。蝶怨岂能重傅粉。雉娇疑待更求媒。啼妆不治金翘闇。肠断温郎玉照台。
刘筠
走马章台冒雨归。后门犹叹滞前期。荷心出水终无定。萝蔓从风莫自持。复帐麝轻难辟恶。曲房蚕懒不成丝。渐渐麦陇藏鸣雉。更恨如皋一箭迟。
帘声烛影浪多疑。仙谷何能为解迷。藻井风高蛛坏网。杏梁春晓燕争泥。更看山远惟凝黛。纵许犀灵祇骇鸡。枉裂霜缯几千尺。红兰终夕露珠啼。
麝烈初难和。乌惊每易伤。荡舟殊不禁。奔月可能防。洛浦多遗翠。秦楼滞采桑。飞蛾攒扣烛。绿鸭斗银塘。夜合花含雾。宜男草带霜。琅玕余旧实。须要凤求凰。
荷花
刘筠
水国开良宴。霞天湛晚晖。凌波宓妃至。荡桨莫愁归。妆浅休啼脸。香清愿袭衣。实时闻鼓瑟。他日问支机。绣骑翩翩过。珍禽两两飞。牢收交甫佩。莫遣此心违。
杨亿
绝岸疏烟合。回塘夕照和。水仙犹度曲。川后自收波。银汉桥横鹊。蘅皋袜溅罗。玉杯承露重。钿扇起风多。翠羽芳洲近。青丝快骑过。石城秋信断。搔首奈愁何。
钱惟演
水阔雨萧萧。风微影自摇。徐娘羞半面。楚女妒纤腰。别恨抛深浦。遗香逐画桡。华灯连雾夕。钿合映霞朝。泪有鲛人见。魂须宋玉招。凌波终未渡。疑待鹊为桥。
丁谓
相倚秋风立。兰言似有无。未饶霜女俊。不爱月娥孤。力弱烟披素。心危露泣珠。剪裁随楚思。幽怨寄吴歈。半坼香囊解。微倾醉弁扶。涉江如可采。百琲答轻躯。
再赋
刘筠
暮雨过湘渚。微凉满楚宫。溅裙无限水。障袂几多风。浪迹嫌萍实。尘劳笑菊丛。气清防麝损。信密待鱼通。游女歌争发。骚人思未穷。休传江北意。月冷魏池空。
杨亿
舒女清泉满。黄姑别渚通。巴天迷峡雨。楚泽映江枫。思逐鲛丝乱。香愁翠被空。洒从琼蕊露。吹任石尤风。怨泪连疏竹。私书托过鸿。双鱼应共戏。休问叶西东。
钱惟演
玉甃引清泉。风高露白天。盈盈临一水。羃羃隔长烟。已分兰芝溺。仍忧赵后仙。鲛丝衣更密。珠蚌泪长圆。瑟怨来湘浦。鸿惊近洛川。金塘正斜照。谁倚木兰船。
丁谓
彼美秋江上。尘埃耻托根。笑倾行雨国。香返梦兰魂。蛱蝶无媒妁。鸳鸯见子孙。遍窥思两桨。深销忆重门。怯徇风波性。惭留月露痕。枉将金试步。千古怨东昏。
再赋七言
刘筠
纫兰为佩桂为舟。北渚云飞发棹讴。已有万丝能结怨。不须千盖强障羞。金堤勃窣谁同上。翠帟缤纷客自留。欲选浣纱倾敌国。越王更起近江楼。
杨亿
翠幄飘香映绮襦。钿盘清晓露成珠。休啼为近鲛人室。欲笑谁投玉女壶。云气乍回巫峡梦。水嬉犹记曲池图。金花却荐何人步。枉遣凌波袜缕濡。
钱惟演
欲网珊瑚碧浪深。横塘斜日带秋阴。汉宫此地留金饼。洛浦何人遗锦衾。舞学西城回雅态。歌传南国有余音。韩凭恨魄如长在。青骨香销亦见寻。
又赠一绝
刘筠
粉白朱红翡翠翘。汉宫等级不相饶。风波若未乖前约。一死何辞更抱桥。
杨亿
瑶水霓旌绮宴陈。汉宫渠怨露华新。谁然百炬金花烛。渡袜歌梁暗落尘。
钱惟演
唾露全销月似霜。云屏玉簟剩秋光。不知谁有高唐梦。翠被华灯彻曙香。
丁谓
梦散高唐夜正遥。楚天何处不无憀。秋风似会荆王意。露渚烟汀养细腰。
梨
钱惟演
紫花青蔕压枝繁。秋实离离出上兰。东海圆珪无奈碧。嵰州甜雪不胜寒。已忧仙佩悬珠重。更恐金刀切玉难。自与相如解痟渴。何须琼蕊作朝餐。
杨亿
繁花如雪早伤春。千树封侯未是贫。汉苑漫传卢橘赋。骊山谁识荔枝尘。九秋青女霜添味。五夜方诸月溜津。楚客狂酲朝已解。水风犹自猎汀苹。
刘筠
玄光仙树阻丹梯。御宿嘉名近可齐。真定早寒霜叶薄。樊川初晓露枝低。先时樱熟烦羊酪。远信梅酸损瓠犀。宋玉有情终未识。蔗浆无奈楚魂迷。
丁谓
摇摇繁实弄秋光。曾伴青椑荐武皇。玄圃云腴滋绀质。上林风驭猎清香。寻芳尚忆琼为树。蠲渴因知玉有浆。多少好枝谁最见。冒霜丹颊倚邻墙。
泪二首
杨亿
锦字梭停掩夜机。白头吟苦怨新知。谁闻陇水回肠后。更听巴猿拭袂时。汉殿微凉金屋闭。魏宫清晓玉壶欹。多情不待悲秋气。祗是伤春鬓已丝。
寒风易水已成悲。亡国何人见黍离。枉是荆王疑美璞。更令杨子怨多岐。胡笳暮应三挝鼓。楚舞春临百子池。未扺索居愁翠被。圆荷清晓露淋漓。
钱惟演
鲛盘千点怨吞声。蜡炬风高翠箔轻。夜半商陵闻别鹤。酒阑安石对哀筝。银屏欲去连珠迸。金屋初来玉箸横。马上悲歌寄黄鹄。紫台回首暮云平。
家在河阳路入秦。楼头相望祗酸辛。江山满目新亭宴。旗鼓伤心故国春。仙掌倚天频滴露。方诸待月自涵津。荆王未辨连城价。肠断南州抱璧人。
刘筠
雍门琴罢已浪浪。更上牛山半夕阳。楚泽云迷千里目。蓟门歌断九回肠。寒梅带雨飘离席。尺素停灯作报章。湘水未干终未尽。岂徒万点寄疏篁。
含酸茹叹几伤神。鸣咽交流忽满巾。建业江山非故国。灞陵风雨又残春。虞歌决别知亡楚。燕酒初酣待报秦。欲诉青天销积恨。月娥孀独更愁人。
七夕
杨亿
清浅银河暝霭收。汉宫还起曝衣楼。共瞻月树怜飞鹊。谁泛星槎见饮牛。弄杼暂应停素手。穿针空待贶明眸。匆匆一夕填桥苦。不似人间有造舟。
刘筠
灵匹迢迢驾七襄。暂陈云幄对星潢。已看素魄过三让。何用华灯更九光。玉腕双丝轻宛转。霞衣杂佩暗丁当。谁言巧意能胜拙。祗见鸠闲鹊自忙。
钱惟演
紫天银水渡辛夷。藻帐雕屏解佩时。金朔窗中窥阿母。小姑堂上忆兰芝。初宵已有穿针乐。欲曙还成弄杼悲。若比人间更肠断。万重云浪寄微辞。
成都
杨亿
五丁力尽蜀川通。千古成都绿酎醲。白帝仓空蛙在井。青天路险剑为峰。漫传西汉祠神马。已见南阳起卧龙。张载勒铭堪作戒。莫矜函谷一丸封。
刘筠
镂肤剽俗恣游遨。可得蹲鸱号富饶。井络共知天与险。蚕丛无奈世兴妖。杜鹃积恨花如血。诸葛遗灵柏半烧。才似文园何足道。一生琴意祇成痟。
钱惟演
武侯千载有遗灵。盘石刀痕尚未平。巴妇自饶丹穴富。汉庭还责碧砮征。雨经蜀市应和酒。琴到临邛别寄情。知有忠臣能叱驭。不论云栈更峥嵘。
秋夜对月
杨亿
孤云飞陇首。颢气满商中。警鹤仙盘外。圆蟾浴殿东。浦寒珠有泪。岩迥树生风。星彩沉榆荚。霜华袭桂丛。光摇银烛乱。影射玉壶空。露馆迷秦甸。冰台接魏宫。绕枝惊暗鹊。促杼思阴虫。更想离居恨。回肠几处同。
刘筠
瑶席留欢友。金波对广庭。重帘和雾卷。六幕极天青。属玉东西馆。琉璃左右屏。梁园休赋雪。隋苑漫飞萤。蟾滴全供砚。牛津不见星。绮窗分皎皎。苔阁共亭亭。已丧应刘魄。谁通鲍谢灵。欲销千里恨。鲁酒薄还醒。
钱惟演
颢气中秋正。明河左界长。桂孤香易散。蚌冷泪先汪。飞盖倾兰阪。鸣琴厌烛房。玉盘浮皓露。素绠冰寒浆。浪白江连楚。风凄笛怨羌。庾楼聊顾慕。潘省更悲凉。雪漫夸圆璧。珠休号夜光。嫦娥悔孀独。空见海生桑。
前槛十二韵
杨亿
前槛琼钩挂。深房斗帐褰。梨花飞白雪。蕙草吐青烟。彩凤依珠树。神龙护玉莲。惊禽时格磔。戏蝶自翩翾。度绣金针涩。迷钩画蜡煎。怨眉颦翠羽。危涕迸朱弦。远信三年字。空庭尺五天。行云愁梦彻。初日妒妆妍。织为回文乱。鬟非堕马偏。风车来未定。月杵望长悬。宝鉴肠空断。银潢眼欲穿。曾波自东注。微意若为传。
刘筠
垂柳阴岑院。游丝旷荡春。蘅皋谁驻马。罗袜自生尘。四姓良家子。三年赋客邻。折腰行太缓。连琐语何频。倭堕云争媚。便娟月斗新。灭瘢难辨玉。约指不胜银。电笑投壶胜。江澄捣练匀。东南劳鹤望。西北限牛津。宝唾凝兰气。鸣簧咽绛唇。笼禽思陇树。洞犬谢秦人。咏絮才无对。闻琴意始真。长安足轻薄。慎勿走琼轮。
小园秋夕
钱惟演
潘鬓秋来已自伤。庾园时物更荒凉。紫梨半熟连红树。碧藓初圆乱缥墙。月露暗从孤桂滴。水风犹猎败荷香。滑稽还喜鸱夷在。欲取临邛美酒尝。
杨亿
鸿都归晚直城赊。墙外连营咽暮笳。玉井梧倾犹待凤。金塘柳密更藏鸦。心摇云阙传疏漏。目断星津过迥槎。已是秋来移带眼。可堪玄鬓有霜华。
刘筠
枳落莎渠急夜虫。翛然平子四愁中。栗林忽感雕陵鹊。云表初过代岭鸿。阮籍卧帷疏鉴月。马融横笛远含风。郎潜吏隐前贤事。犹胜杨岐泣断蓬。
始皇
杨亿
衡石量书夜漏深。咸阳宫阙杳沉沉。沧波沃日虚鞭石。白刃凝霜枉铸金。万里长城穿地脉。八方驰道听车音。儒坑未冷骊山火。三月青烟绕翠岑。
刘筠
利觜由来得擅场。尽迁豪富入咸阳。属车夜出迷云雨。峻令朝行剧虎狼。前殿建旗凌紫极。东门立石见扶桑。从臣嘉颂徒虚美。不奈卢生谶国亡。
钱惟演
天极周环百二都。六王钟鐻接流苏。金椎漫筑甘泉道。匕首还随督亢图。已觉副车惊博浪。更携连弩望蓬壶。不将寸土封诸子。刘项由来是匹夫。
初秋属疾
刘筠
秋阴凄淡隔重城。一亩居仍近禁营。汉苑楼台沉暮影。谢家鼓吹发新声。烟昏露井残桃坠。叶下凉波独鸟惊。节物变衰吟更苦。可堪漳浦卧刘桢。
杨亿
潘郎已是入秋悲。属疾犹贪桂补羸。密雪才高闲赋笔。流波意远托琴丝。离愁尽日吟青案。蠲渴何人寄紫梨。昨夜西楼凉月满。清谈偏忆庾元规。
钱惟演
蜜房初满若榴红。秋意先侵玉井桐。薤簟自凭南郭几。谷巾犹卧北窗风。云迷候雁辞遥塞。露湿飞萤起暗丛。病已不须传七发。粉笺香墨寄诗筒。

[book_title]卷下
寄灵仙观舒职方学士
杨亿
绿发郎潜不记年。却寻丹灶味灵篇。华阴学雾还成市。彭泽横琴岂要弦。晓案祇应餐沆瀣。夜滩谁见弄潺湲。须知吏隐金门客。待乞刀圭作地仙。
钱惟演
方瞳玄鬓粉闱郎。绛阙斋心奉紫皇。征士高怀云在岭。骚人秋思水周堂。闲园露草开三径。灵宇华灯烛九光。知有美田堪种玉。几时春渚逐归艎。
刘筠
石渠仙署久离群。抗迹丹台世绝伦。扬子不甘嘲尚白。漆园终许自全真。紫烟深处鸾双舞。朱髓成来鸟共伸。若向云中见鸡犬。可能浑忘姓刘人。
答内翰学士
职方员外郎秘阁
校理监舒州灵仙观
舒雅
清贵无过近侍臣。多情犹忆旧交亲。金莲烛下裁诗句。麟角峰前寄隐沦。和气忽飘燕谷暖。好风徐起谢庭春。缄藏便是山家宝。留与儿孙世不贫。
答钱少卿
舒雅
蓬莱阁下旧都居。偶别俄惊四载余。每见寒葭思倚玉。忽临秋水得双鱼。人间贵盛君谁及。物外优闲我自如。闻认归艎向春渚。深知不与道情疏。
答刘学士
舒雅
往岁别京畿。栖山与众违。君心似松柏。雁足寄珠玑。学道情虽笃。烧丹力尚微。云中鸡犬在。祇候主人归。
宋玉
杨亿
兰台清吹拂冠緌。薙草新居对渺弥。丽赋朝云无处所。羁怀秋气动赍咨。三年送目愁邻媛。七泽迷魂怨楚词。独有江南哀句在。更传余恨到黄旗。
刘筠
楚国骄荒日已深。山川朝暮剧登临。曾伤积毁亡师道。祇托微辞荡主心。江草东西多恨色。峡云高下结层阴。潘郎千载闻遗韵。又说经秋思不任。
钱惟演
章华清宴重游陪。已有微词更有才。神女梦灵因赋感。屈平魂怨待招回。悲秋终古情难尽。障袂何时望可来。祗用大言君自许。景差无计上兰台。
送客不及
刘筠
青门祖帐曙烟微。片席乘流鸟共飞。曲岸马嘶风袅袅。短亭人散柳依依。灞陵目断犹回望。楚水魂销为送归。祇自河梁传怨曲。洛尘千古化征衣。
钱惟演
桥阔川长恨已多。斑骓嘶断隔云罗。遥山几迭迷朱旆。芳草经时驻玉珂。高鸟可能追夕照。绿杨空自拂微波。短辕白鼻何由得。目送层楼一雁过。
刘筠
日上旗亭第五重。百壶春酿与谁同。黄山远隔奔霄骑。紫塞孤飞避弋鸿。湘竹几时休染泪。楚旌终日自摇风。此情不及歌杨柳。一尺鱼书万水中。
夕阳
刘筠
夕阳堪极目。况复近秋残。塞迥横烟紫。江清照叶丹。伍胥嗟路远。潘子念行难。更有芜城恨。城空逼夜寒。
杨亿
夕籁起汀葭。秋空送目赊。绿芜平度鸟。红树远连霞。水阔迷归棹。风清咽迥笳。高楼未成下。天际玉钩斜。
钱惟演
远色连高树。回光射迥楼。自翻归雁影。更急思虫愁。烟暝长先隔。霞烘允未收。华灯知可继。惟照洞房幽。
枢密王左丞宅新菊
杨亿
中枢多暇日。小圃占秋光。雕玉新成槛。繁金乍泛觞。陶篱侵柳色。罗宅掩兰芳。芝影连虚室。萱丛接后堂。傅岩犹借雨。丰岭未飞霜。温树偏分荫。芸签亦斗香。交枝迷露井。坠叶点横塘。桐录知延寿。千龄奉紫皇。
刘筠
东合留嘉客。寒葩艳晚光。秋风自萧瑟。台座对荧煌。丽夺双南价。清含九畹香。嵰州霜荐味。太液鹄分裳。已助蜂成蜜。还随蚁泛觞。俯临辉艾绶。佩服间萸房。节物传荆俗。诗情掩谢塘。更期松偃盖。永奉太清方。
钱惟演
贺燕翻飞地。灵芳茂遂时。阴连桃李径。润接凤凰池。夕照辉金葆。轻风拂翠蕤。露珠清自泫。烟素引还披。西颢霜虽劲。南荣暖更滋。撷芳多楚泽。得地胜陶篱。味可登兰籍。香应夺桂旗。愿公长却老。宴寝奉琼卮。
利瓦伊
青规前席暇。归沐兴何长。北第秋将晚。东篱菊正芳。幽丛霏薄雾。佳色艳轻霜。已近黄金印。兼临白玉堂。甘疑掩萍实。秀肯让芝房。有佞还应指。无忧可要忘。蕊浮丞相酒。气馥令君香。好固松椿寿。仙经识秘方。
直夜
杨亿
缭垣峣阙庆云深。画烛熏炉对拥衾。三殿夜签传漏箭。九秋霜籁入风琴。阶前槁叶惊寒雨。天际孤鸿答迥砧。欹枕便成鱼鸟梦。岂知名路有机心。
钱惟演
千庐徼道发传呼。帝宇沉沉璧月孤。重橑祗闻喧斗鼠。危枝谁见绕惊乌。石螭霜重连钩盾。玉虎冰消下辘轳。素发自怜同骑省。一竿何日钓秋鲈。
刘筠
鸡人肃唱发章沟。汉殿重重虎戟稠。綷羽欲栖温室树。金波先上结麟楼。风来太液闻鸣鹤。雾卷明河见饮牛。万国表章频奏瑞。手批天语思如流。
洞户
杨亿
洞户飞甍接绮寮。一春幽恨寄兰苕。书题枉是藏三岁。壶矢谁同赛百娇。水国风霜凋社橘。仙山云雾隔江潮。东城剑骑何曾出。祇为离愁髀肉销。
刘筠
百尺青楼大道边。五陵游骑骁翩翩。不思夜魄过三五。祇问春醪赏十千。密锁香云深处户。乱飘梨雪晚来天。愁眉岂待歌成掺。咫尺河阳信未传。
柳絮
杨亿
琼蕊飘英逐吹繁。建章飞舞入千门。羌人自怨残梅曲。庄叟还迷梦蝶魂。汉苑风光随猎骑。洛城花雪扑离樽。锦帆蔽日隋堤远。枉逐东流箭浪翻。
刘筠
半减依依学转蓬。斑骓无奈恣西东。平沙千里经春雪。广陌三条尽日风。北斗城高连蠛蠓。甘泉树密蔽青葱。汉家旧苑眠应足。岂觉黄金万缕空。
钱惟演
三月江南花渐稀。春阴漠漠雪霏霏。章台街里翻轻吹。灞水桥边送落晖。陆凯传情梅暗落。韩凭遗恨蝶争飞。诏书漫道吹纶薄。谁见纷纷上客衣。
与客启明
钱惟演
越溪微霰洒寒梅。家近严陵古钓台。梦欲成鱼通夕去。书曾凭犬隔秋回。干时不为侏儒米。乐圣犹衔叔夜杯。帝右岂无杨得意。汉宫须荐长卿才。
杨亿
越客逃名误凿坯。汉庭初聘碧鸡才。操心四十知无惑。削牍三千耻自媒。吟苦多年依洛社。赋成他日上兰台。郡斋悬榻流尘满。七见东风落楚梅。
刘筠
秦痔从来易得车。郗枝今比我何如。垂天借喻齐谐志。握火寻盟越绝书。旭日西清云幄密。朔风南陌苇衣疏。故山夜鹤空多怨。金屋人争诵子虚
无题
杨亿
巫阳归梦隔千峰。辟恶香销翠被空。桂魄渐亏愁晓月。蕉心不展怨春风。遥山黯黯眉长敛。一水盈盈语未通。漫托鹍弦传恨意。云鬟日夕似飞蓬。
钱惟演
绛缕初分麝气浓。弦声不动意潜通。圆蟾可见还归海。媚蝶多惊欲御风。纨扇寄情虽自洁。玉壶承泪祇凝红。春窗亦有心知梦。未到鸣钟已旋空。
译经光梵大师
杨亿
薪火灭双林。谁传七佛心。译筵香篆绝。经叶蠹鱼侵。猊座云雷歇。龙宫岁月深。青莲流半偈。白马度千岑。大士招提启。明君羽葆临。对翻天竺字。助发海潮音。空界花成雨。仁祠地布金。九旬谈妙理。三接简宸襟。净社延居士。生台集野禽。琅函香拂袂。柰苑树交阴。文字蹄求兔。机缘芥值针。龙华他日会。应记洛生吟。
刘筠
汉梦通西域。逍遥广旧园。竺干方演教。金粟岂忘言。砚滴寒蟾吐。台香瑞兽喷。挥毫花满祴。隐几雪盈门。大士清歌发。南宗密印存。纵横十二部。慧日破重昏。
霜月
钱惟演
霜月正如钩。临池更上楼。沈侯新觉瘦。宋玉旧多愁。獭髓分膏密。鹅毛写恨稠。长怀寄归雁。归雁自悠悠。
杨亿
月夕露为霜。心知厌独房。吟残犹拥鼻。望极自回肠。鬓减前秋绿。衣消外国香。星津谁待报。织素未成章。
刘筠
霜晓月仍残。桐疏凤更单。已伤春寂寂。还踏夜漫漫。冻合仙槎路。熏余侍史兰。那知荀奉倩。体薄不胜寒。
利瓦伊
银床叶暗飘。霜月夜迢迢。寒极金难辟。忧多酒漫销。荀炉残更换。湘瑟罢仍调。谁道河流浅。盈盈万里遥。
此夕
杨亿
此夕秋风猎败荷。玉钩钭影转庭柯。鲛人泪有千珠迸。楚客愁添万斛多。锦里琴心谁涤器。石城桃叶自横波。程乡酒薄难成醉。带眼频移奈瘦何。
钱惟演
曲琼斜挂影沉沉。火齐屏风六曲深。春瘦已宽连理带。夜长谁有辟寒金。珠抛月浦空涵泪。琴怨兰堂漫寄心。碧玉可能攀贵德。阮郎追骑更骎骎。
刘筠
南州石黛有遗妍。目极危梯月上弦。一水相望空脉脉。双金何路致拳拳。仙源日永桃无援。客馆春轻柳未眠。欲写微词托归雁。风高岭阔又经年。
刘校理属疾
杨亿
北窗风劲雪云繁。移疾端居避世喧。载酒谁过扬子宅。张罗休署翟公门。多才最许飘飘气。少别还销黯黯魂。促尔徘徊忆真赏。远天新月照黄昏。
刘筠
抚枕凄然掩北轩。汉庭谁问马文园。风檐鸱啸厨烟绝。月树乌惊药杵喧。戏习五禽成妙术。学亏一篑阻微言。不因九奏清尘耳。天路应迷简子魂。
劝石集贤饮
杨亿
日上三竿宿雾披。章台走马帽檐欹。祇传祖席觞无算。肯顾尚书对有期。芸省翻经终寂寞。柳堤飞鞚好追随。灵均不醉真何益。千古离骚怨楚辞。
李宗谔
都门祖軷绮筵张。举白无由诉羽觞。石室紬书勤亦至。金貂换酒醉何妨。瓮间吏部宁须问。席上车公不可忘。应念朝来犹眊矂。解酲谁用蔗为浆。
刘筠
豪家抱瓮擅风流。更燎熏炉白雪楼。鲁笔休分科斗字。蜀都且换鹔鹴裘。仰天拊髀真为乐。倒载穿肠肯易愁。欲鲙长鲸置雕俎。愿回北斗挹东流。
即目
杨亿
急雨度前轩。池荷相对翻。峰奇云待族。蹊闇李无言。掩鼻生愁咏。披襟爽醉魂。一廛今已废。犹恋汉庭恩。
刘筠
地僻无车辙。心灰欲坐忘。疾雷徒破柱。幽草不迎凉。日烈蝉遗蜕。花休蜜满房。覆觞知已久。宁有次公狂。
灯夕寄献内翰虢略公
钱惟演
峣阙翚飞河汉傍。钩陈遥认赭袍光。九枝火树连金狄。万里霜轮上碧珰。匝地行车珠网细。照天晨燎紫沉香。祇闻鳌岭神仙客。再拜云边捧寿觞。
杨亿
琼楼十二玉梯钭。干鹊南飞转斗车。有客郢中歌白雪。几人天上醉流霞。金吾缇骑章台陌。素女繁弦太帝家。秦痔未痊斋阁掩。梦回宫树已啼鸦。
李宗谔
东城南陌尽游人。陌上香车起暗尘。历历星榆光夺昼。煌煌火树艳争春。章沟五鼓催行乐。卫尉千庐罢徼巡。应念鳌山方并宿。紫泥封后独频伸。
刘筠
千轮佛火照层城。九陌香车击迅霆。简子最知天帝乐。孟家惟信紫姑灵。金徒抱箭催壶水。玉宇来风满砌蓂。帘卷交疏莲烛密。通中枕上独闻铃。
李舍人独直
杨亿
阁凤巢高拂彩霓。玉芝香杂武都泥。十行汉札如丝出。六幕尧天倚杵低。露井冰销垂素绠。仙茎日转射琁题。赫蹄云落知谁见。余力何妨颂碧鸡。
刘筠
卿霭重重复璧门。独挥鸿笔坐西垣。诚明自有中和气。润色还多郁穆言。内苑朱樱兼酪赐。前阶红药任风翻。紫丝新履徊翔地。应笑东方避世喧。
无题二首
杨亿
铜盘蕙草起青烟。斗帐香囊四角悬。沈约愁多徒自瘦。相如意密有谁传。金塘雨过犹疑梦。翠袖风回祗恐仙。日上秦楼休寄咏。东方千骑拥辎軿。
露冷星翻月上弦。九枝银烛照金钿。应知韩掾偷香夜。犹记潘郎掷果年。天上明河虽可望。苑中高柳未经眠。乌啼人散青楼晓。堂下轻风转荚钱。
刘筠
曾许千金答浣纱。越溪浪浅不通槎。晓楼帘卷还凝雾。外院墙低却映花。满目离愁频驻马。一春幽梦祗惊鸦。柔桑蔽日南城路。懊恼罗敷自有家。
昱爚银鞍狭路逢。长裙连带任流风。身轻近识吴宫燕。目断还惊洛浦鸿。未许香囊安肘后。独怜丹枕在房中。南园蝴蝶飞无限。一一雌随一一雄。
怀旧居
杨亿
武夷仙穴近吾庐。斗鸭栏摧菌阁虚。千匹岁储妨种橘。百金春事废观渔。北山烟雾迷归辙。南陌风尘化客裾。堂上金丝应已歇。岂惟兰菊旧丛疏。
司封郎中知制诰钱惟演
武祀仙坛接里闾。琴堂水阁半凌虚。竹林旧享铜盘食。门巷今容驷马车。楚国大言登宋玉。汉家答诏用相如。未知笳鼓归何日。空锁鳣庭春草疏。
刘筠
毛竹千丛蔽野亭。晓猿惊后乱峰青。汉庭已奏三千牍。周室仍翻十二经。紫殿深沉频视草。缁帷寂寞自飞萤。振衣本为苍生起。肯向荀家祗聚星。
偶怀
杨亿
银砾飞晴霰。兰英湛冻醪。年光侵葆发。春恨寄云袍。燕重衔泥远。鸿惊避弋高。平生林壑志。误佩吕虔刀。
刘筠
不才甘客难。多病岂旬休。可待乘轩宠。终惭舐痔求。渚兰熏露夕。江橘富霜秋。养拙宁无地。千波一叶舟。
许洞归吴中
杨亿
春渚归艎不暂留。青丝如葆恐逢秋。骚人已得江山助。赋客终陪霰雪游。三径未荒休叹鵩。十浆先馈定惊鸥。洞庭霜橘疁田粟。岁计犹堪比彻侯。
刘筠
欲折瑶华向绿畴。风光满目尽离愁。茂林修竹多嘉客。万壑千岩忆旧游。汉诏已闻求泛驾。祢狂无自屈岑牟。荆山待价何忧晚。龟手犹期裂地酬。
钱惟演
草熏风暖接长亭。一曲骊歌倒醁醽。怀古更投玄石赋。舣舟闲采紫茎萍。醉抛隋岸杨花白。吟过淮山桂树青。可使长离终铩羽。渊云辞藻掞天庭。
上巳玉津园赐宴
刘筠
需云分渥泽。禊饮恣欢游。缇幕侵晨设。兰泉对席流。蕙肴清萐莆。玉醴湛金瓯。春服萋萋盛。光风滟滟浮。桐华秾竞发。莺语巧相求。妙曲新声合。斜阳醉未休。
杨亿
禊饮逢元巳。春游盛舞雩。流杯传楚俗。饫赐出尧厨。玉树天开苑。银潢水贯都。肆筵环曲沼。飞盖塞交衢。洛邑声诗逸。兰亭岁月徂。颜王有遗韵。待子一操觚。
钱惟演
汉家传洛饮。楚俗泛兰泉。玉液初颁酒。金盘屡击鲜。珥彤寻竹籞。倾盖集芝廛。锦羽翻晴旭。霞英落暖烟。雅音和舜乐。睿泽洽尧天。更听承云曲。同歌在镐年。
致斋太一宫
钱惟演
斋洁奉惟馨。瑶台独自升。楼迷五里雾。坛烛九枝灯。珠馆来青雀。璇题射玉绳。疏钟平野阔。古柏夕霏凝。鹤扇真规月。仙衣可镂冰。春茶泛云液。晓饭荐兰蒸。炼药疑洪井。藏书类羽陵。回瞻太帝室。飞槛更长凭。
杨亿
汉帝祈年馆。威神法太微。赤章修秘祝。盘石拂仙衣。雉雊灵光发。鸾歌彩雾霏。霓旌飘夕吹。瑶草泛春晖。琼屑晨杯满。芝苗昼茹肥。象樽犹一献。凫舄自双飞。天迥飙轮度。宵残素瑟希。回看葱郁处。佳气接彤闱。
刘筠
紫馆天神贵。纶闱地望清。斋心奉蠲洁。摄事罄诚明。殿翼如轩翥。坛垓类削成。直官琳札密。太宰绣衣轻。薜荔罗芳席。虹蜺曳彩旌。星陈五帝佐。体荐一元牲。苍驷回风驭。珍禽警露声。丹霞升晓气。若木竞新英。挹袂宁无友。凌霄自放情。受厘宣室对。贾傅异诸生。
直夜二首
杨亿
月魄生宵晕。风乌送晚凉。飞蝇随镂管。浮蚁溢清觞。负郭春耕废。钧天晓梦长。玉签声未断。落宿半宫墙。
炉销香篆霭余芬。宴坐氍毹日易曛。虎圈微凉生夕籁。鹤天新霁见归云。通中梦稳春寒薄。肃唱声沉夜漏分。误濯尘缨成底事。岩阿千古有移文。
刘筠
琼橤滋晨饮。青缣拥夜衾。万年宫省树。五色帝家禽。诏草裁藤角。熏炉烬水沉。浴堂还独对。鸣佩有清音。
嘉木清阴接绮窗。谪仙风骨凛冰霜。尧厨萐莆分珍膳。汉庙含桃和酪浆。磴道神行通碣石。井干云构俯瑶光。金釭璧月相辉映。兽口时飘侍史香。
樱桃
杨亿
离宫时荐罢。乐府艳歌新。石髓凝秦洞。珠胎剖汉津。三桃聊并列。百果独先春。清籞来君赐。雕盘助席珍。甘余应受和。圆极岂能神。楚客便羊酪。归期负紫莼。
刘筠
赤水分珠树。熏风送麦秋。蜀都春气早。汉苑夏阴稠。庙荐清和候。恩颁侍从流。楚昭萍已剖。韩嫣弹争投。沆瀣滋芳液。醍醐助品羞。玉盘光宛转。全拟付歌喉。
暑咏寄梅集贤
杨亿
点缀鲜云紫宙宽。微风淅淅起霜纨。魏台清暑开冰井。汉殿延年啜露盘。天外一飞期汗漫。水边千亩忆檀栾。流波意密知音少。可得延陵为试观。
刘筠
石渠岌嶪亘宛虹。玄荫清流接桂宫。玉女壶欹天未笑。羲和辔缓日方中。孝先便腹宁无诮。痀偻承蜩敢衒功。蠲渴欲来飞雪散。南昌世胄有仙风。
苦热
钱惟济
苹末风休飞阁深。亭亭日御渐流金。火云接影横银汉。水鸟无声下翠阴。渴想孤山同饮露。烦思楚殿独披襟。柘浆粔籹都无味。卫玠清羸欲不任。
杨亿
极目长天度鸟稀。纤罗不动转晨晖。已裁圆月班姬扇。更换轻云子产衣。河朔一时觞对举。临淄万井汗交挥。冰丸雪散成虚设。欲借飙轮羾紫微。
刘筠
六幕云收万籁沉。结瑶千尺倦登临。七盘妙舞频挥汗。五色嘉瓜互镇心。极目岭梅宁止渴。拂波宫柳漫垂阴。祗忧火解神仙骨。赖有泉声发素琴。
钱惟演
赫日烘霞斗晓光。双文桃簟碧牙床。频倾蜜勺宁蠲渴。久捧冰壶未觉凉。雪岭却思随博望。风窗犹欲傲羲皇。更怜乳燕翻飞处。深入卢家白玉堂。
属疾
杨忆
积日劳无补。弥天疾未瘳。马卿非避事。盛宪自多忧。目眩花成果。心惊蚁斗牛。豳冰那浣热。洛笛更生愁。拂枕窗风度。穿帘隙日流。唾壶从已缺。博齿亦慵投。发箧寻桐录。支颐动越讴。平生江海志。夕梦绕沧洲。
翰林学士晁迥
精骛成勤瘁。颐贞俟有瘳。吟生南越思。慈结北堂忧。粲枕甘为蝶。丰厨厌炙牛。玄元知寡欲。平子尚多愁。夕鸟侵阶啄。宵萤入树流。玉书能静览。枉矢倦闲投。忽赋行云什。堪听击壤讴。期君整朝佩。仙署在瀛洲。
左司谏直史馆崔遵度
李白羹初美。相如渴渐瘳。八砖非性懒。三昧减心忧。笔苑多批凤。词锋胜解牛。旧山疑鹤怨。畏日想云愁。广内劳挥翰。通中羡枕流。使星方屡降。客辖未容投。好奏倪宽议。何须庄舄讴。朝衣熏歇不。侍史待仙洲。
刘筠
暂困秦王痔。无疑广客蛇。职清唐内相。宅僻鲁东家。行药虹梁阔。披襟蕙径斜。香凝虚白室。露泫紫微花。冰饮何尝热。琼餐益自嘉。熊经仙有术。龟息寿无涯。珍簟裁湘竹。轻巾覆越纱。逍遥成雅咏。属和肯容巴。
因人话建溪旧居
杨亿
听话吾庐忆翠微。石层悬瀑溅岩扉。风和林籁披襟久。月射溪光击汰归。露畹荒凉迷草带。雨墙阴湿长苔衣。终年已结南枝恋。更羡高鸿避弋飞。
清风十韵
晁迥
仙驭来相慰。解颜良会稀。病蠲宜养素。趣远欲忘机。惩躁宁无渐。延龄或可祈。影摇珠箔细。声泛钿筝微。委恨余班扇。流欢入楚衣。陶潜知梦稳。韩寿畏香飞。气爽苍龙阙。凉生白虎闱。健资鸡距笔。偷撼兽镮扉。松下琴心逸。江东鲙缕肥。宿怀真隐处。终约与同归。
杨亿
素魄离箕舌。鸣鸢载锦绸。微凉生玉宇。余韵泛兰皋。竿转桐乌数。厨摇萐莆劳。渚苹偏靃靡。苑树更萧骚。五斗酲初析。三年翼自高。陶窗时拂衽。楚榭正挥毫。尘箧悲鸾扇。云帆戒鹭涛。洞庭惊木叶。骑省叹霜毛。势好抟羊角。心终忆蟹螯。泠然知有待。仙寇异吾曹。
刘筠
阊阖重门启。飞廉别馆深。歊蒸全已却。雅兴可能任。云起汾河咏。旌摇楚国心。过箫添爽籁。拂野荡层阴。夕劲淮阳桂。晨凄越鄂衾。登高从落帽。安寝任吹襟。珠网疏难掩。铜炉冷易侵。急翻池上叶。遥送月前砧。舞袖更回态。歌梁极绪音。最怜雕鹗意。瞬息度千岑。
钱惟演
溽暑迎秋尽。凉飔逗晓回。起苹初淅沥。猎桂更徘徊。欲引长烟素。微飘画烛煤。坠桐侵玉井。拂柳度章台。已觉云翘动。还惊月幌开。鲛帘移乱影。瑶瑟泛余哀。扇掩藏鸾羽。荷倾侧露杯。正当河左界。不待雨东来。自好抟垂翼。宁劳起死灰。楚宫谁第赋。宋玉最多才。
李宗谔
闲馆方回暑。商飙乍应金。天高初起籁。松澹更宜琴。汾棹传歌远。班诗托兴深。东阳仁自布。西颢气还侵。太液翻晴旭。灵和乱翠阴。舟轻飞燕袂。台迥楚王襟。阮啸经时尽。齐蝉度日吟。愁生孤戍角。响续暮城砧。空静销云缕。庭虚转蕙心。贤哉吉甫颂。千载有遗音。
右谏议大夫薛映
爽气乘秋至。凉飙荡暑初。泠泠含远籁。槭槭动轻裾。翠幕波无际。修篁韵有余。潜惊塞草绿。乍拂井桐疏。素发悲郎将。霜纨感婕妤。窗光流熠耀。帘影乱蟾蜍。尘袭青丝骑。香飘绀幰车。故宫经馺娑。别馆度储胥。薄暮来金埒。凌晨上玉除。宁同起穷巷。剩欲赋愁予。
秉
何处来苹末。萧骚尽四邻。金茎吹晓露。玉宇动轻尘。易水离歌阕。齐纨怨思新。泛兰迷旧泽。落帽会佳辰。篱菊飘香远。庭梧坠叶频。帆开五湖客。槎去九霄人。曲沼铺纹簟。平芜偃绿茵。鸿飞资羽翮。鹰击助精神。仙驭归堪待。琴松韵更真。披襟同楚榭。千古自相亲。
戊申年七夕五绝
刘筠
伯劳东翥燕西飞。又报黄姑织女期。天帝聘钱还得否。晋人求富是虚辞。
华寝星陈夜未央。明河奕奕度神光。一年暂得停机杼。不柰秋虫促织忙。
吹笙何处伴乘鸾。窥牖谁人见阿环。便有唐家今夕意。月和风露满骊山。
淅淅风微素月新。鹊桥横绝饮牛津。岂惟蜀客知踪迹。更问庭中晒腹人。
琥车芝驾俨清秋。微雨侵宵助涕流。人世莫嗟离恨苦。却应天上更悠悠。
杨亿
六幕西回斗转车。鲜云点缀玉钩斜。天孙已渡黄姑渚。阿母还来汉帝家。
明河左界鹊南飞。汉苑高楼正曝衣。一夕匆匆停弄杼。谁将锦石暂支机。
兰夜沉沉鹄漏移。羽车云幄有佳期。应将机上回文缕。分作人间乞巧丝。
神女欢娱一夕休。月娥孀独已千秋。争如灵匹年年会。莫恨牛津隔凤辀。
玉女壶倾笑电频。白榆晴影接星津。神光奕奕云容薄。谁见凌波袜起尘。
钱惟演
鸟鹊飞来接断云。祇贪清浅度星津。不知一夜支机石。却属乘槎上汉人。
玉露金河颢气凉。辛夷车转桂旗香。嫦娥可是多猜忌。不驻琼轮放夜长。
一岁佳期一夕过。羽旗云盖涉微波。明朝若寄相思泪。玉枕金茎得最多。
青鸟当时下紫云。绮囊书秘露桃新。莫嫌夜半移床远。朱雀窗中别有人。
骊阜凌云对玉钩。千门高切绛河秋。欲闻天语犹嫌远。更结三层乞巧楼。
薛映
月放冰轮傍绛河。相期宝婺夜经过。嫦娥不惜宫中桂。乞与天香分外多。
碧天如水月如钩。金露盘高玉殿秋。青鸟潜来报消息。一时西望九花虬。
汉殿初呈楚舞时。站台风榭镇相随。如何牛女佳期夕。又待銮舆百子池。
月露庭中锦绣筵。神光五色一何鲜。世间工巧如求得。四至卿曹亦偶然。
银河耿耿露漙漙。彩缕金针玉佩环。天媛贪忙为灵匹。几时留巧与人间。
秉
斜汉西倾桂魄新。停梭今夕度天津。世间纵有支机石。谁是成都卖卜人。
红蕖烂熳碧池香。罗绮三千侍汉皇。阿母暂来成底事。茂陵宫桂已苍苍。
香阶宝砌静无尘。遥指星河再拜人。若把离情今夕说。世间生死最伤神。
北斗城高禁漏多。汉家宫殿奏笙歌。漫教青鸟传消息。金简长生得也么。
珠箔风轻月似钩。还将锦绣结高楼。堪伤乞巧年年事。未识君王已白头。
秋夕池上
钱惟演
珪月上金塘。烟容带水光。朱华接兰阪。绿荇溢鱼防。丛暗禽栖密。林疏露下凉。秋怀已潘鬓。无柰更啼螀。
杨亿
莲塘带弋林。清吹涤烦襟。泉咽犹鸣玉。台倾旧筑金。僵桃虫自蠹。怪石藓交侵。此夜悲秋客。烟蛩亦伴吟。
偶作
杨亿
翘车橤佩谒明光。禁籞多年费稻粱。祇羡泥涂龟曳尾。翻嫌雾雨豹成章。鸣鸠春谷先畴废。寒蝶秋菘老圃荒。归计未成芳节晚。更忧禽鹿顿缨狂。
刘筠
杀青和墨度流年。饱食无功鬓飒然。却忆侯封安邑枣。不能兄事鲁褒钱。千峰月白猿啼树。六幕风高鹗在天。招隐诗成谁击节。愿倾家酿载渔船。
萤
刘筠
荒郊多腐草。故苑近清秋。棘密何胜数。囊轻莫尽收。月高疑爝息。天远认星流。紫桂风微急。红兰露遍浮。已能穿永巷。更欲拂高楼。灭烛方无寐。鸣蛩相荐愁。
杨亿
爽籁生遥圃。斜晖落半岑。微芒浮草际。零乱起墙阴。武子窗尘积。隋家苑树深。灯光透疏隙。珠彩射清浔。野磷宵争出。星榆晓共沉。长门秋漏永。偏照泪涔涔。
西昆酬唱集卷下终

        </div>
      </div>
    </div>
  </div>
</div>
<!--update:2025-08-30 10:35:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>