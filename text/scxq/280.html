<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,诗镜原序,诗镜总论,古诗镜卷一,古诗镜卷二,古诗镜卷三,古诗镜卷四,古诗镜卷五,古诗镜卷六,古诗镜卷七,古诗镜卷八,古诗镜卷九,古诗镜卷十,古诗镜卷十一,古诗镜卷十二,古诗镜卷十三,古诗镜卷十四,古诗镜卷十五,古诗镜卷十六,古诗镜卷十七,古诗镜卷十八,古诗镜卷十九,古诗镜卷二十,古诗镜卷二十一,古诗镜卷二十二,古诗镜卷二十三,古诗镜卷二十四,古诗镜卷二十五,古诗镜卷二十六,古诗镜卷二十七,古诗镜卷二十八,古诗镜卷二十九,古诗镜卷三十,古诗镜卷三十一,古诗镜卷三十二,古诗镜卷三十三,古诗镜卷三十四,古">
<meta name="description" content="《古诗镜》三十六卷,《唐诗镜》五十四卷。明陆时雍撰,。时雍字仲昭,桐乡人,崇祯癸酉贡生。是编选自汉魏以迄晚唐。之诗,分为二集。前有总论一篇,其大旨以神韵为宗,情境为。主。如云:。诗须观其自得,古人佳处不在言语间。又云:。气太。重,意太深,声太宏,色太厉,佳而不佳,反以此病。又云:。诗不患无材,而患材之扬;。不患无情,而患情之肆;。不患无。言,而患言之尽;。不患无景,而患景之烦。所言皆妙解诗理。。其间如《孔雀东南飞》。一诗,讥其情词之纰缪,而于储光羲、。孟浩然辈亦俱有微词,盖其时王李余波,相沿未息,学者方以">
<title>古唐诗镜_陆时雍_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古唐诗镜</span> <br/>
          作者： <span class="inputVal" id="bkauthor">陆时雍</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]500785</span> <br/>
          说明： <span class="inputVal" id="bkdec">《古诗镜》三十六卷,《唐诗镜》五十四卷。明陆时雍撰, 时雍字仲昭,桐乡人,崇祯癸酉贡生。是编选自汉魏以迄晚唐 之诗,分为二集。前有总论一篇,其大旨以神韵为宗,情境为 主。如云: 诗须观其自得,古人佳处不在言语间。又云: 气太 重,意太深,声太宏,色太厉,佳而不佳,反以此病。又云: 诗不患无材,而患材之扬; 不患无情,而患情之肆; 不患无 言,而患言之尽; 不患无景,而患景之烦。所言皆妙解诗理。 其间如《孔雀东南飞》 一诗,讥其情词之纰缪,而于储光羲、 孟浩然辈亦俱有微词,盖其时王李余波,相沿未息,学者方以 吞剥为工,故于蹊径易寻者,往往加之排斥,欲以此针砭流 俗,故不免于惩羹而吹虀。然其采摭精审,评释详核,凡运会 升降,一一皆可考见其源流,在明末诸选之中,固不可不谓之善本矣。</span> <br/>
          封面： <span class="inputVal" id="bkimg">Z_20011.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古唐诗镜
[book_author]陆时雍
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]500785
[book_dec]《古诗镜》三十六卷,《唐诗镜》五十四卷。明陆时雍撰, 时雍字仲昭,桐乡人,崇祯癸酉贡生。是编选自汉魏以迄晚唐 之诗,分为二集。前有总论一篇,其大旨以神韵为宗,情境为 主。如云: 诗须观其自得,古人佳处不在言语间。又云: 气太 重,意太深,声太宏,色太厉,佳而不佳,反以此病。又云: 诗不患无材,而患材之扬; 不患无情,而患情之肆; 不患无 言,而患言之尽; 不患无景,而患景之烦。所言皆妙解诗理。 其间如《孔雀东南飞》 一诗,讥其情词之纰缪,而于储光羲、 孟浩然辈亦俱有微词,盖其时王李余波,相沿未息,学者方以 吞剥为工,故于蹊径易寻者,往往加之排斥,欲以此针砭流 俗,故不免于惩羹而吹虀。然其采摭精审,评释详核,凡运会 升降,一一皆可考见其源流,在明末诸选之中,固不可不谓之善本矣。
[book_img]Z_20011.jpg


[book_title]提要
钦定四库全书　　　　　集部八
古诗镜　　　　　　　　总集类
唐诗镜　　　　　　　　总集类
提要
【臣】等谨案古诗镜三十六卷唐诗镜五十四卷明陆时雍编时雍字仲昭桐乡人崇祯癸酉贡生是编选自汉魏以迄晩唐之诗分为二集前有总论一篇其大旨以神韵为宗情境为主如云诗须观其自得古人佳处不在言语间又云气太重意太深声太宏色太厉佳而不佳反以此病又云诗不患无材而患材之扬不患无情而患情之肆不患无言而患言之尽不患无景而患景之烦所言皆妙解诗理其间如孔雀东南飞一诗讥其情词之纰谬而於储光羲孟浩然辈亦俱有微词盖其时王李余波相沿未息学者方以吞剥为工故於蹊径易寻者往往加之排斥欲以针砭流俗故不免於惩羮而吹虀然其采摭精审评释详核凡运会升降一一皆可考见其源流在明末诸选之中固不可不谓之善本矣书中评语间涉纎仄似乎渐染楚风然总论中所指晋人华言是务巧言是标实以隐刺锺谭其字句尖新特文人绮语之习与竟陵一派实貌同而心异也乾隆四十六年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]诗镜原序
道发声着情通神逹灵油油接於人而不厌鸟之关关鹿之呦呦未闻其何韵之选何律之调也而闻辄欣然遇之人发声而言言成文而诗古称诗千有余篇而夫子删之存止三百亦取其感通之至捷者耳而後之人必以义断则郑卫何以并存也风之来其枢揺揺树头草腰人乘之逍遥故诗之所感令人之戾也释而其扞也消夫然而是非之畛理义之辨必附性情而後见而果以知夫子之存郑卫非导淫也夫子曰威仪棣棣不可选也无体之礼也凡民有丧匍匐救之无服之丧也圣人之用诗道若是其广也汉兴栢梁倡歌苏李迭奏然诗五言而体直七言而意放雕镂至於六代而古道荡然故六义远而事类繁四韵谐而声气隔古亡於汉汉亡於六朝六朝亡於唐唐亡不可复振惟夫後之为诗者哀必欲涕喜必欲狂豪必极放而戚若有亡然意之所设而情不与俱不能强之使入故闻之者闷焉古之人一唱而三叹有余音者矣载歌而载起有余味者矣婴儿语童子歌鸟之关关鹿之呦呦不知其可而不厌是谓之道窅窅冥冥隐隐轰轰如雷如霆则声之所起者微而诗之所托者眇也或谓鸟之关关鹿之呦呦闻辄欣然遇之诗曷为而为是删者盖物各类知使凤听而麟莅则鸟颉兽?必多噤吟而不进者是故鸺鶹恠而狐狸妖也十五国风之不同情也而言皆可以适道性受则淫言亦正情受则正言亦淫关雎可以荡思而溱洧亦能止则且夫言微而能广用之者此道是也夫王通氏之续诗通之谬也狐裘而羔袖有毳焉者矣取其葛而罽之其然乎哉余之为是选也将以通人之志而遇之微也不惟其词而惟其情不惟其貌而惟其意使天下闻声而志起意喻而道行诗虽亡有存焉者矣为是多方以诱之而极虑以解之甚矣余之不得已也
檇李陆时雍撰

[book_title]诗镜总论
诗有六义颂简而奥夐哉尚矣大雅宏远非周人莫为小雅婉娈能或庶几风体优柔近人可仿然体裁各别欲以汉魏之词复兴古道难以冀矣西京崛起别立词坛方之於古觉意象蒙茸规模逼窄望湘累之不可得况三百乎
十五国风亦里巷语然雍雍和雅骚人则萧萧清远之音西京语廹意锓自不及古人深际
诗人一叹三咏感寤俱存龎言繁称道所不贵韦孟讽谏恺直有余深婉不足韦玄成自劾诗情色未宣末段数语庶为可诵
诗四言优而婉五言直而倨七言纵而畅三言矫而掉六言甘而媚杂言芬葩顿跌起伏四言大雅之音也其诗中之元气乎风雅之道衰自西京絶於晋宋所由来矣
五言在汉遂为鼻祖西京首首俱佳苏李固宜文君一女罗胷无绣虎腕之灵均而白头吟寄兴高奇选言简隽乃知风会之翊人远矣
十九首近於赋而远於风故其情可陈而其事可举也虚者实之纡者直之则感寤之意微而陈肆之用广矣夫微而能通婉而可讽者风之为道美也
苏李赠言何温而戚也多唏涕语而无蹶蹙声知古人之气厚矣古人善於言情转意象於虚圆之中故觉其味之长而言之美也後人得此则死做矣
班媫妤说礼陈诗姱修嫮佩怨歌行不在緑衣诸什之下
王昭君黄鸟诗感痛未深以絶世姿作蛮夷嫔人苟有怀其言当不止此此有情而不能言情之过也
诗之佳拂拂如风洋洋如水一往神韵行乎其间班固明堂诸篇则质而鬼矣鬼者无生气之谓也
东京气格颓下蔡文姬才气英英读胡笳吟可令惊蓬坐振沙砾自飞直是激烈人怀抱
孔融鲁国一男子读临终诗其意气恹恹欲尽
焦仲卿诗有数病大略繁絮不能举要病一粗丑不能出词病二颓顿不能整格病三尤可举者情词之讹谬也如云妾不堪驱使徒留无所施便可白公姥及时相遣归此是何人所道观上言非为织作迟君家妇难为斯言似出妇口则非矣当县令遣媒来也阿女含泪答兰芝初还时府吏见丁宁结誓不别离今日违情义恐此事非奇自可断来信徐徐更谓之而其母之谢媒亦曰女子先有誓老姥岂敢言则知女之有志而母固未之强也及其兄怅然兰芝既能死誓何不更申前说大义拒之而云兰芝仰头答理实如兄言处分适兄意那得自任专意当时情事断不如是诗之不能宛述备陈亦明矣至於府君订婚阿母戒日妇之为计当有深裁或密语以寄情或留物以示意不则慷慨激烈指肤髪以自将不则纡郁悲思遗饮食於不事乃云左手持刀尺右手执绫罗朝成绣裌裙晩成单罗衫其亦何情作此也晻晻日欲暝愁思出门啼府吏闻此变因求假暂归未至二三里摧藏马悲哀新妇识马声蹑履相逢迎当是时妇何意而出门夫何缘而偶值诗之未能当情又明矣其後府吏与母永诀囘身入房此时不知几为徘徊几为婉愤而诗之情色甚是草草此其不能从容摅写又甚矣或曰诗虚境也安得与纪事同论夫虚实异致其要於当情则一也汉乐府孤儿行事至琐矣而言之甚详傅玄秦女休行其事甚奇而写之不失尺寸夫情生於文文生於情未有事离而情合者也
古之为尚非徒朴也实以其精今人观宋器便知不逮古人甚远商彛周鼎洵可珍也不求其精而惟其朴以踈顽为古拙以浅俚为玄澹精彩不存面目亦失之远矣
古乐府多俚言然韵甚趣甚後人视之为粗古人出之自精故大巧者若拙
魏人精力标格去汉自远而始彯之华中不足者外有余道之所以日漓也李太白云自从建安来绮丽不足珍此豪杰閲世语
曹孟德饶雄力而钝气不无其言如摧锋之斧
子桓王粲时激风雅余波子桓逸而近风王粲庄而近雅子建任气凭材一往不制是以有过中之病刘桢棱层挺挺自持将以兴人则未也二应卑卑其无足道徐干清而未远陈琳险而不安邺下之才大略如此矣
晋多能言之士而诗不佳诗非可言之物也晋人惟华言是务巧言是标其衷之所存能几也其一二能诗者正不在清言之列知诗之为道微矣嵇阮多材然嵇诗一举殆尽
阮籍诗中之清言也为汗漫语知其旷怀无尽故曰诗可以观直举形情色相倾以示人
傅玄得古之神汉人朴而古傅玄精而古朴之至妙若天成精之至粲如鬼画二者俱妙於思虑之先矣
精神聚而色泽生此非雕琢之所能为也精神道宝闪闪着地文之至也晋诗如丛彩为花絶少生韵士衡病靡太冲病憍安仁病浮二张病塞语曰情生於文文生於情此言可以药晋人之病
素而绚卑而未始不高者渊明也艰哉士衡之苦於缛绣而不华也夫温柔悱恻诗教也恺悌以悦之婉娩以入之故诗之道行左思抗色厉声则令人畏潘岳浮词浪语则令人厌欲其入人也难哉
读陶诗如所云清风徐来水波不兴想此老悠然之致诗被於乐声之也声微而韵悠然长逝者声之所不得留也一击而立尽者瓦缶也诗之饶韵者其钲磬乎相去日以远衣带日以缓其韵古携手上河梁游子暮何之其韵悠高台多悲风朝日照北林其韵亮晨风飘岐路零两被秋艹其韵矫采菊东篱下悠然见南山其韵幽皇心美阳泽万象咸光昭其韵韶扣枻新秋月临流别友生其韵清野旷沙岸净天高秋月明其韵洌天际识归舟云中辨江树其韵远凡情无奇而自佳境不丽而自妙者韵使之也
晋人五言絶愈俚愈趣愈浅愈深齐梁人得之愈藻愈真愈华愈洁此皆神情妙会行乎其间唐人苦意索之去之愈远
诗至於宋古之终而律之始也体制一变便觉声色俱开谢康乐鬼斧默运其梓庆之乎顔延年代大匠斵而伤其手也寸草茎能争三春色秀乃知天然之趣远矣
池塘生春艹虽属佳韵然亦因梦得传林壑歛暝色云霞收夕霏语饶霁色稍以椎链得之白云抱幽石緑筱媚清涟不琢而工皇心美阳泽万象咸光昭不淘而静杪秋寻远山山远行不近不修而妩猿鸣诚知曙谷幽光未显岩下云方合花上露犹泫不绘而工此皆有神行乎其间矣
谢康乐诗佳处有字句可见不免硜硜以出之所以古道渐亡
康乐神工巧铸不知有对偶之烦惠连枵然肤立如捣衣牛女吾不知其意之所存情之所在
鲍照材力标举凌厉当年如五丁凿山开人世之所未有当其得意时直前挥霍目无坚壁矣骏马轻貂雕弓短剑秋风落日驰骋平冈可以想此君意气所在
诗丽於宋艳於齐物有天艳精神色泽溢自气表王融好为艳句然多语不成章则涂泽劳而神色隐矣如卫之硕人骚之招魂艶极矣而亦真极矣柳碧桃红梅清竹素各有固然浮薄之艶枯槁之素君子所弗取也
诗至於齐情性既隐声色大开谢玄晖艳而韵如洞庭美人芙蓉衣而翠羽旗絶非世间物色
读谢家诗知其灵可砭顽芳可涤秽清可远垢莹可沁神
熟读灵运诗能令五衷一洗白云緑筱湛澄趣於清涟熟读玄晖诗能令宿貌一新红药青苔濯芳姿於春雨
诗须观其自得陶渊明饮酒诗一觞虽独进杯尽壶自倾提壶抚寒枝远望时复为又昔人既屡空春兴岂自免寒竹被荒蹊地为罕人远此为悠然乐而自得谢康乐樵隐俱在山由来事不同不同非一事养痾亦园中中园屏氛杂清旷招远风此为旷然遇而无罣见古人本色撝披不烦而至夫咏物之难非肖难也惟不局局於物之难玄晖余霞散成绮澄江净如练天际识归舟云中辨江树山水烟霞衷成图绘指点盻顾遇合得之古人佳处当不在言语间也鲍明远霜崕灭土膏金涧测泉脉旋渊抱星汉乳窦通海碧精矣而乏自然之致良工苦心余以是赏之
梁武西洲曲絶似子夜歌累叠而成语语浑称风格?老拟青青河畔草亦然
梁人多妖艳之音武帝啓齿扬芬其臭如幽兰之喷诗中得此亦所称絶代之佳人矣东飞伯劳西飞燕河中之水歌亦古亦新亦华亦素此最艳词也所难能者在风格浑成意象独出
简文诗多懘色腻情读之如半醉憨情恹恹欲倦齐梁人欲嫩而得老唐人欲老而得嫩其所别在风格之间齐梁老而实秀唐人嫩而不华其所别在意象之际齐梁带秀而香唐人撰华而秽其所别在点染之间
梁元学曲初成遂自娇音满耳含情一粲蕊气扑人邵陵王卖致有余老而能媚
沈约有声无韵有色无华江淹材具不深凋零自易其所拟古亦夀陵余子之学步於邯郸者耳拟陶彭泽诗祗是田家景色无此老隐沦风趣其似近而实远
庾肩吾张正见其诗觉声色臭味俱备诗之佳者在声色臭味之俱备庾张是也诗之妙者在声色臭味之俱无陶渊明是也
张正见赋得秋河曙耿耿天路横秋水星桥转夜流唐人无此境界赋得白云临浦疎叶临稽竹轻鳞入郑船唐人无此想像泛舟後湖残虹收度雨缺岸上新流唐人无此景色关山月晕逐连城璧轮随出塞车唐人无此映带奉和太子纳凉避日交长扇迎风列短箫唐人无此致趣庾肩吾经陈思王墓鴈与云俱阵沙将蓬共惊唐人无此追琢春夜应令烧香知夜漏刻烛验更筹唐人无此景趣梁简文往虎窟山寺分花出黄鸟挂石下新泉唐人无此写作望同泰寺浮图飞旛杂晚虹画鸟狎晨鳬唐人无此点染纳凉游鱼吹水沫神蔡上荷心唐人无此物态梁元折杨柳杨柳非花树依楼自觉春唐人无此神情邵陵王见姬人却扇承枝影舒衫受落花狂夫不妬妾随意晚还家唐人无此风骚江总赠袁洗马露浸山扉月霜开石路烟唐人无此洗发此皆得意象先神行语外非区区模放推敲之可得者
何逊诗语语实际了无滞色其探景每入幽微语气悠柔读之殊不尽纒绵之致
何逊以本色见佳後之采真者欲摹之而不及陶之难摹难其神也何之难摹难其韵也何逊之後继有隂铿隂何气韵相隣而风华自布见其婉而巧矣微芳幽馥时欲袭人
江总自梁入陈其诗犹有梁人余气至陈之末纎靡极矣孔范赋得白云抱幽石阵结香炉隐罗成玉女微巧则巧矣而纎极矣王裒庾信佳句不乏蒙气亦多以是知此道之将终也
宋孝武菁华璀璨遂开灵运之先陈後主粧裹丰余精神悴尽一时作者俱披靡颓败不能自立以知世运相感人事以之
陈人意气恹恹将归於尽隋炀起敝风骨凝然其於追风勒雅返汉还骚相距甚远故去时之病则佳而复古之情未尽诗至陈余非华之盛乃实之衰耳不能予其所美而徒欲夺其所丑则枵质将安恃乎隋炀从华得素譬诸红艳丛中清标自出虽卸华谢彩而绚质犹存并隋素而去之唐之所以暗而无色也珠辉玉润宝焰金光自然之色夫岂不佳若朽木死灰则何贵矣唐之兴六代之所以尽亡也
读隋炀帝诗见其风格初成精华未备
隋炀复古未深唐人仍之益浅夫以隋存隋隋不存也袛存其为唐耳唐之存隋之所以去也盖以隋存隋则隋孤隋孤而以唐之力辅之则唐之力益弱唐弱而人不知反不求胜於古而求胜於唐则他道百出矣正不足而径径不足而鬼鬼不足而澌灭无余矣自汉而下代不能为相存至於唐而古人之声音笑貌无复余者隋素而丽唐素而质鸟击初移树鱼寒欲隐苔唐欲为之岂可得耶
古雄而浑律精而微四杰律诗多以古脉行之故材气虽高风华未烂六朝一语百媚汉魏一语百情唐人未能办此
王勃高华杨烱雄厚照隣清藻宾王坦易子安其最杰乎调入初唐时带六朝锦色
杜审言浑厚有余宋之问精工不乏沈佺期吞吐含芳安详合度亭亭整整喁喁叮叮觉其句自能言字自能语品之所以为美苏李法有余闲材之不逮远矣
初唐七律简贵多风不用事不用意一言两言领趣自胜故事多而寡用之意多而约出之斯所贵於作者
诗有灵襟斯无俗趣矣有慧口斯无俗韵矣乃知天下无俗事无俗情但有俗肠与俗口耳古歌子夜等诗俚情?语村童之所赧言而诗人道之极韵极趣汉铙歌乐府多窭人乞子儿女里巷之事而其诗有都雅之风如乱流趍正絶景极无色而康乐言之乃佳带月荷锄归事亦寻常而渊明道之极美以是知雅俗所由来矣夫虚而无物者易俗也芜而不理者易俗也卑而不扬者易俗也高而不实者易俗也放而不制者易俗也局而不舒者易俗也奇而不法者易俗也质而无色者易俗也文而过饰者易俗也刻而过情者易俗也雄而尚气者易俗也新而自师者易俗也故而不变者易俗也典而好用者易俗也巧而过斵者易俗也多而见长者易俗也率而好尽者易俗也率而畏人者易俗也媚而逢世者易俗也大抵率真以布之称情以出之审意以道之和气以行之合则以轨之去迹以神之则无数者之病矣
絶去故常剗除涂辙得意一往乃佳依傍前人改成新法非其善也豪杰命世肝胆自行断不依人眉目
气太重意太深声太宏色太厉佳而不佳反以此病故曰穆如清风
世以李杜为大家王维高岑为傍户殆非也摩诘写色清微已望陶谢之藩矣第律诗有余古诗不足耳离象得神披情着性後之作者谁能之世之言诗者好大好高好奇好异此世俗之魔见非诗道之正传也体物着情寄怀感兴诗之为用如此已矣
王龙标七言絶句自是唐人骚语深情苦恨襞积重重使人测之无端玩之无尽惜後人不善读耳
七言古盛於开元以後高适当属名手调响气佚颇得纵横勾角亷折立见涯涘以是知李杜之气局深矣
高逹夫调响而急
岑参好为巧句真不足而巧济之以此知其深浅矣故曰大巧若拙
孟浩然材虽浅窘然语气清亮诵之有泉流石上风来松下之音常建音韵已毕恐非律之所贵凡骨峭者音清骨劲者音越骨弱者音庳骨微者音细骨粗者音豪骨秀者音冽声音出於风格间矣
观五言古於唐此犹求二代之瑚琏於汉世也古人情深而唐以意索之一不得也古人象远而唐以景逼之二不得也古人法变而唐以格律之三不得也古人色真而唐以巧绘之四不得也古人貌厚而唐以姣饰之五不得也古人气凝而唐以佻乘之六不得也古人言简而唐以好尽之七不得也古人作用盘礴而唐以径出之八不得也虽以子美雄材亦踣踬於此而不得进矣庶几者其太白乎意远寄而不迫体安雅而不烦言简要而有归局卷舒而自得离合变化有阮籍之遗踪寄托深长有汉魏之委致然而不能尽为古者以其有佻处有浅处有游浪不根处有率尔立尽处然言语之际亦太利矣
上古之言浑浑尔中古之言折折尔晚世之言便便尔末世之言纎纎尔此太白之所以病利也
杜少陵怀李白五古其曲中之凄调乎苦意摹情过於悲而失雅石壕吏垂老别诸篇穷工造景逼於险而不括二者皆非中和之则论诗者当论其品
诗不患无材而患材之扬诗不患无情而患情之肆诗不患无言而患言之尽诗不患无景而患景之烦知此始可与论雅
太白古风八十二首发源於汉魏而托体於阮公然寄托犹苦不深而作用间尚未尽委蛇盘礴之妙要之雅道时存
少陵苦於摹情工於体物得之古赋居多太白长於感兴远於寄衷本於十五国风为近
七言古自魏文梁武以外未见有佳鲍明远虽有行路难诸篇不免宫商乖互之病太白其千古之雄乎气骏而逸法老而奇音越而长调高而卓少陵何事得与执金鼓而抗顔行也
太白七古想落意外局自变生真所谓驱走风云鞭挞海岳其殆天授非人力也少陵哀江头哀王孙作法?古然琢削磨礲力尽此矣饮中八仙格力超拔庶足当之
少陵五古材力作用本之汉魏居多第出手稍钝苦雕细琢降为唐音夫一往而至者情也苦摹而出者意也若有若无者情也必然必不然者意也意死而情活意迹而情神意近而情远意伪而情真情意之分古今所由判矣少陵精矣刻矣高矣卓矣然而未齐於古人者以意胜也假令以古诗十九首与少陵作便是首首皆意假令以石壕诸什与古人作便是首首皆情此皆有神往神来不至而自至之妙太白则几及之矣十五国风皆设为其然而实不必然之词皆情也晦翁说诗皆以必然之意当之失其旨矣数千百年以来愦愦於中而不觉者衆也
三百篇每章无多言每有一章而三四叠用者诗人之妙在一叹三咏其意已传不必言之繁而绪之纷也故曰诗可以兴诗之可以兴人者以其情也以其言之韵也夫献笑而悦献涕而悲者情也闻金鼓而壮闻丝竹而幽者声之韵也是故情欲其真而韵欲其长也二言足以尽诗道矣乃韵生於声声出於格故标格欲其高也韵出为风风感为事故风味欲其美也有韵必有色故色欲其韶也韵动而气行故气欲其清也此四者诗之至要也夫优柔悱恻诗教也取其足以感人已矣而後之言诗者欲高欲大欲奇欲异於是远想以撰之杂事以罗之长韵以属之俶诡以炫之则骈指矣此少陵误世而昌黎复其波也心托少陵之藩而欲追风雅之奥岂可得哉
子美之病在於好奇作意好奇则於天然之致远矣五七言古穷工极巧谓无遗恨细观之觉几回不得自在
初唐七律谓其不用意而自佳故当絶胜云山一一看皆好竹树萧萧画不成体气之贵风味之佳此殆非人力所与也
少陵五言律其法?多颠倒纵横出人意表余谓万法总归一法一法不如无法水流自行云生自起更有何法可设
少陵緑樽须尽日白发好禁春一语意经几折本是惜春却缘白发拘束怀抱不能舒散乃知少年之意气犹存而老去之愁怀莫展所以对酒而自伤也少陵作用大略如此
宋人抑太白而尊少陵谓是道学作用如此将置风人於何地放浪诗酒乃太白本行忠君忧国之心子美乃感辄发其性既殊所遭复异奈何以此定诗优劣也太白游梁宋间所得数万金一挥辄尽故其诗曰天生我才必有用黄金散尽还复来意气凌云何容易得
人情好尚世有转移千载悠悠将焉取正自梁以後习尚绮靡昭明文选家视为千金之宝初唐以後辄吐弃之宋人尊杜子美为诗中之圣字型句矱莫敢轻拟如自锄稀菜甲小摘为情亲特小小结作语不知西阁意更肯定留人意更浅浅而一时何赞之甚窃谓後之视今亦犹今之视昔即余之所论亦未敢以为然也
少陵七言律藴藉?深有余地有余情情中有景景外含情一咏三讽味之不尽
善言情者吞吐深浅欲露还藏便觉此衷无限善道景者絶去形容略加点缀即真相显然生韵亦流动矣此事经不得着做做则外相胜而天真隐矣直是不落思议法门
每事过求则当前妙境忽而不领古人谓眼前景致口头言语便是诗家体料所贵於能诗者袛善言之耳搃一事也而巧者绘情拙者索相搃一言也而能者动听不能者忤闻初非别求一道以当之也
凡法妙在转转入转深转出转显转抟转峻转敷转平知之者谓之至正不知者谓之至奇误用者则为怪而已矣
诗之所以病者在过求之也过求则真隐而伪行矣然亦各有故在太白之不真也为材使少陵之不真也为意使高岑诸人之不真也为习使元白之不真也为词使昌黎之不真也为气使人有外藉以为之使者则真相隐矣
中唐人用意好刻好苦好异好详求其所自似得诸晋人子夜汉人乐府居多盛唐人寄趣在有无之间可言处常留不尽又似合於风人之旨乃知盛唐人之地位故优也
前不啓辙後将何涉前不示图後将何摹诗家惯开门面前有门面则後有涂辙矣不见雅颂风骚何人拟得此真人所以无迹至言所以无声也
唐人早朝惟岑参一首?为正当亦语语悉称但格力稍平耳老杜诗失早字意祗得起语见之龙蛇燕雀亦嫌矜拟太过眼前景致道不到崔颢题诗在上头此语可参诗家妙诀朱晦翁云向来枉费推移力此日中流自在行乃知天下事枉费推移者之多也
中唐诗近收歛境歛而实语歛而精势大将收物华反素盛唐铺张巳极无复可加中唐所以一反而之歛也初唐人承隋之余前华巳谢後秀未开声欲啓而尚留意方涵而不露故其诗多希微玄澹之音中唐反盛之风攅意而取精选言而取胜所谓绮绣非珍氷纨是贵其致迥然异矣然其病在雕刻太甚元气不完体格卑而声气亦降故其诗往往不长於古而长於律自有所由来矣
刘长卿体物情深工於铸意其胜处有迥出盛唐者黄叶减余年的是庾信王褒语气老至居人下春归在客先春归句何减薛道衡人日思归语寒鸟数移柯与隋炀鸟击初移树同而风格欲逊鸟似五湖久语冷而尖巧还伤雅中唐身手於此见矣
絶去形容独标真素此诗家最上一乘本欲素而巧出之此中唐人之所以病也李端园林带雪潜生草桃李虽春未有花此语清标絶胜李嘉佑野棠自发空流水江燕初归不见人风味最佳野棠句带琢江燕句则真相自然矣罗隐秋深雾露侵灯下夜静鱼龙逼岸行此言当与沈佺期王摩诘折证
深情浅趣深则情浅则趣矣杜子美云桃花一簇开无主不爱深红爱浅红余以为深浅俱佳惟是天然者可爱
书有利澁诗有难易难之奇有曲涧层峦之致易之妙有舒云流水之情王昌龄絶句难中之难李青莲歌行易中之易难而苦为长吉易而脱为乐天则无取焉摠之人力不与天致自成难易两言都可相忘耳
司空曙蒹葭新有鴈云雨不离猿云雨句似不落思虑所得意何襞积语何浑成语云已雕已琢复归於朴穷水云同宂过僧虎共林昔庾子山曾有人禽或对巢之句其奇趣同而庾较险也凡异想异境其托胎处固已远矣老杜云勲业频看镜行藏独倚楼语意徘徊司空曙相悲各问年更自应手犀快风尘閲历有此苦语
余尝读骆义乌文絶爱其风生曳鹭之涛雨湿印龟之岸谓其风味絶色耿湋小暑开鹏翼新蓂长鹭涛其语翠色可摘
叙事议论絶非诗家所需以叙事则伤体议论则费词也然总贵不烦而至如棠棣不废议论公刘不无叙事如後人以文体行之则非也戎昱社稷依明主安危托妇人过因谗後重恩合死前酬此亦议论之佳者矣
李益五古得太白之深所不能者澹荡耳太白力有余闲故游衍自得益将矻矻以为之莲塘驿游子吟自出身手能以意胜谓之善学太白可
盛唐人工於缀景惟杜子美长於言情人情向外见物易而自见难也司空曙乍见翻疑梦相悲各问年李益问姓惊初见称名识旧容抚衷述愫罄快极矣因之思三百篇情绪如丝绎之不尽汉人曾道只语不得
石之有棱水之有折此处最为可观人道谓之亷隅诗道谓之风格世衰道微恃此乃能有立东汉之末节气辈生唐之中叶诗之骨干不顿此砥世维风之一事也
专寻好意不理声格此中晚唐絶句所以病也诗不待意即景自成意不待寻兴情即是王昌龄多意而多用之李太白寡意而寡用之昌龄得之椎练太白出於自然然而昌龄之意象深矣刘禹锡一往深情寄言无限随物感兴往往调笑而成南宫旧吏来相问何处淹留白发生旧人惟有何戡在更与殷勤唱渭城更有何意索得此所以有水到渠成之说也
食肉者不贵味而贵臭闻乐者不闻乐而闻音凡一掇而有物者非其至者也诗之所贵者色与韵而已矣韦苏州诗有色有韵吐秀含芳不必渊明之深情康乐之灵悟而已自佳矣白日淇上没空闺生远愁寸心不可限淇水长悠悠还应有恨谁能识月白风清欲堕时此语可评其况
盈盈秋水淡淡春山将韦诗陈对其间自觉形神无间诗贵真诗之真趣又在意似之间认真则又死矣柳子厚过於真所以多直而寡委也三百篇赋物陈情皆其然而不必然之词所以意广象圆机灵而感捷也
读柳子厚诗知其人无与偶读韩昌黎诗知其世莫能容
刘梦得七言絶柳子厚五言古俱深於哀怨谓骚之余派可刘婉多风柳直损致世称韦柳则以本色见长耳
实际内欲其意象玲珑虚涵中欲其神色毕着
材大者声色不动指顾自如不则意气立见李太白所以妙於神行韩昌黎不免有蹶张之病也气安而静材敛而闲张子房破楚椎秦貌如处子诸葛孔明陈师对垒气若书生以此观其际矣陶谢诗以性运不以才使凡好大好高好雄好辩皆才为之累也善用才者常留其不尽
青莲居士文中常有诗意韩昌黎伯诗中常有文情知其所长在此
陇上壮士有陈安躯干虽小腹中寛?骢父马铁鍜鞍七尺大刀奋如湍文八蛇矛左右盘十荡五决无当前此言可评昌黎七古
人情物态不可言者最多必尽言之则俚矣知能言之为佳而不知不言之为妙此张籍王建所以病也张籍小人之诗也俚而佻王建欵情熟语其儿女子之所为乎诗不入雅虽美何观矣
张籍王建诗有三病言之尽也意之丑也韵之庳也言穷则尽意?则丑韵软则庳杜少陵丽人行李太白杨叛儿一以雅道行之故君子言有则也
孟郊诗之穷也思不成伦语不成响有一二语摠稿衷之沥血矣自古诗人未有拙於郊者独剏成家非高才大力谁能办此郊之所以益重其穷也贾岛衲气终身不除语虽佳其气韵自枯寂耳余尝谓读孟郊诗如嚼木瓜齿缺舌敝不知味之所在贾岛诗如寒虀味虽不和时有余酸荐齿
妖怪惑人藏其本相异声异色极伎俩以为之照入法眼自立破耳然则李贺其妖乎非妖何以惑人故鬼之有才者能妖物之有灵者能妖贺有异才而不入於大道惜乎其所之之迷也
元白以潦倒成家意必尽言言必尽兴然其力足以逹之微之多深着色乐天多浅着趣趣近自然而色亦非貌取也总皆降格为之凡意欲其近体欲其轻色欲其妍声欲其脆此数者格之所由降也元白偷快意则纵肆为之矣
元白之韵平以和张王之韵庳以急其好尽则同而元白犹未伤雅也虽然元白好尽言耳张王好尽意也尽言特烦尽意则?矣
李商隐丽色闲情雅道虽漓亦一时之胜温飞卿有词无情如飞絮飘扬莫知指适湖隂词後云吴波不动楚山晓花压栏干春昼长余直不知所谓余於温李诗收之最寛从时尚耳
李商隐七言律气韵香甘唐季得此所谓枇杷晚翠七言古非神韵绵绵定当捉衿露肘刘驾曹邺以意撑持虽不迨古亦所谓铁中铮铮庸中佼佼矣善用意者使有意如无隐然不见造无为有化有为无自非神力不能以少陵之才能使其有而不能使其无耳
有韵则生无韵则死有韵则雅无韵则俗有韵则响无韵则沉有韵则远无韵则局物色在於点染意态在於转折情事在於犹夷风致在於绰约语气在於吞吐体势在於游行此则韵之所由生矣陆龟蒙皮日休知用实而不知运实之妙所以短也

[book_title]古诗镜卷一
钦定四库全书
古诗镜卷一
明　陆时雍　编
汉第一
乐府古辞
【诗□而约铙歌屈而壮乐府广而肆潦倒譶????纵横排荡快所欲言乃已　诗言情乐府极备景色】箜篌引
【一曰公无渡河崔豹古今注曰箜篌引朝鲜津卒霍里子高妻丽玉所作也子高晨起刺船有一白首狂夫披发提壶乱流而渡其妻随而止之不及遂堕河而死于是援箜篌而鼓之作公无渡河之曲声甚凄怆曲终亦投河而死子高还以其声语其妻丽玉丽玉伤之乃作箜篌而写其声名曰箜篌引】
公无渡河公竟渡河堕河而死当奈公何
【是哭是歌招魂欲起寥落四语意自怆人】
薤露歌
【亦曰泰山吟行丧歌崔豹古今注曰薤露蒿里并哀歌也本出田横门人横自杀门人伤之为作悲歌言人命奄忽如薤上露易曦灭也亦谓人死魂魄归於蒿里故有二章至孝武时李延年乃分二章为二曲薤露送王公贵人蒿里送士大夫庶人使挽柩者歌之亦呼为挽歌】
薤上露何易曦露曦明朝更复落人死一去何时归
蒿里曲
蒿里谁家地聚敛魂魄无贤愚鬼伯一何相催促人命不得少踟蹰
【二首长歌曼声甚於泣涕情至语故自伤】
董逃行
【崔豹古今注曰董逃歌後汉游童所作也终有董卓作乱卒以逃亡後人习之以为歌章乐府奏之以为警诫云】
吾欲上谒从高山山头危险道路难遥望五岳端黄金为阙班璘但见芝草叶落纷纷【一解】百鸟集来如烟山兽纷纶麟辟邪其端鵾鸡声鸣但见山兽援戏相拘攀【二解】小复前行玉堂未心怀流还传教出门来门外人何求所言欲从圣道求一得命延【三解】教敇凡吏受言采取神药若木端玉兎长跪捣药虾蟇丸奉上陛下一玉柈服此药可得神仙【四解】服尔神药莫不欢喜陛下长生老夀四面肃肃稽首天神拥护左右陛下长与天相保守【五解言之翩翩宛乎身履目击　韵甚老门外人何求所言此折腰句丈夫何在西击胡亦此语致】相逢行
相逢狭路间道隘不容车不知何年少夹毂问君家君家诚易知易知复难忘黄金为君门白玉为君堂堂上置樽酒作使邯郸倡中庭生桂树华灯何煌煌兄弟两三人中子为侍郎五日一来归道上自生光黄金络马头观者盈道傍入门时左顾但见双鸳鸯鸳鸯七十二罗列自成行音声何噰噰鹤鸣东西厢大妇织绮罗中妇织流黄小妇无所为挟瑟上高堂丈人且安坐调丝方未央
【梗槩仅存】
善哉行
来日大难口燥唇乾今日相乐皆当喜欢【一解】经历名山芝草飜飜仙人王乔奉药一丸【二解】自惜袖短内手知寒惭无灵辄以报赵宣【三解】月没参横北斗阑干亲交在门饥不及餐【四解】欢日尚少戚日苦多以何忘忧弹筝酒歌【五解】淮南八公要道不烦参驾六龙游戏云端【六解】
【是忧生语夀命无凭神仙怳忽亲知为乐聊以自娱六解云云深羡之而不得　意何促促语何奄奄】
西门行
出西门步念之今日不作乐当待何时逮为乐逮为乐当及时何能愁怫郁当复待来兹酿美酒炙肥牛请呼心所懽可用解忧愁人生不满百常怀千岁忧昼短苦夜长何不秉烛游游行去去如云除弊车羸马为自储
【淋漓击节游行去去如云除弊车羸马为自储意致骚骚勃发】
东门行
出东门不顾归来入门怅欲悲盎中无斗米储还视架上无悬衣拔劒东门去舍中儿女牵衣啼他家但愿富贵贱妾与君共餔糜上用仓浪天故下当用此黄口儿今非咄行吾去为迟白髪时下难久居
【激忼　提劒髪竪　白髪时下难久居一语痛愤欲絶】
妇病行
妇病连年累岁传呼丈人前一言当言未及得言不知泪下一何翩翩属累君两三孤子莫我儿饥且寒有过慎莫笡笞行当折摇思复念之乱曰抱时无衣襦复无里闭门塞牖舍孤儿到市道逢亲交泣坐不能起从乞求与孤买饵对交啼泣泪不可止我欲不伤悲不能已探怀中钱持授交入门见孤啼索其母抱徘徊空舍中行复尔耳弃置勿复道
【情事酸楚满抱　此情此语易当得秽更自简洁故自西汉标格】
孤儿行
【孤儿生行一曰孤儿行古词言孤儿为兄嫂所苦难与久居也歌録曰孤儿生行亦曰放歌行】
孤儿生孤子遇生命独当苦父母在时乘坚车驾驷马父母已去兄嫂令我行贾南到九江东到齐与鲁腊月来归不敢自言苦头多虮虱面目多尘大兄言办饭大嫂言视马上高堂行取殿下堂孤儿泪下如雨使我朝行汲暮得水来归手为错足下无扉怆怆履霜中多蒺藜拔断蒺藜肠月中怆欲悲泪下渫渫清涕累累冬无复襦夏无单衣居生不乐不如早去下从地下黄泉春气动草萌芽三月蚕桑六月收爪将是瓜车来到还家瓜车反覆助我者少?瓜者多愿还我蔕兄与嫂严独且急归当兴校计乱曰里中一何譊譊愿欲寄尺书将与地下父母兄嫂难与久居
【是孤儿语　读之觉啼泪万行】
艳歌何尝行
飞来双白鹄乃从西北方十十五五罗列成行妻卒被病行不能相随五里一返顾六里一徘徊吾欲衔汝去口噤不能开吾欲负汝去毛羽何摧颓乐哉新相知忧来生别离躇踌顾羣侣泪下不自知
【徘徊凄恻孤儿嫠妇放臣索友殆难为读】
艳歌行
翩翩堂前燕冬藏夏来见兄弟两三人流宕在他县故衣谁当补新衣谁当绽赖得贤主人览取为吾组夫壻从门来斜倚西北眄语卿且勿眄水清石自见石见何累累远行不如归
【水清石自见浅浅托喻人情大抵可见】
满歌行
为乐未几时遭时嶮巇逢此百罹伶丁荼毒愁苦难为遥望极辰天晓月移忧来填心谁当我知戚戚多思虑耿耿殊不宁祸福无形惟念古人逊位躬耕遂我所愿以兹自宁自鄙栖栖守此末荣暮秋烈风昔蹈沧海心不能安揽衣瞻夜北斗阑干星汉照我去自无他奉事二亲劳心可言穷逹天为智者不愁多为少忧安贫乐道师彼庄周遗名者贵子遐同游往者二贤名垂千秋饮酒歌舞乐复何须照视日月日月驰驱轗轲人间何有何无贪财惜费此一何愚凿石见火居代几时为当懽乐心得所喜安神养性得保遐期
【苕巢飘风不如卑栖陟阬登山不如履地此则稽康可以守身灵运可以永誉　暮愁烈风昔蹈沧海心不能安揽衣瞻夜北斗阑干星汉照我有此几回惊顾】
淮南王篇
【汉武帝故事曰淮南王安好神仙招方术之士能为云雨百姓传云淮南王得天子夀无极帝心恶之使觇王云能致神仙与共游处变化无常又能隐形飞行服气不食帝闻而喜欲受其道王不肯传帝怒将诛焉王知之出令与羣臣因不知所之乐府解题曰古词淮南王自言尊实言安仙去】
淮南王自言尊百尺高楼与天连後园凿井银作牀金瓶素绠汲寒浆汲寒浆饮少年少年窈窕何能贤扬声悲歌音絶天我欲渡河河无梁愿化双黄鹄还故乡还故乡入故里徘徊故乡苦身不已繁舞寄声无不泰徘徊桑梓游天外
伤歌行
【伤歌行侧调曲也古辞伤日月代谢年命遒尽絶离知友伤而作歌也】
昭昭素明月辉光烛我牀忧人不能寐耿耿夜何长微风吹闺闼罗帷自飘扬揽衣曳长带屣履下高堂东西安所之裴徊以旁徨春鸟飜南飞翩翩独翺翔悲声命俦匹哀鸣伤我肠感物怀所思泣涕忽沾裳伫立吐高吟舒愤诉穹苍
【坦衷摅写微加点缀曹氏父子优为之矣】
悲歌
悲歌可以当泣远望可以当归思念故乡郁郁累累欲归家无人欲渡河无船心思不能言肠中车轮转【悲歌可以当泣远望可以当归情至处无复余情此汉人苦构骚人任意摅写无此造作然二语实奇而奥】
前缓歌声
水中之马必有陆地之船但有意气不能自前心非木石荆根株数得复盖天当复思东流之水必有西上之鱼不在大小但有朝於复来长笛续短笛欲今皇帝陛下三千万
【水中之马必有陆地之船语奇而幻水中马陆地船世所不有情所不无自是兴情特甚】枯鱼过河泣
枯鱼过河泣何时悔复及作书与鲂鱮相教慎出入
杂歌
晨行梓道中梓叶相切磨与君别交中繣如新缣罗裂之有余丝吐之无还期
古八变歌
北风初秋至吹我章华台浮云多暮色似从崦嵫来枯桑鸣中林络纬响空堦翩翩飞蓬征怆怆游子怀故乡不可见长望始此回
【此诗絶似曹刘然曹刘无此径洁】
古歌
上金殿着玉樽延贵客入金门入金门上金堂东厨具肴膳椎牛烹猪羊主人前进酒弹瑟为清商投壶对弹棊博奕并复行朱火扬烟雾博山吐微香清樽发朱顔四坐乐且康今日乐相乐延年夀千霜
古歌
秋风萧萧愁杀人出亦愁入亦愁座中何人谁不怀忧令我白头故地多飈风树木何修修离家日趋远衣带日趋缓心思不能言肠中车轮转
【挺拔是西京语致】
铙歌十八曲
【崔豹古今注曰短箫铙歌军乐也黄帝使岐伯作所以建威扬德风敌劝士者也周礼所谓王大捷则令凯乐汉乐有黄门鼓吹天子所以晏乐羣臣也短箫铙歌鼓吹之一章尔亦以赐有功诸侯古今乐録曰汉鼓吹铙歌十八曲字多讹误又有务成玄云黄爵钓竿亦汉曲也其辞亡或云汉铙歌二十一无钓竿拥离亦曰翁离宋书乐志曰汉鼔吹铙歌十八篇按古今乐録皆声辞艶相杂不复可分沈约云乐人以音声相传训诂不可复解凡古乐録大字是辞细字是声声辞合写故致然耳】
朱鹭
【隋书乐志曰建鼓殷所作又栖翔鹭于其上不知何代所加然则汉曲盖因饰鼓以鹭而名曲焉谭苑醍醐云汉初有朱鹭之瑞故以鹭形饰鼓又以朱鹭名鼓吹曲也】
朱鹭鱼以乌【古与雅同叶音雅】路訾邪鹭何食食茄【古荷字】下不之食不以吐将以问诛【一作谏】者
思悲翁
思悲翁唐思夺我美人侵以遇悲翁也但我思蓬首【一作蕞】狗逐狡兎食交君枭子五枭母六拉沓高飞暮安宿
艾如张
【艾与刈同芟草也如读为而谷梁传曰艾兰以为防置旃以为辕门谓因蒐狩以习武事也兰香草也言艾草以为田之大防是也】
艾而张罗夷於何行成之四时和山出黄雀亦有罗雀以高飞奈雀何为此倚欲谁肯礞室
上之回
【汉书武帝纪曰元封四年冬十月行幸雍祠五畤通回中道遂北出萧关回中地在安定沈建乐府广题曰汉曲皆美当时之事按石关宫阙名近甘泉宫相如上林赋云蹷石关历封峦是也】
上之回所中益夏将至行将北以承甘泉宫寒暑德游石关望诸国月支臣匈奴服令从百官疾驱驰千秋万岁乐无极
翁离【一作拥离】
拥离趾中可筑室何用葺之蕙用兰拥离趾中
战城南
战城南死郭北野死不葬乌可食为我谓乌且为客豪野死谅不葬腐肉安能去子逃水深激激蒲苇冥冥枭骑战鬬死驽马徘徊鸣梁筑室何以南何以北禾黍不获君何食愿为忠臣安可得思子良臣良臣诚可思朝行出攻暮不夜归
巫山高
巫山高高以大淮水深难以逝我欲东归害梁不为我集无高曳水何梁汤汤回回临水远望泣下沾衣远道之人心思归谓之何
上陵
【古今乐録曰汉章帝元和中有宗庙食举六曲加重来上陵二曲为上陵食举後汉书礼仪志曰正月上丁祀南郊次北郊明堂高庙世祖庙谓之五供礼毕以次上陵西都旧有上陵东都之仪太官上食太常乐奏食举按古辞大略言神仙事不知与食举曲同否】
上陵何美美下津风以寒问客从何来言从水中央桂树为君船青丝为君笮木兰为君櫂黄金错其间沧海之雀赤翅鸿白雁随山林乍开乍合曾不知日月明醴泉之水光泽何蔚蔚芝为车龙为马览遨游四海外甘露初二年芝生铜池中仙人下来饮延夀千万岁
将进酒
将进酒乘太白辨佳【宋书作加】哉诗审搏【乐府诗集作博】放故歌心所作同隂气诗悉索使禹良工观者苦
君马黄
君马黄臣马苍二马同逐臣马良易之有騩【归愧二音】蔡有赭美人归以南驾车驰马美人伤我心佳人归以北驾车驰马佳人安终极
芳树
芳树日月君乱如於风芳树不上无心温而鹄三而为行临兰池心中怀我怅心不可匡目不可顾妬人之子愁杀人君有他心乐不可禁王将何似如孙如鱼乎悲矣
有所思
【按古今乐録曰汉大乐食举第七曲亦用之不知与此同否】
有所思乃在大海南何用问遗君双珠玳瑁簪用玉绍缭之闻君有他心拉杂摧烧之摧烧之当风扬其灰从今已往勿复相思相思与君絶鷄鸣狗吠兄嫂当知之妃呼豨秋风肃肃晨风颸东方须臾高知之
【铙歌矫劲如短劒强弓　秋风肃肃晨风颸东方须臾高知之似质誓语意】
雉子班
雉子班如此之干雉梁无以吾翁孺雉子知得雉子高蜚止黄鹄蜚之以千里王可思雄来蜚从雌视子趣一雉雉子车大驾马腾被王送行所中尧羊蜚从王孙行
圣人出
圣人出隂阳和美人出游九河佳人来騑离哉何驾六飞龙四时和君之臣明护不道美人哉宜天子免甘星巫乐甫始美人子含四海
上邪【一作雅】
上邪我欲与君相知长命无絶衰山无陵江水为竭冬雷震震夏雨雪天地合乃敢与君絶
临高台
临高台以轩下有清水清且寒江有香草目以兰黄鹄高飞离哉翻关弓射鹄令我主夀万年收中吾【刘履曰篇末收中吾三字其义未详疑曲调之余声如乐録所谓羊无夷伊那何之类】
【江有香草目以兰黄鹄高飞离哉翻古韵特胜凡诗有无意而佳者韵胜故也】
远如期
【一曰远期宋书乐志有晚芝曲沈约言旧史云诂不可解疑是汉远期曲也古今乐録曰汉太乐食举曲有远期至魏省之】
远如期益如夀处天左侧大乐万岁与天无极雅乐陈佳哉纷单于自归动如惊心虞心大佳万人还来谒者引乡殿陈累世未尝闻之增夀万年亦诚哉
石流【宋书作留】
石流凉阳凉石水流为沙锡以微河为香向始谿【宋书作】冷将风阳北逝肯无敢与于扬心邪怀兰志金安薄北方开留离兰
【附陌上桑青丝为笼系桂枝为笼鈎头上倭堕髻耳中明月珠缃绮为下裙紫绮为上襦此辞家陋习梁简文咏采桑丛台可怜妾当窗望飞蝶忌跌行衫领熨斗成裭襵下牀着珠佩捉镜安花镊不韵孰甚汉人有二语使君自有妇罗敷自有夫何温而栗】
【附宋子侯董娇娆洛阳城东路桃李生路傍花花自相对叶叶自相当此是汉人艶语】
【附鸡鸣桃生露井上李树生桃傍虫来啮桃根李树代桃殭树木身相代兄弟还相忘李代桃殭难解然不妨古意】
【附焦仲卿妻作絶不尔雅抑更繁絮谓世之传奇可】
古诗镜卷一

[book_title]古诗镜卷二
钦定四库全书
古诗镜卷二
明　陆时雍　编
汉第二
诗
【四言诗徘徊委折吞吐含情汉人剏为五言体直易就指陈叙述率意以之矣　诗先气格气格既具情性所到一往遂成意不在奇语不在异自然韵度宫商色高彛鼎西汉气沉格峻语不落晚深言浅言无所不可　西汉托体风人取材诸赋浓厚者层层蘂蘂稠密芬敷浅近者落落疎疎萧条高寄　诗之为道成於未言体裁素备随意兴成凡性邃者言超情深者语奥神理既妙形色自生不必临境之安排也　风雅性情西汉格力建安材具六朝华藻唐人韵调性情和雅格力高深材具敷腴华藻英韶韵调响振此其体以类分观由品别矣　汉魏言情六朝体物　汉魏絶不费思六朝絶不费力唐人絶不费事】
古诗十九首
【十九首深衷浅貌短语长情】
行行重行行与君生别离相去万余里各在天一涯道路阻且长会面安可知胡马依北风越鸟巢南枝相去日已远衣带日已缓浮云蔽白日游子不顾返思君令人老岁月忽已晚弃捐勿复道努力加餐饭
【一句一情一情一转行行重行行衷何绻也与君生别离情何惨也相去日已远衣带日已缓神何悴也浮云蔽白日游子不顾返怨何温也弃捐勿复道努力加餐饭前为废食今乃加餐亦无奈而自寛云耳衣带日已缓一语韵甚浮云蔽白日意有所指此诗人所为善怨　此诗含情之妙不见其情畜意之深不知其意】
青青河畔草郁郁园中柳盈盈楼上女皎皎当牕牖娥娥红粉妆纎纎出素手昔为倡家女今为荡子妇荡子行不归空牀难独守
【疎节亮音浅浅寄言深深道欵荡子行不归空牀难独守一语罄衷托出】
青青陵上栢磊磊涧中石人生天地间忽如远行客斗酒相娱乐聊厚不为薄驱车策驽马游戏宛与洛洛中何郁郁冠带自相索长衢罗夹巷王侯多第宅两宫遥相望双阙百余尺极宴娱心意戚戚何所迫
【物长人促首四语言之可慨极宴娱心意戚戚何所迫故为排荡转入无聊之甚】
今日良宴会欢乐难具陈弹筝奋逸响新声妙入神令德唱高言识曲听其真齐心同所愿含意俱未伸人生寄一世奄忽若飈尘何不策高足先据要路津无为守穷贱轗轲长苦辛
【忼慨激昂何不策高足先据要路津无为守穷贱轗轲长苦辛正是欲尔不得】
西北有高楼上与浮云齐交疏结绮牕阿阁三重堦上有弦歌声音响一何悲谁能为此曲无乃杞梁妻清商随风发中曲正徘徊一弹再三叹慷慨有余哀不惜歌者苦但伤知音稀愿为双鸿鹄奋翅起高飞
【抚衷徘徊四顾无侣不惜歌者苦但伤知音稀愿为双鸿鹄奋翅起高飞空中送情知向谁是言之令人悱恻】
涉江采芙蓉兰泽多芳草采之欲遗谁所思在远道还顾望旧乡长路漫浩浩同心而离居忧伤以终老【落落语致绵绵情绪　同心而离居忧伤以终老怅望何所言临风送怀抱此物何足贵但感别经时一语罄衷最为简会】
明月皎夜光促织鸣东壁玉衡指孟冬【补注云当作秋】衆星何历历白露沾野草时节忽复易秋蝉鸣树间玄鸟逝安适昔我同门友高举振六翮不念携手好弃我如遗迹南箕北有斗牵牛不负轭良无盘石固虚名复何益
【讽而不诽】
冉冉孤生竹结根泰山阿与君为新?兎丝附女萝兎丝生有时夫妇会有宜千里远结婚悠悠隔山陂思君令人老轩车来何迟伤彼蕙兰花含英扬光辉过时而不采将随秋草萎君亮执高节贱妾亦何为
【情何婉娈语何凄其】
庭中有奇树緑叶发华滋攀条折其荣将以遗所思馨香盈怀袖路远莫致之此物何足贵但感别经时
【末二语无聊自解眷眷申情】
迢迢牵牛星皎皎河汉女纎纎擢素手札札弄机杼终日不成章泣涕零如雨河汉清且浅相去复几许盈盈一水间脉脉不得语
【末二语就事微挑追情妙绘絶不费思一点】
回车驾言迈悠悠涉长道四顾何茫茫东风摇百草所遇无故物焉得不速老盛衰各有时立身苦不早人生非金石岂能长夀考奄忽随物化荣名以为宝
【王元美尝论此云奄忽随物化荣名以为宝不得已而托之名千秋万岁後荣名安所之名亦无归矣又不得已而归之酒曰不如饮美酒被服纨与素至於被服纨素其趣愈卑而其情益可悯矣所遇无故物焉得不速老语素而老】
东城高且长逶迤自相属回风动地起秋草萋已緑四时更变化岁暮亦何速晨风怀苦心蟋蟀伤局促荡涤放情志何为自结束燕赵多佳人美者顔如玉被服罗裳衣当户理清曲音响一何悲弦急知柱促驰情整巾带沉吟聊踯躅思为双飞燕衔泥巢君屋
【东城高且长至何为自结束旧作一首语意自是歇後故当合燕赵多佳人为一首景驶年催牢落莫偶所以托念佳人衔泥巢屋是则荡情放志之所为矣局促不申祗以自苦百年有尽无谓也思为双飞燕衔泥巢君屋驰情几往敛襟怃然语最贵美至闲情则滥矣故同言异致诗之所用端在此耳】
驱车上东门遥望郭北墓白杨何萧萧松栢夹广路下有陈死人杳杳即长暮濳寐黄泉下千载永不寤浩浩隂阳移年命如朝露人生忽如寄夀无金石固万岁更相送贤圣莫能度服食求神仙多为药所误不如饮美酒被服纨与素
【汉人诗多含情不露】
去者日以疎来者日以亲出郭门直视但见丘与坟古墓犁为田松栢摧为薪白杨多悲风萧萧愁杀人思还故里闾欲归道无因
【失意悠悠不觉百感俱集羇旅廓落怀此首丘若富贵而思故乡不若是之语悴而情悲也　此诗其来无端其止无尾　去者日以疎来者日以亲语特感伤　白杨多悲风萧萧愁杀人可补骚余未尽】
生平不满百常怀千岁忧昼短苦夜长何不秉烛游为乐当及时何能待来兹愚者爱惜费但为後世嗤仙人王子乔难可与等期
【起四句名语剏获末二句将前意一喷再醒为乐当及时何能待来兹念此已是怃然至读少年不努力老大徒伤悲益嗟叹自失乃知此言无不可感】
凛凛岁云暮蝼蛄夕鸣悲凉风率已厉游子寒无衣锦衾遗洛浦同袍与我违独宿累长夜梦想见容辉良人惟古欢枉驾惠前绥愿得常巧笑携手同车归既来不须臾又不处重闱亮无晨风翼焉能凌风飞眄睐以适意引领遥相睎徙倚怀感伤垂涕沾双扉
【此篇直而不倨以含情未罄】
孟冬寒气至北风何惨栗愁多知夜长仰观衆星列三五明月满四五蟾兎缺客从远方来遗我一书札上言长相思下言久离别置书怀袖中三岁字不灭一心抱区区惧君不识察
【末四语古人深於造情善造情者如身履其境而有其事古人所以善於立言】
客从远方来遗我一端绮相去万余里故人心尚尔文彩双鸳鸯裁为合欢被着【掌吕反】以长相思缘以结不解以胶投漆中谁能别离此
【极纒绵之致】
明月何皎皎照我罗牀帏忧愁不能寐揽衣起徘徊客行虽云乐不如早旋归出户独彷徨愁思当告谁引领还入房泪下沾裳衣
【隐隐衷澹澹语读之寂历自恢】
【凡诗深言之则浓浅言之则淡故浓淡别无二道诗之妙在托托则情性流而道不穷矣风人善托西汉饶得此意故言之形神俱动流变无方夫岂惟诗比干之狂虞仲之逸一以是道行之屈原愤而死则直槁矣夫所谓托者正之不足而旁行之直之不能而曲致之情动於中郁勃莫已而势又不能自逹故托为一意托为一物托为一境以出之故其言直而不讦曲而不洿也　十九首谓之风余谓之诗母】
古诗
上山采蘼芜下山逢故夫长跪问故夫新人复何如新人虽言好未若故人姝顔色类相似手爪不相如新人从门入故人从阁去【叶丘於切】新人工织缣故人工织素【叶孙租切】织缣日一匹织素五丈【一作尺】余将缣来比素新人不如故
【织缣织素此诗人托语】
悲与亲友别气结不能言赠子以自爱道远会见难人生无几时颠沛在其间念子弃我去新心有所欢结志青云上何时复来还
【恳欵特至语语披情赠子以自爱一语特珍】
兰若生春阳涉冬犹盛滋愿言追昔爱情欵感四时美人在云端天路隔无期夜光照玄隂长叹念所思谁谓我无忧积念发狂痴
【结二句落语得掉】
古诗
十五从军征八十始得归道逢乡里人家中有阿谁遥望是君家松栢冢累累兎从狗窦入雉从梁上飞中庭生旅谷井上生旅葵烹谷持作饭采葵持作羮羮饭一时熟不知贻阿谁出门东向望泪落沾我衣
【直而肆似乐府语意】
新树兰蕙葩杂用杜蘅草终朝采其华日暮不盈抱采之欲遗谁所思在远道馨香易销歇繁华会枯槁怅望何所言临风送怀抱【一云嘿嘿何所言当是嘿嘿故胜】
【末二语一往欲絶】
古诗一首
步出城东门遥望江南路前日风雪中故人从此去我欲渡河水河水深无梁愿为双黄鹄高飞还故乡
【前日风雪中故人从此去言之可思】
苏武【字子卿京兆人武帝天汉二年以中郎将使匈奴十九年不屈节会昭帝与匈奴和亲得归汉拜为典属国宣帝神爵二年卒】
【苏武纒绵李陵简摰】
诗四首
骨肉缘枝叶结交亦相因四海皆兄弟谁为行路人况我连枝树与子同一身昔为鸳与鸯今为参与辰昔者常相近邈若胡与秦谁念当乖离恩情日以新鹿鸣思野草可以喻嘉宾我有一尊酒欲以赠远人愿子留斟酌叙此平生亲
结发为夫妻恩爱两不疑欢娱在今夕燕婉及良时征夫怀往路起视夜何其【音基】参辰皆已没去去从此辞行役在战塲相见未有期握手一长叹泪为生别滋努力爱春华莫忘欢乐时生当复来归死当长相思
【情苦爱至语努力爱春华莫忘欢乐时纾愁兹华存其胜具即萱草树背弗药於此努力二字特妙】
黄鹄一远别千里顾徘徊胡马失其羣思心常依依何况双飞龙羽翼临当乖幸有弦歌曲可以喻中怀请为游子吟泠泠一何悲丝竹厉清声慷慨有余哀长歌正激烈中心怆以摧欲展清商曲念子不得归俛仰内伤心泪下不可挥愿为双黄鹄送子俱远飞
【语致繁复情至故自不觉】
烛烛晨明月馥馥秋兰芳芬馨良夜发随风闻我堂征夫怀远路游子恋故乡寒冬十二月晨起践严霜俯观江汉流仰视浮云翔良友远别离各在天一方山海隔中州相去悠且长嘉会难再遇欢乐殊未央愿言崇令德随时爱景光
李陵【字少卿广之孙也为骑都尉天汉中将步卒五千击匈奴转鬬矢尽遂降虏单于以女妻之立为右校王在匈奴二十余年卒】
与苏武诗三首
良时不再至离别在须臾屏营衢路侧执手野踟蹰仰视浮云驰奄忽互相踰风波一失所各在天一隅长当从此别且复立斯须欲因晨风发送子以贱躯
【苏李敌体酬和欢娱在今夕燕婉及良时良时不再至离别在须臾只二语千情万恨握手一长叹泪为生别滋长当从此别且复立斯须当前实历不容拟议】
【思为双飞燕衔泥巢君屋情思嫣然欲因晨风发送子以贱躯衷怀亢往然飞燕更深以风味之独饶也】
携手上河梁游子暮何之徘徊蹊路侧悢悢不能辞行人难久留各言长相思安知非日月弦望自有时努力崇明德皓首以为期
【携手上河梁游子暮何之神境自然语更饶韵安知非日月弦望自有时爱至望外生情　樽酒叙衷晨风送远俱无奈语若酒可解愁则中山一壶可敌黄金万镒矣顾安得此以消别情】
嘉会难再遇三载为千秋临河濯长缨念子怅悠悠远望悲风至对酒不能酬行人怀往路何以慰我愁独有盈觞酒与子结绸缪
司马相如【字长卿成都人以赀为郎事孝景帝为武骑常侍因病免後武帝召为郎以辞赋得幸常有消渇病既免家居茂陵史称其多识博物蔚为辞章赋颂之首】
封禅颂
【史记曰长卿病甚武帝使所忠往求其书及至长卿已卒其妻曰长卿未死时为一卷书曰有使来求书奏之其遗札书言封禅事所忠奏焉】
自我天覆云之油油甘露时雨厥壤可游滋液渗漉何生不育嘉谷六穗我穑曷蓄非唯雨之又润泽之非唯徧之我汜布濩之万物熙熙怀而慕思名山显位望君之来君乎君乎侯不迈哉般般之兽乐我君圃白质黑章其仪可嘉旼旼穆穆君子之态盖闻其声今观其来厥涂靡从天瑞之徵兹亦於舜虞氏以兴濯濯之麟游彼灵畤孟冬十月君徂郊祀驰我君舆帝用享祉三代之前盖未尝有宛宛黄龙兴德而升采色炫燿焕炳煇煌正阳显见觉悟黎蒸於传载之云受命所乘厥之有章不必谆谆依类托寓谕以封峦
【颂之体穆以渊相如封禅出之便便时多谀言有德君于故所不道不然以此篇之体大思精亦駸駸乎雅颂之俦矣　汉人劲骨深衷司马氏出之芳润生情生色神与之沛】
卓文君
乐府
白头吟
【西京杂记曰司马相如将聘茂陵人女为妾文君作白头吟以自絶相如乃止】
皑如山上雪皎若云间月闻君有两意故来相决絶今日斗酒会明旦沟水头躞蹀御沟上沟水东西流凄凄复凄凄嫁娶不须啼愿得一心人白头不相离竹竿何嫋嫋鱼尾何簁簁男儿重意气何用钱刀为
【文君骄怨　白头吟意气悍然决裂殆尽愿得一心人白头不相离此身已久属长卿顾安所得而誓不离耶鱼不受饵竿长何为男儿重意气何用钱刀为似诮长卿富易妻也】
班媫妤【左曹越骑校尉况之少女有才学成帝选入宫以为媫妤後赵飞燕譛其呪诅考问之上善其对遂求供养太后长信宫】
乐府
怨歌行
新制齐纨素皎洁如霜雪裁成合欢扇团团似明月出入君怀袖动摇微风发常恐秋节至凉飈夺炎热弃捐箧笥中恩情中道絶
【言之愔愔读之黯黯　情检语素絶去矜饰所称雅音可想见其为人矣】
古诗镜卷二

[book_title]古诗镜卷三
<集部,总集类,古诗镜>
钦定四库全书
古诗镜卷三
明　陆时雍　编
汉第三
张衡【字平子南阳西鄂人安帝时徵拜为郎中再迁太史令顺帝阳嘉中迁侍中宦官惧其毁已共谗之出为河间王相三年上书乞骸骨徵拜尚书卒】
诗
四愁诗【并序】
张衡不乐久处机密阳嘉中出为河间相时国王骄奢不遵法度又多豪右并兼之家衡下车治威严能内察属县奸猾行巧刼皆密知名下吏收捕尽服擒诸豪侠游客悉惶惧逃出境郡中大治争讼息狱无系囚时天下渐弊郁郁不得志为四愁诗效屈原以美人为君子以珍宝为仁义以水深雪雰为小人思以道术为报贻於时君而惧谗邪不得以通其辞曰
一思曰我所思兮在太山欲往从之梁父艰侧身东望涕沾翰美人赠我金错刀何以报之英琼瑶路远莫致倚逍遥何为怀忧心烦劳
二思曰我所思兮在桂林欲往从之湘水深侧身南望涕沾襟美人赠我金琅玕何以报之双玉盘路远莫致倚惆怅何为怀忧心烦伤
三思曰我所思兮在汉阳欲往从之陇阪长侧身西望涕沾裳美人赠我貂襜【蚩占反】褕何以报之明月珠路远莫致倚踟蹰何为怀忧心烦纡
四思曰我所思兮在鴈门欲往从之雪雰雰侧身北望涕沾中美人赠我锦绣段何以报之青玉案路远莫致倚增叹何为怀忧心烦惋【乌玩反】
【矫矫有西京之致】
【附同声歌格力稍衰更敷布有余情欵不足隐隐开建安之渐　邂逅承际会得充君後房情好新交接恐栗若探汤不才勉自竭贱妾职所当绸缪主中馈奉礼助烝尝思为苑蒻席在下蔽匡牀愿为罗衾懤在上卫风霜洒扫清枕席鞮芬以狄香重户结金扃高下华灯光衣解巾粉御列图陈枕张素女为我师仪态盈万方衆夫所希见天老教轩皇乐莫斯夜乐没齿焉可忘】
蔡邕【字伯喈陈留圉人也性笃孝建宁中辟司徒乔玄府出补河平长召拜郎中校书东观迁议郎灵帝崩董卓为司空辟邕迁尚书侍中及卓被诛王允收邕付廷尉遂死狱中】
乐府
饮马长城窟行
青青河边草绵绵思远道远道不可思宿昔梦见之梦见在我旁忽觉在他乡他乡各异县辗转不可见枯桑知天风海水知天寒入门各自媚谁肯相为言客从远方来遗我双鲤鱼呼童烹鲤鱼中有尺素书长跪读素书书中竟何如上有加餐食下有长相忆
【起二语托兴自然枯桑知天风海水知天寒取喻既佳痛语自别张华巢居知风寒穴处识隂雨则索然无味矣长跪读素书书中竟何如上有加餐食下有长相忆此为故人代寛或以自遗或以自诱此诗人之善托也】
诗
翠鸟
庭陬有若榴緑叶含丹荣翠鸟时来集振翼修形容回顾生碧色动揺扬缥青幸脱虞人机得亲君子庭驯心托君素雌雄保百龄
【标格亭亭】
秦嘉【字士会陇西人】
留郡赠妇诗三首【并序】
嘉为上郡掾其妻徐淑寝疾还家不获面别赠诗云尔
人生譬朝露居世多屯蹇忧艰常早至欢会常苦晚念当奉时役去尔日遥远遣车迎子还空往复空返省书情凄怆临食不能饭独坐空房中谁与相劝勉长夜不能眠伏枕独辗转忧来如循环匪席不可卷
皇灵无私亲为善荷天禄伤我与尔身少小罹?独既得结大义欢乐苦不足念当远离别思念叙欵曲河广无舟梁道近隔丘陆临路怀惆怅中驾正踯躅浮云起高山悲风激深谷良马不回鞍轻车不转毂鍼药可屡进愁思难为数贞士笃终始恩义不可促
肃肃仆夫征锵锵扬和铃清晨当引迈束带待鸡鸣顾看空室中髣髴想姿形一别怀万恨起坐为不宁何用叙我心遗思致欵诚宝钗好耀首明镜可鉴形芳香去垢秽素琴有清声诗人感木瓜乃欲答瑶琼愧彼赠我厚慙此往物轻虽知未足报贵用叙我情
【诗可代札情欵具存】
蔡琰【字文姬邕之女也博学有才辩适河东卫仲道夫亡无子归宁于家兴平中天下丧乱姬为胡骑所获没於南匈奴左贤王在胡中十二年生二子曹操痛邕无嗣乃遣使者以金璧赎之而重嫁陈留董祀】
悲愤诗二首
【後汉书琰归董祀後感伤乱离追怀悲愤作诗二章】
汉季失权柄董卓乱天常志欲图簒弑先害诸贤良逼迫迁旧邦拥主以自强海内兴义师欲共讨不祥车衆来东下金甲耀日光平土人脆弱来兵皆胡羌猎野围城邑所向悉破亡斩截无孑遗尸骸相牚【直庚反】拒马边县男头马後载妇女长驱西入关迥路险且阻还顾邈冥冥肝脾为烂腐所略有万计不得令屯聚或有骨肉俱欲言不敢语失意几微间辄言毙降虏要当以亭刃我曹不活汝岂复惜性命不堪其詈骂或便加棰杖毒痛参并下旦则号泣行夜则悲吟坐欲死不能得欲生无一可彼苍者何辜乃遭此戹祸边荒与华异人俗少义理处所多霜雪胡风春夏起翩翩吹我衣肃肃入我耳感时念父母哀叹无穷已有客从外来闻之常欢喜迎问其消息辄复非乡里邂逅徼时愿骨肉来迎已已得自解免当复弃儿子天属缀人心念别无会期存亡永乖隔不忍与之辞儿前抱我颈问母欲何之人言母当去岂复有还时阿母常仁恻今何更不慈我尚未成人奈何不顾思见此崩五内恍惚生狂痴号泣手抚摩当发复回疑兼有同时辈相送告离别慕我独得归哀叫声摧裂马为立踟蹰车为不转辙观者皆歔欷行路亦呜咽去去割情恋遄征日遐迈悠悠三千里何时复交会念我出腹子胷臆为摧败既至家人尽又复无中外城郭为山林庭宇生荆艾白骨不知谁从横莫覆盖出门无人声豺狼号且吠??对孤景怛咤糜肝肺登高远眺望魂神忽飞逝奄若夀命尽旁人相寛大为复强视息虽生何聊赖托命於新人竭心自勖厉流离成鄙贱常恐复捐废人生几何时怀忧终年岁
嗟薄祜兮遭世患宗族殄兮门户单身执略兮入西关历险阻兮之羌蛮山谷眇兮路漫漫眷东顾兮但悲叹冥当寝兮不能安饥当食兮不能餐常流涕兮皆不乾薄志节兮念死难虽苟活兮无形顔惟彼方兮远阳精隂气凝兮雪夏零沙漠壅兮尘冥冥有草木兮春不荣人似禽兮食臭腥言兜离兮状窈停岁聿暮兮时迈征夜悠长兮禁门扃不能寐兮起屏营登胡殿兮临广庭玄云合兮翳月星北风厉兮肃泠泠胡笳动兮边马鸣孤鴈归兮声嘤嘤乐人兴兮弹琴筝音相和兮悲且清心吐思兮胷愤盈欲舒气兮恐彼惊含哀咽兮涕沾?家既迎兮当归宁临长路兮捐所生儿呼母兮啼失声我掩耳兮不忍听追持我兮走??顿复起兮毁顔形还顾之兮破人情心怛絶兮死复生
【不作悲愤悲愤具见实境自成不可复过或有骨肉俱欲言不敢语何其痛絶纵有他语总不足道流离成鄙贱常恐复捐废人生几何时怀忧终年岁深衷隐曲何易为人道之　玄云合兮翳月星北风厉兮肃泠泠胡笳动兮边马鸣孤鴈归兮声嘤嘤乐人兴兮弹琴筝音相和兮悲且清心吐思兮胷愤盈欲舒气兮恐彼惊胡笳马嘶歌与争劲清厉之气出登楼甚远】
胡笳十八拍
我生之初尚无为我生之後汉祚衰天不仁兮降乱离地不仁兮使我逢此时干戈日寻兮道路危民卒流亡兮共哀悲烟尘蔽野兮胡虏盛志意乖兮节义亏对殊俗兮非我宜遭恶辱兮当告谁笳一会兮琴一拍心愤怨兮无人知
戎羯逼我兮为室家将我行兮向天涯云山万重兮归路遥疾风千里兮扬尘沙人多暴猛兮如虺蛇控弦被甲兮为骄奢两拍张弦兮弦欲絶志摧心折兮自悲嗟越汉国兮入胡城亡家失身兮不如无生氊裘为裳兮骨肉震惊羯羶为味兮枉遏我情鞞鼓喧兮从夜达明胡风浩浩兮暗塞营伤今感昔兮三拍成衔悲畜恨兮何时平
无日无夜兮不思我乡土禀气含生兮莫过我最苦天灾国乱兮人无主唯我薄命兮没戎虏殊俗心异兮身难处嗜欲不同兮谁可与语?思涉历兮多艰阻四拍成兮益凄楚
鴈南征兮欲寄边声鴈北归兮为得汉音鴈飞高兮邈难?空断肠兮思愔愔攅眉向月兮抚雅琴五拍泠泠兮意弥深
氷霜凛凛兮身苦寒饥对肉酪兮不能餐夜闻陇水兮声呜咽朝见长城兮路沓漫追思往日兮行李难六拍悲来兮欲罢弹
日暮风悲兮边声四起不知愁心兮说向谁是原野萧条兮烽戍万里俗贱老弱兮少壮为美逐有水草兮安家葺垒牛羊满野兮聚如蜂蚁草尽水竭兮羊马皆徒七拍流恨兮恶居於此
为天有眼兮何不见我独漂流为神有灵兮何事处我天南海北头我不负天兮天何配我殊匹我不负神兮神何殛我越荒州制兹八拍兮拟俳优何知曲成兮心转愁
天无涯兮地无边我心愁兮亦复然生倏忽兮如白驹之过隙然不得欢乐兮当我之盛年怨兮欲问天天苍苍兮上无缘举头仰望兮空云烟九拍怀情兮谁与传城头烽火不曾灭疆场征战何时歇杀气朝朝冲塞门胡风夜夜吹边月故乡隔兮音尘絶哭无声兮气将咽一生辛苦兮缘离别十拍悲深兮泪成血
我非贪生而恶死不能捐身兮心有以生仍冀得兮归桑梓死当埋骨兮长已矣日居月诸兮在戎垒胡人宠我兮有二子鞠之育之兮不羞耻愍之念之兮生长边鄙十有一拍兮因兹起哀响纒绵兮彻心髓
东风应律兮暖气多知是汉家天子兮布阳和羌胡蹈舞兮共讴歌两国交懽兮罢兵戈忽遇汉使兮称近诏遣千金兮赎妾身喜得生还兮逢圣君嗟别稚子兮会无因十有二拍兮哀乐均去住两情兮难具陈
不谓残生兮却得旋归抚抱胡儿兮泣下沾衣汉使迎我兮四牡騑騑号失声兮谁得知与我生死兮逢此时愁为子兮日无光辉焉得羽翼兮将汝归一步一远兮足难移魂消影絶兮恩爱遗十有三拍兮弦急调悲肝肠搅刺兮人莫我知
身归国兮儿莫之随心悬悬兮长如饥四时万物兮有盛衰唯我愁苦兮不暂移山高地阔兮见汝无期更深夜阑兮梦汝来斯梦中执手兮一喜一悲觉後痛吾心兮无休歇时十有四拍兮涕泪交垂河水东流兮心是思
十五拍兮节调促气填胷兮谁识曲处穹庐兮偶殊俗愿得归来兮天从欲再还汉国兮懽心足心有怀兮愁转深日月无私兮曾不照临子母分离兮意难任同天隔越兮如商参生死不相知兮何处寻
十六拍兮思茫茫我与儿兮各一方日东月西兮徒相望不得相随兮空断肠对萱草兮忧不忘弹鸣琴兮情何伤今别子兮归故乡旧怨平兮新怨长泣血仰头兮诉苍苍胡为生兮独罹此殃
十七拍兮心鼻酸关山阻修兮行路难去时怀土兮心无绪来时别儿兮思漫漫塞上黄蒿兮枝枯叶乾沙场白骨兮刀痕箭瘢风霜凛凛兮春夏寒人马饥豗兮筋力单岂知重得兮入长安叹息欲絶兮泪阑干
胡笳本自出胡中缘琴翻出音律同十八拍兮曲虽终响有余兮思无穷是知丝竹微妙兮均造化之功哀乐各随人心兮有变则通胡与汉兮异域殊风天与地隔兮子西母东苦我怨气兮浩於长空六合虽广兮受之应不容
【十八拍矢音成响凭胷摅写语自高岸　羯羶为味兮枉遏我情诗谓虽无嘉殽式食庶几想当不尔此语苍然入雅　烟尘蔽野兮胡虏盛志意乖兮节义亏想其解弦读史几为反頋平生　控弦被甲兮为骄奢胡人射猎相夸骄奢二字最有生色嗜欲不同兮谁可与语本情隐隐逗之倏忽兮如白驹之过隙然不得欢乐兮当我生之盛年此语吐露转剧日暮风悲兮边声四起不知愁心兮说向谁是自是无聊我非贪生而恶死不能捐身兮有以生仍冀得兮还桑梓死当埋骨兮长已矣斯言乃转调也　塞上黄蒿兮枝枯叶乾沙场白骨兮刀痕箭瘢所谓去骚得汉语最高古　杀气朝朝冲塞门胡风夜夜吹边月复似初唐声调　称说虏俗甚恶之甚贱之其於两儿抑何眷眷天下岂有无父之子文姬何自苦也】
苏伯玉妻
盘中诗
山树高鸟鸣悲泉水深鲤鱼肥空仓鹊常苦饥吏人妇会夫希出门望见白衣谓当是而更非还入门中心悲北上堂西入阶急机绞杼声催长叹息当语谁君有行妾念之出有日还无期结巾带长相思君忘妾未知之妾忘君罪当治妾有行宜知之黄者金白者玉高者山下者谷姓者苏字伯玉人才多知谋足家居长安身在蜀何惜马蹄归不数羊肉千斤酒百斛令君马肥麦与粟今时人知四足与其书不能读当从中央周四角
【古而隽非巧心慧口不能办此】
孔融【字文举鲁国人孔子之後少有重名举高第为侍御史迁虎贲中郎将以忤董卓转议郎出为北海太守累迁太中大夫数以书争曹操为操所害】
杂诗
远送新行客岁暮乃来归入门望爱子妻妾向人悲闻子不可见日已濳光辉孤坟在西北常念君来迟褰裳上墟丘但见蒿与薇白骨归黄泉肌体乘尘飞生时不识父死後知我谁孤魂游穷暮飘飘安所依人生图孠息尔死我念追俛仰内伤心不觉泪沾衣人生自有命但恨生日希
失题
归家酒债多门客粲成行高谈满四座一日倾千觞【又云座上客长满樽中酒不空】
【附孔北海鲁国一男子临终诗一何意气萎薾乃尔多言令事败器漏苦不密岂其亦有悔心生存多所虑长寝万事毕其谓一死遂足毕念耶天下事其谁任之当年意气归之何所】
古絶句四首
藁砧今何在山上复有山何当大刀头破镜飞上天日暮秋云隂江水清且深何用通音信莲花玳瑁簪菟丝从长风根茎无断絶无情尚不离有情安可别南山一树桂上有双鸳鸯千年长交颈欢爱不相忘
古歌
高田种小麦终久不成穗男儿在他乡焉得不憔悴
古五杂组诗
五杂组冈头草往复还车马道不获已人将老
古诗镜卷三

[book_title]古诗镜卷四
钦定四库全书
古诗镜卷四
明　陆时雍　编
魏第一
【建安诗高华胜而况挚稀物色繁而情性寡　汉人修耸魏氏铺排　诗以婉而深婉则多风直则寡致建安多坐此病】
武帝【姓曹讳操字孟德沛国谯人汉举孝亷为郎历位丞相封魏王後其子丕代汉追諡曰武皇帝庙号太祖】
【孟德老而卓语多肮脏之气】
乐府
短歌行
对酒当歌人生几何譬如朝露去日苦多慨当以慷忧思难忘何以解忧唯有杜康青青子衿悠悠我心但为君故沉吟至今呦呦鹿鸣食野之苹我有嘉宾鼓瑟吹笙明明如月何时可掇忧从中来不可断絶越陌度阡枉用相存契阔谈讌心念旧恩月明星稀乌鹊南飞绕树三匝何枝可依山不厌高海不厌深周公吐哺天下归心
【耸然高峙絶无缘傍　壮士搔首语不入绮罗丽句老气酷烈扑人】
步出东西门行
云行雨步超越九江之臯临观异同心意怀游豫不知当复何从经过至我碣石心惆怅我东海【云行至此为艳】
神龟虽夀犹有竟时螣蛇乘雾终为土灰老骥伏枥志在千里烈士暮年壮心不已盈缩之期不但在天养怡之福可得永年幸甚至哉歌以咏志
右龟虽夀
【老骥语无他奇何故千古称赏祗本色披撝不容复过】
苦寒行
北上太行山艰哉何巍巍羊肠坂诘屈车轮为之摧树木何萧瑟北风声正悲熊罴对我蹲虎豹夹路啼谿谷少人民雪落何霏霏延颈长叹息远行多所怀我心何怫郁思欲一东归水深桥梁絶中路正徘徊迷惑失故路薄暮无宿栖行行日已远人马同时饥担囊行取薪斧冰持作糜悲彼东山诗悠悠使我哀
却东西门行
鸿鴈出塞北乃在无人乡举翅万里余行止自成行冬节食南稻春日复北翔田中有转蓬随风远飘扬长与故根絶万岁不相当奈何此征夫安得去四方戎马不解鞍铠甲不离旁冉冉老将至何时反故乡神龙藏深泉猛兽步高冈狐死归首丘故乡安可忘
文帝【讳丕字子桓太祖长子八岁能属文建安十六年为五官中郎将二十二年立为魏太子太祖薨嗣位为丞相魏王称受汉禅遂即帝位】
【子桓优柔和美读之齿犹余芬昔人谓其质如美媛信然　子桓诗顾盼生姿】
乐府
善哉行
上山采薇薄暮苦饥谿谷多风霜露沾衣【一解】野雉羣雊猿猴相追还望故乡郁何垒垒【二解】高山有崖林木有枝忧来无方人莫之知【三解】人生如寄多忧何为今我不乐岁月如驰【四解】汤汤川流中有行舟随波转薄有似客游【五解】策我良马被我轻裘载驰载驱聊以忘忧【六解】
【悠扬澹荡似罗绮靡风汤汤四语极自在之致】
燕歌行二首
秋风萧瑟天气凉草木摇落露为霜羣燕辞归鴈南翔念君客游思断肠慊慊思归恋故乡君何淹留寄他方贱妾??守空房忧来思君不敢忘不觉泪下沾衣裳援琴鸣弦发清商短歌微吟不能长明月皎皎照我牀星汉西流夜未央牵牛织女遥相望尔独何辜限河梁别日何易会日难山川悠远路漫漫郁陶思君未敢言寄声浮云往不还涕零雨面毁形顔谁能怀忧独不叹展诗清歌聊自寛乐往哀来摧心肝耿耿伏枕不能眠披衣出户步东西悲风清厉秋气寒罗帏徐动经秦轩仰戴星月观云间飞鸟晨鸣声可怜留连顾怀不自存【宛转摧藏一言一绪居然汉始之音　忧来思君不敢忘何言之拳拳仰戴星月观云间飞鸟晨鸣声可怜留连顾怀不自存不觉形神俱往矣】
陌上桑
弃故乡离室宅远从军旅万里客披荆棘求阡陌侧足独窘步路局窄虎豹噑动鸡惊禽失羣鸣相索登南山奈何蹈盘石树木丛生郁差错寝蒿草?松栢涕泣雨面沾枕席伴旅单稍稍日零落惆怅窃自怜相痛惜
【郁屈悲壮有淮南招隐之余】
秋胡行
朝与佳人期日夕殊不来嘉肴不尝旨酒停杯寄言飞鸟告余不能俯折兰英仰结桂枝佳人不在结之何为从尔何所之乃在大海隅灵若道言贻尔明珠企予望之步立踟蹰佳人不来何得斯须
【倚徙踌蹰有卫风静女之致】
大墙上蒿行
阳春无不长成草木羣类随大风起零落若何翩翩中心独立一何?四时舍我驱驰今我隐约欲何为人生居天壤间忽如飞鸟栖枯枝我今隐约欲何为适君身体所服何不恣君口腹所尝冬被貂鼲温煖夏当服绮罗轻凉行力自苦我将欲何为不及君少壮之时乘坚车策肥马良上有沧浪之天今我难得久来视下有蠕蠕之地今我难得久来履何不恣意遨游从君所喜带我宝劒今尔何为自低昂悲丽平壮观白如积雪利如秋霜駮犀标首玉琢中央帝王所服辟除凶殃御左右奈何致福祥吴之辟闾越之步光楚之龙泉韩有墨阳苗山之铤羊头之钢知名前代咸自谓丽且美曾不知君劒良绮难忘冠青云之崔嵬纎罗为缨饰以翠翰既美且轻表容仪俯仰垂光荣宋之章甫齐之高冠亦自谓美盖何足观排金铺坐玉堂风尘不起天气清凉奏桓瑟舞赵倡女娥长歌声恊宫商感心动耳荡气回肠酌桂酒鱠鲤鲂与佳人期为乐康前奉玉巵为我行觞今日乐不可忘乐未央为乐常苦迟岁月逝忽若飞何为自苦使我心悲
【一往生韵流注其间】
艳歌何尝行
何尝快独无忧但当饮醇酒炙肥牛【一解】长兄为二千石中兄被貂裘【二解】小弟虽无官爵鞍马往来王侯长者游【三解】但当在王侯殿上快独摴蒱六博对坐弹棋【四解】男儿居世各当努力?迫日暮殊不久留【五解】少小相触抵寒苦常相随忿恚安足诤吾中道与卿共别离约身奉事君礼节不可亏上惭沧浪之天下顾黄口小儿奈何复老心皇皇独悲谁能知【少小下为趋前为□】
【酣畅跌荡】
诗
於谯作
清夜延贵客明烛发高光丰膳漫星陈旨酒盈玉觞弦歌奏新曲游响拂丹梁余音赴迅节慷慨时激扬献酬纷交错雅舞何锵锵罗缨从风飞长劒自低昂穆穆衆君子和合同乐康
芙蓉池作
乘辇夜行游逍遥步西园双渠相溉灌嘉木绕通川卑枝拂羽盖修条摩苍天惊风扶轮毂飞鸟翔我前丹霞夹明月华星出云间上天垂光彩五色一何鲜夀命非松乔谁能得神仙遨游快心意保已终百年
於玄武陂作
兄弟共行游驱车出西城野田广开辟川渠互相经黍稷何郁郁流波激悲声菱芡覆緑水芙蓉发丹荣柳垂重?緑向我池边生乘渚望长洲羣鸟讙譁鸣萍藻泛滥浮澹澹随风倾忘忧共容与畅此千秋情
【五言诸作风味气韵贵美殊不可言】
杂诗二首
漫漫秋夜长烈烈北风凉辗转不能寐披衣起彷徨彷徨忽已久白露沾我裳俯视清水波仰看明月光天汉回西流三五正纵横草虫鸣何悲孤鴈独南翔郁郁多悲思绵绵思故乡愿飞安得翼欲济河无梁向风长叹息断絶我中肠
西北有浮云亭亭如车盖惜哉时不遇适与飘风会吹我东南行行行至吴会吴会非我乡安得久留滞弃置勿复陈客子常畏人【此诗境不必异语不必奇独以其气韵绵绵神情眇眇一叹一咏大足会心耳】
於盟津作
遥遥山上亭皎皎云间星远望使心怀游子恋所生驱车出北门遥望河阳城凯风吹长棘夭夭枝叶倾黄鸟飞相追咬咬弄音声竚立望西河泣下沾罗缨
【遥遥山上亭皎皎云间星远望使心怀游子恋所生随境自成不烦专设凯风吹长棘夭夭枝叶倾黄鸟飞相追咬咬弄音声竚立望西河泣下沾罗缨此其托物浅而寄情深矣　汉魏诗无佳句以所佳不在句也丹霞夹明月华星出云间乘渚望长洲羣鸟讙譁鸣萍藻泛滥浮澹澹随风倾此其旨趋平铺散缀无处不佳亦无处见佳耳後人却撮入一语一字见奇乂以虚摹巧绘逼其意象便拙】
见挽船士兄弟辞别诗
舍我故乡客将适万里道妻子牵衣袂落泪沾怀抱甄皇后
乐府
塘上行
【邺都故事云魏文帝甄皇后袁绍中子熙之妻也太祖破绍文帝时为太子遂纳为夫人生明帝後为郭后所赞赐死後宫临终为诗今详其词气盖初见弃在後宫所作非临终时语也乐府解题曰前志云晋乐奏魏武帝蒲生篇而诸集録皆言其词文帝甄后所作叹以谗诉见弃犹幸得新好不遗故恶焉】
蒲生我池中其叶何离离傍能行仁义莫若妾自知衆口铄黄金使君生别离念君去我时独愁常苦悲想见君顔色感结伤心脾念君常苦悲夜夜不能寐莫以豪贤故弃捐素所爱莫以鱼肉贱弃捐葱与薤莫以麻枲贱弃捐菅与蒯出亦复苦愁入亦复苦愁边地多悲风树木何翛翛从军致独乐延年夀千秋
【质朴少韵其意固佳病太直耳】
古诗镜卷四

[book_title]古诗镜卷五
钦定四库全书
古诗镜卷五
明　陆时雍　编
魏第二
陈思王植【字子建太祖子文帝同母弟也建安十六年封平原侯寻徙封临淄文帝即位命诸侯并就国黄初二年贬安乡侯改封鄄城二年立为鄄城王四年徙封雍丘明帝太和元年改封浚仪三年复还雍丘四年徙东阿六年加封陈王薨年四十一諡曰思】
【子建才气高亮动有琳琅声恣意挥霍无所不可子建才高每恃才为累其佳处在兴言成篇病处在率意取足】
诗
上责躬诗
【魏志曰黄初四年植朝京都上疏并献诗一首】
於穆显考时惟武皇受命於天宁济四方朱旗所拂九土披攘玄化滂流荒服来王超商越周与唐比踪笃生我皇奕世载聪武则肃烈文则时雍受禅于汉君临万邦万邦既化率由旧则广命懿亲以藩王国帝曰尔侯君兹青土奄有海滨方周于鲁车服有辉旗章有叙济济隽乂我弼我辅伊予小子恃宠骄盈举挂时网动乱国经作藩作屏先轨是隳傲我皇使犯我朝仪国有典刑我削我黜将寘于理元凶是率明明天子时惟笃类不忍我刑暴之朝肆违彼执宪哀予小子改封衮邑于河之滨股肱弗置有君无臣荒淫之阙谁弼予身??仆夫于彼冀方嗟予小子乃罹斯殃赫赫天子恩不遗物冠我玄冕要我朱绂光光大使我荣我华剖符授土王爵是加仰齿金玺俯执圣策皇恩过隆祗承怵惕咨我小子顽凶是婴逝慙陵墓存愧阙庭匪敢傲德实恩是恃威灵改加足以没齿昊天罔极生命不图常惧颠沛抱罪黄垆愿蒙矢石建旗东岳庶立毫厘微功自赎危躯授命知足免戾甘赴江湘奋戈吴越天啓其衷得会京畿迟奉圣顔如渴如饥心之云慕怆矣其悲天高听卑皇肯照微
【子建四言不及王粲甚远责躬应诏是骈丽语所可喜者是其便便属足】
朔风诗【五章】
仰彼朔风用怀魏都愿骋代马倏忽北徂凯风永至思彼蛮方愿随越鸟翻飞南翔
四气代谢悬景运周别如俯仰脱若三秋昔我初迁朱华未曦今我旋止素雪云飞
俯降千仞仰登天阻风飘蓬飞载离寒暑千仞易陟天阻可越昔我同袍今永乖别
子好芳草岂忘尔贻繁华将茂秋霜悴之君不垂眷岂云其诚秋兰可喻桂树冬荣
弦歌荡思谁与销忧临川慕思何为泛舟岂无和乐游非我隣谁忘泛舟愧无榜【音谤】人
【婉致多风雅得风人遗教】
【附矫志诗巧言如屑　芝桂虽芳难以饵烹尸位素餐难以成名磁石引铁於金不连大朝举士愚不闻焉抱璧涂乞无为贵宝履仁遘祸无为贵道鸳雏远害不羞卑栖灵虬避难不耻汚泥都蔗虽甘杖之必折巧言虽美用之必灭济济唐朝万邦作孚逢蒙虽巧必得良弓圣主虽知必得英雄螳螂见叹齐士轻战越王轼蛙国以死献道远知骥世伪知贤覆之帱之顺天之矩泽如凯风惠如时雨口为禁闼舌为发机门机之□楛矢不追】
乐府
君子行
君子防未然不处嫌疑间瓜田不纳履李下不正冠嫂叔不亲授长幼不比肩劳谦得其柄和光甚独难周公下白屋吐哺不及餐一沐三握发後世称圣贤
【风骨棱厉断非汉语其为子建作无疑也瓜田不纳履李下不正冠此閲世名语】
吁嗟篇
【乐府解题曰曹植拟苦寒行为吁嗟魏志曰植每欲求别见独谈及时政幸冀试用终不能得时法制待藩国峻迫植十一年而三徙都常汲汲无欢】
吁嗟此转蓬居世何独然长土本根逝宿夜无休闲东西经七陌南北越九阡卒遇回风起吹我入云间自谓终天路忽然下沈泉惊飈接我出故归彼中田当南而更北谓东而反西宕宕当何依忽亡而复存飘颻周八泽连翩历五山流转无恒处谁知吾苦艰愿为中林草秋随野火燔糜灭岂不痛愿与根荄连
【中多芜秽不治後云愿为中林草秋随野火燔糜灭岂不痛愿与根荄连斯言痛衷殊甚　子桓取譬浮云子建取譬转蓬皆无聊语意要皆托意既浅作用亦自不深如关雎鹊巢何其深厚】蒲生行浮萍篇
浮萍寄清水随风东西流结髪辞严亲来为君子仇恪勤在朝夕无端获罪尤在昔蒙恩惠和乐如瑟琴何意今摧颓旷若商与参茱茰自有芳不若桂与兰新人虽可爱无若故所懽行云有反期君恩傥中还慊慊仰天叹愁心将何愬日月不恒处人生忽若寓悲风来入怀泪下如垂露发箧造裳衣裁缝纨与素
【塘上行质直简厚蒲生行犀利风华茱茰自有芳不若桂与兰新人虽可爱无若故所懽英英爽致悲风来入怀泪下如垂露发箧造裳衣裁缝纨与素其言恫有余情　每读子建诗觉高华之气溢人襟带】
箜篌引
置酒高殿上亲友从我游中厨办丰膳烹羊宰肥牛秦筝何慷慨齐瑟和且柔阳阿奏奇舞京洛出名讴乐饮过三爵缓带顷庶羞主称千金夀宾奉万年酬久要不可忘薄终义所尤谦谦君子德磬折欲何求惊风飘白日光景驰西流盛时不可再百年忽我遒生存华屋处零落归山丘先民谁不死知命复何忧
【温其如玉大雅之音生存华屋处零落归山丘先民谁不死知命复何忧斯言如醇醪之醉】野田黄雀行
高树多悲风海水扬其波利劒不在掌结友何须多不见篱间雀见鹞自投罗罗家得雀喜少年见雀悲拔劒捎罗网黄雀得飞飞飞飞摩苍天来下谢少年
【首四句意气勃窣遒上】
泰山梁甫行
八方各异气千里殊风雨剧哉边海民寄身於草墅妻子象禽兽行止依林阻柴门何萧条狐兎翔我宇
【末二句语气耸峙】
怨歌行
为君既不易为臣良独难忠信事不显乃有【音又】见疑患周公佐成王金縢功不刋推心辅王室二叔反流言待罪居东国泣涕常流连皇灵大动变震雷风且寒拔树偃秋稼天威不可干素服开金縢感悟求其端公旦事既显成王乃哀叹吾欲竟此曲此曲悲且长今日乐相乐别後莫相忘
【叙古如披已怀读之觉一往之气可尚待罪居东国泣涕常流连出意太率圣人情事不若是之惶遽也】
孟冬篇
孟冬十月隂气厉清武官诫田讲旅统兵元龟袭吉元光着明蚩尤跸路风弭雨停乘舆啓行鸾鸣幽轧虎贲采骑飞象珥鶡钟鼓铿锵箫管嘈喝万骑齐镳千乘等盖夷山填谷平林涤薮张罗万里尽其飞走趯趯狡兎扬白跳翰猎以青骹掩以修竿韩卢宋鹊呈才骋足噬不尽緤牵麋掎鹿魏氏发机养基抚弦都卢?高捜索猴猨庆忌孟贲蹈谷超峦张目决眦髪怒穿冠顿熊扼虎蹴豹搏貙气有余势负象而趋获车既盈日侧乐终罢役解徒大飨离宫乱曰圣皇临飞轩论功校猎徒死禽积如京流血成沟渠明诏大劳赐大官供有无走马行酒醴驱车布肉鱼鸣鼓举觞爵击钟釂无余絶网纵麟麑弛罩出凤雏收功在羽校威灵振鬼区陛下长懽乐永世合天符
【语少着色】
名都篇
名都多妖女京洛出少年宝劒直千金被服丽且鲜闘鸡东郊道走马长楸间驰骋未能半双兎过我前揽弓捷鸣镝长驱上南山左挽因右发一纵两禽连余巧未及展仰手接飞鸢观者咸称善衆工归我妍归来宴平乐美酒斗十千脍鲤臇胎鰕炮鼈炙熊蹯鸣俦啸匹侣列坐竟长筵连翩击鞠壤巧捷惟万端白日西南驰光景不可攀云散还城邑清晨复来还
【闘鸡东郊道走马长楸间驰骋未及半双兎过我前揽弓捷鸣镝长驱上南山左挽因右发一纵两禽连余巧未及展仰手接飞鸢观者咸称善衆工归我妍数语间节凑未佳便觉情事未果刚是双兎过前揽弓发镝忽而更连两禽两禽既连忽而接及飞鸢耶第来之滔滔吾取其裕】美女篇
美女妖且闲采桑岐路间柔条纷冉冉落叶何翩翩攘袖见素手皓腕约金环头上金爵钗腰佩翠琅玕明珠交玉体珊瑚间木难罗衣何飘颻轻裾随风还顾盼遗光彩长啸气若兰行徒用息驾休者以忘餐借问女安居乃在城南端青楼临大路高门结重关容华耀朝日谁不希令顔媒氏何所营玉帛不时安佳人慕高义求贤良独难衆人徒嗷嗷安知彼所观盛年处房室中夜起长叹
【诗道精微不徒形似美女篇之所美者皆在形骸之外】
白马篇
白马饰金羁连翩西北驰借问谁家子幽并游侠儿少小去乡邑扬声沙漠陲宿昔秉良弓楛矢何参差控弦破左的右发摧月支仰手接飞猱俯身散马蹄狡捷过猴猿勇剽若豹螭边城多警急胡虏数迁移羽檄从北来厉马登高堤长驱蹈匈奴左顾陵鲜卑弃身锋刃端性命安可怀父母且不顾何言子与妻名编壮士籍不得中顾私捐躯赴国难视死忽如归
【亦似哄然杂出仰手接飞猱俯身散马蹄此二佳句　大都子建乐府丰瞻有余精彩不足如陈羮宿饭咄嗟立办求其新味无有耳鬬鸡篇长鸣入青云鼓翅独翺翔世安得此青云鸡耶　诗道精微迥然独举欲清而远欲简而尽欲玄而湛欲微而着欲离形而得神欲举趣而要会若一如赋体一如文论便与此道有妨矣意此言可以药建安之病】
弃妇篇
石榴植前庭緑叶揺缥青丹华灼烈烈璀彩有光荣光荣晔流离可以处淑灵有鸟飞来集拊翼以悲鸣悲鸣夫何为丹华实不成拊心长叹息无子当归宁有子月经天无子若流星天月相终始流星没无精栖迟失所宜下与瓦石并忧怀从中来叹息通鸡鸣反侧不能寐逍遥於前庭踟蹰还入房肃肃帷幕声搴帷更摄带抚弦弹鸣筝慷慨有余音要妙悲且清收泪长叹息何以负神灵招摇待霜露何必春夏成晚获为良实愿君且安宁
【有子月经天无子若流星知古人剏语之难】
妾薄命
日月既逝西藏更会兰室洞房华灯步障舒光皎若日出扶桑促樽合坐行觞主人起舞盘能者穴触别端腾觚飞爵阑干同量等色齐顔任意交属所欢朱顔发外形兰袖随礼容极情妙舞僊僊体轻裳解履遗絶缨俛仰笑喧无呈览持佳人玉顔齐举金爵翠盘手形罗袖良难腕弱不胜珠环坐者叹息舒顔御巾裛粉君傍中有霍纳都梁鸡舌五味杂香进者何人齐姜恩重爱深难忘召延亲好宴私但歌杯来何迟客赋既醉言归主人称露未曦
【体物入微朱顔发外形兰世无朱兰意者言其娇态耶同量等色齐顔任意交属所欢裳解履遗絶缨俛仰笑喧无呈神趣毕着彷佛招魂体物】
当来日大难
日短短乐有余乃置玉樽办东厨广情故心相於阖门置酒和乐欣欣游马後来辕车解轮今日同堂出门异乡别易会难各尽杯觞
当墙欲高行
龙欲升天须浮云人之仕进待中人衆口可以铄金谗言三至慈母不亲愦愦俗间不辨伪真愿欲披心自说陈君门以九重道远河无津
【落落数语格致标举情事浑合是剪水缝云手更快爽不可当】
诗
公宴诗
公子敬爱客终宴不知疲清夜游西园飞盖相追随明月澄清影列宿正参差秋兰被长坂朱华冒緑池濳鱼跃清波好鸟鸣高枝神飈接丹毂轻辇随风移飘颻放志意千秋长若斯
赠徐干
惊风飘白日忽然归西山圆景光未满衆星灿以繁志士营世业小人亦不闲聊且夜行游游彼双阙间文昌郁云兴迎风高中天春鸠鸣飞栋流猋激棂轩顾念蓬室士贫贱诚足怜薇藿弗充虚皮褐犹不全慷慨有悲心兴文自成篇宝弃怨何人和氏有其愆弹冠俟知已知已谁不然良田无晩岁膏泽多丰年亮怀璠璵美积久德愈宣亲交义在敦申章复何言
赠丁仪
【魏略曰丁仪字正礼太祖辟为掾】
初秋凉气发亭树微销落凝霜依玉除清风飘飞阁朝云不归山霖雨成川泽黍稷委畴陇农夫安所获在贵多忘贱为恩谁能博狐白足御冬焉念无衣客思慕延陵子宝劒非所惜子其宁尔心亲交义不薄
赠王粲
端坐苦愁思揽衣起西游树木发春华清池激长流中有孤鸳鸯哀鸣求匹俦我愿执此鸟惜哉无轻舟欲归忘故道顾望但怀愁悲风鸣我侧羲和逝不留重隂润万物何惧泽不周谁令君多念自使怀百忧
【赠徐干丁仪王粲诸诗兴言成咏病一往意尽苦无余情赠王粲诗中有孤鸳鸯哀鸣求匹俦我愿执此鸟惜哉无轻舟此中正好致欵却又率然过去】
赠白马王彪【七章】
序曰黄初四年正月白马王任城王与余俱朝京师会节气到洛阳任城王薨至七月与白马王还国後有司以二王归蕃道路宜异宿止意毒恨之盖以大别在数日是用自剖与王辞焉愤而成篇
谒帝承明庐逝将归旧疆清晨发皇邑日夕过首阳伊洛广且深欲济川无梁泛舟越洪涛怨彼东路长顾瞻恋城阙引领情内伤
太谷何寥廓山树郁苍苍霖雨泥我涂流潦浩纵横中逵絶无轨改辙登高冈修坂造云日我马玄以黄玄黄犹能进我思郁以纡郁纡将何念亲爱在离居本图相与偕中更不克俱?枭鸣衡轭豺狼当路衢苍蝇间白黑谗巧令亲疎欲还絶无蹊揽辔止踟蹰
踟蹰亦何留相思无终极秋风发微凉寒蝉鸣我侧原野何萧条白日忽西匿归鸟赴乔林翩翩厉羽翼孤兽走索羣衔草不遑食感物伤我怀抚心长太息
太息将何为天命与我违奈何念同生一往形不归孤魂翔故域灵柩寄京师存者忽已过亡没身自衰人生处一世去若朝露曦年在桑榆间影响不能追自顾非金石咄唶令心悲【存者亡没当是错互】
心悲动我神弃置莫复陈丈夫志四海万里犹比隣恩爱苟不亏在远分日亲何必同衾帱然後展殷勤忧思成疾????无乃儿女仁仓卒骨肉情能不怀苦辛
苦辛何虑思天命信可疑虚无求列仙松子久吾欺变故在斯须百年谁能持离别永无会执手将何时王其爱玉体俱享黄髪期收泪即长路援笔从此辞
【忧虞之感离别之情见之骨肉此中最多隐衷惋绪今读其诗犹觉慷慨之气胜於绸缪　披衷展愫一豁所意不假丝毫缘饰而成谓之宗匠以此】
送应氏诗
清时难屡得嘉会不可常天地无终极人命若朝霜愿得展嬿婉我友之朔方亲昵并集送置酒此河阳中馈岂独薄宾饮不尽觞爱至望苦深岂不愧中肠山川阻且远别促会日长愿为比翼鸟施翮起高翔
三良诗
功名不可为忠义我所安秦穆先下世三臣皆自残生时等荣乐既没同忧患谁言捐躯易杀身诚独难揽涕登君墓临穴仰天叹长夜何冥冥一往不复还黄鸟为悲鸣哀哉伤肺肝
【功名不可为忠义我所安秦穆先下世三臣皆自残生时等荣乐既没同忧患言三良合得此死谯言捐躯易杀身诚独难揽涕登君墓临穴仰天叹长夜何冥冥一往不复还黄鸟为悲鸣哀哉伤肺肝又叹三良之为此死大匠运斤不覩其迹如此　简至】
杂诗
高台多悲风朝日照北林之子在万里江湖迥且深方舟安可极离思故难任孤鴈飞南游过庭长哀吟翘思慕远人愿欲托遗音形影忽不见翩翩伤我心
转蓬离本根飘颻随长风何意回飈举吹我入云中高高上无极天路安可穷类此流宕子捐躯远从戎毛褐不掩形薇藿常不充去去莫复道沈忧令人老
西北有织妇绮缟何缤纷明晨秉机杼日昃不成文太息终长夜悲啸入青云妾身守空闺良人行从军自期三年归今巳历九春孤鸟遶树翔嗷嗷鸣索羣愿为南流景驰光见我君
南国有佳人容华若桃李朝游江北岸夕宿潇湘沚时俗薄朱顔谁为发皓齿俛仰岁将暮荣耀难久恃【高台多悲风朝日照北林之子在万里江湖迥且深意况迥出见其有披襟八荒挥手云汉气象时俗薄朱顔谁为发皓齿俛仰岁将暮荣华难久恃是琼楼人语】
七哀诗【谓痛而哀义而哀感而哀怨而哀耳目闻见而哀口欲而哀鼻酸而哀】
明月照高楼流光正徘徊上有愁思妇悲叹有余哀借问叹者谁言是宕子妻君行踰十年孤妾常独栖君若清路尘妾若浊水泥浮沉各异势会合何时谐愿为西南风长逝入君怀君怀良不开贱妾当何依
【造情取境古人所难此是诗家第一义观子建王粲七哀杂诗等篇知古人端不妄作　七哀语致高雅使齐梁人为之不知几许涕泪妖啼鬼哭穷极恶态矣】
【附?鰕篇　鰕?游潢潦不知江海流燕雀戏藩柴安识鸿鹄游世士此诚明大德固无俦驾言登五岳然後小陵丘俯观世上人势利惟是谋讐高念皇家远怀柔九州抚劒而雷音猛气纵横浮泛泊徒嗷嗷谁知壮士忧】
【附怨诗行　此诗不若本调之佳君若清路尘妾若浊水泥浮沉各异势会合何时谐语何不佳北风行萧萧烈烈入吾耳心中念故人泪堕不能止语非不佳入此似不合调末云恩情中道絶流止任东西语格更晚　明月照高楼流光正徘徊上有愁思妇悲叹有余哀　借问叹者谁自云宕子妻夫行踰十载贱妾常独栖　念君过於渴思君剧於饥君作高山栢妾为浊水泥　北风行萧萧烈烈入吾耳心中念故人泪堕不能止　浮沉各异路会合当何谐愿作东北风吹我入君怀　君怀常不开贱妾当何依恩情中道絶流止任东西　我欲竟此曲此曲悲且长今日乐相乐别後莫相忘】
古诗镜卷五

[book_title]古诗镜卷六
<集部,总集类,古诗镜>
钦定四库全书
古诗镜卷六
明　陆时雍　编
魏第三
王粲【字仲宣山阳高平人有异才汉献帝西迁因徙居长安後之荆州依刘表表卒曹操辟为丞相掾赐爵关内侯拜侍中建安二十二年卒】
【仲宣诗近子桓稍带绮丽四言长於言情温厚典则深得小雅遗教】
诗
赠蔡子笃诗
【蔡睦字子笃为尚书仲宣与之同避难荆州子笃还仲宣作此赠之】
翼翼飞鸾载飞载东我友云徂言戾旧邦舫舟翩翩以泝大江蔚矣荒涂时行靡通慨我怀慕君子所同悠悠世路乱离多阻济岱江行邈焉异处风流云散一别如雨人生实难愿其弗与瞻望遐路允企伊伫烈烈冬日肃肃凄风濳鳞在渊归鴈载轩苟非鸿鵰孰能飞飜虽则追慕予思罔宣瞻望东路惨怆增叹率彼江流爰逝靡期君子信誓不迁于时及子同寮生死固之何以赠行言授斯诗中心孔悼涕泪涟洏嗟尔君子如何勿思
赠士孙文始
【三辅决録注曰士孙萌字文始少有才学年十五能属文初董卓之诛也萌父瑞知王允必败京师不可居乃命萌将家属至荆州依刘表去无几果为李傕等所杀及天子都许昌追论诛董卓之功封萌为澹津亭侯与山阳王粲善萌当就国粲作诗以赠萌】
天降丧乱靡国不夷我暨我友自彼京师宗守荡失越用遁违迁于荆楚在漳之湄在漳之湄亦克晏处和通箎埙比德车辅既度礼义卒获笑语庶兹永日无諐厥绪虽曰无諐时不我与同心离事乃有逝止横此大江淹彼南汜我思弗及载坐载起惟彼南汜君子居之悠悠我心薄言慕之人亦有言靡日不思矧伊嬿婉胡不凄而晨风夕逝托与之期瞻仰王室慨其永叹良人在外谁佐天官四国方阻俾尔归藩尔之归藩作式下国无曰蛮裔不?汝德慎尔所主率由嘉则龙虽勿用志亦靡忒悠悠澹澧郁彼唐林虽则同域邈其迥深白驹远志古人所箴允矣君子不遐厥心既往既来无密尔音
【赠蔡子笃士孙文始其言穆如清风和气袭人衷怀欲罄能令闻者一起再舞】
赠文叔良
【捜神记曰文頴字叔良南阳人为荆州从事】
翩翩者鸿率彼江滨君子于征爰聘西隣临此洪渚伊思梁岷尔行孔邈如何勿勤君子敬始慎尔所主谋言必贤错说申辅延陵有作侨肸是与先民遗迹来世之矩既慎尔主亦廸知几探情以华覩着知微视明听聪靡事不惟董褐荷名胡宁不师衆不可盖无尚我言梧宫致辩齐楚构患成功有要在衆思欢人之多忌掩之实难瞻彼黑水滔滔其流江汉有卷允来厥休二邦若否职汝之由缅彼行人鲜克弗留尚哉君子异于他仇人惟不勤无厚我忧惟思作赠敢咏在舟
思亲诗【为潘文则作】
穆穆显妣德音徽止思齐先姑志侔姜姒躬此劳瘁鞠予小子小子之生遭世罔寜烈考勤时从之于征奄遘不造殷忧是婴咨于靡及退守祧祊五服荒离四国分争祸难斯逼救死於颈嗟我怀归弗克弗逞圣善独劳莫慰其情春秋代逝于兹九龄缅彼行路焉托予诚予诚既否委之于天庶我显妣克保遐年亹亹惟惧心乎如悬如何不吊早世徂颠於存弗养於没弗临遗愆在体惨痛切心形影尸立魂爽飞沈在昔蓼莪哀有余音我之此譬忧其独深胡寜视息以济于今岩岩丛险则不可摧仰瞻归云俯聆飇回飞焉靡翼超焉靡阶思若流波清似坁颓诗之作矣情以告哀
公讌诗
昊天降丰泽百卉挺葳蕤凉风撤蒸暑清云却炎晖高会君子堂竝坐?华榱嘉肴充圆方旨酒盈金罍管弦发徽音曲度清且悲合坐同所乐但愬桮行迟常闻诗人语不醉且无归今日不极欢含情欲待谁见眷良不翅守分岂能违古人有遗言君子福所绥愿我贤主人与天享巍巍克符周公业奕世不可追
【有怀如醰温温欲罄】
咏史诗
自古无殉死达人所共知秦穆杀三良惜哉空尔为结髪事明君受恩良不訾临没要之死焉得不相随妻子当门泣兄弟哭路陲临穴呼苍天涕下如绠縻人生各有志终不为此移同知埋身剧心亦有所施生为百夫雄死为壮士规黄鸟作哀诗至今声不亏
【既责穆公复美三良然何至作津津语岂将为疑塚之陪隶耶君子生为世益死为世重寜以妾仆自效仲宣欲以自见乃以自卑百世以下窥其隐矣晏婴不死崔氏之难君子不以为非况殉葬耶三良或未尝一请於襄公襄公或拒三良之请是皆不可知者此柳宗元所以讨彼狂也子建功名不可为忠义我所安正欲其死所而不得】
杂诗
日暮游西园写我忧思情曲池扬素波列树敷丹荣上有特栖鸟怀春向我鸣褰衽欲从之路险不得征徘徊不能去伫立望尔形风飈扬尘起白日忽已冥回身入空房托梦通精诚人欲天不违何惧不合并
【子建杂诗我欲执此鸟惜哉无方舟其情亦第已耳王粲眷然一往倾倒殆尽】
七哀诗
西京乱无象豺虎方遘患复弃中国去委身适荆蛮亲戚对我悲朋友相追攀出门无所见白骨蔽平原路有饥妇人抱子弃草间顾闻号泣声挥涕独不还未知身死处何能两相完驱马弃之去不忍听此言南登霸陵岸回首望长安悟彼下泉人喟然伤心肝
【第一首载事陈情登歌入雅千载以下想见其言之切而事之悲者第二首绮靡繁缛隐开晋渐荆蛮非我乡何为久滞淫方舟泝大江日暮愁我心山冈有余映岩阿增重隂狐狸驰赴穴飞鸟翔故林流波激清响猴猿临岸吟迅风拂裳袂白露沾衣襟独夜不能寐摄衣起抚琴丝桐感人情为我发悲音羇旅无终极忧思壮难任】
【附从军诗俛首依人不觉词色俱陨烈士风当不如是余尝谓相如封禅颂都是无是公语长於贡谀王粲从军诗喋喋作阿附言几於献谀　子建高华子桓和厚二者未知谁胜王粲文深温其如玉世云曹刘吾未之敢信】
刘桢【字公干东平人太祖辟为丞相掾属太子尝宴诸文学酒酣命夫人甄氏出拜坐中咸伏桢独平视太祖闻之乃收治辠减死输作署吏建安二十二年卒】
【刘桢骨干自饶风华殊乏苏子瞻谓曹刘挺劲须知诗之所贵不专挺劲】
诗
公讌诗
永日行游戱欢乐犹未央遗思在玄夜相与复翺翔辇车飞素盖从者盈路傍月出照园中珍木郁苍苍清川过石渠流波为鱼防芙蓉散其华菡蓞溢金塘灵鸟宿水裔仁兽游飞梁华馆寄流波豁达来风凉生平未始闻歌之安能详投翰长叹息绮丽不可忘
【清劲】
赠五官中郎将四首
昔我从元后整驾至南乡过彼丰沛都与君共翺翔四节相推斥季冬风且凉衆宾会广坐明镫熺炎光清歌制妙声万舞在中堂金罍含甘醴羽觞行无方长夜忘归来聊且为太康四牡向路驰欢悦诚未央
余婴沈痼疾窜身清漳滨自夏涉玄冬弥旷十余旬常恐游岱宗不复见故人所亲一何笃步趾慰我身清谈同日夕情盼叙忧勤便复为别辞游车归西邻素叶随风起广路扬埃尘逝者如流水哀此遂离分追问何时会要我以阳春望慕结不解贻尔新诗文勉哉修令德北面自宠珍
秋日多悲怀感慨以长叹终夜不遑寐叙意於濡翰明灯曜闺中清风凄已寒白露涂前庭应门重其关四节相推斥岁月忽欲殚壮士远出征戎事将独难涕泣洒衣裳能不怀所欢
凉风吹沙砾霜气何皑皑【五来切】明月照缇幕华灯散炎辉赋诗连篇章极夜不知归君侯多壮思文雅纵横飞小臣信顽卤僶俛安能追
【质直详赡】
赠徐干
谁谓相去远隔此西掖垣拘限清切禁中情无由宣思子沈心曲长叹不能言起坐失次第一日三四迁步出北寺门遥望西苑园细柳夹道生方塘含清源轻叶随风转飞鸟何翻翻乖人易感动涕下与衿连仰视白日光皦皦高且悬兼烛八紘内物类无颇偏我独抱深感不得与比焉
【披衷如次不以点缀为工】
杂诗
职事相填委文墨纷消散驰翰未暇食日昃不知晏沈迷簿领书回回自昏乱释此出西城登高且游观方塘含白水中有鳬与鴈安得肃肃羽从尔浮波澜
【附赠从弟三首　泛泛东流水磷磷水中石苹藻生其涯华叶纷扰溺采之荐宗庙可以羞嘉客岂无园中葵懿此出深泽　亭亭山上松瑟瑟谷中风风声一何盛松枝一何劲氷霜正惨凄终岁常端正岂不罹凝寒松栢有本性　凤凰集南岳徘徊孤竹根於心有不厌奋翅凌紫氛岂不常勤苦羞与黄雀羣何时当来仪将须圣明君巉削崚嶒似少诗人之度】
应瑒【字德琏汝南人汉泰山太守劭之从子也魏太祖辟为丞相掾属转平原侯庶子後为五官中郎将文学建安二十二年卒】
诗
侍五官中郎将建章台集诗
朝鴈鸣云中音响一何哀问子游何乡戢翼正徘徊言我塞门来将就衡阳栖往春翔北土今冬客南淮远行蒙霜雪毛羽日摧颓常恐伤肌骨身陨沈黄泥简珠堕沙石何能中自谐欲因云雨会濯翼陵高梯良遇不可值伸眉路何阶公子敬爱客乐饮不知疲和顔既已畅乃肯顾细微赠诗见存慰小子非所宜且为极懽情不醉其无归凡百敬尔位以副饥渴怀
【似语不属声建安中无可置此】
应璩【字休琏瑒之弟博学好属文明帝时历官散骑常侍齐王即位稍迁侍中大将军长史曹爽多违法度璩为诗以讽焉其言虽颇谐然多切时要後为侍中典着作嘉平四年卒】
诗
百一诗
下流不可处君子慎厥初名高不宿着易用受侵诬前者隳官去有人适我闾田家无所有酌醴焚枯鱼问我何功德三人承明庐所占於此土是谓仁智居文章不经国筐箧无尺书用等称才学往往见叹誉避席跪自陈贱子实空虚宋人遇周客慙愧靡所如
【丹阳集曰楚国先贤传言应璩作百一诗讥切时事徧以示在事者皆怪愕以为应焚弃之及观文选所载璩百一篇略不及时事又郭茂倩杂体诗载百一诗五篇皆璩所作首篇言马子侯解音律而以陌上桑为凤将雏二篇伤翳桑二老无以葬妻子而已无宣孟之德可以賙其急三篇言老人自知桑榆之景斗酒自劳不肯为子孙积财末篇即文选所载是也第四篇似有风谏所谓苟欲娱耳目快心乐腹肠我躬不悦欢安能虑死亡此岂非所谓应焚弃之诗乎是时曹爽事多违法璩为爽长史切谏其失如此所谓百一者庶几百分有一补於爽也】
【声格颓下】
陈琳【字孔璋广陵人避难冀州袁绍使典文章袁氏败後归太祖太祖使琳与阮瑀竝为司空军谋祭酒管记室军国书檄多琳瑀所作也徙门下省】
乐府
饮马长城窟行
饮马长城窟水寒伤马骨往谓长城吏慎莫稽留太原卒官作自有程举筑谐汝声男儿寜当格鬬死何能怫郁筑长城长城何连连连连三千里边城多健儿内舍多寡妇作书与内舍便嫁莫留住善侍新姑嫜时时念我故夫子报书往边地君今出语一何鄙身在旤难中何为稽留他家子生男慎莫举生女哺用脯君独不见长城下死人骸骨相撑拄结髪行事君慊慊心意间明知边地苦贱妾何能久自全
【轻剽矫捷似不类建安体裁剖衷沥血剜骨摧心遂作中唐鼻祖】
徐干【字伟长北海人为司空军谋祭酒掾属五官中郎将文学】
【徐干诗浅浅生动是为诗中小品】
诗
室思
人靡不有初想君能终之别来历年岁旧恩何可期重新而忘故君子所犹讥寄身虽在远岂忘君须臾既厚不为薄想君时见思
杂诗
峩峩高山首悠悠万里道君去日已远郁结令人老人生一世间忽若暮春草时不可再得何为自愁恼每诵昔鸿恩贱躯焉足保
浮云何洋洋愿因通我词飘飘不可寄徙倚徒相思人离皆复会君独无返期自君之出矣明镜喑不治思君如流水何有穷已时
阮瑀【字元瑜陈留人少受学于蔡邕曹操辟为司空军谋祭酒管记室後为仓曹掾属建安十七年卒】
诗
杂诗
临川多悲风秋日苦清凉客子易为戚感此用哀伤揽衣起踯躅上观心与房三星守故次明月未收光鸡鸣当何时朝晨尚未央还坐长叹息忧忧安可忘
【风格标举第未得壮】
繁钦【字休伯文才机辨少得名於汝颍为丞相主薄建安二十三年卒】
定情诗
我出东门游邂逅承清尘思君即幽房侍寝执衣巾时无桑中契迫此路侧人我既媚君姿君亦悦我顔何以致拳拳绾臂双金环何以致殷勤约指一双银何以致区区耳中双明珠何以致叩叩香囊系肘後何以致契濶绕腕双跳脱何以结恩情美玉缀罗缨何以结中心素缕连双鍼何以结相於金薄画搔头何以慰别离耳後瑇瑁钗何以答欢悦纨素三条裾何以结愁悲白绢双中衣与我期何所乃期东山隅日旰兮不来谷风吹我襦远望无所见涕泣起踟蹰与我期何所乃期山南阳日中兮不来飘风吹我裳逍遥莫谁覩望君愁我肠与我期何所乃期西山侧日夕兮不来踯躅长叹息远望凉风至俯仰正衣服与我期何所乃期山北岑日暮兮不来凄风吹我襟望君不能坐悲苦愁我心爱身以何为惜我华色时中情既欵欵然後尅密期褰衣蹑茂草谓君不我欺厠此丑陋质徙倚无所之自伤失所欲泪下如连丝
【掇艳情之最胜然情思摇荡极矣】
古诗镜卷六

[book_title]古诗镜卷七
钦定四库全书
古诗镜卷七
明　陆时雍　编
魏第四
阮籍【字嗣宗陈留尉氏人司空记室瑀之子容貌瓌杰志气宏放初辟太尉掾进散骑常侍大将军司马昭欲为其子炎求婚籍乃醉六十日不得言而止後引为从事中郎籍闻步兵厨多美酒遂求为步兵校尉纵酒昏酣遗落世事又对人能为青白眼由是礼法之士深所讐疾大将军常保持之】
【嗣宗慎言诗中语都与世远缱绻情深忧危虑切以此当穷途之哭矣　八十二首俱忧时阅乱无一忿世嫉俗语】
诗
咏怀
夜中不能寐起坐弹鸣琴薄帷鉴明月清风吹我襟孤鸿号外野翔鸟鸣北林徘徊将何见忧思独伤心
【起何彷徨结何寥落诗之致在意象而已】
二妃游江滨逍遥顺风翔交甫怀环佩婉娈有芬芳猗靡情欢爱千载不相忘倾城迷下蔡容好结中肠感激生忧思萱草树兰房膏沐为谁施其雨怨朝阳如何金石交一旦更离伤
【不伦不次是烦寃语末语大足伤感】
嘉树下成蹊东园桃与李秋风吹飞藿零落从此始繁华有憔悴堂上生荆杞驱马舍之去去上西山趾一身不自保何况恋妻子凝霜被野草岁暮亦云已
【结句力遏奔马】
天马出西北由来从东道春秋非有托富贵焉常保清露被臯兰凝霜沾野草朝为美少年夕暮成丑老自非王子晋谁能常美好
【此言盖为富贵发也一起托况?别自非王子晋谁能常美好将前意一喷再醒首尾圆紧气韵流动矣】
平生少年时轻薄好弦歌西游咸阳中赵李相经过娱乐未终极白日忽蹉跎驱马复来归反顾望三河黄金百镒尽资用常苦多北临太行道失路将如何
【诗人寄况惟於慨叹处独深结语抚衷无限】
昔闻东陵瓜近在青门外连畛距阡陌子母相鈎带五色曜朝日嘉宾四面会膏火自煎熬多财为患害布衣可终身宠禄岂足赖
【结语警凡警句醒心深言悟世是诗人大作用处】
炎暑惟兹夏三旬将欲移芳树垂緑叶青云自逶迤四时更代谢日月递参差徘徊空堂上忉怛莫我知愿覩卒欢好不见悲别离
灼灼西隤日余光照我衣回风吹四壁寒鸟相因依周周尚衔羽蛩蛩亦念饥如何当路子磬折忘所归岂为夸誉名憔悴使心悲宁与燕雀翔不随黄鹄飞黄鹄游四海中路将安归
【起语景色惨然结语披豁磊落】
步出上东门北望首阳岑下有采薇士上有嘉树林良辰在何许凝霜沾衣襟寒风振山冈玄云起重隂鸣鴈飞南征鶗鴂发哀音素质由商声凄怆伤我心
北里多奇舞濮上有微音轻薄闲游子俯仰乍浮沈捷径从狭路僶俛趋荒淫焉见王子乔乘云翔邓林独有延年术可以慰我心
【独有延年术可以慰我心是烦寃语】
湛湛长江水上有枫树林臯兰被径路青骊逝駸駸远望令人悲春气感我心三楚多秀士朝云进荒淫朱华振芬芳高蔡相追寻一为黄雀哀泪下谁能禁
【结语骚激】
昔日繁华子安陵与龙阳夭夭桃李花灼灼有辉光悦泽若九春磬折似秋霜流盼发姿媚言笑吐芬芳携手等欢爱宿昔同衣裳愿为双飞鸟比翼共翺翔丹青着明誓永世不相忘
开秋兆凉气蟋蟀鸣牀帷感物怀殷忧悄悄令心悲多言焉所告繁辞将诉谁微风吹罗袂明月耀清晖晨鸡鸣高树命驾起旋归
【隐隐衷曲如泣如诉固知情深者文明　晨鸡鸣高树命驾起旋归情事何其旁徨去就何其果决语致高迥】
昔年十四五志尚好诗书被褐怀珠玉顔闵相与期开轩临四野登高望所思丘墓蔽山冈万代同一时千秋万岁後荣名安所之乃悟羡门子嗷嗷令自嗤
【意致盘礴深稳是汉魏作手　被褐怀珠玉顔闵相与期此志殊自不小志之不就而思名名之无成而思仙知古人善於托言也】
徘徊蓬池上还顾望大梁緑水扬洪波旷野莽茫茫走兽交横驰飞鸟相随翔是时鹑火中日月正相望朔风厉严寒隂气下微霜羇旅无俦匹俛仰怀哀伤小人计其功君子道其常岂惜终憔悴咏言着斯章
【末四语肝胆划然知斯人不苟作者】
独坐空堂上谁可与欢者出门临永路不见行车马登高望九州悠悠分旷野孤鸟西北飞离兽东南下日暮思亲友晤言用自写
【起语兴情慨慨结语寄意殷殷如此首尾盘礴自是阮公家数】
悬车在西南羲和将欲倾流光耀四海忽忽至夕冥朝为咸池晖蒙汜受其荣岂知穷达士一死不再生视彼桃李花谁能久荧荧君子在何许叹息未合并瞻仰景山松可以慰吾情
西方有佳人皎若白日光被服纎罗衣左右佩双璜修容耀姿美顺风振微芳登高眺所思举袂当朝阳寄顔云霄间挥袖凌虚翔飘颻恍惚中流眄顾我傍悦怿未交接晤言用感伤
杨朱泣歧路墨子悲染丝揖让长离别飘颻难与期岂徒燕婉情存亡诚有之萧索人所悲旤衅不可辞赵女媚中山谦柔愈见欺嗟嗟涂上士何用自保持
於心怀寸隂羲阳将欲冥挥袂抚长劒仰观浮云征云间有玄鹤抗志扬哀声一飞冲青天旷世不再鸣岂与鹑鷃游连翩戏中庭
【挥袂抚长劒仰视浮云征是壮士剖胸语】
夏后乘灵舆夸父为邓林存亡从变化日月有浮沈凤凰鸣参差伶伦发其音王子好箫管世世相追寻谁言不可见青鸟明我心
殷忧令志结怵惕常若惊逍遥未终晏朱华忽西倾蟋蟀在户牖蟪蛅鸣中庭心肠未相好谁云亮我情愿为云间乌千里一哀鸣三芝延瀛洲远游可长生
朝登洪坡颠日夕望西山荆棘被原野羣鸟飞翩翩鸾鷖时栖宿性命有自然建木谁能近射干复婵娟不见林中葛延蔓相勾连
周郑天下交街术当三河妖冶闲都子焕耀何芬葩玄发发朱顔睇眄有光辉倾城思一顾遗视来相夸愿为三春游朝阳忽蹉跎盛衰在须臾离别将如何
若木燿西海扶桑翳瀛洲日月经天涂明暗不相讐穷达自有常得失又何求岂效路上童携手共遨游隂阳有变化谁云沈不浮朱鳖跃飞泉夜飞过吴洲俛仰运天地再抚四海流系累名利塲驽骏同一輈岂若遗耳目升遐去殷忧
【俛仰运天地再抚四海流安得此肮脏语斯言岂容虚作真有力转两仪目营四海意象愤懑之极发为横溢矣刘伶大人论二语可以驾之】
一日复一夕一夕复一朝顔色改平常精神自捐消胸中怀汤火变化故相招万事无穷极知谋苦不饶但恐须臾间魂气随风飘终身履薄氷谁知我心焦
壮士何慷慨志欲威八荒驱车远行役受命念自忘良弓挟乌号明甲有精光临难不顾生身死魂飞扬岂为全躯士效命争战塲忠为百世荣义使令名彰垂声谢後世气节故有常
【临难不顾生身死魂飞扬岂为全躯士效命争战塲乃知所争者大】
俦物终始殊修短各异方琅玕生高山芝英耀朱堂荧荧桃李花成蹊将夭伤焉敢希千术三春表微光自非凌风树憔悴要有常
鸒鸠飞桑榆海鸟运天池岂不识宏大羽翼不相宜招摇安可翔不若栖树枝下集蓬艾间上游园圃篱但尔亦自足用子为追随
步游三衢旁惆怅念所思岂为今朝见恍惚诚有之泽中生乔松万世安可期高鸟摩天飞凌云共游嬉岂有孤行士垂涕悲故时
河上有丈人纬萧弃明珠甘彼藜藿食乐是蓬蒿庐岂效缤纷子良马骋轻舆朝生衢路旁夕瘗横术隅欢笑不终晏俛仰复欷歔鉴兹二三者愤懑从此舒
【鉴兹二三者愤懑从此舒阮公遗世乃复以此为快耶故知是愤世语亦复是警世语】
少年学击刺妙伎过曲城英风截云霓超世发奇声挥劒临沙漠饮马九野垧旗帜何翩翩但闻金鼓鸣军旅令人悲烈烈有哀情念我平常时悔恨从此生
木槿荣丘墓煌煌有光色白日颓林中翩翩零路侧蟋蟀吟户牖蟪蛄鸣荆棘蜉蝣玩三朝采采修羽翼衣裳为谁施俛仰自收拭生命几何时慷慨各努力
【生命几何时慷慨各努力努力存生艰虞力命忧危之衷有此苦语】
出门望佳人佳人岂在兹三山招松乔万世谁与期存亡有长短慷慨将焉知忽忽朝日隤行行将何之不见季秋草摧折在今时
【缓缓着词丁丁着意是汉人诗借景摅情凭胸倒臆是魏人诗曲喻旁引离合往复是阮籍诗】
古诗镜卷七

[book_title]古诗镜卷八
钦定四库全书
古诗镜卷八
明　陆时雍　撰
晋第一
【诗莫敝於晋色闇而不韶韵沉而不发气塞而不畅词重而不流使非前有傅玄後有陶濳则晋可不言诗矣】
张华【字茂先范阳人晋武帝受禅以为黄门侍郎赞伐吴有功封广武侯迁尚书後晋为侍中中书监尽忠匡辅加封公元康六年拜司空与赵王伦孙秀有隙为伦秀所害】
乐府
博陵王宫侠曲二首
侠客乐幽险筑室穷山隂燎猎野兽稀施网川无禽岁暮饥寒至慷慨顿足吟穷令壮士激安能怀仁心干将坐自【缺】繁弱控余音耕佃穷渊陂种粟着劒镡收秋狭路间一击重千金栖迟熊罴穴容与虎豹林身在法令外纵逸常不禁
雄儿任气侠声盖少年场借友行报怨杀人租市旁吴刀鸣手中利劒严秋霜腰间义素戟手持白头镶腾超如激电回旋如流光奋击当手决交屍自纵横寜为殇鬼雄义不入圜墙生从命子游死闻侠骨香身没心不惩勇气加四方
【张华清绪濯濯第风格不老昔人谓儿女情多风云气少此言复过死闻侠骨香语足百代】诗
答何劭
吏道何其廹窘然坐自拘缨緌为徽纆文宪焉可踰恬旷苦不足烦促每有余良朋贻新诗示我以游娱穆如洒清风焕若春华敷自惜同寮宷於今比园庐衰疾近辱殆庶几并悬与散髪重隂下抱杖临清渠属耳听鸎鸣流目翫鯈鱼从容养余日取乐於桑榆
【吏道何其廹窘然坐自拘清快散发重隂下抱杖临清渠不乏爽致】
情诗
游目四野外逍遥独延伫兰蕙缘清渠繁华隂緑渚佳人不在兹取此欲谁与巢居知风寒穴处识隂雨不曾远别离安知慕俦侣
杂诗
晷度随天运四时互相承东壁正昏中涸隂寒节升繁霜降当夕悲风中夜兴朱火青无光兰膏坐自凝重衾无煖气挟纩如怀氷伏枕终遥夕寤言莫予应永思虑崇昔慨然独拊膺
【朱火青无光兰膏坐自凝语气铮铮】
拟古
松生壠坂上百尺下无枝东南望河尾西北隐崑崖刚风振山籁朋鸟夜惊离悲凉贯年节葱翠恒若斯安得草木心不怨寒暑移
【末後二语古意妙言】
传玄【字休奕北地泥阳人博学善属文举秀才晋王时为常侍及受禅进爵为子武帝初置谏官以玄为之迁侍中转司隶校尉免官卒於家追封清泉侯谥曰刚】
【古貌绮心微情远境汉後未覩其俦乐府淋漓排荡位置三曹材情妙丽似过之矣】
乐府
短歌行
长安高城层楼亭亭干云四起上贯天庭蜉蝣何整行如军征蟋蟀何感中夜哀鸣蚍蜉愉乐粲粲其荣寤寐念之谁知我情昔君视我如掌上珠何意一朝弃我沟渠昔君与我如影如形何意一去心如流星昔君与我两心相结何意今日忽然两絶
【蜉蝣何整行如军征蟋蟀何感中夜悲鸣蚍蜉愉乐粲粲其荣寤寐念之谁知我情一似惊怛一似慨伤情以物章初无可拟】
惟汉行
危哉鸿门会沛公几不还轻装入人军投身汤火间两雄不俱立亚父见此权项庄奋劒起白刃何翩翩伯身虽为蔽事促不及旋张良慴坐侧高祖变龙顔赖得樊将军虎叱项王前嗔目骇三军磨牙咀豚肩空巵让霸主临急吐奇言威凌万乘主指顾回泰山神龙困鼎镬非哙岂得全狗屠登上将功业信不原健儿实可慕腐儒安足叹
【气格浑成与曹子建怨歌行争胜】
艳歌行
日出东南隅照我秦氏楼秦氏有好女自字为罗敷首戴金翠饰耳缀明月珠白素为下裾丹霞为上襦一顾倾朝市再顾国为虚问女居安在堂在城南居青楼临大巷幽门结重枢使君自南来驷马立踟蹰遣吏谢贤女岂可同行车斯女长跪对使君言何殊使君自有妇贱妾有鄙夫天地正厥位愿君改其图
豫章行苦相篇
苦相身为女卑陋难再陈男儿当门户堕地自生神雄心志四海万里望风尘女育无欣爱不为家所珍长大逃深屋藏头羞见人垂泪适他乡忽如雨絶云低头和顔色素齿结朱唇跪拜无复数婢妾如严宾情合同云汉葵藿仰阳春心乖甚水火百恶集其身玉顔随年变丈夫多好新昔为形与影今为胡与秦胡秦时相见一絶踰参辰
【汉情魏貌絶不类晋人所为】
秋兰篇
秋兰?王池池水清且芳芙蓉随风发中有双鸳鸯双鱼自踊跃两鸟时回翔君其历九秋与妾同衣裳
【气遒】
飞尘篇
飞尘秽清流朝云蔽日光秋兰岂不芬鲍肆乱其芳河决溃金堤一手不能障
【後二语特警】
饮马长城窟行
靑青河边草悠悠万里道草生在春时远道还有期春至草不生期尽叹无声感物怀思心梦想发中情梦君如鸳鸯比翼云间翔既觉寂无见旷如参与商梦君结同心比翼游北林既觉寂无见旷如商与参河洛自用固不如中岳安回流不及返浮云往自还悲风动思心悠悠谁知者悬景无停居忽如驰驷马倾耳怀音响转目泪双堕生存无会期要君黄泉下
【西汉情曲邺中语致所以华而婉魏人径情直往无此委折稠叠】
放歌行
灵龟有枯甲神龙有腐麟人无千岁夀存质空相因朝露尚移景促哉水上尘丘塚如履綦不识故与新高树来悲风松柏垂威神旷野何萧条顾望无生人但见狐狸迹虎豹自成羣孤雏攀树鸣离鸟何缤纷愁子多哀心塞耳不忍闻长啸泪雨下太息气成云
【语气凝重品格在汉魏之间大抵托基既高则发言自远平胷直写自不落凡近规摹矣】艳歌行有女篇
有女怀芬芳媞媞步东厢蛾眉分翠羽明眸发清扬丹唇翳皓齿秀色若珪璋巧笑露懽靥衆媚不可详令仪希世出无乃古毛嫱头安金步摇耳系明月璫珠环约素腕翠羽垂鲜光文袍缀藻黼玉体映罗裳容华既已艳志节拟秋霜徽音冠青云声响流四方妙哉美媛德宜配侯与王灵应万世合日月时相望媒氏陈束帛羔鴈鸣前堂百两盈中路起若鸾凤翔凡夫徒踊跃望絶殊参商
【视曹子建美女篇相似格耸气亮似复过之】
明月篇
皎皎明月光灼灼朝日晖昔为春蚕丝今为秋女衣丹唇列素齿翠彩发蛾眉娇子多好言欢合易为姿玉顔盛有时秀色随年衰常恐新间旧变故兴细微浮萍本无根非水将何依忧喜更相接乐极还自悲
董逃行历九秋篇十二首
历九秋兮三春遗贵客兮远宾顾多君心所亲乃命妙妓才人炳若日月星辰
序金罍兮玉觞宾主逓起鴈行杯若飞电絶光交觞接巵结裳慷慨欢笑万方
奏新诗兮夫君烂然虎变龙文浑如天地未分齐讴楚舞纷纷歌声上激青云
穷八音兮异伦奇声靡靡每新微披素齿丹唇逸响飞薄梁尘精爽眇眇入神
坐咸醉兮沾欢引樽促席临轩进爵献夀翻翻千秋要君一言愿爱不移若山
君恩爱兮不竭譬若朝日夕月此景万里不絶长保初醮髪结何忧坐成胡越
携弱手兮金环上游飞阁云间穆若鸳凤双鸾还幸兰芳自安娱心乐意难原
乐既极兮多怀盛时忽逝若颓寒暑革御景回荣华随风飘摧感物动心增哀
妾受命兮孤虚男儿堕地称珠女弱虽存若无骨肉至亲更疏奉事他人托躯
君如影兮随形贱妾如水浮萍明月不能常盈谁能无根保荣良时冉冉代征
顾绣领兮含晖皎若回光则微朱华忽尔渐衰影欲舍形高飞谁言往思可追
荠与麦兮夏零兰桂践霜逾馨禄命悬天难明妾心结意丹青何忧君心中倾
【结撰精奥描情写色眇眇入神当属西汉第一妙手】
吴楚歌
燕人美兮赵女佳其室则迩兮限层崖云为车兮风为马玉在山兮兰在野云无期兮风有止思多端兮谁能理
鸿鴈生塞北行
【魏武帝却东西门行曰鸿鴈生塞北乃在无人乡】
凤凰远生海西及时崑山冈五德存羽仪和鸣定宫啇百鸟并侍左右鼔翼腾华光上熙游云日间千岁时来翔孰若彼龙与龟曳尾泥中藏非云雨则不升冬伏春廼骧退哀此秋兰草根絶随化扬灵气一何忧美万里驰芬芳常恐物微易歇一朝见弃忘
【最饶远韵】
白杨行
青云固非青当云奈白云骥从西北驰来吾何忆骥来对我悲鸣举头气凌青云当奈此骥正龙形踠足蹉跎长坡下蹇驴慷忾敢与我争驰踯躅盐车之中流汗两耳尽下垂虽怀千里之逸志当时一得施白云彯彯舍我高翔青云徘徊戢我愁啼上眄增崖下临清池日欲西移既来归君君不一顾仰天太息当用生为青云乎飞时悲当奈何耶青云飞乎
【酣恣驰骤】
秦女休行
龎【一作秦】氏有烈妇义声驰雍凉父母家有重怨仇人暴且强虽有男兄弟志弱不能当烈女当此痛丹心为寸伤外若无意者内濳思无方白日入都市怨家如平常匿劒藏白刃一奋?身僵身首为之异处仗尸列肆旁肉与土合成泥洒血溅飞梁猛气上干云霓仇党失守为披攘一市称烈义观者收泪竝慨忼百男何当益不如一女良烈女直造县门云父不幸遭祸殃今仇身以分裂虽死情益扬杀人当伏法义不苟活隳旧章县令解印绶令我伤心不忍听刑部垂头塞甘令我吏举不能成烈着希代之绩义立无穷之名夫家同受其祚子子孙孙咸享其荣今我作歌咏高风激扬壮发悲且清
【语语生色叙赞两工式得其体】
云中白子高行
陵阳子来明意欲作天与仙人游超登元气攀日月遂造天门将上谒阊阖辟见紫微绦阙紫宫崔嵬高殿嵳峩双阙万丈玉树罗童女掣电策童儿挽雷车云汉随天流浩浩如江河因王长公谒上皇钧天乐作不可详龙仙神仙教我灵秘八风子仪与游我祥我心何戚戚思故乡俯看故乡二仪设张乐哉二仪日月运移地东南倾天西北驰鹤五气所补鳌四足所支齐驾飞龙骖赤螭逍遥五岳间东西驰长与天地并复何为复何为【直是登太极俯两仪下视一切蠢蠢眇四海而芥五岳空中市象神色淋漓乃气韵亦复高古】西长安行
所思兮何在乃在西长安何用存问妾香橙双珠环何用重存问羽爵翠琅玕今我兮问君更有兮异心香亦不可烧环亦不可沈香烧日有歇环沈日自深
车遥遥篇
车遥遥兮马洋洋追思君兮不可忘君安游兮西入秦愿为影兮随君身君在隂兮君不见君依光兮妾所愿
昔思君
昔君与我兮形影濳结今君与我兮云飞雨絶昔君与我兮音响相和今君与我兮落叶去柯昔君与我兮金石无亏今君与我兮星灭光离
诗
杂诗
志士惜日短愁人知夜长摄衣步前庭仰观南鴈翔玄景随形运流响归空房清风何飘颻微月出西方繁星依青天列宿自成行蝉鸣高树间野鸟号东厢纎云时髣髴渥露沾我裳良时无停景北斗忽低昂常恐寒节至凝气结为霜落叶随风摧一絶如流光
【风味不减魏文但魏文气韵流美傅玄以格力当之】
古诗
东方大明星光景照千里少年舍家游思心昼夜起
杂言
雷隐隐感妾心倾耳清听非车音
啄木
啄木高翔鸣喈喈飘摇林薄着桑槐缘树间喙如锥嘤喔嘤喔声正悲专为万物作倡俳当此之时乐不可回
【晋之傅玄梁之庾肩吾隋之张正见声色臭味俱全】
【附和秋胡行情以感兴为端而以风味为美咏事赋情得其大意而已?悉详密非所尚也傅玄和秋胡行人言生日短愁者苦夜长补却采桑起意正是不必且愁苦夜长於秋胡妇何当也精诚驰万里既至两相忘复补相诱起意无渡装桥反为多事格何其晚忧来犹四海易感难可防语亦拙末二语商略得妥　秋胡纳令室三日宦他乡皎皎洁妇姿冷冷守空房燕婉不终夕别如参与商忧来犹四海易感难可防人言生日短愁者苦夜长百草扬春华攘腕采柔桑素手寻繁枝落叶不盈筐罗衣翳玉体囬日流采乖君子倦仕归车马如龙骧精诚驰万里既至两相忘行人悦令顔借息此树傍诱以逢卿喻遂下黄金装烈烈贞女忿言辞厉秋霜长驱及居室奉金升北堂母立呼妇来欢情乐未央秋胡见此妇愓然怀探汤负心岂不慙永誓非所望清浊必异源鳬凤不并翔引身赴长流果哉洁妇肠彼夫既不淑此妇亦太刚】
枣据【字道彦颍川长社人善文辞弱冠辟大将军府出为山阳令迁尚书郎贾充伐吴请为从事中郎军还徙黄门侍郎冀州刺史太子中庶子卒】
诗
杂诗
吴寇未殄灭乱象侵边疆天子命上宰作蕃於汉阳开国建元士玉帛聘贤良予非荆山璞谬登和氏塲羊质服虎文燕翼假凤翔既惧非所任怨彼南路长千里既悠邈路次限关梁仆夫罢远涉车马困山冈深谷下无底高岩暨穹苍丰草停滋润雾露沾衣裳玄林结隂气不风自寒凉顾瞻情感切恻怆心哀伤士生则悬弧有事在四方安得恒逍遥端坐守闺房引义割外情内感实难忘
【平襟直写亦得寡病】
何劭【字敬祖陈国阳夏人司空曾之子博学善属文武帝践阼以为散骑常侍永康初迁司徒赵王伦簒位以为太宰永宁元年薨袭封朗陵郡公諡曰康】
诗
杂诗
秋风乘夕起明月照高树闲房来清气广庭发晖素静寂怆然叹惆怅忽游顾仰视垣上草俯察阶下露心虚体自轻飘颻若仙步瞻彼陵上柏想与神人遇道深难可期精微非所慕勤思终遥夕永言写情虑
【附束晳补亡六诗雅貌浅衷祗是晋语　南陔孝子相戒以养也　循彼南陔言采其兰眷恋庭闱心不遑安彼居之子罔或游盘馨尔夕膳洁尔晨飡循彼南陔厥草油油彼居之子色思其柔眷恋庭闱心不遑留馨尔夕膳洁尔晨羞有獭有獭在河之涘凌波赴汨噬鲂捕鲤嗷嗷林乌受哺于子养隆敬薄惟禽之似勖增尔?以介丕祉　由庚万物得由其道也荡荡夷庚物则由之蠢蠢庶类王亦柔之道之既由化之既柔木以秋零草以春抽兽在在草鱼跃顺流四时递谢八风代扇纎阿案晷星变其躔五纬不愆六气无易愔愔我王绍文之迹】
古诗镜卷八

[book_title]古诗镜卷九
钦定四库全书
古诗镜卷九
明　陆时雍　撰
晋第二
陆机【字士衡吴郡人大司马抗之子也少有奇才领父兵为奇门将吴亡入洛太傅杨骏辟为祭酒累迁太子洗马着作郎出补吴王郎中令入为尚书郎赵王伦辅政引为参军大安初成都王頴等起兵讨长沙王乂假机後将军河北大都督因战败绩为頴所害】
【孙绰云陆深而芜潘浅而净诗缘情而绮靡病所流於芜也篇中累句皆绮靡所为】
乐府
短歌行
置酒高堂悲歌临觞人夀几何逝如朝霜时无重至华不再扬苹以春晖兰以秋芳来日苦短去日苦长今我不乐蟋蟀在房乐以会兴悲以别章岂曰无感忧为子忘我酒既旨我肴既臧短歌有咏长夜无荒
【意象浅促更无余地曹氏父子只意有余而言不尽】
豫章行
泛舟清川渚遥望高山隂川陆殊涂轨懿亲将远?三荆欢同株四鸟悲异林乐会良自古悼别岂独今寄世将几何日昃无停阴前路既已多後涂随年侵促促薄暮景亹亹鲜克禁曷为复以兹曾是怀苦心远节婴物浅近情能不深行矣保嘉福景絶继以音
【陆机诗可喜处有清俊之气可憎处在缛绣之辞豫章行长安有狭邪行塘上行饮马长城窟行诸篇絶少词累】
长安有狭邪行
伊洛有岐路岐路交朱轮轻盖承华景腾步蹑飞尘鸣玉岂朴儒凭轼皆俊民烈心厉劲秋丽服鲜芳春余本倦游客豪彦多旧亲倾盖承芳讯欲鸣当及晨守一不足矜岐路良可遵规行无旷迹矩步岂逮人投足绪已尔四时不必循将遂殊涂轨要子同归津
【四时不必循一语亦拙】
塘上行
江蓠生幽渚微芳不足宣被蒙风云会移居华池边发藻玉台下垂影沧浪泉沾润既已渥结根奥且坚四节逝不处繁华难久鲜淑气与时殒余芳随风捐天道有迁易人理无常全男懽智倾愚女爱衰避妍不惜微躯?但惧苍蝇前愿君广末光照妾薄暮年
饮马长城窟行
驱马陟隂山山高马不前往问隂山候劲虏在燕然戎车无停轨旌斾屡徂迁仰凭积雪岩俯涉坚氷川冬来秋未反去家邈以緜猃狁亮未夷征人岂徒旋未德争先鸣凶器无两全师克薄赏行军没微躯捐将遵甘陈迹收功单于旃振旅劳归士受爵藁街传
门有车马客行
门有车马客驾言发故乡念君久不归濡迹涉江湘投袂赴门涂揽衣不及裳拊膺携客泣掩泪叙温凉借问邦族间恻怆论存亡亲友多零落旧齿皆雕丧市朝忽迁易城阙或丘荒坟垄日月多松栢郁芒芒天道信崇替人生安得长慷慨惟平生俛仰独悲伤
【惊心事刻意语所少者气韵流动】
君子有所思行
命驾登北山延伫望城郭廛里一何盛街巷纷漠漠甲第崇高闼洞房结阿阁曲池何湛湛清川带华薄邃宇列绮窻兰室接罗幕淑貌色斯升哀音承顔作人生诚行迈容华随年落善哉膏梁士营生奥且博宴安消灵根鸩毒不可恪无以肉食资取笑葵与藿
猛虎行
渇不饮盗泉水热不息恶木阴恶木岂无枝志士多苦心整驾肃时命杖策将远寻饥食猛虎窟寒栖野雀林日归功未建时往岁载隂崇云临岸骇鸣条随风吟静言幽谷底长啸高山岑急弦无懦响亮节难为音人生诚未易曷云开此衿眷我耿介怀俯仰愧古今
【崇云临岸骇鸣条随风吟此成何语饥食猛虎窟寒栖野雀林亦矜作太过】
悲哉行
游客芳春林春芳伤客心和风飞清响鲜云垂薄隂蕙草饶淑气时鸟多好音翩翩鸣鸠羽喈喈仓庚音幽兰盈通谷长秀被高岑女萝亦有托蔓葛亦有寻伤哉客游士忧思一何深目感随气草耳悲咏时禽寤寐多远念缅然若飞沈愿托归风响寄言遗所钦
【闻人蒨林有惊心鸟园多夺目花其诗已近律矣犹病俚气士衡目感随气草耳悲咏时禽古体中更伤雅道　凡妆点造作非稚即俚纵得佳句总不登大雅之堂矣】
诗
赠尚书郎顾彦先
大火贞朱光积阳熙自南望舒离金虎屏翳吐重阴凄风迕时序苦雨遂成霖朝游忘轻扇夕息忆重衾感物百忧生纒绵自相寻与子隔萧墙萧墙阻且深形影旷不接所托声与音音声日夜阔何用慰吾心
【朝游忘轻扇夕息忆重衾苦拘而陋】
赠从兄车骑
孤兽思故薮离鸟悲旧林翩翩游宦子辛苦谁为心髣髴谷水阳婉娈崑山阴营魄怀兹土精爽若飞沈寤寐靡安豫愿言思所钦感彼归途艰使我怨慕深安得忘归草言树背与襟斯言岂虚作思鸟有悲音
为顾彦先赠妇
东南有思妇长叹充幽闼借问叹何为佳人眇天末游宦久不归山川修且阔形影参商乖音息旷不逹离合非有常譬彼弦与筈愿保金石躯慰妾长饥渴
赴洛道中作
远游越山川山川修且广振策陟崇丘安辔遵平莽夕息抱影寐朝徂衔思往顿辔倚高岩侧听悲风响清露坠素辉明月一何朗抚枕不能寐振衣独长想
【末数语清湛如溜】
拟明月何皎皎
安寝北堂上明月入我牖照之有余辉揽之不盈手凉风绕曲房寒蝉鸣高柳踟蹰感节物我行永已久游宦会无我离思难常守
【照之有余辉揽之不盈手老而洁是长篇中短赋末二语彷髴汉人】
招隐诗
明发心不夷振衣聊踯躅踯躅欲安之幽人在浚谷朝采南涧藻夕息西山足轻条象云构密叶承翠幄激楚伫兰林回芳薄秀木山溜何冷冷飞泉漱鸣玉哀音附灵波颓响赴曾曲至乐非有假安事浇淳朴富贵苟难图税驾从所欲
【一起韵致犹夷　费许点饰独立至尊输他本相凡缘饰愈巧则声格愈卑】
【附挽歌三首长哭大恸然而不悲无情故也更病太甚凡过饰则损真好尽则伤雅故道贵中和诗归风雅　卜择考休贞嘉命咸在兹夙驾警徒御结辔顿重基龙?被广柳前驱矫轻旗殡宫何嘈嘈哀响沸中闱中闱且勿讙听我薤露诗死生各异伦祖载当有时舍爵两楹位啓殡进灵轜饮饯觞莫举出宿归无期惟袵旷遗影栋宇与子辞周亲咸犇凑友朋自远来翼翼飞轻轩駸駸策素骐按辔遵长薄送子长夜台呼子子不闻泣子子不知叹息重榇侧念我畴昔时三秋犹足收万世安可思殉没身易亡杀子非所能舍言言哽咽挥涕涕流离　流离亲友思惆怅神不泰素骖伫轜轩玄驷骛飞盖哀鸣兴殡宫回迟悲野外魂舆寂无响但见冠与带备物象平生长旌谁为斾悲风徽行轨倾云结流霭振策指灵丘驾言从此逝　重阜何崔嵬玄庐窜其间磅礴立四极穹隆放苍天侧听隂沟涌卧观天井悬圹宵何寥廓大暮安可晨人往有返岁我行无归年昔居四民宅今托万鬼隣昔为七尺躯今成灰与尘金玉素所佩鸿毛今不振丰肌飨蝼蚁妍姿永夷冺夀堂延魑魅虚无自相宾蝼蚁尔何怨魑魅我何亲拊心痛荼毒永叹莫为陈】
陆云【字士龙少与兄机齐名吴平入洛刺史周浚召为从事公府掾太子舍人出补浚仪令後拜吴王宴郎中令成都王頴表为清河内史屡以正言忤旨机败并为頴所害】
诗
荅张士然
行迈越长川飘颻冒风尘通波激枉渚悲风薄丘榛修路无穷迹井邑自相循百城各异俗千室非良邻欢旧难假合风土岂虚亲感念桑梓域髣髴眼中人靡靡日夜远眷眷怀苦辛
【士龙苦无材思名以兄传惟荅张士然庶为可咏】
为顾彦先赠妇往返
悠悠君行迈??妾独止山河安可踰水路隔万里京室多妖冶粲粲都人子雅步擢纎腰巧言发皓齿佳丽良可美衰贱焉足纪远蒙眷顾言衔恩非望始
浮海难为水游林难为观容色贵及时朝华忌日晏皎皎彼姝子灼灼怀春粲西城善雅舞总章饶清弹鸣簧发丹唇朱弦绕素腕轻裾犹电挥双袂如雾散华容溢藻幄哀响入云汉知音世所希非君谁能赞弃置北辰星问此玄龙焕时暮复何言华落理必贱
潘岳【字安仁荥阳中牟人美姿仪少以才頴发名善属文清绮絶世举秀才为郎迁河阳怀二县令入补尚书郎累迁给事黄门侍郎素与孙秀有隙及赵王伦辅政秀遂诬岳与石崇为乱诛之】
诗
河阳县作
微身轻蝉翼弱冠忝嘉招在疚妨贤路再升上宰朝猥荷公叔举连陪厠王寮长啸归东山拥耒耨时苖幽谷茂纎葛峻岩敷荣条落英陨林趾飞茎秀陵乔卑高亦何常升降在一朝徒恨良时泰小人道遂消譬如野田蓬斡流随风飘昔倦都邑游今掌河朔徭登城眷南顾凯风扬微绡洪流何浩荡修芒郁迢嶤谁谓晋京远室迩身实辽谁谓邑宰轻令名患不劭人生天地间百年孰能要歘如敲石火瞥若截道飈齐都无遗声桐乡有余谣福谦在纯约害盈由矜骄虽无君人德视民庶不恌
在怀县作
春秋代迁逝四运纷可喜宠辱易不惊恋本难为思我来氷未泮时暑忽隆炽感此还期淹叹彼年往驶登城望郊甸游目历朝寺小国寡民务终日寂无事白水过庭激緑槐夹门植信美非吾土祗觉怀归志眷然顾巩洛山川邈离异愿言旋旧乡畏此简书忌祗奉社稷守恪居处职司
内顾诗
静居怀所欢登城望四泽春草郁青青桑柘何奕奕芳林振朱荣渌水激素石初征氷未泮忽焉袗絺綌漫漫三千里迢迢远行客驰情恋朱顔寸阴过盈尺夜愁极清晨朝悲终日夕山川信悠永愿言良弗获引领讯归期沈思不可释
【潘岳诗敷布具饶藴藉絶少谓诗家之口给可】
左思【字太冲齐国临淄人也徵为秘书郎齐王冏命为纪室辞疾不就以疾终】
【左思气粗每发一言努目掀唇头颅俱动时觉村气扑人凡豪则易粗豪而卓乃真豪矣】诗
咏史
郁郁涧底松离离山上苗以彼径寸茎荫此百尺条世胄蹑高位英俊沈下僚地势使之然由来非一朝金张藉旧业七叶珥汉貂冯公岂不伟白首不见招
皓天舒白日灵景耀神州列宅紫宫里飞宇若云浮峨峨高门内蔼蔼皆王侯自非攀龙客何为歘来游被褐出阊阖高步追许由振衣千仞冈濯足万里流
【振衣千仞冈濯足万里流名语剏获?视百世】
招隐
杖策招隐士荒涂横古今岩穴无结构丘中有鸣琴白云停阴冈丹葩曜阳林石泉漱琼瑶纎鳞或浮沉非必丝与竹山水有清音何事待啸歌灌木自悲吟秋菊兼餱粮幽兰间重襟踌躇足力烦聊欲投吾簪
【招隐何多饰也抑更矜矜然古人於此处之若故道之若素絶不妆扮卖弄非必丝与竹山水有清音何事待啸歌灌木自悲吟秋菊兼餱粮幽兰间重襟欲高得洿欲雅得俚欲清远得尘近陶潜乞食不见可卑左思招隐不见可贵以此参诗之品矣】
张载【字孟阳安平人也博学有文章起家佐着作郎累迁弘农太守长沙王乂请为记室督拜中书侍郎复领着作称疾归卒】
诗
七哀诗二首
北邙何垒垒高陵有四五借问谁家坟皆云汉世主恭文遥相望原陵郁膴膴季世丧乱起贼盗如豺虎毁壤过一抷便房啓幽户珠柙离玉体珍宝见剽虏园寝化为墟周墉无遗堵蒙茏荆棘生蹊迳登童竪狐兎窟其中芜秽不复扫颓龙并垦发萌隶营农圃昔为万乘君今为丘中土感彼雍门言凄怆哀今古
秋风吐商气萧瑟扫前林阳乌收和响寒蝉无余音白露中夜结木落柯条森朱光驰北陆浮景忽西沈顾望无所见唯覩
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:32:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>