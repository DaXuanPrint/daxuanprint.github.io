<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="潇湘怨词,潇湘怨词全文在线阅读,潇湘怨词全文在线下载,大玄古籍书库">
<meta name="description" content="《潇湘怨词》是王船山在努力抗清而失败后最能代表其接受稼轩词风成就的一组词,共分三组,根据写作时间先后依次为《潇湘小八景词》、《潇湘大八景词》与《潇湘十景词》。其中《潇湘小八景词》与《潇湘大八景词》之抒情基调皆以稼轩《摸鱼儿·晚春》(更能消、几番风雨)为摹写旨归,对满目山河落入敌手的惨痛现实反复吟咏,表达内心深深的民族情结、故土之思与中兴无望的无限悲慨。代表了船山词的最高成就。_潇湘怨词_全文在线阅读_潇湘怨词_全文在线下载_大玄古籍书库">
<title>潇湘怨词_王夫之_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">潇湘怨词</span> <br/>
          作者： <span class="inputVal" id="bkauthor">王夫之</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]4703</span> <br/>
          说明： <span class="inputVal" id="bkdec">《潇湘怨词》是王船山在努力抗清而失败后最能代表其接受稼轩词风成就的一组词,共分三组,根据写作时间先后依次为《潇湘小八景词》、《潇湘大八景词》与《潇湘十景词》。其中《潇湘小八景词》与《潇湘大八景词》之抒情基调皆以稼轩《摸鱼儿·晚春》(更能消、几番风雨)为摹写旨归,对满目山河落入敌手的惨痛现实反复吟咏,表达内心深深的民族情结、故土之思与中兴无望的无限悲慨。代表了船山词的最高成就。</span> <br/>
          封面： <span class="inputVal" id="bkimg">Z_20593.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]潇湘怨词
[book_author]王夫之
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]4703
[book_dec]《潇湘怨词》是王船山在努力抗清而失败后最能代表其接受稼轩词风成就的一组词,共分三组,根据写作时间先后依次为《潇湘小八景词》、《潇湘大八景词》与《潇湘十景词》。其中《潇湘小八景词》与《潇湘大八景词》之抒情基调皆以稼轩《摸鱼儿·晚春》(更能消、几番风雨)为摹写旨归,对满目山河落入敌手的惨痛现实反复吟咏,表达内心深深的民族情结、故土之思与中兴无望的无限悲慨。代表了船山词的最高成就。
[book_img]Z_20593.jpg


[book_title]潇湘怨词
潇湘小八景词　 寄调摸鱼儿
国初瞿宗吉咏西湖景，敩辛稼轩“君莫舞，君不见玉环飞燕皆尘土”体，词意凄绝。乃宗吉时当西子湖洗会稽之耻，苎萝人得所托矣，固不宜怨者。乙未春，余寓形晋宁山中，聊取其体，仍寄调《摸鱼儿》，咏潇湘小八景。水碧沙明，二十五弦之怨，当有过者。阅今十年矣，搜破箧得之，亦了不异初意。深山春尽，花落鹃啼，乃不敢重吟此曲。乙巳上巳茱萸塘记。
其一　雁峰烟雨
插青天俯临图画，一壁翠光欲滴。炎风吹断阳禽影，认得孤峰回翼。如相识，记寒声萧萧咽尽霜华夕。望中何极。尽帘压千丝，窗飞一缕，垂幕笼轻碧。　　回首处，犹记当时踪迹，危亭斜倚南陌。满城春滑笙歌腻，消尽银缸夜色。君莫惜，君不见黄沙汉使无消息。秦关坐隔。听沙岸残更，野塘晓阵，总似三生笛。
其二　石鼓江山
瞰蒸湘曲影双清，流下洞庭秋远。危崖突兀玉峰寒，界破苍流一线。谁许见，只鲛宫金绳夜拥鱼龙怨。画船歌扇。对笑水江花，窥楼晕月，惹尽流霞片。　　行乐地，记取韶光迅转，画阑彩笔题遍。云杳潇湘千顷碧，瞥眼武陵溪畔。君莫羡，君不见渔阳挝断霓裳 。沧桑已变。想眉黛娇青，眼波凝绿，不是旧时面。
其三　东洲桃浪
剪中流白 芳草，燕尾江分南浦。盈盈待学春花靥，人面年年如故。留春住，笑浮萍轻狂旧梦迷残絮。棠桡无数。尽泛月莲舒，留仙裙在，载取春归去。　　佳丽地，仙院迢遥烟雾，湿香飞上丹户。醮坛珠斗疏灯映，共作一天花雨。君莫诉，君不见桃根已失江南渡。风狂雨妒。便万点落英，几湾流水，不是避秦路。
其四　西湖荷花
平塘绿钱初展，正是乳鸦啼后。桃尖渐放朱霞晕，芳惹游鞭征袖。真如绣，点波纹红绡青幛团绒皱。田田歌奏。问苦菂寻莲，萦丝觅藕，几许多情逗。　　莫浪语，西子湖头难又，锦屏十里香透。繁华满目江南梦，约略送愁时候。君莫嗅，君不见清香销尽酸风瘦。秋容如旧。只莎草吟螿，蓼花飞 ，露冷金飙骤。
其五　花药春溪
启琳宫暖回溪畔，江南共道春早。桃花新雨溶溶后，谁把琼浆酿造。壶天老，正望中茶烟几线萦僧橑。燕泥香扫。快翠泛铜瓶，膏凝玉盏，鱼眼调香脑。　　添胜迹，百道奔泉回抱，暗萦绿荇芳藻。泠泠碎玉夜声中，花院晨钟轻捣。君莫恼，君不见玉矾落尽瑶京道。王孙芳草。纵百丈络丝，万条罗带，难系春光好。
其六　岳亭雪岭
翠屏遥眉横七二，空青一派如洒。闲登危榭凭阑眄，垂幕同云覆野。银河泻，道飞来杨花玉树都疑假。望迷鸳瓦。兴陵朱邸在焉。 问酒拥销金，茶烹凤乳，若个偿春价。　　赏心事，不在酒旗歌社，梅痕暗偷萼赭。冻髭笑指祝融君，故骑火龙未下。君莫惹，君不见胡沙似雪催征马。笳声怨也。把塞北冰天，江南春色，都付渔樵话。
其七　朱陵仙洞
向苍崖笛声吹裂，斜阳一片危岸。江流北泻雁南征，洞里春光无算。星灿烂，都应是云中剑舞珠光按。花蹊棋馆。留满地苍苔，数峰烟树，掷与人间看。　　仙户启，石乳倒垂银蒜，空山翠杳天半。百花桥阻玉壶远，谁倩鸳鸯低唤。君莫叹，君不见彤云故锁三山断。罡风吹散。想华表鹤归，天台人返，怕见人民换。
其八　青草渔灯
截流澌飞虹侧挂，长空流月孤影。斜收返照蔚蓝天， 末一江风冷。更漏静，罢鸣桹停桡沙觜星光耿。疏灯夜永，似说向人间，流光易谢，夜烛游须秉。　　歌舞罢，追赏良宜此景，木兰牵动绿荇。樵青唱阕斗参横，残月又斜西岭。君莫省，君不见芦中人老成萍梗。载愁舴艋，向牛饮溪边，羊裘滩上，别把丝纶整。
潇湘大八景词　 寄调摸鱼儿
情者，非有区宇者也。有一可易情之区，移傺佗而昭苏之，何为怀此都哉？余歌小八景来十六年矣。云中眇眇，北渚愁予。九嶷修眉，烟秋不展。望里盈千，目飞无寄；续歌爰九，魂授尤勤。惘张乐之箫钟，哀琴在御。追泪筠之粉翠，香酒忘尊。然则迷不一方，思横三楚，固其所矣。重吟大八景词，复用瞿辛原体，旌初志也。虽然，北逾冥厄，南度秦城，西望雨云之浦，东临日夜之江，岂但此哉，而只以寄情于畔岸邪？行且怨紫塞之归禽，唁苍山之吊鸟，于斯始矣。
其一　潇湘夜雨
望九疑垆烟飞黛，远送玄云千里。斜阳枫岸平沉后，木末惊飙拂水。兰舟舣，荐新凉银缸影颤篷声起。推窗间盻。看幅幅轻绡，层层珠瀑，骀宕空青里。　　清绝地，故是蕙汀兰沚，浅碧旧含芳蕊。朝来润浥灵苗发，共载天香云髓。君莫拟，君不见楚骚歌阕兰蘅死。灵修邈矣。怕碎玉 铮，金铃淋沥，吹入愁人耳。
其二　洞庭秋月
展平湖一片玻璃，何处天围四野。金风轻卷千波雪，阵阵落晖低亚。真潇洒，渐西晶连天接住东光射。冰轮上也。见镜吸空明，练飞霜影，一荡清无罅。　　凭槛处，百尺丽谯飞榭，玉楼闪冉光乍。清魂摇曳浑无定，灵肉欲随羽化。君莫诧，君不见南来猿鹤悲清夜。天孤月寡。叹吹笛王孙，朗吟仙客，倦理云 驾。
其三　平沙落雁
问阳禽北发天山，尺帛为谁长系？当年不作关山怨，但爱江南佳丽。秋无际，拥长汀银膏玉屑堆光腻。横空如砌。宛一抹修眉，千行淡墨，欲坠还容曳。　　菰米熟，千顷玄珠丰脆，何须更寻归计。丹枫染紫 花白，飞舞一江清霁。君莫睇，君不见三更月落催哀唳。春光无蒂。早炎焰燔空，狂涛拍岸，羽驾何方税。
其四　远浦归帆
接长江西上三巴，东下海门万里。高楼思妇天涯梦，昨日金钱送喜。春归矣，倩啼莺遥催彩鹢乘风起。危阑闲倚。望碧浪参天，斜阳低树，片影浮空水。　　相认处，青练双飞旗尾，夕风吹送旖旎。银缸对照江楼眼，收拾寄愁蠲纸。君莫盻，君不见征人已老兰舟委。艨艟浪起。尽大帽白衣，摊钱打鼓，不向湘皋舣。
其五　渔村夕照
卷残虹隔岸芦梢，低挂一团赪玉。紫金光聚明霞闪，雪洗鹭飞鸥浴。江一曲，舞轻桡橛头车子相随逐。荻湾六六。听短笛横吹，棹歌遥答，共趁沙汀宿。　　投竿处，牵动绡金波蹙，溅珠悬洒红粟。暝空欲敛西清色，一派炊烟凝绿。君莫瞩，君不见义轮无系西流速。云昏极目。听哀雁啼更，孤篷打雨，难拟明朝旭。
其六　山市晴岚
俯江浔滩临危磴，屏拥青蓉回抱。小桥流水平田迥，绿浪风生畦稻。当晴昊，散溪云轻松一抹飞烟巧。青帘缭绕。有白笋黄鱼，红虾绿酒，装点旗亭好。　　兰舟泊，正及江南春早，玉山何惜倾倒。桃花留客红垂晕，幕历轻绡笼罩。君莫恼，君不见鲛人蜃客迷三岛。韶华易老。但棠杜花边，鹧鸪声里，瘴雨迷衰草。
其七　山寺晚钟
转汀洲回峦斜拥，曲径松杉堆黛。落帆人语寒潭静，幡影风摇星彩。涵轻霭，渐潮声鱼音梵呗喧金界。霜林惊籁，更百八绵连，噌吰奰发，流响空青内。　　深院锁，谁放鲸吟出海，澄江欻腾漰湃。唤回客梦清宵永，寂历闲心如洒。君莫骇，君不见景阳旧恨台城改。佛灯绿叆。共窣堵铃鸣，相轮铎语，长夜悲兴败。
其八　江天暮雪
舞廉纤不知是雪，还是沙明波素。同云返映晶光凝，暝色遥笼烟树。双无据，颤寒空微霄极浦相回互。芦洲古渡。有孤艇篷窗，挑灯酌酒，唱彻梁园句。　　知此夕，一派瑶峰玉宇，朦胧半函银兔。清晖的皪蛟冰 ，疑是东方已曙。君莫觑，君不见回波难挽流澌住。珠摧玉仆。向帝女祠东，昭王潭北，直下长江去。
潇湘十景词　 寄调　蝶恋花
潇湘八景，不知始谁，差遣惟洞庭月、潇湘雨耳，他皆江南五千里所普摄也。“湖南清绝地，万古一长嗟。”杜陵游迹十七于神州，而期兹万古，岂徒然哉！潇水出自营浦，西北流五百里而得湘。湘水出兴安之海阳山，与漓背流，既合于潇，北流千二百里至巴陵北，大江自西来注之，然后潇湘之名释而从江。此千五百里间，縠波绣壁，枫岸荻洲，清绝之名，于斯韪矣。迹不胜探，探其尤者，得十景焉。情物各有因缘，归宿不迷于万古，视诸帆雁岚雪，悠悠无择地者，不犹贤乎？仆雅欲为此词，不知何以未暇。歌八景后，驱笔猎之。吟际习为哀响，不能作和媚之音，应节为湘灵起舞。曰：非我也，有臣妾我者存也。
其一　舜岭云峰
潇水自江华西北流至宁远九疑山北疑峰，恒有云藏其半岭，飞雨流淙，入潇水中。
九岭参差无定影，泪竹阴森，回合青溪冷。一片绿烟天际迥，迷离千里寒宵暝。　　香雨飞来添碧凝，认是当年，望断苍梧恨。东下黄陵知远近，西崦落日回波映。
其二　香塘渌水
湘水径东安县东有沉香塘，石壁罅插一株，云是沉水香。澄潭清冷，绿萝倒影。
湘水自分漓水下，曲曲潺湲，千里飞哀泻。冰玉半湾尘不惹，停凝欲挽东流驾。　　百尺危崖谁羽化，一捻残香，拈插莓苔罅。忆自寻香人去也，寒原夕烧悲余灺。
其三　朝阳旭影
在零陵县潇水侧，去钴 潭愚溪不远，北十里为湘口，是潇湘合处。
瑶草难寻仙苑道，洞里春生，一霎韶光好。圆牖茏葱迎始照，天涯一点红轮小。　　无那云煓迷海峤，断送金乌，闷损飞光倒。纵有晶荧开霁昊，斜阳又被寒烟罩。
其四　浯溪苍壁
在祁阳县北。元次山勒颜鲁公《中兴颂》于崖壁。苔光水影，静目愉心。
谁倚磨崖题彩笔，记得中兴，仙李蟠根密。万里湘天开白日，晶光长射蛟龙室。　　欲泛扁丹寻往迹，路隔丹梯，水弱罡风疾。日暮湘灵空鼓瑟，猿声偏向苍湾出。
其五　石鼓危崖
在衡阳县北，二水汇流，潭空崖古。
蒸水东流湘水北，一曲沧浪，映带青山色。旧是朱陵仙洞客，鹤归不向乌衣国。　　江树迷离潭影侧，画槛筠帘，梦断春消息。击鼓冯夷寻未得，馋龙怪舞云生墨。
其六　岳峰远碧
自衡阳北三十里，至湘潭南六十里，岳峰浅碧，宛转入望。
见说随帆瞻九面，碧藕花开，朵朵波心现。晓日渐飞金碧颤，晶光返射湘江练。　　谁遣迷云生绝 ，苍水仙踪，雾锁灵文篆。帝女修眉愁不展，深深未许人间见。
其七　昭山孤翠
一峰矗立江次，北去湘潭县三十里，下为暮云滩。
日落天低湘岸杳，迎目茏葱，独立苍峰小。道是昭王南狩道，空潭流怨波光袅。　　绿影寒澄春放棹，记得当年，渌水歌年少。明月南枝乌鹊绕，登楼何处依刘表。
其八　铜官戍火
铜官浦在长沙北三十里。芦汀远岸，水香生于始夜，渔灯戍火，依微暮色间，如寒星映水。
打鼓津头知野戍，万里归舟，认得云中树。日落长沙春已暮，寒烟猎火中原路。　　何处停桡深夜语，江黑云昏，莫向天涯去。旧是杜陵飘泊处，登山临水伤心句。
其九　湘湾曲岸
湘阴县北三十六湾，云是马殷所开，萦回清澈。出此即渐次入青草湖，李宾之诗“三十六湾湾对湾”者是也。
为锁湘流东下缓，两岸芦梢，片片蒲帆短。寒水茫茫渔火乱，惟应曲里春风暖。　　万古沅湘秋思满，六六湾头，绾住愁无算。无那湖光都不管，鼍风吹浪连天卷。
其十　君山浮黛
湖光极目，至君山始见一片青芙蓉浮玻璃影上。自此出洞庭与江水合，谢眺所云“大江流日夜，客心悲未央”者，于焉始矣。湖南清绝，亦于此竟焉。
渺渺扁舟天一瞬，极目空清，只觉云根近。片影参差浮复隐，琉璃净挂青螺印。　　忆自赢皇相借问，尧女含颦，兰珮悲荒磷。泪竹千竿垂紫晕，宾鸿不寄苍梧信。
《潇湘怨词》全书终

        </div>
      </div>
    </div>
  </div>
</div>
<!--update:2025-08-30 10:34:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>