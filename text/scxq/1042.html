<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,竹斋集传,卷上,卷中,卷下,竹斋诗续集,故山樵王先生行状,书竹斋先生诗集后,书竹斋先生诗集卷后,卷一,卷二,卷三,卷四,卷五,卷六,卷七,卷八,卷九,竹斋集全文在线阅读,竹斋集全文在线下载,大玄古籍书库">
<meta name="description" content="诗集。三卷。《续集》一卷。《附录》一卷。明王冕撰。王冕,字元章,号煮石山农、饭牛翁、会稽外史、梅花屋主等,诸暨(今属浙江)人。出身农家,白天放牛,晚至佛寺长明灯下读书。后从韩性学,试进士不第,即弃去,读古兵法。曾游大都。(今北京),泰不花荐以翰林院官职,不就。归隐九里山,卖画为生。相传朱元璋攻下婺州。(今浙江金华),授为谘议参军,旋卒。工画墨梅,学扬无咎,花密枝繁,行笔劲健,生意盎然;或用胭脂作没骨梅,别具风格。亦擅竹石。兼能刻印,相传以花乳石。(青田石。一类)。作印材,自他创始。作诗多描写隐逸生活,部分">
<title>竹斋集_王冕_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">竹斋集</span> <br/>
          作者： <span class="inputVal" id="bkauthor">王冕</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]131048</span> <br/>
          说明： <span class="inputVal" id="bkdec">诗集。三卷。《续集》一卷。《附录》一卷。明王冕撰。王冕,字元章,号煮石山农、饭牛翁、会稽外史、梅花屋主等,诸暨(今属浙江)人。出身农家,白天放牛,晚至佛寺长明灯下读书。后从韩性学,试进士不第,即弃去,读古兵法。曾游大都 (今北京),泰不花荐以翰林院官职,不就。归隐九里山,卖画为生。相传朱元璋攻下婺州 (今浙江金华),授为谘议参军,旋卒。工画墨梅,学扬无咎,花密枝繁,行笔劲健,生意盎然;或用胭脂作没骨梅,别具风格。亦擅竹石。兼能刻印,相传以花乳石 (青田石 一类) 作印材,自他创始。作诗多描写隐逸生活,部分作品也能反映民间疾苦,语言质朴,不拘常格。宋濂为作传,载《潜溪集》中,叙其始末甚备。《明史文苑传》亦同。续高士传以为太祖欲授以参军,一夕卒。《浙江通志》据以列入《隐逸传》。是集凡诗集三卷,乃其子周所辑,刘基序。续集诗及杂文一卷,又附录吕升所为王周行状,则王冕女孙之子骆居敬所辑。王冕天才纵逸,其诗多遒劲之气,不拘常格。然高视阔步,落落独行,无杨维桢等诡俊纤仄之习,在元、明之间颇为可贵。集中无绝句,惟《画梅》以绝句题之。续集所收,皆自题画梅诗。史称其隐居九里山时,种梅千株,自号梅花屋主。尤善画梅。求者踵至,以幅长短为得米之差。是集收入《四库全书》。</span> <br/>
          封面： <span class="inputVal" id="bkimg">Z_20773.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]竹斋集
[book_author]王冕
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]131048
[book_dec]诗集。三卷。《续集》一卷。《附录》一卷。明王冕撰。王冕,字元章,号煮石山农、饭牛翁、会稽外史、梅花屋主等,诸暨(今属浙江)人。出身农家,白天放牛,晚至佛寺长明灯下读书。后从韩性学,试进士不第,即弃去,读古兵法。曾游大都 (今北京),泰不花荐以翰林院官职,不就。归隐九里山,卖画为生。相传朱元璋攻下婺州 (今浙江金华),授为谘议参军,旋卒。工画墨梅,学扬无咎,花密枝繁,行笔劲健,生意盎然;或用胭脂作没骨梅,别具风格。亦擅竹石。兼能刻印,相传以花乳石 (青田石 一类) 作印材,自他创始。作诗多描写隐逸生活,部分作品也能反映民间疾苦,语言质朴,不拘常格。宋濂为作传,载《潜溪集》中,叙其始末甚备。《明史文苑传》亦同。续高士传以为太祖欲授以参军,一夕卒。《浙江通志》据以列入《隐逸传》。是集凡诗集三卷,乃其子周所辑,刘基序。续集诗及杂文一卷,又附录吕升所为王周行状,则王冕女孙之子骆居敬所辑。王冕天才纵逸,其诗多遒劲之气,不拘常格。然高视阔步,落落独行,无杨维桢等诡俊纤仄之习,在元、明之间颇为可贵。集中无绝句,惟《画梅》以绝句题之。续集所收,皆自题画梅诗。史称其隐居九里山时,种梅千株,自号梅花屋主。尤善画梅。求者踵至,以幅长短为得米之差。是集收入《四库全书》。
[book_img]Z_20773.jpg


[book_chapter]四库本

[book_title]提要
钦定四库全书　　　　集部六
竹斋集　　　　　　　别集类五【明】
提要
【臣】等谨案竹斋集三卷续集一卷明王冕撰冕字仲章续高士传作字元肃诸暨人本农家子家贫依沙门以居夜潜坐佛膝上映火读书後受业於安阳韩性遂传其学然行多诡激颇近於狂着作郎李孝光秘书卿泰哈布哈【案泰哈布哈原作泰不华今改正】皆尝荐於朝知元室将乱辞不就明太祖下婺州闻其名物色得之授谘议参军未几卒宋濓为作传载潜溪集中叙其始末甚备续高士传以为太祖欲授以参军一夕卒浙江通志据以列入隐逸传旧本亦题为元人非其实矣诗集三卷其子周所辑刘基序之续集诗及襍文一卷又附录吕升所为王周行状则冕女孙之子骆居敬所辑冕天才纵逸其诗多排奡遒往之气不可拘以常格然高视濶步落落独行无杨维桢等诡俊纤仄之习在元明之间要为作者集中无絶句惟画梅乃以絶句题之续集所收皆自题画梅诗也乾隆四十六年正月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
竹斋集原序
予在杭时闻会稽王元章善为诗士大夫之工诗者多称道之恨不能识也至正甲午盗起瓯括间予避地至会稽始得尽观元章所为诗盖直而不绞质而不俚豪而不诞奇而不恠博而不滥有忠君爱民之情去恶拔邪之志恳恳悃悃见於词意之表非徒作也因大敬焉或语予曰诗贵自适而好为论刺无乃不可乎予应之曰诗何为而作邪虞书曰诗言志卜子夏曰诗者志之所之也上以风化下下以风刺上主文而谲谏言之者无罪闻之者足以戒诗果何为而作邪周天子五年一巡狩命太师陈书以观国风使为诗者俱为清虚浮靡以吟鸎花咏月露而无关於世事王者当何所取以观之哉诗三百篇惟颂为宗庙乐章故有美而无刺二雅为公卿大夫之言而国风多出于草茅闾巷贱夫怨女之口咸采录而不遗也变风变雅大抵多於论刺至有直举其事斥其人而明言之者节南山十月之交之类是也使其有讪上之嫌仲尼不当存之以为训後世之论去取乃不以圣人为轨范而自私以为好恶难可以言诗也已商书曰惟口起羞昔苏公以谤诗速狱播斥海外不可以不戒也曰孔子曰邦有道危言危行邦无道危行言孙故尧有诽谤之木而秦有偶语之戮乱世之所与也得言而不言是土瓦木石之徒也王子生圣明之时而敢违孔子之训而自比於土瓦木石也耶括苍刘基伯温序

[book_title]竹斋集传
王冕者诸暨人七八岁时父命牧牛垄上窃入学舍聼诸生诵书聼已辄默记暮归忘其牛来责蹊田父怒挞之已而复如初母曰儿痴如此曷不聼其所为冕因去依僧寺以居夜潜出坐佛膝上执策映长明灯读之琅琅达旦佛像多土偶狞恶可怖冕小儿恬若不见安阳韩性闻而异之录为弟子学遂为通儒性卒门人事冕如事性时冕父已卒即迎母入粤城就养久之母思还故里冕买白牛驾母车自被古冠服随车後乡里小儿竞遮道讪笑冕亦笑着作郎李孝光数荐之府吏冕詈曰吾有田可耕有书可读肯朝夕抱案立庭下备奴使哉每居小楼上客至僮入报命之登乃登部使者行郡坐马上求见拒之去去不百步冕倚楼长啸使者闻之慙冕屡应进士举不中叹曰此童子羞为者吾可溺是哉竟弃去买舟下东吴渡大江入淮楚历览名山川或遇奇才侠客谭古豪杰事即呼酒共饮慷慨悲吟人斥为狂奴北游大都舘秘书卿泰哈布哈家荐以舘职冕曰公诚愚人哉不满十年此中狐兎游矣何以禄仕为即日将南辕会其友武林卢生死滦阳唯两女一童留燕怅怅无所依冕知之不千里走滦阳取生遗骨且挈二女还生家冕既归粤复大言天下将乱时海内无事或斥冕为妄冕曰妄人非我谁当为妄哉乃携妻孥隐於九里山种荳顷亩粟倍之种梅花千树桃杏居其半芋一区薤韭各百本引水为池种鱼千余头结茅庐三间自题为梅花屋尝仿周礼着书一卷坐卧自随秘不使人观更深人寂辄挑灯朗诵既而抚卷曰吾未即死持此以遇明主伊吕事业不难致也当风日佳时?觚赋诗千百言不休皆鹏骞海怒读者毛髪为耸人至不为宾主礼清谭竟日不倦食至辄食都不必辞谢善画梅不减杨补之求者肩背相望以缯幅短长为得米之差人讥之冕曰吾藉是以养口体岂好为人家作画师哉未几而汝颍兵起一如冕言皇帝取婺州将攻粤物色得冕寘幕府授以谘议参军一夕以病死冕状貌魁伟美须髯磊落有大志不得少试以死君子惜之史官曰予见孟寀言粤有狂生当天大雪赤足上潜岳峯四頋太呼曰遍天地间皆白玉合成使人心胆澂澈便欲僊去及入城戴大帽如簁穿曳地裒翩翩行两袂轩翥譁笑溢市中余甚疑其人访识者问之即冕也冕真狂士哉马不覂驾不足以见其奇才冕亦类是夫金华宋濓撰

[book_title]卷上
钦定四库全书
竹斋集卷上　　　　　　　明　王冕　撰七言律诗
金陵怀古
坏墙幽迳草青青何处园林是旧京海气或生山背雨江潮不到石头城英雄消歇无人语形势周遭夕照明囘首长干思无限水风杨柳作秋声
建康层楼
层楼危构出层霄把酒登临客恨饶草色不羞吴地短鴈声空落楚天遥江山如画知豪杰风月无私慰寂寥六代繁华在何处败红残緑野萧萧
别金陵
六朝旧迹俱?遍千古英雄一笑休黄叶乱随秋雨落长江空带楚天流樽前有客翻新调白下无人说故侯明日西风天色好吹箫骑鹤上扬州
过昭瑞宫次韵
红花翠竹满江臯依约仙山驾巨鳌月下每听来鹤佩云中时复见龙袍西江日薄潮声小北极天开王气高咫尺山河移版籍书生徒尔说英豪
金屋无人玉殿开青蒲埋没遍莓苔旧愁隐隐随烟浪新恨绵绵入草莱红叶已随流水去黄门空忆看华来东南富贵消磨尽留得荒村古将台
悼逹兼善平章
出师未捷身先死忠义如公更不多岂直文章惊宇宙尚余威武振山河中原正想刘安世南海空思马伏波老我未能操史笔怀思时复动哀歌
寄天台丁仲容
去年脚底生蠒瘤今年巾中华髪稠读书不敢略字过得酒岂徒成醉休关山杳杳絶飞鸟江海凄凄无钓舟好风良夜那可已思君时复一登楼
发古塘
秋风篱落菊花黄满眼江山似故乡投老无家真可笑长年为客尚能狂青苔蚀尽床头剑白日消磨镜里霜闻道中州凋弊甚忘机不解说凄凉
徐竹隐
连江修竹静郊居门外隂隂千亩余直节不移高士操息交那与俗人书卧听翠雨飞瓴甋笑挹清风过绮疏却扫红尘喧境寂岁寒分席待樵渔
听秋轩
人世红尘高没马老禅方丈足清幽入门便觉气候别历耳似知天地秋不羡书生能作赋却怜游子太多愁夜来树影飘零尽明月无端生屋头
送边伯京之闽
边郎辟掾南闽去马首春光正十分路夹海棠行锦障江涵山翠拥罗文简书可励风云会韬略能夷虎豹羣若向武夷山下过为余传语杜徵君
漫兴
隐几看山与世违当门种竹亦无机五更骤雨随风过满眼落花如雪飞每为注书消夜烛亦常沽酒点春衣今朝急报任公子昨日苍苔满钓矶
中天积翠欎层隂雪瀑遥飞落远岑白月夜分双鹤舞清风时听万松吟放怀尽可从诗酒行乐何须论古今我欲与君飞两舄题诗刻竹满山林
风花片片落瑶台江北江南春未囘老子胷中自潇洒故乡何处却徘徊海云挟雨连天黑江鹳如人近屋来景物相看只如此沽盃且放好怀开
寄东怜唐彦常
桐木散隂隣屋壁子居巷东我巷西绣衣耀日轻拂袂白马蹑云新凿蹄湖上笑歌多载酒夜来归去醉如泥春风又别四十日安得看山同杖藜
漫兴三首
白雾黄烟惨百蛮长年不见鹤书还江河万里归沧海山岭千重走剑关白首词臣空堕泪青春才子强囘顔旧愁新恨知多少都在闲花野草间
关中险固凭三辅陇右勾连接四川簇簇楼台悬日月盈盈花草烂云烟飈囘海上沙飞雪雨足江南水拍天可笑华山陈处士风流文采却贪眠
青山隐隐带滦河金碧光中望馺娑五谷不生羊马盛二仪殊候雪霜多打围阵合穹庐转警跸声传御驾过渺渺黄沙天万里壮心未解说风波
悼止斋王先生
休致归来与世违平生所有未全施胷中经纬天人识舌底风雷宰相知论道端然见周召得时元不下臯夔南金东箭谁堪拟緑水青山尽可悲
文采风流今已矣夫何能见紫芝眉中天气黯星河惨南国春寒草木悲政事堂堂传两省论谈亹亹动诸司老成如此多关系青琐诸公泪亦埀
三月燕山听子规追思令我泪垂埀虽然事业能经世可惜文章未际时霜惨晴牕琴独冷月明秋水剑双悲山河万里人情别囘首春风说向谁
即事
滦水城头六月霜东华门外草皆黄旌旗影动千官惨斧钺光沈万马忙青象不将传国玺紫驼只引旧氊房诸郎不解风尘恶争指红门入建章
白草黄沙野色分古今愁恨满乾坤飞鸿点点来边塞寒雪纷纷落蓟门风景凄凉只如此人情浇薄复何论知机可有桑乾水未入沧溟早自浑
纪梦
十有一月三十夜清梦忽然归到家对母徐徐言世事呼儿故故问生涯庭前修竹不改色溪上老梅都是花起坐山窗听茶鼎又思风雨客三巴
会友
昨夜朔风吹地动起看长剑雪花明读书空堕英雄泪得酒时浇磊块情相见抵须言客况论交殊不愧前盟汉家四海承平久何必区区论贾生
过渔浦
十八里河船不行江头日日问潮生未同待诏于金马却异看花在锦城万里春风归思好四更寒雨一灯明故人湖海襟怀古能话旧时鸥鹭盟
即景
江北春深野草芳江南春浅柳枝黄鳬鷖得水竞出没寒雀受风相颉颃适意漫提如意舞醒时不异醉时狂昨朝孺子拦街笑笑杀人间马子长
送宇文子贞
郊居暂辍簿书劳尚植忠良翊圣朝风月一坛光灔灔天人三策锦飘飘清声足重江湖望直笔宁辞馆阁招洛下诸郎竞才俊岂能无意说渔樵
次韵
老吾濩落忘机久江湖鸥鸟弗猜疑黄花围宅如元亮白雪满床无子期身後虚名定何益世间多事不须知故人有约来招隐莫待秋风老桂枝
野人住处无车马门外蓬蒿抵树高石脚云生三伏雨屋头松撼五更涛田园入画真堪笑薪水供厨祗自劳匣底豪曹苔欲满夜来忽作老龙号
雨中遣兴
黯黯隂隂没大荒髑髅无语剑生鋩青山有梦客千里明月故人天一方鹿走平原沙莽莽龙飞沧海雨浪浪相望多少相思意倚徧危楼尚慨慷
故人何日是归年又听刚风洗瘴烟骄马北驰沙似雪冥鸿南去水如天莫愁弦絶蒲萄馆且喜歌生?稏田好在岳阳楼上望洞庭明月正婵娟
雪後
今日登高不见山乾坤混混太清寒旧时月色无人识新岁梅花正好看多苦将军居塞北更怜羇客在长安老夫欲语不忍语倚遍危楼十二阑
满目青山轩
满目青山似画图道人於此即安居不知世上功名好但觉门前车马疎风月四时同笑傲乾坤千古一蘧庐我生亦有林泉癖欲老衡茅愧不如
次韵
生民日日叹零丁惟听中朝说太平万里江山云莽荡五更风雨剑悲鸣桓温岂解知王猛徐庶从来识孔明箫管莫吹关塞曲野花闲草不胜情
竹西轩
青山隐隐带江流江上轩牕面面幽来客不辞三径雨乘凉常得四时秋青天影动朝阳凤落月光移隔水楼夜半梦回环佩响却疑歌吹在扬州
江月楼
永嘉城郭如斗様魁峰兰若倚青霄江空月色上楼白风挟海声连地揺高僧居此兴不浅闲客登临思亦饶我欲与君飞舞去更呼仙子共吹箫
林壑亭
会稽林壑东南胜结构新亭亦壮哉树密不知云出没山深常听水喧豗清幽可许渔樵隐游赏岂无王谢来我欲题诗追李杜风流不是出羣才
送僧归闽
九月三吴树叶红闽中浑未觉秋风上人忽动乡关念对客莫辞途路穷白髪岂无诸老在青山还与旧时同到家检点经行处应喜庭松雨露浓
秋晚即事
十年湖海挟飞仙今日凭高思窅然关北又添三尺雪江南别是一般天紫髯老将悬清梦白面儿郎减少年说与南阳诸葛道草庐虽好莫贪眠
有怀
故人零落各山河触景其如感慨何剑槊风生秋气重琴床月堕夜凉多倾杯且得孤怀壮览镜那愁两髩皤扰扰黄尘车马客不知留意在南柯
客兴
鹤鸣猿啸近如何客里枯衣结薜萝峡石卧云山气重江风翻雨树声多狂夫对酒评秦法野老敲檀和楚歌谁似酸斋弄奇崛好诗和梦写渔蓑
怀古
浮云漠漠水揺天乳燕翻飞落野田轩冕尽知为上客衣冠谁解说前贤闭门种菜殊无策坐石看松不记年世事东风吹马耳锦帆金谷已茫然
下直沽
拍河健橹比长驱百尺飞帆下直沽浩浩碧天秋气肃堂堂明月夜窗虚旌旗两?芦花影鼙鼓三声海浪趋转首狂歌望西北淡烟荒草是幽都
登竺峯
健步攀缘上碧峯方知絶顶路岐通一生如在九霄上万景都归两目中老鹤独翻珠草露孤猿啸落桂花风青箱家世君休问江左于今事不同
过武塘
青衫闸转云间路河水分流过武塘客路惯经风雨恶诗情不减少年狂鱼盐市井三吴俗番岛舟航十丈樯杨柳连堤鹅鸭聚家家茅屋似淮乡
怀古
会稽岩壑今犹古王谢经行何所之感慨令人有余思风流异代不同时春来野水生蒲柳雨过空山长蒺藜异代无人知禹穴游人来往到今疑
云门山图
十年不到云门寺忽见若耶溪上山落叶不随流水去长松只在白云间当年王谢已寂寞终古林泉更往还所喜二灵多道气扶藜时复叩柴关
寄吴道子
三月不见吴道子十日两渡钱塘江诗书压架自足乐风月满坛谁敢降菖蒲青青绕石壁薜荔密密缘山牕归来不道簿书急漫对阿戎言老龎
看山
昨朝问竹城西去今日看山湖上来酌醪数斗且尽醉好景百年能几回野草散光揺翠浪风花移色闪苍苔飞流最是东南急乘兴无辞杖履陪
异乡
东山西山生白云异乡那忍见残春野蒿得雨长过树海燕隔花轻笑人每是闭门疎世事何曾借酒恼比邻过从时有相嗔怪不解潜夫意思真
寄恢长老
眼底纷纷涸辙鱼道人遇地即安居瓦盂香软雕胡饭松儿晴翻贝叶书老到世情浑脱略年来生计亦萧疎相逢休论当时事我亦西郊结草庐
雨中
江南江北水滔天羁客相逢亦可怜坐觉青山沈席底行惊白浪上牕前鹁鸠衔草栖危塔鸂?飞波浴败船转首百蛮寥落甚絶无茅屋起炊烟
送噩长老
张公洞口云翻海扬子江头雪打球君去兴怀殊不恶我行风雨奈何愁疎狂久负刘伶榼飘薄空余季子裘直待明年二三月看花骑马过中州
庚辰元旦
试题春帖纪新年霭霭青云起砚田展卷不知山是画举头恰喜屋如船梅花雪後开无数杨柳风前困欲眠怅望关河无限恨呼儿沽酒且陶然
立春日
葭吹六管动飞灰便觉春从地底回草木一时生意动关河万里冻云开宁须生菜传纎手且引春风入瓦杯天北天南问音信故人何处寄寒梅
九日书怀
玉露霏凉木渐酡每逢佳节惜年华青山叠叠多归梦白髪萧萧不在家触景漫思千古事无钱空对一篱花相知相见情何已石鼎山泉且煮茶
秋兴
万里山河一局棋旷怀百感独伤悲石麟夜雨生新恨铜雀春风属旧时雪卷流沙驮信远天沈辽海鹤书迟五陵年少俱零落回首故园空梦思
鼙鼓嘈嘈夜撼山霓裳歌舞出人间云围环佩沈斜谷风敛旌旗入剑关躩铄野翁掀雉尾跳踃山鬼觌龙顔书生豪放成何事徒步归来供奉班
水竹居
小桥流水路萦纡竹里茅茨是隐居慷慨不同时俗辈清高多读古人书好山入屋情无限明月穿帘兴有余我亦山隂旧溪曲一庭潇洒正相如
送本中上人
上人飞锡何方去笑指东南咫尺间黄叶落时行细路白云生处看青山欲求古道殊难得怅望高风或可攀朋旧相逢还道我梅花清苦髩斑斑
太平兴国寺锁翠轩
当轩种竹一万个清?满林生绿苔六月不知天气热长年只觉雨声来岂惟凤鸟不食实又见龙孙渐脱胎计我岁寒为伴侣屋头更着几株梅
荅客问
人间尘土苦嚣烦林下风生六月寒夜半酒醒方脱屐日高眠起不簪冠笑看游蚁巡危磴静听闲花落古坛老我自无轩冕意寻常岂是傲时官
过?陵
泥马南飞王气消大梁昌运委蓬蒿两宫旒冕沈沙漠三国旌旗接羽毛卫下将军尚颇牧关中丞相失萧曹东南多有青松树争奈春风种不牢
次荅王敬助
束书归住水南村且把犁鉏敎子孙垒石旋成蒸药竈挿篱将就种瓜园谈挥麈尾风生座醉倒垆头月满轩富贵功名只如此何须多梦过侯门
听雪轩
飞来便与雨声别坐久甚忧天下寒清极自然梅有韵夜阑却喜竹平安洛阳处士门深闭剡曲先生琴不弹想在此时情思好煮茶可笑老陶酸
次韵全忠斋
十年孤影寄天涯冷笑傍人论左车白雪阳春应有价清风明月不须賖交游渐喜诗成垒定省惟凭梦到家休道焰光推不出却愁烧杀杏园花
偶成
青山绿水从人爱野鹤孤云与我同所适不须论丑好相逢漫尔说英雄乐游花木萧萧雨梓泽亭台淡淡风兴废故无今昔异几回搔首月明中
二月江亭野色明杨花飞散雪盈盈盐烟半入海气白风雨忽来溪树鸣离思厌听孤语燕客情无奈乱山青明朝又上长安道却望咸阳旧帝京
湖上书所见
东南富贵是神仙日日西湖坐画船绣帽拥云笼翠羽紫牙宣响出红莲香风宛转珠帘动纎手亲传玉鱠鲜最是好情消不得醉挼花片撒金钱
送颐上人归日本
上人住近扶桑国我家亦在蓬莱丘洪涛逼屋作山立白云遶床如水流问信不知谁是客多时忘却故园秋明朝相别思无限万里海天飞白鸥
送钦上人
石头城下五更秋高挂云帆得顺流銕瓮缘江即东府璚花隔岸是扬州作家相见本无语在客别离殊有愁後夜相思好明月老夫乘兴独登楼
荅贾太初
知己相逢贫亦好去家未久梦来多读书万卷今何有美酒数杯顔已酡越上山移新得信【壬午年六月二十七日会稽有山移三五里】江南秋老漫奔波故人割俸情何厚白粲赤松从我过
送僧归中竺
天香阁上风如水千岁岩前云似苔明月不期穿树出老夫曾此听猿来相违五载无书寄却忆三生有梦回乡曲故人凭问信孤山梅树几番开
过京口
瓜洲正对西津渡金山焦山江水中过客放船忘险阻何人撃楫问英雄白云渺渺生秋树黄叶萧萧落晚风瓮城头一登眺天南天北思无穷
次王元之武平寺诗
官居正与僧居近乘兴何妨日日来因向林泉得幽致竟忘尘世有炎埃松云隐隐当牕户花露漙漙下石苔对景令人重怀古海天秋尽鹤飞回
玄真观
青冈直上玄真观即是人间小洞天花石掩光龙吐气芝田散彩玉生烟莓苔满路缀行屐杨柳夹堤维钓船仙客相逢更潇洒煮茶烧竹夜谈玄
过沧江
空江五更潮水生橹揺一舸随潮行芦花旋风作雪舞水气上天侵月明白髪不禁游子兴青山忽动异乡情天涯沦落何多幸赖有故人如弟兄
与王德强
阿伯迁官之五羊严尊习隐水南庄人生出处故有分世道如斯徒自忙笑我漂流双髩雪羡君奔走满靴霜功名固是男儿志何日归来绿野堂
松风阁次韵
金鸡峰下松风阁记得前年五月登得兴不辞行曲折乘凉直上最高层石林过雨水争出溪谷转风云乱腾休问当时有王谢风流何似竹间僧
过徐州洪至丰沛作
落月苍凉野色迷过洪忽听五更鸡河流东海奔腾去天近中原渐觉低败垒有基栖碧草古台无石堕青泥汉家住处人能识只在丰南沛水西
新店道中
黄桑叶落鴈声号野鼠蹲沙北马骄万里山河秋渺渺一天风雨夜萧萧客怀到此何由壮酒兴於人自觉饶早起梳头对明镜不愁双髩雪飘飘
即看白鴈向南飞又见黄花落短篱河道便风容易上客程过闸信难期新霜飒飒吹杨柳野老离离和竹枝欲饮一樽难强进且留清兴漫题诗
楚汉两城【北城有鸡鸣台高阜者乃邓公墓也】
楚汉英雄今寂寞两城相倚旧封疆荒台落日酣红叶古墓秋风老白杨岂是有为增感慨便令无事亦凄凉徘徊望尽东南地芦苇萧萧野水黄
次韵
林宗出去满巾雨苏老归来两屐泥怀古令人时默默感时於我独栖栖春风水竹连公馆落日烟华绕相堤景物纷纷?须论首阳高义只夷齐
寄张贞居
句曲山人毛髪古苍精龙佩羽衣轻道高不授中黄【缺】天下皆传外史名石菌云融丹气拥玉壶春艳紫霞生楼居又近林和靖约我寻梅取次行
曲江春望图
檐牙隐隐出层霄飞阁聨楹满翠涛花夹御城红雾重春移仙仗彩云高天家日月无私照圣主山河不动揺正是太平文物盛玉笙金管进蒲萄
谢林彦广惠酒
江南三月春始足桃花杏花参差开溪云入屋夜生雨山瀑近牀晴隐雷读书吊古有何益行道济时无此才多谢奎章老文伯时时携酒草堂来
济川阻雪九月二十七日客况
九月中原柳未枯北风吹雪忽馍糊璚林玉树连天去绿水青山望欲无多喜夜光生锦帐不传清响到金铺老夫且作梅花梦分付长年酒漫沽
济州城南寒雪飞济州城北冻成围客情自古不称意世事于今转觉非白马少年频唤酒黑纱老妇泣无衣逢邮不寄江南信却上高楼望鴈归
滕州济州山不多平林大野少人家解貂且问将军酒对雪谁言学士茶直北五更闻玉笛江南十月老梅花相逢休说凄凉事湖海诸郎髩未华
黄河西下水多生滕州徐州田不耕农民尽逐鱼鳖去商贾只凭舟楫行青山峩峩出鲁国白云滚滚来任城浪游欲尽燕云道尚欠南风几日程
季札墓
识君因读春秋传今日坟前见断碑大义可令吴俗变高风不独鲁人知剑光注壑生灵草树影悬空动羽旗休问姑苏旧风景白烟青雨黍离离
临清阻雪
海气排空云塞山北来飞雪苦多寒柳条搥雪枝枝重衣带缘愁故故寛客路何时无跋涉世情随处有艰难濮州城外临清县今夜留船得梦安
一片雪飞寒较多即看漫地却如何竞传?体须燕玉谁肯停杯慰楚娥直北大风山欲倒江南无冻水生罗临清不是长安道时听凌空响玉珂
次韵答崔元初
楼居依约近蓬莱每见天官簇仗来星绕紫微双阙近日临仙掌五云开旌旗影动黄金表龙马风生白玉台遥望上林花隐隐乾坤清气一时回
闲题
楼台矗矗带山河金玉重重是帝家云合紫驼开虎帐天连青草入龙沙春风小殿看飞燕夜雨重城散落花甲乙流苏仙梦好莫敎方士问丹砂
题赵松雪关北小景图
小草丛丛出浅沙坐歌无奈画图何长藤挂树春风少老石敛云秋色多客子淡然忘岁月王孙徒尔忆山河荒烟落日居庸道几见氊车白马驮
都城暮春
绣房香幄紫驼车队马连云拥醉娥天上柳花随处滚人间春色已无多风流漫听黄金缕慷慨谁知白石歌江北江南叹愁絶落红如雨打渔蓑
送僧游五台
南国看云故有愁燕山那忍送君游天风五月能生雪野气四时浑似秋适兴何须穷险絶忘机不必论公侯归来着我门前过莫把羇怀对白鸥
莫处士悼诗
乐闲处士老西河花竹亭台野趣多不为功名移志节每因兴感费吟哦义风孝行知谁儗山色湖光奈尔何转首栖霞清梦远令人怀感动悲歌
送王克敏之安丰录事
丹墀对策三千字金榜题名五色春圣上喜迎新进士民间应得好官人江花绕屋厅事近烟树连城野趣真所愿堂堂尽忠孝毋劳滚滚役风尘
扬州成元章居竹轩
老夫住近山隂曲万竹中间一草堂开径不曾防俗客读书恰是得清凉好风时时动环佩明月翩翩来凤凰正与诸君轩子近可能携酒共徜徉
山水图
云气笼隂隔荔萝吾家曾住石南坡秋风遶屋树声杂夜雨落山溪水多每有渔樵共谈笑且无车马得经过京师沙土眯人目为尔传图情奈何
水竹亭
韩家亭子能潇洒流水溅溅竹四围清净岂惟尘不到深幽真与世相违凉飈激韵青云动白月流光翠羽飞安得时时携美酒与君谈笑看云归
重午次韵敬常叶公
故园一望海天长京国相看叹老苍太学故知韩子重高阳应笑郦生狂四更风雨客怀壮五月幽燕地气凉况是天家赐衣节不妨谈笑引壶觞
危太朴奉使求史馆遗书於河南江西历四明会叶君敬常借船过东湖访古迹其乐好事者画之太朴命之曰借船图复自叙以记之叶君敬常作诗太朴和今勒诸石时贤从而题之余亦为之赘
楼观重重锦綉扶东湖风景即蓬壶海云入树青山小野水滔天白鸟孤学士借来船似屋书生归去画成图老夫一见何潇洒凉雨满堤生绿蒲
金水河春兴
神州何处见繁华尽好当时富贵家慷慨唤来黄字酒丁宁将出紫帘车春风嫋嫋穿杨柳小雨冥冥度杏花沈醉归来不知夜又传清响按琵琶
金水河边柳色新玉山馆外少沙尘琵琶未必能愁客鹦鹉如何错唤人翠袖锦襜驮白马落花飞絮閧朱轮人间天上无多路只隔红门别是春
刘商观奕图石刻本
碁畔樵人斧柯烂正与刘商旧画同粉墨消磨雕刻在神仙飘忽有无中青霞惟见两童子白髪吾邻四老翁休把闲心动机事只宜高卧听松风
金水河
金水河从金口来龙光清澈净无埃流归天上不多路肯许人间用一杯杨柳青融春雾拥芙蓉秋霁锦帆开老夫白髪少年志适兴时来看一回
南城怀古
日上高城望大荒西山东海气茫茫铜驼踪迹埋荒草元菟风尘识战场礼乐可知新制度山河谁问旧封疆书生慷慨何多感转忆轮台汉武皇
青山连壁是居庸古北渔阳一线通人物尽随风土变川原须是古今同淡烟着柳金沟暗小雨飞花玉殿空昨夜角声吹不起老乌啼过建章宫
读史
耿耿青灯照青史坐看兴废眼前来亡秦未必非胡亥灭赵终然是郭开三国英雄由将相六朝人物只婴孩商之孙子宁无论妲己端端是祸胎
题王有恒山房
人世红尘涨碧空薜窗萝几自清风朝来爽气归书润夜静青云入梦浓壁上枯桐忘岁月床头老剑识英雄丈夫要看好山色不是关中即洛中
送日侍者游两府兼柬丁仲容先生
知君汗漫饶清兴东府西州路不多牛斗正临吴分野城池还带旧山河春风扬子江头去夜月茅山石畔过若见金陵丁处士问言归兴近如何
隐居偶成
几日不见青山面今日青山树色多风花落水似濯锦野鸟隔帘如唱歌年老无成真可笑世情不合奈之何柴门本自无车马昏晓时闻响玉珂
次申屠子迪韵
红尘车马事纷纷高眼何曾有见闻竹屋夜深时听雨石床秋冷不生云归来每爱陶彭泽漂泊谁怜郑广文门径年年芳草绿拟将兹意问东君
即事
五色云开见太平九天风露一时清燕雀飞飞自得乐草木欣欣俱向荣渭川何时起尚父宣室安能召贾生田间野老罢癃甚忍死愿观风化成
有感
昨夜秋风吹草堂客中气象太凄凉饥来一字不可煮虚过半生徒尔狂亲老每惭疎菽水儿痴安忍诳灰囊孤桐破碎蒯缑脱坐对夕阳歌慨慷
偶成七首
人言栗里是吾家问信东臯事已讹残岁都闻呼盗贼良宵谁复望星河门迎野水埀杨柳屋枕云山带荔萝沽酒陶情作闲梦岂知氷冻合滹沱
万里长山走蓟门崭然天险路中分高风吹雨作飞雪老树积烟成冻云武帐驻兵谈亚父氊城无语及昭君夜深谁渡桑乾水呜咽笳声不忍闻
山郭方迎五日春飞飞风雪欲愁人老年作客殊无策适兴吟诗似有神溪上梅花谁可共天涯鸥鸟漫相亲酒阑细看柴桑论始觉桃源不避秦
云消巫峡蜀波来天近崆峒北斗回人事故於今日别梅花却胜去年开好游不负青春约得意那愁白髪催行旅居家无异致开怀且覆掌中杯
去年今日雨潇潇今日天晴雪尚消杖履谁来看花柳江湖何处得渔樵徒叨食饮居安土未有功劳补圣朝入夜遥遥瞻北斗紫云团盖上青霄
玉漏无声落草庐荒村遥夜石灯孤开门探雪三尺许举眼看山一寸无谁闵将军穷窟穴空多公子梦氍毹老吾不作功名想只欲扁舟泛五湖
出门无侣杖藜轻溪上梅花相笑迎独鹤远从天际下老夫如在画中行千峰日出流云气万壑松鸣杂水声巾袂不知苍翠重看山直过越王城
送五台长老
我有慈亲年老已便欲送君难远行道边持草或解意天外见云无限情九堰潮平船过稳五台海近月多明故人若见烦相问头髪于今白几茎
寄题梅
山中昨夜雪三尺牕前梅花参差开卧看枝上月初满梦到江南春已回可笑阿娇伫金屋却怜姑射下瑶台故人知我有清兴携取双鱼斗酒来
寄陆高士
山隂道士久不见无奈秋天风雨何畴昔烧丹曾化鹤近来书字不因鹅黄花开到东篱下白日何妨拄杖过更约登高成浩饮得诗还胜去年多
清明後日
旅游忽过清明节百感中来与愿违杨柳亭台春寂寂杏花村落雨霏霏青山对面人何在白髪倚门身未归薄暮登高重惆怅岂因萧飒故山薇
三茅观
层峦开径隐空青勃窣盘跚眼力生萝磴痴岚留宿雨石林寒竹动秋声城隍下瞰红尘海楼阁高悬白玉京夜静何人吹凤管碧桃千树月华明
悼白云
浊世儒名多浪得先生高隐冠当今注书已发程朱藴讲道重明孔孟心白日山林增气象清风江海振希音少微一陨天为黑望入东南泪满襟
送人北上
早买北关门外船载书应上九重天风云步武君可羡世事乖违吾独怜黄阁大官归厚禄红楼美酒不多钱逢人可话江南景春水流花满石田
湖上闲步
断云零乱雨初晴古客游行眼倍明可喜一湖杨柳色不禁三月杜鹃声青山历历添新寺白塔亭亭枕旧京回首东南重凄感岂因兴废独关情
喜白髪
眉间黄色未为奇好是梳头满面丝从古其谁能脱略於今得此可愉怡絶怜雪色照明镜更喜霜花衬接?万事为他最公道老来镊白是儿痴
秋夜偶成
风雷不改旧山河华屋年深蔓绿萝龙柱云消金气冷凤台人去月明多英雄空听生铜吼感慨谁知白石歌转首五湖秋水濶且将闲兴寄渔蓑
露华泥泥湿桐丝渐觉新凉袭弊帏肯羡轻生归马革独怜清苦卧牛衣种桃未必全忘世采药终然会息机欲问夷齐何处所西风吹杀首阳薇
生憎尘俗苦相侵渐渐移家入远林但得瓮中多白酒何须囊里有黄金关山夜静笳声惨淮海秋高雁影沈底事怀人作痴坐短檠花冷石房深
孤云杳杳雁声寒黄叶萧萧诗思悭坐对酒樽怀北海啸歌白石向南山菊花野雨家何处蓴老秋风客未还梁甫不吟君莫问卧龙寂寞草庐闲
冉冉新霜上髩毛相逢何事论英豪山城雨重钟声短海国风清剑气高且自草衣同牧?不须騘马列官曹古来勲业真堪笑三士杀身争二桃
潇潇寒雨满江楼底事无端生百忧铁砚磨穿灯火夜貂裘敝尽风霜秋五更空自听鸡舞四海有谁持犗鈎可羡当时张许辈蒲萄宫里烂羊头
九里山中
荒苔丛筱路萦回绕涧新栽百树梅花落不随流水去鹤飞常带白云来买山自得居山趣处世浑无济世才昨夜月明天似水啸歌行上读书台
九里先生两鬓皤今年贫胜去年多敝衣无絮愁风劲破屋牵萝奈雨何数亩岂苗当夏死一畦芦穧入秋瘥相知相见无他论笑看山前白鸟过
九里溪头晚雨晴松风瑟瑟水泠泠絶无过客问奇字只有闲云到野亭每笑盛名传坎岂陈虚语说零丁老年恰喜精神爽合得仙人相鹤经
山水图
一望东南竟海涯仙人何处饭胡麻树隂霭霭欲生雨山色重重似削瓜玄圃紫苔封药草白云流水隔桃花天台司马君休问絶胜终南处士家
感怀
风花片片减芳春转首关河气象新有志谁能回避老无忧何必去除贫开楼且喜青山近钓水多从白鸟亲闻说长安金紫贵不奔风雨即红尘
寄王秋泉
尺书不寄海天遥两见春风换柳条台阁竞瞻官济济山林谁问髩萧萧月明故国人情别花落江城客思饶记得旧时携手处酒酣曾过饮虹桥
题米元晖画
我生正坐山水癖展卷见山如蜜甜古树含烟黑个个远山落日见尖尖险絶岂惟游子虑清幽足慰老夫潜行路望云情更切不因小米故多添
山水图
我生爱看真山水眼底崎嶔每自谙絶壑卧云留宿雨高林浮翠出晴岚青山近屋多於簇白石攒沙小似蚶展卷令人倍惆怅杏花春雨隔江南
过扬州
东南重镇是扬州分野星辰近斗牛人物渐分南北异江淮不改古今流璚花香委神仙佩杨柳风闲帝子舟十里朱帘晴不下银甖翠管满红楼
送薛府判之广东
酾酒临江亦壮哉别离无奈故徘徊喜聆乌府文章盛又见尧天日月开万里邮传清誉远百蛮歌动好官来吟边休说梅花老不是山中宰相才
悼王济川处士
上卿方驾紫云车便寄江南处士诗白髪忽辞明镜去青山相对好楼居床头筇竹生鳞甲牕下残篇扑蠧鱼莫向九原嗟寂寞诸郎才俊马相如
秋夜燕山旅舍偶成寄林致和
花漏无声海月隂小窗灯火夜沈沈出师表动英雄志征伐书移慷慨心边塞雪深迷小草关河秋老见乔林不须更论江南事撃剑长歌且漫斟
寄友
牕外疎篁脱故枝屋头松树已添围水流荒涧花无影云落空山雨似飞别去几时多有梦归来一笑竟忘机怀君欲寄江南信沙漠风高雁影移
偶成
桑田沧海事沈沈慨慷谁能论古今刖足卞和因献玉然脐董卓岂无金虽求知己终难合差立功名错用心老子胷中颇明白只怜华髪不胜簪
己丑二月三日大风雨雪
狂风推云若山倒积雪满路行人稀大家得意频唤酒老子畏寒愁解衣梅花出竹似索笑沙鸥见我能忘机却思前载燕山北骑马踏冰看打围
今年二月气候别十日大雪寒於冬民人正坐冻馁苦燕雀如何意味浓风俗可知南北异山河空锁百千重草堂欲作梅花梦忽忆南阳有卧龙
三月二十九日夜欧阳省郎递至佳章观之技痒灯下即和但无童子急走送耳
今时自与古时别酒兴何如诗兴賖风引白云归坐榻雨蒸花气入牕纱漫言海上神仙宅不抵江南处士家有客相过勿多论老夫迂濶是生涯
四月十二日书怀
去年直北走风沙今日江南事事讹转首不知春已去闭门只觉树隂多青天有月徒惆怅空谷无人絶笑歌极目中原天万里野烟荒草几铜驼
春日即事
二月三日雨不歇桃花杏花吹作泥积垒可怜飞燕苦伤春无奈杜鹃啼关河气转风云合边塞烽多草树迷老我疎狂思舞剑兴来不待五更鸡
别友
吴松江上听春雨共说乡关动寂寥满地落花增感慨故家乔木已萧条十年旧事浑疑梦一别离情转觉饶後夜钱塘望明月髩华无奈雪飘飘
感怀
客邸可言行路难故园无便寄平安梦囘孤馆灯火寂吟到五更风雨寒南国山川频入梦中原戎马独凭阑田文一去豪华尽长铗归来何所弹
招隐卷
寄尔太冲招隐篇归来不用买山钱青云遶屋树如盖红雾隔堤花满川既有向时潜子兴不妨今日米家船老夫湖海亦觉倦也欲枕书林下眠
寄李子粲
白头自笑潜夫拙却忆风流李谪仙对客每言齐物论移家只有广文氊赤鸡白狗看儿戱绿水青山作画传慷慨不愁春色老笑看花雨落平田
有题
细草流光锦綉衢龙旗千乘拥金舆指挥漫说丁都护献赋可怜扬大夫花压翠楼秋雨重雪围氊屋夜灯孤行人只说山川好不信沙尘上髩须
送圭玉冈
一真四法全吾道敎主云间喜作家白气拥林龙绕树紫霞纷日凤衔花笑谈不释铁如意斩斫岂由金莫耶可是阿师门户别相逢不吃赵州茶
送杨义甫访云林子
公子翩翩孰与俦云林清气逼高秋牙籖耀日书充屋彩笔凌烟画满楼既是有樽开北海岂云无榻下南州相逢一笑如知己不必人间万户侯
醉贤图
浩饮浪吟何慷慨衣冠尚在晋风流七贤林下固不异六逸溪头良可谋既是甘为避世士不妨且作醉乡侯幕天席地无留滞笑杀三闾空白头
送僧归钱塘
故国荒凉草树迷春风犹记旧沙堤山连天目孤云下潮上江头海日低送客过溪惊虎啸驱龙出洞听猿啼何时与我同清赏净取山泉煮木鸡
梅竹轩为杨君道赋
湖上轩牕面面幽山居正是御书楼一枝晴雪连云白三径清风似水流且喜往来无俗客只兹潇洒胜封侯题诗已有林和靖乘兴岂无王子猷
舜江楼
舜江楼上一徘徊四面云山锦障开於古岂徒贤二相只今自可致三台月明鼓角空中起风静波涛地底回别驾清名动乡国金鞍五马望重来
曲江春望图
高堂忽见芙蓉苑恰似两京全盛时翠幕高张公子燕锦衣齐集内官仪楼台影出青天近弦管声回白日迟花萼相辉银榜丽水光山色绿差差
申屠子迪游兰亭次韵答之
茂林修竹苍烟外断碣荒亭古道傍俛仰乾坤慨今昔笑谈风月引壶觞幽兰埀佩茎茎紫佳菊团金朶朶黄谁信无钱陶处士脱巾潇洒卧浔阳
送沙学正归松江
范蠡岩前云似锦吴松江上水如天送君去去青霄近老我萧萧白髪悬杨柳风清千里梦梅花雪落五更船对人休说儒官冷圣主於今正待贤
偶书
圣主临朝问好官岂无公论在长安野人不入麒麟画御史都簪獬豸冠直北五更霜气重江南三月雨声寒绣衣騘马金陵道谁把梅花仔细看
杂兴
萧萧白髪满乌巾不会趋时任客嗔种菜每令除宿草煮茶常自拾枯薪屋头流水溅溅响溪上闲花树树春寄语儒林【缺】赵伯好收风月作比邻
送汪掾史
莫怪迟迟把酒盃留君故尔强徘徊市桥杨柳不堪折江路梅花无数开从此计程趋画省更期拾级上乌台?用怀思重回首五云多处是蓬莱
挽吴孟思【号云涛善书】
云涛处士老儒林书法精明古学深百粤三吴称独步八分一字直千金桃花关外看红雨杨柳堂前坐绿隂今日窅然忘此景断碑残碣尽伤心
竹斋集卷上

[book_title]卷中
[集部,别集类,明洪武至崇祯,竹斋集
钦定四库全书
竹斋集卷中　　　　　　　明　王冕　撰五言律
次申屠子廸韵
荒城余古堞登眺喜新晴日淡山容静秋高海气清孤鸢随鹤下饥兕近人行感物添惆怅谁能会此情
二
东南岩壑窅游子欲何之野鸟惊飞疾溪船逆上迟放怀须醉酒对景漫题诗王谢经行处萧条似旧时
三
海国秋风劲江城暮雨昏浮云低月峡戍鼓殷雷门芳草何年歇青山亘古存光阴如过客吾道底须论
荅王聘君
门迳萧条甚相知得往来人方恋升斗我独抚尊罍故国秋风惨荒城暮雨开闲中多乐意不在最深杯
二
平生无饮量难与醉乡期老委青云志空听白紵辞寒烟昬塞口残月淡娥眉此际天涯客凄凉祗自知
次韵荅樊山
余生百计拙世事复何言得句闲题石忘机或灌园每怜鱼涸辙多见鹤乘轩薄暮山风急秋声处处繁
二
功名多跋涉贫贱得安闲坐石听流水开楼见远山报衙蜂澒洞悦景鸟绵蛮更爱斜阳外游云作阵还
三
山川今古在伯业已寥寥野雾迷花径秋烟隔市桥溪深新涨雨江浊暗生潮自喜兹行好翩翩远市嚣
四
市廛余热恼岩壑足清凉水静鱼儿乐风微桂子香异邦人苦雨故国雁啼霜秋晚何多事吟诗送客忙
次韵荅王敬助
小隐水南村喧譁不到门无言及名利适意在田园春雨桑麻长秋风果蓏繁生涯有如此何用覔桃源
二
西圃余姜蔗东臯足稻粱今年诚有望吾计未全荒倚杖停吟久看云引兴长隣家新酿熟同醉菊花傍
三
慷慨登高罢风流入醉余山田禾熟早海国鴈来初对客无多论耽眠或废书东南岩壑美时复命巾车
四
野云依竹静霜叶近牕明对此清幽景都忘喧杂声看书庸有感与世竟无情但愿添松竹期君结隐盟
五
丰年真可乐那虑髩边霜新稻翻匙白香虀出瓮黄相逢宜脱略不必论炎凉多少清游梦无能到帝乡
六
乡邻同社酒亦足叙幽情着作轻庄子悲哀笑贾生荒林孤鸟没远浦夕阳明休问东陵後栽瓜即邵平
忆王子正
雨重杨花落春深杜宇悲交情惟有我朋友更言谁云冷东山屐尘埋北海碑夜来茅屋下酸泪为君埀
有感
三春多是雨四月不闻雷尽道龙宫閟谁掀蛰户开郊原丰草木城郭满蒿莱我老为时虑无言思欲哀
中秋次韵荅太虚
江湖漂泊久髪白不知年世远人何在天空月自圆山河清有影草木净无烟谁恤苍生苦移忧到酒边
九日有怀
拊髀怜佳节多年不在家有亲垂白髪无意对黄华怀古余情旷登高望眼赊南山荒霭合日暮乱归鸦
吉祥草
得名良不恶潇洒在山房生意无休息存心固久长风霜空自老蜂蝶为谁忙岁晚何人问山空暮雨荒
解闷四首
家园嗟寂寞客计转踈迂事失非关酒身贫不为儒功名余破楮风雨漫长途对景成何用高谈却壮图
二
荒城惊岁晚风雪奈何人野火殊无侣江梅自得春停杯吟思远照镜髩华新底事堪愁絶悲笳撼塞尘
三
风雨交残夜郊关鸡乱鸣青山频入梦白髪不禁情舞剑令人笑沽樽祗自倾忽思少年日骑马汉江城
四
寒气薄衣絮斜风雪乱飘山林俄失色江海不行潮塞北氊车重江南甲骑骄草堂亦幽致冰冻满诗瓢
归来
归来人境异故里是他乡坐阅红尘过愁多白髪长关山云渺渺江汉水茫茫世事何多感凭高又夕阳
二
某水某丘在杖藜随处行穷幽那适兴岂是未忘情契彼渔樵乐於吾势利轻云根老梅树花发最分明
三
小斋尘不到寂寞野人家下榻来风韵看书度岁华已忘巫峡月空惜武陵花欲问并州信故人天一涯
送云屋僧
兰若边江次羇栖喜得邻论交留客夜对酒烛花春风雨相过近交情且是真无端话离别把酒忽伤神
村居四首
辟世忘时势茅庐傍小溪灌畦晴抱瓮接树湿封泥乳鹿依花卧幽禽过竹啼新诗随处得不用别求题
二
茅屋人看小我居殊觉寛云开山满座雨过草平阑古意琴三疉清风竹万竿养生无别具壁上破瓢箪
三
欲识吾居处屋前溪水流门交青薜荔篱蔓黑牵牛有竹编书简无花引钓舟生涯随分已何用卜菟裘
四
英雄在何处气槩属山家蚁布出入阵蜂排早晚衙野花团部伍溪树拥旗牙抱膝长吟罢天边日又斜
八盘岭
路绕危垣上风高松桧鸣花飞殊失意草长不知名游客咨遗俗居民指旧京浮图起天末瞻望忽伤情
村居
断桥分野色曲迳入柴门五柳低藏屋三家自作村人情同下里风俗异东屯我老无生计耕耘教子孙
二
緑槿作篱笆茅檐挂薜萝马车浑不到樵牧自相过卧看归田录行听撃壤歌优游只如此刀锯奈吾何
三
人言村落僻我处颇清幽竹色侵衣冷江声绕屋流欢呼同社酒出入趂鱼舟不用闻时事桑阴且饮牛
四
局厌廛中隐寛从野外居人情方密熟礼数觉生踈悬榼空浮蚁陈编扑蠧鱼客来纵谈笑不必问吾庐
宋郊台
荡荡南郊路金舆不复行古台余草色新树自风声寂寞荒村景凄凉故国情遗民能道旧曾是御营兵
感慨
大道已沦谢世情那可论所经新传舍多是故侯门路险豺狼恣山空鸟雀喧余生亦何幸注目合忘言
二
东南多胜概古迹渐难寻诸老题诗处繁阴蔽石林云团溪雨重水落野塘深感慨添余思孤猿入暮吟
三
故国江南郡繁华旧不同衣冠移习气鼓角动悲风柳倚湖光碧花连野色红放怀沽一醉世事委狙翁
四
昨访三生石今登二老亭痴烟含树黑野草满山青归鸟还知倦悲笳不忍听又闻龙臆马趂逐豹文鼮
黄牛山
招提万山底古屋蔽烟霞密竹先秋意长藤过夏花繁阴沉雨脚清响漱云牙老衲眉如雪相逢话作家
福胜山房
不作殊方去每因兹地留湖山全胜概松竹秘清幽下榻同听雨开尊为解愁得君多道义从此可无求
次古诗韵五首
飞云添远思淫雨滞行期渐入老来景都非少壮时林昏归鸟疾溪急上船迟眼底元元弊何人念在兹
二
潇洒衡茅下岁寒同此君幸遗山水窟得离虎狼羣有酒怀元亮无才儗子云寓形随分已何用强求闻
三
湖映江城白山围故国青感时花惨惨余恨塔亭亭只合从龎隐何须学楚醒归来诗景胜苍翠满岩屏
四
蔽体可结叶充肠难饭沙风尘无日定朋友各天涯旣有杯中物那愁髩上华古今归一笑故旷是无家
五
屠沽惭壮士文绣贵山郎气习虫鱼族风流雁鹜行从时多俯仰吊古独悲伤无奈连宵雨蜗牛上石牀
重过戴氏居
重过戴氏宅交游情味长乃翁敦德义诸子好文章济济衣冠伟班班事业张看他流俗下不肯论炎凉
二
矮篱编緑槿小迳入青桑屋遶河流润门开竹色凉课儿书满架留客酒盈觞西沼芙蓉美南薰?稏香
三
琴书满屋壁不下晋家声湖海怀高义交游阅古情宰瓜缘暮景看竹喜新晴更约清高友山林结隐名
雨後
雨後千山净炊烟处处新世情殊不足风俗岂能淳老棘余生意槁花空悟春相逢非古意在我着乌巾
槿花
不与百花期多从桂子时低昂如有序红白自相宜农为编篱识蜂因课蜜知想渠根本盛未畏雪霜欺
客边
微雨久不歇浸成留客天衘盃聊复尔弹铗已萧然落叶饶秋恨鸣蛩减夜眠故园归未得日日数行船
二
泽国秋云重淮山夜雨深感时多得句怀古独沾襟照镜怜新髪持螯息壮心知音无处问冷落七弦琴
三
飘荡将何倚凄凉不自禁江湖千里梦风雨五更心游子黄金印幽人緑绮琴渠方汨朝市吾合老山林
四
不学养生术且为归隐谋青山犹昨日白髪不禁秋适兴须村酿忘机狎海鸥夜来何所事欲上仲宣楼
五
世事朝朝异炎凉处处同江山千古在风月几时穷采菊思陶令登楼忆庾公客情消不得又听北征鸿
次韵答申屠子廸府推
今日风光好梅花满屋春年年长在客事事不如人道路貂裘敝庭闱鹤髪新晓来看雨露小草亦精神
十二月三日对月
今夜初生月客中仍独看遥怜吾老幼未解脱饥寒破壁箪瓢垒踈梅霜雪团再思先子训默默泪阑干
见雪
穷居忘节序见雪却忧寒渐渐山河失依依道路难故人迷信息无客渡乾桑况尔西南地疲民夜不安
客况
为客少安睡终宵听雨声每因年岁晚不称路途情贫贱交游少踈豪去就轻萧萧须髪改殊觉负平生
对酒
含笑看长剑开怀对酒樽江风生席面山雨湿云根去国愁征戍丰年荷圣恩莫辞情烂漫白首壮心存
送客
骊驹歌载道肯为簿书留顾我衰迟质不禁离别愁江花缘客兴春水便归舟兹去青云远音书可寄不
寄友
寄语蓬莱客山寒松未花秪因好春雨不得到君家白石通宵煮青萍忘岁华近来聋两耳那得听胡笳
夜坐
夜深山馆冷风雨满江城老客不成寐感怀无限情蛮烟迷五岭王气属三京休问泥涂事荆榛处处生
会友
蜡屐冲寒雨柴门啓晓云相忘不问讯长久却论文煮茗山泉活移花野色分城中甚喧杂此地寂无闻
送大机上白云
水月池头屋曾同听雨来故缘经岁别又过几花开且尔酧诗债深惭乏茗杯明朝出西郭离思不堪裁
二
东郡雨不歇西湖水亦高上人今日去行李不辞劳传法灯无尽悬崖屋更牢交情如问讯谓我只嚣嚣
掩关
竟日掩柴门翛然无俗尘幽花殊得意老树不知春风月临清夜江湖忆故人西房老禅伯潇洒亦吾贫
寄存道崔隐君
有怀中默默舒啸独登楼月色不知夜江声欲动秋寄书空惹恨看剑若为羞何日乘清兴山阴棹雪舟
旅次
露下竹风清孤楼恰二更天垂沧海极月转大江横道味穷时熟诗情旅次生飘流何所儗泰华一毛轻
对景
景胜诗怀旷愁围酒力降地雷晴破石山雨夜翻江梦远蓬莱馆香余薜荔牕谅无封建蹟白首困南邦
漫兴
流沙连竺国大碛间和宁云合阴山黑天垂瀚海青穹庐骈騕褭葩盖建和铃多少花门子相逢过北庭
二
屯聚皆羌属苍茫路转西草深车迹浅霜重角声低军马行无数山林望欲迷老兵通汉语指点话征西
三
天时今亦异地丑古来非永夜惟消酒严寒未授衣一时风色变万里雪花飞小大持弓矢相呼出打围
四
壮心殊未已望望尽黄沙韦帽笼鸦鹘氊囊载骆驼过关南客少出塞北风多田牧俱荒废空怀马伏波
过水南
一到水南宅喧嚣便不闻窗梅晴破雪庭树暖凌云闲话经年别忘眠过夜分何时卜邻住会老细论文
春晚客怀
春事已过半客怀何怅然鸟啼云外树花落雨余田沽酒不成醉解衣徒自怜五湖烟水远未得问归船
二
落落穷途客年年不在家寄眠听夜雨借景看春华空着三山帽难防两鬓华清晨览明镜载笑复咨嗟
三
衣袖露两肘难留侠客槌对山长发啸得酒忽忘诗树湿吴云重花残越鸟悲酸辛甘自受褴褛愧妻儿
四
花落春城暮登临思倍清买杯酬宿约联句足余情三峡星河动九江风浪生吾侪似无用思与白鸥盟
五
雨暴溪流急云低树势平山边狐独啸林外鸟皆惊小草添生意残花减俗情明朝整巾舄饱饭竹间行
六
诗酒从时适功名委壮图好山随处有闲客近来无冠盖骈三辅烽尘暗四隅余生营计拙且僦好楼居
七
贾谊治安策虚劳凟圣明人民正凋瘵?虎恣纵横白水沈南国青山没上京吾儒无可奈老泪向天倾
世情
世情多曲折客况自堪怜听雨愁如海怀人夜似年草肥燕地马花老蜀山鹃淡冷归欤计苍苔满石田
竹冠
竹冠横五摺安用铁丝旒斑积湘江雨清衔嶰谷秋自然坚节在难与俗情侔相见无疑怪先生不姓刘
客情
几日不啓户庭前青草多故缘诗思澁不奈客情何贫贱家无定英雄剑懒磨江山千万里回首一长歌
归家
我母本强健今年说眼昏顾怜为客子尤喜读书孙事业新灯火桑麻旧里村太平风俗美不用闭柴门
示师文
生涯犹未定归去勿来迟故里虽云好吾家正及饥敬尊须重礼对母说新诗梅竹平安否先书报我知
又
怅望倚门久月光清满天念家情切切为客鬓娟娟细草荒山径游云过石田安能擕尔辈饱饭老林泉
执爨
执?那吾事非因媚竈来调和诚有道燔爇不遗材对燎殊无愧不黔良可哀过从勿相笑破甑久尘埃
独宿
独宿输吾惯石床苔藓丰气清神自固梦不与人同灯焰悬空壁炉香袅细风如何纨绮辈服药取奇功
种茄
种植便生地还宜去草莱所期羞膳具毋吝日滋培雨露恩时及风霜气莫摧且令根本固看尔实恢恢
访旧游
今日放轻舟令人忆旧游看花穿水竹沽酒近江楼故老论遗俗相知已白头晚来乡思切孤雁楚天秋
偶书
浮云生远树落日动江波坐对青山好其如白髪何寄诗凭问讯沽酒借顔酡忽忆平时节吴淞听棹歌
二
闻鸡何用舞对酒且高歌湖海情如故风霜老奈何相交知己少入梦好山多玩世能成癖纷纷事已讹
独坐
独坐高楼暮凄凉何所闻乱山流冻雨荒树接孤云关陕鸦成阵幽并马不羣故人消息断凋弊闵斯文
归来
湖海飘零久归来依旧贫顾无青眼友喜有白头亲篱菊留余色庭梅奏早春溪翁密相访盃酒接殷勤
石湖寺
略彴江烟外招提水气中故人於此隐幽致得时同酿酒来彭泽栽莲接远公浮生底须论谈笑且春风
二
相忆悬清梦相过笑白头不因吾道重安得为兹留翠竹边江雨黄花小院秋明年春水足凖拟泛扁舟
泊瓜洲
晚泊瓜洲渡秋风九月时野烟晴漠漠江树緑离离客思无人会乡情有雁知斐才惭李杜对景亦题诗
二
落日大江秋凄凉觉底愁逆潮攻败垒荒树入沙洲险固空遗迹清年且壮游不须腰十万明日上扬州
泗上
吊古心何壮凭高气更雄大风秋野濶明月故乡同潇洒繁霜髩凄凉独老翁夜深沽斗酒不异在新丰
沽亭道中
野亭依柳树水路出桑林问俗谁能解怀思自不禁远山归眼小孤雁入云深可笑西京客持盃学楚吟
二
方离三柳树又出下沽亭客路从兹去人情转不宁关河孤雁没齐鲁衆山青处处黄河道吾将补水经
南阳闸下
十月黄河道舟行浊水泥今晨见清浅不觉散凄迷云转山腰断天连野色低可知茅屋近忽听一声鸡师家庄瞻绎亭正对绎山鲁地诸峯皆见闸水正合洙泗
緑水流洙泗青山出鲁邹凭高殊有兴吊古不胜愁日落江花重风生野树秋掀髯一长笑不负壮年游
闸上
舒啸孤怀壮天风荡杳冥草枯秦地白云尽鲁山青闻道尊庄子沽盃候野亭平生辛苦事须信此行经
二
白雾都收尽青天无片云候船车衮衮辞树月纷纷纱帽当垆妇兜鍪出塞军不愁书寄少鸿雁动成羣
守闸
行船无十日守闸滞多时纵使心如铁难忘髩若丝野亭花淡淡沙岸草离离日暮闻征雁令人有所思
汶上舟行
贤圣久不作我行真可怜望归黄柳外坐到碧山前老马知官道饥鹰集野田晚风吹急雪回首一茫然
新店道上
野水滔天去阴云着地生沽来新店酒不洗异乡情白髪萧萧谢黄花粲粲明山川虽跋涉道路却昇平
不饮
不饮非无量忘眠岂有谋赤心思报国白首愿封侯界纸题封事挑灯看蒯缑何时勲业就萧散五湖游
船上
迢递三河路凄凉九月天远山迷草木平野少人烟对景情如醉浮居日似年壮怀消不得沽酒且陶然
汶上
汶水连洙泗源源有所归圣贤诚可仰风俗自相违落叶随风舞孤鸿破雪飞纷纷名利客到此肯忘机
二
破梦闻金皷关心望玉?只知时候别不觉夜寒增冻雨成飞雪长河走大陵客情无可奈却借驿楼登
暝色
暝色沉孤屿秋声入远林飞鸿频顾影独客易伤心相识无知己交游少信音未能酬壮志沽酒且长吟
客思
破衣悬软毳短髪被秋风汶水长鱼白滕州小米红人情今日异客路去年同万里关山外孤鸿缥缈中
龌龊
龌龊宁堪处卑污奈此逢看人骑白马唤狗作乌龙濯濯河边柳青青涧底松待看天气好应得露华浓
潇洒
渐觉离乡远宁知出处迂风流看队马潇洒入双鱼谁解辞千乘无人说二疏老吾情不怯漫读古人书
次致和韵
方见云山出忽然风雨来暴生三尺水推去一阶苔古意何能解新诗止自裁天时与人事历历不须猜
日晚
日晚风云起城空草木悲蛟龙能自圣骐骥不容迟汉妇通番语羌儿厌杜诗老夫潇洒处定是少人知
庆夀寺【金时在城北野中今在城内刘太保为僧於此坟在卢沟】
宝刹都城内今朝旷野中浮图瞻宝志书记忆刘聪画屋烟花绕青松雨露浓徘徊增感慨历落问英雄
二
书记去已久令人动慨慷但能成事业不解制纲常花落重城晚云沉大野荒卢沟三尺土春雨树苍苍
渭河道中四首
平地连沧海孤城带渭河行人俱汉语舟子半吴歌野草惊秋短鲂鱼出水多只怜乡国远处处有胡笳
二
披雾青天近梳头白髪明山河千古恨风雨五更情塞北浮云惨关中王气清草庐诸葛在未得话平生
三
月出东溟白天垂北斗低砺兵思秣马舞剑忽闻鸡诸葛犹存汉田横不辱齐英雄如有见琐屑岂能迷
四
海气团云白江风吹浪寒飞鸿离塞远独鹤唳更阑慷慨论时事羁栖笑楚冠萧萧黄叶下回首望长安
泊聊城
水宿聊城外忘眠听漏声浮烟连野白孤月近船明世变山河在时移草木惊絶怜知己少感慨独伤情
南归
去岁离南去今年自北归过淮浑酒贱出水白鱼肥落拓同谁语孤高与世违最怜谯国子潦倒说兵机
庚寅春二月三日甲子大雨雪
二月甲子雪霏花冷作围乾坤移气象草木转光辉野鸟浑无语边尘湿不飞长安未归客应是动心机
有感二首
絶国春风少荒村夜雨多可怜新草木不识旧山河世事纷纷异人情转转讹老怀禁不得怅望一长歌
二
对镜添惆怅凭谁论古今山河频入梦风雨独关心每念苍生苦能怜荡子吟晚来愁更切青草落花深
雨过
雨过山光润烟浮野色昏清泉流近砌黄叶拥衡门世事凭谁论高情秪自存忽思浣花老又欲向东屯
二
归来访田里转首忆关河黄叶阶前满白云山上多人情空烂漫世事尽差譌亲爱子孙辈愁予两髩皤
闰七月二十三夜记梦诗
历历青山出翩翩白雁来感时徒愤郁吊古独悲哀夜雨凄庭草秋花老石苔客怀消不得怅望一徘徊
二
对镜多新白怀人入远思山河犹汉魏风俗想轩羲小草铜驼恨荒陵玉雁悲平生伊吕志耕钓岂无为
舟中杂纪
水竹连平野人家带夕阳道途忘险阻风景异寻常借艇移行李持杯看步光英雄无所似堪笑老夫狂
二
舟行知牵稳恰得打头风更喜青山出宁辞白髪穷江枫缘岸赤河蓼杂烟红回首东南景楼台杳霭中
三
杨柳青云合芙蓉锦幛开船从湖上过人在画中来莫问桓伊笛且传袁绍杯明朝归醉李舒啸漫徘徊
四
泊舟枯柳下狭港喜无风水气团烟暝岚光带雨浓竹阴秋转冷渔火夜深红忆在山阳县吟情与此同
五
芦花藏别浦柳树隔柴扉野鸟行行下渔舟两两归只愁风俗变不虑世情违旧日经行处於今转觉非
六
秋茂喜禾壮官河带野桥水光欺日白寒气得风饶覔火邻船并沽醪市店遥传闻征税急不忍见渔樵
七
九日今朝是凄凄多朔风黄叶浑未落乌桕最先红对景情何已怀人梦不通稻粱今岁薄无奈北征鸿
八
落日照船窗残霞映碧江树低苍翠湿人杂语言哤贳酒青衣独归山白鸟双驱驰吾未已惭愧鹿门龎
九
野水连天碧秋花夹路黄顺风船过疾落日鸟飞忙感物徒惆怅逢时喜老苍文章随气运不必论班扬
十
老树转斜晖人家水竹围露深花气冷霜降蟹膏肥沽酒心何壮看山思欲飞操舟有吴女双桨唱歌归
元日示师文
骨格今年异衣裳旧日殊读书当努力写字莫糊涂白水翻三峡青山出两都老吾何所以赖尔得相须
遣兴
破屋悬寒雨空窗度晓云家贫无外虑身老厌多闻草木随时长虫鱼自作羣行吟聊遣兴不必论功勲
二
直北黄河走江南白浪浮人民正饥渇官府急诛求处处催兵器城城建火楼老吾头已白忍死为君忧
三
老来百病出坐卧不能安稍得春风暖寻忧夜雨寒中原人倥偬南国步艰难薇省分权重匡时自选官
四
旌旗明紫塞云雾暗潼关尽说王师盛应知伯道艰东风吹白草落日动青山羽檄飞边报将军信雅闲
水竹
水竹能潇洒天然二尺强低枝均雨露直节惯风霜不拟编书简何时宿凤凰幽人颇相得拂拭近茅堂屋隅樱桃伐去老干而生新枝能实可爱
樱桃元旧本根柢近西篱只为除枯干翻令长嫩枝红娇殊鹤顶甘美过蜂脾羞荐归宗庙於今正及时
山药
山药依阑出分披受夏凉叶连黄独瘦蔓引緑萝长结实终堪食开花近得香烹炰入盘馔不馈大官羊
漫兴
诏布河流复其功说贾生岂因疏凿费恰重战争名军士虽然散农人尚未耕九州多禹迹何日与君评
二
燕赵官输急江淮羽檄忙山崩云惨惨河决水茫茫野客愁无奈山翁老更狂涂传军士盛即日下襄阳
三
草木何揺撼工商已破家饶州沉白器勾漏伏丹砂吴下难移粟江南不运茶朝廷政寛大应笑井中蛙
四
四川听雨化三辅受风清但得公行道何劳苦用兵关山无阻碍淮甸渐清平闻说招民义衔哀事远征
五
一说妖氛起生民欲断魂村墟空壁落市井变营屯尽道无生计谁为奉至尊吾居更萧索事业不须论
六
壬辰天意别春夏雨冥冥云气何时敛江声未得停书生怜白髪壮士喜青萍昨夜登西阁悲笳不忍听
七
处处言离乱纷纷覔隐居山林增气象城郭转空虚侠客思骑虎溪翁只钓鱼诸生已星散那得论诗书
八
辟难人争出居家我独痴况兼亲已老无奈病相欺湖海迷舟楫关山振鼓鼙忘机闲看竹得兴漫题诗
九
密树连云湿荒村入迳斜山童分紫笋野老卖黄瓜忽要千钧弩寻求百姓家予生为计拙见景重咨嗟
十
撤幕愁归燕颓垣警睡尨雨声飞玉署花梦破璚牕紫诏传三省黄巾出两江何时舞干羽尽使有苗降
十一
登高聊纵目怀古忽伤心北极星辰远中原草木深天寒羣雁叫夜静独猿吟处处知音少尘埃緑绮琴
十二
干戈犹未定鼙鼓岂堪闻忧国心如醉还家梦似云关山千里远吴楚一江分朋旧俱零落空嗟白鸟羣
十三
湿云垂地重孤雁入天鸣到处干戈近何时海岱清孤灯悬古壁寒漏落空城可羡商山老优游待太平
十四
深秋天气好且喜病魔消对客论三史令人愧六朝山河空板荡民物竞萧条白首思无策甘心学野樵
十五
秋风清瘴疠明月照山河絶国干戈少空城鼓角多脱巾怜短髪醉酒觉身和漫对黄花坐无劳白苎歌
十六
自笑青云远谁怜白髪孤艰难知道路潇洒问江湖事业留诗卷田园入画图清高过老杜囊底一钱无
十七
重阳今日是风雨满空城白髪殊无赖黄花似有情山寒孤树老江净衆鸥明且愿烽尘息讴歌乐太平
十八
雨阻龙山会云荒戱马台且看黄菊放休待白衣来事业书千卷功名水一杯登临聊复尔吟啸漫徘徊
十九
吟诗怀杜甫持酒看吴鈎落叶千林晓飞鸿万里秋只嫌风俗变不为别离愁向晚闻征鼓徘徊倚小楼
怀乡
关西吾故里八代不能归坟墓今何在门闾故已非清秋愁燕去残日望云飞岂是桃源客虚无与世违
即事
云黯山如醉风来树若颠怀人多有梦忧国少安眠江海浮鸥鸟山林叫杜鹃老生头已白见景忽凄然
二
草迳无人到柴门尽日关脱巾垂白髪把酒对青山世薄惊时异身贫得梦闲夜深明月下吟待鹤飞还
晚眺
密树连江暗残阳隔浦明不知秦塞远殊觉楚天平故国人何在荒城鸟乱鸣徘徊吟未已搔首忽伤神
二
云腾山欲重雨过树如新细路多行虎荒村不见人游丝悬落日小草乱青春何处论知已过从白鸟亲
秋吟
夜雨滋蔬圃秋风过草堂长歌追李杜高论入羲皇戏水知鱼乐寻羶看蚁忙儿童建勲业灯火得新凉
二
菜叶緑满地菊枝青过阑有为遵古道无论及时官树影经秋减湖光入座寛门前旧矶石闲却钓鱼竿
幽居次韵
城市居何僻山林境颇同竹窗风细细花榭日融融叠石留云卧开渠许溜通儿童虽解事不识五花骢
甲午年正月初四日得春
昨宵嫌冻雨今日喜春风野草浮新緑园花结小红渐将农事动无奈病魔攻向晚登高望江山杳霭中
春寒
春寒多雨水地僻少轮蹄湿气连山暗孤梅近竹低林空饥鸟集城冷野狐啼回首关河道风尘道路迷
山阴水村
有水无行路人家个个幽青山开障远碧树入村稠纵是比隣屋相过亦用舟我来潇洒甚处处见沙鸥
二
草阁凭江置江深入夏寒看山诗思远对客酒杯寛风景虽然别行藏尽自安浮萍轩子好来往任盘桓
雪晴
起来敲石火正是雪晴时竹叶冰垂地梅花玉满枝风云随变灭山水转清奇怅望长安道令人有所思
纸衾
楮衾能洁白孤卧得平安作客心如水纒身雪作团吴绫烂花草蜀锦动螭鸾未必清如此那堪慰考盘
丙申元旦守母制因感而作
今日椒花颂无能献老亲自怜垂白髪不敢着乌巾牢落田园兴微茫海国春话言儿女辈清苦莫辞贫
寄申屠佥事【时避寇来越】
潇洒樊山老年来亦可怜墨庄沉寇垒琴屋烬烽烟诗好人能诵官清子得传闲身随所寓不必问归田
山中杂兴
去城悬九里夹地出双溪傍水编茅屋移花近药畦长年无客到终日有猿啼利路何须问闲身尽可栖
二
因拜山农号生涯日日新带泥移瘦竹和藓择枯薪时酌山泉赏都无世俗尘乌鸢虽见忌麋鹿自相亲
三
居山还有趣劚地本无谋相顾谁青眼同盟尽白头豺狼迷道路猨鸟傍林丘休问巢由乐吾心自可求
四
拄杖听鸣鸠青山树色稠雨寒云不起沙乱水交流对景堪垂涕无为亦动愁疲民正无奈谁解为君筹
五
散处身如寄幽栖屋似船江鸣风落雨山暗树生烟架有催诗简囊无贳酒钱东邻吴季子潇洒亦堪怜
六
漂泊殊无定归来得暂安不嫌知已少似觉傍人难梅屋春风细松牕夜月寒交游成契濶重检旧书看
七
短策闲寻句长歌独倚楼野云迷客思花雨乱春愁论事思王猛看书忆马周老吾吾道在一一付沧洲
八
信是山中好春来物物丰石蚕生断砌玉蕈出枯桐?雨蒸花气晴烟扬柳风眼前无限景诗句可能穷
九
趂?行山迳寻幽过野亭雨开云气白风动烧痕青桃树新生蘂梅心小结形倚阑闲纵目物物得娉婷
十
小艇横河过残阳隔岸舂水声清绕屋山气冷侵窗卸屐行花迳擕书坐石矼可知耕种好只拟鹿门龎
十一
细注归田录重修种树书自知身是客不叹食无鱼石屋春云重柴床夜月虚萧条空四壁谁问马相如
十二
眺望春光远登临夕照微野云平细垒山鸟怪儒衣触处无高下何劳论是非寄言彭泽宰出仕不如归
十三
山园无定式力作是生涯近水多栽竹依岩半种茶春风低小草夜雨出新沙不必闻时事城中减大家
十四
沟塍通谢墅禹穴近龙宫两水沿平地诸山在下风烟霞时出没日月互西东闲看桃源记吾将此意同
十五
石楼含晓色茅屋静春晖野水中间落云山四面围长歌樵担起短笛钓船归景物随时至诗成思欲飞
十六
贫居得幽僻世事不相关诗思多因雨闲情独爱山落花随水去孤鹤望人还最喜神清健年来酒量悭
十七
家贫便食淡年老觉身癯细字凭儿看清樽待客沽惜春嫌谢豹顾兎忆韩卢怅望青山曲点头愧野夫
十八
卜宅近山阿柴门障薜萝风清闻鹤唳日?听樵歌密树悬青岛平田浸白波村船乘暮景来往急如梭
十九
草径如蛇绾茅庐比斗寛溪声归夜响山气入春寒且自师伊尹毋劳说谢安有时闲纵步长啸白云端
二十
寒雪满空山出门行路难家人愁累重客子怯衣单寇盗因时起乾坤尚未安吾农清苦甚今日净朝餐玉笥山南入深坞人迹罕至真隐地也作诗纪之
幽窅无人迹虚空见远天雪深山气伏崖断树根悬乌鸟翻身入狐狸放胆眠老夫多脚力更欲上层巅玉笥山麓有土阜高丈余登眺可尽湖山之胜友人好事许作亭於上余意其有成先辟址以俟作诗纪之
基址经年定新亭几日成望开吴地尽坐按楚天平野色重重见山光面面迎可宜方处士千古纪清名
示师文
尔父旣清苦尔身何可言且宜修道德不必问田园花落江城晚烟横野树昏此时光景异只合住山村
写怀
去载情无赖今年兴颇幽自居茅草屋不想木兰舟膏土栽黄独开渠引碧流溪翁来往熟相帅看沙鸥
安分
小迳入柴扉茆庐隐翠微土硗黄独瘦溪?白鱼肥夜照明膏竹朝餐净露薇人生安分已何必论雄飞
题青田山房
青田刘处士潇洒好山房夜月移花磴春云动石床书声通远谷琴响应清商我欲相依住临流筑草堂
丁酉岁元日九里山中
授时无历日献岁喜天晴道路何艰阻山林似太平梅香清海国柳色上江城且喜兰台近疲民稍慰情
立春八日
春雨洗残雪春风轻布衣緑敷湖外草青动石根薇淮海烽烟盛关山雁鹜飞山居颇潇洒梅树玉成围
自咏
清苦谁能共孤高秪自怜为因知定分不解问归田对酒伤春思看书减夜眠信无朝贺表留病过新年丁酉岁九月九日在慈溪是日小雨杜尧臣知事擕酒过寓所
重阳今日是客邸忽凄怆树叶惊风堕絺衣袭雨凉黄花衔古色丹桂发天香珍重东屯社擕尊过草堂
有感
江湖成独客风雨过重阳白髪悬明镜青山隔草堂野花留别恨篱菊静年芳闻说陶元亮凄凉五柳堂
二
黄花浑未放白雁最先来好景无人识新诗只自裁烽尘迷玉垒烟草没云台今古英雄事何如水一杯
三
慷慨看双剑凄凉独老翁不嫌天地窄殊觉路途穷茅屋荒山雨麻衣旷野风人情只如此何必问英雄
四
依违思故里吟啸倚阑干野水随潮涨山云带雨寒归鸿悲别溆羇客困长安何日干戈息山林乐考盘
忆张彦威御史
挺挺张公子桓桓道气充辞章惊世俗膂力摄英雄且尔交游好能堪仕宦穷如何风雨际埋没乱离中
送太上人之四明
胜地称三佛佳山指四明雁飞江雨歇龙蛰海潮平见客无多论看云或动情有人问梅叟为说似浮萍
对雨
忧国频看剑怀人独凭阑野云秋共黑江雨晚生寒盗贼纷然起军民未得安相逢谁慷慨随处说艰难
二
风雨秋冬接乾坤昼夜同正愁禾黍黑况奈羽旄红吴越民难处江淮路不通交游无定在空想北归鸿
三
百草雨中死羣乌天际飞风尘时变灭世事日乖违弘景挂冠去少陵徒步归丁宁剑歌叟得酒且忘机
四
知少虑亦少闲多病转多干戈愁正切风雨恨如何华屋迷青草玄门暗緑萝凄凉无可奈感慨动悲歌
五
三秋多湿雨十月见黄花对景无情思令人起叹嗟聪嫌床下蚁病惑酒中蛇又听诸年少怀才儗赋瓜
竹图
楚地秋风劲湘江夜雨深不看双凤舞恰听老龙吟正直崇高节岁寒同我心悠悠向京国转转忆山阴
怀人
怀人多有梦忧国竟忘眠野草皆成药江云半是烟悲鸿联阵下老鹤唳孤骞孰信残阳外疲民问井田
愁重
慷慨添余思交游忆可人时危还有虑愁重不知春海国迷归棹关山拥战尘黄公何所见终不事嬴秦
有感
白髪干戈际青山黯霭中沙虫联五马【缺】　袭三公东海波涛黑中原草树红萧条岩谷底谁信有春风
五言古体
感怀
松栢引藤萝反被藤萝绕剗草养禾苗禾苗不如草物情有更变世事何足道君子小人交岂能长永好云游本无定潦水空浩渺消涸固有时畴能见机早春风泛红緑造化太奇巧昨朝杨柳花今日浮萍草学佛不成佛求仙岂能仙人生因有贪所以不自然秦皇既已矣梁武亦可怜何如饭牛翁万事付无言
四月卄五日堂前萱花试开时老母康健因喜之
今朝风日好堂前萱草花持盃为母夀所喜无喧譁东邻已藤蔓西邻但桑麻侧闻义士招我辈髩已华世事既如此不乐将奈何
偶书
今晨好风雨湿云四边驰落花烂作土潦水积成池疲民在涂炭朝暮苦啼饥况兼时气乖好肉生疮痍方忧旧田秽无奈新城欹世情甚促廹天意将焉为我生合忘言感慨徒伤悲
梅花易洞为胡伏臣赋
梅花拥林屋潇洒极静深清风散余香皓月澄虚阴中有学古人坐窥天地心神机一感动妙化不可寻持诚问先民羲皇有余音
蚕作茧
老蚕欲作茧吐丝净娟娟周密已变化去取随人便有为机中练有为琴上弦弦以和音律练以事寒暄其功不为小其用岂为偏作诗寄蚕姑辛苦匪徒然
竹梅幽禽
梅花出修竹照影清溪深微风散寒香上有幽栖禽扁舟载我来春色不用寻驱童贳村酒老瓦随意斟兴酣岸乌巾大啸唤老林明月在青天霜气袭衣襟归来草堂静独坐弹鸣琴
留题悠然阁
高阁潭空影开牕彻虚明依依杨柳阴微凉入床清原田远风交平林素烟横喜无车马来而听禽鸟声境物随所适於心淡无营悠然会真趣得酒辄自倾客至竟忘言坐对南山青
山中
雨过百溜鸣云消衆山出鸟啼松迳深来往无车辙幽居少人事足以养吾拙读书故无用徒然较优劣辟世岂云迂自与桃源别
南风热
炎风来何狂似欲吹山倒狼籍树底云散漫屋上草赤日炽大炉泥沙热如炒东臯与西陇禾苗尽枯槁疲民日苦饥性命未可保谁推至诚心恳致桑林祷愿得甘雨沛洗我烦热恼
遣兴
凿井思所汲耕田期有秋人生岂无志每为饮食谋纷纷路傍儿傥荡思公侯风云一转折事业不可筹何如涧底泉清清长自流
二
种禾莫存莠种树莫引萝引萝苦其树存莠伤其禾营营百年内变?成几何结交苟不择中道生怨窝可信一寸水能起万丈波
感怀十首
太极本一气胡为两仪分生生立名字万彚遂纭纭洪荒不足徵至精亦已沦蓩莸茂佳景葱蒨争葐蒕葐蒕漫渚泽蒙茏冒兰荪菲菲白日晚飒飒秋霜蘩华滋竟萧条芳情欲何言
二
蒙庄旷达士鲁连倜傥生不徼一时利乃有千载名雎泽务诡谲仪秦尚纵横反覆弄小技於道未为贞圣贤久不作余生复何营赖有白鸥鸟可与忘世情
三
写字不适俗读书难疗饥蘧蘧尘网中遑遑欲何之仁风霭原隰草树发幽姿羣动正翕集游云未来归怀哉鹤上人徘徊感良时无以慰蹇劣樽酒聊自怡
四
傍溪种篁竹十年望成林不图列货殖愿布九夏阴变化期未至枝叶渐萧森忽值桑田移根苗竟沈沈炙筠无事书断节少赏音东里已寂寞空持岁寒心
五
槲衣山中人短髪披襟领寸心雄万夫片语重九鼎不作好顔色遂与世俗迥始旦旭日明默默有深省上愧饭牛戚下怀扪虱猛忾慷复忾慷照镜可怜影
六
高楼古明月孤坐感凉夜云胡远行客不悟岁年迈风?百草芳露冷衆木瘵天地岂无情物色有荣谢人生匪金石焉得不朽坏寄语茹芝翁细故奚蔕芥
七
浮生失故业穷岁无宁居朝行汧陇间暮止沧海隅凄其风雨交饥寒困泥涂寥寥太古怀目击谁与俱齐君不好瑟嬴氏不爱儒举世媚同尘出类为疏迂何如归去来且作耕田夫
八
紫霞结重盖五城十二楼中有青眉仙翠织鳞花裘天浆饭玉屑恣乐无停休自谓能长生可与造化游悲风一何来吹动人间秋?窗漱寒响深闺起离愁欲飞肘无羽延颈望玄洲玄洲不可到始悔违前修
九
志士惜白日愁多感夜长夜长固无奈况复重凄凉昔我同心友漂流在他乡他乡各异俗所习谅非常道路阻且远无由吐中肠俯闻流水声仰叹明月光振衣风泠泠矫首天茫茫
十
芳草拥幽翠嘉树郁层阴山光到窗户禽鸟和好音閲兹清景逾古怀独沈吟沈吟奚以为摅情委鸣琴
秋怀十二首
悲风度古木吹我屋上茅茅去屋见底风声尚萧萧人心一何苦人情一何骄却将眼下泪散作炎上膏
二
明月下西窗窥我席东枕枕中梦忽破俄然转凄凛美人天一方相见犹拾渖何时引金罍开怀笑歌饮
三
衆星晨离离孤月夜皓皓白露成野霜凋我窗下草人无千岁期焉得不速老终当随物化荣名亦何好
四
滚滚栢间露湿我征裳衣裳衣湿何苦故人中道违逝水东北流杳杳无回期惟有天上月悠悠照相思
五
淅淅凉风起唧唧寒蛩鸣草木郁氛祲两曜衔晖明河源失故道岱宗眇余青凭虚发浩叹游子万里情
六
驱驱上南国依约金张里旧日三重阶风雨埋荆杞青山故无恙流水犹未已幽幽树底禽哀歌为谁起
七
朝行太行路夕渡巫峡水所至或相触舟车竟摧毁人生各异面方寸千万里片语苟不符其险过於此
八
野蔓网丛棘下有幽兰花缄春敛华滋古意良独多霜寒九十月萧飒如枯莎但使本根在菅茅将奈何
九
青松生崇冈土浅松低徊顾兹岁寒质岂匪梁栋材无奈牛羊牧鄙贱蒿与莱惟有溪上风清声寄余哀
十
东篱有佳菊不比春兰芳繁霜毒万枿敷荣自弥章云胡靖节後古意俱茫茫但见三径草寂寞凄余香
十一
庭前碧梧树上有幽栖禽养成五彩雏鸣动黄锺音儗之箫韶间叶彼圣贤心夫何失其所委置荆杞林
十二
酌彼涧下水弹此石上琴希声应弦起幽幽孤凤吟曲中万里意三叹无知音岂但无知音终恐无知心
寓意十首次敬助韵
元龙湖海豪忘怀但高眠渊明辟世士素琴不张弦古意各有适薄俗空?妍所以武陵翁种桃竟忘年
二
白露下亭臯緑叶飒已槁弱质不自贵却怨秋风早嗈嗈征雁鸣游子在远道如何鹿皮翁忘言对芳草
三
森森廊庙具萧艾成长松蠢蠢川泽灵蛭蚓为游龙时明在除祓世混姑相容忠义在草莽谗谄分提封扰扰路傍儿仰面慙征鸿
四
荆轲上秦殿郦生下齐城斯须属鼎锯何如卫叔卿脱身傲万乘泰华鸿毛轻所谓达道人贵在机决明
五
青松岁寒物讵比蒲柳才冰霜虽剥蚀踈花应时开良工岂不偶中心类寒灰却怜?芜草徧满黄金台
六
圣贤不浪出处士匪怀居孔明是何人高卧南阳庐躬耕良自苦待时故踌蹰所为梁父吟岂比封禅书
七
蛮触杂奔竞蝇蚋纷争喧鸾凤巢枳棘鸱鴞集琅玕风雷久不作野露生微寒壮士万里怀肯谢漂母餐古来王佐才多在耕钓间
八
后地生虚雷天惊漏秋雨女娲死已久此鏬谁为补纷纷读书儿碌碌无可数古人今人心今人不如古
九
飘飘青琐郎翩翩祫绮衣媚媚红楼春昏昏不知归朝覩緑髪润暮惊白雪飞只有陶隐居颇能知此机
十
太行本无险黄河谅非深堂堂大丈夫耻为游子吟俯仰宇宙间宁无圣贤心何当五弦奏南风听遗音
孤梅咏
孤梅在空谷潇洒如幽人不同桃李 花那知艳阳春冰霜岁年晚苔藓青满身鼎鼐既不辱风味良自珍孰信姚黄枝来作爨下薪
琴鹤二诗送贾治安同知
猗猗緑绮琴中秘云和音一弹动鸣玉再弹锵南金翩翩玄鹤舞幽幽弧凤吟嗟哉尘俗耳折杨听哇淫淳源日凋谢谁识雅与南愿更南风奏以慰斯民心
二
皎皎华表鹤古质清且闲旷哉万里怀皓月同蹁跹饥啄芝田春渇饮瑶池泉一鸣九臯远梦绕琼华寒下视寰中人谁识横江仙岂无王子乔相期青云端
初夏闲兴
支颐坐鸿蒙隐隐窥太古我生尚无怀於焉事巢许两曜如过客万彚皆逆旅寒去暑复来谁宾复谁主齐物不足论有酒且容与推窗看游云山花堕红雨
墨萱图
粲粲萱草花罗生北堂下南风吹其心揺揺为谁吐慈母倚门情游子行路苦甘旨日以踈音问日以阻举头望云林愧听慧鸟语
二
萱草生北堂顔色鲜且好对之有余欢背之那可【缺】人子孝顺心岂在荣与槁昨宵天雨霜江空岁华老游子未能归感慨心如捣
离别吟
寒风飒大野行子行河梁执手不忍弃迟迟复遑遑朋友会面难慷慨热中肠人生岂无家结交在路傍今晨强绸缪明各天一方相见苦不早离别徒悲伤
读五柳先生传
渊明千载士志节尚苦清奈为五斗米受彼县令名束带见督邮颇亦用下情当时岂无议以後何平评苟非归去来五柳传不成
李侯事实诸儒先生序文详矣然尧明之孝行吾党又可知者因作诗二章其一悼李侯之未归藏其二闵尧仁之行也
李侯世名仕誉重才德优清白树嘉政藉藉载歌讴夫何挽尘鞅幽幽滞南州游?未能归永怀故园丘孤云落日淡惊涛大江秋匪以见者悲抑为闻者愁我亦陟岵子忽觉涕泪流
二
李君潇洒姿沦落在羇旅相见无长言潸然泪如雨一身顾何为七丧未能举江山隔中州遥遥望乡土岂以途路艰所值时节迕乌鸟有私情而人复何处行行望苍天那知此情苦郭范久不作此义孰为补
鸜鹆謡
鸜鹆謡者盖即事而立名也春秋书鸜鹆来巢纪其异耳浙间有妖术者余姓为全真居民多受惑而馆谷之其用术时人家女子妇人俱与之通事暴受刑而去因作诗纪之以备观民风者察焉
鸜鹆入树腹雎鸠乱关关妖氛扇幽邃幻惑成至欢漫漫恣宵旰终永期无患凄雨苦何其余花惨无顔风俗陡衰毁教化委荆菅君子致远虑隐忧增忾叹
江南人教猕猴舞郭郎街市小儿纷纷驰逐故作诗戏之
猕猴本兽属野性殊不常俄然脱秽垢冠盖儒衣裳敛丑着面具向人舞郭郎跳踉媚小儿时得梨枣尝假彼草木味换此虮虱肠终然匪我类教养徒自伤不如夺衣巾弃置山野傍
伤亭户
清晨渡东关薄暮曹娥宿草床未成眠忽起西邻哭敲门问野老谓是盐亭族大儿去采薪投身归虎腹小儿出起土冲恶入鬼籙课额日以增官吏日以酷不为公所干惟务私所欲田园供给尽鹾数屡不足前夜总催骂昨日场胥辱今朝分运来鞭笞臾残毒竈下无尺草瓮中无粒粟旦夕不可度久世亦何福夜永声语冷幽咽向古木天明风啓门僵屍挂荒屋
有感
江南有古客布衣狂而愚区区许何为窃比莘野夫养素体良贵顺适无觊觎宵旰觌黎民戢戢愁釡鱼去古岁已迈视今时已虚岂无圣贤心坐看尔辈痡方来上下交一以利所趋开心论道义衆口寻胡卢齗齗君子行荡荡成疏迂尚志何栖栖忍为尘土污箪瓢陋巷中其乐颇自如不虑贫贱苦且喜父母俱寒至十月交雨雪已载涂念彼远戍卒羡此山泽癯虽无五鼎味那有三族诛吁嗟路旁人何如赋归欤
怀友
登楼复登楼古月缺复满美人天一方眷眷衣带缓沉吟向空窗僴僴席不煖跬步隔千里夜冷愁梦短卷纸难与伸回肠终欲断何当御飈轮相从事萧散
自感
父母生我时爱如掌上珠襁褓辟寒暑乳哺随所须周岁会言语大小相引呼揺头却梨栗行行不须扶三年离怀抱已知亲与踈相揖识进退应对无嗫嚅五六渐精爽气貌与衆殊怡怡浴仁化喜听论之乎八龄入小学一一随范模厌覩诡谲行不读非圣书宗族惊我异父母悯我孤宾客皆回头指为汗血驹长大怀刚肠明学循良图硕画决自必不以迂腐拘愿秉忠义心致君尚唐虞欲使天下民还淳洗嚣虚声施勒金石以显父母誉此志竟萧条衣冠混泥涂蹭蹬三十秋靡靡如蠧鱼归耕无寸田归牧无尺刍羇逆泛萍梗望云空叹吁世俗鄙我微故旧嗤我愚赖有父母慈倚门复倚闾我心苦凄戚我情痛郁纡山林竞蛇虺道路喧豺貙荒林落日阴羞见反哺乌乌鸟有如此吾生当何如
送李德仁济南乡试
岩前有古桂鳞甲森苍苍吹凉洗緑烟永延清夜光郄林既已荣燕山亦已芳於今赠君去愿挹秋天香
二
江上有古柳揺扬丝依依容光照青眼薄妬红楼眉玩之益何喜攀之益何悲於今赠君去愿染春风衣
画猫图
吾家老乌圆斑斑异今古抱负颇自奇不尚威与武坐卧青氊傍优游度寒暑岂无尺寸功卫我书籍圃去年我移家流离不宁处孤怀聚幽郁覩尔心亦苦时序忽代谢世事无足语花林蜂如枭禾田鼠如虎腥风正揺撼利器安可举形影自相吊卷舒忘尔汝尸素慎勿慙策勲或逢怒
頴语次杨廉夫进士古声韵
老頴冰满头不识宫妓口穷年岂无为弃置如敝帚玉杯渐消磨含默甘老丑余生重其功怅然怀永久昔在三坟前勇鋭破绳纽叔世去籕法十鼓迷八九玄风变复变欵识归瓦缶春秋已获麟大义孰为守纷纷鸡雉翰峥嵘出其右班生狂不事张生颠欲走空余五色梦幻入歌奴手世乏昌黎才谁能传其後削纤管城封寂寞中山胄所以胥吏徒刻核嘲腐朽
申屠子廸试吏为山南江北道宪司掌书廵按至夷陵缺文庙有曹操祠子廸毁之更立学宫诸士夫作诗文颂美之仆居草泽中获观其卷因赘之
仁风蔼区宇圣道日月明膏泽育万彚衣冠乐昇平夷陵虽云僻岂无王化并奈何洙泗流不浃荆楚氓蛊惑祠奸操声教若掩扃樊山老文学执法开杳冥荡涤衆陋习魑魅不能撄巍巍鲁灵光中天丽晶莹一变风俗美再变礼乐兴允矣千载下勲业昭汗青
凤凰台
生长当盛世无家足遨游行登凤凰台纵目万景收山川尚形胜故迹殊可求环滁起西南三峯翠相缪落日淡天阙红尘障层楼盈盈佳丽地每每风雨愁我老无所为怀古心悠悠俯仰四十帝盘礴三百秋於今竟何如草树迷荒丘惟有大江水不改今古流徘徊发长謡感慨追前修谪仙既已矣少陵安可留粲粲石上诗凛凛霜气浮书生往来频抵用多唱酧且沽数斗酒醉倒归来休
对菊
世路多诘屈吾行已悠悠陶公归去来此志良可求开怀对黄花万事一笑休得酒漫斟酌更为斜阳留人生适意耳何用从远游五湖有闲棹三峡无安流所以旷达士不为贫贱忧纷纷刀锥辈琐屑非我俦
题凝雪水仙图
出门大江横银涛数千顷仙子御轻飈环佩揺虚影中宵月无光天地冰壶净轻盈何所之飞梦西湖冷
杂吟
前日出东郭寒冻未解围今朝开北牖青草已满池飞飞羣鸟欢老木长嫩枝驰书报幽人难得此良时休负头上巾有酒且自持
二
出门好山色况值风日暄依依杨柳庄郁郁桑柘村行游蹊路曲如在故林园白烟横远屿红花粲晴原人生岂无情欲语已忘言
三
巢父诚辟世许由真隐沦势利既已忘天子不得臣栖身碧山中洗耳清涧滨悠悠太古怀坐看花鸟春所以後来者可望不可亲
心远轩
渊明赋归去寓意在田园结庐襍人境喜无车马喧秋风菊采采春风柳娟娟人迹日已踈世事日已迁高卧北窗下梦寐羲皇前萧散万虑空岂但琴无弦上人絶遐想所适乃自然端居中澹寂不在地静偏缅怀千载风所以名吾轩
畊读轩
路逢谁家子背手牵黄犊犂锄负在肩牛角书一束辄耕且吟诵息阴坐乔木南山荳苗肥东臯雨新足凉气满郊墟书声出茆屋古来贤达人起身自耕牧买臣负薪歌倪寛带经读寄语少年徒行当踵前躅
冀州道中
我行冀州路默想古帝都水土或匪昔禹贡书亦殊城郭类村坞雨雪苦载涂丛薄聚冻禽狐狸啸枯株寒云着我巾寒风裂我襦盱衡一吐气冻凌满髭须程程望烟火道傍少人居小米无得买浊醪无得酤土房桑树根彷佛似酒罏徘徊问野老可否借我厨野老欣笑迎近前挽我裾热水温我手火坑暖我躯丁宁勿洗面洗面破皮肤我知老意仁缓缓驱仆夫窃问老何族云是奕世儒自从大朝来所习亮匪初民人籍征戍悉为弓矢徒纵有好儿孙无异犬与猪至今成老翁不识一字书典故无所考礼义何所拘论及祖父时痛入骨髓余我闻忽太息执手空踌蹰踌蹰向苍天何时可能苏饮泣不忍言拂袖西南隅
历枣强县
我生值数奇长年但奔走风霜苦侵凌焉得不白首前日东阿城龌龊浑鸡狗今朝枣强县蹐局随人後凄凉有谁知辛苦秪自受解冻燎枯槁屏寒贳黄酒驱奴问程途炊粮借刁斗休言美其味且自餬其口腻垢不能去面貌殊觉厚登顿过村落不复论妍丑或遇短髪妪或见长眉叟指点向人言此地荒凉久东住河西使西居太原守高楼对甲第过眼成林薮更有好坟墓亦复为田亩富贵生灭沤祸福翻覆手彼时与此时视吾何所有我听老叟言感慨欲吐呕却羡陶渊明归来种杨柳
山中作寄城中诸友
山深无行踪蹊路土华长白云忽飞来令人起遐想松间微风奏石鏬幽泉响坐久怀抱空悠然会清赏在山虽无荣出山有何好清流混潢污远志成小草松柏本贞固蒲柳易枯槁扰扰路旁儿知止不如鸟白云开林峦黑雾漫城郭出门道路违蠢蠢都不觉游蚁上枯槎归鸟隐丛薄寄语远行人莫待风雨恶
自崔镇至济州人情风俗可叹三十韵【排律】
天阙星河近关山道路长断云依野树归鸟傍斜阳吊古添惆怅伤时重慨慷艰难衣带缓辛苦髩毛苍昨日辞崔镇今晨过吕梁躱船愁荦确打牵畏汪洋舟子招呼急啇人问信忙新州山顶上沛县水中央古昔英雄地萧条战鬬塲歌风传汉祖决胜信张良转首风云改重瞻日月光喜看新社稷不问旧封疆鱼鳖行官道狐狸上庙堂凄凄黄叶浦漭漭白苹乡提挈何狼籍奔趋适诈狂人伦俱丧失风俗尽凋伤白紵流吴曲红花烂楚芳礼仪从此废廉耻竟何将戢戢哀流落纠纠俱暴强郎官思卓鲁牧守想龚黄鹰隼锋棱劲豺狼气势张抚绥徒文饰渔猎尽逃亡东鲁书声寂西秦客梦扬可怜吾老大那忍见凄凉饥望家家火愁悬处处肠竞穿泥窟穴争覔草衣裳密雪团花大飞冰就木僵垂情徒郁郁极目转茫茫圣主春秋盛贤臣事业张愿言宣德化四海一陶唐
竹斋集卷中

[book_title]卷下
[集部,别集类,明洪武至崇祯,竹斋集
钦定四库全书
竹斋集卷下　　　　　　　明　王冕　撰七言古体
葛仙翁移家图
青山无云白日迟仙翁移家何所之或以丹砂到勾漏或为家累遭驱驰乌犍背上妻与儿顾盼未解知其归仙翁读书自怡怡坐稳不觉路险巇牛羊猫狗先後随老奴老婢俱忘机仙翁去就无不宜岂以偷生辛苦为君不见风水洞前草离离淡烟寒雨愁凄迷又不见云门长松啼子规春风落花事已非神仙有无吾未知神仙有无吾未知人生有酒且自持秦皇汉武徒尔为
孙元实春游图
先生读书不闭户坐阅鸿蒙窥太古衣冠潇洒武前修礼乐从容出东鲁文章光焰驾李杜李杜後来称独步谈辩风生四座春胸中别有天台赋相逢抵掌不露机却说少年骑马时春光澹沱随所之好山好水多赋诗转首东风吹马耳犹记松阴调绿绮杖藜不惮步行迟孰谓画图无乃是我生山野无所谋白日灌园夜饭牛安得先生与之游买酒共上黄鹤楼
四牧图戴嵩画
牧儿小职奚以为力耕得暇则放之浴流飡青随所宜岂同人牧潜危机重爵厚禄那自欺坐看败肉加鞭笞何如牧儿心坦夷出入自在无羇縻高林雨晴白日迟平原春暖芳草肥牧儿乐事从可知钓鱼吹笛怡怡而牛犊茁壮长厥肥老我亦有丰年期披图载颂四牧诗龚黄召杜今是谁
夏节士
夏石岩云间人浪游得教授北方在郯邸伯太师在相位郯受戮夏先生知其无罪而死屡上言宰相宰相奏请于上昭雪郯罪复其旧有夏不受官郯子年赐米币若干兼与扁舟一叶放游湖海间名飞云轩世称节士揭曼石作传名贤多为赋诗
夏侯先生天下士风流倜傥忠义俱平生勲业能自知腹内更有非常书浪游不废灯火读骑马儿郎空碌碌王门讲道三十年坐使穷荒移国俗浮云蔽日客梦单勇锐欲食奸臣肝径持白事上天子不顾宰相与何官沈寃昭雪清四海旧时枝叶生光彩至今长安诸小儿拍手为之歌慷慨归来弗受大官名五湖一叶扁舟轻丹青徒写苏子卿黄花自友陶渊明老我论交苦不早意气相期且倾倒读公佳传诵公诗江南节士如公少
送沙德润之鄢城
公昔新着进士衫道酣气岸清且髯政事堂堂史册载威仪肃肃民具瞻光风囘春霭芳草剩水残山振枯槁至今吾乡诸父老去思剧口谈公好当时进士几百人奔趋衮衮登要津时雍所溉圣泽厚仕宦未有如公贫公之家世秉周礼伯叔兄弟官济济饮冰食蘖二十载浊泾终不污清渭而今四海乐太平太平天子尧聪明台阁诸老皆老成岂不与公书大名鄢城弦歌固非左逹以长官无不可故人天上待公来绣衣白简青骢马
曹云西画山水图
前年常见云西画今年始识云西翁文章惊世世所重笔力到老老更工流水涓涓石凿凿一啸长才风雨作岂云笔底有江山自是胷中藴丘壑昨日亭东白云起怅望吴松满江水安得先生乘兴来写我江南雪千里
赠写照陈肖堂
君不见监貌但监影写貌难写心霍光邓禹在台阁严陵魏野居山林功名道德照千古不特肖貌传至今固知写貌易心难状之妍丑笔可得至理不在顔色间陈君笔力异衆史相貌既同心亦似昨日忘机入城市草衣着我丹青里气爽神清谁比拟雪霁梅花映秋水黄童白叟指点看此老不是儒生酸陈君陈君容我闲莫教添上貂蝉冠
水仙图
寒风萧萧夜入户渺渺云飞水仙府仙人一去不知所池馆荒凉似无主江城岁晚路途阻邂逅相看顔色古环佩无声翠裳舞低徊欲语情凄楚十二楼前问鹦鹉沧海桑田眯尘土王孙不归望湘浦芳草连天愁夜雨
棠梨白练图
芙蓉香冷箫声沓月淡烟青楚宫晓仙禽不语雪衣轻相逢却恨秋风早土花翠浅霜露蒙山棃小结丹砂红主人醉倒不知春梦囘故苑寒云浓
芦花道人换被图
高昌野人见几早发须不待秋风老脱身放浪烟水间富贵功名尽除扫坐对渔翁交有道青绫何似芦花好从时拜赐芦花人自云不让今古贫高眠听梦梦更真白月满船云满身起来拍手波??欵乃撼动人间春
秋山图
前年放船九江口秋风猎猎吹蒲柳买鱼沽酒待月明不知江上青山走三更吹笛欲唤人漙漙白露侵衣巾故乡遥遥书断絶空见过雁如飞云去年却下七里滩秋水满船秋月寒子陵先生钓鱼处荒台直起青云端先生不受汉庭官自与山水相盘桓至今高节敦廉顽清风凛凛谁能攀泊舟登岸行复止小径双岐通草市石林远映树青红正与今年画相似茅庐半住林木里白狗黄鸡小如蚁翁媪无言童稚闲可是太平风俗美清水初落鱼蠏新东邻酿熟呼西邻相牵相把意思真亲密不异朱陈民李端笔力能巧妙写我旧日经行到岂是老梦眩水墨不觉掀髯发长啸殷家大楼沧海头留我十日风雨秋触景感动客邸愁便欲卜筑山之幽断桥流水无人处添种梅花三百树直待雪晴冰满路骑驴相逐寻诗去
送无咎游金陵兼简丁仲容隐君
长松撼空风怒号门前大水推断桥山中坐雨六十日不知野草如人高今晨出门天气好眨眼忽惊春事老杨花散作雪满溪送客俄然动怀抱金陵六朝古帝都古时风景今何如珊瑚无根土花碧露团玉树生流珠江山无人隔尘土丹凤不来孤燕语上人脱洒无滞留抵用登临重怀古世人往往乘险机老我白髪无能为道甫问讯丁令威有鸟有鸟何如归
松雪画马图
玉堂学士金闺彦磊落襟怀书万卷等闲貌出天马驹鬃鬛萧梢气雄健蹄如削玉耳削筒目光炯炯磨青铜五花连钱云影动喷沫一啸生长风我昔曾上桑乾岭带甲骑来霜月冷只今潦倒岩谷间展卷令人动深省
江山渔隐图
隔江青山青欲流江云洗尽江风秋幽人小艇江上游碧波万顷无白鸥我知幽人爱潇洒岂是机危鸥不下浩歌唤酒来船头笑杀桃源种桃者
送暨阳同知
我生山野毛髪古不是多时旧巢许松根坐卧忘岁年足迹何曾入官府雨晴忽觉草添肥春来春去都不知耕田凿井亦足乐短歌长啸随所之溪谷无尘人事少纵有饥寒能自保花村月夜犬不惊可是太平风俗好昨日柳花如雪飞今日作诗何所思我诗似质朴君政从可推锦衣翩翩马如练拜恩应到黄金殿他年皁盖下蓬莱更与君侯作佳传
钱塘纪行
废苑荒凉官树老春雨蒙蒙长芳草翠石玲珑绾毒虵土花乱贴榆钱小犹忆建炎南渡时五云护拥蛟龙旗金舆玉辇事游幸名花不待东风吹紫霞蒲萄动春浪腰鼓腾雷盘锦杖千官景从轩冕入歌声婉转青天上阊阖新启铜龙楼长江万里为鸿沟中原北望草木秋王孙不识山河愁埀衣东南成至治百五十年真梦寐只今往事漫蒿莱文物衣冠俱扫地西湖水昏迷钓船南屛月冷啼杜鹃咸平元佑事茫然梅花杨柳俱忘言鄂州老将呼不起石塔如壶枕江尾行殿白日古磷飞游子无言泪如水
漆树行
东园漆树三丈长绿叶花润枝昂藏虫蚁不食鸟不啄皮肤破碎成痍疮野人摩抚重太息受辱匪因临道旁九天降气疏澁液大家小家来取将陶盆纸笼攅待满手中白刃磨秋霜况兼时令值肃杀苟无正性安敢当所愿天下尽光泽岂辞一身多损伤君不见西郊樗栎百尺强薜荔裹缚蝼蚁房此物安可升庙廊
癸已春二月下澣客有过余草堂出示李太守之诗余奉而诵之已而问曰太守何如也客曰太守公平正大和易近民而民归之莅政未朞月上官委守城郡帅吾民从之民之从有如子之趋父事也迨今历三时犯霜露与民同劳苦城将完上官礼之乡民德之歌颂之声不絶真有古贤人之心诚吾民之父母也余闻客言喜而叹曰何斯世而有斯人也耶且今之辅世长民行古之道者鲜矣以古之道化今之人者为尤鲜吾太守有古人之心行古之道能化今之人真可谓不世出之才矣余乡民也闻太守之风起敬起慕遂写梅作歌以上虽不能纪功德之万一亦可以述乡民颂公之政云尔歌曰
草堂昨夜春风起万树梅花月如水相过谁解论襟期吾州太守山东李太守自是文章公文章政事皆从容长身玉立冰雪胸标致政与梅花同梅花清苦良自守不逐寻常好花柳广平心事抵须论太守自是调羮手我知太守节义高混同版筑非徒劳版筑乃是宰相事济川舟楫随时操他日功成赋归去溪山风月情如故安得载酒草堂来岁寒同看梅花树梅花别有天真趣题申屠子廸篆刻卷【重刻绎山泰碑二石於绍兴路学】
我昔闻诸太古初冯翊窅窅安可摸自从庖羲得龙马奇偶变化滋图书结绳之政由此毁蝌蚪鸟迹纷纭起後来大小二篆生周称史籀秦夸李只今相去几百年字体散漫随云烟岐阳石鼔土花蚀绎山之碑野火然纵有秦铭刻岑石冰消雪剥无踪迹书生好学何所窥每展史编空叹息樊山先生东鲁儒好古博雅耽成癯八分小篆纯古法凿石置之东南隅白石光芒争照耀满城走看嗟神妙向来传写何足珍枣木空贻後人诮徐公手摹烽火尘金陵近刻殊失真那如此本意态渟丞相李斯下笔亲申屠墨庄有传授法度森严非苟苟岂惟後学得所师万世千秋垂不朽
雪中次韵荅刘提举
朔风撼天云黮黮雪花恰似杨花糁凭高无以辨青红四海九州同一览枯肠颇恠酒力薄劲气着人寒惨惨痿痹不觉手足强争战俄惊牙齿喊上天下地无痕瑕万路千岐迷坎埳山林随处见梅花汀渚殊难认芦菼东郭先生气宇清南征老将顔色黪蒙鞍谁剥猛虎皮摘珠竞探骊龙颔黄河铁牛僵欲倒取而啖之吾岂敢且将清梦托楮生焉用栖身重毳毯踈狂夜起不着巾短发正如童子髧开牕忽见四山入月色烂森银菡蓞玉壶冻结花漏澁戍鼓转更声紞紞此时忽想括苍翁应是清冰生肺胆兴酣直上百尺楼天上星辰必亲擥平生自有澄清志要使齐民无秽埯杀奸除暴尽忠义坐令豺鳄成虀醓夫何混杂草木中冰团沍合衔凄憯不如买却金豪曹且置蒲萄千百坎君歌我和纵高情痛扫华腴归古淡无知笑杀楚三闾安用离骚寄悲感
江南妇
江南妇何辛苦田家淡泊时将暮敝衣零落面如土饁彼南亩随夫郎夜间绩麻不上床绩麻成布抵官税力田得米归官仓官输未了忧枵腹门外又催私债促大家掲帖出陈帐生谷十年还未足长儿五岁方离手小女三周未能走社长呼名散户由下季官盐添两口舅姑老病毛骨枯忍饥忍寒蹲破庐残年无物做慈孝对面冷泪空流珠燕赵女儿顔如玉能拨琵琶调新曲珠翠满头金满臂日日春风嫌酒肉五侯七贵争取怜一笑可得十万钱归来重藉锦绣眠罗帷暖拥沈麝烟
送人上燕
燕山三月风和柔海子酒船如画楼丈夫固有四方志壮年须作京华游京华名花大似斗看花小儿竞奔走蒲萄潋灧金叵罗羊尾驼峯腻人口知君慷慨非膏粱生铜卧匣韬光芒出门一笑颇自许光范不用投文章玉露红门天尺五要为苍生说辛苦得时便覔好官归行道当依圣明主我将细酿松花春明年此时当迟君迟君不问宦途事要知伊傅何如人
陌上桑
陌上桑无人采入夏緑阴深似海行人来往得清凉借问蚕姑无个在蚕姑不在在何处闻说官司要官布大家小家都捉去岂许蚕姑独能住日间绩麻夜织机养蚕种田俱失时田夫奔走受鞭笞饥苦无以供支持蚕姑且将官布办桑老田荒空自叹明朝相对泪滂沱米粮丝税将奈何
大醉歌
明月珠不可襦连城璧不可餔世间所有皆虚无百年光景驹过隙功名富贵将焉如君不见北邙山石羊石虎排无数旧时多有帝王坟今日累累蛰狐兎残碑断碣为行路又不见秦汉都百二山河能险固旧时宫阙亘云霄今日原田但禾黍古恨新愁迷草树不如且买蒲萄醅携壶挈榼闲往来日日大醉春风台何用感慨生悲哀
江南民
江南民诚可怜疫疠更兼烽火然军旅屯驻数百万米粟斗直三十千去年奔走不种田今年选丁差戍边老羸饥饿转沟壑贫富徭役穷熬煎豺狼左右虎後先况尔不肯行楮钱楮钱不行生祸愆官司立法各用权生民自此多迍邅君不见海东风起浪拍天海中十载无渔船又不见淮南格鬬血满川淮北万里无人烟通都大邑尽变迁新鬼旧鬼皆衔冤今上圣明宰相贤政如日月开尧天大布德泽清八埏百辟忠义何以言捐生弃死非徒然我在畎亩心拳拳无能与尔扶颠连老眼迸泪如飞泉
花驴儿
戊寅岁杭州有囘囘人牧花驴儿能解人意能识省囘囘人语言人多观之囘人以此多获利焉
花驴儿渡江踏遍江南土正值江南无马时驴儿得志雄威武况是能解花门语江南淫雨二百日洪涛巨浪掀天舞麻麦烂死秧苗无百姓吞声苦饥苦驴儿啗粟恬如故江南子弟不晓事掷金驰逐争先覩夸渠省得人语言纵使能言亦何补花驴儿乃奇遇昨朝方上评事厅今日又登丞相府哮吼纵横谁敢侮老夫平生不信恠见此恠事欲呕吐归来十日不食饭扼腕攅眉泪如雨
过山家
松风吹凉日将宴山家蒸梨作午饭阿翁引孙牵犊归破衣埀鹑不遮骭勾镰挿腰背负薪白头半岸乌葛巾喜渠胸次无经纶白石烂煮空山春见我忘机笑古怪不学当时野樵拜自言无处着隐居仅得门前溪一派好山两岸如芙蕖可濯可渔白日力作夜读书邻家鄙我迂而愚破瓶无粟妻子闷更采黄精作朝顿近来草庐无卧龙世上英雄君莫问
宣和殿画水仙鸲鹆图
玉宇琼楼天窅窅春融紫禁烟花绕龙光摇动五色云忽觉青蒲生野草河图埋没龙马藏上林桑谷一夜长丹穴岂是无凤凰鸲鹆乃来天子堂春秋笔削以为异未必宣和知此意长白山下风萧萧吹暗沙尘塞天地宫中仙子罗衣垂露倾金盏愁欲悲绿烟不开花梦冷此时顔色非曩时转首桑田变沧海景物凄凉画图在江南江北不相知展卷令人空感慨
喜雨歌为宋太守赋
南州六月旱土赤炎官火行虚空田畴坼裂河海涸万物如在红炉中桔橰不用计已梏农民踏踏愁岁凶蓬莱太守民父母下顾赤子心忡忡罄竭精神扣天府话语直与天神通须臾唤起龙井龙大澍三日苏罢癃百姓唤作太守雨东臯西陌皆冲瀜禾苗?觉充秀实野草亦解囘顔容吾儒能效束晳赋喜见屋底山云浓隣家父老走相报门前大水如奔洪妖氛积秽俱洗尽此是太守造化功太守正与造化同百姓拍手歌年丰歌年丰太守德泽埀无穷
送林叔大架阁上京
林君家世重诗礼冠盖东南官济济三年参幕小蓬莱烂漫文章照山澨自公退食趣有余好古博雅躭文儒牙籖玉轴照窗几名花翠竹罗庭除开帘放春景物俱湖山四面如画图掀髯长啸尘事少神仙官府真吾居转首京华天尺五暂离堂前彩衣舞青骢马啸杨柳风黄河水落桃花雨天上故人相笑迎碧蒲萄酒满盏倾忘形尔汝恣欢谑连床可话灯窗情省台求贤张治具知君快展青云步有怀若问草堂翁门外梅花三百树
题墨梅送宋太守山东运使
大唐丞相宋广平文章事业昭汗青心肠耿耿磨铁石赋梅赋得梅花情嗟哉梅花太清苦不与杏桃同媚妩空山岁晚人迹稀纵有清香为谁吐蓬莱太守丞相孙爱梅亦与梅为隣冰雪满怀不染尘坐令隂谷囬阳春罗浮山远云水隔玛瑙玻璃霜月白南枝潇洒北枝清野草闲花惊德色蓬莱太守诗梦囬霜华点点飞瑶台玉堂早报消息好天子又唤调盐梅
有感
春风花开洛阳县此处与子初相见乱离相去五十秋我髩星星子皱面莫言今日重凄凉且说当年与华宴细腰皓齿供奉欢金鼎玉盘羞美馔尊前贵客覔大书左右从官催进绢一时豪放无检束人立下风争健羡而今此兴竟萧条但见长江浄如练寒烟衰草蓬莱宫冷月凄风广寒殿唤鹰羌郎声似雷骑马小儿眼如电总如无知痴騃子也逞虚威捻弓箭老儒有识何以为空指云山论文献君不闻一从赵高作丞相吾道凋零如韈线
题陈象贤竹素图
君家竹素园异彼篔簹谷插架牙籖三万轴卷藏东观吞天禄清风明月时往来红尘不堕香芸堆蝌蚪鸟迹一玉开怀幽抱密真奇哉炙汗不流珠光重信知龙种皆书种黄锺声彻凤皇啸玉杯光焰麒麟动十年不下君子堂灯火夜静声琅琅岁寒节操固自常厌看花柳争春忙金谷平泉暗烟雨兎麦狐葵无定主何如竹素园简编且容与玉振金声千万古
寄太素高士
我昔扁舟上耶溪?君直过丹井西长松月冷啼子规春风满地芳草齐楼殿玲珑金碧涌钟云不出松云重老猿掬涧山影乱翠禽啄露岩花动此时相见不作难握手笑上松花坛坛下十万青琅玕空阴漠漠常风寒我对青山论今古青山茫茫无一语知其与我忘尔汝石瓢酌我云根乱冷然使我肝胆清飘裾欲度浮云轻千峰囘影陷落日万壑欲尽松风声囘首溪山忽成别几见江梅飞白雪洞庭湖上听夜雨仲宣楼头望明月??对景伤古情寸心欲吐书难凭何当相晤一抵掌与君细看真兰亭
寄昱东明
浮清合上山如簇浮清合下泉如玉浮清主人瘦如竹襟怀卓荦无点俗相逢一笑不话禅自道住山三十年石杯酌茗搜我枯石牀扫苔留我眠云深不听鸡戒晓山风落涧松花老归来耕田忘岁时池塘几度生青草君闲一尺素我老双鲤鱼共此片月光各在天一隅昨夜扁舟欲飞去雪云冻隔耶溪路千岩万壑不可寻梦魂空绕长松树
悲苦行
悲风吹沙堕空屋老乌号鸣屋上木谁家男子从远征父母妻孥相送哭哭声呜咽已别离道旁复对行人悲去者一心事悲者百感随前年鬻大女去年卖小儿皆因官税廹非以饥所为布衣磨尽草衣折一冬幸喜无霜雪今年老小不成羣赋税未知何所出昨夜忽惊雷破山北来暴雨如飞湍此时江南正六月酸风入骨生苦寒东村西村无火色痴云着地如墨黑瞶翁瞽妪相唤忙屋漏床床眠不得开门不敢大声语门外磨牙多猛虎自来住此十世余古老未尝罹此苦我感此情重叹吁不觉泪下沾裳裾安得壮士挽天河一洗烦郁清九区坐令尔辈皆安居
猛虎行
去年江北多飞蟊今年江南多猛虎白日咆哮咋行人人家不敢开门户长林空谷风飕飕四郊食尽耕田牛残膏賸骨委丘壑髑髅啸雨无人收老乌衔肠上枯树仰天乌乌为谁诉逋逃茫茫不见归归来又苦无家住老翁老妇相对哭布被多年不成幅天明起火无粒粟那更打门苛政酷折断肘无全民我欲具陈难具陈纵使移家向廛市破獍猰?喧成羣
劲草行
中原地古多劲草节如箭竹花如稻白露洒叶珠离离十月霜风吹不倒萋萋不到王孙门青青不盖谗佞坟游根直下土百尺枯荣暗抱忠臣魂我问忠臣为何死元是汉家不降士白骨沉埋战血深翠光潋灧腥风起山南雨暗蝴蝶飞山北雨冷麒麟悲寸心揺揺为谁道道傍可许愁人知昨夜东风鸣羯鼔髑髅起作揺头舞寸田尺宅且勿论金马铜驼泪如雨
赠蒋清隐
门外好山千万重翠涛百顷罗云松细水幽囬杂花远三迳修竹来秋风灵籁泠泠动清操世外红尘飞不到白月流光抱石台高人潇爽长吟啸起居闲闲趣有余看山看水还看书木瓢满酌示真率不知轩冕为何如太华终南青未了北山移文为谁道君不见孤竹夷齐久寂寥首阳薇蕨今荒草
送元本忠北上
天台有奇观方广石梁悬断岸青天倒泻瀑布寒五百大士皆顽汉道人一出初无心手翻贝叶开珠林十载湖山玩清淡白云流水松风琴金策飞来镜湖月大禹山前看禹穴玉麈横挥檐卜香石台花雨如飞雪千山奇怪总笔底妙语写出山骨髓岩泉一勺不足留梦魂飞渡鱼龙海皇州三月花柳辉江南此时茶笋肥君行已随心所向不嫌杜宇啼春归玉堂故人知我有问信向君应合手为言百事不能为旧时黑须今白首
有感
江南古客无寸田半尺破研输租钱好山好水难夤缘荃房日薄蒙荒烟囊中蝌蚪二百年大经大法埀幽玄他人不知我自怜落花春暮啼杜鹃杜鹃啼苦山竹裂锦官宫殿烟霏灭人间百鸟无处栖青蝇贝锦成行列北望茫茫莎草黄葱河五月天雨霜岐阳不见真凤凰山鷄野鹜争文章江南古客苦无计却向水中搴薜荔沙鸥梦老苹雨残湿云不动天如醉囬观蓬莱十二楼我曾读书楼上头楼前平碧千顷秋白露暗洗芙蓉愁岁寒归来有谁在青松是兄梅是弟山中巢许不可寻却对老嵇飡石髄
虾蟆山【在海口石状如虾蟆前古传言为太仓之耗令下凿去石口其衅遂消然此怪
事非吾儒所道比兴赋之以记时事云】
春风吹船着牛轭【牛轭潭在虾蟆山下】扶藜直上山之脊山上老石怪且顽皮肤皴皱苔花碧我来不知石有名拊摩怪状心亦惊野人指点为我说此物却是虾蟆精古昔曾偷太仓粟三百余年耗中国天官烛其阴有毒勑丁破口劙其足至今突兀留山丘雨淋日炙无人牧树根穿尻蛇入肚老鸦啄背狐粪头牧童时时放野火耕夫怒击樵夫刴自从残堕不能行见者唾之闻者骂虾蟆虾蟆非令仆无功那窃天之禄如今虾蟆处处有天官何不夷其族致令骄气吹臊腥千霄上食天眼睛百虫啗尽心未已假作鼔吹怡人情三月江南春水涨纡青拖紫争跳浪渔父持竿不敢言猎夫布弩空惆怅黄童白叟相引悲田中更有蝌蚪儿
金陵行送余局官
李白题诗旧游处桃花杨柳春无数六代衣冠委草莱千官事业随烟雾大江西下秦淮流石头寂寞围荒丘原田每每尽禾黍青山不掩诸公羞高楼如天酒如海触景令人生感慨红堕香愁燕子飞风流王谢今安在我欲去寻朱雀桥淡烟落日风萧萧交疏结绮杳无迹但见野草生新苗小儿纷纷竞豪纵区区割据成何用芙蓉水冷燕支消千古繁华同一梦伤今吊古如之何头上岁月空蹉跎君行喜有丝五紽宦情不似诗情多江南故事可知否白云霙霙变苍狗休论平生锦机手浩歌且醉金陵酒
天台行
东南海濶秋无烟天台山与天相连丹霞紫雾互吞吐重冈复岭青盘旋怪石长松磊磊兮落落神芝灵草绵绵?芊芊金堂玉室异人世桃花流水春娟娟送君此去意何古幅巾颭颭衣翩翩檄书初开云五色不嫌坐上寒无氊我拟寻真拾瑶草在家作想三十年乘风几欲鼓舞去水流花谢难夤缘山空无尘明月冷时复梦里闻清猿君今登登玉霄近为我问讯丹丘僊丹丘僊人如有在我欲往受长生篇烂煮白石松下眠
索笋长句寄傅隐居
春风吹起石底云丰隆唤出苍龙孙古苔初破土膏滑露华浄洗龟筒痕先生爱笋如爱玉冷笑人间饫膏肉我生无家怀此君十年未解求一束先生卜筑江之干轩窗萧洒鸣风湍玉尘不挥秋飒飒翠佩欲动声珊珊高歌不觉凛毛髪坐令异境生清寒便欲契青奴谢彼苜蓿盘先生若肯慰我之大嚼我亦为之披腹呈琅玕
望雨
狂风吹春无寸雨天地漫漫尽黄土病日韬光赤如血千花万花愁不语耕牛渴死野草枯农夫悲啼泪如珠蚕胎在纸秧在谷未知何以供官输道旁流民尽游鬼十日不食一粒米唇焦口燥声啾啾抱瓮沿门求剩水孰云绮席罗奇珍龙涎入鼎烟如云笙歌满耳珠翠拥醉饱那识人间贫江北豺虎毒又见江南狼虎簇饥狐日食饿死屍老乌夜叫逃亡屋峩冠腐儒空读书骑马小儿真苟图安得银河倾泽我枯槁苏坐令四海常晏如
感竹吟
云溪老竹持苦节玉质萧森出岩穴苍苍古色谁为摩凛凛清风自然别劲直不肯降雪霜潇洒不肯栖凤凰愿杀长身载经籍要为吾道垂休光谁信嚣风满漓俗红紫纷纷乱人目遂令此君受羇束荆棘凌夷刀锯辱青虫网叶蠧食筠野老更欲鉏其根闭塞阳和絶土脉絶之不许生儿孙东里先生有遗族午夜闻之皆痛哭儗以余音问伯夷首阳烟雨莓苔緑呜呼老竹老愈奇岁寒心事无人知孤梅在溪松在壑焉能与余论襟期飘声夜落山阴道欣赏多情愁欲倒固知遇合各有时何必区区挂怀抱君不见穷陬荒草非所种开花犹解供王贡那有此材无此用
结交行送武之文
江南野人毛髪古骑牛读书无一侣白眼遥看泰华云赤脚冷濯沧浪雨长安小儿不足数论交忽有东平武武君胸中气峥嵘呼吸云梦吞沧溟笔底春秋决王伯坐探今古无余情青春扬舲渡淮海江山秀色遥相待雄文卷尽九江碧新诗写出庐山翠西南五老青未了倏忽骑云过蓬岛脱略不作公子行随我骑行踏芳草人怪我顔何丑老自觉无人可同调梅花明月柳花云独对青山发长啸武君过我笑我痴话言时复投其机柴床卧听夜雨落草窗坐看秋萤飞凄凉饮尽客中味君知我知谁复知今年丙子旱太苦江南万里皆焦土老羸饿死壮者逃硕鼠欺人暴如虎武君平生多抱负对此如何可轻举武君武君善调护慎勿轻身学巢许秋风昨日吹大荒草木黄落雁南翔浩然归兴不可降严君五马一马黄大兄亦授七品郎况是迁官归故乡可知闾里生辉光我穷衣袖露两肘回视囊中无一有送君不劝阳关酒长歌但折江上柳丈夫有志当自持不须重此生别离泪不为此生别滋天南天北同襟期明年平原芳草緑试弓好射衔花鹿有怀若问山阴竹中天亦有南飞鹄
谢友惠温生笔
春云浮空山渺渺细雨飞花堕江草感时欲作寄远书凝思几叹中书老东家小胥借已无西家但有长柄鉏薛涛侧理摊满案无奈点作玄云图昨夜灯花悬紫粟知有春风到茅屋清晨开户得故人惠我温生双落墨赤锋圆健光彩浮金花古牋封两头脱颖忽作霹雳响龙跳虎跃山灵愁更看担夫争道好涂鸦小儿惊絶倒陶泓从此策奇勲扼腕凝神听挥扫黑花飒飒鸣琳琅野人辟易安敢藏为君贡之白玉堂黼黻华衮开天章大书大义扶王纲
谢曹隐君惠扇歌
去年僦屋在山脚草居两间如蛎殻六月七月无雨落田野焦枯江海涸人间酷烈无处逃吾农忍气婴炰熬编蒲缉羽不成扇寻松访石空劳忉至今悒鬰未能雪想到那时肠内热先生何以知此情赠我齐纨比明月番罗夹背紫竹把中有水墨新图画崩滩乱石奔惊湍依约远山左右攒轮囷老柏饱雪霜更有石丈依修篁岁寒节操不可降未举已觉生清凉山阴野人何磊落笑引南薰归掌握寒声飒飒动岩壑不羡右军题六角转手黄埃浄如扫便将献君明大道置诸怀袖扬仁风快与苍生除热恼
赠杨仲开画图引
杨君绰有隐者风须长骨瘦两耳聋作诗作画不作意造化不与常人同前年眼健腕有力捉得老龙归雪壁墨雨淋漓天地黑茅山十日飞霹雳去年神固气宇壮长驱猛虎来堂上威雄哮吼万夫栗满屋生风洗蛮障今年忽尔写雁鱼气韵又与曩日殊平湖大泽无界限黄芦白水秋烟孤鱼游不失伦鴈来不失序飞鸣泳跃千万状立意俱由是为主啬夫一见大义明无声诗是无文经今人几许浪得名岂研古人之画情杨君杨君一笑起无奈贱目而贵耳宋人固以燕石奇夫差酷爱西施美燕支牡丹荔子图豪家割舍千金沽云林雪巘尽埋没王吴荆李为何如安得我有绢万丈联成一片青天障请君画作风调雨顺图共乐太平歌击壤
贾浪仙骑驴图
雪花打帽风搅须寛衣破靴骑蹇驴先生自是山泽癯瘦名之传岂为虚穷吟苦思不觉老知音幸遇韩京兆至今长安诸小儿拍手犹能为君道清声千古在世间好诗句句夸浪仙我恨後生五百年不得抵掌谈微玄形骸孤陋向岩壑竹冠草衣空卓荦披图挹之嗟寂寞断桥流水梅花落
柯博士画竹
湖州老丈久已矣近来墨竹诗二李纷纷後学争夺真画竹岂能知竹意奎章学士丹丘生力能与丈相抗衡长缣大楮纵挥扫高堂六月惊秋声人传学士手有竹我知学士琅玕腹去年长歌下溪谷见我忘形笑淇澳我为爱竹足不闲十年走徧江南山今日披图见新画乃知爱竹亦如我何当置我於其下竹冠草衣相对坐坐啸清风过长夏
秋夜雨
秋夜雨秋夜雨马悲草死桑乾路?啼木落潇湘浦声声唤起故乡情历历似与幽人语初来未信鬼啾唧坐久忽觉神凄楚一时感慨壮心轻百斛蒲萄为谁举山林岂无豪放士江湖亦有饥寒旅凝愁拥鼻不成眠檠孤焰短寒花吐秋夜雨秋夜雨今来古往愁无数谪仙倦作夜郎行杜陵若为茅屋赋只今村落屋已无岂但屋漏无乾处凋余老稚匍匐走哭声不出泪如注谁人知有此情苦秋夜雨秋夜雨赤县神州皆斥卤长蛇封豕恣纵横麟凤龟龙失其所耕夫钓叟意何如梦入江山毛髪竖余生听惯本无事今乃云胡惨情绪排门四望云墨黑纵有空言亦何补秋夜雨秋夜雨何时住我愿扫开万里云日月光明天尺五
送章德远教官自湘湖归慈湖
我生不想图凌烟草衣曲肱牛背眠早看红日出海底夜看素月悬中天阴阳推荡几昏晓长啸狂歌不知老清泉白石自愉怡那信人间宦途好逍遥偶尔穷外观之子已在青云端广文坐上新弹冠萧爽不作儒生酸三年考绩易官烛囬首西风正黄菊白云喜动故山秋慈湖遥映湘湖緑君归莫虑铁研穿且力古道希圣贤我归不用君致言门前自有梅花田
送欧阳彦珍归杭
金陵山势如蟠龙金陵美酒玻璃红对山酌酒却歌舞坐笑前辈何英雄六朝遗迹漫烟雾凤凰台上秋无数斜阳巷陌燕子飞秦淮西下长江去人生此会不偶然眼前兴废何须言丈夫事业要磊落比较琐屑非高贤我知欧阳乃奇士乔木故家良有以文章五彩珊瑚鈎肺腑肝肠尽经史盛时仕宦三十年东吴西楚情翩翩解衣推食待豪杰气义浑厚无雕镌明朝乘兴过南省鹤背秋声破秋溟紫薇花对明月高呼吸湖光数千顷书生潇洒未有家拟欲结屋青山阿故人若有岁寒约为我载酒寻梅花
赵千里夜潮图
去年夜渡西陵关待渡兀立江上滩滩头潮水倒雪屋海面月出行金盘水花箸人如撒霰过耳斜风快如箭叫霜鸿鴈零乱飞政似今年画中见寒烟漠漠天冥冥展玩?觉心神清便欲吹箫骑大鲸去看海上三山青
明上人画兰图
吴兴二赵俱已矣雪窗因以专其美不须百亩树芳菲霜毫扫动光风起大花哆唇如笑人小花敛媚如羞春翠影飘飘舞轻浪正色不染湘江尘湘江雨冷暮烟寂欲问三闾杳无迹忾慷不忍读离骚目极飞云楚天碧
古时叹
箕子奴而比干死屈原以葬湘江水痛哭书生不见归朱董何人呼得起深衣大老为腐儒纨袴小儿称丈夫学士时为八风舞将军日醉千金壶人间赤子苦钳釱抱麟反袂空流涕呜呼噫嘻不有祝鮀之佞宋朝之美难乎免於今世矣
送汪用衡北上
去年送客西湖路芳草落花春已暮今年送客浦阳江六月秋风吹柳树年年送客为赋诗赋诗每以功名期玉堂金马等闲去朱衣紫绶笑取之归来高卧良自鄙此语云云成戱耳相如不是轻薄儿马周终非穷途士古人穷逹各有守今人枵然何所有百宝粧腰逞豪俊千金买马夸疾走春风笑看陌上花夜月醉眠蛾眉家平生事业止于此旁人为尔何咨嗟汪君汪君拔其萃读书论道真我辈江山万里在胷中洗却人间纨绮态此行必夺锦袍归腕头更佩金累累若问今朝作诗者竹冠草衣盘礴臝商歌饭牛松下坐
老柏图为张心田赋
高堂素壁无纎埃上有老柏参天来铜柯旁奋龙爪出密叶暗拥玄云堆江千水落见白石小竹无声弄秋碧君不见剑峰低空絶行迹诸葛祠前二千尺霜皮溜雨苔花蚀至今父老犹能识
云麓渔舟图
大山小山无寸青长江万里如月明楚天不尽鸟飞絶老树欲动风无声何人方舟顺流下草衣箬笠俱潇洒蓬舟有儿能读书不是?常钓鱼者玄真子陶朱翁避世逃名俱已矣後来空自谈高风我视功名等尘垢何似忘言付盃酒武陵岂必皆神仙桃花流水人间有
对月
已卯八月十五夜天地万里无云烟明月忽自海底出皎如玉监当空悬清辉潋灧破幽溟山河倒浸无余景丹桂香消白兎愁玉宇琼楼不禁冷南箕北斗潜光华江汉无声流素波老夫於此兴不浅有月无酒将奈何天上谁观羽衣舞人间那得清虚府世情乖异每变更月色何尝有今古秋风飘飘度箜篌东家西家登大楼相期翫赏醉终夕岂知别有穷途愁回首天涯故人少白露凄凄下庭草欲持此意问嫦娥孤?一声关塞晓
芙蓉山雉图
锦屏重重锦官宫锦官宫苑多芙蓉芙蓉花开仙子容满城歌馆延秋风秋风吹凉度江浒江上月明人笑语举头无限是青山富贵繁华定何许风云变灭事已非西宫南苑殊曩时荒台野草气惨惨翠筠冷雨秋离离日暮箫声动霄汉山鸡起舞云零乱孤怀回首不胜情对酒令人发长叹
题温日观卜萄
日观大士道眼空佯狂自唤温相公浩然之气塞天地书法悟入蒲萄宫有时泼墨动江浦叱喝怒骂生风雨草圣絶倒张伯英春蚓秋蛇何足数龙须倒卷鬼眼枯枯藤脱落无根株多年明月唤不下烂叶搭架秋馍糊流沙渡头听鼍鼔沧海桑田事非古大士於此不露机示人落落离言语只今相去数十年看书看画心茫然安得美酒三百船与君大醉西湖天
息斋双竹图
李侯画竹真是竹气韵不下湖州牧墨波翻倒徂徕山笔锋移出篔簹谷千竿万竿清影远百丈十丈意自足就中分取一两枝别是山隂潇洒族踈梢飒飒凤毛颤修干隐隐虬龙伏凭轩忽若秋风来坐使傍人脱尘俗我生爱竹太僻酷十载狂歌问淇澳归来不得翠琅玕听雨冷眠溪上緑而今已断那时想见景何缘动心目便欲为园真致之相对空窗慰幽独
题金禹瑞画松图
毕宏韦偃远莫追画松得名今是谁黄岩太守夸絶倒休宁县令争新奇苍髯铁甲风雷动浮云散尽青天空只因曾看读碑图至今多作营丘梦钱塘有道金隐君风流不让今古人文章学古画师古落笔政似营丘亲前年为我画松树自然自有天真趣无人解识栋梁材冷烟残雨空山暮于今颓然老矣夫隔江不寄平安书不得与之倾酒壶令人看画长嗟吁
张御史西山雪堂
张君住近西山麓窗几虚明远尘俗悬崖絶壁堆琼瑶叠嶂重峦隐青緑乾坤荡荡无痕瑕世上儿子何繁华清高或作袁老梦标致不取陶家茶升高望远忘世虑写字读书皆有趣岁寒若以我为邻与尔种梅千百树坐令此处春无数
司马氏藏唐子华山水扇画
近来山水画郭江南独数休宁令笔法精奇意态古咫尺万里开天镜岩头老树如老龙隔湖喜见山重重小桥依约野色远茅庐隐映林影空门前礨磈石头路荒苔野草青无数往来不见车马尘政似山翁旧居处程伯休父司马孙风流文彩埀青门平生爱书入骨髄尺素寸楮无不存我生所好亦殊絶一见此图狂欲跌安得为招唐令来添我梅花千树雪
题夏廸双松图
我昔曾上五老峯白云尽处看青松中有两树如飞龙正与夏廸画者同夏廸画松得松趣个个乃是廊庙具贞固不特凌雪霜偃蹇犹能吐烟雾苍髯猎猎如有声銕甲半掩苔花青六月七月炎火生对此似觉形神清丈人兀坐诚有道岂比商山采芝皓有琴屏却不须弹而今世上知音少
题魏仲远筠深轩
君家住处多幽趣绕屋琅玕净无数萧萧清韵动天风冉冉晴阴生緑雾湖山远映苍翠稠五月六月凉如秋且开三径待佳客抵用千亩论封侯况尔此君高节古纵有雪霜那可侮平生正直少人知野草闲花徒媚妩知君古意同古贤脱略傲笑情翩翩我生爱竹比君癖栉风沐雨三十年投老归来旧溪曲竹色荒凉芳草緑岁寒无以慰孤怀只有梅花在空谷闻君有竹心遑遑便欲迳造君子堂安能为我罗酒浆月明吹箫呼凤凰
对景吟
湿云不飞山雪满越王城头鼔声短晓来溪上看梅花虎迹新移大如椀老乌缩项如冻鷖呼羣强作婴儿啼红桃翠柳眼欲迷旧时纨袴今涂泥淮南千里无烟火淮东近日多军马寸薪粒粟不论钱行客相看泪盈把如何五陵年少郎卖田去买青楼娼吴歌楚舞不知夜归来也学山翁狂明朝酒醒入官府方知不是城南杜落花风急雨萧萧索寞无言面如土
卫生画山水
国朝画手不可数神妙独数高尚书尚书意匠悟三昩笔力固与常人殊林树无根云懵懂崑仑泰华云中涌山城野店不逢人碧波翠嶂淋漓动于今絶响三十年尚书笔法谁能传片藤尺青不易得使我感慨
心茫然吴兴老赵蓟丘李两地清风俱委靡古人丹青亦消毁後学纷纷无乃是卫生卓荦志有余妙龄声誉驰江湖泛观今昔意未足直与造化论锱铢呜呼安得有绢请君画竹冠置我长松下坐看青山白云过
五马图
太仆济济唐衣冠五马不着黄金鞍饮流繋树各有适未许便作驽骀看鬃鬛萧萧緑云茸喷沫长鸣山岳动世无伯乐肉眼痴那识渥洼千里种官家去年搜骏良有马尽拘归监坊遂令天下气凋丧驴骡馲?争腾骧只今康衢无马迹得见画图差可识画图画图奈尔何抚几为之三叹息
吹箫出峡图
巅崖峭絶撑碧空倒卧老松如老龙奔流落峡喷白雪石角险过百丈洪我昔放舟从此出捩柂挂帆气欲折春风囬首三十年至今认得山头月草堂清晨看图画画里之人闲似我波涛汹涌都不知横箫自向船中坐酒壶茶具船上头江山满眼随处游安得更唤元丹丘相携共上黄鹤楼
关河雪霁图为金陵王与道题
飞沙拶人风堕帻老夫倦作关河客归来松下结草庐卧对寒流雪山白悠悠如此四十年世情脱略忘间关今晨见画忽有省平地咫尺行山川鸟道连云出天险玉树琼林光闪闪隂崖絶壑望欲迷氷花历落风凄惨枯槎侧倒银河开三巴春色随人来渔翁舟子相笑语不觉已过洪涛堆溪回浦溆石齿齿溪上人家成草市长林大谷猿鸟稀小步蹇驴如冻蚁西望太白日色寒青天削出蛾眉山人生适意随所寓抵须历涉穷跻攀明朝揽镜成白首春色又归江上柳何如高堂挂此图浩歌且醉金陵酒
樊笼雀
野雀不向山林宿如何却傍人家屋山林怕遭罗网围人家又恐人驱逐饮啄频惊殊不足辛苦营巢随养育昨日雨狂风拔木人家屋倒巢亦覆雄悲雌泣无所施堕地最苦黄口儿黄口羽湿不会飞啾啾草底啼渇饥雄雌啄哺稍觉长无故又被樊笼羁雄雌劬劬绕笼飞啄哺不异居巢时但恨不得身相依我感此情子细推人之与物初无违安得开笼而纵之山林朝市俱无疑
庐山行送行
庐山根盘几百里屏风九叠开画图浮岚吐秀挹南斗黛色眇眇来青湖山西石门翠如刷山东石镜大如月三梁倒挂银河流六月飞花洒寒雪春风锦绣花玲珑彩云盘结摩霄宫凉回紫极竹声远红尘不到金芙蓉我昔曾穿谢公屐散策曾?谢公迹微风弄影松桧鸣微雨弄晴瑶草碧重峦叠嶂烟凄迷剥苔扫碧?古题兴阑囬首不知处落花流水孤猿啼君作庐山游揽结庐山秀拂拭双瞳人细看莲花漏转首白云如雪飞庐山面目非当时归来旧事不须问石田水暖菖蒲肥
孤松叹
孤松倚云青亭亭故老谓是苍龙精古苔无花护铁甲五月忽听秋风声幽人恐尔斧斤辱独傍孤根结茅屋月明喜看清影揺雪冻却愁梢尾秃昨夜飞霜下南海山林草木无光彩起来摩挲屋上松顔色如常心不改幽人盘桓重慨慷此物乃是真栋梁呜呼既是真栋梁天子何不用是扶明堂
痛哭行
雨淋日炙四海穷经纶可是真英雄岐丰禾黍泣寒露咸阳草木来悲风京邦大官饫酒肉村落饥民无粒粟东鲁儒生徒步归南州野老吞声哭纷纷红紫已乱朱古时妾妇今丈夫有耳何曾听韶武有舌不许论诗书昨夜虚雷槌布鼓中天月破无人补休说城南有韦杜白璧黄金天尺五
苦寒作
昨日风寒枯木折今日五更霜似雪河伯泉仙惊怪言冻杀深潭三足鼈南海一平行大舆五尺之冰千古无珊瑚树死日色薄老翁破冻叉僵鱼凤凰不出鸜鹆语秃鶖飞啼血如雨驼马交驰入不毛兜鍪不惮饥寒苦豺狼夹道狐兎骄白草万里蛮烟焦纷纷赤子在炰炙三士何缘争二桃君不见江南古客颇痴懒养得一双青白眼
送吴瑞卿归武昌
古越古为山水府篁竹菁菁无啸聚耕田凿井各有为文物衣冠比邹鲁玄风已散茫茫然几囬沧海成桑田眼前飞走襍枭獍草木憔悴愁无天君来推谳洗烦毒昼帘不动风肃肃荆花脱洒春攸扬一奁清透湖天緑赤子欣欣行大道拍手争歌君政好明月冷浸甘棠隂光风碧长圜扉草三载考绩鹰脱韝解鞍出买江上舟黄童白叟不可留山风惨澹江风愁十里长亭正花柳緑波翻动蒲萄酒玉笙吹彻蓬莱云西去青山如马走知君住处好神仙洞庭赤壁浮紫烟武昌樊口最幽絶东坡曾为留五年君今归去荣昼锦水色山光缘席枕我亦欲写岩壑图挂君高堂对君饮
送黄叔源之甘肃州尹
江风飘飘杨柳青江烟漠漠花冥冥春光潋灔动笙乐泼醅弄影蒲萄倾客路迢迢平不颇应有儿童迎五马文章太守今几人风流未有如今者中原地古风俗淳君侯抚牧仁化新黄堂无讼白日静甘棠有隂芳草春君侯考绩髩未改虎竹铜符转光彩功成早向江南来江南有人遥相待
柯博士竹图
先生元是丹丘僊迎风一笑春翩翩琅玕满腹造化足须臾笔底开渭川我家只在山隂曲修竹森森照溪緑只今榛莽暗荒烟梦想清风到茅屋今朝看画心茫茫坐久不觉生清凉夜深明月入高堂吹箫唤来双凤凰
题画兰卷兼梅花
湘江云尽湘山青秋兰花开秋露零三闾已矣唤不起蓩莸萧艾春娉婷冷飈吹香散郊垧山蜂野蝶何营营幽人脱略境色外竟坐不读离骚经西湖昨夜霜月明梅花见我殊有情逋仙祠前尘土清老鹤彳亍如人行天边缥缈来凤笙玉壶美酒颠倒倾酒阑兴酣拔剑舞忽觉海日东方生
喜雨歌赠姚链师
今年大旱值丙子赤土不止一万里米珠薪桂水如汞天下苍生半游鬼南山北山云不生白田如纸无人耕吾生政坐沟壑叹况有狼虎白日行大官小官人父母杀犬屠牛事何苟南风日日吹太空旱魃徒勤城南妇链师一出役万灵緑章上扣天帝庭乞得秋隂三日雨洗濯山泽囬余青老农额手喜复叹点点都是?中饭雨我公田及我私免得残年坐涂炭老农所见愚又愚拜师更乞天雨珠雨珠饮彼残暴腹庶几活我东南隅我方热恼岩壑底眨眼忽听雷过耳起来发歌登大楼长江大河都是水
白云歌为李紫篔作
我歌谪仙白云歌清风飘飘吹女萝女萝风飞白云出秦山楚山争嵯峩秦楚之山青欲舞白云不向湖山住忘机在我读书窗要养贞姿归太素满山红紫光陆离白云施施自无为奔腾汹涌作霖雨白云悠悠若无侣白云在天不可呼白云在地不可孤卷舒变灭了无意粲粲不受纎尘汚我与白云皆幻住白云与我应同趣孤飞感我庭闱情囬首青山不知处我欲高飞洞庭船賖月买酒邀谪仙为君唤雪梅花天握手一笑三千年
剑歌行次韵
先辈匣中三尺水斩蛟曾入吴潭里提归未肯策奇勲轩冕泥涂真戏耳鸡林削铁不足比昆吾百链安可齿淬花不莹鸊鹈膏掉鞘却敲鸾凤髓忆昔破敌如破竹带霜飞渡桑乾曲于今绣澁混铅刀不遇何异荆山玉惊雷夜作青龙哭血痕冷剥苔花緑野人一见骇心目到手抚摩看不足雪花皎皎明阑干毛髪凛凛肝胆寒老军疲将长慨叹愿欲置诸武库间书生无用且挂壁引盃时接殷勤欢天眼太高俗眼顽锐锷宜许儿曹看先生有志不在此出处每谈徐孺子清高厌覔万户侯笑引江山归画史我未四十髩已斑学剑学书俱废弛五更闻鸡狂欲起何事英雄心未已
船上歌
草衣老子双髩皤拍手夜唱沧浪歌浮生不信巢穴好卖屋买船船作家明月满天天在水别调新歌水中起萧散可同甫里翁逃名不比鸱夷子大儿船头学读书小儿船尾学钓鱼病妻未脱乡井梦梦中犹虑输官租前年扬帆箕子国矫首扶桑看日浴蓬莱可望不可到海浪翻空倒银屋去年鼓枻游潇湘湘南云尽山苍苍灵均死处今尚在使我吊问空凄怆今年来往太湖曲三万顷波供濯足玉箫吹散鱼龙腥七十二峯青入目脱巾袒裸呼巨觥旁人睥睨笑我狂我狂忘势亦忘利坐视宇宙畀诸郎君不见江西年少习商贾能道国朝蒙古语黄金散尽博大官骑马归来傲乡故今日消磨等尘雾又不见江南富翁多田园堆积米谷如丘山粉白黛緑列间屋竞习奢侈俱凋残今日子女悲饥寒呜呼噫嘻何如尚志富曷足求贵曷足恃秦时李斯丞相位汉家韩信封侯贵堂堂勲业亘乾坤赤族须臾无噍类何如老子船上闲朝看白水暮青山艰险机忘随处乐顾盼老小皆团圞且愿残年饱吃饭眼底是非都不管兴来移棹过前汀满船白雪芦花?
吴姬曲六首
吴姬美远山淡淡横秋水玉纎软转绾青丝金凤攅花揺翠尾隔云移步不动声骑马郎君欲飞起欲飞起楼上闲人閙如市
吴姬来香花未动游尘开勾玉迟迟锦云重百花掩媚春裵裒王孙公子金无限为君一笑成飞埃
吴姬歌歌声未转欢情多飘然一曲入云去檐前谁敢呼琵琶珍羞如山酒如海余声袭人无奈何无奈何门外春风题柳花
吴姬舞翠袖凌云步轻举笑囬不覔锦纒头四坐金钱落如雨云烟转首无定期紫燕黄鹂对人语对人语明年春风谁是主
吴姬醉对面接花作娇态腰柔颈软未成眠斜倚东风说憔悴坐中狂客不胜情笑拍香肩呼小妹呼小妹明日园林树如盖
吴姬归湖风吹冷日色微满船筝鼔不敢动隔林恐搅残花飞涌金门外马如练银灯照水红辉辉红辉辉吴姬上马罗绮围
村田乐祭社图
春风吹晴杏花雨东村西村鸣社鼓长旗翩翩导前路乐舞于于成队伍冠带郎君顔貌古插竹簪花相媚妩可是平生惯尘土不学时人腼面目髦髦童儿亦覼骑牛老儿妄伛偻桑柘影斜山日暮醉饱归来同笑语田家之乐乐如许正是太平无事处孰知异世多官府村乐荒凉无此举大家役役如征戍小家戚戚驱儿女白日康庄?貐多黔黎尽作逃亡户云林丛社能识取抚绥宁信巅崖苦按图阅景自凄楚谁是龚黄谁卓鲁
红梅翠竹山雉图
游丝冉冉游云暖翠石凝香土花短管弦不动白日迟可是江南旧亭馆湘帘隔竹翠雨浓王姬醉染胭脂红文章羽毛亦自好转首似觉怀春风去年我过长洲苑落日淡烟芳草浅沧浪池畔野景生姑苏台上离情远今年买櫂游西湖西湖景物殊非初黄金白璧尽尘土朱阑玉砌荒蘼芜东园寂寞西园静梧桐叶落银床冷十二楼前蛛网丝见画令人发深省
饭牛图
君不见百里奚饭牛而牛肥胸中经纬无人知又不见老甯戚时不时兮长叹息偶尔君臣称际会伯道相高非盛德何如牧儿原野间埋名隐姓闲盘桓清晨骑牛唱歌出日暮骑牛唱歌还随时力作了人事岂以世故无相干也不知长安尘土暗天地也不知沧海风黑波澜翻三峡之险彼自险蜀道之难彼自难富贵无所惑贫贱得自安但愿岁年丰草满牛可餐青山緑水足行乐吟风啸月无机关不问世上骑马官
盘车图
忆昔常过居庸关关中流水声潺潺雪花飞寒大如席白色粲烂西南山山家野店隐烟雾水榭云楼有幽趣汉家封侯已消磨秦时长城作行路天险不设南北通风俗一混归鸿蒙今人不解古时事使我感慨心忡忡滦水城头无苜蓿马驴尽食江南粟八月九月朔风高更有饥鹰啄人肉太平时节无烽尘金舆玉辇从时廵关南关北草色新四海贡赋来相亲大车连属小车侣雪地氷天无险阻玉帛谷粟取不穷诛求那信人民苦书生潦倒家无储凄凉忽见盘车图侧身怅望长嗟吁天子亦念东南隅
寿张堂河东张仲举作记堂乃韩子中父封寿张尹故名子中居曹州中陶一日其父见井泉流北即与诸子谋迁居云井水北流河必北行乃去河六十里卜居高筑其堂半年後河果北流不迁者皆受害独韩氏堂无恙是岁子中奉恩封父因题之
庐陵曾记昼锦堂黼黻韩魏开忠良文章足以照千古富贵岂止荣一乡寿张新得河东记中陶乃是安阳裔知几不独见井泉自是胸中有天地春风入帘春雨收下堂不受黄河流彩衣诸郎舞新好奉恩归拜髯参谋衣冠文物能潇洒不羡老裴居緑野山中自有宰相家休问桃源种桃者
徙马叹
君不见秦皇二世治天下赵高妄指鹿为马遂令衆口毁权奇异兽须臾满高价东亭牡骡十万钱西城牝驴数百千駏驉馲?入奇选犂犝贾勇穹庐前三十六郡五百万一旦惊风堕涂炭天闲云散雨声寒峻骨累累秋草烂毳衣健儿牵狗车皮冒女郎随槖驼将军怒斩白鼻騧丞相唾逐狮子花独留欵段在君侧锦韂金鞍青玉勒喷臊撼动赤墀风太仆御官愁失色痛怜物产不偶时龙媒灭没其谁知况无古王同尔驰相逢徒作穷途悲吾闻天马出西极霜蹄蹴蹋飞霹雳当年堆壁不敢沽岂料于今供啗食庖羲已矣古道芜何时重见荣河图孙阳已作饭牛客非子去随牧羝奴呜呼不独马之委天下奇材亦如是
盆中树
槖驼已矣树多病後世谁能谕官政盘根错节入盆盂岂伊所生之本性童童结盖拥緑云皮肤转卷生虫纹幽人重之如重宝置诸座右同佳宾时时玩赏勤拂拭要做人前好顔色自怜无路接春风慙愧荆榛得甘泽人言此树受恩爱我独悲之受其害既无所资无所求何故矫为阿媚态嗟哉木命既有亏其所玩者何为奇君不见石家珊瑚高且贵今日根株在何地又不见李家花木比异珍于今野草秋烟昏姚黄魏紫夸艶美看到子孙能有几人生所重重有德耳目之娱何足齿我知万物各有缘胡不听之於自然平原太谷土无限樗栎能与天齐年此树那宜此中种器小安能成大用愿君移向长林间他日将来作梁栋
幽兰咏
光风吹香洗游尘兰花隐芳莸笑人翠露沉沉玉环冷忘言坐视空山春几囬清梦度荆楚欲问三闾杳无所空将幽意寄离骚暮云凄堕湘臯雨古怀潇洒千余年忠义漫作虚语传人间蜂蝶何翩翩抚卷对花空自怜
宣和殿画驴图
海波激撞日月动琼楼玉宇红云拥忠良不顾社稷揺圣明忘却山河重太平将军倦戍边春风四海且上元宣和殿上如市?黔驴直到君王前黔驴之技止於是君王用意徒为尔转头朔漠边尘围騕褭骅骝尽羞死寒氷朔雪徒步趋当时客梦知何如二百年後看画图令人感恻长嗟吁
过兰亭有感
东晋风流安在哉烟岚漠漠山崔嵬衰兰无苗土花盛长松落雪孤猿哀满地斜阳似无主昏风不独黄鹂语当时诸子已寂寥真本兰亭在何许欹檐老树缘女萝崩崖断壁青相磨旧时觞咏行乐地今日鱼鼓瞿昙家荒林昼静响啄木曲水潺潺似山哭游人不来芳草多习习余风度空谷去年载酒诵古诗今年拄杖读古碑年年慷慨入清梦何事俯仰成伤悲故人不见天地老千古溪山为谁好空亭囬首独凄凉山月无痕修竹小
有感吟
昨宵风雨多新愁乱无数洛阳城西富贵家旧时台榭今何处枯藤古树栖老乌败垣荒草藏狐兎好花不见春风开落花尽逐春风去游子意何如荡子情何诉但见金谷流映带邮亭路三月四月杜鹃啼往来客旅心凄迷落日淡孤云低不如买取数斗酒浩饮长歌高拍手一醉之後吾何有世事纷纷付刍狗
竹斋集卷下

[book_title]竹斋诗续集
钦定四库全书
竹斋诗续集　　　　　　明　王冕　撰
按是稿初分为四遗失迨半七言律诗山樵记臆默为手书五言絶七言絶一无从考於梅之品题常多传入画中故不録好事者传诵不少置因举一二备夫缺略沧海遗珠光彩终焉呈露适尔全藁可致尚当采而补入诸甥暨阳骆居安等敬书
七言絶句
素梅
大庾岭头春似海不是寻常白玉堂昨夜护龙河上看一天明月四檐霜
树头历历见明珠底用题诗问老逋且买金陵秋露白小舟载月过西湖
江南雪消春渐囘溪东溪西梅花开幽人作诗兴不浅时复杖藜携酒来
岁寒风致少能解野草安能识此情春到玉堂浑不觉清香踈影自分明
五云缥缈隔蓬莱仙子吹箫月下囘转首不知春几许霜花如雪满瑶台
江南十月春色早处处梅花当水开玉笛一声霜不小满天明月鹤飞来
罗浮月白海无尘玉树琼林处处春半夜禹陵风雨作屋梁飞动欲生鳞
銕石心肠满面霜岁寒吾计未全荒相逢休问春何处定是调羮到玉堂
不向罗浮问醉仙笑呼孤鹤下吴天春风吹散梅花雪香满西湖载酒船
玉雪玲珑瘦影重不同桃李媚春风十分清致无人解犹在旧家池馆中
寒枝错落冻不解隔水清香招得来午夜风停雪声堕梅花开尽不知寒
断云流水孤山路看得春风几树花骑鹤归来城郭是月明箫管起谁家
昨夜朔风吹倒人梅花枝上十分春老夫高卧石牕下赢得清香入梦频
朔风吹冷过山城巾子峰头雪未晴十载西湖闲客梦夜来山月最分明
罗浮山下雪三尺白玉堂前春几分岁晏归来诗思好东风吹散一溪云
踈花粲粲照寒水玛瑙坡前春独囘却忆去年风雪里吹箫曾棹酒船来
天寒江国霜如雪草木无情尽摧折不知春意到江南踈影横斜半牕月
春风处处竞繁华桃李无言亦好花独有高人爱高洁肯冲氷雪到山家
平生固守氷霜操不与繁花一様情岁晏溪头春意足是谁看得最分明
踈篱潇洒緑烟寒老树鳞皴艾叶攒昨夜天空明月白一枝踈影隔牕看
春风一笑玉无垠云散空牕见月痕半夜鹤归诗思好清香吹满水南轩
月明曾过西湖路爱看横枝当水斜试问玉堂诸学士几时清梦到山家
明月满天霜气重梅花风韵更清妍鹤飞不带箫声远春过西泠第二船
霜花浮影月娟娟春色无痕上画船转首西湖风景异不知谁识老逋仙
吹彻瑶笙鹤未还小桥流水碧潺潺夜深梦醒推牕看白月无痕雪满山
鹅州城东古梅树鳞甲满身如老龙冷霜极冷欺不得春风吹作玉玲珑
记得西泠春色归珠星璧月景离离近来消息真堪笑却说梅花不要诗
开遍南枝又北枝春风於我似相知酒边漫说罗浮梦忘却瑶台月下时
十月中原风景别寒氷如地雪漫天相逢尽说江南好处处梅花压酒船
溪谷氷霜春到迟老夫长夜只吟诗凭谁说与中朝士此是江南第一枝
玛瑙坡前春未来几番空棹酒船囘西湖今日清如许一树梅花压水开
潇洒山林惯雪霜不同桃李竞芬芳何缘作得春风梦一夜吹香到玉堂
此心如銕藴阳和不得春风也自花何自高人爱潇洒夜深踏雪到山家
銕石心肠氷雪顔逢时亦有好花看玉堂可有青氊旧不畏风霜入骨寒
千年万年老梅树三花五花无限春不比寻常野桃李只将顔色媚时人
霜气横空水满川梅花枝上月娟娟却思前载孤山下半夜吹箫上画船
夜来漫踏前村雪雪里梅花认得真囘首
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:35:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>