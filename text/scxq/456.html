<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,宋词三百首笺注。一,宋词三百首笺注。二,宋词三百首笺注。三,宋词三百首笺注。三,宋词三百首笺注。四,宋词三百首笺注。五,宋词三百首笺注。六,宋词三百首笺注全文在线阅读,宋词三百首笺注全文在线下载,大玄古籍书库">
<meta name="description" content="词选。上疆村民(朱祖谋)辑,唐圭璋笺注。此书实为朱祖谋与况周颐共同编选,三易其稿,方始成书。此选不分卷,以人编次,依旧例,首列帝王宋徽宗词,末为女流李清照词,其他词人则依时代先后排列。初选宋代词人87家,词作300首,定稿入选宋代词人81家,词作284首。朱氏选词,以浑成为旨归,“大抵宋词专家及其代表作品俱已人录,即次要作家如时彦、周紫芝、韩元吉、袁去华、黄孝迈等所制浑成之作,亦广泛采及,不弃遗珠”(唐圭璋序)。此书本以选择精辟著称,加以唐圭璋的笺注,更风行海内外。唐圭璋笺注,凡词人生平事迹、词作本事、前">
<title>宋词三百首笺注_唐圭璋_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宋词三百首笺注</span> <br/>
          作者： <span class="inputVal" id="bkauthor">唐圭璋</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]165730</span> <br/>
          说明： <span class="inputVal" id="bkdec">词选。上疆村民(朱祖谋)辑,唐圭璋笺注。此书实为朱祖谋与况周颐共同编选,三易其稿,方始成书。此选不分卷,以人编次,依旧例,首列帝王宋徽宗词,末为女流李清照词,其他词人则依时代先后排列。初选宋代词人87家,词作300首,定稿入选宋代词人81家,词作284首。朱氏选词,以浑成为旨归,“大抵宋词专家及其代表作品俱已人录,即次要作家如时彦、周紫芝、韩元吉、袁去华、黄孝迈等所制浑成之作,亦广泛采及,不弃遗珠”(唐圭璋序)。此书本以选择精辟著称,加以唐圭璋的笺注,更风行海内外。唐圭璋笺注,凡词人生平事迹、词作本事、前贤品藻,皆详加笺证。吴梅序谓唐圭璋笺有三大优点:“卷中所录半负盛名,顾如时彦名闻不著,圭璋爬梳遗逸,字里爵秩,粲然具备,其善一也。采录诸词,脍炙人口,诸家评骘,有如散沙,圭璋博收广采,萃于一编,遗事珍闻,足资谈屑,其善二也。疆村所尚,在周、吴二家,故清真录二十二首,君特录二十五首,其义可思也。圭璋汇列宋以后各家之说”,“力破邦彦疏隽少检、梦窗七宝楼台之谰言,其善三也。”唐笺本,上海神州国光社1931年初版,1947年再版,中华书局上海编辑所1958年修订再版,此后上海古籍出版社又多次重印。</span> <br/>
          封面： <span class="inputVal" id="bkimg">Z_20187.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宋词三百首笺注
[book_author]唐圭璋
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]165730
[book_dec]词选。上疆村民(朱祖谋)辑,唐圭璋笺注。此书实为朱祖谋与况周颐共同编选,三易其稿,方始成书。此选不分卷,以人编次,依旧例,首列帝王宋徽宗词,末为女流李清照词,其他词人则依时代先后排列。初选宋代词人87家,词作300首,定稿入选宋代词人81家,词作284首。朱氏选词,以浑成为旨归,“大抵宋词专家及其代表作品俱已人录,即次要作家如时彦、周紫芝、韩元吉、袁去华、黄孝迈等所制浑成之作,亦广泛采及,不弃遗珠”(唐圭璋序)。此书本以选择精辟著称,加以唐圭璋的笺注,更风行海内外。唐圭璋笺注,凡词人生平事迹、词作本事、前贤品藻,皆详加笺证。吴梅序谓唐圭璋笺有三大优点:“卷中所录半负盛名,顾如时彦名闻不著,圭璋爬梳遗逸,字里爵秩,粲然具备,其善一也。采录诸词,脍炙人口,诸家评骘,有如散沙,圭璋博收广采,萃于一编,遗事珍闻,足资谈屑,其善二也。疆村所尚,在周、吴二家,故清真录二十二首,君特录二十五首,其义可思也。圭璋汇列宋以后各家之说”,“力破邦彦疏隽少检、梦窗七宝楼台之谰言,其善三也。”唐笺本,上海神州国光社1931年初版,1947年再版,中华书局上海编辑所1958年修订再版,此后上海古籍出版社又多次重印。
[book_img]Z_20187.jpg


[book_title]序
自序
清嘉庆间，张惠言校录《词选》，所选宋词只六十八首，且不录柳永及吴文英两家。是其所选，诚不免既狭且偏。彊村先生兹选，量既较多，而内容主旨以浑成为归，亦较精辟。大抵宋词专家及其代表作品俱已入录，即次要作家如时彦、周紫芝、韩元吉、袁去华、黄孝迈等所制浑成之作，亦广泛采及，不弃遗珠。至目次，首录帝王，末录女流，乃当时沿袭旧书编选体例，今亦不复改易。惟书中李重元《忆王孙》一首误作李甲，无名氏《青玉案》一首误作黄公绍，皆确系偶然失考，则于其词下注明，以免一误再误。忆予昔为是书作笺，但侧重评语一面，以后随时增加注解，视原笺差富。今特汇刊一处，以供读者参研。惟是原选取舍，间有不当；评语中亦不免有穿凿附会之处，还望读者批判抉择，勿为所囿云。一九五七年十二月，唐圭璋。
原序
词学极盛于两宋，读宋人词当于体格、神致间求之，而体格尤重于神致。以浑成之一境为学人必赴之程境，更有进于浑成者，要非可躐而至，此关系学力者也。神致由性灵出，即体格之至美，积发而为清晖芳气而不可掩者也。近世以小慧侧艳为词，致斯道为之不尊；往往涂抹半生，未窥宋贤门径，何论堂奥！未闻有人焉，以神明与古会，而抉择其至精，为来学周行之示也。彊村先生尝选《宋词三百首》，为小阮逸馨诵习之资；大要求之体格、神致，以浑成为主旨。夫浑成未遽诣极也，能循涂守辙于三百首之中，必能取精用闳于三百首之外，益神明变化于词外求之，则夫体格、神致间尤有无形之合，自然之妙造，即更进于浑成，要亦未为止境。夫无止境之学，可不有以端其始基乎？则彊村兹选，倚声者宜人置一编矣。中元甲子燕九日，临桂况周颐。
笺序
圭璋既汇校纳兰容若词竟，又取《宋词三百首》为之笺释。《宋词三百首》者，彊村先生朱古微所辑也。先生得半塘翁词学，平生所诣，接步梦窗，所作《彊村语业》，海内奉为圭臬。此三百首者为学者端趋向，蕙风序中所谓“抉择其至精，为来学周行之示也”。圭璋据厉、查二家笺《绝妙好词》例，疏通而畅明之，晨夕钞录，多历年所，引书至二百馀种，都若干万言，可云勤矣。籀讽再四，有数善焉：卷中所录半负盛名，顾如时彦名闻不著，圭璋爬梳遗逸，字里爵秩，粲然具备，其善一也。采录诸词，脍炙万口，诸家评，有如散沙。圭璋博收广采，萃于一编，遗事珍闻，足资谭屑，其善二也。彊村所尚在周、吴二家，故清真录二十二首，君特录二十五首，其义可思也。圭璋汇列宋以后各家之说，而于近人中如亦峰、夔笙、孺博、任公、壬秋、伯弢、静安、述叔诸子之言，亦捃摭集录，较他家尤备，力破邦彦疏隽少检、梦窗七宝楼台之谰言，其善三也。《四库提要》论《绝妙好词笺》，以为多泛滥旁涉，不尽切于本事，未免有嗜博之弊。今圭璋所作，博涉群籍又过于厉、查二家，盖为后学辨泾、渭，示门户，反复详审，固不厌其词之多也。昔郑氏笺《诗》，既据《毛诗》以诠释义理，勒成一书；复取三百篇时序先后，别为《诗谱》，汉儒详实，有如是者。圭璋此书既名曰笺，固当取法乎前修，此正深得康成之教焉。辛未七夕，吴梅。

[book_title]宋词三百首笺注 一
徽宗皇帝
帝名佶，神宗第十一子。建元建中靖国、崇宁、大观、政和、重和、宣和。在位二十五年，内禅皇太子，尊帝为教主道君皇帝。靖康二年北狩，绍兴五年崩于五国城（今吉林宁安县附近），庙号徽宗。平生于诗文书画之外，尤工长短句，近《彊村丛书》辑有《徽宗词》一卷。
宴山亭
北行见杏花
裁剪冰绡[1]，轻叠数重，淡著燕脂匀注。新样靓妆[2]，艳溢香融，羞杀蕊珠[3]宫女。易得凋零，更多少、无情风雨。愁苦，问院落凄凉，几番春暮？　　凭寄离恨重重，者[4]双燕何曾，会人言语？天遥地远，万水千山，知他故宫何处？怎不思量？除梦里有时曾去。无据，和梦也新来不做。
【评笺】
宋无名氏云：“天遥地阔”，“和梦也有时不做”。真似李主“别时容易见时难”声调也。后显仁归銮，云此为绝笔。（《朝野遗记》）
杨慎云：徽宗此词北狩时作也，词极凄惋，亦可怜矣。（《词品》）
沈际飞云：猿鸣三声，征马踟蹰，寒鸟不飞。（《草堂诗馀正集》）
贺裳云：南唐主《浪淘沙》曰：“梦里不知身是客，一晌贪欢。”至宣和帝《燕山亭》则曰：“无据，和梦也有时不做。”其情更惨矣。呜呼，此犹《麦秀》之后有《黍离》耶！（《皱水轩词筌》）
万树云：作“天遥地远”，误也。宜作“天远地遥”乃合。此即同前段之“新样靓妆”句。（《词律》）
徐云：哀情哽咽，髣髴南唐李主，令人不忍多听。（《词苑丛谈》）
梁启超云：昔人言宋徽宗为李后主后身，此词感均顽艳，亦不减“帘外雨潺潺”诸作。（《艺蘅馆词选》）
王国维云：尼采谓一切文学，余爱以血书者。后主之词，真所谓以血书者也；宋道君皇帝《燕山亭》词略似之。（《人间词话》）
* * *
[1] 冰绡：绡似缣而疏者。冰绡，洁白之缣。王勃《七夕赋》：“引鸳杼兮割冰绡。”
[2] 靓（liànɡ亮）妆：粉黛妆饰。司马相如《上林赋》：“靓妆刻饰。”
[3] 蕊珠：道家谓天上宫阙。《十洲记》：“玉晨大道君治蕊珠贝阙。”
[4] 者：同“这”。
钱惟演
惟演，字希圣，吴越忠懿王俶之子。少补牙门将，归宋累迁翰林学士枢密使，罢为镇国军节度观察留后，改保大军节度使，知河阳。入朝加同中书门下平章事，坐事落职，为崇信军节度，归镇卒。谥曰思，改谥文僖。
木兰花
城上风光莺语乱，城下烟波春拍岸。绿杨芳草几时休？泪眼愁肠先已断。　　情怀渐觉成衰晚，鸾镜[1]朱颜惊暗换。昔年多病厌芳尊，今日芳尊惟恐浅。
【评笺】
《侍儿小名录》云：钱思公谪汉东日，撰《玉楼春》词，酒阑歌之，必为泣下。后阁有白发歌妓，乃旧日邓王舞鬟惊鸿也，言：“先王将薨，预戒挽铎中歌《木兰花》引绋为送，今相公其将危乎？”果薨于随州。（《苕溪渔隐丛话》引）
黄昇云：此公暮年之作，词极凄惋。（《花庵词选》）
李攀龙云：妙处俱在末结语传神。（《草堂诗馀隽》）
杨慎云：不如宋子京“为君持酒劝斜阳，且向花间留晚照”更委婉。（《词品》）
沈际飞云：芳樽恐浅，正断肠处，情尤真笃。（《草堂诗馀正集》）
张宗云：按宋人《木兰花》词即《玉楼春》词，邓王旧曲有“帝乡烟雨锁春愁，故国山川空泪眼”之句。（《词林纪事》）
* * *
[1] 鸾镜：晋罽宾王获一鸾鸟，不鸣，后悬镜映之乃鸣，事见《艺文类聚》引范泰《鸾鸟诗序》。后世因称镜为鸾镜。
范仲淹
仲淹，字希文。其先邠人，后徙吴县。大中祥符八年进士。仕至枢密副使参知政事，以资政殿学士为陕西四路宣抚使。知邠州，徙邓州、荆南、杭州、青州。卒赠兵部尚书楚国公，谥文正。近《彊村丛书》辑有《范文正公诗馀》一卷。
苏幕遮
碧云天，黄叶地，秋色连波，波上寒烟翠。山映斜阳天接水，芳草无情，更在斜阳外。　　黯[1]乡魂，追旅思[2]，夜夜除非，好梦留人睡。明月楼高休独倚，酒入愁肠，化作相思泪。
【评笺】
《词苑》云：范文正公《苏幕遮》“碧云天”云云，公之正气塞天地，而情语入妙至此。（《历代诗馀》引）
邹祗谟云：范希文《苏幕遮》一调，前段多入丽语，后段纯写柔情，遂成绝唱。“将军白发征夫泪”，亦复苍凉悲壮，慷慨生哀。永叔欲以“玉阶遥献南山寿”敌之，终觉让一头地。穷塞主故是雅言，非实录也。（《远志斋词衷》）
沈际飞云：“芳草更在斜阳外”，“行人更在春山外”两句，不厌百回读。又云：人但言睡不得尔，“除非好梦”，反言愈切。又云：“欲解愁肠还是酒，奈酒至愁还又”，似此注脚。（《草堂诗馀正集》）
许昂霄云：铁石心肠人亦作此消魂语。（《词综偶评》）
张惠言云：此去国之情。（张惠言《词选》）
谭献云：大笔振迅。（《谭评词辨》）
王闿运云：外字，嘲者以为江西腔，今江西人支、佳却分，且范是吴人，吴亦分寘、泰也，正是宋朝京语耳。（《湘绮楼词选》）
继昌云：希文，宋一代名臣，词笔婉丽乃尔，比之宋广平赋梅花，才人何所不可，不似世之头巾气重，无与风雅也。（《左庵词话》）
黄蓼园云：按文正一生并非怀土之士，所为乡魂旅思以及愁肠思泪等语，似沾沾作儿女想，何也？观前阕可以想其寄托。开首四句，不过借秋色苍茫以隐抒其忧国之意；“山映斜阳”三句，隐隐见世道不甚清明，而小人更为得意之象；芳草喻小人，唐人已多用之也。第二阕因心之忧愁，不自聊赖，始动其乡魂旅思，而梦不安枕，酒皆化泪矣。其实忧愁非为思家也。文正当宋仁宗之时，扬历中外，身肩一国之安危，虽其时不无小人，究系隆盛之日，而文正乃忧愁若此，此其所以先天下之忧而忧矣。（《蓼园词选》）
御街行
纷纷坠叶飘香砌[3]，夜寂静，寒声碎。真珠帘卷玉楼空，天淡银河垂地。年年今夜，月华如练[4]，长是人千里。　　愁肠已断无由醉，酒未到，先成泪，残灯明灭枕头欹[5]，谙[6]尽孤眠滋味。都来此事，眉间心上，无计相回避。
【评笺】
徐云：范文正公、司马温公、韩魏公皆一时名德望重，范《御街行》、韩《点绛唇》、温公《西江月》，人非太上，未免有情，当不以此颣其白璧也。（《词苑丛谈》）
王士禛云：俞仲茅小词云：“轮到相思没处辞，眉间露一丝。”视易安“才下眉头，却上心头”，可谓此儿善盗。然易安亦从希文“都来此事，眉间心上，无计相回避”语脱胎，李特工耳。又云：“堂上簸钱堂下走”，小人以衊欧阳；“有情争似无情”，忌者以诬司马；至“谙尽孤眠滋味”及“落花流水别离多”，范、赵二钜公作如许语，又非但广平梅花之比矣。（《花草蒙拾》）
杨慎云：范文正公、韩魏公勋德望重，而范有《御街行》词，韩有《点绛唇》词，皆极情致。予友朱良规尝云：“天之风月，地之花柳，人之歌舞，无此不成三才。”虽戏语，亦有理也。（《词品》）
李攀龙云：月光如昼，泪深于酒，情景两到。（《草堂诗馀隽》）
沈际飞云：“天淡”句空灵。（《草堂诗馀正集》）
王世贞云：范希文“都来此事，眉间心上，无计相回避”，类易安而少逊之；其“天淡银河垂地”语却自佳。（《艺苑卮言》）
陈廷焯云：淋漓沉著，《西厢》长亭袭之，骨力远逊，且少味外味，此北宋所以为高。小山、永叔后，此调不复弹。（《白雨斋词话》）
沈谦云：范希文“珍珠帘卷玉楼空，天淡银河垂地。”及“芳草无情，又在斜阳外。”虽是赋景，情已跃然。（《填词杂说》）
王闿运云：是壮语不嫌不入律，“都来”即“算来”也，因此处宜平，故用“都”字，究嫌不醒。（《湘绮楼词选》）
* * *
[1] 黯：黯然失色。
[2] 旅思：思读sì，旅思即旅意。
[3] 香砌（qì气）：香砌即香阶。
[4] 练：素绸。
[5] 欹（qī七）：倾斜。
[6] 谙（ān安）：熟习。
张先
先，字子野，湖州人。天圣八年进士。尝知吴江县，仕至都官郎中。有《子野词》一卷，见粟香室覆刻《名家词》刊本；又二卷，补遗二卷，见《知不足斋丛书》本及《彊村丛书》本。
叶梦得云：子野能为诗及乐府，至老不衰。居钱塘，苏子瞻作倅时，年已八十馀，视听不衰，家犹蓄声伎。（《石林诗话》）
《四库全书提要》云：仁宗时有两张先，皆字子野。其一博州人，枢密副使张逊之孙，天圣三年进士，官至知亳州，卒于宝元二年，欧阳修为作墓志者是也。其一乌程人，天圣八年进士，官至都官郎中，即作此集者是也。《道山清话》竟以博州张先为此张先，误之甚矣。（《子野词提要》）
李之仪云：子野韵不足而情有馀。（《姑溪题跋》）
晁补之云：子野与耆卿齐名，而时以子野不及耆卿，然子野韵高，是耆卿所乏处。（《诗人玉屑》引）
苏轼云：子野诗笔老，歌词妙乃其馀事。（《子野词跋》）
周济云：子野清出处、生脆处，味极隽永，只是偏才，无大起落。（《宋四家词选序论》）
陈廷焯云：张子野词，古今一大转移也：前此则为晏、欧，为温、韦，体段虽具，声色未开；后此则为秦、柳，为苏、辛，为美成、白石，发扬蹈厉，气局一新，而古意渐失。子野适得其中，有含蓄处，亦有发越处，但含蓄不似温、韦，发越亦不似豪苏、腻柳。规模虽隘，气格却近古。自子野后一千年来，温、韦之风不作矣。益令我思子野不置。（《白雨斋词话》）
千秋岁
数声[1]，又报芳菲歇。惜春更选残红折，雨轻风色暴，梅子青时节。永丰柳[2]，无人尽日花飞雪。　　莫把幺弦[3]拨，怨极弦能说。天不老，情难绝，心似双丝网，中有千千结。夜过也，东窗未白孤灯灭。
菩萨蛮
哀筝一弄《湘江曲》，声声写尽湘波绿。纤指十三弦[4]，细将幽恨传。　　当筵秋水[5]慢，玉柱斜飞雁[6]。弹到断肠时，春山眉黛低。
【评笺】
沈际飞云：断肠二句俊极，与“一一春莺语”比美。（《草堂诗馀正集》）
黄蓼园云：写筝耶？寄托耶？意致却极凄惋。末句意浓而韵远，妙在能蕴藉。（《蓼园词选》）
醉垂鞭
双蝶绣罗裙，东池宴初相见。朱粉不深匀，闲花淡淡春。　　细看诸处好，人人道柳腰身。昨日乱山昏，来时衣上云。
【评笺】
周济云：横绝。（《宋四家词选》）
一丛花
伤高怀远几时穷？无物似情浓。离愁正引千丝乱，更东陌，飞絮濛濛。嘶骑[7]渐遥，征尘不断，何处认郎踪？　　双鸳池沼水溶溶，南北小桡[8]通。梯横画阁黄昏后，又还是斜月帘栊。沉恨细思，不如桃杏，犹解嫁东风。
【评笺】
杨湜云：张先，字子野。尝与一尼私约，其老尼性严，每卧于池岛中一小阁，俟夜深人静，其尼潜下梯，俾子野登阁相遇。临别，子野不胜惓惓，作《一丛花》词以道其怀。（《绿窗新话》引《古今词话》）
范公偁云：子野郎中《一丛花》词云：“沉恨细思，不如桃杏，犹解嫁东风。”一时盛传，永叔尤爱之，恨未识其人。子野家南地，以故至都谒永叔，阍者以通，永叔倒屣迎之，曰：“此乃‘桃杏嫁东风’郎中。”东坡守杭，子野尚在，尝预宴席，盖年八十馀矣。（《过庭录》）
贺裳云：唐李益诗曰：“嫁得瞿唐贾，朝朝误妾期；早知潮有信，嫁与弄潮儿。”子野《一丛花》末句云：“沉恨细思，不如桃杏，犹解嫁东风。”此皆无理而妙，吾亦不敢定为所见略同，然较之“寒鸦数点”，则略无痕迹矣。（《皱水轩词筌》）
天仙子
时为嘉禾小倅[9]以病眠不赴府会
“水调”[10]数声持酒听，午醉醒来愁未醒。送春春去几时回？临晚镜，伤流景[11]，往事后期空记省。　　沙上并禽池上暝，云破月来花弄影[12]。重重帘幕密遮灯，风不定，人初静，明日落红应满径。
【评笺】
《遯斋闲览》云：张子野郎中以乐章擅名一时，宋子京尚书奇其才，先往见之。遣将命者谓曰：“尚书欲见‘云破月来花弄影’郎中。”子野屏后呼曰：“得非‘红杏枝头春意闹’尚书耶？”遂出置酒尽欢，盖二人所举，皆其警策也。（《苕溪渔隐丛话》引）
《古今诗话》云：子野尝作《天仙子》词云：“云破月来花弄影”，士大夫多称之。张初谒见欧公，迎谓曰：“好‘云破月来花弄影’”，恨相见之晚也。二说未知孰是？（《苕溪渔隐丛话》引）
《高斋诗话》云：子野尝有诗云：“浮萍断处见山影”，又长短句云：“云破月来花弄影”，又云：“隔墙送过秋千影”，并脍炙人口，世谓“张三影”。（《苕溪渔隐丛话》引）
陈师道引荆公语云：尚书郎张先善著词，有云：“云破月来花弄影”，不如李冠“朦胧淡月云来去”也。（《后山诗话》）
《古今诗话》云：有客谓子野曰：“人皆谓公‘张三中’，即心中事、眼中泪、意中人也。”公曰：“何不目之为‘张三影’？”客不晓，公曰：“‘云破月来花弄影’；‘娇柔懒起，帘压卷花影’；‘柳径无人，堕飞絮无影’。此余平生所得意也。”细味三说，当以《后山》、《古今》二诗话所载“三影”为胜。（《苕溪渔隐丛话》引）
吴云：张子野长短句“云破月来花弄影”，往往以为古今绝唱，然予读古乐府唐氏谣《暗别离》云：“朱弦暗度不见人，风动花枝月中影。”意子野本此。（《优古堂诗话》）
卓人月云：张先以“三影”名者，因其词中有三“影”字，故自誉也。然以“云破月来花弄影”为最，馀二“影”字不及。（《词统》）
陆游云：倅廨花月亭有小碑，乃张先“云破月来花弄影”乐章，云得句于此亭也。（《入蜀记》）
叶盛云：欧阳公《丰乐亭记》“仰而望山，俯而听泉”，用白乐天《庐山草堂记》“仰观山，俯听泉”语。张子野“云破月来花弄影”，亦用白公《三游洞序》“云破月出”之句。（《水东日记》）
沈际飞云：“云破月来”句，心与景会，落笔即是，着意即非，故当脍炙。（《草堂诗馀正集》）
杨慎云：“云破月来花弄影”，景物如画，画亦不能至此，绝倒绝倒！（《词品》）
李调元云：“张三影”已胜称人口矣，尚有一词云：“无数杨花过无影”，合之应名“四影”。（《雨村词话》）
黄蓼园云：听“水调”而愁，自伤卑贱也。“送春”四句，伤流光易去，后期茫茫也。“沙上”二句，言所居岑寂，以沙禽与花自喻也。“重重”三句，言多障蔽也。结句仍缴送春本题，恐其时之晚也。（《蓼园词选》）
青门引
乍暖还轻冷，风雨晚来方定。庭轩寂寞近清明[13]，残花中酒[14]，又是去年病。　　楼头画角[15]风吹醒，入夜重门静。那堪更被明月，隔墙送过秋千影。
【评笺】
沈际飞云：怀则自触，触则愈怀，未有触之至此极者。（《草堂诗馀正集》）
黄蓼园云：落寞情怀，写来幽隽无匹，不得志于时者，往往借闺情以写其幽思。角声而曰风吹醒，“醒”字极尖刻。末句那堪送影，真是描神之笔，极希微窅渺之致。（《蓼园词选》）
* * *
[1] ：鸟名，《离骚》：“恐之先鸣兮，使夫百草为之不芳。”
[2] 永丰柳：白居易诗：“永丰西角荒园里，尽日无人属阿谁。”
[3] 幺弦：孤弦。
[4] 十三弦：筝十三弦，十二拟十二月，其一拟闰。
[5] 秋水：眼如秋水，白居易《咏筝》诗：“双眸剪秋水，十指剥春葱。”
[6] 玉柱斜飞雁：筝柱斜列如雁飞。
[7] 骑（jì记）：名词。
[8] 桡（ráo饶）：楫也。
[9] 嘉禾小倅：张先为嘉禾（今嘉兴）判官时，在仁宗庆历元年，年五十二岁。
[10] “水调”：曲调名，《隋唐嘉话》：“炀帝凿汴河，自制‘水调歌’。”
[11] 流景：流年，杜牧诗：“自伤临晚镜，谁与惜流年。”
[12] 云破月来花弄影：张先得句于此，并自建花月亭。《后山诗话》：“尚书郎张先善著词，有云：‘云破月来花弄影’、‘帘压卷花影’、‘堕飞絮无影’，世称诵之，谓之‘张三影’。”
[13] 清明：节气名，每年四月五日或六日为清明。
[14] 中酒：中读去声。中酒，著酒。《汉书·樊哙传》：“项羽既飨，军士中酒。”
[15] 画角：军乐。以竹木或皮革制成，亦有用铜制者。因外加彩绘，故称画角。
晏殊
殊，字同叔，临川人。七岁能属文，景德初，以神童召试，赐进士出身，屡擢知制诰翰林学士。庆历中，拜集贤殿学士同中书门下平章事，兼枢密院使，出知永兴军，徙河南，以疾归京师，留侍经筵。卒赠司空，兼侍中，谥元献。有《珠玉词》，见《六十家词》刊本，又有晏端书刊本。
王灼云：晏元献公长短句，风流蕴藉，一时莫及，而温润秀洁，亦无其比。（《碧鸡漫志》）
刘攽云：元献尤喜冯延巳歌辞，其所自作，亦不减延巳乐府。（《贡父诗话》）
《四库全书提要》云：殊赋性刚峻，而词语殊婉妙。（《珠玉词》提要）
先著云：子野雅淡处，便疑是后来姜尧章出蓝之功。（《词洁》）
冯煦云：晏同叔去五代未远，馨烈所扇，得之最先，故左宫右徵，和婉而明丽，为北宋倚声家初祖。（《六十一家词选例言》）
浣溪沙
一曲新词酒一杯，去年天气旧池台，夕阳西下几时回？　　无可奈何花落去，似曾相识燕归来，小园香径独徘徊。
【评笺】
杨慎云：“无可奈何”二语工丽，天然奇偶。（《词品》）
卓人月云：实处易工，虚处难工，对法之妙无两。（《词统》）
沈际飞云：“无可奈何花落去”，律诗俊语也，然自是天成一段词，著诗不得。（《草堂诗馀正集》）
王士禛云：或问诗词、词曲分界。予曰：“无可奈何花落去，似曾相识燕归来”，定非香奁诗。“良辰美景奈何天，赏心乐事谁家院？”定非草堂词也。（《花草蒙拾》）
张宗云：元献尚有《示张寺丞王校勘》七律一首：“元巳清明假未开，小园幽径独徘徊。春寒不定斑斑雨，宿醉难禁滟滟杯。无可奈何花落去，似曾相识燕归来。游梁赋客多风味，莫惜青钱万选才。”中三句与此词同，只易一字。细玩“无可奈何”一联，意致缠绵，语调谐婉，的是倚声家语，若作七律，未免软弱矣。（《词林纪事》）
《四库全书提要》云：集中《浣溪沙》春恨词：“无可奈何花落去，似曾相识燕归来”二句，乃殊《示张寺丞王校勘》七言律中腹联，《复斋漫录》尝述之，今复填入词内，岂自爱其词语之工，故不嫌复用耶？考唐许浑集中：“一尊酒尽青山暮，千里书回碧树秋”二句，亦前后两见，知古人原有此例矣。（《珠玉词》提要）
刘熙载云：词中句与字有似触著者，所谓极炼如不炼也。晏元献“无可奈何花落去”二句，触著之句也；宋景文“红杏枝头春意闹”，“闹”字，触著之字也。（《艺概》）
浣溪沙
一向[1]年光有限身，等闲[2]离别易消魂，酒筵歌席莫辞频。　　满目山河空念远，落花风雨更伤春，不如怜取眼前人。[3]
清平乐
红笺小字，说尽平生意，鸿雁在云鱼在水，惆怅此情难寄。　　斜阳独倚西楼，遥山恰对帘钩。人面不知何处，绿波依旧东流。
清平乐
金风细细，叶叶梧桐坠。绿酒初尝人易醉，一枕小窗浓睡。　　紫薇朱槿花残，斜阳却照阑干。双燕欲归时节，银屏昨夜微寒。
【评笺】
先著云：情景相副，宛转关生，不求工而自合，宋初所以不可及也。（《词洁》）
木兰花
燕鸿过后莺归去，细算浮生千万绪。长于春梦[4]几多时，散似秋云无觅处。　　闻琴解佩[5]神仙侣，挽断罗衣留不住。劝君莫作独醒人，烂醉花间应有数。
木兰花
池塘水绿风微暖，记得玉真[6]初见面。重头[7]歌韵响琤琮，入破[8]舞腰红乱旋。　　玉钩阑下香阶畔，醉后不知斜日晚。当时共我赏花人，点检[9]如今无一半。
【评笺】
刘攽云：重头、入破，管弦家语也。（《贡父诗话》）
张宗云：东坡诗：“尊前点检几人非”，与此词结句同意。往事关心，人生如梦，每读一过，不禁惘然。（《词林纪事》）
木兰花
绿杨芳草长亭路，年少抛人容易去。楼头残梦五更钟[10]，花底离愁三月雨。　　无情不似多情苦，一寸还成千万缕。天涯地角有穷时，只有相思无尽处。
【评笺】
赵与旹云：晏叔原见蒲传正曰：“先君平日小词虽多，未尝作妇人语也。”传正曰：“‘绿杨芳草长亭路，年少抛人容易去’，岂非妇人语乎？”叔原曰：“公谓年少为所欢乎？因公言，遂解得乐天诗两句：‘欲留所欢待富贵，富贵不来所欢去。’”传正笑而悟。余按全篇云云，盖真谓所欢者，与乐天“欲留年少待富贵，富贵不来年少去”之句不同，叔原之言失之。（《宾退录》）
李攀龙云：春景春情，句句逼真，当压倒白玉楼矣。（《草堂诗馀隽》）
黄蓼园云：言近指远者，善言也。年少抛人，凡罗雀之门，枯鱼之泣，皆可作如是观。“楼头”二语，意致凄然，挈起多情苦来。末二句总见多情之苦耳。妙在意思忠厚，无怨怼口角。（《蓼园词选》）
踏莎行
祖席[11]离歌，长亭别宴，香尘[12]已隔犹回面。居人匹马映林嘶，行人去棹依波转。　　画阁魂消，高楼目断，斜阳只送平波远。无穷无尽是离愁，天涯地角寻思遍。
【评笺】
王世贞云：“斜阳只送平波远”，又：“春来依旧生芳草”，淡语之有致者也。（《艺苑卮言》）
踏莎行
小径红稀[13]，芳郊绿遍[14]，高台树色阴阴见[15]。春风不解禁杨花，濛濛乱扑行人面。　　翠叶藏莺，朱帘隔燕，炉香静逐游丝转。一场愁梦酒醒时，斜阳却照深深院。
【评笺】
沈谦云：“夕阳如有意，偏傍小窗明。”不若晏同叔“一场愁梦酒醒时，斜阳却照深深院”，更自神到。（《填词杂说》）
李调元云：晏殊《珠玉词》极流丽，而以翻用成语见长。如“垂杨只解惹春风，何曾系得行人住。”又：“东风不解禁杨花，濛濛乱扑行人面”等句是也。翻覆用之，各尽其致。（《雨村词话》）
沈际飞云：结深深妙，着不得实字。（《草堂诗馀正集》）
张惠言云：此词亦有所兴；其欧公《蝶恋花》之流乎。（张惠言《词选》）
谭献云：刺词，高台树色阴阴见，正与斜阳相近。（《谭评词辨》）
黄蓼园云：首三句言花稀叶盛，喻君子少小人多也。高台指帝阍。“东风”二句，言小人如杨花轻薄，易动摇君心也。“翠叶”二句，喻事多阻隔。“炉香”句，喻己心郁纡也。斜阳照深深院，言不明之日，难照此渊也。（《蓼园词选》）
蝶恋花
六曲阑干偎[16]碧树，杨柳风轻，展尽黄金缕[17]。谁把钿筝[18]移玉柱，穿帘海燕双飞去。　　满眼游丝兼落絮，红杏开时，一霎[19]清明雨。浓睡觉来莺乱语，惊残好梦无寻处。
【评笺】
案此首一作冯延巳词，一作欧阳修词，未知孰是。
谭献云：金碧山水，一片空濛，此正周氏所谓有寄托入、无寄托出也。又云：“满眼”句，感；“一霎”句，境；“浓睡”句，人；“惊残”句，情。（《谭评词辨》）
* * *
[1] 一向：一晌，片时也。
[2] 等闲：平常。
[3] 怜取眼前人：崔莺莺诗：“还将旧来意，怜取眼前人。”见《会真记》。
[4] 春梦：白居易《花非花》云：“来如春梦不多时，去似朝云无觅处。”
[5] 闻琴解佩：闻琴，卓文君事，文君新寡，司马相如以琴心挑之，文君夜奔相如。解佩，江妃解佩以赠郑交甫，事见《列仙传》。
[6] 玉真：玉人。
[7] 重头：词中前后阕完全相同名重头。
[8] 入破：乐曲之繁声名入破。
[9] 点检：检查。
[10] 五更钟、三月雨：皆怀人之时。
[11] 祖席：饯行酒席。
[12] 香尘：地下落花甚多，尘土都带香气，因称香尘。
[13] 红稀：花少。
[14] 绿遍：草多。
[15] 阴阴见：暗暗显露。
[16] 偎：倚靠。
[17] 黄金缕：指柳条。
[18] 钿筝：筝上饰以罗钿。
[19] 一霎：极短之时间，霎（shà煞），读入声。
韩缜
缜，字玉汝，灵寿人，绛、维之弟。第进士，英宗朝历淮南转运使，神宗朝屡知枢密院事，哲宗朝拜尚书右仆射兼中书侍郎，出知颍昌府，以太子太保致仕。卒赠司空崇国公，谥庄敏。
洪迈云：韩庄敏公缜，字玉汝，盖取君子以玉比德，缜密以栗，及王欲玉汝之义，前人未尝用之，最为古雅。（《容斋续笔》）
凤箫吟
锁离愁连绵无际，来时陌上初熏，绣帏人念远，暗垂珠露，泣送征轮。长行长在眼，更重重、远水孤云。但望极楼高，尽日目断王孙。　　消魂，池塘别后，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野、嬉游醉眼，莫负青春。
【评笺】
叶梦得云：元丰初，夏人来议地界，韩丞相玉汝出分画，将行，与爱妾刘氏剧饮通夕，且作词留别。翌日，忽中批步军司遣兵为搬家追送之，初莫测所由，久之方知自乐府发也。（《石林诗话》）
《乐府纪闻》云：韩缜有爱姬能词，韩奉使时，姬作《蝶恋花》送之云：“香作风光浓着露，正恁双栖，又遣分飞去。密诉东君应不许，泪波一洒奴衷素。”神宗知之，遣使送行。刘贡父赠以诗：“卷耳幸容留婉娈，皇华何啻有光辉。”莫测中旨何自而出，后乃知姬人别曲传入内廷也。韩亦有《凤箫吟》词咏芳草以留别，与《兰陵王》咏柳以叙别同意。后人竟以“芳草”为调名，则失《凤箫吟》原唱意矣。（沈雄《古今词话》引）
宋祁
祁，字子京，安州安陆人，徙开封之雍邱。天圣二年，与兄庠同举进士，奏名第一，章献太后以为弟不可先兄，乃擢庠第一，而寘祁第十，时号大、小宋。累迁知制诰、工部尚书、翰林学士承旨。卒谥景文。近赵万里辑《宋景文公长短句》一卷。
李之仪云：宋景文、欧阳永叔以馀力游戏为词，而风流闲雅，超出意表。（《姑溪题跋》）
《古今词话》云：宋子京为天圣中翰林，以赋采侯中博学鸿词科第，有“色映堋云烂，声连羽月迟”之句，时呼为宋采侯。每夕临文，必使丽姝燃双椽烛，即张子野所谓“红杏枝头春意闹尚书”也。（《历代诗馀》引）
刘熙载云：宋子京词是宋初体，张子野始创瘦硬之体，虽以佳句互相称美，其实趣尚不同。（《艺概》）
木兰花
东城渐觉风光好，縠皱波纹[1]迎客棹。绿杨烟外晓云轻，红杏枝头春意闹。　　浮生长恨欢娱少，肯爱千金轻一笑？为君持酒劝斜阳，且向花间留晚照。
【评笺】
王士禛云：“红杏枝头春意闹尚书”，当时传为美谈，吾友公极叹之，以为卓绝千古，然实本《花间》“暖觉杏梢红”，特有青蓝、冰水之妙耳。（《花草蒙拾》）
沈雄云：人谓“闹”字甚重，我觉全篇俱轻，所以成为“红杏尚书”。（沈雄《古今词话》）
李渔云：琢句炼字，虽贵新奇，亦须新而妥，奇而确。妥与确总不越一理字，欲望句之惊人，先求理之服众。时贤勿论，古人多工于此技。有最服余心者，“云破月来花弄影郎中”是也。有蜚声千载上下而不能服强项之笠翁者，“红杏枝头春意闹尚书”是也。“云破月来”句，词极尖新，而实为理之所有。若红杏之在枝头，忽然加一“闹”字，此语殊难著解。争斗有声之谓闹，桃李争春则有之，红杏闹春，予实未之见也。“闹”字可用，则“吵”字、“斗”字、“打”字皆可用矣。子京当日以此噪名，人不呼其姓名，竟以此作尚书美号，岂由尚书二字起见耶？予谓“闹”字极粗俗，且听不入耳，非但不可加于此句，并不当见之诗词。近日词中争尚此字，皆子京一人之流毒也。（《窥词管见》）
黄蓼园云：浓丽。“春意闹”三字，尤奇辟。（《蓼园词选》）
王国维云：“红杏枝头春意闹”，著一“闹”字，而境界全出。“云破月来花弄影”，著一“弄”字，而境界全出矣。（《人间词话》）
* * *
[1] 縠皱波纹：形容波纹细如皱纱。
欧阳修
修，字永叔，庐陵人。天圣八年省元，中进士甲科，累迁擢知制诰翰林学士，历枢密副使参知政事。神宗朝迁兵部尚书，以太子少师致仕。卒赠太子太师，谥文忠。晚号六一居士，有《六一词》，见《六十家词》本，又有《欧阳文忠公近体乐府》三卷及《醉翁琴趣外篇》六卷，见双照楼刊本。
曾慥云：欧公一代儒宗，风流自命，词章幼眇，世所矜式。（《乐府雅词序》）
《乐府纪闻》云：欧阳永叔中岁居颍日，自以集古一千卷，藏书一万卷，琴一张，棋一局，酒一壶，以一翁老于五物间，称六一居士。（沈雄《古今词话》引）
陈振孙云：欧阳公词多有与《花间》、《阳春》相混，亦有鄙亵之语厕其中，当是仇人无名子所为也。（《直斋书录解题》）
罗泌云：公尝致意于诗，为之《本义》，温柔宽厚，所得深矣。吟咏之馀，溢为词章，有《平山集》，盛称于世。（《欧阳修近体乐府跋》）
罗大经云：欧阳公虽游戏作小词，亦无愧唐人《花间集》。（《鹤林玉露》）
周济云：永叔词只如无意，而沉著在和平中见。（《介存斋论词杂著》）
冯煦云：宋至文忠公始复古，天下翕然师尊之，风尚为之一变。即以词言，亦疏隽开子瞻，深婉开少游。（《六十一家词选例言》）
采桑子
群芳过后西湖[1]好，狼藉[2]残红，飞絮濛濛，垂柳阑干尽日风。　　笙歌散尽游人去，始觉春空，垂下帘栊，双燕归来细雨中。
【评笺】
先著云：“始觉春空”语拙，宋人每以春字替人与事，用极不妥。（《词洁》）
谭献云：“群芳过后”句，埽处即生。“笙歌散尽游人去”句，悟语是恋语。（《谭评词辨》）
诉衷情
清晨帘幕卷轻霜，呵手试梅妆[3]。都缘自有离恨，故画作远山长。　　思往事，惜流芳[4]，易成伤。拟歌先敛，欲笑还颦[5]，最断人肠。
踏莎行
候馆[6]梅残，溪桥柳细，草薰风暖[7]摇征辔[8]。离愁渐远渐无穷，迢迢不断如春水。　　寸寸柔肠，盈盈粉泪，楼高莫近危阑倚。平芜[9]尽处是春山，行人更在春山外。
【评笺】
卓人月云：“芳草更在斜阳外”，“行人更在春山外”两句，不厌百回读。（《词统》）
杨慎云：佛经云：“奇草芳花，能逆风闻薰。”江淹《别赋》：“闺中风暖，陌上草薰。”正用佛经语。六一词云：“草薰风暖摇征辔”，又用江淹语。今《草堂词》改“薰”作“芳”，盖未见《文选》者也。又云：欧阳公词：“平芜尽处是春山，行人更在春山外。”石曼卿诗：“水尽天不尽，人在天尽头。”欧与石同时，且为文字友，其偶同乎？抑相取乎？（《词品》）
李攀龙云：“春水写愁，春山骋望，极切极婉。”（《草堂诗馀隽》）
王士禛云：“平芜尽处是春山，行人更在春山外。”升庵以拟石曼卿“水尽天不尽，人在天尽头”，未免河汉。盖意近而工拙悬殊，不啻霄壤。且此等入词为本色，入诗即失古雅，可与知者道耳。（《花草蒙拾》）
王世贞云：“平芜尽处是春山，行人更在春山外。”又：“郴江幸自绕郴山，为谁流下潇湘去。”此淡语之有情者也。（《艺苑卮言》）
许昂霄云：“春山”疑当作“青山”，否则既用“春水”，又用两“春山”，字未免稍复矣。（《词综偶评》）
黄蓼园云：首阕言时物暄妍，征辔之去，自是得意，其如我之离愁不断何？次阕言不敢远望，愈望愈远也。语语倩丽，情文斐亹。（《蓼园词选》）
蝶恋花[10]
庭院深深深几许？杨柳堆烟，帘幕无重数。玉勒雕鞍游冶处，楼高不见章台路[11]。　　雨横风狂三月暮，门掩黄昏，无计留春住。泪眼问花花不语，乱红飞过秋千去。
【评笺】
沈际飞云：末句参之点点飞红雨句，一若关情，一若不关情，而情思举荡漾无边。（《草堂诗馀正集》）
杨慎云：一句中连三字者，如“夜夜夜深闻子规”，又“日日日斜空醉归”，又“更更更漏月明中”，又“树树树梢啼晓莺”，皆用叠字也。（《词品》）
张宗云：《南部新书》记严恽诗：“尽日问花花不语，为谁零落为谁开？”此阕结二语似本此。（《词林纪事》）
张惠言云：庭院深深，闺中既以邃远也；楼高不见，哲王又不悟也。章台游冶，小人之径，雨横风狂，政令暴急也。乱红飞去，斥逐者非一人而已。殆为韩、范作乎？又云：此词亦见冯延巳集中，李易安《词序》云：“欧阳公作《蝶恋花》，有‘庭院深深深几许’之句，余酷爱之，用其语作‘庭院深深数阕’，其声即旧《临江仙》也。”易安去欧公未远，其言必非无据。（张惠言《词选》）
毛先舒云：词家意欲层深，语欲浑成，作词者大抵意层深者，语便刻画；语浑成者，意便肤浅，两难兼也。或欲举其似，偶拈永叔词云：“泪眼问花花不语，乱红飞过秋千去。”此可谓层深而浑成。何也？因花而有泪，此一层意也；因泪而问花，此一层意也；花竟不语，此一层意也；不但不语，且又乱落、飞过秋千，此一层意也。人愈伤心，花愈恼人，语愈浅而意愈入，又绝无刻画费力之迹，谓非层深而浑成耶？然作者初非措意，直如化工生物，笋未出而苞节已具，非寸寸为之也。若先措意，便刻画愈深，愈堕恶境矣。此等一经拈出后，便当扫去。（《古今词论》引）
孙麟趾云：如“泪眼问花花不语，乱红飞过秋千去。”“江上柳如烟，雁飞残月天。”“西风残照，汉家陵阙。”皆以浑厚见长者也。词至浑，功候十分矣。（《词径》）
谭献云：或曰：“非欧公不能为。”或曰：“冯敢为大言如是。”读者审之。又云：宋刻玉玩，双层浮起，笔墨至此，能事几尽。（《谭评词辨》）
黄蓼园云：首阕因杨柳烟多，若帘幕之重重者，庭院之深以此，即下句章台不见，亦以此。总以见柳絮之迷人，加之雨横风狂，即拟闭门，而春已去矣，不见乱红之尽飞乎？语意如此，通首诋斥，看来必有所指。第词旨浓丽，即不明所指，自是一首好词。（《蓼园词选》）
王国维云：固哉皋文之为词也！飞卿《菩萨蛮》，永叔《蝶恋花》，子瞻《卜算子》，皆兴到之作，有何命意，皆被皋文深文罗织。阮亭《花草蒙拾》谓坡公命宫磨蝎，生前为王珪、舒亶辈所苦，身后又硬受此差排，由今观之，受差排者，独一坡公已耶！（《人间词话》）
蝶恋花
谁道闲情抛弃久？每到春来，惆怅还依旧。日日花前常病酒，不辞镜里朱颜瘦。　　河畔青芜[12]堤上柳，为问新愁，何事年年有？独立小桥风满袖，平林新月人归后。
【评笺】
谭献云：此阕叙事。（《谭评词辨》）
梁启超云：稼轩《摸鱼儿》起处从此脱胎，文前有文，如黄河伏流，莫穷其原。（《艺蘅馆词选》）
蝶恋花
几日行云何处去？忘了归来，不道[13]春将暮。百草千花寒食路，香车系在谁家树？　　泪眼倚楼频独语，双燕来时，陌上相逢否？撩乱春愁如柳絮，依依梦里无寻处。
【评笺】
谭献云：行云、百草、千花、双燕，必有所托。（《谭评词辨》）
木兰花
别后不知君远近，触目凄凉多少闷！渐行渐远渐无书，水阔鱼沉[14]何处问？　　夜深风竹敲秋韵[15]，万叶千声皆是恨。故敧单枕梦中寻，梦又不成灯又烬[16]。
浪淘沙
把酒祝东风，且共从容[17]。垂杨紫陌[18]洛城东，总是当时携手处，游遍芳丛。　　聚散苦匆匆，此恨无穷。今年花胜去年红，可惜明年花更好，知与谁同？
【评笺】
李攀龙云：意自“明年此会知谁健”中来。（《草堂诗馀隽》）
沈雄云：欧阳公云：“把酒祝东风，且共从容。”与东坡《虞美人》云：“持杯邀劝天边月，愿月圆无缺。”同一意致。（沈雄《古今词话》）
黄蓼园云：末二句忧盛危明之意，持盈保泰之心，在天道则亏盈益谦之理，俱可悟得。（《蓼园词选》）
青玉案
一年春事都来几？早过了、三之二。绿暗红嫣浑可事[19]，绿杨庭院，暖风帘幕，有个人憔悴。　　买花载酒长安市，又争似[20]家山[21]见桃李？不枉[22]东风吹客泪，相思难表，梦魂无据，惟有归来是。
【评笺】
黄蓼园云：“一年”二句，言年光已去也。“绿暗”四句，言时芳非不可玩，自己心绪憔悴也。所以憔悴，以不见家山桃李，苦欲思归耳。（《蓼园词选》）
* * *
[1] 西湖：在安徽阜阳县西北，十里长，二里广，颍河诸水汇流处。
[2] 狼藉：狼起卧游戏多藉草，秽乱不堪，后因谓杂乱之意为狼藉。
[3] 梅妆：南朝宋武帝女寿阳公主作梅花妆。
[4] 流芳：流光。
[5] 颦（pín频）：眉蹙。
[6] 候馆：能望远之楼。
[7] 草薰风暖：薰，香气。江淹《别赋》：“闺中风暖，陌上草熏。”
[8] 征辔（pèi配）：马缰，即以代表马。
[9] 平芜：平坦草地。
[10] 蝶恋花：李清照《词序》：“欧阳公作《蝶恋花》有‘庭院深深深几许’之句，予酷爱之，用其语作‘庭院深深深数阕’，其声即《临江仙》也。”
[11] 章台路：汉长安有章台街在章台下。《汉书》谓，张敞无威仪，罢朝以后，走马过章台街。唐许尧佐有《章台柳传》，后人因以章台为歌妓聚居之所。
[12] 青芜：青草，古诗：“青青河畔草。”
[13] 不道：不觉。
[14] 鱼沉：鱼不传书。
[15] 秋韵：秋声。
[16] 烬：结灯花。
[17] 从容：留连。
[18] 紫陌：有紫花之堤上。
[19] 可事：可乐之事。
[20] 争似：怎似。
[21] 家山：家乡。
[22] 不枉：不怪。
柳永
永，字耆卿，初名三变，字景庄，崇安人。景祐元年进士，为屯田员外郎。以乐章擅名，有《乐章集》一卷，见《六十家词》刊本；又三卷，续添曲子一卷，见《彊村丛书》刊本。
《艺苑雌黄》云：柳三变喜作小词，薄于操行，当时有荐其才者，上曰：“得非填词柳三变乎？”曰：“然”。上曰：“且去填词。”由是不得志，日与儇子纵游倡馆酒楼间，无复检率。自称云：“奉圣旨填词柳三变。”（《苕溪渔隐丛话》引）
曾敏行云：柳耆卿风流俊迈，闻于一时。既死，葬于枣阳县花山，远近之人，每遇清明日，多载酒肴饮于耆卿墓侧，谓之“吊柳会”。（《独醒杂志》）
祝穆云：范蜀公尝曰：“仁宗四十二年太平，镇在翰苑十馀载，不能出一语咏歌，乃于耆卿词见之。”仁宗尝曰：“此人任从风前月下浅斟低唱，岂可令仕宦！”遂流落不偶，卒于襄阳。死之日，家无馀财，群妓合金葬之于南门外。每春日上冢，谓之“吊柳七”。（《方舆胜览》）
叶梦得云：永初为上元辞，会“乐府两籍神仙，梨园四部弦管”之句传禁中，多称之，后因秋晚张乐，有使作《醉蓬莱》词以献，语不称旨。后改名三变，终屯田员外郎，死旅，殡润州僧寺，王和甫为守时，求其后不得，乃为出钱葬之。（《避暑录话》）
张宗云：《渔洋山人精华录》：“残月晓风仙掌路，何人为吊柳屯田。”今仪真西地名仙人掌，与《独醒杂志》、《方舆胜览》所载柳葬处不合，俟更考之。（《词林纪事》）
吴曾云：仁宗留意儒雅，务本向道，深斥浮艳虚华之文。初，进士柳三变好为淫冶讴歌之曲，传播四方，尝有《鹤冲天》词云：“忍把浮名，换了浅斟低唱。”及临轩放榜，特落之，曰：“且去浅斟低唱，何要浮名！”景祐元年方及第。后改名永，方得磨勘转官。（《能改斋漫录》）
黄昇云：永为屯田员外郎，会太史奏老人星见，时秋霁，宴禁中，仁宗命左右词臣为乐章，内侍属柳应制，柳方冀进用，作此词奏呈。上见首有“渐”字，色若不怿。读至“宸游凤辇何处”，乃与御制《真宗挽词》暗合，上惨然。又读至“太液波翻”，曰：“何不言太液波澄？”投之于地，自此不复擢用。又云：耆卿长于纤艳之词，然多近俚俗。（《花庵词选》）
欧阳凯云：锦为耆卿之肠，花为耆卿之骨，名章隽语，笙簧间发。王元泽追慕其才，亦有“赖有乐章传乐府，落落骊珠照古今”之句。刘屏山有歌云：“屯田词，考功诗，白水之白钟此奇。钩章棘句凌万象，逸兴高情俱一时。”屯田指三变，考功指翁挺也。（《崇安县志》）
刘克庄云：耆卿有教坊丁大使意。（《后村诗话》）
陈振孙云：柳词格固不高，而音律谐婉，词意妥帖，承平气象，形容尽致，尤工于羁旅行役。（《直斋书录解题》）
徐度云：刘季高侍郎，宣和间尝饭于相国寺，因谈歌词，力诋柳耆卿，旁若无人。有老宦者闻之，默然而起，徐取纸笔，跪于季高之前请曰：“子以柳词为不佳，盍自为一篇示我乎？”刘默然无以应，而后知稠人广众中慎不可有所臧否也。（《却扫篇》）
李之仪云：耆卿词铺叙展衍，备足无馀，较之《花间》所集，韵终不胜。（《姑溪词跋》）
孙敦立云：耆卿词虽极工，然多杂以鄙语。（《历代诗馀》引）
叶梦得云：柳耆卿为举子时，多游狭邪，善为歌辞，教坊乐工，每得新腔，必求永为辞，始行于世，于是声传一时。余仕丹徒，尝见一西夏归朝官云：“凡有井水处即能歌柳词。”（《避暑录话》）
张炎云：柳词亦自批风抹月中来，风月二字，在我发挥，柳则为风月所使耳。（《词源》）
罗大经云：海陵阅柳永《望海潮》词，有“三秋桂子，十里荷花”句，遂起立马吴山之志。（《鹤林玉露》）
项安世云：杜诗、柳词，皆无表德，只是实说。（《平斋杂说》）
陈师道云：柳三变作新乐府，天下咏之。（《后山诗话》）
王士禛云：柳七葬真州仙人掌，仆尝有诗云：“残月晓风仙掌路，何人为吊柳屯田。”（《渔洋山人精华录》）
彭孙遹云：柳七亦自有唐人妙境，今人但从浅俚处求之，遂使金荃兰畹之音，流入挂枝黄莺之调，此学柳之过也。（《金粟词话》）
宋翔凤云：柳词曲折委婉，而中具浑沦之气，虽多俚语，而高处足冠群流，倚声家当尸而祝之。如竹垞所录，皆精金粹玉，以屯田一生精力在是，不似东坡辈以馀力为之也。（《乐府馀论》）
《四库全书提要》云：张端义《贵耳集》亦曰：“项平斋言：‘诗当学杜诗，词当学柳词；杜诗、柳词，皆无表德，只是实说’云云。”盖词本管弦冶荡之音，而永所作旖旎近情，使人易入，虽颇以俗为病，然好之者终不绝也。（《乐章集》提要）
周济云：柳词总以平叙见长，或发端，或结尾，或换头，以一二语勾勒提掇，有千钧之力。（《宋四家词选》）又云：耆卿为世訾謷久矣，然其铺叙委婉，言近意远，森秀幽淡之趣在骨。又云：耆卿乐府多，故恶滥可笑者多，使能珍重下笔，则北宋高手也。（《介存斋论词杂著》）
冯煦云：耆卿词曲处能直，密处能疏，奡处能平，状难状之景，达难达之情，而出之以自然，自是北宋巨手。然好为俳体，词多媟黩，有不仅如《提要》所云以俗为病者。（《六十一家词选例言》）
况周颐云：柳屯田《乐章集》为词家正体之一，又为金、元已还乐语所自出。（《蕙风词话》）
刘熙载云：耆卿词细密而妥溜，明白而家常，善于叙事，有过前人，惟绮罗香泽之态，所在多有，故觉风期未上耳。（《艺概》）
陈锐云：词源于诗而流为曲，如柳三变纯乎其为词矣乎。又云：屯田词在院本中如《琵琶记》，美成词如《会真记》。屯田词在小说中如《金瓶梅》，美成词如《红楼梦》。（《袌碧斋词话》）
郑文焯云：屯田北宋专家，其高浑处不减清真，长调尤能以沉雄之魄，清劲之气，写奇丽之情，作挥绰之声。又云：冥探其一词之命意所注，确有层折，如画龙点睛，其神观飞越，只在一二笔，便尔破壁飞去也。（《大鹤山人词论》）
曲玉管
陇首[1]云飞，江边日晚，烟波满目凭阑久。一望关河萧索，千里清秋，忍凝眸。　　杳杳神京，盈盈仙子，别来锦字终难偶[2]。断雁无凭，冉冉飞下汀州，思悠悠。　　暗想当初，有多少、幽欢佳会；岂知聚散难期，翻成雨恨云愁。阻追游，每登山临水，惹起平生心事，一场消黯[3]，永日[4]无言，却下层楼。
雨霖铃
寒蝉凄切，对长亭晚，骤雨初歇。都门帐饮[5]无绪，留恋处、兰舟催发。执手相看泪眼，竟无语凝噎[6]。念去去、千里烟波，暮霭沉沉[7]楚天阔。　　多情自古伤离别，更那堪、冷落清秋节！今宵酒醒何处？杨柳岸、晓风残月。此去经年，应是良辰好景虚设。便纵有千种风情[8]，更与何人说？
【评笺】
贺裳云：柳屯田“今宵酒醒何处？杨柳岸晓风残月。”自是古今俊句。或讥为梢公登溷诗，此轻薄儿语，不足听也。（《皱水轩词筌》）
李攀龙云：“千里烟波”，惜别之情已骋；“千种风情”，相期之愿又赊。真所谓善传神者。（《草堂诗馀隽》）
王世贞云：“今宵酒醒何处？杨柳岸晓风残月。”与秦少游“酒醒处，残阳乱鸦”，同一景事，而柳尤胜。（《艺苑卮言》）
沈际飞云：唐词“帘外晓莺残月”至矣，宋人让唐诗，而词多不让。（《草堂诗馀正集》）
周济云：清真词多从耆卿夺胎，思力沉挚处，往往出蓝。然耆卿秀淡幽艳，是不可及。后人摭其乐章，訾为俗笔，真瞽说也。（《宋四家词选》）
谢章铤云：微妙则耐思，而景中有情，“寒鸦数点，流水绕孤村”、“杨柳岸晓风残月”所以脍炙人口也。（《赌棋山庄词话》）
刘熙载云：词有点染，耆卿《雨霖铃》“念去去”三句，点出离别冷落；“今宵”二句，乃就上三句染之。点染之间，不得有他语相隔，否则警句亦成死灰矣。（《艺概》）
江顺诒评融斋语云云，案点与染分开说，而引词以证之，阅者无不点首，得画家三昧，亦得词家三昧。（《词学集成》）
黄蓼园云：送别词清和朗畅，语不求奇，而意致绵密，自尔稳惬。（《蓼园词选》）
蝶恋花
伫倚危楼风细细，望极春愁，黯黯生天际。草色烟光残照里，无言谁会凭阑意？　　拟把[9]疏狂图一醉，对酒当歌，强[10]乐还无味。衣带渐宽终不悔，为伊消得[11]人憔悴。
【评笺】
贺裳云：小词以含蓄为佳，亦有作决绝语而妙者。如韦庄“谁家年少足风流，妾拟将身嫁与一生休。纵被无情弃，不能羞”之类是也。牛峤“须作一生拼，尽君今日欢”。抑亦其次。柳耆卿：“衣带渐宽终不悔，为伊消得人憔悴。”亦即韦意，而气加婉矣。（《皱水轩词筌》）
采莲令
月华收，云淡霜天曙。西征客、此时情苦。翠娥执手，送临歧[12]、轧轧[13]开朱户。千娇面、盈盈伫立，无言有泪，断肠争忍回顾？　　一叶兰舟，便恁急桨凌波去。贪行色、岂知离绪，万般方寸[14]，但饮恨、脉脉同谁语？更回首、重城不见，寒江天外，隐隐两三烟树。
浪淘沙慢
梦觉透窗风一线，寒灯吹息。那堪酒醒，又闻空阶夜雨频滴。嗟因循[15]、久作天涯客。负佳人、几许盟言，便忍把、从前欢会，陡顿[16]翻成忧戚。　　愁极，再三追思，洞房深处，几度饮散歌阑，香暖鸳鸯被。岂暂时疏散，费伊心力。殢云尤雨[17]，有万般千种，相怜相惜。　　恰到如今，天长漏永，无端自家疏隔。知何时、却拥秦云[18]态？愿低帏昵[19]枕，轻轻细说与，江乡夜夜，数寒更思忆。
【评笺】
龚颐正云：阴铿有“夜雨滴空阶”，柳耆卿用其语，人但知为柳词耳。（《芥隐笔记》）
定风波
自春来、惨绿愁红，芳心是事可可[20]。日上花梢，莺穿柳带，犹压香衾卧。暖酥[21]消、腻云[22]亸、终日厌厌倦梳裹。无那[23]。恨薄情一去，音书无个。　　早知恁么[24]，悔当初、不把雕鞍锁。向鸡窗[25]，只与蛮笺象管[26]，拘束教吟课。镇相随、莫抛躲，针线闲拈伴伊坐。和我，免使年少光阴虚过。
【评笺】
张舜民云：柳三变既以词忤仁庙，吏部不放改官，三变不能堪，诣政府，晏公曰：“贤俊作曲子么？”三变曰：“只如相公亦作曲子。”公曰：“殊虽作曲子，不曾道‘彩线慵拈伴伊坐’。”柳遂退。（《画墁录》）
少年游
长安古道马迟迟，高柳乱蝉嘶。夕阳岛外，秋风原上，目断四天垂。　　归云一去无踪迹，何处是前期？狎兴[27]生疏，酒徒萧索，不似去年时。
戚氏
晚秋天，一霎微雨洒庭轩。槛菊萧疏，井梧零乱，惹残烟。凄然，望江关，飞云暗淡夕阳间。当时宋玉[28]悲感，向此临水与登山。远道迢递，行人凄楚，倦听陇水潺湲。正蝉吟败叶，蛩响衰草，相应喧喧。　　孤馆度日如年，风露渐变，悄悄至更阑。长天净，绛河[29]清浅，皓月婵娟。思绵绵，夜永对景，那堪屈指暗想从前。未名未禄，绮陌红楼，往往经岁迁延。　　帝里风光好，当年少日，暮宴朝欢。况有狂朋怪侣，遇当歌对酒竞留连。别来迅景如梭，旧游似梦，烟水程何限？念利名、憔悴长萦绊，追往事、空惨愁颜。漏箭移，稍觉轻寒，渐呜咽、画角数声残。对闲窗畔，停灯向晓，抱影无眠。
【评笺】
李攀龙云：首叙悲秋情绪，次叙永夜幽思，末勘破名利关头更透。（《草堂诗馀隽》）
沈际飞云：插字之妥，撰句之隽，耆卿所长。“未名未禄”一段，写我辈落魄时怅怅靡托，借一个红粉佳人作知己，将白日消磨，哭不得，笑不得，如是如是！（《草堂诗馀正集》）
夜半乐
冻云黯淡天气，扁舟一叶，乘兴离江渚。度万壑千岩，越溪深处。怒涛渐息，樵风乍起，更闻商旅相呼。片帆高举，泛画鹢[30]、翩翩过南浦。　　望中酒斾[31]闪闪，一簇烟村，数行霜树。残日下、渔人鸣榔[32]归去。败荷零落，衰杨掩映。岸边两两三三，浣纱游女，避行客、含羞笑相语。　　到此因念，绣阁轻抛，浪萍难驻。叹后约丁宁竟何据？惨离怀、空恨岁晚归期阻。凝泪眼、杳杳神京[33]路，断鸿声远长天暮。
【评笺】
许昂霄云：第一叠言道途所经，第二叠言目中所见，第三叠乃言去国离乡之感。（《词综偶评》）
陈锐云：此种长调不能不有此大开大阖之笔。（《袌碧斋词话》）
玉胡蝶
望处雨收云断，凭阑悄悄，目送秋光。晚景萧疏，堪动宋玉悲凉。水风轻、花渐老；月露冷、梧叶飘黄。遣情伤，故人何在？烟水茫茫。　　难忘，文期酒会，几孤风月，屡变星霜[34]。海阔山遥，未知何处是潇湘[35]？念双燕、难凭音信；指暮天、空识归航。黯相望，断鸿声里，立尽斜阳。
【评笺】
许昂霄云：与《雪梅香》《八声甘州》数首，蹊径仿佛。（《词综偶评》）
八声甘州
对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减[36]，苒苒物华休[37]。惟有长江水，无语东流。　　不忍登高临远，望故乡渺邈[38]，归思[39]难收。叹年来踪迹，何事苦淹留？想佳人、妆楼凝望，误几回、天际识归[40]舟？争知我、倚阑干处，正恁凝愁？
【评笺】
苏轼云：人皆言柳耆卿词俗，然如“霜风凄紧，关河冷落，残照当楼”，唐人佳处，不过如此。（《侯鲭录》）案《能改斋漫录》以此为晁补之语。
刘体仁云：词有与古诗同妙者，如“问甚时三十六陂秋色”，即灞岸之兴也。“关河冷落，残照当楼”，即《勅勒》之歌也。（《七颂堂词绎》）
梁启超云：飞卿词：“照花前后镜，花面交相映”，此词境颇似之。（《艺蘅馆词选》）
迷神引
一叶扁舟轻帆卷，暂泊楚江南岸。孤城暮角，引胡笳怨。水茫茫，平沙雁。旋惊散。烟敛寒林簇，画屏展，天际遥山小，黛眉浅[41]。　　旧赏轻抛，到此成游宦。觉客程劳，年光晚。异乡风物，忍萧索，当愁眼。帝城赊[42]，秦楼阻，旅魂乱。芳草连空阔，残照满，佳人无消息，断云远。
竹马子
登孤垒荒凉，危亭旷望，静临烟渚。对雌霓[43]挂雨，雄风[44]拂槛，微收残暑。渐觉一叶惊秋，残蝉噪晚，素商[45]时序。览景想前欢，指神京、非雾非烟深处。　　向此成追感，新愁易积，故人难聚。凭高尽日凝伫，赢得消魂无语。极目霁霭[46]霏微，暝鸦零乱，萧索江城暮。南楼画角，又送残阳去。
* * *
[1] 陇首：高邱上面。
[2] 难偶：难以相会。
[3] 消黯：黯然消魂。
[4] 永日：长日。
[5] 都门帐饮：在京城门外设帐饯行。
[6] 凝噎：喉中气塞。噎（yē耶），读入声。
[7] 暮霭沉沉：晚间云气浓厚。
[8] 风情：风流情意。
[9] 拟把：打算。
[10] 强：读上声，勉强。
[11] 消得：值得。
[12] 临歧：歧路分别。
[13] 轧轧：轧（yà亚），读入声。轧轧，开门声。
[14] 方寸：指心。
[15] 因循：不振作之意。
[16] 陡顿：突然。
[17] 殢云尤雨：殢（tì替），困极。殢云尤雨，贪恋欢情。
[18] 秦云：秦楼云雨。
[19] 昵：亲近。
[20] 可可：平常。
[21] 暖酥：指皮肤。
[22] 腻云：指头发。
[23] 无那：那（nuǒ挪），读上声，无那，无聊。
[24] 恁么：如此。
[25] 鸡窗：书室。罗隐诗：“鸡窗夜静开书卷。”
[26] 蛮笺象管：纸笔。
[27] 狎兴：冶游之兴。
[28] 宋玉：楚屈原弟子，作《九辩》，有“悲哉秋之为气也”语。
[29] 绛河：银河，天称绛霄，银河称绛河，盖借南方之色以为喻。
[30] 画鹢：鹢，鸟名，形如鹭而大。画鹢，古船家于船头画鹢首怪兽以惧江神，后人因指船为画鹢。
[31] 酒斾（pèi配）：酒旗。
[32] 鸣榔：击木梆惊鱼，使鱼聚于一处，易于取得。
[33] 神京：指汴京。
[34] 星霜：星一年一周天，霜每年而降，因称一年为一星霜。
[35] 潇湘：原是潇水和湘水之称，后泛指为所思之处。
[36] 红衰翠减：指花落叶少。
[37] 苒苒物华休：苒苒，渐渐；物华休，景物凋残。
[38] 渺邈：邈（miǎo秒），读入声。渺邈，遥远。
[39] 归思：思读sì，归思，归家心情。
[40] “天际识归舟”：谢朓诗。
[41] 黛眉浅：形容遥山。
[42] 赊：远。
[43] 雌霓：虹双出，色鲜艳者为雄，色暗淡者为雌，雄曰虹，雌曰霓。
[44] 雄风：雄骏之风，宋玉《风赋》：“此大王之雄风也。”
[45] 素商：秋日。秋色尚白，音属商，见《礼记·月令》。
[46] 霁霭：晴烟。

[book_title]宋词三百首笺注 二
王安石
安石，字介甫，临川人。庆历二年进士，神宗朝累除知制诰翰林学士，拜同中书门下平章事，加尚书左仆射，兼门下侍郎，封荆国公。卒谥曰文，崇宁间追封舒王。有《临川先生歌曲》一卷，《补遗》一卷，见《彊村丛书》。
王灼云：王荆公长短句不多，合绳墨处，自雍容奇特。（《碧鸡漫志》）
刘熙载云：王半山词瘦削雅素，一洗五代旧习，惟未能涉乐必笑，言哀已叹，故深情之士，不无间然。（《艺概》）
桂枝香
登临送目，正故国晚秋，天气初肃。千里澄江似练，翠峰如簇。归帆去棹斜阳里，背西风，酒旗斜矗。彩舟云淡，星河鹭起[1]，画图难足。　　念往昔、繁华竞逐，叹门外楼头[2]，悲恨相续。千古凭高，对此漫嗟荣辱。六朝[3]旧事如流水，但寒烟、衰草凝绿[4]。至今商女，时时犹唱，《后庭》遗曲[5]。
【评笺】
杨湜云：金陵怀古，诸公寄调《桂枝香》者，三十馀家，惟王介甫为绝唱，东坡见之，叹曰：“此老乃野狐精也。”（《景定建康志》引《古今词话》）
梁启超云：李易安谓介甫文章似西汉，然以作歌词，则人必绝倒。但此作却颉颃清真、稼轩，未可漫诋也。（《艺蘅馆词选》）
千秋岁引
别馆寒砧[6]，孤城画角，一派秋声入寥廓。东归燕从海上去，南来雁向沙头落。楚台风[7]，庾楼月[8]，宛如昨。　　无奈被些名利缚，无奈被他情担阁，可惜风流总闲却。当初漫留华表语[9]，而今误我秦楼约。梦阑时，酒醒后，思量著。
【评笺】
杨慎云：荆公此词，大有感慨，大有见道语，既勘破乃尔，何执拗新法，铲灭正人哉？（《词品》）
李攀龙云：不着一愁语，而寂寂景色，隐隐在目，洵一幅秋光图，最堪把玩。（《草堂诗馀隽》）
沈际飞云：媚出于老，流动出于整齐，其笔墨自不可议。（《草堂诗馀正集》）
先著云：无奈数语鄙俚，然首尾实是词家法门。阅北宋词须放一线道，往往北宋人一二语，又是南渡以后丹头，故不可轻弃也。（《词洁》）
黄蓼园云：意致清迥，翛然有出尘之致。（《蓼园词选》）
* * *
[1] 星河鹭起：星河即银河。李白诗：“三山半落青天外，二水中分白鹭洲。”
[2] 门外楼头：用杜牧“门外韩擒虎，楼头张丽华”诗意。
[3] 六朝：吴、东晋、宋、齐、梁、陈。
[4] 衰草凝绿：窦巩诗：“伤心欲问南朝事，惟见江流去不回。日暮春风春草绿，鹧鸪飞上越王台。”二句本此。
[5] 《后庭》遗曲：陈后主游宴后庭，其曲有《玉树后庭花》，见《南史·张贵妃传》。杜牧诗：“商女不知亡国恨，隔江犹唱《后庭花》。”
[6] 砧（zhēn贞）：捣衣石。
[7] 楚台风：《宋玉传》云：楚王游于兰台，有风飒至，王乃披襟以当之曰：“快哉此风！”
[8] 庾楼月：《世说》云：晋庾亮在武昌，与诸佐吏殷浩之徒乘夜月共上南楼，据胡床咏谑。
[9] 华表语：《续搜神记》云：辽东城门有华表柱，有白鹤集其上言曰：“有鸟有鸟丁令威，去家千年今来归；城中如故人民非，何不学仙冢累累！”
王安国
安国，字平甫，临川人，安石弟。举进士，又举茂才异等。熙宁初，除西京国子教授，终秘阁校理。有词见《花庵词选》。
清平乐
留春不住，费尽莺儿语。满地残红宫锦[1]污，昨夜南园风雨。　　小怜[2]初上琵琶，晓来思绕天涯。不肯画堂朱户，春风自在杨花。
【评笺】
周紫芝云：大梁罗叔共为余言：顷在建康士人家见王荆公亲写小词一纸，其家藏之甚珍，其词即《清平乐》云云。仪真沈彦述谓非荆公词，乃平甫词也。（《竹坡诗话》）
谭献云：“满地”二句，倒装见笔力；末二句见其品格之高。（《谭评词辨》）
* * *
[1] 宫锦：宫中锦绣，此喻落花。
[2] 小怜：原为北朝冯淑妃之名，此泛指歌女。
晏几道
几道，字叔原，号小山，殊幼子。监颍昌许田镇。有小山词，见《六十家词》及《彊村丛书》，又有晏端书刊本。
黄庭坚云：叔原乐府寓以诗人句法，清壮顿挫，能动摇人心。合者《高唐》《洛神》之流，下者不减《桃叶》《团扇》。（《小山词序》）
陈振孙云：叔原词在诸名胜中独可追步《花间》，高处或过之。（《直斋书录解题》）
王灼云：叔原词如金陵王、谢子弟，秀气胜韵，得之天然，殆不可学。（《碧鸡漫志》）
程颐云：伊川闻诵叔原词“梦魂惯得无拘检，又踏杨花过谢桥”，乃笑曰：“鬼语也。”意颇赏之。（沈雄《古今词话》引）
陆友仁云：叔原监颍昌府许田镇，手写自作长短句上府帅韩持国，持国报书：“得新词盈卷，盖才有馀而德不足者，愿捐有馀之才，补不足之德，不胜门下老吏之望云。”一镇监敢于杯酒间自作长短句示本道，大帅之严，犹尽门生忠于郎君之意；在叔原为甚豪，在韩公为甚德也。（《砚北杂志》）
毛晋云：小山词字字娉娉袅袅，如挽嫱、施之袂，恨不能起莲、鸿、、云，按红牙板唱和一过。（《小山词跋》）
周济云：晏氏父子仍步温、韦，小晏精力尤胜。（《介存斋论词杂著》）
陈廷焯云：《诗》三百篇大旨归于无邪，北宋晏小山工于言情，出文献、文忠之右，然不免思涉于邪，有失风人之旨，而措词婉妙，则一时独步。（《白雨斋词话》）
冯煦云：淮海、小山，古之伤心人也。其淡语皆有味，浅语皆有致，求之两宋词人，实罕其匹。子晋欲以晏氏父子追配李氏父子，诚为知言。（《六十一家词选例言》）
况周颐云：小山词从《珠玉》出，而成就不同，体貌各具。《珠玉》比花中之牡丹，小山其文杏乎。（《蕙风词话》）
临江仙
梦后楼台高锁，酒醒帘幕低垂。去年春恨却来时，落花[1]人独立，微雨燕双飞。　　记得小[2]初见，两重心字[3]罗衣。琵琶弦上说相思，当时明月在，曾照彩云[4]归。
【评笺】
范成大云：番禺人作心字香，用素馨、末利半开者著净器，薄劈沉香，层层相间封，日一易，不待花萎，花过香成。蒋捷词：“银字笙调，心字香烧。”晏小山词：“记得年时初见，两重心字罗衣。”（《骖鸾录》）
杨万里云：近世词人，闲情之靡，如伯有所赋，赵武所不得闻者，有过之无不及焉，是得为好色而不淫乎？惟晏叔原云“落花人独立，微雨燕双飞”，可谓好色而不淫矣。（《诚斋诗话》）
张宗云：按小山词跋：“始时沈十二廉叔、陈十君宠家有莲、鸿、、云，品清讴娱客，每得一解，即以草授诸儿，吾三人持酒听之，为一笑乐。已而君宠疾废卧家，廉叔下世，昔之狂篇醉句，遂与两家歌儿酒使俱流转人间”云云。此词当是追忆、云而作。又按小山词尚有《玉楼春》两阕，一云：“小若解愁春暮”，一云：“小莲未解论心素”，其人之娟姿艳态，一座皆倾，可想见矣。（《词林纪事》）
谭献云：“落花”两句，名句千古，不能有二。末二句正以见其柔厚。（《谭评词辨》）
陈廷焯云：小山词如：“去年春恨却来时，落花人独立，微雨燕双飞。”又：“当时明月在，曾照彩云归。”既闲婉，又沉着，当时更无敌手。（《白雨斋词话》）
康有为云：起二句纯是华严境界。（《艺蘅馆词选》）
蝶恋花
梦入江南烟水路，行尽江南，不与离人遇。睡里消魂无说处，觉来惆怅消魂误。　　欲尽此情书尺素[5]，浮雁沉鱼，终了[6]无凭据。却倚缓弦歌别绪，断肠移破秦筝[7]柱。
蝶恋花
醉别西楼醒不记，春梦秋云[8]，聚散真容易。斜月半窗还少睡，画屏闲展吴山翠。　　衣上酒痕诗里字，点点行行，总是凄凉意。红烛自怜无好计，夜寒空替人垂泪。
鹧鸪天
彩袖[9]殷勤捧玉钟，当年拚却[10]醉颜红。舞低杨柳楼心月，歌尽桃花扇底风。　　从别后，忆相逢，几回魂梦与君同。今宵剩把[11]银照，犹恐相逢是梦中。
【评笺】
晁补之云：晏元献不蹈袭人语，风度闲雅，自是一家。如“舞低杨柳楼心月，歌尽桃花扇底风”，知此人必不生于三家村中者。（《侯鲭录》）
《雪浪斋日记》云：晏叔原工于小词，“舞低杨柳楼心月，歌尽桃花扇底风”，不愧六朝宫掖体。无咎评乐章，乃以为元献，误也。（《苕溪渔隐丛话》引）
胡仔云：词情婉丽。（《苕溪渔隐丛话》）
王楙云：晏叔原：“今宵剩把银照，犹恐相逢是梦中”，盖出于老杜“夜阑更秉烛，相对如梦寐”、戴叔伦“还作江南梦，翻疑梦里逢”、司空曙“乍见翻疑梦，相悲各问年”之意。（《野客丛书》）
刘体仁云：“夜阑更秉烛，相对如梦寐”，叔原则云：“今宵剩把银照，犹恐相逢是梦中。”此诗与词之分疆也。（《七颂堂词绎》）
沈际飞云：末二句惊喜俨然。（《草堂诗馀正集》）
陈廷焯云：下半阕曲折深婉，自有艳词，更不得不让伊独步。（《白雨斋词话》）
黄蓼园云：“舞低”二句，比白香山“笙歌归院落，灯火下楼台”，更觉浓至。（《蓼园词选》）
生查子
关山魂梦长，塞雁音书少。两鬓可怜青，只为相思老。　　归傍碧纱窗，说与人人[12]道：“真个[13]别离难，不似相逢好。”
木兰花
东风又作无情计，艳粉娇红[14]吹满地。碧楼帘影不遮愁，还似去年今日意。　　谁知错管春残事，到处登临曾费泪。此时金盏直须[15]深，看尽落花能几醉。
木兰花
秋千院落重帘暮，彩笔闲来题绣户。墙头丹杏雨馀花，门外绿杨风后絮。　　朝云信断知何处？应作襄王春梦[16]去。紫骝认得旧游踪，嘶过画桥东畔路。
【评笺】
沈谦云：填词结句，或以动荡见奇，或以迷离称胜，著一实语败矣。康伯可“正是销魂时候也，撩乱花飞”、晏叔原“紫骝认得旧游踪，嘶过画桥东畔路”、秦少游“放花无语对斜晖，此恨谁知”，深得此法。（《填词杂说》）
沈际飞云：雨馀花、风后絮，入江云、黏地絮，如出一手。（《草堂诗馀正集》）
黄蓼园云：首二句别后，想其院宇深沉，门阑紧闭。接言墙内之人，如雨馀之花，门外行踪，如风后之絮。后段起二句言此后杳无音信，末二句言重经其地，马尚有情，况于人乎？（《蓼园词选》）
清平乐
留人不住，醉解兰舟去。一棹碧涛春水路，过尽晓莺啼处。　　渡头杨柳青青，枝枝叶叶离情。此后锦书休寄，画楼云雨无凭。
【评笺】
周济云：结语殊怨，然不忍割。（《宋四家词选》）
阮郎归
旧香残粉似当初，人情恨不如。一春犹有数行书，秋来书更疏。　　衾凤[17]冷，枕鸳孤，愁肠待酒舒。梦魂纵有也成虚，那堪和梦无。
阮郎归
天边金掌[18]露成霜，云随雁字长。绿杯红袖趁重阳，人情似故乡。　　兰佩紫，菊簪黄，殷勤理旧狂。欲将沉醉换悲凉，清歌莫断肠。
【评笺】
况周颐云：“绿杯”二句，意已厚矣。“殷勤理旧狂”五字三层意：狂者，所谓一肚皮不合时宜，发见于外者也。狂已旧矣，而理之，而殷勤理之，其狂若有甚不得已者。“欲将沉醉换悲凉”是上句注脚。“清歌莫断肠”，仍含不尽之意。此词沉着厚重，得此结句，便觉竟体空灵。小晏神仙中人，重以名父之贻，贤师友相与沆瀣，其独造处岂凡夫肉眼所能见及。“梦魂惯得无拘管，又逐杨花过谢桥”，以是为至，乌足以论小山词耶！（《蕙风词话》）
六么令
绿阴春尽，飞絮绕香阁。晚来翠眉宫样，巧把远山学[19]。一寸狂心未说，已向横波[20]觉。画帘遮匝[21]，新翻曲妙，暗许闲人带偷掐[22]。　　前度书多隐语，意浅愁难答。昨夜诗有回文[23]，韵险还慵押。都待笙歌散了，记取来时霎。不消红蜡，闲云归后，月在庭花旧阑角。
御街行
街南绿树春饶絮，雪满游春路。树头花艳杂娇云，树底人家朱户。北楼闲上，疏帘高卷，直见街南树。　　阑干倚尽犹慵去，几度黄昏雨。晚春盘马踏青苔，曾傍绿阴深驻。落花犹在，香屏空掩，人面知何处？
虞美人
曲阑干外天如水，昨夜还曾倚。初将明月比佳期，长向月圆时候、望人归。　　罗衣著破前香在，旧意谁教改。一春离恨懒调弦，犹有两行闲泪、宝筝前。
留春令
画屏天畔，梦回依约，十洲[24]云水。手捻红笺寄人书，写无限、伤春事。　　别浦高楼曾漫倚，对江南千里。楼下分流水声中，有当日、凭高泪。
【评笺】
杨慎云：晁元忠诗：“安得龙湖潮，驾回安河水。水从楼前来，中有美人泪。人生高唐观，有情何能已！”晏小山《留春令》全用其语。（《词品》）
郑文焯云：晏小山《留春令》：“楼下分流水声中，有当日凭高泪”二语，亦袭冯延巳《三台令》：“流水、流水，中有伤心双泪。”宋人所承如是，但乏质茂气耳。（《评小山词》）
思远人
红叶黄花秋意晚，千里念行客。飞云过尽，归鸿无信，何处寄书得？　　泪弹不尽临窗滴，就砚旋研墨。渐写到别来，此情深处，红笺为无色。
* * *
[1] 落花：两句原为五代翁宏诗。
[2] 小：歌女名。
[3] 心字：衣领屈曲如心字，见沈雄《古今词话》。
[4] 彩云：指小。
[5] 尺素：书简。素，绢也，古人为书，多书于绢，故称书简为尺素。
[6] 终了：终于。
[7] 秦筝：见前张先《菩萨蛮》注。
[8] 春梦秋云：白居易诗：“来如春梦不多时，去似秋云无觅处。”
[9] 彩袖：指歌女。
[10] 拚却：甘愿之辞。
[11] 剩把：尽把。
[12] 人人：称所爱之人。
[13] 真个：真正。
[14] 艳粉娇红：指落花。
[15] 直须：就要。
[16] 襄王春梦：楚襄王游高唐，梦神女荐枕，临去，有“旦为行云，暮为行雨”语，见宋玉《高唐赋序》。
[17] 衾凤：即凤衾。枕鸳即鸳枕。
[18] 金掌：汉武帝作柏梁台，上建铜柱，有仙人掌擎盘承露。
[19] 远山学：见前欧阳修《诉衷情》注。
[20] 横波：目邪视如水波之横流。
[21] 遮匝：匝（zā扎），读入声。遮匝，周围之意。
[22] 掐（qiā恰）：读入声。
[23] 回文：诗中字句，回环读之，无不成文。
[24] 十洲：神仙之所居，在八方巨海之中。汉东方朔有《十洲记》，谓祖洲、瀛洲、玄洲、炎洲、长洲、元洲、流洲、生洲、凤麟洲、聚窟洲。
苏轼
轼，字子瞻，洵长子，眉山人。嘉祐二年进士，累除中书舍人翰林学士，历端明殿学士礼部尚书。绍圣初，坐讪谤，安置惠州，徙昌化。徽宗立，赦还，提举玉局观。建中靖国元年，卒于常州。高宗朝赠太师，谥文忠。有《东坡词》一卷，见《六十家词》本。又《东坡乐府》二卷，有《四印斋所刻词》本。又三卷，有《彊村丛书》本。
晁无咎云：居士词人谓多不谐音律，然横放杰出，自是曲子中缚不住者。（《复斋漫录》引）
陈师道云：子瞻以诗为词，如教坊雷大使之舞，虽极天下之工，要非本色。（《后山诗话》）
王直方云：东坡尝以所作小词示无咎、文潜曰：“何如少游？”二人皆对曰：“少游诗似词，先生词似诗。”（《王直方诗话》）
陆游云：世言东坡不能歌，故所作乐府辞多不协。（《渭南文集》）
晁以道云：绍圣初，与东坡别于汴上，东坡酒酣，自歌《古阳关》，则公非不能歌，但豪放，不喜裁剪以就声律耳。试取东坡诸词歌之，曲终，觉天风海雨逼人。（《历代诗馀》引）
周辉云：居士词岂无去国怀乡之感，殊觉哀而不伤。（《清波杂志》）
胡仔云：东坡词皆绝去笔墨畦径间，直造古人不到处，真可使人一唱而三叹。（《苕溪渔隐丛话》）
彭乘云：子瞻尝自言平生有三不如人，谓著棋、吃酒、唱曲也。然三者亦何用如人。子瞻之词虽工，而不入腔，正以不能唱曲耳。（《墨客挥犀》）
胡寅云：眉山苏氏，一洗绮罗香泽之态，摆脱绸缪宛转之度，使人登高望远，举首高歌，而逸怀浩气，超乎尘垢之外，于是《花间》为皂隶，而耆卿为舆台矣。（《酒边词序》）
张炎云：词须要出新意，能如东坡清丽舒徐，出人意表，不求新而自新，为周、秦诸人所不能到。（《词源》）
王若虚云：晁无咎云：“眉山公之词短于情，盖不更此境耳。”陈后山曰：“宋玉不识巫山神女而能赋之，岂待更而后知？是直以公为不及情也。呜呼！风韵如东坡，而谓不及于情，可乎！彼高人逸士，正当如是，其溢为小词，而闲及于脂粉之间，所谓滑稽玩戏，聊复尔尔者也。若乃纤艳淫媟，入人骨髓，如田中行、柳耆卿辈，岂公之雅趣也哉！”又云：“公雄文大手，乐府乃其游戏，顾岂与流俗争胜哉！盖其天资不凡，辞气迈往，故落笔皆绝尘耳。”（《滹南诗话》）
王灼云：东坡先生以文章馀事作诗，溢而作词曲，高处出神入天，平处尚临镜笑春，不顾侪辈。又云：长短句虽至本朝而盛，然前人自立与真情衰矣。东坡先生非心醉于音律者，偶尔作歌，指出向上一路，新天下耳目，弄笔者始知自振。（《碧鸡漫志》）
俞文豹云：东坡在玉堂日，有幕士善歌，因问：“我词何如耆卿？”对曰：“郎中词，只好十七八女子，执红牙板，歌‘杨柳岸晓风残月’；学士词，须关西大汉，绰铁板，唱‘大江东去’。”为之绝倒。（《吹剑录》）
王士禛云：山谷云：“东坡书挟海上风涛之气，读坡词当作如是观。琐琐与柳七较锱铢，无乃为髯公所笑。”（《花草蒙拾》）
楼敬思云：东坡老人故自灵气仙才，所作小词，冲口而出，无穷清新，不独寓以诗人句法，能一洗绮罗香泽之态也。（《词林纪事》引）
俞彦云：子瞻词无一语著人间烟火，此大罗天上一种，不必与少游、易安辈较量体裁也。其豪放亦止“大江东去”一词，何物袁绹，妄加品！后代奉为美谈，似欲以概子瞻生平，不知万顷波涛，来自万里，吞天浴月。古豪杰英爽都在，使屯田此际操觚，果可以“杨柳外晓风残月”命句否？且柳词亦只此佳句，馀皆未称，而亦有本，祖魏承班《渔歌子》：“窗外晓莺残月”，第改二字，增一字耳。（《爰园词话》）
许昂霄云：子瞻自评其文如万斛泉源，不择地皆可出，惟词亦然。（《词综偶评》）
《四库全书提要》云：词自晚唐、五代以来，以清切婉丽为宗，至柳永而一变，如诗家之有白居易；至轼而又一变，如诗家之有韩愈，遂开南宋辛弃疾等一派。寻源溯流，不能不谓之别格，然谓之不工则不可。故今日尚与《花间》一派并行，而不能偏废。（《东坡词》提要）
周济云：人赏东坡粗豪，吾赏东坡韶秀。韶秀是东坡佳处，粗豪则病也。又云：东坡每事俱不十分用力，古文、书、画皆尔，词亦尔。（《介存斋论词杂著》）
吴衡照云：王从之著有《滹南诗话》，间及诗馀，亦往往中肯。云：“陈后山谓坡公以诗为词，大是妄论。盖词与诗只一理，自世之末作，习为纤艳柔脆，以投流俗之好，高人胜士，或亦以是相矜，日趋于委靡，遂谓其体当然，而不知其弊至于此也。顾或谓先生虑其不幸而溺焉，故援而止之，特寓以诗之法，斯又不然。公以文章馀事作诗，又溢而作词，其挥霍游戏所及，何矜心作意于其间哉！要其天资高，落笔自超凡耳。”此条论坡公词极透澈，髯翁乐府之妙，得滹南而论定也。（《莲子居词话》）
刘熙载云：东坡词颇似老杜诗，以其无意不可入，无事不可言也。若其豪放之致，则时与太白为近。又云：东坡词具神仙之姿，方外白玉蟾诸家，惜未诣此。（《艺概》）
陈廷焯云：太白之诗，东坡之词，皆是异样出色，只是人不能学，乌得议其非正声！（《白雨斋词话》）
冯煦云：词家之有南、北宋，以世言也。曰秦、柳，曰姜、张，以人言也。若东坡之于北宋，稼轩之于南宋，并独树一帜，不域于世，亦与他家绝殊，世第以豪放目之，非知苏、辛者也。（《六十一家词选例言》）
王鹏运云：北宋人词如潘逍遥之超逸，宋子京之华贵，欧阳文忠公之骚雅，柳屯田之广博，晏小山之疏俊，秦太虚之婉约，张子野之流丽，黄文节之隽上，贺方回之醇肆，皆可抚拟，得其仿佛，惟苏文忠之清雄，敻乎轶尘绝迹，令人无从步趋。盖霄壤相悬，宁止才华而已！其性情，其学问，其襟抱，举非恒流所能梦见。词家苏、辛并称，其实辛犹人境也，苏其殆仙乎！（《半塘老人遗稿》）
水调歌头
丙辰[1]中秋，欢饮达旦，作此篇兼怀子由[2]。
明月几时有[3]，把酒问青天。不知天上宫阙，今夕是何年。我欲乘风归去，惟恐琼楼玉宇[4]，高处不胜寒。起舞弄清影，何似在人间。　　转朱阁，低绮户[5]，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟[6]。
【评笺】
杨湜云：神宗读至“琼楼玉宇，高处不胜寒”，乃叹曰：“苏轼终是爱君。”即量移汝州。（《岁时广记》引《古今词话》）
蔡绦云：歌者袁绹，乃天宝之李龟年也。宣和间，供奉九重，尝为吾言：东坡公者与客游金山，适中秋夕，天宇四垂，一碧无际，如江流倾涌。俄月色如昼，遂共登金山山顶之妙高台，命绹歌其《水调歌头》曰：“明月几时有？把酒问青天。”歌罢，坡为起舞，而顾问曰：“此便是神仙矣，吾辈文章人物，诚千载一时，后世安所得乎？”（《铁围山丛谈》）
胡仔云：中秋词自东坡《水调歌头》一出，馀词尽废。又云：先君尝云：“坡词‘低绮户’当云‘窥绮户’。”二字既改，其词愈佳。（《苕溪渔隐丛话》）
曾季貍云：《水调歌头》：“但愿人长久，千里共婵娟。”本谢庄《月赋》：“隔千里兮共明月。”（《艇斋诗话》）
李治云：东坡《水调歌头》：“我欲乘风归去，只恐琼楼玉宇，高处不胜寒。起舞弄清影，何似在人间。”一时词手，多用此格。如鲁直云：“我欲穿花寻路，直入白云深处，浩气展虹。只恐花深里，红露湿人衣。”盖效坡语也。近世闲闲老亦云：“我欲骑鲸归去，只恐神仙官府，嫌我醉时真。笑拍群仙手，几度梦中身。”（《敬斋古今黈》）
卓人月云：“明月几时有”一词，画家大斧皴，书家劈窠体也。（《词统》）
刘体仁云：“琼楼玉宇”，《天问》之遗也。（《七颂堂词绎》）
沈雄云：《水调歌头》间有藏韵者，东坡明月词：“我欲乘风归去，惟恐琼楼玉宇”，后段：“人有悲欢离合，月有阴晴圆缺”，谓之偶然暗合则可，若以多者证之，则问之笺体家，未曾立法于严也。（沈雄《古今词话》）
董毅云：忠爱之言，恻然动人。神宗读“琼楼玉宇，高处不胜寒”之句，以为终是爱君，宜矣。（《续词选》）
先著云：此词前半自是天仙化人之笔，惟后半悲欢离合、阴晴圆缺等字，苛求者未免指此为累。然再三读去，搏捖运动，何损其佳。少陵《咏怀古迹》诗云：“支离东北风尘际，漂泊西南天地间。”未尝以风尘天地、西南东北等字空塞，有伤是诗之妙。诗家最上一乘，固有以神仙者矣，于词何独不然！（《词洁》）
刘熙载云：词以不犯本位为高，东坡《满庭芳》：“老去君恩未报，空回首，弹铗悲歌。”语诚慷慨，然不若《水调歌头》“我欲乘风归去，惟恐琼楼玉宇，高处不胜寒。”尤觉空灵蕴藉。（《艺概》）
黄蓼园云：按通首只是咏月耳。前阕是见月思君，言天上宫阙，高不胜寒，但仿佛神魂归去，几不知身在人间也。次阕言月何不照人欢洽，何事有恨，偏于人离索之时而圆乎？复又自解，人有离合，月有圆缺，皆是常事，惟望长久共婵娟耳。缠绵惋恻之思，愈转愈曲，愈曲愈深，忠爱之思，令人玩味不尽。（《蓼园词选》）
郑文焯云：发端从太白仙心脱化，顿成奇逸之笔。湘绮诵此词，以为此全字韵可当三语掾，自来未经人道。（《手批东坡乐府》）
王闿运云：“人有”三句，大开大合之笔，他人所不能。（《湘绮楼词选》）
继昌云：此老不特兴会高骞，直觉有仙气缥缈于毫端。（《左庵词话》）
张德瀛云：苏子瞻《水调歌头》前阕云“我欲乘风归去，又恐琼楼玉宇”，后阕云“月有阴晴圆缺，人有悲欢离合”。宇、去、缺、合，均叶短韵，人皆以为偶合，然检韩无咎赋此词云：“放目苍崖万仞，云护晓霜城阵”，仞、阵是韵。后阕云：“落日平原西望，鼓角秋声悲壮”，望、壮是韵。蔡伯坚词赋此调云：“灯火春城咫尺，晓梦梅花消息”，尺、息是韵。后阕云：“翠竹江村月上，但要纶巾鹤氅”，上、氅是韵。乃知《水调歌头》实有此一体也。（《词征》）
水龙吟
次韵章质夫《杨花词》[7]
似花还似非花，也无人惜从教坠[8]。抛家傍路，思量却是，无情有思[9]。萦损柔肠，困酣娇眼，欲开还闭。梦随风万里，寻郎去处，又还被莺呼起。　　不恨此花飞尽，恨西园、落红难缀[10]。晓来雨过，遗踪何在？一池萍碎[11]。春色三分，二分尘土，一分流水。细看来不是杨花，点点是离人泪。
【评笺】
朱孝臧云：是词和章楶作，仍用王说编丁卯。（朱编《东坡乐府》）
沈义父云：近世作词者不晓音律，乃故为豪放不羁之语。遂借东坡、稼轩诸贤自诿。诸贤之词，固豪放矣，不放处未尝不叶律也。如东坡之《哨遍》、“杨花”《水龙吟》，稼轩之《摸鱼儿》之类，则知诸贤非不能也。（《乐府指迷》）
姚宽云：杨柳二种，杨树叶短，柳树叶长，花初发时，黄蕊子为飞絮，今絮中有小青子，著水泥沙滩上即生小青芽，乃柳之苗也。东坡谓絮化为浮萍，误矣。（《西溪丛话》）
朱弁云：章质夫《杨花词》，命意用事，潇洒可喜。东坡和之，若豪放不入律吕。徐而视之，声韵谐婉，反觉章词有织绣工夫。（《曲洧旧闻》）
魏庆之云：章质夫咏《杨花词》，东坡和之，晁叔用以为：“东坡如王嫱、西施，净洗脚面，与天下妇人斗好，质夫岂可比哉！”是则然矣。余以为质夫词中所谓“傍珠帘散漫，垂垂欲下，依前被风扶起”，亦可谓曲尽杨花妙处，东坡所和虽高，恐未能及，诗人议论不公如此。（《诗人玉屑》）
张炎云：后段愈出愈奇，真是压倒今古。（《词源》）
曾季貍云：东坡和章质夫《杨花词》云：“思量却是，无情有思。”用老杜“落絮游丝亦有情”也。“梦随风万里，寻郎去处，依前被莺呼起。”即唐人诗云：“打起黄莺儿，莫教枝上啼；啼时惊妾梦，不得到辽西。”“细看来不是杨花，点点是离人泪。”即唐人诗云：“时人有酒送张八，惟我无酒送张八。君有陌上梅花红，尽是离人眼中血。”皆夺胎换骨。（《艇斋诗话》）
沈谦云：东坡“似花还似非花”一篇，幽怨缠绵，直是言情，非复赋物。（《填词杂说》）
李攀龙云：如虢国夫人不施粉黛，而一段天姿，自是倾城。（《草堂诗馀隽》）
沈际飞云：随风万里寻郎，悉杨花神魂。又云：读他文字，精灵尚在文字里面。此老只见精灵，不见文字。（《草堂诗馀正集》）
许昂霄云：与原作均是绝唱，不容妄为轩轾。（《词综偶评》）
王国维云：东坡《水龙吟·咏杨花》和韵而似原唱，章质夫词原唱而似和韵，才之不可强也如是。（《人间词话》）
先著云：《水龙吟》末后十三字，多作五四四，此作七六，有何不可。近见论谱者于“细看来不是”及“杨花点点”下分句，以就立四四之印板死格，遂令坡公绝妙好词，不成文理。又云：起句入魔，非花矣，而又似，不成句也；“抛家傍路”四字欠雅；“缀”字趁韵不稳；“晓来”以下，真是化工神品。（《词洁》）
刘熙载云：东坡《水龙吟》起句云：“似花还似非花。”此句可作全词评语，盖不离不即也。（《艺概》）
郑文焯云：煞拍画龙点睛，此亦词中一格。（《手批东坡乐府》）
继昌云：东坡词：“春色三分，二分尘土，一分流水。”叶清臣词：“三分春色二分愁，更一分风雨。”蒙亦有句云：“十分春色，欣赏三分；二分懊恼，五分抛掷。”用意不同而同。（《左庵词话》）
永遇乐
彭城夜宿燕子楼，梦盼盼，因作此词。[12]
明月如霜，好风如水，清景无限。曲港跳鱼，圆荷泻露，寂寞无人见。[13]如三鼓，铿[14]然一叶，黯黯梦云惊断。夜茫茫、重寻无处，觉来小园行遍。　　天涯倦客，山中归路，望断故园心眼。燕子楼空，佳人何在？空锁楼中燕。古今如梦，何曾梦觉，但有旧欢新怨。异时对、黄楼[15]夜景，为余浩叹。
【评笺】
王文诰云：戊午十月，梦登燕子楼，翌日往寻其地作。（《苏诗总案》）
曾敏行云：东坡守徐州，作燕子楼乐章。方具稿，人未知之，一日忽哄传于城中。东坡讶焉，诘其所从来，乃谓发端于逻卒。东坡召而问之，对曰：“某稍知音律，尝夜宿张建封庙，闻有歌声，细听乃此词也。记而传之，初不知何谓。”东坡笑而遣之。（《独醒杂志》）
先著云：野云孤飞，去留无迹，石帚之词也，此词亦当不愧此品目。仅叹赏“燕子楼空”十三字者，犹属附会浅夫。（《词洁》）
黄昇云：东坡问少游别作何词，秦举“小楼连苑横空，下窥绣毂雕鞍骤。”坡云：“十三个字，只说得一个人骑马楼前过。”秦问先生近著，坡云：“亦有一词说楼上事。”乃举“燕子楼空，佳人何在？空锁楼中燕。”晁无咎在座云：“三句说尽张建封燕子楼一段事，奇哉！”（《花庵词选》）
刘体仁云：“燕子楼空，佳人何在？空锁楼中燕。”平生少年之篇也。（《七颂堂词绎》）
郑文焯云：公“燕子楼空”三句语淮海，殆以示咏古之超宕，贵神情不贵迹象也。（《手批东坡乐府》）
洞仙歌
余七岁时，见眉州老尼，姓朱，忘其名，年九十岁。自言尝随其师入蜀主孟昶宫中，一日大热，蜀主与花蕊夫人夜纳凉摩诃池上，作一词，朱具能记之。今四十年，朱已死久矣，人无知此词者，但记其首两句，暇日寻味，岂《洞仙歌》令乎？乃为足之云。
冰肌玉骨，自清凉无汗。水殿风来暗香满。绣帘开、一点明月窥人，人未寝，攲枕钗横鬓乱。　　起来携素手，庭户无声，时见疏星度河汉。试问夜如何？夜已三更，金波[16]淡、玉绳[17]低转。但屈指、西风几时来，又不道[18]流年、暗中偷换。
【评笺】
朱孝臧案：公生丙子，七岁为壬午，又四十年为壬戌也。（朱编《东坡乐府》）
《漫叟诗话》云：杨元素作《本事曲》，记《洞仙歌》云云。钱塘有老尼能诵后主诗首章两句，后人为足其意，以填其词。予尝见一士人诵全篇云：“冰肌玉骨清无汗，水殿风来暗香暖。帘开明月独窥人，攲枕钗横云鬓乱。起来琼户悄无声，时见疏星度河汉。屈指西风几时来，只恐流年暗中换。”渔隐曰：漫叟所载《本事曲》云：“钱塘老尼能诵后主诗首两句”，与东坡《洞仙歌》序全然不同，当以序为正也。（《苕溪渔隐丛话》）
赵闻礼云：宜春潘明叔云：“蜀主与花蕊夫人避暑摩诃池上，赋《洞仙歌》，词不见于世。东坡得老尼口诵两句，遂足之。蜀帅谢元明因开摩诃池，得古石刻，遂见全篇。词曰：‘冰肌玉骨，自清凉无汗。贝阙琳宫恨初远。玉阑干倚遍，怯尽朝寒；回首处，何必留连穆满。　　芙蓉开过也，楼阁香融，千片红英泛波面。洞房深深锁，莫放轻舟；瑶台去，甘与尘寰路断。更莫遣流红到人间，怕一似当时误他刘阮。’”（《阳春白雪》）
张邦基云：东坡作长短句《洞仙歌》，所谓“冰肌玉骨，自清凉无汗”者，公自叙云：“予幼时见一老人，年九十馀，能言孟蜀主时事，云蜀主尝与花蕊夫人夜起纳凉摩诃池上，作《洞仙歌》令。老人能歌之，予今但记其首两句，乃为足之。”近有李公彦《季成诗话》乃云：“杨元素作《本事曲》，记《洞仙歌》‘冰肌玉骨，自清凉无汗’，钱塘有老尼能诵后主诗首章两句，后人为足其意，以填此词。”其说不同。予友陈兴祖德昭云：“顷见一诗话，亦题云李季成作，乃全载孟蜀主一诗：‘冰肌玉骨清无汗，水殿风来暗香满。帘间明月独窥人，攲枕钗横云鬓乱。三更庭院悄无声，时见疏星度河汉。屈指西风几时来，只恐流年暗中换。’云：‘东坡少年遇老人喜《洞仙歌》，又邂逅处，景色暗相似，故栝稍协律以赠之也。’予谓此说近之。”据此，乃诗耳，而东坡自序乃云是《洞仙歌》令，盖公以此自叙自晦耳。《洞仙歌》腔出近世，五代及国初皆未之有也。（《墨庄漫录》）
田艺蘅云：杜工部“关山同一点”，岑嘉州“严滩一点舟中月”，又《赤骠马歌》“草头一点疾如飞”，又“西看一点是关楼”，朱湾《白鸟翔翠微》诗：“净中云一点。”花蕊夫人云：“冰肌玉骨清无汗，水殿风来暗香满。绣帘一点月窥人，欹枕钗横云鬓乱。起来庭户悄无声，时见疏星渡河汉。屈指西风几时来，不道流年暗中换。”宋张安国词：“洞庭青草，近中秋，更无一点风色。玉界琼田三万顷，著我扁舟一叶。”夫月、云、风也，马也，楼也，皆谓之一点，甚奇。（《留青日札》）
沈际飞云：清越之音，解烦涤苛。（《草堂诗馀正集》）
朱彝尊云：蜀主孟昶夜起避暑摩诃池上，作《玉楼春》云云。按苏子瞻《洞仙歌》本栝此词，未免反有点金之憾。（《词综》）
郑文焯云：坡老改添此词数字，诚觉意象万千，其声亦如空山鸣泉，琴筑并奏。（《手批东坡乐府》）
卜算子
黄州定惠院寓居作[19]
缺月挂疏桐，漏断人初静。谁见幽人独往来，飘渺孤鸿影。　　惊起却回头，有恨无人省。拣尽寒枝不肯栖，寂寞沙洲冷。
【评笺】
王文诰云：壬戌十二月作。（《苏诗总案》）
吴曾云：东坡谪居黄州，作《卜算子》词云云，其托意盖自有在，读者不能解。张右史文潜继贬黄州，访潘邠老，尝得其详，题诗以志之云：“空江月明鱼龙眠，月中孤鸿影翩翩。有人清吟立江边，葛巾藜杖眼窥天。夜冷月堕秋虫泣，鸿影翘沙衣露湿。仙人采诗作步虚，玉皇饮之碧琳腴。”（《能改斋漫录》）
胡仔云：“拣尽寒枝不肯栖”之句，或云鸿雁未尝栖宿树枝，惟在田野苇丛间，此亦语病也。此词本咏夜景，至换头但只说鸿。正如《贺新郎》词：“乳燕飞华屋”，本咏夏景，至换头但只说榴花。盖其文章之妙，语意到处即为之，不可限以绳墨也。（《苕溪渔隐丛话》）
王楙云：东坡《卜算子》词，渔隐谓：“或云鸿雁未尝栖宿树枝，惟在田苇间。‘拣尽寒枝不肯栖’，此语亦病。”仆谓人读书不多，不可妄议前辈词句。观隋李元操《鸣雁行》曰：“夕宿寒枝上，朝飞空井傍。”坡语岂无自耶！（《野客丛书》）
王若虚云：东坡《雁》词云：“拣尽寒枝不肯栖。”以其不栖木，故云尔。盖激诡之致，词人正贵其如此。而或者以为语病，是尚可与言哉！近日张吉甫复以“鸿渐于木”为辩，而怪昔人之寡闻，此益可笑。《易》象之言，不当援引为证也，其实雁何尝栖木哉！（《滹南诗话》）
龙辅《女红馀志》云：惠州温氏女超超，年及筓，不肯字人，闻东坡至，喜曰：“我婿也！”日徘徊窗外，听公吟咏，觉则亟去。东坡知之，乃曰：“吾将呼王郎与子为姻。”及东坡渡海归，超超已卒，葬于沙际。公因作《卜算子》词。有“拣尽寒枝不肯栖”之句，按词为咏雁，当别有寄托，何得以俗情傅会也。（《历代诗馀》引《古今词话》）
《梅墩词话》云：超超既钟情于公，余哀其能具只眼，知公之为举世无双，知公之堪为吾婿，是以不得亲近，宁死不愿居人间世也。即呼王郎为姻，彼且必死，彼知有坡公也。（沈雄《古今词话》引）
黄庭坚云：语意高妙，似非吃烟火食人语。非胸中有数万卷书，笔下无一点尘俗气，孰能至此！（《山谷题跋》）
陈鹄云：“拣尽寒枝不肯栖”，取兴鸟择木之意，所以山谷谓之高妙。又云：赵右史家有顾禧景蕃补注东坡长短句真迹云：“余顷于郑公实处见东坡亲迹书《卜算子》断句云：‘寂寞沙汀冷’，今本作‘枫落吴江冷’，词意全不相属。”（《耆旧续闻》）
王士禛云：坡《孤鸿词》，山谷以为非吃烟火食人句，良然。鲖阳居士云：“缺月，刺明微也。漏断，暗时也。幽人，不得志也。独往来，无助也。惊鸿，贤人不安也。此与《考槃》相似”（案：鲖阳居士语，见《类编草堂诗馀》引《复雅歌词》）云云。村夫子强作解事，令人欲呕。韦苏州《滁州西涧诗》，叠山亦以为小人在朝，贤人在野之象，令韦郎有知，岂不叫屈！仆尝戏谓坡公命宫磨蝎，湖州诗案，生前为王珪、舒亶辈所苦，身后又硬受此差排耶？（《花草蒙拾》）
张惠言云：此词与《考槃》诗极相似。（张惠言《词选》）
谭献云：以《考槃》为比，其言非河汉也。此亦鄙人所谓作者未必然，读者何必不然。（《谭评词辨》）
黄蓼园云：此东坡自写在黄州之寂寞耳，初从人说起，言如孤鸿之冷落；下专就鸿说。语语双关，格奇而语隽，斯为超诣神品。（《蓼园词选》）
谢章铤云：鲖阳居士所释字笺句解，果谁语而谁知之？虽作者未必无此意，而作者亦未必定有此意，可神会而不可言传。断章取义，则是刻舟求剑，则大非矣。（《赌棋山庄词话》）
郑文焯云：此亦有所感触，不必附会温都监女故事，自成馨逸。（《手批东坡乐府》）
青玉案
送伯固归吴中[20]
三年枕上吴中路，遣黄犬[21]、随君去。若到松江呼小渡，莫惊鸳鹭，四桥[22]尽是、老子经行处。　　《辋川图》[23]上看春暮，常记高人右丞句。作个归期天定许，春衫犹是，小蛮[24]针线，曾湿西湖雨。
【评笺】
况周颐云：“曾湿西湖雨”是情语，非艳语。与上三句相连属，遂成奇艳绝艳，令人爱不忍释。坡公天仙化人，此等词犹为非其至者，后学已未易摹仿其万一。（《蕙风词话》）
孝臧案：伯固于己巳年从公杭州，至壬申三年未归，故首句云然。王文诰案：壬申八月，谓以兵部尚书召还。
临江仙
夜饮东坡醒复醉，归来仿佛三更。家童鼻息已雷鸣[25]，敲门都不应，倚杖听江声。　　长恨此身非我有[26]，何时忘却营营[27]。夜阑风静縠纹[28]平，小舟从此逝，江海[29]寄馀生。
【评笺】
王文诰云：壬戌九月，雪堂夜醉归临皋作。（《苏诗总案》）
叶梦得云：子瞻在黄州病赤眼，逾月不愈，或疑有他疾，过客遂传以为死矣。有语范景文于许昌者，景文绝不寘疑，即举袂大恸，召子弟景仁当遣人赒其家。子弟徐言：“此传闻未审得实否？若果其安否得实，吊之未晚。”乃走仆以往，子瞻哗然大笑。故后量移汝州谢表有云：“疾病连年，人皆相传为已死。”未几，复与客饮江上，夜归，江面际天，风露浩然，有当其意，乃作歌词，所谓“夜阑风静縠纹平，小舟从此逝，江海寄馀生”者，与客大歌数过而散。翌日喧传子瞻夜作此词，挂冠服江边，挐舟长啸去矣。郡守徐君猷闻之，惊且惧，以为州失罪人，急命驾往谒，则子瞻鼻鼾如雷犹未兴。然此语卒传至京师，虽裕陵亦闻而疑之。（《避暑录话》）
定风波
三月三日沙湖道中遇雨，雨具先去，同行皆狼狈，余不觉。已而遂晴，故作此。
莫听穿林打叶声，何妨吟啸且徐行。竹杖芒鞋[30]轻胜马，谁怕？一蓑烟雨任平生。　　料峭[31]春风吹酒醒，微冷，山头斜照却相迎。回首向来萧瑟处，归去，也无风雨也无晴。
【评笺】
王文诰云：壬戌相田至沙湖道中遇雨作。（《苏诗总案》）
郑文焯云：此足征是翁坦荡之怀，任天而动。琢句亦瘦逸，能道眼前景，以曲笔直写胸臆，倚声能事尽之矣。（《手批东坡乐府》）
江城子
乙卯正月二十日夜记梦[32]
十年[33]生死两茫茫，不思量，自难忘。千里孤坟[34]，无处话凄凉。纵使相逢应不识，尘满面、鬓如霜。　　夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜、短松冈。
【评笺】
王文诰云：词注谓公悼亡之作，考通义君卒于治平二年乙巳，至是熙宁八年乙卯，正十年也。（《苏诗总案》）
本集《亡妻王氏墓志铭》：“治平二年五月丁亥，赵郡苏轼之妻卒于京师。其明年六月壬子，葬于眉之东北彭山县安镇乡可龙里先君夫人墓之西北。”
贺新郎
乳燕飞华屋，悄无人、槐阴转午，晚凉新浴。手弄生绡白团扇[35]，扇手一时似玉[36]。渐困倚、孤眠清熟，帘外谁来推绣户？枉教人、梦断《瑶台曲》，又却是、风敲竹。　　石榴半吐红巾蹙[37]，待浮花、浪蕊[38]都尽，伴君幽独。秾艳一枝细看取，芳意千重似束。又恐被西风惊绿[39]，若待得君来向此，花前对酒不忍触。共粉泪、两簌簌。
【评笺】
杨湜云：苏子瞻守钱塘，有官妓秀兰，天性黠慧，善于应对。一日，湖中有宴会，群妓毕集，惟秀兰不至，督之良久方来。问其故，对以沐浴倦睡，忽闻叩门甚急，起而问之，乃乐营将催督也。子瞻已恕之，坐中一倅怒其晚至，诘之不已。时榴花盛开，秀兰折一枝藉手告倅，倅愈怒，子瞻因作《贺新凉》令歌以送酒，倅怒顿止。（《苕溪渔隐丛话》引《古今词话》）
陈鹄云：曩见陆辰州，语余以《贺新郎》词用榴花事，乃妾名也，退而书其语，今十年矣，亦未尝深考。近观顾景藩续注，因悟东坡词中用《白团扇》《瑶台曲》，皆侍妾故事。按晋中书令王珉好执白团扇，婢作《白团扇歌》以赠珉。又唐《逸史》许檀暴卒复寤，作诗云：“晓入瑶台露气清，坐中惟见许飞琼。尘心未尽俗缘重，十里下山空月明。”复寝，惊起，改第二句云：“昨日梦到瑶池，飞琼令改之，云：不欲世间知我也。”按《汉武帝内传》所载董双成、飞琼，皆西王母侍儿，东坡用此事，乃知陆辰州得榴花之事于晁氏为不妄也。至《本事词》载榴花事极鄙俚，诚为妄诞。（《耆旧续闻》）
胡仔云：东坡此词，冠绝古今，托意高远，宁为一妓而发耶！“帘外”三句用古诗：“卷帘风动竹，疑是故人来”之意。“石榴半吐”五句，盖初夏之时，千花事退，榴花独芳，因以写幽闺之情也。野哉杨湜之言，真可入笑林矣！（《苕溪渔隐丛话》）
曾季貍云：东坡《贺新郎》在杭州万顷寺作，寺有榴花树，故词中云石榴。又是日有歌者昼寝，故词中云：“渐困倚孤眠清熟。”其真本云“乳燕栖华屋”，今本作“飞”字，非是。（《艇斋诗话》）
吴师道云：东坡《贺新郎》词“乳燕华屋”云云，后段“石榴半吐红巾蹙”以下，皆咏榴。《卜算子》“缺月挂疏桐”云云，“飘渺孤鸿影”以下，皆说鸿，别一格也。（《吴礼部诗话》）
沈际飞云：换头单说榴花。高手作文，语意到处即为之，不当限以绳墨。又云：榴花开，榴花谢，以芳心共粉泪想像，咏物妙境。又云：凡作事或具深衷，或即时事，工与不工，则作手之本色，自莫可掩。《贺新郎》一解，苕溪正之诚然，而为秀兰非为秀兰，不必论也。两家纷然，子瞻在泉，不笑其多事耶？（《草堂诗馀正集》）
黄蓼园云：末四句是花是人，婉曲缠绵，耐人寻味不尽。（《蓼园词选》）
谭献云：颇欲与少陵佳人一篇互证。后半阕别开异境，南宋惟稼轩有之。变而近正。（《谭评词辨》）
* * *
[1] 丙辰：宋神宗熙宁九年。
[2] 子由：苏轼弟名辙，字子由。
[3] 明月几时有：李白诗：“青天有月来几时？我今停杯一问之。”
[4] 玉宇：《云笈七签》：“太微之所馆，天帝之玉宇也。”
[5] 绮户：绣户。
[6] 婵娟：美丽之月光。
[7] 章质夫，名楶，浦城人，仕至枢密院事。《杨花词》云：“燕忙莺懒花残，正堤上柳花飘坠。轻飞点画青林，谁道全无才思。闲趁游丝，静临深院，日长门闭。傍珠帘散漫，垂垂欲下，依前被风扶起。　　兰帐玉人睡觉，怪春衣雪沾琼缀。绣床渐满，香毬无数，才圆却碎。时见蜂儿，仰黏轻粉，鱼吞池水。望章台路杳，金鞍游荡，有盈盈泪。”
[8] 从教坠：任杨花坠落。
[9] 有思：即有情。思，读去声。韩愈诗：“杨花榆荚无情思，惟解漫天作雪飞。”
[10] 缀：连接。
[11] 萍碎：旧注：“杨花落水为浮萍，验之信然。”
[12] 白居易《燕子楼诗序》云：徐州故尚书有爱妓曰盼盼，善歌舞，雅多风态，尚书既没，彭城有旧第，第中有小楼名燕子，盼盼念旧爱而不嫁，居是楼十馀年。
[13] （dǎn胆）：击鼓声。
[14] 铿（kēnɡ坑）：金石声，此指叶声。韩愈诗：“空阶一片下，铮若摧琅玕。”
[15] 黄楼：在铜山县东门，苏轼守徐州时建。
[16] 金波：月光。《汉书·礼乐志·郊祀歌》：“月穆穆以金波。”
[17] 玉绳：星名，《文选·西京赋》：“正睹瑶光与玉绳。”李善注以为玉衡北两星为玉绳。
[18] 不道：不觉。
[19] 定惠院：在黄冈县东南。
[20] 伯固：苏坚，字伯固，苏轼与讲宗盟。此时苏坚从苏轼于杭州三年未归。
[21] 黄犬：晋陆机有犬名黄耳，机在洛时，曾系书其颈，致松江家中，并得报还洛。事见《晋书·陆机传》。
[22] 四桥：姑苏有四桥。
[23] 《辋川图》：唐王维官尚书右丞，有别墅在辋川，维于蓝田清凉寺壁上尝画《辋川图》。
[24] 小蛮：唐白居易有姬樊素善歌，妓小蛮善舞，有诗云：“樱桃樊素口，杨柳小蛮腰。”
[25] 鼻息雷鸣：唐衡山道士轩辕弥明与进士刘师服等联句毕，倚墙而睡，鼻息如雷鸣。见韩愈《石鼎联句序》。
[26] 此身非我有：舜问丞吾身孰有，丞谓是天地之委形。见《庄子》。
[27] 营营：纷乱意。
[28] 縠纹：见前宋祁《木兰花》注。
[29] 江海：高适诗：“江海一扁舟。”
[30] 芒鞋：草鞋。
[31] 料峭：风寒貌。
[32] 乙卯：宋神宗熙宁八年。
[33] 十年：苏轼妻王氏卒于宋英宗治平二年五月，到熙宁八年，正十年。
[34] 千里孤坟：王氏葬于四川彭山县安镇乡可龙里。
[35] 白团扇：晋中书令王珉与嫂婢有情，珉好执白团扇，婢作《白团扇歌》赠珉。
[36] 扇手似玉：晋王衍每执玉柄麈尾玄谈，与手同色。
[37] 红巾蹙：白居易《石榴诗》：“山榴花似结红巾。”
[38] 浮花浪蕊：韩愈诗：“浮花浪蕊镇长有。”傅幹注：“石榴繁盛时，百花零落尽矣。”
[39] 西风惊绿：皮日休《石榴诗》：“石榴香老愁寒霜。”
秦观
观，字少游，一字太虚，号淮海居士，高邮人。举进士。元祐初，苏轼以贤良方正荐除秘书省正字、兼国史院编修官。绍圣初，坐党籍削秩，监处州酒税，徙郴州，编管横州，又徙雷州；放还，至藤州卒。有《淮海词》一卷，见《六十家词》刊本。又《淮海居士长短句》三卷，有《四部丛刊》本及《彊村丛书》本。又有王敬之刊本、北平图书馆影印宋本、叶遐庵影宋校本。
蔡伯世云：子瞻辞胜乎情，耆卿情胜乎词；辞情相称者，惟少游一人而已。（沈雄《古今词话》引）
胡仔云：少游词虽婉美，然格力失之弱。（《苕溪渔隐丛话》）
李清照云：秦词专主情致，而少故实，譬如贫家美女，虽极妍丽丰逸，而终乏富贵态。（《苕溪渔隐丛话》引）
苏籀云：秦校理词，落尽畦畛，天心月胁，逸格超绝，妙中之妙；议者谓前无伦而后无继。（《词林纪事》引）
张炎云：秦少游词体制淡雅，气骨不衰，清丽中不断意脉，咀嚼无滓，久而知味。（《词源》）
释觉范云：少游小词奇丽，咏歌之，想见神情在绛阙道山之间。（《冷斋夜话》）
张云：少游多婉约，子瞻多豪放，当以婉约为主。（张刻《淮海集》）
贺裳云：少游能为曼声以合律，写景极凄惋动人，然形容处殊无刻肌入骨之言，去韦庄、欧阳炯诸家，尚隔一尘。（《皱水轩词筌》）
彭孙遹云：词家每以秦七、黄九并称，其实黄不及秦甚远，犹高之视史，刘之视辛，虽齐名一时，而优劣自不可掩。（《金粟词话》）
楼敬思云：淮海词风骨自高，如红梅作花，能以韵胜；觉清真亦无此气味也。（《词林纪事》引）
《四库全书提要》云：观诗格不及苏、黄，而词则情韵兼胜，在苏、黄之上；流传虽少，要为倚声家一作手。（《淮海词》提要）
晋卿曰：少游正以平易近人，故用力者终不能到。（《介存斋论词杂著》引）
良卿曰：少游词如花含苞，故不甚见其力量，其实后来作手，无不胚胎于此。（《介存斋论词杂著》引）
周济云：少游最和婉醇正，稍逊清真者，辣耳！又云：少游意在含蓄，如花初胎，故少重笔。（《宋四家词选序论》）
刘熙载云：少游词有小晏之妍，其幽趣则过之。又云：秦少游词得《花间》《尊前》遗韵，却能自得清新。（《艺概》）
冯煦云：少游以绝尘之才，早与胜流，不可一世；而一谪南荒，遽丧灵宝。故所为词寄慨身世，闲雅有情思，酒边花下，一往而深；而怨悱不乱，悄乎得《小雅》之遗，后主而后，一人而已。昔张天如论相如之赋云：“他人之赋，赋才也；长卿，赋心也。”予于少游之词亦云：他人之词，词才也；少游，词心也。得之于内，不可以传，虽子瞻之明隽，耆卿之幽秀，犹若有瞠乎后者，况其下耶！（《宋六十一家词选例言》）
况周颐云：有宋熙丰间，词学称极盛，苏长公提倡风雅，为一代斗山。黄山谷、秦少游、晁无咎，皆长公之客也。山谷、无咎皆工倚声，体格于长公为近；惟少游自辟蹊径，卓然名家，盖其天分高，故能抽秘骋妍于寻常濡染之外，而其所以契合长公者独深。张文潜赠李德载诗有云：“秦文倩丽舒桃李”，所谓文，固指一切文字而言；若以其词论，直是初日芙蓉，晓风杨柳，倩丽之桃李，犹当之有愧色焉。王晦叔《碧鸡漫志》云：黄晁二家词皆学坡公，寻其七八；而于少游，独称其俊逸精妙，与张子野并论，不言其学坡公，可谓知少游者矣。（《蕙风词话》）
陈廷焯云：秦少游自是作手，近开美成，导其先路；远祖温、韦，取其神、不袭其貌。词至是乃一变焉，然变而不失其正，遂令议者不病其变，而转觉有不得不变者。（《白雨斋词话》）
望海潮
梅英疏淡，冰澌溶洩，东风暗换年华。金谷俊游，铜驼[1]巷陌，新晴细履平沙。长记误随车，正絮翻蝶舞，芳思交加。柳下桃蹊[2]，乱分春色到人家。　　西园[3]夜饮鸣笳，有华灯碍月，飞盖妨花。兰苑[4]未空，行人渐老，重来是事堪嗟。烟暝酒旗斜。但倚楼极目，时见栖鸦。无奈归心，暗随流水到天涯。
【评笺】
周济云：两两相形，以整见劲，以两到字作眼，点出换字精神。（《宋四家词选》）
谭献云：“长记误随车”句，顿宕。“柳下桃溪”二句，旋断仍连。后半阕若陈、隋小赋缩本，填词家不以唐人为止境也。（《谭评词辨》）
陈廷焯云：少游词最深厚、最沉着。如“柳下桃溪，乱分春色到人家。”思路幽绝，其妙令人不能思议。（《白雨斋词话》）
八六子
倚危亭、恨如芳草[5]，萋萋刬尽还生。念柳外青骢别后，水边红袂分时，怆然暗惊。　　无端天与娉婷[6]，夜月一帘幽梦，春风十里柔情。怎奈向[7]、欢娱渐随流水，素弦声断，翠绡香减。那堪片片飞花弄晚，濛濛残雨笼晴。正销凝[8]，黄鹂又啼数声[9]。
【评笺】
洪迈云：秦少游《八六子》词云：“片片飞花弄晚，濛濛残雨笼晴；正销凝，黄鹂又啼数声。”语句清峭，为名流推激。予家旧有建本《兰畹曲集》，载杜牧之一词，但记其末句云：“正销魂，梧桐又移翠阴。”秦公盖效之，似差不及也。（《容斋四笔》）
张炎云：离情当如此作，全在情景交炼，得言外意。（《词源》）
陈霆云：少游《八六子》尾阕云：“正销凝，黄鹂又啼数声。”唐杜牧之一词，其末云：“正销魂，梧桐又移翠阴。”秦词全用杜格，然秦首句云：“倚危亭恨如芳草，萋萋刬尽还生。”二语妙甚，故非杜可及也。（《渚山堂词话》）
沈际飞云：恨如刬草还生，愁如春絮相接；言愁、愁不可断；言恨、恨不可已。又云：长短句偏入四六，《何满子》之外，复见此。（《草堂诗馀正集》）
先著云：周美成词：“愁如春后絮来相接。”与“恨如芳草，刬尽还生”，可谓极善形容。（《词洁》）
周济云：起处神来之笔。（《宋四家词选》）
黄蓼园云：寄托耶？怀人耶？词旨缠绵，音调凄婉如此。（《蓼园词选》）
满庭芳
山抹微云，天黏衰草，画角[10]声断谯门[11]。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦万点，流水绕孤村。　　消魂，当此际，香囊[12]暗解，罗带轻分。漫赢得青楼，薄幸名存[13]。此去何时见也？襟袖上、空惹啼痕。伤情处，高城望断，灯火已黄昏。
【评笺】
曾季貍云：少游词“高城望断，灯火已黄昏。”用欧阳詹诗云：“高城已不见，况复城中人？”（《艇斋诗话》）
《艺苑雌黄》云：程公辟守会稽，少游客焉，馆之蓬莱阁；一日，席上有所悦，自尔眷眷不能忘情，因赋长短句。所谓“多少蓬莱旧事，空回首、烟霭纷纷”也。极为东坡所称道，取其首句，呼之为“山抹微云”。中间有“寒鸦数点，流水绕孤村”之句，人皆以为少游自造此语，殊不知亦有所本。予在临安，见平江梅知录隋炀帝诗云：“寒鸦千万点，流水绕孤村。”少游用此语也。（《苕溪渔隐丛话》引）
蔡绦云：“范仲温字元实，尝预贵人家会；有侍儿喜歌秦少游长短句，坐中累不顾及。酒酣欢洽，侍儿始问此郎何人？仲温遽起，叉手而对曰：“某乃山抹微云女婿也。”闻者为之绝倒。（《铁围山丛谈》）
叶梦得云：秦少游亦善为乐府，语工而入律，知乐者谓之作家歌，元丰间盛行于淮、楚。“寒鸦万点，流水绕孤村。”本隋炀帝诗也，少游取以为《满庭芳》辞，而首言：“山抹微云，天黏衰草。”尤为当时所传。苏子瞻于四学士中，最善少游，故他文未尝不极口称赏，岂特乐府？然犹以气格为病，故尝戏云：“山抹微云秦学士，露花倒影柳屯田。”“露花倒影”，柳永《破阵子》语也。（《避暑录话》）
黄昇云：秦少游自会稽入京，见东坡，坡曰：“久别当作文甚胜，都下盛唱公‘山抹微云’之词。”秦逊谢。坡遽云：“不意别后，公却学柳七作词。”秦答曰：“某虽无识，亦不至是，先生之言，无乃过乎！”坡云：“‘销魂当此际。’非柳词句法乎？”秦惭服，然已流传，不复可改矣。（《花庵词选》）
吴曾云：杭之西湖有一倅，闲唱少游《满庭芳》，偶然误举一韵云：“画角声断斜阳。”妓琴操在侧云：“‘山抹微云，天连衰草，画角声断谯门。’非‘斜阳’也。”倅因戏之曰：“尔可改韵否？”琴即改作阳字韵云：“山抹微云，天连衰草，画角声断斜阳。暂停征辔，聊共饮离觞。多少蓬莱旧侣，空回首、烟霭茫茫。孤村里，寒鸦万点，流水绕空墙。　　魂伤，当此际，轻分罗带，暗解香囊。谩赢得秦楼薄幸名狂。此去何时见也？襟袖上空有馀香。伤情处，高城望断，灯火已昏黄。”（《能改斋漫录》）
晁补之云：少游如《寒景》词云：“斜阳外，寒鸦数点，流水绕孤村。”虽不识字人，亦知是天生好言语。苕溪渔隐曰：“其褒之如此，盖不曾见炀帝诗耳。”（《苕溪渔隐丛话》引评《复斋漫录》）
钮琇云：少游词“山抹微云，天黏衰草”，其用意在“抹”字、“黏”字；况庾阐赋：“浪势黏天。”张祜诗：“草色黏天恨。”俱有来历；俗以“黏”作“连”，益信其谬。（《词林纪事》引）
王世贞云：“寒鸦千万点，流水绕孤村。”隋炀帝诗也。“寒鸦数点，流水绕孤村。”少游词也。语虽蹈袭，然入词尤是当家。（《艺苑卮言》）
沈际飞云：“黏”字工、且有出处，赵文鼎“玉关芳草黏天碧”，刘叔安“暮烟细草黏天远”，叶梦得“浪黏天葡桃涨绿”，皆用之。又云：人之情，至少游而极，结句“已”字，情波几叠。（《草堂诗馀正集》）
周济云：将身世之感，打并入艳情，又是一法。（《宋四家词选》）
谭献云：淮海在北宋，如唐之刘文房。下阕不假雕琢，水到渠成，非平钝所能藉口。（《谭评词辨》）
满庭芳
晓色云开，春随人意，骤雨才过还晴。古台芳榭，飞燕蹴红英。舞困榆钱[14]自落，秋千外、绿水桥平。东风里，朱门映柳，低按小秦筝。　　多情，行乐处，珠钿翠盖，玉辔红缨。渐酒空金榼[15]，花困蓬瀛[16]。豆蔻[17]梢头旧恨，十年梦、屈指堪惊。凭阑久，疏烟淡日，寂寞下芜城[18]。
【评笺】
宋本《淮海集词》注云：此词正少游所作，人传王观撰，非也。
许昂霄云：“晓色云开”三句，天气；“古台芳榭”四句，景物；“东风里”三句，渐说到人事；“珠钿翠盖”二句，会合；“渐酒空”四句，离别；“疏烟淡日”二句，与起处反照作收。（《词综偶评》）
黄蓼园云：“雨过还晴”，承恩未久也。“燕蹴红英”，小人谗构也。“榆钱”，自喻也。“绿水桥平”，随所适也。“朱门秦筝”，彼得意者自得意也。前段叙事，后段则事后追忆之词。“行乐”三句，追从前也。“酒空”二句，言被谪也。“豆蔻”三句，言为日已久也。“凭阑”二句结。通首黯然自伤也，章法极绵密。（《蓼园词选》）
陈廷焯云：少游《满庭芳》诸阕，大半被放后作，恋恋故国，不胜热中；其用心不逮东坡之忠厚，而寄情之远，措语之工，则各有千古。（《白雨斋词话》）
减字木兰花
天涯旧恨，独自凄凉人不问。欲见回肠，断尽金炉小篆香[19]。　　黛蛾[20]长敛，任是春风吹不展。困倚危楼，过尽飞鸿字字愁。
浣溪沙
漠漠轻寒上小楼，晓阴无赖似穷秋，淡烟流水画屏幽。　　自在飞花轻似梦，无边丝雨细如愁，宝帘闲挂小银钩。
【评笺】
卓人月云：自在二语，夺南唐席。（《词统》）
梁启超云：奇语。（《艺蘅馆词选》）
阮郎归
湘天风雨破寒初，深沉庭院虚。丽谯[21]吹罢小单于[22]，迢迢清夜徂[23]。　　乡梦断，旅魂孤，峥嵘[24]岁又除。衡阳犹有雁传书，郴阳[25]和雁无。
* * *
[1] 铜驼金谷：金谷，洛阳园名；铜驼，洛阳街名。骆宾王诗：“金谷园中花几色，铜驼路上柳千条。”
[2] 桃蹊：有桃树的路，《史记·李广传》引谚语：“桃李不言，下自成蹊。”
[3] 西园：曹植诗：“清夜游西园，飞盖相追随。”
[4] 兰苑：美丽的花园，此处即指金谷园。
[5] 恨如芳草：李煜词：“离恨恰如芳草，渐行渐远还生。”
[6] 娉婷：美貌，即以指美人。杜甫诗：“不惜嫁婢婷。”
[7] 怎奈向：宋人方言，向即向来意，向字语尾，后人误改作怎奈何。
[8] 销凝：含闷。
[9] 黄鹂又啼数声：杜牧《八六子》末句：“正销魂，梧桐又移翠阴。”秦观摹仿杜词，见洪迈《容斋四笔》。
[10] 画角：见前张先《青门引》注。
[11] 谯门：高楼上之门，可以眺望远方，今各城市中有鼓楼，正与谯门同。
[12] 香囊：繁钦诗：“何以致叩叩，香囊系肘后。”
[13] 薄幸名存：杜牧诗：“十年一觉扬州梦，赢得青楼薄幸名。”
[14] 榆钱：榆荚成串如钱，因称榆钱。
[15] 榼（kē科）：读入声，酒器。
[16] 蓬、瀛：蓬莱、瀛州，皆仙山。
[17] 豆蔻：杜牧诗：“娉娉袅袅十三馀，豆蔻梢头二月初。春风十里扬州路，卷上珠帘总不如。”杨慎《丹铅总录》云：“牧之诗咏娼女，言美而少，如豆蔻花之未开。”
[18] 芜城：指扬州城。南朝宋竟陵王乱后，城邑荒芜，鲍照作《芜城赋》凭吊。
[19] 篆香：将香做成篆文，准十二辰，凡一百刻，可燃一昼夜。见《香谱》。
[20] 黛蛾：指眉，汉宫人扫青黛蛾眉。见《事文类聚》。
[21] 丽谯：美丽的楼门。
[22] 小单（chán缠）于：唐曲有“小单于”。
[23] 徂：过去。
[24] 峥嵘：凛冽意，杜甫诗：“峥嵘岁又除。”
[25] 郴（chēn嗔）阳：郴阳在今湖南郴州市，在衡阳南。

[book_title]宋词三百首笺注 三
晁元礼
元礼一作端礼，字次膺，其先澶州清丰人，徙家彭门。熙宁六年进士，两为县令，忤上官坐废。晚以承事郎为大晟府协律。有《闲斋琴趣》六卷。
绿头鸭
晚云收，淡天一片琉璃。烂银盘[1]、来从海底，皓色千里澄辉。莹无尘、素娥淡伫，静可数、丹桂参差。玉露初零，金风未凛，一年无似此佳时。露坐久、疏萤时度，乌鹊[2]正南飞。瑶台冷，阑干凭暖，欲下迟迟。　　念佳人、音尘别后，对此应解相思。最关情、漏声正永，暗断肠、花阴偷移。料得来宵，清光未减，阴晴天气又争知。共凝恋、如今别后，还是隔年期。人强健，清尊素影，长愿相随。
* * *
[1] 烂银盘：卢仝诗：“烂银盘从海底出。”
[2] 乌鹊：曹操诗：“月明星稀，乌鹊南飞。”
赵令畤
令畤，字德麟，太祖次子燕王德昭元孙。元祐中签书颍州公事，坐与苏轼交通，罚金，入党籍。绍兴初，袭封安定郡王同知行在大宗正事。薨，赠开府仪同三司。有《聊复集》。近赵万里辑得一卷。
先著云：赵令畤，贺方回之亚；毛泽民亦三影郎中之次也。清超绝俗，词中固自难。（《词洁》）
蝶恋花
欲减罗衣寒未去，不卷珠帘，人在深深处。红杏枝头花几许？啼痕止恨清明雨。　　尽日沉烟香[1]一缕，宿酒醒迟，恼破春情绪。飞燕又将归信误，小屏风上西江路。
【评笺】
李攀龙云：托杏写兴，托燕传情，怀春几许衷肠。（《草堂诗馀隽》）
沈际飞云：开口澹冶松秀。又云：末路情景，若近若远，低徊不能去。（《草堂诗馀正集》）
蝶恋花
卷絮风头寒欲尽，坠粉飘香，日日红成阵。新酒又添残酒困，今春不减前春恨。　　蝶去莺飞无处问，隔水高楼，望断双鱼[2]信。恼乱横波秋一寸[3]，斜阳只与黄昏近。
【评笺】
李攀龙云：妙在写情语，语不在多，而情更无穷。（《草堂诗馀隽》）
沈际飞云：恨春日又恨黄昏，黄昏滋味更觉难尝耳。又云：斜阳在目，各有其境，不必相同。一云“却照深深院”，一云“只送平波远”，一云“只与黄昏近”，句句沁人毛孔皆透。（《草堂诗馀正集》）
沈雄云：山谷谓好词惟取陡健圆转。屯田意过久许，笔犹未休。待制滔滔漭漭，不能尽变。如赵德麟云：“新酒又添残酒困，今春不减前春恨。”陆放翁云：“只有梦魂能再遇，堪嗟梦不由人做。”又黄山谷云：“春未透，花枝瘦，正是愁时候。”梁贡父云：“一醉留春，留春不住，醉里春归。”此则陡健圆转之榜样也。（沈雄《古今词话》）
案以上二首又入小山词。
清平乐
春风依旧，著意隋堤柳[4]。搓得鹅儿黄[5]欲就，天气清明时候。　　去年紫陌青门[6]，今宵雨魄云魂[7]。断送一生憔悴，只消几个黄昏？
【评笺】
卓人月云：韦庄云：“春雨足，染就一溪新绿。”合作可作一联：“新雨染成溪水绿，旧风搓得柳条黄。”（《词统》）
李攀龙云：对景伤春，至“断送一生”语，最为悲切。（《草堂诗馀隽》）
王世贞云：“断送一生憔悴，能消几个黄昏。”此恒语之有情者也。（《艺苑卮言》）
案此首一作刘弇词。
* * *
[1] 沉烟香：沉香植物名，瑞香科，木材可作熏香料。又名沉水香。
[2] 双鱼：代表书简。古诗：“客从远方来，遗我双鲤鱼，呼儿烹鲤鱼，中有尺素书。”
[3] 秋一寸：谓目。
[4] 隋堤柳：隋炀帝开通济渠，沿渠筑堤，沿堤植柳。
[5] 鹅儿黄：指柳条似鹅黄。
[6] 紫陌青门：指游冶之处。
[7] 雨魄云魂：人去似雨收云散。
晁补之
补之，字无咎，钜野人。年十七，从父端友宰杭州之新城，著《钱塘七述》，受知苏轼。举进士，试开封及礼部别院，皆第一。元祐中，为著作郎。绍圣末，谪监信州酒税，起知泗州，入党籍。有《琴趣外篇》六卷，见汲古阁刊本，又见双照楼景宋、元、明本词本。
陈振孙云：无咎尝云：“今代词手，惟秦七、黄九。”然两公之词，亦自有不同。若无咎佳者，固未多逊也。（《直斋书录解题》）
毛晋云：无咎虽游戏小词，不作绮艳语。（《琴趣外篇跋》）
冯煦云：晁无咎为苏门四士之一，所为诗馀，无子瞻之高华，而沉咽则过之。（《六十一家词选例言》）
刘熙载云：无咎词堂庑颇大，人知辛稼轩《摸鱼儿》“更能消几番风雨”一阕，为后来名家所竞效，其实辛词即无咎《摸鱼儿》“买陂塘旋栽杨柳”之波澜也。（《艺概》）
水龙吟
次韵林圣予《惜春》
问春何苦匆匆，带风伴雨如驰骤。幽葩细萼，小园低槛，壅培未就。吹尽繁红，占春长久，不如垂柳。算春长不老，人愁春老，愁只是、人间有。　　春恨十常八九，忍轻孤、芳醪[1]经口。那知自是、桃花结子，不因春瘦。世上功名，老来风味，春归时候。最多情犹有，尊前青眼[2]，相逢依旧。
忆少年
别历下[3]
无穷官柳，无情画舸，无根行客。南山尚相送，只高城人隔。　　罨画[4]园林溪绀[5]碧，算重来、尽成陈迹。刘郎[6]鬓如此，况桃花颜色。
【评笺】
沈雄云：结句如《水龙吟》之“作霜天晓”“系斜阳缆”亦是一法，如《忆少年》之“况桃花颜色”，《好事近》之“放真珠帘隔”，紧要处，前结如奔马收缰，须勒得住，又似住而未住；后结如泉流归海，要收得尽，又似尽而不尽者。（沈雄《古今词话》）
卓人月云：谢逸《柳梢青》“无限离情，无穷江水”类此。（《词统》）
先著云：“花无人戴，酒无人劝，醉也无人管。”与此词起处同一警绝。唐以后特地有词，正以有如许妙语，诗家收拾不尽耳。（《词洁》）
洞仙歌
泗州中秋作
青烟幂[7]处，碧海飞金镜。永夜闲阶卧桂影。露凉时，零乱多少寒螀[8]，神京远，惟有蓝桥[9]路近。　　水晶帘不下，云母屏[10]开，冷浸佳人淡脂粉。待都将许多明，付与金尊，投晓共流霞[11]倾尽。更携取胡床上南楼[12]，看玉做人间，素秋千顷。
【评笺】
胡仔云：凡作诗词，要当如常山之蛇，救首救尾，不可偏也。如晁无咎作“中秋”《洞仙歌》，其首云：“青烟幂处”三句，固已佳矣；其后阕“待都将”至末，若此可谓善救首尾者矣。（《苕溪渔隐丛话》）
毛晋云：无咎，大观四年卒于泗州官舍，自画山水留春堂大屏，上题云：“胸中正可吞云梦，盏底何妨对圣贤；有意清秋入衡霍，为君无尽写江天。”又咏《洞仙歌》一阕，遂绝笔。（《琴趣外编跋》）
李攀龙云：此词前后照应，如织锦然，真天孙手也。（《草堂诗馀隽》）
黄蓼园云：前段从无月看到有月，后段从有月看到月满，层次井井，而词致奇杰。各段俱有新警语，自觉冰魂玉魄，气象万千，兴乃不浅。（《蓼园词选》）
* * *
[1] 醪（láo劳）：酒。
[2] 青眼：喜悦时正目而视，眼多青处。晋阮籍能为青白眼。
[3] 历下：山东历城县。
[4] 罨（yǎn眼）画：画家谓杂彩色之画为罨画。
[5] 绀（ɡàn干）：红青色。
[6] 刘郎：刘禹锡诗：“玄都观里桃千树，尽是刘郎去后栽。”
[7] 幂（mì密）：读入声，遮盖。
[8] 寒螀（jiānɡ江）：寒虫。
[9] 蓝桥：在陕西省蓝田县东南，唐裴航遇云英处。
[10] 云母屏：云母为花岗岩，晶体透明，可以作屏。
[11] 流霞：仙酒名，见《抱朴子》。
[12] 南楼：见前王安石《千秋岁引》注。
晁冲之
冲之，字叔用，一字用道，钜野人。第进士，坐党籍，废居具茨山下。近赵万里辑有《晁叔用词》一卷。
陈鹄云：晁冲之，政和间作《汉宫春·咏梅》献蔡攸，攸进其父京曰：“今日于乐府中得一人。”因以大晟府丞用之。（《耆旧续闻》）
临江仙
忆昔西池池上饮，年年多少欢娱。别来不寄一行书，寻常相见了，犹道不如初。　　安稳锦衾今夜梦，月明好渡江湖。相思休问定何如？情知春去后，管得落花无。
【评笺】
许昂霄云：淡语有深致，咀之无穷。（《词综偶评》）
舒亶
亶，字信道，明州慈溪人。治平二年进士，试礼部第一。神宗朝，为御史中丞。徽宗朝，累除龙图阁待制。近赵万里辑有《舒学士词》一卷。
虞美人
芙蓉落尽天涵水，日暮沧波起。背飞双燕贴云寒，独向小楼东畔倚阑看。　　浮生只合尊前老，雪满长安道。故人早晚上高台，寄我江南春色一枝梅。
朱服
服，字行中，乌程人。熙宁六年进士。哲宗朝，历中书舍人、礼部侍郎。徽宗朝，加集贤殿修撰。知广州，黜知袁州，再贬蕲州。
渔家傲
小雨纤纤风细细，万家杨柳青烟里。恋树湿花飞不起，愁无际，和春付与东流水。　　九十光阴能有几？金龟[1]解尽留无计。寄语东阳[2]沽酒市，拚一醉，而今乐事他年泪。
【评笺】
方勺云：朱行中自右史出典数郡，是时年尚少，风采才藻皆秀整。守东阳日，尝作《渔家傲·春词》云云。予以门下士，每或从公。公往往乘醉大言：“你曾见我‘而今乐事他年泪’否？”盖公自谓好句，故夸之也。予尝心恶之而不敢言。行中后历中书舍人，帅番禺，遂得罪，安置兴国军以死。流落之兆，已见于此词。（《泊宅篇》）
《乌程旧志》云：朱行中坐与苏轼游，贬海州，至东郡，作《渔家傲》词。读其词，想见其人不愧为苏轼党也。
况周颐云：白石词：“少年情事老来悲。”宋朱服句：“而今乐事他年泪。”二语合参，可悟一意化两之法。宋周端臣《木兰花慢》云：“料今朝别后，他时应梦今朝。”与“而今”句同意。（《蕙风词话》）
* * *
[1] 金龟：唐三品以上官佩金龟。
[2] 东阳：今浙江金华县。
毛滂
滂，字泽民，衢州人。为杭州法曹，受知东坡，后乃出京、抃之门。尝知武康县。政和中，守嘉禾。有《东堂词》，见《六十家词》刊本及《彊村丛书》刊本。
蔡绦云：昔我先人鲁公遭逢圣主，立政建事，以致康泰，每
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:33:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>