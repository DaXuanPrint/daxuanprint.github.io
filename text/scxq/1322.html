<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="辛弃疾词集卷一,辛弃疾词集卷二,辛弃疾词集卷三,辛弃疾词集卷四,辛弃疾词集卷五,辛弃疾词集补遗,辛弃疾词集全文在线阅读,辛弃疾词集全文在线下载,大玄古籍书库">
<meta name="description" content="宋代词集，作者辛弃疾。五卷，补遗一卷，该书收录了辛弃疾的《汉宫春》、《满江红》、《水调歌头》等词。在唐宋词史上，辛弃疾历来以豪放著称。而“豪放”既体现为由题材、意境、情感等有机结合所呈现的创作风格，又体现为一种放笔快意、摆脱束缚的创作个性。。辛弃疾在词体写作上如此全方位、大尺度的出位与突破，无怪乎时人评曰：“东坡为词诗，稼轩为词论。”苏轼“以诗为词”，辛弃疾“以文为词”，为通行既久、已成习套的词体开出新境，使词的创作摆脱羁绊，进入自由的境界，从而带来了宋词繁荣发达、多姿多态的昌盛局面。_辛弃疾词集_全文在线阅读_辛弃疾词集_全文在线下载_大玄古籍书库">
<title>辛弃疾词集_辛弃疾_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">辛弃疾词集</span> <br/>
          作者： <span class="inputVal" id="bkauthor">辛弃疾</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]162379</span> <br/>
          说明： <span class="inputVal" id="bkdec">宋代词集，作者辛弃疾。五卷，补遗一卷，该书收录了辛弃疾的《汉宫春》、《满江红》、《水调歌头》等词。在唐宋词史上，辛弃疾历来以豪放著称。而“豪放”既体现为由题材、意境、情感等有机结合所呈现的创作风格，又体现为一种放笔快意、摆脱束缚的创作个性。 辛弃疾在词体写作上如此全方位、大尺度的出位与突破，无怪乎时人评曰：“东坡为词诗，稼轩为词论。”苏轼“以诗为词”，辛弃疾“以文为词”，为通行既久、已成习套的词体开出新境，使词的创作摆脱羁绊，进入自由的境界，从而带来了宋词繁荣发达、多姿多态的昌盛局面。</span> <br/>
          封面： <span class="inputVal" id="bkimg">Z_21053.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]辛弃疾词集
[book_author]辛弃疾
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]162379
[book_dec]宋代词集，作者辛弃疾。五卷，补遗一卷，该书收录了辛弃疾的《汉宫春》、《满江红》、《水调歌头》等词。在唐宋词史上，辛弃疾历来以豪放著称。而“豪放”既体现为由题材、意境、情感等有机结合所呈现的创作风格，又体现为一种放笔快意、摆脱束缚的创作个性。 辛弃疾在词体写作上如此全方位、大尺度的出位与突破，无怪乎时人评曰：“东坡为词诗，稼轩为词论。”苏轼“以诗为词”，辛弃疾“以文为词”，为通行既久、已成习套的词体开出新境，使词的创作摆脱羁绊，进入自由的境界，从而带来了宋词繁荣发达、多姿多态的昌盛局面。
[book_img]Z_21053.jpg


[book_title]辛弃疾词集卷一
汉宫春　立春日
春已归来，看美人头上，袅袅春幡。无端风雨，未肯收尽馀寒。年时燕子，料今宵梦到西园。浑未办黄柑荐酒，更传青韭堆盘？
却笑东风从此，便熏梅染柳，更没些闲。闲时又来镜里，转变朱颜。清愁不断，问何人会解连环。生怕见花开花落，朝来塞雁先还。
◎立春之日，士大夫之家，剪裁为小旙，或悬于家人之头，或缀于花枝之下。（《岁时风土记》）
◎辛盘得青韭，腊酒是黄柑。（宋苏轼《立春日小集呈李端叔》）
◎玄霜绛雪何足云，熏梅染柳将赠君。（唐李贺《瑶华乐》）
◎秦昭王尝遣使者遗君王后玉连环，曰：“齐多智，而解此环不？”君王后以示群臣，群臣不知解，君王后引锥椎破之，谢秦使曰：“谨以解矣。”（《战国策·齐策六》）
◆词题曰“立春”，无甚本事，然可谓极回荡之致。（梁启勋《词学》）
◆上阕铺叙“立春”而已。转头处向东风调笑，已属妙语。更云人盼春来，我愁春至，因其暗换韶光，老却多少朱颜翠鬓，语尤隽妙。然则岁岁之花开花落，春固徒忙，人亦徒增惆怅耳。（俞陛云《唐五代两宋词选释》）
满江红　暮春
家住江南，又过了清明寒食。花径里一番风雨，一番狼籍。红粉暗随流水去，园林渐觉清阴密。算年年落尽刺桐花，寒无力。
庭院静，空相忆。无说处，闲愁极。怕流莺乳燕，得知消息。尺素如今何处也？彩云依旧无踪迹。谩教人羞去上层楼，平芜碧。
◎客从远方来，遗我双鲤鱼。呼童烹鲤鱼，中有尺素书。（古乐府《饮马长城窟行》）
水调歌头　寿赵漕介庵
千里渥洼种，名动帝王家。金銮当日奏草，落笔万龙蛇。带得无边春下，等待江山都老，教看鬓方鸦。莫管钱流地，且拟醉黄花。
唤双成，歌弄玉，舞绿华。一觞为饮千岁，江海吸流霞。闻道清都帝所，要挽银河仙浪，西北洗胡沙。回首日边去，云里认飞车。
◎元鼎四年六月，得宝鼎后土祠旁，秋，马生渥洼水中，作《宝鼎·天马之歌》。（《汉书·武帝纪》）
◎诸道巡院皆募驶足，置驿相望。四方货殖低仰，及它利害，虽甚远，不数日即知。是能权万货重轻，使天下无甚贵贱而物常平，自言如见钱流地上。（《新唐书·刘晏传》）
◎王母命侍女董双成吹云和之笙。（《汉武内传》）
◎萧史者，秦穆公时人，善吹箫。穆公女弄玉好之，公妻焉。弄玉日就萧史学箫作凤鸣，感凤来止，一旦夫妻同随凤飞去。（《列仙传》）
◎萼绿华者，自云是南山人，女子，年可二十上下，青衣，颜色绝整。以升平三年十一月十日夜降羊权家，授权尸解药，并诗一篇，火浣布手巾一方，金玉条脱各一枚。（《真诰·运象》）
◎河东项曼斯好道学仙，委家亡去，三年而返。曰：“去时有数仙人，将我上天，离月数里而止。居月之旁，其寒凄怆。口饥欲食，辄饮我流霞一杯。每饮一杯，数月不饥。”（《论衡·道虚》）
◎清都紫微，钧天广乐，帝之所居。（《列子·周穆王》）
◎安得壮士挽天河，净洗甲兵长不用。（唐杜甫《洗兵马》）
◎为君谈笑净胡沙。（唐李白《永王东巡歌》）
◎日边：喻朝廷。
浣溪沙　赠子文侍人，名笑笑
侬是嵚崎可笑人，不妨开口笑时频。有人一笑坐生春。
歌欲颦时还浅笑，醉逢笑处却轻颦。宜颦宜笑越精神。
◎桓彝字茂伦，雅为周顗所重，顗尝叹曰：“茂伦嵚崎历落，固可笑人也。”（《晋书·桓彝传》）
◎其中开口而笑者，一月之中不过四五日而已矣。（《庄子·盗跖》）
◆此词所赠者既名笑笑，故每句皆着一笑字。（邓广铭《稼轩词编年笺注》）
满江红　建康史帅致道席上赋
鹏翼垂空，笑人世苍然无物。又还向九重深处，玉阶山立。袖里珍奇光五色，他年要补天西北。且归来谈笑护长江，波澄碧。
佳丽地，文章伯。《金缕》唱，红牙拍。看尊前飞下，日边消息。料想宝香黄阁梦，依然画舫青溪笛。待如今端的约钟山，长相识。
◎有鸟焉，其名为鹏，背若泰山，翼若垂天之云。（《庄子·逍遥游》）
◎往古之时，四极废，九州岛裂……于是女娲炼五色石以补苍天，断鳌足以立四极。（《淮南子·览冥训》）
◎江南佳丽地，金陵帝王州。（南朝谢朓《入朝曲》）
◎劝君莫惜金缕衣，劝君惜取少年时。（唐杜秋娘《金缕衣曲》）
◎东坡在玉堂日，有幕士善歌，因问：“我词比柳耆卿何如？”对曰：“柳郎中词，只好十七八女孩儿，按执红牙拍，歌‘杨柳岸晓风残月’；学士词，须关西大汉，执铁绰板，唱‘大江东去’。”公为之绝倒。（宋俞文豹《吹剑续录》）
◎王徽之赴召京师，泊舟青溪侧。素不与徽之相识。伊于岸上过，船中客称伊小字，曰：“此桓野王也。”徽之便令人谓伊曰：“闻君善吹笛，试为我一奏。”伊是时已贵显，素闻徽之名，便下车踞胡床，为作三调，弄毕，便上车去，宾主不交一言。（《晋书·桓伊传》）
念奴娇
登建康赏心亭，呈史留守致道。
我来吊古，上危楼，赢得闲愁千斛。虎踞龙蟠何处是？只有兴亡满目。柳外斜阳，水边归鸟，陇上吹乔木。片帆西去，一声谁喷霜竹？
却忆安石风流，东山岁晚，泪落哀筝曲。儿辈功名都付与，长日惟消棋局。宝镜难寻，碧云将暮，谁劝杯中绿？江头风怒，朝来波浪翻屋。
◎刘备曾使诸葛亮至京，因睹秣陵山阜，叹曰：“钟山龙盘，石头虎踞，此帝王之宅。”（《太平御览·州郡一》引张勃《吴录》）
◎孙郎微笑，坐来声喷霜竹。（宋黄庭坚《念奴娇》“八月十七日同诸甥待月，有客孙彦立者善吹笛，有名酒酌之”）
◎谢安字安石，……寓居会稽，与王羲之及高阳许询、桑门支遁游处，出则渔弋山水，入则言咏属文，无处世意。……安虽放情丘壑，然每游赏必以妓女从。……屡违朝旨，高卧东山。……时安弟万为西中郎将，总藩任之重，……及万废黜，安始有仕进志。……时苻坚强盛，疆埸多虞，诸将败退相继，安遣弟石及兄子玄等应机征讨，所在克捷。……玄等既破坚，有驿书至，安方对客围棋，看书既竟，便摄放床上，了无喜色，棋如故。客问之，徐答云：“小儿辈遂已破贼。”安虽受朝寄，……然东山之志始末不渝。雅志未就，遂遇疾笃。（《晋书·谢安传》）
◎（桓）伊字叔夏，……善音乐，尽一时之妙，为江左第一。……时谢安壻王国宝专利无检行，安恶其为人，每抑制之。及孝武末年，嗜酒好内，而会稽王道子昏醟尤甚，惟狎昵谄邪，于是国宝谗谀之计稍行于主相之间，而好利险诐之徒以安功名盛极而构会之，嫌隙遂成。帝召伊饮燕，安侍坐，帝命伊吹笛，伊神色无忤，即吹为一弄，乃放笛云：“臣于筝分乃不及笛，然自足以韵合歌管，请以筝歌。”……伊便抚筝而歌《怨诗》曰：“为君既不易，为臣良独难，忠信事不显，乃有见疑患。……”声节慷慨，俯仰可观。安泣下沾衿，乃越席而就之，捋其须曰：“使君于此不凡！”帝甚有愧色。（《晋书·桓伊传》）
◎行看须间白，谁劝杯中绿？（唐白居易《和梦得游春诗一百韵》）
千秋岁
金陵寿史帅致道。时有版筑役。
塞垣秋草，又报平安好。尊俎上，英雄表。金汤生气象，玉珠霏谈笑。春近也，梅花得似人难老。
莫惜金尊倒，凤诏看看到。留不住，江东小。从容帷幄去，整顿乾坤了。千百岁，从今尽是中书考。
◎咳唾成珠玉，挥袂出风云。（《晋书·夏侯湛传》）
◎太平也，且欢娱，不惜金尊频倒。（宋蔡挺《喜迁莺》）
◎江东虽小，地方千里。（《史记·项羽本纪》）
◎史臣裴洎曰：汾阳事上诚荩，临下宽厚，天下以其身为安危者殆二十年，校中书令考二十有四。富贵寿考，繁衍安泰，哀荣终始，人道之盛，此无缺焉。（《旧唐书·郭子仪传》）
◆伟丽。“梅花似人”句法妙。闵刻抹“凤诏”、“中书”二句，谓其近俚，使并汾阳等事不用，又非寿词矣，况句子老辣，固异俗手。（明沈际飞《草堂诗馀正集》）
满江红　中秋寄远
快上西楼，怕天放浮云遮月。但唤取玉纤横管，一声吹裂。谁做冰壶凉世界，最怜玉斧修时节。问嫦娥孤令有愁无？应华发。
云液满，琼杯滑。长袖舞，清歌咽。叹十常八九，欲磨还缺。但愿长圆如此夜，人情未必看承别。把从前离恨总成欢，归时说。
◎晏元献公留守南都，王君玉……为府签判。……宾主相得，日以赋诗饮酒为乐，佳时胜日未尝辄废也。尝遇中秋阴晦，斋厨夙为备，公适无命。既至夜，君玉密使人伺公，曰已寝矣。君玉亟为诗以入，曰：“只在浮云最深处，试凭弦管一吹开。”公枕上得诗大喜，即索衣起，径召客治具，大合乐。至夜分，果月出，遂乐饮达旦。（宋叶梦得《石林诗话》）
◎郑仁本表弟游嵩山，见一人枕一幞物，方眠熟，即呼之，且问其所自，其人笑曰：“君知月乃七宝合成乎？常有八万二千户修之，予即一数。”因开幞，有斤凿数事。（《酉阳杂俎·天咫》）
◎人生不如意，十事常八九。（宋黄庭坚《用明发不寐有怀二人为韵寄李秉彝德叟》）
又　中秋
美景良辰，算只是可人风月。况素节扬辉长是，十分清彻。着意登楼瞻玉兔，何人张幕遮银阙？倩蜚廉得得为吹开，凭谁说？
弦与望，从圆缺。今与昨，何区别？羡夜来手把，桂花堪折。安得便登天柱上，从容陪伴酬佳节。更如今不听麈谈清，愁如发。
◎秋节曰素节。（《初学记》）
◎蜚廉：一作飞廉，风伯也。见《风俗通义》。
◎得得：即特地之意。
◎九华山道士赵知微，乃皇甫玄真之师。……讽诵道书，炼志幽寂，隐迹数十年，遂臻玄牝。……去岁中秋，自朔霖霪，至于望夕。玄真谓同门生曰：“甚惜良宵而值苦雨！”语顷，赵君忽命侍童曰：“可备酒果。”遂遍召诸生谓曰：“能升天柱峰玩月不？”诸生虽强应，而窃以谓浓阴駃雨如斯，若果行，将有垫巾角、折屐齿之事。少顷，赵君曳杖而出，诸生景从。既辟荆扉，而长天廓清，皓月如昼。扪萝援筱，及峰之巅。赵君处玄豹之茵，诸生藉芳草列侍。俄举巵酒，咏郭景纯《游仙》诗数篇。诸生有清啸者，步虚者，鼓琴者。以至寒蟾隐于远岑，方归山舍。既各就榻，而凄风苦雨，暗晦如前。众方服其奇致。（唐皇甫枚《三水小牍》）
又
点火樱桃，照一架荼如雪。春正好见龙孙穿破，紫苔苍壁。乳燕引雏飞力弱，流莺唤友娇声怯。问春归不肯带愁归，肠千结。
层楼望，春山叠。家何在？烟波隔。把古今遗恨，向他谁说？蝴蝶不传千里梦，子规叫断三更月。听声声枕上劝人归，归难得。
◎龙孙：竹笋为龙孙。
◎昔者庄周梦为胡蝶，栩栩然胡蝶也；自喻适志与，不知周也。俄然觉，则蘧蘧然周也。不知周之梦为胡蝶与，胡蝶之梦为周与？（《庄子·齐物论》）
念奴娇　西湖和人韵
晚风吹雨，战新荷声乱，明珠苍璧。谁把香奁收宝镜，云锦周遭红碧。飞鸟翻空，游鱼吹浪，惯趁笙歌席。坐中豪气，看君一饮千石。
遥想处士风流，鹤随人去，已作飞仙伯。茅舍疏篱今在否，松竹已非畴昔。欲说当年，望湖楼下，水与云宽窄。醉中休问，断肠桃叶消息。
◎一望见荷花，天机织云锦。（宋文同《题守居园池横湖》）
◎林逋隐居杭州孤山，常畜两鹤，纵之则飞入云霄盘旋，久之复入笼中。逋常泛小艇游西湖诸寺，有客至逋所居，则一童子出，应门延客坐，为开笼放鹤，良久，逋必棹小船而归，盖尝以鹤飞为验也。（宋沈括《梦溪笔谈》。处士，指林逋。）
◎王献之爱妾名桃叶，尝渡此，献之作歌送之曰：桃叶复桃叶，渡江不用楫。但渡无所苦，我自迎接汝。（宋郭茂倩《乐府诗集》）
◆奇险灏瀚之致，笔舌间足以副之。（明潘游龙《古今诗馀醉》）
◆字字敲得响，胜览。（明沈际飞《草堂诗馀正集》）
好事近　西湖
日日过西湖，冷浸一天寒玉。山色虽言如画，想画时难邈。
前弦后管夹歌钟，才断又重续。相次藕花开也，几兰舟飞逐。
◎江上团团贴寒玉。（唐李贺《江南弄》。寒玉，喻月光。）
青玉案　元夕
东风夜放花千树。更吹落，星如雨。宝马雕车香满路。凤箫声动，玉壶光转，一夜鱼龙舞。
蛾儿雪柳黄金缕，笑语盈盈暗香去。众里寻他千百度，蓦然回首，那人却在，灯火阑珊处。
◎花千树、星如雨：皆谓灯。
◎玉壶：指月，故继以“光转”二字，亦或指灯。
◎鱼龙漫衍六街呈，金锁通宵启玉京。（宋夏竦《奉和御制上元观灯》）
◎宣和六年正月十四夜，奉圣旨宣万姓。有那快行家，手中把着金字牌，喝道“宣万姓”。少刻，京师民有似云浪，尽头上带着玉梅、雪柳、闹蛾儿，直到鳌山下看灯。（《宣和遗事》“十二月预赏元宵”条）
◆星中织女，亦复吹落人世。（明卓人月《古今词统》）
◆题甚秀丽，措辞亦工绝，而其气是雄劲飞舞，绝大手段。（清陈廷焯《云韶集》）
◆艳体亦以气行之，是稼轩本色。（清陈廷焯《词则·闲情集》）
感皇恩　滁州寿范倅
春事到清明，十分花柳。唤得笙歌劝君酒。酒如春好，春色年年依旧。青春元不老，君知否？
席上看君：竹清松瘦。待与青春斗长久。三山归路，明日天香襟袖。更持金盏起，为君寿。
◎三山：代指馆阁。
又　寿范倅
七十古来稀，人人都道：不是阴功怎生到。松姿虽瘦，偏耐雪寒霜晓。看君双鬓底，青青好。
楼雪初晴，庭闱嬉笑。一醉何妨玉壶倒。从今康健，不用灵丹仙草。更看一百岁，人难老。
◎酒债寻常行处有，人生七十古来稀。（唐杜甫《曲江》之二）
声声慢
滁州旅次登奠枕楼作，和李清宇韵。
征埃成阵，行客相逢，都道幻出层楼。指点檐牙高处，浪涌云浮。今年太平万里，罢长淮千骑临秋。凭栏望：有东南佳气，西北神州。
千古怀嵩人去，还笑我，身在楚尾吴头。看取弓刀陌上，车马如流。从今赏心乐事，剩安排酒令诗筹。华胥梦，愿年年人似旧游。
◎怀嵩楼即今北楼，唐李德裕贬滁州，作此楼，取怀归嵩洛之意。（《舆地纪胜·滁州景物下》）
◎楚尾吴头：滁州为古代吴楚交界之地，故可称“楚尾吴头”。
◎剩：此处作“尽”解。
◎黄帝……昼寝而梦游于华胥氏之国。华胥氏之国在弇州之西，台州之北，不知斯齐国几千万里；盖非舟车足力之所及，神游而已。其国无师长，自然而已；其民无嗜欲，自然而已。……黄帝既寤，怡然自得。（《列子·黄帝》）
又
嘲红木犀。余儿时尝入京师禁中凝碧池，因书当时所见。
开元盛日，天上栽花，月殿桂影重重。十里芬芳，一枝金粟玲珑。管弦凝碧池上，记当时风月愁侬。翠华远，但江南草木，烟锁深宫。
只为天姿冷澹，被西风酝酿，彻骨香浓。枉学丹蕉，叶底偷染妖红。道人取次装束，是自家香底家风。又怕是，为凄凉长在醉中。
◎开元盛日：开元为唐玄宗年号。其时唐称极盛，盖以喻北宋盛时。
◎天宝末，禄山陷西京，大会凝碧池，梨园子弟，欷歔泣下。乐工雷海青掷乐器西向大恸。王维陷贼中，潜赋诗云：“秋槐零落深宫里，凝碧池头奏管弦。”（《明皇杂录》）
◎翠华远：此指宋徽宗、钦宗为金人所虏北去事。
◎取次：即造次，作“随便”或“草草”解。
木兰花慢　滁州送范倅
老来情味减，对别酒，怯流年。况屈指中秋，十分好月，不照人圆。无情水都不管，共西风只管送归船。秋晚莼鲈江上，夜深儿女灯前。
征衫便好去朝天。玉殿正思贤。想夜半承明，留教视草，却遣筹边。长安故人问我，道愁肠殢酒只依然。目断秋霄落雁，醉来时响空弦。
◎张季鹰辟齐王东曹掾，在洛，见秋风起，因思吴中菰菜、莼羹、鲈鱼脍，曰：“人生贵得适意尔，何能羁宦数千里以要名爵？”遂命驾便归。（《世说新语·识鉴》）
◎承明庐在石渠阁外。直宿所止曰庐。（《汉书·严助传》注）
◎玄宗即位，张说等召入禁中，谓之翰林待诏。……或诏从中出，虽宸翰所挥，亦资其检讨，谓之视草。（《旧唐书·职官志》“翰林院”条）
◎愁肠殢酒人千里。（唐韩偓《有忆》）
◆此稼翁晚年笔墨，不必十分经营，只信手写去，如闻饿虎吼啸之声，古今词人焉得不望而却步？（清陈廷焯《云韶集》）
◆“风水无情”二句为送友言，离思黯然。即接以“秋晚”二句，为行人着想，乃极写家庭之乐。论句法，浑成而兼倜傥。下阕“长安”二句，有唐人“归去朝端如有问，玉门关外老班超”诗意。结处言壮心未已。闻秋雁尚欲以虚弦下之，如北平飞将，老去犹思射虎也。（俞陛云《唐五代两宋词选释》）
西江月　为范南伯寿
秀骨青松不老，新词玉佩相磨。灵槎准拟泛银河，剩摘天星几个。南伯去岁七月生子。
奠枕楼头风月，驻春亭上笙歌。留君一醉意如何？金印明年斗大。
◎天河与海通，近世有人居海渚者，年年八月有浮槎去来，不失期。人有奇志，立飞阁于槎上，多赍粮，乘槎而去。（《博物志》）
◎王大将军起事，丞相兄弟诣阙谢，周侯深忧。诸王始入，甚有忧色，丞相呼周侯曰：“百口委卿。”周直过不应。既入，苦相存活。既释，周大说，饮酒。及出，诸王故在门，周曰：“明年杀诸贼奴，当取金印如斗大，系肘后。”（《世说新语·尤悔》）
水调歌头
落日古城角，把酒劝君留。长安路远，何事风雪敝貂裘？散尽黄金身世，不管秦楼人怨，归计狎沙鸥。明夜扁舟去，和月载离愁。
功名事，身未老，几时休？诗书万卷，致身须到古伊周。莫学班超投笔，纵得封侯万里，憔悴老边州。何处依刘客，寂寞赋《登楼》。
◎苏秦始将连衡说秦惠王，……书十上而说不行，黑貂之裘敝，黄金百斤尽。（《战国策·秦策一》）
◎箫声咽，秦娥梦断秦楼月。（唐李白《忆秦娥》）
◎海上之人有好鸥鸟者，每旦之海上，从鸥鸟游，鸥鸟之至者百数而不止。其父曰：“吾闻鸥鸟皆从汝游，汝取来吾玩之。”明日之海上，鸥鸟舞而不下。（《列子·黄帝》）
◎伊周，伊尹与周公旦，分别为商、周之开国勋臣。
◎班超字仲升，扶风平陵人。家贫，常为宫佣书。尝辍业投笔叹曰：“大丈夫无他志略，犹当效傅介子、张骞，立功异域，以取封侯，安能久事笔研间乎？”其后行诣相者，……相者指曰：“生燕颔虎颈，飞而食肉，此万里侯相也。”……留焉耆半岁，慰抚之，于是西域五十馀国悉皆纳质内属焉。……封超为定远侯。……超以久在异域，年老思土。十二年，上疏曰：“……蛮夷之俗，畏壮侮老。臣超犬马齿歼，常恐年衰，奄忽僵仆，孤魂弃捐。……臣不敢望到酒泉郡，但愿生入玉门关。……”书奏，帝感其言，乃征超还。……超在西域三十一年，……十四年八月至洛阳，……九月卒，年七十一。（《后汉书·班超传》）
◎时董卓作乱，仲宣避难荆州依刘表，遂登江陵城楼，因怀归而有此作，述其进退危惧之情也。（《文选》王粲《登楼赋》五臣注）
一剪梅　游蒋山，呈叶丞相
独立苍茫醉不归。日暮天寒，归去来兮。探梅踏雪几何时；今我来思，杨柳依依。
白石冈头曲岸西，一片闲愁，芳草萋萋。多情山鸟不须啼。桃李无言，下自成蹊。
◎此身饮罢无归处，独立苍茫自咏诗。（唐杜甫《乐游园歌》）
◎昔我往矣，杨柳依依。今我来思，雨雪霏霏。（《诗经·小雅·采薇》）
◎《传》曰：“其身正，不令而行；其身不正，虽令不从。”其李将军之谓也。……谚曰：“桃李不言，下自成蹊。”（《史记·李将军列传》）
新荷叶　和赵德庄韵
人已归来，杜鹃欲劝谁归？绿树如云，等闲付与莺飞。兔葵燕麦，问刘郎几度沾衣。翠屏幽梦，觉来水绕山围。
有酒重携，小园随意芳菲。往日繁华，而今物是人非。春风半面，记当年初识崔徽。南云雁少，锦书无个因依。
◎暮春三月，江南草长，杂花生树，群莺乱飞。（南朝丘迟《与陈伯之书》）
◎刘尚书禹锡，自屯田员外左迁朗州司马，凡十年始征还。方春，作《赠看花诸君子》诗曰：“紫陌红尘拂面来，无人不道看花回。玄都观里桃千树，尽是刘郎去后栽。”其诗一出，传于都下，有素嫉其名者，白于执政，又诬其有怨愤。他日见时宰，与坐，慰问甚厚，既辞，即曰：“近有新诗，未免为累，奈何？”不数日，出为连州刺史。其自叙云：“贞元二十一年春，余为屯田员外，时此观未有花。是岁出牧连州，至荆南，又贬朗州司马。居十年，诏至京师，人人皆言：有道士手植仙桃满观，盛如红霞，遂有前篇以记一时之事。旋又出牧，于今十四年，始为主客郎中，重游玄都，荡然无复一树，唯兔葵燕麦动摇于春风耳。因再题二十八字，以俟后再游。时大和二年三月也。”诗曰：“百亩庭中半是苔，桃花净尽菜花开。种桃道士归何处，前度刘郎今又来。”（唐孟棨《本事诗》）
◎崔徽，河中倡妇也。裴敬中以兴元幕使河中，与徽相从者累月。敬中使罢，还，徽不能从，情怀怨抑。后数月，东州幕白知退将自河中归，徽乃托人写真，因捧书谓知退曰：“为妾谓敬中：崔徽一旦不及卷中人，徽且为卿死矣。”元稹为作《崔徽歌》。（宋苏轼《章质夫寄惠崔徽真》宋援注）
◆以闲居反映朝局，一语便透。（清周济《宋四家词选》）
又　再和前韵
春色如愁，行云带雨才归。春意长闲，游丝尽日低飞。闲愁几许，更晚风特地吹衣。小窗人静，棋声似解重围。
光景难携，任他鶗鴂芳菲。细数从前，不应诗酒皆非。知音弦断，笑渊明空抚馀徽。停杯对影，待邀明月相依。
◎恐鹈鴂之先鸣兮，使夫百草为之不芳。（《楚辞·离骚》）
◎（陶渊明）性不解音，而蓄素琴一张，弦徽不具。每朋酒之会，则抚而和之，曰：“但识琴中趣，何劳弦上声。”（《晋书·陶潜传》）
◎举杯邀明月，对影成三人。（唐李白《月下独酌》）
菩萨蛮　金陵赏心亭为叶丞相赋
青山欲共高人语，联翩万马来无数。烟雨却低回，望来终不来。
人言头上发，总向愁中白。拍手笑沙鸥，一身都是愁。
◎青山偃蹇如高人，常时不肯入官府。高人自与山有素，不待招邀满庭户。（宋苏轼《越州张中舍寿乐堂》）
◎人生四十未全衰，我为愁多白发垂。何故水边双白鹭，无愁头上也垂丝。（唐白居易《白鹭》）
◆趣语解颐。（明卓人月《古今词统》）
又
江摇病眼昏如雾，送愁直到津头路。归念乐天诗：“人生足别离。”
云屏深夜语，梦到君知否？玉箸莫偷垂，断肠天不知。
◎花发多风雨，人生足别离。（唐武瓘《劝酒》。盖稼轩误记为白居易诗。）
◎魏甄后面白，泪双垂如玉箸。（《白氏六帖》）
太常引　建康中秋夜为吕叔潜赋
一轮秋影转金波。飞镜又重磨。把酒问姮娥：被白发欺人奈何！
乘风好去，长空万里，直下看山河。斫去桂婆娑，人道是清光更多。
◎飞镜句：喻月重圆。
◎斫却月中桂，清光应更多。（唐杜甫《一百五日夜对月》）
水龙吟　登建康赏心亭
楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，栏干拍遍，无人会，登临意。
休说鲈鱼堪鲙，尽西风季鹰归未？求田问舍，怕应羞见，刘郎才气。可惜流年，忧愁风雨，树犹如此！倩何人唤取，红巾翠袖，揾英雄泪？
◎遥岑出寸碧，远目增双明。（唐韩愈《城南联句》）
◎山如碧玉簪。（唐韩愈《送桂州严大夫》）
◎许氾与刘备共在荆州牧刘表坐，表与备共论天下人，氾曰：“陈元龙湖海之士，豪气不除。”备问氾：“君言豪，宁有事耶？”氾曰：“昔遭乱，过下邳，见元龙，元龙无客主之意：久不相与语，自上大床卧，使客卧下床。”备曰：“君有国士之名，今天下大乱，帝主失所，望君忧国忘家，有救世之意；而君求田问舍，言无可采，是元龙所讳也，何缘当与君语！如小人：欲卧百尺楼上，卧君于地，何但上下床之间耶！”（《三国志·魏志·陈登传》）
◎桓公（温）北征，经金城，见前为琅琊时种柳已皆十围，慨然曰：“木犹如此，人何以堪！”攀枝执条，泫然流泪。（《世说新语·言语》）
◆裂竹之声，何尝不潜气内转。（清谭献《谭评词辨》）
◆落落数语，不数王粲《登楼赋》。（清陈廷焯《白雨斋词话》）
◆前四句写登临所见，起笔便有浩荡之气。“落日”句以下，由登楼说到旅怀，而仍不说尽，仅以吴钩独看，略露其不平之气。下阕写旅怀，即使归去奇狮卜筑，而生平未成一事，亦羞见刘郎。“流年”二句以单句旋折，弥见激昂。结句言英雄之泪，未要人怜，倘揾以红巾，或可破颜一笑，极言其潦倒，仍不减其壮怀也。（俞陛云《唐五代两宋词选释》）
八声甘州
寿建康帅胡长文给事。时方阅《折红梅》之舞，且有锡带之宠。
把江山好处付公来，金陵帝王州。想今年燕子，依然认得，王谢风流。只用平时尊俎，弹压万貔貅。依旧钧天梦，玉殿东头。
看取黄金横带，是明年准拟，丞相封侯。有《红梅》新唱，香阵卷温柔。且画堂通宵一醉，待从今更数八千秋。公知否：邦人香火，夜半才收。
◎江南佳丽地，金陵帝王州。（南朝谢朓《入朝曲》）
◎旧时王谢堂前燕，飞入寻常百姓家。（唐刘禹锡《乌衣巷》）
◎赵简子疾，五日不知人，大夫皆惧，医扁鹊视之。……居二日半，简子寤，语大夫曰：“我之帝所甚乐，与百神游于钧天，广乐，九奏万舞。”（《史记·赵世家》）
洞仙歌　寿叶丞相
江头父老，说新来朝野，都道今年太平也。见朱颜绿鬓，玉带金鱼，相公是，旧日中朝司马。
遥知宣劝处：东閤华灯，别赐《仙韶》接元夜。问天上几多春，只似人间，但长见精神如画。好都取山河献君王；看父子貂蝉，玉京迎驾。
◎居洛阳十五年，天下以为真宰相，田夫野老皆号为司马相公，妇人孺子亦知其为君实也。帝崩，赴阙临，卫士望见，皆以手加额曰：“此司马相公也。”所至民遮道聚观，马至不得行。（《宋史·司马光传》）
◎玉带金鱼：唐宋三品以上官之服饰。
◎公孙弘自起徒步，数年，至宰相封侯，于是起客馆、开东閤，以延贤人，与参谋议。（《汉书·公孙弘传》）
◎文宗诏太常卿冯定采开元雅乐，制《云韶法曲》，乐成，改法曲为《仙韶曲》。（《唐书·礼乐志》）
◎貂蝉：貂蝉为侍从贵臣所着冠上之饰，其制为冠上加黄金珰，附蝉为饰，并插以貂尾。
酒泉子
流水无情，潮到空城头尽白，离歌一曲怨残阳。断人肠。
东风官柳舞雕墙。三十六宫花溅泪，春声何处说兴亡。燕双双。
◎山围故国周遭在，潮打空城寂寞回。（唐刘禹锡《金陵五题》）
◎感时花溅泪，恨别鸟惊心。（唐杜甫《春望》）
◎燕子不知何世，向寻常巷陌、人家相对，如说兴亡斜阳里。（宋周邦彦《西河·咏金陵》）
◆悲而壮，阅者谁不变色？无穷感喟，似老杜悲歌之作。（清陈廷焯《云韶集》）
摸鱼儿　观潮上叶丞相
望飞来半空鸥鹭，须臾动地鼙鼓。截江组练驱山去，鏖战未收貔虎。朝又暮。悄惯得吴儿不怕蛟龙怒。风波平步。看红旆惊飞，跳鱼直上，蹙踏浪花舞。
凭谁问，万里长鲸吞吐，人间儿戏千弩。滔天力倦知何事，白马素车东去。堪恨处：人道是属镂怨愤终千古。功名自误。谩教得陶朱，五湖西子，一舸弄烟雨。
◎渔阳鼙鼓动地来，惊破《霓裳羽衣曲》。（唐白居易《长恨歌》）
◎悄惯得：直纵容得之意。
◎杭人有一等无赖不惜性命之徒，以大彩旗或小清凉伞，红绿伞儿，各系绣色缎子满竿，伺潮出海门，百十为群，执旗泅水上，以迓子胥。弄潮之戏，或有手脚执五小旗浮潮头而戏弄。（宋吴自牧《梦粱录·观潮》）
◎范蠡以为大名之下，难以久居，且勾践为人，可与同患，难与处安乐，乃装其轻宝珠玉……浮海出齐，变姓名，自谓鸱夷子皮。……止于陶，以为此天下之中，交易有无之通路，为生可以致富矣。于是自谓陶朱公。”（《史记·越王勾践世家》）
◆前半叙述观潮，未风警动。下阕笔势纵横，借江潮往事为喻。钱王射弩，固属雄夸，即前胥后种，泄怒银涛，亦功名自误，不若范大夫知机，掉头烟雾也。词为上叶丞相而作，其蒿目时艰，意有所讽耶？（俞陛云《唐五代两宋词选释》）
满江红　赣州席上呈太守陈季陵侍郎
落日苍茫，风才定片帆无力。还记得眉来眼去，水光山色。倦客不知身远近，佳人已卜归消息。便归来只是赋行云，襄王客。
此个事，如何得？知有恨，休重忆。但楚天特地，暮云凝碧。过眼不如人意事，十常八九今头白。笑江州司马太多情，青衫湿。
◎水是眼波横，山是眉峰聚，欲问行人去那边，眉眼盈盈处。（宋王观《卜算子》）
◎昔者楚襄王与宋玉游于云梦之台，望高唐之观。其上独有云气，崪兮直上，忽兮改容，须臾之间，变化无穷。……王曰：“试为寡人赋之。”玉曰：“唯唯。”（战国宋玉《高唐赋序》）
◎（羊）祜叹曰：“天下不如意，恒十居七八，故有当断不断，天与不取，岂非更事者恨于后时哉！”（《晋书·羊祜传》）
◎座中泣下谁最多？江州司马青衫湿。（唐白居易《琵琶行》）
菩萨蛮　书江西造口壁
郁孤台下清江水，中间多少行人泪。西北望长安，可怜无数山。
青山遮不住，毕竟东流去。江晚正愁余，山深闻鹧鸪。
◎可怜西北望，白日远长安。（宋刘攽《九日》）
◎目眇眇兮愁予。（《楚辞·九歌·湘夫人》）
◆南渡之初，虏人追隆祐太后御舟至造口，不及而还，幼安自此起兴。“闻鹧鸪”之句，谓恢复之事行不得也。（宋罗大经《鹤林玉露》）
◆忠愤之气，拂拂指端。（明卓人月《古今词统》）
◆无数山水，无数悲愤。伊文公云：若朝廷赏罚明，此等人皆可用。（明沈际飞《草堂诗馀正集》）
◆血泪淋漓，古今让其独步。结二语号呼痛哭，音节之悲，至今犹隐隐在耳。（清陈廷焯《云韶集》）
◆此首《书江西造口壁》，不假雕绘，自抒悲愤。小词而苍莽悲壮如此，诚不多见。盖以真情郁勃，而又有气魄足以畅发其情。起从近处写水，次从远处写山。下片，将山水打成一片，慨叹不尽。末以愁闻鹧鸪作结，尤觉无限悲愤。（唐圭璋《唐宋词简释》）
水调歌头　和王正之右司吴江观雪见寄
造物故豪纵，千里玉鸾飞。等闲更把，万斛琼粉盖玻璃。好卷垂虹千丈，只放冰壶一色，云海路应迷。老子旧游处，回首梦耶非。
谪仙人，鸥鸟伴，两忘机。掀髯把酒一笑，诗在片帆西。寄语烟波旧侣：闻道莼鲈正美，休裂芰荷衣。上界足官府，汗漫与君期。
◎伟哉造物真豪纵，攫士抟沙为此弄。（宋苏轼《游白水山》）
◎李白至长安，往见贺知章，知章见其文，叹曰：“子谪仙人也。”（《新唐书·李白传》）
◎制芰荷以为衣兮，集芙蓉以为裳。（《楚辞·离骚》）
◎焚芰制而裂荷衣，抗尘容而走俗状。（南朝孔稚圭《北山移文》）
◎卢敖游乎北海，见一士焉，曰：“吾与汗漫期于九垓之外，吾不可以久驻。”（《淮南子·道应训》）
◆（“诗在”句）佳句忽来，正如一片远帆，从天际落。（明卓人月《古今词统》）
满江红
汉水东流，都洗尽髭胡膏血。人尽说君家飞将，旧时英烈：破敌金城雷过耳，谈兵玉帐冰生颊。想王郎结发赋从戎，传遗业。
腰间剑，聊弹铗。尊中酒，堪为别。况故人新拥，汉坛旌节。马革裹尸当自誓，蛾眉伐性休重说。但从今记取楚楼风，庾台月。
◎广居右北平，匈奴闻之，号曰汉之飞将军，避之数岁，不敢入右北平。（《史记·李将军列传》）
◎《唐·艺文志》有《玉帐经》二卷，乃兵家厌胜之方位，谓主将于其方置军帐，则坚不可犯，犹玉帐然。（宋张淏《云谷杂记》）
◎论兵齿颊带风霜。（宋苏轼《浣溪沙》）
◎年十七，司徒辟，诏除黄门侍郎，以西京扰乱，皆不就，乃之荆州刘表。……魏国既建，拜侍中。曹操于建安二十年三月西征张鲁于汉中，张鲁降。是行也，侍中王粲作《从军诗》五首以美其事。（《三国志·魏书·王粲传》）
◎齐人有冯谖者，贫乏不能自存，使人属孟尝君，愿寄食门下，孟尝君笑而受之。……居有顷，倚柱弹其剑歌曰：“长铗归来乎，食无鱼。”（《战国策·齐策四》）
◎于是汉王斋戒，设坛场，拜信为大将军。（《汉书·高帝纪》）
◎方今匈奴乌桓尚扰北边，欲自请击之。男儿要当死于边野，以马革裹尸还葬耳，何能卧床上在儿女子手中耶！（《后汉书·马援传》）
◎皓齿蛾眉，命曰伐性之斧；甘脆肥醲，命曰腐肠之药。（汉枚乘《七发》）
◎壮丽中居荆楚会，风流元向蜀吴夸。楼头恰称元龙卧，切勿轻嗤作酒家。（宋李曾伯《可斋杂著》卷二八《登江陵沙市楚楼》）
◎庾台：即庾信江陵宅遗址。
水调歌头
淳熙丁酉，自江陵移帅隆兴，到官之三月被召，司马监、赵卿、王漕饯别。
司马赋《水调歌头》，席间次韵。时王公明枢密薨，坐客终夕为兴门户之叹，故前章及之。
我饮不须劝，正怕酒尊空。别离亦复何恨，此别恨匆匆。头上貂蝉贵客，苑外麒麟高冢，人世竟谁雄？一笑出门去，千里落花风。
孙刘辈，能使我，不为公。余发种种如是，此事付渠侬。但觉平生湖海，除了醉吟风月，此外百无功。毫发皆帝力，更乞鉴湖东。
◎貂蝉冠一名笼巾，织藤，漆之，形正方如平巾帻，饰以银，前有银花，上缀玳瑁蝉，左右为三小蝉，衔玉鼻，左插貂尾。三公亲王侍祠、大朝会，则加于进贤冠而服之。（《宋史·舆服志》）
◎江上小堂巢翡翠，苑边高冢卧麒麟。（唐杜甫《曲江》）
◎时中书监刘放、令孙资见信于主，制断时政，大臣莫不交好，而毗不与往来。毗子敞谏曰：“今刘孙用事，众皆影附，大人宜小降意，和光同尘，不然必有谤言。”毗正色曰：“主上虽未称聪明，不为闇劣；吾之立身，自有本末，就与刘孙不平，不过令吾不作三公而已，何危害之有焉。”（《三国志·魏志·辛毗传》）
◎齐侯田于莒，卢蒲嫳见，泣且请曰：“余发如此种种，余奚能为？”（《左传》昭公三年）
◎耳子敖嗣立，高祖过赵，赵王体甚卑，高祖甚慢之，赵相贯高怒曰：“请为杀之。”敖曰：“君何言之误！先王亡国，赖皇帝得复国，德流子孙，秋毫皆帝力也。”（《汉书·张耳陈馀传》）
◆稼轩为叶衡所推毂，二年衡罢，史浩独相，意不喜北人，故有“孙刘”之譬。（清沈曾植《稼轩长短句小笺》）
霜天晓角　旅兴
吴头楚尾，一棹人千里。休说旧愁新恨，长亭树，今如此！
宦游吾倦矣，玉人留我醉：明日落花寒食，得且住，为佳耳。
◎天气殊未佳，汝定成行否？寒食近，且住为佳尔。（晋人帖）
◆之乎者也，出稼轩口，便有声有色，不许村学究效颦。（明卓人月《古今词统》）
◆稼轩用晋人语。如《霜天晓角》（吴头楚尾）歇拍“明日落花寒食，得且住、为佳耳”，乃用晋无名氏帖：“天气殊未佳，当定成行否。寒食近，且住为佳尔。”已经升庵指出。其上结“长亭树、今如此”，亦用晋人语。（吴世昌《词林新话》）
鹧鸪天
离豫章，别司马汉章大监。
聚散匆匆不偶然，二年历遍楚山川。但将痛饮酬风月，莫放离歌入管弦。
萦绿带，点青钱。东湖春水碧连天。明朝放我东归去，后夜相思月满船。
◎我亦且如常日醉，莫教管弦作离声。（宋欧阳修《别滁》）
◎糁径杨花铺白毡，点溪荷叶叠青钱。（唐杜甫《漫兴》）
◎春水碧于天，画船听雨眠。（唐韦庄《菩萨蛮》）
◎今宵拚醉花迷坐，后夜相思月满川。（宋张孝祥《鹧鸪天·荆州别同官》）
念奴娇　书东流村壁
野棠花落，又匆匆过了，清明时节。刬地东风欺客梦，一夜云屏寒怯。曲岸持觞，垂杨系马，此地曾轻别。楼空人去，旧游飞燕能说。
闻道绮陌东头，行人曾见，帘底纤纤月。旧恨春江流不断，新恨云山千叠。料得明朝，尊前重见，镜里花难折。也应惊问：近来多少华发！
◎林花谢了春红，太匆匆。常恨朝来寒雨晚来风。（南唐李煜《乌夜啼》）
◎刬地：有“只是”、“无端”、“依然”诸义。
◎徐州故张尚书有爱妓曰盼盼，善歌舞，雅多风态。……尚书既殁，归葬东洛，而彭城有张氏旧第，第中有小楼名燕子，盼盼念旧爱而不嫁，居是楼十馀年，幽独块然，于今尚在。（唐白居易《燕子楼》诗序）
◎燕子楼空，佳人何在，空锁楼中燕。（宋苏轼《永遇乐·夜宿燕子楼》）
◎问君能有几多愁？恰似一江春水向东流。（南唐李煜《虞美人》）
◆汪彦章舟行汴河，见傍岸画舫，有映帘而窥者，止见其额。赋词云：“小舟帘隙。佳人半露梅妆额。绿云低映花如刻。恰似秋宵，一半银蟾白。”盖以月喻额也。辛幼安尝有句云：“闻道绮陌东头，行人曾见，帘底纤纤月。”则以月喻足，无乃太媟乎。（宋周密《浩然斋雅谈》）
◆“旧恨”二句，纤丽语，脍口之极。（明杨慎《词品》）
◆“刬地东风”句，“欺”字安得妙。（明潘游龙《古今诗馀醉》）
◆大踏步出来，与眉山异曲同工。然东坡是衣冠伟人，稼轩则弓刀游侠。“楼空”二句，当识其俊逸清新兼之故实。（清谭献《谭评词辨》）
鹧鸪天　和张子志提举
别恨妆成白发新，空教儿女笑陈人。醉寻夜雨旗亭酒，梦断东风辇路尘。
骑騄駬，籋青云。看公冠佩玉阶春。忠言句句唐虞际，便是人间要路津。
◎但愁新进笑陈人。（宋苏轼《次韵答陈述古》，陈人，为“旧人”或“老人”之意。）
◎騄駬：一作绿耳，为周穆王八骏之一。
◎籋浮云，晻上驰。（《汉书·礼乐志·郊祀歌》）
◎自谓颇挺出，立登要路津。致君尧舜上，再使风俗淳。（唐杜甫《奉赠韦左丞丈二十二韵》）
又
樽俎风流有几人，当年未遇已心亲。金陵种柳欢娱地，庾岭逢梅寂寞滨。
樽似海，笔如神。故人南北一般春。玉人好把新妆样，淡画眉儿浅注唇。
◎益州献蜀柳数株，枝条甚长，状若丝缕。时芳林苑始成，武帝以植于灵和殿前，常赏玩。（《南史·张绪传》，按：齐武帝芳林苑在金陵。）
◎庾岭逢梅：庾岭在江西南部，唐张九龄于开元四年开凿岭路，多植梅，因又称梅岭。
◎生来真个好相宜，深注唇儿浅画眉。（宋苏轼《成伯席上赠所出妓川人杨妲》）
又　代人赋
扑面征尘去路遥，香篝渐觉水沉销。山无重数周遭碧，花不知名分外娇。
人历历，马萧萧。旌旗又过小红桥。愁边剩有相思句，摇断吟鞭碧玉梢。
◎萧萧马鸣。（《诗·小雅·车攻》）
◆信手拈来，自饶姿态，幼安小令诸篇，别有千古。（清陈廷焯《词则·放歌集》）
又　送人
唱彻《阳关》泪未干，功名馀事且加餐。浮天水送无穷树，带雨云埋一半山。
今古恨，几千般；只应离合是悲欢？江头未是风波恶，别有人间行路难。
◎渭城朝雨浥轻尘，客舍青青柳色新。劝君更尽一杯酒，西出阳关无故人。（唐王维《送元二使安西》，后入乐府，名《渭城曲》，别名《阳关曲》、《阳关》，为送别之曲。）
◎瞿塘嘈嘈十二滩，人言道路古来难。长恨人心不如水，等闲平地起波澜。（唐刘禹锡《竹枝词》）
◎行路难，不在水，不在山，只在人情反复间。（白居易《太行路》）
◆此阕写景而兼感怀，江树尽随天远，好山则半被云埋，人生欲望，安有满足之时。况世途艰险，过于太行、孟门，江间波浪，未极其险也。（俞陛云《唐五代两宋词选释》）
满江红　题冷泉亭
直节堂堂，看夹道冠缨拱立。渐翠谷群仙东下，佩环声急。谁信天峰飞堕地，傍湖千丈开青壁。是当年玉斧削方壶，无人识。
山木润，琅玕泾。秋露下，琼珠滴。向危亭横跨，玉渊澄碧。醉舞且摇鸾凤影，浩歌莫遣鱼龙泣。恨此中风物本吾家，今为客。
◎直节二句：“直节”谓竹，“冠缨”谓松。
◎隔篁竹，闻水声，如鸣佩环。（唐柳宗元《至小丘西小石潭记》，佩环声，谓水声。）
◆前作富贵缠绵，后作萧散俊逸。（明卓人月《古今词统》）
又　再用前韵
照影溪梅，怅绝代佳人独立。便小驻雍容千骑，羽觞飞急。琴里新声风响佩，笔端醉墨鸦栖壁。是使君文度旧知名，今方识。
高欲卧，云还湿。清可漱，泉长滴。快晚风吹赠，满怀空碧。宝马嘶归红旆动，龙团试水铜瓶泣。怕他年重到路应迷，桃源客。
◎北方有佳人，遗世而独立。（汉李延年歌）
◎相如车骑，雍容甚都。（《史记·司马相如传》）
◎平生痛饮处，遗墨鸦栖壁。（宋苏轼《次韵王巩南迁初归》。按：苏辙亦有“笔端大字鸦栖壁”句。）
◎坦之字文度，弱冠与郗超俱有重名。时人为之语曰：“盛德绝伦郗嘉宾，江东独步王文度。”（《晋书·王坦之传》）
◎龙团：茶名。
◎怕他年二句：陶渊明《桃花源记》，谓武陵捕鱼人至桃花源，中有人，乃避秦乱而至其地者，不复知世间兴亡事。既出，便扶向路，处处志之。“及郡下，诣太守说如此，太守即遣人随其往，寻向所志，遂迷不复得路。”
水调歌头
舟次扬州，和杨济翁、周显先韵。
落日塞尘起，胡骑猎清秋。汉家组练十万，列舰耸层楼。谁道投鞭飞渡，忆昔鸣髇血污，风雨佛狸愁。季子正年少，匹马黑貂裘。
今老矣，搔白首，过扬州。倦游欲去江上，手种橘千头。二客东南名胜，万卷诗书事业，尝试与君谋。莫射南山虎，直觅富民侯。
◎坚曰：“以吾之众，投鞭于江，足断其流。”（《晋书·苻坚载记》）
◎忆昔二句：《史记·匈奴传》谓匈奴头曼单于之太子冒顿作鸣镝，令左右曰：“鸣镝所射而不悉射者斩之。”后从其父头曼猎，以鸣镝射头曼，其左右亦皆随鸣镝而射杀头曼。佛狸为北魏太武帝小字，曾率师南侵至长江北岸。二句盖指金主亮南侵为部属所杀而言。
◎李兑送苏秦明月之珠，和氏之璧，黑貂之裘，黄金百镒，苏秦得以为用，西入于秦。（《战国策·赵策》。季子，苏秦字。）
◎李衡为丹阳太守，遣人往武陵龙阳泛洲上作宅，种橘千株。临死，敕儿曰：“吾州里有千头木奴，不责汝食，岁上匹绢，亦当足用耳。”（《襄阳耆旧传》）
◎天子乃召拜广为右北平太守。……广出猎，中草中石，以为虎而射之，中石没镞，视之石也。因复更射之，终不能复入石矣。广所居郡闻有虎，尝自射之。居右北平射虎，虎腾伤广，广亦竟射杀虎。（《史记·李将军列传》）
◎自武帝初通西域，罢校尉，屯田渠犂。是时军旅连出，师行三十二年，海内虚耗。……上既悔远征，……由是不复出军，而封丞相车千秋为富民侯，以明休息，恩养富民也。（《汉书·西域传》）
◆笔力高绝，落地有声，字字警绝，笔致疏散，而气甚遒炼。结笔有力如虎。（清陈廷焯《云韶集》）
满江红
江行，简杨济翁、周显先。
过眼溪山，怪都似旧时曾识。还记得梦中行遍，江南江北。佳处径须携杖去，能消几緉平生屐。笑尘劳三十九年非，长为客。
吴楚地，东南坼。英雄事，曹刘敌。被西风吹尽，了无尘迹。楼观才成人已去，旌旗未卷头先白。叹人间哀乐转相寻，今犹昔。
◎祖士少好财，阮遥集好屐，并恒自经营，同是一累而未判其得失。人有诣祖，见料视财物；或有诣阮，见自吹火蜡屐，因叹曰：“未知一生当着几量屐。”神色闲畅。于是胜负始分。（《世说新语·雅量》）
◎凡人中寿七十岁，然而趋舍指凑，日以自悔也，以至于死。故蘧伯玉年五十而有四十九年非。（《淮南子·原道训》）
◎吴楚东南坼，乾坤日夜浮。（唐杜甫《登岳阳楼》）
◎时献帝舅车骑将军董承辞受帝衣带中密诏，当诛曹公，先主未发，是时曹公从容谓先主曰：“今天下英雄，唯使君与操耳，本初之徒，不足数也。”先主方食，失匕箸。（《蜀志·先主传》）
◆长使英雄泪满襟。（明卓人月《古今词统》）
◆起数语便超绝。回头一击，鱼龙飞舞，淋漓痛快，悲壮苍凉，敲碎玉唾壶。（清陈廷焯《云韶集》）
◆《满江红》词易于纵笔，以稼轩之才气，更如阵马风樯，但豪放则易近粗率，此作独疏爽而兼低回之思。“佳处”二句深表同情。余生平所历胜境，回味犹甘，而重游无望，知佳处径须携杖，不可使清景如追逋也。下阕非特俯仰兴亡，即寻常之丹艧未竟，已钟鼓全非者，不知凡几，真阅世之谈。“今犹昔”三字尤隽。后之感今，犹今之感昔耳。（俞陛云《唐五代两宋词选释》）
南乡子
隔户语春莺，才挂帘儿敛袂行。渐见凌波罗袜步，盈盈，随笑随颦百媚生。
着意听新声，尽是司空自教成。今夜酒肠难道窄，多情，莫放纱笼蜡炬明。
◎春莺：北宋王诜有歌姬名啭春莺。此处意含双关。
◎凌波微步，罗袜生尘。（三国魏曹植《洛神赋》）
◎中山公（刘禹锡）谓诸宾友曰：“昔赴吴台，扬州大司马杜公鸿渐为余开宴，沉醉归驿亭。似醒，见二女子在旁，惊非我有也，乃曰：‘郎中席上与司空诗，特令二乐妓侍寝。’且醉中之作都不记忆。明旦修启陈谢，杜公亦优容之。诗曰：‘高髻云鬟宫样妆，春风一曲《杜韦娘》。司空见惯寻常事，断尽苏州刺史肠。’”（《云溪友议》卷中“中山悔”条）
又　舟行记梦
欹枕橹声边，贪听咿哑聒醉眠。梦里笙歌花底去；依然，翠袖盈盈在眼前。
别后两眉尖。欲说还休梦已阑。只记埋冤前夜月，相看，不管人愁独自圆。
南歌子
万万千千恨，前前后后山。傍人道我轿儿宽。不道被他遮得望伊难。
今夜江头树，船儿系那边。知他热后甚时眠？万万不成眠后有谁扇？
西江月
江行采石岸，戏作《渔父词》。
千丈悬崖削翠，一川落日镕金。白鸥来往本无心，选甚风波一任。
别浦鱼肥堪鲙，前村酒美重斟。千年往事已沉沉，闲管兴亡则甚？
◎落日镕金，暮云合碧。（宋李清照《永遇乐》）
◎选甚：即“不论甚么”。
破阵子
为范南伯寿。时南伯为张南轩辟宰卢溪，南伯迟迟未行，因作此词勉之。
掷地刘郎玉斗，挂帆西子扁舟。千古风流今在此，万里功名莫放休。君王三百州。
燕雀岂知鸿鹄，貂蝉元出兜鍪。却笑卢溪如斗大，肯把牛刀试手不？寿君双玉瓯。
◎（刘邦）至鸿门。……项王即日因留沛公与饮。……亚父者，范增也，……数目项王，举所佩玉玦以示之者三，项王默然不应。……坐须臾，沛公起如厕，……于是遂去，乃令张良入谢曰：“沛公不胜桮杓，不能辞，谨使臣良奉白璧一双，再拜献大王足下；玉斗一双，再拜奉大将军足下。”……项王则受璧置之坐上；亚父受玉斗置之地，拔剑撞而破之，曰：“唉，竖子不足与谋！夺项王天下者必沛公也，吾属今为之虏矣。”（《史记·项羽本纪》）
◎挂帆句：春秋时，越之诸暨有苎罗山若耶溪，旁有东施家、西施家。西施色美，范蠡献之吴王。其后吴灭，蠡复取西施乘扁舟游五湖而不返。（按：起两句用范增、范蠡事，切范南伯姓。）
◎陈涉少时，尝与人佣耕，辍耕之垄上，怅恨久之，曰：“苟富贵，无相忘。”佣者笑而应曰：“若为佣耕，何富贵也！”陈涉太息曰：“嗟乎，燕雀安知鸿鹄之志哉！”（《史记·陈涉世家》）
◎出为持节都督兖州缘淮诸军事，平北将军、兖州刺史，进爵侯，加领东平太守。盘龙表年老才弱，不可镇边，求解职；见许，还为散骑常侍、光禄大夫。世祖戏之曰：“卿着貂蝉，何如兜鍪？”盘龙曰：“此貂蝉从兜鍪中出耳。”（《南齐书·周盘龙传》。按：兜鍪即盔。）
◎悫为豫州，典签多所违执，悫怒曰：“我年六十，得一州如斗大，不能复与典签共论之。”（《南史·宗悫传》）
◎子之武城，闻弦歌之声，夫子莞尔而笑曰：“割鸡焉用牛刀！”（《论语·阳货》）
临江仙　为岳母寿
住世都知菩萨行，仙家风骨精神。寿如山岳福如云。金花汤沐诰，竹马绮罗群。
更愿升平添喜事，大家祷祝殷勤。明年此地庆佳辰：一杯千岁酒，重拜太夫人。
◎会看金花诏，汤沐奉朝请。（宋苏轼《送程建用》）
◎童儿数百，各骑竹马。（《后汉书·郭伋传》）
摸鱼儿
淳熙己亥，自湖北漕移湖南，同官王正之置酒小山亭，为赋。
更能消几番风雨？匆匆春又归去。惜春长怕花开早，何况落红无数。春且住。见说道天涯芳草无归路。怨春不语。算只有殷勤，画檐蛛网，尽日惹飞絮。
长门事，准拟佳期又误。蛾眉曾有人妒。千金纵买相如赋，脉脉此情谁诉？君莫舞。君不见玉环飞燕皆尘土！闲愁最苦。休去倚危栏，斜阳正在，烟柳断肠处。
◎孝武皇帝陈皇后，时得幸，颇妒，别在长门宫，愁闷悲思，闻蜀郡成都司马相如天下工为文，奉黄金百斤，为相如、文君取酒，因于解悲愁之辞。而相如为文以悟主上，皇后复得幸。（《昭明文选·长门赋序》）
◆“更能消几番风雨”一章，词意殊怨。然姿态飞动，极沉郁顿挫之致。起处“更能消”三字，是从千回万转后倒折出来，真是有力如虎。又云：怨而怒矣！然沉郁顿宕，笔势飞舞，千古所无。“春且住”三字一喝，怒甚。结得愈凄凉、愈悲郁。（清陈廷焯《白雨斋词话》）
◆回肠荡气，至于此极。前无古人，后无来者。（《艺蘅馆词选》引梁启超语）
◆幼安自负天下才，今薄宦流转，乃借晚春以寄慨。上阕笔势动荡，留春不住，深惜其归，但芳草天涯，春去苦无归处，见英雄无用武之地。蛛网罥花，隐寓同官多情，为置酒少留之意。当其在理宗朝曾拥节钺，后之奉身而退，殆有谗扼之者，故上阕写不平之气。下阕“蛾眉曾有人妒”更明言之：玉环飞燕，皆归尘土，则妒人者果何益耶？结句斜阳肠断，无限牢愁，即以词句论，亦绝妙之语。（俞陛云《唐五代两宋词选释》）
水调歌头
淳熙己亥，自湖北漕移湖南，周总领、王漕、赵守置酒南楼，席上留别。
折尽武昌柳，挂席上潇湘。二年鱼鸟江上，笑我往来忙。富贵何时休问，离别中年堪恨，憔悴鬓成霜，丝竹陶写耳，急羽且飞觞。
序兰亭，歌赤壁，绣衣香。使君千骑鼓吹，风采汉侯王。莫把离歌频唱，可惜南楼佳处，风月已凄凉。“在家贫亦好”，此语试平章。
◎尝课诸营种柳，都尉夏施盗官柳植之己门，侃后见，驻车问曰：“此是武昌西门前柳，何因盗来种此？”（《晋书·陶侃传》）
◎人生行乐耳，须富贵何时。（汉杨恽《报孙会宗书》）
◎谢太傅语王右军曰：“中年伤于哀乐，与亲友别辄作数日恶。”王曰：“年在桑榆，自然至此。正赖丝竹陶写。”（《世说新语·言语》）
◎序兰亭：晋王羲之有《兰亭序》，作于永和九年之上巳日。
◎歌赤壁：苏轼有《赤壁赋》二篇，又有《念奴娇·赤壁怀古》一阕。
◎绣衣：汉武帝时置绣衣直指官，衣绣衣，持斧，分部讨奸治狱。宋代各路之提点刑狱使即其官也。
◎南楼佳处：《晋书·庾亮传》载亮在武昌，诸佐吏殷浩之徒乘秋夜往共登南楼，俄而不觉亮至，徐曰：“老子于此处兴复不浅。”
◎远客归去来，在家贫亦好。（唐戎昱《中秋感怀》）
满江红　贺王帅宣子平湖南寇
笳鼓归来，举鞭问何如诸葛？人道是匆匆五月，渡泸深入。白羽风生貔虎噪，青溪路断鼪鼯泣。早红尘一骑落平冈，捷书急。
三万卷，龙头客。浑未得，文章力。把诗书马上，笑驱锋镝。金印明年如斗大，貂蝉却自兜鍪出。待刻公勋业到云霄，浯溪石。
◎天监五年魏中山王英游钟离，围徐州刺史昌义之，武帝诏景宗督众军援义之。……凯旋之后，景宗振旅凯入，帝于华光殿宴饮连句，令左仆射沈约赋韵，景宗不得韵，意色不平，启求赋诗，帝曰：“卿伎能甚多，人才英拔，何必止在一诗。”景宗已醉，求作不已。诏令约赋韵，时韵已尽，唯馀竞、病二字，景宗便操笔，斯须而成。其辞曰：“去时儿女悲，归来笳鼓竞。借问行路人，何如霍去病？”帝叹不已。（《南史·曹景宗传》）
◎受命以来，夙夜忧叹，恐托付不效，以伤先帝之明，故五月渡泸，深入不毛。（三国蜀诸葛亮《出师表》）
◎诸葛武侯乘素舆，葛巾白羽扇，指麾三军。（晋裴启《语林》）
◎鼪鼯：鼪通作狌，或作猩。宋人每用以侮辱其时之少数民族。
◎歆与北海邴原、管宁俱游学，三人相善，时人号三人为一龙，歆为龙头，原为龙腹，宁为龙尾。（《三国志·魏志·华歆传》注引《魏略》）
◎一生不得文章力，百口空为饱暖家。（唐刘禹锡《书怀寄河南尹兼简分司崔宾客》）
◎陆生时时前说称诗书，高帝骂之曰：“乃公居马上而得之，安事诗书！”陆生曰：“居马上得之，宁可以马上治之乎？”（《史记·陆贾传》）
◎湘江东西，中直浯溪，石崖天齐。可磨可镌，刊此颂焉，可千万年。（唐元结《大唐中兴颂》）
木兰花慢　席上送张仲固帅兴元
汉中开汉业，问此地，是耶非？想剑指三秦，君王得意，一战东归。追亡事今不见，但山川满目泪沾衣。落日胡尘未断，西风塞马空肥。
一编书是帝王师。小试去征西。更草草离筵，匆匆去路，愁满旌旗。君思我回首处，正江涵秋影雁初飞。安得车轮四角，不堪带减腰围。
◎汉中句：汉高祖因汉中以成帝业。
◎（韩信）因陈羽可图、三秦易并之计，汉王大说，遂听信策，部署诸将。……五月，汉王引兵从故道出袭雍，雍王邯迎击汉陈仓，雍兵败，……汉王遂定雍地。……秋八月，……塞王欣、翟王翳皆降汉。（《汉书·高帝纪》）
◎信数与萧何语，何奇之。至南郑，诸将行道亡者数十人，信度何等已数言上，上不我用。即亡。何闻信亡，不及以闻，自追之。人有言上曰：“丞相何亡。”上大怒，如失左右手。居一二日，何来谒上，上且怒且喜，骂何曰：“若亡何也？”何曰：“臣不敢亡也，臣追亡者。”上曰：“若所追者谁？”何曰：“韩信也。”上复骂曰：“诸将亡者以十数，公无所追，追信，诈也。”何曰：“诸将易得耳，至如信者，国士无双。王必欲长王汉中，无所事信；必欲争天下，非信无所与计事者。”（《史记·淮阴侯列传》）
◎山川满目泪沾衣，富贵荣华能几时？不见祗今汾水上，惟有年年秋雁飞。（唐李峤《汾阴行》）
◎良尝闲，从容步游下邳圯上，有一老父，出一编书，曰：“读此，则为王者师矣。”旦日，视其书，乃《太公兵法》也。（《史记·留侯世家》）
◎江涵秋影雁初飞，与客携壶上翠微。（唐杜牧《九日齐山登高》）
◎君心莫淡薄，妾意正栖托。愿得双车轮，一夜生四角。（唐陆龟蒙《古意》）
◎老病，百日数旬，革带尝应移孔，以手握臂，率计月小半分。（南朝沈约《与徐勉书》）
阮郎归　耒阳道中为张处父推官赋
山前灯火欲黄昏。山头来去云。鹧鸪声里数家村。潇湘逢故人。
挥羽扇，整纶巾。少年鞍马尘。如今憔悴赋《招魂》。儒冠多误身。
◎洞庭有归客，潇湘逢故人。（南朝柳恽《江南曲》）
◎纨袴不饿死，儒冠多误身。（唐杜甫《赠韦左丞丈》）
霜天晓角
暮山层碧。掠岸西风急。一叶软红深处，应不是，利名客。
玉人还伫立。绿窗生怨泣。万里衡阳归恨，先倩雁，寄消息。
◎软红：谓红尘。
◎之子于归，远于将之。瞻望弗及，伫立以泣。（《诗经·邶风·燕燕》）
减字木兰花
长沙道中，壁上有妇人题字，若有恨者，用其意为赋。
盈盈泪眼。往日青楼天样远。秋月春花。输与寻常姊妹家。
水村山驿。日暮行云无气力。锦字偷裁。立尽西风雁不来。
◎借问女何居，乃在城南端。青楼临大路，高门结重关。（三国魏曹植《美女篇》）
◎春花秋月何时了，往事知多少？（南唐李煜《虞美人》）
◆“锦字偷裁，立尽西风雁不来”，风致何妍媚也。乃出自稼轩之手，文人固不可测。（清贺裳《皱水轩词筌》）
满江红　暮春
可恨东君，把春去春来无迹。便过眼等闲输了，三分之一。昼永暖翻红杏雨，风晴扶起垂杨力。更天涯芳草最关情，烘残日。
湘浦岸，南塘驿。恨不尽，愁如织。算年年辜负，对他寒食。便恁归来能几许，风流早已非畴昔。凭画栏一线数飞鸿，沉空碧。
◎李后主作红罗亭子，四面栽红梅花，作艳曲歌之。韩熙载歌云：“桃李不须夸烂漫，又输了春风一半。”时已割淮南与周矣。（清毛先舒《南唐拾遗记》）
又
敲碎离愁，纱窗外风摇翠竹。人去后吹箫声断，倚楼人独。满眼不堪三月暮，举头已觉千山绿。但试把一纸寄来书，从头读。
相思字，空盈幅；相思意，何时足。滴罗襟点点，泪珠盈掬。芳草不迷行客路，垂杨只碍离人目。最苦是立尽月黄昏，栏干曲。
◎风摇翠竹，疑是故人来。（宋秦观《满庭芳》）
◆灵忿。虽刳心着地，不过与数斤肉相似，唯妙句足以自明。（明沈际飞《草堂诗馀别集》）
◆起笔精湛。情致楚楚，那弗动心。低徊宛转，一往情深，非秦、柳所能及。（清陈廷焯《云韶集》）
又
倦客新丰，貂裘敝征尘满目。弹短铗青蛇三尺，浩歌谁续？不念英雄江左老，用之可以尊中国。叹诗书万卷致君人，翻沉陆。
休感慨，浇醽醁。人易老，欢难足。有玉人怜我，为簪黄菊。且置请缨封万户，竟须卖剑酬黄犊。甚当年寂寞贾长沙，伤时哭。
◎马周字宾王，清河茌平人也。少孤贫好学，尤精《诗传》，落拓不为州里所敬。武德中补博州教授，日饮醇酎，不以讲授为事，刺史达奚恕屡加咎责，……遂感激西游长安。宿于新丰逆旅，主人唯供诸商贩而不顾待，周遂命酒一斗八升，悠然独酌，主人深异之。（《旧唐书·马周传》）
◎其声销，其志无穷，其口虽言，其心未尝言，方且与世违而心不屑与之俱，是陆沉者也。（《庄子·则阳》）
◎醽醁：亦作酃渌，酒名。
◎美人怜我老，玉手簪金菊。（宋苏轼《千秋岁·徐州重阳作》）
◎南越与汉和亲，乃遣军使南越，说其王，欲令入朝，比内诸侯。军自请受长缨，必羁南越王而致之阙下。（《汉书·终军传》）
◎遂见齐俗奢侈，好末技，不田作，乃躬率以俭约，劝民务农桑。……民有带持刀剑者，使卖剑买牛，卖刀买犊。（《汉书·龚遂传》）
◎贾谊，洛阳人也。……为长沙王太傅。……为梁怀王太傅。……是时匈奴强，侵边，……谊数上疏陈政事，多所欲匡建。其大略曰：“臣窃惟事势，可为痛哭者一，可为流涕者二，可为长太息者六。”（《汉书·贾谊传》）
◆有经史气，然非老生常谈。（明卓人月《古今词统》）
◆此数章皆髀肉复生之感。（清沈曾植《稼轩长短句小笺》）
又
风卷庭梧，黄叶坠新凉如洗。一笑折秋英同赏，弄香挼蕊。天远难穷休久望，楼高欲下还重倚。拚一襟寂寞泪弹秋，无人会。
今古恨，沉荒垒。悲欢事，随流水。想登楼青鬓，未堪憔悴。极目烟横山数点，孤舟月淡人千里。对婵娟从此话离愁，金尊里。
贺新郎
柳暗凌波路。送春归猛风暴雨，一番新绿。千里潇湘葡萄涨，人解扁舟欲去。又樯燕留人相语。艇子飞来生尘步，唾花寒唱我新番句。波似箭，催鸣橹。
黄陵祠下山无数。听湘娥泠泠曲罢，为谁情苦。行到东吴春已暮，正江阔潮平稳渡。望金雀觚棱翔舞。前度刘郎今重到，问玄都千树花存否。愁为倩，么弦诉。
◎凌波微步，罗袜生尘。（三国魏曹植《洛神赋》）
◎遥看汉水鸭头绿，恰似葡萄初酦醅。（唐李白《襄阳歌》）
◎潮平两岸阔，风正一帆悬。（唐王湾《次北固山下》）
◎凤阙，阙名也。南有璧门。觚棱，阙角也。角上栖金爵，金爵，凤也。（《文选》五臣注）
◆笔态恣肆，是幼安本色。字字有气魄，卓不可及。闲处亦不乏姿态。情景都绝。（清陈廷焯《云韶集》）
水调歌头　和赵景明知县韵
官事未易了，且向酒边来。君如无我，问君怀抱向谁开？但放平生丘壑，莫管旁人嘲骂，深蛰要惊雷。白发还自笑，何地置衰颓。
五车书，千石饮，百篇才。新词未到，琼瑰先梦满吾怀。已过西风重九，且要黄花入手，诗兴未关梅。君要花满县，桃李趁时栽。
◎杨骏弟济素与咸善，与咸书曰：“江海之流混混，故能成其深广也。天下大器，非可稍了，而相观每事欲了。生子痴，了官事，官事未易了也。”（《晋书·傅咸传》）
◎身老时危思会面，一生怀抱向谁开？（唐杜甫《奉待严大夫》）
◎渔钓于一壑，则万物不奸其志；栖迟于一丘，则天下不易其乐。（《汉书·叙传》）
◎蛰虫始作，吾惊之以雷霆。（《庄子·天运》）
◎惠施多方，其书五车。（《庄子·天下》）
◎李白一斗诗百篇，长安市上酒家眠。（唐杜甫《饮中八仙歌》）
◎声伯梦涉洹，或与己琼瑰食之，泣而为琼瑰，盈其怀。从而歌之曰：“济洹之水，赠我以琼瑰。归乎归乎，琼瑰盈吾怀乎。”（《左传》成公十七年，集解谓：“泪下化为珠玉满其怀。”）
◎东阁官梅动诗兴，还如何逊在扬州。（唐杜甫《和裴迪逢早梅相忆见寄》）
◎君要二句：晋潘岳为河阳县令，于县境内遍植桃李，时人称为花县。
满庭芳　和洪丞相景伯韵
倾国无媒，入宫见妒，古来颦损蛾眉。看公如月，光彩众星稀。袖手高山流水，听群蛙鼓吹荒池。文章手，直须补衮，藻火粲宗彝。
痴儿公事了，吴蚕缠绕，自吐馀丝。幸一枝粗稳，三径新治。且约湖边风月，功名事欲使谁知。都休问，英雄千古，荒草没残碑。
◎谁为倾国媒，自许连城价。（唐韩愈《县斋有怀》）
◎众女嫉余之蛾眉兮，谣诼谓余以善淫。（《楚辞·离骚》）
◎伯牙善鼓琴，钟子期善听。伯牙鼓琴，志在高山，钟子期曰：善哉，峨峨兮若泰山；志在流水，钟子期曰：善哉，洋洋兮若江河。（《列子·汤问》）
◎孔稚珪字德璋，会稽山阴人也。……不乐世务，居宅盛营山水，凭几独酌，傍无杂事，门庭之内，草莱不剪，中有蛙鸣，或问之曰：“欲为陈蕃乎？”稚珪笑曰：“我以此当两部鼓吹，何必期效仲举。”（《南齐书·孔稚珪传》）
◎衮职有阙，维仲山甫补之。（《诗经·大雅·烝民》）
◎予欲观古人之象：日月星辰，山龙华虫，作会宗彝；藻火粉米，黼黻絺绣，以五采彰施于五色，作服。（《尚书·益稷》，藻、火皆衣饰图形。）
◎许由曰：“鹪鹩巢于深林，不过一枝。”（《庄子·逍遥游》）
◎三径就荒，松菊犹存。（晋陶渊明《归去来辞》）
又
和洪丞相景伯韵，呈景卢内翰。
急管哀弦，长歌慢舞，连娟十样宫眉。不堪红紫，风雨晓来稀。惟有杨花飞絮，依旧是萍满方池。酴醿在，青虬快剪，插遍古铜彝。
谁将春色去？鸾胶难觅，弦断朱丝。恨牡丹多病，也费医治。梦里寻春不见，空肠断怎得春知？休惆怅，一觞一咏，须刻右军碑。
◎唐明皇令画工画十眉图，一曰鸳鸯眉，二曰小山眉，三曰五岳眉，四曰三峰眉，五曰垂珠眉，六曰月棱眉，七曰分稍眉，八曰涵烟眉，九曰拂云眉，十曰倒晕眉。（《海录碎事》）
◎晓来雨过，遗踪何在？一池萍碎。（宋苏轼《水龙吟·次韵章质夫杨花》，诗人自注云：“杨花落水为浮萍，验之信然。”）
◎西海献鸾胶，武帝弦断，以胶续之，弦两头遂相着，终日射不断。帝大悦，名续弦胶。（《汉武外传》）
◎一觞一咏，亦足以畅叙幽情。（晋王羲之《兰亭序》，按：羲之仕晋为右军将军。）
◆医花妙。既有养花天，不可无医花手。（明卓人月《古今词统》）
又　游豫章东湖再用韵
柳外寻春，花边得句，怪公喜气轩眉。《阳春白雪》，清唱古今稀。曾是金銮旧客，记凤凰独绕天池。挥毫罢，天颜有喜，催赐尚方彝。公在词掖尝拜尚方宝彝之赐。
只今江海上，钧天梦觉，清泪如丝。算除非痛把，酒疗花治。明日五湖佳兴，扁舟去一笑谁知。溪堂好，且拚一醉，倚杖读韩碑。堂记公所制。
◎客有歌于郢中者，其始曰《下里巴人》，国中属而和者数千人；其为《阳阿薤露》，国中属而和者数百人；其为《阳春白雪》，国中属而和者不过数十人。……其曲弥高，其和弥寡。（战国宋玉《对楚王问》）
◎凤凰独绕天池：天池谓禁苑中之池沼，亦称凤池或凤凰池。
◎溪堂、韩碑：韩愈有《郓州溪堂》诗，诗前有长序，记溪堂修建因由，当时即将此诗此序刻石于郓州。
满江红
席间和洪景卢舍人，兼简司马汉章大监。
天与文章，看万斛龙文笔力。闻道是一诗曾换，千金颜色。欲说又休新意思，强啼偷笑真消息。算人人合与共乘鸾，銮坡客。
倾国艳，难再得。还可恨，还堪忆。看书寻旧锦，衫裁新碧。莺蝶一春花里活，可堪风雨飘红白。问谁家却有燕归梁，香泥湿。
◎龙文百斛鼎，笔力可独扛。（唐韩愈《病中赠张籍》）
◎算人人句：“人人”为对女子之昵称。鸾谓凤凰。此当用萧史弄玉故事。汉刘向《列仙传》载，秦穆公时有萧史者善吹箫，穆公以女弄玉妻之。萧史日教弄玉作凤鸣，居数年，凤凰来止。又数年，夫妇皆随凤凰飞去。
◎李延年性知音，善歌舞。武帝爱之，……延年尝侍上，起舞而歌曰：“北方有佳人，绝世而独立。一顾倾人城，再顾倾人国。宁不知倾城与倾国，佳人难再得。”（《汉书·外戚传》）
西河　送钱仲耕自江西漕移守婺州
西江水，道似西江人泪。无情却解送行人，月明千里。从今日日倚高楼，伤心烟树如荠。
会君难，别君易。草草不如人意。十年着破绣衣茸，种成桃李。问君可是厌承明，东方鼓吹千骑。
对梅花更消一醉。看明年调鼎风味。老病自怜憔悴。过吾庐定有，幽人相问：岁晚渊明归来未？
◎天边树若荠，江畔洲如月。（唐孟浩然《秋登万山寄张五》）
◎收得桑榆归物外，种成桃李满人间。（宋李绹《和杜祁公致仕》）
◆起悲愤。（清陈廷焯《词则·放歌集》）
◆似豪实郁。（清陈廷焯《词则·放歌集》）
贺新郎　赋滕王阁
高阁临江渚。访层城空馀旧迹，黯然怀古。画栋珠帘当日事，不见朝云暮雨。但遗意西山南浦。天宇修眉浮新绿，映悠悠潭影长如故。空有恨，奈何许。
王郎健笔夸翘楚。到如今落霞孤鹜，竞传佳句。物换星移知几度，梦想珠歌翠舞。为徙倚阑干凝竚。目断平芜苍波晚，快江风一瞬澄襟暑。谁共饮？有诗侣。
◎滕王高阁临江渚，佩玉鸣鸾罢歌舞。画栋朝飞南浦云，珠帘暮卷西山雨。闲云潭影日悠悠，物换星移几度秋。阁中帝子今何在？槛外长江空自流。（唐王勃《滕王阁诗》）
◎天宇浮修眉，浓绿画新就。（唐韩愈《南山》）
◎勃过钟陵，九月九日，都督大宴滕王阁，宿命其壻作序，以夸客；因出纸笔遍请，客莫敢当，至勃，抗然不辞。都督怒，起更衣，遣吏伺其文辄报，一再报，语益奇，乃矍然曰：“天才也。”（《新唐书·王勃传》）
昭君怨　豫章寄张守定叟
长记潇湘秋晚：歌舞橘洲人散。走马月明中，折芙蓉。
今日西山南浦，画栋珠帘云雨。风景不争多，奈愁何。
◆怨郁。（清陈廷焯《词则·放歌集》）
沁园春　带湖新居将成
三径初成，鹤怨猿惊，稼轩未来。甚云山自许，平生意气；衣冠人笑，抵死尘埃。意倦须还，身闲贵早，岂为莼羹鲈鲙哉。秋江上，看惊弦雁避，骇浪船回。
东冈更葺茅斋。好都把轩窗临水开。要小舟行钓，先应种柳；疏篱护竹，莫碍观梅。秋菊堪餐，春兰可佩，留待先生手自栽。沉吟久，怕君恩未许，此意徘徊。
◎至于还飙入幕，写雾出楹，蕙帐空兮夜鹤怨，山人去兮晓猿惊。（南朝孔稚珪《北山移文》）
◎抵死：老是、总是。
◎朝饮木兰之坠露兮，夕餐秋菊之落英。（《楚辞·离骚》）
◎扈江蓠与辟芷兮，纫秋兰以为佩。（《楚辞·离骚》）
◆功名一鸡肋，人世九羊肠，张翰莼鲈，有托而逃。稼轩识得。郑域养鱼求蚁亦经纶，稼轩种柳观梅皆事业。（明卓人月《古今词统》）
◆抑扬顿挫。急流勇退之情，以温婉之笔出之，姿态愈饶。（清陈廷焯《词则·放歌集》）
又
送赵景明知县东归，再用前韵。
伫立潇湘，黄鹄高飞，望君未来。被东风吹堕，西江对语；急呼斗酒，旋拂征埃。却怪英姿，有如君者，犹欠封侯万里哉。空赢得，道江南佳句，只有方回。
锦帆画舫行斋。怅雪浪黏天江影开。记我行南浦，送君折柳；君逢驿使，为我攀梅。落帽山前，呼鹰台下，人道花须满县栽。都休问，看云霄高处，鹏翼徘徊。
◎少游醉卧古藤下，谁与愁眉唱一杯？解道江南断肠句，只今惟有贺方回。（宋黄庭坚《寄贺方回》，按：宋贺铸，字方回。）
◎送君南浦，伤如之何。（南朝江淹《别赋》）
◎陆凯与范晔相善，自江南寄梅花一枝诣长安与晔。赠诗曰：“折梅逢驿使，寄与陇头人。江南无所有，聊赠一枝春。”（《荆州记》）
◎龙山在城西北十五里，桓温九日登高，孟嘉落帽处也。（《读史方舆纪要》卷七十八《湖广江陵县》）
◎襄阳城东……沔水中有渔梁洲，……水南有层台，号曰景升台，盖刘表治襄阳之所筑也。表性好鹰，尝登此台歌《野鹰来曲》。（《水经注·沔水》）
菩萨蛮
稼轩日向儿童说：带湖买得新风月。头白早归来，种花花已开。
功名浑是错，更莫思量着。见说小楼东，好山千万重。
◎功成头白早归来，共藉梨花作寒食。（宋苏轼《送表弟程六知楚州》）
蝶恋花　和赵景明知县韵
老去怕寻年少伴。画栋珠帘，风月无人管。公子看花朱碧乱，新词搅断相思怨。
凉夜愁肠千百转。一雁西风，锦字何时遣？毕竟啼乌才思短，唤回晓梦天涯远。
◎谁知心眼乱，看朱忽成碧。（南朝王僧孺《夜愁示诸宾》）
祝英台近　晚春
宝钗分，桃叶渡，烟柳暗南浦。怕上层楼，十日九风雨。断肠片片飞红，都无人管；更谁劝啼莺声住。
鬓边觑。试把花卜归期，才簪又重数。罗帐灯昏，哽咽梦中语：是他春带愁来；春归何处，却不解带将愁去。
◎自怜断带日，偏恨分钗时。……欲以别离意，独向蘼芜悲。（南朝陆罩《闺怨》，按：分钗乃赠别之制。）
◎桃叶渡：晋王献之与妾作别处。
◎试把至重数：花卜之法未详，当是以所簪花瓣之单双，占离人归信之准的，故云“才簪又重数”也。
◆雍陶《送春》诗云：“今日已从愁里去，明年更莫共愁来。”稼轩词云：“是他春带愁来，春归何处，却不解和愁将去。”虽用前语而反胜之。（宋刘克庄《后村诗话》）
◆辛稼轩《祝英台近》云：“宝钗分，桃叶渡，烟柳暗南浦。（下略）”皆景中带情，而存骚雅。故其燕酣之乐，别离之愁，回文题叶之思，岘首西州之泪，一寓于词。若能屏去浮艳，乐而不淫，是亦汉魏乐府之遗意。（宋张炎《词源》）
◆稼轩词以激扬奋厉为工，至“宝钗分，桃叶渡”一曲，昵狎温柔，魂销意尽。才人伎俩，真不可测。（清沈谦《填词杂说》）
◆首三句言送别之地，后五句言别后之怀，万点飞花，离愁亦万点也。下阕明指伊人，归期屡卜，而消息沉沉，惟有索之梦中，孤灯独语，其深悔杨枝之遣耶？结处“春带愁来”三句，伤春纯是自伤。前之《摸鱼儿》词借送春以寄慨，有抑塞磊落之气；此借伤春以怀人，有徘回宛转之思，刚柔兼擅之笔也。（俞陛云《唐五代两宋词选释》）
又
绿杨堤，青草渡，花片水流去。百舌声中，唤起海棠睡。断肠几点愁红，啼痕犹在，多应怨夜来风雨。
别情苦。马蹄踏遍长亭，归期又成误。帘卷青楼，回首在何处？画梁燕子双双，能言能语，不解说相思一句。
惜分飞　春思
翡翠楼前芳草路，宝马坠鞭暂驻。最是周郎顾，尊前几度歌声误。
望断碧云空日暮，流水桃源何处？闻道春归去，更无人管飘红雨。
◎瑜少精意于音乐，虽三爵之后，其有阙误，瑜必知之，知之必顾，故时人谣曰：“曲有误，周郎顾。”（《三国志·吴志·周瑜传》）
◎桃花乱落如红雨。（唐李贺《将进酒》）
恋绣衾　无题
夜长偏冷添被儿。枕头儿移了又移。我自是笑别人底，却元来当局者迷。
如今只恨因缘浅，也不曾抵死恨伊。合下手安排了，那筵席须有散时。
◎当局称迷，傍观见审。（《旧唐书·元竹冲传》）
减字木兰花　宿僧房有作
僧窗夜雨，茶鼎熏炉宜小住。却恨春风，勾引诗来恼杀翁。
狂歌未可，且把一尊料理我。我到亡何，却听侬家陌上歌。
◎料理：犹言“安排”。
◎亡何：意即更无馀事。
◎游九仙山，闻里中儿歌《陌上花》。父老云：吴越王妃每岁春必归临安，王以书遗妃曰：“陌上花开，可缓缓归矣。”吴人用其语为歌。（宋苏轼《陌上花》序）
又
昨朝官告，一百五年村父老。更莫惊疑，刚道人生七十稀。
使君喜见，恰限华堂开寿宴。问寿如何？百代儿孙拥太婆。
◎刚道：犹言“偏说”、“硬说”。
糖多令
淑景斗清明，和风拂面轻。小杯盘同集郊坰。着个簥儿不肯上，须索要，大家行。
行步渐轻盈，行行语笑频。凤鞋儿微褪些根。忽地倚人陪笑道：“真个是，脚儿疼。”
◎须索：须得。
◎微褪些根：刘过《沁园春》咏美人足，亦有“销金样窄，……笑教人款捻，微褪些跟”等语。其意当为，因难忍窄鞋束缚之苦，故褪足移后，致后跟露出也。
南乡子　赠妓
好个主人家，不问因由便去嗏。病得那人妆晃子，巴巴，系上裙儿稳也哪。
别泪没些些，海誓山盟总是赊。今日新欢须记取，孩儿，更过十年也似他。
◎赊：渺茫难凭之意。
鹧鸪天
一片归心拟乱云，春来谙尽恶黄昏。不堪向晚檐前雨，又待今宵滴梦魂。
炉烬冷，鼎香氛。酒寒谁遣为重温？何人柳外横双笛，客耳那堪不忍闻。
又
困不成眠奈夜何，情知归未转愁多。暗将往事思量遍，谁把多情恼乱他。
些底事，误人哪。不成真个不思家。娇痴却妒香香睡，唤起醒松说梦些。
◎香香：当是侍女名。
◎醒松：“醒”亦作“惺”，陈元龙《片玉词》注：“惺松，犹清轻也。”
菩萨蛮
西风都是行人恨，马头渐喜归期近。试上小红楼，飞鸿字字愁。
阑干闲倚处，一带山无数。不似远山横，秋波相共明。
◎因倚危楼，过尽飞鸿字字愁。（宋秦观《减字木兰花》）
◎文君姣好，眉色如望远山。（《西京杂记》，按：远山，指眉。）

[book_title]辛弃疾词集卷二
水调歌头　盟鸥
带湖吾甚爱，千丈翠奁开。先生杖屦无事，一日走千回。凡我同盟鸥鹭，今日既盟之后，来往莫相猜。白鹤在何处，尝试与偕来。
破青萍，排翠藻，立苍苔。窥鱼笑汝痴计，不解举吾杯。废沼荒丘畴昔，明月清风此夜，人世几欢哀。东岸绿阴少，杨柳更须栽。
◎齐侯盟诸侯于葵丘曰：“凡我同盟之人，既盟之后，言归于好。”（《左传》僖公九年）
◎月白风清，如此良夜何。（宋苏轼《后赤壁赋》）
◆文胜质则史，此妙在文中带质。（明卓人月《古今词统》）
◆辛稼轩词肝胆激烈，有奇气。腹有诗书，足以运之，故喜用《四书》成语，如自己出。如“今日既盟之后”、“贤哉回也”、“先觉者贤乎”等句，为词家另一派。（清李调元《雨村词话》）
◆此词一味朴质，真不可及。胜读鲍明远《芜城赋》。结二句，愈直朴，愈有力。（清陈廷焯《云韶集》）
又
严子文同傅安道和前韵，因再和谢之。
寄我五云字，恰向酒边开。东风过尽归雁，不见客星回。闻道琐窗风月，更着诗翁杖屦，合作雪堂猜。子文作雪斋，寄书云：“近以旱，无以延客。”岁旱莫留客，霖雨要渠来。
短灯檠，长剑铗，欲生苔。雕弓挂壁无用，照影落清杯。多病关心药裹，小摘亲鉏菜甲，老子政须哀。夜雨北窗竹，更倩野人栽。
◎常以五采笺为书记，使侍妾主之，其裁答受意而已，皆有楷法，陟唯署名。自谓所书陟字若五朵云，时人慕之，号郇公五云体。（《新唐书·韦陟传》）
◎共偃卧，光以足加帝腹上。明日，太史奏：“客星犯御座甚急。”帝笑曰：“朕故人严子陵共卧耳。”（《后汉书·严光传》。按：此以严光喻严子文。）
◎雪堂：苏轼于元丰二年贬黄州，寓居临皋亭，就东坡筑雪堂，号东坡居士。
◎说筑傅岩之野，惟肖，爰立作相，王置诸左右，命之曰：“……若岁大旱，命汝作霖雨。”（《尚书·说命上》。按：此以傅说况傅安道也。）
◎太学儒生东鲁客，二十辞家来射策。夜书细字缀语言，两目眵昏头雪白。此时提携当案前，看书到晓那能眠。一朝富贵还自恣，长檠高张照珠翠。吁嗟世事无不然，墙角君看短檠弃。（唐韩愈《短灯檠歌》）
◎予之祖父郴为汲令，以夏至日诣见主簿杜宣，赐酒。时北壁上有悬赤弩，照于杯，形如蛇，宣畏恶之，然不敢不饮，其日便得胸腹痛切。妨损饮食，大用羸露，攻治万端不为愈。后郴因事过至宣家窥视，问其变故，云畏此蛇，蛇入腹中。郴还听事，思惟良久，顾见悬弩，必是也。则使门下史将铃下侍，徐扶辇载宣于故处设酒，杯中故复有蛇。因谓宣：“此壁上弩影耳，非有他怪。”宣遂解，甚夷怿。由是瘳平。（汉应劭《风俗通义》“世间多有见怪惊怖以自伤者”条）
◎自锄稀菜甲，小摘为情亲。（唐杜甫《有客》）
◎诸曹时白外事，援辄曰：“此丞掾之任，何足相烦，颇哀老子，使得遨游。”（《后汉书·马援传》）
又
汤朝美司谏见和，用韵为谢。
白日射金阙，虎豹九关开。见君谏疏频上，谈笑挽天回。千古忠肝义胆，万里蛮烟瘴雨，往事莫惊猜。政恐不免耳，消息日边来。
笑吾庐，门掩草，径封苔。未应两手无用，要把蟹螯杯。说剑论诗馀事，醉舞狂歌欲倒，老子颇堪哀。白发宁有种，一一醒时栽。
◎魂兮归来，君无上天些。虎豹九关，啄害下人些。（《楚辞·招魂》）
◎初，谢安在东山居布衣时，兄弟已有富贵者，翕集家门，倾动人物。刘夫人戏谓安曰：“大丈夫不当如此乎？”谢乃捉鼻曰：“但恐不免耳。”（《世说新语·排调》）
◎毕茂世云：“一手持蟹螯，一手持酒杯，……便足了一生。”（《世说新语·任诞》）
踏莎行　赋稼轩，集经句
进退存亡，行藏用舍。小人请学樊须稼。衡门之下可栖迟，日之夕矣牛羊下。
去卫灵公，遭桓司马。东西南北之人也。长沮桀溺耦而耕，丘何为是栖栖者。
◎亢之为言也，知进而不知退，知存而不知亡，知得而不知丧。其惟圣人乎，知进退存亡而不失其正者，其惟圣人乎。（《易·乾·文言》）
◎子谓颜渊曰：“用之则行，舍之则藏，唯我与尔有是夫。”（《论语·述而》）
◎樊迟请学稼，子曰：“吾不如老农。”请学为圃，曰：“吾不如老圃。”樊迟出，子曰：“小人哉，樊须也！上好礼，则民莫敢不敬；上好义，则民莫敢不服；上好信，则民莫敢不用情。夫如是，则四方之民襁负其子而至矣，焉用稼？”（《论语·子路》）
◎衡门之下，可以栖迟。泌之洋洋，可以乐饥。（《诗经·陈风·衡门》）
◎日之夕矣，羊牛下来。（《诗经·王风·君子于役》）
◎卫灵公问陈于孔子，对曰：“俎豆之事则尝闻之矣，军旅之事未之学也。”明日遂行，在陈绝粮，从者病，莫能兴。（《论语·卫灵公》）
◎孔子既得合葬于防，曰：“吾闻之：古者墓而不坟。今丘也，东西南北之人也，不可以弗识也。”（《礼记·檀弓上》）
◎长沮、桀溺耦而耕，孔子过之，使子路问津焉。（《论语·微子》）
◎微生亩谓孔子曰：“丘何为是栖栖者与？无乃为佞乎？”孔子曰：“非敢为佞也，疾固也。”（《论语·宪问》）
◆百宝装成无缝塔。（明卓人月《古今词统》）
◆徐士俊谓集句有六难：属对，一也；协韵，二也；不失粘，三也；切题意，四也；情思联续，五也；句句精美，六也。……余更增其一难，曰打成一片。稼轩俱集经语，尤为不易。（清沈雄《古今词话·词品》）
蝶恋花
和杨济翁韵，首句用丘宗卿书中语。
点检笙歌多酿酒。蝴蝶西园，暖日明花柳。醉倒东风眠永昼，觉来小院重携手。
可惜春残风雨又。收拾情怀，闲把诗僝僽。杨柳见人离别后，腰肢近日和他瘦。
又　继杨济翁韵饯范南伯知县归京口
泪眼送君倾似雨。不折垂杨，只倩愁随去。有底风光留不住，烟波万顷春江橹。
老马临流痴不渡，应惜障泥，忘了寻春路。身在稼轩安稳处，书来不用多行数。
◎有底：所有的。
◎王武子（济）善解马性。尝乘一马，着连钱障泥，前有水，终日不肯渡。王云：“此必是惜障泥。”使人解去，便径渡。（《世说新语·术解》。障泥，马鞯之两旁下垂者，用以障蔽尘土，故名。亦称蔽泥。）
◎但知家里俱无恙，不用书来细作行。（宋黄庭坚《新喻道中寄元明》）
又　席上赠杨济翁侍儿
小小年华才月半。罗幕春风，幸自无人见。刚道羞郎低粉面，旁人瞥见回娇盼。
昨夜西池陪女伴。柳困花慵，见说归来晚。劝客持觞浑未惯，未歌先觉花枝颤。
◎小小句：谓年仅十五。
六幺令
用陆氏事，送玉山令陆德隆侍亲东归吴中。
酒群花队，攀得短辕折。谁怜故山归梦，千里莼羹滑。便整松江一棹，点检能言鸭。故人欢接。醉怀霜橘，堕地金圆醒时觉。
长喜刘郎马上，肯听诗书说。谁对叔子风流，直把曹刘压？更看君侯事业，不负平生学。离觞愁怯。送君归后，细写《茶经》煮香雪。
◎第五伦为会稽守，为事征，百姓攀辕扣马呼曰：“舍我何之！”（《艺文类聚》卷七一引《东观汉记》）
◎陆机诣王武子，武子前置数斛羊酪，指以示陆曰：“卿江东何以敌此？”陆云：“有千里莼羹，但未下盐豉耳。”（《世说新语·言语》）
◎唐陆龟蒙善为赋，绝妙。……相传龟蒙多智数，狡狯，居笠泽。有内养自长安使杭州，舟出舍下，小童奴以小舟驱群鸭出，内养弹其一绿头雄鸭，折头。龟蒙遽舍出，大呼云：“此绿鸭有异，善人言，适将献状本州，贡天子，今持此死鸭以诣官自言耳。”内养少长宫禁，不知外事，信然，甚惊骇，厚以金帛遗之，龟蒙乃止。因徐问龟蒙曰：“此鸭何言？”龟蒙曰：“常自呼其名。”巧捷多类此。（《甫里文集》附录《杨文公谈苑》）
◎绩年六岁，于九江见袁术，术出橘，绩怀三枚去，拜辞，堕地，术谓曰：“陆郎作宾客而怀橘乎？”绩跪答曰：“欲归遗母。”术大奇之。（《三国志·吴志·陆绩传》）
◎祜字叔子，泰山南城人也。……在军常轻裘缓带，身不被甲。……吴西陵督步阐举城来降，吴将陆抗攻之甚急，诏祜迎阐，祜率兵五万出江陵。……祜与陆抗相对，使命交通，抗称祜之德量虽乐毅、诸葛孔明不能过也。抗尝病，祜馈之药，抗服之无疑心，人多谏抗，抗曰：“羊祜岂酖人者。”时谈以为华元、子反复见于今日。（《晋书·羊祜传》）
◎贽以受人主殊遇，不敢爱身，事有不可，极言无隐。朋友规之，以为太峻，贽曰：“吾上不负天子，下不负吾所学，不恤其他。”（《旧唐书·陆贽传》）
◎细写句：唐陆羽字鸿渐，竟陵人。隐苕溪，杜门著书，有《茶经》三卷。
又　再用前韵
倒冠一笑，华发玉簪折。《阳关》自来凄断，却怪歌声滑。放浪儿童归舍，莫恼比邻鸭。水连山接。看君归兴，如醉中醒梦中觉。
江上吴侬问我，一一烦君说：坐客尊酒频空，剩欠真珠压；手把渔竿未稳，长向沧浪学。问愁谁怯。可堪杨柳，先作东风满城雪。
◎最忆《阳关》唱，真珠一串歌。（唐白居易《晚春欲携酒寻沈四著作先以六韵寄之》，自注云：“沈有讴者，善唱‘西出阳关无故人’词。”）
◎休怪儿童延俗客，不教鹅鸭恼比邻。（唐杜甫《将赴成都草堂寄严郑公》）
◎及退闲职，宾客日盈其门，常叹曰：“坐上客恒满，尊中酒不空，吾无忧矣。”（《后汉书·孔融传》）
◎剩欠句：意即甚少酿造。“真珠”寓酒。
◎手把二句：言尚未习惯于赋闲生涯。《楚辞·渔父》：“渔父莞尔而笑，鼓枻而去，乃歌曰：‘沧浪之水清兮，可以濯吾缨；沧浪之水浊兮，可以濯吾足。’”
太常引　寿韩南涧尚书
君王着意履声间，便合押，紫宸班。今代又尊韩，道吏部文章泰山。
一杯千岁，问公何事，早伴赤松闲？功业后来看，似江左风流谢安。
◎郑崇字子游，本高密大族，世与王家相嫁娶。……哀帝擢为尚书仆射，数求见，谏争，上初纳用之，每见曳革履，上笑曰：“我识郑尚书履声。”（《汉书·郑崇传》）
◎押紫宸班：宋制，凡朝会奏事，例由参知政事、宰相分日知印押班，馀官则随班朝谒。押班盖即领班之意。紫宸，殿名。
◎自愈之没，其言大行，学者仰之如泰山北斗云。（《新唐书·韩愈传》，按：韩愈官至吏部侍郎。）
◎今以三寸舌为帝者师，封万户，位列侯，此布衣之极，于良足矣，愿弃人间事，欲从赤松子游耳。（《史记·留侯世家》）
◎俭尝谓人曰：“江左风流宰相惟有谢安。”（《南史·王俭传》）
蝶恋花
洗尽机心随法喜。看取尊前，秋思如春意。谁与先生宽发齿，醉时惟有歌而已。
岁月何须溪上记，千古黄花，自有渊明比。高卧石龙呼不起，微风不动天如醉。
◎法喜：佛语法喜，谓见法生欢喜。
◎宽发齿：即宽延齿落发白之期，亦即延年益寿之意。
◎微风不动天如醉，润物无声春有功。（宋黄庭坚《二月丁卯喜雨吴体为北门留守文潞公作》）
又
何物能令公怒喜？山要人来，人要山无意。恰似哀筝弦下齿，千情万意无时已。
自要溪堂韩作记，今代机云，好语花难比。老眼狂花空处起，银钩未见心先醉。
◎王恂、郗超并有奇才，为大司马所眷拔，恂为主簿，超为记室参军。超为人多须，恂状短小，于时荆州为之语曰：“髯参军，短主簿，能令公喜，能令公怒。”（《世说新语·宠礼》）
◎陆机字士衡，吴郡人也。……少有异才，文章冠世。……天才秀逸，辞藻宏丽。张华尝谓之曰：“人之为文常患才少，而子更患其多。”……云字士龙，少与兄机齐名，虽文章不及机，而持论过之。号曰二陆。（《晋书·陆机陆云传》）
◎晋索靖草书绝代，名曰银钩虿尾。（《书苑》）
水调歌头
九日游云洞，和韩南涧尚书韵。
今日复何日，黄菊为谁开。渊明谩爱重九，胸次正崔嵬。酒亦关人何事，政自不能不尔，谁遣白衣来。醉把西风扇，随处障尘埃。
为公饮，须一日，三百杯。此山高处东望，云气见蓬莱。翳凤骖鸾公去，落佩倒冠吾事，抱病且登台。归路踏明月，人影共徘徊。
◎渊明句：陶渊明《九日闲居》诗序：“余闲居，爱重九之名。”
◎谓温曰：“安闻诸侯有道，守在四邻，明公何须壁后置人邪？”温笑曰：“政自不能不尔耳。”遂笑语移日。（《晋书·谢安传》）
◎陶渊明九日无酒，出篱边怅望久之，见白衣人至，乃王弘送酒使也。即便就酌，醉而后归。（《续晋阳秋》）
◎于时庾亮以望重地逼，出镇于外，……而执朝廷之权，既据上流，拥强兵，趋向者多归之。导内不能平，常遇西风起，举扇自蔽，徐曰：“元规尘污人。”（《晋书·王导传》）
◎百年三万六千日，一日须倾三百杯。（唐李白《襄阳歌》）
◎翳凤骖鸾：意驾鸾凤而登仙也。
◎若予者则谓何如，倒冠落佩兮与世阔疏，敖敖休休兮，真徇其愚而隐居者乎。（唐杜牧《晚晴赋》）
◎归来踏人影，云细月娟娟。（宋苏轼《同王胜之游蒋山》）
◆陶渊明《九日闲居》诗：“酒能袪百虑，菊为制颓龄。如何蓬庐士，空视时运倾！尘爵耻虚罍，寒华徒自荣。敛襟独闲谣，缅焉起深情。”即其胸中之郁结不平也。（邓广铭《稼轩词编年笺注》）
又　再用韵，呈南涧
千古老蟾口，云洞插天开。涨痕当日，何事汹涌到崔嵬。攫土抟沙儿戏，翠谷苍崖几变，风雨化人来。万里须臾耳，野马骤空埃。
笑年来，蕉鹿梦，画蛇杯。黄花憔悴风露，野碧涨荒莱。此会明年谁健，后日犹今视昔，歌舞只空台。爱酒陶元亮，无酒正徘徊。
◎伟哉造物真豪纵，攫土抟沙为此弄。（宋苏轼《游白水山》）
◎西极之国，有化人来。（《列子·周穆王》）
◎野马也，尘埃也。（《庄子·逍遥游》）
◎郑人有薪于野者，遇骇鹿，御而击之，毙之，恐人见之也，遽而藏诸隍中，覆之以蕉，不胜其喜；俄而遗其所藏之处，遂以为梦焉。顺途而咏其事。傍人有闻者，用其言而取之，既归，告其室人曰：“向薪者梦得鹿而不知其处，吾今得之，彼直真梦者矣。”室人曰：“若将是梦见薪者之得鹿耶，讵有薪者耶？今真得鹿，是若之梦真耶？”夫曰：“吾据得鹿，何用知我梦彼梦耶。”（《列子·周穆王》）
◎明年此会知谁健，醉把茱萸仔细看。（唐杜甫《九日蓝田崔氏庄》）
◎固知一死生为虚诞，齐彭、殇为妄作，后之视今，亦犹今之视昔，悲夫！（晋王羲之《兰亭序》）
又　再用韵答李子永提干
君莫赋《幽愤》，一语试相开：长安车马道上，平地起崔嵬。我愧渊明久矣，犹借此翁湔洗，素壁写《归来》。斜日透虚隙，一线万飞埃。
断吾生，左持蟹，右持杯。买山自种云树，山下斸烟莱。百炼都成绕指，万事直须称好，人世几舆台。刘郎更堪笑，刚赋看花回。
◎东平吕安服康高致，每一相思，千里命驾，康友而善之。后安为兄所枉诉，以事系狱，辞相引证，遂复收康。康性慎言行，一旦缧绁，乃作《幽愤诗》。（《晋书·嵇康传》）
◎王子敬过戴安道，饮酣，安道求子敬文，子敬攘臂大言曰：“我辞翰虽不如古人，与君一扫素壁。”今山阴草堂碑是也。（《白氏六帖》）
◎虚隙日光，纤埃扰扰；清潭水底，影像昭昭。（《景德传灯录》卷十三圭峰《禅源诸诠序》）
◎支道林因人就深公买印山，深公答曰：“未闻巢由买山而隐。”（《世说新语·言语》）
◎何意百炼刚，化为绕指柔。（晋刘琨《赠卢谌》）
◎徽有人伦鉴，居荆州，知刘表性暗，必害善人，乃囊括不谈议时人。有以人物问徽者，初不辨其高下，每辄言佳。其妇谏曰：“人质所疑，君宜辨论，而一皆言佳，岂人所以咨君之意乎。”徽曰：“如君所言亦复佳。”其婉约逊遁如此。（《世说新语》注引《司马徽别传》）
又
提干李君索余赋《秀野》、《绿绕》二诗，余诗寻医久矣，姑合二榜之意，赋《水调歌头》以遗之。然君才气不减流辈，岂求田问舍而独乐其身耶。
文字觑天巧，亭榭定风流。平生丘壑，岁晚也作稻粱谋。五亩园中秀野，一水田将绿绕，稏不胜秋。饭饱对花竹，可是便忘忧？
吾老矣，探禹穴，欠东游。君家风月几许，白鸟去悠悠。插架牙签万轴，射虎南山一骑，容我揽须不？更欲劝君酒，百尺卧高楼。
◎规模背时利，文字觑天巧。人皆馀酒肉，子独不得饱。（唐韩愈《答孟东野》）
◎一水护田将绿绕，两山排闼送青来。（宋王安石《书湖阴先生壁》）
◎稏：稻名。
◎翰林风月三千首，吏部文章二百年。（宋欧阳修《寄王介甫》，按：翰林指李白，故此云君家。）
◎邺侯家多书，插架三万轴。一一悬牙签，新若手未触。（唐韩愈《送诸葛觉往随州读书》，按：唐李泌封邺侯。）
◎伊便抚筝而歌《怨诗》，……声节慷慨，俯仰可观。（谢）安泣下沾衿，乃越席而就之，捋其须曰：“使君于此不凡！”（《晋书·桓伊传》）
小重山　席上和人韵送李子永提干
旋制离歌唱未成，《阳关》先画出，柳边亭。中年怀抱管弦声。难忘处：风月此时情。
夜雨共谁听？尽教清梦去，两三程。商量诗价重连城。相如老，汉殿旧知名。
◎阳关二句：苏轼《书林次中所得李伯时归去来阳关二图后》查慎行补注：“张芸叟（舜民）《画墁集》云：‘京兆安汾叟赴辟临洮幕府，南舒李伯时自画《阳关图》并诗以送行。’”查注本并附李伯时诗云：“画出离筵已怆神，那堪真别渭城春。渭城柳色休相恼，西出阳关有故人。”
◎赵惠文王时，得楚和氏璧，秦昭王闻之，使人遗赵王书，愿以十五城请易璧。（《史记·廉颇蔺相如列传》）
◎相如既奏《大人》之颂，天子大说。……相如既病免，家居茂陵，天子曰：“司马相如病甚，可往从悉取其书，若不然，后失之矣。”（《史记·司马相如列传》）
贺新郎　赋水仙
云卧衣裳冷。看萧然风前月下，水边幽影。罗袜生尘凌波去，汤沐烟波万顷。爱一点娇黄成晕。不记相逢曾解佩，甚多情为我香成阵？待和泪，收残粉。
灵均千古《怀沙》恨，记当时匆匆忘把，此仙题品。烟雨凄迷僝僽损，翠袂摇摇谁整？谩写入瑶琴《幽愤》。弦断《招魂》无人赋，但金杯的皪银台润。愁殢酒，又独醒。
◎天阙象纬逼，云卧衣裳冷。（唐杜甫《游龙门奉先寺》）
◎凌波仙子生尘袜，水上轻盈步微月。是谁招此断肠魂，种作寒花寄幽绝。（宋黄庭坚《王充道送水仙花》）
◎江妃二女，游于江滨，逢郑交甫，交甫不知何人也，目而挑之，女遂解佩与之。行数步，空怀无佩，女亦不见。（《神仙传》）
◎上官大夫短屈原于顷襄王，顷襄王怒而迁之，屈原至于江滨，……乃作《怀沙》之赋。（《史记·屈原列传》，按屈原，字灵均。）
◎屈原以忠见斥，隐于沅湘，……被王逼逐，乃赴清泠之水，楚人思慕，谓之水仙。（晋王嘉《拾遗记》）
◎瑶琴幽愤：琴调有《水仙操》。晋嵇康有《幽愤诗》。
◎世以水仙为金盏玉台，盖单叶者甚似真有一酒，深黄而金色。至千叶水仙，其中花片卷皱密蹙，一片之中，下轻黄而上淡白，如染一截者，与酒杯之状殊不相似，而千叶者乃真水仙云。（宋杨万里《千叶水仙花》诗序）
◆首五字即隐含水仙神态。以下五句实赋水仙，中用“汤沐”二字颇新。“解佩”二句无情而若有情，自是隽句。下阕因水仙而涉想灵均，犹白石之《暗香》、《疏影》，咏梅而涉想寿阳明妃，咏花而兼咏古，便有寄托。水仙在百花中，高洁与梅花等，而不入楚词，作者特拈出之。以下“烟雨凄迷”等句皆幽怨之音。“招魂”句非特映带上句“怀沙”，且用琴中《水仙操》，而悲愤弦断，当有蒙尘绝望之感。结句借水仙之花承金琖，联想及众皆殢酒而我独醒耳。（俞陛云《唐五代两宋词选释》）
又　赋海棠
着厌霓裳素。染胭脂苎罗山下，浣沙溪渡。谁与流霞千古酝，引得东风相误。从臾入吴宫深处。鬓乱钗横浑不醒，转越江刬地迷归路。烟艇小，五湖去。
当时倩得春留住，就锦屏一曲种种，断肠风度。才是清明三月近，须要诗人妙句。笑援笔殷勤为赋。十样蛮笺纹错绮，粲珠玑渊掷惊风雨。重唤酒，共花语。
◎苎罗山：《吴越春秋·句践阴谋篇》：“越王得苎萝山鬻薪之女曰西施。”注云：“苎萝山在诸暨县南五里，西施、郑旦所居。下临浣江，江中有浣纱石。”
◎转越江三句：世传越复平吴，西施仍随范蠡去，后随范蠡泛舟湖中。“刬地”在此应作“无端”或“反而”解。
◎昔有妇人思所欢不见，辄涕泣，恒洒泪于北墙之下，后洒处生草，其花甚媚，色如妇面，……名曰断肠花，又名八月春，即今之秋海棠也。（《嫏嬛记》卷中引《采兰杂志》）
◎笔落惊风雨，诗成泣鬼神。（唐杜甫《寄李白二十韵》）
又　赋琵琶
凤尾龙香拨。自开元《霓裳曲》罢，几番风月？最苦浔阳江头客，画舸亭亭待发。记出塞黄云堆雪。马上离愁三万里，望昭阳宫殿孤鸿没。弦解语，恨难说。
辽阳驿使音尘绝。琐窗寒轻拢慢捻，泪珠盈睫。推手含情还却手，一抹《梁州》哀彻。千古事云飞烟灭。贺老定场无消息，想沉香亭北繁华歇。弹到此，为呜咽。
◎玉奴琵琶龙香拨。（唐郑嵎《津阳门诗》，自注云：“贵妃妙弹琵琶，其乐器闻于人间者，有逻逤檀为槽，龙香柏为拨者。”）
◎浔阳江头夜送客，枫叶荻花秋瑟瑟。……忽闻水上琵琶声，主人忘归客不发。（唐白居易《琵琶行》）
◎记出塞三句：盖用王昭君琵琶出塞故事。
◎千载琵琶作胡语，分明怨恨曲中论。（唐杜甫《咏怀古迹》）
◎十年征戍忆辽阳。白狼河北音书断。（唐沈佺期《独不见》）
◎低眉信手续续弹，说尽心中无限事。轻拢慢捻抹复挑，初为《霓裳》后《六幺》。（唐白居易《琵琶行》）
◎逡巡大遍《梁州》彻，色色《龟兹》轰陆续。（唐元稹《连昌宫词》）
◎夜半月高弦索鸣，贺老琵琶定场屋。（唐元稹《连昌宫词》，按：贺老谓贺怀智，开元、天宝时之善弹琵琶者。）
◎解释春风无限恨，沉香亭北倚阑干。（唐李白《清平调》）
◆辛稼轩词，或议其多用事，而欠流便。予览其《琵琶》一词，则此论未足凭也。《贺新郎》云：（略）此篇用事最多，然圆转流丽，不为事所使，称是妙手。（明陈霆《渚山堂词话》）
◆（“记出塞”句）言谪逐正人，以致离乱；（“辽阳”句）言晏安江沱，不复北望。（清周济《宋四家词选》）
◆此词运典虽多，却一片感慨，故不嫌堆垛。心中有泪，故笔下无一字不呜咽。（清陈廷焯《白雨斋词话》）
满江红　送汤朝美司谏自便归金坛
瘴雨蛮烟，十年梦尊前休说。春正好故园桃李，待君花发。儿女灯前和泪拜，鸡豚社里归时节。看依然舌在齿牙牢，心如铁。
活国手，封侯骨。腾汗漫，排阊阖。待十分做了，诗书勋业。当日念君归去好，而今却恨中年别。笑江头明月更多情，今宵缺。
◎韩退之有二妾，一曰绛桃，一曰柳枝，皆能歌舞。初使王庭凑，至寿阳驿绝句云：……盖寄意二姝。逮归，柳枝逾垣遁去，家人追获；故《镇州初归》诗云：“别来杨柳街头树，摆乱春风只欲飞。惟有小园桃李在，留花不发待郎归。”自是专宠绛桃矣。（《唐语林》卷六《补遗》）
◎常摐有疾，老子往问焉。……张其口而示老子曰：“吾舌存乎？”老子曰：“然。”“吾齿存乎？”老子曰：“亡。”常摐曰：“子知之乎？”老子曰：“夫舌之存也，岂非以其柔耶？齿之亡也，岂非以其刚耶？”曰：“嘻，是已。”（《说苑·敬慎》）
◎子珍国为南谯太守，发米散财以赈穷乏，高帝手敕云：“卿爱人活国，甚副吾意。”（《南史·王广之传》，按：汤氏亦有以私积赈穷乏事。）
◎为小史，号迟顿不及事，数为掾史所詈辱。方进自伤，乃从汝南蔡父相，问己能所宜，蔡父大奇其形貌，曰：“小史有封侯骨，当以经术进。”（《汉书·翟方进传》）
◎“吾与汗漫期于九垓之外，吾不可以久驻。”若士举臂而竦身，遂入云中。（《淮南子·道应训》）
◎昔者冯夷大丙之御也，……经纪山川，蹈腾昆仑，排阊阖，沦天门。（《淮南子·原道训》）
水调歌头
席上用王德和推官韵，寿南涧。
上界足官府，公是地行仙。青毡剑履旧物，玉立近天颜。莫怪新来白发，恐是当年柱下，《道德》五千言。南涧旧活计，猿鹤且相安。
歌秦缶，宝康瓠，世皆然。不知清庙钟磬，零落有谁编。莫问行藏用舍，毕竟山林钟鼎，底事有亏全？再拜荷公赐，双鹤一千年。公以双鹤见寿。
◎番阳仙人王遥琴子高言：“下界功满方超上界，上界多官府，不如地仙快活。”（唐顾况《五源诀》）
◎夜卧斋中，有偷人入其室，盗物都尽，献之徐曰：“偷儿，青毡我家旧物，可特置之。”群盗惊走。（《晋书·王献之传》）
◎周秦皆有柱下史，谓御史也。所掌及侍立恒在殿柱之下，故老聃为周柱下史。（《史记·张丞相列传》索隐）
◎赵王鼓瑟，……蔺相如前曰：“赵王窃闻秦王善为秦声，请奉盆缶秦王，以相娱乐。”……于是秦王不怿，为一击缶。（《史记·廉颇蔺相如列传》，集解：“缶者，瓦器，所以盛酒浆，秦人鼓之以节歌也。”）
◎斡弃周鼎兮而宝康瓠。（汉贾谊《吊屈原赋》）
◎钟鼎山林各天性，浊醪粗饭任吾年。（唐杜甫《清明》）
清平乐　为儿铁柱作
灵皇醮罢，福禄都来也。试引鹓雏花树下，断了惊惊怕怕。
从今日日聪明，更宜潭妹嵩兄。看取辛家铁柱，无灾无难公卿。
◎灵皇二句：当系宋代为儿童祈福之一种习俗。
◎试引二句：当系宋代为儿童避除惊吓之一种习俗。
◎人皆养子望聪明，我被聪明误一生。惟愿孩儿愚且鲁，无灾无难到公卿。（宋苏轼《洗儿戏作》）
临江仙　即席和韩南涧韵
风雨催春寒食近，平原一片丹青。溪头唤渡柳边行。花飞蝴蝶乱，桑嫩野蚕生。
绿野先生闲袖手，却寻诗酒功名。未知明日定阴晴。今宵成独醉，却笑众人醒。
◎时阉竖擅威，天子拥虚器，搢绅道丧；度不复有经济意，乃治第东都集贤里，沼石林丛，岑缭幽胜。午桥作别墅，具燠馆凉台，号绿野堂，激波其下。度野服萧散，与白居易、刘禹锡为文章，把酒穷昼夜相欢，不问人间事。（《新唐书·裴度传》）
◎举世皆浊我独清，众人皆醉我独醒，是以见放。（《楚辞·渔父》）
洞仙歌　开南溪初成赋
婆娑欲舞，怪青山欢喜。分得清溪半篙水。记平沙鸥鹭，落日渔樵，湘江上，风景依然如此。
东篱多种菊，待学渊明，酒兴诗情不相似。十里涨春波，一棹归来，只做个五湖范蠡。是则是一般弄扁舟，争知道他家，有个西子。
唐河传　效《花间》体
春水，千里，孤舟浪起，梦携西子。觉来村巷夕阳斜。几家，短墙红杏花。
晚云做造些儿雨。折花去，岸上谁家女。太狂颠。那边，柳绵，被风吹上天。
水龙吟　甲辰岁寿韩南涧尚书
渡江天马南来，几人真是经纶手？长安父老，新亭风景，可怜依旧。夷甫诸人，神州沉陆，几曾回首！算平戎万里，功名本是，真儒事，公知否。
况有文章山斗，对桐阴满庭清昼。当年堕地，而今试看：风云奔走。绿野风烟，平泉草木，东山歌酒。待他年整顿，乾坤事了，为先生寿。
◎太安之际，童谣云：“五马浮渡江，一马化为龙。”及永嘉中，……王室沦覆，帝与西阳、汝南、南顿、彭城五王获济，而帝竟登大位焉。（《晋书·元帝纪》）
◎温遂统步骑四万发江陵，水军自襄阳入均口，至南乡，步自淅川，以征关中。……温进至霸上，（苻）健以五千人深沟自固，人皆安堵复业，持牛酒迎温于路者十八九，耆老感泣曰：“不图今日复见官军！”（《晋书·桓温传》）
◎过江诸人，每至美日，辄相邀新亭，藉卉饮宴。周侯（顗）中坐而叹曰：“风景不殊，正自有山河之异！”皆相视流泪。唯王丞相（导）愀然变色曰：“当共勠力王室，克复神州，何至作楚囚相对。”（《世说新语·言语》）
◎温自江陵北伐，……过淮、泗，践北境，与诸寮属登平乘楼眺瞩中原，慨然曰：“遂使神州陆沉，百年丘墟，王夷甫诸人不得不任其责！”（《晋书·桓温传》，按：夷甫，王衍字。）
◎桐阴：北宋有两韩氏并盛，一为相州韩氏，一为颍川韩氏。颍川韩氏京师第门前多植桐木，故世称“桐木韩家”，以别于相州韩琦。韩无咎有《桐阴旧话》十卷，记其家世旧事。
◎谢安寓居会稽，虽放情丘壑，然每游赏，必以妓女从。（《晋书·谢安传》）
满江红　送李正之提刑入蜀
蜀道登天，一杯送绣衣行客。还自叹中年多病，不堪离别。东北看惊诸葛《表》，西南更草相如《檄》。把功名收拾付君侯，如椽笔。
儿女泪，君休滴。荆楚路，吾能说。要新诗准备，庐山山色。赤壁矶头千古浪，铜鞮陌上三更月。正梅花万里雪深时，须相忆。
◎蜀道之难，难于上青天。（唐李白《蜀道难》）
◎诸葛表：诸葛亮出师北伐曹魏，有《出师表》上蜀汉后主。
◎相如檄：司马相如有《喻巴蜀檄》。
◎珣梦人以大笔如椽与之。既觉，语人曰：“此当有大手笔事。”（《晋书·王珣传》）
◆诸葛表与相如檄，俱切蜀事。（卓人月《古今词统》）
◆气魄之大，突过东坡，古今更无敌手。其下笔时，早已目无馀子矣。龙吟虎啸。（清陈廷焯《词则·放歌集》）
蝶恋花
用赵文鼎提举送李正之提刑韵，送郑元英。
莫向楼头听漏点。说与行人，默默情千万。总是离愁无近远，人间儿女空恩怨。
锦绣心胸冰雪面。旧日诗名，曾道空梁燕。倾盖未偿平日愿，一杯早唱《阳关》劝。
◎旧日二句：隋薛道衡有“暗牖悬蛛网，空梁落燕泥”之句，最为一时所传诵。
◎孔子遭齐程本子于剡之间，倾盖而语终日，有间，顾子路曰：“……夫《诗》不云乎：邂逅相遇，适我愿兮。”（《韩诗外传》）
又
客有“燕语莺啼人乍远”之句，用为首句。
燕语莺啼人乍远。却恨西园，依旧莺和燕。笑语十分愁一半，翠围特地春光暖。
只道书来无过雁，不道柔肠，近日无肠断。柄玉莫摇湘泪点，怕君唤作秋风扇。
◎燕语句：《分类草堂诗馀》载朱敦儒《念奴娇》词，内有“燕语莺啼人乍远，还是他乡寒食”二句，稼轩之客盖袭用其句也。
◎常恐秋节至，凉风夺炎热。弃捐箧笥中，恩情中道绝。（汉班婕妤《怨歌行·咏合欢扇》）
鹧鸪天　徐衡仲惠琴不受
千丈阴崖百丈溪，孤桐枝上凤偏宜。玉音落落虽难合，横理庚庚定自奇。山谷《听摘阮歌》云：“玄璧庚庚有横理。”
人散后，月明时。试弹《幽愤》泪空垂。不如却付骚人手，留和《南风》解愠诗。
◎帝谓弇曰：“将军前在南阳，建此大策，常以为落落难合；有志者事竟成也。”（《后汉书·耿弇传》）
◎代王报太后，计犹豫未定，卜之，兆得大横。占曰：“大横庚庚，余为天王，夏启以光。”（《汉书·文帝纪》，服虔注云：“庚庚横貌也。”）
◎舜作五弦之琴以歌南风：“南风之熏兮，可以解吾民之愠。”是舜歌也。（《文选》《琴赋》注引《尸子》）
又
用前韵，和赵文鼎提举赋雪。
莫上扁舟访剡溪，浅斟低唱正相宜。从教犬吠千家白，且与梅成一段奇。
香暖处，酒醒时，画檐玉箸已偷垂。笑君解释春风恨，倩拂蛮笺只费诗。
◎王子猷居山阴，夜大雪，眠觉，开室，命酌酒，四望皎然，因起彷徨，咏左思招隐诗。忽忆戴安道，时戴在剡，即便夜乘小舟就之，经宿方至。造门，不前而返。人问其故，王曰：“吾本乘兴而行，兴尽而返，何必见戴。”（《世说新语·任诞》）
◎忍把浮名，换了浅斟低唱。（宋柳永《鹤冲天》）
◎仆来南二年，冬大雪，逾岭，被南越中数州，数州之犬皆苍黄吠噬狂走者累日。（唐柳宗元《答韦中立书》）
◎解释春风无限恨，沉香亭北倚阑干。（唐李白《清平调》）
水龙吟
次年南涧用前韵为仆寿，仆与公生日相去一日，再和以寿南涧。
玉皇殿阁微凉，看公重试熏风手。高门画戟，桐阴闻道，青青如旧。兰佩空芳，蛾眉谁妒？无言搔首。甚年年却有，呼韩塞上，人争问：公安否？
金印明年如斗。向中州锦衣行昼。依然盛事：貂蝉前后，凤麟飞走。富贵浮云，我评轩冕，不如杯酒。待从公痛饮，八千馀岁，伴《庄》椿寿。
◎文宗尝召与联句，帝曰：“人皆苦炎热，我爱夏日长。”公权属曰：“熏风自南来，殿阁生微凉。”他学士亦属继，帝独讽公权者，以为情词皆足。命题于殿壁。（《新唐书·柳公权传》）
◎韩魏公元勋旧德，夷夏具瞻。每（辽）使至于国，必问侍中（魏公）安否。（宋王辟之《渑水燕谈录》卷二《君臣》，按：韩元吉曾于乾道九年以礼部尚书出使金国，贺金主生辰，故以韩琦拟之。）
◎富贵不归故乡，如锦衣夜行，谁知之者。（《史记·项羽本纪》）
◎凤麟：《礼记·礼运》：“凤皇麒麟，皆在郊薮。”本谓祥瑞，后用以拟才俊之士。
◎张季鹰纵任不拘，时人号为江东步兵。或谓之曰：“卿乃可纵适一时，独不为身后名耶？”答曰：“使我有身后名，不如即时一杯酒。”（《世说新语·任诞》）
菩萨蛮
乙巳冬南涧举似前作，因和之。
锦书谁寄相思语？天边数遍飞鸿数。一夜梦千回，梅花入梦来。
涨痕纷树发，霜落沙洲白。心事莫惊鸥，人间千万愁。
虞美人　寿赵文鼎提举
翠屏罗幕遮前后，舞袖翻长寿。紫髯冠佩御炉香，看取明年归奉万年觞。
今宵池上蟠桃席，咫尺长安日。宝烟飞焰万花浓，试看中间白鹤驾仙风。
◎班超字仲升，扶风平陵人。使西域，超欲因此叵平诸国，乃上书请兵曰：“……窃冀未便僵仆，目见西域平定，陛下举万年之觞，荐勋祖庙，布大喜于天下。”书奏，帝知其功可成。（《后汉书·班超传》）
又　送赵达夫
一杯莫落他人后，富贵功名寿。胸中书传有馀香，看写《兰亭》小字记流觞。
问谁分我渔樵席，江海消闲日。看君天上拜恩浓，却怕画楼无处着春风。
又
夜深困倚屏风后，试请毛延寿。宝钗小立白翻香，旋唱新词犹误笑持觞。
四更山月寒侵席，歌舞催时日。问他何处最情浓？却道“小梅摇落不禁风”。
水调歌头　和信守郑舜举蔗庵韵
万事到白发，日月几西东。羊肠九折歧路，老我惯经从。竹树前溪风月，鸡酒东家父老，一笑偶相逢。此乐竟谁觉，天外有冥鸿。
味平生，公与我，定无同。玉堂金马，自有佳处着诗翁。“好锁云烟窗户，怕入丹青图画，飞去了无踪。”此语更痴绝，真有虎头风。
◎杨子之邻人亡羊，既率其党，又请杨子之竖追之。杨子曰：“嘻，亡一羊何追者之众？”邻人曰：“多歧路。”既反，问：“获羊乎？”曰：“亡之矣。”曰：“奚亡之？”曰：“歧路之中又有歧焉，吾不知所之，所以反也。”（《列子·说符》）
◎好锁三句：当均为郑舜举语。
◎恺之尤好丹青，妙绝于时。曾以一厨画寄桓玄，皆其绝者。深所珍惜，悉糊题其前。桓乃发厨后取之，好加理复。恺之见封题如初，而画并不存，直云“妙画通灵，变化而去，如人之登仙矣。”（《世说新语·巧艺》注引《续晋阳秋》，按：顾恺之字长康，小字虎头。世谓顾有三绝：画绝，文绝，痴绝。）
千年调
蔗庵小阁名曰巵言，作此词以嘲之。
巵酒向人时，和气先倾倒。最要然然可可，万事称好。滑稽坐上，更对鸱夷笑。寒与热，总随人，甘国老。
少年使酒，出口人嫌拗。此个和合道理，近日方晓。学人言语，未会十分巧。看他们，得人怜，秦吉了。
◎恶乎然？然于然。恶乎不然？不然于不然。恶乎可？可于可。恶乎不可？不可于不可。物固有所然，物固有所可。无物不然，无物不可。（《庄子·寓言》）
◎鸱夷、滑稽（按：二者均酒器），腹如大壶。（汉扬雄《酒赋》）
◎甘草，国老，味甘平，无毒，主五脏六腑寒热邪气。（《本草草部·上品之上》）
◎秦吉了，出南中。彩毛青黑花颈红。耳聪心慧舌端巧，鸟语人言无不通。（唐白居易《新乐府·秦吉了》）
南歌子　独坐蔗庵
玄入《参同契》，禅依不二门。细看斜日隙中尘，始觉人间何处不纷纷。
病笑春先到，闲知懒是真。百般啼鸟苦撩人。除却提壶此外不堪闻。
◎下视生物息，霏如隙中尘。（唐刘禹锡《有僧言罗浮事》）
◎近识峨嵋老，知余懒是真。（唐杜甫《漫成》）
◎提壶：鸟名。盖以鸣声而得名。
◆禅悦逍遥，悠悠世路，谁可与语。（明沈际飞《草堂诗馀别集》）
杏花天
病来自是于春懒。但别院笙歌一片。蛛丝网遍玻璃盏，更问舞裙歌扇！
有多少莺愁蝶怨，甚梦里春归不管。杨花也笑人情浅，故故沾衣扑面。
◎宿酲未醒宫娥报，道别院笙歌会早。（宋秦观《海棠春》）
念奴娇　和韩南涧载酒见过雪楼观雪
兔园旧赏，怅遗踪，飞鸟千山都绝。缟带银杯江上路，惟有南枝香别。万事新奇，青山一夜，对我头先白。倚严千树，玉龙飞上琼阙。
莫惜雾鬓云鬟，试教骑鹤，去约尊前月。自与诗翁磨冻砚，看扫《幽兰》新阕。便拟明年，人间挥汗，留取层冰洁。此君何事，晚来曾为腰折。
◎岁将暮，时既昏，寒风积，愁云繁。梁王不悦，游于兔园。……俄而微霰零，密雪下。王乃歌《北风》于卫《诗》，咏《南山》于周《雅》。”（南朝谢惠连《雪赋》）
◎大庾岭上梅，南枝落，北枝开。（《白孔六帖》，南枝，谓梅。）
◎臣尝行至，主人独有一女，置臣兰房之中，臣援琴而鼓之，为《幽兰》《白雪》之曲。（战国宋玉《讽赋》）
◎此君二句：此君，指竹。《世说新语·任诞》：“王子猷尝暂寄人空宅住，便令种竹。或问：‘暂住何烦尔？’王啸咏良久，直指竹曰：‘何可一日无此君？’”下句盖谓晚来积雪厚重，压竹使弯曲也。
临江仙
小靥人怜都恶瘦，曲眉天与长颦。沉思欢事惜腰身。枕添离别泪，粉落却深匀。
翠袖盈盈浑力薄，玉笙袅袅愁新。夕阳依旧倚窗尘。叶红苔郁碧，深院断无人。
又
逗晓莺啼声昵昵，掩关高树冥冥。小渠春浪细无声。井床听夜雨，出藓辘轳青。
碧草旋荒金谷路，乌丝重记《兰亭》。强扶残醉绕云屏。一枝风露湿，花重入疏棂。
◎《兰亭序》用鼠须笔书乌丝栏蠒纸。（宋陈槱《负暄野录》）
◎晓看红湿处，花重锦官城。（唐杜甫《春夜喜雨》）
又
春色饶君白发了，不妨倚绿偎红。翠鬟催唤出房栊。垂肩金缕窄，蘸甲宝杯浓。
睡起鸳鸯飞燕子，门前沙暖泥融。画楼人把玉西东。舞低花外月，唱彻柳边风。
◎酒斟满，捧觞必蘸指甲。牧之云：“为君蘸甲十分饮。”（《猗觉寮杂记》）
◎玉西东：玉东西谓酒杯，以趁韵故，作“玉西东”。
◎舞低杨柳楼心月，歌尽桃花扇底风。（宋晏幾道《鹧鸪天》）
又
金谷无烟宫树绿，嫩寒生怕春风。博山微透暖熏笼。小楼春色里，幽梦雨声中。
别浦鲤鱼何日到，锦书封恨重重。海棠花下去年逢。也应随分瘦，忍泪觅残红。
◎博山：指香炉。
◎客从远方来，遗我双鲤鱼。呼童烹鲤鱼，中有尺素书。（古乐府《饮马长城窟行》）
◆前半一片幽丽之景，以轻笔写之，而愁人自在其中。下阕始言望远怀人。歇拍二句自伤耶？抑为人着想耶？深情秀句，当以红牙按拍歌之。刘后村评其词，谓“其秾纤绵密者，亦不在小晏、秦郎之下。”此调与上之《祝英台近》，颇合后村评语。（俞陛云《唐五代两宋词选释》）
丑奴儿
醉中有歌此诗以劝酒者，聊櫽括之。
晚来云淡秋光薄，落日晴天。落日晴天，堂上风斜画烛烟。
从渠去买人间恨，字字都圆。字字都圆，肠断西风十四弦。
◎十四弦：陆游《剑南诗稿》卷十二《长歌行》：“人归华表三千岁，春入箜篌十四弦。”稼轩亦有《太常引》词“赋十四弦”（见卷四），词中用“公无渡河”故事，因知十四弦盖即箜篌。
又
寻常中酒扶头后，歌舞支持。歌舞支持，谁把新词唤住伊。
临歧也有旁人笑，笑已争知。笑已争知：明月楼空燕子飞。
一剪梅　中秋无月
忆对中秋丹桂丛。花在杯中，月在杯中。今宵楼上一尊同。云湿纱窗，雨湿纱窗。
浑欲乘风问化工。路也难通，信也难通。满堂惟有烛花红。杯且从容，歌且从容。
又
记得同烧此夜香，人在回廊，月在回廊。而今独自睚昏黄，行也思量，坐也思量。
锦字都来三两行，千断人肠，万断人肠。雁儿何处是仙乡？来也恓惶，去也恓惶。
◎窦滔妻苏氏，名蕙，字若兰，善属文。滔苻坚时为秦州刺史，被徙流沙，苏氏思之，织锦为《回文旋图诗》以赠滔，宛转循环以读之，词甚凄惋。（《晋书·列女传》）
◎都来：意即“总共”。
江神子　和人韵
梅梅柳柳斗纤秾。乱山中，为谁容？试着春衫，依旧怯东风。何处踏青人未去？呼女伴，认骄骢。
儿家门户几重重。记相逢，画楼东。明日重来，风雨暗残红。可惜行云春不管，裙带褪，鬓云松。
又　和人韵
剩云残日弄阴晴。晚山明，小溪横。枝上绵蛮，休作断肠声。但是青山山下路，春到处，总堪行。
当年彩笔赋《芜城》。忆平生，若为情？试把灵槎，归路问君平。花底夜深寒较甚，须拚却，玉山倾。
◎绵蛮黄鸟，止于丘隅。（《诗经·小雅·绵蛮》）
◎赋芜城：鲍照有《芜城赋》。《文选》五臣注云：“宋孝武帝时临海王子瑱镇荆州，明远为其下参军，随至广陵，子瑱叛逆。照见广陵故城荒芜，乃汉吴王濞所都，濞亦叛逆，为汉所灭，照以子瑱事同于濞，遂感为此赋以讽之。”
◎天河与海通，近世有人居海渚者，年年八月有浮槎去来不失期。人有奇志，立飞阁于槎上，多赍粮，乘槎而去。至一处，有城郭状，屋舍甚严，遥望宫中多织妇，见一丈夫牵牛渚次饮之，此人问此是何处，答曰：“君还至蜀郡问严君平则知之。”（《博物志》）
◎山公曰：“嵇叔夜之为人也，岩岩若孤松之独立；其醉也，傀俄若玉山之将崩。”（《世说新语·容止》）
又　和人韵
梨花着雨晚来晴。月胧明，泪纵横。绣阁香浓，深锁凤箫声。未必人知春意思，还独自，绕花行。
酒兵昨夜压愁城。太狂生，转关情。写尽胸中，磈磊未全平。却与平章珠玉价，看醉里，锦囊倾。
◎王孝伯问王大：“阮籍何如司马相如？”王大曰：“阮籍胸中垒块，故须酒浇之。”（《世说新语·任诞》）
◎每旦日出，骑弱马，从小奚奴，背古锦囊，遇所得，书投囊中，及暮归，足成之。（《新唐书·李贺传》）
又　博山道中书王氏壁
一川松竹任横斜，有人家，被云遮。雪后疏梅，时见两三花。比着桃源溪上路，风景好，不争多。
旗亭有酒径须赊，晚寒些，怎禁他。醉里匆匆，归骑自随车。白发苍颜吾老矣，只此地，是生涯。
丑奴儿　书博山道中壁
烟芜露麦荒池柳，洗雨烘晴。洗雨烘晴，一样春风几样青。
提壶脱袴催归去，万恨千情。万恨千情，各自无聊各自鸣。
◎提壶、脱袴、催归：俱鸟名，以其鸣声而得名者也。
又　书博山道中壁
少年不识愁滋味，爱上层楼。爱上层楼，为赋新词强说愁。
而今识尽愁滋味，欲说还休。欲说还休，却道“天凉好个秋”！
◎光景百年，看便一世，生来不识愁味。（宋陈慥《无愁可解》）
◎生怕闲愁暗恨，多少事欲说还休。（宋李清照《凤凰台上忆吹箫》）
◆前是强说，后是强不说。（明卓人月《古今词统》）
又
此生自断天休问，独倚危楼。独倚危楼，不信人间别有愁。
君来正是眠时节，君且归休。君且归休，说与西风一任秋。
◎自断此生休问天，杜曲幸有桑麻田。（唐杜甫《曲江》）
◎贵贱造之者，有酒辄设，潜若先醉，便语客：“我醉欲眠卿可去。”（《宋书·陶潜传》）
丑奴儿近　博山道中效李易安体
千峰云起，骤雨一霎儿价。更远树斜阳，风景怎生图画！青旗卖酒，山那畔别有人家。只消山水光中，无事过这一夏。
午醉醒时，松窗竹户，万千潇洒。野鸟飞来，又是一般闲暇。却怪白鸥，觑着人欲下未下。旧盟都在，新来莫是，别有说话？
清平乐　博山道中即事
柳边飞鞚，露湿征衣重。宿鹭窥沙孤影动，应有鱼鰕入梦。
一川明月疏星，浣纱人影娉婷。笑背行人归去，门前稚子啼声。
◎鞚：马勒。
又　独宿博山王氏庵
绕床饥鼠，蝙蝠翻灯舞。屋上松风吹急雨，破纸窗间自语。
平生塞北江南，归来华发苍颜。布被秋宵梦觉，眼前万里江山。
◆后段有老骥伏枥之概。（清许昂霄《词综偶评》）
◆数语写景逼真，不减昌黎《山石》诗。语奇情至。（清陈廷焯《云韶集》）
鹧鸪天　博山寺作
不向长安路上行，却教山寺厌逢迎。味无味处求吾乐，材不材间过此生。
宁作我，岂其卿。人间走遍却归耕。一松一竹真朋友，山鸟山花好弟兄。
◎为无为，事无事，味无味。（《老子》）
◎明日弟子问于庄子曰：“昨日山中之木以不材得终其天年，今主人之雁以不材死，先生将何处？”庄子笑曰：“周将处乎材与不材之间。”（《庄子·山木》）
◎桓公少与殷侯齐名，常有竞心。桓问殷：“卿何如我？”殷云：“我与我周旋久，宁作我。”（《世说新语·品藻》）
◎或曰：“君子病没世而无名，盍势诸名卿，可几也。”曰：“君子德名为几，梁、齐、赵、楚之君，非不富且贵也，恶乎成名？谷口郑子真不屈其志而耕乎岩石之下，名震于京师。岂其卿，岂其卿。”（汉扬雄《法言·问神》）
◎梦中了了醉中醒，只渊明，是前生。走遍人间，依旧却躬耕。（宋苏轼《江城子》）
◆稼轩词亦有不堪者，“一松一壑真朋友，山鸟山花好弟兄”是也。（清沈雄《古今词话·词品》）
点绛唇
留博山寺，闻光风主人微恙而归，时春涨断桥。
隐隐轻雷，雨声不受春回护。落梅如许，吹尽墙边去。
春水无情，碍断溪南路。凭谁诉？寄声传语，没个人知处。
又
身后虚名，古来不换生前醉。青鞋自喜，不踏长安市。
竹外僧归，路指霜钟寺。孤鸿起，丹青手里，剪破松江水。
◎月落乌啼霜满天，江枫渔火对愁眠。姑苏城外寒山寺，夜半钟声到客船。（唐张继《枫桥夜泊》）
◎安得并州快剪刀，剪取吴淞半江水。（唐杜甫《题王宰画山水图歌》）
念奴娇　赋雨岩，效朱希真体
近来何处，有吾愁，何处还知吾乐。一点凄凉千古意，独倚西风寥廓。并竹寻泉，和云种树，唤做真闲客。此心闲处，未应长藉丘壑。
休说往事皆非，而今云是，且把清尊酌。醉里不知谁是我，非月非云非鹤。露冷松梢，风高桂子，醉了还醒却。北窗高卧，莫教啼鸟惊着。
◎实迷途其未远，觉今是而昨非。（晋陶渊明《归去来辞》）
水龙吟
题雨岩。岩类今所画观音补陀。岩中有泉飞出，如风雨声。
补陀大士虚空，翠岩谁记飞来处？蜂房万点，似穿如碍，玲珑窗户。石髓千年，已垂未落，嶙峋冰柱。有怒涛声远，落花香在，人疑是，桃源路。
又说春雷鼻息，是卧龙弯环如许。不然应是：洞庭张乐，湘灵来去。我意长松，倒生阴壑，细吟风雨。竟茫茫未晓，只应白发，是开山祖。
◎观音补陀、补陀大士：稼轩此词题中所称之“观音补陀”及首句所称之“补陀大士”，当均指观音菩萨而言。
◎北门成问于黄帝曰：“帝张咸池之乐于洞庭之野，吾始闻之惧，复闻之怠，卒闻之而惑。荡荡默默，乃不自得。”帝曰：“汝殆其然哉。吾奏之以人，征之以天，行之以礼义，建之以太清。”（《庄子·天运》）
◎使湘灵鼓瑟兮，令海若舞冯夷。（《楚辞·远游》）
山鬼谣
雨岩有石，状怪甚，取《离骚》《九歌》，名曰山鬼，因赋《摸鱼儿》，改今名。
问何年此山来此？西风落日无语。看君似是羲皇上，直作太初名汝。溪上路，算只有红尘不到今犹古。一杯谁举？笑我醉呼君，崔嵬未起，山鸟覆杯去。
须记取：昨夜龙湫风雨。门前石浪掀舞。四更山鬼吹灯啸，惊倒世间儿女。依约处，还问我：清游杖屦公良苦。神交心许。待万里携君，鞭笞鸾凤，诵我《远游》赋。石浪，庵外巨石也，长三十馀丈。
◆屈子《山鬼》篇不可无二。（明卓人月《古今词统》）
生查子　独游雨岩
溪边照影行，天在清溪底。天上有行云，人在行云里。
高歌谁和余？空谷清音起。非鬼亦非仙，一曲桃花水。
◎湖光非鬼亦非仙，风恬浪静光满川。（宋苏轼《夜泛西湖》）
蝶恋花　月下醉书雨岩石浪
九畹芳菲兰佩好。空谷无人，自怨蛾眉巧。宝瑟泠泠千古调，朱丝弦断知音少。
冉冉年华吾自老。水满汀洲，何处寻芳草？唤起湘累歌未了。石龙舞罢松风晓。
◎余既滋兰之九畹兮，又树蕙之百亩。（《楚辞·离骚》）
◎扈江离与辟芷兮，纫秋兰以为佩。（《楚辞·离骚》）
◎绝代有佳人，幽居在空谷。（唐杜甫《佳人》）
◎众女嫉余之娥眉兮，谣诼谓余以善淫。（《楚辞·离骚》）
◎欲将心事付瑶琴，知音少，弦断有谁听。（宋岳飞《小重山》）
◎老冉冉其将至兮，恐修名之不立。（《楚辞·离骚》）
◎湘累：扬雄《反离骚》：“钦吊楚之湘累。”注：“诸不以罪死曰累。屈原赴湘死，故曰湘累。”
又　用前韵，送人行
意态憨生元自好。学画鸦儿，旧日偏他巧。蜂蝶不禁花引调，西园人去春风少。
春已无情秋又老。谁管闲愁，千里青青草。今夜倩簪黄菊了。断肠明日霜天晓。
◎炀帝幸江都，洛阳人献合蒂迎辇花，帝令御车女袁宝儿持之，号曰司花女。时召虞世南草《征辽指挥德音敕》于帝侧，宝儿注视久之，帝谓世南曰：“昔传飞燕可掌上舞，朕常谓儒生饰于文字，岂人能若是乎？及今得宝儿，方昭前事。然多憨态。今注目于卿，卿才人，可便嘲之。”世南应诏为绝句曰：“学画鸦黄半未成，垂肩亸袖太憨生。缘憨却得君王惜，长把花枝傍辇行。”（《隋遗录》）
◎献帝践阼之初，京师童谣曰：“千里草，何青青。十日卜，不得生。”（《后汉书·五行志》，按：“千里草”为董，“十日卜”为卓。疑稼轩此词，为送董姓侍者而赋也。）
定风波
用药名招婺源马荀仲游雨岩。马善医。
山路风来草木香。雨馀凉意到胡床。泉石膏肓吾已甚，多病，堤防风月费篇章。
孤负寻常山简醉，独自，故应知子草《玄》忙。湖海早知身汗漫，谁伴？只甘松竹共凄凉。
◎药名：词中嵌有木香、雨馀凉（禹馀粮）、石膏、防风、常山、知（栀）子、海早（藻）、甘松等药名。
◎入箕山，居许由祠旁，自号由东邻。高宗幸嵩山，亲至其门，游岩野服出拜，帝谓曰：“先生比佳否？”对曰：“臣所谓泉石膏肓，烟霞痼疾者。”（《新唐书·田游岩传》）
◎山季伦为《荆州》，时出酣畅，人为之歌曰：“山公时一醉，径造高阳池。日暮倒载归，酩酊无所知。复能乘骏马，倒着白接。举手问葛强，何如并州儿。”（《世说新语·任诞》，按：季伦，晋山简字。）
又　再和前韵，药名
仄月高寒水石乡。倚空青碧对禅房。白发自怜心似铁，风月，使君子细与平章。
平昔生涯笻竹杖，来往，却惭沙鸟笑人忙。便好剩留黄绢句，谁赋，银钩小草晚天凉。
◎药名：词中嵌有寒水石、空青、发自（法子，即半夏）、怜（莲）心、使君子、笻（邛）竹、惭沙（蚕砂）、留（硫）黄、小草（即远志）等药名。
◎魏武尝过曹娥碑下，杨修从，碑背上见题作“黄绢幼妇，外孙虀臼”八字，魏武谓修曰：“解不？”答曰：“解。”魏武曰：“卿未可言，待我思之。”行三十里，魏武乃曰：“吾已得。”令修别记所知，修曰：“黄绢，色丝也；于字为绝。幼妇，少女也；于字为妙。外孙，女子也；于字为好。虀臼，受辛也；于字为辞。所谓绝妙好辞也。”（《世说新语·捷悟》）
满江红　游南岩，和范廓之韵
笑拍洪崖，问“千丈翠岩谁削”？依旧是西风白鸟，北村南郭。似整复斜僧屋乱，欲吞还吐林烟薄。觉人间万事到秋来，都摇落。
呼斗酒，同君酌。更小隐，寻幽约。且丁宁休负，北山猿鹤。有鹿从渠求鹿梦，非鱼定未知鱼乐？正仰看飞鸟却譍人，回头错。
◎左挹浮丘袖，右拍洪崖肩。（晋郭璞《游仙》）
◎悲哉秋之为气也，萧瑟兮草木摇落而变衰。（《楚辞·九辩》）
◎庄子与惠子游于濠梁之上，庄子曰：“鯈鱼出游从容，是鱼之乐也。”惠子曰：“子非鱼，安知鱼之乐！”庄子曰：“子非我，安知我不知鱼之乐？”（《庄子·秋水》）
◎江皋已仲春，花下复清晨。仰面贪看鸟，回头错应人。（唐杜甫《漫成之二》）
又　和廓之雪
天上飞琼，毕竟向人间情薄。还又跨玉龙归去，万花摇落。云破林梢添远岫，月临屋角分层阁。记少年骏马走韩卢，掀东郭。
吟冻雁，嘲饥鹊。人已老，欢犹昨。对琼瑶满地，与君酬酢。最爱霏霏迷远近，却收扰扰还寥廓。待羔儿酒罢又烹茶，扬州鹤。
◎韩子卢者，天下之疾犬也；东郭逡者，海内之狡兔也。韩子卢逐东郭逡，环山者三，腾山者五，兔极于前，犬废于后，犬兔俱罢，各死其处。田父见之，无劳倦之苦而擅其功。（《战国策·齐策三》）
◎有客相从，各言所志：或愿为扬州刺史，或愿多赀财，或愿骑鹤上升，其一人曰：“腰缠十万贯，骑鹤上扬州，欲兼三者。”（《殷芸小说》）
念奴娇　赋白牡丹，和范廓之韵
对花何似？似吴宫初教，翠围红阵。欲笑还愁羞不语，惟有倾城娇韵。翠盖风流，牙签名字，旧赏那堪省。天香染露，晓来衣润谁整？
最爱弄玉团酥，就中一朵，曾入扬州咏。华屋金盘人未醒，燕子飞来春尽。最忆当年，沉香亭北，无限春风恨。醉中休问，夜深花睡香冷。
◎孙子武者，齐人也。以兵法见于吴王阖庐，……阖庐曰：“可试以妇人乎？”曰：“可。”于是许之。出宫中美女，得百八十人，孙子分为二队，以王之宠姬二人各为队长，皆令持戟。……妇人左右前后跪起，皆中规矩绳墨，无敢出声。（《史记·孙子列传》）
◎弄玉团酥：玉、酥当均形容白色，弄玉、团酥当均为形容白牡丹之色泽。
◎崔涯者吴楚之狂生也，与张祜齐名。每题一诗于倡肆，无不诵之于衢路。誉之则车马继来，毁之则杯盘失错。……又嘲李端端：“黄昏不语不知行，鼻似烟囱耳似铛。……”端端得此诗，忧心如病。使院饮回，遥见二子，再拜兢灼，伏望哀之。又重赠一绝句粉饰之，于是大贾居豪竞臻其户。赠诗曰：“觅得黄骝被绣鞍，善和坊里取端端。扬州近日浑成诧，一朵能行白牡丹。”（《云溪友议》卷中“辞雍氏”条）
◎解释春风无限恨，沉香亭北倚阑干。（唐李白《清平调》）
◎只恐夜深花睡去，高烧银烛照红妆。（宋苏轼《海棠》）
乌夜啼
山行，约范廓之不至。
江头醉倒山公，月明中，记得昨宵归路笑儿童。
溪欲转，山已断，两三松。一段可怜风月欠诗翁。
又　廓之见和，复用前韵
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:35:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>