<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="水南词,水南词全文在线阅读,水南词全文在线下载,大玄古籍书库">
<meta name="description" content="一卷。陈霆撰。有《惜阴堂汇刻明词》本,赵叔雍跋云:“(陈霆)诗古文词合为《水南集》,别有《渚山堂词话》三卷。吴兴刘氏嘉业堂得明刊集本,归安朱彊村侍郎即据以辑入《湖州词征》,惟《点绛唇》(碧水澄秋)一阕,集中两见之,《词征》已为删乙。余以刘氏原本覆锲,故一仍其旧云。”_水南词_全文在线阅读_水南词_全文在线下载_大玄古籍书库">
<title>水南词_陈霆_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">水南词</span> <br/>
          作者： <span class="inputVal" id="bkauthor">陈霆</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]24615</span> <br/>
          说明： <span class="inputVal" id="bkdec">一卷。陈霆撰。有《惜阴堂汇刻明词》本,赵叔雍跋云:“(陈霆)诗古文词合为《水南集》,别有《渚山堂词话》三卷。吴兴刘氏嘉业堂得明刊集本,归安朱彊村侍郎即据以辑入《湖州词征》,惟《点绛唇》(碧水澄秋)一阕,集中两见之,《词征》已为删乙。余以刘氏原本覆锲,故一仍其旧云。”</span> <br/>
          封面： <span class="inputVal" id="bkimg">Z_20522.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]水南词
[book_author]陈霆
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]24615
[book_dec]一卷。陈霆撰。有《惜阴堂汇刻明词》本,赵叔雍跋云:“(陈霆)诗古文词合为《水南集》,别有《渚山堂词话》三卷。吴兴刘氏嘉业堂得明刊集本,归安朱彊村侍郎即据以辑入《湖州词征》,惟《点绛唇》(碧水澄秋)一阕,集中两见之,《词征》已为删乙。余以刘氏原本覆锲,故一仍其旧云。”
[book_img]Z_20522.jpg


[book_title]水南词
摸鱼儿 悼鹦鹉
向东风、红销翠萎，伤心成甚情绪。护寒帘幕终何用，花病早知来处。春也妬。全不管、画堂冷静人难度。高飞有路。仙梦去多时，玉绳金栅，空锁绮窗雾。
鸳鸯会，惆怅佳期又误。琵琶有语谁悟。香残红稻珊瑚颗，愁与泪珠同堕。还寄意。永别他、陇山千古青青树。梨花院宇。重想念新诗，日高惟有，莺燕自来去。
水调歌头 己卯初度
著书鹖冠子，倚仗鹿门翁。十年正堪一笑，梦觉大槐宫。早是年开五秩，便待人生百岁，双脸再难红。试问输铜臭，何似作诗穷。
道根深，俗缘浅，世情空。仙山久扃，花院名位夙相通。安事舞衫歌扇，自喜薰炉茗碗，况味野僧同。天独与为寿，秋满菊花丛。
念奴娇 墨芙蓉
孤芳无主，被西风、送与一天愁色。顾影含羞还有恨，彩（案：「彩」字原缺，据惜阴堂本《水南询》补。）笔怎生描得。蘋白如矜，蓼红自倚，真意谁能识。影娥池古，晚妆犹剩香墨。
惆怅别浦芳洲，水云静处，珮冷菱歌寂。幽梦偶随归燕化，荏苒乌衣消息。浊世堪惊，细尘易染，清泪空狼籍。江南望断，一痕月照凉夕。
满江红 以下四首皆致仕归作，和吕居仁。
萧散东归，天应赐、苕溪一曲。江村上、春风酒旆，夕阳渔屋。放浪水云明月地，醉归船重成颓玉。更看他、晓镜照菱荷，双鬟绿。
秋声早，窗前竹。秋香晚，篱边菊。把浮云勘破，世间荣辱。独拥黄紬无别梦，日高春睡方才足。起来时、谁伴立芳洲，沙鸥熟。
摸鱼儿 和晁无咎
遍江南、绿苕芳草，春光又回南浦。溪堂夜月无人共，时有钓船移聚。风静处。眼送他、一湾碧玉从东注。村歌带舞。任白眼看天，玉山倒地，鸥鸟自来去。
青鞋底，且向山林稳步。风花勘破虚误。桔槹智巧终何用，抱甕不妨农圃。还试觑。满江湖、风尘澒洞今如许。身心自语。归得便须归，杜鹃声里，斜日灞陵暮。
沁园春 和辛稼轩
一事无成，百念堪惊，嗟归去来。算山阳笛里，十年风雨，邯郸道上，千里尘埃。贵贱同丘，古今流水，试问荣华安在哉。秋江上，但月生月落，潮上潮回。
天教老向茅斋。把风月、胸襟对客开。更绿阴画舫，醉残坡柳，暗香诗屐，寻遍逋梅。高竹秋声，长松午影，留个山岗次第栽。闲中看，这归休也好，何用徘徊。
满庭芳 和苏东坡
战蚁柯边，斗鸡坊口，看来一片虚忙。汉何仁义，楚岂尽刚强。刚道偶然成败，被人笑、持论疏狂。君应看，众人拍手，鲍老独当场。
分明都是戏，尽教涂抹，我又何妨。便将何变得，鹤短凫长。扰扰唇鎗舌剑，是非口、一任苏张。归途好，风光满马，春草雨余芳。
蝶恋花 题觉海寺壁
一线功名牵鼻住。百岁闲身，卖向匆忙处。暮鼓才终鸡又起。空教老尽阎浮世。
又是碧山无绝意。白羽青鞋，容我来还去。坐个蒲团抛个偈。世缘都付齁齁睡。
渔家傲 志渔卷
七尺顽躯多少事。浮生没个闲田地。借得桐江丝一缕。凭君计。要将白日竿头系。
一笑水云忘世味。五湖是我安身处。梦在沧洲家在水。醒还醉。任他海月空来去。
清平乐 书听雨堂壁
清时有味。不涉尘中事。狂舞酣歌高枕睡。更问神仙何处。
从来春梦无多。世途何苦奔波。皱着双眉则甚，放教一笑如何。
满庭芳 陶潜抚孤松圃
短杖东皋，浊醪西舍，吾生乐在田园。良苗秀雨，生意蔼晴川。长日柴扃不搜，浓阴散、柳外榆前。山林好，意行无阻，琴在也无弦。
为生消几许，区区五斗，未当三餐。算折腰非易，解印非难。落落长松共晚，尘埃事、有梦谁关。无心处，闲云自出，孤鸟自飞还。
踏莎行 踏雪寻梅
密雪和云，层冰匝地。关山岁晏无来使。早芳知有野桥春，吟鞭料理西湖事。
破帽多年，敝袍无絮。酸风故故欺驴背。溪山十里正清寒，梅花却在清寒处。
酹江月 送人之南雍
都门晓霭，做渭城朝雨，赠人行色。长剑横秋天地小，匹马临风跑立。布袖天香，锦囊诗句，壮观京华客。江南去去，月明应望江北。
天意未赚英雄，试教回首，青史看陈迹。灯火桥门三载事，晨镜尚夸头黑。鵰鹗秋霄，鱼龙春浪，气满风云臆。住君一醉，碧山正未西日。
渔家傲 钓月
薄晚烟林收紫翠。澄江皓月秋无际。六尺钓竿随手制。丝纶细。流光动处鱼龙避。
试问云台成甚事。直钩自适闲中趣。夜静水寒慵久竚。空归去。西风梦到芦花被。
风流子 送人归吴中
天涯孤客梦，西风晚、吹入捣衣秋。念故国情多，书成织锦，敝袍尘满，赋就登楼。寸心急，晓同云北下，夜逐水东流。寒雁数联，暝烟千里，短鞭去马，长笛归舟。
都门樽酒后，相思渺云树，两处悠悠。为遣中宵明月，随到南州。向溪亭苍霭，寄声修竹，野塘春暖，致意沙鸥。备我一蓑烟雨，老景沧洲。
水调歌头 庚辰初度
紫髯世外客，玄舄地行仙。归来历头屡改，鬓影只青年。那有贵官气象，不脱书生风味，坐榻冷无氈。要识心中事，白眼看青天。
算人生，名易遂，节难全。纷纷金紫，一生歌舞在华筵。留取胸中正气，俯仰人间今古，雷电隐晴川。一笑又初度，聊尔当诗篇。
蝶恋花 同前
客子光阴诗卷里。过了烧灯，又报花朝至。回首小楼听雨处。杏花春意知谁主。
牢落征途行未已。簇簇长亭，官柳摇旌斾。孤闷夜来添不寐。短篷江上风和雨。
水调歌头 许启中使交南
银河动清曙，玉宇湛高寒。手招黄鹄，晓骑风露下云端。借我金门仙客，去作三清使者，星珮落人寰。笑指炎荒路，一发认青山。
觑宫袍，风采异，日华鲜。珠霏玉洒，布宣德意笑谈间。独倚横空一剑，俯仰乾坤万里，东望海波闲。白雉看重译，声教讫夷蛮。
齐天乐 至六安写怀
秋风千里骑黄鹄，翩然白云南去。芳草闲情，枢波醉眼，一枕苍寒留住。清时有味。尽棋局坐忘，茶瓯相对。百首新诗，江山风月助奇思。
功名自来浪许，道炊烟未散，丛阴无处。磨蚁嫌贪，竿鱼讶冷，一笑晚山横翠。闲门静闭。任蝴蝶上阶，雀罗张砌。梦落朝班，日高慵未起。
蝶恋花 春归
池上落花红作阵。池外浓阴，总道垂杨闷。春意自怜芳意尽。风风雨雨归期近。
泪眼惜春还可恨。来不多时，去又无回信。芳草征衫何处认。杨花只乱人方寸。
水调歌头 梅竹芝草图寿人正月十五日诞辰
金芝腾地宝，瑶草动春芳。中庭乍消残雪，和气转东皇。花市收灯未久，柳陌踏青将届，乐岁好风光。指点泰途近，身在讵须忙。
儒家气，方家业，道家装。膝前彩衣围绕，袍锦昼辉煌。坐我苍筠万亩，寿我红梅百本，才足了千觞。一笑领黄鹤，回首望仙乡。
长相思 秋怀时寓都下
风色愁。云色愁。做造关山雁字秋。寒衣今到不。
望京楼。望乡楼。一点相思两点眸。吴峰天尽头。
踏莎行 葵花
浓绿池塘，薰风时节。石榴过了蔷薇歇。黄帘照暎锦葵春，红情绿意犹三月。
草木孤贞，太阳严烈。丹心倾写浑如血。却惭飞絮逐东风，一生惟作漫天雪。
清平乐 风雨归庄圆
石田茅屋。老去安耕读。门外春风芳草绿。容我倒骑黄犊。
前村风雨催归。垂杨吹断柔丝。两手按翻箬笠，一身抖乱蓑衣。
风流子 谒告归题舫中
野渡少人来。斜阳里、闲着济川材。尽满目云山，伴人坐啸，一川风月，留客追陪。还看取，宦情容易淡，诗句浩难裁。红树酣秋，绿蓑霁晚，洞庭霜冷，笠泽云开。
徘徊空自信，怕烟波未许，鸥鹭私猜。回首日边京阙，清梦相催。笑此生真负，羊裘高洁，几时得洗，马首尘埃。唯是初心一点，飞想归哉。
满江红 书京口驿楼中，时为候舟不至故也
官柳参差，春城迥、驿楼高出。阑干外、遥山数点，断云千尺。斜日半江鸣去橹，落梅满地悲长笛。念有谁、抚景独伤神，天涯客。
江南使，无消息。桃叶渡，迷踪迹。渺孤舟何处，水云遥隔。雁后坐看行计晚，花前不奈离愁积。问几时、天意借周郎，东风力。
齐天乐 驻节宁亲卷
东风江上梅花路。仙舟载将春去。使节龙函，宫袍兽锦，光满晴川行处。飘飘意气。尽骑鹤云端，泛槎星次。一点稽山，苍寒落枕海门曙。
九重驰来香币，报皇华事竣，白云情系。喜集莱衣，庆钟寿斝，花月楼台十二。夕阳正未。看雨露芳容，椿萱交翠。醉眼蓬莱，海波清见底。
西江月 白扇
袖里琅矸十二，笔头风月三千。素娥宫阙正高寒。我欲乘鸾游览。
谈柄未输玉尘，醉筵初破冰盘。晚凉挥洒水亭闲。人在瑶池阆苑。
念奴娇 赤壁图，用东坡韵
三分鼎峙，算江东虽小，尽多人物。一片江山千古恨，崩浪怒冲高壁。湖海孤臣，经年放废，破帽撑风雪。浪游怀古，问君谁是豪杰。
驾此一叶扁舟，举杯属客，清兴罇前发。凌涉沧茫三万顷，洗荡凡尘消灭。夜静江空，洞箫清润，露气侵华髮。仰天一笑，醉中卧对明月。
临江仙 芙蓉
莲褪红衣蒲稗老，西风吹冷汀洲。翠罗簇护锦云稠。借来三月景，点破一江秋。
鸥鸟不归沙嘴静，孤芳自觉含羞。柔枝袅袅影悠悠。浪中莲唱杳，烟外夕阳愁。
鱼游春水 用宋人韵，谪后寓客邸书怀
春寒重门里。试借珠帘遮燕垒。管弦巷陌，记得去年罗绮。芳草闲愁月一痕，游丝断梦云千缕。身世无凭，年华似水。
九叠屏山闷倚。一夜东风谢桃李。日高犹苦春酲，未忺梳洗。别离情緖伤啼鴂，相思尺素烦双鲤。长亭十里，客心千里。
水调歌头 丁卯中秋醉后大书
乾坤容我醉，风月放人闲。倚天长啸，斗间紫气剑光寒。谁管功名两字，自要烟波万顷，去把钓鱼竿。回首尘埃事，一笑请君看。
十年前，钻蠹简，戴儒冠。致君事业，平生抚掌道非难。为问羊裘高兴，比似銮坡簪笔，终古笑辛酸。拂袖理松菊，浩气压云端。
齐天乐 送何太守考绩还任
梅花吹老城头角，银河渐看清曙。仙掌云开，宫壶露耿，月转西楼十二。都门晓骑。指烟霭苍茫，长亭官树。袖有天香，春风马首散和气。
九重玺书褒美，道周家南伯，汉朝循吏。零雨自东，棠阴向午，梦返湖山佳处。岩廊虚竚。报竹马谩欢，徵车垂至。回首东华，沙堤新筑起。
清平乐 春寒
芳辰能几。一半归风雨。冷落秋千深院宇。双燕飞来愁语。
画堂人静帘闲。宝炉放近屏山。憔悴不成情思，杏花连日春寒。
水调歌头 送包録事归省
江山忆故国，烟月阻同游。西风搔首，夕阳归鸟望乡楼。十载红尘春梦，千里白云情思，身世浪悠悠。归路辨行色，雁字海天秋。
碧澜堂，山色近，水光浮。画船载酒，花时福寿满金瓯。醉拥笙歌十二，光映寿星两点，袍带总风流。从此苕南景，应作画图收。
踏莎行 晚景
流水孤村，西风古道。槎牙老木昏鸦噪。夕阳倒影射疏林，一时妆点秋容老。
树暝寒烟，天低衰草。登楼望极双眉小。欲将归信问行人，青山尽处行人少。
烛影摇红 贺大司马许老先生华诞
云卧东山，口碑荐牍知多少。江湖心迹庙堂忧，双鬓西风早。霖雨神功未了。慰苍生、谢安江表。金汤万里，红熄狼烟，绿肥塞草。
嵩岳钟灵，三朝重望推元老。鼎中龙虎炼容颜，松下龟蛇小。兰玉庭阶春好。尽宫袍、膝前围绕。一巵寿酒，数点榴花，画堂清晓。
蝶恋花 潞河万安寺
流水桥边杨柳树。浅绿轻黄，掩映清凉寺。一片春光藏不住。杏花残月梨花雨。
客子闲愁推未去。两屐芳泥，来觅题诗处。槐火石泉茶有味。梦中记得三生语。
酹江月 月川
长川夜冷，莹琉璃、千顷平铺寒碧。谁放清辉收密霭，点入一轮蟾魄。归尽渔舟，响残菱唱，露气零秋白。更无风浪，水天相映一色。
惊见堕璧遗珠，交光上下，清处无人识。唤起玛夷裁匹练，摹取广寒真迹。便欲披襟，驭风乘气，醉访骑鲸客。一声长啸，水宫惊动龙蛰。
临江仙 柳词，用宋许伯阳体
不见汉家营内柳，丝丝轻拂旌旄。将军以逸待人劳。马腾士饱，枝上挂弓刀。
钟鼓令严良夜静，梢头明月初高。翠华临幸事都销。先春芽缕，尚想赭黄袍。
其二
不见西湖堤畔柳，弄晴十里依依。暖风搓动绿烟丝。似同苏小，双舞斗腰肢。
忆昔六桥经凤辇，拟为春暗龙池。画船维处恣游嬉。斜阳烟霭，谁管断肠时。
其三
不见吴王宫外柳，浓阴低映鸥沙。屧廊春响笑仙娃。东风眠起，台榭总芳华。
一夜长堤驰越骑，柔条无力拦遮。荒城留与后人嗟。尚余故态，烟外舞敧斜。
其四
不见章台街上柳，纤匀初画双眉。轻盈婀娜惹游丝。少年走马，花酒恋芳菲。
千里心期归较晚，长条不似前时。东风似与解相思。多情时遣，飞絮点春衣。
其五
不见太师桥下柳，绿阴摇荡雕甍。朱门甲第管弦声。沙堤十里，香絮滚春晴。
惊起胡尘青眼眯， 秋风禾黍神京。娇枝嫩叶叹飘零。夜深荒址，时见度流萤。
酹江月 中秋上刘太守
南楼今夜，恍人间天上，不知何夕。鱼浪纤云都卷尽，万里明河一色。仙桂扶疏，羽衣凉冷，人在清虚窟。嫦娥过我，飞轮碾破秋碧。
太守东阁初开，风流樽俎，催召西清客。未要铜盘烧绛炬，自有清辉飞入。潦倒诗狂，婆娑酒态，醉舞嫌天窄。尘心洗净，玉壶报道敧侧。
渔家傲 两牧子骑牛晚渡
沙上行行人渐少。一声断角谯门杳。烟霭微茫笼树杪。斜阳倒。乱鸿数点青山小。
人正饥来牛正饱。驱鞭懒顾平原草。两两绝流归去好。寒塘悄。西风吹雪芦花老。
水调歌头 中秋
仙风清玉佩，香雾蔼云鬟。紫台招手，醉骑白凤上高寒。曾记五云深处，缥缈琼楼十二，宝界晃三千。回首人间梦，一落忽经年。
羽衣轻，胡床冷，洞箫闲。肺肝冰雪，孤光一点最相便。可是嫦娥有意，付与婵娟千里，今夜尽人看。起舞答清兴，歌罢唾壶残。
踏莎行 九莺图
秋逼银塘，凉生玉井。莲衣破裂西风猛。白蘋深处晚归来，汀洲一片山阴景。
几点云轻，数声烟暝。联拳啄碎澄波影。梦魂清断夜三更，一江明月芦花冷。
烛影摇红 中秋后三日，与李京兆夜饮投壶，醉后有作
修竹闲庭，铿锵金铁秋声满。是谁闲气校输赢，花影频频转。常记雅歌催版。想军中、裘轻带缓。江湖今喜，飞燕名声，插花杯盏。
身世飘零，天涯岁月惊秋晚。百金交谊古难寻，共看松筠暖。可是穿杨技短。早樽前、心寒手软。珊瑚击碎，感慨悲歌，夜虫凄惋。
酹江月 桂岩
素空霁雨，耸芙蓉千仞，苍岩高出。凉浴山河风露下，冷浸一枝秋碧。芳影婆娑，天香缥缈，散满诗书室。有人吟讽，恍然身世清特。
闻道绝顶凌霄，梯云有路，相近蟾蜍窟。玉宇琼楼盈尺五，寒气逼人毛骨。金粟侵衣，檀薰着酒，引上登仙屐。嫦娥微笑，手中掷下三色。
水龙吟 梨花，和周美成韵
醉颜消尽东风，一枝迥出纷华地。暖香吹雪，淡妆欺粉，群芳羞避。静院无人，闲庭转午，重门深闭。倚阑干无语，玉容寂寞，为滴尽伤春泪。
愁到黄昏时候，漏声沉、隔墙歌吹。疏帘淡月，离怀唤醒，梦魂惊起。细雨帘纤，轻云低娜，不禁春意。算东皇、独付清标，正好与梅花比。
念奴娇 雪
封姨忍冷，把彤云剪碎，满空抛撇。万点青山头忽老，人迹鸟飞俱绝。歌馆迷红，妆楼失翠，四顾成银阙。晚来江上渔蓑，归带香屑。
对此应慕山阴，扁舟兴尽，空载黄昏月。归到溪堂门未掩，别有一般清洁。雪印梅花，梅横月影，三白交相合。纸窗光映，夜明不怕灯灭。
前调 三忠庙祀汉诸葛宋岳武穆文文山
乾坤易老，叹风尘飘荡，河山分裂。名分纲常都扫地，曾有何人提挈。身翊飞龙，气吞胡马，赤手扶天阙。精忠照耀，一时名并日月。
须信天理人心，自来不泯，千载思遗烈。庙貌燕山崇祀典，华表三忠新揭。西北中原，东南王气，回首惊风雪。伤心行路，不堪日暮时节。
水龙吟 七夕，和施西亭
水花亭馆初凉，月痕照在葡桃架。星期此夕，针奁未启，蛛丝先挂。虹断东楼，雨收北渚，露盘清泻。望湘帘起处，果筵初设，儿女辈、花相亚。
缥缈行云低度，耿河津、仙軿飞驾。鹊才传喜，虫还催织，欲留无暇。又是匆匆，离肠中断，幽欢空罢。叹天长地久，迢迢一水，两情终夜。
烛影摇红 子规
落日空山，暝烟赴处行人绝。为谁携恨到江南，泣尽枝头血。最是五更寒彻。一声啼、一声悲咽。纱窗惊散，蝴蝶游魂，梨花香雪。
才见飞来，料应未是经年别。吴山不减蜀山春，何事思归切。回首绿阴成叠。早东风、落红时节。闲情最苦，一春无緖，寸肠千结。
醉春风 子规
绿满汀洲暗。天涯芳草遍。年年何事叫东风，怨。怨。怨。满树梨花，半窗残月，梦魂初断。
血染山花片。声动乡关念。玉窗应是数归期，赚。赚。赚。回首衡阳，雁飞不到，寄书人远。
瑞鹤仙 寿词
芳尘纤雨过。正紫陌春光，二分才破。缃桃夜深（案：「深」原缺，据惜阴堂朱印本补。）吐。障东风台榭，锦云如堵。庭帏煖和。喜清镜、华（案：「华」原缺，据惜阴堂朱印本补。）年初度。卷珠帘、笑语生春，绛蜡玉花双股。
庆贺。画屏影里，宝篆香中，神仙无数。履侵舄堕。（案：「堕」字原缺，据惜阴堂朱印本补。）莱衣舞。（案：「莱」字原缺，据惜阴堂朱印本补。）彩衣歌，（案：「彩」字原作「缕」，据惜阴堂朱印本改。「莱衣舞，彩衣歌」疑当作「彩衣歌，莱衣舞」，始叶。）蔼高堂喜气，祥烟缭绕，人在蓬莱洞府。愿年年、酒滴花前，醉颜如故。
苏武慢 悟俗，用虞邵庵韵
世事如棋，人情似纸，弄巧几多成拙。青春易过，白发无情，转眼光阴消歇。乐在其中，心游物外，此理几人明彻。荡虚空、无去无来，惟有清风明月。
谁似我、剑走青蛇，髪冲乌帽，长啸一声天裂。胁生八翼，足跨三天，历遍广寒宫阙。衣剪云霞，珮悬星斗，容我玉清朝谒。挟飞仙、下视尘寰，红日片时残雪。
沁园春 章子仁频岁远游，诞辰乃秋初也，继又促游岭表，故兼致如此
南鬓星霜，两脚风尘，老矣吾生。记燕山晓别，雪中驱马，秦淮夜泊，月下闻筝。独雁辞秋，孤灯听雨，身在江湖轻利名。从今算，又十年心事，屈指堪惊。
天开五十昌龄。人道是、南方一寿星。向虹桥影下，应期乌鹊，冰丝弹处，访旧湘灵。税地栽花，解貂当酒，此去情怀尚可能。明年也，盼梨花消息，岭表归程。
临江仙 扇面
妆点吴郷秋意老，夕阳红树离亭。晚江潮退水痕平。两行征雁，相约下寒汀。
钓饵丝纶收拾了，芦花深处舟横。西风吹面酒微醒。起来船尾，坐看远山青。
蝶恋花 夏日遣兴
昼宇闲闲帘着地。乱匝桐阴，人在清幽处。烟袅画屏沉缕细。绿窗一枕芭蕉雨。
残睡觉来无意绪。雨后斜阳，照在庭前树。浴罢晚凉掀短袂。清香满院荷风起。
沁园春 秋坡
买断青山，占住白云，岂不佳哉。尽夜枕商声，苍筠绕梦，晚庭诗景，红叶成堆。老鹤松阴，流泉磵道，付与闲藤日往来。行吟处，见石田齐熟，篱菊新开。
有时落日林隈。听牛背、西风一笛回。更露洗疏桐，乌啼金井，月寒老桂，人在琴台。芋栗供贫，茱萸备酿，生计年来手自栽。清幽甚，笑落花流水，春漏天台。
酹江月 日休，取山谷四休之意
容身何处，有青山、借我一丘一壑。稳坐篮舆横曳杖，十里西湖行乐。春笋斋厨，午茶杯盏，世味从他薄。大都几屐，安闲便是丹药。
随分吟倚西风，醉眠苍石，心与浮云约。回首红尘名利事，勘破蝇头蜗角。万卷藏书，百竿栽竹，有子承当着。乾坤老矣，一簪聊寄华发。
天仙子 秋景画
江上青山山下路。茅屋人家临水住。雨余一片夕阳明，汀草处。鸥来聚。一叶渔舟横野渡。
烟雾纷纷生古树。树底寒流桥欲堕。行人千里未能归，还自苦。愁无数。枫落吴江秋正暮。
点绛唇 渔舟吹笛
碧水澄秋，丝纶卷尽斜阳影。小舟维定。蓼岸西风冷。
横管孤吹，有调无人听。长江静。眠鸥惊醒。冲入苍烟暝。
酹江月 梅月画
月香水影，记西湖、曾踏六桥残雪。回首江山今在否，诗被梦惊秋铁。鹤老苍苔，屐闲青嶂，僧寺茶烟歇。被花相笑，十年何事轻别。
谁道逋老风流，丹青有手，千里神相合。月又朦胧花又瘦，还是黄昏愁绝。小殿妆奁，寒城昼角，催老花时节。天涯搔首，霜风吹断华髪。
前调 輓玉田李先生
乾坤扰扰，算人间、换了几番华髪。一夜雪痕埋短屐，不见玉田行乐。鹤梦难醒，梅魂未返，诗景谁商略。溪山无主，西风千古寒索。
南望十里龟山，牛眠有塚，草树迷狐貉。一滴重泉知道否，有酒无人同釂。今古斜阳，往来樵牧，枯木寒鸦落。临风怀感，登高时望城郭。
蝶恋花 谪所偶成
春燕秋鸿惊节序。晓镜朱颜，容易成憔悴。花落花开人世事。闲愁一点无安处。
饱后高眠醒后醉。眠醉工夫，正合闲中味。一笑不知南北异。小屏叠叠吴山翠。
前调 用宋秦淮海韵言怀
钟鼓楼头昏又晓。驰隙流光，易向忙中了。消得多情天亦老。镜中双鬓成秋草。
白鸟正多人正少。身世江湖，梦里邯郸道。望断平芜江树杳。归心一点孤帆小。
前调 春暮旅怀，时正德四年也
雨雨风风花事退。芳草愁痕，绿遍长亭外。辛苦杜鹃流血泪。碧山春尽行人去。
城上楼高休遍倚。烟柳斜阳，总是伤心处。一点柔情风里絮。遥遥去度长江水。
前调 谪所春暮偶书
流水落花春不管。世路悠悠，回首天涯晚。怅望江南人又远。断魂零落屏山掩。
愁懒渐添欢笑减。病酒经旬，腰带新移眼。燕子日长春梦短。东风门外杨花转。
酹江月 和宋人刘改之韵
区区世道，算红尘、何似水云宽处。云梦泽南摊睡簟，曾是旧游之路。城老芙蓉，台空箫管，下界多风雨。群仙相笑，问人何事劳苦。
自要天柱峰头，仙人洞口，着登（案：「登」原缺，据惜阴堂朱印本补。）临长句。宝带万钉成甚用，到了终归黄土。篱下黄花，山中白酒，秋意须人主。愁心无奈，江南有梦归去。
踏莎行 缃桃鸲鹆
旭日亭台，煖风园蘌。双双飞上缃桃树。可人鹦鹉隔重帘，春声故遣惊春睡。
金弹偷拈，雕笼半闭。花间别有藏机地。回头相顾各惊飞，画阑簌簌香红坠。
清平乐 赠瑞岩观解道士
寻真何处。来到桃源地。满路松花金粉坠。时有白云来去。
洞门小扇初开。一双玄鹤迎来。请去先生双屐，莫教踏坏苍苔。
行香子 书泗洲南山石壁
野景晴川。白鸟苍湾。向沧浪、一洗尘颜。水拖衣带，山结螺鬟。听步虚声，钟梵韵，翠微间。
市楼一片，客帆千幅，问何人、到老心闲。秘书谢事，司谏归山。见夕阳中，云卷尽，鸟飞还。
泗洲南山，即坡老与泗守旧游处，有《行香子》镌于石。崇宁间磨去。己巳岁以公事至泗，公暇得游，追感旧事，为和。此山有瑞岩觀、龟山寺。
摸鱼儿 春寒
悄无人、杏花院宇，终朝冷清清地。春阴只在重帘外，春意不知何处。门也闭。早不省、峭寒阵阵从何至。翠帏怕启。鹦鹉噤无声，香篝宿火，知是甚天气。风头转，窗外纸鸢飞坠。麻家节候难据。天公作意妨游事，罗绮未教轻试。闲议拟。柱教他、垂杨恼乱丝千缕。无情燕子。失了探芳期，风风雨雨，天也会憔悴。
画堂春 春院晚景
新晴庭院晚香迟。柳梢先有鸦栖。东风特地报花期。吹进帘帏。
芳信未来燕子，春寒犹泊罗衣。落梅砌上月痕移。人立多时。
锦堂春 杏花
风色晚来庭院，雨声晓上帘栊。无言有恨何人会，斜倚粉墙东。
仙苑盛夸年少，孤村遥指春红。京华旧梦江南路，回首夕阳中。
西江月 红梅
春色十分相似，清香一种元高。剽枝参出杏花梢。拦住风光多少。
仙骨已经丹换，冰魂仍用莺招。九霞觞底醉春宵。回首月斜天晓。
喜迁莺 送侯倅擢太仆丞
采菱风起。正一叶井桐，乍惊秋雨。马首红旗，鸥边画妨，光满白蘋洲渚。点点道旁，涕泪恋恋，罇前笑语。伤离处，奈阳春有脚，湖山无主。
堪喜三千路。身上红云，双珮春风里。紫塞防秋，彤廷立仗，马政会看兴举。汉遣属车陪从，周有命书付委。从今后，勋阶台阁，服章金紫。
木兰花慢 贺郑大尹膺奖
算江南乐地，山城好、称鸣弦。正桑径雉驯，花村犬卧，麦陇牛眠。天公更怜饥馁，遣我侯、早晚散炊烟。瓜枣顿还幽俗，鸡豚屡庆丰年。
玺书曾记汉旌，贤藩省代天言。道三异化行，七丝政好，六事功全。摩挲旧时凫舄，看相将、飞上五云端。河内空烦借寇，道旁行羡登仙。
前调 思萱卷
记红芳退后，兰阶下、绿抽簪。渐叶展鸾翎，花含凤嘴，影乱槐阴。宜男自来入咏，早薰风、长养北堂深。好是彩衣寿酒，一枝照映钗金。
中庭无奈雪霜，侵风木忽哀吟。叹光景无多，芳华易殒，冷泪盈襟。伤心药栏西畔，但断机、残月尚如今。总道春晖难答，年年寸草萌心。
蝶恋花
新绿汀洲芳杜暗。渺渺春波，斜日江南岸。去岁送春微有叹。今年春去浑肠断。
蜂蝶无聊惊也倦。冷落西园，飞盖朝来散。落尽庭花人不见。垂杨空锁深深院。
前调 渔樵闲话
三十年前真是误。驹隙匆匆，尘土长安路。赢得闲身忙里过。青山白水空烟雾。
梦觉邯郸炊甑堕。钓月樵云，生计从天付。话到忘言成默坐。夕阳一片溪山暮。
齐天乐 送刘太守入觐
水风吹透菱滩绿，南湖赠人凉意。仙舫登龙，灵槎泛斗，千里明河秋霁。飘飘行旆。瞻紫盖神光，绛都佳气。手捧琅函，嵩呼人在五云际。
湖山暂教无主，报亭空浮，碧峰孤环翠。（郡南有浮碧亭，圃中假山有环翠峰。）后土风雷，帝青日月，元气一时交会。明廷眷注久，五袴闻謡，两歧书瑞。鳌抃彤墀，天颜应笑喜。
贺新郎 送陈学谕之袁州教任
行色秋风里。望遥空、寒云一带，雁行南去。短短烟条溪上柳，欲挽仙舟无计。又总道、夕阳难驻。歌到阳关声渐咽，黯秋光、滴作青衿泪。离有顷，会无据。
九年芳润滋芹水。种门墙、两场桃李，十围丹桂。呜世却须移木铎，吾道又看西矣。谁便说、青霄垂翅。金马他年期待诏，计文园、未减凌云气。重把酒，为伸意。
玉蝴蝶 秋怀
寥落天涯情景，碧云合处，连日秋阴。人影西风，楼空雁字沉沉。晚楼台、一声长笛，静院宇、几处疏砧。遣寒侵。客尘破帽，如梦孤衾。
沉吟。青铜看罢，年华荏苒，世路侵寻。宝剑埋光，锦囊三尺少知音。青衫湿、别愁不断，黄花老、归思难禁。黯登临。碧山远水，一片伤心。
齐天乐 寿人
东风吹醒南湖绿，腊痕放教春早。沁雪梅心，破烟柳眼，湔拂旧寒多少。烧灯未了。报庭院新晴，楼台清晓。银烛光中，绣帘开处篆烟袅。
画堂移入蓬岛。拥群仙舄履，云韶缥缈。南极寿星，西池王母，一对后天不老。膝前围绕。有袍锦画辉，墨香秋饱。醉倚蟠桃，洞天春正好。
满庭芳
云冷双头，香零九蕊，青春过了难追。凄凉故苑，红影日空移。谁信芳魂解返，娇羞态、依约前时。惊心处，物华如在，世事等闲非。
思量还可恨，年年三月，风雨残枝。谩金瓶斗品，锦障供诗。早是偷春有手，留情地、蜂蝶安知。相看好，芳容并美，造化果吾私。
满江红 题太原官舍壁
归去来兮，青山好、欲归便得。人世事、风前灯焰，梦中槐国。驿马出门尘土路，舫斋听雨江湖客。把十年、忙冗换清闲，嗟何益。
太行岭，孤云没。江南梦，重山隔。有何人、五湖烟棹，洞庭霜笛。宝剑醉看豪气在，银屏晚怯秋风入。向中宵、无意更闻鸡，空伊呖。
前调
归去来兮，怀归意、几人知得。寻思起、前年江海，去年京国。奔走隙驹春梦路，飘零海燕秋风客。念家山、松竹久荒芜，疏三益。
风流散，音尘没。身世在，江山隔。遣何人、杏花影里，月明吹笛。红雨等闲花事尽，青铜容易霜华入。被雁声、报到塞门秋，听嘹呖。
齐天乐 寿吕太守正月二十四日也
湖山千里棠阴路。春光又回官柳。花市欢声，茅檐煖气，民俗正歌安阜。收灯未久。转万点红毬，化成南斗。瑞暎阶符，寿星现在五云首。
涵藏盛推山薮，尽肉羹翻污，车裀唾呕。霖雨功深，星辰地近，槐棘竚登三九。金章到手。对万本梅花，百壶春酒。醉倚东风，年年开笑口。
满庭芳 五头瑞莲，陈司训官舍所产，谓是岁邑士发解之兆
香拥红云，影摇青盖，水宫竞斗明妆。天然异种，谁数并头芳。月地恍疑人影，湘妃醉、春散香囊。还相乱，三三两两，交颈紫鸳鸯。
薰风何处起，最宜吟赏。春草池塘。更闲情澹雅，官舍清凉。折桂预期仙步，斜阳里、相衬槐黄。行看好，舟中莲女，马上彩衣郎。
酹江月 挽拙菴潘先生
一菴藏拙，问乾坤、借得数茎华髪。夜半游仙孤枕梦，飞入玉清双阙。山色冥迷，水声哽咽，老鹤愁寒骨。梅花如旧，玉簪无奈销折。
遥想竹下吟笺，山阴清昼，冷淡兰亭墨。十里屐痕吹未散，芳草丛边双迹。华表秋荒，剡舟夜冷，空有当时月。岩花急雨，春山飞遍榆荚。
木兰花慢 双輓
算多愁、和天也惨，双股泪、蓆间流。记花月楼台，扇横鸾影，杖拥鸠头。西风妬他春好，併霜威、作践一场秋。翠减芙蓉夜被，尘生古褐冬裘。
青山今古事悠悠。双塚向人愁。有守宿寒鸦，招魂芳草，代哭鸣蜩。椿萱世难全寿，叹人生、到此意俱休。付与夕阳收管，一杯时奠松楸。
酹江月 题天籁老人像天籁金末词人。
滑稽玩世，知胸藏、多少春花秋月。天籁有词人有像，还是遗山风骨。松下巢由，竹闲逸少，气韵真高洁。坐谈抚掌，溪山等是诗诀。
见说多景楼前，凤凰台上，醉帽风吹裂。千古英豪消歇尽，江水至今悲咽。九死投荒，三年坐困，一样成愁绝。寄声知否，酒杯当酹松雪。
水调歌头 题扇
功名大槐梦，身世钓鱼舟。归来霅川苕水，聊当五湖游。谁计一丝高洁，自喜半生清旷，瓦枕对眠鸥。回首云台事，一笑正堪休。
桃花岸，蘋花渚，荻花洲。蓑衣任君高挂，安用搭羊裘。拍面溪风山雨，满棹江云海月，浊酒注磁瓯。醉后不知处，江上数峰秋。
摸鱼儿 春游
喜朝来、柳烟花雨，寻春问人何处。香车宝马倾城出，坐拥南州歌吹。春好未。但只见、暖云芳草飘香气。鸥边浦溆。两两画船横，一篙深碧，撑向水云醉。
浮生事，勘破蜗牛战蚁。百年希遇良会。五侯七贵貂蝉美，难免鬓丝僬悴。休辞去。最好是、柳条绾镫风牵袂。酒阑众起。归路月明中，严城钟皷，花影满街碎。
清平乐 春日偶书
伤春无緖。连日瞢腾醉。门外落花红满地。愁到杜鹃啼处。
小窗酣碗香茶。日高懒趁朝衙。说与帘前双燕，莫教放进杨花。
前调 燕
绿窗惊睡。说尽天涯事。帘外春寒禁不住。争得重门深闭。
雨昏芳草池塘。度花穿柳心忙。因倚不知情倦，东风梦断昭阳。
巫山一片云 飞鸣宿食雁
落日边声急，寒云客路愁。西风吹度岳阳楼。木叶正辞秋。
阵乱惊渔火，声寒堕舶舟。月明投足荻花洲。聊缓稻粱谋。
满庭芳 春草
山外斜阳，客边细雨，天涯一望关情。故人何处，春草又还生。长记当时南浦，同携手、别泪双零。音尘断，江淹已老，身世总堪惊。
东风真薄倖，移将新绿，暗满归程。莽烧痕断处，一片愁城。烟霭秦川故道，牛羊外、多少长亭。孤村晚，杜鹃声急，马上酒微醒。
酹江月 题陈都宪希冉双玉合藏卷
希冉会稽人，厥先祖客死北方，侨葬蠡县。后希冉登朝，乞假访求以归，合葬祖母邹夫人湘湖之兆。
白杨风雨，算天涯、过了几番寒食。谁信客床胡蝶梦，竟做游魂羁魄。杜宇难归，薤歌谁举，云渺稽山窟。攒封无主，土花凝满苍碧。
早是天道非亏，仁人有后，兰玉孙枝出。袍笏不施鳖石拜，来访苍梧荆棘。剑合龙津，鹤归华表，重瘗兰亭墨。空山皎月，物华光射双璧。
满庭芳 兰
窈谷阴崖，香云煖雨，芳蕤初着幽丛。修然世外，此意几人同。回望三湘何许，灵均去、佩冷江空。无人问，断魂千里，相逐落梅风。
平生良自爱，孤标高韵，寂寞山中。算知心独许，三尺焦桐。肠断王孙未返，年时草、又衬残红。春愁满，汀蘋岸芷，落日楚江东。
前调 春草兼草虫画
浓绿和烟，浅青漱雨，春回芳草池塘。绣帘未卷，红影罩西廊。九十光阴苦短，蜻蜓老、蜂蝶争忙。相将近，鸣蛙鼓吹，闾闷满斜阳。
浮生真可笑，区区世路，病懒相妨。护志勤络纬，技转蜣螂。谁道安身有处，苔茵展、风月坛场。三杯好，江花江草，分付与诗肠。
酹江月 梅
暗香浅水，被西山、扶上一痕冰月。瘦鹤伶仃人未寝，坐待茶烟清发。十五年间，四千里外，曾作罗浮客。参横斗转，不堪酒散人别。天意放我清闲，夜寒鹤氅，重踏西湖雪。醉眼朦朦花惨傪，道是相逢愁绝。林樾闲人，水涯幽士，千古还高洁。和羹休论，笛声且为吹彻。
满庭芳 桂花
露冷铜盘，风清玉宇，一年明月佳时。可人丹桂，金粟满横枝。长记广寒徐步，瑶阶静、碧影参差。夸张处，天香在手，浓透绿罗衣。
孤芳容易歇，十年一梦，回首俱非。早故山招隐，林屋岩扉。比似芙蓉一样，秋风里、幽恨依依。还相慰，仙葩月种，元不在人知。
酹江月 梅
疏枝冷干，向水边篱落，背人幽独。凭仗东君能慰藉，特遣阳和先属。比雪裁花，临池顾影，百卉皆羞缩。一清相映，白驹人在空谷。
曾记腊雪晴时，瘦藤敝氅，行绕孤山麓。月到横梢钟已静，时有禽翻霜竹。饮散罗浮，信迟驿使，幽梦应难续。小轩孤倚，七弦弹遍冰玉。
蝶恋花
一寸柔肠千里思。倦倚屏山，梦到天涯去。帘外日高花影砌。莺声歇在垂杨里。
半亸香云惊枕坠。起看雕梁，燕子归来未。行过秋千双眼泪。乱红委地春无主。
章台柳 感旧 （案：调名原作《忆章台》，据《词律》、《词谱》改。）
连环手。分违久。离恨浓如酒。画栏十二锁朱楼，凭高不见章台柳。
从归后。知安否。锦字何曾有。春云阁雨暗阳台，不堪梦里空回首。
蝶恋花 舟中客怀
春草绿波南浦路。画舸亭亭，载取离愁去。无限江山牵别思。短帆夕照孤篷雨。
罗帕新词对远泪。欲寄江南，未遇梅花使。赖有梦魂知此意。飞归夜夜三更里。
前调 春闺
门掩东风杨柳院。浅绿窗纱，深映宫妆面。隐约吴峰屏里见。梦魂去绕江南远。
梁上飞来双海燕。万语千言，惹起情无限。点点落红心事乱。卷帘无语伤春晚。
满江红 镇江驿中
楼上春寒，倚危祢、杏花消瘦。重门外、檐铃四响，落梅风骤。茶梦做残银烛影，旅魂消尽铜壶漏。早纱窗、虚处月痕斜，三更后。
眠未稳，吟难就。红炉冷，青绫绉。想雕房曲槛，少年时候。锦瑟坐调弦索手，罗衣醉拥薰香袖。到如今、惟只是相思，浓如旧。
瑞龙吟 春情，和宋周美成韵
天涯路。多少障梦云山，碍眸烟树。蘼芜绿暗春江，断肠流水，双鱼何处。
悄凝伫。曾记年时巷陌，绣帘朱户。称时整整新妆，嫣妍花貌，清泠莺语。
缥缈凤箫吹断，彩云千里，夜深院落。惟有明月窥窗，照人如故。红笺小叠。谩写相思句。无因见、风前月底，盈盈仙步。春与啼鹃去。夕阳照出伤离绪。丝柳愁千缕。芳思乱，嫔纷落红如雨。晚风无主，一庭飞絮。
浣溪纱 春睡
草绿闲阶日自移。画梁泥冷燕归迟。恹恹春困解罗衣。
枕面正随蝴蝶化，柳阴谁遣杜鹃啼。起来花影到帘帏。
沁园春 冷山外号
丘壑闲情，松菊旧游，未许相关。笑寻梅蜡屐，云埋一两，藏书茅屋，苔老三间。蕙帐夜空，碧峰朝瞑，争奈愁他鹤与猿。无人管，有洞门寂寂，流水潺潺。
鸣驺催赴朝班。尽京国、缁尘上鬓鬟。任碎叶惊风，一番秋早，落花满地，几度春阑。蚁穴无凭，山灵有待，回首林间倦羽还。君知否，算神仙总在，未老身闲。
清平乐 游春，用宋王介甫韵
香车隘住。笑揭红帘语。浅蹴芳尘罗袜污。堤上未干花雨。
画船载得琵琶。醉中情思无涯。不管湖烟湖水，东风取意飞花。
薄命女 长信秋词
更漏咽。严禁沉沉金锁合。别殿笙歌歇。
薰余绣被香烬，睡觉银屏凉怯。翠辇不来莲炬灭。月到梧桐缺。
菩萨蛮 闺情
一帘幽梦随飞絮。庭前数点梨花雨。推枕又斜阳。博山余篆香。
红霞凝困脸。鸾匣菱花掩。芳草近黄昏。无言深闭门。
苏幕遮 风情
玉骢骄，金勒富。策柳鞭花，醉向章台卧。宝枕鸳屏留客住。燕子归时，帘卷青楼暮。
柳枝吟，桃叶渡。别语叮咛，回首成虚误。鱼雁又将芳信阻。惆怅深情，梦断年时路。
翠湘风 夏夜
轻雷送雨过池塘。烦蒸顿解，柳外水亭凉。手弄冰销新浴起，半堕钗凰。风里芰荷香满，凭栏十里湖光。
流苏垂下绛厨张。水晶枕底，纹簟展清湘。携手月中人似玉，懒上牙床。起向闲阶伫立，紫薇影转回廊。
眼儿媚 暮春
点点飞花付东流。新绿染芳洲。数声杜宇，一帘风絮，春去难留。
垂杨故作伤离态，风里舞轻柔。年华负也，梦迷湘水，恨锁秦楼。
薄倖 春怨
海棠零乱。点苍苔，锦绣铺遍。破晓梦、子规啼血，蝴蝶一床惊散。恨小楼、昨夜东风，无情卷入闲庭院。便柳絮萦空，梨花翻雪，断送春光一半。
自到得、清明后，罗袖上、泪痕不断。伤心向流水，遡红迎绿，往来觅取相思片。拟今回见。叹青鸾、无准依然，误却桃花面。昼长帘卷，羞睹归来双燕。
画堂春 秋眺
烟凝寒碧楚山秋。夕阳敛尽山头。长江无语向东流。目断归舟。
红叶题残旧恨，翠眉蹙破新愁。月明雁字影悠悠。人依西楼。
前调 秋夜
井梧翻叶响秋声。玉阶风露凄清。阴虫无数草间鸣。泣尽残更。
红泪暗流宝蜡，碧峰冷浸银屏。梦回帘外月华明。无限伤情。
应天长 晚眺
楼台落日，渐古树昏烟，乱鸦飞集。渡口归帆，势与寒潮齐急。云山穷眼力。旷千里、楚天凝碧。相上下，孤骛落霞，点成秋色。
俯仰感今昔。嗟旧日繁华，而今萧瑟。剩水残山，惟有梦魂相忆。飞鸿无信息。知谁念、沈腰消瘠。关情处，风里何人，一声长笛。
菩萨蛮 冬景
彤云黯淡冰花撒。冻梅枝上缠寒雀。帘蟆密遮风。铜炉兽炭红。
浅斟延小唱。醉倒销金帐。煮雪理茶瓯。清香满碗浮。
鹧鸪天 感春
九十春光逐逝流。烟花零落冷如秋。云镂宝月残歌扇，尘络纹窗暗酒楼。
蝴蝶懒，杜鹃愁。天涯新绿满汀洲。恼人怕见杨花面，又被纷纷乱扑头。
行香子 梅未着花
标格天然。占断风烟。想南枝、犹怯余寒。香苞未点，疏影依前。称月明时，霜冷夜，雪晴天。
西湖屐冷，东垣赋老，问春心、何苦担延。一枝得暖，随分清姘。任玉堂中，茅屋下，野挢边。
醉花阴 梅花风谢
玉堂不闭东风骤。一夜琼枝瘦。香雪乱侵衣，梦醒江楼，羌笛谁家奏。
仙姿自别罗浮后。消损应非旧。莫去倚阑干，冷月清霜，正是愁时候。
满庭芳 春宵会饮
锦障芙蓉，绣帘翡翠，画堂围护春风。宝钗金钏，高会尽仙容。况遇良辰美景，香罗解、乐事无穷。歌讴处，春红照眼，人在万花中。
堪嗟尘世客，天涯飞絮，海角飘蓬。又何须计较，得丧穷通。俯仰今来古往，寻思起、春梦一场空。争如且，开怀畅饮，沉醉倚芳丛。
摸鱼儿 春恨
竟因循、清明过了，依然春恨如旧。落花狼藉重门闭，长是恹恹中酒。从拆手。最苦是、断肠院落黄昏后。风狂雨骤。更燕子无聊，杜鹃有怨，添上个消瘦。
寻春约，惆怅参差难就。韩香犹在襟袖。绿阴啼鴂章台路，疏了傍花随柳。还念否。嗟两地、云轻雨薄空回首。音书未有。莫去问鳞鸿，山长水远，知在甚时候。
如梦令 春暮
梦里忽惊春去。帘外日高佣起。中酒病恹恹，辜负踏青心绪。憔悴。憔悴。花褪一庭红雨。
前调 秋怀
风入井桐声碎。惊起客窗秋思。天阔雁来迟，望断锦机红字。归去。归去。人在画楼独倚。
贺新郎 记梦
兽鼎销沉缕。掩屏山、帘帏低下，昼长门闭。移尽花阴无人唤，春睡沉沉未起。渐梦入、花丛径里。满眼春娇惊旧约，转雕阑、曲槛深深处。相见也，笑偎倚。
贪欢一饷留情住。楚台高、雨云散后，峰峦开霁。素手纤纤寻棋局，共斗绿窗红子。又携向、西厢私语。别久愁多珠泪重，正耳边、聊诉相思意。惊散也，洒窗雨。
鹧鸪天 春饮
新酒鹅黄漾碧罇。眼波相属意殷勤。梨花夜月陪歌扇，杨柳春风荡舞裙。
穷乐事，庆芳辰。人生难得是相亲。仗谁塞却春归路，长使花前醉脸新。
浪淘沙 牧子卧牛背晚归
牛背稳于舟。身外无忧。醉来一枕梦巢由。惊起不知何处笛，斜日林丘。
古树晚鸦投。暝入西楼。寒烟暮霭织成秋。归路一鞭衰草色，野水桥页。
蝶恋花 招友
堤柳青丝搓欲就。初试罗衣，帘幕寒仍透。紫陌尘香车马骤。太平箫鼓村村有。
店舍无烟寒食候。小院闲庭，门掩梨花昼。来日阴晴浑未究。及时且罄花前酒。
临江仙 秋江归隐图
菰米炊香鲈入馔，吴淞景属三秋。长江潮上水云浮。好风如箭，天际送归舟。
回首功名成一梦，归来松菊应羞。何人相候坐沙头。平林暝处，鸦背夕阳收。
满庭芳 写怀
罗帕分香，玉钗留股，东风羞记初盟。残杨剩柳，休问啭春莺。虚向蒲关驻马，淹误了、云路鹏程。伤心处，枕寒衾冷，香梦杳难成。
章台人远，寻春计晚，露蕊凋零。叹落花有意，流水无情。好事从来易阻，御沟里、红叶难凭。空惆怅，夜深人静，辜负月华明。
烛影摇红 斑竹帘
巧碧玲珑，绒痕着处湘箱软。多情应苦禁杨花，春泪斑斑满。不道妨他梁燕。护东风、晓妆庭院。娇柔睡起，鬓影参差，眼花撩乱。
昼永无人，玉纤轻运龟纹卷。断肠心事上悬旌，新月银钩浅。多少幽期难便。俏眉峰、有谁能见。一丝篆缕，数叠花阴，画堂深远。
酹江月 云巢 云譬道，巢譬天地，道学者号也。
乾坤空洞，是何年营构，尽堪栖息。万点飞云凭顿放，大道本来充塞。霁月光风，青山绿树，妙意超形色。絪缊变化，个中示我安宅。
长笑林下山间，无心世故，一枕眠苍石。造化斡旋身上事，天地本吾居室。无去无来，非空非相，泰宇元虚寂。与君勘破，鸢鱼总是粗迹。
水龙吟 杨花，和章质夫韵
是谁断送春光，又柳絮、满空飞坠。长途飘泊，征衣轻薄，搅人离思。梦熟罗厨，脸消花靥，镜惊尘闭。傍妆台点点，随风散乱，几番欲下还起。灞水旧时行处。遍长条、雪花如缀。红芳竟老，绿阴成叠，寸心愁碎。晓雨初晴，半归泥土，半随流水。卷珠帘、尽日留春不住，洒东风泪。
鹧鸪天 会饮有赠
潋滟流霞玳瑁钟。酡颜微映烛花红。两行飞雁瑶筝月，十里芳香锦障风。
情有限，思何穷。天涯离别苦匆匆。梦魂不怕鸳鸯妬，潜作行云到月中。
满江红 夜雨
夜永香残，疏檐外、潇潇寒雨。正衣篝微润，罗裘无侣。灯焰昏沉孤馆内，梨花寂寞重门里。被斜风、吹折一天秋，敲窗纸。
声点滴，铜壶水。丝散乱，垂杨缕。尽欹眠无寐，屏山遍倚。旅况暗惊南浦别，故人谩想西窗语。况计程、芳草暗天涯，春归矣。
洞仙歌 庄子观泉
飞流直下，泻长空如练。溅沫寒崖玉珠乱。转山腰、万点苍雪侵林，林影外，一带白虹初断。
道人疏懒久，散髮披襟，石磴苔茵坐来惯。适意总忘言，斜日双瞳，寒光耀、目花生眩。待横空，一剑上青冥，看飞渡、银河灵源清浅。
风入松 秋怨
宝钗半脱鬓云松。瘦影怯西风。屏山似近阳台路，片时里、幽梦相通。眉黛颦残宫绿，泪痕揾透香红。
小窗锦字背人封。密意寄重重。归期未准惊秋老，黄花淡、离恨偏浓。日暮断云鸿雁，夜寒疏雨梧桐。
前调 情人怨
玉京曾记擅风流。丝竹按梁州。秋波娇滴春山淡，金莲小、肢体轻柔。妆就乌云满镜，舞余红锦缠头。
繁华一去竟难留。门巷不堪秋。雕鞍游冶归何处，相思梦、空绕秦楼。肠断塞鸿北去。伤心江水东流。
苏武慢 下第时作以下共四首，俱用虞邵庵韵。
案：实存三首。
竿袅长虹，钩弯新月，几向禹门垂钓。掣碎鳌头，踏翻桃浪，壮志已乖年少。龙虎飞腾，风雷际运，梦想玉堂书诏。挺乌纱、豪气填胸，长剑欲摩天表。
回首处、数亩苍烟，半窗红日，依旧野花啼鸟。登山临水，弄月吟风，舒啸响惊云杪。雪案经书，萤窗灯火，历览古今俱了。看明年、雷动皇都，驰马杏园春晓。
其二 天台
涧水流瓢，桃花夹岸，路入神仙寰宇。芍药比容，芙蓉如面，缥缈霞绡云缕。障风袅袅，隔水盈盈，兰麝欲薰芳语。俏多情、天遣相逢，总是飞琼俦侣。
方信有、物外乾坤，壶中日月，身在蓬莱洞府。百鸟啼春，紫箫吹月，留我花间居住。业火未消，尘缘相误，一别顿成今古。待重来、烟水茫茫，惆怅乱红如雨。
其三 秋怀
手卷珠帘，眼穷云树，楼外远山凝碧。篱菊黄时，水枫丹后，人在天南地（案：「地」字原脱，据惜阴堂朱印本补。）北。一日三秋，寸心千里，难借凌空双舄。背斜阳、流水寒鸦，往事黯然今昔。
当此际、罗带分香，红绡封泪，梦绕玉窗瑶室。离恨悠悠，愁怀耿耿，谩有拍罇云液。雁足难凭，马蹄无准，谁与远传消息。对西风、愁损菱花，潘鬓嗟非前日。
渔家傲 渔舟
雨笠烟蓑披带惯。暮归晓出时相伴。村酒醉来无客唤。舟不缆。任风吹着芦花岸。
春水鳜鱼长尺半。秋风菰米浑家饭。为问云台兴甚汉。闲中看。海云江月无边畔。
风入松 旅游图
青山断送古今愁。落日下林丘。西风古道无人影，行囊薄、尘满征裘。暝色雁投何处，笛声人在高楼。
长途世事两悠悠。羁客倦遨游。秋容诗意知何在，寒鸦外、流水桥头。凭仗丹青会写，为予添个离忧。
蝶恋花 春意
借问春光今几许。杨柳梢头，一线轻黄缕。残月薄纱人乍起。胭脂冷淡梅妆洗。
试绾香云寒堕指。不道东风，作恶还如此。妆罢开帘呼盥水。笼中鹦鹉传言语。
前调 秋
明月满楼霜满瓦。云冷鸳衾，梦里闻檐马。千里征衣谁寄也。相思满纸从头写。
门外平芜迷旷野。落日青山，几见南归者。一一宾鸿飞上下。春山两点和愁画。（案：「画」字原缺，据惜阴堂朱印本补。）
清平乐 夏
余花落尽。蜂蝶还成阵。绿满汀洲芳杜嫩。乳鸭一双娇困。
葛衣缕缕风微。白团扇上新词。欲试碧筒煮酒，琵琶催换春儿。
一剪梅 扇梅
斜绾香云倚镜台。春已输梅。人欲欺梅。护寒帘蟆手初开。翠羽飞来。白雪飘来。
冷月寒云到玉阶。画角声哀。玉笛腔哀。春旛笑语遍城隈。传道阳回。喜是郎回。
满庭芳 中秋月，和人韵（案：此阕原无调名，《中秋月和人韵》当系题名，按律系《满庭芳》，参照惜阴堂朱印本补正。）
碧海澄秋，遥空霁雨，姮娥起驾飞轮。素光万顷，灏气满乾坤。坐久疏星渐失，枯枝冷、惊鹊南村。闲阶下，桂眠秋影，香味泻金罇。
瑶台当此夜，露零玉珮，风振仙裙。记唾壶残缺，歌韵清温。回首西风易老，流年事、屈指休论。空惊叹，故人千里，相望渺江云。
蝶恋花 春思
芳意柔情千万缕。付与杨花，飘泊江南去。斗帐日高犹熟睡。枕痕蹙损眉峰翠。
人事多违花事退。泪眼残花，日日伤僬悴。试卷珠帘通燕语。绣鞋行到无人处。
水调歌头 题杏园春色卷
恩袍草色动，仙籍桂香浮。三层暖浪，禹门一跃过鳌头。金殿彩云锦覆，玉陛欢声雷动，胪唱出龙楼。仙侣三千辈，平步上瀛州。
马如龙，车似水，恣遨游。曲江春酒，杏花十里锦云稠。看取春风得意，渐入扬州佳境，纤手上帘钩。总是书生事，回首十年秋。
满庭芳 书赏花卷
燕子帘帏，秋千院宇，被花卖到春光。小屏银烛，入夜照红芳。可是东君有意，繁华地、赁与诗狂。三杯后，晚香初罢，檐雨正淋浪。
浮生能几许，坐间屈指，三十风霜。叹彩云易散，春梦虚忙。惟有诗情酒兴，个中事、犹恼愁肠。花应恨，满眶春泪，揾透紫香囊。
水调歌头 送褚正郎还朝
青山荐行色，碧浪涌蘋洲。红旗棹影，送君骑鹤上扬州。相饯一杯清水，比似一轮明月，三载照高秋。回首棠阴路，父老泪双流。
黯苕南，云杳杳，水悠悠。柳丝残脆，相看无计挽仙舟。一道星河届斗，万里长风破浪，身抵凤池头。从此鸾台峻，鹓鹭阻同游。
清平乐 春朝雨中
厌厌夜雨。小院重门闭。无奈春寒推不去。向晓尚侵罗被。
起来点检韶华。东风幸未梨花。独惜胭脂委地，闲庭落遍山茶。
酹江月 癸未春二月中旬之未雪盈数寸
春云叆叆，被东风、剪做琼裾瑶玦。玉女群游飞素盖，光动青皇宫阙。寒食梨花，清明柳絮，飘向中和节。杏楼人醉，冰容相映红颊。
还想西子湖边，踏青埋路，冷透罗鞋结。谁在画船闲弄水，好似剡溪舟楫。蝶粉都迷，莺黄难至，燕子噤无说。晴光何在，夜庭误认花月。
贺新郎 端午
梅子成金弹。正池塘、帘纤雨歇，海榴红绽。节序催人又重午，彩索新缠双腕。更艾虎、朱符妆遍。谩对蒲罇开角黍，奈沉湘、旧事经伤感。须一醉，强驱遣。
清江竞渡人争看。绕沙堤、荷香存苒。南薰微扇。两两龙舟斗相向，夺罢锦标方散。又早被、西山催晚。十里平波人去后，但一钩新月蛾眉浅。归棹急，浪花乱。
风入松 江楼秋眺
水云微淡侵江楼。山势涌沧洲。黄花欲绽丹枫老，吴霜冷、雁叫清秋。云外离情耿耿，天涯归信悠悠。
乱鸦投树夕阳收。江水向东流。登楼望断平芜影，凭阑久、多少闲愁。风里一声渔笛。浪中数点行舟。
烛影摇红 送章子仁归吴中
泽国秋霜，雁行南去潇湘晚。西风归兴动江湖，一尺鲈鱼短。好是别怀难遣。溅斜阳、青衫泪点。坐间无奈，锦瑟哀弦，玉壶深盏。
三径无成，天涯身世嗟蓬转。新声聊遣唱阳关，红烛摇金剪。还有登高望眼。渺平芜、山遥水远。一声长笛，数点归鸦，倚楼心懒。
浣溪纱 初夏
新笋成竿粉节光。落花红润燕泥香。水亭帘幕小池塘。
萍约翠痕楼影出，柳搏清荫簟纹凉。抛书一枕梦能长。
水调歌头 送黄司训之京
断云催落日，寒雁泝西风。一樽别酒青山，去意晚来浓。人道九年教化，好似一天时雨，未论桔橰功。芹水香名在，传诵满儿童。
束图书，装琴剑，买孤篷。今宵明月相看，千里与君同。休管青氈旧物，须有铁冠新命，霜气凛秋空。醉笔点行色，江树向人红。
临江仙 渔舟
瓦枕半欹诗梦醒，起来人静江空。丛芦萧瑟战金风。钓舟不系，吹落碧滩中。
坐稳总忘身外事，苍山独对疏慵。夜深清露滴芙蓉。满篷凉月，人在水晶宫。
千秋岁 夏日池亭
柳阴亭馆。影落池塘浅。清昼永，琴书懒。绛蟵炎气少，碧簟波纹展。人困也，北窗一梦邯郸远。
推枕西林晚。浴起冰绡软。新月上，珠帘卷。霜纨摇素手，雪藕调冰碗。歌韵响，昼船归处荷香满。
酹江月
宣德初，汴人有赵参政者，宦历浙省。乃父来就养，死葬西湖之上，其子孙绘为松楸图，介予所善者乞赋。
携壶荷锸，算青山是处，可教埋骨。天地大都成逆旅，黄土何分南北。辽鹤秋沉，蜀鹃春断，回首淮山隔。紫薇何在，月明空伴诗魄。
见说狐兔丛边，树存吴剑，匣保兰亭墨。麦饭不辞千里远，来洒他乡寒食。十里湖烟，两峰残照，记取丹青笔。不禁清泪，空岩春雨时滴。
渔家傲 江村渔乐图
万里清江春水碧。杨花乱点撩行客。日午钓篷惊雪白。无人拭。酒醒瓦枕双敧侧。
一笑浮名真外物。五湖谁论云宽窄。香饵纶竿都弃掷。盘双膝。江山晚翠输长笛。
西江月 夏日西堂
纨扇欲抛还举，水沉将尽重添。南薰微透水晶帘。纹浪忽摇冰簟。
杨柳鸣蜩绿暗，荷花落日红酣。晚凉浴起卸轻衫。新月一钩纤淡。
卜算子 冬夜不寐
画角断谯楼，珠斗横仙阙。榾柮无烟午夜长，茗碗分香雪。
漏结翠壶冰，被展青绫铁。毕竟教人懒去眠，立尽梅花月。
木兰花慢 犊舟
把江湖清兴，都分付、与乌犍。向芳草陂塘，驾风移雾，拟泛平川。肩头吟篷书幔，引疏狂、放浪野云前。古道撑低落照，寒林载出长烟。
西湖画舫剡溪船。争似此安然。看月上桃林，歌声欸乃，角枻鞭舷。醉来沧洲入梦枕，蓑衣背上且高眠。一任松涛卷地，不妨麦浪翻天。
烛影摇红 寿沈母八十八，闰八月望后也
满百光阴，琼楼再赏银蟾皎。蜕辰刚遇闰中秋，天意分明巧。桂子香风未了。併祥烟、一时清袅。星辉南极，桃熟西池，绮筵开早。
人月双圆，月娥素貌年年好。西风雁外鹤南飞，瀛海云霞绕。报道金莲屡到。拥飞琼、醉酣蓬岛。莱衣对舞，秦管联吹，洞天未晓。
蝶恋花 葡萄
凉入秋风惊枕簟。一架藤萝，搅碎闲庭院。虬尾丝丝帘影乱。真珠拂地无人卷。
疑是嫦娥遗宝串。偷挂西窗，月下分明见。浓酒未教醒夜半。醉乡不换凉州远。
如梦令 夏日
池上繁阴深盖。高柳古槐交碍。晚雨过西楼，洗出月华相待。凉快。凉快。直面芰荷风洒。
念奴娇 咏燕，和人韵
卖花时节，正轻风园榭，弄晴池馆。绪语匆匆言不尽，穿得翠迷红乱。华屋门高，主人恩重，旧垒还堪恋。昭阳何处，望中清梦初断。
长是泪洒东风，天涯无主，谁与寻方便。冷落孤身飘瀚海，倦翼不堪频展。绛缕年深，云轩事渺，老去知人厌。多情帘影，日高为我偷卷。
兰陵王 荷花
野塘碧。云锦天机乍织。垂杨外，红日半酣，翠盖亭亭拥倾国。晚来溪雨息。乱泻明珠苍璧。风帘卷，画阁尽开，一味清香送凉入。
携罇，近花侧。问娇艳何如，六郎颜色。芳洲别浦羞孤特。正一钩新月，画船十里，浣纱人去歌韵寂。望中水云隔。
回首，又秋逼。渐香老红衣，飞趁潮汐。寒烟败苇添愁戚。似相对共叹，离怀无极。残阳影里，有宿鹭，黯凝立。
念奴娇 和宋人中秋月韵
冰轮碾上，望山河影里，桂枝横绿。零露侵人秋气重，渐觉玉楼生粟。万里无云，碧天如水，冷浸黄金屋。水晶高卷，簟波微映湘竹。
须信此景无多，樽前拚醉，注流霞如瀑。我爱清光光照我，洗荡尘埃千斛。良夜何如，酒酣兴起，豪气凌云鹄。浩歌催版，唾壶击碎圆玉。
其二
淡天垂羃，见银盘转处，余烟收绿。百尺飞楼闲倚久，仙桂时飘香粟。皓鹤无声，金梧有影，寒气生华屋。好风细细，递来何处丝竹。
看取千里婵娟，银屏交映，光射庐峰瀑。今夜嫦娥应过我，卷起真珠千斛。长剑横空，翩然飞迓，底用乘鸾鹄。满身清露，凤笙吹破攒玉。
玉楼春 客怀
斜阳芳草迷归路。撚指光阴愁里过。梨花晓梦五更寒，杜宇春心三月暮。
天涯望望（案：下「望」字疑误，或当作「断」。）嗟离阻。那更碧山无尽数。深情只好附双鱼，肠断春潮渺江渡。
酹江月 夜雪
冰花夜糁，悄气侵窗纸，寒灯明灭。平地琼瑶铺欲遍，做我庭前明月。柳絮萦春，梨云搅梦，滚滚无休歇。酸风助阵，绕檐吹响枯叶。
堪笑锦帐羊恙，粗豪风味，全与文人别。细碾凤团镕净片，一洗诗脾清澈。纸帐梅悭，地炉火近，未放衾如铁。闭门高卧，任他天地凝合。
风入松 海天一览
乾坤空断海天秋。远水际天浮。望中一髪青山小，云涛涌、万里归舟。明月双凫渺渺，西风两鬓飕飕。
布袍长剑走神州。三醉岳阳楼。水晶宫里骑鲸去，星河动、仙泒回流。铁笛叫开闾阖，珮环飞下瀛洲。
贺新郎 贺得子
天亦从人意。遣黄熊、几宵飞兆，梦中新记。隔帐笙镛啼未了，英物不消多试。更头玉、硗硗奇异。经月异香吹不散，气充闾、郁郁葱葱地。须信道，十分喜。
掌珠一颗才周岁。满华堂、宾朋惊看，食牛豪气。两鬓莫忧秋渐早，万事于人足矣。便整备、传家之计。为报凤池烦接引，看飞冲、五色丹山羽。真个是，应时器。
长相思 风雨归渔图
飘雨花。跃浪花。渺渺春江收钓车。东风蓑笠斜。
系芦芽。近蒲芽。一叶轻舟寄浅沙。穿鱼向酒家。
蝶恋花 春暮有作
燕子归迟春去早。送尽东风，可惜杨花老。人道春来情绪好。争知春去添愁恼。
花节莺期都过了。梅子初肥，却是樱桃小。一片绿阴楼外绕，关山在望征人杳。
踏莎行 菊花便面
细雨山城，西风酒旆。深秋景物皆诗句。天留老眼看黄花，一年一度重阳醉。
晓撷怜香，夕餐甘味。食贫谁更忧生计。试观富贵满庭秋，金钱委地无人费。
齐天乐 刘太守之任湖广宪副
棠阴才遍行春路，马蹄又辞芳草。兽锦生辉，铁冠增重，好是旧来仪表。朱旛谢了。报蠖屈非宜，莺迁更好。别意依依，罇前一点岘山小。
伤心绿波向晓。念芳洲无主，白蘋空老。借寇难凭，依刘无据，泪眼共看晴昊。岸花飞绕。送千里云帆，长风袅袅。后夜荆台，清霜秋气早。
浣溪纱 春日郊行
花气薰人似酒浓。野桥东畔草茸茸。睡余无事踏芳丛。
弱柳撚成长短绿，小桃添注浅深红。最多情思是东风。
水调歌头 寿人六秩，中秋后三日也
人间望明月，天上启琼楼。嫦娥劝人，寿斝未把玉盘收。谁谓三光有缺，刚道百年难老，灵药许君偷。笑引仙茎露，玉屑洒冰瓯。
美苕南，猿鹤地，鹭鸥洲。闲情一片，秋水物外有丹邱丘。早是仙台注籍，更报鹤书加算，绿髪炯双眸。起舞阅铜狄，抚掌桂花秋。
卜算子 冬晚山庄
熟水沸铜瓶，向晚书帏静。不见高人领鹤来，寂寞空梅影。
双屐出柴荆，立待昏鸦定。折得寒香独自归，门掩青山冷。
临江仙
落尽樱桃春事减，小园蜂蝶依依。子规啼罢月沉西。曲屏向晓，残烛泪空垂。
楼外绿芜千里道，长亭过骑频嘶。一春无信慰相思。重门寂寞，风雨过花时。
木兰花慢 题双凤呈祥卷贺冯太守得子
喜仙山诞菓，百年事、未为迟。正华馆春融，红裁锦褓，翠揭犀帏。天公要成双美，五年间、两送玉麟儿。表表食牛豪气，亭亭玉树风姿。
丹山长养羽毛奇，梧竹岂终栖。看鸣盛朝阳，览辉阿阁，浴采天池。声名直追三凤，笑燕山、落后月中枝。为报青霄鹓鹭，九成伫让来仪。
蝶恋花 斑竹
春雨冥迷云委地。节节琅矸，滴滴英皇泪。人倚孤舟愁不寐。鹧鸪啼破湘江翠。
千里苍梧开晚霁。碧水悠悠，不尽临江意。月在粉墙摇凤尾。紫台环佩知何处。
长相思 竹
金铁呜。玉雪呜。檐外秋高风日清。苍阴落枕屏。
湘山横。湘水平。两岸暝烟孤棹停。箫声吹月明。
酹江月 吴二尹西湖图，以下凡十景
红尘道路，笑西湖虽好，未曾相识。匹马经行天借便，一散松厅羁迹。解帽簪花，携壶贳酒，相约寻芳客。满篙春水，画船荡破晴碧。
好是山色空濛，水光潋滟，花柳酣风日。一片笙歌云锦地，依约楼台高出。峰北峰南，湖烟湖水，分付花翁笔。锦江何处，归装聊载春色。
行香子 雷峰夕照
敛尽湖烟。淡尽湖天。望西泠、晚尽湖山。林皋烧远，鸦背金寒。看半棱阴，两竿影，落湖间。
残霞遥映，浮岚半掩。透斜红、一缕峰前。何人无事，倚杖闲观。正水云中，莲唱寂，钓舟还。
浣溪纱 南屏晚钟
湖上群山紫翠重。归鸦蓦过夕阳春。南屏烟外一声钟。
瞑色尽随花担返，春游忽逐水云空。明朝车马又匆匆。
踏莎行 苏堤春晓
花露薄红，柳烟迷翠。乱山葱蒨非人世。早莺啼送六桥春，绮窗残月人初起。
城錀才开，曙光渐退。湖船尚在停篙处。东风满道湿芳泥，夜来堤上催花雨。
巫山一段云 平湖秋月
鸦鸟层林晚，菰蒲片雨晴。长烟收尽小云平。湖月十分明。
横笛临风曲，疏钟隔水声。两三渔火近芜汀。时有雁鹅惊。
摸鱼儿 花港观鱼
甚朝来、斜风细雨，观鱼正有佳趣。绿蓑青笠寻常挂，谁道水乡难寄。堪画处。最好是、荻花乱点舟三四。鸥飞鹭起。更落网惊腥，呜榔畏响，潭有老蛟睡。
红尘路，比与烟波名利。寻思总是难事。华亭唳鹤东门大，何似得鱼情味。君试觑。绕平湖、水云十里皆生计。红鳞买醉。世事不相关，柳阴欹枕，湖上晚峰翠。
小重山 柳浪闻莺
一抹晴烟淡又浓。曙鸦飞散尽、树头红。林莺催请晓匆匆。啼声好，唤动少年丛。
纨扇落花风。苏堤三月景、水溶溶。清音度水间歌钟。寻不见，春在绿杨中。
西江月 曲院荷风
猎猎青蒲弄水，阴阴绿树生凉。南薰吹到藕花庄。柳下正多游舫。
骤雨打穿翠盖，浮萍放出红妆。画阑十二凭湖光。时有暗香来往。
卜算子 断桥梅雪
浅水野桥西，饥鸟依林樾。不见逋翁蹋屐过，僧舍茶烟歇。
鹤迹绕寒汀，梅影敧残雪。却被渔舟占尽清，晚钓湖心月。
长相思 两峰插云
南高峰。北高峰。南北峰高插太空。春云起夜龙。
烟濛濛。雨濛濛。三月湖南春树浓。楼台烟雨中。
菩萨蛮 三潭印月
采菱歌断遥天晚。碧湖无浪蘋风软。一月漾三轮。秋光被水分。
胜游超秉烛。画舸潭心宿。月恰近双舷。梦魂中夜寒。
巫山一段云 夏日竹堂
午簟湘阴展，晴窗翠葆横。睡余呼水理茶瓶。诗境太清生。
古鼎销香缕，疏帘隔履声。虚檐留客对棋枰。时听子丁丁。
烛影摇红 送二守之任毘陵
春雾空濛，东风千里湖山晓。红旗画鼓簇花堤，供帐城南早。请看樽前父老。向棠阴、泪流多少。仙舟难挽，湖水空摇，柳丝虚袅。
经济才华，东南列郡都来到。（案：「到」字原缺，据惜阴堂朱印本补。）马蹄带取弁山春，散向延陵草。人意新来正好。报前途、天门开了。竚看剑履，快上星辰，五云围绕。
酹江月 竹心巷
栽云种玉，悄山楹、移入翠微深处。老去闲情无可与，只有此君堪对。空洞无肠，虚明有窍，节节舍清气。竹心如此，我心元与相契。
见说墨妙亭边，爱山台下，剩有烟云地。露叶风梢浑未论，认取岁寒心事。朝爽横琴，秋阴领鹤，付与闲滋味。日高响扣，玉声酬我佳句。
行香子 墨芙蓉
不向东风。不慕春红。澹无言、意懒妆慵。生香难画，真色谁同。看浅深愁，浓淡泪，墨痕中。
彩云又散，锦城又远，为何人、消损芳容。年华苒苒，昨梦匆匆。望夕阳边，莲棹去，水云空。
清平乐 玳柄素扇
春冰乍裂。浅沁生蛟血。截玉裁肪分骨节。软衬凉云弯月。
玉葱夜浸银盆。十枝红甲纤匀。不道啼妆难掩，泪沿湘竹斑痕。
二郎神 燕
东风帘影，依然是、去年庭院。门外正春寒，试凭旧主，暂寄脩梁尘满。借问杨花是何处，有华屋、朱门堪荐。怅绿岸晓迷，红楼暮暝，潇湘云暗。
遥念。天涯冷落，琐窗无伴。软语苦匆匆，梦惊清午，一枕江南思远。恨别云轩，相思绛缕，知惹几多恩怨。望楼香，路杳断肠，无奈落花春晚。
清平乐 牧马图
千金骏骨。仗下思奇特。露鬣风鬃劳画笔。一顾还倾冀北。
少年驰步长安。骄嘶柳外花边。今日沙场闲放，夕阳秋草连天。
行香子 水芙蓉
露后霜前。绿密红嫣。浅深开、取意争妍。含娇似语，顾影还怜。点蓼花秋，蘋花景，菊花天。
锦城事去，海山梦断，向西风、有恨谁传。芳洲就暝，莲唱回船。但渚烟生，江月上，水云连。
鹧鸪天 素扇
一束清水入手温。华山飞落晓台云。金星散尽难成点，柳絮承来不见痕。
鬟影乱，汗珠匀。清风招动羽车轮。游仙睡熟无人唤，压损羊家白练裙。
长相思 闺情
苔满庭。草满庭。雨打梨花户半扃。相思魂梦惊。
计归程。望归程。绿遍汀洲杜若生。天涯杜宇声。
烛影摇红 贺冯南淮
兰玉庭阶，秋风吹绿宜男草。高堂拂晓绣帘开，庆事知多少。云外飞来青鸟。报西池、瑶仙降早。金炉喷篆，宝蜡腾辉，祥烟缥缈。
醉倚蟠桃，洞天春色人难老。屏间笑语簇钗金，膝下宫袍绕。更道莺迁近了。看还朝、风光又好。版舆先路，宝马鸣珂，帝城春晓。
以上《水南集》卷十(嘉业堂校刊本)

        </div>
      </div>
    </div>
  </div>
</div>
<!--update:2025-08-30 10:34:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>