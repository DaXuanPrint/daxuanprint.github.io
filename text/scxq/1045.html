<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="张序,高序,卷一,卷二,卷三,卷四,卷五,卷六,卷七,卷八,卷九,卷十,笛渔小稿全文在线阅读,笛渔小稿全文在线下载,大玄古籍书库">
<meta name="description" content="诗别集。清朱昆田著。十卷。收诗凡四百九十五首。有康熙五十三年(1714)刊本,附于其父朱彝尊《曝书亭集》后,光绪十五年(1889)寒梅馆重刊。民国八年(1919)商务印书馆据康熙本影印,收入《四部丛刊》。另有民国二十五年(1936)中华书局排印《四部备要》本。_笛渔小稿_全文在线阅读_笛渔小稿_全文在线下载_大玄古籍书库">
<title>笛渔小稿_朱昆田_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">笛渔小稿</span> <br/>
          作者： <span class="inputVal" id="bkauthor">朱昆田</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]51074</span> <br/>
          说明： <span class="inputVal" id="bkdec">诗别集。清朱昆田著。十卷。收诗凡四百九十五首。有康熙五十三年(1714)刊本,附于其父朱彝尊《曝书亭集》后,光绪十五年(1889)寒梅馆重刊。民国八年(1919)商务印书馆据康熙本影印,收入《四部丛刊》。另有民国二十五年(1936)中华书局排印《四部备要》本。</span> <br/>
          封面： <span class="inputVal" id="bkimg">Z_20776.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]笛渔小稿
[book_author]朱昆田
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]51074
[book_dec]诗别集。清朱昆田著。十卷。收诗凡四百九十五首。有康熙五十三年(1714)刊本,附于其父朱彝尊《曝书亭集》后,光绪十五年(1889)寒梅馆重刊。民国八年(1919)商务印书馆据康熙本影印,收入《四部丛刊》。另有民国二十五年(1936)中华书局排印《四部备要》本。
[book_img]Z_20776.jpg


[book_title]張序
秀水朱檢討竹先生，有才子曰昆田，字文盎。天下之得交於先生者，鮮有兼交文盎者也。文盎之才，清雄絕麗，得之胎性，而先生於書，無所不窺其奧博，非特今世人所罕及。文盎趨庭之暇，略能盡通其家學，以其餘技，發而為詩，其小得固已精絰攵雋潔，大者磊落排奡，世之讀之者，不以為入玉谿樊川之室，則以為登昌黎眉山之堂矣。獨怪今世才人，橫飛捷出，充塞皇路，而文盎年未五十，竟以窮死，豈天之生若人，豐其才而塞其遇邪？抑先生之泊然寧靜，不欲以世人之所榮者榮其子邪？獨其所成就如此，無忝其家，為可傳也矣。
先生有《文類》及《騰笑集》行於世，膾炙人口。《續集》之成復甚夥。而文盎自名其所著曰《笛漁小稿》，先生將彙而刻之，附其集以行，而屬序於予。予惟東坡先生嘗言：「在海外時，其子過時出一篇見娛，則為數日喜。寢食有味，以此知文章如金玉珠貝，未易鄙棄。」東坡之稱其子如此，必非徒然者，而今世叔黨《斜川集罕傳》，文人學士，往往以為恨。文盎既能以其金玉珠貝之文娛先生於生前，歿而得附先生之集以行於無窮，吾知後世必將比之蘇公父子而無復遺憾者，其在《笛漁小稿》之刻也夫。
嘉定張雲章

[book_title]高序
秀水朱供奉竹先生以文章名海內垂四十年，今其令子文盎，復以才稱京師，呼為小朱十。夫弓冶之子學為箕裘，司馬氏之史、劉氏之經術、杜氏之詩、蘇氏之文章，各有淵源。文盎之才如此，其得力於家學者良有自耳。然吾聞供奉生而好遊，遊必數千里或萬里，經年始歸，歸輒復往。老謝一官，即窮愁著書，無室家兒女之戀。其於庭訓之日宜無多，文盎嗜書性成，睥睨流俗，踔躒古今，幾幾於父子之間各欲成其不朽。夫醴泉無源，芝草無根，已足為天下之寶，況其名父之子邪？且供奉亦難乎為繼矣。方其攜書載酒，南窮海陬，北極關塞，凡齊楚燕趙甌閩間，所過卻埽，學士大夫惟恐朱先生不一至。碑版屏幛，照耀四裔，下至旗亭酒肆，兒童婦女，無不邀片詞隻字以為榮。及其入承明，賜宅禁垣，備朝夕顧問，文人之出處，孰有如供奉者，乃文盎能為極盛之繼，其遊跡所曆，翰墨風流，紀載成囷，並追蹤接武，由此登館閣，司文章，將見九重動色，而歎蘇瑰有子，供奉此時，或當展然一笑，不以予言為鄱陽之謔也。予於朱氏兩世交最篤，絕豔其父子作述之盛，因文盎出近詩問序，輒從而誇歎之。至文盎之詩，上窺韓、杜，下汲蘇、黃，推陳出新，瑰奇光怪，識者自知之。予烏容致喙，且天下讀供奉之詩久矣，其亦當辨氣而三歎也與？
華亭高層雲菰村序

[book_title]卷一
西湖
水仙祠宇沒平蕪，寶所山圍異給孤。
白塔亂堆歌舞地，青山舊繞帝王都。
好風昨日又今日，新漲外湖連裏湖。
安得六橋重插柳，飛花遍撲酒家壚。
登康山
五三六點社公雨，二十四橋商女樓。
我上康山高處望，鰣魚綱已發瓜洲。
劉撫軍席上詠珍珠泉二首
石家銑穀三斛，漢苑金莖一盤。
可惜廉泉明瑟，主人不愛珠宮。
○
東西牆出復入，大小波渟忽跳。
落花不知幾曲，漂過明湖七橋。
西厓歸自桂林訪予長水不值而去三首
詩人磨蠍是身宮，到處相隨有五窮。
萬里歸尋雞黍約，片帆真似馬牛風。
蠻煙瘴雨今無恙，竹屋秧田恨未逢。
忽憶去年當此際，吟情恰在兩湖中。
○
手持秋卷哭黃埃，君走浯溪我卻回。
悵別忽驚雙歲換，傷心不見尺書來。
斷無巨手為推轂，獨有長須解愛才。
舟過三湘沉楚粽，定知吊屈有餘哀。
○
千金散盡烏裘敝，一榻橫眠白日長。
我輩未能齊得喪，俗人求備到文章。
平生碌碌輕餘子，歲月堂堂歎幾將。
二頃若謀田負郭，不教作賦擬前揚。
寄魯松江
江村長日臥三椽，生事蕭然絕可憐。
歲熟仍書求米帖，市喧因想買山錢。
尋花借馬吟情健，留客聽泉地主賢。
準擬中秋月圓候，腮魚筐蟹醉深筵。
次韻答蘅圃
遠夢漁竿投柘步，石城三槳打春暮。
一笑欣辭沒馬塵，歸向煙波伴鷗鷺。
長腰江米炊紅蓮，大袖田衫裁白布。
易野直追羲炎民，酸寒戲學島可句。
有時下帖招溪朋，細君除釵付酒庫。
弄水競采芙容花，結巢同醉海棠樹。
大戶分曹斗酒兵，小蠻隨地攜果具。
分湖圓泖恣還往，細雨斜風何足懼。
馬椴紫蟹壯可釣，桃莊黃雀肥堪捕。
上鄉水田足收割，準擬開筵落場圃。
仙郎吟屐何時歸，好傍梅花溪上駐。
結鄰莫忘往時約，避俗要當如脫兔。
我行到處有杜鵑，夢魂不踏天涯路。
孤山拜林和靖墓
鶴語聲應隔嶺村，孤亭寂寂倚雲根。
一壞荒土埋詩骨，幾樹野梅開墓門。
剩水殘山悲往事，暗香疏影欲銷魂。
斜陽回望皆陳跡，試覓漁樵與細論。
宇昭招同西厓泛舟湖上得六絕句
湖雲湖雨移單棹，愁水愁風換夾衣。
除卻顛狂二三子，誰將眠具出城扉。
○
茶籃酒榼攜菱角，漁弟樵兄唱竹枝。
始悔紅塵長插腳，十年才得一軒眉。
○
擘絮雲遮紅杏寺，帶絲禽泊紫菱灣。
好景眼前誰畫得，徐熙花鳥郭熙山。
○
山光水色尋常好，看到月明景愈奇。
瑪瑙坡前波浪闊，水精丸湧碧琉璃。
○
數錢不用瀝春灰，脫殼鵝兒瀉臘醅。
犯卯未醒人正倦，楊梅如雪隔江來。
○
月明風熟荇蓎路，飯細魚香菡萏天。
一片煙波拋不得，牽船日日住湖邊。
抵舍三首
倦客歸三徑，長貧薦七蔬。
但令巾有酒，寧歎食無魚。
夢斷邯鄲枕，閑乘觳觫車。
故鄉風日好，揮手謝嚴徐。
○
藕蕩圍溪面，柴門縛樹身。
重招逃酒戶，小醉落花晨。
倦以石為枕，狂憑草作茵。
我生百無用，甘作太平民。
○
似鳥初辭笯，如駒乍脫銜。
謀生無上策，托命只長镵。
穀賤糧仍絕，愁多酒未緘。
蕭然在鄉井，終勝駕車帆。
過演溪書屋
棋閣經窗倚亂坡，春風隨意發高歌。
舍前舍後梅花放，閑往閑來酒伴多。
古樣寬衫裁白罽，新方小釀瀉紅螺。
日長無事須尋句，第一先防熱客過。
有感
深紅落盡只長籲，十載相期計本迂。
咫尺花源迷徑路，年時桃戶記根株。
溪邊枉結千絲網，袖裏難尋一串珠。
幽恨欲消消不得，擬將心事付圓蒲。
南渟至自清溪出示黑蝶齋近詞，和演溪老人韻
庚申接月客京師，長記挑燈夜雨時。
感舊最工長短句，倦遊還著苦辛詞。
氈衫席帽愁邊老，鈿合金釵夢裏遺。
莫怪相看倍惆悵，年來儂亦鬢成絲。
南渟歸清溪久不至以詩招之
一艇清溪擁亂蓑，早將聲利付東波。
夢魂久矣名山約，貧病兼之好事魔。
小屐幾時陪謝客，嬌兒終歲倚鄒婆。
洗車雨過秋身健，埽溉軒窗待爾過。
夏日村居二首
小溪新漲水餦餦，竹傘芒鞋自在行。
滿意插秧三寸雨，連村煮繭十分晴。
郊童近喜無仇餉，沮叟新來約耦耕。
早謝軟紅塵沒馬，懶將心力事浮名。
○
隻雞斗酒話新桑，得馬亡羊絕較量。
衰病何堪徒校走，夢魂不羨甲科郎。
文章報國談何易，貧賤驕人計本良。
坐哭行歌君莫怪，世間原有接輿狂。
初秋風雨兼旬，南渟再過草堂賦此誌喜
往來盡放形骸外，爾我原非勢利交。
把槳細撶菱葉路，持杯同醉海棠巢。
荒涼病橘千頭種，跌宕新詞十手抄。
籬角泥深無客過，愛聽風雨響簷梢。
小齋聽雨，同南渟遠士分賦得蠶字
悲秋時節雨方酣，自覺年來百未堪。
病久頭垂如中酒，愁多心懶似眠蠶。
滴殘千里初回夢，點破三生靜裏參。
枕上魚經看已熟，臨溪待結小圓菴。
次演溪老人韻送南渟之白下
片帆又指莫愁村，風物江鄉試一論。
紫鱖飛絲堪下箸，黃甘落爪欲開園。
別多作惡須清聖，病不禁秋是太元。
寂寞湖邊三畝宅，籬根分井付空言。
九月七日同遠士飲菘塍齋
定酒招強戶，烹雞破小齋。
因為豪士飲，笑脫隱居釵。
冒雨移亭菊，尋山貯蠟鞋。
故鄉重節近，吹帽好相偕。
題查客羅裙譜
紅絲小硯試煙丸，鈿鏡朝朝對伯鸞。
解道羅裙新譜好，曹家碑背記曾看。
贈錢武子先生
先生七十鬢蒼然，合在人間作地仙。
留客每沽深巷酒，分題時聳夜寒肩。
苦齏江外傳新法，子蟹柈中疊小錢。
老去飛揚尚如許，何須更讀古苔篇。
宿橫塘
淒斷更樓末尾聲，烏篷七尺太愁生。
橫塘一夜風吹雨，鄉夢如何作得成。
次韻答耕客蘅圃
歲歲江南一解裝，酒徒迎客小山旁。
病來猶倒三升榼，醉後同眠六尺床。
鉏菜幾時分瘦地，叉魚只合老寬鄉。
夜涼西北頻牽夢，苦憶庭闈鬢欲霜。
題蘅圃《西湖雨泛圖》三首
自炊荻米煮香菰，船尾長攜酒一壺。
此樂吳儂頻入夢，算來真個負西湖。
○
梨花村口雨愔愔，嫋嫋魚絲一半沉。
記取他年支竹傘，寶雲橫處約相尋。
○
花南水北結湖莊，雨過風吹藕葉香。
冷境自來歸客少，桃漿誰奠水仙王。
次耕客韻即送入都
三李君最貧，連年走東西。
歸囊薄似葉，一手能提攜。
社日哭慈母，丁年悼賢妻。
數椽初卜宅，信宿辭花溪。
江城住未久，又蹋渾河堤。
帽裙風獵獵，裘袂霜淒淒。
冷人趁熱官，何異稻作齏。
大笑蒙莊子，物我安能齊。
車亦具雙輪，馬亦卓四蹄。
獨有落魄人，周行多窮迷。
曉驛三十二，腷膊荒山雞。
棗林覓草店，北酒開瓶泥。
旅枕歸夢濃，定憶桃鄉犁。
卦爻畫平田，棋局布方畦。
撥穀出苦口，村尾朝朝啼。
吳農良可樂，何必登金閨。
為想耦耕暇，折松代揮犀。
枯荷裹紅飯，老節搜青藜。
南歸計若遂，尺紙先緘題。
再疊前韻送蘅圃入都
貧別真可哀，月魄沉天西。
酸薄酒一杯，臨行教重攜。
索去計亦得，傭舂對梁妻。
所以連夕夢，夢必尋清溪。
歸興不可遏，如決河之堤。
君車又將駕，風鐸聲滄淒。
急雪打吟袖，凍手挼橙齏。
勞舟發秦淮，倦馬嘶青齊。
肩經長安遊，祝歲操豚蹄。
回思紅藕莊，一徑荒煙迷。
春水浴花鴨，秋燈鳴莎雞。
此景絕可愛，芒筼衝吳泥。
勸買春耕犍，搶雨同扶犁。
早種韭幾棱，晚收芋半畦。
不如歸去好，飽聽林鵑啼。
花機響回織，軋軋停深閨。
粲然發一笑，笑齒明如犀。
人生行樂耳，安用宵然藜。
唯當檢蕊書，一一為簽題。
三疊前韻與蘅圃追話舊遊
歲月如奔流，一去不復西。
歎息十年內，親串長分攜。
平生萬里遊，入不謀諸妻。
結交得龔五，登涉窮山溪。
兩客舊燕館，三過前隋堤。
酸寒帽擪耳，哦詩聲淒淒。
求名等說餅，欲速空吹齏。
嘈嘈雜竽音，抱瑟徒幹齊。
去來埃風中，不惜羸馬蹄。
白日似夜行，往往要路迷。
䙰䙕拳足鷺，簹喔斷尾雞。
春晚歸故園，竹篙插蓮泥。
耦耕約沮叟，同扶牛後犁。
夏稅望麥隴，秋租登稻畦。
百指得一飽，滿屋無飢啼。
朅來次畿曲，訪道尋石閨。
薇省十日留，痛飲黃支犀。
歸人捷于鳥，土甑仍羹藜。
寄爾村居圖，一作驚蛇題。
題蘅圃《擔花圖》二首
花擔春來慣款門，尚留小垡護香根。
沉吟欲傍妝樓種，絕勝歐家插畫盆。
○
剪剪鮮風坼小苞，捉團蝴蝶趁花梢。
山居要術如尋得，種樹方應手自抄。
題《耕客行腳圖》二首（並序）
碧雞狂道士，謂耕客是前世廬山種菜僧也。耕客遂發願于十年之後重尋匡俗，屬畫史寫《行腳圖》，篆癸酉二字于瓢，以誌入山之期焉。
卯君憔悴坐詩饑，笑著三生片佛衣。
燒硯舊曾煩畫史，打包又欲問禪扉。
○
虯枝六尺掛楠瘤，夢裏名山恣意遊。
遲我十年婚嫁畢，去尋廬嶽舊園頭。
梁谿華胥為蘅圃寫僧裝小影，侍以雙女，一拈花、一奉梵書，取心經色空二語，曰雙是，戲題絕句
一雙天女玉差肩，卑缽羅花貝葉篇。
若使香門盡如此，丁年儂亦願逃禪。
遠士以玉狸見餉，戲作長句
腐儒齒牙習藜藿，久與粱肉成疏索。
三旬九食歎不飽，漸看骨瘦頭圍削。
朝來食指動不已，日午中庭啅乾鵲。
蔡子初自吳興來，餉以玉狸涎已落。
老饕不暇計利害，急命髯奴洗鐺杓。
細君搖手戒勿食，驕兒挽須苦相攫。
箬包麫裹加糝蒸，絕勝羊羔灌杏酪。
約升香飯炊吳粳，夜闌飽送如填壑。
幾年夢想苕中遊，至今未果扁舟約。
此行何難故踟躕，食言屢矣寧無怍。
青鞋布襪及早春，與君同試遊山腳。
喜晤辛齋、菊隱、樗菴三先生，即席分賦二首
迎寒尋舊雨，入夜話鄉關。
埽榻竟須住，抽帆未許還。
細傾官字盞，暫解旅人顏。
輸爾吟情健，清才不可攀。
○
土炕添秸火，寒廳對雪天。
墨場甘袖手，酒戶敢差肩。
歲暮嗟為客，家貧怯換年。
蟬連今夕語，早見蠟花偏。
過姊妹橋
十二樓空遍野苗，女郎花發鬥嬌嬈。
舞衫歌扇銷磨盡，孤負風流姊妹橋。
清溪訪南渟
花深疑是避秦村，映竹臨溪見笑痕。
破屋數間堪送老，晴山九點正當門。
秫田未買巾無酒，菜圃初治芥有孫。
歸去南湖欣共載，船頭落月已如盆。
用王臨川贈曾南豐韻寄蘅圃
我交天下士，龔子信奇最。
下視九州人，聳身若登太。
萬里歎絕跡，孤標出埃𡏖。
才大猶江湖，細不擇畎澮。
辭吐春空雲，態度何杳靄。
便便十圍腹，貯書如填瑽。
高言盡新獲，一一不可汰。
嗟予十年來，隨風任漂沛。
結想山水間，抽身塵土外。
此願久未果，何異足受鈦。
乞食走四方，山資向誰丐。
我狀劇可憐，我意疇肯會。
抱玉鬻諸市，作合苦無儈。
寅年到于今，行人歲致只。
唐風歎無衣，杜陵歌有妹。
所幸同學中，如子足倚賴。
歲時勤問遺，菽帛雜金貝。
勸予學從軍，勉力荷戈祋。
倘能立少功，聖澤自汪濊。
焉知铩翮鳥，乘風已難翽。
逝同麋鹿遊，長林憩蕭綍。
去來紅塵中，寧能免狼狽。
生事殊悠悠，天道亦昧昧。
長袖困短舞，到處均無奈。
齊門遂吹竽，越人竟滯鷖。
俯仰逐時好，口腹為心害。
蹭蹬名場中，否極不逢泰。
覽子述懷作，恍若聞清籟。
夜窗百回讀，燭盡復燃燴。
譬之飲露蟬，迎風欲靈蛻。
我詩非大手，自顧誠微蕞。
急思從子遊，舊學鉏荒艾。
去日一以多，來日真足愒。
緬子北征時，雨雪正滂霈。
千掖縫狐裘，衝寒蕩行太。
煙霧埋江山，瞻望眼迷市。
回思武林春，南北峰蒼藹。
吟身在輦轂，歸志托渦瀨。
屈指上巳前，定當返征旆。
湖魚墜釣肥，最好郎官膾。
酒軍遇詩敵，彼此相磨蓋。
時時出銳師，賴有沈與蔡。
邾誠小國耳，淺陋比曹鄶。
幸毋強淩弱，請以小事大。
執殳效前驅，亦或挫利銳。
而子居中堅，援桴惟視旝。
策勳詩早成，清風響杉檜。
與其飽憂患，何如具粗糲。
湖山放浪行，永日弛巾帶。
雅集繼西園，粉墨可圖繪。
送樊谿之泰安
酌君以蓮花之酒，贈君以竹節之鞭。
春陰漠漠泥路滑，傷心早是迎梅天。
嗟予十載屢行役，征衫著破芒鞋穿。
長風驅沙騎北馬，高浪駕屋乘南船。
往來萬里飽憂患，白髮久矣抽蒼顛。
歸家一載謝人事，竹床蒲褥長高眠。
鄉里小兒肆嘲笑，俗人與我原無緣。
惟君日日肯過從，紅藤杖掛青銅錢。
認旗沽酒藉草飲，脫略禮法無拘牽。
屈指曾無三日別，坐必接席行差肩。
忽聞束裝走齊野，雙淚迸落如春泉。
上巳後，清明前，
風吹雨打花信歇，南浦送君真可憐。
檣竿已插帆已掛，相看無語心茫然。
菖蒲酒熟江榴發，待爾同開解粽筵。

[book_title]卷二
得耕客都下書云「首夏歸桃鄉」，喜而賦此
去歲送君桃葉渡，紛紛雨雪江城暮。
今歲憶君梅花溪，落紅如雨成春泥。
一春飽聽雞頭鶻，為怕愁多睡連月。
陌上開殘似面花，水邊不見湔裙襪。
桃鄉寂寂無人煙，古水百折流涓涓。
吳牛兩具犁兩架，結鄰並蓋茆三椽。
萬里知君遊已倦，逃名舊日曾燒硯。
試思紅塵插汗腳，何如白水下釣線。
朝來門外傳素書，發函伸紙心顏舒。
書言南歸計已決，春尾定得棲林廬。
牛車曉出青門道，拄杖無邊堪寄傲。
不將澹面對公卿，只辦清樽共傾倒。
春山筍蕨如蜜甜，朱藤百尺繁花黏。
人間富貴何足數，吟興從教日日添。
出門示遠士
年來乞食走連連，一飽何由謝俗纏。
懷刺復遊槍腳郡，載書止借橛頭船。
半家寒骨愁無賴，幾緉芒鞋著屢穿。
安得與君尋舊約，租牛同種上鄉田。
過白蓮寺
梓樹花開講寺門，琉璃照殿晝昏昏。
牆邊古佛存泥骨，壁上番書滅漏痕。
入社詩篇同隔世，故人墓木走長根。
淒涼舊事憑誰說，剪紙難招散客魂。
萬安橋候潮
華亭昔載秀州版，相依有若齒與唇。
一從行省畫江浙，民分壤錯猶為鄰。
我來破荒始辛酉，于今三度浮輕侖。
萬安橋邊水似箭，憂心繹繹蠶抽綸。
船頭拽鵭尾捩柁，撐拄復用雙篙人。
奔流不受兩岸束，其勢桀驁來無垠。
客舟到此每小泊，偃杠且復留逡巡。
自潮始生候潮落，日影過午還加申。
十五年來走萬里，不測屢涉魚龍津。
沙頭長跽謝河伯，荻夾再拜祠江神。
前年高郵湖水決，堤口百道如熔銀。
舟師歌笑一不戒，幾與川後為編民。
當其痛定乃知痛，垂堂之訓非無因。
所願衣食得粗足，三椽一席寧棲貧。
尋常不出數里外，牛背穩臥行何絪。
未須切切愁行路，長作江鄉自在身。
魯松江餉鰣魚
楊花落後到江鄉，脫網鰣魚白似霜。
馬上裹冰初入貢，雨中穿柳忽分將。
行廚亦解和鱗煮，緩帶先𢬵恣意嘗。
太守新來招一戶，官齋直欲醉千場。
競渡歌
白龍潭，圓如鏡。
年年五月龍舟競。
市上紛紛走少年，未到五月先斂錢。
今年龍舟更加樣，擔酒椎牛集丁壯。
競兒醉飽笑豢龍，一一乘潮能䞟漲。
五月五日天氣晴，空城倒巷奔吳傖。
人頭戢戢如束筍，人聲隱隱如飛蚊。
或聚如鬥蟻，或散如驚渼。
朱樓臨水簾半開，紅窗小舫連翩來。
盤雲髻滑金釵溜，窄袖衫輕白苧裁。
琥珀光傾大小甕，定州瓷盤出冰芃。
命縷新纏五色絲，香蘆小裹九子粽。
醉眼爭看日端午，春雷填填聞打鼓。
龍頭卷晴波，龍尾攪素浪。
吳綾翦作旗，蜀錦裁為障。
競兒把槳各竦聽，疾徐恰與鼓聲應。
鼓聲徐輕扌畢，緩棹閑以舒。
鼓聲疾長招，斡波無一失。
忽然趁勢眠水中，似欲入水尋龍宮。
四圍觀者盡失色，蹶然而起何其雄。
亦有好事者，買鴨投龍潭。
鴨頭乍沒水，群龍爭來撏。
標竿一丈船心矗，直上竿頭齊詫速。
斜懸倒掛比猿猱，橫身更以竿摩腹。
復有快船紛如麻，名為護龍森矛叉。
茸城俠少好身手，各逞長技交相誇。
須臾日落龍舟卸，細柳纏頭口瘖啞。
舟沉野港人始散，我聞此俗尤堪詫。
此俗江湖傳已舊，淫風最是吳人狃。
枯槁忠臣不可招，婆娑少女安能救。
今春連月雨不收，大小麥子皆無秋。
急宜插秧向田頭，何為輟耒事嬉遊。
當年元江陵，作詩諷競舟。
岳陽刺史賢，百舟一不留。
我作此詩非誇稱，亦欲竊比元江陵。
題荷包牡丹
小包輕縷蹙紅羅，一一緘愁貯恨多。
籬落自憐顏色好，人間姚左待如何。
題槎客畫扇二首
滿槽春水漲蒲萄，浪闊波肥駕小舠。
記得天門山下路，江魚如雪鱠蘆刀。
○
歸向漁村作釣徒，湖田幾棱足支吾。
黏天高浪魂猶悸，愁見江南萬里圖。
飲心在齋分得花字
每嗟相見似團沙，卯飲渾忘到日斜。
未肯逢人輸酒戶，不愁受病在脾家。
倚聲欲和短長句，乞畫定須凹凸花。
西郭還扶殘醉去，迎神隊裏逐鈿車。
蘅圃寄竹根杯
朱生飲家稱小戶，終日多不過三蕉。
性雖不飲喜人飲，愁壘每借生春澆。
傾家一釀一百斛，觥船斗醆羅深宵。
酒徒醉眠若魚貫，快意寧顧家人枵。
今年一貧不可奈，種種已為官租銷。
官哥汝定不可得，無錢更買宣皇窯。
景德新瓷價亦貴，鬥雞舊樣仍輕描。
楠瘤杉癭但臃腫，椰瓤楷節非堅牢。
吾鄉匏卮最晚出，五峰死後魂難招。
每因酒事覓酒具，床頭但有顏生瓢。
龔五知予嗜奇最，竹根十節精鎪雕。
或作折枝垂果實，或作細草抽苗條。
或于古藤竄鼯鼬，或于叢棘棲鷦鷯。
秋蟲一一列瑣細，恍若膢々還誧々。
水邊老屋足幽趣，松床菌枕同香寮。
此杯雅與野人稱，罟師蓑友分頭邀。
銀杯羽化何須惜，長把荒齋破寂寥。
落帆亭
又攜書卷走風塵，錄別誰行酒一巡。
惟有落帆亭畔柳，尚將青眼送愁人。
和遠士無題六首
每嗟相見太匆匆，一片紅箋恨未通。
幾向小梯行細步，為憐宋玉在牆東。
○
細細輕裙薄薄衣，斷人腸處總依稀。
溫幃願結交加夢，化作雙雙蝴蝶飛。
○
燕釵新綴小于菟，五色絲纏八角符。
午日龍舟看勝會，者番拋卻繡工夫。
○
幾日無心奉阿壒，密書草草背人題。
書成最恨無青鳥，獨上南樓帶粉啼。
○
匆匆過盡可憐春，收淚還將粉臉勻。
鏡裏但留顏色在，他時好作比肩人。
○
小股平分九子釵，雙飛願作並頭鞋。
如何抵死催人去，悵斷長安十二街。
題聲山《仗劍圖》
查生讀書如破竹，查生飲酒如淋灰。
撐腸何止五千卷，空腹一倒三百杯。
好色亦如書與酒，空中延想珊瑚釵。
圓珠三斛安可得，只憑畫史為良媒。
羅裙細細衫葉葉，玲瓏小髻梳慵來。
㾌琴一張錦為襆，澀劍一把銅生苔。
有時嫣然出秀句，紅絲片石生光煤。
酒邊記曲喚娘子，歌容宛轉聲徐徊。
人生如此足快意，安用九陌衝黃埃。
京口阻風
江燕風中飛，江豚浪中舞。
瓜洲對蒜山，有楫不敢鼓。
久知踏浪危，不若歸踏土。
饑復來驅人，歎息貧士苦。
露筋祠
水面紛飛豹腳蚊，荒祠寂寂倚湖垠。
高舸滿載西江女，猶復含羞說露筋。
寶應
八寶湖中水，聲同萬馬奔。
浪高城岌岌，堤滑雨昏昏。
人以魚為飯，家惟荻作門。
十年昏墊苦，有口向誰論。
題東川先生《讀書秋樹根圖》
秋山骨崚嶒，秋水流浹渫。
西風烏桕樹，冉冉舞紅蝶。
境冷人不爭，日與空翠接。
先生乞假歸東湖，清泉白石無處無。
由拳自昔讀書地，一峰老人曾作圖。
題《明妃出塞圖》
馬上琵琶聲最悲，漢宮無復有蛾眉。
丹青不是汙顏色，為乏金錢買畫師。
送客子歸平湖
悵斷家山未得歸，深秋作客計全非。
霜楓落後烏菱老，粳稻熟時黃雀肥。
小榼三升傾別酒，新綿一稱補征衣。
輕鞭短鐙輸君決，冷夢空尋舊釣磯。
和題硯溪紅豆書齋五首
幾束荒茅縛作亭，笆籬宛轉勝雲屏。
更添小閣疏花外，恰對何山九朵青。
○
早稻收時堆滿門，《齊民要術》篋中存。
閑田幾棱舍南北，不讓西風碌碡村。
○
吾家殳史兩山東，小小莊窠與此同。
細雨衝泥跨秧馬，肥波射鴨把桃弓。
○
硯溪小隱吾曾到，紅豆書齋亦再過。
城市山林俱秀絕，不歸君意欲如何。
○
經義紛綸井大春，每聞妙解脫陳塵。
一廛舊有葑門宅，擬作亭前問字人。
珍珠泉
中丞官舍第三泉，水面跳珠顆顆圓。
小舫不妨牽岸上，群山無限落亭前。
舊遊欲說還同夢，勝地重過合是緣。
十七年來成底事，鬢絲如許實堪憐。
張上舍盛誇亳州牡丹遠過洛下，因賦十絕以紀，且訂探花之約焉
洛下家家種牡丹，歐陽小譜舊曾看。
年來寂寞花王國，譙邑春風綻滿闌。
○
好種曾誇九十餘，花名記得小屏書。
若于雙桂堂邊見，雙桂樓中也不如。
○
花外春春列小筵，每因客到興尤顛。
待尋穀雨前頭約，日下叉頭百個錢。
○
天生花葉出尋常，一朵傾城插晚妝。
好似玉環微醉後，沉香亭下舞霓裳。
○
小小燕支染玉盤，徐熙崔白畫應難。
虛黃夜點宮人臂，莫作楊家一撚看。
○
輕紅淺綠破天慳，無限名花盡貶顏。
淳化街頭新樣好，春遊不上大房山。
○
姚左紛紛未足論，支紅孟白變陳根。
不妨數十千錢買，池館栽看到子孫。
○
斬新瑤朵出僧區，月下看來色似無。
試比白家花更好，不須爭賞玉盤盂。
○
新來學得漿花法，欲把千株種廣陵。
他日紅橋傳勝事，不教芍藥數龍興。
○
梅花溪上徑三三，歸夢濃于酒半酣。
見說接花開亦好，與君分種種江南。
晚步泉上
難得人生十日閑，行吟頓覺旅愁刪。
珠跳的的泉中水，螺擁層層郭外山。
魚檻坐看長線嫋，石橋望斷小門關。
狂思弄水偷船去，北渚亭邊一往還。
次止淵病起二首
又作齊東客，來看曆下山。
論交得同調，終日話鄉關。
藥物非容易，詩篇賴往還。
朝來成健起，卷待君刪。
○
文章乖俗尚，丘壑寄吾情。
窮鳥初成賦，閑鷗舊結盟。
新愁來似瘧，歸夢重于酲。
幸有鄉門老，新詩照眼明。
夜夢
夜夢不知遠，忽然侍庭闈。
父兮課我書，母兮攬我衣。
怪我書去手，憐我衣減圍。
愁多學易荒，客久身不肥。
語我懸望切，何為音信稀。
哽咽欲置對，急雪敲窗扉。
覺來淚飄枕，殘燈寒無輝。
詠史二首
瓠子秋風信手裁，須知漢武是雄才。
侍臣縱有枚皋在，一字如何代得來。
○
見說三神路渺茫，歲星偏愛近君王。
若非粗識神仙字，那得長為漢侍郎。

[book_title]卷三
元日立春和逋客
元日逢春首重回，東風真解帶愁來。
浮身似梗歸難得，鄉夢如雲撥不開。
曆下忽為三月客，江南已放五分梅。
椒新菜細官廚出，且復含情進一杯。
又和止淵八首
年年為客淚沾衣，擬結茆菴訟昨非。
我與世間何所戀，春當好處肯忘歸。
半湖插竹分菱蕩，長線懸藭坐釣磯。
粗飯濁醪原易足，底須步步踏危機。
○
客況淒涼若個知，翻雲覆雨實堪悲。
休嗟世上憐才少，自怪年來見事遲。
漁釣夢尋鄉路遠，江湖興引早春時。
官齋無計消長日，算盡分先兩路棋。
○
老親此日定淒然，兒女何人在眼前。
終歲但聞長太息，開春不算小行年。
曾跨禁內三花馬，未有囊中一個錢。
歸去含飴弄孫子，玉堂茅舍總隨緣。
○
二分頭發已先秋，乞食頻年歎遠遊。
窮是舊交何忍送，春如過客不能留。
三椽擬作歸休計，一劍渾忘細碎仇。
浮世功名安足數，幾時真得臥林丘。
○
逢春已覺客愁添，爭奈空中又撒鹽。
八口饑寒無可訴，一生貧病每相兼。
只憂屋裏琴書蠹，更想山中筍蕨甜。
南客東來方幾日，早于夢裏覓郵簽。
○
去年江南作好春，芹芽蘆菔登柈新。
挽須未嗔兒女問，把酒聊潤窮愁身。
家中自從貧作別，囷內豈有陳相因。
病妻驕子久無耗，淒斷客懷惟此辰。
○
安得身同脫網魚，載書一輛雇牛車。
全家穩下江南路，三畝將營水北廬。
春日春花香細細，秋原秋黍熟與與。
算來只有為農樂，不向天涯歎索居。
○
北望京華南望鄉，今朝顛倒著衣裳。
夢魂來往各千里，骨肉飄流非一方。
架上任從書卷亂，筵前不放酒杯狂。
客中元日真無賴，矮紙裁詩細作行。
送王秀才之明州三首
魯酒由來不醉人，銜杯且復話逡巡。
自憐客況真蕭索，愁裏看看又一春。
○
花滿江南鶯亂啼，燕來新筍迸吳泥。
每因送客鄉心動，也擬歸尋舊藥溪。
○
東南山水數明州，二十年來夢裏遊。
君到西亭休悵望，江瑤入饌最風流。
送廣文韓生之官符離四首
詩成即席韓公子，客到無氈鄭廣文。
休道齏鹽半裙屐，經師如子亦超群。
○
符離學舍小于舟，醉後休嫌屋打頭。
猶勝長安宦遊子，一生辛苦事王侯。
○
年少無妨作冷官，他時九萬看風摶。
好攜才子珊瑚筆，暫對先生苜蓿盤。
○
故園此日正芳菲，油菜花黃豆莢肥。
儂是天涯斷腸客，好春時節送人歸。
官園種菜呈丹徒公
官園蕪不治，百草各自長。
公來一散步，惜此數畝荒。
乃招雙畦丁，令棲亭之旁。
一月酬千錢，直與功相當。
手把鴉觜鋤，瘦地看翻將。
中如易爻畫，外若棋枰方。
桔槔取次成，打水池中央。
老圃知菜性，下種先分行。
旦夕勤芟除，不為異類傷。
土鬆水又甘，雜然出青黃。
種之不數日，小把分筠筐。
登盤頗香滑，把箸恣意嘗。
頓令東南客，不想筍蕨鄉。
菜根有妙理，此味期勿忘。
首春同逋客、止淵陪丹徒公晚坐珍珠泉上二首
閑隨杖屨過棕亭，雨後看山分外青。
隙地栽花煩畫手，荒畦鋤菜課園丁。
撇嘗欲試羅家酒，煎點教依楚客經。
莎坐苔行談轉劇，一雙蝙蝠撲窗欞。
○
紅香片片逐晴綿，綠樹陰陰四月天。
燕子低斜風力峭，魚兒撥剌水痕圓。
已令巧匠裝輕舫，況有吳童輥蜀弦。
門外七橋煙景闊，不妨乘興一洄沿。
食鯉魚
水南老楊飛白花，水北弱柳垂鬖髿。
風吹水面作萍子，下有水族紛如麻。
螺罝瑣細不足數，棄之無異池邊沙。
盤針擘粒下長線，小魚出水何紛挐。
老魚狡猾不受釣，搖深舞闊誰能遮。
臨淵羨之亦已久，每思手挺風中叉。
朝來第一指忽動，起聽池上聲喧嘩。
老魚擺子恣跳躍，豈知失水眠枯槎。
蠻童拾之貫以柳，尚看巨口開呀呀。
錦麟由來三十六，當場一道曾無差。
饔子受魚揮雪刃，蜀薑吳豉還教加。
銀丁小簇飣柳菌，玉箸寸斷添蒲芽。
更令開瓶瀉羅酒，七雙竹梜柈中扠。
赤鯉于魚本凡品，詩人入詠同濆鯊。
吳儂半載住北地，遂覺此味真堪誇。
堂上主賓正歡噱，水中鱣鮪應谘嗟。
喜小舫初成，和丹徒公二首
官齋為有漁竿客，小舫裝成似越舲。
柳下泊時青作纜，水邊行處綠開萍。
扣舷共限詩三刻，放槳還傾酒一瓶。
湖上自來風月好，夢魂先到水西亭。
○
小舟只在畫中間，洗盡風塵十載顏。
高著篷兒緣放釣，不安窗子為看山。
一條泉細流花圃，百頃湖圓近水關。
何日煙波歸倦客，罾船來往逐魚蠻。
嘉禾篇
翠輿去歲東方過，放丁減賦流恩波。
中丞十二分山河，神羊一角冠峨峨。
大賢為政平不頗，飲水拔薤除煩苛。
憂民之外心無他，初時饑者肩相摩。
拜疏請發常平諲，為粥食饑饑者差。
如以良藥投沉屙，流離還集居則那。
租牛合耦耕陂陀，穜稑高下種不訛。
東土寸寸無荒㽨，天為我公陰陽和。
凶年樂歲在轉我，今茲美麥復美禾。
一莖五穗抽駢羅，子粒堅好光璀差。
黃塵六月驅疲騾，齊東去來同投梭。
下騾入田親為攞，到手不敢微拖挲。
農言到處垂蓑蓑，入眼乃識言非詫。
幾日風打雨復搓，幸有神物為撝訶。
亂水赴壑流逶迤，嘉禾得雨益發科。
屈指秋熟只一俄，大車滿載膏盛咼。
內盈箱囷外籬欏，如山處處堆莊窠。
主家客家爭臿䑘，秔炊香飯糯壓差。
餘粒出磨為饆饠，秋原作社舞傞傞。
黃童白叟聲囉囉，催租不聞縣吏嘩。
此地遂為安樂窩，太平上瑞真堪哦。
九莖靈芝雙頭荷，豈若此禾生滿坡。
天公雨粟曾幾何，異畝同穎焉足多。
翻書古少五穗歌，歌以紀實非雲阿。
翠岱之石高嵯嵯，我歌一勒永不磨。
對菊
亭菊初移檻，官齋共舉杯。
但聞香散處，亦有蝶飛來。
較戶多多飲，分盆細細開。
公無留案牘，客喜占池臺。
異種先春乞，低叢入夏栽。
煮灰除蚼蠓，養葉接莓苔。
連日籬頭望，西風曆下回。
客窗真爛漫，佳色出汙萊。
忽計繁星並，俄驚亂雪堆。
小燈停鳳脛，弱柳貫魚腮。
拚向花前醉，同傾臘後醅。
帽邊須滿插，坐末幸長陪。
為愛霜蕤淡，渾忘夜漏催。
夢回三徑遠，歸去幾時才。
吟比《離騷》屈，書翻月令崔。
靈方搜內策，落蕊救衰材。
擬作延年計，長拋引睡媒。
采宜防薏苡，譜為辨根荄。
晚節看誠好，流中效夙推。
自非朱孺子，空慕列仙才。
次夕復攜酒對菊疊前韻
菊序連宵飲，停杯復把杯。
為憐花正好，且秉燭重來。
伯雅無勞勸，秋英耐久開。
雙文抽艾葉，五出鏤銀臺。
北地欣初見，東籬憶遍栽。
瓊蕤分素雪，黃蕊映青苔。
心逐孤鴻去，家惟冷夢回。
幾年馳道路，三徑沒蒿萊。
短鍤長思荷，長瓶舊作堆。
饑因求鷺股，味只戀鱸腮。
所幸依蓮幕，長教泛玉醅。
流光成聚晚，高會恣遊陪。
獵獵霜風急，丁丁漏水催。
編苕嗤我疾，織錦怪君才。
莫笑酸寒孟，休誇敏捷崔。
舉觴尋酒格，叉手覓詩材。
壽客圖須畫，新愁雨是媒。
盆看移小檻，簽特記陳荄。
甘杞名雖並，鍾潘賦共推。
範村諸種外，欲續愧非才。
食鮮鰒魚
東海物惟錯，殼屬尤繁衍。
鰒雖名為魚，實則殼之選。
稗販走四方，累累長繩繯。
南烹薦柯肉，鮮者難致遠。
傳聞隆冬時，蓬萊水清淺。
海戶醉入海，利刃產崖癬。
剌之一不中，帖石難再揃。
非若蛣螺輩，沙面手可撚。
朅從馬上來，腥風吹一剪。
似蛤訝乍分，比蚌笑更扁。
中含島中沙，上帶石上蘚。
雜雜排空星，有若巧匠碾。
連筐付官廚，清泉為漱洗。
沸湯脫其肉，輕刀去其皽。
風味勝車螯，何況蛤與蜆。
吳儂初得嘗，不復計沉湎。
昔人有嗜好，往往見前典。
惜哉煙海珍，曾為兩雄輦。
我欲易其名，夙恥快一灑。
竟呼石決明，收羅入詩卷。
喜雪呈丹徒公
黑雲堆青山，風吹雲不動。
寒氣烈于冬，土牛未能送。
滕六失職久，天意寧肯縱。
改命付蒼官，夜半騎白鳳。
紛然盛羽衛，有萬玉妃從。
春花恰五出，剪刻覷妙用。
翕翕厚載危，習習陰機弄。
灑勻瓦平溝，壓重屋欹棟。
遙天詫熔銀，大地訝流汞。
起看岡巒沒，頓覺宇宙空。
遺蝗盡入土，宿麥久分種。
以此占有秋，庶可逭饑凍。
吾公急命駕，青絲早春鞚。
開河排眾議，為粥損清俸。
朝來豁愁顏，踏雪深沒裛。
豐年入吾手，命客飲須痛。
地爐紅玉然，酒盞烏銀重。
絳蠟燒珠燈，花瓷出冰芃。
高談起爭端，得醉即喧哄。
直因忘形骸，不復計嘲諷。
公為一笑解，人物賴甄綜。
流光弦吐箭，遊子衣拆縫。
立雪留師門，還山斷鄉夢。
今春飄瑞葉，去臘懸霧凇。
作詩續齊諺，一助歌飯甕。
止淵、逋客既和拙詩，越日風雪復作，止淵又賦二百字索和，蓋欲以強韻相壓也。炙硯嗬凍，復成是作
小國偶致師，強鄰遂摟伐。
我衰已中休，眾怒亦稍歇。
雪意朝來酣，戰氣復浡々。
茅簷雀啾啾，紙窗風厓厓。
細若毛撏鵝，紛如尾斷穀。
天意憫三農，盡補去歲闕。
寒喑拳足雞，狂吠短喙𤢔。
苦心索荒怪，險語恣醿掘。
爐深添櫟炭，徑滑鋪木屑。
午餘灑更急，勢若萬弩發。
飲思覆瓶罌，冷怯對林樾。
遙看龍沙度，只恐麥隴沒。
山中老屋倒，澗底長松折。
書生望豐年，不復惜凍骨。
買甕聆齊謠，陽春和楚闋。
廣廈庇寒士，眼前想突兀。
和冰研麋丸，入硯禿棗核。
吳音共唱和，連日快更迭。
吟成矯首望，忽露半破月。
天意變須臾，相顧但驚咄。
食鰣魚和止淵韻
葡萄綠漲褘山曲，鰣魚脫網新蒲束。
罟師雪浪煮霜鱗，夜傍山根然老竹。
余昔北遊出京口，鴨觜吳船江上宿。
銅錢一把買一尾，入饌俄驚掛帆促。
自從作客舜子郡，日聽清泉漱鳴玉。
泉中有魚可釣罩，魴鯉紛紛總粗俗。
豈如俊味來江鄉，小糝吳糟紅蔌蔌。
登柈正值細菜新，鳴甕況當春酒熟。
烹時方法按食經，醉後糾彈罷觥錄。
回思前事倏二載，客邊不覺雙丸速。
年來妄念汰已盡，此生一飽萬事足。
夜闌改席張明燈，哀絲豪竹聲相逐。
但令磊落倒長瓶，何必雲霄誇一蹙。
中丞愛客興未已，盡出青州從事六。
雪麫更蒸乳鹿尾，冰瓷復削花豬肉。
香山妙語不可刊，所恨飽來無兩腹。
泉上書懷和丹徒公韻
濟水別為濋，百道清泉流。
我來舜子郡，日向泉邊遊。
或如立素雪，或如鳴清璆。
或如下急雨，或如翻名謳。
或如越練拓，或如楚縠浮。
或怒而砏汃，或潛而深幽。
或蛇乍赴壑，或龍初辭湫。
或紛紛絮起，或嫋嫋絲柔。
水態變萬狀，對之明雙眸。
幾日東風吹，積凍消來不。
披草試一坐，爽籟聞颼颼。
下有珠萬斛，中有魚千頭。
飛飛下白鷺，泛泛浮霜鷗。
髯龍恣拏攫，照影枝相樛。
其北花樹密，其南煙巒稠。
軒軒丹徒公，手挾風雅惣。
每攜揶子瓶，來放鯿魚舟。
支槍燒落葉，汲水煎風漚。
良辰多樂方，美醞無停酬。
有時窮遠目，接足登高樓。
以茲磊落人，況遇山水州。
小子奉几杖，二載官齋留。
南湖敗釣艇，長水荒耕洲。
三椽老屋下，決決流深溝。
此地與故國，風景還相猶。
兼之戀函丈，百籍容旁搜。
頭顱已如許，名位焉可求。
壯夫有不為，作文類俳優。
古音奏今耳，自笑非良謀。
不如拋睡媒，煙波任浮休。
青箬帶雨笠，香藭懸魚鉤。
沙鳧盟可結，蓮社名須投。
人生有如寄，何事自買憂。
形容半枯槁，誦讀長咿嚘。
鈍比鯰上竹，快羨鷹脫狖。
紅塵一投足，難得歸林丘。
思之良足歎，且醉缸面篘。
公才如大楚，邾莒安能儔。
筆陣壓羅趙，鼎吟嘲劉侯。
春光等逝水，瞥眼驚飆悠。

[book_title]卷四
杏花用昌黎韻
遊絲百尺飛晴空，杏花向日舒小紅。
生香活色自絕代，嫣然一笑當春風。
曆下亭邊花信早，氣候頗與江南同。
玉船百柁恣意倒，醉鄉好去尋無功。
絳裙仙子苦幽獨，忽然邀我紅雲中。
須臾化作兩蝴蝶，隨蜂逐燕停芳叢。
夢回酒醒良快意，不羨聽漏趨丹楓。
名園芳菲正未歇，官齋唱和還無窮。
穿池種藕不數日，早有魚戲蓮西東。
興來每跨果下馬，葛疆到處尋山翁。
疊前韻
羅浮山下曉夢空，武陵溪頭樹未紅。
杏花獨占二月尾，妖姿一一迎春風。
不施朱粉色自絕，名花原與傾城同。
我聞三郎打羯鼓，樹頭迸發誇神功。
又聞仙人好種之，神洲遠在南海中。
何時移根植小圃，牆角爛漫開春叢。
有如斷霞遮晚日，又若野火燒霜楓。
十分琥珀斗酒盞，我公好客情無窮。
長安幾輩馬蹄疾，而我二載留齊東。
對花但願醉兀兀，少壯未幾成衰翁。
丹徒公于濋源堂後穿池種荷，賦詩四章，敬次原韻
數弓營隙地，百指鑿清泉。
春漲鴨頭水，光搖魚尾天。
鏡中千嶂入，花外一亭圓。
擬傍官園住，來耕舜子田。
○
放鴨沙叢裏，招鷗水葉間。
移花連熟土，剪樹出晴山。
似燕年年客，如僧處處閒。
紅塵飛不到，白版晝常關。
○
愛酒公山簡，隨行我葛彊。
池頭看種藕，水面想吹香。
試以松為彴，何須石作梁。
官齋無一事，終日醉淋浪。
○
草書蟠詰曲，妙語吐滂葩。
復見長箋劈，爭看小字斜。
閒時惟領客，連月早休衙。
他日來銷夏，千頭出水華。
春日珍珠泉雜興五首
插柳尋花匠，穿池喚藕夫。
枯松橫略彴，新葉長菰蒲。
到處泉爭瀉，無名鳥自呼。
誰知官舍裏，宛似水村圖。
○
雨洗春山活，池添野水肥。
孤亭收列岫，小舫泊平磯。
卷幔移時坐，垂竿向夕歸。
此間多樂事，不歎故園違。
○
拂水長條舞，穿林小徑斜。
幾番風擘絮，連日雨催花。
樹樹開紅杏，絲絲映白沙。
更教移菊地，宛轉結籬笆。
○
水北方疏沼，花南擬結亭。
數科評藕樣，一卷借魚經。
為想風欹柱，生憎絮作萍。
新來有吟課，得句即書屏。
○
簇簇蘆抽筍，茸茸藥綻苞。
鵝兒浮水面，鳳子撲花梢。
北酒開春甕，南烹薦客庖。
相期十日後，同醉海棠巢。
海棠半開，小雨初過，醵飲花下，醉賦二十韻
西園經旬罷扃鑰，海棠已吐燕支萼。
綠房亂點沙斑斑，檀口乍施朱薄薄。
玉環中酒自嫵媚，飛燕臨風原綽約。
紅珠斗帳睡未足，午夢方回旋掠削。
絳紗衫子輕若霧，半掩玉肌通體弱。
花雖無言殊有意，似伴詩人春寂寞。
畫叉各下青銅錢，樹底結巢來酺醵。
豈知天公敗人興，每遇花開風雨作。
漠漠初昏楊柳枝，霏霏漸灑秋千索。
趁香花下蝶翅重，濕觜梁間燕泥落。
飛箋乞放十日晴，天公憐我一笑諾。
麴塵壓住卷風幔，雲葉埽空露晴崿。
垂垂絲軟色欲滴，翦翦風輕態逾蒦。
丹青豈能傳畫手，愛惜且教張錦幕。
半開長是近寒食，上頓還須傾大杓。
湖魚一尾新柳貫，乳酒幾瓶青篾絡。
茶苓蜜荔快初嘗，燕菌雞葼還小嚼。
興酣日落客未散，促席分曹相獻酢。
對花不飲豈得計，無異黃金鑄大錯。
須臾圓月生天東，更洗花瓷夜深酌。
九日對菊和丹徒公
去年花前作重九，沉吟直至雞三號。
今年花前作重九，但思痛飲瓊千艘。
詩當大敵久袖手，酒遇強戶恒分曹。
朝來滿城風雨橫，佛山無計同登高。
霜蕤百本移小檻，朱朱白白圍周遭。
滿頭插如浣花杜，盈把摘比柴桑陶。
官齋對此足快意，況逢四野豐田毛。
先時天公久不雨，蝗蟲生蝻蝻生蜪。
銅錢五百買一石，連車擪擔填空壕。
頓令東土絕遺孽，如云秋稼輸官廒。
今茲二麥盡入土，憂心軋軋停抽繰。
掀髯一笑命治具，沉沉夜酌涼葡萄。
披綿黃雀越糟浥，團臍紫蟹宣薑芼。
絳羅縫囊佩萸糝，彩貓將子蹲花糕。
興酣盤空出硬語，飽霜一試秋毚毫。
句奇字險未易和，蛟螭蛙蚓形難逃。
文章政事公兩擅，餘子焉敢連脽鸑。
一鼓新懦作長句，孟酸豈足當韓豪。
和止淵瓶菊
秋花開遍濋源堂，一束無妨手自將。
重節豈須排日飲，六時惟覺和詩忙。
煩君後圃栽花鍤，伴我空齋夢蝶床。
試向銅瓶添活水，折枝也解十分黃。
樓桑謁劉先主廟二十韻
係出中山舊，名從下密通。
艱難權席履，浚哲自兒童。
身手由來好，聲聞豈不聰。
樓桑枝挺拔，羽葆舍南東。
果應中興兆，徐看大業崇。
平原回客刺，新野脫途窮。
結紹非長策，依劉亦小忠。
幸逃繻葛矢，翻射越人弓。
謀主來麾下，真王拜漢中。
緯書符曜度，炎運復昭融。
吳魏三分並，關張一氣同。
惟因收國士，足以壓群雄。
顧命雖傳蜀，遺孤詎放桐。
關山徒設險，歷數乃先終。
墓閉黃腸遠，魂歸玉座空。
虛簷藏凍雀，壞壁響陰蟲。
只有樹黃落，曾無花白紅。
村巫懸社鼓，鬼馬戀神叢。
正統存良史，編年允至公。
古祠丹粉在，想見永安宮。
為樗菴題《水村圖》二首
垂虹亭長好畫手，戲作水村第二圖。
何日閑田買千棱，濃花淡柳占分湖。
○
菰村菱蕩藕花灘，鵝柵雞棲鬥鴨闌。
料得茆堂無熱客，許儂雙槳劃湖干。
和宋牧仲先生西陂雜詠六首
〖淥波村〗
沙觜小橋獨木，柳梢虛閣三間。
溪翁弄船歸去，日日日斜掩關。
〖釣家〗
釣筒釣車釣艇，魚竿魚網魚叉。
夕陽幾樹紅葉，中有魚師釣家。
〖和松庵〗
主人有琴百衲，松下一彈再彈。
彈罷松間月上，長廊五月生寒。
〖緯蕭草堂〗
橋東橋西蟹火，舍南舍北漁磯。
豆葉黃聽蟲語，蓑衣綠見人歸。
〖芰梁〗
雁齒橋回幾曲，狸頭筍長一園。
到得秋來更好，烏菱白芡堆盆。
〖放鴨亭〗
青竹竿搖白水，繡鴨翎分翠萍。
添個橛頭艇子，便如第四橋亭。
我所思三章送虹亭先生歸吳江
我所思兮鱸魚鄉，烏桕赤兮鴨腳黃。
三高祠兮洲曲斫，青杉為柱兮，縛香茆以為屋，君歸兮雪灘。
見白鷺兮飛翻，飛翻兮忽下，兩忘機兮成保社。
我所思兮垂虹亭，二月三月兮花冥冥。
鴨頭兮水綠，螺髻兮山青。
君歸兮放棹，蓴菜黏篙兮，斑魚墜釣，尋君兮水涯。
把細槳兮撶通波，夜涼兮月上，羌並宿兮雲沙。
○
我所思兮鸎脰湖，漾寸寸兮白魚。
白魚兮紅目，在水兮一角。
朋輕紗兮夾細竹，溯清流兮獨鸘。
君歸兮湖漘，調瓦釜兮留賓。
勝鹿尾兮猩唇，平波臺兮騁望，欲濯纓兮無塵。
田綸霞先生許惠羅酒，久之不至，以詩索之
淶酒常苦烈，雪酒常苦甜。
房酒清香薄，東酒濁者黏。
何況梨花春，味惡唇難沾。
燕市多酒家，家家衫青簾。
釀法爭相誇，小印泥頭鈐。
飲者雖有曹，我心終不忺。
先生家德水，屋接羅氏簷。
依方寅合曲，漬米夜覆苫。
紅槽一以注，臘甕排長簷。
往年過漪亭，留醉十日淹。
酌以定州瓷，有若冰在奩。
神人下姑射，朱粉皆嫫鹽。
昨冬來薊丘，雨雪涴靴幨。
相見話契闊，憐我塵容黔。
張筵所居堂，盡下堂中簾。
檠跋燭一寸，爐簇火一杴。
羔以杏酪灌，羹以梅漿含。
我非高陽徒，茗朾意易厭。
先生顧之笑，卻詫酒戶添。
連瓶肯見遺，許我固不廉。
別來倏經月，出戶頻窺覘。
未為臥甕卓，翻作止酒潛。
春風逼上巳，河柳垂纖纖。
斜街盛花事，雜卉羅勾尖。
思攜雙魚榼，泥飲朋遊兼。
投詩一相索，伸紙毋譏嫌。
無功招集一峰草堂，學香山體
杜陵未老歸茆屋，覓句攤書驥子存。
三徑割來花隔舍，一峰留得翠當門。
試將新水添春沼，不異金釵澗畔村。
次樗菴韻壽菊隱徵君
先生昔應詔，兀兀乘柴車。
自投直言社，惟願深山居。
來若入籠鳥，去若縱壑魚。
經旬面不洗，累月頭不梳。
四百廿甲子，日日惟著書。
寬衫袖禿筆，濃墨涴長裾。
群書悉抄撮，百事咸芟除。
下至啟禎末，上至羲皇初。
長安何所戀，三載辭林閭。
所戀書船來，往借盈箯輿。
如賈罔市利，如農勤菑畬。
只愁歲月邁，豈問升斗儲。
遂令白鶴江，寂寞瓜牛廬。
先生今七十，貌似生芙蕖。
醵錢買春酒，酒伴猶未疏。
一聞妙義陳，使我心顏舒。
立言去枝葉，眾說徒紛挐。
人方比匡鼎，自謂同莊樗。
經生多長年，此語誠不虛。
作詩頌先生，轅固張蒼如。
題禹尚基《並頭茉莉扇》二首
細細香風入綺櫳，柰花並綴玉玲瓏。
夜涼未伴釵頭燕，先絡紅珠斗帳中。
○
寫生自昔數崔徐，茉莉雙頭譜未書。
解作花枝帶風露，禹鴻臚畫有誰如。
客子入都出扇索書，率賦二絕
我方觸熱欲南去，君又衝塵向北來。
行遍天涯知己少，不如茆屋掩蒼苔。
○
餘子紛紛未足論，對君每欲把降幡。
九條陌上三年別，袖裏書成又萬言。
張大司寇生日
張夫子家京口灣，千秋之橋萬歲山。
下有江水流潺潺，天生人傑自有地，
宜在蒜嶺金焦間。
高門峨峨列五戟，年始十六登賢關。
紅綾餅宴曲江後，二十載侍蛾眉班。
憶昔柔兆敦牂秋，使車遠自吳會還。
盡收桃李遺榛菅，五色不眩黃朱斑。
千門曉入鳴獸鐶，詞頭草罷貂裘頒。
有時散直宮月彎，史家直筆得南董。
作者意匠歸輸般，容臺典禮手自刪。
金鑒之籙垂人寰，年來裏居三改火。
主恩未許林泉間，官同宣尼掌司寇。
刑鑄子產潛神奸，式敬庶獄心恫鰥。
十囊視等土苴錢，一飯不忘民生艱。
燕京六月荷花殷，南城綠樹高回環。
柳弧懸處將進酒，把杯一笑舒丹顏。
黑頭入相本常事，今我夫子發未霡。
送呂伸之山右二首
呂郎秋卷最清雄，還往無人遇未通。
雪後太行山色好，蹇驢馱入畫圖中。
○
楓涇水接朱涇水，小舫輕帆恣意行。
鱸白蜆黃蓴菜紫，者番輸我促歸程。
送吳上舍歸鹽官
出門無路孟東野，送客還山高達夫。
自入清秋同寂寞，遙憐旅況轉羈孤。
霜黃橘柚千重樹，月白鸕鶿一片湖。
到及寅前封臘甕，花時容我醉春壺。
雨稼止酒經年，冬夜過予，以詩勸之
儀狄一婦人，造酒功則大。
伯禹獨惡之，是亦聖人過。
周公執群飲，沉湎罪斯坐。
衛武賦賓筵，但立監史佐。
厥後漸逾閑，意態恣遝拖。
簡著飀而倒，卓抱甕而臥。
載劉畚鍤埋，吐丙車茵涴。
於時口號呶，於時足𤿑𡯛。
所以柴桑翁，止酒詩乃作。
當其東籬秋，黃金花箇箇。
南山色娟秀，翠壓髻婀媠。
白衣荷擔至，一笑械終破。
昔我遊五茸，小舟泊江邏。
畢子江滸住，邀我洗寒餓。
村沽清若空，中有黃蘖剉。
大小戶不均，一醉混強懦。
去冬入國門，河沿卸鈴馱。
我往子亦來，相遇塵堀堁。
春秋換鶊蟀，愁悱擬騷些。
飲子子不飲，急歸勤夜課。
今秋仍不遇，有酒止則那。
終年賃僧廬，兀兀守茶磨。
酒星安可囚，酒泉豈可唾。
不如踞壚頭，歌哭荊高和。
布囊乏粗錢，尚有裘可貨。
或貰尋陽昌，或沽訪劉墮。
一瓻齊得喪，三爵消坎坷。
且拚日毛匋，莫憚時詆挫。
歲宴吾將行，櫪馬齧豆莝。
逝肯偕我還，買田種黃糯。
雨稼飲二十杯而腹痛，竟夕委頓，復欲止酒，再以詩勸之
子飲可百觚，茲盡二十鍾。
方思同旅話，已似垂頭龍。
呼之瞠不語，耳熱面發𧹝。
腰如小錘墜，腦若亂杵舂。
隱隱雷鳴腸，汩汩水蕩胸。
敗眠百起倒，氣嗇神恎㤏。
告我繼自今，決計仍緘封。
毀榼壺卮罍，挨排過窮冬。
翻因一沉頓，用博長惺忪。
子言未脫口，四座交相哄。
一誤已不堪，再誤毋乃憃。
我今為子譬，勿謂言多噥。
人生若草木，所貴勤培壅。
及時為灌溉，枝葉青玲瓏。
水泉一以涸，安望花茸茸。
酒以滌藏府，洵足媚子容。
有湎則觀禮，為德豈必凶。
耽米汁者佛，作鯖鮓者宗。
日月在醉鄉，不見皇甫松。
嗟子抱渴久，飲伴無留蹤。
跡來沉憂積，腹有如肝赨。
非酒破除之，藥石不可攻。
中宵起如廁，還坐不復疼。
披絮圍磚爐，相對多歡悰。
簷外風獵獵，城頭鼓冬冬。
重開臘甕泥，細細傾醇醲。
羅列杯小大，楷竹匏髹彤。
俄焉寒更殺，遠寺撞初鐘。
辭我出門去，見者訝所從。
昔顏枯槁木，今顏生芙蓉。
德尹表叔偕耑木過，宿古藤書屋，次韻奉答二首
憔悴京華又隔年，舊冬衣冷未裝綿。
人來巷北明燈裏，夢繞溪南老屋邊。
秋晚分收粳稻熟，夜涼貪伴鷺鷥眠。
何時得遂比鄰約，同上斜塘放鴨船。
○
湖上荒涼舊釣壇，今番作客最無端。
文章未必輸餘子，還往何緣有熱官。
萬里尋來詩卷重，六街難得酒升寬。
欲同旅話宵連榻，遲我驢車趁曉寒。
題客子《茜莊圖》二首
草色分裙衩，湖光濕鏡奩。
白榆飄莢旋，黑蝶趁花黏。
伐竹菱港，攤書卷荻簾。
楊梅園最近，曾憶漉晶鹽。
○
九派東湖水，層軒一望收。
花南沽酒市，灶北賣魚舟。
客饌秋墳鳥，鄰租夜碓牛。
下洄餘隙地，須為故人謀。
題夏重表叔《抱膝圖》
士生各有志，何必慕管樂。
今人愛古人，古人何所學。
當年南陽翁，時數值昏椓。
一為梁父吟，托意在蕭邈。
豈有王佐姿，甘與霸才較。
乃知史傳文，往往可評駁。
先生我父行，風骨洵秀濯。
下馬賦清詩，上馬橫大槊。
出門一十年，足跡遍南朔。
荊方犯烽燧，蠻府讚帷幄。
及歸煮海村，茆屋風雨剝。
吾鄉老畫師，張遠品尤卓。
邀之寫成圖，粉墨洗垢濁。
一老樹槎丫，一卷石襜確。
先生坐其間，麈尾懶不捉。
抱膝偶然耳，此意人鮮覺。
奈何詩人詞，比擬盡乖角。
去年來燕市，酒地手重握。
春藤陰並坐，秋棗晚同撲。
曰歸歸未遂，枉訂歸期數。
鳦南雁北向，歲歲占候確。
知來不知往，乃類長尾鴬。
首春誓偕還，驢券已在搦。
莊窠住匪遠，門許交剝啄。
租田插露苗，釣水背煙殼。
魚罝午罩汕，芋栗夜煨爆。
得酒互招尋，得句互磋琢。
斯圖須更寫，何處訪虔嶽。

[book_title]卷五
食嘉魚，和澗芳
蠻村已熟桃花米，官舍初嘗石乳魚。
湘峽往來經兩月，始添一則嶺南書。
悼秦吉了
黃緌黑羽可憐生，染墨塗梔畫未成。
不與鷦鷯同宿食，只和鸚鵡鬥聰明。
酒邊按拍偏能趁，花底呼人最有情。
惆悵客窗歸夢斷，蠻天惟剩鷓鴣聲。
過牆梅花
不似吳根試蕊遲，小春早已剪離思。
黃衣稚蝶尋難到，翠羽夭禽去復窺。
蠣粉影遮雲過處，蟬紗香透夢回時。
花開花落憑誰問，除卻詩人總未知。
寄南渟，即和南渟送耕客韻二首
解秋細雨壓輕塵，丁卯橋邊甲子旬。
歸去分湖垂釣好，畫中真羨著蓑人。
○
小門開處接溪梁，九疊螺峰雁浦長。
他日扁舟尋瘦沈，共攜笭艑入鱸鄉。
寄菘塍，次蘅圃韻二首
瘦弟先歸煙水鄉，病夫又治倦遊裝。
雪天凍手頻提轡，負日何妨打稻場。
○
聞說西泠抱布衾，船窗幾費短長吟。
舊遊曾擲詩瓢在，煩爾停橈仔細尋。
寄魯謙庵太守
西堂密宴歲將更，量醆分曹斗酒兵。
重聽蓴鄉侖背雨，還尋胥口渡頭旌。
宦情只為鱸魚美，詞筆真同雪碗清。
入室願為詩弟子，可容奉席擬橋衡。
九言戲為鷗塘壽
今秋作客燕市最無賴，逢君初度酌酒開心顏。
節移重九二八月既望，年過四十一雙鬢未斑。
有時狸膏鬥雞棋底去，不爾獵騎射虎山中還。
人生行藏進退貴適意，置身豈必鷺序蛾眉班。
題陳書厓《納涼圖》
杜甫南鄰也姓朱，柴門月夜每招呼。
新來歸作詩人伴，消暑牆頭過酒壺。
索禹尚基畫《月波吹笛圖》三首
朱三十五住吾州，也戀蓴鱸買釣舟。
我亦還家作漁父，夜涼吹笛月波樓。
○
吳儂種水是生涯，朝對荷花暮芡花。
蟹舍郎當漁屋小，垂楊影裏占鷗沙。
○
禹郎畫筆近來無，邀寫鴛鴦一片湖。
不見當年黃子久，由拳曾作讀書圖。
題查田《蘆塘放鴨圖》二首
漾水投波各一群，半湖淨綠皺圓紋。
誰知煙雨冥濛裏，絕勝塵沙漲帽裙。
○
朝把竹竿驅鴨去，暮把竹竿闌鴨歸。
柳陰日午了無事，剪得綠蓑編雨衣。
題田樂《種紙圖》
小謝詩篇小令書，綠陰一片閉門居。
雨餘葉大斜紋滑，十樣蠻箋總不如。
題周燕客別駕所藏畫卷
一生最愛米家山，雲在千峰下上間。
著我今朝圖畫裏，拖筇頂笠上孱顏。
紅花埠遇雨題壁
行到江南雨便多，油衫席帽蹇驢馱。
小桃樹樹飄紅淚，亂水村村卷白波。
野店客稀煙未起，壞橋泥補滑難過。
不如歸放湖中釣，低蓋烏蓬枕綠蓑。
傷柳
沿河一帶綠于煙，生近江南倍可憐。
見說堤徭猶未息，監工新散柳夫錢。
別田綸霞先生
公昔視學江南北，喝道不用車前騶。
行攜坐對盡文士，我亦載筆從枚鄒。
馮梅湯惠今作者，勝我奚啻三十籌。
一時拱手悉聽命，有似五霸摟諸侯。
區區小國未量力，交綏一敗不可收。
猶憶庚申十二月，月十五夜經高郵。
風饕雪虐冰乍合，沙觜兩兩停輕舟。
我曹擘箋各鬥句，公亦笑染南豪柔。
昌黎硬語走籍湜，彌明健句僵侯劉。
自此絕口不復道，別後鶊蟀移春秋。
我方乞食走東郡，公忽領客登南樓。
蒲萄水漲去帆疾，芙蓉花發歸帆抽。
六街九載始一遇，名場屢躓真堪羞。
鯰魚豈能上竹節，菱角安可磨雞頭。
相看憐我太憔悴，晝許清閑夜許休。
狂奴故態遂復作，作詩屢索缸面篘。
長瓶遣送堆老屋，得醉便斷胸中愁。
中丞由來任最重，最重淮海惟揚州。
我公清節上所悉，帝心特簡非人謀。
臨行邀我入盛幕，覓舉未跨三花虯。
豈知宋五又坦率，瘦童羸馬無門投。
公聞我狀良太息，作書招我來長洲。
周旋不以榮悴異，此道今世殊悠悠。
官齋坐臥席未暖，豈知改撫西南陬。
正如饑人乍得食，奪之不令填咽喉。
天公本意欲扼我，乃累公作萬里遊。
黔陽事簡號易治，不若此地庭喧啾。
千山繞城瘴雨洗，五月遍地蠻花稠。
人生所貴適意耳，莫以道遠生煩憂。
我亦還家謝塵鞅，典衣及早租吳牛。
題林先生《聽鶯圖》
授罷群經即把杯，聽鶯終日坐莓苔。
不妨更倩傳神筆，畫取門生載酒來。
自題《月波吹笛圖》二首
夜色模糊水面寬，涼煙漠漠月團團。
一枝漁笛一枝櫓，半入蘆灘半蓼灘。
○
人間隨地是風波，湖上歸來樂事多。
載得漁兒與菱女，楚歌不唱唱吳歌。
勸農詩，為陸江陰作
春夏吳船困送迎，插秧又苦十分晴。
平鋪冰簟無心臥，遍踏桑田觸熱行。
此日一犁扶白雨，他時千頃割紅粳。
不煩雞子供亭長，父老村村說尹清。
春申墓
江雨江風暗愴神，我來江上吊春申。
三千食客皆珠履，國士故應無一人。
題女郎周禧荷包、牡丹、扇頭三首
風朝霧夕只緘愁，紅淚涓涓滴未休。
可惜籬邊好顏色，歐家花譜不曾收。
○
嫋嫋垂垂態最佳，紛紛姚左豈能儕。
紅珠一索和煙剪，曾上玲瓏白玉釵。
○
傾城原不在知名，別有風流勝洛京。
小院尋春無路到，妒他蝴蝶趁新晴。
登君山二首
日日波濤日日風，海門只在縣樓東。
一山如畫興亡裏，萬戟空沈浩淼中。
擬結漁樵為伴侶，不將成敗論英雄。
長江流恨原無盡，謾說長江至此窮。
○
千古風流一浪消，愁多酒少豈能澆。
望中只堠連雙堠，暗裏江潮接海潮。
向夕漁舟還泛泛，無風蘆葉亦蕭蕭。
煙波萬里蓬萊遠，縱有神仙不可招。
題《雙鬟索句圖》三首
端州子石蜀州箋，畫裏詩人正少年。
一曲填成付娘子，不將陳譜入輕弦。
○
一縷茶煙兩鬢絲，烏闌紅袖憶當時。
年來憐我心情減，無復新詞與雪兒。
○
西園玉山兩雅集，王顧家姬入畫圖。
花下幾時成勝聚，未妨側帽著狂夫。
題錢舜舉《春郊醉社圖》
坎坎鼓，蹲蹲舞。
祈秋成，祀田祖。
田祖醉，徹酒脯。
速翁媼，將稚乳。
相挽摟，來田頭。
草為茵，花為籌。
酌大瓢，紛勸酬。
日未落，飲不休。
或皤腹，或旱目。
或拍手，或頓足。
或招或攜或追逐，或號或呶或趜趗。
葫蘆頸長盛餘酒，茨菇葉香裹餘肉。
但願一歲中，三十六雨七十二風。
蝗蟲入土一千尺，水旱不作村村豐。
麥兩岐，禾九穗。
桑無附枝瓜並蒂。
秋蠲租，夏放稅，
安眠不聞吏打門，家家盡作膨脝計。
牲如山，酒如蔗，更率粗錢作秋社。
題《蘋橋水榭圖》
水檻風欞面面開，好書讀罷試茶杯。
不須竹下柴門閉，此地從無熱客來。
題《坐花圖》
溪上桃花一色開，小船日日恣沿洄。
怪君一事真成錯，不著棕鞋桐帽來。
北發
南北東西不暫停，一身漂泊似浮萍。
鄉心自此真難遣，別酒無多最易醒。
蟲語草根驚客夢，螢飛水面亂繁星。
孤舟夜宿塘西路，愁說長亭共短亭。
丹徒
望裏雲帆曲曲遮，縈紆一線走修蛇。
晚潮入浦舟難上，高岸如山日易斜。
軋軋小車裝酒母，紛紛鄉客買魚花。
丹徒不似江南景，到此令人便憶家。
渡江
風打潮舂鐵甕城，禁江猶復剪江行。
片帆未可憑忠信，三槳真堪寄死生。
路險孰憐遊子苦，家貧漸覺此身輕。
自來歸計誠難料，莫怪東坡負昔盟。
閶門
每到閶門便小留，鴛央多在百花洲。
綠窗呢呢聞私語，翠被厭厭恨早秋。
疊鼓催人辭好夢，亂蟲為客訴離愁。
燕吳南北三千里，第一難忘是此樓。
菽乳和楊芝田先生
淮南王食經，八公九師撰。
惜哉其書亡，饌法不可見。
偶然著遺術，啜菽物至賤。
叟叟井華淘，齒齒石磨旋。
香同杏子粥，細比葛花面。
若酪蹴乳房，若篘撇缸面。
若蔗漿初榨，若飴黍暴煎。
淋漓舀長杓，滓汁濾生絹。
未明雞三號，乍啟門一扇。
篝燈掛屋壁，溉釜燃蒿篸。
須臾魚眼沸，以笊攪百遍。
圓紋皺冰縠，斷秸揭霜練。
或以山礬收，或以鹽鹵澱。
苦辛澀酸鹹，方法從所便。
拉殼吳地能，泡漿杭俗擅。
我鄉近瘠貧，鬻者滿村堰。
魚標酒望間，水車輻片片。
移舟就客航，壓擔入僧院。
綠葵紫牙薑，清齋每同薦。
有時配紅罝，食之已饞嚥。
乾將酒糟漬，敗候梅黬變。
其味益以佳，往往走異縣。
都人慣食肉，羊豕日刲剸。
是物才入市，塵沙糝如霰。
以此仕宦家，棄不錄廚傳。
編修在金門，索米類曼倩。
不因官獨冷，止酒罷談宴。
菽乳造法殊，其訣本陽羨。
黃豆來西沽，紫磑徙南澱。
浸以一斗泉，漉用五尺帣。
流匙訝香滑，舉坐盡誇衒。
脂麻與罌粟，瑣細費撇漩。
未若此易成，指顧具鄉饌。
我本茹藿人，膻葷非所戀。
春去秋復來，飛光等劈箭。
無心趁杯炙，久欲焚筆硯。
有客誦新詩，令我聽忘倦。
壓倒孫滄螺，濟濟眾才彥。
作者各擅場，後來豈能先。
過門思大嚼，舍鐵但白戰。
送柯翰周之蕪湖四首
軟紅十丈跨疲驢，何似歸乘觳觫車。
京國舊遊疏索盡，並無人讀絕交書。
○
孝廉行卷壓時流，五上春司不見收。
絕似秦川貴公子，異鄉漂泊賦登樓。
○
鏡裏清容只自憐，誰知圖畫各爭妍。
龔寬樊育紛紛在，只少奩中五萬錢。
○
幾日星隨使者軺，到時寒水七磯消。
吉祥寺酒開缸面，愛殺濃香煮藥苗。
金山口
四圍山色翠相連，積潦成湖遠浸天。
千尺敗堤眠斷虹，一九寒日落荒煙。
水夫拄杖爭馱客，舟子拏篙橫索錢。
道路杠梁盡王政，由來迂闊獨前賢。
過合肥欲訪龔恕愚，為同行者所阻，悵然賦此二首
宣武門西送子行，飄然我亦返鄉城。
腸回南楚風波惡，書到東吳涕淚傾。
雞黍往時曾有約，輪蹄不駐豈無情。
仳離生怕從頭說，且逐征夫趁晚程。
○
覆雨翻雲莫掛懷，得歸且復掩溪柴。
吟身未必常如瓠，酒量依然闊似淮。
客到恐煩奴入市，筵開免泥更除釵。
悠悠不是同行路，悵望高城粉堞排。
拙宜園補題三首為楊耑木賦
〖苔徑〗
竹筐挑築海沙粗，石子圓勻巧匠鋪。
到地雨絲鞋滑，壓頭花影杖枝梧。
結疏籬截常年客，疊矮箋招小飲徒。
預算吟邊秋太淡，課童添土插紅芙。
〖巢經樓〗
白藤為笈竹為筬，小閣三間取次成。
笙典珠墳閑捃拾，秦灰漢粕日縱橫。
櫩高不放梅黬入，芸細何愁蠹繭生。
愧我鈔書漸零落，匹如殘月配長庚。
〖竹瀁〗
一奩清鏡拭花南，冷翠千梢蘸嫩藍。
懸線芎香魚受餌，掠波萍動燕辭龕。
粉苞初脫題詩滑，石鼎閒支試水甘。
擬學松陵製漁具，割茅先結個圓庵。
贈王浦雲二首
手拈雙管興淋漓，廿載江南老畫師。
絕似當年張水部，一為枯草一生枝。
○
淞江絹熟越箋生，大幅長圖一埽成。
只合呼為王潑墨，軸頭幀尾換新名。
題《煙江撒網圖》
江樹模糊雨欲飛，碧蘆根短浪花肥。
披圖未羨漁郎樂，我亦新從畫裏歸。
題《蘭亭祓禊圖》
芳草如裀滿地鋪，一觴一詠盡堪娛。
雖無醉本蘭亭在，猶喜流傳祓禊圖。
初夏村居
枯港新添碧一灣，蜻蛉忙亂鷺鷥間。
黃梅果下連綿雨，綠樹看成平遠山。
塍口涓涓秧水足，籬根策策草鞋還。
瓦盆注後渾無事，半扇柴門盡日關。
即事
貧偏客死富生還，歌哭紛紛一室間。
不為期功廢絲竹，幾人能學謝東山。
南湖
南湖六月煙波闊，不見荷花水面開。
閒殺風標兩公子，幾回飛去復飛來。
示德鉉弟二首
萬里風埃兩鬢霜，十年京國困名場。
何如老弟拋書卷，捕蟹叉魚住故鄉。
○
家世無田莫怨貧，閉門竭力事雙親。
菰菱盡足供常膳，鵝鴨休教惱比鄰。
夏日村居戲作吳中田婦詩十首
河頭楊柳弄鵝黃，乳燕飛時日漸長。
摒擋遊春衫入篋，不辭辛苦作蠶娘。
○
短鬢低鬟黑似鴉，愛他總不御鉛華。
自從四月收蠶後，頭上惟簪繭子花。
○
繰絲才罷又分秧，惟有農家最得忙。
羨殺紅閨諸少婦，早裁翠被待新涼。
○
白泬衫輕紅襪斜，吳娃生長自田家。
最憐雙足渾如雪，日日河邊去踏車。
○
村酒煨來竹葉清，枯魚一片瓦盆盛。
三錢蒲扇堪障面，日午田頭餉耦耕。
○
先種荷花後種菱，小舟如葉泊溪棱。
蓮歌唱罷菱歌起，遇著人呼便不應。
○
烏桕陰濃一徑開，四三女伴坐青苔。
笑看黑線翻花樣，知是城中學得來。
○
茨菇葉大苧頭長，小甑蒸時滿屋香。
炊就麥糕先祭灶，勝如富室宰黃羊。
○
終歲惟須兩對衣，木棉花密苧麻稀。
自來夫婿無離別，不用安排織錦機。
○
門前宛轉結笆籬，竹簟繩床任意移。
來往無人拘束少，豆花棚底納涼時。

[book_title]卷六
途中和答張闇成六首
故人一半飄長翮，惟我卑飛劇可憐。
帖地只應隨燕雀，懶將短翼刺青天。
○
年來意氣總消磨，窮達其如有命何。
翻怪當年王處仲，唾壺擊缺尚高歌。
○
床頭有蠍真堪畏，案上多蠅最可憎。
顧我狂如浣花老，每思赤腳踏層冰。
○
長途最喜得良交，酒分詩情特地豪。
君本有才過屈宋，我應無目短劉曹。
○
張郎筆力能扛鼎，跋扈飛揚冠一時。
今日看予避三舍，始知文陣有雄師。
○
滿地江湖發興新，浮家只願學玄真。
會當一掉黃塵首，常作煙波自在人。
題青溝樸上人小影三首
千林紅綻三光杏，十里青排五粒松。
他日相尋半山路，畫圖約略記雲峰。
○
山廚夜火蒸黃獨，野菜春風長豆苗。
閑倚長松無一事，靜看日影過溪橋。
○
薊北埃風日日吹，沙塵黃不到山茨。
分明歡喜阿羅漢，傳寫龍眠李伯時。
題蔡中允《早朝圖》二首
紅珠帳暖翠衾香，初試溫颻豆蔻湯。
門外馬頭風細細，又馱殘夢入宮牆。
○
十二銅街漏水催，玲瓏髻子挽慵來。
自從朵殿簪毫後，無復閑情詠玉臺。
題梅定九《山居圖》
白雲攔斷峰腰路，紅葉斜開嶺上門。
酒一千瓶書萬卷，只留老友住山村。
戲題《嫦娥折桂圖》
十分圓月暈微黃，桂樹婆娑影漸長。
笑折花枝踏濃露，夜涼親自覓吳剛。
送蔣上舍歸里二首
鞍背船唇漸不支，涼宵有夢戀東籬。
何如鄉里開冬學，老作兒童句讀師。
○
愁裏匆匆送子行，蹇驢蹩躠片帆輕。
村南村北相尋便，恨我還家計未成。
與庾齋話別用無亢韻二首
還往無人溫卷生，秋風又作苦辛行。
酒邊三日遲君去，雨雨風風最有情。
○
面槁心灰鬢髮殘，家書猶自說平安。
世間未有窮如我，莫作尋常敗舉看。
送幼鯤遊嵩山四首
錢郎才氣真無敵，萬里秋旻鷹隼橫。
此去學書並學劍，底須淡墨榜題名。
○
我曹面目寒如鐵，豈有熱官相往還。
不學乞兒爭向火，自應僵臥老空山。
○
紛紛凡肉飾華鞦，伯樂難逢死即休。
莫怪馬房諸廝養，眼中原不識驊騮。
○
君向嵩山結草亭，亭前三十六峰青。
惟攜一把金鴉觜，日日松根采茯苓。
和王清遠西城別墅詩十三首
〖石帆亭〗
峰如巾子高，亭比艇子窄。
不因五兩風，常掛一片席。
肯學湖海人，捩柁騎浪脊。
〖樵唱軒〗
朝樵斧丁丁，暮樵擔納納。
樵風一以送，樵唱互相答。
欲尋樵子語，前路白雲合。
〖半偈閣〗
千轉陀羅尼，八念阿那律。
盡祛文字煩，半偈了可畢。
午夢曲尺床，春浮影入室。
〖大春軒〗
蜉蝣葉底飛，蟪蛄草間語。
不知大春年，乃有八千許。
軒中著書人，上與蒙莊侶。
〖雙松書塢〗
塢間所移松，恰得杜陵半。
枝垂鸛鵲踏，花落鼯鼪竄。
安得宏偃筆，對之寫直幹。
〖小華子岡〗
平岡路逶迤，下上可登陟。
割來輞川圖，寸寸皆秋色。
泉流小草中，秬鳴不息。
〖小善卷洞〗
洞戶深叫條，石扇生苔衣。
習坎行有尚，肥遁心所希。
偶持松炬火，亦有蝙蝠飛。
〖春草池〗
謝公春池上，草與水色同。
語鴨菰葉裏，睡鵝茴香叢。
有時明月夜，閑擲釣魚筒。
〖三峰〗
華山有兒孫，江郎有兄弟。
小大雖不齊，削成亦具體。
亭亭三朵峰，一一露華洗。
〖嘯臺〗
公子洵逸群，抑揚研嘯旨。
擁膝坐層臺，泠泠風入耳。
乃知自然音，絲竹非所擬。
〖石丈〗
車前望塵趨，堤畔埽門謁。
何如呼石丈，下拜具衫笏。
願學狂米狂，惜此百煉骨。
〖竹徑〗
綠玉萬餘個，一徑風修修。
移來墨王亭，喚作瀟灑侯。
課童埽蛀粉，延客煨貓頭。
〖綠蘿書屋〗
書庫在城北，書屋在城西。
薜蘿風嫋嫋，綠映書簽齊。
何年突相訪，朱墨翻標題。
為新城夫子題畫
竹枝鉤鎖水洄灣，枯木查牙巨石頑。
不學吳裝徒武媚，天然老硬似荊關。
送悔人兄還楚
髯兄別我去，歸臥楚江煙。
飯熟長腰米，魚肥縮項鯿。
高堂雙望眼，才子十差肩。
樂事家庭得，超然謝俗纏。
壽黃封公六首
當年七聚早牽絲，定武瓷盤擘荔支。
盡說涪翁有家法，輕紅句並少陵詩。
○
一從左宦下天津，素雪千堆白勝銀。
七載西沽佐鹽筴，何嘗憔悴似靈均。
○
蠻花犵鳥遍荒陬，佐郡曾為萬里遊。
日酌靈泉一杯水，至今深箐有歌謳。
○
本朝遼左比南陽，大邑分符綬綰黃。
瀕海人家半漁捕，催租不用下村莊。
○
關東魚美不論錢，土菌綿梨味更鮮。
難得懸弧恰長至，豳歌聲裏瀉瓊船。
○
玉堂官燭樺煙輕，才子思親隔鳳城。
佇見雙鳧飛闕下，六街同聽漏琤琤。
三月十五夜濟南道中遇雪，同澗芳賦
來往齊州熟似家，村旁古路認三叉。
風顛久擘千絲柳，春老還飄五出花。
入壟無聲滋小麥，舞空有力戰飛沙。
晚登舜子城樓去，白玉堆中看鵲華。
鍾聖輿招諸同人泛舟大明湖八首
蘆筍齊抽碧玉簪，柳垂長線水拖藍。
郭中到處通遊舫，除卻江南便濟南。
○
三分春色已過二，湖上風光倍可憐。
縱使鍾郎無酒榼，也須終日恣洄沿。
○
家家湖面築平堤，界畫分明似卦畦。
雇得藕夫先放水，一年一換種花泥。
○
湖邊亭榭總荒涼，惟有韓家竹繞廊。
試問主人緣底事，不安窗子只安牆。
○
人生笑口劇難開，經歲良遊僅此回。
一事尚然餘悵望，欹冠不見趙三來。
○
李杜遺蹤半有無，惟餘歷下一亭孤。
怪他後輩輕前輩，又作天心水面呼。
○
自從邊李登壇後，若個詩才回絕倫。
休說邇來名士少，諸君已是濟南人。
○
山水齊州信足誇，山多藥草水魚罝。
稻田半頃如容買，便借臨湖館作家。
過臨淮
病臥騾肩六尺輿，飯粗餅大客嗟歔。
今朝喜向臨淮過，一把銅錢買鱭魚。
贈宋山言三首
小宋詩才勝小蘇，共驚文采似于菟。
他時修史燒官燭，畫苑應添半臂圖。
○
龍文百斛筆能扛，高築堅城受我降。
悔不從君經歲住，花時同倒鬥雞缸。
○
灘石棱嶒嶺險巇，珠江重到鬢如絲。
較量一事應輸我，五月堆盤啖荔支。
上九江郡守叔
九派煙江接蠡湖，潯陽風物盡堪娛。
蓮花擬結東西社，蠃髻遙看大小姑。
謝客近多池草句，阮咸許入竹林圖。
官廚脫網鰣魚美，到此令人懶問途。
梅心驛書所見
兩兩相攜女伴行，風陽花鼓最知名。
笑他也學羅江怨，對客低頭作慢聲。
同心蘭花
濯枝小雨灑珠江，並蒂蘭抽白玉缸。
未見崔徐勻粉墨，空憐屈宋賦蘺茳。
黃蜂背蕊偏成對，錦蝶尋香也作雙。
天末消魂是孤客，幾回護惜拓紗窗。
初食新州荔支色香味已變戲成二律
蘭湖兩遇發南寔，未啖新州蠟荔支。
翠籠分裝才幾日，冰盤竟擘已過時。
多情莫厭徐娘老，赴約須知杜牧遲。
西蜀酸甜小紅顆，也曾撩得少陵詩。
○
輕紅掛綠早登盤，自笑新來量漸寬。
當暑最能消客夢，飽嘗幾度廢中餐。
殼如蚶子紋還皺，核比丁香結乍幹。
漢主不知三日變，空令蠻徼遞長安。
再食新州荔支色香味無損疊前韻二首
十八雲鬟趁曉寔，竟將圓頰染燕支。
芙蓉邏入濃煙裏，翡翠虛當細雨時。
樹底珊瑚垂子重，園中鳥雀繞枝遲。
蜀山閩海知難及，玉局仙人屢賦詩。
○
珠露瀼荷折盤，嫩涼消暑客愁寬。
官齋閒許諸孫住，香荔𢬵教恣意餐。
椰酒滿瓤殊少味，蔗漿迎節易中幹。
何如頓頓嘰瓊實，藥灶無煩砌下安。
初食新州荔支，以色香味已變，漫寓憾詞，夜來重啖，風韻劇佳，已疊前韻二首，再賦一律為十八娘解嘲
楊梅盧橘為先驅，細蹙紅羅裹玉膚。
七聚未須誇玳瑁，兩川何必重珍珠。
謾將西子輕唐突，亂寫明妃入畫圖。
嗤點傾城吾甚悔，頓教人說是傖吳。
七夕
盼到秋河絡角時，露香風細慰相思。
素娥凝恨成遙妒，靈鵲多情赴好期。
暮雨又留來歲約，愁機重織斷腸詩。
別離情緒難消遣，只有雙星脈脈知。
七夕後一日
掩袖傾囊怯早秋，河邊灑淚雨初收。
風筵乍寫經年恨，夜帳新添一段愁。
金井有時桐葉墮，碧天無語杼聲幽。
懸知萬頃星灣畔，妒殺鴛鴦睡插頭。
雛鸚鵡
慧禽生小已嬋娟，好似邊鸞畫裏傳。
薄薄香唇緣食啟，纖纖素趾動人憐。
芳林暗妒鶯調舌，綺閣偏憎燕比肩。
只為聰明絆鈴索，羨他野雀性靈全。
諸葛武侯銅鼓歌為家中丞賦
建興三年春三月，丞相奉命揚王廷。
白旄黃鉞左右列，曲莖孔蓋高亭亭。
羽葆鼓吹各一部，前後導擁將皇靈。
更有虎賁士六十，軍裝劍佩聲玲玎。
群蠻梗化常事耳，遣將亦足征殊庭。
何為重煩元老出，注爝無異輸滄溟。
若曹若孫均漢賊，曷不告廟行天刑。
豈知純臣有長算，根本之地須先寧。
國家盡無南顧慮，乃可北出施雷霆。
況此四郡最雄富，幪賨賧糸集堆蠻。
欲令輸誠出供億，能不整旅搖旂鈴。
丞相仍服儒者服，綸巾羽扇升輕令。
遂于五月渡瀘水，黃茅瘴雨彌巉嶺。
初時群蠻尚𩣏驁，紛紛屯聚秋田螟。
狼𤠤烏滸率異類，猐狫犵𤣟偕獠區。
吞蛇啖蚳齒牙黑，跨犀騎象容顏頩。
深林密箐竄伏易，往來跳擲追飛㹶。
篻巘削竹染毒草，镔鐵蘸刃磨霜硎。
設奇制勝賴丞相，鞭抶六甲驅六丁。
從來王佐有神授，此術出自陰符經。
豪渠指顧就束縛，麖奔鹿駭狼顛瞑。
擒之縱之如是七，輸誠歸命無稽停。
群蠻擎跽獻方物，背負銅鼓行伶俜。
比之于鐘製短縮，方之于磬音㴦泠。
華人共詫目未睹，非錞非鐸非叮嚀。
粵稽史冊始東漢，伏波熔寫神駒形。
西南諸夷最寶此，戰伐祭祀爭撞躭。
當其冶銅鑄初就，設食召客烹禽猩。
鉤藤之酒滿缸貯，男女雜遝群撩拎。
項珠圓碾海蠃殼，頭髻亂插山雞翎。
黃銀白金釵股重，持以扣鼓傾鬟聽。
留遺主人不將去，傾刻捃拾盈畚𤳊。
樹陰恣飲各半醉，呶哇棹猥歌呤呤。
筒拍長腰響鞺韃，葫蘆短頸吹瓏玲。
其聲悉赴此鼓節，一酣累日何曾醒。
自從羅拜獻大漢，牛車牽載辭鉤町。
丞相製作極天巧，行軍甑釜摶新型。
坎離水火一以濟，不用炊煮師飽𩟃。
埋藏往往鬼嗬護，此鼓獨立千餘齡。
何時流傳入南粵，輦致幕府青熒熒。
中丞于今文武特，碧幢紅籀臨丹冥。
勞心填撫已四載，至諴直可通圓蒐。
七十二風應候至，三十六雨隨時零。
生黎窎岐胥向化，馬人蜑戶從使令。
乃于暇時出此鼓，八扇盡拓紅窗欞。
紫梨四旁斫作架，碧綿九股挼為綎。
高齋捶擊韻吰鞳，亭午日射光曨昤。
摩挱兩手拊其質，良久絕不聞銅腥。
我聞古器厚者贗，似此堅薄難摹侀。
厥高四尺徑三尺，一一穿剝蝸𧐗蜓。
天然盡作臘茶色，色分子午殊荌嫇。
其餘諸色咸遜此，砂斑翠綠苔花青。
鼓心如日圓且滑，炎焰四散輪䒌靘。
蠻書誕怪了難讀，筆墨茫昧徒留銘。
雲雷泉紋逐層繞，大小碎乳排萍星。
又聞赫連昔曾鑄，塗金飾以蚩廉𩵀。
歐陽沄亦屢貢獻，紹興秘閣誰其聆。
未若此鼓號諸葛，湯盤孔鼎同流馨。
器即不佳人可重，何況神采飛郤郤。
作詩渾忘氣力弱，三錢軟筆揮𧊄蛉。

[book_title]卷七
題《秋原放牛卷》二首
圈角常懸一縹壺，花村草市酒堪沽。
每思細雨溟濛裏，寫作騎牛第二圖。
○
最憶秋田粳稻香，催租吏不到村莊。
閒跨烏牸尋鄰叟，橫笛歸來已夕陽。
七月十四夜立秋二首
我本悲秋客，天涯怯素秋。
吳根縈夢寐，海角又勾留。
暗砌風梧脫，涼蟲露草幽。
一丸明月上，隔座好探鉤。
○
未得消摩力，俄驚節序催。
涼蟾明夕滿，新雁一繩來。
促織繅愁緒，流螢撲老苔。
不須燒樺燭，共倒白瓷杯。
題《天女散花圖》
尺三汙腳踏紅埃，夢裏難逢優缽開。
我亦年時頻示疾，只無天女散花來。
題《水墨羅漢卷》
龍眠遺跡總茫然，意態看來似老蓮。
如此阿羅生面好，擬礬東絹乞君傳。
題《四時寫生折枝圖》四首
嫩蕊繁香煙霧團，黃蜂白蝶繞雕闌。
自憐一別三三徑，花朵經年畫裏看。
○
嶺外常留倦客居，海花蠻草最愁予。
筆頭能帶江南色，大小三黃也未如。
○
折枝叢豔寫新圖，試看南唐有此無。
勾染盡教誇院體，懶勻朱粉再三塗。
○
小白長紅風露零，好呼花匠蒔閑庭。
何時一縷茶煙外，拗取鮮枝插膽瓶。
閏七夕
又趁秋宵月一弦，停梭搖珮踏涼煙。
新愁暗數三千刻，良會難逢十九年。
莫管黃楊經厄減，盡教烏鵲把河填。
曆家七夕如頻閏，𢬵與支機作贈錢。
佛手柑
彈指無心學趙州，越娘纖手摘來柔。
腕邊乍脫珍珠釧，掌上堪懸茉莉球。
天女散花因問疾，麻姑搔背恰逢秋。
武皇內傳留遺事，也擬良宵剖玉鉤。
五色鸚鵡三首
奇姿惜未載禽經，番舶淩濤度紫溟。
麝幀護寒遮蜑雨，玉籠流影入倭屏。
九苞丹穴雛分羽，五色羅浮蝶借翎。
休說綠朝雲語巧，未如時樂鳥偏靈。
○
孔翠應慚品格低，獨憐萬里只單棲。
梧桐葉底輸幺鳳，豆蔻江頭妒錦雞。
金縷含愁歌夜月，彩衫凝恨舞晴霓。
秋涼莫道思歸字，才子爭拈翠管題。
○
妙舞蹁躚似麗娟，縈絲吸蕊綺窗前。
啄殘紅豆愁無語，按罷霓裳態可憐。
神女襪羅三素繞，仙姝裙褶百華全。
天生豔質須珍重，野鶩家雞莫鬥妍。
嶺南述懷寄澗芳四十韻
失意三秋後，沉憂百疾攻。
由來多毷氉，只為遇冬烘。
衫色猶青草，霜威逼紫濛。
藥方終日檢，酒債幾時空。
漸獲參苓效，粗收曲蘖功。
新糊窗紙密，深築地爐暐。
矮炕溫颻火，羸軀血脈融。
瓦甌糜夜煮，髹碗乳朝挏。
稍稍交遊集，欣欣意氣通。
旅顏從此豁，酒聖有時中。
越嶠書初到，燕臺歲已終。
裝須重摒擋，行怪太倥傯。
遠別親朋惜，離懷父子同。
自非貧次骨，安用走如蓬。
腸斷三叉路，神飛一畝宮。
遷延過上巳，筆墨戰群雄。
莫訝人皆醉，渾疑世盡聾。
腰圍原似沈，鬢髮已悲逢。
覽鏡愁無極，當筵恨亦充。
我嘗嗟計拙，君又歎塗窮。
遂結淒惶伴，低跨蹇𨄉昚。
杪春辭冀北，十宿抵齊東。
塵拂齋前榻，韉披廄上驄。
鵲華雲滃滃，趵突雪潨潨。
壟上罝山雉，湖邊擷水葓。
井梧光黯淡，堤柳影蘢蔥。
小墢栽亭菊，涼棚縛海棕。
丁香開瑣細，翠尾茁涘叢。
鶯粟花千瓣，雞頭竹數叢。
院心碁腷膊，簷底鳥惺愡。
競把長箋擘，爭誇句子工。
杯傾金鑿落，曲奏玉玲瓏。
絳蠟燈猶焰，驪駒轡又攏。
村醪嘗棗麥，土銼苦惛懵。
驛路黃梅雨，江程白蔣風。
溯灘驚退禋，逾嶺怯啼狨。
夾岸榕陰綠，連村荔子紅。
五羊仍作客，四度月呈弓。
才子頻搖管，新詩寄滿筒。
天涯思聚散，吟和絡絲蟲。
汲古堂前紅梅秋日吐花，和青叔韻
三八瑤姬酒興闌，臨風醉倚玉欄幹。
霞痕入曉光欺杏，脂氣迎涼韻勝蘭。
不逐冷香春日夢，愛分秋夜露珠團。
絳紗衫裏肌如雪，莫作濃花豔蕊看。
滄浪亭看桂
盡卷湘簾十二行，閑園日似小年長。
青瑤枝綴金鵝碎，紅木枰敲玉子涼。
竹下酒杯思舊侶，亭前粉蝶撲繁香。
南湖此際笙歌沸，暗想儂家綠雨莊。
狸奴歎
我讀《狸奴歎》，不獨歎狸奴。
芸生自茫昧，遂謂天地無。
孰知有定分，冥冥衡毫銖。
嗜欲焉可縱，口腹焉可逾。
先正誕告誡，一一存盤盂。
昔者帝縉雲，有子雄牙須。
每食恣饕餮，竄逐不與俱。
至今敦鼎上，鎔寫留形模。
殲物充肥腸，適足戕爾軀。
奈何後來者，對案猶睢盱。
狸奴于毛群，顏狀如于菟。
捕鼠乃專責，報蠟紛神巫。
倘年不順成，牲酒徹柈壺。
空餐屍厥職，誰容逃其辜。
苟為肆偷竊，罪大誅難逋。
官園廳宇曠，狸實繁有徒。
銜蟬上樹枝，探雀蹲棱柧。
藥闌撲蝴蜨，蕙垡擒螻蛄。
巧伺綠鸚鵡，亂踏紅氍毹。
搖尾翻碗碟，潛身入庖廚。
夏踞光滑簟，冬偎溫敦爐。
叫呶夜逐隊，跳擲晨引雛。
飽即占藤旂，倦即眠花塢。
一任鼠陸梁，咬文籍衣襦。
青箬裹晶鹽，聘爾何為乎。
買魚穿細柳，因歎涪翁愚。
我亦致其一，欲保殘書圖。
昏黃每逸去，饑則不待呼。
稍稍加束縛，縛急聲豪粗。
終宵攪客枕，鼠輩爭擨𢶖。
比聞東齋北，玉缸水瀊盓。
小魚數十頭，白碧青黃朱。
三尾短腮頰，銀沫相吹煦。
炎方足蚊蚋，更畜四靈夫。
翠茸將紫鬛，其樂真于于。
忽遭老狸虐，食肉先食腴。
磨牙澤口吻，惡嚼園南隅。
嗗々意未厭，旦旦猶窺覦。
往往騎牆頭，自朝至日晡。
急思乘間躍，將躍偏跔々。
人前故回翔，反若無所須。
昨日日午時，一線注清盧。
偶啖菝檾葉，味勝濃屠蘇。
興酣遂高眠，禍機動須臾。
詩人惡之甚，趫結不受拘。
爰張牙綃弓，爰抽金仆𨬟。
壹發洞胸臆，垂斃還奔趨。
快事泄眾憤，有笑無嗟籲。
狸固不足惜，但惜弧矢汙。
有虎伏林莽，有蛟蟠江湖。
有鼷齧禾苗，有貙啖雞豬。
亦有跋扈狼，亦有大觜烏。
亦有兩頭虺，亦有九尾狐。
由來剪貪殘，貴在窮根株。
中秋前一日飲東園桂花樹下即事
三載不到此，景物忽改觀。
霜風披炎州，秋半暑已殫。
亭前桂花發，一榻亭中安。
綠鬟綴金粟，意態何珊珊。
妝臨淥水鏡，袖倚翠竹竿。
紅蕉亦娬媚，開傍卍字闌。
檉柳姿嫋娜，栟櫚影團圞。
弄晨光熹微，搖暮煙瑀矰。
橙移細雨後，枝綴黃木難。
茭雞啼池葓，穀犬嗥沙𦺦。
層層粵王臺，飛閣晴流丹。
名園割勝地，暇日陪清歡。
醞傾倭漆盝，鱠疊哥窯盤。
枸櫞指信屈，郭索臍尖團。
匕抄蒟葉醬，匙舀桃花酸。
轟飲不知醉，為樂非一端。
較戶戰兩軍，鬥句登高壇。
伯仲二叔氏，朗朗雙明玕。
書羊真孔草，詩孟澹李寬。
弱毫握玳瑁，古墨磨躬桓。
每當文字飲，不畏觥籌攢。
香蠃鯨吸呷，粉紙蛇糾蟠。
矯矯天馬駒，逸足難遮攔。
半酣氣磅礴，競脫蕉紗襴。
玉籠飼言鳥，銀鏑追翔翰。
汲泉洗雲根，乳竇探惸㨏。
開櫳放孔雀，珠尾搖媻跚。
行疲蒼苔滑，坐怯石磴寒。
靜聆山水音，有似湘瑟彈。
改席賭圍棋，屢敗盞屢幹。
巢邊鳥漸歸，牆角日已昏。
青蘋發涼寔，戛戛吹箖𥵣。
遙天鋪藍羅，飛上白玉丸。
還期續雅集，趁此桂未殘。
蘅圃車駕視榷粵海，久之不至，昨聞已抵三水，喜賦二律
黃塵六月去京師，萬里蠻江得到遲。
天末故人凝望眼，篋中幾卷續新詩。
鷓鴣聲裏山如畫，橄欖村邊雨似絲。
可惜使車來較晚，未逢荔子出園時。
○
自別君來入瘴天，天邊月子六回圓。
吳魚嶺鳥沉鄉信，藥裹繩床送好年。
笠澤草荒垂釣碣，浣花詩乞築堂錢。
須知不負當時約，一笑狂奴又放顛。
寄宋山言
歸心久逐檳榔水，客淚新濺蒗蕩花。
開篋看酬東浦句，尋僧知鬥北藍茶。
詩圖筆陣逢今雨，畫棟珠簾賦落霞。
剩有梅根坑石好，異時攜贈注蟲罝。
題洋畫二絕句
樺皮蓋屋島中間，水面鸕鶿掛小鐶。
蔗酒滿螺人醉後，蹋歌騎膊競登山。
○
海外山川入畫圖，笑他潑墨總模糊。
筆蹤纖細渾如發，宋織看來得似無。
中秋東園宴集，分韻得弓字
節物珠江總不同，四時花發一園中。
桂枝尚未飄黃雪，荷葉猶堪飲翠筒。
棋譜細翻蝴蝶局，射堋小試鳳凰弓。
秋來最數斯遊樂，坐看蟾光上碧空。
又得河字
不用香茵蹙舞羅，清沽如濟濁如河。
衝簾歸燕飛雙剪，裂藻游魚擲亂梭。
粵秀山頭雲玉葉，滄浪亭外月金波。
世間兒女團圞日，客裏淒涼醉裏過。
英石硯山歌
英州之石最巉巧，大逾數丈小一拳。
園亭几案入清矚，爭購豈復論金錢。
于中小者更難得，其值往往同珠璿。
土人潛行恣劚掘，溯錦流水投靈泉。
上中二品盡藏匿，惟將下品充門廛。
我遊南粵已三載，遍買不獲心悁悁。
平生托志在岩穴，所嗟二頃無良田。
小山湖石漸頹落，亂草沒徑苔封峑。
歸未終月出累歲，回思故岫胸煩煎。
廿年行役似萍梗，推篷委轡看山川。
高峰巨嶺不暇上，深澗絕島何由沿。
力微況乏濟勝具，每遇登涉翻遷延。
九州先後踏其六，更曆河濟江淮堧。
經由名勝指可屈，雲煙過眼恒流連。
向平婚嫁尚未畢，安得洞府追潛仙。
三神五嶽料無分，一丘一壑還思專。
耳聞目見亦已夥，試隸石事書長箋。
到公奇礓石丈六，當時輸送華林前。
歐公菱溪有石二，至今屹立梅花邊。
錢唐龔氏舫齋畔，玉玲瓏刻宣和年。
書家北米劇好事，良鄉巨石留荒阡。
凡此數石我盡睹，筆不能畫言能傳。
其餘一一有載記，更為具述辭囉嗹。
奇章一品眾客詫，有道二字良工鐫。
玉清昭應發磈礧，文饒詩句刂蒼堅。
壺中九華在湖口，百金歸買留詩篇。
屏風三疊號肘後，二者謂可齊跟肩。
涪翁此語定不謬，所惜奇物終沈湮。
仇池雙石尤足寶，韓幹一馬差相權。
蹲師子與睡鸂鶒，仲恭堂外曾羅駢。
襄陽袖中次公攫，目後不笑元章顛。
東京苑內疊艮岳，花石綱運行連連。
險怪萬狀割群玉，奇詭百態纖洄漩。
奔馳惟恐棱角損，孔洞悉用黃泥填。
更和膠土裹其外，烈日曝令幹而圓。
麻筋百道細束縛，千夫喘汗紛扛牽。
李曹百絕詠初就，金人裝載歸幽燕。
更有筆山亦神品，白石一點明峰巔。
銘裁赤壁賦中句，御書小字形遒妍。
武林故事兩奇石，南極北斗分星躔。
公謹小有洞窈窕，遜叔平遠巒回旋。
黃州怪石堪作供，前蘇後宋為收甄。
詩人到處手摩弄，廉吏歸去帆飄翩。
文紀取壓鬱林舫，休映搬入西陵船。
中丞粵裝誓不治，清德洵足逾前賢。
邇來有客贈一石，自云得自鍾山谸。
胡桃殼皺紋理蹙，彈子窩小繩絲穿。
水痕裙褶秀莫比，聳身拽腳平無偏。
首尾向背盡合法，嵌空峭拔由天然。
坳窪未須瓷末刷，纖細何用魚膠聯。
形模雖微氣勢闊，眾峰朵朵芙蓉鮮。
淩晨霏霏帶峽霧，際晚嫋嫋飛江煙。
磬山田采合退後，林慮坑產慚居先。
羅浮匡廬妙比擬，詩成日未移三磚。
七言五字各據勝，篪吹塤和聲相宣。
我家舊蓄寶晉石，一峰華蓋如撐天。
翠巒玉笥鬥崒屴，月岩一片光嬋娟。
方壇妥帖若棋局，龍池津潤疑珠淵。
下洞三折通上洞，水注成瀑空中懸。
常時匣之甸漆合，數兩裹以吳蠶綿。
百年累葉遞相保，珍重不顧黃金千。
按圖來索靳勿與，寧使玉碎無瓦全。
豈知收藏稍未密，和璧終為秦人揵。
研山一旦不復見，室中故物惟青氈。
當年此石去海嶽，蟾蜍清淚流涓涓。
茲來英石且難得，令我萬里長思愆。
君子寓意不留意，此語能使痼疾痊。
太湖山石總蚛蛀，亦可一結瀟灑緣。
搜奇抉異興已懶，人生所貴無拘攣。
巧偷豪奪請勿慮，比來我意同枯禪。
對雨遣懷和韻二首
風雨蕭蕭打翠欞，梧殘蕉敗不堪聽。
心存千里驥伏櫪，恨隔層霄鶴剪翎。
倦客愁𢬵雙鬢白，空齋魂怯一燈青。
何時斫竹支層架，枯蚌然油照小舲。
○
溪南茅屋掩荒苔，有夢恒從熱處回。
經歲故園無信到，一箏新雁送愁來。
驅寒夜進蕉三葉，壓藥晨傾粥半杯。
天末多情惟措措，似憐憔悴為頻開。
晚秋雜感四首
定武蘭亭墨拓輕，學書愛就紙窗明。
龍頭槍內酒初熟，鵲尾爐中灰漸平。
歸羨斷雲排鴈字，愁聽落葉攪螿聲。
燕吳兩地無消息，旅況今番已飽更。
○
漸啖紅蓮飯半升，夾衫初試鵠紋綾。
吟邊落日山一桁，客裏望鄉樓五層。
事逐江波流浩浩，病如僧骨瘦棱棱。
手中書卷全拋棄，小幟無煩障蠟燈。
○
晚來仙鼠撲虛簷，香噴戧金齧鎖蟾。
冬冷驅寒須紫桂，夜涼遮霧下黃簾。
依茶經次看魚眼，抄藥方多禿兔尖。
恨殺年華如逝水，頷間已白數莖髯。
○
短發新來不滿簪，官齋景物我能諳。
迎冬葉脫群山出，向夕風收萬籟含。
朱橘分瓤香細細，綠蘿嫋月影毿毿。
醉鄉不用尋王績，一枕還家夢最酣。
六言絕句十六首送青叔北歸
楊柳青歸沙岸，葡萄綠漲珠江。
畫鷁漫催疊鼓，鬥雞且倒深缸。
○
惜別江淹作賦，思歸王粲憑樓。
剛剩一分春色，又添兩地離愁。
○
三日水邊多麗，翠葉斜侵鬢唇。
江上晚來風起，繞檣燕燕留人。
○
煙瞑鵓鴣聲急，雨昏豆蔻花開。
船似畫中行去，酒從村尾沽來。
○
蜑子舟輕似葉，細鱗綱得香鱸。
搖櫓粵娘問客，可有桃花米無。
○
鳥語句輈格磔，蠻詞棹猥阿那。
翻就竹枝短調，試教持楫人歌。
○
舟行十里五里，岸上千山萬山。
峽雨峽雲陣陣，江花江草斑斑。
○
水驛鴛鴦波暖，山程躑躅花紅。
江口尚拖青雀，嶺頭先驟香驄。
○
塵外亭前灘密，鬱孤臺下江清。
試看長年捩柁，真如老將行兵。
○
三月尾多烏信，算程已至南昌。
怕有拋車雲起，須尋餘大娘航。
○
官亭乞得如願，安穩分風渡湖。
向晚雨香雲膩，留客大姑小姑。
○
江魚日夜西上，江水日夜東流。
七十二鱗無恙，十三行字緘愁。
○
皖口波連浦口，東梁山對西梁。
曾記昔年歸路，蕨肥筍美魚香。
○
十二紅樓佳麗，淒迷斷草荒煙。
獨有秦淮湖上，至今猶放燈船。
○
良夜二分明月，香風十里珠簾。
杜牧正當年少，揚州好夢厭厭。
○
到日鵲華橋畔，一家遊比烏衣。
更喚酒邊舊侶，藕花深處籌飛。
讀青叔北歸集戲書一絕
小長幹畔小停舟，江上多情是石尤。
見說春光在桃葉，自無好夢到揚州。
魚梁晚望
風卷濃雲送雨還，陰崖豚柵已先關。
行人歇馬魚梁店，斜日尚留山外山。
經嚴陵釣臺下作
未信綸竿天半垂，高風自足動人思。
娶妻難得梅福女，求友悔結劉欽兒。
七里山花明躑躅，一灘煙水沒鸕鶿。
臺西誰擊竹如意，問著土人都不知。

[book_title]卷八
赤烏松二十韻同張超然、龔蘅圃、高查客聯句
惠山寺東南，
有松蒼然立（昆田）。
近與山爭高（遠），
遠共塔相揖。
百尺乃結頂（翔麟），
長身戴圓笠（不騫）。
石楠杉柏桐，
厥勢那得及（昆田）。
遙遙一舍外，
凝望無停楫（遠）。
茲來約遊朋，
際曉寺門入（翔麟）。
言尋小僧寮，
竹壓荒徑濕（不騫）。
紅白花參差（遠），
淺深水湁潗。
磴帖卵箇箇（昆田），
嶼迸角𧤏𧤏。
牆危古蔓絡（翔麟），
亭逼香茆葺（昆田）。
天風何處來，
頭上聲颯颯（不騫）。
角髯鱗之而（昆田），
乖龍老不蟄（翔麟）。
山僧前致辭，
此樹志郡邑（遠）。
種自吳赤烏（昆田），
證古發藤笈。
閱曆年歲千（不騫），
經過喪亂廿（昆田）。
不為勢家奪（翔麟），
寧許樵斧執（遠）。
嗤彼岱宗坳，
蒙秦大夫級（昆田）。
籲嗟華蓋山，
誰復見五粒（不騫）。
愛此摙搼姿，
鳥鼠亦翔集（翔麟）。
盤桓日亭午（遠），
始去躡亙岌（不騫）。
送查浦入都
平生諸故人，盡作金閨彥。
惟我名未成，四十尚貧賤。
時時縫征衣，頓頓食破硯。
愁腸輪九回，傲骨剛百煉。
叩門無曲拜，對客乏佞面。
常懷磨滅刺，不理生熟卷。
因之與俗迕，七試七不薦。
須黃枯似草，衫碧黯于靛。
先生本高才，交友遍畿甸。
秋風屢遭斥，乃與我同傳。
掉頭辭名場，兩載臥鄉縣。
圈篷船互挐，無事數相見。
小槽壓村酒，得醉頭腳旋。
狂吟每抱膝，倦臥時側弁。
租田約耦耕，仕宦焉足羨。
朝來忽過我，雲欲赴文戰。
無錢辦行裝，脫典細君釧。
年來壟畝心，翻然又一變。
丈夫當雄飛，未可守荒耎。
邀我同脂車，而我興已倦。
自從離京華，歲月如抹電。
紅塵夢不縈，白髮親最戀。
何能違高堂，對食不下咽。
況思人海中，亦復少強援。
豈堪倚市門，晚以醜自衒。
先生盍少留，茅舍羅小餞。
三升傾畫榼，一斗糴青蜆。
雲泥從此分，臨別情眷眷。
且秧魚半池，更咒雞一線。
寄語湯與楊，吾其老漁畋。
送海鹽李明府入覲
賢侯才氣絕世無，超超逸足天馬駒。
妙年香名動紫路，百里再見分銅符。
赤城之霞滿廳事，種花又遍鸕鶿湖。
武原瀕海號劇邑，案多訟牒租多逋。
侯來治繁若治簡，衙清惟酌水一盂。
諸鄉土風一朝變，千村粳稻爭先輸。
堂欹牆夭不改作，松杉百柱紛支吾。
寬民之財息民力，鼛鼓久息群歡愉。
晝簾常垂靜無事，齋中只有弦與壺。
冷金宮箋試古墨，硬黃舊榻臨官奴。
近聞詔書訪循吏，節府交薦飛雙鳧。
我來送侯侯飲我，了頭之蟶巨口鱸。
坐間出示詩二首，如百二十圓勻珠。
玉鞭三尺嫋冰雪，春前便可歸皇都。
天子用人方不次，況侯才地尤魁殊。
上馬能執丈二殳，下馬筆陣排千夫。
棕櫚別殿一召對，會見威鳳停高梧。
口嗬硯冰作長句，句法定笑劉叉粗。
題寫山樓主人《墨梅》二首
墨梅舊數楊補之，今看尺幅橫一枝。
盡刪海粟百絕句，寫山樓有無聲詩。
○
冷蕊疏枝色斬新，鮑夫人合管夫人。
問君嫵媚何能爾，莫是羅浮夢後身。
題喬無功《餉烏圖》
白田烏，尾畢逋。
舍彼菀，集于枯。
辛苦覓食哺其雛。
雛生翅膀乾，朝飛暮宿歡相呼。
老拳忽遭雲隼擊，惡口又被林鴞誣。
鳳凰百鳥王，絕不明區區。
拘烏入雕籠，不令飲啄棲江湖。
羽毛䙰褷，形影羈孤。
淪精雪窖，喪魄煙蕪。
啞啞雛悲鳴，南飛返故都。
銜土壘為墳，口瘡血模糊。
異哉孝感庭中烏，一日三匝繞堊廬。
炊香菰，滿盤盂。
餉烏烏反哺，見之雙淚迸落如圓珠。
祝烏父子好相守，罻羅罼罨隨地鋪。
嗟嗟白田烏，
良工慘澹寫作圖，此圖畫院從來無。
題汪無亢《松陰濯足圖》二首
文陣雄師銳莫當，交遊海裏放顛狂。
人間無地堪容汝，來試松風六月涼。
○
兄弟平分上下洄，懶尋九陌踏風埃。
看君淨洗紅塵腳，笑入蓴鱸小社來。
題汪無己《秋林讀書圖》二首
南船北馬廿年餘，頭白慵開夾注書。
羨爾秋鷹雙眼細，不令故紙飽蟫魚。
○
粟馬紛紛作好官，荒林誰肯小盤桓。
讀書原是君家事，況值秋楓葉又丹。
題沈厚餘侍兒索句圖
沈郎秀句近來多，風貌還能敵阮何。
他日相逢五亭畔，當筵須喚雪兒歌。
題郎與賢多麗圖五首
文人武士載連車，把筆彎弓盡不如。
戰罷鐵衣才卸卻，又鋪匹練草軍書。
○
一榻橫眠不據鞍，腰間革帶十圍寬。
疑君面有封侯骨，拂袖如何便去官。
○
漫說佳人絕世無，繞身一一是名姝。
更看意氣粗豪甚，滿耳金鐶立固姑。
○
我見猶憐未可期，別裝金屋貯蛾眉。
牛車麈尾須更樣，莫似王郎見事遲。
○
鍾乳金釵興未忘，溫柔鄉勝白雲鄉。
人生樂事無如此，不羨朝靴趁曉霜。
贈嚴星如
昔子居保陽，俠氣淩朱郭。
快意輕千金，久要重一諾。
傾貲嫁老女，仗劍赴朗約。
我時聞子名，襟契願相托。
攬環恨未能，遠在天一各。
我宗高唐公，相士比良樂。
持節撫南州，攜我蒞炎惡。
招子屢致書，三請乃不卻。
飲食同杯盤，居處共門𨷲。
椰子命深斟，賓郎勸小嚼。
一當清暇時，往往合弦酌。
賓主無嫌猜，節序有酬酢。
花前肆吟謠，燈下縱蒱博。
酒邊籌縱橫，亭上棋腷膊。
歡然兩相得，豈復歎寂寞。
我狂子則狷，玉石互磨錯。
聚首無幾何，一旦遂分索。
我方困棘圍，子亦就蓮幕。
陸機為州民，緣實天所作。
衙清但飲冰，暮夜金不攫。
昂然對上官，焉肯獻諛噱。
我心益重子，于職了無怍。
禾中再判袂，彈指更歲籥。
金陵重合並，相顧但眙咢。
齒發俱變衰，田園各零落。
低心謀饔飧，俯首受羈絡。
每因今艱辛，始悔昔揮霍。
籠鳥想歸林，池魚思縱壑。
不久當別離，進子苦口藥。
仕途真險巇，百事須忖𢜬。
贈顧渭符四首
入世人人似走珠，骨經百煉只寒儒。
顧郎自是難衣食，莫為天寒便解襦。
○
征衫留得淚痕斑，詩酒新來膽不豩。
猶喜相逢作吳語，一燈如豆話鄉關。
○
歲暮春初動客心，鄉愁如瘧日相尋。
不因葉子終宵戲，官舍難禁漏鼓沈。
○
已分為農畢此生，每思黃草靸鞋輕。
夜航一緉煩君寄，只向南鄰北舍行。
閏月朔日偶成
作客偏逢閏，鄉心似酒濃。
魘多添囈語，金盡駐愁容。
室有嗷嗷口，書稀短短封。
思憂尚無暇，一任笑乖慵。
海棠歎五首（並序）
珍珠泉有海棠數株，大皆合抱，開時如張紅雲之幔。去書室咫尺，而花時無過之者。朝來至園中，落紅如雨。傷物生得地，而有時不遇。賦以誌感。
佳人墮空谷，顧影長太息。
寂寞海棠花，誰憐好顏色。
○
名花生得地，其奈反蕭索。
春風十日中，自開還自落。
○
傾國非無色，消魂亦有香。
雨中醒蝶夢，風裏斷鶯腸。
○
點點飄紅淚，紛紛蓋綠莎。
春陰那可乞，春事已無多。
○
白白與朱朱，繁華滿田里。
如何絕世姿，不若閑桃李。
寄張鶴洲先生六首
九陌抽身廿載餘，晚年心事托樵漁。
縱教寓客寬新令，也返成都葺舊廬。
○
鞍背船唇子細諳，曾陪遊屐半江南。
篋中剩有蠻箋好，字小渾如未浴蠶。
○
榿木成陰竹放梢，園翁溪叟日論交。
有時送客柴門閉，一卷丹經手自抄。
○
只今錦裏稱耆舊，獨有先生似散仙。
未必邦君皆俗吏，不知誰送草堂錢。
○
紅魚蒼雁杳難通，又得清談對阿戎。
忽憶高郵湖上泊，滿天兵火話川東。
○
青衫白髮走黃塵，別後猶然食舊貧。
聞說浣花田易買，欲依杜甫作南鄰。
題《楓江漁父圖》二首
儂已全家上釣船，一枝斜笛趁涼煙。
畫圖輸與先生好，蘆白楓丹十月天。
○
馬蹄也怕踏黃埃，䘨𧘈漁衫稱意裁。
倘欲尋人撶細槳，不妨遠喚阿咸來。
題汪樸畫
蔽日梧桐百尺餘，濃陰一片補芭苴。
愛他物外多閑日，老屋荒山讀道書。
題雪中山茶畫扇
淩冬百卉盡飄零，開處常愁素雪停。
最好溫颻乳爐畔，一枝紅插硯頭瓶。
萊襦叔席上觀樂同禹平卓侖賦五首
齊童明豔勝吳童，小部團成數月中。
絲竹愔愔歌細細，回頭一笑軟塵紅。
○
管脆弦幺拍板清，雍熙樂府譜新聲。
歌喉一索明珠滑，恰似春三自在鶯。
○
一片燈光接劍光，錦衣玉貌並登場。
西河妙舞應如此，合在公孫弟子行。
○
酒邊歷歷試歌唇，惟有文郎更絕倫。
暗裏時時作眉語，固應狂煞瘦腰人。
○
幾日頻逢舊酒徒，衝筵不待屢招呼。
更須妙選丹青手，畫作花間按樂圖。
偕水村育齋南歸初出齊州途次口占
依人慵作客，結伴且還鄉。
濼酒無勞勸，山程分外長。
離離麰麥熟，細細棗花香。
指點停車處，荒林戀夕陽。
張夏
市井蕭條甚，殘黎尚保居。
租苗催轉急，粟廩散成虛。
尞釜分鄰飯，迎門止客車。
呼童買麋肉，一飽虎狼餘。
陷灣泉
陷灣泉畔相逢處，舊事思量已四年。
今日籃輿同過此，青袍如草各淒然。
過任城
故人為政地，不到已三年。
東國遊重續，南池夢久懸。
遠攜窮伴侶，來讀好詩篇。
八閘仍封閉，還遲下水船。
題趙子固水仙
西堂時展玉丫叉，冰雪人看冰雪花。
好似夢回人醒後，燈昏留影在窗紗。
贈眼醫方叟
年來銀海倏生花，窗下觀書似霧遮。
好乞金曌刮塵膜，此生還欲盡三車。
為水村題《采桑美人》二首
底須結網網西施，陌上偏多絕世姿。
恍似春當三月半，女兒溪上見來時。
○
如此雙飛蛺蝶何，尼人裙折撲春羅。
自從一月單棲後，怪殺田家禁忌多。
采桑女
采桑女，清且妍，
盈盈才十五，鬒髮初覆肩。
生長村舍中，不識黛與鉛。
新春買得流年圖，把蠶最好惟小姑。
吳蠶三眠復三起，紥山看火屋角呼。
采桑女，采桑宜及時。
采多畏葉幹，采少憂蠶饑。
蠶不饑，齊上蔟。
三日山頭繭如犢。
小繭作絲光比銀，大繭作綿軟勝茵。
城中美人學歌舞，羅綺成堆視如土。
霜風獵獵十月寒，采桑女兒衣仍單。
調育齋二首
日長門巷雨昏昏，不把征衫拭淚痕。
臨到孝娥碑背字，第三隱語最銷魂。
○
倭墮鴉鬟勝越娃，夢餘發滑溜金釵。
怪君鑄鐵真成錯，不乞紅羅繡靸鞋。
午日過夏鎮聯句
一朵紅榴插鬢新（育齋），
當窗瞥見柁樓人。
征衫乍換含風葛（西畯），
客舫輕分貼水蘋。
已悔七年淹海國（水村），
又逢五日過河漘（育齋）。
遙思競渡招菱女（西畯），
畫鼓填填細槳勻（水村）。
夜發新開河聯句二首
河畔月初上（水村），舟行風定時。
年凶憂盜賊（西畯），客倦厭奔馳。
濁酒長瓶罄（育齋），孤衾瘦骨支。
桃源在何許（水村），頻起問篙師（西畯）。
○
草蟲鳴斷岸（西畯），夜色轉蒼涼。
堠遠宵沈柝（水村），堤高影沒檣。
愁攻鄉夢短（育齋），老畏客塗長。
輸與沙頭鷺（西畯），無心覓稻粱（育齋）。
瓜步阻風聯句
正擬張帆行（水村），江豚拱鬐鬛。
船頭愕篙師（西畯），船尾噤漁妾。
千堆雪浪卷（育齋），一片墨雲壓。
偃岸草靡靡（水村），摧檣風獵獵。
急收木蘭槳（西畯），退入荻花夾。
厄脫江面寬（育齋），力競汊口狹。
纜松尚掀簸（水村），碇下乃妥怗。
噪如蒐合圍（西畯），歡若兵戰捷。
縛柱支危篷（育齋），拭艙整亂篋。
煙中望金焦（水村），兩點翠注睫。
遙遙矚鐵甕（西畯），齒齒排粉堞。
開頭失前猛（育齋），放腳鼓後怯。
樹顛彈風烏（水村），沙際拾石抾。
言尋瓜步城（西畯），遊覽性所愜。
問途款門門（育齋），對客語喋喋。
叢筿遮重關（水村），斷港喚小艓。
迎神匝闤闠（西畯），填路軋肩脅。
士女紛倚觀（育齋），樓閣遞相接。
徑尺攏高髻（水村），扶寸露香屟。
擫金衫攢花（西畯），罨畫裙簇蝶。
豈乏窈窕姿（育齋），所惜粉涴頰。
回舟穿綠楊（水村），涼氣透白袷。
叩天箋一通（西畯），憑易蓍四揲。
畫爻得既濟（育齋），詰朝庶利涉。
因歎廿年來（水村），爾我落塵劫。
燕市擊短築（西畯），齊門撫長鋏。
空嗟鬢雙蓬（育齋），剩有裝一葉。
獨行笑狼狽（水村），共命比鶼鰈。
懷歸心方殷（西畯），水陸旬已浹。
釃酒勞長年（育齋），亟起勇持楫（水村）。
丹陽觀競渡聯句
客舟疾于鳥，帆受好風送（西畯）。
行穿丹陽城，恍入小有洞（水村）。
群雞叫花籬，亂犬吠柳弄（育齋）。
沿流伐畫鼓，匝市張錦幪（西畯）。
水面龍爭嬉，舷側槳齊弄（水村）。
葉葉朱旗翻，扇扇白羽羾（育齋）。
蜿蜒牙角奮，拏攫之而動（西畯）。
正如玉京子，帖耳任搏控（水村）。
童誇帥戎裝，伶效蠻職貢（育齋）。
枹停互退縮，棹轉競喧哄（西畯）。
城窺塞睥睨，橋覘踏螮蝀（水村）。
步者道駢肩，騎者岸接鞚（育齋）。
箔影須垂蝦，舸采翅團鳳（西畯）。
生質美而豔，炫服妖且眾（水村）。
仍簪五色符，還解九子粽（育齋）。
棱梅致鄧尉，脆李壓朱仲（西畯）。
鏤薑芼水雞，剝蒜和氷鯼（水村）。
風俗鬥華奢，那復畏嘲諷（育齋）。
孰銜孝女悲，誰抱貞臣痛（西畯）。
且掛蒲六幅，共倒酒一甕（水村）。

[book_title]卷九
抵舍
雨歇黃梅後，涼生五月天。
歸人同夏至，明月到家圓。
子職供多闕，鄰逋約又愆。
一囊如紙薄，何事客經年。
六月張燈口號二首
聖皇三駕出臨戎，堠火遙傳絕漠空。
昨日捷書頒節府，勸將歌舞答神功。
○
料絲五色夾花綾，一片光凝六月冰。
貧士惜無釵釧賣，竹棚仍掛去年燈。
送水村育齋偕遊滇南四首
久為齊東客，又問滇南程。
為有主人賢，不惜萬里行。
歸裝望日卸，別酒朔日傾。
男兒劇可憐，衣食困此生。
水村多良田，隱業何日成。
離堂燭屢跋，拍翅頭雞鳴。
○
萬里塗遙遙，所曆盡詩境。
夜吟箄船聯，曉詠筍輿並。
當其得意時，僮仆亦生敬。
淫哇一以放，險語各相競。
遙想銀生鄉，自此文雅盛。
書筒勿我疏，竹節一丈硬。
○
問津檳榔江，取路橄欖坡。
橄欖有正味，檳榔消煩屙。
瘴雲黑如墨，況值黃茅多。
蠻鄉足魑魅，客子慎所過。
滇女白如雪，但令對酒歌。
酒闌遣之去，勿縱伐性柯。
○
人生七十少，爾我已逾半。
征衣以油為，一歲每一換。
奈何兩月中，草草論聚散。
二子偕遠遊，互幸得佳伴。
我窮靡所騁，暫爾守鄉閈。
手拈永昌棋，懷人動長歎。
題《列子御風圖》
珠宮法律勝人間，況有狺狺豹守關。
絳闕千尋雖在望，何如拂袖御風還。
秋日訪王東岩明府適弄珠樓落成因賦二首
東湖湖水十分清，百頃柔波鏡面平。
曉市魚罝人語鬧，晚汀燈火夜潮生。
笙歌叢裏芳樽瀉，雲樹光中好句成。
不是名賢來主邑，此樓安得遂崢嶸。
○
畫闌面面豁新愁，水色山容四望收。
九派晴波爭入浦，一丸明月正當樓。
蛤蜊菰葉縈清夢，螃蟹鱸魚作好秋。
賴有詩人為地主，未妨十日此勾留。
題紀山《秋林抱琴圖》二首
秋花錦石曉雲涼，猶有殘荷水面香。
讀罷好書還獨坐，喜無閑客到湖莊。
○
百衲名琴勝響泉，不將瑤軫上朱弦。
世人盡屬箏琶耳，雅調如何肯浪傳。
題客子《吳船醉吟圖》二首
瓜皮艇子筍皮篷，小泊菱花白鷺叢。
笑殺東華塵土客，鱸魚一箸棄秋風。
○
鸚鵡洲前漲綠波，鴛鴦湖畔月明多。
夜船吹罷玲瓏笛，更欲尋君學棹歌。
為紀山題南渟畫
秋林老樹染新霜，烏桕通紅鴨腳黃。
驀見前山亭子好，泥君攜酒作重陽。
當湖李潛夫馬和衷兩孝廉各抱高節邑人請祀鄉校沈客子首倡兩俎詩邀和因次其韻
〖李潛夫確〗
弦歌無意學陶潛，結屋龍湫占翠尖。
換米有時治竹簀，畏人終日下蘆簾。
一張榻剩遼東管，百個錢嗤蜀郡嚴。
此日祠堂增栗主，昌菹芳辣酒漿甜。
〖馬和衷嘉楨〗
賦車兩度壓香藤，千佛名經歎未登。
亂後弟兄同避世，生前粥飯只隨僧。
高風似此真難及，野史無多近可憑。
細讀新詩想清躅，正如六月對寒冰。
送元上人遊廬山
我昔雲中望五老，急呼煙艇渡九江。
騾車掀簸不可坐，數錢更顧籃輿扛。
縈紆一徑入濃翠，東林古寺晨鍾撞。
馬耳峰尖雲滃々，猴溪橋底泉淙淙。
三笑頹牆黯遺照，六朝老樹撐空腔。
店旁虎蹤大于碗，愛山不掩黃昏窗。
匡廬雖然落吾手，真面未睹心難降。
花宮五百勞夢寐，悔不著屐淩崆谾。
上人十年遍行腳，謂我欲識廬山龐。
鴨頭水綠鴨腳黃，宮亭湖面浮輕雙。
紅藤七尺拄絕頂，青鞋一緉趟危矼。
禪門邇來頗衰歇，縱有文字徒紛哤。
翁山歸儒澹歸死，香林如爾今無雙。
我才邾莒小國耳，敢埒齊魯稱大邦。
新詩推與亦太過，傑句未免驚愚蠢。
投名入社儻相許，春頭為我沽村缸。
題金聖歎詩箋
鍛冷嵇中散，須亡謝客兒。
一箋遺墨在，腸斷是朱絲。
題鑒微上人《折枝蔬果》
老圃三蔬錢舜舉，《豳風·七月》馬和之。
未如釋子彌天秀，淡著鉛黃寫折枝。
京口阻風二首
輕裝附楚艄，遠役逼歲暮。
此行有底急，直以饑寒故。
同舟客未來，半月泊江步。
局促短篷中，有若雞在笯。
掀掀黿鼉嬌，洶洶波濤怒。
遙想家中人，謂我已前路。
豈知蒜山下，日夕神魂怖。
傷哉遊子心，有口向誰訴。
○
陶有乞食詩，顏有乞米帖。
古來賢達人，亦為饑所脅。
低心向親朋，未免口嚅囁。
我徒拙治生，終歲行劫劫。
天寒風雪緊，波浪乃輕涉。
朝餐箸或停，夜枕夢屢魘。
冷披舊征衫，悶理破書篋。
何時足山資，不與人世接。
同十八弟登金山
廿載身為南北客，呼船屢渡楊子江。
非徒行役有牽迫，涉險先已神魂𢥠。
金山咫尺不敢上，但見突兀撐青谾。
平生恨事此其一，寸心耿耿何能降。
朅來沙頭十日住，楚舠牢係枯楊樁。
新安大賈久不至，船頭猶未支長杠。
朝來塔鈴送好語，似欲招我淩苔矼。
興來不暇顧性命，遂攜瘦弟登輕夅。
須臾停櫓泊山腳，老僧揖我言多哤。
僧旁沙彌健于鳥，相引不惜芒鞋雙。
我來看山非佞佛，不用鍾鼓交錚摐。
磴高層層踏白石，廊回曲曲開紅窗。
花宮七級壓絜跂，粉亭四面流琤淙。
呀然石洞深且黑，白日火焰琉璃釭。
所惜山僧不好事，爭結屋宇遮崆凶。
惟餘東面露沙土，修竹百個攢雞腔。
妙高臺高徑斗絕，聳身直上酸𩪘𩩝。
坐久舂天怒浪作，贗泉何必傾罌缸。
長風萬里巨鯨吼，峭壁千尺洪濤撞。
中流回顧翠欲滴，亭亭如建蓮花幢。
天門
天門屹然峙，江水流其中。
若非帝遣巨靈劈，即是大禹治水施神功。
不然一峰何為忽中斷，斷處鏟削之跡還相同。
雙崖壁立各千尺，遙遙競長如爭雄。
千艘晚泊估客棹，萬鼓夜吼蛟人宮。
我昔買輕舠，放棹自皖公。
箋天乞風天已許，飛廉崛強不肯從。
微如蟣虱敢徑請，此子狂悖猶盧仝。
是時孟夏正暄暖，打頭三日吹顛風。
阿香玉女乃其黨，急電閃爍雷豐隆。
雨師空中亦助力，大點颯颯敲烏篷。
柁工生硬不解事，片帆斜掛如驚鴻。
飄翩不可住，直至天門東。
忽逢淺沙閣，始覺生氣融。
仰看山頂上，萬丈宛宛垂長虹。
仙人欲下眾神散，恍忽旄節紛洪濛。
雲頭漸露星數點，水面更浸月一弓。
山靈與我舊有分，茲焉瞥過何匆匆。
天門依然翠可挹，所恨鬢髮同秋蓬。
登石鐘山
兩腳一月不蹋地，好山過眼青嶄嶄。
如饑見食不得食，涎流口角心徒饞。
篷窗終日但兀坐，憂來意態真同獑。
四更起碇拽檣索，快風飽送雙高帆。
篙工柁師互歌笑，蒼鷹脫鞲馬脫銜。
算程頃刻已百里，遙望湖口波黯黯。
石鐘山忽落吾手，先登不用僮扶攙。
大石耽耽踞猛虎，小石帖帖眠神咸。
縈紆一徑盡犖確，但有枳棘圍枯欃。
女牆攔山去八九，止留一笠高巉嵓。
郭中人家占佳處，往往屋後多松杉。
茲山得名在音響，何必更論壑與巖。
邇來世人好箏笛，一聆古奏翻譏讒。
後夔伶倫不復作，有耳焉得聞韶咸。
急呼小艇款山腳，谺若鬼刻神雕劖。
噌吰鞺韃亦何有，昔賢毋乃欺愚凡。
不知我來值冬仲，雨雪早已飛廉籞。
江水落槽湖水縮，安得駭浪衝空嵌。
蒲萄綠漲理歸楫，大樂豈肯終藏緘。
會須磨崖紀歲月，江波永作青瑤函。
舟中不寐聞孤雁哀鳴有感而作
荻蘆已伐稻已割，夜聞孤雁聲嗷嗷。
江湖滿地無樂土，嗟爾翅翮徒能高。
自從塞垣來，矰繳幸不遭。
豈意中途有離散，哀鳴萬里求其曹。
天邊影隻欠點畫，箏上柱獨難嗷嘈。
清宵半九月皎潔，斷楮一片風颼𩙈。
方圖此鄉好棲啄，不意到處成荒皋。
既不若鸚鵡巧言語，又不若鴛鴦好羽毛。
爪無鷹隼利，音乏鴟梟豪。
從何得食飽爾腹，反讓斥鷃槍蓬蒿。
客心耿耿不能寐，作詩亦似寒蟲號。
馬當山阻風
馬當天下稱至險，客子未到魂先怖。
江山好處心又愛，亟問柁師頭屢顧。
前時溯流夜過此，及至回看但煙霧。
身雖脫險心未愜，千里猶然寄遐慕。
我今西歸歲將盡，雨雪紛紛氣寒冱。
輕舠傍晚發湖口，疾如有約渴欲赴。
小姑朝來髻鬟聳，鏡裏盈盈半身露。
片帆已掠宮亭祠，豈意東風忽狂騖。
退飛十里宛似鷁，始遇淺沙拋碇住。
篷欹槳折繩索斷，瓶倒甑翻童仆仆。
因思死生在呼吸，悔不先時買繯瓠。
衝灣潑岸浪洶洶，直至三朝復三暮。
船船縛急等連雞，安得倏焉同脫兔。
湖神有婢曰如願，解使風分令客渡。
同行勸我作詩乞，我縱有詩終不吐。
自從子安食言後，文士定為神所怒。
酸寒句子何足取，豈肯欣然遣妖嫭。
西江大估舟十丈，笑擁高資泊江步。
磔雞釃酒響斯答，絕勝微吟達誠素。
須臾風順船盡開，月明直下江南路。
補田婦詞二首
過了清明日漸長，先遊硤石後曹王。
紅蠶未浴無些事，就近還燒十廟香。
○
幾日猶吹攧鷂風，開裙時見下裳紅。
怪他年少多輕薄，偏笑兒家襪未工。
為𥫰嵉題黃葉老人詩卷
字如瘦竹枯欲死，詩似秋雲淡欲無。
我願事公如島佛，六時常禮倚梧圖。
題賈黃州《百石圖》四十韻
古來畫石者，但取傳形模。
皴法只數家，彼此相描摹。
往往落窠臼，西抹還東塗。
誰能出新意，卓卓超恒區。
雪堂太守賢，治行冠楚都。
大薤拔一本，清水盛一盂。
鈴齋寂無事，嗜古忘百須。
周遭攢竹樹，左右羅弦壺。
書盈鄴侯架，畫滿將軍廚。
花開硯頭瓶，香炙戟耳爐。
乃于一歲中，寫作百石圖。
非惟狀貌異，兼之肌理殊。
墨為陰陽炭，筆作造化樞。
有時舍筆墨，其法絕代無。
或木皮草根，或竹葉花須。
或絲枲果窳，興到隨所需。
經營出慘澹，變化成須臾。
人工奪天巧，遲速自不拘。
庚庚駭神助，磊磊疑鬼輸。
有若熊豹踞，有若猿狙跔。
有若牛奮角，有若羊垂胡。
有若鳳回咮，有若龍伸軀。
有若睡鸂鶒，有若翥鷓鴣。
有若蹲愁鴟，有若棲寒烏。
有若芝菌頂，有若芙蓉趺。
有若折竹節，有若枯松株。
有若癭在柳，有若瘤生榆。
有若瓜瓠懸，有若花蕊敷。
有若飄飄雲，有若累累珠。
有若佛髻撐，有若仙鬟扶。
有若雷斧劈，有若神刀屠。
有若女媧煉，有若秦皇驅。
有若防風骭，有若王莽顱。
種種秀可愛，一一怪自娛。
往者玉局翁，醉後畫石粗。
一拳兀繭紙，旁有竹木枯。
為貽貧處士，索價高金瑜。
試以百相較，今賈勝昔蘇。
比聞裝作冊，且復名其廬。
乃知廉吏心，斷不為錢愚。
楫堂索題《秋林聽泉圖》即以四字為韻各賦五言古詩十六句
皇天分四時，最好無如秋。
楚客雖云悲，藉此文章遒。
秋山葉微脫，秋水潦乍收。
葉脫山可屐，潦收水可舟。
翛然成獨往，高懷緬前修。
朝與雲俱興，暮與鳥共投。
回看九陌中，平地多摧輈。
所以澹蕩人，甘作寂寞遊。
○
一徑細窈窕，沿溪入中林。
林中縛香茆，結亭當清陰。
情超無近跡，境勝必遠尋。
藤蘿互纏絡，樹石相淩侵。
嶄岩瀉危瀑，跳珠濺衣襟。
泠泠聞風松，如奏羲皇琴。
淨洗箏笛耳，聆此太古音。
于焉哦新詩，豈作鄭衛淫。
○
詩人性愛山，雲壑寄幽興。
選山得勝地，人復能濟勝。
策策踏黃葉，遍曆鼪鼬徑。
瘦藤不用扶，下上淩翠磴。
林深日景微，岩逼泉聲應。
紅塵飛不到，水石清眺聽。
支槍燒墮巢，茶熟酌花定。
何當從君遊，頑懶藉砭訂。
○
可翁畫詩書，直逼玉局仙。
趨庭有令子，才亦如斜川。
千秋雪堂中，文采相後先。
憶昨經黃州，船泊赤壁前。
肩輿忽過訪，一笑齒粲然。
所嗟掛帆速，未得長周旋。
茲來索我詩，遠寄羅紋箋。
畫圖但想像，會合知何年。
題《竹林書屋冊》
竹林屋數間，經歲無客至。
中有白髮人，能說前朝事。
題碧川《竹塢攤書圖》
習氣知君尚未除，竹間猶自晝攤書。
誰于十丈紅塵裏，肯憶江南半畝居。
鄰犬
主人昔未貧，來往客如織。
咄嗟具盤餐，不復計省嗇。
童仆飽有餘，胾汁棄溝洫。
其時有鄰犬，搖尾來趁食。
主人憐其饑，呼蹴無不即。
出入庖廚間，徘徊几案側。
夜吠繞垣牆，午眠帖閫閾。
迎門攔乞兒，踞竇拒竊賊。
儼然等家犬，舊主那復憶。
歲月忽屢更，人事難忖測。
主人一朝貧，有突不得黑。
掉頭從此去，眨眼若不識。
磨牙欲反噬，聞者為惕息。
君看翟公門，野雀可羅弋。
客去惟恐遲，轉盼忘大德。
彼人而且然，此犬何足責。
怪鴟
荒林有怪鴟，寄養于鳳皇。
鳳實覆翼之，日夕還相將。
栖梧食竹實，嗈嗈鳴高岡。
百鳥時來朝，鴟亦蹲其旁。
托身既得所，復與鵷頡頏。
九苞下千仞，為爾增輝光。
豈期鳳德衰，去去岐山陽。
鴟恃毛羽豐，都邑巧自藏。
雨昏月黑時，叫跳勢遂張。
呼朋引黨類，白日同披猖。
嗉闊食腸寬，直欲空太倉。
鷹隼不之擊，恐與鳳有傷。
不知鴟得志，為惠久已忘。
且見鵷苦饑，翼拓頭搶佯。
翻然相決絕，可笑不自量。
鵷鴟豈相耦，感慨成此章。

[book_title]卷十
以武夷茶餉穗園，穗園以葛粉見答，因賦長句
我贈君以紅雲雀舌之茶，君報我以黃海葛花之麫。
茶香溪口初掐焙，麫細山中久澄練。
茶無一撮麫百龠，以少易多騂我面。
桄榔為糝蕨為粉，落落嚨喉曾飽咽。
葛花消酒素所惜，此外功能少聞見。
急翻本草考藥性，解躁除煩效如箭。
我今半歲疾未已，鬱火燒心頭目眩。
連抄數匙白于雪，喚婦煮湯調以薦。
沈屙不覺頓然釋，手腳俄焉輕可旋。
所惜如蠡酒戶窄，未克從君夜談宴。
君飲一石亦不醉，鹿藿為糜原不羨。
惟當箬葉裹新茶，白日相期作茗戰。
送補山赴楚幕
楚鄉雖是舊遊地，地主誰如昔日賢。
暑雨共傾梅會酒，秋風獨放洞庭船。
壇場久已推前輩，筆墨何堪事少年。
同學惟君猶愛我，病中惜別淚潸然。
碧川以介茶見貽走筆賦謝
我病久不差，半載墮悶景。
婆娑小室中，惟有形共影。
邇來勢少減，瘦鶴一伸頸。
昨者吳興翁，篛葉裹介茗。
雲此品劇佳，采自廟後嶺。
其氣鬱于蘭，直壓洞山頂。
方兄久絕交，有價不敢請。
攜籠聽之去，殊覺心耿耿。
碧川于我厚，一月承屢省。
知我性嗜之，雙包纏素軿。
作書遣長須，兩腳踏泥濘。
打門忽見貽，豐惠再拜領。
我聞明月峽，直接陽羨境。
介居兩山介，羅氏名獨炳。
西崦近夕陽，十里平皙々。
離披向南藝，不復分畦町。
其地最高寒，飽受風露冷。
摘當春夏交，蒸焙法井井。
較之雨前芽，標格尤清迥。
吳越種雖多，得此皆可屏。
急喚丫髻童，穩支折腳鼎。
連朝送梅雨，瓦溝瀉若綆。
盛之滿甕盎，舀取入瓴䚇。
火活湯再沸，煎點在俄頃。
龔壺與時洗，一一羅器皿。
香清色似雪，為味甘且永。
不惟驅昏邪，實可解煩怲。
因笑唐宋人，紛紛貴團餅。
研須倚石臼，打或藉銀梗。
盧歐梅蘇黃，詩句頗雄騁。
介于百年來，眾作等蛙黽。
誰能追古人，敢以奇自逞。
君才健如虎，臨敵氣愈猛。
力疾為致師，筆陣欠嚴整。
盆蘭忽放同心、並蒂二花，各賦一律
〖同心〗
一雙玉女鬥嬋娟，素質亭亭看比肩。
蝴蝶作團停葉底，蜻蜓相戴立風前。
宵幃共綰鴛鴦結，曉鏡齊拈翡翠鈿。
好與吳娘新鬢樣，不須依舊學秋蟬。
〖並蒂〗
弱榦同心已足誇，又看並蒂發瓊葩。
水妃共踏承雲襪，宮女爭勻襯臉霞。
丹灶紅休憐一線，珠江碧漫詫雙丫。
惟應插上麻姑髻，絕勝仙家綠玉花。
余詠蘭二律，同人和者甚眾，聚緱謂「與奇花寫照，以不用仙姝、美女、草木、禽魚、蟲豸相比者為高。」因再各賦一律
〖同心〗
蘭譜曾誇大小張，分來好種自金漳。
八花尾簇玲瓏玉，雙素英飛馣馤香。
曉露引蜂珠並綴，午風送蝶夢俱長。
狂思折贈傾城客，掛在珊瑚卻月梁。
〖並蒂〗
笑他花史說吳潘，似此駢頭畫亦難。
雨後並開香細細，月中同立影姍姍。
為雲只恐雙飛去，倚柱還容盡日看。
若使一年抽一箭，也應喚作我家蘭。
題三緘齋
宰相惟堪啖飯耳，此語于臣信有之。
刺舌引錐終不戒，始知緘口是良師。
三詠同心蘭
莫是蘭芝與蕙芳，羨他交頸學鴛鴦。
黃輕似剪同功繭，紫淺疑熏百結香。
吟處傷心追楚客，分來纖手想閩娘。
神光離合魂俱斷，玉體橫陳夜未央。
並蒂蘭
國香兩兩試精神，似欲雙棲共一身。
互惜好豐姿綽約，交憐真骨象停勻。
淩風冉冉扶紅索，按舞翩翩踏翠茵。
待覓畫師來寫照，障中長作比肩人。
區舫老梧為大風所摧，枝葉零落，感而賦此
前年七月中，暴風飛大屋。
百萬羊角旋，並一以為酷。
連朝勢不已，直欲翻地軸。
折我青桐柯，有若僧頂禿。
西齋夏日長，恨失半窗綠。
炎威不可支，補種數竿竹。
青桐兩年來，稍稍生意復。
露香華黯淡，翠挺枝矗橚。
攢攢蓮花簪，著子多于菽。
清陰漸如舊，瀟灑過三伏。
我貧少長物，空室類枵腹。
惟緣此樹高，市近居不俗。
竟日陳縹緗，無心羨粱肉。
神豈或忌之，飛廉復肆毒。
立秋已逾旬，無奈暑猶溽。
東風似虎狂，一吼怒一蓄。
近憂田禾眠，遠恐海浪蹴。
我聞廟堂上，辛苦調玉燭。
如何太平年，生理反局促。
謂當不鳴條，曷意屢拔木。
青桐枝又摧，捃拾餘十束。
苔中埽青璣，灶底煨碧玉。
攤書興乍減，繞樹頞頻顣。
懼為螻蟻穴，難托鳳皇宿。
邇來天道變，淫善錯禍福。
栽者培不先，傾者覆不速。
為木惟凡材，造物斯樂育。
試看舍東偏，張王惟老釐。
穗園以白石榴花索詩，戲賦一律
石家阿措愛新涼，又試風前別樣妝。
不使紅裙妒顏色，只和秋月鬥容光。
房黏粉蝶翎無影，蕊蹴黃蜂足有香。
好與玉妃為侍從，珠宮舞遍白霓裳。
病後自遣，用水村韻
酖酒如何恣意嘗，狂泉不飲我非狂。
貧尋田父租農具，病與醫翁試藥方。
浮世豈堪愁是壘，餘生合以醉為鄉。
耳中鈴鼓喧闐甚，一笑村伶正作場。
題畫二首
就樹當坡縛草亭，泉舂白石響泠泠。
斜陽已閃寒鴉背，冷徑從無熱客經。
○
米家畫法出新意，黑樹濃雲辣籥山。
畢竟毫端有書卷，文人例不數荊關。
寄調潛竹納姬三首
千絲舉綱得西施，八閘清宵一舸馳。
人月嬋娟秋乍半，知君不負已涼時。
○
遠遠春山淺淺霞，北支南黛少容華。
香奩有句吟須穩，高擁黃放早衙。
○
金縷翻成付玉人，綠窗昵昵學鶯唇。
從今對客能吳語，不讓風流賀季真。
小池水深，荷花至秋始盛，賦此誌感
池水半篙綠，荷花秋始開。
雨收殘暑去，風送暗香來。
有恨紅衣斂，無言翠蓋回。
後時君莫笑，物理細應推。
寄樊涇
客裏偏多病，愁中定有詩。
故人頻入夢，吾道久堪悲。
藥裹拋來未，淮漕放莫遲。
舊交零落盡，待爾慰相思。
自適
背市柴門靜，蕭然二畝餘。
但看貧士傳，不報熱官書。
留客教蒸鴨，呼兒學釣魚。
閑來無一事，高枕覓華胥。
閉門和碧川韻
六枳為籬裹釣家，一竿閑占白鷗沙。
盡容梧下稱高士，何必關前犯夜叉。
老我魚舟無一葉，笑他馬鬛剪三花。
縱經風雨園林靜，不似紅塵九陌嘩。
碧川疊前韻見贈走筆奉答
小長蘆畔是吾家，怕見黃沙見白沙。
但使荒田租一棱，不須古路問三叉。
數竿趁雨移新竹，幾樹連墩種好花。
欲買湖莊號魚計，知君心已厭紛嘩。
水村近詩手筆高妙，顧猶深賞，拙作此則歜芰之嗜也，病後無聊，撫今追昔，感慨以之，因成五言古詩三十韻，題倚晴閣新稿之後
君才逐年增，我才逐年減。
相逢出亂稿，彼此互披覽。
一如食蟛蚏，一如食橄欖。
螯空齒徒嚼，漿美頭屢頷。
君詩風格老，光氣不可揜。
和能平人心，險可破鬼膽。
忠臣千載魂，有作靈亦感。
五言句尤超，往往到平淡。
鮮雲媚松柏，初日明菡萏。
試看造語工，並識用意慘。
我詩十載前，遇敵頗剛敢。
謂柱怒可折，謂山勇可撼。
謂鯨牙可拔，謂虎須可攬。
豈知數多奇，舉足皆埳窞。
傾心甫盟歃，背面已顉䫩。
擠排出死力，為計刻以憯。
剪翎鳥入籠，破額魚投祼。
自此辭名場，不復肆虓闞。
荒山東走齊，亂石南溯贛。
竹轎穿恓惶，紙船淩黯淡。
邇來貧且病，意欲老葭菼。
囊無係蟻絲，廚絕聚蠅糝。
髮白光比銀，衫青翠於𦃖。
心思漸枯槁，顏貌亦黭黲。
隨農架短犁，逐圃抱長鏨。
偶為勞者歌，無意登版槧。
君如富家兒，酒肉恣飲啖。
胡然變嗜好，有取菖蒲歜。
蟬聯語不已，街鼓聲紞紞。
作詩附君稾，為我弆箱䉞。
小園散步
閑拖竹杖到南垞，雨後新涼透薄紗。
莫怪小園秋太澹，牽牛新引一籬花。
晉民、碧川過訪，留飲小齋，晉民有詩紀事，即次原韻
年來抱疾苦中乾，那得西山藥一丸。
舊雨有情深眷眷，新愁入骨瘦欒欒。
貧如能設三升酒，夢不尋思十段官。
好趁蓴鱸成小社，從今肯負釣魚竿。
疊前韻索碧川和
征衫幾見淚痕乾，日月驅人似迸丸。
好友於今半零落，故園難得小團欒。
多愁似我還多病，得句如君勝得官。
以蚓投魚新有計，笑拈霜管當文竿。
秋日偶成
倦鳥無心更刷翎，千莖髮白一衫青。
閉門願作村夫子，閑向兒童說《孝經》。
立春日病體少蘇，偶賦二律
小窗依竹樹，一片射朝暾。
鳥悅風前性，花歸凍後魂。
瘦肌知節換，敗絮覺春溫。
生意吾猶足，非關啗草根。
○
七旬眠食廢，筋骨似煙輕。
直可騎黃鶴，翩然溯紫清。
松根丹灶冷，洞口藥苗榮。
為有高堂在，還須戀此生。
𥫰嵉以巨鯽二尾見贈，口占奉謝
一雙健鯽柳條穿，味勝槎頭縮項鯿。
惟有𥫰嵉真愛我，臨溪買送不論錢。
羅浮蝴蝶歌
我曾南遊南海披圖經，朱明之洞恨未探幽扃。
一寸二寸花開菖蒲節，千個萬個竹篆蝌斗形。
巡山啞虎履尾亦不咥，修蛇毒蠆焉敢來棲停。
惟聞青羊黃麟雪花鹿，寶衢雲術往往逢真靈。
更有碧雞五距雀五色，千年老鶴彈舌音泠泠。
麻姑釀酒舀盡東海水，書邀王母晝下扶珠軿。
雲璫霞珮冉冉眾仙集，九靈之簫
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:35:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>