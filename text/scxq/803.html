<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,江湖后集全文在线阅读,江湖后集全文在线下载,大玄古籍书库">
<meta name="description" content="南宋诗总集。二十四卷。南宋陈起初编,四库馆臣重纂。此编虽名《江湖后集》,然而并非陈起原编之《江湖后集》,而是针对《江湖小集》而言,此二集皆为四库馆臣所命之名。四库馆臣检《永乐大典》,见其中有《江湖集》、《江湖前集》、《江湖后集》、《江湖续集》、《中兴江湖集》,除《江湖集》外,其他诸集并非皆为江湖派诗人之作品,从中检取《江湖小集》未收录之作,删除重复,编为一集。共收录六十六家,其中《江湖小集》中未收者有:巩丰、周弼、刘子澄、刘逢吉、周端臣(独占一卷)、赵汝鐩(独占一卷)、郑清之(独占二卷)、赵汝绩、赵汝回、">
<title>江湖后集_陈起_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">江湖后集</span> <br/>
          作者： <span class="inputVal" id="bkauthor">陈起</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]148272</span> <br/>
          说明： <span class="inputVal" id="bkdec">南宋诗总集。二十四卷。南宋陈起初编,四库馆臣重纂。此编虽名《江湖后集》,然而并非陈起原编之《江湖后集》,而是针对《江湖小集》而言,此二集皆为四库馆臣所命之名。四库馆臣检《永乐大典》,见其中有《江湖集》、《江湖前集》、《江湖后集》、《江湖续集》、《中兴江湖集》,除《江湖集》外,其他诸集并非皆为江湖派诗人之作品,从中检取《江湖小集》未收录之作,删除重复,编为一集。共收录六十六家,其中《江湖小集》中未收者有:巩丰、周弼、刘子澄、刘逢吉、周端臣(独占一卷)、趙汝鐩(独占一卷)、郑清之(独占二卷)、趙汝绩、趙汝回、趙耕夫、葛起文、趙崇嶓、张榘、姚宽、罗椅、林昉、戴植、林希逸、张炜、万俟绍之、诸泳、朱复之、李时可、盛烈、史卫卿、胡仲弓、曾由极、王湛、李自中、董杞、陈宗起、黄敏求、程炎子、刘植、张绍文、章采、章粲、盛世宗、程植、王志道、萧澥、萧元之、邓允端、徐从善、高吉、释圆悟、释永颐等四十七家。在《江湖小集》中有专集而又见于此编的作者有敖陶孙(独占二卷,此二卷所录之诗与《江湖小集》之《臞翁诗集》基本不重复)、李(《江湖小集》所收李之《梅花衲》为集句,此为创作)、黄文雷、周文璞、张蕴、俞桂、武衍、吴仲孚、胡仲参、姚镛、戴复古、危稹、徐集孙、朱继芳、陈必复、斯植、陈起(独占一卷)等十七家,另有词人二家:吴仲方、张辑。(此名单据“文渊阁”本实录,与《四库全书总目提要》所开列名单略有差异。)此编在每位作者之前附有小传,颇具参考价值。除《四库全书》本外,又有清人顾修刻《南宋群贤小集》时所附《江湖后集》本,即嘉庆间“读画斋”刻本。</span> <br/>
          封面： <span class="inputVal" id="bkimg">Z_20534.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]江湖后集
[book_author]陈起
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]148272
[book_dec]南宋诗总集。二十四卷。南宋陈起初编,四库馆臣重纂。此编虽名《江湖后集》,然而并非陈起原编之《江湖后集》,而是针对《江湖小集》而言,此二集皆为四库馆臣所命之名。四库馆臣检《永乐大典》,见其中有《江湖集》、《江湖前集》、《江湖后集》、《江湖续集》、《中兴江湖集》,除《江湖集》外,其他诸集并非皆为江湖派诗人之作品,从中检取《江湖小集》未收录之作,删除重复,编为一集。共收录六十六家,其中《江湖小集》中未收者有:巩丰、周弼、刘子澄、刘逢吉、周端臣(独占一卷)、趙汝鐩(独占一卷)、郑清之(独占二卷)、趙汝绩、趙汝回、趙耕夫、葛起文、趙崇嶓、张榘、姚宽、罗椅、林昉、戴植、林希逸、张炜、万俟绍之、诸泳、朱复之、李时可、盛烈、史卫卿、胡仲弓、曾由极、王湛、李自中、董杞、陈宗起、黄敏求、程炎子、刘植、张绍文、章采、章粲、盛世宗、程植、王志道、萧澥、萧元之、邓允端、徐从善、高吉、释圆悟、释永颐等四十七家。在《江湖小集》中有专集而又见于此编的作者有敖陶孙(独占二卷,此二卷所录之诗与《江湖小集》之《臞翁诗集》基本不重复)、李(《江湖小集》所收李之《梅花衲》为集句,此为创作)、黄文雷、周文璞、张蕴、俞桂、武衍、吴仲孚、胡仲参、姚镛、戴复古、危稹、徐集孙、朱继芳、陈必复、斯植、陈起(独占一卷)等十七家,另有词人二家:吴仲方、张辑。(此名单据“文渊阁”本实录,与《四库全书总目提要》所开列名单略有差异。)此编在每位作者之前附有小传,颇具参考价值。除《四库全书》本外,又有清人顾修刻《南宋群贤小集》时所附《江湖后集》本,即嘉庆间“读画斋”刻本。
[book_img]Z_20534.jpg


[book_title]提要
钦定四库全书　　　　　集部八
提要　　　　　　　　　总集类
江湖後集二十四卷
臣等谨案江湖後集二十四卷宋陈起编案起以刻江湖集得名然其书刻非一时板非一律故诸家所藏如黄俞邵朱彛尊曹栋吴焯及花谿徐氏花山马氏诸本少或二十八家多至六十四家辗转传抄真贋错襍莫详孰为原本今检永乐大典所载有江湖集有江湖前集有江湖後集有中兴江湖集诸名其接次刋刻之迹略可考见以世传江湖集本互核其人为前集所未有者凡巩丰周弼刘子澄林逢吉林表民周端臣赵汝鐩郑清之赵汝绩赵汝回赵庚夫葛起文赵崇嶓张榘姚寛罗椅林昉戴埴林希逸张炜万俟绍之储泳朱复之李时可盛烈史卫卿胡仲弓曾由基王谌李自中董杞陈宗远黄敏求程炎子刘植张绍文章采章粲盛世忠程垣王志道萧澥萧元之邓允端徐从善高吉释圆悟释永颐凡四十八人考林逢吉即林表民之字盖前後刋板所题偶异实得四十七人又诗余二家为吴仲方张辑共五十人有其人已见前集而诗为前集未载者凡敖陶孙李龏黄文雷周文璞叶茵张藴俞桂武衍胡仲参姚镛戴复古危稹徐集孙朱继芳陈必复释斯植及起所作共十七人惟是当时所分诸集大抵皆同时之人随得随刋稍成卷帙即别立一名以售其分隶本无义例故往往一人之诗而散见於数集之内如一一复其旧次转嫌割裂参差难於寻检谨校验前集删除重复其余诸集悉以人标目以诗繋人合为一编统名之曰江湖後集庶条理分明篇什完具俾宋季诗人姓名篇什湮没不彰者一一复显于此日亦谈艺之家见所未见者矣乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
江湖後集卷一　　　　　　宋　陈起　撰
巩丰
丰字仲至号栗斋东平人南渡後居婺州淳熙十一年进士有东平集二十七卷
芋洋岭背闻雨声满山细聼林上槁叶风过之相戞击而成音後先疏数中节清絶难状篷笼夜雨未足为奇
日未出扶桑云犹屯海岳宛是欲雨时朝隂凛岩壑霜林乱叶多荏苒乾未落飒飒满空山细聼微雨作一叶初自吟万叶竞相谑就彼最高枝相摩应宫角燥响欲相凭风来能领略须臾不闻风但聼雨索索是雨亦无奇如雨乃可乐风停叶静时雨从何处着霜野物声乾终带尘土浊篷音非出虚瓢音太伤朴得似此声清潇洒过笙鹤天籁者非耶夔襄不能学
送汤麟之秀才往汉东从徐省元教授学诗
士游乡校间如舟试津浦所见小溪山未省大岛屿一旦远游学如舟涉江湖所见寖以广变怪惊龙鱼人生本自有丘壑陋巷栖迟穷亦乐何必三江暨五湖始助胷中疆界拓我言随寓耳目移马迁所以游会稽向令俯偻但京国未必大放雄深词君今濯秀双溪水下语不凡真可喜若使循为举子文定自棘门儿戏耳古来妙技如屠龙不疗饥馁徒为工不如高科取富贵如一枣叶持鍼锋挟册将游随子国亲贤况是诸侯客曾将好手冠南宫行当阔步趋文石奋飞欲往气莫降蒹葭莽莽天雨霜扬澜左蠡吞九泽大孤小孤插长江请停诗笔莫容易大义联翩且周礼【原注将改经从徐】路途千里负笈人并以经涂相指似
大孤
大孤小孤在何许大矶小矶忽当浦颠风吹浪未肯停猒聼萧萧打篷雨今春积雪深复深烂银犹照庐山隂狐裘欲脱未可脱蚁醁当斟谁与斟晚来潮面乌如石遥看知是长鱼脊篙人且下铁狸奴更与风波鬭今夕
二虫吟
鲲鹏至大兮形载于庄周逍遥之篇蟋蟀至小兮名托于周公七月之雅一则变化徙天池一则悲呜入牀下周公作诗陈艰难琐屑如与妇子言天经地纬发真藻特驱小物归毫端鹏大无伦世无有挥斥八极隘宇宙世人有眼不见鹏直赖庄周为不朽当年蟋蟀吟秋时秦家宫殿隋家墀鹏飞虽占九万里得地稳密谁如伊大鹏击水翔寥漠蟋蟀逢春死篱落二虫得失何厚薄天晴日午槐花落
为举子时所用方砚小童涤之误伤其左角
巾箱砚子何处得溪翁用作待鱼石博时不费杖头钱遂入余家掌文墨父祖相传晚畀予自幼相随真莫逆七星象斗隐约明一口如池方寸窄忆曾携入对集英仅毕春秋二三策後来随宦落江湖同上武昌题赤壁定交首尾三十年晏子狐裘虞老屐村童唐突岂偶然一角微伤真可惜大禹圭玺犹缺残因损不妨成友益灵光一殿亦偶存小物本来甘弃掷赞经禆史则已多论议失中天赐谪敬追子产谢叔向息黥补劓全吾璧
咏豫章蕉叶素扇
宝月乘鸾空复情颇嫌?重爱携轻犀皮赤柄终伤俗细骨洪蕉竟入清格调不殊蒲处士工夫全藉楮先生文饶空赋桐花凤绚丽虚成画史名【原注李卫公有画桐花凤圑扇赋】
海棠
衔子来东海仙巢有凤雏华开新棣萼莟结小茱萸富贵天专与娇柔韵不麤轻盈飞燕赵韶丽彩鸾吴入谱虽千品倾城但一株雾藏云体魄霜染雪肌肤酒晕欺西子冰姿笑藐姑暖风唇破玉寒雨泪凝珠蝶喜穿油幙蜂羞赋蜜租叶如踈复密香似有还无净灌岷江锦浓施禁国朱欲眠须客去佯醉索人扶劔外空逢杜黄州却遇苏已多归绮绣唯未入氍毹【原注毡花多麤未见有作海棠者】金谷非佳妾雕隂是丑奴自珍红颊辅应怪白髭须照树呼银烛浇丛命玉轳有诗曾送别无力为嘘枯尤物空凡马芳春过白驹尚凭花藻鉴摘句已成图
炊熟日有怆松楸
小楼吹断玉笙哀春半余寒去复来五岁不浇坟土上望江心折刺桐开
雪汀见二鸥三鹊对立
二鸥三鹊羽毛鲜立在方沙更可怜全似烂柯棊势里白棊初让黑棊先
周弼
弼字伯弜汶阳人文璞之子嘉定间进士江夏令有端平集十二卷荷泽李龏又选而序之曰端平诗隽
序曰汶阳周伯弜与予同庚生同寓里相与往来论诗三十余年尝手刋端平集十二卷行於世伯弜十七八时即博闻强记侍乃翁晋仙已好吟洎长而四十年间宦游吴楚江汉足迹所到皆有作於七国两汉三国六朝隋唐之体靡不该备声腾名振江湖人皆争先求市但卷帙中有晚学未能晓者稍多予恐有不行之弊兹於古体歌诗五言律七言律并五七言絶句摘其坦然者兼集外所得者近二百首目为端平诗隽俾万人海中续芸陈君书塾入梓流行庶使同好者便於看诵吾伯弜平生心不下人今隔九原闻予此选必不以予为谬宝佑丁巳冬至日荷泽李龏和父述
石钟寺
山前削成面山後不露骨何人恋巢居结屋寄突兀多风鎻寒殿频雨闭石窟笋透狮子倾草蔽鸱吻没髑髅串胡神缨络纒古佛熹灯影摧残槁栢香蓬馞丹叶夏犹在緑树暑未发坳径鸣秋蛬闲堦起苍鹘僧衣莓苔侵斋鉢野莱掘梵庋止数卷矧能备巾拂奔波道涂间体倦神屡竭大险厄在前醉梦魂恍惚信陋获安处不胜尘土汨经房晚栖禅殆亦未易忽铁风终日叫心颇恶此物欲去欲住间征帆已超越
送觉新上人还越
古越多精蓝名僧逓相接青林瓶盂聚丹壑楼观叠今乘秋涛便莫待寒雨涉何处闻鸣蛬虚廊扫黄叶
琵琶亭
萧萧枫林青杂出间椅檟尚忍送行舟系此木叶下云开星垂山水荡月在野江空夜伥伥泪复谁满把汀洲泥沙换葭苇顔色假变迁斐然殊感慨益以寡黄烟飞高桅绦雪当道洒余春去不尽并放湓浦泻岂无夜深弹寂寞少聼者尚有沙滩人时时说司马
题蕺山僧竹阁
高阁俯人世越香清古岑林表山烟薄竹多苔色深露笋翻晓箨云房生昼隂天风自然来明月照我琴景豁谢幽事竟日聆仙禽佳言出奇观清梵扬空音子猷昔好此故园今陆沉睠然顾兹赏萧萧生道心
牡丹
江南牡丹凡有几德安打头歙为二金陵旧物间有之池阳吴郡皆居次地近京畿种偏好鄂城栽接不草草舂土筛泥绕画栏石甃方坛净如扫当头第一带鞓红腻紫娇黄别作丛盘盂追出最迎日碧玉万片藏春风宝叶丝丝带缕金锦斑酒晕闲攅心翻腾栀茜乱朱粉様各数名分浅深低树犹高五六尺花重刚枝反无力迥出层隂转耐看始悟年深有真色晚添细雪来相簇露醒香魂冷方浴倚柱黄昏眼倍明顿觉夜阑须秉烛洛水芳林应更多不禁飞雨洗铜驼酥煎送酒有人在草没故园无柰何
鄱阳湖
鄱阳湖浸东南境有人曾量三十六万顷我昔乘槎渤澥间眇视天溟坎蛙井浪何为而起於青云之底日何为而碎於泥沙之里太极初分一物无天水相包若鷄子扬澜可供李白青州杓彭蠡付与卢敖洗龟殻斗大孤山没处藏斸取来榰鼎铛脚胸中八九吞云梦似此蹄涔亦何用安得快意大荒之东东复东指麾鱼鳖骑苍龙
赋建宁浦城李频行祠诗
建安梨岳老梨木刻作唐朝建州牧香炉忽动吹寒灰浦城环翠隂风来岭头顽石尽能走涧下奔泉皆倒回猿猱啼兮鬼啸野六玄虬兮四骊马想须吟遶碧草亭举手高翻白云写峯为文通名梦笔杨公书堂曾散帙丽月鲜霞付与谁烟墅有人还筑室田父何所祈赠尔青麰黑桑椹里儒何所求赠尔黄粱布囊枕万岁兮千秋既往兮复留抽兰心拆椒口簸南箕挹北斗不假竹枝歌何须折杨柳只用秦原妙絶词传入神弦荐春酒
将适毗陵道中遇居简上人
姑苏观下逢居简?子欹斜衣懒散自言契阔漫东西虽老犹能青白眼知音不在禅床久抱刺怀书谨奔走反舌无声乱草间囬首尽成狮子吼荒芜野寺孤城外赤叶黄芦日相对午睡双鸠唤欲醒起傍生台炙肩背弄笔濡毫摠萧索尚余酒量添於昨语尽横塘笛未终东风满面杨花落匆匆解?搀程去从此相期更何处一椀官酤般若汤把手同看独孤树
烟波亭避暑
澄江横匹练月洗黄罗扇卷尽白云衣恒星撒沙见天低欲就人夜色凝深淀歘吸动微光时絣斗间线凉亭逼旷野轩楹敞三面万象悉铺陈随机互迁变十岁逃虚空得此方一遍相对坐谈玄终宵亦无倦只恐駸駸催晓箭涌上东方老铜片须着干求大帝君莫使阳乌眼睛转
久客思归感兴
久客空江上闲吟对石门青山非远近流水自朝昏夜月添乡梦春风入烧痕翻思南郭路迢逓隔烟村
逸人壁
深僻人稀到天然野意成荷冲崩岸出草入废泉生曝术充山货抽茶当地征未须寻伴侣时有自来莺
江臯送别
把酒对汀洲相看发去舟迎风一分手惊浪几翻头烛暗花消泪枫寒叶弄愁恐犹回首望终夕凭高楼
白羊
路隔一重溪山深客易危驿亭惟有额官堠尽无碑竹挂黄身虺林香白面狸得船争欲渡先奔槿花篱
灵竺寺【有孟宗祠】
不因纯孝者古寺若为安壁彩蜗游遍炉香鼠踏残钟声破梃旛影颭危竿尚恐冬生笋时来竹外看
送僧归旧隐
自言归去後只在故山边纱?临溪盥铜瓶傍水禅昼闲松塔雨春尽草堂烟何故相抛舍沉浮逐世缘
寄鹤林智福上人
深山高顶寺黄鹤旧曾留鹤去无踪迹山僧几白头鸟闲斋皷静猿啸佛灯幽宿约何时践题诗向瀑流
送僧妙通游平江万夀寺
故乡离几日何处蹑秋陵梵叶床头树唐衣壁面僧雨花粘旧锡风箨扫寒簦新谒期相寄呵弹破小乘
留别唐栖云泉上人
水宿唐栖寺何缘更浃旬千山今日路三岁异乡人小殿眠身佛空廊折臂神归时重作礼又拂一番尘
赠僧仲宝月溪
幽栖深絶地静夜独宜僧上下两轮玉中间一片氷影收悬罟索光息过船灯独坐观心了无由更小乘
送惟德上人还鼋溪
为爱林间寺幽闲少是非因抛荜门业来着稻田衣石蕨冲云细山蔬腻雨肥禅居安稳後更莫启柴扉
送惠嵩上人住西山兰若
孤云无定迹又入乱山居既息禅机稳从敎世网踈晓香嵓屋像寒呪石潭鱼待我寻诗境看君坐隐庐
送黄同甫
人生各有安出易欲归难古道春泥重孤城暮雪寒酒锋精似将诗业远於官野谷如堪饱从君借鶡冠
野桥
日暮野桥边都归醉客船数竿沙际日一片水中天影落冲烟鸟声移带雨蝉殆非人境得江月又初圆
枫桥寒山寺
江枫吟咏工幽寺冷遗踪不改前朝路犹闻半夜钟地凉汀月皎村迥水烟浓试问谁曾见惟应独有松
送胡宗原还天台山
故里杉松表归程笋薤初盃多常失饭囊罄只留书海墨收秦弃山粮食禹余古来仙隐者多在赤城居
千金寺
十载他乡别春归逐浪层晚晴沙市皷夜雨石桥灯帆侧摧乾苇衣寒脆薄缯旧时来往寺惆怅不逢僧
菩提废寺
野寺孤僧住当春亦掩扉晓钟三板去昏杵一盂归古屋垂山榧幽窗养石韦未容行客憇荒树两鸠飞
幽居漫成
便入空山住休佣汉省书薄云翻药畚斜日送柴车远业松花腻生涯薤叶踈抱琴谁共聼一尾食间鱼乍归无定业萧索带村居神树当中朽人家着外踈藻痕千漂絮花影一床书何必为真隐相安便有余
鹿苑寺
分半作民栖犹藏一曲溪鹊窥莲叶座僧占菜花畦白蠧鱼销粉青乾兽剥泥幸留唐刻在相伴峻廊题
马鞍寺
水国何年寺萧条野渡边僧驱田雀倦神抱海犀眠细网垂秋屋残灯泊暝船数家枯柳下犹有旧人烟
双林寺
杳杳双林路林深不易登寺幽怜宿鸟地僻喜闲僧静彻垂梁板寒销背壁灯水边人忽笑猿落过溪藤
访别
圣代吟家衆无君衆体诗数奇官职见心苦道涂知积梦难相寄流年自各悲金闺催制锦又复向黄陂
溪馆送别
旅馆成佳集临觞送远征厨烟含烛?溪雨夺琴声愁动草边色恨牵花外情明朝过平望应念隔春更
晚泊
芳草渡头猿夜吟孤舟一系百年心旧游零落不知数客路经过空复寻暮雪关山千里鴈夕阳烟火数家林明朝叹息东征士髪垢冠欹不欲簪
秀野
小作幽园傍宅开只须数亩占楼台石移林屋秋云至水带松江暮雨来径草散香迎过屐砌花分影?流盃人家园囿应无数不似君能日几回
行吟
独行沙岸不相携凖拟沿溪更渡溪药蔓交加虫上下柳花撩乱蝶高低杖头晓伴春云石屐齿晴翻夜雨泥诗就随时为人写等闲抽尽锦中题
吴山仁王寺
山寺凭高夕未昏上皇曾此定乾坤瓯闽散驿缘江岛龛赭收潮入海门细雨乱花唐辇道淡烟踈柳汉营屯何时汴水东流畔君返宸居臣故园
感事
书劔悠悠屡变迁老谙多故始知天汗青每愧抛长日髪白无由逐少年暮雨暗消江岸柳晓霜初透野池莲此心悬解何须语人问惟应一指禅
过荻港
波眼沄沄浪复轻稍苏羇束过清明倩人覔路先寻酒久客怀乡始见饧松下紫芽肥野菜竹间青叶带山樱自从一别齐安後直到今朝始聼莺
乌衣巷
日落凭栏感慨频长干桥畔冷残春桑田芜没徒多事兰玉丛生更几人风暖影翻花外燕雨多痕蚀草间鳞堪嗟羣从成功後不及锺山一尉神
送赵山台赴江隂
匆匆何事解朝衣甫为君王领一麾历考近来成故事就迁长是未多时寒更夜彻防淮柝晓舶晴翻出海旗不久赤蹏应已到只须略赋练江诗
滕王阁
高阁巍峩接水滨兴亡才问便伤神鸣鸾东阁知何处跨鹤西山别有人柳映落霞江渚暮草铺斜日野田春羣鸥亦厌多悲感偏与忘机客最亲
道中有感
远程已过经行处别有逶迤古道存寺已寂寥犹有殿水才穷尽又逢村一株枯木人分路十里飞花客过门毕竟悉依生处乐不知何事别家园
南楼怀古五首
昔人有意久经营极望寒芜远更平三国斾旌羣鹊散六朝楼阁一鸠鸣雪消晴嶂沉孤垒风打寒潮入废城多少怨魂销不尽草根烧断又还生
事久销沉只等闲好将深意逓相参舳舻宵遁谁思忖裙屐春游自笑谈西日瘴回迷汉沔北风波逆上江潭隔城方唱招魂引一拍殷勤至再三
茫茫迂曲度平川何处孤村近水边烟护刘琮残壁垒雨沉黄祖旧楼船寒沙细拥菰芦地破陇斜耕苜蓿田见说去年秋潦後更无茅屋起炊烟
幸际清时息五兵舌顽无处说纵横蚁封一梦难分别蜗角千年强鬭争丹壁邮亭新蜀道白楼烽戍古邾城自知夜半徒兴舞移远寒鷄不使鸣
夕阳光退杳难凭欲问江鸥只怨憎得意举帆烧北岸伤心流涕鎻西陵雪消蜀货千樯下风顺吴盐万斛增且趂一樽相暖热自非乘醉莫来登
夏日泛袐湖
朝来泛舟花满湖亭午返棹风相呼已收波浪入菱芡晚开云日媚菰蒲羣飞皷翼数沙鴈一去没头双野鳬少留霁色定堪玩可惜归程时已晡
黄溪
怱怱宁不恨飘零转更分岐过别汀世事总如迂曲路年华都付短长亭冢桃褪蘂无人色社栎盘根作鬼形心自感伤人岂识回头犹顾岘山青
会稽山
衣冠从昔化文身峻岳当天自有神秦帝刻碑三十载越王栖甲五千人江连云气分南纪海接星河近北辰毕竟兴亡谁可料但闻陵谷变飞尘
题西湖竹阁寺
精舍萧踈近水凉分明一径緑沉枪就移山近湖皆隐放出楼高寺倒藏春透露梢齐曲槛晓翻风箨过修墙长堤花尽人稀少来聼蝉声伴夕阳
赠唐栖寺僧
山门寂寞唐栖寺别去闲居又一年草暗暮田羣鴈远花明春院一僧禅云房夕磬浮清雨水殿寒灯宿细烟作得诗成无寄处几回遥认隔溪船
留题唐栖寺
僧房十日相留恋为怯生寒未到家挿岸断氷妨荡桨入檐飞雪助煎茶香台穴碎逃秋蚁古殿巢翻失暮鸦惟有溪梅最禁耐傍篱争发向阳花
罗家洲
对港近村俱有路扁舟倍觉往来频入秋破褐惟存线尽日收钱不满缗远岸冷沙衔坠叶浅滩寒水卧枯苹未知行役何时断纵使更深亦唤人
送人之荆门
昔年此路逹王畿荒烧畲烟事已非山向崤函空北望水随江汉自东归凄凉坂路征车远寂寞邮亭候火稀遥想思乡怨岐路杜鹃花发鹧鸪飞
采香泾
缯甲如荼护此台玉顔憔悴锦帆来一溪香草无蜂过千里空葭有鴈回响屧藓埋丹凤迹缕衣花变粉蛾灰谁知子夜歌残日树满西山似緑苔
浮远
横障弥漫恃此丘长江东骛转湍流波间去海无多里沙际铺淮辄数州风势起花山郭暗潮声侵树野田浮无由望彻苍茫外回首斜阳总是愁
鄱阳湖四十韵
巨浸连吴越高躔直斗牛玄明开别府江伯汇支流象纬元精逼神奸袐怪裒番君疏带砺彭蠡壮襟喉赴隙如无地凴壖忽有州津涯逾写润窟宅定刳幽岛认瀛鳌戴涛疑阵马蒐珠跳怜雨驶镜滑识风收树带乔枝隐山余短碧浮窥觇疲罔象?睨态阳侯漾月都迷皓蒸云间作油涵濡均藻荇冗长到虾鳅蜃幻晴虚阁龙腥夜拔湫万寻县圃玉一带洞庭秋盈缩知谁纪吞并似力揫鲤矜封赤鯶龟笑斥朱眸嵌窦扶桑啮珍文匠石锼鸥羣驯野客蚖肆傲潜蚪罟数筐零霰樯轻弩激鍭孰分浮瓠澨或讶绕蛇丘弦索延商妇舽艭送莫愁陶朱诚得策神禹想遗忧端称潺湲弄非无隐伏摉豆分高下渚苇视去来舟血脉乾坤活疮痍稼穑瘳披猖包息壤琐碎略浮沤莲女婵娟棹渔郎芼燥瓯有人搴绣被无客傲鸘裘货贝穷乾没醪羞肃丐求束枯论沃釡戒覆比倾輈衆水杯盂外佗年吐纳尤鹊填功未议鲸吸志应酬何事轻思济吾防果未周阽危心骨醉飘泊面顔羞敢计乘桴去何知戴笠游片帆真扰扰只影转悠悠卑湿嗟【一作羞】梁傅星霜挂魏牟劳歌慙孺子破簏付平头乌豉缘蓴置黄粮为鱠谋清螺取归日稳棹聼夷犹
仲宣楼
仲宣徙倚思归後又复谁传独步名自昔城闉虽尚在至今波浪未尝平半规赤日沈荒渚一缕黄烟起废城梅落碎花催塞色葭横响叶弄边声惊寒牧马频西顾趂暖宾鸿渐北征况乃有怀伤岁暮登楼那不动乡情
冷泉幽憇
水源穷不尽垢腻生春袜未敢辄揭流且向幽亭歇
溪亭话别
芳时谈古调霅浦少同人花日桃花外归船便隔春
岁除思归
山妻书到多日野渡舟横几回想见溪边亭上故人待我衔盃
春风氷断千尺晓霁云开百重何处溪桥争渡谁家山寺闻钟
野屋定堆落叶山径应铺石芜一别经秋不到隔篱黄犬谁呼
题湖上壁
寒食风埃满客襟西湖烟雨送愁频日高未起鸟呼梦春晚不归花笑人
赠别水云翁
离离双鬓似秋蓬惯逐沙鸥与断鸿漂母矶头春水濶扁舟何处系东风
烟中梅
冷花踈蘂竹间横浅薄笼烟淡作晴怊怅野桥春水断几回相见不分明
赠从古上人
山僧?出新诗卷字字馨香扑人面清晨何处展看来卷得梅花两三片
囬山僧书就题书尾
忆昔同行题落叶寺前枯树鹤巢边不知今度苔枝上多少秋虫已化蝉
寄云泉僧永颐二首
书来只说住高峯不记松林第几重欲?青峦问茅舍秋山一様白云封
诵罢南华谁得闻两川寒玉一禅身松边弹石低声念莫引龙来变作人
逢僧文礼二首
空山落日又逢僧雨杂尘灰满?纹但忆来时门不掩麝香偷卧石床云
师说古香寮旧开鲍昭曾为惠休来至今猿鹤犹知敬静对寒星礼碧苔
四圣观
小园寛占一山孤别有墙遮古观居到了恩波拦不住水窗游出放生鱼
女坟湖
石龟无语对东风海鹤曾迷晓市中三十六鳞朝夜月玉钗人在水晶宫
咏史二首
一曲呼凰下九霄石台春动海山遥周秦战血纵横尽犹卧白云吹洞箫
碧树童童?屋庐分明青盖画龙车南阳病叟成何事便谓枯池沽得鱼
客楼
水国秋清潮半生越王台殿鎻荒城西楼一夜思归客斜倚朱栏独听笙
送人游西山三首
昔人深夜看星斗镇压灵坛尚有符偷写只应苍鼠惯几行丹篆绕春芜
鎻断寒蛟亦有神冷波寒水病残身谁收匙钥权相借略放天池洗白鳞
抽鈆点汞旧台荒何处捜寻旧草堂谁见洪崖最深处一坑泥护石中黄
下渚秋暮
浅滩近渚沙相接水落渔人朝暮涉摵摵风鸣若雨来绕堤吹散乾荷叶
题野庙
野庙荒芜到掩扉寂寥香火客来稀年年归燕相看觑空滴春泥损画衣
显应观桃花
白云随鹤乘将去深碧桃花满故宫三十六簧明月夜不知何处吸春风
溧阳桃花
见说谪仙曾到此东风千树鎻雕墙游人偏向花间酹雨湿春泥喷酒香
风恶偶成二首
柔橹双随下水船乱帆轻柂逓相先无端系着山村岸高枕芦芽对雨眠
三日要行还止住冷沙寒水暗消春一千四百芜湖路怨雨愁风多少人
秋日马上诗
本无谋略强谈兵每媿临边病未能筋力岂知犹可喜一鞍千里到江陵
思归
閙里看山不识真偶来轩槛振衣尘诸峯便觉移相就分付春风欲去人
点点杨花飞满洲只应催促送行舟非关向晚伤心事自怯春寒不肯留
尽日凭栏客兴浓山虽西遶水还东便乘春暮家园去犹及棠梨满径风
自觉才踈久愿归敢将山色便相依汉家事业虽全盛亦放梁鸿一个飞
道间偶成
弯弯田角路周遭摘尽柔桑露浅蒿无限寂寥门半掩一车偏建夕阳缲
牡丹
莫对余春起叹嗟最难保守是繁华君看南渡百年内看到子孙能几家
延山渡
解帆登岸作山游林木茅茨共一丘数日骤寒消不尽尚余残雪护松瘤
江湖後集卷一

[book_title]卷二
钦定四库全书
江湖後集卷二　　　　　　宋　陈起　撰
刘子澄
子澄字清叔泰和人曾知枣阳後较画军事为贾似道所忌刘将孙称其有史才所着有平淮疏补史行於世事见江西通志案宋史子澄坐唐州之役削秩而败衂实由似道故志书云然其诗亦有和似道者盖一时倡酬之作也集名玉渊吟藳
憩南台寺
居尘等出家涉世类行脚岳灵招我隐雨止云亦阁乾坤锦囊收风月麈柄握衆鸟各自鸣岂碍冲霄鹤
蒙泉行呈张敬父
玉龙蟠向荆山麓喷起双泉氷雪瀑琮琤万古作寒鸣冷浸一山浑是玉泉旁树老亦如龙泉根石濯玛瑙红更有金莲吐泉底历历星在银潢中池光六月如霜洗蓝桥倒影壶天里流下人间灌稻畦岁岁家家饭云子我行荆州见山少忽对林泉如久要张侯引我飞羽觞劝我为泉开一笑我歌数语泉应闻兹山古号荆州门英雄过者心在鹿安得泉声到耳根曹瞒疾驰玄德惧潘璋设伏云长怒早知成败等丘墟悔不解鞍学巢父英雄何在水长流閲尽英雄过未休今日为侯泉上醉明朝西指鹿门游
枞阳出陆
浮家无定日仕在水云乡棹别洞庭月帆迎赤壁霜早寒裘代葛多病药充粮明日枞阳客征鞍去路长
过鸿宿洲
洲名号鸿宿流徙合来居淮郡侵江密人烟罩水疎无山供笛竹有港便罾鱼壮士休营业功成返故庐
游石门县层山流杯亭观卓锡泉
寺惟泉?古有咏载州图几度流觞了长如卓锡初楚山闽老住隋柏宋朝枯雨後人耕急荒冈带月锄
董宰见和用韵留别
谩辱君相送我行非壮图客程来又去人事久如初句淡僧能和泉灵旱不枯升高莫怨险世路尔能锄
武陵别任年魁
诏书应在道君但趣行装去棹乘桃涨朝衣带芷香归斋寻旧话上殿拜新皇论事依经好平迁是玉堂
夀星寺江湖伟观
岂不近京都红尘此地无吴山青似越江水白於湖天接帆边海烟生树外晡危栏僧共倚莫恨旅怀孤
会真观水帘【原注有晋石天尊像又唐鬼补钟】
观近朱陵萃列真烟霞虽僻境长春若非火府炼神处安用水帘遮世尘古像着灵多是石补锺留迹似非人寻源亦有桃花涧莫是山山可避秦
厉漕饮别海棠下索诗
天然翠袖隐丰肌好是胭脂未透时夜睡无香供蝶梦晨粧有恨只莺知坡仙具眼犹烧烛子美多情却欠诗料得锦城花正好怨公厎事访春迟
又和
着雨胭脂沁玉肌絶疑妃子醉眠时未邀佳客闲来赏已怪游蜂早得知烧烛不妨循故事卷纱何惜赋新诗羡君立就花前句我欲赓吟思苦迟
云峯寺诗【原注寺在云密峯禹得金书樵人见碑处也上有丹窖玉牀禹溪】
治水神书在此祁溪名犹似念胼胝当时民垫赖谁力今日地平惟佛祠泉出玉牀疏作乳火生丹窖结成芝云峯自有樵人径岣嵝寻碑误退之
游岳麓宫抱黄洞
连天七十二云屏真境先於翠麓呈洞发金光丹气结泉疏乳白玉华生江心鴈影重临字谷口禽呼自答名闲步不教方外觉破烟双鹤已来迎
云中寺
地僻层云岿古禅我来访古尚依然越人重见流觞水隋刹犹存卓锡泉石罅遗题思往蹟岩隈纪事忆前贤可人不为时摩拂朝暮青山一抹烟
登祝融宿上封寺诗【并序】
淳佑壬寅九日登衡之祝融风轻云敛气候如春四盼神州流峙萦带天低日近漏禅祥如金虬夜宿上封寺见轸宿挂檐北斗可摘晨起视羲轮涌出光变万状因思衡之视岱距海为远而日观乃与岱等则其高并岱而压崧华也审矣因赋唐律命男拱辰书之
祝融尊与岱宗齐仙境今容佛屋依晓揖日轮知海窄夜扪星轸觉天低风高殿悉杉为瓦云冷僧常绵作衣莫剪光天坛下草时廵要秣六龙嘶
江陵逢黄虚舟
山谷机忘似白鸥有孙今复号虚舟信风为棹先开浪与月同舱不载愁吟就自将歌欸乃醉时寜逐境漂流乾坤等是虚舟尔只好和诗莫带休
和张功曹清明之什
兰江无物可关情春去春来感亦生流水几番供褉事新烟两度过清明念乡鹃泪和花滴怀友莺肠学柳萦读遍离骚诗自慰世间无地不蛮荆
和贾秋壑南楼韵
大别矶头江汉合烟波堪咏亦堪图山标禹贡他州有水列周南到处无鹤外声来蕲笛远鸿边影落楚帆孤登临此地陪秋壑收拾乾坤寘玉壶
过金陵总卿吴履斋以诗赠别用谢
六朝三百有余期不满诗人一皱眉只有燕迷新巷陌更无凤集古台基兵於史传多陈迹酒与江山是已知仆指长淮又西去舆图向後更谁披
林逢吉
逢吉字表民东鲁人有天台集玉谿吟草尝修赤城志及自为续志三卷世多称之按张榘有留别耘业林逢吉饭牛翁郑简子诗云天台山下两诗仙则逢吉本鲁人南渡後流寓天台者也
寄题郑熙宁夫玉轩
良玉本不琢大音无希声观君命轩意欲以诗自鸣君诗志古调考击参差韺冷冷涧泉泣切切谿条清孚尹露涵采润美月泛英昔闻洛山中种者须其成非希咸阳价匵韫那敢轻用之荐穹昊何但鬼神惊凉欲觉庭叶夜疏耿镫惊一读一啓予古调真难评
重建神秀楼
慨昔淳熙初忠定守郡时树楼城南门衆秀皆来归挿空缭千峤注海合两溪云眉扁古隶蛟凤跃出飞西瞻建标霞东頫采菊篱循环一甲子天假兹良期象贤宣祖烈布政轶吏师乘暇陟危级更新敞前规肆开落成宴镫月交明辉杰栋小芳桂修梁薄辛夷空濶渺纳纳青红湿离离太平毕文简庆历元厚之猗彼三硕辅勲业畴或非公今继其躅岁月几推移魏謩宝遗笏郑武缁旧衣过者登斯楼咸诵金石词郤笑楚臣作空因秋气悲
简许远元寮
问云从何来明月翳光景须臾忽破散依旧寒炯炯问月何能照月亦不自领云来非我过云去非我幸无心付无事虽巧不能逞幽人起寤叹婆娑弄清影世人有万端令人发深省
送天台李明府贯一归越
赤城谭旧令为政且鸣琴涧瀑知清操山云识苦吟自甘微贱拙谁信勒碑深归路春风近烟花绕禁林
饯台倅王司令几叔参厘天府
黼坐颁泥检黄图驾玉星自应摅学业端不藉门庭冻日湖梅白春风院柳青从今亨路去台岭记曾经
山斋书事
掩卷听蝉韵凭栏数雁行井风梧叶雨篱月菊花霜又见秋将老那堪夜更长愁吟无语共残灺落书床
挽都梁太守洪季辅寺丞
鼓吹舟归日军门巷哭时身抛淮郡印亊入岘山碑敌在家何用城危孰与持墓门今已闭千载使人悲
次韵酬陈之道明府见赠
为政鄱君日劬然似苦吟光前还照後行古却居今危世道犹直故山春正深露生观庶物清坐更观心
送王季和文知施州二首
皁盖蚕丛去青祗凤历颁雪林猿叫峡春院鸟啼山文字传三楚恩威化八蛮政成明主召九虎啓天关宿幸依刘表时蒙说项斯方为感知赋遽作送行诗万里通吴蜀千山隔梦思江头野梅发应记共吟时
送净应老道源往浙右
片云离海屿吴地去随缘托鉢应行乞升牀亦坐禅舟停上塘雪寺隔过山烟刺史知闻旧无须覔镜传
访怀遇师
独隐重嵓里全无物役心禅因秋月悟诗对晚云吟访古猿惊锡抛生鸟上林相知今十载不惮远来寻
送祖太长老住虎丘
吴国前朝寺悬知补处难岳云迎外度海月定中观子去挥犀拂吾当卖布单梅花知别意无语澹相看
初夏别墅
池馆春方谢连朝雨似烟乱荷藏睡鹭繁木集嘶蝉地僻观书乐心清得句玄野僧时过我擕手弄云泉
寄饯赵清中主上元簿
六代旧都遗迹在词人怀古去登临长干塔上青山远玄武湖边碧草深肯把簿书遮望眼但图方略副焦心平江大海虽吾愿台阁须材必访寻
寄圣水老法照
五载禅林结净缘又飞一锡过甘泉晓池洗鉢云常润夜阁繙经月自圆碧眼谁参庭畔栢赤身难并社中莲饱看胜景多佳句好为闲人寄一篇
送薛子范明府归永嘉
天台邑债今还了未上清班意若何行李比如初到少鬓丝赢得近来多民输界首攀车送君向城隅枉骑过恨满东风不能到柳边莺语即骊歌
次韵刘允叔丈主簿读予所编天台集见赠之作
楼头残月映储胥人在西窗酒醒余梦里都忘阆风路吟边如到玉霄居邻墙共作无何饮别墅期看未见书只恐弓旌便招去汉家答诏待相如
挽王房州伯洪
崇牙出镇古边头名与龚黄共一流方见勒碑歌善政忽惊罢市哭仁侯燕飞古巷人千里梅落寒溪月一楼前亊已非那可问晚云零落緑山稠
挽开府宋公
五朝大老今谁是晓月长庚可怆然王某曾当挥制日伏生将及授书年雁峯去就朱轮养台岭归从白布纒秩视冢司优赠典夜台光宠射穹躔
挽新昌王明府吉甫
不见高人祗自悲每哦佳句望乌衣浣花风月参谋去采药溪山茂宰归万里险艰头已白半生功业梦还非阿戎盍上青云路奕世清门要发挥
挽处士张君
扣龙泉了探慈湖倦矣归擕一束书白首功名销壮气清溪游钓乐闲居山人宁有趋戎幕方伯今谁顾草庐乡旧凋零无复见北风吹雨更愁予
次韵沈兴之税院岁暮即事二首
一櫩寒雨滴愁声赢得松斋睡思清急景不知年又谢壮心空怅事无成温存冻壁火初举陵铄破窗风自呜多谢故交相慰藉浪捐珠璧使人惊
穿云时有一鸿声唤雪风来冷更清腊意未教梅萼老春风先放柳条成乱离每叹兵难戢贫贱还忧道不鸣节物一番空自好暗添年纪却堪惊
题大慈寺兼简照讲师
来从金地过银地智者修禅古道场叠嶂倚空围日月穹耸松壑饱风霜碑文多是唐人刻经卷犹随炀帝藏偶值故交初入院一镫留宿水声房
梁民曹以二首为小园木香光宠次韵抒谢
春风珠幰走青虬清夜西园谁共游十里水边浑似雪唤船应是误王猷
攀条折蘂属骚人迟恐颠风扫玉尘如付枕囊供醉寝繁香薰骨解留春
天台邵明府履善遗牡丹各一絶
人间兴废手抟沙乔木犹存少故家不见石边题甲乙空余姓氏落名花【原注牛家黄】
一春苦雨又忧花烂尽秧根谷再芽见说云头红可喜老农犹恐是朝霞【原注云头红】
可是东皇雨露深不成一字亦腰金世间大有麒麟楦对此谁能起媿心【原注金繁腰】
一枝美过玉柈盂岁晚何由复遇苏我欲命名名不得有名无实不如无【原注无名种】
怀仙桥
晴雷昼夜激奔湍涧草岩花亦耐寒刘阮茫茫空仰止恐乘风月一鞭鸾
送倪平仲高士归天台
緑章封事步虚仙来自东皇太乙边满袖明珠出光怪又随溪月上归船
桐栢山高空翠寒夜深星斗近仙坛下宫银瀑三千丈付与诗人雨後看
同谢邹访平老
江湖包笠今闲郤默坐惟繙贝叶文耳重嬾闻时俗事客来聊荐一瓯云
送宗镜上人归剡因寄声高九万孙季蕃
送师归隐镜山中万壑千岩指顾间菊磵花翁如见问为言憔悴老江关
神剜天划成岩洞横亘危梁接应真垂下玉虹三百丈雪花飞溅一山春
一僧礼拜能行过下面人看胆亦寒月出幻成银色界始知方广在林端
随处禅房有水声我来石上坐忘形临行更酌潭中渌要洗多生业障清
夜登桐栢上清阁
雨过中宵夜满空一山松竹韵溪风披衣独上上清阁身在半天云气中
新昌道中
残村时有两三家缭绕清溪路更賖客里不知春去尽满山风雨落桐花
剡中诗
遗踪曾记晋诸贤乘兴今无雪後船断堑毁垣难借问甎文犹着太康年
题方叔所藏马中远春牧晚归图
一抹东风树色新牛羊莽莽散平原微烟细草知归路竹坞人家半掩门
次韵王亚夫景存县尉送春二首
欲劝东君尽一杯临岐无语独迟回晚风自有留连意逓得莺声过柳来
登临长是爱清晖晚岁知心亦自稀永昼松斋掩书坐却看梁燕引雏归
题六马图二首
骏影争驰意气雄被尘晴苑碧溶溶谁将妙笔开生面雾鬛风鬃惨淡容
龙媒要是龙眠笔意在能空冀北羣老我惟知赏神骏何时变化上青云
同钱则父登郡城观予所和梅仲潜金山吊东鲁林表民逢吉诗淮民同赋一絶
水落寒沙晚照收沙边谁复舣孤舟鲍昭自作芜城赋难写江南不尽愁【案此首不知作者姓氏题字疑有错误原本附録林表民诗後今姑仍其旧】
江湖後集卷二

[book_title]卷三
钦定四库全书
江湖後集卷三　　　　　　宋　陈起　撰
周端臣
端臣字彦良建业人御前应制有葵窻藳西京少年行
西京少年儿生长豪贵族光浮两脸红春留双鬓緑常骑大宛马多佩于阗玉明珠博美姬黄金酬丽曲朝从咸阳游暮向长陵宿朱门人候归夜夜然红烛
毋忽诗
毋忽咫尺水中恐有伏龙毋忽寻丈山中恐有毒虫是以古君子不敢欺盲聋审密言语间戒谨闇室中几微怠所防敌国起奴童事固不可忽理亦不可穷周室八百年成於垂钓翁
仆以绍熙壬子中夏二十有五日始跻风篁探龙井遂至广福谒三贤像阅旧碑追观一代风流为赋此诗适月林依公留设茗供因书以遗之他日能为我揭诗板于壁间使示来者亦山中之一助也【原注龙井寺有辨才师赵清献苏文忠塑像】
奇石烂横道兹山信多姿江湖酾两股一泓乃孤危相传龙所家或恐神护持腥风转霮?隂崖立淋漓惜无纬萧勇探此抱宝痴山僧作屋意惨澹生幽思胡为金缪影颠倒眩俗儿坐来百念失苍官导前驰招提果深登屐痕恍前期咄哉少肉山着此高颧师端能致遨游絶唱相娱嬉过溪亦何事相送了不疑渠能缚禅律因来数须眉我爱秦郎记字压头陀碑月林只夜夜人物自一时贤愚尽蚁封来者吾得知
二月芳草碧寄吴中故人
二月芳草碧江南新燕来抚兹良岁时佳人安在哉佳人弃我去杳在天之涯天涯望不极丛愁结中怀翠觞不成欢玉琴有余哀西湖春事深林花为谁开折花无所赠三嗅空徘徊楼前东流水湛湛生緑苔去波日千里还绕姑苏台凭水寄我思旦暮肠九回
听无悔琴
悟琴如悟道神闲若无营在心不在指以意非以声锵尔风篁韵泠然天籁鸣曲终各一笑相对无亏成
物蠧
太虚运元气万物皆凭倚物或有所违气亦随而否肉蠧则生虫木蠧则生蚁嗟哉政亦然於焉起奸宄蠧久不可为气靡物自毁但得元气存不患蠧不死
奉谢芸居清供之招
生平愧彼苍得饱非耘种自揆蔑寸长居然叨薄俸朅来桂玉地幸了藜藿奉日昨访芸居见我如伯仲剧谈辟幽荒妙论洗沉痛呼童张樽罍芳醪启春瓮乃约屏羶荤初筵俱清供珠樱映翠荚光色交浮动佳境喜渐入恺之未痴惷属厌荐春萌隽永咀秋葑黄独忽登俎味借蜂蜜重翻怜少陵翁山雪入吟讽早韭晚菘辈吾家所售用列品不自珍而与朋友共琱盘放手空适口颇恣纵日暮雨催返虚窗结清梦寄语五侯鲭从兹勿劳送
孟冬多风霜
孟冬多风霜草木俱披靡老柳叶才脱拂拂新萌起冻梅如枯榛班班亦含蘂寒暑运四时成此岁功美孰知四时间独有春不死
白虎行
女修玄鸟开嬴始附庸于周自非子由襄寖强三十世末命昭庄踰崛起杀降溅血长平坑返戈尽簒天王城黩兵不戢恃强大物忌太盛终当倾邯郸贾人识奇货发谋不惜千金破窈窕尊前歌舞人腹中已孕秦家祸怙势陵威奋余烈怨气愁声九州裂虎暴狼贪天使然六国未灭嬴先灭天道何曾长助强岂知用柔能胜刚君不见後来项羽战无敌却使山河归汉王
送翁宾阳之荆湖
君不见司马子长志横秋少年足迹不肯休胷中盘屈奇伟气笔力直与造化侔又不见杜陵子美夸壮游一身几走半九州吟怀吐纳天地秀作为篇章光斗牛君今去去几千里匣剑囊书赴知已知己从来素有情投机之会趋功名功名岂有作能致莫辞跋涉长江行长江四月南风起武昌鱼饮秦淮水南风不久又西风食鱼休忘鲈鱼美天涯别梦思城东何日一樽重与同草桥夜醉月明下桃关晴吟春色中不堪蜀魄相催去却怜樯燕相留住一片离情去住间正是游人肠断处荆湖右道分南北势与中原岂悬隔五湖膏血互吞噬万里烟尘入谋画莫如子长子美但能事文章蚤归来献平戎策
书逸人俞太中屋壁
羡君还似我居处傍林泉洗砚鱼吞墨烹茶鹤避烟闲唯歌圣代老不恨流年每到论诗外慵多对榻眠
赠岐贲推官
动静不违书如君始是儒婢闲犹画卦儿戏亦投壶门冷僧长往官清道更孤吾君能大用皇宋即唐虞
寄唐异山人
不见琴诗友相思二十秋能销几度别便是一生休未得云边步还应雪满头何时各携杖竟去会嵩丘
游下竺枕流亭
枕流亭下路两岁不曾来今日偶重到夕阳犹未回池乾无水放地暖有花开後约如能继多应为探梅
题崇胜院河亭
陕郡衙中寺亭临翠霭间数声离岸橹几点别州山野客犹思住江鸥亦忘还隔墙歌舞地喧静不相关
作谢冯亚惠鹤
殷勤亲惠鹤迢递自江濆情性浑如我精神酷似君舞思同座看唳想隔城闻从此添诗景为题好共分
真州梅
欹倒几株梅黏枝半是苔相传前代种曾历太平来山冷雪犹在春深花始开乱离无酒买嚼蘂当衔杯
书冷泉亭壁
一酌野泉香翛然俗虑忘静听山鸟语如笑世人忙近水苔常湿无风树亦凉老僧闲似我清坐到斜阳
闻滁阳失守忆表兄
犹忆归淮甸何期?敌尘秪闻残破惨未得死生真梦不谙长路书难附便人吞声无限泪一滴一伤神
裴坟
买船穿僻径坟古最幽深山近风常冷松蟠昼亦隂来时无速骑归路有鸣禽寄语城居者何人肯访寻
寄题石都尉林亭
园林都尉宅景好冠京华便合名金谷其如是石家池塘分御水楼阁见宫花有客因来说令人动叹嗟
冬日书事
一月天不暖前村到岂能闲闻啄木鸟疑是打门僧松色浓经雪溪声澁带氷吟余还默坐稚子问慵譍
虚室
虚室似僧房蒲团倚竹床半窗红日影一阵紫兰香诵熟闲居赋书成急就章数朝门不出过却几春光
湖天
湖天初过雨晴意有无间春水半侵路晓云多碍山酒烦村店暖诗就野亭删风静无啼鸟垂杨树树闲
暮春漳川闲居书事
吟斋漳水滨孤僻度残春长喜诗无病不忧家更贫锺声来远寺山色遍诸隣门有谁相访僧过岂厌频
赠三门漕运钱舍人
相知有宿缘一见两忻然我拙宜名野君亷恨姓钱唱詶思阁笔迎送愧楼船却恐徵归阙慵过砥柱边
闻王衢王辟登第寄贺
人间第一荣初得好科名万乘登楼看三台让路行搜罗空草泽宴会敌蓬瀛牓眼兼衣鉢偏怡野客情【原注衢为榜眼辟为衣鉢】
登駞巘岭
登顿来忘倦闲常到亦难西风揺短鬓落日倚危栏山迥江湖小秋高天地寛故园何处是空遣客眸酸
富景园诗
地比诸园小池从前代开犹余乔木在曾见上皇来幽径埋黄叶空庭老緑苔荒寒吟思怯落日独徘徊
初冬即事
初冬天气暖小似立春时万树无多叶千花试一枝天红霜有信星晕雨先期怕见梅花发愁怀未办诗
读党籍碑
党籍碑成国步屯忠臣埋没瘴乡尘兴衰未必皆关数治乱由来实在人雷昔震陵天已怒石今漫灭世尤珍九原难叫诸贤起一掬伤心泪染巾
重阳後一日偕翁宾阳张敬之江楼分韵得台字
一笑江楼把酒杯阑干倚徧重徘徊风生别浦潮回去云暗前山雨过来秋冷丹枫先叶坠节迟黄菊未花开凭高引领还兴感昨日谁登戏马台
青铜香鸭诗
谁把工夫巧铸成铜青依约緑毛轻自归骚客文房後无复王孙金弹惊沙觜莫追芦苇暖灰心聊吐蕙兰清回头却笑江湖伴多少遭烹为不鸣
送牛首炉与人
千载墦间偶得存传从鼻祖到云孙土痕蚀处形摹薄苔色侵来欵识昏制様想应规象鼎验图只合配牺尊赠君博古斋中去书传闲时细讨论
谢长安孙舍人寄惠蜀牋
彩牋一轴敌琼瑰喜见亲题手自开远胜浣花人寄到贵从视草客分来百张重叠霞初卷十色参差锦乍裁红药篇章方雅称老夫无用拟封回
晨兴
夜长乞待得晨兴眈睡僮犹唤不譍烧叶炉中无宿火读书窗下有残灯临堦短髪梳和月傍岸衰容洗带氷料得巢禽翻怪讶寻常日午起慵能
和三门窦程寺丞见赠
禹门公署似仙居谁羡同年在直庐闲制曲教鸦角唱醉吟诗遣凤毛书蒙过村巷惊玄豹命踏厅阶上白驴莫讶此篇酬更晚只缘思涩岂情疎
怀寄河中表兄李徵君
蒲津棠树两闲人我愧虚名帝亦闻三世往还为近戚一时逓互唤徵君虽同闭户辞丹诏尚阻连床卧白云苦恨中条镇相隔老来离思转纷纷
代上刘郎中
弹压江湖耸市朝相逢人尽说风骚诗从南岳吟逾老名得西山荐益高半世历官才幕府午年还国尚郎曹儿时曾诵先生句镜里如今已二毛
古剑
籀文漫灭藓花残胆怯旁人不敢看飞去暗防风雨夜握来光射斗牛寒曾成歃血诸侯约肯受无鱼下客弹宝匣秘藏英气在提携终拟斩楼兰
送人失官归
浮世功名总是虚纵然轩冕又何如趂无白髪来侵镜好买青山去荷锄贤圣一丘无用土英?几板可疑书生涯傥了寒暄计独抱遗经亦有余
次韵友人悼宠落梅
条脱空嗟萼緑华俗尘难久驻仙车数声画角单于塞一曲山香阿母家堕砌尚疑粧後粉点衣犹认唾时花别来埋没春风面几度虚窗叹月斜
春日即事
起来袖手怯寒添冷落文楸掩玉奁燕子池塘春雨细杏花庭院晓风尖酒醒未解便欹枕香炷初熏密下帘百五数来能几日黄金柳色已侵檐
游秀府择胜园
择胜前朝锡雅名不多花木四时荣楼当列岫仍临水地比诸园最傍城池暖锦鳞冬亦泳洞寒丹鹤晓先鸣宗王信是神仙侣创得蓬壶小様成
咏鹤【原注分得仙字韵】
覔来雏鹤养经年认得呼名傍客前放去几随云过海归来一片雪翻天翎梳修竹林间日影照寒梅磵下泉眷恋轩墀应有谓主人风骨是神仙
落叶
燮燮霜红不自持半随流水半沾泥归巢便觉栖禽冷覔穴空教返蚁迷风径学花飞上下夜窗疑雨洒东西满堦不听家僮扫拟把新诗逐片题
次韵张敬之桂花
年年緑桂着花时黄雪团枝自一奇林静秋风生处早山高凉月上来迟亭边露湿栏犹倚书畔香清枕屡欹惆怅淮南无梦到楚骚歌罢当吟诗
次韵勿斋蜡梅
不与南枝鬬粉光品题应合让苏黄融成蜂蜡千葩秀散作龙涎几阵香立悟瞿昙真面目坐忘姑射旧梳粧好风吹堕檀心句白雪空惊寡和章
碧桃
武陵梦觉艶粧空回首芳姿迥不同萼緑仙留苍玉佩蘂珠人在碧霞宫素顋褪粉啼春雨翠袖笼寒怯晓风惆怅涌金池上路阑杆倚遍夕阳中
灵隐山前即事
猿不闻呼僧已归翠烟依旧鎻崔嵬水今流向人寰去山昔飞从佛国来古径夏寒风落木苍崖隂润雨生苔客缨自喜无尘濯歌罢沧浪饮一杯
春日闲居
自笑春来纵酒狂信缘无定恣寻芳盃中似蚁浮来緑瓮里如鹅脱下黄花底枕琴迷洞府溪边濯足忆沧浪一从禁阁辞荣後不复乘云入帝乡
刘寺坟园
万竹苍寒拥寺门寺牌金字御书存荣华肯信当年事仪制空留後世恩影阁有灯尘网暗殡宫无月土花昏见梅不敢轻攀折恐是春风水际魂
栖霞岭
九折崎岖入杳冥苍厓中断见云生着身高处不知险回首省时方始惊半岭雷奔空石堕满山花发晓霞明世间岂是无平地何事吾侬爱此行
游籍田
国典斯为重亲耕示不轻诏?正月吉躬率百僚行奉礼仪修献司农器具呈储胥严武备卤簿肃文明北阙班春早东郊贺雨晴青坛晨气润紫陌晓寒清玄武移天仗鈎陈出帝城停云依别殿翔鸟避行营十二苍龙驾三千白虎兵园花迎翠辇田柳拂霓旌少皥陈圭瓒先农荐特牲绀辕萦黛耜苍佩映朱紘俯讲三推礼祗勤万乘情艰难均土庶次第及公卿海?瞻秋稔山川庆礼成岂惟知稼穑况乃奉粢盛祈岁稽豳雅因时昉舜耕顾严天下劝非侈国人荣芸史观先烈桑枢叹晚生何当蒇熙事夷夏颂隆平
古断肠曲三十首
髻云松滑嚲鸾钗清减羞临玉镜台蛱蝶也知人寂寞一双飞过杏墙来
催花一霎雨依微芳迳泥香草色萋可是一春天气冷牡丹开了未鸎啼
被拥娇寒晓梦春起来无事翠眉颦金缾拈得双青杏搯破中心见个人
竹叶裙纱摺摺香荷风占断晚西凉年来欢事愁边减别後秋更梦外长
条风窗户柳隂隂云碧春衫熨水沉花里小栏人不到流莺啼起去年心
梦破巫山生色屏锦囊情薄歇余馨关河春晚无消息肠断楼前杨柳青
无计消除夜漏长罗衾熏彻旧时香十分又是凄愁处雨歇芭蕉小院凉
香凝薇帐春风院酒涴榴裙夜月楼闲把花枝思往事旧懽都变作新愁
一筛凉雨歇亭臯菡蓞无香可得消玉簟怯秋眠未稳阿谁楼上夜吹箫
团扇多情手尚携金风庭砌拒霜开断肠一夜西楼雁不带书来带恨来
破除难尽是恩情却怕恩生怨亦生思念不休心惑乱梦惊人语似郎声
一股金花擘断钗两行玉筯界香顋近来自觉氷肌瘦柳録春衫放窄裁
井梧和雨下银床梁燕随风别画堂二十五声秋漏永梦回各自耐思量
锦屏残睡思忡忡心绪无聊酒易中柳院藓厅慵不到斑鸠啼煖落花风
风色翻成料峭晴闲期女伴踏青行怪来昨夜灯花好却是今朝鬬草赢
花庭梨雪叠香痕燕子归来亦断魂懊恼一场春不管月明空自立黄昏
裛裛罗巾泪粉光緑琴哀怨调凄凉芳容自觉随风老落尽桃花暗断肠
窗下亲裁白苎衣日长花影上阶迟不堪杜宇啼春苦又是去年肠断时
金风几日老庭莎经下窗棂换碧纱天气已凉人尚远晚粧羞戴丽秋花
玉纎无力怯梳头镜里容颜见自羞一阵落红帘外雨十分春是十分愁
旧家院落旧秋风只有当时人不同惆怅一窗无用月为谁凉夜晒梧桐
修竹生烟晚逗隂翠罗香袖怯寒侵恨同社燕身为客怕剥秋莲苦在心
压髻慵簪双凤钗伤心羞觑合懽鞋折花暗卜郎音信旋系罗裙走下阶
双蛾颦翠恨天涯睡起蜂黄沁脸霞燕子日长深院静东风无力到杨花
春娇残醉睡初回索酒扶头强起来金斗压灰熏笃耨玉缾?水养徘徊
蜂蝶飞飞春事忙煖风池馆百花香连花折得青梅子怕触心酸不敢尝
楝花筛雪糁苍苔人未归来燕已来满眼春惊连日老两眉愁是几时开
依旧斜阳燕子楼共谁把酒话闲愁韦娘去後西风老烂漫黄花满院秋
弹罢瑶筝歇雁行月移花影上回廊离情不奈秋萧索更着寒螿管夜长
小雨班班湿画栏一番重做杏花寒春衫拈起还慵着却忆天涯客袂单
湖山园
丹楼碧阁面山开緑树红芳遶水栽多少好春闲过却主人无暇不曾来
同用晦上人游渼陂
渼陂寒水碧溶溶野客江僧望不穷更值晚来风雨歇终南一半浸波中
落叶
西风不管鹊巢寒成阵飘来响更乾最是山房秋思客梦回疑作雨声看
送谔师赴王寺丞召写碑
才高吐凤欺黄绢墨妙回鸾命碧云双美便堪传万古羲之书法退之文
和江南提刑王国博见寄
欲写情怀难一一拟寻山水隔千千输他吴越闲鸥鹭朝夕长亲画舸前
清明湖上
谁家园里一声莺啼向春风似有情惊起少年游冶兴插花沽酒醉清明
古坟诗
短墙摧倒树欹斜碧荠春开满地花马鬛就荒无认处墓前碑在野人家
题真妃出浴图
百媚千娇出浴时君王凝盼转魂迷香肌犹恐红绡重可忍他年践马蹄
秋晓
一抹凉烟晓未收露篱踈雨湿牵牛不知天上秋多少昨夜西风到小楼
湖上归
别却吴姬旧酒垆扁舟吹笛过平湖晚云又是商量雨遮得秋山一半无
简雪窗董寺丞
世路机心走兎迒雪窗一缕不遮藏籋云梯月真游戏茅舍何曾外玉堂
圣贤事业在心盘禹稷颜回岂异观世故波澜同起灭姓名千古要清寒
邻园晚步
忽然杨柳几丝风零落桃花数片红满面好春吟不得一园蝴蝶过墙东
寒食湖堤
紫陌笙歌簇禁烟几年无此好晴天画桥日晚游人醉花插满头扶上船
春月送人
一湖春緑染初成柳色东风二月晴燕子来时人却别梨花虽好负清明
詶薛田推官见赠
红莲客惠碧云篇未及他山买石镌且选眼前麄竹上和烟大刻两三聨
元夕
小院春寒月到迟闭门闲课上元诗南来父老消磨尽耳畔无人说旧时
谢人惠天花
花从天上落人间北客来稀路阻难胜味忽惊藜苋腹春风肠断五台山
内人烧香图
花底烧香深闭门宫鸦栖了已黄昏君王未识无人妒虽不承恩却感恩
买木犀花
却杖头沽酒物湖边博得木犀花西风可是无拘束一路吹香直到家
题叶靖逸东庵
一庵自隐古城边不是山林不市?落月半窗霜满屋卧听宰相去朝天
二月五日西郊口占
晴日西郊按物华东风寒峭?檐斜江梅已办调羮事交割春光与杏花
秋晚孤山
山夹寒云晚不收苹花洲渚雁声秋西湖处士无消息落日丹枫处处愁
夜归
侧侧梅寒恋客衣市楼灯比旧年稀酒徒歌伴凋零尽独自吟诗月下归
朱门
朱门茅屋偶为隣北阮那怜南阮贫却是梅花无世态隔墙分送一枝春
谢刘大着寄惠玉牋
皎洁分明如我鬓卷舒正直似君心三千里外情多少一幅真堪直万金
早冬湖上
晴湖水落葑田乾白鸟飞来立晚寒杨柳不知秋已远尚揺踈翠拂栏干
遣兴寄徐抱独
楼外垂杨啼晓鸦楼中倦客醉思家东风不管春将半一夜清寒勒杏花
挽芸居二首
天地英灵在江湖名姓香良田书满屋乐事酒盈觞字画堪追晋诗刋欲徧唐音容今已矣老我倍凄凉诗思闲逾健仪容老更清遽闻身染患不见子成名易箦终婚娶求棺达死生典刑无复覩空有泪如倾
江湖後集卷三

[book_title]卷四
钦定四库全书
江湖後集卷四　　　　　　宋　陈起　撰赵汝鐩
汝鐩字明翁袁州人太宗八世孙嘉泰二年进士曾官漕帅有野谷诗集刘克庄跋云明翁诗兼衆体而又徧行吴越百粤之地眼力益高笔力益放卷中歌行跌宕顿挫剸蛟缚虎手也及歛为五七言则又妥帖丽密若唐人锻链之作征妇叹
莲浴双鸳鸯梧栖双凤凰双舞蝶度墙双飞燕归梁倚阑人颦翠忍泪心暗伤闭户罗帏悄孤灯耿空房欲睡睡未得独立理丝簧弹吹不成调征夫天一方
访隐者不遇
两腋乘西风送我上高岑竹根一泉通石径万木森中有隐者居败屋莓苔侵山空人不见云满挂壁琴两鹤出候我逢迎啄衣襟应酬久颇厌走避不可寻谁伴山下去明月升高林
姜子平郑华父见访留饮月下
敲门者谁子二豪姜与郑扬袖入长揖掀髯略常敬于时月当阶籁声断四听展席交股坐剧谈飞舌竞恃侠争誉已拈卷索分韵呼儿注老瓦酒力快辛硬羶荤屏俗馔梨栗错村飣杯行无不醻恐犯诗坛令
十一月四日雪中小饮是月十日冬至
书云犹七日隂极刚未长风吹六花开飞舞隘云壤一阳方欲来和气已摩荡着池寂不声入林发余响与客同拥炉寒威不到幌洗杓开蚁樽下筯饭熊掌道旧惊物变谈空湔尘想近诗稍阁笔对此又技痒踏雪访梅花更觉吟兴爽
雪中观客夜博
积雪深一尺堆琼迷山扉豪客夜排闼挑灯红炉围成枭呼五白转胜赛四绯举觞无不嚼寒深酒力微姑置博与酒剧谈玉屑霏坐久更寖阑疎钟到帘帏
晚晴与何尹登水亭简张丞
溪流两岸秋日落千山暮一亭压其间登览洗万虑胸襟富丘壑方领此幽趣掷饵来潜鳞围棋惊过鹭酒壶展逸兴渔唱续远浦安得哦松来捻髭同覔句
憇农家
似隂还似晴好风弄轻柔土膏春犁滑竹深鸣禽幽农家颇潇洒??清泉流蹇予入茅檐解带为小留荆钗三两妇竞将机杼投吹炉问官人肯吃村茶不羣儿窗下读千字文蒙求余因拊其背劝汝早休休泓颖才识面白尽少年头耕食而凿饮胡不安箕裘廼翁听我言急把书卷收遣儿出门去一人骑一牛
寻僧不遇
扪萝入石径野衲栖其间杖锡知何处留云守禅关当户走野鼠隔林巢白鹇候久移晚照困来漱寒湾翛然非人世欲去且复还木杪猿一声六窗契山山
题下阳怀沈叔忱诗
夜雨晓方歇薄雾随征车乔松二十里翠微三五家双燕教羣雏一牛驮两鸦故人不可见回首天之涯清明日同傅元瞻阎才元周济美曾原伯宇文子友宇文子英汪冲之王谦仲集樱朱园分韵得食字二十韵
宦情随推移世事分限域帝城冠盖会千里或咫尺赏僚尽英贤了事即余日念我契濶情招邀见怀忆春事日光辉湖山好颜色徐行失前骑可望不可即徜徉大堤上徙倚长桥侧游龙?生花意极反寥阒山房启烟扉僧话寄禅寂同来妙人物高论倾历历朋簪忽逢会并辔随休适将军万金园花竹照燕席高情发清旷絶巘疲危陟俯视天壤间锦绣蒙山泽太平岂无象黔首何知德须臾碧云暮过羽杯行疾投林暝鵶还隔浦灯火湿呼车各零乱红烛明青壁良辰尚多欢整整三分一後会傥相从前言未应食
寄远曲
君马踏边尘绣帏妾一身仰天无过鴈俯水无游鳞酒难独自酌蚁樽空浮春食亦不知味駞峯徒荐珎忆昔送君君已醉醉言更戍一年事兜鍪北去几寒暑两地肝肠摧万里别来容貌似旧无寄去衣裳知到未折柳丝丝紫塞心对花片片青春泪夜闻琴瑟皷隣家人皆齐眉老年华不忍恨君翻自恨长吁矫首天之涯几度虚传家信息爱听乾鹊怕听鸦孤枕有时髣髴梦中见觉来霜角咽梅花
昭君曲
御戎岂别无经纶娄敬作俑言和亲或结或絶患不已至呼韩邪朝竟宁稽首愿得壻汉氏秭归有女王昭君临时失捐画工赂蛾眉远嫁单于庭玉容惨淡落紫塞粉泪阑干挥黄云下马穹庐行步澁弹丝谁要敌人听年年两军苦争战杀人如麻盈边城若藉此城赎万骨甘忍吾耻縻一身闻笳常使梦魂惊倚楼惟恐烽火明狼子野心何可凭呜呼狼子野心何可凭
迎僊引
羽人窟宅压沧溟崑仑阆风天墉城紫兰绦节跨彩凤殷勤传命邀同盟七月七日凉秋霁千官锵佩森幢卫王母云车九色龙上元霜袍三角髻刘彻屏息迎两僊兜香涂门高馥天星裳黼衮自酬酢方朔窥窗不敢前金浆玉醴濯凡腹红颗绚飣蟠桃熟宴酣乐奏瑶池音琅璈子登笛双成乞怜请药承华殿教戒丁宁先自反三尸欲脱毋淫乱五性尽舍更勤俭各出数语鍼膏肓此是长生度世方彻心未悟益猖狂万八千里周遐荒少翁栾大诛相继海外何日无方士五柞宫中梦断时铜盘玉露胡为不起死
上马曲
精神如熊气如虹梦寐思勒燕然功龙泉宝鞘横三尺犀甲茸绦擐两重鸣镝飞空挟霜远认旗贴身颭日红玉辔绣鞍鞴骢马眼有紫焰炯双瞳誓缚单于献天子离觞不挥儿女泪笳鼓动地归来时金印斗大肘後系君不见燕颔虎头班超侯万里又不见风声鹤唳谢玄破淝水
去妇词
入得良人门自誓终此身扫室拥箕箒进盥躬盘巾采桑趋壠首荐苹洁涧滨十年尽妇道唯恐堂上嗔上和下睦本无事一二小姑恣萋斐浸润既深贝锦成不弃不出谮不已良人缱绻涕涟洏父母之命安敢违举头天边指缺月暂缺须有团圆时君不闻章台长条依旧垂乐昌半镜还复归
远浦帆归
晚日放晴雨脚收楚山千里江吞秋上水风生荻花渚漠漠幅蒲天际浮轻云骤掩目力断云消似过芳洲半危樯逐鸟惟恐缓燕子争飞先到岸嗟此何景兮远浦帆归丹青欲画殊堪垂
蒙泉行
二十年前客中都壁间谁挂蒙泉图天造地设有如此果若所画疑蓬壶御风来游洞庭北此境突兀眼前出荆门之外天下稀翻思画图才髣髴山根寒源月一泓细流循沼曲折分天光倒影泻晴碧对此说我潇洒心云木枕崖影湿翠金莲铺镜葩在水流觞自是摹兰亭山隂今日那得尔向暮深林啼子规柳花作团贴水飞吟兴未尽征马嘶他时清梦犹见之
马上口占
平林涂烟山擎日晚征漠漠客倏集浮生隙驹忙里过虚名塞马眼前失古来战场莫回首一成一败骨俱朽柳岸人家揺酒帘不妨小停春风鞭
渔父四时曲
春
霁江浮春新水肥粼粼鸭緑春风微波心上下舴艋滑钓车香饵卷落晖纎鳞噞喁锦穿柳半留卖钱半换酒烂醉茅櫩红杏家折花簪髪把两手沙岸寻芳青骢嘶弹丝吹竹挟蛾眉笑指渔父何寂寞渔父掉头我自乐
夏
烟溪流碧浸炎空涤濯袢蒸蒹葭风大港小港凉世界隔堤荷荡香到篷侬家生长舟一叶岂识人间半点热青笠緑蓑山雨来雨过波平夜撑月水亭避暑氷玉肌枕设珊瑚簟琉璃笑指渔父何辛苦渔父掉头浑不顾
秋
新雁衔秋访水涯分屯洲渚傍芦花停桡相钓结溪社来往无嫌同一家酒酣把笛吹村曲声曳兰花入山腹钓竿到手万事轻孰是孰非孰荣辱江楼邀月粉黛浓簧璈嘈杂彻桂宫笑指渔父何冷落渔父掉头我岂错
冬
六花坼冻云馍糊钓鈎空掷寒无鱼系舟枯柳归茅舍拨火煨薪拥地炉賖邻一榼醅醱玉老稚分沾春回谷重来解维放夜筒横风打向别港宿溪馆对雪歌妓围釡出驼峰酒羔儿笑指渔父何顦顇渔父掉头但称醉
古剑歌
洞庭湖鱼人得古剑於网中张倅得之以遗余时开禧丁卯春馆於岳阳楼边事方急
洞庭吞天天无风月印一镜星涵空波心千尺光五色渔人啧啧疑垂虹睨而视之寂不见举网下?追遗踪须臾雷轰怒涛吼鼓荡六合雰溟蒙所得非鱼亦非龙炯然三尺贯当中肉销骨立精气融铿鍧其声韬其锋越砥稍稍如磨砻壮士见之肝胆雄雷焕已死不可起有谁解识斗间气人疑龙泉或太阿万古凡剑空一洗倚楼西北望边城连月亘天烽火明隐忧枕上思请缨夜半跃鞘床头鸣梦中见告若有神吾价岂但值百金吾勇岂但敌一人知君素有击檝中流心誓当助君报国万里清烽尘
广寒游
九秋半矩月团圆琼瑶世界夜气寒羽士跃身导阿瞒麾斥八极青云端老柯掷桂香不死银桥跨空一万里飞步抽簪扣玉扃中有素娥三千人緑瞳剪水鬓堆雾风卷缟袖条脱露琅璈云笛广庭舞笑乘白鸾弄蟾兎归裁仙曲作霓裳天音尽洗凡丝簧霞裾星佩罗两行玉环垂手春风扬樽前尽日看未足绦膏泣凤夜继烛宫商忽变不可听马嵬斜谷雨霖铃
楚观歌
吾闻楚乡江山多胜处今之楚观尤得江山趣万象排拶索应酬丹青阁笔无所措大则湘水小临蒸衆流合泒银河倾陶写秋气浸明月夜波爽透百雉城右则鴈峯左右皷双屏竞秀苍龙舞吞吐岚光飞乱云凉风暝送两崖雨江山之趣于此无不宜朝暮变化愈出而愈奇最爱鸥鹭甘冷淡占断汀渚供娱嬉东涂西抹晚烟翠渔父归舟卷钓饵鼓枻而歌倚半醉中有沧浪濯缨意杜若一片迷芳洲凭栏怀古生新愁更上崔嵬千尺湘春楼纵目乾坤尽见衡岳秋【原注楚观在河南宪圃湘春楼在楚观之後】
蝨
蝨形仅如麻粟微蝨毒过於刀锥惨上循鬓髪贯绀珠下匿裳衣缀玉糁呼朋引类极猖獗揺头举足恣飡啖晴窗晓扪屡迁坐雨床夜搔不安毯急唤童子具汤沐奔迸出没如丧胆童子蹙頞代请命姑责戒励後不敢念其昔日到光明曾游相须经御览
三珍行
聂西清遗以东坡书工部夏夜叹蜀人赵云子画李杜及素琴一张作三珍行
西清平生雅好奇夜则忘寐昼忘饥搜今抉古竭心力常恐世间一物遗云雾轩窗烟月户万宝彚列牙籖垂循环逻视日千匝拊摩拂拭心融怡惊寇披猖变仓卒六丁下取留毫厘收拾售用自不足尚辍三珍赠我为六幅之珍老坡字印可谁氏参寥师怒鹏九万气吞吐骊珠百二光陆离两轴之珍云子画李杜跨蹇将何之华隂县里过门日浣花溪上寻春时一张之珍太古琴孤桐斵削峄阳枝刻石漱玉世少比较昔响泉彼堪嗤银鈎铁画贵楷正此则倚醉飞蛟螭寸马豆人贵纎密此则纵意隳藩篱金徽玉轸贵音韵此则得趣絶弦丝天机皆由胸襟出妙处莫以形迹窥爱兹三珍每自随酒酣呼驴任倒骑抱琴委辔乌角欹琅然高吟夏夜诗
荆门行【原注开禧丁卯被檄相视荆门关隘】
去年曾问荆州途鷄鸣犬吠民耕锄揺鞭重来意惨淡前日井邑今丘墟云昏雨澁初堆碧四野荒荒人迹踈深山扶携皆露处骨肉荡没况室庐老农无力倚牀卧少定举首来向余官人且坐待侬说未说涕泗先横裾老夫老岂识兵革忽见远近皆狂徒悬崖絶壁鱼贯进飞马上下争驰驱吾军非是无身手未鼓弃甲先奔趋时平廪帛官不计战胜爵赏官不辜进怯锋镝退焚掠兵既难堪堪女乎归来未暇正其罪官有金帛还招呼老夫莫晓军旅事但闻败衂深嗟吁我听其言为蹙頞含凄独下西山隅金莲似恨羶风染蒙泉未洗血水汚九秋半破明月夕照我孤愤行绕壁天子尝胆方侧席微臣敢作楚囚泣秋风一劔楼兰国
送奇仲过霅川
少年湖海气近又负诗名今忽担簦去谁非倒屣迎雨茶煎顾渚春酒醉乌程有句茅亭着苹风洲上生
刘干东园
筑圃非容易经营二十年烟松迷五鬛风柳起三眠叠石连山麓栽桃拟洞天最为潇洒处正在竹林边
拍栏
偶把栏干拍沙鸥水上惊晚红残照在秋碧远山横尽被浮名役皆从妄念生不如归去好杖履老柴荆
小山寺
披雾入野寺寒林响朔风更无僧出迓山鸟若为通松露染衣湿岩花照眼红尘缘聊可息归骑莫匆匆
避暑
炎赫无逃处如何得雨来云生应有望风卷又还开携簟寻池阁倾醪注晚杯堆盘粲红颗味不减杨梅
宿古寺
黄昏投寺宿古屋瞰荒江村酒沽春瓮山房耿夜缸滩高声撼枕月落影收窗僧老人皆玩楼钟晓未撞
雷潭寺
忆昔登临日今经二十年峥嵘新栋宇黼黻旧山川鱼响潭翻浪乌飞风送船穴空龙已去鳞爪迹依然【原注寺傍有龙窟鳞爪之迹尚存】
舟中
离家俄十日千里独衰翁篷响过云雨帆开逆水风新沙增岸脚小港隐芦丛客思难消遣黄昏月一弓系缆停征棹斜阳古渡头风霜先远客天地独扁舟水鸟冲开浪汀鸿占断秋在家贫亦好何用出林丘
题化成岩二首
命友化成岩同寻顷刻闲半途瞻佛塔数里入禅关松动影移石江清波漾山卫公读书处有鹭宿其间【原注有李卫公读书堂公集中载白鹭赋】
一线沿崖路衰残步屧迟攀萝冲雾上倚槛俯空危石佛像须久山僧言不知看来衆亭子最是妙高奇
日融
日融风力软曳杖独逍遥蜂去花心静莺迁柳影揺一年春易老两鬓雪难消客至时留饮无缘特地招
秋夜怀归
乡里千山月尘埃两鬓星秋声虽是爽客耳不堪听多泪风前烛孤明竹外萤吟蛩更无赖终夜几曾停
访郑隐君不遇
行尽枥林村柴门闭夕曛自来松下坐闲想壁间文守树猿偷果窥山犬吠云多应寻鹤去秪隔暮溪濆
晚兴
是处牛羊下喧譁走牧童霁烟拖淡碧夕照殒残红老鬓日添雪衰躯晚怕风愁来无着处分付酒杯中
登法云寺
云林拥深寂山寺倚崔嵬童子请先坐老僧恐便回庭黄霜到橘堦緑雨滋苔挂树猿相玩呼之却不来
招贤渡溪阁晚望
溪流清到底十顷浸秋光烟重山加色风强雁失行尘埃双老鬓天地几斜阳何处一声笛征人暗断肠
同子严初夏饮山阁
緑隂千百顷约我共登临山翠含烟重榴红着雨深行藏皆有命计较漫劳心病怕杯中物怜余浅浅斟
夏日普信寺江阁
到此全无暑虚阑千里风看飞云度水听落石鸣空日月忙乌兎春秋逓燕鸿一生尘里过烟艇羡渔翁
江阁夜
小阁临江迥疎帘带雾鈎云鸿遥影灭滩月碎光流诗思偏宜夜衰髯不耐秋渔灯三两点隐隐荻花洲
醵饮刘园
随意携盘馔毋烦事礼文燕飞冲幕过莺语隔墙闻兴自樽前发韵从花下分诗成似供课醉墨竞纷纭
清明小饮
草草清明饮惠风天气和身轻梁燕舞舌巧柳莺歌但道三春好其如两鬓何升沈付杯酒由命不由他
春郊
数点緑杨风春光处处同蜂喧搜蘂瘠鸟閙聒山聋联句逢诗友寻僧问牧童家家办农具凖拟试新工临川县治古桂两大株与叶潜仲邬文伯饮花下
双桂相传久百年殊未衰树联铺叶密根老着花迟葩坠粘诗笔香浓透酒巵月中但孤影安得两交枝
倚楼
兼葭秋色晚百尺倚江楼日暗烟藏寺风高浪拍舟归云投远岭饥鴈叫沧洲心事非年少尘埃白尽头
到农家
难得官人到茅檐且驻车自擕锄掘笋更取网求鱼一媪来斟酒诸童竞挽车须臾对吾泣科役苦追胥
舟泊
舟泊似差早篙工爱酒坊羊羣归远陇柳影恋斜阳泽国人千里暮霞天一方茶多不思睡渔唱听沧浪前头无泊处且住荻花林水沸知滩浅烟蜂花在瓶呼童治茶具有客扣柴扃共说山林话休嗟两鬓星
维舟
望见人家了犹须转一?寺从山背出船向柳边捎问酒寻溪馆呼儿解腊包三杯亦径醉无事且权抛
访昙师
道人云外住小径入庵幽干老梅逾瘦林疎竹自修拣茶相伴煮补线且停抽此事如何说下山归去休
赠慈上人
踏遍丛林後归来隐石崖任梅斜到牖听竹长侵堦挂壁尘堆笠穿山云惹鞋真机须我悟余事是持斋
空师欲游岳往访山寺
闻师游岳去打急访高岑蹑屐若来晚挑包不可寻山寒梅意悄林茂鸟声深行住无非道何须枉费心
送上人归闽
顶笠遍参请平生志甚勤耳方离岳瀑眼已接闽云宿岭星辰近渡溪烟雾分劝师早休歇禅不在多闻
雪中寻僧
寻僧闲踏雪握手上钟楼初下寒飘屑才浓风辊球水波糊纸阁春乳泛茶瓯片片看来好龎公有话头
寄圆老闻欲移住他院
妄动生于念禅床坐不牢旧窠元自好新刹又何高去住身如寄奔驰足漫劳挑包闻已决应笑我忉忉
送聪上人归四明
办得四方游孜孜讨入头归云起斋鉢高浪送行舟笠戴天童雨鞋穿雪窦秋平常心是道莫更问人休
过宝云寺访密师
寺才三二里曳杖且徐行晴塔松梢见风锺岭畔鸣樵夫分道过僧子就房迎竹有千竿立尘无一点生
送仲兄之京口
才归又东去且道几时还筭路亦差远缘君不耐闲江城登铁瓮烟寺认金山我昔经行地诗牌挂壁间
题崇真观东轩
东轩面水枕山阿左右云烟湿翠萝风度鹤声闻远壑日移松影转前坡愁来独靠清樽遣老去休憎白髪多道士罢琴挥醉笔诗成自唤小童哦
题戴洪甫爱竹轩
竹癖难凭俗眼看琴书静对翠光寒秋声鸣屋风初度夜影翻牀月半残天乞幽人供嗜好日呼稚子报平安窗前幸有闲田地分我云梢四五竿
同赵尉饮江亭
草草三间两眼明数峯如画一江横风乌破浪帆樯急野鹘过林鸟雀惊蚁取浮篘尤有味鱼方出网正宜羮流莺怜我无歌者簧舌频翻柳上声
题合江亭
石鼓山头一小亭乾坤万里眼双明虽因刺史能寻胜不遇昌黎岂得名衡岳云开秋洗碧蒸江湘合水争清书岩莫辨当时字空积尘泥野草生【原注昌黎有题合江亭寄刺史邹君诗末有愿书岩上石勿使尘泥涴之句】
梅
园名金柅多奇卉古干灵根独异常耻与春花争俗艶故将雪质对韶光天葩巧削崑山片露蕊疑含建水香当为君侯好封植角弓三叹誓无忘
茶罢
茶罢晴檐唱午鷄偶骑驴去过东溪酒肴分倩樵夫挈笔砚专令童子携放目水亭栏独倚题诗僧舍壁新泥兴阑归问来时路到处蝉鸣日已西
史镇江匄祠得请仍进职
两载南徐屈从臣笑谈樽俎运精神民无木土丝毫费手挈江山表里新千里舳舻渠水利一团锦绣阆风春夹河柳接甘棠影下有攀辕卧辙人【原注筑间疏渠终河葺圃百废具举尽出公费】
帝念承流欲报功力祈阊阖请琳宫固知槐鼎身将近却爱蓴鲈味不同宝阁风云虽学士沧洲烟雨且渔翁到家宣室思前度又使猿惊蕙帐空【原注史自号沧洲】
午炊徐坊岭
途长力困时时歇日影将终仆马饥籴米荒年增价售汲泉远井得炊迟竹稠乱笋穿开路藤茂多花盖尽篱饭了店翁相送出丁宁前面小桥危
避暑溪上
不堪蜗舍暑如炊何处清幽可杖藜未约客须先觅酒要寻凉必去临溪撑船访洞林间港坐石吟风柳下堤晚网得鱼似湖白鸾刀鱠玉捣香虀
雪徐广文招同官小集分韵得明字
瞰江亭馆约登临雪後凭阑景倍清波面玉虹千丈霁塞边氷镜十分明放怀共恨添杯少分韵俄惊击鉢成对奕不知谁胜败醉中但听子丁丁
宿妙果寺赠洪上人
上人留我禅房宿煮笋烹茶语夜阑铁马鸣风山牖寂木鱼敲雪晓廊寒真筌但要此心悟公案休将故纸鑚若道吾言没滋味请师且去坐蒲团
晚征
回首家山已十程揺鞭自叹苦劳生云先带暝岩边宿月独伴人溪上行草屋倚骖难可意杏翁叱犬不容声明朝路远起须早第一鷄啼是五更
途中
雨中奔走十来程风卷云开陡顿晴双燕引雏花下教一鸠唤妇树梢鸣烟江远认帆樯影山舍微闻机杼声最爱水边数株柳翠条浓处两三鸎
宿江阁
阁前眼界如图画山色侵窗竹打檐云带鴈声移别浦月将梅影进疎帘壮怀自笑年年减华髪无情日日添夜半骤风天骤雪贵家鼓舞客心嫌
春眺
独倚危阑春意远本无情绪强登临一眉晚扫晴山黛万缕风揺岸柳金久负故园泉石约恍惊老鬓雪霜侵两年双脚数千里奔走尘埃损道心
访黄簿留饮
爱静移家住水南门排古木枕寒潭鹤翎渐长呼童翦麈尾频挥对客谈旋切银丝脍鲜鲫新尝金颗擘香柑惜予戒饮难陪伴举白掀髯子独酣
醵饮
出城二里野人居最爱园亭傍室庐墨涌晴池聚科斗雪明碧嶂过舂鉏兴来醵友寻诗酒忙里携盘但醢蔬新剏小轩尤更爽百来竿竹间?榈
黄干见约小饮就宿
病後何人慰寂寥长须持简忽相招溪山见说为楼爽杖履宁辞去郭遥柳絮一天晴舞雪松声十里夜闻潮谈诗直到疎钟动酒困频将茗椀浇
郴州鹿鸣宴
连科已占十名前行听鸿胪第一传我俟合符留劝驾君能摛藻预兴贤湘山点化名千佛郴岭飞昇傚九仙此去琼林天上宴今朝先赋鹿鸣篇【原注郴人事湘山佛及有马岭苏仙上昇处号九仙一佛】
次韵袁州郑守鹿鸣宴
诏增贡籍自端平大比贤书拔衆英学备六经俱里选赋推五色以文鸣虽由黄卷能勤苦皆藉朱旛与作成来岁锦标先夺得天街听唱状元声【原注旧解九人经五赋四新制增取二人经六赋五六经遂备】
题村舍壁
柔风十里日曈曨雨後陂塘野水通两岸柳烟笼晓緑数枝桃露滴春红明知钟鼎衆皆羡到了山林味不同田父殷勤邀我坐一盂白饭一盂菘
早征
店鷄一唱接疎钟起整行装尚梦中沙路踏残征马月柳堤啼断晓莺风水肥渡险添舟子岸没途穷问牧童千里乡人逢陌上片时握手各西东
杜宇
才听今春第一啼如何便道不如归声穿窗隙惊归梦血溜花梢溅客衣叫断寸肠谁接续懒随羣翼恋芳菲田园荒尽腰犹折我亦因君觉昨非
访别胡倅留饮水阁
故人知我已膏车折简殷勤属访渠惜别怱怱留语笑临时草草治肴蔬密遮池面荷千盖斜揷云头月一梳此夕凭栏又何日鴈来莫惜数行书
田家叹
破屋三间结草扉柴根煨火合家围此生能得几年活薄命连遭两岁饥肠久鸣雷惟淡粥体虽起粟尚单衣晚来稚子多欢喜报道小姑挑菜归
沿溪宿虎山山家
高低田水曲通池小小人家短短篱杜宇教唆春去早隂云遮盖月明迟年年只解催教老公事从来了是痴若不随缘强烦恼漫添两鬓几茎丝
苦吟
几度灯花落苦吟难便成寒窗明月满楼上打三更
山寺
树暗常疑夜山多易得云撞钟最深处岭外不曾闻
吟髭
壮岁髭如漆年来暮景侵更令如雪白捻断不妨吟
渔舟
秋巘翠千叠晴溪玉一湾渔舟三两个来往钓其间
出郊
二月垂杨岸行春诗酒徒苍头前引道拄杖挂葫芦
题庄舍壁
水深荷较晚地僻草偏多伫立风前听樵夫隔陇歌
登楼
地卑梅雨湿气压篆烟低孰是披襟处高楼百尺梯
夏日山中
瀑近书皆润林深簟更凉山中无一事夏日觉犹长
赠定上人
谈禅皆是病参请不须忙且看诸尊宿相传甚药方
读离骚
琅然醉读离骚经一鹤闻之来中庭童子屡麾不肯去直凑樽前侧顶听
溪上
一番雨过骤晴时溪上春光色色奇日煖花繁蝴蝶急输官尚欠二斤丝
倚栏
倚栏有恨无人说暮角吹梅寒声咽急风卷雨过鸿惊吐下芦花一枝雪
江湖後集卷四

[book_title]卷五
<集部,总集类,江湖後集>
钦定四库全书
江湖後集卷五　　　　　　宋　陈起　撰郑清之上
清之字德源号青山庆元之鄞人嘉定十年进士原名炎字文叔从楼昉学史弥远荐为魏宪王府教授理宗嗣位以定策功累拜太傅四登相位封魏国公致仕卒赠魏郡王諡忠定端平中召还真西山魏鹤山诸君子时号小元佑皆清之之力亦南渡贤宰执也有安晚堂集方囘云初江湖诗狱之兴史弥远议下大理逮治时郑清之在鎻闱白弥远中辍而陈起仅流配则起之刻是集盖感之也按安晚堂集六十卷起所刻者十二卷末有临安府棚北大街睦亲坊南陈解元宅书籍舖刋字一行今世所传者缺五卷惟第六卷至十二卷存今葺自永乐大典者分为二卷共诗一百七十九首乃起所选入江湖集者也
妾薄命
妾有一片心奚啻金与石金石尚可磨此心终不易妾有金错刀不买珠与翠一笑向尊前愿买郎心醉姢姢桃李花东风荡柔枝见郎郎弗顾掩面啼春闺不关郎意恶自悲妾命薄
江汉亭百韵
山川自高深开辟由邃古长江泻岷峨横亘截区宇东流为沔津疏凿仗神禹襟带成奥区都会称卾渚环城得修冈雄胜着台府上有江汉亭凭高欲骞举云谯护左方南楼以为辅飞甍立嶕嶤才去天尺五星辰近梯级岚霏日吞吐横陈极苍茫万象互昂俯晴光敞双明景物恣枚数炊烟接空翠下列十万户榱栋出棱角闤闠分脉缕川涂竞走集水陆跨重阻东南引湖湘西北控淮楚舟车所交属人物森萃聚歌謡杂谐合来往纷伛偻溟蒙尘蔽空挥霍汗成雨游盖惊云飘联辔识骖舞驱驰溢阡陌时节相媚妩裾袖翳朝日光曜烛绡组憧憧蚁迁穴纭纭蠒抽绪亭亭肆遐睎一一可细覩至如城中边万竈宅貔虎春秋谨教閲什什而伍伍红斾罗旌幢中军立旗鼔氷霜贯戈甲雷霆震弓弩後先严车徒坐作中规矩被庐犹晋蒐少长悉有序礼成既饮至络绎还所部俯瞰了不遗清流数鲂鱮乃若天空澄江色入环堵云水渺相接斜阳落晴坞千艘卧平沙片帆归远浦微茫泛一叶咿轧响双橹报译认樯乌航琛知海贾微隂转层峦轻烟生宿莽栖鸟絶重澜归鸿集寒屿夜深渔火明孤洲记鹦鹉晴隂与朝暮景色若夸诩方春及韶淑莺燕争鸣乳桃李出新粧周张环绣黼修眉横柳堤遗钿错花圃孟夏薰风来草木自蕃橆翠幄帷清隂密叶覆幽墅入林梯空旻影团修月斧露掌逼高寒金波沃肝腑隆冬雪纷飞琼楼耀江浒万花着林端晃不分细钜兹维四时媚代谢听寒暑荣枯虽异撰去来莫追拒彼动此静观羣鱼沸鼎釡纷纶各状态天械发机杼或如怀袖物俯拾恣所取或如海陆珍搜罗寄庭庑或如观大驾旄头先卤簿或如亲校猎玉虬挖翠羽或富若武库宝物穷积贮或丽若上林鸟兽罗禁籞或纾若绮縠或列若簨簴或背若相违或进若相与或蓊若兴云或林若率旅或惊若脱兎或拱若礼鼠或若鸡出埘或若马奔圉或变若龙蛇或怪若?貐或奋焉若讐或比焉若侣或矫若怒嗔或偃若戏侮或賸若赢余或匮若贫窭或聚散翕忽或纵横旁午或禽声咿嚘高下参律吕或人语叫噪历落写筐筥或以琴置膝丝音宜搏拊或时棊满枰石韵杂珩瑀或欹枕高眠胡蝶梦栩栩或相对啜茶舌本跃清语或暇日观书肠腹自撑住或乘兴飞觞醉後忘尔汝或即境挥毫图画入缣楮造物无尽藏傥来亦何忤俛仰已陈迹恍惚失处所逹观萃兹亭宇宙一秬黍斯亭名者谁儒林得鼻祖昔贤维南轩心学绍东鲁睠焉西南游芳洲撷蓠荰遗墨尚淋浪隶刻照亭柱迩来三十年轩桷渐颓窳堂堂魏国孙玉节莅兹土英声凛荆扬盛事踵遐武曾候庐陵秀一笑不龃龉风月喜平分江山藉宗主兴仆追前修遗蹟洊蒐补飞翬抗雄梁石花呈古础荒榛得奇观幽思发新杼公余多胜?往往压诸庾赓酬驾元白光焰陵李杜领客共落成而我亦同俎半生嗟镂氷一字不堪煮乐事纪末颠鸿笔媿燕许吾伊补书债欸乃效渔父傥继竹枝词编入武昌谱
郑德言亲覩洛迦观音相遂依所见绘画朝夕严奉且求赞语敬题其旁
具足圆通性一念本昭彻佛我与信心是三无差别凡人未见圣如渇以河说佛身忽现前如水印秋月心精自开遮见根匪优劣念中有大士珠璎百宝结补陀洛伽相自在犹日掲是名为正观倒想作奇絶稽首圆通尊兹念无起灭非相亦非念不盈复不阙唯然观自在无眼耳鼻舌
送继一郭处士
圣君如尧舜岂无巢与由计然亦何慕五湖一扁舟之人久不作侧席思岩幽尝闻鹿何君清芬彻凝旒重华锡嘉号见一光林丘谁谓雅道息竞风日悠悠脱冠挂神武有士归东州笑将金闺籍猛博处士裘钧天为开顔曰此夷逸俦大书继一字虹光烛奎娄宸章轶麟衮正声出天球清名奨静退下视古素侯睿谟广先宪姱节追前修况今辑衆隽丞弼登虞周明时乐闲暇出处自不侔赤城宅仙子登陆方蓬洲君归访司马坐忘春与秋方瞳照緑髪戏转黄河流烟霞肃逋客隐者应辍耰欸乃辅行色春风生柁楼
孟童子中异科而还来访余於行都赐第辄赠以诗
在昔昌黎公序赠张童子独出超等夷芳名驾青史君门蔼世勲夐轶西平李宗社方同休彪炳见孩稚天庭插犀角星眸炯秋水诵书如焦琴高下涵角徵朱门共骇听洗此筝笛耳老翁欲笞儿眼看拾青紫一朝闻九关赉予出周篚我朝晏与杨炳炳贵名起愿子志远大勤学踵前轨家尊我相知作诗赠归骑
正月晦夕梦中作偈觉但记其首两句遂於枕上足之録呈慧上人
是身本虚妄覔主了无得谁知日用间颠到由六贼茫茫前後际生灭在空色贼去主人归浑家不相识
因笔记贼入空室颂
平生一片痴妄意室中物自言富可待到了贫彻骨一宵入人家百宝认髣髴拣得真金身明处是泥佛
惠墨
老龙卧苍海千年抱明珠神禹决淮泗偃蹇不受驱怒走崧岱顶风雨撼八区亭亭立天柱化作青松珠蟠根蛰九地融液如流酥嶙峋脱支节幽人拾肌肤虹光夜穿屋盎突明膏腴芳薰渐凝渍玄霜出氷壶糅以丹凤髄摹以青龟趺捣以明月兎曝之阳谷乌或润似玉玦或坚如金觚六丁下取将香蔼流清都绦阙注僊籍白日飞凡夫借问何神灵黑质分龙躯干将昨已至莫耶复来趋二龙适脗合变化尤其殊君看一滴水双双跃天衢
和葺芷应直院送秋兰韵
大椿凌千秋灵芝竞三秀书傅递夸诩垂芳古今宙贵耳但奇奇相马失之瘦谁知楚醒花远避汉金酎择交得素节彼哉怀春诱夫君全德馨内美本吾有姑置芝与椿秋兰岁相寿
东湖送藕与葺芷
草木虽无知叶落能粪本荣枯递乘除苖实自穮东湖百顷莲夏日傲赵盾州家浚河渠猕薙甚耘垦长身万柄荷髦梗付锸畚寒烟熨青镜时有白浪辊水解毓仙骨根着泉源混外乾乃中腴下益寜上损淤泥胎玲珑多节窍浑沌园丁亦善没擘波沸鲂鳟象株忽仰浮登岸殊衮衮谁知绦县涂可试平叔粉名非玉井船实过秋兰畹殽蔌杂燕豆葅菜补中壼交梨能养生蘐草亦忘忿空言出好事孰与津燥吻赠君拟条氷差胜羞藻蕰
林治中郑广文以诗来遣鲁酒报聘拙语辅行
长公本喜饮半入野人腹南洲春梦婆亦复开醉目尚想晋流丽鼈饮更升木兴来索老兵谁谓酌可独我亦爱客至陶巾时一漉虽有彭泽田种秫若不足颇因病入务瓢弃尚余緑岂无大雅朋来伴离骚读广文餐檐花和靖峙修竹交情如酎醇秀句喜心沃觞政尝卜夜谈闱屡更仆胡为閟宇芝但忆颓山玉聊尔遣书瓻安得洗愁斛昔夸圣人中今愧平原督【原注今岁家醸殊末佳】杯手助持螯车涎笑逢麴青州岂乌有白衣问黄菊如臯应解顔对饮颇胜俗【原注梅圣俞诗独坐与妇饮颇胜俗客对】何时赤壁游匏樽笑相属欲歌鹿鸣三正若龟藏六饮肯遗公荣雨烦过御叔忻闻麦两岐况有鱼百族小郤揖二豪觥船倒醽醁
谢玉泉君黄伯厚和韵
卯饮贪引巵夕食不猒腹松醪灔玉池郁尊傲黄目归闲喜擕幼欣荣对夏禾颇笑屈原醒寜甘马周独诗筒发豪思江月欲戏漉每赓北海咏未羡西隣足槽规长吉红蚁玩杜陵緑醉乡拟续记书眼了可读时康万户春兴到七贤竹筵虚艶姬舞面想宫嫔沃别肠驱药使健笔命骚仆居然得良朋清辞泻壶玉习池可联乘步兵有余斛【原注步兵厨有酒三百斛】谁能酒限拘强效八州督今年小麦好岂屑官廪麴嘉节迫蒲艾早计数茰菊客中真有佳眼前喜无俗赋殷金石声光粲斗牛属句到後三三人谁赛六六试编诸贤诗第以伯仲叔共成杜康传更聚山中族万事付亡何乾坤一杯醁
诸君和篇摩垒致师不容闭壁再续前韵
平生周伯仁耿耿空洞腹翛然猿鹤姿岂办鸠鹰目仆射不解事居士偶题木种柳仅成五乐园秪可独皓首愧商隐湛恩沾汉漉城府百无有丘壑一已足讵省醉裙红安识坠楼緑生经未渠谙酒颂聊喜读耳热闻秦声浪谓?胜竹高阳有勍者盛气如曲沃直须殿上饮抚床径呼仆竞看椀挥金几欲斗撞玉方丈食万钱娉婷珠一斛岂复堪束带靡徒揖郡督耆寿祝老饕嘉名艶春麴乃知梁州萄大胜伯始菊相逢作青眼洗去尔许俗泠然曲寡和尚有骑能属元和一渔翁喜共学士六吴歈闲雅奏楚优效孙叔石鼎夜未央春空云已族何当一会期清欢溢寒醁
邴原解剧饮雅名称龙腹季伦杀为嬉席妓敢嗔目有酒何庸辞恐射蒋济木但当擕酒去明花赏幽独年秫未足了【原注孔羣】圣米犹可漉【原注杜悰】爱屐怜猩?夺巵笑蛇足桂浆有余芳桑落见重緑谏远衢尊投法置酺饮读筹觥进蓛肴流觞屏丝竹未忧瓶罂罄但费匜盥沃胜事在园林家务付儿仆【原注陶渊明传】醸羔截肪乳炰凤泣脂玉链句丹九转摛文泉万斛竞诋酒中贤抵看帐下督穿帻俯前案障面厌方麴【原注杨愔语鲁漫汉事】吹不落眼花【原注乐天诗】归去采篱菊华胥国遨游无怀氏风俗登诗坛争长破愁城相属二簋用坎四三客敬需六共乐时方清谁言世之叔相从孟公座寜别辅氏族【原注谓郑广文也】一笑祝诸贤行釂天家醁【原注今内醖上尊扁以醽醁】
再和戏黄玉泉
黄公辞酒垆经笥捧便腹读书饥鸢声了了崇文目陂澄万顷波巢寄一枝木戏题百姓眼自笑孤馆独辙涸聊相濡神液未容漉啸歌非弹劔悁隘殊躄足文织牺尊黄句弦绮琴緑不见蠏杯持徒费尔雅读坐对罂卧墙空有叶映竹枯肠但茶搜燥吻迟【原注去声】膏沃主人如马庾酒使欠猩仆【原注封溪令事】思折酤媪劵欲访义浆玉喟兹鲸吸量眇矣龙骧斛灵根日灌溉诗课自程督试当阅医经薄醸借神麴共醉灵均丝未问长房菊饮兴非有期衣晒寜免俗杯勺虽不胜呕泄听随属嬾叠阳关三肯竞枭博六不饮但麦豆颇胜刘文叔醉骑黄犊孙归玩墨君族子为评酒名拟号安晚醁
谢葺芷和韵
无诗不言酒【原注荆公谓李白无一诗不言酒】作赋真狂腹未破公子悭况与佳人目壮心思击壶圣杯赓啄木【原注乐天啄木曲不如饮此神圣杯】袖想胡旋双粧记揺手独【原注见陈陶独揺手行】宾筵乏酬献醴齐催泲漉祢衡辨挝鼓元崇方病足曾无列屋粉空韵梳鬟緑百篇谪仙咏十轴蒙溪读【原注见顾云池阳醉歌】有美建安璩竞爽淇园竹芒端寒燠转胷次古今沃卧瓮嗤舍郎祭酒可令仆【原注汉仆射中兴改祭酒】时陈南北洗颇醉东西玉虽微醖五斗端有才一斛诗坛长齐盟笔陈严总督方将喝银云未肯平封麴【原注李贺酒酣喝月使倒行银云栉栉瑶殿明陆龟蒙中酒赋抜酒树平麴封】宫宴看传柑帝歌须和菊【原注德宗作黄菊歌翰林学士韦绶奉和】牛心固异撰犊鼻且同俗尊酒日相逢我歌君为属叹期践三五醸顷亏十六【原注乐府庾信对酒人生一百年欢笑惟三五王绩有田十六顷悉以醸酒】酣畅嗟阮修饮狂谢裴叔【原注裴叔则语石崇云饮人狂药责人以正礼】洼尊留古制长勺分鲁族居然同老襟浅斟醽水醁【原注湘东有醽水故酒得名】
谢郑广文和韵
鱣堂心醉经精神应满腹温饱非所志饮食不以目【原注温公谓今人以耳而衣以目而食】说诗称解颐善问待攻木颇愁百斛量孔庭惟立独俎豆答卫问筐瓷欠邹漉【原注见邹阳酒赋】曾子非养口漆园且尊足时於清夜分酌以翠勺緑【原注緑尊翠勺为君斟酌】聊浇磊磈胸不废吾伊读每篇亦作句【原注君之来诗每篇必有亦作语】如对记书竹相逢盖初倾一别桑重沃融尊惭坐满鲁馈踈拜仆卫生不自宝抑首亲患玉囊无谀墓金米乏佳传斛厨烟?人清蔬果园夫督粟缾收秫田黍醸用隂麴解同杜陵襟期醉昌黎菊赤手当缚菟【原注来诗　有白战之语】白眼谩嗔俗庄虚左氏宴觞肯西子属酒债寻常会期遭百六要须中圣贤庶以展伯叔醉入无功
乡醒起屈原族【原注汉徙　屈昭景大族】岸帻一笑粲共赋醽酒醁
赠已讷二老轩【原注青山惠安寺】
吾闻墨者徒设教本兼爱释伽弘其源方识宇宙大河沙与宝塔平等了无碍夫何佛法衰涉晋唐五代祖师南北分鼻孔争谲怪传流各衣鉢纷纶辨宗派尔来三百年涂辙日以隘教律复异门禅机亦殊解订以大小乘森若立矛介虎豹自狰拧蛇龙相噬嘬驾空树金碧尔汝别疆界蒲卢学抱子嗣续植根蔕蜗争竞蛮触夷乐骋兜佅裘屦无贰顔楚越隔肝肺天?苦覊束心穽坚莫坏之人良可悲贤愚固难概谁知已讷公粲粲发眉采少年掺袂游瓶锡徧湖海是非不关耳穷逹付长嘅晚归耕石田禾枯将种稗唯有旧家山青眼终不改挂笠寄清樾编茅客欠噫目之维摩室而无天女在谓是龎公居似欠孔明拜强名曰二老当索形骸外泉石日幽雅松竹森蔚荟轩窻抱岩壑胷次絶瑕纇睡起听粥鱼微云初霮?宴坐圆觉场忘言默相对二老容于轩须弥纳一芥舍轩求二老怒风号大块轩以二老名未免蛇足画请更以不二免为轩所卖我为说偈言聊以赎诗债
东湖
谁将东湖光歛作大圆监千峯就妆束万象互窥瞰红消日脚明緑净山影蘸我来一登临扁舟聊可缆
次抱拙妾薄命
落花流水何纷纷三分春色二分尘黄鹂遶树恋不得蝶蜂浪作花都廵昨日繁华今寂寞飘零多属风雨晨金谷无人粉香死锦踪绣迹俱成陈世人重花不重叶林园自此无精神东君年少时酷爱枝头花庸奴桃李妾姚魏满蹊未数黄娘家一朝弃背春风老懒踏长门堦上草芳菲特暂欢顔色不长好白头事人那可期不堪重赋章台诗
和郑制干谢借居且惠朋樽醉螯诗
平生爱山林里居想王屋孤月自无朋断云曾不族讵知严遵市儵有贾谊卜西河就索居漆园问尊足翟门罗可去轲宅仁已熟似闻结驷多每见後骑属鲁台时遣馈监侯已发粟竞懽王俭莲肯问顔公粥家贫愿邻富蒹葭欣倚玉颇容滑稽叟来簉堂上烛犹能辨丝簧渐近不如竹浊醪慁嘉醖庸行参圣读愿为善颂祷既醉备五福谋妇拟提壶敲门惊啄木持螯两从事来就桑下宿美味均适口双明喜增目命驾匪千里星言媿不夙联句乏追韩补诗聊继束终当效乐天骆马为酒鬻
拙偈调偃谿上人
昌黎先生入山里大颠牢把数珠子松下经函着净瓶照管习之飜却水丞郎满担江西禅行行勘辨鼻撩天偃谿烂嚼雪窻纸换却舌头别参起
赠许石田为僧
平明对镜良独难子能脱屣弹指间戱视此身如髦蛮冠巾摆落逃濡关千钧强弩一笑弯万钱买尽江南山厌渠世路车轮殷赤脚健倒苍苔斑参寥佛印若是班江湖风月不汝悭汝狂方醒衆所讙我独见之为三叹辨诘孔释语可删白云深处输君闲
灵隐慧上人惠诗为古风以赠
贯休齐已唐诗人当时逸气凌簪绅声名亹亹逼甫白幽兰直与梅争春谁知北面石霜老服勤杖屦皆终身二公所得当盖世英词杰句风中尘至今传者以诗重妙处反为诗所湮弄翰戏墨虽佛事炊沙作糗成饥嗔不欲诗工与字巧绪余能夺道之真心宗一了万法具辨才飞转陶家轮君不见阿难多闻及辨慧呪语要敌摩伽神
乍晴观蜂房戏占
蜜蜂家计千头奴日并花课供蜜租粉红黄白各本色拥肿双脚尻为车采花归来不知数一一到门如合繻方春乳房涌金屋子弟分王遣之国广轮处处成甘州馋口哜嚅不遗力蜜脾割尽到蜡肤毕岁辛勤用谋食秋深冬早未见春嗅芳咀华来藻苹酿成餱粮香满室日日饱衙知爱君问谁食蜜还主臣阜财富国今何人
和葺芷笋诗
我贫每笑齐之斶晚食虽甘未忘肉梅肥尚余风折緑溟涬餐英命骚仆藩篱剟彼羝角触送似玉堂如楚束恶诗聊赋徐凝瀑妙句飞来漱鸣玉曾无导吏随贾餗坐遣跛奚委葵菽茁芽勤视缘坡竹期饫伯仁空洞腹书肠膏腥士之辱得鱼不敢饷羊续要知菜味胜山谷步趋强顔髪曲局盘有美茹无不足陋矣王刍笺淇澳
田家
老农喜说田家早缺月踈星穿木杪洗铮燎草作晨炊麦饭咽甘虫食蓼儿牵秧马妇擕笠泥滑不嫌春雨少平畴拍拍水连堤姑恶数声天欲晓
水急船行颇迟
湖流湍驶欲下瀬舟人挽牵如蹶张空令百丈重牛首如何万斛浮龙骧进寸退尺天未定暮四朝三风作强迟明樯乌幸西望看取快箭激修房
重赋章台
杨花满地飞蝴蝶钗梁露湿罗衣怯脸痕玉润拂红膏顔色如花命如叶鲤鱼风起蒲叶香莺啼燕舞春日长堕红残萼断君肠悞逐浮萍转零落自古佳人多命薄
画马图
房精夜陨渥洼水中有天马变如鬼籋云流赭登玉台清风谡谡生双耳无端遣入天子闲足底百趼如关山隔河唐将浴牝马哀鸣顿足将奔还风毛雨鬛不自整肯顾苑北云锦斑但有风棱余瘦骨窃衔不管霜蹄蹶大星昨夜落旄头好载阏氏媒突厥
旧冬得蒌蒿数十根植之舍傍今春遂可采撷辄持羾黄堂拙语先之聊发一笑
蒌蒿见録尔雅篇族谱系出荆楚壖居人采撷不论钱横道躏跞如车前物有贵贱所遇然鸡壅豕苓以帝言世间何由正味焉嗜艾昌歜性所便氷壶先生虀瓮传敢骄玉食轻膏羶天随酷谓杞菊贤一赋金石声相宣玉糁羹芋称苏仙天上酥酡能比肩忆昔客授湘湖偏乍逢此蒿口流涎嚼寒氷玉香满咽绀滑琉璃鸣贝编糅以豚膏软如绵脆甘丰腻洁且鲜天花石耳羞争姸木鸡退飞山之巅笑渠茅蕨成儿拳岸视橰圃眉宇轩七葅五菜谁敢先独能兄事玉版禅一别楚产知几年孤根朅来植鄞川春苖出土含晓烟援条小摘喜欲颠故人千里方言还调芼酌之双觥船枯肠慰满藜苋缘食芹而美不敢专遣送兵厨羞俎笾喷饭一笑篔簹边
静乐用元韵为劝学之什再和
士惟食志非食力於陵奚事亲屦织静乐一门自师友篑进不为子贡息元仲季方从太丘海内人士俱愿识案上惟作羽龠声室中定无鉏箒色申旦督课如园蔬子夜程书过衡石举似翁妪笞其儿敎育英才笑安得文献超羣王谢家韦布当磨铁砚墨
再和劝学韵
仕学优於服田力公仪之家废葵织诗书为府道德林乐在藏修洎游息浓薰班马有余香暗模曹刘岂难识挿架牙籖映隙曛近竹芸编侵晚色诸生竞诧边腹笥正音如闻孔堂石从知车马自稽古须信熊鱼可兼得四科褒进惟尚贤钦想昌黎方读墨
碧扇行
氷蚕吐丝青唾茸天孙转机声隆隆帝家初裁新样月苍然正色摩寒宫一朝飞随烈士手九关自此无刚风乘鸾女与蒲葵翁痴翁騃女谁为容吴刚斧头红玉篆并州剪刀快如箭化工持此天然巧古璧团团照君面长安四时生麴尘马头揺曳春风转君不见醉李白穷杜甫当时西游乘蹇驴太清献赋动旒冕脱靴笑视将军奴奇哉二子真坦率朝暮贳酒黄公垆游盖飘云手遮日未省有扇如清夫清夫扇子仅盈尺买断清风归啸庐何物元规敢相汚醉中祗恐李杜呼我当吮笔和墨唤起文与可把君画入李白杜甫图
适得卤蛤颇佳遗饷菊坡因记曾作蛤子诗有文身吴泰伯缄口鲁铜人之句戏缀前语代简
文身泰伯甘斥卤缄口铜人舌微吐借资墨客富濡沫【原注卤乃墨鱼之渖】骨醉唇香登燕俎半熟含酒老饕赋此翁仅可闯堂户班班隽永带神液入室真味翁未覩菊坡风裁黄豫章如食蝤蛑江揺柱盘餐尽废太瘦生格远调高自清苦子蛤遣汝到眉桉努力去为酒中虎【原注谚称海错醎者为捉酒虎】未下醎?有何好犹佀蓴羹傲伧父海之介夫此小儿鸡肋见笑杨德祖前身曾作水解仙飞入珠宫饮甘露能令齿吻策余烈一鼎松风漱寒乳
客有诵袁蒙斋得雨酬倡之什辄赓元韵志喜也呈虚斋使君
雷伯四月瘖无声鸣鸠呼妇鳬浴晴星如撒沙灯吐红羲和驾鞭乘赤明稚秧针水未入种秀麦浪畦犹督耕香车不动百龙蛰转辘如织千蛇横爱民太守心语口瘨我以旱寜无生川灵有知龟亦许异物蛇蜒归掌抚一雨果从方寸来此念端诚本天与但看父老歌丰年不用儿童学皇舞弭灾肯效栾巴噀哺民无异紫芝乳一年事在阿堵中四封笑溢迎门语我州瀦野同淮徐公方有意六辅渠上天下泽锺惠施千里波及皆君余蒙斋诗成虚斋和我乐赋之如遂初坐对聨珠饱官粟但有欢喜无欷歔祗今快续二贤咏不须乞米移顔书育王老禅屡惠佳茗比又擕日铸为饷因言久则味失师授以焙藏之法必有以传之笑谓非力所及漫成拙语解嘲録以为谢
曾读茶经如读律一物不备茶不出未论煮瀹应节度第一收藏在坚密摘鲜封裹顷焙芳湿蒸为寇防侵疆朝屯莫蒙要微火九转温养如丹房育王老慧老茶事新授秘诀乃如此几番惠我先春芽朅来细问茶何似我初谓师茶絶奇十日之後如饮糜颇疑缁俗果异撰良苦辄为居所移吾言未终师絶叫为茶传法恨不早绮疏应合有司存料理如前毋草草对师大笑喜欲譁三年宰相食无鲑长须赤脚共井臼荒寒政类山人家扊扅炊尽瓶笙吼何曾敲雪春云走不如时扣赵州门侍者可人长摸首
江湖後集卷五

[book_title]卷六
钦定四库全书
江湖後集卷六　　　　　　宋　陈起　撰郑清之下
赐第登楼
避俗懒成癖登楼睡失魔忘机鸥自下开槛蝶相过高处景差胜静中春更多君恩何以报归梦欲如何
戏调长鸣鹤
瘦鹤云霄志相从伴独清可堪三径寂频作九臯鸣博字输鹅颈横空避雁声终辞华表去汘漫逐骑鲸
觉际闲行
斜迳转山腰平畴露稚苖云低松挟长雨足浪宣骄宿鹭翔孤屿归僧睨断桥倦余成小立新月挂青霄
三月末泛湖
半晴隂更重乍煖冷犹争坠叶蒲芽缀新蓴荇面生钟声带雨涩帆力贮风横客至双飞鹤归欤茗可烹
食蛤戏成
满殻濡潮汐因沙产海滣文身吴泰伯缄口鲁铜人雀化宜分隽蛙烹肯拟伦【原注蛙大者名风蛤】试呈饕赋手半熟酒含津
庵前徐步
小桥衘石路安步水之湄浪盖菰蒲伏寒禁笋蕨痴蜂房深户牖燕垒渐涂茨过眼春余几延缘归思迟
书斋独坐
避事寜违俗端居悟及身頴泓供媵御方册替亲宾室闇月阑入庭空花自陈所安惟适耳谁复辨秋春
东归越上
急雨先声入芰荷傍船鱼跃弄新波东西黑白投林鸟高下青黄异亩禾村竖相呼骑犊背小舟斜舣问渔蓑秋来物物供吟笔不着黄秦可若何
桂花
香粟飞从月姊边秋花无数总饶先清芬肯作椒兰观雅韵羞陪粉黛妍点就金丹筛雨露染成玉骨跨神仙余芳更孕青青子相伴寒梅到雪前
金峩途中
石路萦纡水遶村酒帘深处见柴门横塘树密鸠携妇老屋篱深犊有孙麦莟菜花成锦绣笋芽薤甲当鸡豚竹舆莫作追程去半似桃源欲细论
奉题蜀邸五云西岷峨保障
西望岷峨天一方谁教地险絶遐荒皇风已喜浑无外国势那须别有疆黄鹤盘空飞不过金牛拔地去何长汉庭四海皆臣妾一曲歌风未忍忘
小轩偶成
斋余宴坐息深深万法皆闲境会心轻浪颭荷珠溜玉晴曦穿竹翠笼金岸头舟楫人归语槛外菰蒲鸟去音谩说陶车并谢屐如如不动胜登临
村边以汤婆様惠示与诗俱来依元韵
惠中秀外更清便娅姹娇羞二八年无奈畏涂生袵席寜教寒夜折氷绵遣来积妪知君状拟伴涪翁到晓天只恐甎花陶学士风流未老续胶弦
戏占
横塘雨过水初平浪影窥窻一孔明篱下触羝五鹿角林间反舌百禽声柳公权可送行客梅子真能寛渴兵谁道夏园如所有莲花端可傲张卿
比以拙诗戏调张籍不知作者已盈轴矣辄和两韵
展也虞朝庶绩熙合修厥贡暨熊狸兕容于野虽非地豹泽其文似识时毛革正须供有用血牙安事杀为嬉国侨惠政人谁犯虎听多应谢子皮
虓虎宁如龟有知陆行端自触危机缚渠吕布还须急驱以王寻谩失威肯使黔驴呈短技直教猎骑合边围恶盈讵必分人兽猛获终擒自卫归【原注宋人请猛获于卫石祁子曰天下之恶一也云云卫人归之】
因会【原注古外切】来诗再赓元韵
组练横陈壮士貔想因羽舞去穷奇千山白髪存公道十日清吟费老诗待伴易销春有脚交光最胜月如眉只愁无着梅花处东绢平章付伯时
续诗之宠依韵以谢
莫搜险韵续貒貔雪景须知雪後奇日绚寒光庄净界梅将真色荐新诗试敲折竹煎茶舌旋覔遥岑出黛眉油幕输君谈笑乐圣杯正是一中时
题雪窦千丈岩
并海危峯驾六鳌招提深处緑周遭樛松直上睡龙起怒瀑飞来风虎嘷坐向亭空云作伴待看身与月争高山灵意我酬清赏为酌氷泉读楚骚
思乡味戏成
隔篱野圈?眠犊带雨村舂鸡唤雏旋熟黄粱留客住满篘白酒倩人沽未谙旅况三分在早觉藜肠一半枯寄语吾乡谱鲜子【原注朱谦之有鲜谱】莫教辜负脆皮鲈
除夜求屠苏
椒盘为计定春前客里那知岁龠迁行路问关穿履雪薄官羞涩看囊钱媿无黄帝屠苏酒试谒渊明种秫田【原注德化彭泽乡】令尹可人应拍手从教满意作新年
赠陈童子
前身端合是王充收拾羣经贮腹中书吻可能如布谷笔锋应不事雕虫看来眉目真兰茁揽取词章作绣筒归去莫夸童子技好寻芳躅到蟾宫
山行
山行心迹已双清骤见清溪眼为明鬼谷洞前符竹在观音岩下魶鱼行宗师宴坐空余石龙女分流不作声人影交横到林薄緑烟深处一猿惊
正月六日早行松山道
五更河鼓尚横陈小立晨光渐可人日出野鸡犹唱晓雪晴山鸟竞呼春溪筠拂袖霜花落石路支筇藓迹新惭愧明朝江国近买鱼沽酒祓征尘
送行诗
中年别意增怀抱昨夜秋声到客船流水孤村鸦好在平沙远景雁依然惜无绣口供吟笔只有蓴羮愧昔贤付与西湖林处士重阳健倒菊花前
半生霜鬓飘萍迹几度风餐系柳船舞咏未忘雩里在去来翻似贾胡然先生自是今和靖林下端能友士贤二亩孤山应更好瘦梅踈影小春前
山房秋日即事
雨後鸣湍走碧溪水声秋意恰相宜窥蝉螳臂方衷甲啄蚓鸡羣竞济师初月挂檐窻未觉新凉入牖簟先知西风早已催征棹管领蓴鲈入梦思
失惊墙外已飘黄屈指秋来十日强暑寇负顽犹出没风师未壮且翺翔橘包捧腹徵藏叶桂蕾呈身只欠香扫尽暮天疑浴罢半眉淡月画新妆
稻花经雨已脱白枫叶未霜先借绯入紵蚊牙千计巧挂檐蛛腹十分肥田翁看水擕锄去山妇临炊抱蔓归唯有诗肠无一事隔溪数尽暮鸦飞
晨兴散步
软红销尽利名缰兴到湖山取次行万马拍堤春浪起一龟曝日晓峯横客中寝饭根尘寂雪後松篁意气生身是定僧无欠?惟余双鹤报寒更
僧居西畔鹤居南我向中边住此庵岁晚结交松莫逆老来知味菜分甘禅心每日闲中得世事新从梦里谙隐几空明香穗断净揩双目对晴岚
晚岁知非蘧伯玉前身作脱戒师兄青山不灼利名火白髪能销忿欲兵境对虚空全体现眼无拣择内心平晓窻醒寂关何事到枕清钟一两声
食後闲步
乞得闲身入钓台柳眉舒尽见桃腮山中历日花开落物外交朋鹤去来更展书窻延竹影?翻隙地长梅栽春寒无赖欺霜履健倒应愁破緑苔
同黄制属自延寿寺雨过禅寂寺
箯【原注平声】舆掠雨到僧门带得清闲一二分素喜堂中无偃月朅来寺里作穿云赤心莫逆唯松友青眼相看有竹君烧叶更联东野句纸窻锁隙候晴曛
偶成
五物中间着一翁园?随分可支筇章施采服花粧露戛击鸣球竹啸风踈种密栽观木渐浅流深浚养泉蒙眼前丘壑无佳句自哂诗肠苦未穷
祈晴行西湖上呈馆中一二同官
踏尽红尘挹翠峦江湖清梦入雕鞍蒙蒙薄雾浑疑雨恻恻踈风不是寒野菊频催花事早老枫初试叶声乾恰知病骨宜清景恨不浮家学钓竿
晓色窥林半淡浓乱鸦飞去水漫空山横孤雾残霞外秋在微云踈雨中官事却能成胜赏诗坛端可策新功吴侬浪说西湖景蓬观今逢苏长公
偶於圃中问讯梅友老干数枝疎花初放有足喜者率尔有作
洗出金滩锁骨沙种成老树竞槎牙氷霜历尽肌生玉牕牖寒深影到纱旧岁枝头新岁景十分好处一分花谁言冷圃惟秋菊春意撩人乃尔邪
宿翠山
箯舆十里见青崭行尽松隂得翠岩万壑声中清磬出一峯高处白云缄茶新煮鼎作鱼沫僧有可人能尘谈自觉灵山缘竟熟佛禅重问後三三
暖风依日佐山行几许春随屐齿生溪舞緑云苔出没田翻翠浪麦斜横闲中适意荣三事岁晚无年式耦耕一静可能销幻药剩开胷次着峥嵘
旌德观
瀛丈移从弱水间君恩泮奂得跻攀茗香壶酒成三事中褐枝筇占独班境胜亦能充道胜官闲何似在家闲玄都犹有桃花在更向西湖访好山
緑蓑青笠惯菰蒲错认东湖处士居舟尾笑迎车後客渡头催买网中鱼水程趣戍半规日山意论交千卷书归去重楼试凝望恍曾云气矗凌虚
余识頔云岑已三十年晚居觉际又八载矣近因山行疑接谈麈偈语奉赠
嬾把无生话更参月移梅影到枝南身心识破梦中蝶头角老来春後蚕笑斸野泉畦露菊巧寻煖地圃霜柑蒲团睡足书遮眼贝叶丛间会孔耼
调云岑
戏将鶡弁慱缁衣般若丛中賸作痴鹅颈肯为罗隐笑鷄林能辨乐天诗好从休处求安逸莫向闲中覔住持觉际湖山最佳趣藕花洲渚菊东篱
因林治中近有捕虎之役调以拙诗
豺狼当道实堪嗔就乳於菟哭楚臣冯妇下车宜衆说将军射石见心真渡河应避冯河勇搏兽终归舞兽仁他日朕虞须命益九官济济定相亲
余自东山往金峩住山戒师迎於中涂到上方泉石幽胜有心匠助天巧者因成数语以赠
一奁鸣瀑写天绅怪石鲸奔欲化鳞灵隐飞来真相後【原注真相乃金峩寺类】老坡重证戒师身居山活计今成趣造物工夫总待人自喜爱闲逢胜絶杖藜端不负残春
赠谈命陈总属
弹铗朱门岁月过生涯安乐徧行窝谈天有口机关别处世无心笑语多自是君平忠孝在其如曼倩滑稽何一帆又作鸱夷去遥想江湖听踏歌
三友
松号大夫交可絶梅为清客志相同英英凤实卑余子楚楚龙孙过乃翁晚际一弓櫜素月署中千斛粜清风小轩正欲供晨坐付与遮拦晓日东
遣兴
舟车覆郤万变人雷动静两忘虫臂听渠得失羊肠何异康庄
出市得鳜鱼成六言
长铗归来有鱼状似松江之鲈为向东坡传语醉卧黄公酒垆
观史有感
家令身危侯国计洛阳谗摈涕流书都门祖帐何功德千古徽名说二疏
晚晴
濯翠筛红献晚晴为渠日脚护归程碧云四合如相妬才剩西边一缕明
觉际偶成
自愧端平村宰相今为安晚野堂翁君恩全付闲身世山水从容一笑中
覔桂花於夷陵宰
月圃仙人试道粧风流六一旧琴堂遥知鼻观盈秋馥乞与氷曹数粟香
东家竹屋最穷空不识檐花落雨中笑遣吴刚挥玉斧解令冷舍作蟾宫
谢送桂花
金阙真黄入靓粧仙葩何事到鱣堂只缘风雨要人甚窖取旃林百斛香
道眼如如了色空维摩方病散花中杜陵有酒勤相覔留竢清斋出梵宫
自嘲
我亦逢场因作戏要令竿木自随身老僧不学面壁观山偈随缘举似人
感事
退之硫黄药成疾伯仁金印恩为雠眼前世事尽如此十日峭寒春作秋
凤栖方杖
矮伯老於周柱史瘦梅青似楚离骚推窻欲覔登山路无数青苔落鹳毛
晚景
斜照染成金色界嫩霞蘸出水红天个中买得皆真境不遣诗人费一钱
一岩
一岩洞空挂云山巧印穹苍半璧环只为广寒宫殿远故留阙月在人间
虹出
轻红浅翠抺弓腰高映斜阳跨碧霄半似一条琼玉带合成五色水晶桥
读虞美人草歌戏成
心似合驩因恨结眉如别柳为愁弯罇前舞影风能偃争奈当年力拔山
太史报彗星没
老彗妖芒欲爇天王良见迫为收鞭紫微一夜玑衡转甘雨祥风到野田
旌德观
半生东甬数间屋一日西湖十首诗囘首风光少年客春山拥翠作蛾眉
调云岑
佛法方当恶剧时偃溪笑里袖钳鎚不教管领千云衲打彻头关更问谁
闻蝉
人行沌口三程路蝉作阳关第四声待到日夕蝉歇处无端促织替渠鸣
纪龙井上所见
揺曳轻隂羃柳堤坳塘日暖漾鳬鷖无端崖下鸣榔发飞起一声过水西
梅
粉面芳心碧玉裳特来宛作故山香征途不觉春如许更问兰芽几寸长
戏作窻蝇诗
曾记窻蝇古德诗笑渠未有出头时蓦然撞破窻间纸透出虚空未是迟
清明有感
井泉槐火几清明白髪红顔管送迎荣落智愚千古恨一时分付子?声
观王导传作
江东老子惠之和九锡牛车愠葵婆不杀伯仁君信否澹然推分意如何
食豆荚
西风槭槭草虫鸣万荚丛中诧瑞蓂煮啖快输儿女吻燃萁不忍尚堆青
莲房洗砚
圆长已褪青云子芳软犹存緑玉房留伴陶泓共新浴要令毛颖沃清香
小憇上庵
竹边深静纳新晴瘦策徐行足力轻曲槛负墙尘不到游蜂时寄采花声
题东山上方
谢公雅志在东山一入黄扉不复还公去我来山属我为公偿却半生闲
题偃溪闻长老尧民击壤图
炊烟万井着僧居人在康衢画不如寄语偃溪洒淡墨图中添我一柴车
泊黄檀
夕阳茅屋占江干风敛炊烟作暮寒间看月光牛背上画图添我一樯竿
玉泉观鱼
金鳞玉翅舞涟漪雷雨休言变化迟尺水能开千里润看来端的是龙儿
谢童天老秋兰
楚畹春曾泛晓光直留雅艶到虹藏山中不把一枝到世外那闻千佛香
秋色追随入慧光肯擕幽卉问行藏深林未省炎凉态来为闲人特地香
緑叶青青【原注音菁】带紫光【原注经有紫金光聚】拈来笑处没遮藏密圆应具楞严偈非木非空出妙香
湖风不顺
推篷滉漾失船踪万顷玻瓈在沌东政恋湖光挟山色知心龙伯赠横风
闻觉际被风寄頔老
古德把茅惟盖头风飘屋等虚舟矮窻犹有蒲团滑也胜床前衮雪球
南坡口号十八首
十日南坡两日晴时时不放日华明春光似妬闲人占端的春风饱世情
天工忽忽度年光料理人间富贵忙闲里何曾关造物一分风景亦收藏
谁将春晚作冬看添着绵衣减却难道是麦寒犹未在愿渠麦熟且禁寒
休言无地起楼台十个花窠没处栽东近北邻西近水且教红白面墙开
欲识鱼梁试作【原注则个切】看轻抛野渌罩清寒几囘漉起空无物输杀羣儿下钓竿
吾宗孙子喜相过一笑檀栾似乐窝且向尊中陪北海直须闲里识南坡
酷爱鸟鸣山更幽墙隂风雨但飕飕筠笼买得春禽语不会忧时也白头【原注近得白头翁善鸣】
管弦不碍登山屐梁肉何妨满腹书岂是清谈愧夷甫为无阿堵遶吾庐
试向清池放小鲜洋洋圉圉忽攸然校人真个知鱼乐杀活机锋总是禅
分席春畦仅一弓灵根移自石窻东【原注五味子生於四明山】饶渠五味夸仙药争似盐梅正策功
纷纶造化信多才果解分风作去来我向南坡一旬雨春隂今晓为谁开
小窻白醉篆香迟只有书君伴燕颐料得人间无此乐殷勤献与定牢辞
枝筇挂起一旬强剪剪春寒到柳塘白髪不公欺老我偏於闲处引风霜
记得儿时诵古诗其甘如荠谓吾欺淡交休恨相知晚擕向晶盘笑杀伊【原注墙根春荠怒生】
晓来两鹊屋山鸣报喜多应只报晴似为东皇传好语故留胜赏到清明
旧日都城饫子鱼一鳞今不到茅庐果然额上通三印尽去侯门代鲤书
安晚生涯冷似灰别墅经营半月回夸与儿郎翁骤富诗囊盈握送陈雷
红红白白共支荣怪底山茶有寜馨倩得司花来判断不妨一姓养螟蛉
和虚斋劝农十诗
迢递层隂晓自开僊舟花底问瀛莱文章太守非游衍为省春耕特地来
爇天妖焰彗初沉朝汲仁贤简帝心未用锋车便脂舝小须千里徧春霖
蔽日寒云悄欲秋仁风载路晓光浮田翁揽抱儿孙笑竹马横陈未肯休
问讯桑麻真郡政按行松菊似家山挽回和气归田里只费斋铃半日闲
暇日棊书六一翁锦樯丝辔与春逢年时豹尾车中望山色有无知几重
晓梦吟成望帝归征鞍未许柳丝知笑听鄮岭春禽哢去博延英午漏迟
酡顔醉客玉西东半湿尘衫上翠空邹谷虽寒应解黍朱车面面是春风
小队旌旗半道归松隂缓策揽清晖女郎未觉褰帷过笑语相教着嫁衣
老黠山灵具六通解将苍狗护奇峯虚斋自有青囊眼郤笑景纯书未工
恰好农时踏翠烟睡龙惊起雨公田官程便作乘闲看不用扁舟学计然
三月二十四日自东山到金峩一宿而归偶题壁上安晚居士自觉际航湖入东山道金文意行至此淡晴轻冷风策策有声草树清幽泉石雅洁如在天竺灵隐间深靓过之既暮假榻瀑通夕喧枕始印鲁直梦成风雨诗粥鱼鸣展鉢而去因笔一絶
桥石天台水谷帘峯回秀拥更深严我来便欲兼忘世少立清风为拂髯
和白云老禅二偈
閲尽恒河水上波声尘何似泡沤多还师拍板钳鎚後更唱谁家别调歌
檐铎吟风月半凹黄金布地欠诛茅三更出日真光景大好钦身正笠包
戏嘲杜宇
呼晴不似鸠知务报喜何如鹊爱人有口自鸣谁禁汝乱啼何必待残春
游松山溪塘晴日荡漾
红染花梢未是真一川晴绿最关人谁知属玉双飞处占断西湖几许春
渔舟
明月清风住钓船新秋世界落诗编渔翁若遣骚人作【原注去声】肯食人间一点烟
即事
微云踈雨一分月折苇枯荷强半秋犹有远禽飞不尽急翻孤影暮江头
别僧
溪边风景远且平颇似江乡双眼明柳风淅淅茘日淡计取生还第一程
頔上人持莹萝月五诗见示因走笔和韵聊御睡魔
萝月禅机莫强猜如来无去亦无来霜凝寒緑归松鬓春染轻红入杏腮
须弥境界含方广芥子中间见福昌但使有船堪载月不应无佛漫留堂
竺乾心法拈花笑洙泗家风鼓瑟希一问已应居第二更询来处落三机
三更日出行千里百尺竿危到几囘遮莫分身兜率去听从路滑石头来
病着心华须佛治老僧眼缬要经遮勿逢萝月五禅偈絶胜卢仝七椀茶
赐第登楼
桃李漫山不是春纷纷蜂蝶趂游人梅花已带春归了分付垂杨浥露尘
病思归心走兎迒自嗤幻境未渠忘并州便作咸阳看设若桑乾亦故乡
登飞来峯
悬崖石路擘苍苔川窦岩扉处处开信是拔山人有力一峯搦碎总飞来
浓绿中见芍药一朶
杏桃结子已成翁稚緑中间着耄红阶药元来如许寿麦秋天气露春工
夜雨
依风急雨垫秋清踈数无时总有声最是可怜云里月几番云翳几番明
花间见蝶
粉翅萦花几度忙惜花长是为春光争如个个蜂须上到处分甘作乳房
天育二老禅惠示经佛偈答以十诗
二老毫端一滴曹唤醒?语没叨叨更无慧可安身处作麽当时立得牢
余尘明极强分离菩萨如来是阿谁既道本来无一物将何芥子纳须弥
龙宫海藏自分明搕滩头一任倾因果若还终不昧政须防作野狐鸣
书经犹有遮个在画佛何曾梦见来玲石玉峯雷雨过梅花昨夜一枝开
三经已是太多罗州去休休更问婆个里幸然无一事何须终日把甎磨
四千刼来闲坐休忽抛长舌閙蓝头若言面壁为心法瞿老还须第一筹
懵懂维摩不二门略无遗嘱付儿孙普贤若匪刚饶舌此事如何更吐呑
老胡无圣亦无言蓦指虚空唤作禅掌血条痕无着处谁教白地患青颠
般柴运水老龎禅佛法无多在密边饼汝将来还与汝因师交点更团圆
生老年来病已深灸瘢着艾复难禁六根四大元无有何处求师下一鍼
江湖後集卷六

[book_title]卷七
<集部,总集类,江湖後集>
钦定四库全书
江湖後集卷七　　　　　　宋　陈起　撰赵汝绩
汝绩字庶可浚仪人有山台吟藁
别曹松山
柳条能几长袖手不忍折东风恶作剧客袂吹欲裂男儿数寸管平世三尺铁何门无邹裾有国驻孔辙鹰鸇击飘风不受锦鞲绁骅骝踏飞电宁顾黄金埒中年易悲伤浩叹弥激烈常恐儿曹觉况与我辈别侏儒囊粟饱壮士唾壶阙子行亦何以问口尚存舌但惜新相知未是古决絶长安万花春芦鞭袅晴雪一第宜慁子相期抱贞节
无罪言
哀哀民何辜遭此凶歉厄初闻数米炊次复并日食草根掘欲尽木皮屑不给疲老就枯僵少壮作捐瘠千百存什一鸟喙仍菜色朝忧夕恐惧不得见新麦城市逐末徒奔走困贵籴剥牀遂及肤近半死於疫吾皇素仁惠一念轸饥溺发粟通有无寛逋已徵索郡县乏宣化鞭扑庭下赤贪官猴而冠健吏虎而翼天灾偶参会人意莫致诘淮楚困烽尘荆蜀毙锋镝湘潭烦调戍洪贑事供亿昔闻惟内地可以称乐国岂料一年饥狼狈如此极公卿饱舆台王侯罗第宅私财足苞苴公帑罄符籍匪难活民命何以夀国脉子牟心徒劳之武壮自惜安得扣九关玉阶面咫尺天地本至仁君臣愿一德贤人斯在位能者各效职太守务循良监司去姑息智则谋朝野勇则卫疆场自然风雨时自然稼穑植自然至龢生自然元气实何忧乎驩兜何畏乎强敌勿罪狂斐言斯言定金石
环碧园饥信守赵兰臯分韵得燕字
开窗俯平湖折柳举离宴五马迟未发暗雨杂飞霰江东古名州广信今近甸兵骄费纪律民瘠易咨怨硗田岁少登孔道楮常贱正须儒者事母媿循吏传休辞一杯酒往副千里愿有语不敢留低头媿樯燕
墨歌
空山老桐劲如铁英枝翦翦夜撑月霜风着子涵玉膏烈手崇朝剖融结别令刳木环清泉翠缸纸羃笼轻烟霏霏玄雾扫难聚断犀烹炼凝蛟涎和成万杵捣圭璧良工欲售常自惜絶怜剡水多夭藤又虑端溪欠奇石久知此艺人罕精作者未必识者明九华山下祝公子颇以胶法成其名相逢但问诗有几以诗换墨两自喜酴醿园馆已谢春杨柳池塘正藏水薰风拂拂吹砚波呼儿教作病手磨须臾满砚片云黑无诗可写如君何
陈老画牛
老融弃髪逃於禅胷藏丘壑身林泉时拈寸草幻墨汁惨淡咫尺生风烟尤工画牛古絶比不特形似真神全平生知己一攻媿惜墨如命诗犹传至今鄞人怀片纸如护圭璧珠玑然陈生少壮曾入室妙处已觉墙及肩岸痕树影彷佛地云隂雨气冥蒙天寒禽立背渡浅水野葑没足行淤田砺角思鬭力居尾倚木揩痒势拥前或沿草径逐羣去或傍茅檐抱犊眠如何尽得此态度前身想住桃林边世人贵耳不贵目呜呼此画空尔妍我方求之不论钱卷收更閲三十年欲寻此老不可得摩挲陈迹方争怜
题黄存之春庄雨急图
山浓树密春欲浮农夫有事营西畴鹁鸪声歇风雨急田塍滑澾如翻油牢披蓑衣紧系笠浑身水流两股栗?时浸种开稻包心急鞭牛牛步急前年春寒再移秧去年夏旱赤地荒东隣西保几人在渠今尚得本身强低头无言心似苦定愿五风十日雨禾头粒粒饱秋露糠籺充肠米田主我家镜湖烟水湄身虽不耕眼见之何人得此畎亩趣短纸写出无声诗坐令展卷三太息力穑莫供浮末食君看此辈终岁勤返向沟中作捐瘠
忆昔一首
忆昔三十气拂云钺神纛鬼泣禡文欲提河洛数千里重收图版归明君只今万事付孤愤坐看江西竹生粉苎丝成疋剪钓衣一櫂贺湖烟水远
游石窗
玉妃笺天收雪权东皇领春行人寰恍如身在五云表游到海上神仙山翠凤婀娜竹夹道苍龙偃蹇松当关夀藤络崖半青白文藓绣径全斓斑亭台隐映树石罅楼观突兀烟霄间遥峯前後献奇峭流水左右供潺湲珍禽倏来不可致瑶草已种何容删目光贪翫忽炫焜足力亦倦难跻攀日斜路转归意迫忽见洞府临银湾洞中仙官笑呼客光风霁月氷雪顔云是四明石窗主新自五老峯头还猿留鹤恋不觉久碧落有诏行催班却愁曳履践台斗三十六峯花木闲
离越
东关寒水深游子别家心櫂急波鸣枕篷踈月在衾半生多道路何日定山林隔岸闻渔唱离骚不敢吟
峡江龙祠
坐占山囬抱平看水怒流丹青今古像香火往来舟石插青沙岸云横夕照楼扬灵相恐动巫觋有深谋
桧房
老桧倚虚房能生九夏凉读书参句读临字识偏傍婢织蒲为履童烧术当香兴来吟不就频与月商量
溪翁惠秋兰
不梦灵均久西风为返魂顿忘千载远但喜一香存劲叶牵湘色踈花洗露痕勿嫌盆盎小能贮雪霜根
渔父
换米活妻子余钱付酒家身前舟似叶世上事如麻擉龞过深浦伴鸥眠浅沙旁人问醒醉鼓枻入芦花
出郊
难得晴如许春游第一番鸟啼花底树云里面前山马跃平沙地帆投落日村戏呼渔子问吾与汝谁闲
和牡丹韵
园工巧栽接树树品新奇富觉春无厌贫疑地有私色须绡幄护名记玉牌垂若说能倾日墙根有晚葵
道中登岭
惭愧轻舆寄仆肩蛇蟠小径入层巅升高但觉少平地视下方知在半天尺壠寸田皆石级堵墙椽屋即人烟客程到此更风雪闻一禽声恐杜鹃
雁山章君以江山无尽图求诗
写此何人云梦胷色尘真幻等成空看君一轴画图上在我半生行记中剡水囬舟乘夜雪楚江燃烛听秋风转蓬踪迹徒劳耳心媿鴈山头白翁
送蔡亷父赴贑辟
同游两见菊花时忍对西风话别离官远人应观所主心平事必得其宜急流进进常思退公事惺惺要带痴执手羞为儿女语此言或可当箴规
西山影淡水无声知道扁舟破晓行我欲梦魂随去櫂君应望眼断高城红莲緑水官中事白酒黄花客里程从此欝孤台上月十分知为故人明
南坡
小园路口安柴户日日山翁手自开禽有色声皆可玩花无香实不须栽柳根着石宜安钓岩罅通泉可泛盃更向南坡临水处参差纯种百株梅
将归
拄笏西山一笑中挂帆犹及栋花风此身可是屠羊说余事宁非失马翁不问鬓毛成早白免将痴面发羞红故人新寄?州布归制吟袍管钓篷
送荷渚归越
湘湖蓴线正宜羮一舸涛江泛晓晴屋破不妨从客借田荒自欲课奴耕不随不激真吾事乍佞乍贤皆世情从此一麾江海去西风断鴈冷无声
送荷渚兄自永嘉归越
荷渚盟鸥冷不飞此番可与报归期结庐虽小尚堪隐负郭纵荒何虑饥吟得四灵无避处铸成一错在来时吾家浸碧幸无恙草梦何须必谢池
客鬓萧踈渐秃翁归来恍与鹤仙同山川米老画图上风月放翁诗句中隣圃有蔬羹釡满私田无秫酒樽空欲寻上竈云门路湖水不多船未通
林壑闲步二絶
懒不看书不赋诗树隂浓处坐移时世间此等清闲福问着渔樵却不知
参差台榭碧云中柳北松南一径通带得碁枰无敌手与僧不语立薰风
渔父
鱼满笭箵酒满壶渚鸥汀鹤伴清孤此身漂泊虽无定能与人间作画图
迎庆避暑
古寺无风地亦凉人家难得此修廊老僧贪说葛藤话不觉山童上晚香
柬陈宗之
略约东风客袖寒卖花声里立阑干有钱不肯沽春酒旋买唐诗对雨看
姚江道中
漉酒蒸糕馈岁时纷纷儿女换新衣隣翁七十看鹅鸭日暮破船撑未归
谢高左藏惠墨竹
幅牋幻墨起秋风便与兰亭景致同料得挥毫盘礴际渭川千亩在胷中
韩仲龢墨竹
墨晕生冰砚影寒素毫幻出碧琅玕寻常夜月窗前见此度秋风纸上看
送竹轩归越
东风隔岸系归航怕送君行重忆乡为探山台墙下柳新来添得几丝黄
赵汝回
汝回字几道浚仪人太宗八世孙嘉定七年进士至管进奏院有东阁吟藁
简陆少监
登瀛彼何人选海渺无际巨矣万斛舟不与贫士济起樯开锦帆逆浪使风势贫士望洋立惆怳发深喟少监笠泽英清芬袭兰砌不经觅举难不道觅举易每恨里选衰高才守低位趋荣靡愿辱不富焉有贵一涂总不歧只臂韝羣鸷园桃各春妍崖松以霜悴端笏玉扆前极口陈国是上之及公卿下之言守帅剥肤到饥甿孰与护元气凝隂积层霄剽贼延内地毋谓民不神民情即天意善瑟无弊弦良工先利器所愿招隽豪弃取委公义庶几臯伊出扶倾扫沉翳从来立仗马唯作噉蒭计堂堂不讳朝鸣凤峙鵷陛
游列真观刘道士拉上潮际观渔
珠宫何迢嶤前江後层嶂开山者何人萧梁山中相窃惟经营初岂曰此幽赏地灵宜仙事境寂销俗相既积惜水功帝命使瀛丈手泥烧丹竈岁久化黄壤石突古殿出磵循隂廊响道人如修静我岂陶官长偶结清浄缘下榻税尘鞅夜报前溪渔命酒将鱠享撑篷待月来架桨乘潮上秋高气凄澹清极思超敞蹔废一夕眠庶蒙列真奬
寄昭武冯司户
朝解白鹄袍夕投武阳垒武阳衆盗区风传骇妻子六月日癸亥一书满三纸具言五月初独宿锺石邸胁从在所矜渠魁固无几仰凭天子威肃导使君指豁逹生路开掷劒秉耡耜始如浮釡鱼终如慕羶螘游骑从何来使我顔有泚幸逃食其烹犹存汉家体黄巾与緑林往昔殊僭拟陆梁能几时寸戮而已矣理国若理身虑我不虑彼溃痈复何难实恐元气毁江闽五十邑荆棘五千里我农失种获我士乏储峙捕招两悠悠分明养彪兕顷予参此军忽忽逾一纪素飱歌伐檀居前愧扬粃坊闾俨在目煨烬空遗址使君君子儒规摹用诗礼军势李晟孤国事贾生耻蛟龙无波涛胡能制蛇虺谁谓曹掾卑伟矣天下事生平报国躯小节安足死南北久瓜分须君混文轨
送卢五方春分教端州
柳南矫矫蛟龙骞古诗古文高入天奉试词场三十年柳度夜夜魁星躔集英殿下听胪传唱在第十衆所寃天岂恨汝月蚀篇罚使独吟瘴海边中州近年栽木绵春寒秋热气已偏我心忧国身甚便编排失手安足言敌窥淮汉蹂两川君相不得高枕眠古人度岭悲南迁今人度岭如登仙端溪溪濶山无烟长腰米白鲫鲩鲜山媪采蕉蜑采蠙羽檄不警徭赋蠲党碑诸贤昔往还人士尽识洛水源广文下马春风前升堂讲书鼓鼘鼘远方朋来笈在肩再拜愿预弟子员中庸大学玄又玄商盘周诰非雕镌灯花两檐陈俎笾一一口说手注篇霜毫之笔云涛牋墨香瓦滑不受研下岩古坑石杮填千夫秉炬入戽泉鑱出一片紫玉甎色如马肝鹆眼圆得之酬直不论钱乍是对客寒无氊
翠阆行饯宋廷材分教大宁
蜀道不难兮君无听李白之狂歌石栈梯云入翠阆峡船?水通银河栈平峡稳行人多灔澦堆前落锦帆诸生郊谒冠峩峩秋堂晨鼓讲义出亭夫樵竪知丘轲官冷莫思归去来且可淡饭闲吟哦君不见江西峤南贼未灭仕者蚤夜防弓戈
玉溪謡
雍滩束水水箭急逆水上滩滩壁立折篙断?船不前乘船人惧梢人泣柳风揺春花雨晴飞帆忽过如飞星仙人坐机织锦鲸邀我为赋银河清茫茫天路高无陛予止坎兮曷为至闲将身事问仙人仙人笑指滩船是长风引船水没滩天地变化须臾间不生凌清遡紫骨何用费火烧还丹五百童男东入海水弱山遥无药采千层万级通天台方士致神神不来君不见桃花满山不知处刘阮迳入天台去
期平叔兄不至
兄昔别我游衡麓我亦东吟石桥瀑八年能接几函书弟今白头兄何如河水流澌雪风恶梧桐渡口孤舟泊山房夜坐兄不来蜡梅花拆灯花落
赠刘道士
竹岩鸟啼云影闲此是玉帝藏书山他峯叶尽一霜後仙洞春如三月间白须道人年八十指予漈路从溪入靸着芒鞋不杖藜啸泉归去衣裳湿
送张敬甫常薄出守荆门
前年匹马辞军幕今年千骑从天落座主门生合虎符棠隂夹路春如昨身名贵骤俗所羡使君夷然心澹泊父书盈箧本孙吴师灯一点传伊洛莽莽丛榛乱草中孤松昂昂立氷壑自古十二取世官换得青袍髪几鹤曾因穷逹悟乘除以宠为危不为乐荆门形势衿喉地新城突兀壕未凿天子忧边复爱民凿壕还恐妨犂获谓君夙抱文武资须君小试绥怀略予闻卫国如卫身痈疽甚毒肠胃薄堂堂人物守边州国中羣盗令谁缚
薛景石瓜庐
湖村有真逸爱着钓鱼袍鹤语柴门静身闲笔砚劳移来瓜种别看得桂丛高所写虽云僻文名不可逃
除夕泛灵溪
拜敕管桃源其如骨未仙年荒醉者少官小野人怜臈雪梅花在溪春草梦圆新正有忙事未访洞霄泉
和荷渚寄同游韵
知几百事懒梦只在山林一马尘中出千峯顶上吟月新松迳黑柝静斗城深相忆梅花下花寒瘦不禁
春吟
一春吟未稳今日再吟看石井桐花晚江城谷雨寒白烟浮野寺苍藓绣池栏为谢松梢鹤官卑去住难
寄题王次点东岩
生事付妻儿山居清可知自言雪收後不梦客游时洗石?唐帖凭松读楚词却愁登第去草没菊花篱
桂
一夜桂花发千崖风露香树经秋几过人在月中央不预离骚赋空居寂寞乡山翁对之饮酒色也鹅黄
送李寅归里
怜君竟不耦每事与心违南雪岁将暮西江航独归停薪待官米借宅共僧扉吾老嫌为吏相烦寻钓矶
送赵正甫丞湘隂
行舟何所有新酒满甆瓶若使三闾饮终应一念醒官卑掌苗籍吟苦掩松厅清梦如湘水遥通春草亭
酬诸友喜归之作
却归思去日十过草池春新雪满双鬓故交余几人藏书蟫独饱借宅鹤同贫夜起吟芳什凉风吹桂轮
送刘成道旅游
从军不愿赏归补万松栽独作渔樵计安知婚嫁催江船深夜月山驿小春梅老境诗闲淡孤吟荐一杯
渔父
衡岳早来雨湘江增緑波小舟浮似屋香草结为蓑水定见鱼影夜清闻櫂歌悠悠百年内醒少醉时多
初夏倚春望六祖寺
柳絮兼花片舞风湘水滨浓岚如细雨初夏是残春鸟度山家曲泉清佛界尘年衰眠易醒归梦不能真
闻赵昌甫赴召
甘得眠云复饮氷此翁不独擅诗名山深难避蒲轮召陛远听扶藜杖行老去报君心转切年来守局梦频惊有时湖上看埀钓只忆磻溪溪水清
题刘荆山母墓
緑草?鬖白露曦老樵能记虎眠时石函深贮悬锺?翠壁新刋断织碑陇势三分松桧色泉声千古蓼莪悲珪郎向日升堂友留宿云庵撰诔辞
陆侍右得祠归里往饯弗及寄以是诗
三以囊封入紫微一星今夜出郎闱贾谊幸无湘水谪知章乞得镜湖归乘潮不等诗人别望阙恨忧谏者稀笠泽门前古松下他时容我借渔矶
吊卢玉堂
金銮坡上文星落收拾遗文有几函草制空教生白髪盖棺只是着青衫吟魂夜访林逋塜破屋寒抛谢客岩自有旧家椽笔在丰碑竪起压松杉
吊蒋弋阳
悲风急雨柳塘寒巵酒篇诗哭肖韩长记湖西访梅日独於船上取琴弹弋阳百姓私营庙紫府无人别拟官墓陇从教长新草双鳬何处只空棺
送蒋大璞赴扬州司户
维扬幕府最风流何掾梅开蒋掾游新籍楚民今几户旧年随帝此停舟慈亲就养惟愁雪元帅崇诗不畏秋壕濶城高岂忘战平山堂北是神州
纵游
人事元知不可谐名山踏破几青鞋百钱挂杖无时醉一锸随身到处埋驿壁读诗摩病眼僧窗看竹散幽怀亦知诗料无穷尽灯火萧踈过县街
西湖重午作
高诵招魂招屈平只应沉恨隔浮萍着骚直以尸为谏亡楚如何醉不醒像虎空悬青艾束辟兵难望彩丝灵凭君一激沅湘水净洗中原血铠腥
奉归柳塘潘希白诗藁
织柳缝花雅道衰将题锦卷复敲推夜寒吟苦氷澌合境寂心融造化来斸石崑仑擕玉下乘槎河海到天回今时古调何人爱东野长江在夜台
王道士惠柳桧
千年桧出寒岩罅掘得根来比金价髣髴山隂见此株寻思却是关仝画

[book_title]卷八
钦定四库全书
江湖後集卷八　　　　　　宋　陈起　撰赵庚夫
庚夫字仲白莆田人寓居兴化军魏王八世孙两举春官不第以宗子取应得右选赵紫芝名冠四灵而仲白亚於紫芝陈振孙书録解题云刘後村志其墓择其诗百篇为山中小集属赵南塘序而传之
寄题孔道士云庵
道人居玉笥手辟小蓬莱门寂山相对庵空云自来茶烟朝宛转丹气夜昭回欲助梨花梦擕锄独种梅
宿花果园
缘无耕种地役此老来身下马看题壁闻鸡起抱薪县荒齎米过店好啜茶频仆也师夫子宜为南北人
游山归赋
山光海影一微尘归到庵中认得真对境直须心有眼参禅除是胆通身隐无高论姑随性贫亦常谈莫语人生死看来非大事世间何说更尖新
宿秀才岭下
雨急寒城垫角巾家家门掩不逢人远看草树疑成雪忽见杨花忆是春复岭征夫松作盖深村客舍石为隣清人神思明朝起半月行程溪水滨
读曾文清公集
茶山八十二癯仙千首新诗手自编吟到瘴烟因避寇贵登从槖只栖禅新如月出初三夜澹比汤煎第一泉咄咄逼人门弟子剑南已见祖灯传
鬓髭
鬓髭渐渐长霜茎老听山中鹤唳声九死得生尤可重百年几日更多营自参梵夹机心息专食藜羮胃气清检点依然魔障在草堂钓艇未忘情
落魄
落魄蕉衫戴道冠菖蒲满案浸清寒有钱即买丹砂炼无病频将素问看连日游山僧共往频年乞米鹤同飡世间不朽非锺鼎曾与高人静处看
落魄江湖梦里寻起来佳处散烦襟长风送雨晚凉甚独鴈叫云秋意深胷次直须冰玉洁鬓边莫放雪霜侵清时我是无能者肯作泽间憔悴吟
懒
懒不梳头发覆肩饥吟狂啸傲流年琴无弦索眠为枕床有蒲团坐当氊梦着架裟曾见佛闲拈如意想登天早知移却观书眼去看庐山瀑布泉
真州闻角
画角听时恨最深戍楼偏在女墙隂声寒恐有新霜落意远未随红日沉凉月一天孤雁影秋风万里壮夫心连宵只解搜诗思哀怨何曾动羽林
心宇
心宇今无一点尘面毛径寸垢生鳞斋时野雀临芗几定里山蜂立葛巾欲唤羲黄谈太古自疑嵇阮即前身儿童共指深衣笑问是秦人是晋人
书李长吉集
几回掩却又重看吟罢心如着露兰欲上玉楼窥老笔虬龙拥处雪霜寒
葛起文
起文字君容丹阳人起耕之弟
游黄山寺
偶为寻幽出扶筇亦懒拈鹳巢依古塔燕语入虚栏笔下诗初就樽中酒屡添此游堪喜处膝上一掀髯
咏竹阁
岁寒编竹阁蜗缩度穷年日暴南窗纸风垂北户帘炉深全火气铛小聚茶烟为索梅花笑微醺步矮檐
窖岭道中
屦穿苍藓滑水复更山重有圃春偏晚无人碓自舂乱云生峭壁一鸟没高峯随处桃花发仙源似可逢
深院
深院人闲酒浅斟日长帘幕自沉沉梅花可是因春瘦洗雨梳风太不禁
赵崇嶓
崇嶓字汉宗开封人太宗九世孙嘉定十六年进士官至大宗丞有白云小稿
忆昔一首
忆昔城南会佩马轻春风芳华感人心折赠以为容俯仰一相失去若南飞鸿青青女萝衣蔚蔚石上松岁寒无夕秀安得长相从愿为日月光落君怀袖中三五如循环千里宛可同
题弹枭
弹枭莫弹鹤惜此孤飞翰鹤举即千里渺在青云端弹之固无益瘦不充君盘却恐梧桐枝无复栖凤鸾
拟人生不满百
人生不满百譬如朝露曦白日入虞渊胡不秉烛嬉大耋嗟晷短多忧亦奚为君看玄庐道輀车无停时伺晨当及旦佳会当及期
故人
故人西南风遗我一束诗长哦结幽想慌惚若见之游云霭层霄聚散安可期虚空闻妙音意重千金赀相思若行月一夕天之涯闲窗穿梦魂碧草春离离
美人貌如花
美人貌如花独立古道边芳年抱幽思艳裔春风前春风固无情桃李终欲言不剪红豆枝相思独悬悬
适趣
赋资在山林适趣非任放乾坤入我牖得此一昭旷雨露日以深禾黍日以长妻儿喜相谓一饱知可望饭蔬适我愿此意应勿爽
反挽歌二首
生人送死人哀哀涙如霰生人閲寒暑冉冉亦如电来去递相送展转不可见丘樊谨封殖陵谷犹有变万古长如斯何庸致深辩
死生虽异涂昭晰本一理崦嵫落圆景一诀非永逝达人随元化生死一剧耳生生常痴冥安知非真死死当安吾归生当适吾意
用看云体
上有悬石崖下有滑石道中有观空人容顔半枯槁坐息穷年岁抱此希世宝虽然欠奇俊尘翳已一扫或云大道初不剩亦不少用力勤修为苦辛坐中老新州有樵人此意极了了
穠华
穠华侈春艶松栢凌霜雪芳时若转盼万族畏销歇人生金石交所贵在黄发同衾异寒燠抱藴应未察贫贱张与陈利达胡与越安得皎洁心长年似明月
野马
野马纷驱驰竞此光一隙世事若颔髭朝摘暮还出惟应壮与老冉冉如过客岁寒山上松稍稍见其实
咏竹生花
竹老方作花清气应自结结实成琅玕中心抱冰雪世人弗肯食欲献终不屑凤凰在高冈音响方节节
失题
云台会功臣际会若风虎独有严子陵垂竿富春渚相求到幽藐相如有平素吾寝惟吾真君意应勿忤归来拂苔石整我竿上缕煌煌道义间足以照今古
春日
勾芒畅生意惠风改繁霜日月天清明桃李春辉光庶情悉萌达衆羽同飞翔乘时各有适皥皥齐康庄山人感物化欣惬殊未央回视元气初万端一微茫我欲观其微因之问鸿荒
田家
方春事锄犂晚节多黍稌鸡豚乐丰岁一饱轻万事少长情熙熙呼唤相尔汝虽无礼节拘气象应近古先进不可期无怀在农圃
一莲
一莲瓶中枯一莲池中子结子心虽苦而犹胜枯死赏心一日期讵非得生理君看千岁樗荒郊永沦弃
饮少
平生不善饮饮少醉已极恨不如渊明陶陶少虚日桑嵫无停景寸晷足可惜今人与古人展转不相识孰能制颓龄扰扰竟何益
白莲
池上白莲花秋风洗香雪坐令红黛皆尘俗一种凄凉不堪折微波脉脉露光漙姑射仙人步烟月
征妇怨
梧桐叶叶生凉秋燕山早寒已知遒则则力力叹不休堂前月光使人愁停针罢线泪沾裳朔风渐高天雨霜妾忧欲死幸未死未死犹堪寄衣去
皎皎
皎皎白玉堂有女白於玉门前车马任西东门里苔痕四时緑春风撩乱飞伯劳樱桃花重红夭夭夜深扑落金剪刀乌龙睡稳蟾蜍高
代赠
双绾玉钗垂相逢暗敛眉红潮初上脸未语两心知罗韈凌波拂暗尘露桃烟柳不胜春珊瑚枝下重相见曾是鸳鸯梦里人
高楼曲
高楼漠漠东风尘花须落溪生緑云艶歌美酒消好春千金难解青娥颦燕莺语言凤凰意画空不成天似水潮红晕脸浓蛾低门前采蘩春正迟
进酒行
玉槽夜压葡萄碧石溜寒泉响凌历水精壶中澂琥珀醉呼酒星下瑶席小鬟春风花满头堂堂一曲真珠喉六国三朝春江流眼花落井消千愁
难忘曲
弱花低绣槛月满緑杨津一笑领深意过於三月春樽前停妙舞堂上设华裀上客不须醉相将夜向晨
幽居
不作无舆叹幽居体自胖能贫蔬食足投老敝裘安浊酒融春意青灯话岁寒外头无限事忙杀不相干
识得
识得聱牙字三生拙未除闲居两疏传余事二王书老任衣冠古贫从俎豆疎农人适相告早晚出犂锄
翠云寺
杖屦入云端天空眼力寛地因山气湿窗带瀑声寒隐几俗氛远卷帘僧梦残相逢隐沦者妙语亦飜澜
汉地
汉地文书密穷边岁月深但高苏武节不察李陵心过鴈西风急荒台朔气沉同生不同恨万里一沾襟
地僻
地僻逢迎少吾生信杳冥清谈养生论兀坐太玄经性拙贫逾乐神清梦数灵亭亭岁寒友相对眼终青
咫尺
咫尺越山海其如千里何祗应怜命薄不道赋情多坠绾交枝玉纎围百叠罗清宵无限思枕席起微波
腊月
腊月二十五人家祓旧年山人无可祷睡着不知天
窗前
窗前寻丈地种得一株梅明月清风我红尘不复来
失题
白玉谁家郎红粉何处女秀色总堪怜春风密相许
幽意
开帘野水声倚杖青山色幽意在人间人间不相识
春朝偶书
一夕春归桃李根清寒犹勒艶阳魂雪霜雨露年年事惟有梅花地位尊
淮河水
秋风淮水白沧茫中有英雄泪几行流到海门流不去会随潮汐过钱塘
天宝禁中
外庭班退夀王归别有骄儿侍禁闱解事老奴宁及远君恩如许政忘机
广寒宫
碧海沉沉桂殿幽满天风露四时秋寒宫白兎参差老一种凄凉各自愁
临汝道中
野水平田稻正青肩舆轧轧趂新晴髼头奴子无拘束牛背醉眠歌太平
送还吴山藁
万卷文书一幅巾不将风监落埃尘桂花未緑槐花谢独佩江蓠有几人
移梅
邻家争乞丽春栽玉手轻分带月培窗下老翁迂入骨清斋三日为移梅
痴猫
爱汝斒斓任汝痴了无杀意上须眉通宵鼠子喧人睡政尔相忘也大奇
醉起
醉起西窗日欲斜新烟初试雨前茶川原春意无聊赖开尽桐花到柹花
幽斋
幽斋宜凊复宜温高卧腾腾百不闻赢得神安无梦事从教黄叶夜纷纷
大廷
大廷新革晋春秋王气宁知在荻州泉下髯参心独快不教司马恨枋头
有感
舞罢歌停岁月深当时胜蹟尽销沉飞云卷雨人争赏留得佳名尚到今
倚楼
平楚连天独倚楼楼头日日望行舟相思飞尽梅花雪江上晴云片片愁
田家
鸡豚白酒乐丰年饱即高眠不问天少长有恩相尔汝淳风应似伏羲前
西施捧心图诗
吴苑风光越水春两山眉里笑颦分腹心别有堪忧处狂杀君王藐不闻
晚立
古径苔深昼掩关外头尘土不曾闲雨晴天气明如镜静倚孤松看远山
独立
片云收雨入西山望极苍茫杳霭间荡荡太虚无一事祗应日月不曾闲
谯楼
霜满谯楼报五更道人睡稳几曾听金街应有朝天客佩马禁寒望晓星
小窗
小窗风定曲肱眠骨冷魂清梦易圆蝴蝶不飞花自落海棠枝下月娟娟
小窗对客
纸帐梅
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>