<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●卷一,●卷二,●卷三,●卷四,●卷五,●卷六,●卷七,●卷八,卧雪诗话全文在线阅读,卧雪诗话全文在线下载,大玄古籍书库">
<meta name="description" content="诗话著作。清袁嘉穀撰。袁嘉穀，字树圃，一作树五，云南石屏人。光绪二十九年(1903)进士，同年中经济特科第一名，历官翰林院编修、浙江提学使。有《卧雪堂诗草》。《卧雪诗话》四卷，以论评及辑存近人诗为旨。袁嘉穀通声韵学，故论诗颇看重声调谱一类的著作：“自秋谷《声调谱》、阮亭《平仄定体》出，古诗音韵日严。覃溪三谱续出，海内宗之，几以为不奉其书，不可为诗。”他进而归结诸书为“音节三要”：“一曰三平三仄，谓逆数每句第三字须与句末之字平仄相同;二曰忌四平五平连同，防板防滞，仄声有上去入之分，虽四、五可以间用;三曰上句">
<title>卧雪诗话_袁嘉谷_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">卧雪诗话</span> <br/>
          作者： <span class="inputVal" id="bkauthor">袁嘉谷</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗论,完结</span> <br/>
          字数： <span class="inputVal" id="bknum">[book_length]150076</span> <br/>
          说明： <span class="inputVal" id="bkdec">诗话著作。清袁嘉穀撰。袁嘉穀，字树圃，一作树五，云南石屏人。光绪二十九年(1903)进士，同年中经济特科第一名，历官翰林院编修、浙江提学使。有《卧雪堂诗草》。《卧雪诗话》四卷，以论评及辑存近人诗为旨。袁嘉穀通声韵学，故论诗颇看重声调谱一类的著作：“自秋谷《声调谱》、阮亭《平仄定体》出，古诗音韵日严。覃溪三谱续出，海内宗之，几以为不奉其书，不可为诗。”他进而归结诸书为“音节三要”：“一曰三平三仄，谓逆数每句第三字须与句末之字平仄相同;二曰忌四平五平连同，防板防滞，仄声有上去入之分，虽四、五可以间用;三曰上句末字四声并用押，仄韵诗上句末字尤不得多用平声。三者既备，古调谐矣。”此说化繁为简，颇易于初学。袁嘉穀论音韵多从大处著议，如谓隋初陆法言等人讨论语音之举为“中国历史上读音统一之第一大会”;谓唐兴试律，始变古诗之四声并用为平仄两对，致失古宕之妙。作者为滇人，故此书论滇诗亦颇具系统，不仅广录滇人诗，记滇地胜迹之涉诗者，而且推定杨石淙为“滇诗第一人”，杨石淙、苍雪、钱南园、朱丹木为“滇南四家”，苍雪、担当、湛福为“滇中释子三大宗”，识见似较《滇南草堂诗话》等滇地诗话为优。有云南崇文印书馆代印本。</span> <br/>
          封面： <span class="inputVal" id="bkimg">Z_19981.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]卧雪诗话
[book_author]袁嘉谷
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗论,完结
[book_length]150076
[book_dec]诗话著作。清袁嘉穀撰。袁嘉穀，字树圃，一作树五，云南石屏人。光绪二十九年(1903)进士，同年中经济特科第一名，历官翰林院编修、浙江提学使。有《卧雪堂诗草》。《卧雪诗话》四卷，以论评及辑存近人诗为旨。袁嘉穀通声韵学，故论诗颇看重声调谱一类的著作：“自秋谷《声调谱》、阮亭《平仄定体》出，古诗音韵日严。覃溪三谱续出，海内宗之，几以为不奉其书，不可为诗。”他进而归结诸书为“音节三要”：“一曰三平三仄，谓逆数每句第三字须与句末之字平仄相同;二曰忌四平五平连同，防板防滞，仄声有上去入之分，虽四、五可以间用;三曰上句末字四声并用押，仄韵诗上句末字尤不得多用平声。三者既备，古调谐矣。”此说化繁为简，颇易于初学。袁嘉穀论音韵多从大处著议，如谓隋初陆法言等人讨论语音之举为“中国历史上读音统一之第一大会”;谓唐兴试律，始变古诗之四声并用为平仄两对，致失古宕之妙。作者为滇人，故此书论滇诗亦颇具系统，不仅广录滇人诗，记滇地胜迹之涉诗者，而且推定杨石淙为“滇诗第一人”，杨石淙、苍雪、钱南园、朱丹木为“滇南四家”，苍雪、担当、湛福为“滇中释子三大宗”，识见似较《滇南草堂诗话》等滇地诗话为优。有云南崇文印书馆代印本。
[book_img]Z_19981.jpg


[book_title]●卷一
诗话之兴，其权舆孔孟乎？阮文达《诗》《书》古训辑为专书，阮著之外，拟辑为古诗话。上自先秦，下迄隋室，广搜子史，旁及稗书小说，凡论古人诗，纪今人诗，及夫有为而作者，钞本文，详始末，注原书，以著唐宋后诗话之所由防，殆亦一佳书矣。
今传诗话千百种，皆唐宋后著。约分三类：一曰论诗法，二曰评古今作，三曰存近人作。煌煌乎大观哉！家居多暇，复草此编。论诗评诗，自知多误。兢兢自信者，力避沿袭成说耳。若夫存近人作，有不厌其详者。士生末世，既未能一一显达，使天下共赏斯人。仅以声律字句之微，若隐若显，又适为区区间见。余不傅之，难为传之？上观千载，下观千载，以言荒芜，则有之矣，如曰疏惰，则吾不敢。
余著诗话，厥来久矣。壮志有在，成且焚之，今则非复壮志矣！道之将废，予如命何？掉笔自乐，命如予何？家有先卢，榜曰卧雪。幽居则移西一楼，眺远则天南万古。聊以见年来自得之趣而已。
武功非太平极轨，群雄角立，不得不尚武耳。《东山》“零雨”，《九罭》“绣裳”，古人尚武，见于诗词。汉之铙歌、碑铭，唐之从军、塞上诸作，激扬蹈厉。我中国之所以疆土日拓，雄视天下，蔚为大国，莫不于诗词见之。或执一二语为口实，谓中国从军之作，不外爷娘妻子牵衣拦哭，非洞观古今之论也。左延年《从军诗》云：“从军何等乐，一驱乘双驳。鞍马照人白，龙骧自动作。”阮籍《咏怀诗》云：“壮士何慷慨，志欲威八荒。驱车远行役，受命念自忘。良弓挟乌号，明甲有精光。临难不顾身，身死魂飞扬。岂为全躯士，效命争疆场。忠为百世荣，义使令名彰。垂声谢后世，气节故有常。”骆临海句云：“昔时闻道从军乐，今日方知行路难。”盖唐以前古人，无不以从军为乐者。第世界必有无军之一日，跂予望之。
我国文字始于结绳，后世圣人易为书契。《伪孔书序》谓伏羲造书契。伏羲只画八卦耳，只重六十四卦耳。（王弼说与《周礼》合。）书契之作实始于黄帝君臣，当以《说文序》正之。但画卦即文字先声，谓造字萌于伏蓑，亦无不可。段若膺云：“五帝以前亦有记识，非必成字，黄帝以下，乃各著其字。”真通论也。《说文序》：“仓颉之初作书，依类象形，谓之文。其后形声相益，即谓之字。文者物象之本，字者言孳乳而寝多也。著于竹帛谓之书。”夫帛起于秦，非古人所有也。《礼记》百名以上书于册，不及百名书于方，方册之难如此。盖古人简直，必非人人有书方、书册之能，文字流传，半恃口传。口之所以传而易晓者，声也。声之所以水而易记者，韵也。《易经》多韵，《尧典》首段亦韵，（五塘师《诗法萃编》详言之。）《击壤》《卿云》之纯然为诗者，更无论已。声之始当为一言，韵之始当为二言。二言叠字如赫赫、明明、穆穆、皇皇之类，叠韵如崔嵬、虺陨之类，然声短节促，不足以发扬心志，不得不进为三言。三言之诗畅而和，简而达。《三百篇》及汉以后作，有全体三言者。盖初进化时，三数即为多数。（如三人成众、三女为粲之类，不可悉数。古人言三，不啻言百言千。）三言之变当为四言，再进为五言，而声韵益畅。再进为七言，天籁人籁，均臻极轨，不能再加乎其上。观于宫、商、角、徵、羽五音，增变宫、变徵二为七。俗乐：工、尺、上、四、合、一、凡，西乐亦七音为限，可知也。六言、八言、九言以至十数言，非不可用，但全篇者鲜耳。总之，古人声音简，诗以三四言为多。后人声音畅，诗以五七言为多。皆文之一体，不能别出于文外，法理均同，不过诗用韵耳。乃若五七律，则与古体大异，工对叶律，尤为古人所无，盖古诗实古文之一体，而律诗又古诗之变相。（各国诗皆古体，无一律封者，与吾国古人同。夫吾国诗家能变古人之诗而卓然特创，此乃文字之美，人心之灵为之，不可不谓为追化。）
古者太史輶轩采风，凡诗皆可宣民俗，资掌故，《三百篇》其最也。后唯杜子美纪事论理，既碻且明。《唐书》本传称为诗史，信哉！康乾之际，诗家类少言时事，殆鉴高启、袁凯之辙。咸同来国势日岌，始鲜顾忌，而有关史乘之章，风涌云起。广州、台湾、高丽诸役，海内吟咏者众。独越裳之役，僻在一方，咏者较少。先雪樵兄有《甲申腊日送人复安南》诗云：“岁暮寒初尽，春归雪未消。游人悲故国，战士恋征袍。羽檄红河外，干戈黑水遥。赠君腰下剑，飞渡斩长蛟。”又一诗云：“战马嘶风夜幕中，边城烽火接天红。请君此去莫回首，他日凌烟第一功。”日南、九真，中原故地，一旦沦丧，悲愤无穷。我国士夫几不过问，读先兄二诗，不禁愀然。
旗人与中原同化，以法梧门、成亲王、倭艮峰、盛伯熙为最。伯熙《郁华阁集》三卷，词一卷，诗刚词柔，卓卓可传。七律如“欹枕夜滩疑作雨，绕垣寒菜未经霜。”五绝如“残花卧雨红，醉竹含烟绿。红尘不敢来，秋在幽人屋。”五古如《哀林庆衍》句云：“大抵我所贤，必为世不喜。有才皆困阨，达者亦数子，王生居台谏，循默可绯紫。奈何击大奸，竟为真御史。秦生官水部，水部钱可使。奈何坚铲门，饥来研故纸。温生经人师，词曹谁可匹？奈何老空山，高卧誓不起。程生一持节，故事饱筐篚。奈何垂秦归，生计百不理。诸生好学我，我是陈人耳。生乃独善学，居然学我死，心死我可哀，身死生竟已。”奇思妙笔，得未曾有。《题小万柳堂图》一篇，感旗人生计之绌，慨旗官折扣之苛，欲破旗界，化于黄帝之胄，以同驱白种，识尤足多。
钱牧斋以堆垛涂饰之才，为明末诗雄，晚年所造尤深。元孝、翁山、梅村、竹垞、阮亭、初白固一时之杰，未见远过于牧斋也。和草堂《秋兴》八首，音韵层出不穷，卓然名手。一首中用“断烂”字，自注断字曰：“去。”又用“断愁”字，自注断字曰：“上。”此例恐人误会，古亦有之，究嫌小家气。（《五塘诗草》句云：“登堂己受《诗三百》，庐墓曾无员半个。”亦自注员字云“去”。）夫律诗必不可重字，乃末俗之言，唐宋不闻有此，盖应制体之恶习，移而误及律体耳。何必斤斤自辨一为“上”、一为“去”乎？即云一为“上”、一为“去”，观者亦岂不知牧斋自注，适见其陋。
伯熙祭酒《郁华阁集》，乃没后门人所刊。不著姓名，盖以天下无不知祭酒者。顾传之千百年，观者何如？张文襄师相《广雅堂诗集》，乃生时门人所刊，亦无作者姓名。师相与祭酒交善一时，风尚如此。
归愚议仲长统诗叛散五经，灭弃《风》《雅》，未免太放。余读仲氏本传，知其才大盘盘，有志经世，而非根柢儒家者。儒家之学，吾生所宗。然必谓天下之理，惟一儒宗，虽尼山不自谓然也。仲氏不宗儒，故范晔作《后汉书》与王充、王符合传，不入《儒林传》中。三人皆自学其学者，所著书虽判纯驳，各有千秋，不必以儒书绳之，诗更无论已。长卿云：“焦冥已翔乎寥廓，罗者犹视夫薮泽”，归愚是也。而范氏深远矣。
《三百篇》多重韵。今人学古，固不必以重韵为法，然必以重韵为病，亦不知诗者也。曹植《弃妇篇》、李白《高阳歌》、杜甫《饮中八仙歌》，皆押重韵。甫之五言排律，重押“萍”字，诗圣且如此。明宣宗《平沙落雁》诗：“鸿雁恒怜泽国秋，数声忽报楚天秋。”殆有一误。牧斋《列朝诗集》不敢议之。杨升庵夫人《寄升庵》：“雁飞曾不到衡阳，其雨其雨怨朝阳。”两韵俱不可易。而竹垞《明诗综》反采异说，欲改衡阳为衡湘，殆不然矣。荔扉《滇系》直改为“衡湘”，不加注明，岂作诗者之本意哉！
沈休文首倡声律之说。方伯海曰：“人以为功首，吾以为罪魁。”其实不然。音韵至汉季，杂乱巳甚，亭林尝言之矣。观杨戏《季汉辅臣赞》，可见一斑。曹子建千古天才，用韵多异于古。孙炎、李登之徒，始著音学书，即在汉、魏、晋时矣。休文稍后于周颐，著书均以四声为主，《南史》、《隋书》皆可考见。殆发古人之秘，而至今莫能外也。今传韵书，宋《广韵》最古。《广韵》本陆氏《切韵》，陈彭年等明言之。愚谓陆氏《切韵》，实本周、沈，近儒顿、江、戴、段、孔、王诸大家，直探六经本原，仍不能弃《广韵》而不顾也。惟“风”字从凡声，何以入之东韵，顾氏疑之，“中”字近侵韵，宜入冬而不入冬，孔氏疑之。诸如此类，细如茧丝，或以为非沈之旧。案：沈集《游沈道上金庭馆》诗：“秦皇御宇宙，汉帝恢武功。欢娱人事尽，情性犹未充。锐意三山上，托慕九霄中。既表祈年观，复立望仙宫。宁为心好道，直由意无穷。曰余知止足，是愿不须丰。山嶂远重叠，竹树近蒙龙。开襟濯寒水，解带临清风。所累非外物，为念在玄空。朋来握石髓，宾至驾轻鸿。都令人径绝，唯使云路通。一举凌倒景，无事适华嵩。奇言赏心客，岁暮尔来同。”诗之渊懿不待言，而以“风”“中”俱入东韵，益信广韵之远祖休文矣。
滇诗成篇，莫早于白狼王三歌，见《东观汉记》。谣谚莫早于“汉德广，开不宾”，见《后汉书》。《玉溪编事》载南诏五古诗，所谓“不觉岁云暮，感激星回节。悲哉古与今，依然烟与月。”卓然唐音。余据《旧唐书》《南诏传》贞元十年，异牟寻遣崔佐时归，合劝赋诗以饯之，疑此诗为合劝作。合劝诗学于郑回，回本相州人，中州之雅音也。自时厥后，郑昭淳诗压南汉（五代史），杨石淙集抗西涯，滇人声韵，群跻中土矣。
昆明周楚香（荃）从余问诗，余愧无以益之。所著《昨非轩集》四卷，佳句如“栖莺敢望迁乔木，待兔还宜守旧株”、“落日倒含人影瘦，软泥深印马蹄圆”，皆落落有致。积理读书，锲而不舍，吾滇后起之秀世。
吾乡张月槎先生，博雅之才为滇中有数人物。骈散文均工，于裁制集句诗亦极富甚。且集为回文体，殆游戏之笔，非以此见长也。诗清而切，雅近刘梦得一派。惟先生《留砚堂集》，乃其侄孙孝诗所刊，未加别裁，存诗太多。《可老吟》、《归余草》诸卷，颓唐不少。又多用小注，如刘向号中垒、昭烈种菜、李泌赋棋、封家十八姨等皆注之。殆先生作诗时，指示儿孙之作，刊者宜删而不删也。佳句如：“十五日春临岁尾，两三番信度花风。”“山从雨后青于沐，天在湖中翠欲流。”“养生叔夜终妨酒，苦病休文少恋诗。”“半老人怜兄弟重，晚秋情类岁年迟。”“尘烟攒树杪，霜月到帘钩。”“乱山扫地尽，远树拂人来。”“弟兄将老别，鸿雁早秋来。”《咏史》云：“一饭哀王孙，一烹报国士。可怜丈夫身，妇人主生死。”《梦西湖》云：“舟行不及处，吟魂与梦通。西湖在枕上，西湖在卷中。”均崭新可诵。七言绝句云：“老之将至镜先知，笑我年年苦恋诗。不信但看飞雪影，半浮双鬓半沈髭。”先生一生好诗，可谓自知甚明也。先生在乾隆丙辰，召试鸿博，两次入词林，科名佳话。在都窘甚，居日南坊，屋额曰留砚堂，取典衣留砚之意，卓不可及。
郑莫齐名，郑胜于莫。《巢经巢》五古在近代为大家，较之药亭、荼村，有过之无不及，其稿乃子伯庚所书，刊刻甚精。
家荣之先生名润，明廪生。永历亡，先生奔荼山，羽衣黄冠，归隐袁家山，不入城市。康熙十四年卒。永历入滇，滇人感戴最深，节士、遗老为天下冠，顾不多传，先生其一也。居元江日，有《宝山丛篁》诗云：“种竹盈千万，城南耸宝山。天随林并绿，路碍筍频湾。古刹遮还露，苍松夹未删。桃花三两树，客至己烂斑。”又有句“苔封奇石稳，户辟白云关。”诗以人传，可以千古。
阮亭一代风雅，坛坫主盟。称滇诗人首推苍雪，又尝称禺山诗。昆明虞虞山世璎，予告还滇，卒于武陵道中。阮亭送行诗云：“两朝黄发承恩久，万里青岭拥传归。驿路近南梅信早，家山向日鹧鸪飞。”温厚之旨，虞山人品，阮亭交情，皆见矣。虞工书，刊《寄园十帖》，今不传。京师华陀庙碑，昆明龙泉观额，乃虞书仅存者。钱南园先生常自言少学虞山云。
滦州为畿辅重镇，自元时即为避暑之地。柯九思《宫词》云：“三十六宫齐上马，太平清暑幸滦都。”周宪王有炖《宫词》云：“年年避暑出居庸，北望滦京漠朔中。”皆元帝避暑事。余尝一游，俯仰今古，竟无一字，可叹！
西藏为唐吐番地，山川奥衍，物产丰富，中国之雄藩也。明末通款于渖阳，后极恭顺。惟中国治理不善，权渐移于英人。壬子六月，陆凉殷（叔桓）率滇军往定之。十月军次波密，奉命班师。叔桓以诗纪事云：“惊看菩萨笑眉颦，罗汉何须怒目嗔。儿女深情曾误我，英雄底事惯欺人。三千世界观都幻，十二屯田策枉陈。万里乌斯如敝屣，好将后果证前因。”滇军既返，藏事遂无人过问。珠崖燕云，古今同，此诗亦诗史矣。
张华堂同年好吟咏，裒然成集。余爱其“古树斜阳飞鸟倦，秋风细雨岫云归”、“杨修鸡肋亲尝早，言偃牛刀小试初”诸句，吐属固自不凡。
长岗护美诗为近日日人之杰，然与余同筵酬唱之作，不及所刻《云海诗集》也。伊藤博文来游，赋四律。有句云：“咫尺蓬莱清浅水，自兹同济屡褰裳。”乃木《金州》句云：“征马不前人不语，金州城外立斜阳。”皆不失诗人风旨。
《石遗诗话》讥张文襄师赠长冈句“武昌习悴师陶侃，”悴字不稳。愚观《广雅堂集》，则已自改为“荆州课武惭陶侃”也。文襄诗心最深，取径独别，名家也。《癸卯纪恩》十五诗，其一云：“国势须凭杰士扶，大科非比选鸿儒。阮文兆武吾何敢，忠孝专求郑毅夫。”乃派阅经济特科卷而作。余輓师联云：“宇宙垂大名，人道公是卧龙，能不负宫庭所托；天地留诗卷，我愧身非郑獬，何以应忠孝之求。”同年仁先柬余云“广雅以毅夫相期”，皆指此诗。诗题用“赋得”二字，当以梁简文《赋得桥》为始。
阮亭《秋柳》四诗，于秋柳不甚切合，而风调嫣然，传诵一时，闺中亦多和之。其裔孙谓为吊明而作，且有详注。第一首哀南京，第二首哀福王，三首哀诸臣及唐、鲁、桂，四首则伪皇后、伪太子事。然以梁园枚叔附会壮悔，《夜飞西乌》指郑成功、李定国辈，未必然也。阮亭一代之才，蕴酿含蓄，步趋唐人，真有神似之作。余尝谓空同五古之摹汉魏，迪功七绝之摹龙标，于鳞七律之摹东川，阮亭七绝、七律之摹三唐，皆有独到未可厚非。《秋柳》之作，不足为阮亭轻重，
出东华门与伯荃太史车毂相击，口占赠之，云：“暮出东华门，乱鸦噪城阙。轻车走夕阳，遥天挂新月。九市已无家，今宵何处歇？”盖有陆沈之慨焉。是夜萝游石屏南村，作文记之。句云：“树影伸日，山径折泉。河水东奔，绕城而曲。桥开水阖，将寒未枯。冬风冷时，已含春意。”醒时犹多记数语，盥后忘之。
亡友段又谷（晋宁）明经，客死京师。铁青、爱棠诸公与余资葬之。搜遗藁得百数诗，托阆仙序而传之。今七年矣，犹余一册。佳句如：“愁如春草芟难尽，债比秋云卷又来。”“黄金台畔才如海，十载相期恨已迟。”余又赠又谷三章，载《敝帚集》。当日固相赏者。
癸丑秋与铁青、爱棠、耿光及丕钧侄游西山。车停长辛店，十六年前与六弟旧游处。有句云：“一帘村酒客投宿，双鬓山花妇饷耕。”仲清以为如画，殊遇誉也。西山乃太行支脉，最大丛林曰戒坛寺，隋朝鹅头和尚开山者，本名慧聚。因寺有戒坛，高旷森严冠天下，故寺以得名。寺松亦冠天下，有九龙松、卧龙松、活动松诸名。曹震亭诗所谓“金涛骤沸诸天聋，疾雷半夜奔{丰}{隆}。每愁拔地腾苍穹，我欲跨之鞭长虹。呵叱瀛壶通，爪顽牙厉纷相攻。鲸鱼击尾襄神功，蒲牢竞吼声隆隆。”颇能状松奇状，犹惜无少陵、退之为松写照耳。辽金碑各一，皆用华文。明清二次赐《藏经》，庋存无夫。坐诸天阁、波离殿俯视皇州，一气可辨。浑河迎其前，史梧冈有诗云：“飞阁出松梢，境高生众妙。天落小黄河，划沙环夕照。北折走雁门，禹功留野庙。谁知一线浑，泄自雷山窍。曾经唤渡船，马怯中流叫。多病客先秋，颇赖云霞疗。浩浩济川怀，波涛讵遑料。浊浪堪澄清，所恨陶年少。洗耳挂瓢人，看山头不掉。”登摩天崖、捧日峰、伏虎岩、化阳洞、朝阳洞、三会洞，而观音洞最奇旷，石龙水蝠，摇火而入。余攀藤题石，高十余尺，僧腋余足，墨由鼻落，振笔仰书，不敢旁视，聊记年月，其危至此。僧告余曰：“巅更有洞曰极乐，盍游诸？”余谢焉。而铁青率丕钧党登之，可谓勇矣。寺旧有志，余索之。僧以恭王府储对。嗟此名山，为之黯然。次日游潭柘寺，寺在唐名龙泉，盖本以泉胜也。金章宗、元世祖皆有遗迹。世祖女曰妙严公主，皈命寺中，履砖入寸许，今存寺中，名曰“拜砖”。又有镜枕，皆公主故物。有驸马及公主塑像，所谓“飞升不灭”者，此耶！寺有流杯亭，仿曲水流觞之致。亭前修竹，亦似山阴胜境。僧收储颇多，以贝叶画像为胜。有诗僧慈云遗稿一卷，句云“八九僧房半入云”，绝佳。志畿辅艺文者，盍一访之？《西青散记》载此间有石床题诗云：“一峰两峰阴，三更四更雨。冷云破月来，白衣坐幽女。”余未之见也。寺又有黄果树，一名龙削树。僧云：“朝立一帝，则添一株。”荒唐之言，殊可太息。宝殿极雄，龛贮二青神，实蛇也。蜷卧不动，亦不食。又有古玉笛等珍品，徘徊山间，作数日乐。将归，余题壁曰：“某年月日，滇黔人某某偶作山游，东至于极乐洞，北至于潭柘寺。笠云屐烟，萧然世外。拂尘诵经，扪苔读碣，彷佛隋唐以上人。特山中不克久留耳。题志数字，留证后游。”期月廷立斋友人至寺，见字嗟赏，丕钧纪游数作，清俊可观。余惟《观音洞小坐》一诗，差自喜。诗云：“只有音可观，万象都入瞑。石龙抱云眠，水蝠惊人近。秋风送汾河。寒气满山径。下界烟寺中，冷然一声磐。”
谢佩钦《咏怀诗》云：“昂藏一野鹤，资性颇幽闲。腹中虽苦饥，饮啄犹自闲。岂肯与鸡骛，争粟庭衢间。”《漫兴》云：“洛阳桥下西风急，杜宇声声啼式微。”《拟古》云：“长啸秋气深，泪洒江水赤。志士怀苦心，触处生感泣。”与乡先辈陶村（簪崖）为近。滇中近日诗人颇伤寂寞，倘加深造，亦金碧之光也。佩钦名树琼，腾越拔贡。
于役史馆。乃旧国史馆地也。张钦五同年赋二诗，同馆和者甚众。余亦和云：“太史龙门著作才，生涯笔砚早安排。京尘憔悴宫槐老，一度西风一怆怀。”“斜阳深院碧梧凋，同坐西园话寂寥。依旧门前三尺水，涓涓流过玉河桥。”钦五原作录下：“陈逐东华忆往年，星移物换倍凄然。贞元递嬗开奇局，桑海重来话旧缘。直笔千秋资巨手，斯文一线要仔肩。眼明历历兴亡事，未吮霜毫涕泗涟。”“子长不作庐陵逝，公论于今良可叹。正统欲将天国祖，危言谬托圣经刊。横流浩浩悲心死，此笔森森令胆寒。二百余年文献在，青灯藜火幸加餐。”
保山吴太守世钦，神气静穆，豪饮工诗。余到浙时，除夕谈诗，对饮达旦。太守以所著《袖岳庐吟稿》五卷见示，余读罢题而归之。太守以余为知诗也，又易二卷示我，并示以《拟修永昌府志序稿凡例》三卷。辛亥相别，太守旋逝。五卷不知何所，二卷幸存。亟录数首，以报太守。《合江道》中七律云：“洱水西流汇漾水，此地因之号合江。乱石障河声似吼，狂澜倒峡怒如撞。荒坡排立金刚纂，（原注：全刚纂，外省呼霸王鞭，滇产最大且多。）破寺惟余石佛幢。生聚十年犹寂寞，几番经过慨乡邦。”《晚宿安宁和太瘦生壁间韵》云：“青山万笏接青苍，走马连然落照荒。我亦蛮乡曾踏遍，三边伟绩忆文襄。”“寓楼枯坐似僧庵，耿耿清宵月影涵。惆怅螳川今寂寞，更谁居士比三南。”“石淙遗咏笔生花，胜迹惟余水一涯。闲杀书楼三百载，往来犹指相公家。”“笔挟秋霜立瘦生，英词妙墨走风轮。滇云咏事何寥落，喜读新诗有此人。”《水石[D135]》句云：“水穿石罅如雷吼，崖悬乱瀑作雪飞。玉龙倒挂珠错落，烟喷雾锁迷晨晖。径石怕歌泥滑滑，日晴犹讶雨霏霏。风送闲云又出岫，青山犹识故人非。”生造之笔，飘逸之思，自盛唐出，盖五塘、穆清之次。
以子之矛，攻子之盾，其说立穷，其趣可想。余初菱杭日，乡人酌我于西湖孤山之赵公祠，吸光饮渌，吴太守作而言曰：“公视西湖之水，清澈见底，吾滇不及也。”余曰：“不然，君昔题朱穆清诗云‘异湖之水何清冷’，何今日忘之乎？”太守大笑，以我为能记其诗而攻之也。后数月，余迎筱圃师游湖，湖上柳阴食五柳鱼，师甘之曰：“西湖之鱼，吾滇不及也。”余曰：“不然，师昔作《金线鱼诗》云：‘滇池金线鱼，味美世无两’，何今日忘之乎？”师亦大笑，更进一杯。偶然兴趣，姑汇录之。
余自京归滇，途中有诗云：“提笔一枝驰四方，笑余二十九年忙。南穷交耻东穷海，并作游仙梦一场。”诗未工而事尚实矣。抵滇之后，拟徵滇人关于清史之著作。启云：“盖闻龙蹲篡述，探百二十国之宝书；马史编摩，萃三千余年之谱牒。胡卢秘本，志署采自向歆；蜡车遗编，体例沿于华谢。察丰城之剑气，乔元稗乘之编；唾祸水于披香，君实取外传之语。将欲纲罗一代，斟酌三途。必使兰台芸馆，胥入掌收：玉枕石函，咸归囊括。而后合九金而铸鼎，集百衲以名琴。本本元元，不囿于尺咫；笔笔削削，庶协于公论也。滇自庄娇开基，长通著作。唐使布燮，仅载《万花锦绣》之编；明诗愈光，且遗正史文苑之传。云苍语录，不入儒林；木青世家，空有诗集。追怀往事，良足喟然。今以天南末材，冀北混迹。参营轮辂，恐误权衡。既发柱下之藏，兼访名山之副。启献书之路，拟法开皇；搜秘典之珍，有同洪武。按图而求金马，访志而译玄峰。锡比百朋，事分二等。其或煌煌名著，炳炳艺林。六丁下取，《金薤》无传；二酉久探，玄珠难获。《冬官》佚典，汉藩求以千金；左氏残经，周文珍其一字。指名而购，重价斯酬。此一等也。若夫淮南《鸿宝》，久秘枕中；王氏《论衡》，曾储帐底。郑所南铁函之籍，忽出人间；元遗山野史之亭，博徵国故。并可牧诸乙部，寄以庚邮。或采其事迹，备为信史之材；或录其书名，广列艺文之志。虽无一字一缣之报，亦为徵文徵献之资。此又一等也。悬兹二格，敬告三迤。名山应有藏书，艺苑岂无同调？所望和铅学士，积石名家，琳琅并出，奎壁以腾辉；玉字纷来，写鸿都之阗溢。庶使五云日月，同争复旦之光；从兹万古山河，共拜仁人之赐。”此启传后，不审送书者多否，然以愚料之，则诗集当较富矣。
“易阳春草出，踟蹰忽己暮。莲叶尚田田，淇水不可渡。”“江汉限县梁，风云有鸟道。”此玄晖平平之句，然已有不可及处。至于“大江流日夜，客心悲未央”、“兹山亘百里，合沓与云齐”、“宛洛佳遨游，春色满皇州。”“鸟散余花落，鱼戏新荷动”、“天际识归舟，云中辨江树”，则超妙千古矣。太白云：“蓬莱文章建安骨，中间小谢又清发。”又云：“谁念北楼上，临风怀谢公。”
朱丹木方伯诗，各体皆工，盖石屏一人也。《山居八咏》近于游戏之作，句如《山家》云：“村巷夜深犬如豹，柴门日落牛随羊。葛怀之民自太古，尘世遥望云茫茫。”《山寺》云：“云霞争拥楼台出，风雨常随钟磬来。百岁老僧制虎豹，一堂古佛生莓苔。”《山城》云：“[B350][B350]鱼鳞嵌翠微，女墙缺处山鸡飞。夕阳在树闭门早，北斗挂隅吹角稀。”《山桥》云：“渴虹饥蛟昼出洞，雄虹雌霓晴亘天。”《山市》云：“午场年年稻粱贱，亥日处处<豸巴><豸从>群。蛮女挑菜洗碧涧，山翁买醉眠白云。”《山田》云：“欹倒名占二三亩，纵横尽辟千万峰。”皆佳。《山径》云：“千山万山两脚底，十步五步层云中。”五塘师云：“两脚底，俗。”小圃师云：“惟俗，故老。”此各人论诗之异也。孙菊君追和，不如丹木之老。经正书院课士，以此命题，八首，厚安作为佳，殆抗朱而跨孙者。叠山殉节于宋燕市，瞻其遗像，叹为真中华人。文山与公同乡，又同年，诗文均妙。惟叠山《文章轨范》前二卷题曰“放胆”，后五卷题曰“小心”，殊不解其旨趣。旧本以“王侯将相有种乎”七字分标七卷，近刻以“九重春色醉仙桃”易之，姑作符记而已。要之，叠山、文山文妙固传，不妙亦传。犹记丁未岁，余在学部，作各省乐歌，以引国民爱国之心。江西省句云：“文章推永叔，气节重文山。”赣人胡梦同年（藻）告我云：“十字赅括，可为江西会馆联也。”梦乡能诗，今已前卒。余记其诗钟《去·公》二联云：“山中杜若思公子，门外桃花似去年。”“多情顾曲周公瑾，垂老填词沈去矜。”可谓工雅。又一日，会于翰林署，有以词客作诗钟者，余联云：“凤池春暖词臣赋，驿路秋高客子诗。”梦联云：“八字曹碑词绝妙，三弹冯铗客何能。”梦之作，胜余十倍。拉杂书之，以志旧感。
外舅张竹轩先生，品端学粹，大节凛然。不以诗名，诗特清俊。余记其《雪中发辰州》一律云：“橹声降雪入辰州，却喜清江冻亦流。迎客柳疑轻絮舞，冲寒梅欲暗香浮。心随楚水萦成带，望到滇云暖恋裘。寄报高堂游子意，春光瞬息在船头。”其孝思蔼然如见。又《题丁烈女》诗云：“人臣事君妇事夫，臣道妇道一而已。偷生苟贻社稷羞，丈夫不及巾帼美。巾帼何人字云仙，诗礼幼娴深闺里。母疾而愈危而安，股不传孝之始。嘉耦许缔丁广文，广文吾乡豪杰士。琴瑟再鼓德音昭，树萱重荫颜色喜。忆自光绪甲午秋，广文居忧痛失恃。每怪吾俦多坎坷，那占微恙竟不起。乙未月闰日重五，五丝续命祝夫齿。珠联壁合历四春，镜破钗分泣寸晷。高堂耄耋姑祖姑，前室琼瑰子贤子。共姜守义曹娥孝，同穴之志安由已。倘令踌躇恋在生，回顾须臾可无死。可无死，死谁訾，慈竹兰孙相依倚。尽孝有人孝有归，黄泉相见意决矣。女星夜沈随郎星，异水云黑连昆水。慷慨何但式巾帼，丈夫报国当如此。呜呼！丈夫报国当如此。”声贯金石，义薄云天，可以愧今人之行不顾言矣。余职史馆，以先生行事宜列《清史》《忠义传》，馆中韪之。吴纟斋前辈（士鉴）曰：“此真清史之光矣，如无诸公，尚何以为史乎？”
余少弟端官令水，为民疲命，令人立袁公社，设专祠祭之。诗余事耳，然亦有可传者。如五绝云：“宝鸭犹回篆，流莺乍绕枝。窗虚花雨后，人坐柳烟时。”七古句云：“富良江外海氛起，南维沈后天柱圮。唇亡齿寒滇之危，迤南边界二千里。问今何人经济施，振臂大呼发上指。”此殆咏甲申事。伉爽之气，不嫌其直。
邓川杨迥楼先生（琼）老而好学，诗才敏捷。余见其《在日本参观学校口占以赠》，校中日人称之，尝刻其《寄苍楼诗集》于京师，传者颇众。
许小泉参军式璜，渔泉读学仲子也。工画，余见其小画四帧。题二绝句云：“三两人家竹树围，黄昏风雨打柴扉。如何杨柳溪桥畔，犹有山翁挂杖归。”“茅庐兀坐静如何，不尽烟云眼底过。底事轻舟来去急，江头无日不风波。”诗不如画，然亦不俗。
李崆峒诗云：“扬鞭指河洛，立马说周秦。”作诗必有地理、历史之才，乃俯视一代。余于役史馆，屡与馆友言之。如地理一志，于属国尤多商量。自康乾两代，不惜宵旰之勤劳，国帑之耗费，军士之牺牲，赏赍之渥厚，送迎之供亿，以争此属国，无非为大我国家，惠我万世之计。《钦定方略》诸书，纪载最详。以近世国家之理衡之，所谓属国，实内地也。今虽为人荐食，清史必宜全载。但注明某年失之，或某年不入贡，（暹罗苏禄之类。）或某年犹入贡，（廓尔喀之类。）可也。今之言国宪者，皆曰民国疆土以帝国之疆域为疆域。夫所谓帝国疆域，果何指乎？将谓五帝、三王时之域乎？中原仅西北各省；将谓汉、唐、元时之域乎？则鲜卑极北、欧罗东部皆在焉。然而皆非事实也。事实之确而有徵，莫如清时；清时之确而有徵，莫如钦定各官书。今据各官书登之地理志，实不啻为民国宪法之注脚。使吾国人而长此奄奄气息，则亦已矣。然窃料泱泱大国，灵秀之胤，他日必有揆文奋武，念先世之遗烈，忧生齿之繁密，表大国之雄风。虽自古不通中国之地，亦将高掌远而恢之。况明明帝国旧地，可不思所以复之乎！夫复之必有所据，不《清史》据，将何据乎？郑重言之，不嫌词费。若曰仅以测绘为贵，以记录为长，以经纬之界、道里之数为重，则坊间一地理书或有胜正史者矣。左企弓诗云：“一寸山河一寸金。”彼一外裔之下臣，乃能重地理如此。不仅其诗足传，其识尤千古矣。
滇诗以杨石淙第一，苍雪、钱南园、朱丹木可定为滇南四家。诗不必以僧俗相杂为嫌，若张禺山、李中溪、李兰贞、师荔扉、黄矩卿、戴筠帆、许五塘、孙菊君、朱筱园，稍次于石淙诸人。近代作家生存者无论，论逝者，雪园同年其尤也。楚雄李儒臣（楷材）少年能诗，未竟其学而卒。余尝访其遗诗而传之，苦于搜辑未多。上珍同学《挽少弟》诗云：“采臣不作儒臣死，故友凋零墓草新。”同此怀抱。采臣名文达，昆明人，亦有诗才。
幼为诗，阆仙同年印成三卷，存者过多，辛亥秋，墨卿又辑存六卷，然所作日少也。甲寅游京师，偶一为之。寓铁门，吟五律《柬严范孙前辈》云：“小屋铁门东，飞尘扑软红。朝凉樱叶雨，午梦枣花风。蜗角□残局，龙雏盼远空（侄钧儿佑时均入大学。）犹余燕市酒，喜与故人同。”“骄阳红堕地，逼我避城。且与凫鸥约，终悲鸟兽群。清风严濑水（范孙前辈同游十刹海，）凉翠景山云。一缕茶烟熟，依依恋晚曛。”前辈颇许之，以近作（欧游讴）一卷见示，皆游欧州时作。真挚浑成，所谓性情之诗。
少陵诗“却从巴峡穿巫峡，便下襄阳向洛阳”，摩诘诗“山压天中半天上，洞穿江底出江山”，古人拙句而出以轻峭之笔，弥觉其清。若使今人为之，不可耐也。皇甫冉答张继诗云：“张望南徐登北固，迢遥西塞阻东关。”今人多效此纤细，而不学杜王之清峭。固知初学取径，宜得其正矣。
昨游龙泉观玉照堂，见石刻唐梅像，生气远出，不尽死灰。因忆少凝弟曾赋此题云：“唐梅化去留不得，纵补万株梅无色。玉照堂壁高七尺，忽见唐梅活消息。画师前身在唐时，眼见梅干干两枝。一枝高耸一枝垂，半有花放半苔迷。知梅最深梅同契，写梅直夺天工慧。濡染石上何雄直，点蕊分肌又何细。君不见阎立本吴道子，曹霸王维传画史，画人画马画山水。惜哉南诏据自蒙，彩云不与长安通。诸家画梅无梅本，梅亦不幸空山中。不知何日梅既死，尚留此画嵌屋里。梅魂在画香在诗，请以梅诗写窗纸。”句句生造，确切唐梅。同作者有孙采臣观察云：“千岁神龙唤不起，冻魄晶晶照潭水。”又云：“骨僵神留天地间，生气常生死非死。”又云：“绰约不减南诏时，倔强犹然朔风里。拓痕石上苔色苍，诗句壁间墨花紫。”杨小亭大令句云：“老梅干老生铁铸，压倒罗浮三百树。矫首化龙成深潭，雪魄冰魂渺何处。”又云：“大枝蟠屈结冰霜，筱枝点缀如星芒。壁石埽尽苍苔苍，龙泉隐约纷清香。”斗角钩心，各逞妙技。当时朱筱园先生主持文衡，作者多摹朱派，故诗句大体相类。然各能生造，可谓一时之盛。今弟与孙杨，皆为异物，念之怆然。
“南屏乱峰中，峰峰石如龙。何时从云雨，飞上几重峰。”缪石农观察自题画石赠谦山大令之作也。诗虽不工，录之以传其人。但须略为删易，免使失粘耳。
“正是江南好风景，落花时节又逢君。”“故人惟有何戡在，一曲殷勤唱《渭城》。”龟年何戡两伶人遂传。张祜诗云：“《雨霖铃》值却归秦，犹是张徽一曲新。长说上皇和泪教，月明南内更无人。”写旧声亦堪千古。
《北征集》一卷，明土司宁州禄洪著。洪字霄宾，崇祯庚午，京师戒严，（陈眉公原序云：“建酋入犯，王中丞檄兵入卫。”即指此事。是时关外用兵，明人口笔，大都如此，不足怪也。）洪率兵入卫，戍密云樯子口有功，余事作诗，亦称难得。五律如《北征途次》云：“千山迷故国，万里赴都城。夜夜闻鸡舞，朝朝祭马行。鸟啼乡思动，花拂剑光生。一洗腥膻净，齐歌奏凯声。”《塞上中秋》云：“三五寻常夜，何如此夜明。戍楼急刁斗，荒署冷弓旌。烟树鸟惊宿，沙场人断行。故园今夜白，户户断肠声。”伉爽之气，扑人眉宇。董思白序之，称为“音中宫商，声出金石”；陈眉公序之，称“三河豪俊，五陵词人，气骨沈雄，风华秀整。”洵不诬也。词亦俊拔，惟音节多乖。滇中土舍，当与丽江木氏、姚安高氏，鼎足而三矣。
建水王万龄，武人也。好吟诗，俚直可晒。摘其佳句如《燕子洞》云：“燕子去来天地老，桃花开谢古今春。江声怒吼蛟龙韵，石影空悬虎豹身。”《东城怀古》云：“南楼笛韵吹残月，北刹钟声送晚风。”茅苇之中，此其翘楚。
滇中释子，以苍雪、担当、湛福为三大宗，次则富民、续亮，亦诗人之杰也。续亮著《梅庵诗草》，步骤盛唐，句如“猿攀古藤上，乌背夕阳飞”，“野猿穿树下，山鸟入云飞”，“时有蛩吟砌，曾无鹤守门”，“涧曲泉流细，林幽鸟语亲”，“倚树听春鸟，开窗看白云”，“镫穗摇虚幌，松涛和远山”，“疏镫红庙路，深树碧烟”，“月上花将睡，风来树乍秋”，“群鸦翻水榭，孤犬卧柴门”，“剪烛碧莲室，挂帆青草湖”，均非中唐以后语。续亮之可传者，尚不仅在诗矣。《梦母叹》七古云：“父殁儿不知，儿在母之腹。儿生即孤母氏鞠，三年抚育兼顾复。儿家徒立四壁屋，亲族苦无伯与叔。儿兄差长俱入塾，儿饥但知饭脱粟。册指命凭十指续，相依正恐填沟渎。有兄承祧愿己足，割慈离爱遂将儿发祝。朝鱼儿斋，暮鼓儿粥。母喜儿饱，儿怜母独。岁时母来三华麓，节缩犹为儿制服。返哺未及奉半菽，爱日忽忽沈昧谷，母氏夭耶何予毒！时儿方六岁，丧母复丧师。萧寺中，谁复怜沙弥。朝夕垂涕泪，夜辄梦见之。梦见相抱哭，知母心怜儿。拾薪执爨十数载，思辄入梦梦辄悲。乃发大行愿，证无上菩提。接引我所生，往生天之西。已而面壁坐，泪下如绠縻。与其幡幢宝盖迓死后，何如盂水钵饭供生时。儿梦母，儿心摧。梦为合，醒为离。但愿长梦不愿醒，呜呼佛兮应为儿垂慈。”《怀家兄》五律云：“不见南来雁，秋风早断群。远天悲落日，旷野莽愁云。别久应成病，书来莫论文。一身何处老，相念最殷勤。”孝友之思，直通天地。又《示得一上人》云：“力湔蔬筍气，自琢玉冰词。”可谓自道得力处。此集乃厚安太史新刻本，由滇寄余浙中。余适得浙僧敬安赠余《八指头陀诗集》。敬安以《白梅诗》超越流俗，得名一时，遥遥相应，士子盖有愧多矣。
五古诗以苏李著，次则建安七子，陶、谢、奎、杜，盖其至矣。明人刻意学古，形似而神不同者。然李、何佳作，必一一抹之，亦太苛矣。近代如查初白、吴兰雪、朱丹木、郑子尹，皆工五古，郑尤卓卓。后此则不得不推湘绮矣。宋后作者工律诗者尚多，工五古者实少。望古遥集，怆然泣下。
浪穹李祟阶，字象岳，与保山徐石公友善。石公学达夫，诗集以《造适》为名，象岳亦力追唐宋，句句生造。如《釜江送同乡人》云：“我适怀归君到初，天涯凄断更何如。相将执手难分处，送各翻疑各送余。”《金川杂咏》云：“天涯孤宦半身留，蔓草荒荒何处楼。看到夕阳过树杪，他乡风色故山秋。”皆不拾前人牙慧。然如《蜀道难》之“惊人行树杪，怪艇出烟端”，又“峡援巫岭峻，阁倚剑峰蹲”，则近于太生矣。《采桑曲》云：“纷纷纡妾手，采尽林中桑。不曾将一缕，来补嫁时裳。”《闺怨》云：“万缕将愁织，何须学锦文。寄边裁复帐，风雨夜围君。”凄切有韵，允推作手。
厚安诗才，落笔便佳。尝以家慈修建公米店事为长歌记之，真瑰奇之笔也。录如下：“异龙湖上嘘春风，风人四序春融融。筹唱声中妇子集，云是袁家仁粟名以公。岁在柔兆推著雍，山川涤涤年屡凶。木皮剥尽草根绝，十家九突无烟蒙。男儿讵乏好身乎，耻为盗贼甘为佣。入门不待主人赁，瘴乡钅广穴随发纵。老弱妇儿行不得，黄馘槁项填沟中。袁家阿母善心窈，亟脱簪珥施豆锺。车薪杯水知不济，聊以菲薄明其衷（韩句）。诸子闻风蹶然起，弟倡梓里兄拓东。维时季子官翰苑，呼吁丞相精诚通。发书告灾天下，西江大决来泱汹。吴金粤粟数尤钜，菜色尽湔飧有饣蒙。母曰宜为久远计，愿潴余沥成长洪。古党相收州相恤，常平法参朱晦翁，伐石镌记告来叶，翠墨拓出光熊熊。我读一过仰三善，谊高俗厚规画工。范家义庄仅赡族，溧阳史氵将毋同。以富得民何必数，愿市利贾年穰丰。”
秋雨初晴，偶阅丹木诗，小儿济适在侧，因指《山居八咏》示之，问曰：“汝试思之，似否？”曰：“似也。但‘一堂古佛生莓苔’，难道城市之寺，古佛不生青苔乎？‘象耕鸟耘输老农’，难道平地之田不有象鸟乎？城市夜犬，其声呦呦然，惟山犬声如豹，以柴为门，日落牛羊，真真山家。‘游人莫讶香火冷，风雨常随钟磬来’，真真山寺。‘十步五步层云中’，我行过山径，真是如此。‘雄虹雌霓晴亘天’，我见过，山桥亦如是也。”儿时方八龄，尚有字义未解者，余口讲而指画之，儿自以己意评其似否。所言本不为定，但喜其有心思体会耳。（“千山万山两脚底”，五塘以下三字俗。箴愚亦云丹木失之粗，各持一论。）
仲清湘高筮仕于蜀，余送之，句云：“厌听蛙声鸣井底，忍同虱类处中。”嫌其太直，乃改为之云：“剑湖昆海两诗雄，竞著先鞭到蜀中。文苑斗山推永叔，醉乡岁月让无功。马嘶剑阁鞭吟雨，鱼纵金江帆顺风。桂树小山吾与约，城南双塔问归鸿。”
古人诗句，陶写性情，指陈时事，与今日新学固不相似，顾亦有新意可寻者。如唐句“影灭有余声”，影既遥而声始到，即今所谓空气传光速、传声迟也。“鹭鸳飞破夕阳烟”，空气本为实体，故能破之，亦与今学说合。“海日生残夜，江春入旧年。”尤合科学新理。
杜诗疵句、拙句，如用“致远宜恐泥”，苏子瞻曾议之。汪师韩历举数十联，亦非尽刻然，仅议其字句耳。幼读其《捣衣》五律云：“亦知戍不返，秋至拭清砧。已近苦寒月，况经长别心。宁辞捣衣倦，一寄塞垣深。用尽闺中力，君听空外音。”评之云：“此诗有并头之病。”今味其诗，专以神味胜，固不能以后人诗法绳之。但八句之中六句皆用两虚字，实不足法。
丹木诗旗鼓中原，可并逐鹿。《紫藤歌》迭宕淋漓，一奇作也。惟记少时从筱园谈诗，筱园云：“歌中不苟凭依乃足贵，屈伸在己，‘藤犹龙’大可删去。”此实可采之论。筱园又摘五塘师《虬髯诗》句云：“‘爱煞越公红拂娘’，红拂自古不称娘。”余云：“丹木之‘夹马营同石纽村’，自古有称石纽为村者乎？”
许茂才槐，少能诗。《乾阳山道中过雨》句云：“客忙林过雨，山静路闻钟。”颇有唐味。又有任秋航明经荣恺句云：“十里地埋千万冢，一家人葬两三棺。”诗虽未工，而写时疫之景如见。任有诗集未刻，最负时名。
京师烧鸭肥美，甲于全国。滇中有此食品，亦据一胜。吾友钱小帆官宜良县，寄我一诗，咏之真佳作也。诗云：“一官只为口，逐岁幸秋熟。郡邑万顷田，滞穗饱鸭腹。饮啄得其宜，肥茁冠羽族。沙岸日千群，按头进米粥。垂地腹连蜷，筋肉厚双蹼。九月霜气清，老饕恣杀戮。土锉松叶香，瓦盎桂醪馥。寸葱与椒浆，食客指可掬。甘脆陋燔熊，鲜美过擘鹿。皮皱荔枝纹，那辨骨与肉。西村有易牙，炮炙椎尊宿。泥栽田边饮，一盏把寒菊。齿颊三日芬，缎鲭谢水陆。今岁秋获丰，多收十斛粟。宁独恣大嚼，醉饱迓天福。所愧刺史馋，自讥有道谷。”
朱济南观察长余十岁，余十岁时吟诗，济南见之，甚相期许。后二十年复会京师，济南赠句云：“北海琴樽欢此夕，东山丝竹感中年。”余答句云：“十载车尘春似梦，半园花事雨如烟。”今济南为宦累，余亦学无所成，均可唧也。济南有女曰芳淑，著《晴霞诗稿》一卷，思笔甚清，虽词句多有依傍，然年幼能诗，殊不易得。录其《饯春》七绝云：“留春无计话今朝，风笛魂销廿四桥。惆怅一庭花影重，红稀绿暗雨萧萧。”《题春景图》云：“芳园欣赏酒初酣，三径清烟柳半含。满院飞香人独立，杏花春雨梦江南。”
晓荃太守，经正同门中之妙悟才也。戊申入都，赠余诗云：“当年风雨切磋久，今日服君学更优。海内文章推永叔，中原名士胜公休。巍科已重无双选，明韶新褒弟一流。大厦正须梁栋柱，艰难时世望绸缪。”太守又有《寄怀愚若同门》诗云：“天涯七载怅离群，大邑频膺信屡闻。安得西窗重剪烛，每如东野愿为云。夷陵好裕平章业，禹穴应传太史文。更喜政声推上考，迩来心得可遥分。”时太守方总粤东厘务也。推重中寓劝勉意，不愧先正典型。
阚东白在康熙时，或谓其就吴藩之席，或谓其却吴藩之聘。许无功廉访礼之，东白诗云：“奔走烦严使，招邀属上卿。”无功诗云：“偶然违设醴，之子遂宵征。”其宾主重礼，犹有古人高致也。无功辽东人，滇志称其绩学，其书与东白抗衡。
季端师有集杜《题戎马书生图》诗二首：“壮志学书剑，先生艺绝伦。有才继《骚》《雅》，况乃久风尘。鼓角缘边郡，关山倚月轮。征南多兴绪，及奋少年身。”“彝界荒山顶，残云傍马飞。佩刀成气象，妙略拥兵机。百万传深入，星辰屡合围。男儿行处是，欲报凯歌归。”师以粤西名儒，两至吾滇，爱才如命，立身行己，不愧古人，余受知遇尤深。甲寅，师忽中风，余往视黯然。平生知己，回首涕零。得其片缣，皆珍视之矣。
师宗儒者，以何丹畦为最，余读其遗集，不愧程朱嫡派。徐奉民大令，师宗后起之秀也。书法工秀，诗亦清雅。有《出塞》句云：“满地尘飞千里马，一鞭云拥独峰驼。”又曰：“国是难逃青史外，相才惟有素餐多。”亦极可观。
亦陶大令为马龙知事，《自题小照》云：“世态久无真面目，男儿须重好头颅。及时不作生存想，辜负洪钧铸造炉。”又《蛙鸣》五古云：“海洋亦何宽，涔一何小。一夜细雨来，蛙声噪不了。行人耳为烦，卧榻清梦扰。片语当箴规，沈默最为好。”《新式枪》乐府云：“利器在军人，足以备非常。利器在百姓，足以保田庄。新式枪，真奇绝，得汝如添万人敌。惜乎枪落贼人手，农商哀痛不绝口。百姓购求官禁否，枪独不许百姓有。”诗有奇气，意境亦深。《哀江南》七古摹写尤详，然较之穆清堂《哀江南》大篇，则不似也。
蒙自李燮南字芸仙，著《坐花轩诗稿》，流离兵戈之作，颇能追摹李杜，惟才力不足耳。其少年作曰《醉吟窗草》，录其《万明寺题壁》云：“万山青到门，石磴悬梯小。古寺藏修竹，禅房各深窈。山僧解吟诗，藓壁烟缭绕。室暗飞蝙蝠，林昏乱栖鸟。我来卧长栏，终古一昏晓。”《椒花行》起句云：“恨不随渔人，误入桃源路。”《斋中》起句云：“今夕是何夕，又见梅花开。”皆工于发端。《送秋》云：“满地黄花人共老，一天白露雁横秋。”《晚秋》云：“落日斜穿城北角，远山青到海西头。”《圆通寺》云：“石攒三径月，云锁半山钟。”《九日》云：“人归彭泽里，霜老菊花枝。”皆不失为佳句。
石屏许氏，自燕公太史后，如澹园、鱼泉、心葵、心竹诸公，皆以诗名。吾姊丈峨轩孝廉，心葵先生仲子也。于吟咏，各体兼工。《游秀山》七律云：“秀山高阁插青天，亭午风和正好眠。时听鸟声来枕畔，忽惊ア梦破峰巅。云房养性同珠润，月殿明心似水涟。倚栏杆舒倦眼，一行雁字点秋烟。”壮年游蜀为蓬溪县监尹，有《谒贾岛祠》诗云：“夺卷宣宗忤岂妨，诗名万古久弥光。澄江月色留圆相，抱树蝉声咽晚凉。四壁诗篇传稚韵，一龛灯火埋幽香。故宫凭吊伤禾黍，犹忆当年气郁苍。”浪仙曾谪蓬溪，故诗中益重岛佛。又有句云：“江寒枫叶落，诗瘦梅花添。”“地僻堪藏拙，官卑可养廉。”“树枯伤庾信，雪冷卧袁安。”“众岭随烟雾，孤舟下钓竿。”“秋风莼菜美，斜日柳烟凉。”较之“鸟宿池边”、“柳塘春水”之句，真觉岛佛同化也。七言句云：“云本无心常变态，石能点首信非顽。”“春回大地阳生谷，水涌长江月弄潮。”“铜铸身成李洞佛，梅含骨肖孟郊诗。”“怕看柳色常为客，修到梅花不染尘。”“驿路梅风轻织浪，河桥柳色淡含烟。”皆有中唐人神致。他日当觅其诗集，多为录之。
余得蒙自友人手钞蒙人诗一巨册。诗互有短长，今择取数诗，以存其人。尹勋臣诸生绍猷《春日》句云：“东风ア梦仍芳草，旧雨莺声满上林。”《游秀山》句云：“梵宇半因山势立，野花偏向寺门攒。”“锦云树隐前村白，远浦波翻夕照红。”《访友》句云：“莺啼深涧树，犬吠故人家。”王鹤泉孝廉肇基《忆春词》云：“酒浓春意满，雨细杏花肥。”林嚼然《庆光守城叹》、《催军需》、《查门户》诸作，颇似老杜，惟笔老而气弱耳。《忆友》句云：“客消愁绪全凭酒，路绕名山定有诗。”《登南城》句云：“湖平两岸风初定，云锁三山雨欲来。”王稻村孝廉树谷《纪邑侯》句云：“寇恂未遂一年借，庞统原非百里才。”扬诚斋茂才《逢春莺声》句云：“花外乱惊蝴蝶梦，雨中误听子规声。”皆有佳致。诚斋有《鸡冠》七绝二首，皆押仄韵，本于唐宋名家，惟诗句末工，今亦不录。要之蒙自诗人，雄富推陆稼堂中丞应谷，奇丽推邓虹桥（学先）。近则吾友闵一之宅政亦有诗才，惜不永年，所造遂不及陆、邓也。
自京归来，厚安问近今诗人，余以石遗诸友告。厚安疑石遗弗显，余以《元诗纪事》示之。厚安曰：“观其于松雪，仅载忠赤报元之作，何刻薄乃雨！”余谓石遗限于纪事之体，故所收止此。因记厚安癸巳年同作《圆通寺观松雪书莲华经》诗，有云：“河山破碎冬青死，比翼又散鸥波亭。览公遗迹悲公遇，忍发苛论恫公灵。掩卷还僧三叹息，山头白鸟声凄清。”敦厚之言，为自古论松雪者所无。尔时尚无革命之说，而厚安所见如此，宜与石遗不同耳。
古人佳诗，有为后人通套而遂觉其滥者。如《长歌行》“少壮不努力，老大徒伤悲”，为讲学者袭滥。《长恨歌》“在天愿为比翼鸟，在地愿为连理枝，天长地久有时尽，此恨绵绵无绝期”，为盲词者袭滥；韩诗“一封书奏九重天，夕贬潮阳路八千”；苏诗“淡月疏星绕建章。仙风吹下玉炉香，侍臣鹄立通明殿，一朵红云捧玉皇”，为青词者袭滥：皆可怪也。苏诗之滥，纪文达常言之。韩诗则或附会仙迹，尤为奇谈。《仙传》、《拾遗》略同，惟作文公外甥牡丹，有诗二句在后，诗即别甥者。张读《宣室志》亦言，长庆四年，愈疾，见一神人招之讨夷，遂卒。亦唐人传文公之怪事也。翰林院中有“兴文土地”，相传为文公，赵瓯北常戏咏之。
自唐宋以来，士子以功令之故，缚其心，蔽其目，近二百余年，悉遵《佩文》韵。其自作古体诗赋者，亦仅见坊间所刻之本，注曰某韵通某韵，遂沿用之，而不知非也。今欲为作诗计，似以《广韵》为较善。然如“风”“枫”决不可沿用于东韵，“骓”“隅”决不可沿用于虞韵，而“删”“山”之诗韵，可以兼用仙韵，“耕”“清”之诗韵，可以兼用青韵。此类虽近体诗无害也，而况于古诗乎？

[book_title]●卷二
自秋谷《声调谱》、阮亭《平仄定体》出，古诗音韵日严。覃溪《三谱》续出，海内宗之（《四谱》不甚为世重。）几以为不奉其书，不可为诗。夫五古自伯玉、曲江始，变齐、梁、陈、隋之体，直追建安、黄初。七古则李杜特创一体，前无古人。韩以一韵到底为胜，苏以长篇裁对为工。其音节之要有三：一曰三平三仄，谓逆数每句第三字须与句末之字平仄相同。二曰忌四平五平，连用防板防滞。仄声有上、去、入之分，虽四五可以间用。三日上句末字四声并用，押仄韵诗上句末字尤不得多用平声。三者既备，古调谐矣。必斤斤于转粘、正粘、拗粘诸说，使人目迷五色，无所适从，不几求深反浅乎？五塘《诗谱详说》八卷详引唐宋大家，每诗每句均有考证，变不失其正，博不离其宗。初学之士欲其备，读先生之《详说》；欲其简，采我之“三要”，亦可执笔为诗矣。若夫神明变化，自有真我，在乎聪明学力而已。
石屏许燕公先生贺来，以恬淡襟怀为康熙时文学侍从。壮年解组，律力于诗，著《赐砚堂》十卷，五古、五律第一。如“新月淡将夕，凉风吹远天”，“雾走树俱飞，云流山自动”，味之心凉，诵之吻香。七律、七绝第二。实吾乡开山大手笔也。七古稍滞，仄韵长篇上句落脚皆平声，如《苦热行》、《愁夜苦热》、《狮子歌》、《洗象行》皆是。又七言排律之“赐额石湖宠不如，石立五丁未凿时”，五律之“湿蓑冷钓儿，倚闾忆老亲”，忆字、冷字、石字、五字，不知救法，皆为失调。盖声律之学，犹未密也。然古人不拘者多矣！集中有集《桃花源记》五律十首，末二首押仄韵，仍是律体。《汪畏菴署》中七律云：“青陵忆共卧西清，冰玉襟期鹤性情。赤榛今持《开府集》，雷霆精锐雪聪明。”用隔句对法，本唐人，难得其笔力超浑，变化无穷。又句云：“霖雨苍生公等在，田园让我老耕耘。”襟怀何其高耶？石屏翰苑先生开始，余为殿。光宣之际，翰苑礼遇不如昔，而余辈自若矣。读先生诗有云：“饱经世事须箝口，觑破人情合闭门。”又云：“秋风憔悴侍臣颜。”又云：“身闲无事勤陶甓，亲养何曾博颖羹。染翰朝朝渐报称，徒将温饱负平生。”反多愁语。传闻康熙几暇，尝问先生曰：“许名臣系汝何人？”先生对曰：“名臣乃军籍也。”因惧辞归，盖避祸也。然先生实恬淡之儒，思亲思乡，情有所重。集中诗屡及之，不必以传闻之辞为据。
普洱茶之名，中国皆知。其见于诗者，燕公云：“看云石上眠湘簟，觅句花间试普茶。”又《人日诸同里小集》云：“宦味且尝燕市酒，乡心聊醉普山茶。”余在都中，见云南北馆壁上碑刻有许瞻鲁少司空希孔联云：“世味但尝燕市酒，乡情惟有普山茶”，因补书，悬之新馆。后许之联，盖本于先许之诗也。普茶著名者曰倚邦茶、漫撒茶、攸乐茶、易武茶；以地分曰凤眉茶、白尖茶、金飞叶茶、尖子茶；以质分曰新春茶、阳春茶、四水茶；以时分尤著者曰蛮松茶。茶产于蛮松，每发芽时，官吏坐索之，苛扰特甚。夷人苦之，遂荒地而不补种新者，今遂绝迹矣。滇诗《重光集》载有“蛮松茶”诗句。
乙卯春末，游明夷河，《题王氏山庄》句：“月明伫墙阴，云来挂檐齿。”仲萸先生以为神似《选》体。仲萸居屋，一额一联皆用陶诗，盖与东坡和陶同一寄唧。
五塘师著《律髓辑要》六卷，予曾跋而刊之，谓后生学诗，庶几得所法矣。九侄丕理复获师续稿一卷，专录《律髓》中可为戒者，仍归图书馆刊之。乡有圉人，业畜牧，骏马万计，备极驰驱之用矣。及其蔽也，贪多务得，震于盛名，杂中驷下驷于其中，不能明而察之，别而远之，卒以败群。诗何独不然？昧所蔽而法之，则所法者亦杂而惑矣。少陵，诗圣也。梦得，诗豪也。师犹一一摘其偶失以为戒，余可知已。岂曰为诤友于古人哉！抑垂训后学，不得不尔。卷中圈点，悉仍师手录之旧。始幼邻，终梦得，计三十余诗。惟观幼邻之下注曰：“以下唐人诗。”知此卷之后，当更有宋人诗一卷，九侄尚其续访之。九侄者，师之孙女也。
魏默深，才人也，经济、经学、史学，独创一家，诗尤奇崛。《出峡词》云：“西行入剑门，有石无天地。山川至巴蜀，天地皆壁厉。东行下巫峡，有霆无日月。巴蜀非山川，天地原偪仄。”又云：“千曲吝一直，万刚逃一柔。”又云：“出石入石水，入水出水舟。”可谓千百炼。厚菴《论诗绝句》，道咸中独推此人，有以哉。
保山二袁选刊《滇南诗略》，心最精，功最伟，惟批评稍滥耳。余校《时畲堂诗集》十一卷中，有六十余首为黄矩卿《嗣音集》所选，见识独高。惟《与陶村》一首，黄删去八句，余仍存之，见其兄弟友爱，不减轼辙对床也。
路南唐开中字建五，雍正丁未武进士，官贵州古州镇。古州新设，未建衙署，唐起茅屋数椽居之。赋诗云：“三水纡回孤岛合，众山罗列一峰尊。”雍正十三年春，苗民大扰，唐以三百兵击其数万于王岭，斩获无算。赋诗云：“山苗扫尽无余孽，方许征夫解战衣。”又有句云：“一骑远投山色里，三军同坐水声中。”“四山落日行人少，一路新坟战骨多。”颇有儒将风。官贵州提督，著有《戎马间吟》。
刘奇菴先生吾滇山斗，政绩第一，（入《清史》《循吏传》）。古文第一。滇中古文，惟遂菴可抗颜行也。诗亦不弱，录二首以见豹斑。《答客问》云：“曾为山中客，记向山中路。曲折清溪间，转入云源处。门前有桃花，屋后有梅树。今日桃花落，君看桃花去。”《北邻失火及墙而止》云：“北邻一炬烛天起，江水清源照见底。鹦鹉瞿鹆都欲逃，风回火返及墙止。千篇诗草悬屋梁，皎然星月争辉光。雕肝镂肾帝所惜，肯令六丁下取将。同井聚观额手贺，数椽湫隘如斗大。鬼神何心爱文章，造物尚悲妨偃卧。是时主人正游骋，上入青云万丈岭。俯拾斗柄挹天浆，倒窥地维看日影。归来且喜草庭存，太息邻家余烧痕。河泽犹当润三族，樾荫何止周一园。书生不解师乐巴，吃酒惊散神火鸦。绕槛长留止水月，当轩不碍春山霞。寄语赵鬼休诵赋，建章柏梁古有数。屋角鸱吻纷纷多，试看茅茨如铁铸。”
《绿衣》温厚，庄姜之贤著矣。《燕燕》则思深心苦，才尤著。“之子于归，远送于野。”必有与戴妫一种密谋，求陈侯助讨州吁。故曰“仲氏任只，其心塞渊。”渊，深也。（卫文公中兴，诗人咏之曰“秉心塞渊。”）言不可轻忽浅露也。他日陈侯果诱州吁而杀之。左氏归功石碏，碏谋之于外也。愚归功庄姜，姜图之于内也。《诗》教之益何如哉！
旅食京华，残杯冷炙。少陵言京官艰难，一何可悯！愚先后居京八年，修史，襄教育，殊不觉有贫富味。盖尽其在我，殊自得也。光绪末大开部调外官之例，老友叔海得参议，同在学部，暇则谈汉宋学，乐甚。叔海近游太原，其及门诸子在晋为县令者共十余人，谋于太原县悬瓮山下为筑室数楹，感而作诗云：“仕宦已三世，家计仍萧然。故乡归未能，投老客幽燕。仅余书万卷，初无宅与田。侥仰心自适，富厚知无缘。往岁游并门，淳俗喜未迁。偶忆道元注（唐叔虞祠始见公郦道元《水经汾水注》），晋祠独留连。幽情发古柏，清梦落名泉。卜宅虽有愿，人事苦拘牵。乃有欧阳生，首为五亩佃。顷复召同人，谋筑屋数椽。济济诸茂宰，各各捐俸钱。克日即鸠工，行见栏槛鲜。有台可望月，有池可种莲。读书与饮酒，动静无不便。老夫亦何幸，端赖门人贤。高谊今世稀，慨然作兹篇。”八闽耆艾，竟恋恋三晋。云山子好游乎？不得已也。
以诗论文，始于少陵《戏为六绝句》，而遗山以诗论诗尤多。筱园厚安扩充至数十首，顾尚未及百也。吾友倪宜园论文绝句多至三百六首，伟大可惊。宜园博览宋诗，故其诗多近宋派。录末六首以见梗慨：“《艺文》班本出歆向，列传陈还仿魏文。学得史迁用笔意，东龙见爪西龙鳞。”“学殖将落吾既老，掎摭纟圭漏语尤多。青灯黄卷良辜负，白发丹铅理则疵。”“不徇门户不宗师，亦不诃言不訾诋。我自持平张公道，千秋统绪聚于斯。”“韩子不能免谪谤，陈王犹且畏讥弹。文章本自为公器，付与后贤作鉴观。”“自古道穷则必变，扶衰救弊怅如何。昌黎不作欧阳杳，呜呼吾老已蹉跎。”“凉雨歇谐对一卮，诗成带笑微拈髭。呼儿好自勤收拾，留取定勘待异时。”
奇庵掌教五华书院，选五华五子诗，以戴筠帆、池龠庭、李即园为上，戴古村、杨丹山次之。即园诗钞颇富，七言如“落叶打窗秋草黄”，五言如“山送马蹄忙”，皆有韵致。
余在杭日，抚院命余试巡警。时巡道为杨味莼（士燮），扃门竟日，相与论诗，各举杜诗劣者以为笑乐。杨举数十联，而以“日出倒听枫叶下，橹摇背指菊花开”为最不可解。余亦举数十联，而以“朱老吃梅”为粗，“叩富儿门”为鄙。吴太守少春之言曰：“公欲谈诗，其味莼乎？”今味莼逝矣，少春亦逝矣，追念旧迹，不胜惘惘。
侯官陈启门房师庆禧，品端学粹，以翰苑改官知县。不合时宜，贫困以老，廉吏可为而不可为也。有《輓丁烈妇》二律云：“大家风范出名门，一曲离鸾忍断魂。苜蓿盘空捐宦味，藕花丝弱割情根。鸣鸡梦冷悲儿女，哀怨声凄感弟昆。惨烈性灵贞洁操，兰台史笔好评论。”“哀辞更比《九歌》深，把笔临风怅不禁。刺绣怕看花并蒂，断弦空结月知音。思量孝行酸生鼻，辜负柔情冷到心。一种牢愁万行泪，返魂凄绝《柏舟》吟。”妥贴秀雅，文如其人。配丁夫人亦能文，惜不传。
余良卿孝廉名嘉贵，戊戌赴礼部试，归卒于道。良卿龙池同砚，性情和蔼，其人笃伉俪，竟不偕老。常记其《题某烈女》句云：“作台自古原天数，佳耦每被鸳鸯妒。风雨四载艾萧萧，倏忽郎君归阴路。”几疑为自挽之辞。
经正书院同门二十四人，先后十年，或退学，或递推，已九十余人。诗才首推厚安，而儒臣、芷江、筱帆皆一时选。儒臣尤癖诗，其渊源出筱园，风格遒上。余记其《咏明皇》句云：“但听巴犭爰已泪流，不须曲更奏《凉州》。”又《题桃花扇》句云：“桃花可及胭脂水，亡国陈明似绍衣。”飘飘欲仙。又尝题余《寒柏图》，纵横迭宕，极似眉山。一日早起，语余云：“昨宵盗至，余恐半生心血，为其一锄，今速送筱园家藏之矣。”即指诗稿言也。儒臣十岁作《滇南怀古赋》，通体四言，凄婉欲绝。曾听背诵，今不复记。
《梅岑诗草》二卷，苏广文林春著。五古澹远，七古《独游苍山歌》、《山丹歌》皆佳。律句如“吹笛樵归山径冷，趁墟人散酒帘香”、“柴门落日鸡栖稳，茅店西风驿路长”、“乱山留月影，落叶助秋声”，亦可诵。猛鮓伍，村名，《梅岑》诗云：“残灯饥鼠闹，久雨仆夫眠。”小街亦村名，梅岑诗云：“暮烟生远岫，落日画孤村。”此二村余曾经宿，达难显之情，何易易也。《坡头甸》句云：“沿山辟地作生涯”，较佳。观其勤嗜吟咏，规摹唐宋，亦吾屏近代诗人。较其父守愚，当为跨灶。
壬辰秋，张南陔姻丈与余偕行峨道中，夜见虫飞。有村人曰：“明日雨矣。”既而果雨。丈作诗云：“雨势如将万斛倾，山山相对不分明。云连晓雾缘岩起，风趁秋阴挟树鸣。始信农家虫应课，还欣驿路雀占晴。舆夫幸免泥泞苦，鸟道崎岖亦坦平。”
石遗奇我律诗云：“诗派公安自擅长，竟陵提学爱清苍。采风不到无诸国，看雨应登有美堂。吟侣渐同秋叶散，酒人渴想碧筩香。凭君书局随身去，得傍文澜聚缥缃。”夫聚散何常，河山如故。京尘回首，情何以堪！近又见石遗《哭乙菴》诗，知逝中又少一健者，吾道非欤？得毋风雅将亡乎？石遗之诗，录如下：“我至君未死，而不及君生。向来一舍馆，访君无留行。胡此病谢客，当关不闻名。瞑然遂弃捐，净上号长征。七十复何求，恨阙永诀情。论交三十年，相见千喜怒。交情与学问，已寿百长句。今此复何言，爵位一朝露。平生破万卷，蕴崇腹中蠹。当时曾火逼，酬唱连朝暮。并世扬子云，刊本几传布。”（自注：戊戌同客武昌，力劝君多作诗，诗稿皆留余所，旋为刊行之，近复刊《近代诗选》，君作甚多。）
家绘山先生名恩晖，有《安素轩诗稿》。《次大桥作》云：“石磴千盘快壮游，崎岖经过几回休。无边山色围屏立，不尽河声咽石流。感我穷途悲阮籍，何时悟道认庄周。从兹拟谢风云路，世事莫凭谁与浮。”先生工制举业，屡荐不售，先君常称之。
朱樾宣先生不以诗名，而诗特真挚。庚戌秋赠我五言云：“提学八千里，高堂七十春。火轮快心事，半月觐君亲。”先生颇讲西艺，自造水龙，都由冥悟，兼精算数。余尤服先生事亲之孝，治家之和云。
赵湘举大令以《吏隐小草》、《蜀游草》、《燕游草》见示，且命之序。观其《山行经过江坡各寨》云：“晴旭薰衣烟雾浓，青松红叶画图中。须看倒影逐波去，人上江波第几峰。”“板屋人家两半山，海南一气大江环。长虹跨涧知多少，个个飞行碧落间。”字字生造，却极自然，雅与山谷为近。《怀汉人》十首，善写古人，虽不免稍粗，然自是边声本色，不易得也。湘皋为介菴介弟，家学渊源，不可诬也。余为之序，略云：“始我推君诗奇而葩，真而健，皆龙池角艺时作也。今尽删诸作，独游蜀、游燕及游蜀燕后作，存半而强。君本孝友忠信之才，吏治绰绰，余事为诗，诗乃更进。谷别君久，俯仰宇宙，挑灯怀人，淡泊相遭，寸心如结。因读君诗而知君，历年事业，谓之治谱可也。仅以诗推君，浅矣哉。”
上元方俊（伯雄）著《声调谱拾遗》二卷，余见者乃抄本，所论亦本阮亭。有云：“五七古仄韵落脚字皆平仄间用。”孙菊君夹注云：“五七律上句住脚字，上、去、入三声亦宜错综变换。”此类亦人人同知者。其较异于他处，如论老杜“南渡桂水阙舟楫，北归秦川多鼓鼙。”“扶桑西枝对断石，弱水东影随长流。”东坡“日高山蝉抱叶响，人静翠羽穿林飞。”不惟属对，即声调亦皆对。所以吴体亦名俳体，言戏也，又排也。又云：“所谓吴体者，殆缘齐梁间人由七古初变律时，平仄粘合，未能遽谐，别成一律风调，少陵偶戏仿之，遂衍成一体。”其论未尝不是。
卓夫兄赠我诗云：“文章经济旧风流，名在群仙最上头。渡海曾研新政学，爱滇时阐古微幽。天伦至乐循陔叙，民国殷忧借箸筹。却喜近分班马席，好持公论信千秋。”卓夫笃厚真挚，温文尔雅。自癸巳年交契至今，性情无间，虽誉我有过当之词，而勉望之心溢于言外，不失古道。
吾乡杨君浥膏，颇有文名，其同胞鸿膏有句云：“翠含高岸树，黄抱故园梅。”颇似南宋人句。又有《象棋》一诗，词虽未工，而棋局如见。余曾记《宋诗钞》中有一七古，亦咏象棋。又梁元帝《棋赋》亦有“渡河列阵”诸语，似为象棋之始。
诗有率性而出，为天地间不可磨灭者。如不冷堂《题丁烈妇》句云“丈夫报国当如此”，辛亥改革，竟践其言。此真信国《正气歌》之亚也。赵星海《题不冷堂集》云：“四海人传老郑虔，拚将一死愧时贤。护持白发还天地，留取丹心照简编。并世耻随长乐老，挽歌自署义熙年。异龙湖上春风恶，犹见孤臣拜杜鹃。”星海剑川名手，此诗亦不弱也。小圃先生题赞云：“葵乎藿乎倾太阳，松手柏乎傲严霜。跃冶干将，佥曰不祥。君子知方，人否予臧。瞻公遗像，发短心长。读公輓歌，声抑气扬。踽踽凉凉，孤士无双。地老天荒，斯人不亡。”可以泣鬼神，贯金石。王兰洲句云：“那无木石填沧海，自有毫毛重泰山。”亦极新警。
楚湘诗境日进，近有《题翠湖楼》句云：“十亩香分春柳绿，一楼山向酒人青。”极似放翁、石湖集中佳句。
余见云居上寺碑，乃唐刻，吉益诸人诗，《全唐诗》不载。甚矣著书之不易全备也。因戏集为数联云：“日色千峰裹（吉益），秋声万籁齐（轩辕伟）。”宿鸟知清磬（吉氵赞），秋山响暮钟（吉逾）。”白云连晚翠（吉余），沙鸟傍溪间（吉益）。”
厚安与余同宿龙泉观，吟诗云：“黑龙潭上雨模糊，古柏萧森朵殿孤。同是玉皇香案吏，今宵又得宿玄都。”何奇唧之深也。余亦吟二绝云：“飞云十里山争绿，流水双溪雨送青。笑我才醒云外梦，迟君同醉水边亭。”“逍遥楼下双株柏，忠义坟前一水潭。喜与蛟龙吟夜半，愁来风雨梦山南。”
铁山自日本游学归来，诗笔益俊，足徵根柢盘深者，虽屡年为他学所夺，而旧学邃密，仍不失常度也。录其《题竹轩先生》像云：“广文设职原唐代，殉节如公善始终。视死当年追寇薛，偷生今世愧谯冯。了无面目谐时俗，剩有须眉照太空。欲荐黄花奠卮酒，孤臣心事问谁同。”
保山盛西楼孝廉名毓华，咸同之乱，西楼练团保境，卒为怨家所害。存《蕉雨窗诗草》一卷，多有佳作。《首阳山怀古》云：“乘时建业岂无才，世异黄虞亦可哀。有骨不埋他姓土，无人更上此山来。二难兄弟千秋绝，万古君臣一死开。莫怪只今忠义少，蕨薇不复有根蓑。”《秋气》句云：“只有瘦人知最早，偏于我辈得来多。”《秋声》句云：“茂林一过成黄叶，孤客重听恐白头。”《镇远》句云：“山势连云排浪去，涛声挟雨上城来：”皆有唐人风骨。
宁州刘仲鸿名家逵，有游侠风。诗与菊君次民往来，风格遒上。《过菊君墓》诗云：“杯酒酹君君岂知，斜阳衰草遍生时。料应无限伤心事，夜月秋坟自唱诗。”可以见交情生死不贰矣。诗集为其子有光所刻，有光字谦山，亦能诗，潭西家风可谓盛矣。
句町三洞，以泸江之水横穿山底，伏流数里，可谓奇境。咏三洞者如阿迷万端友句云：“白云来往红尘杳，两窍容光天罅小。虚步折旋笑俗人，足音空洞声声晓。”五塘师句云：“马蹄踏碎冈峦影，路转冥然堕眢井。”筱园句云：“曲曲水外水，直直峰上峰。峰峰互离合，水水交横纵。不雨雨气墨，不风风涛洪。时出时入云，半枯半活松。”皆能状难状之景。
万端友名友正，著《汗漫集》二编，齐次风序之，称为：“以诗纪游，日夕醉我醇醪，有上下千年、纵横万里之，可谓阿迷一大作手矣。”其《大谷钱》五古云：“揭贷应诛求，持券入城市。谁知大谷钱，利多胜印子。一一输官长，噤不敢启齿。过眼两手空，收帖拾一纸。青苗属他人，仓无糠枇。釜甑已生尘，菜色何由起。长官亦何肥，白屋饥欲死。归来不满句，催徵又到里。前债苦末完，后债从此始。”悲壮顿挫，善写民间苦况，蔼然仁者之吉。
剥隘为广南与广西通商要道，鲜入咏歌。石湖《桂海虞衡志》载：滇人李观（音得）、董六（斤黑）等到邕购书，有言“音未会，意相和，远隔江山万里多”，即由此路往来矣。端友有《剥隘遇东乡丞陈秉斋诗》云：“归途逢旧雨，客在万山中。行路难如此，君才自不同。楼高殊气象，节近逼蒸融。明日西飞燕，愁心逐向东。”亦工。由剥隘过百色，端友有诗云：“圆领短衣白似银，青裙百摺裹腰身。踏歌连臂怀春女，不解邻船看煞人。”皆善写边僻风景。
太和杨有学先生名晖吉，著《且诗》一卷，意真语挚，有《担当向余索大来画甚殷》一诗云：“担当尘脱四十年，迫欲一见大来画。大来墨泼汉湖间，担当目空泰岱外。不著笔处是担当，大来著笔终狡狯。本来面目无我看，是一是二真潇洒。”诗不尽工，而一人两名，写得别趣。五古颇有陶意。五律如“舂树晴阴里，青山远近中”、“山气催秋老，溪声助雨豪。”佳句也。
杨栗亭诗，荔扉谓其喜交名下，屡为所劫。然其诗具有法度，不可没也。栗亭祖雪亦以诗名，颇伤沾滞。如《咏围棋》云：“谢傅围泉石，丁丁子满枰。谁言坐隐，布指自谈兵。”已为集中上乘也。《诗》云：“绳其祖武”，栗亭或胜其祖耶？
兵戈之惨，经蔡琰、王粲之笔，令人怵目剧心，实本《三百篇》行役诸诗也。杜老尤长于此。须宁罗一鹏，己未、庚申寓永昌，《冬至日作》云：“去年冬至苦冬寒，阿妇门前怯衣单。今年冬至寒较急，小儿膝下呱呱泣。今冬艰苦客冬尝，尽日愁随一线长。何时穷虏戈倒北，挈妻携子归故乡。”纪事惨戚，原出于杜。《溟南吟草》当以此一诗压卷。
诗妙在神味，不在形迹，高在骨格，不在字句，初学则揣摩亦不可废。张景阳句：“房拢无行迹，庭草凄以绿。青苔依空墙，蜘蛛网四屋。”潘安仁句：“日夕阴云起，登城望洪河。”曹子建句：“秋风发微凉，寒蝉鸣我侧。原野何萧条，白日忽西匿。”曹子桓句：“傍徨忽已久，夕露沾我裳。俯视清水波，仰看明月光。”谢元晖句：“洞庭张乐地，潇湘帝子游。云去苍梧远，水还江汉流。”刘休玄句：“落宿半遥城，浮云蔼层阙。”柳文畅句：“汀洲采白苹，日落江南春。”清新宛妙，当三复之。
小帆能诗，吾素推之。昨日来访不遇，留诗二首云：“入城初访寓公庐，欲话长编把臂疏。老仆候门慵不应，花阴移日晒虫书。”“闭门安砚陈无己，人海丛中野史亭。案几窥探一长啸，秋风书带隔墙青。”龙池后劲，定推此人。
门先生诗余只记二律，已录入《诗话》。顷遇其公子，问师手泽，有《纪程诗草》一卷，自滇板桥驿抵京，共百二十首。楷书抄本，洵称双美。《板桥作》云：“驿数滇阳第一程，匆匆行色倚装轻。板桥夜静鸡争唱，却喜秋天不肯明。”《沅水作》云：“溯洄沅水荡轻ザ，涨落桥门碧半篙。自在芷香风定后，推蓬盥手注《离骚》。”《新中作》云：“听彻新中夕啼，万愁生向柳条西。晚晴风定搴帷坐，难得同车手共携。”《恒山作》云：“莫向恒山赋采薇，雪来柳往正怀归。天涯别有同心侣，夏木阴阴鸟倦飞。”每驿必作一绝句，每诗必提明驿名。先生本翰苑名流，存此四诗，览者可想见其余。
愚若前辈不常为诗，诗特工妙。尝赠我诗云：“自我识袁子，好学无休假。同志相切磋，味若倒餐蔗。交情鲍叔俦，才气贾生亚。圣朝开特科，十倍重声价。经济本学问，名高心愈下。京华言别才，海上相逢乍。七日汗漫游，笙歌天不夜。独惜西湖边，未挽东坡驾。相别何匆匆，此缘冀再假。嗟余素孤立，崛起无凭藉。误为谪仙人，堕尘始自诧。江湖风浪多，尔我竞虞诈。何如挂冠归，且作东山谢。未进先言退，故人勿我讶。”吾乡丹木先生，押韵最响。此作押韵不亚丹木，气舒而笔矫，亦于丹木为近。
占抑兄琴词花画，彝鼎图书，博贯群籍，旁参百艺，诗其余事也，而目幼已工于诗。《咏孙夫人》句云：“两国连衡归妹日，一生刚猛有兄风。”较青藤“思亲望帝”之句，巧妙过之。时年方二十也。
张亨甫（际亮），奇才不偶，诗乃必传。《题涌泉寺壁》云：“山深群动息，悄悄上孤烟。江色高于岭，松声静在天。斋厨窥竹龟，夕梵答风泉。身世皆无著，闲情益杳然。”前三联妙，结率。
亮丞作诗已刊成集，余与之相别数年，其诗境仍不稍退。昨示我以《登泰山顶宿玉皇阁》五律云：“无地堪容足，来登泰岳颠。壮游真不负，俯视阔无边。耐冷朝观日，焚香夜告天。早生明圣主，杀贼靖垓埏。”寄意甚奇，起二句尤有雄势。然较之李空同之“日抱扶桑跃”，魏默深之“天将岳敌溟”，又不逮也。
钱南园书法为吾滇第一，诗亦大家。师荔扉先生所刻《南园诗存》，去取最当。荔扉与南园初交，以诗为媒，荔扉句“江湖共秋水，城郭半斜阳”，南园亟赏之，赠荔扉句云：“郁郁万古心，偃仰独一室。”及南园卒，荔扉哭以诗云：“罄效杳莫存，精神炯不死。留照天壤间，日暮霜林紫。”可谓生死诗交矣。景东刘韫斋刻《南园遗集》，合《南园文存》而为一，又加搜访，功亦甚勤。惟误收秦人王镇之之《题柏马图》诗为南园作，则失之矣。余于《文存》、《诗存》之外，曾搜南园之书画为《书存》、《昼存》云。
南园先生《月饼诗》三十韵，押三江韵，真奇作也。中联云：“三材取具油糖面，磊落芳洁堆饼缸。水溲成模入火灸，铁炉扬炭时静踪。和酥馅更奇绝，列肆错杂鱼豆桩。”形容绝工，俗不伤雅。
宗尧王氏名建中，吾石屏后起之秀也。著《养机诗草》三卷，力追玉局，阅之叹服。句如“溪流随岸转，烟树入窗齐”，“地阔密云阻，天高秋水长”，“疏灯围小屋，檐滴续空阶”，“云浮树影浮空塔，水送山光入画船”，“屏开南岭峰峦秀，水绕东城荷芰香”，“民心未死天胡醉，世事难平鬼亦争”，皆佳。《沈水香》七古云：“千年老木心不死，化作奇香埋地底。木非木兮石非石，金铁熔成土花紫。”结句云：“焚香日日写新诗，眼底烟云看满纸。”《桃源县》句云：“渔舟归去江天晚，飞鸟翩翩下夕阳。”《曲江》一绝云：“舆梦初醒夕照曛，平溪流水自。豆苗绿尽山低处，遍地萝花卷白云。”造句之妙，真诗人口吻也。丁未秋七月，余官京师，邀宗尧与南陔、筠塘、峨轩诸公及各子侄饮于陶然亭。余首唱二律，以诗未工，不复存稿。诸公和作，亦不复记。今见宗尧集中二律，清婉生动。其诗云：“秋意龙湖满，鸥波水一乡。菱荷含晚翠，亢稻沃新凉。自别家山远，来瞻帝阙光。斯游真可乐，渺渺客愁长。”“环坐忘宾主，深情话故乡。壶觞随意酌，裙履带秋凉。华发丹砂贵，清芬秘阁光。校书多暇日，搜句兴偏长。”盖是日为余生日也。一瞬八年，凡物都换，独此诗迹，光景常新，宗尧其引我深情耶？
丁未、戊申之间，与吴肃堂、柯凤孙两前辈，同候补学部丞参，谈谐最乐。肃堂人极沈静，不久下世，思之悲感。凤孙精蒙古语言文字。光绪中魏午庄师刊魏默深《元史新编》，袁珏生前辈进呈，仿《新》、《旧唐书》、《五代史》之例，列于正史。命南书房翰林院覆校，凤孙总其事，历指魏书之钅漏，盖魏犹未通蒙语故，所译多失其真也。珏生闻凤孙之异议，私语于余，愤甚，而凤孙仍不之移。闻凤孙已成数百卷，实兼何秋涛、李若农诸家之胜。余未见其书，未知确否。近见其《过定兴谒鹿文端墓》诗云：“遒屏城外相公阡，哀挽都门忆往年。人到九京思士会，车过三步愧桥玄。虞渊落日悲身世，蒿里西风拜墓田。谁识平津旧虚客，尘埃衮衮送华颠。”情文兼至，可称山左之送也。
癸卯秋游秦准，赌酒赋诗，以武陵陈伯为最捷而工。湘中夏君绍笙惊才绝艳，皆所深服。尤爱赣南陈伯严朴厚深纯，宋诗上乘。伯严与余夜汛秦淮，月下溯流十里许，立柳阴下谈戊戌新政事，扼腕久之。盖风景历历，犹在目矣。伯严有《月夜》诗云：“片月溪山上，初偕妇孺看。苑墙笼密叶，何溪有微湍。感旧兰桡去，飞愁玉笛残。翻怜乌鹊返，为觅一枝安。”较之宛陵、庐陵，几于后来居上。
县中王捍郑前辈，副余为学部编译图书局。相处三年，博究秦汉之学，喜谈时务，不免稍迂。辛亥以后，晤于申浦，面目都非，不久而讣音来告。陈石遗《怀旧诗》云：“重见黄州王禹偶，竹楼旧址记同登。箧中遗稿知多少，不遣文君进茂陵。”盖前辈曾署黄州府，自刻印曰“元之后身”。又尝集苏赋中字为《赤壁诗》数十首，著书数十种，多零碎者，然苴勤不可及也。犹记己酉岁，前辈约余往观法国人伯希和字履中所获之敦煌石室书，琳琅古香，爱不忍释。前辈即手抄数万言，余亦间有考订，前辈均收入所著书中。今见石遗诗，其感怆为何如耶！
石遣著《元诗纪事》最有名，又尝作《诗话》，为时传诵。中有一则记余与侄丕钧诗，录之如下：“王湘绮老人于前清末年赏给翰林院检讨，愿以后辈礼见诸老大前辈，大会于江亭。老人赋七古五章。石屏袁树五，经济特科之彭羡门、刘绳菴也，是日亦纪以七律，中二联最为雅切。云：‘车声芦荡人如海，花影槐厅梦化烟。白发漫谈天宝事，金幢兼感寿昌年。’自注：‘亭旧为慈院，有辽寿昌幢。’树五有侄丕钧，字百举，肄业大学文科，有《游西山》句云：‘大行西北来，脉络千万支。中有马鞍山，如马方奔驰。偃蹇不能御，蹴踏生雄姿。’又云：‘一瞬数十里，但见天地摇。’状坐汽车，颇肖。”
张振卿师尝和余律诗原韵六首，有曰：“麟阁声罄超艺苑，鹤书敦聘到蓬庐。十年好景君须记，一半天工一半人。”所谓杨东里台阁体也。壬子春京师兵变，师为匪劫，家产荡尽。归济南，日游书肆，默坐消日。师为乙卯翰林，今正六十年矣。太平盛事，今何如耶！师游大明湖，陈老同赋诗云：“岱云随车度清渣，一雨濯遍明湖荷。夥颐湖舫始何岁，楼观突兀周四阿。小沧浪馆最眼熟，角逃学濒濒过。湖心古亭旧驻Э，诗刻长与光烟萝。先臣壁记亦好在，五十五载来摩挲。中间世事凡几变，岂但容鬓悲观河。张翁执手讯宫掖，三载梦断风中珂。蒲鱼芳鲜足一醉，不饮如此风光何！酒阑月坠忍便去，坐对照槛鳞鳞波。”想见抑郁不平之致。
翰林始于唐，《新》、《旧五代史》群雄角立，且以唐尊翰林为法。近五百年尤为世重，甚或以天上神仙拟之。同治中兴，曾、胡、骆、李咸出翰林，俗人引重，要亦习气而已。余在院日，校刊《词林典故》，思欲续之。章一山太史据作启事，未果行。辛亥秋，同年厚安留馆，旋出都，有《留别清秘堂诗》一首，读之增慨，盖千余年翰林掌故之最末一诗也。录其诗如下：“蒿蓬郁郁拥柯亭，为是仙居屡叩扃。池上霜荷怜破镜，窗中风竹误神钤。行寻旧馆思编史，笔珥新宫莫草铭。试向海棠枝畔望，斜阳红映启明星。”
厚安题余广文兄《铭泉图》云：“斯水一泓清，斯人万古洁。峨峨三岛间，复然两奇绝。”寥寥二十字，包括无限。先是兄任嵩明教职，升永昌开化，均未赴。后署巧家，到任甫五日即归。于先荣禄公墓侧掘地得泉，即以铭泉名之，盖铭泉即兄别号也。泉清而冽，有巨石临其上。余刻十六字铭曰：“人以泉铭，泉以人名。斯人斯泉，万古同清。”厚安诗意本此，而措词则远胜云。
东坡定惠《海棠诗》佳矣，而“晕生脸”“红映肉”，不免俗气。王十朋诗云：“绮霞晓抹神女肌，香醪春醉明妃骨。鲜鲜丝芷垂更弱，点点胭脂匀未歇。半含欲吐不胜情，沐露梳风睡明月。”与东坡得失互见。
闽中刘炯甫司马存仁，辑朋好诗八十五家，名《旧笃集》，皆道咸同时人也。收戴筠帆集，称许特至。筠帆在滇诗人中实推钜手，主教育材书院，俗谓小书院。而俗谓大书院之五华书院乃黄矩卿主之。张喻之明经云：“黄学逊戴，戴名逊黄，主讲高卑，官阶故也。”余曰：“戴学胜才，黄才胜学，戴黄犹朱王也。讲席宫阶勿论已。”
自唐以来诗赋取士，韵书颁必自朝廷，始有以范围天下。许敬宗奏以韵书分部太严，凡可通之韵，准其通用。然虽准其通用，尚未并合。韵书不过于二冬、三锺之下注曰：“冬、锺通用。”五支、六脂、七之、之下注曰：“支、脂、之通用。”如是而已。自金人平水刘渊将通用之韵，尽改刊而并合之。元阴实夫又省上声之一韵，遂相沿以迄今日。夫朝廷功令，只重定式，吾无足异矣。所异者天下人士，不惟试场内奉之，即著书立说，动以风雅自任，甚日主盟坛坫，亦谬执功令之书，以绳一切之声韵。有出入于东、冬、江、支之书，辙以奸韵斥之，虽纪河间亦持是说。究其所挟诗之具，功令而已，刘渊、阴实夫之谬见而已。直谓之不知韵，并不知诗可也。此一失也。沈约、周颐始发明四声之分，以吾人读吾国书，言吾国言，知四声实括文字语言之万变，沈、周之创解，实定解也。特古人未著为书，故虽以梁武帝之文学盖代，而亦未知所以然。故武帝问周舍曰：“何谓四声？”对曰：“天子圣哲是也。”顾所谓四声者，平、上、去、入也，非平仄也。自唐以后，试律大兴，朝廷功令，以上、去、入三声合为仄声，用为平声之对。于是天下人又惘惘于平仄之拘执。每一执笔，只知有平仄，而不知四声。吾考初唐以前之诗文，节奏谐畅，声音高响，皆平、上、去、入并用之故。上声可以对去、入，去声可以对上、入，入声可以对上、去，上、去、入可以对平。四声变化，不可方物。有韵之文兼用之，无韵之文亦兼用之。文势古宕，妙在于此。（如“暮春三月，江南草长。杂花生树，苇莺乱飞。”月、长、树、飞，乃入、上、去、平也。“拔本垂泪，伤根沥血。”本、泪、根、血，乃上、去、平、入也。此外无不如是。若后人为之，或改为三月暮春，则音节索然也。）乃不讲天地之元音，而专奉考试之功令，其诗不古，其文可知。此二失也。然岂无一二大家，力追古作，如老杜之用韵，支、之、脂三部，并不混用，段氏《六书音韵表》详载之。昌黎之作，铿锵占奥，亦四声兼用者。愿好古之士，急起而以杜韩为师。于韵学直探本原，一不惑于百零六部之今韵，二不惑于上、去、入之仄声，可与言诗，可与言文。
或曰：“子论韵学，归本于周沈之书，周沈可垂千古耶？”曰：“唯唯，否否。《南史》列传周著《四声切韵》，《隋书经籍志》沈约有《四声》一卷，今二书皆不传。然陆法言之《切韵》本于选约，陈彭年等之《广韵》本于《切韵》。”（《切韵》、《广韵》之间尚有孙忄面《唐韵》一书，据封演《闻见录》则忄面书甚陋，丕钧侄、丕佑儿均不以忄面书为然，且有证据，今故略之。）
广韵幸存于今，可想见沈书之旧。（戴东原、段懋堂直以《广韵》为法言之旧，似又太遏。观徐锴序其弟之《篆韵谱》云“以切韵次之”，今考《广韵》之部目与《小篆韵谱》之部目多有异同，不能谓《广韵》尽合于法言《切韵》，更不敢谓法言《切韵》尽合于沈约《切韵》也。）
沈书风行一代，迄于隋初，曾合南北硕彦讨论一定。刘臻、薛道衡、颜之推、魏渊、卢思道、萧该、李若、陆法言皆与其会，疑议滋多，莫衷一是。及其结局，乃曰：“我辈数人，定则定矣。”是知此一讨论，实中国历史上读音统一之第一大会。夫史皇造字，出自北方，流传至周，已有齐语楚语，长言短言，种种之异。山川间阻，声音即殊。声音即殊，字形无异。迨南方之沈、周始纂为《四声韵书》。（《隋书》《经籍志》《声类》十卷，魏李多撰。登与孙炎同时，故多用炎之反切，以五声命手，不立诸部。晋吕静仿其法作《韵集》六卷，宫、商、角、徵、羽各为一篇。此盖韵书之最古者，但决非《四声韵书》耳。）
虽南北不通，方音有误，然所误必不多。观其于患、叹等字，凡魏以前皆用平声，而梁时已读为去声。沈既不能不从俗而列之去声，又不敢戾古而不列之平声，乃两收之。（史皇造字，一字一音，后人始字有一字轻读重读之异。）亦可见沈之虚心与特识也。今非本《广韵》无以窥沈约，非由沈约无以窥文字声音之原。此余所以重沈约而兢兢欲以《广韵》书废去今韵之本心也。若夫陈隋以后，诗不入古说者，多归咎于沈，此不善学者过，非韵书过。安得博古深思之君子，一商榷之。
用韵之诗，有变化不可拘拘者。如《召南》之“于嗟乎驺虞”二句是也。古歌、麻合韵，虞即与葭、合韵。至于次章虞字，非与蓬、<豸从>为韵，乃与上章之虞字合韵。古人之诗，所谓一唱三叹，盖尾声有多人和之，不止歌者之声，故尾声之韵可以叠用前章者。《周南》之“于嗟麟兮”三章，叠用一韵，亦即此理。朱子《集传》乃读一虞为牙，一虞为红，岂古人造字即分二音耶？虞字可读二音，又何解于“麟兮”之不读三音也。古之作诗皆可入乐，入乐后并可歌之。《三百篇》传至汉，仅《文王》、《伐檀》数篇尚有传其乐歌者。然其法则至魏晋而末失。观曹操之《龟虽寿》、《海不同》、《观沧海》三篇，其末皆有“幸甚至哉，歌以咏志”二句。志字不与上文为韵，乃三章叠用为韵，此即《麟趾》、《驺虞》之旧法，后人盖鲜知此者。（嗟读差声，与兮韵，乎与虞韵，孔广森说最精。）韩致尧诗“手风难展八行书”，八行书之名此。丕佑儿曰：“始于汉人。”
岑嘉州《宿铁关西馆》五律云：“马汗踏成泥，朝驰几万蹄。雪中行地角，火处宿天涯。塞迥心常怯，乡遥梦亦迷。那知故园月，也到铁关西。”五塘师云：“四句‘涯’字本作倪。纪晓岚谓‘倪，端倪也，犹俗语天尽头耳。’冯氏改为“涯”，齐韵无此字。晓岚此解牵强特甚，仍当从冯氏作‘涯’。盖支、佳本与齐通，唐人律诗有借押韵通之例，无碍也。”谷按：师之此说甚通，但借韵多在首句，如唐李白之“犬吠水声中”，中字通押入冬韵。宋陈与义之“十月天公作许悲”，悲字通押入微韵，皆是。（东坡《聚星堂诗》“叶”字与下文之韵独不叶，与太白之用在起句者同，但一为古一为律，不必一例论耳。）盖律诗本为四韵，只须四字合韵，其首句可借通韵，亦可不用韵，因诗本非五韵也。嘉州此诗，借韵在次联，稍觉奇异耳。（韩仲止《续潘老诗》以江入阳韵亦在次句。）
古人用字，有其声虽变而仍用本义者。如杜公之“几时杯重把，万里月同行”，重字义从平声，音从去声。汉许慎字叔重，以王文简《春秋人名解诂》之例推之，当取慎重之意，重字宜读去声，而汉人称之曰“五经无双许叔重”，以重韵双，仍读平声，即杜所本。
厚庵同年，诗才直嗣遗山，久有定评。当谭叔裕观察莅滇时，提倡风雅，于五塘、向湖、穆清相契最深。年少英才，则以厚菴为最。厚菴深思苦读，卓然成一家言，可谓不负所知。经正院中诗才林立，五塘师极赏厚菴，厚菴称余五律，而余仍称厚菴七律。七律本不易言工，厚菴外当推小帆，同调虽多，罔不敛手。
丛书馆中编《滇文丛录》、《滇诗丛录》、《滇词丛录》，文拟以《孟孝琚碑》为首，诗拟以《白狼王歌》为首，词拟以元高氏《寄段功作》为首。厚菴曾助小圃师为《滇诗拾遗》一书，网罗风雅，已称博洽，余在浙闻之，寄诗石：开元大宝情如许，珍重神仙李翰林。”即指此也。近又为《滇诗拾遗补》，凡明时滇人之诗，可谓铁网珊瑚，无一遗珠，惟考订稍疏耳。余所访者咸以归之，劝其仍入《诗丛录》中。
滇士负才不偶，比比而是，蒙自李松屋先生鸿龄其一也。先生诗笔奇丽，翁氏元圻云：“涂煦菴四言，简峭似子，李松屋四言，醇厚似经。”可以想见其诗。余见刘沅兰先生辑其遗诗有出于《诗略》外者，如《招隐》、《隐答》、《反招隐》三篇皆佳。所谓“风雨动鱼龙，仁义怀君子。丈夫抱丁，所感惟知己。岂不慕丹霞，饥溺谁与理。岂不好芝草，疮痍谁与起。”又云：“美禄谁不好，覆饣束亦可只。好爵谁不縻，尸位良可嗤。将为触藩羊，宁为曳尾龟。将为云中翔，宁为贴地飞。”皆有黄初气息。《游丝曲》云：“春草春花绣舞衣，江南江北送将归。吴儿歌罢春魂断，化作游丝绕树飞。”婉约之致，颇近晚唐。又“地僻人来少，山高日见迟。”亦善于体物语。
昆明岩栖上人名昌云，从马子云学诗。居华亭寺，寺壁嵌石刊诗甚多，卒葬寺侧。县和甫题诗十首，以当塔铭，雅僧也。其《怀妙高上人》诗云：“片云出寒谷，来往似无心。一钵杳然去，春山何处寻。路盘萧寺远，门掩落花深。定有怀人兴，空堂对雨吟。”虽非精湛之思，饶具清淑之气。《西泾》云：“桂殿插天高，岩云锁幽户。窗虚啸间犭爰，路险迹见虎。重重树杪泉，风吹落如雨。上方随老僧，山北踏花坞。”较为完璧。七言如：“月明旷野砧声急，霜落空山雁语哀。”“数点晴沙分鹭立，半湾春水养鱼肥。”五言如：“惊禽入夜啼，卧犬隔云吠。”不愧苍雪嗣响。
元武宗宫人骆妃《舞月歌》云：“五华兮如织，照临兮一色。丽正兮中域，同乐兮万国。”堂皇颂扬，殊乏诗旨，去汉唐亦远矣。见元氏《掖廷记》。
昆明魏垃阿名成梧，著《懋勋堂吟草》二卷，大都规矩准绳之作，不敢失古人尺寸，遂无以抒其性灵。盖执诗求诗，未于经史古文中求诗也。《采桑曲》七古凡转十数韵，平韵尽转平韵，虽不妨自为创格，而琴瑟专一，不能成声，未可为法。今录其佳句如：“野店春酤帘影外，板桥流水夕阳中。”“赠别可闻人有约，重来堪叹树如斯。”“乱流飞雨急，奔壑挟沙粗。”较佳。《悯忠寺看花》云：“逃禅松柏下，不管世人忙。春亦怜山寂，花能傍佛香。风和钤语细，庭迥磬声长。纵是来游客，名心也暂忘。”结韵稍弱，实为集中上乘。
滇在唐时，诗已成卷，宋时最为寂寂。因玉斧一挥，蜀道遂阻。滇人欲购书通聘，均道邕州。李观音得“远隔江山万里多”之句，遂为仅见。至于元时，则段功及妻高氏、妃阿衤盖、女羌奴、子宝臣、杨智，皆能诗。《滇诗略》选高氏、衤盖妃、宝、羌奴、智诸作，陆梅垞《历代名媛诗选》选衤盖妃作，朱竹垞《明诗综》选元末童谣，皆本于《南诏野史》。余检王乐山订《野史》阅之，智尚有《上功诗》云：“功深切莫逞英雄，使尽英雄智力穷。窃恐梁王生逆计，龙泉血染惨西风。”诗虽非工，然元时滇人之作，不可不表而出之。
庚寅秋作《闻闻见见录》一书，分《画话》、《书话》、《诗话》、《赋话》、《联话》、《文话》、《学话》数目。《诗话》中只重链句，浅见可哂。以幼时所为，姑存数条于下：“诗到链冶精处，真属可人。如：‘柳塘春水漫，花坞夕阳迟。”石梁高泻月，樵路细侵云。’‘风暖鸟声碎，石高花影重。”棋声花院静，幡影石幢高。’唐人面目，真不易及。”“宋人诗虽尚显露，然尽有精语。如：‘棠睡风扶起，柳眠莺唤醒。’‘春水渡旁渡，夕阳山外山。’何减唐人。”“元诗家数虽小，而工致则胜宋人。如：‘樵斧伐云春谷暗，渔榔敲月夜溪寒。’‘河汉入楼天不夜，江风吹月海初潮。’洵长技也。”“明诗力追三唐，尤有警句。如：‘陇云笳外结，关月笛中明。’‘云起苍梧夕，日落洞庭阴。’‘杏花村店西山雨，杨柳河桥上苑烟。’‘吴下诗名诸弟少，天涯宦迹左迁多。’‘河流晓挂天门树，海色秋高日观峰。’‘日落鹧鸪啼庙口，水清斑竹映船窗。’‘铜柱蒹葭鸿雁响，铁桥烟雨鹧鸪啼。’均不落宋元窠臼。”“至于近人，尤尚链句。吾滇人句云：‘云来苏武庙，月落李陵台。’‘雁声三塔外，秋色一楼中。’盖一代风气如此。”
幼时阅《宋诗钞》，惊其搜罗博大，于苏、黄、王、陆固嗜之，即朱子、信国、真山民、谢皋羽、汪水云诸家，亦深悦之。王令、文同之流，俱有面目，不可轻也。简斋、后山，更无论己。近交官园，官园精于宋诗，妙于评论。其《读丹渊集》五古云：“春风来何处，吹我湖上庐。年老无一嗜，时复理我书。一卷文《丹渊》，意远趣弥疏。如游墨君堂，初日照其除。梅花忽与笑，笑我兴何孤。澹然如有曾，相对白须。回头顾彳犀子，舞蹈歌乌乌。此景不可逾，花裹唤提壶。”《宋诗钞》吴自牧氏选，相传为明末禁书，特托名吴氏云。
《赓诗稿》气势沈雄，面目特异。录其最佳者。《戊申仲春大雪》云：“百卉争春太不平，梨花浓重柳花轻。大公最是寒天雪，点缀乾坤一样清。”《游兼六公园》云：“石栏杆外草如茵，草上春归酒半巡。山鸟争鸣求友切，家鸡高唱唤人亲。纵横怪石怒涛急，灿烂山花初日新。非雾非烟天际海，蛟龙未雨此潜身。”《过越南》云：“万树桄榔一曲歌，斜阳湿处过红河。江山锦绣苍生苦，不出斯人奈尔何！”《泛舟昆湖》云：“宝剑由来最解情，匣中常作不平鸣。光芒欲夺清秋月，惹起蛟龙海上听。”温温秀才，自入日本陆军，伉爽如此，可谓善变者矣。
仲兄称吾屏先辈，恒以李遄甫诗文为可法。余未见其文，仅访得《随吟草》，最爱其《寄静甫弟四诗》之起联云：“从弟亦手足，那堪长别离。”“内顾汝勿虑，有兄身任之。”闻汝转军饷，汝才非所宜。”“兄自汝出后，舌耕仍往时。”均有逸致。惜全诗不称耳。又《忆弟》起联云：“阿戎经岁别，无处问存亡。”又《途遇大风雨》起联云：“林黑叫斑鸠，行行古道愁。”皆工于发端。《登补陀岩》联云：“岩罅孤撑蟠石树，篱根横放碍途花。”不失为佳。若《麦箐道中》句云：“壑吞乱石枵争饷，岩饱密云阙尽缝。”《途遇大风雨》句云：“风团云作梗，雷纵雨为雠。”虽锤链而欠浑成，遂不觉其链也。端甫名以庄，贡生，官龙陵训导。
方虚谷《瀛奎律髓》，晓岚批之，五塘又批之，虚谷之得失见矣。要其诗，采录唐宋，不为不多，所评多附会语，盖其生性。偶阅《癸辛杂识》载仇仁有诗云：“姓名不入《六臣传》，容貌堪传《九老碑》。”又句云：“老尚留樊素，贫休比范丹。”虚谷尝有“今生穷似范丹”之句，遂以仇为贬己，摭《六臣》之句以比今上为朱温，必欲告官杀之。侯正卿曰：“仇止言《六臣》，今比上为朱温者，执事也。”方色变，索其诗之原本，碎之乃已。据此则虚谷不惟误会古人，且误会今人。晓岚、五塘之批，何异正卿直言耶？
昆阳文学推李复斋，而赵检斋太史才亦雅饬。官河陕汝道，忧归不复出。著《庚山集》、《渠川集》，《滇诗略》所采，未为上驷也。《秋偕王孝廉杨茂才登仙鹤寺》云：“近山不著屐，邈与三山同。今日适晴霁，命侣披营丛。初陟上下下，斜度月半弓。觅径得招提，进访长身翁。焚香翠微际，浣尘秋色中。清唳闲松吹，健翮梳天风。还思丁令威，振羽来辽东。上溯临济派，三世僧皆空。唯有明上座，跏趺居大雄。坐阅去来今，一炊未终。”步趋《选》体，骨格稍轻。巨桥精英，已无愧色。

[book_title]●卷三
吾滇大观楼上有吕仙像，近日重修者毁之。余偶游而口占四句云：“鹤背仙犹谪，螺洲渔自眠。斜风送花舫，春水碧如天。”
张月槎先生《留砚堂集》七十三卷，计七千余诗，几与剑南相埒。先生好弄狡狯，有与古人联句之一体，可谓游戏三昧。至于集古太多，间作讠隐语，皆不可以入诗集。余为先生汰十之八，觉先生面目，焕然改观。刊传之，饷爱读先生诗者。
嵩明李星槎藏书画册，有担公书“趣冷人闲”四字，超妙之至。其余书画，亦多可采。张退庵端亮自书《道经下江口》诗云：“幽寻不计马蹄遥，路入江村远市朝。两岸人家连板屋，一湾野渡接藤桥。修松夹道高秋爽，香稻盈畴乐岁饶。若得征书宽此地，吾生只合老渔樵。”又《王海禅寿诗》云：“有漏神仙有发僧，碧橱欹枕对青灯。忽然起索三升酒，飒飒蛟龙入剡藤。”“宫身常欠读书债，禄米不供沽酒资。剩喜今朝寂无事，焚香闲读玉溪诗。”又赵诗云：“景色沈沈绿暗山，苍烟围壑夏生寒。往来过雨添飞瀑，付与幽人伫立看。”又尹九皋鹤翁《自题画竹》云：“文湖州与东坡老，一样传神画又诗。今日砚池闲点笔，他年壁上漫留疵。”又《万宜也崇义沈御六留饮》诗云：“鹤情适与松相得，宫况寒如寺欲秋。世态自纷酒自好，微醺以后复何求。”周道谦《山居杂咏》云：“故国空闲梦，天涯剩好峰。得乘今夕兴，宜访古人踪。地不来黄鹤，仙难遇赤松。乌藤邀晚步，曳破翠重重。”马笏山（国忠）《种菊》诗云：“一枝一朵一香融，移得南山菊几丛。未向寒梅锄白月，旋从老圃种秋风。旧看叶绽朝云碧，新喜花翻夕照红。舍北舍南都插遍，赏吟休问主人翁。”《采菊》诗云：“摘来曾插满头归，彭泽村边夕照微。拂袖美人香染指，簪花处士艳沾衣。金英打瓮开樽暖，玉叶盈筐酿蟹肥。傍晚东篱歌采采，秋萤绕砌扑帘飞。”又《蒙阳客舍对菊》云：“昨日花开今日旧，今年人比去年瘦。菊瘦犹有傲霜枝，人与菊花还来就。南山半醉陶令杯，东篱秋风清两袖。安得僧鞋一种香，踏遍天涯无倾覆。”笏山，回回人，杜文秀迫之为官，竟死于兵。道谦湘人，游蒙化十年余，亦传为蒙化人云。文人不幸，仅留残迹，录而播之，吾辈责也。
蒙化有于迁、于暹，昆弟也，颇工诗画。迁字友云，余尝见其自书《咏笛声》云：“谁凿柯亭竹，横吹客黯然。芦围三弄入，柳巷一声穿。嘹亮白云外，凄清紫陌前。江城曲未罢，梅落渡头烟。”书法亦列中驷。检康乾两《蒙志》，均无于氏兄弟。或曰，此明遗老也。宋时有于清言，晋陵人，工画，进荷画于宁宗，特擢为浙西宣抚司计议官，迁暹殆其族耶。
小圃师诗以笔胜，以局胜，以气胜。悟韩文法为诗法，近百年无此作也。师欲仿宋丹木痛自删诗，存十之一。余意丹木固高，然吾人读丹木诗几不知其人性情行谊，此乃选本之体，非传人之作也。师莞而纳之。大抵一己存诗，不妨编年而汰其次者。选诗当别论。
庚戌秋假归省亲，游南村。谷骑马为太夫人前驱，家人百余从焉。桔槔水源，辘鲈不绝。太夫人曰：“小子识之，为学当如此矣。”席地坐，谷侍立于长林丛草下，因诵朱子诗句云：“田家喜岁丰，妇子亦嘻嘻。而我独何成，悠悠长路歧。”又诵归季思诗句云：“父老说岁占，今兹定有年。物情既得所，予乐复何言。”所以羡田家，亦以悦母心也。
陈耐寂同年，秋舫先生裔也。家藏吴仲圭画梅一帧，生气如龙，名曰《苍虬图》，耐寂即以名其阁。一日阁中评画，群以仲圭为第一，各赋一诗。余起句云：“梅花道人今已死，不见梅花见松子。”结句云：“安得天目山上去，与君怀古吟松风。”因仲圭自题七绝有“天目山前第五株”句也。（“松子”二字，仲圭原诗所用。）逾年，余使浙江，傅芷主政送诗有云：“天目奇松今可访，休辞挽致万牛难。”自注：“即以前诗为谶语，岂偶然耶！”天目为浙西名山，苕水出焉。余视学所经，遥望山色，苍翠欲滴，咫尺烟云，未暇登眺。黄大令增莹工画，知我山水癖，为写一《天目图》相赠，且题诗云：“峰峭更溪清，宛同栈路行。知仁乐山水，写慰卧游情。”余于僚属之物，誓无一受。大令雅人，又先以诗画相赏，乃受之。大令自号江左吏隐，绝口不言官事。感其诚正，今犹藏于家。山水友朋，盖夙缘云。
张文昌《蛮州诗》云：“瘴水蛮中入洞流，人家多住竹棚头。青山海上无城郭，唯见松牌记象州。”象州今为名郡，城郭巍然。而在唐时仅书名松牌，其野可想。虽然，城以拒兵，兵为凶物，世界大同之日，销兵乐业，凡城郭皆无用也。所谓松牌记名，其文明又何如。
窦巩“马踏春泥半是花”，形容曲妙。其他绝句云：“寂寂天桥车马绝，寒鸦飞入上阳宫。”“独立衡门秋水阔，寒鸦飞去日沈山。”“云雨今归何处去，黄鹏飞上野棠花。”“日暮东风春草绿，鹧鸪飞上越王台。”未免己自犯复，不第此也。王少伯《从军行》五首，可谓千古绝作。而四用“关山”，两用“万里”“人未还”“终不还”亦不免于犯复耳。在前人不必索瘢，在后人不必效颦。
伯题句“杜宇啼残巴子国，鹧鸪梦冷越王台”，“吾道期君三不朽，天涯倾盖一相亲”，甚工。余在杭日，伯颢避暑西湖，为诗钟，有“仲和《小海》动哀歌”之句。余曰：“《小海唱》乃夏仲御事，非仲和也。”伯颢曰：“此见《晋书》《隐逸传》，我于《廿四史》曾读数过，当不误也。”余笑曰：“我岂非据《晋书》乎？”伯颢回沪上，驰书报曰：“覆检《晋书》，夏统字仲御，足徵强记，佩服佩服。”后会京师，复为诗钟。问余河乎为汉何帝号，余以成帝告。伯颢史学实深，刍荛之问，适见其通。过目不忘，谈何易易。
杜少陵诗“神灵汉代中兴主，功业汾阳异姓王”，写得尚父精神，《诗醇》所谓史笔也。赵倚楼《经汾阳旧宅》云：“门前不改旧山河，破虏曾轻马伏波。今日独经歌舞地，古槐疏冷夕阳多。”汾阳肆于自奉，子姓繁昌，千古艳称，真不愧“大富贵，亦寿考”之名。乃未几而即有“冷槐夕阳”之叹，人何必溺于境遇哉！
石屏秋收之后，谷落水田，鱼食而肥，号曰“谷花鱼”。月槎先生诗云：“我亦怀归梦烟水，钓船十里谷花风。”又云：“曰归曷月予旋归，谷有落花鱼正肥。”可谓佳作。屏之北山曰菜五，下有石洞，清泉细流，有花鱼逆流争上，网而食之，味尤胜。余有诗云：“异水花鱼秀山韭，虽忘风味是滇南。”瑞枫极赏之。秀山之韭亦较他韭无殊，因月槎先生又云：“翦秀山之韭，归感秋风；击异水之鲂，去寻泉石。”故沿用之。
唐人七绝，太白、少伯如太华、少华，双峰并峙。次即义山。义山于第三句用力，如“谁与王昌报消息，尽知三十六鸳鸯”，“莫向尊前奏花落，凉风只在殿西头”，“休问梁园旧宾客，茂陵秋雨病相如”，“八骏日行三万里，穆王何事不重来”，“如何一梦高唐雨，自此无心入武关”，“莫将越客千丝网，网得西施别赠人”，“何当共翦西窗烛，却话巴山夜雨时”。造意婉而用笔健，真千古绝调也。牧之、飞卿、香山各有名作，宋、元以来，放翁、天锡、空同、迪功、阮亭始堪接武。
曲靖孙大令尔炽，字云楼，生逢乱离，触目成吟，虽非工巧，而苦思窜点，稿十数易。全集甚富，亦可谓嗜吟人矣。“常来风不速，欲去蝶乃留。”“问山逢樵客，度岭见人家。”“云敛天余碧，郊寒草不青。”“危槛吞山色，轻桡划水纹。”“惯逢山送客，暂泊水为家。”“西风吹客迹，落日上岩陬。”入摘句图，应无赧色。
小园先生诗才敏捷，幼得芋栗丹木幼木家傅，博洽今古，于顺、康以后诗集，无一不览。又能撷菁英、别源流，著诗话四卷。言定法，言无定法，妙有神悟。笔虽常语，识出阮亭、随园上。已刊之诗有《穆清堂集》及《续集》，名动一时。性爱才，宏奖后进，说士甘肉，厚安太史乃其诱导而成者。厚安诗境特拔一帜，婉妙细切，一时无敌，又非小园所能笼罩也。厚安诗三卷未刻而卒，滇南丛书馆代刻之。词坛名家，两人均无愧色。《小园集》板存其婿李君灿皋处，余屡促送入丛书，迄未实行。又穆清未刻稿亦尚不少，倘加采辑，当补刻以慰诗魂。
吾乡磨古河两山如束，石流泉激，有声如吼。每骑过此，辙觉懔懔。河尽陟坡，坡径斗绝。余有“后客足戴前足升”之句，然未及琴山诗之佳也。因录其诗：“两壁东天垠，乱泉裂地轴。路穷通一线，流转迷千曲。梯叠岭边田，巢悬树头屋。崖倾逼人顶，石碎妨马足。揽辔如乘船，垂鞭俨集木。持此励平生，世途免颠覆。断桥凌虚度，荒店枕流宿。夜静梦频惊，晴雷转空谷。”原诗木韵，下尚有“履乎心自警，气倦神弥肃”十字，不免理障，今节之。
海内诗学，不出二派：一新而野，可以登新闻纸，不可以入著作林；一纤而冶，可以资谈柄而不可以列大雅。古之少陵、香山何尝不直笔劝惩，而婉转关生，妙合风人，非新而野之谓也。五溪、冬郎何尝不作艳体，然寄托遥深，义兼比兴，又岂纤冶之失耶？二者之外，尚有宋诗一派，朴质老成，较多佳作。顾亦嫌于兴象萧条，根柢浅率，欲求《三百》之旨，三唐之音，殆寂然矣。明代七子，活剥子美；末初西昆，搏摭义山。乃并此而无之。噫！
湘绮五古，根柢八代，绝不染近日习气，最为特立。余在京日，湘绮书近作于篷以赠，九十老儒比于伏生，然已衰矣。公戏谓其老不用心，余则谅之，近已凋谢。噫！
吾滇有厚安，诗已成家，又有小舫，实后来之翘楚。近亦相继逝也。噫！
段酉阳与温、李并称“三十六体”，非惟不及李，亦不及温，僻典涩体，至不可解，与所著《酉阳杂俎》类书相似。其奇丽似长吉，实非长吉；其沈厚似昌黎，实非昌黎；其纤密似武功，实非武功。当为唐诗别派，后人亦鲜效之者。
曲靖孙氏，世衍儒风，敏斋嗣其家学，嗜吟七律。余游日本时，敏斋亦游学日本，课余吟诗，工于对偶。如《游汤本》句云：“空山孤鹤飞云冷，落日双虹暮霭深。”《洗心楼》句云：“山濑寒泉鸣断续，桥撑怪石斗玲珑。”《宿芦汤》句云：“灯影遥穿松岭暗，衣襟暖护石泉香。”《芦湖》句云：“一天雪意含山重，万里乡心付水流。”皆落落有致，不愧诗人吐属。
鸡林贾购白傅诗已成佳话，乃葛清身白诗三十余首，自颈以下，体无完肤，尤为奇事。段成式尝与荆客陈至呼清观之，令其自解，背上亦能ウ记。反手指其扎处，至“不是花中偏爱菊”，则有一人持杯临菊丛。“黄夹缬窠寒有叶”，则指一树，树上挂缬，缬窠锁胜绝细。陈至呼为《白舍人行诗图》，详《酉阳杂俎》。至老妪解诗，顾况赏拔，词坛故实，惟白傅斯为盛耳。
陶诗“是时向立年”，又云“行行向不惑”，皆用《论语》之“年”，唐魏徵《醴泉铭》云“逮乎立年”本之。沈既济《雷民传》“使者曰：‘即余使乎之事毕矣’”，亦用《论语》，在今则以为不通。
古人之文有偶然凑拍，居然成诗者。如《老子》“知足，不辱；知止，不殆。”不啻二言诗也。张良遗项王书云：“汉王失职，欲得关中，如约即止，不敢复东。”东方朔《自荐书》曰：“目若悬珠，齿若编贲。勇若孟贲，捷若庆忌。”北魏废帝诏云：“贞夫节妇，古人同尚。令彼本司，依式标膀。”（《魏书》《列女传》）。孝文韶：“平尔雅志，正尔笔端。书而不法，后世何观。”不啻四言诗也。《霍光传》“曲突徙薪无恩泽，焦头烂额居上客。”《严光传》“怀仁辅义天下悦，阿谀顺旨要领绝。”不啻七言古诗也。孔融曰：“座中客常满，樽中酒不空。”不啻五言律也。“云间陆士龙，日下荀鸣鹤。四海习凿齿，弥天释道安。”不啻五言联句也。（海、齿、天、安，叠韵。）栏衡云：“大儿孔文举，小儿杨德祖。”则又五言古诗也。
子山袭步兵之余风，承子慎之家学，赋为六朝之雄，诗亦一代之冠。《咏怀》二十七首，《言志》十首，风骨遒上，俨然正始之音，岂惟轶乎古人，盖少陵之所从出也。少陵云：“清新庾开府”，又云：“庾信文章老更成”，又云：“庾信平生最萧瑟，暮年诗赋动江关”，推挹之至，尤在晚作。盖《北史》称子山在东宫时，与徐陵文并绮艳，称“徐庾体”，所谓宫体也。周滕王宇文《序》亦称“齿虽耆宿，文更新奇。才子词人，莫不师教。王公名贵，尽为虚襟。”《北周书》诋为词赋罪人，宜乎张天如之驳斥也。五言如：“流水桃花色，春洲杜若香。”“石险松横植，岩悬涧竖流。”“细管吹丛竹，新杯卷半荷。”“半城斜出树，长林直枕河。”“今朝游侠客，不畏风尘多。”“寒衣须及早，将奇霍嫖姚。”“沙洲两鹤迥，石路一松孤。”“比来多射猎，惟有上林中。”“路高山里树，云低马上人。”“深红莲子艳，细锦凤凰花。”“山长半股折，树老半心枯。”“惊难逐鹰飞，腾猿看箭转。”“宝鸡虽有祀，何时能更鸣。”《别周尚书》云：“阳关万里道，不见一人归。惟有河边雁，秋来南向飞。”《和侃法师三绝》云：“客游经岁月，羁旅故情多。近学衡阳雁，秋分俱渡河。”（三绝只采其一，后人以四句为绝，亦本六朝人此类题目也。）《行途》云：“四更天欲曙，落月垂关下。深谷暗藏人，欹松横碍马。”实三唐先声也。至于“定名于此定，全德以斯全”，“枫子留为式，桐孙待作琴”，以及回文、双声、吃语等作，不免为累，读《庾集》者分别观之。七言则绝句稍俗，惟乐府中《杨柳歌》云：“河边杨柳百丈枝，别有长条踠地垂。河水冲激根株危，倏忽河中风浪吹。”又云：“百年霜露奄离披，一旦功名不可为。定知怀王作计，无事翻覆用张仪。不如饮酒高阳池，日暮归时倒接离。武昌城下谁见移，官渡营前那得知。”笔极振宕。郊庙歌辞《昭夏》篇云：“重阳祀大报天，丙午封坛肃且圜。孤竹之管云和弦，神光未下风肃然。王城七里通天台，紫微斜照影徘徊。连珠合璧重光来，天策暂转句陈开。”昌黎云“齐梁陈隋等蝉噪”，夫蝉也而有此正声耶？
“携手阮公堤，柳风湿入袖。荷田错如绮，荷衣密于绣。放舟碧云布，倚栏绿波皱。游踪三十秋，鱼乐仍旧。一醉酒旗斜，潺潺泉左右。”此丁巳夏同六弟、八侄游海心亭诗也，总觉有著力处。
丕基侄令云南县，寄担公石拓本一绝云：“寒山多口好谈诗，语句今人知不知。烧却寒山口何在，秋江月落水漓漓。”诗不工而书特佳，当为担公信口谈禅之作，《滇南丛书》中辑《担公集》，不知此诗在否，俟校。
严铁樵先生考据校辑，近代第一，诗非专长，而特工雅。《湖上》五律云：“茫茫震湖水，隐隐包山岑。天末孤舟客，中流鼓枻吟。穨云吴苑夕，寒日大荒阴。不见龙威丈，烟波空我心。”《拟古》五古云：“灼灼夫容花，托生兰泽畔。与君新结褵，锦衾光烂烂。盛爱难久持，何言中道变。恩重枯木春，宠移和壁贱。愿得凤凰琴，弹作相思散。终日不成曲，弦肠忽俱断。阳泽润华滋，万象咸周遍。君意亮终回，奇言加餐饭。”卓然古作，谁谓经师不娴风雅。
元和天目山僧明本《梅花》九言诗：“半枯半活几个擫蓓蕾，欲开未开数点含香苞。”升庵和之，允为难能可贵。余尤爱竹垞题山姜《九日泛通慧河图》九言古诗云：“田郎与我相识今十年，新诗日下万口争流传。黄尘扑面三伏火云热，每诵子作令我心爽然。开轩示我新汛图五丈，鸭头图画宛似吴中船。大通桥北官舍最湫隘，箕升斛囊橐群喧阗。他人对此束缚不得去，田郎掉头一笑浮轻涟。疏花蒙笼两岸渡头发，蹇驴敝{薛足}百丈风中牵。五里十里长亭短亭出，千丝万丝柳枝杨枝眠。当其快意何异天上坐，酒杯入手兴至吟犹颠。庆丰闸口只有此渠水，未知经过谁子曾洄沿。仓曹题字名姓不可数，似子飞扬跌宕真无前。长安酒人一时赋长句，我亦对客点笔银光笺。蓬窗寂寞不妨添画我，从子日日高咏《秋水篇》。”古人见之，应避三舍。然古体较律似易，亦不当以优劣论耳。颜延之云：“九言不见者，将由声度阐缓，不协金石。至于五言流靡，则刘桢、张华。四言侧密，则张衡、王粲。若陈思王可谓兼之矣。”然则九言之诗使曹、刘、李、杜为之，当亦减色，矧其他乎！
百举得诗钞本一册于滇肆，缺其首尾。长夏困人，索隐消遣。据第二页云：“父自山东寄家之作，男赵澍录。”知为姓赵。第五页云：“二哥和予原韵十首，旁注九字：此时父亲思万在山东。”知为名思万。《寄内》有句云：“屈指于归廿六春，不辞劳苦不嫌贫。”又云：“平陵假馆度秋凉。”又云：“朝居岱侧暮金堤，鲁连村内重羁寓。”又云：“此至临清击豳鼓，却认济南是故土。”又云：“何若半环号逸士。”知其别号半环逸士，中年辞家游幕山左。未有道光廿三年七十六岁等字，知为乾、嘉、道时人。诗有逸致，择录三首：《偶成》云：“遭家不造命途穷，百感横生逆旅中。两鬓毛争霜雪白，千行泪染杜鹃红。”《旅中书怀》云：“羁栖八月届初阳，闷对梅花带雪香。愁击寸心千万缕，望深尺牍两三行。乍亲若接眠余景，既别疑归梦里乡。遥忆家山人问视，一堂聚首喜洋洋。”《端阳》云：“蒲艾过端阳，凄清异故乡。高飞群鸟尽，孤雁叫垂杨。”片缣展转入于词坛，所谓文字因缘，忍听其湮没乎！子名建，有《和弟诗》十五首。句云：“欣知吾弟身无恙，愁忆亲颜思万重。只为家贫成聚散，总因子拙致萍踪。”又云：“但祈老母能清目，还望严君畅郁踪。”自注：“此时母患目病，父在山东。”又云：“心驰山左梦寻踪。”又云：“贫来兄弟每分离。”又云：“生意原从忧患出，要知大器必成迟。”又五律云：“兄弟本天合，而今两地分。埙篪吹不应，《棠棣》诵徒勤。荆树人皆乐，雁行独失群。何时仍聚首，笑语各欣欣。”诗虽不工，要为性情中语。澍为建之弟，《和兄》句云：“漂流客地已多年，捧读佳章倍怆然。”又《思亲诗》云：“无力治装潜里居，参商两地意何如。朝思夜梦意徒切，惟望严君逮一书。”至性至情，与其兄堪称二难。观澍自称后学弟子，追和邵康节诗云：“天地吾庐随造化，乾坤广育即爹娘。”又云：“浮萍浪迹江湖久，寡过省身日月长。”盖家学出“击壤”一派者。澍钞录父书，并附兄作，书法颇秀，可谓勤学孝友之士。是卷即指赠滇图书馆，冀其水存馆中，与众共之。卷中尚附有他人之作，不知何许人，姑从略。
孔氏广森《诗声类》，冥契古人，不亚懋堂怀祖十八部之分，人多称之。朱氏骏声《古今韵准》亦并《广韵》为十八部，部内之宗旨与孔氏不同。朱学逊孔，如东、冬、锺、江之类，朱氏合为一，是也。以仙与讠高、文、欣、魂、痕、先合，以山与元、寒、桓、删合。夫仙本从山得声，岂若孔氏之山、仙均合于元类乎？但塞氏之书，将全韵之字胪列而别之，体例较易晓云。
百举有《伯忱书来言都人多以老相呼奇之以诗》云：“故人始别寒郊外，不见长安岁有余。永夜最怀天末友，凉风先到蓟门书。鬓毛已觉安仁老，习性终怜叔夜疏。俯仰平生真瞬息，为惊天地一庐。”百举七律以文房、义山为宗，此作最为神似。
不济少好谈诗，常问余曰：“‘两岸猿声啼不住，轻舟已过万重山’，即是‘千里江陵一日还’也，不嫌复耶？‘春江水暖鸭先知，蒌蒿满地芦芽短，正是河豚欲上时。’皆江上旷景也，而‘竹外桃花三两枝，乃人家狭景，不嫌不类乎？”余听之一笑，不辨其是非，姑喜其颖悟而已。不济又云：“最爱王少伯《从军行》五首，每读他作，辙问可抵少伯《从军行》否？”尝仿作二章云：“东风塞外畅春ぼ，更著毡衣踏草鞋。大旆飘飘入战地，问君何以捉阿豺。”“朝廷军令大徵兵，子弟三千塞上营。一片黄沙吹不尽，长城高处暮云平。”丕钧见之云十五弟唐人作《从军》诗，予亦偶成二首。《塞上曲》云：“胡骑十万近关东，飞渡河山气势雄。誓取从前射雕手，归来还报大明宫。”《塞下曲》云：“塞上归来酒旆招，关山万里隔临逃。可怜一片寒鸦色，未有春风似灞桥。”两人之作，皆未极工，喜家庭之乐事，因详录之。
闭户读书，忽接袁子羽来函，触我旧怀，录之如下：“石屏先生史席：沧桑变故，鱼雁浮沈。比于勇晤志，藉审起居动静。遵时养晦，高风卧雪，有怀如何。羽离钧右，闭门五载，中经当道辱邀，而身世既非，不如吾行吾素之为愈。俯仰陈迹，悲从中来。沈、章诸公以忧能伤人，命从事《浙江通志》之役，分任列女、大事记、方言各门。学殖荒落，公何以教之。万里咫尺，勿吝周行。附志韶诗二章，敬陈钧览。晋颂潭福，惟鉴不庄。”诗云：“家在天台雁宕间，柴门镇日对青山。爱看松柏千章秀，偶话桑麻十亩闲。九子峰环云髻影，半篙水涨砚池湾。万间广厦何年事，明月清风且闭关。”“野服黄冠返故乡，如流岁月去堂堂。闲寻栗里斜里径，时梦兰亭曲水觞。处士襟怀梅芷冷，书生风味菜根香。鸾皇何必巢阿阁，自有巍巍万仞冈。”子羽原名之球，孤高鸾凤，余在浙所赏拔者，台州孝廉方正。辛亥后以字行。与志韶、一山学行砥砺，不复出山。函中所谓沈、章，章即一山，沈乃子培。志韶，喻前辈长霖字，诗情绵渺，丙辰嘉平节作也。之江风月，宦迹三年。回首茫茫，殆如梦境。而邦人垂念，一何深情。山水缘，文字因，菜根香，桑田感，百端交集，谁能遣此！
谢希逸《山夜忧吟》云：“庭光尽，山明归。松昏解，渚瞢稀。流风乘轩卷，明月绿河飞。”“涧鸟鸣兮夜蝉清，橘露靡兮蕙烟轻，凌别浦兮值泉跃，经乔林兮遇犭爰惊。”开齐梁小赋之先。希逸又有《怀园引》云：“鸿飞从万里，飞飞河岱起。辛勤越霜露，联翩诉江汜。去旧国，违旧乡，旧海旧山悠且长。回首瞻东路，延翮向秋方。登楚都，入楚关，楚地萧瑟楚山寒。岁去冰未已，春来雁不还。”开唐宋新词之先。特较之“隔千里兮共明月”，皆不及耳。宜乎《昭明文选》独收《月赋》。
诗之为教，实天地之中声，人生之元音。著于书者，《三百篇》最早最富，亦最正。三复之，则知汉魏六朝皆属嫡派，而唐宋后乃渐与《三百篇》远。“水流心不竞，云在意俱迟”，谓之言进。“尚怜终南山，同首清渭滨”，谓之恋阙。夫忠君明道之作，固诗教之大义，然岂有每饭不忘，字字道学之理耶？夫每饭不忘，字字道学，君子人也，然岂有悉寄于诗之理耶？
袁阳源大节凛然，诗亦卓卓。《南史》本传载四句云：“种兰忌当门，怀璧莫向楚。楚少别玉人，兰非植门所。”言君子不轻投人，虽不及《文选》所载诸篇，不失蕴藉。
余弟谦六，幼好学。余尝与游龙泉书院，弟口占一诗。弟时仅八九龄，余为之点窜数字，今犹记之。诗云：“北郭耕夫耨早秧，两肩挑满野云黄。欢声尽说年成好，瓢饮龙泉自在凉。”
《列朝诗集》有高丽许筠诗云：“国有中外殊，人无夷夏别。落地皆弟兄，何必分楚越。”语殊爽俊。以高丽字书之，牧斋注以华文。筠本高丽状元，尝著《朝鲜诗选》。
许星樊，筠妹也，高丽诗媛。金陵朱状元奉使东国，得其集以归，遂盛传于中夏。柳如是摘其套袭古人之作，几于体无完肤。朱竹垞则以其集类嘉靖才子之作，疑为伪托。今录其《古别离》一篇云：“辚辚双车轮，一日千万转。同心不同车，别离时屡变。车轮尚有迹，相思独不见。”雅词逸兴，固耐人思。
王树堂都戎天禄，以书生从军越南，有《出塞吟》一卷，颇仿秋槎、北江之作。句云：“古来征战是男儿。”犹沿唐人。又云：“半林秋色染征袍。”自出机轴，较为隽永。
孟子曰：“君子深造之以道，欲其自得之也。”诗到自得，乃是真诗。
吾论作诗，毋问高下浅深，总须古人未道过。山川不改，光景常新，领会得来，何用沿袭。右丞诗“坐久落花多”，妙境也。荆公袭之曰：“细数落花因坐久。”尚佳。香山云：“东涧水流西涧水，南山云起北山云。”已为雅人所弗尚。荆公袭之曰：“北涧欲通南涧水，南山正绕北山云。”尤堕恶道。空同、于鳞不免此习。“云来苏武庙，月落李陵台”，此荔扉称滇人之作也。乃荔扉自作又云：“尚有云横苏武庙，更无人说李陵台。”尺有所短，古人亦复尔尔。
文贞道为滇中宋学之纯，陆桴亭、陈确庵互相师友。其文采则吴梅村、归元恭均称之，盖完人也。梅村赠之诗云：“讲席漂流笠泽云，乡心断绝昆明水。”余观贞道遗像，乃六十一岁作，自题像赞，有“天地倾翻，日月薄蚀。苜蓿小臣，救正力竭”之句。别号曰日月外史，示不忘明也。辛亥秋，竹轩外舅殉节岭南，廖叔度诗云：“明清两代崇儒报，犹见滇南二广文。”可谓信史。
香山《庐山》诗：“若以七十期，犹得三十年。”此预算将来游览之日也。《杭州诗》“在郡六百日，入山十二回。”此结算从前游览之日也。东坡诗“在郡依前六百日，山中不记几回来”即本香山。余在杭州三年，除奏归省亲外，在杭约六百日，而泛湖入山不止十二回。山水之福，胜于古人。故常引东坡“出处依稀似乐天”句以自况，第又愧诗才远逊耳。
兴化王景州（仲儒）著《西斋诗集》，计千余首。毛遂安（际可）序之，称其雄浑苍深，不名一体。余观其《平山堂》七绝：“平沙漠漠卷秋风，楚客登临感慨同。莫向雷塘伤往事，残阳多处是隋宫。”《送十力大师归江西》七律：“曳杖飘然不可留，高槐丛竹照离愁。轻装总湿贫交泪，长路空分故国秋。五老清猿迎远客，九江凉雨入孤舟。茫茫天地何年会，我未成名君白头。”《元日》五律：“屡拟投人去，徘徊兴又阑。宫曹文具盛，世路直躬难。任性原非傲，长贫且自安。春风不相弃，早巳汜崇兰。”《除夕》七律：“惟余弱女共因依，弟侄诸儿海县违。身在二千余里外，心伤四十九年非。便逢春色惟增老，永负亲恩不用归。独向灯前翻玉历，酒痕泪点乱沾衣。”《沈节妇》古诗：“贞操成晚节，义心基夙龄。礼宗东阳秀，风清谢家庭。荒荒曦月行裨海，寡鹤一响千秋在。却忆当年抱璞人，鬓毛未受吴霜改。”遂安为浙东文雄，裔孙寿潜曾以其集见贶。千秋自命之才，必不轻于许人也。
曩在都读郑伯庚（知同）刻《巢经巢诗钞》，评其五古为一代上上乘。近见《巢经巢遗稿》，则唐鄂生（炯）刻于滇者。四卷之中，仍以五古为善。《糠头火》五律云：“烧残生米树，熟到<算攴>糠皮。亦复令人暖，宁徒解我饥。乍然光不起，忽暗口频吹。局守仍夸富，无舂讵得兹。”此类咏物，本出少陵，但拙滞己甚，不可以子尹经师而效之。
光绪季年，滇中传一事云：江西范耦舫义女甚慧。某廉访索为室，不允，遂劾范去官。范以诗画名，且有戆名，留滇为教习。某廉访过之，范曰：“汝未死耶？”其愤懑可知已。余未知范而与廉访善，廉访文行俱修，或传闻之误耳。吴中童仲孽大令，市得翥山女子《若梅诗》一卷，不著姓名，情绪幽怨。《旅况》云：“山之幽僻水之涯，瘴雨蛮烟扑面沙。为是无依拌作客，转因多难怕思家。书成那有邮能奇，酒好曾无店可赊。欲遣离怀何处是，西风开瘦女儿花。”《滇南客馆》云：“落叶飕飕不忍听，栏杆拍遍倚窗棂。酒醒家远难成梦，风急天高欲堕星。赖有清言消瘴疠，苦无佳句慰飘零。兰成病起真萧瑟，愁对寒灯照眼青。”又《书感》句云：“有志生当为国士，不才天遣作词人。谯国高凉秦石主，未应轻视女儿身。”颇觉伉爽，《燃脂集》外不多见也。余阅之，再知女子即范令义女。卷首有心香主人题词四首，所谓“幕巢何处黄金屋，独坐还思古押衙，”“蝇能点玉殊无赖，蝶解怜香亦有情，”语殊晦昧。或谓即指廉访事，尤觉乖谬。心香者范别号也，或又谓其有心疾云。
刘上廉孝廉，桂清经正精舍旧同学也。示诗二册，录其《感事》五律：“八国联军起，仓皇翠辇过。辽阳叹神鹤，都市卧铜驼。报国壮心死，忧时老泪多。终宵长起舞，徒憾手无柯。”《渡洱海》七律：“傍晚人争渡口船，携筐荷担肩摩肩。舟中风定孤帆直，海上波平一镜圆。两岸青山衔落日，数家茅舍起苍烟。我来堤畔重回首，十九峰头月正悬。”又《瑞泉寺》句：“松间微月傍山出，树杪飞泉咽石流。”《夏口》句：“玉笛吹残鄂渚月，火轮冲破洞庭烟。”《海心亭》句：“柳营初洗马，莲沼半垂虹。”皆饶诗味。
唐李嶷《林园秋夜作》云：“林卧避残暑，白云长在天。赏心既如此，对酒非徒然。月色偏秋露，竹声兼夜泉。凉风怀袖里，兹意与谁传。”余十二岁时，塾师据蜀刻《古唐诗合解》本指为古诗之法。又四年，余稍知诗，乃评曰，此拗体律诗也，蜀本误，余从之亦误，今四十年无以易之。尝叹吾滇山川阻深，汉唐迄光绪间，学问多自蜀来，而明后蜀刻最陋，害及滇学，即此亦见一斑。
检幼钞诗册，有数评可存者，存如下：王维《送别》诗：“君言不得意，归卧南山陲，”评曰：“孟浩然诗‘南山归敝庐’王诗疑送孟之作，故言南山。”李白《长相思》二首，评曰：“二诗似初唐体。”李白《将进酒》，评曰：“起四句天外飞来，余多平铺直叙，非太白杰作。”张若虚《香江花月夜》，评曰：“他人以为奇丽，实则丽而不奇。春四见，江十二见，花、夜各二见，月十五见，开后世恶体之先。张月槎集有七律，每句有花、月二字，滥觞远矣。”温庭筠“波上马嘶看棹去，柳边人歇待船归”，评曰：“上句不甚通，下句佳。”韩愈《八月十五夜赠张功曹》，评曰：“兀排宕，唐诗多才，罕有此力。”
丁巳冬筑室九龙池北，有三弓地，名曰圃，适成为吾之圃也。段生守愚题诗云：“九龙池畔雅人居，车马无喧俗虑除。此地依山复傍水，其园种树亦莳蔬。莲塘柳岸阮公路，松影菊花陶今庐。卧雪堂前春昼永，闭门独自乐琴书。”老境闲寂，得同志唱酬诗句，天下之乐，无逾于此。
《九峰草堂诗集》二十八卷，綦江罗星著。存诗虽多，近于试帖，句如：“雾重灯无焰，风狂树有声。”“屋角鸟鸣琴，庭前蛙奏鼓。”思巧而词雕，在道咸间未易得名矣。《松雪庵》句云：“僧仍尘俗无高致，客亦萧疏可恣慵。”尝闻之荣华卿师相云：“京师庙无一不佳，庙僧却无一不俗。”阅诗感触，不禁莞然。
归安姚镜塘（学爽）与陈硕甫、魏默深为友，学邃思深，著《竹素斋集》，朴茂矜慎，不愧秋农家风。《秋柳》句云：“遥怜江北江南岸，同此秋风秋雨时。”《归雁》句云：“天地回春色，关山带夕晖。”《春柳》句云：”东风一夜雨，绿遍去年枝。”《雨窗》句云：“湿云漏斜晖，风树摇残笛。”《晚凉》句云：“病叶先秋落，孤云带雨飞。”《题荷净纳凉图》句云：“水芝出清波，澹然风露香。”均未经人道过。
“贫未卖书留教子，饥宁食粥省求人。”元诗中格言也。“笙歌队里抽身出，云水光中洗眼来。”宋诗中格言也。格言入诗，最易腐气，龚定庵集不免此失。袭文较诗奇，间作格言云：“言难则听者重，步难则与游者重，爱憎难则受者重。”曾文正训子以重。皆足令后学深省。
北平陶觐尧（誉相）《芗圃诗草》颇有新意。《早起赴塾作》云：“流霞照窗角，残月挂天杪。行过丁香花，惊飞一树鸟。”盖十四岁之作，可谓年少春华矣。入仕以后，诗境反退。如“幽鸟争花办，新泥进笋尖。”“宦味冷于水，诗肠热不灰。”“黄绶才辞仍作客，青山何处不留云。”虽极求工，终不如少作之自然。所谓“小时了了，大未必佳，”诗亦宜然。
马龙为滇中四大穷州之一，而文人则自昔有之，阮霞（屿父）之其著也。友人宦此者，咏诗讥其荒陋，余尝戒之。乾隆中刘抚军秉恬由滇入京，复由京还任，著《述职吟》二卷。诗本庸庸，但《咏马龙春草园》诗，则亦不敢肆讥也。诗录如下：“别墅邻官舍，停骖是偶然。小桥流水曲，晴树早花鲜。草色环窗外，春光在目前。琴堂劳治理，恐负此林泉。”
诗咏寻常景物，须运以妙思深笔。毖人句“兰气薰山酌，松声韵野弦”，“绀园澄夕霁，碧殿下秋阴”；宋人句“山林犹古色，天地自穷年”，“松气浮清晓，经声出白云”，“青灯少年梦，白发异乡人”，“春水渡旁渡，夕阳山外山”，“棠醉风扶起，柳眠莺唤醒”，“天地绿阴雨，江湖白发人”，“一枕江湖梦，五更风雨舟”。或阔大，或细切，均能翻新，不同凡响。
桐城为近代文囿，诗笔亦盛。方姚无论已，王君焘著《晴翠山楼诗草》，三次改订。《题画》五古云：“溪流两山间，中有危桥渡。晴翠落前，凉飚动高树。曳杖者谁子，携琴向何处。道有采芝人，相逢话情素。”《天门山》五古云：“谁劈天门山，雄踞大江浒。峭壁割青苍，悬溜洒飞雨。地卑直控吴，天远全吞楚。岷源千里来，风急惊涛怒。至此时一束，灵气忽奔吐。片帆挂日边，佳语足千古。我来天宇晴，烟江数声橹。回望郁葱葱，奇绝叹无侣。何当藉娲皇，为我链石补。”《登雨花台》五律云：“苍茫秋万里，孤客此登台。鸿雁一声急，高天风雨来。峭寒难久立，归思重相催。欲问谈经处，寒花空复开。”《秋夜奇怀笔敬甫》五律云：“美人隔秋水，怅望暮云端。鸿雁杳然去，瑶琴不忍弹。梦回燕市月，木落楚江寒。明月知余意，相依到夜阑。”如此清才，诗稿未刻，乃抄副本存之图书馆中，冀将来筹刻也。
博罗何相文（南钰）入词林，《呈石君掌院》诗云：“呵护长烦菩萨龙，见身来作大儒宗。千秋山斗归韩愈，三老台垣拜虑恭。桃李<冥见>{髟矛}争灼灼，鸾皇勰燮尽雍雍。树人树木原同计，小雅材储合抱松。”《题汪艺圃燕市铁弓图》云：“自昔轩皇设弧象，弓者穹也《释名》云。九和六钧制不一，三材只取干角筋。以玉以唇第其余，以金饰者铣名纷。繁弱钜黍与大屈，乌号神臂惊三军。古来神物举可考，铁弓我未之前闻。艺圃汪君乃奇士，本不好武而能文。自言燕市得此宝，怜职过于圭秘<矛堇>。拂拭绿沈出土晕，剜剔碧藓摩苔纹。风劲欲鸣试一拽，光电闪闪腾秋雯。人贺汪君得至宝，我谓宝气徒。方今天子告武定，早聋秦塞埽楚氛。冠之夫皆脱剑，灵台偃伯书元勋。此弓只合秦虎橐帐，宫人得戟刈葵芸。有用仍若置无用，珍惜之意徒勤勤。我未见弓但见画，展册终觉疑信分。佩弦佩韦各有取，或以此意贻汪君。”经学派之诗足与覃溪、芸台相伯仲。
宁州李黎山，妙年嗜学，走笔驱京市，与屠狗雕虫辈来往，诗境日进。近刻其诗百数首，邮寄吾斋，佳章络绎，不可没也。《忆弟》五绝云：“相期各努力，岁月向人催。莫上西楼望，蟾圆又一回。”句如：“半山枫叶赤，三径菊花黄。”“几处炊烟衰柳路，一行秋雁故人书。”语言佳妙。滇中文人自古有杨文襄、傅忠壮、何子缦、池龠庭，均以早慧传，而刻集则在壮耄后。黎山廿龄刻集，疵累特多，殊非古道。但乐山先生有言，滇人之病，正坐谦不自刻，故书罕传。黎山勉力希古，早刻何妨。
李莼客，越中名宿，考据殊精，词章尤丽。《谢友画柯岩消夏圆》二绝云：“绿阴清画罨柯岩，四壁泉声入夏寒。十载长风林下客，池塘今日梦中看。”“画里居然起草堂，瓜畴墨法孕香光。他年铜帽清溪侧，长秋阴奇侍郎。”岩韵不通于寒、看，未审越缦所本。其他佳句如：“怀中涕泪三年别，乱后桑麻一顷田。”“淡墨罗巾蹬畔字，小风铃佩梦中人。”洵属才人之笔。
琢仙诗才，簇簇生新，山断云连。未审与阿兄紫琳何如？紫琳《香雪馆集》已付剞劂，琢仙诗乃不自收拾，随作随弃。余记其《消夏》二绝云：“松梢古寺锁苍烟，两后疏钟答涧泉。觅得云山深隐处，寻常鸡犬亦疑仙。”“短笛横吹村牧倦，归舟唱晚老渔孤。诗成独立斜阳外，竹树萧森山有无，”又记其《西山》句云：“波外夕阳双塔白，林间微雨万松青。”常向琢仙述之，琢仙谓余善记。余笑云：“劣诗难记，若佳句则一览不忘也。”琢仙近研佛经，尤心佩之。
吾屏文化，以诗为最，曾论及之。而后起未多，端资提倡。苏生景杰从余避，余导以声律，辄有领悟。《夜吟》七绝云：“静夜天高灯影淡，疏窗人坐月光寒。寻诗枕上不成梦，风转花阴上碧栏。”词断意连，言外寄思。吾见其进，未见其止。
储太祝诗：“四泽葭苇深，中洲烟火绝。苍苍水雾起，落落疏星没。所遇尽渔商，与言多楚越。其如念极浦，又以思明哲。常若千里余，况之异乡别。”极沈郁之致。
吾屏王渔珊先生，名绮珍。咸丰己未进土，官吏部文选司主事，不三年卒于京，著有《水竹居诗文稿》一卷，余得之。先生孙承旃清矫拔俗，亟录副本传之，而择其尤者入《滇诗文丛录》。《湘中口号》云：“对门村落敞斜晖，别浦沙边草四围。一笛春波湘水曲，菜花黄处牧人归。”《晋词早春》云：“胜地登临又及春，诗盟茶梦悟缘因。绕堤新草年年绿，虚掷流光是远人。”《明湖》云：“晏公台上最招凉，坐对南山暮霭长。一派会波流下水，逢人间说稻花香。”《莫愁湖》云：“开基王业数中山，遗像森严叠阁间。惟有湖名今不改，将军羞对美人颜。”《异龙湖竹枝词》云：“扶舆佳胜毓人文，句町由来有瑞氛。记得南征诸葛语，当年曾见石屏云。”“银花满树火光腾，直射鳖山第一层。楼上谁家好儿女，避人偷看上元灯。”“山光水色向入青，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:32:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>