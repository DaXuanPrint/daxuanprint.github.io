<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="东坡诗钞,东坡集补钞,东皋诗钞,东皋集补钞,临川诗钞,临川集补钞,丹渊集钞,丹渊集补钞,丰集钞,乖崖诗钞,二薇亭诗钞,二薇亭集补钞,云巢诗钞,仲安集钞,先天集钞,具茨集钞,具茨集补钞,农歌集钞,农歌集补钞,剑南诗钞,勉斋集钞,北山小集钞,南海集钞,南阳集钞,南阳集补钞,卢溪集补钞,参寥诗钞,参寥集补钞,双溪诗钞,迭山集钞,后山诗钞,后山集补钞,后村诗钞,后村集补钞,后村集补钞,和靖诗钞,和靖集补钞,安阳集钞,安阳集补钞,宛丘诗钞,宛丘集补钞,宛陵诗钞,小畜集钞,小畜集补钞,屏山集钞,屏山集补钞,山民诗钞,">
<meta name="description" content="诗选集。一作《宋诗钞初集》。清吕留良、吴之振、吴自牧编选。吴之振(1640—1717),字孟举,别号黄叶村农,石门(今浙江桐乡)人。平生锐意于诗。事迹分别见《碑传集补》卷三六。自牧乃之振之侄。清初,自明代弘治以后盛行的“尊唐黜宋”的诗风还有影响。于是,黄宗羲、吕留良、吴之振、陈訏等倡宋诗。吕、吴有感于宋诗“向无总集、亦无专选”(《凡例》),有感于“宋人之诗变化于唐,而出其所自得,皮毛落尽,精神独存”,其“取材广而命意新”,极欲使“天下黜宋者得见宋之为宋”(吴之振《序》),乃编选此集。选刻始于康熙二年(16">
<title>宋诗钞_吴之振_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宋诗钞</span> <br/>
          作者： <span class="inputVal" id="bkauthor">吴之振</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]1400639</span> <br/>
          说明： <span class="inputVal" id="bkdec">诗选集。一作《宋诗钞初集》。清吕留良、吴之振、吴自牧编选。吴之振(1640—1717),字孟举,别号黄叶村农,石门(今浙江桐乡)人。平生锐意于诗。事迹分别见《碑传集补》卷三六。自牧乃之振之侄。清初,自明代弘治以后盛行的“尊唐黜宋”的诗风还有影响。于是,黄宗羲、吕留良、吴之振、陈訏等倡宋诗。吕、吴有感于宋诗“向无总集、亦无专选”(《凡例》),有感于“宋人之诗变化于唐,而出其所自得,皮毛落尽,精神独存”,其“取材广而命意新”,极欲使“天下黜宋者得见宋之为宋”(吴之振《序》),乃编选此集。选刻始于康熙二年(1663),高旦中、黄宗羲亦参与搜讨勘订,最后由吴氏叔侄编定。原拟选一百家,刘弇、邓肃、黄幹、魏了翁、方逢辰、宋伯仁、冯肘行、岳珂、严羽、吕定、郑思肖、王柏、葛长庚、朱淑真有目而无诗,实为八十四家。每家系以小传,并为品评与考证。选刻完成于康熙十年。此集对宣传宋诗和端正对宋诗的认识,起了重要作用。其评语常有独到之处。其不足之处:对于卷帙繁多的别集,往往钞得“前详后略”,入选诗中,间有误入,诗题下小注往往误入诗题。1914年,商务印书馆影印康熙十年原刊本此集,由李宣龚校补此集缺文,补七百二十八字。李复自吴兴刘翰怡处得别下斋旧藏本管庭芬、蒋光煦《宋诗钞补》;其书既补选原缺十六家之诗,又少量补选其他各家之诗,于1915年由商务印书馆排印问世。中华书局1986年出版的此集排印标点本,就包括了《宋诗钞补》。</span> <br/>
          封面： <span class="inputVal" id="bkimg">Z_20191.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宋诗钞
[book_author]吴之振
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]1400639
[book_dec]诗选集。一作《宋诗钞初集》。清吕留良、吴之振、吴自牧编选。吴之振(1640—1717),字孟举,别号黄叶村农,石门(今浙江桐乡)人。平生锐意于诗。事迹分别见《碑传集补》卷三六。自牧乃之振之侄。清初,自明代弘治以后盛行的“尊唐黜宋”的诗风还有影响。于是,黄宗羲、吕留良、吴之振、陈訏等倡宋诗。吕、吴有感于宋诗“向无总集、亦无专选”(《凡例》),有感于“宋人之诗变化于唐,而出其所自得,皮毛落尽,精神独存”,其“取材广而命意新”,极欲使“天下黜宋者得见宋之为宋”(吴之振《序》),乃编选此集。选刻始于康熙二年(1663),高旦中、黄宗羲亦参与搜讨勘订,最后由吴氏叔侄编定。原拟选一百家,刘弇、邓肃、黄幹、魏了翁、方逢辰、宋伯仁、冯肘行、岳珂、严羽、吕定、郑思肖、王柏、葛长庚、朱淑真有目而无诗,实为八十四家。每家系以小传,并为品评与考证。选刻完成于康熙十年。此集对宣传宋诗和端正对宋诗的认识,起了重要作用。其评语常有独到之处。其不足之处:对于卷帙繁多的别集,往往钞得“前详后略”,入选诗中,间有误入,诗题下小注往往误入诗题。1914年,商务印书馆影印康熙十年原刊本此集,由李宣龚校补此集缺文,补七百二十八字。李复自吴兴刘翰怡处得别下斋旧藏本管庭芬、蒋光煦《宋诗钞补》;其书既补选原缺十六家之诗,又少量补选其他各家之诗,于1915年由商务印书馆排印问世。中华书局1986年出版的此集排印标点本,就包括了《宋诗钞补》。
[book_img]Z_20191.jpg


[book_title]东坡诗钞
苏轼
辛丑十一月十九日既与子由别於郑州西门之外马上赋诗一篇寄之
不饮胡为醉兀兀？此心已逐归鞍发。归人犹自念庭闱，今我何以慰寂寞。登高回首坡垅隔，但见乌帽出复没。苦寒念尔衣裘薄，独骑瘦马踏残月。路人行歌居人乐，童仆怪我苦凄恻。亦知人生要有别，但恐岁月去飘忽。寒灯相对记畴昔，夜雨何时听萧瑟。君知此意不可忘，慎勿苦爱高官职。【自注：尝有夜雨对床之言，故云尔。】
病中大雪数日未尝起观虢令赵荐以诗相属戏用其韵答之
经旬卧斋阁，终日亲剂和。不知雪已深，但觉寒无奈。飘萧窗纸鸣，堆压檐板堕。【自注：关中皆以板为檐。】风飙助凝冽，帏幔困掀簸。惟思近醇醲，未敢窥璨瑳。何时反炎赫，却欲躬臼磨。谁云坐无毡？尚有裘充货。西邻歌吹发，促席寒威挫。崩腾踏成迳，缭绕飞入座。人欢瓦先融，饮隽瓶屡卧。嗟余独愁寂，空室自困坷。欲为后日赏，恐被游尘涴。寒更报新霁，皎月悬半破。有客独苦吟，清夜默自课。诗人例穷蹇，秀句出寒饿。何当暴雪霜，庶以蹑郊贺。
岁晚相与馈问为馈岁酒食相邀呼为别岁至除夜达旦不眠为守岁蜀之风俗如是余官於岐下岁暮思归而不可得故为此三诗寄子由
△馈岁
农功各已收，岁事得相佐。为欢恐无具假物不论货。山川随出产，贫富称小大。寘盘巨鲤横，发笼双兔卧。富人事华靡，彩绣光翻座。贫者馈不能。微挚出舂磨。官居故人少，里巷佳节过。亦欲举乡风，独倡无人和。
别岁
故人适千里，临别尚迟迟。人行犹可复，岁行那可追。问岁安所之，远在天一涯。已逐东流水，赴海归无时。东邻酒初熟，西舍彘亦肥。且为一日欢，慰此穷年悲。勿嗟旧岁别！行与新岁辞。去去勿回顾，还君老与衰。
守岁
欲知垂尽岁，有似赴壑蛇。修鳞已半没，去意谁能遮。况欲系其尾，虽勤知奈何！儿童强不睡，相守夜欢哗。晨鸡且勿唱，更鼓畏添挝。坐久灯烬落，起看北斗斜。明年岂无年，心事恐蹉跎。努力尽今夕，少年犹可夸。
和子由踏青
东风陌上惊微尘，游人初乐岁华新。人闲正好路旁饮，麦短未怕游车轮。城中居人厌城郭，喧阗晓出空四邻。歌鼓惊山草木动，箪瓢散野乌鸢驯。何人聚众称道人，遮道卖符色怒嗔。宜蚕使汝茧如瓮，宜畜使汝羊如麇。路人未必信此语，强为买服禳新春。道人得钱径沽酒，醉倒自谓吾符神！
和子由蚕市
蜀人衣服常苦艰，蜀人游乐不知还。千人耕种万人食，一年辛苦一春闲。闲时尚以蚕为市，共忘辛苦逐欣欢。去年霜降斫秋荻，今年萡积如连山。破瓢为轮土为釜，争买不翅金与纨。忆昔与子皆童丱，年年废书走市观。市人争夸斗巧智，野人喑哑遭欺谩。诗来使我感旧事，不悲去国悲流年！
和子由论书
吾虽不善书，晓书莫如我。苟能通其意，常谓不学可。貌妍容有颦，璧美何妨橢。端庄杂流丽，刚健含婀娜。好之每自讥，不子亦颇。书成辄弃去，谬被旁人裹。体势本阔略，结束入细麽。子诗亦见推，语重未敢荷。尔来又学射，力薄愁官笴。【自注：官箭十二把，吾能十一把箭耳。】多好竟无成，不精安用夥。何当尽屏去，万事付懒惰。吾闻古书法，守骏莫如跛。世俗笔苦骄，众中强嵬騀。锺张忽已远，此语与时左。
和子由寒食
寒食今年二月晦，树林深翠已生烟。绕城骏马谁能借，到处名园意尽便。但挂酒壶那计盏，偶题诗句不须编。忽闻啼鵙惊羁旅，江上何人治废田！
石鼓
冬十二月岁辛丑，我初从政见鲁叟。旧闻石鼓今见之，文字郁律蛟蛇走。细观初以指画肚，欲读嗟如箝在口！韩公好古生已迟，我今况又百年后。强寻偏旁推点画，时得一二遗八九。我车既攻马亦同，其鱼维鱮贯之柳。其词云：“我车既攻，我马既同。”又云：“其鱼维何，维鱮维鲤。何以贯之，惟杨与柳。”惟此六句可读，余多不可通。古器纵横犹识鼎，众星错落仅名斗。模糊半已似瘢胝，诘曲犹能辨跟肘。娟娟缺月隐云雾，濯濯嘉禾秀莨莠。漂流百战偶然存，独立千载谁与友。上追轩颉相唯诺，下揖冰斯同鷇。忆昔周宣歌鸿雁，当时籀史变蝌蚪。厌乱人方思圣贤，中兴天为生耆耇。东征徐虏阚虓虎，北伏犬戎随指嗾。象骨杂沓贡狼鹿，方邵联翩赐圭卣。遂因鼓鼙思将帅，且为考击烦蒙瞍。何人作颂比嵩高，万古斯文齐岣嵝。勋劳至大不矜伐，文武未远犹忠厚。欲寻年岁无甲乙，岂有名字记谁某。自从周衰更七国，竟使秦人有九有。扫除诗书诵法律，投弃俎豆陈鞭杻。当年何人佐祖龙？上蔡公子牵黄狗。登山刻石颂功烈，后者无继前无偶。皆云皇帝巡四国，烹灭强暴救黔首。六经既已委灰尘，此鼓亦当遭击剖。传闻九鼎沦泗上，欲使万夫沉水取。暴君纵欲穷人力，神物义不污秦垢。是时石鼓何处避，无乃天公令鬼守。兴亡百变物自闲，富贵一朝名不朽。细思物理多叹息，人生安得如汝寿！
王维吴道子画
何处访吴画，普门与开元。开元有东塔，摩诘留手痕。吾观画品中，莫如二子尊。道子实雄放，浩如海波翻。当其下手风雨快，笔所未到气已吞。亭亭双林间，彩晕扶桑暾。中有至人谈寂灭，悟者悲涕迷者手自扪。蛮君鬼伯千万万，相排竞进头如鼋。摩诘本诗老，佩芷袭芳荪。今观此壁画，亦若其诗清且敦。只园弟子尽鹤骨，心如死灰不复温。门前两丛竹，雪节贯霜根。交柯乱叶动无数，一一皆可寻其源。吴生虽妙绝，犹以画工论。摩诘得之於象外，有如仙翮谢笼樊。吾观二子皆神俊，又於维也敛衽无间言。
东湖
吾家蜀江上，江水绿如蓝。尔来走尘土，意思殊不堪。况当岐山下，风物尤可惭。有山秃如赭，有水浊如泔。不谓郡城东，数步见湖潭。入门便清奥，怳如梦西南。泉源从高来，随波走涵涵。东去触重阜，尽为湖所贪。但见苍石螭，开口吐清甘。借汝腹中过，胡为目眈眈。新荷弄晚凉，轻棹极幽探。飘风忘远近，偃息遗佩篸。深有龟与鱼，浅有螺与蚶。曝晴复戏雨，戢戢多於蚕。浮沉无停饵，倏忽遽满篮。丝缗虽强致，琐细安足戡。闻昔周道兴，翠凤栖孤岚。飞鸣饮此水，照影弄毵毵。【自注：此古饮凤池也。】至今多梧桐，合抱如彭聃。彩羽无复见，上有鹯搏<盦鸟>。嗟予生虽晚，好古意所妉。图书已漫漶，犹复访侨郯。卷阿诗可继，此意久已含。扶风古三辅，政事岂汝谙。聊为湖上饮，一纵醉后谈。门前远行客，劫劫无留骖。问胡不回首，无乃趁朝参。予今正疏懒，官长幸见函。不辞日游再，行恐岁满三。暮归还倒载，钟鼓已々。【音谙。】
李氏园李茂正园也，今为王氏所有
朝游北城东，回首见修竹。下有朱门家，破墙围古屋。举鞭叩其户，幽响答空谷。入门所见夥，十步九移目。异花兼四方，野鸟喧百族。其西引溪水，活活转墙曲。东注入深林，林深窗户绿。水光兼竹净，时有独立鹄。林中百尺松，岁久苍鳞蹙。岂惟此地少，意恐关中独。小桥过南浦，夹道多乔木。隐如城百雉，挺若舟千斛。阴阴日光淡，黯黯秋气蓄。尽东为方池，野雁杂家鹜。红梨惊合抱，映岛孤云馥。春光水溶漾，雪阵风翻扑。其北临长溪，波声卷平陆。北山卧可见，苍翠间硗秃。我时来周览，问此谁所筑？云昔李将军，负险乘衰叔。抽钱算间口，但未榷羹粥。当时夺民田，失业安敢哭。谁家美园圃，籍没不容赎。此亭破千家，郁郁城之麓。将军竟何事？虮虱生刀韣。何尝载美酒，来此驻车毂。空使后世人，闻名颈犹缩！【自注：俗犹呼皇后园，盖茂正谓其妻也。】我今官正闲，屡至因休沐。人生营居止，竟为何人卜？何当办一身，永与清景逐。
秦穆公墓
橐泉在城东，墓在城中无百步。乃知昔未有此城，秦人以泉识公墓。昔公生不诛孟明，岂有死之日而忍用其良。乃知三子徇公意，亦如齐之二子从田横。古人感一饭，尚能杀其身。今人不复见此等，乃以所见疑古人。古人不可望，今人益可伤！
七月二十四日以久不雨出祷磻溪是日宿虢县二十五日晚自虢县渡渭宿於僧舍曾阁阁故曾氏所建也夜久不寐见壁有前县令赵荐留名有怀其人
龛灯明灭欲三更，欹枕无人梦自惊。深谷留风终夜响，乱山御月半床明。故人渐远无消息，古寺空来有姓名。欲向磻溪问姜叟，仆夫屡报斗杓倾。
和子由记园中草木四首
煌煌帝王都，赫赫走群彦。嗟汝独何为，闭门观物变。微物岂足观，汝独观不倦。牵牛与葵蓼，采摘入诗卷。吾闻束山傅，置酒携燕婉。富贵未能忘，声色聊自遣。汝今又不然，时节看瓜蔓。怀宝自足珍，艺兰那计畹。吾归於汝处，慎勿嗟岁晚！
荒园无数亩，草木动成林。春阳一巳敷，妍丑各自矜。蒲萄虽满架，困倒不能任。可怜病石榴，花如破红襟。葵花虽粲粲，蒂浅不胜簪。丛蓼晚可喜，轻红随秋深。物生感时节，此理等废兴。飘零不自由，盛亦非汝能。
萱草虽微花，孤秀自能拔。亭亭乱叶中，一一芳心插。牵牛独何畏，诘曲日牙蘖。走寻荆与榛，如有宿昔约。南斋读书处，乱翠晓如泼。偏工贮秋雨，岁岁坏篱落。
我归自南山，山翠犹在目。心随白云去，梦绕山之麓。汝从何方来，笑齿粲如玉。探怀出新诗，秀语夺山绿。觉来已茫昧，但记说秋菊。有如采樵子，入洞听琴筑。归来写遗声，犹胜人间曲。（八月十一日夜宿府学，方和此诗。梦与弟游南山，出诗数十篇，梦中甚爱之。及觉，唯记一句云：“蟋蟀悲秋菊。”）
北寺
唐初传有此，乱后不留碑。畏虎关门早，无村得米迟。山泉自入瓮，野桂不胜炊。信美那能久，应先学忍饥。
自仙游回至黑水见居民姚氏山亭高绝可爱复憩其上
山鸦晓辞谷，似报游人起。出门犹屡顾，惨若去吾里。道途险且迂，继此复能几。溪边有危构，归驾聊复柅。爱此山中人，缥眇如仙子。平生慕独往，官爵同一屣。胡为此溪边，眷眷若有俟。国恩久未报，念此惭且泚。临风浩悲吒，万世同一轨。何年谢簪绂，丹砂留迅晷。
竹<鼠卯>
野人献竹<鼠卯>，腰腹大如盎。自言道傍得，采不费罝网。鸱夷让圆滑，混沌惭瘦爽。两牙虽有馀，四足仅能仿。逢人自惊蹶，闷若儿脱襁。念兹微陋质，刀几安足枉。就擒太仓卒，羞愧不能飨。南山有孤熊，择兽行舐掌。
氵美陂鱼陂在鄠县。
霜筠细破为双掩，中有长鱼如卧剑。紫荇穿腮气惨凄，红鳞照座光磨闪。携来虽远鬛尚动，烹不待熟指先染。坐客相看为解颜，香粳饱送如填堑。早岁尝为荆渚客，黄鱼屡食沙头店。滨江易采不复珍，盈尺辄弃无乃僣。自从西征复何有，欲致南烹嗟久欠！游鯈琐细空自腥，乱骨纵横动遭砭。故人远馈何以报，客俎久空惊忽赡。东道无辞信使频，西邻幸有庖齑酽。
十二月十四日夜微雪明日早往南溪小酌至晚
南溪得雪真无价，走马来看及未消。独自披榛寻履迹，最先犯晓过朱桥。谁怜破屋眠无处，坐觉村饥语不嚣。惟有暮鸦知客意，惊飞千片落寒条。
九月中曾题二小诗於南溪竹上既而忘之昨日再游见而录之
湖上萧萧疏雨过，山头霭霭暮云横。陂塘水落荷将尽，城市人归虎欲行。
司竹监烧苇园因召都巡检柴贻勖左藏以其徒会猎园下
官园刈苇岁留槎，深冬放火如红霞。枯槎烧尽有根在，春雨一洗皆萌芽。黄狐老兔最狡捷，卖侮百兽常矜夸。年年此厄竟不悟，但爱蒙密争来家。风回焰卷毛尾热，欲出已被苍鹰遮。野人来言此最乐，徒手晓出归满车。巡边将军在近邑，呼来飒飒从矛叉。戍兵久闲可小试，战鼓虽冻犹堪挝。雄心欲搏南涧虎，阵势颇学常山蛇。霜乾火烈声暴野，飞走无路号且呀。迎人截来砉逢箭，避犬逸去穷投罝。击鲜走马殊未厌，但恐落日催栖鸦。弊旗仆鼓坐数获，鞍挂雉兔肩分麚。主人置酒聚狂客，纷纷醉语晚更哗。燎毛燔肉不暇割，饮啖直欲追羲娲。青丘云梦古所咤，与此何啻百倍加。苦遭谏疏说夷羿，又被赋客嘲淫奢。岂如闲官走山邑，放旷不与趋朝衙。农工已毕岁云暮，车骑虽少宾殊佳。酒酣上马去不告，猎猎霜风吹帽斜。
和子由木山引水
蜀江久不见沧浪，江上枯槎远可将。去国尚能三犊载，汲泉何爱一夫忙。崎岖好事人应笑，冷淡为欢意自长。遥想纳凉清夜永，窗前微月照汪汪。
和董传留别
粗缯大布裹生涯，腹有诗书气自华。厌伴老儒烹瓠叶，强随举子踏槐花。囊空不办寻春马，眼乱行看择婿车。得意犹堪夸世俗，诏黄新湿字如鸦。
次韵子由绿筠堂
爱竹能延客，求诗剩挂墙。风梢千纛乱，月影万夫长。谷鸟惊棋响，山蜂识酒香。只应陶靖节，会听北窗凉。
送钱藻出守婺州得英字
老手便剧郡，高怀厌承明。聊纡东阳绶，一濯沧浪缨。东阳佳山水，未到意已清。过家父老喜，出郭壶浆迎。子行得所愿，怆恨居者情。吾君方急贤，日旰坐迩英。黄金招乐毅，白璧赐虞卿。子不少自贬，陈义空峥嵘。古称为郡乐，渐恐烦敲搒。临分敢不尽，醉语醒还惊。
送刘道原归觐南康
晏婴不满六尺长，高节万仞陵首阳。青衫白发不自叹，富贵在天那得忙。十年闭户乐幽独，百金购书收散亡。朅来东观弄丹墨，聊借旧史诛奸强。孔融不肯下曹操，汲黯本自轻张汤。虽无尺箠与寸刃，口吻排击含风霜。自言静中阅世俗，有似不饮观酒狂。衣巾狼藉又屡舞，傍人大笑供千场。交朋翩翩去略尽，惟我与子犹徬徨。世人共弃君独厚，岂敢自爱恐子伤。朝来告别惊何速，归意已逐征鸿翔。匡庐先生古君子，挂冠两纪鬓未苍。定将文度置膝上，喜动邻里烹猪羊。君归为我道姓字，幅巾他日容登堂。
傅尧俞济源草堂
微官共有田园兴，老罢方寻隐退庐。栽种成阴十年事，仓皇求买万金无。先生卜筑临清济，乔木如今似画图。邻里亦知偏爱竹，春来相与护龙雏。
和柳子玉过陈绝粮次韵
如我自观犹可厌，非君谁复肯相寻。图书跌宕悲年老，灯火青荧语夜深。早岁便怀齐物意，微官敢有济时心。南行千里成何事，一听秋涛万鼓音。
泗州僧伽塔
我昔南行舟系汴，逆风三日沙吹面。舟人共劝祷灵塔，香火未收旂脚转。回头顷刻失长桥，却到龟山未朝饭。至人无心何厚薄，我自怀私欣所便。耕田欲雨刈欲晴，去得顺风来者怨。若使人人祷辄遂，造物应须日千变。我今身世两悠悠，去无所逐来无恋。得行固愿留不恶，每到有求神亦倦。退之旧云三百尺，澄观所营今已换。不嫌俗士污丹梯，一看云山绕淮甸。
龟山
我生飘荡去何求，再过龟山岁五周。身行万里半天下，僧卧一庵初白头。地隔中原劳北望，潮连沧海欲东游。元嘉旧事无人记，故垒摧颓今在不！【自注：宋文帝遣将拒魏太武，筑城此山。】
十月十六日记所见
风高月暗水云黄，淮阴夜发朝山阳。山阳晓雾如细雨，炯炯初日寒无光。云收雾卷已亭午，有风北来寒欲僵。忽惊飞雹穿户牖，迅驶不复容遮防。市人颠沛百贾乱，疾雷一声如颓墙。使君来呼晚置酒，坐定已复日照廊。怳疑所见皆梦寐，百种变怪旋消亡。共言蛟龙厌旧穴，鱼鳖随徙空陂塘。愚儒无知守章句，论说黑白推何祥！惟有主人言可用，天寒欲雪饮此觞。
游金山寺
我家江水初发源，宦游直送江入海。闻道潮头一丈高，天寒尚有沙痕在。中泠南畔右盘陁，古来出没随涛波。试登绝顶望乡国，江南江北青山多。羁愁畏晚寻归楫，山僧苦留看落日。微风万顷靴文细，断霞半空鱼尾赤。是时江月初生魄，二更月落天深黑。江心似有炬火明，飞焰照山栖乌惊。怅然归卧心莫识，非鬼非人竟何物？江山如此不归山，江神见怪惊我顽。我谢江神岂得已，有田不归如江水。
自金山放船至焦山
金山楼观何耽耽，撞钟击鼓闻淮南。焦山何有有修竹，采薪汲水僧两三。云霾浪打人迹绝，时有沙户祈春蚕。我来金山更留宿，而此不到心怀惭。同游尽返决独往，赋命穷薄轻江潭。清晨无风浪自涌，中流歌啸倚半酣。老僧下山惊客至，迎笑喜作巴人谈。自言久客忘乡井，只有弥勒为同龛。困眠得就纸帐暖，饱食未厌山蔬甘。山林饥卧古亦有，无田不退宁非贪。展禽虽未三见黜，叔夜自知七不堪。行当投劾谢簪组，为我佳处留茅庵。吴人谓水中可田者为沙。焦山长老，中江人也。
次韵子由柳湖感物
忆昔子美在东屯，数间茅屋苍山根。朝吟草木调蛮獠，欲与猿鸟争啾喧。子今憔悴众所弃，驱马独出无往还。惟有柳湖万株柳，清阴与子供朝昏。胡为讥评不少借，生意凌挫难为繁。柳虽无言不解愠，世俗乍见应怃然。娇姿共爱春濯濯，岂问空腹修蛇蟠。朝看浓翠傲炎赫，夜爱疏影摇清圆。风翻雪阵春絮乱，蠹响啄木秋声坚。四时盛衰各有态，摇落凄怆惊寒温。南山孤松积雪底，抱冻不死谁复贤。
戏子由
宛丘先生长如丘，宛丘学舍小如舟。常时低头诵经史，忽然欠伸屋打头。斜风吹帷雨注面，先生不愧傍人羞。任从饱死笑方朔，肯为雨立求秦优。眼前勃蹊何足道，处置六凿须天游。读书万卷不读律，致君尧舜知无术。劝农冠盖闹如云，送老盐齑甘似蜜。门前万事不挂眼，头虽长低气不屈。馀杭别驾无功劳，画堂五丈容旂旄。重楼跨空雨声远，屋多人少风骚骚。平生所惭今不耻，坐对疲氓更鞭箠。道逢阳虎呼与言，心知其非口诺唯。居高志下真何益，气节消缩今无几。文章小技安足程，先生别驾旧齐名。如今衰老俱无用，付与时人分重轻。
吉祥寺赏牡丹
人老簪花不自羞，花应羞上老人头。醉归扶路人应笑，十里珠帘半上钩。
六月二十七日望湖楼醉书
黑云翻墨未遮山，白雨跳珠乱入船。卷地风来忽吹散，望湖楼下水如天。
放生鱼鳖逐人来，无主荷花到处开。水枕能令山俯仰，风船解与月徘徊。
乌菱白芡不论钱，乱系青菰裹绿盘。忽忆尝新会灵观，滞留江海得加餐。
献花游女木兰桡，细雨斜风湿翠翘。无限芳洲生杜若，吴儿不识楚词招。
未成小隐聊中隐，可得长闲胜暂闲。我本无家更安往，故乡无此好湖山。
夜泛西湖二绝
苍龙已没牛斗横，东方芒角升长庚。渔人收筒及未晓，船过惟有菰蒲声。【自注：湖上禁渔，皆盗钓者也。】
湖光非鬼亦非仙，风恬浪静光满川。须臾两两入寺去，就视不见空茫然。以上《苏文忠公诗编注集成》卷七
监试呈诸试官
我本山中人，寒苦盗寸廪。文词虽少作，勉强非天禀。既得旋废忘，懒惰今十稔。麻衣如再著，墨水真可饮。每闻科诏下，白汗如流沈。此邦东南会，多士敢题品。刍荛尽兰荪，香不数葵荏。贫家见珠贝，眩晃自难审。缅怀嘉祐初，文格变已甚。千金碎全璧，百衲收寸锦。调和椒桂酽，咀嚼沙砾碜。广眉成半额，学步归踔踸。维时老宗伯，气压群儿凛。蛟龙不世出，鱼鲔初惊淰。至音久乃信，知味犹食椹。至今天下士，微管几左衽。谓当千载后，石室祠高眹。尔来又一变，此学初谁谂。权衡破旧法，刍豢笑凡饪。高言追卫乐，篆刻鄙曹沈。先生周孔出，弟子渊骞寝。却顾老钝躯，顽朴谢镌鋟。诸君况才杰，容我懒且噤。聊欲废书眠，秋涛諠午枕。
望海楼晚景二绝
海上涛头一线来，楼前相顾雪成堆。从今潮上君须上，更看银山二十回。
青山断处塔层层，隔岸人家唤欲应。江上秋风晚来急，为传钟鼓到西兴。
试院煎茶
蟹眼已过鱼眼生，飕飕欲作松风鸣。蒙茸出磨细珠落，眩转绕瓯飞雪轻。银瓶泻汤夸第二，未识古人煎水意。（古语云：“煎水不煎茶。”）君不见，昔时李生好客手自煎，贵从活火发新泉。又不见，今时潞公煎茶学西蜀，定州花瓷琢红玉。我今贫病常苦饥，分无玉碗捧娥眉。且学公家作茗饮，抟炉石铫行相随。不用撑肠拄腹文字五千卷，但愿一瓯常及睡足日高时。
孙莘老求墨妙亭诗
兰亭茧纸入昭陵，世间遗迹犹龙腾。颜公变法出新意，细筋入骨如秋鹰。徐家父子亦秀绝，字外出力中藏棱。峄山传刻典刑在，千载笔法留阳冰。杜陵评书贵瘦硬，此论未公吾不凭。短长肥瘠各有态，玉环飞燕谁敢憎。吴兴太守真好古，购买断缺挥缣缯。龟趺入坐螭隐壁，空斋昼静闻登登。奇踪散出走吴越，胜事传说夸友朋。书来乞诗要自写，为把栗尾书溪藤。后来视今犹视昔，过眼百世如风灯。他年刘郎忆贺监，还道同时须服膺。
是日宿水陆寺寄北山清顺僧二首
草没河堤雨暗村，寺藏修竹不知门。拾薪煮药怜僧病，扫地烧香净客魂。农事未休侵小雪，佛灯初上报黄昏。年来渐识幽居味，思与高人对榻论。
长嫌钟鼓聒湖山，此境萧条却自然。乞食绕村真为饱，无言对客本非禅。披榛觅路冲泥入，洗足关门听雨眠。遥想后身穷贾岛，夜寒应耸作诗肩。
将之湖州戏赠莘老
馀杭自是山水窟，久闻吴兴更清绝。湖中橘林新著霜，溪上苕花正浮雪。顾渚茶芽白於齿，梅溪木瓜红胜颊。吴儿鲙缕薄欲飞，未去先说馋涎垂。亦知谢公到郡久，应怪杜牧寻春迟。鬓丝只好对禅榻，湖亭不用张水嬉。
鸦种麦行
霜林老鸦闲无用，畦东拾麦畦西种。畦西种得青猗猗，畦东已作牛毛稀。明年麦熟芒攒槊。农夫未食鸦先啄。徐行俛仰若自矜，鼓翅跳踉上牛角。忆昔舜耕历山鸟为耘，如今老鸦种麦更辛勤。农夫罗拜鸦飞起，劝农使者来行水。
和致仕张郎中春昼
投绶归来万事轻，消磨未尽柢风情。旧因莼菜求长假，新为杨枝作短行。不祷自安缘寿骨，深藏难没是诗名。浅斟杯酒红生颊，细琢歌词稳称声。蜗壳卜居心自放，蝇头写字眼能明。盛衰阅过君应笑，宠辱年来我亦平。跪履数从圯下老，逸书闲问济南生。东风屈指无多日，只恐先春鶗<圭鸟>鸣。
冬至日独游吉祥寺
井底微阳回未回，萧萧寒雨湿枯荄。何人更似苏夫子，不是花时肯独来。
吴中田妇叹和贾收韵。
今年粳稻熟苦迟，庶见霜风来几时。霜风来时雨如泻，杷头出菌镰生衣。眼枯泪尽雨不尽，忍见黄穗卧青泥。茅苫一月陇上宿，天晴获稻随车归。汗流肩赪载入市，价贱乞与如糠粃。卖牛纳税折屋炊，虑浅不及明年饥。官今要钱不要米，西北万里招羌儿。龚黄满朝人更苦，不如却作河伯妇！
游道场山何山
道场山顶何山麓，上彻云峰下幽谷。我从山水窟中来，尚爱此山看不足。陂湖行尽白漫漫，青山忽作龙蛇盘。山高无风松自响，误认石齿号惊湍。山僧不放山泉出，屋底清池照瑶席。阶前合抱香入云，月里仙人亲手植。出山回望翠云鬟，碧瓦朱栏缥缈间。白水田头问行路，小溪深处是何山？高人读书夜达旦，至今山鹤鸣夜半。我今废学不归山，山中对酒空三叹！
赠莘老
嗟余与子久离群，耳冷心灰百不闻。若对青山谈世事，当须举白便浮君。
天目山前渌浸裾，碧澜堂上看衔舻。作隄捍水非吾事，闲送苕溪入太湖。
夜来雨洗碧巑岏，浪涌云屯绕郭寒。闻有弁山何处是，为君四面意求看。
夜桥灯火照溪明，欲放扁舟取次行。暂借官奴遣吹笛，明朝新月到三更。
三年京国厌藜蒿，长羡淮鱼压楚糟。今日骆驼桥下泊，恣看修网出银刀。
秀州报本禅院乡僧文长老方丈
万里家山一梦中，吴音渐已变儿童。每逢蜀叟谈终日，便觉峨眉翠扫空。师已忘言真有道，我除搜句百无功。明年采药天台去，更欲题诗满浙东。
宋叔达家听琵琶
数弦已品龙香拨，半面犹遮凤尾槽。新曲从翻玉连琐，旧声终爱郁轮袍。梦回只记归舟字，赋罢双垂紫锦条。何异乌孙送公主，碧天无际雁行高！
法惠寺横翠阁
朝见吴山横，暮见吴山纵。吴山故多态，转侧为君容。幽人起朱阁，空洞更无物。惟有千步冈，东西作帘额。春来故国归无期，人言悲秋春更悲。已泛平湖思濯锦，更看横翠忆峨眉。雕栏能得几时好，不独凭栏人易老。百年兴废更堪哀，悬知草莽化池台。游人寻我旧游处，但觅吴山横处来。
有以官法酒见饷者因用前韵求述古为移厨饮湖上
喜逢门外白衣人，欲脍湖中赤玉鳞。游舫已妆吴榜稳，舞衫初试越罗新。欲将渔钓追黄帽，未要靴刀抹绛巾。芳意十分强半在，为君先踏水边春。
饮湖上初晴后雨二首
朝曦迎客艳重冈，晚雨留人入醉乡。此意自佳君不会，一杯当属水仙王。湖上有水仙王庙。水光潋滟晴方好，山色空蒙雨亦奇。欲把西湖比西子，淡妆浓抹总相宜。
风水洞和李节推
风转鸣空穴，泉幽泻石门。虚心闻地籁，妄意觅桃源。过客诗难好，居僧语不繁。归瓶得冰雪，清冷慰文园。
新城道中
东风知我欲山行，吹断檐间积雨声。岭上晴云披絮帽，树头初日挂铜钲。野桃含笑竹篱短，溪柳自摇沙水清。西崦人家应最乐，煮芹烧笋饷春耕。
山村
烟雨蒙蒙鸡犬声，有生何处不安生。但教黄犊无人佩，布穀何劳也劝耕。
老翁七十自腰镰，惭愧春山笋蕨甜。岂是闻韶解忘味，迩来三月食无盐。
杖藜裹饭去匆匆，过眼青钱转手空。赢得儿童语音好，一年强半在城中。
赠别
青鸟衔巾久欲飞，黄莺别主更悲啼。殷勤莫忘分携处，湖水东边凤岭西。
於潜女
青裙缟袂於潜女，两足如霜不穿屦。<角奢>沙鬓发丝穿柠，蓬沓障前走风雨。老濞宫妆传父祖，至今遗民悲故主！苕溪杨柳初飞絮，照溪画眉渡溪去。逢郎樵归相媚妩，不信姬姜有齐鲁。
僧清顺新作垂云亭
江山虽有馀，亭榭苦难稳。登临不得要，万象各偃蹇。惜哉垂云轩，此地得何晚。天功争向背，诗眼巧增损。路穷朱栏出，山破石壁狠。海门浸坤轴，湖尾抱云巘。葱葱城郭丽，淡淡烟村远。纷纷鸟鹊去，一一渔樵返。雄观快新获，微景收昔遁。道人真古人，啸咏慕嵇阮。空斋卧蒲褐，芒屦每自捆。天怜诗人穷，乞与供诗本。我诗久不作，荒涩旋锄垦。从君觅佳句，咀嚼废朝饭。
会客有美堂周邠长官与数僧同泛湖往北山湖中闻堂上歌笑声以诗见寄因和
载酒无人过子云，掩关昼卧客书裙。歌喉不共听珠贯，醉面何因作缬纹。僧侣且陪香火社，诗坛欲敛鹳鹅军。凭君遍绕湖边寺，涨渌晴来已十分。
追和子由去岁试举人洛下所寄诗暴雨初晴楼上晚景
秋后风光雨后山，满城流水碧潺潺。烟云好处无多子，及取昏鸦未到间。
洛邑从来天地中，嵩高苍翠北邙红。风流耆旧消磨尽，只有青山对病翁。【自拄：谓富公也。】
白汗翻浆午景前，雨馀风物便萧然。应须半熟鹅黄酒，照见新晴水碧天。
病中游祖塔院
紫李黄瓜村路香，乌纱白葛道衣凉。闭门野寺松阴转，欹枕风轩客梦长。因病得闲殊不恶，安心是药更无方。道人不惜阶前水，借与匏樽自在尝。
与述古自有美堂乘月夜归
娟娟云月稍侵轩，潋潋星河半隐山。鱼钥未收清夜永，凤箫犹在翠微间。凄风瑟缩经弦柱，香雾凄迷着髻鬟。共喜使君能鼓乐，万人争看火城还。
八月十五日看潮
万人鼓噪慑吴侬，犹似浮江老阿童。欲识潮头高几许，越山浑在浪花中。
宿九仙山九仙谓左元放、许迈、王、谢之流。
风流王谢古仙真，一去空山五百春。玉室金堂馀汉士，桃花流水失秦人。困眠一榻香凝帐，梦绕千岩冷逼身。夜半老僧呼客起，云峰缺处涌冰轮。
初自径山归述古召饮介亭以病先起
西风初作十分凉，喜见新橙透甲香。迟暮赏心惊节物，登临病眼怯秋光。惯眠处士云庵里，倦醉佳人锦瑟旁。犹有梦回清兴在，卧闻归路乐声长。
九日寻臻阇黎遂泛小舟至勤师院
湖上青山翠作堆，葱葱郁郁气佳哉。笙歌丛里抽身出，云水光中洗眼来。白足赤髭迎我笑，拒霜黄菊为谁开！明年桑苎煎茶处，忆著衰翁首重回。【自注：皎然有《九日与陆羽煎茶》诗。羽自号桑苎翁。余来年九日，去此久矣。】
次韵述古过周长官夜饮
二更铙鼓动诸邻，百首新诗间八珍。已遣乱蛙成两部，更邀明月作三人。云烟湖寺家家镜，灯火沙河夜夜春。曷不劝公勤秉烛，老来光景似奔轮。
述古以诗见责屡不赴会复次前韵
我生孤癖本无邻，老病年来益自珍。肯对红裙辞白酒，但愁新进笑陈人。北山怨鹤休惊夜，南亩巾车欲及春。多谢清时屡推毂，豨膏那解转方轮。【自注：来诗有“云霄蒲轮”之句。】
书双竹湛师房
暮鼓朝钟自击撞，闭门孤枕对残缸。白灰旋拨通红火，卧听萧萧雪打窗。
和钱安道寄惠建茶
我官於南今几时，尝尽溪茶与山茗。胸中似记故人面，口不能言心自省。为君细说我未暇，试评其略差可听。建溪所产虽不同，一一天与君子性。森然可爱不可慢，骨清肉腻和且正。雪花雨脚何足道，啜过始知真味永。纵复苦硬终可录，汲黯少憃宽饶猛。草茶无赖空有名，高者妖邪次顽懭。体轻虽复强浮泛，性滞偏工呕酸冷。其间绝品岂不佳，张禹纵贤非骨鲠。葵花玉<革夸>不易致，道路幽险隔云岭。谁知使者来自西，开缄磊落收百饼。嗅香嚼味本非别，透纸自觉光炯炯。秕糠团凤友小龙，奴隶日注臣双井。收藏爱惜待佳客，不敢包裹钻权幸。此诗有味君勿传，空使时人怒生癭。
和柳子玉喜雪次韵仍呈述古
诗翁爱酒长如渴，瓶尽欲沽囊已竭。灯青火冷不成眠，一夜撚须吟喜雪。诗成就我觅欢处，我穷正与君彷佛。曷不走投陈孟公，有酒醉君仍饱德。琼瑶欲尽天应惜，更遣清光续残月。安得佳人擢素手，笑捧玉碗两奇绝。艳歌一曲回阳春，坐使高堂生暖热。
夜至永乐文长老院文时卧病退院
愁闻巴叟卧荒村，来打三更月下门。往事过年如昨日，此生未死得重论。老非怀土情相得，病不开堂道益尊。惟有孤栖旧时鹤，举头见客似长言！
除夜野宿常州城外二首
行歌野哭两堪悲，远火低星渐向微。病眼不眠非守岁，乡音无伴苦思归。重衾脚冷知霜重，新沐头轻感发稀。多谢残灯不嫌客，孤舟一夜许相依。
南来三见岁云徂，直恐终身走道途。老去怕看新历日，退归拟学旧桃符。烟花已作青春意，霜雪偏寻病客须。但把穷愁博长健，不辞最后饮屠酥。
常润道中有怀钱塘寄述古
草长江南莺乱飞，年来事事与心违。花开后院还空落，燕入华堂怪未归。世上功名何日是，樽前点检几人非。去年柳絮飞时节，记得金笼放雪衣。【自注：杭人以放鸽为太守寿。】
浮玉山头日日风，【即金山也。】涌金门外已春融。二年鱼鸟浑相识，三月莺花付与公。剩看新翻眉倒晕，未应泣别脸消红。何人织得相思字，寄与江边北向鸿。
惠泉山下土如濡，阳羡溪头米胜珠。卖剑买牛吾欲老，杀鸡为黍子来无。地偏不信容高盖，俗俭真堪着腐儒。莫怪江南苦留滞，经营身计一生迂。
游鹤林招隐二首
郊原雨初霁，春物有馀妍。古寺满修竹，深林闻杜鹃。睡馀柳花堕，目眩山樱然。西窗有病客，危坐看香烟。
行歌白云岭，坐咏修竹林。风轻花自落，日薄山半阴。涧草谁复识，闻香杳难寻。时见城市人，幽居惜未深。
次韵沈长官
造物知吾久念归，似怜衰病不相违。风来震泽帆初饱，雨入松江水渐肥。
过永乐文长老已卒
初惊鹤瘦不可识，旋觉云归无处寻。三过门间老病死，一弹指顷去来今！存亡惯见浑无泪，乡井难忘尚有心。欲向钱塘访圆泽，葛洪川畔待秋深。
捕蝗至浮云岭山行疲苦有怀子由弟
霜风渐欲作重阳，熠熠溪边野菊黄。久废山行疲荦确，尚能村醉舞淋浪。独眠林下梦魂好，回首人间忧患长。杀马毁车从此逝，子来何处问行藏！
与毛令方尉游西菩提寺二首
推挤不去已三年，鱼鸟依然笑我顽。人未放归江北路，天教看尽浙西山。尚书清节衣冠后，处士风流水石间。一笑相逢那易得，数诗狂语不须删。
路转山腰足未移，水清石瘦便能奇。白云自占东西岭，明月谁分上下池。黑黍黄粱初熟后，朱柑绿橘半甜时。人生此乐须天赋，莫遣儿曹取次知。
雪夜书北台壁二首
黄昏犹作雨纤纤，夜静无风势转严。但觉衾裯如泼水，不知庭院已堆盐。五更晓色来书幌，半夜寒声落画檐。试扫北台看马耳，未随埋没有双尖。
城头初日始翻鸦，陌上晴泥已没车。冻合玉楼寒起粟，光摇银海眩生花。遗蝗入地应千尺，宿麦连云有几家。老病自嗟诗力退，空吟冰柱忆刘叉。
谢人见和前篇二首
已分酒杯欺浅懦，敢将诗律斗深严。渔蓑句好应须画，柳絮才高不道盐。败屦尚存东郭指，飞花又舞谪仙檐。书生事业真堪笑，忍冻孤吟笔退尖。
九陌凄风战齿牙，银杯逐马带随车。也知不作坚牢玉，无奈能开顷刻花。得酒强欢愁底事，闭门高卧定谁家。台前日暖君须爱，冰下寒鱼渐可叉。
游卢山次韵章传道
尘容已似服辕驹，野性犹同纵壑鱼。出入岩峦千仞表，较量筋力十年初。虽无窈窕驱前马，还有鸱夷挂后车。莫笑吟诗淡生活，当令阿买为君书。
惜花
吉祥寺中锦千堆，【自注：钱塘花最盛处。】前年赏花真盛哉！道人劝我清明来，腰鼓百面如春雷。打彻凉州花自开，沙河塘上插花回。醉倒不觉吴儿咍，岂知如今双鬓摧。城西古寺没蒿莱，有僧闭门手自栽。千枝万叶巧剪裁，就中一丛何所似；马瑙盘成金缕杯。而我食菜方清斋，对花不饮花应猜。夜来雨雹如李梅，红残绿暗吁可哀。
送春（和子曲）
梦里青春可得追！欲将诗句绊馀晖。酒阑病客惟思睡，蜜熟黄蜂亦懒飞。芍药樱桃俱扫地，【自注：病过此二物。】鬓丝禅榻两忘机。凭君借取法界观，一洗人间万事非。【自注：来书云：“近看此书。”余未尝见也。】
孔长源挽词
小偃门头柳系船，吴山堂上月侵筵。潮声夜半千岩响，诗句明朝万口传。【自注：长源自越过杭，夜饮有美堂上联句，长源诗云：“天目远随双凤落，海门遥蹙两潮趋。”一坐称善。】岂意日斜庚子后，忽惊岁在巳辰年。佳城一闭无穷事，南望题诗泪洒笺！
怀西湖寄晁美叔同年
西湖天下景，游者无愚贤。深浅随所得，谁能识其全。嗟我本狂直，早为世所捐。独专山水乐，付与宁非天。三百六十寺，幽寻遂穷年。所至得其妙，心知口难传。至今清夜梦，耳目馀芳鲜。君持使者节，风采烁云烟。清流与碧巘，安肯为君妍！胡不屏骑从，暂借僧榻眠。读我壁间诗，清凉洗烦煎。策杖无道路，直造意所便。应逢古渔父，苇间自寅缘。问道若有得，买鱼勿论钱。
和蒋夔寄茶
我生百事常随缘，四方水陆无不便。扁舟渡江适吴越，三年饮食穷芳鲜。金齑玉脍饭炊雪，海螯江柱初脱泉。临风饱食甘寝罢，一瓯花乳浮轻圆。自从舍舟入东武，沃野便到桑麻川。剪毛胡羊大如马，谁记鹿角腥盘筵。厨中蒸粟埋饭瓮，大杓更取酸生涎。柘罗铜碾弃不用，脂麻白土须盆研。故人犹作旧眼看，谓我好尚如当年。沙溪北苑强分别，水脚一线争谁先。清诗两幅寄千里，紫金百饼费万钱。吟哦烹噍两奇绝，只恐偷乞烦封缠。老妻稚子不知爱，一半已入姜盐煎。人生所遇无不可，南北嗜好知谁贤。死生祸福久不择，更论甘苦争蚩妍。知君穷旅不自释，因诗寄谢聊相镌。
次韵周邠寄雁荡山图
西湖三载与君同，马入尘埃鹤入笼。东海独来看出日，石桥先去踏长虹。遥知别后添华发，时向樽前说病翁。所恨蜀山君未见，他年携手醉郫筒。
送碧香酒与赵明叔教授
闻君有妇贤且廉，劝君慎勿为楚相。不羡紫駞分御食，自遣赤脚沽村酿。嗟君老狂不知愧，更吟丑妇恶嘲谤。诸生闻语定失笑，冬暖号寒卧无帐。碧香近出帝子家，鹅儿破壳酥流盎。不学刘伶独自饮，一壶往助齐眉饷。
赵既见和复次韵答之
长安小吏天所放，日夜歌呼和丞相。岂知后世有阿瞒，（曹公自言参之后。）北海樽前捉私酿。先生未出禁酒国，诗语孤高常近谤。几回无酒欲沽君，却畏有司书簿帐。（近制，公使酒过数，法甚重）酸寒可笑分一斗，日饮如何足袁盎。更将险语压衰翁，只恐自是台无饷。
赵郎中往莒县逾月而归复以一壶遗之仍用原韵
东邻主人游不归，悲歌夜夜闻舂相。门前人闹马嘶急，一家喜气如春酿。王事何曾怨独贤，室人岂忍交谪谤。大儿踉跄越门限，小儿咿哑语绣帐。定教舞袖掣伊凉，更想夜庖鸣瓮盎。题诗送酒君勿诮，免使退之嘲一饷。
刘贡父见余歌词数首以诗见戏聊次其韵
十载飘然未可期，那堪重作看花诗。门前恶语谁传去，醉后狂歌自不知。刺舌君今犹未戒，灸眉我亦更何辞。相从痛饮无馀事，正是春容最好时。
次韵子由送蒋夔赴代州学官
功利争先变法初，典型独守老成馀。穷人未信诗能尔，倚市悬知绣不如。代北诸生渐狂简，床头杂说为爬梳。归来问雁吾何敢，疾世王符解著书。
和李邦直沂山祈雨有应
高田生黄埃，下田生苍耳。苍耳亦已无，更问麦有几？蛟龙睡足亦解惭，二麦枯时雨如洗。不知雨从何处来，但闻吕梁百步声如雷。试上城南望城北，际天菽粟青成堆。饥火烧肠作牛吼，不知待得秋成否？半年不雨坐龙慵，共怨天公不怨龙。今朝—雨聊自赎，龙神社鬼各言功。无功日盗太仓谷，嗟我与龙同此责。劝农使者不汝容，因君作诗先自劾。
宿州次韵刘泾
我欲归休瑟渐希，舞雩何日着春衣。多情白发三千丈，无用苍皮四十围。晚觉文章真小技，早知富贵有危机。为君垂涕君知否，千古华亭鹤自飞！【自注：泾之兄汴，亦有文，死矣。】
次韵答邦直子由二首
簿书颠倒梦魂间，知我疏慵肯见原。闲作闭门僧舍冷，病闻吹枕海涛喧。忘怀杯酒逢人共，引睡文书信手翻。欲吐狂言喙三尺，怕君嗔我却须吞。（邦直屡以此见戒）
君虽为我此迟留，别后凄凉我已忧！不见便同千里远，退归终作十年游。恨无杨子一区宅，懒卧元龙百尺楼。闻道鹓鸿满台阁，网罗应不到沙鸥。
中秋月
暮云收尽溢清寒，银汉无声转玉盘。此生此夜不长好，明月明年何处看！
韩干马十四匹
二马并驱攒八蹄，二马宛颈鬃尾齐。一马任前双举后，一马却避长鸣嘶。老髯奚官骑且顾，前身作马通马语。后有八匹饮且行，微流赴吻若有声。前者既济出林鹤，后者欲涉鹤俯啄。最后一匹马中龙，不嘶不动尾摇风。韩生画马真是马，苏子作诗如见画。世无伯乐亦无韩，此诗此画谁当看？
哭刁景纯
读书想前辈，每恨生不早。纷纷少年场，犹得见此老。此老如松柏，不受霜雪槁。直从毫末中，自养到合抱。宏材乏近用，千岁自枯倒。文章馀正始，风节贯华皓。平生为人耳，自为薄如缟。是非虽难齐，反覆看愈好。前年旅吴越，把酒庆寿考。扣门无晨夜，百过迹未扫。但知从德公，未省厌丘嫂。别时公八十，后会知难保。昨日故人书，连年丧翁媪。【自注：景纯妻先广。】伤心范桥水，漾漾舞寒藻。华堂不见人，瘦马空恋皂。我欲江东去，匏樽酌行潦。镜湖无贺监，恸哭稽山道。忍见万松冈，荒池没秋草！
答吕梁仲屯田
乱山合沓围彭门，官居独在悬水村。【自注：吕梁，地名。】居民萧条杂麋鹿，小市冷落无鸡豚。黄河西来初不觉，但讶清泗奔流浑。夜闻沙岸鸣瓮盎，晓看雪浪浮鹏鲲。吕梁自古喉吻地，万顷一抹何由吞。坐观入市卷闾井，吏民走尽馀王尊。计穷路断欲安适，吟诗破屋愁鸢蹲。岁寒霜重水归壑，但见屋瓦留沙痕。入城相对如梦寐，我亦仅免为鱼鼋。旋呼歌舞杂诙笑，不惜饮釂空瓶盆。念君官舍冰雪冷，新诗美酒聊相温。人生如寄何不乐，任使绛<虫葛>烧黄昏。宣房未筑淮泗满，故道堙灭疮痍存。明年劳苦应更甚，我当畚锸先黥髡。付君万指伐顽石，千锤雷动苍山根。高城如铁洪口快，谈笑却扫看崩奔。农夫掉臂免狼顾，秋谷布野如云屯。还须更置软脚酒，为君击鼓行金樽。
春菜
蔓菁宿根已生叶，韭芽戴土拳如蕨。烂蒸香荠白鱼肥，碎点青蒿凉饼滑。宿酒初消春睡起，细履幽畦掇芳辣。茵陈甘菊不负渠，鲙缕堆盘纤手抹。北方苦寒今未已，雪底菠薐如铁甲。岂如吾蜀富冬蔬，霜叶露芽寒更茁。久抛菘葛犹细事，苦笋江豚那忍说。明年投劾径须归，莫待齿摇并发脱。
读孟郊诗二首
夜读孟郊诗，细字如牛毛。寒灯照昏花，佳处时一遭。孤芳擢荒秽，苦语馀诗骚。水清石凿凿，湍激不受篙。初如食小鱼，所得不偿劳。又似煮彭<虫越>，竟日嚼空螯。要当斗僧清，未足当韩豪。人生如朝露，日夜火消膏。何苦将两耳，听此寒虫号。不如且置之，饮我玉卮醪。
我憎孟郊诗，复作孟郊语。饥肠自鸣唤，空壁转饥鼠。诗从肺腑出，出辄愁肺腑。有如黄河鱼，出膏以自煮。尚爱铜斗歌，鄙俚颇近古。桃弓射鸭罢，独速短蓑舞。不忧踏船翻，踏浪不踏土。吴姬霜雪白，赤脚浣白纻。嫁与踏浪儿，不识离别苦。歌君江湖曲，感我长羁旅。
约公择饮是日大风
先生生长匡庐山，山中读书三十年。旧闻饮水师颜渊，不知治剧乃所便。偷儿夜探赤白丸，奋髯忽逢朱子元。半年群盗诛七百，谁信家书藏九千。春风无事秋月闲，红妆执乐豪且妍。紫衫玉带两部全，琵琶一抹四十弦。客来留饮不计钱，齐人爱公如子产。儿啼卧路呼不还，我惭山郡空留连。牙兵部吏笑我寒，邀公饮酒公无难。约束官奴买花钿，薰衣理发夜不眠。晓来颠风尘暗天，我思其由岂坐慳。作诗愧谢公笑欢，归来瑟缩愈不安。要当啖公八百里，豪气一洗儒生酸！
夜饮次韵毕推官
簿书丛里过春风，酒圣时时且复中。红烛照庭嘶騕褭，黄鸡催晓唱玲珑。老来渐减金钗兴，醉后空惊玉筋工。月未上时应早散，免教壑谷问吾公。
续丽人行
李仲谋家有周昉画，背面欠伸内人，极精，戏作此诗。
深宫无人春日长，沉香亭北百花香。美人睡起薄梳洗，燕舞莺啼空断肠。画工欲画无穷意，背立东风初破睡。若教回首却嫣然，阳城下蔡俱风靡。杜陵饥客眼长寒，蹇驴破帽随金鞍。隔花临水时一见，只许腰肢背后看。心醉归来茅屋底，方信人间有西子。君不见，孟光举案与眉齐，何曾背面伤春啼！
游张山人园
壁间一轴烟萝子，盆里千枝锦被堆。惯与先生为酒伴，不嫌刺史亦颜开。纤纤入麦黄花乱，飒飒催诗白雨来。闻道君家好井水，归轩乞得满瓶回。
携妓乐游张山人园
大杏金黄小麦熟，坠巢乳鹊拳新竹。故将俗物恼幽人，细马红妆满山谷。提壶劝酒意虽重，杜鹃催归声更速。酒阑人散却关门，寂历斜阳挂疏木。
仆曩於长安陈汉卿家见吴道子画佛碎烂可惜其后十馀年复见之於鲜于子骏家则已装背完好子骏以见遗作诗谢之
贵人金多身复闲，争买书画不计钱。已将铁石充逸少，【自注：殷铁石，梁武帝时人，今法帖大王书中有铁石字。】更补朱繇为道玄。【自注：世所收吴画，多朱繇笔也。】烟薰屋漏装玉轴，鹿皮苍壁知谁贤。吴生画佛本神授，梦中化作飞空仙。觉来落笔不经意，神妙独到秋毫颠。我昔长安见此画，叹息至宝空潸然。素丝断续不忍看，已作蝴蝶飞联翩。君能收拾为补缀，体质散落嗟神全。志公彷佛见刀尺，修罗天女犹雄妍。如观老杜飞鸟句，脱字欲补知无缘。问君乞得良有意，欲将俗眼为洗湔。贵人一见定羞怍，锦囊千纸何足捐。不须更用博麻缕，付与一炬随飞烟！
次韵答舒教授观余所藏墨
异时长笑王会稽，野鹜膻腥污刀几。莫年却得庾安西，自厌家鸡题六纸。二子风流冠当代，顾与儿童争愠喜。秦王十八已龙飞，嗜好晚将蛇蚓比。我生百事不挂眼，时人谬说云工此。世间有癖念谁无，倾身障簏尤堪鄙。人生当著几两屐，定心肯为微物起。此墨足支三十年，但恐风霜侵发齿。非人磨墨墨磨人，瓶应未罄罍先耻。逝将振衣归故国，数亩荒园自锄理。作书寄君君莫笑，但觅来禽与青李。一螺点漆便有馀，万灶烧松何处使。君不见，永宁第中捣龙麝，列屋闲居清且美。倒晕连眉秀岭浮，双鸦画鬓香云委。时闻五斛赐蛾绿，不惜千金求獭髓。闻君此诗当大笑，寒窗冷砚冰生水。
中秋月三首
殷勤去年月，潋滟古城东。憔悴去年人，卧病破窗中。徘徊巧相觅，窈窕穿房栊。月岂知我病，但见歌楼空。抚枕三叹息，扶杖起相从。天风不相哀，吹我落琼宫。白露入肝肺，夜吟如秋虫。坐令太白豪，化为东野穷。馀年知几何，佳月岂屡逢。寒鱼亦不睡，竟夕相噞喁。
六年逢此月，五年照离别。【自注：中秋有月，凡六年矣，惟去岁与子由会於此。】歌君别时曲，满座为凄咽。留都信繁丽，此会岂轻掷。镕银百顷湖，挂镜千寻阙。三更歌吹罢，人影乱清樾。归来北堂下，寒光翻露叶。唤酒与妇饮，念我向儿说。岂知衰病后，空盏对梨栗。但见古河东，荞麦如铺雪。欲和去年曲，复恐心断绝！
舒子在汶上，闭门相对清。【自注：舒焕试举人郓州。】郑子向河朔，（郑仅赴北京广曹）孤舟连夜行。顿子虽咫尺，兀如在牢扃。【自注：顿起来徐试举人。】赵子寄书来，水调有馀声。【自注：今日得赵杲卿书，犹记余在东武中秋所作《水调歌头》。】悠哉四子心，共此千里明。明月不解老，良辰难合并。回头坐上人，聚散如流萍。尝闻此宵月，万里同阴晴。【自注：故人文生为余言，尝见海贾云：“中秋有月，则是岁珠多而圆”。贾人尝以此候之，虽相去万里，他日会合相问，阴晴无不同者。】天公自著意，此会那可轻。明年各相望，俯仰今古情。
和子由中秋见月
明月未出群山高，瑞光千丈生白毫。一杯未尽银阙涌，乱云脱坏如崩涛。谁为天公洗眸子？应费明河千斛水。遂令冷看世间人？顾我湛然心不起。西南火星如弹丸，角尾奕奕苍龙蟠。今宵注眼看不见，更许萤火争清寒。何人舣舟临古汴，千灯夜作鱼龙变。曲折无心逐浪花，低昂赴节随歌板。【自注：是夜贾客舟中放水灯。】青荧灭没转前山，浪飐风回岂复坚。明月易低人易散，归来呼酒更重看。堂前月色愈清好，咽咽寒螀鸣露草。卷帘推户寂无人，窗下咿哑惟楚老。【自注：近有一孙名楚老。】南都从事莫羞贫，对月题诗有几人。明朝人事随日出，怳然一梦瑶台客！
与顿起孙勉泛舟探韵得未字
窗前堆梧桐，床下鸣络纬。佳人尺书到，客子中夜喟。朝来一樽酒，晤语聊自慰。秋蝇已无声，霜蟹初有味。当为壮士饮，眦裂须磔蝟。勿作儿女怀，坐念蟏蛸畏。山城亦何有？一笑泻肝胃。泛舟以娱君，鱼鳖多可饩。纵为十日饮，未遽主人费。吾侪俱老矣，耿耿知自贵。宁能傍门户，啼笑杂猩狒。要将百篇诗，一吐千丈气。萧条岁行暮，迨此霜雪未。明朝出城南，遗迹观楚魏。西风迫吹帽，金菊乱如沸。愿君勿言归，轻别吾所讳。
九日黄楼作
去年重阳不可说，南城夜半千沤发。水穿城下作雷鸣，泥满城头飞雨滑。黄花白酒无人问，日暮归来洗靴袜。岂知还复有今年，把盏对花容一呷。莫嫌酒薄红粉陋，终胜泥中事锹锸。黄楼新成壁未乾，清河已落霜初杀。朝来白露如细雨，南山不见千寻刹。楼前便作海茫茫，楼下空闻橹鸦轧。薄寒中人老可畏，热酒浇肠气先压。烟消日出见渔村，远水鳞鳞山々。诗人猛士杂龙虎，【自注：坐客三十馀人多知名之士。】楚舞吴歌乱鹅鸭。一杯相属君勿辞，此境何殊泛清霅。
九日次韵王巩
我醉欲眠君罢休，已教从事到青州。鬓霜饶我三千丈，诗律输君一百筹。闻道郎君闭东阁，且容老子上南楼。相逢不用忙归去，明日黄花蝶也愁。
送顿起
客路相逢难，为乐常不足。临行挽衫袖，更赏折残菊。佳人亦何念，凄断阳关曲。酒阑不忍去，共接一寸烛。留君终无穷，归驾不免促。岱宗已在眼，一往继前躅。天门四十里，夜看扶桑浴。回头望彭城，大海浮一粟。故人在其下，尘土相豗蹴。惟有黄楼诗，千古配《淇澳》。【自注：顿有诗记黄楼本末。】
次韵王巩颜复同泛舟
沈郎清瘦不胜衣，边老便便带十围。躞蹀身轻山上走，欢呼船重醉中归。舞腰似雪金钗落，谈辩如云玉麈麾。忆在钱塘正如此，回头四十二年非。
与参寥师行园中得黄耳蕈
遣化何时取众香，法筵斋钵久凄凉。寒蔬病甲谁能采，落叶空畦半已荒。老楮忽生黄耳菌，故人兼致白芽姜。萧然放箸东南去，又入春山笋蕨乡。
百步洪并序
王定国访余於彭城。一日，棹小舟，与颜长道携盼、英、卿三子游泗水。北上圣女山，南下百步洪，吹笛饮酒，乘月而归。余时以事不得往，夜着羽衣，伫立於黄楼上，相视而笑，以为李太白死，世间无此乐三百馀年矣。定国既去，逾月，复与参寥师放舟洪下，追怀曩游，以为陈迹，喟然而叹！
佳人未肯回秋波，幼舆欲语防飞梭。轻舟弄水买一笑，醉中荡桨肩相磨。不似长安闾里侠，貂裘夜走燕脂坡。独将诗句拟鲍谢，涉江共采秋江荷。不知诗中道何语，但觉两颊生微涡。我时羽服黄楼上，坐见织女初斜河。归来笛声满山谷，明月正照金叵罗。奈何舍我入尘土，扰扰毛群欺卧驼。不念空斋老病叟，退食谁与同委蛇。时来洪上有遗迹，忍见屐齿青苔窠。诗成不觉双泪下，悲吟相对惟羊何。欲遣佳人寄锦字，夜寒手冷无人呵。
夜过舒尧文戏作
先生堂前霜月苦，弟子读书喧两庑。推门入室书纵横，蜡纸灯笼晃云母。先生骨清少眠卧，长夜默坐数更鼓。耐寒石砚欲生冰，得火铜瓶如过雨。郎君欲出先自赞，坐客敛衽谁敢侮。明朝阮籍过阿戎，应作羲之羡怀祖。
次韵王廷老退居见寄
接果移花看补篱，腰镰手斧不妨持。上都新事长先到，老圃闲谈未易欺。酿酒闭门开社瓮，杀牛留客解耕縻。何时得见纤纤玉，右手持杯左捧颐。
祈雪雾猪泉出城马上作赠舒尧文
二年走吴越，踏遍千重山。朝随白云去，暮与栖鸦还。翩如得木犺，飞步谁能攀。一为符竹累，坐老敲榜间。此行亦何事，聊散腰脚顽。浩荡城西南，乱山如玦环。山下野人家，桑柘杂榛菅。岁晏风日暖，人牛相对闲。薄雪不盖土，麦苗稀可删。愿君发豪句，嘲诙破天慳。
种松得徕字其四在怀古堂，其六在石经院。
春风吹榆林，乱英飞作堆。荒园一雨过，戢戢千万栽。青松种不生，百株望一枚。一枚已有馀，气压千亩槐。野人易斗粟，云自鲁徂徕。鲁人不知贵，万灶飞青煤。束缚同一车，胡为乎来哉？泫然解其缚，清泉洗浮埃。枝伤叶尚困，生意未肯回。山僧老无子，养护如婴孩。坐待走龙蛇，清阴满南台。孤根裂山石，直干排风雷。我今百日客，养此千岁材。【自注：时去替不百日。】茯苓无消息，双鬓日夜摧。古今一俯仰，作诗寄馀哀。
往在东武与人往反作粲字韵诗四首今黄鲁直亦次韵见寄复和答之
苻坚破荆州，止获一人半。中郎老不遇，但喜识元叹。我今独何幸，文字厌奇玩。又得天下才，相从百忧散。阴求我辈人，规作林泉伴。宁当待垂老，仓卒收一旦。不见梁伯鸾，空对孟光案。才难不其然，妇女厕周乱。世岂无作者，於我如既盥。独喜诵君诗，咸韶音节缓。夜光一已多，矧获累累贯。相思君欲瘦，不往我真懦。吾侪眷微禄，寒夜抱寸炭。何时定相过，径就我乎馆。飘然东南去，江水清且涣。相与访名山，微言师忍粲。
送蜀人张师厚赴殿试
忘归不觉鬓毛斑，好事乡人尚往还。断岭不遮西望眼，送君直过楚王山。
罢徐州往南京马上走笔寄子由
吏民莫扳援，歌管莫凄咽！吾生如寄耳，宁独为此别。别离随处有，悲恼缘爱结。而我本无恩，此涕谁为设？纷纷等儿戏，鞭蹬遭割截。道边双石人，几见太守发。有知当解笑，抚掌冠缨绝。
父老何自来，花枝袅长红。洗盏拜马前，请寿使君公。前年无使君，鱼鳖化儿童。举鞭谢父老，正坐使君穷。穷人命分恶，所向招灾凶。水来非吾过，去亦非吾功。
赠惠山僧惠表
行遍天涯意未阑，将心到处遣人安。山中老宿依然在，案上《楞岩》已不看。欹枕落花馀几片，闭门新竹自千竿。客来茶罢空无有，卢橘杨梅尚带酸。
与秦太虚参寥会於松江而关彦长徐安中适至分韵得风字二首
吴越溪山兴未穷，又扶衰病过垂虹。浮天自古东南水，送客今朝西北风。绝境自忘千里远，胜游难复五人同。舟师不会留连意，拟看斜阳万顷红。
二子缘诗老更穷，人间无处吐长虹。平生睡足连江雨，尽日舟横擘岸风。人笑年来三黜惯，天教我辈一樽同。知君欲写长相忆，更送银盘尾鬛红。
送刘寺丞赴馀姚
中和堂后石楠树，与君对床听夜雨。玉笙哀怨不逢人，但见香烟横碧缕。讴吟思归出无计，坐想蟋蟀空房语。明朝开锁放观潮，豪气正与潮争怒。银山动地君不看，独爱清香生雪雾。别来聚散如宿昔，城郭空存鹤飞去。我老人间万事休，君亦洗心从佛祖。手香新写法界观，眼净不觑登伽女。馀姚古县亦何有，龙井白泉甘胜乳。千金买断顾渚春，似与越人降日注。
李公择过高邮见施大夫与孙莘老赏松诗忆与仆去岁会於彭门折花馈笋故事作诗二十四韵见戏依韵奉答亦以戏公择云尔
汝阳真天人，绢帽著红槿。缠头三百万，不买一微哂。共夸青山峰，曲尽花不陨。当时谪仙人，逸韵谢封畛。诗成天一笑，万象解寒窘。惊开小桃杏，不待雷发轸。馀波尚涓滴，乞与居易稹。尔来谁复见，前辈风流尽。寂寞两诗人，残红对樱笋。饥肠得一醉，妙语传不泯。君来恨不与，更复相牵引。我老心已灰，空烦扇馀烬。天游照六凿，虚空扫充牣。悬知色竟空，那复嗜乌吻。萧然一方丈，居士老庞蕴。散花从满裓，不答天女问。故人犹故日，怨句写馀恨。疑我此心在，遮防费栏楯。应虞已毙蛇，折尾时一蠢。久闻孟光贤，未学处仲忍。【开阁放出，事见本传。】寄招应已足，左右侍云鬒。何时花月夜，羊酒谢不敏。此生如幻耳，戏语君勿愠。应同亡是公，一对子虚听。
乘舟过贾收水阁收不在见其子二首
爱酒陶元亮，能诗张志和。青山来水槛，白雨满渔蓑。泪垢添丁面，贫低举案蛾。不知何所乐，竟夕独酣歌。
袅袅风蒲乱，猗猗水荇长。小舟浮鸭绿，大杓泻鹅黄。得意诗酒社，终身鱼稻乡。乐哉无一事，何处不清凉。
泛舟城南会者五人分韵赋诗
紫蟹鲈鱼贱如土，得钱相付何曾数。碧筩时作象鼻弯，白酒微带荷心苦。运肘风生看斫鲙，随刀雪落惊飞缕。不将醉语作新诗，鲍食应惭腹如鼓。
与胡祠部游法华山
陂湖欲尽山为界，始见寒泉落高派。道人未放泉出山，曲折虚堂泻清快。使君年老尚儿戏，绿棹红船舞澎湃。一笑翻杯水溅裙，馀欢濯足波生隘。长松搀天龙起立，苍藤倒谷雪崩坏。仰穿蒙密得清旷，一览震泽吁可怪。谁云四万八千顷，渺渺东尽日所晒。归途十里尽风荷，清唱一声闻露薤。【自注：是日乐工有作此声者。】嗟余少小慕真隐，白发青衫天所械。忽逢佳士与名山，何异枯杨便马疥。君犹鸾鹤偶飘堕，六翮如云岂长铩。不将新句纪兹游，恐负山中清净债。
又次前韵赠贾耘老
具区吞灭三州界，浩浩汤汤纳千派。从来不著万斛船，一苇渔舟恣奔快。仙坛古洞不可到，空听馀澜鸣湃湃。今朝偶上法华岭，纵观始觉人寰隘。山头卧碣吊孤冢，下有至人僵不坏。空馀白棘网秋虫，无复青莲出幽怪。【自注：事见本院碑。】我来徙倚长松下，欲掘茯苓亲洗晒。闻道山中富奇药，往往灵芝杂葵薤。诗人空腹待黄精，三事只看长柄械。【自注：杜子美诗云：“长镵短镵白木柄，我生托子以为命。”】今年大熟期一饱，食叶微虫直癣疥。【自注：今岁有小虫叶不甚为害。】白花半落紫穟香，攘臂欲助磨镰铩。安得山泉变春酒，与子一洗寻常债。
陈季常所蓄朱陈村嫁娶图
何年顾陆丹青手，画作朱陈嫁娶图。闻道一村惟两姓，不将门户买崔卢。
我是朱陈旧使君，劝耕曾入杏花村。而今风物那堪画，县吏催钱夜打门。（朱陈村在徐州齑县。）
初到黄州
自笑平生为口忙，老来事业转荒唐。长江绕郭知鱼美，好竹连山觉笋香。逐客不妨员外置，诗人例作水曹郎。只惭无补丝毫事，尚费官家压酒囊。【自注：检校官例，折支多得退酒袋。】
定惠院寓居月夜偶出
幽人无事不出门，偶逐东风转良夜。参差玉宇飞木末，缭绕香烟来月下。江云有态清自媚，竹露无声浩如泻。已惊弱柳万丝垂，尚有残梅一枝亚。清诗独吟还自和，白酒已尽谁能借？不辞青春忽忽过，但恐欢意年年谢。自知醉耳爱松风，会拣霜林结茅舍。浮浮大甑长炊玉，溜溜小槽如压蔗。饮中真味老更浓，醉里狂言醒可怕。但当谢客对妻子，倒冠落佩从嘲骂。
次韵前篇
去年花落在徐州，对月酣歌美清夜。（去年徐州花下对月，与张君厚，王子忠兄弟饮酒，作蘋字韵诗。）今年黄州见花发，小院闭门风露下。万事如花不可期，馀年似洒那禁泻。忆昔还乡沂巴峡，落帆樊口（在黄州南岸）高桅亚。长江衮衮空自留，白发纷纷宁少借。竟无五亩继沮溺，空有千篇凌鲍谢。至今归计负云山，未免孤衾眠客舍。少年辛苦真食蓼，老景清闲如啖蔗。饥寒未至且安居，忧患已空犹梦怕！寻花踏月饮村酒，免使醉归官长骂。
寓居定惠院之东杂花满山有海棠一株土人不知贵也
江城地瘴蕃草木，只有名花苦幽独。嫣然一笑竹篱间，桃李漫山总粗俗。也知造物有深意，故遣佳人在空谷。自然富贵出天姿，不待金盘荐华屋。朱唇得酒晕生脸，翠袖卷纱红映肉。林深雾暗晓光迟，日暖风轻春睡足。雨中有泪亦凄怆，月下无人更清淑。先生食饱无一事，散步逍遥自扪腹。不问人家与僧舍，拄杖敲门看修竹。忽逢绝艳照衰朽，叹息无言揩病目。陋邦何处得此花，无乃好事移西蜀。寸根千里不易到，衔子飞来定鸿鹄。天涯流落俱可念，为饮一樽歌此曲。明朝酒醒还独来，雪落纷纷那忍触。
雨晴后步至四望亭下鱼池上遂自乾明寺前东冈上归
雨过浮萍合，蛙声满四邻。海棠真一梦，梅子欲尝新。拄杖闲挑菜，秋千不见人。殷勤木芍药，独自殿馀春。
杜沂游武昌以酴醿花见饷
酴醿不争春，寂寞开最晚。青蛟走玉骨，羽盖蒙珠幰。不妆艳已绝，无风香自远。凄凉吴宫阙，红粉埋故苑。至今微月夜，笙歌来绝巘。馀妍入此花，千载尚清婉。怪君呼不归，定为花所挽。昨宵雷雨恶，花尽君应返！
迁居临皋亭
我生天地间，一蚁寄大磨。区区欲右行，不救风轮左。虽云走仁义，未免违寒饿。剑米有危炊，针毡无稳坐。岂无佳山水，借眼风雨过。归田不待老，勇决凡几个。幸兹废弃余，疲马解鞍驮。全家占江驿，绝境天为破。饥贫相乘除，未见可吊贺。澹然无忧乐，苦语不成些。
晓至巴河口迎子由
去年御史府，举动触四壁。幽幽百尺井，仰天无一席。隔墙闻歌呼，自恨计之失。留诗不忍写，苦泪渍纸笔。馀生复何幸，乐事有今日，江流镜面静，烟雨轻幂幂。孤舟如凫鹥，点破千顷碧。闻君在磁湖，欲见隔咫尺。朝来好风色，旗脚西北掷。行当中流见，笑眼青光溢。此邦疑可老，修竹带泉石。欲买柯氏林，兹谋待君必。
次韵答子由
平生弱羽寄冲风，此去归飞识所从。好语似珠穿一一，忘心如膜退重重。山僧有味宁知子，泷吏无言只笑侬。尚有读书清净业，未容春睡敌千锺。
正月二十日往岐亭郡人潘古郭三人送余於女王城东禅庄院一本作《代书寄桃》山居士张圣可
十日春寒不出门，不知江柳已摇村。稍闻决决流冰谷，尽放青青没烧痕。数亩荒园留我住，半瓶浊酒待君温。去年今日关山路，细雨梅花正断魂。
东坡八首并叙
余至黄州二年，日以困匮。故人马正卿哀予乏食，为於郡中请故营地数十亩，使得躬耕其中。地既久荒为茨棘瓦砾之场，而岁又大旱，垦辟之劳，筋力殆尽。释耒而叹，乃作是诗，自愍其勤。庶几来岁之入，以忘其劳焉！
废垒无人顾，颓垣满蓬蒿。谁能捐筋力，岁晚不偿劳。独有孤旅人，天穷无所逃。端来拾瓦砾，岁旱土不膏。崎岖草棘中，欲刮一寸毛。喟然释耒叹，我廪何时高？
荒田虽浪莽，高庳各有适。下隰种秔<禾土>，东原莳枣栗。江南有蜀士，桑果已许乞。好竹不难栽，但恐鞭横逸。仍须卜佳处，规以安我室。家僮烧枯草，走报暗井出。一饱未敢期，瓢饮已可必。
自昔有微泉，来从远岭背。穿城过聚落，流恶壮蓬艾。去为柯氏陂，十亩鱼虾会。岁旱泉亦竭，枯萍粘破块。昨夜南山云，雨到一犁外。泫然寻故渎，知我理荒薈。泥芹有宿根，一寸嗟独在。雪芽何时动，春鸠行可脍。【自注：蜀人贵芹芽脍杂鸠肉作之。】
种稻清明前，乐事我能数。毛空暗春泽，针水闻好语。【自注：蜀人以细雨为雨毛，稻初生时，农夫相语，稻针水矣。】分秧及初夏，渐喜风叶举。月明看露上，一一珠垂缕。秋来霜穗重，颠倒相撑拄。但闻畦陇间，蚱蜢如风雨。【自江：蜀中稻熟时，蚱蜢群飞田间，如小蝗状而不害稻。】新舂便入甑，玉粒照筐筥。我久食官仓，红腐等泥土。行当知此味，口腹吾已许。
良农惜地力，幸此十年荒。桑柘未及成，一麦庶可望。投种未逾月，覆块已苍苍。农夫告我言，勿使苗叶昌。君欲富饼饵，要须纵牛羊。再拜谢苦言，得饱不敢忘。
种枣期可剥，种松期可斫。事在十年外，吾计亦已悫。十年何足道！千载如风雹。旧闻李衡奴，此策疑可学。我有同舍郎，官居在灊岳。【自注：李公择也。】遗我三寸柑，照座光卓荦。百栽倘可致，当及春冰渥。想见竹篱间，青黄垂屋角。
潘子久不调，沽酒江南村。郭生本将种，卖药西市垣。古生亦好事，恐是押牙孙。家有一亩竹，无时容叩门。我穷交旧绝，三子独见存。从我於东坡，劳饷同一飧。可怜杜拾遗，事与朱阮论。吾师卜子夏，四海皆弟昆。
马生本穷士，从我二十年。日夜望我贵，求分买山钱。我今反累生，借耕辍兹田。刮毛龟背上，何时得成毡？可怜马生痴，至今夸我贤。众笑终不悔，施一当获千。
侄安节远来夜坐
心衰面改瘦峥嵘，相见惟应识旧声。永夜思家在何处，残年知汝远来情。畏人默坐成痴钝，问旧惊呼半死生。梦断酒醒山雨绝，笑看饥鼠上灯檠。
岐亭道上见梅花戏赠季常
蕙死兰枯菊亦摧，返魂香入岭头梅。数枝残绿风吹尽，一点芳心雀啅开。野店初尝竹叶酒，江云欲落豆秸灰。行当更向钗头见，病起乌云正作堆。
杭州故人信至齐安
昨夜风月清，梦到西湖上。朝来闻好语，扣户得吴饷。轻圆白晒荔，脆酽红螺酱。更将西庵茶，劝我洗江瘴。故人情义重，说我必西向。一年两仆夫，千里问无恙。相期结书社，【自注：故人相约，醵钱雇仆，未—岁，再至黄。】未怕供诗帐。【自注：仆顷以诗得罪，有司移杭，取境内所留诗，杭州供数百首，谓之诗帐。】还将梦魂去，一夜到江涨。【自注：江涨，杭州桥名。】
和王{巩革}三首次韵
君谈阳朔山，不作一钱直。岩藏两头虺，瘴落千仞翼。雅宜驩兜放，颇讶虞舜陟。暂来已可畏，览镜忧面黑。况子三年囚，苦雾变饮食。吉人终不死，仰荷天地德。我来黄冈下，欹枕江流碧。江南武昌山，向我如咫尺。春蔬黄土软，冻笋苍崖折。此行我累君，乃反得安宅。遥知丹穴近，为劚岣嵝石。他年分刀圭，名字挂仙籍。【自注：君许惠桂州丹砂。】
少年带刀剑，但识从军乐。老大服犁锄，解佩付镕铄。虽无献捷功，会赐力田爵。敲冰春捣纸，刈苇秋织箔。栎林斩冬炭，竹坞收夏箨。四时俯有取，一饱天所酢。君生纨绮间，欲学非其脚。左右玉纤纤，束薪谁为缚。勿令闻此语，翠黛頩将恶。笑我一间茅，妇姑纷六凿。
君家玉臂贯铜青，下客何时见目成？勤把铅黄记宫样，莫教弦管作蛮声。熏衣渐叹衙香少，拥髻遥怜夜语清。记取北归携过我，南江风浪雪山倾。【自注：君自南江赴任，不一过我。】
正月二十日与潘郭二生出郊寻春忽记去年是日同至女王城作诗乃和前韵
东风未肯入东门，走马还寻去岁村。人似秋鸿来有信，事如春梦了无痕。江城白酒三杯酽，野老苍颜一笑温。已约年年为此会，故人不用赋招魂。
红梅
怕愁贪睡独开迟，自恐冰容不入时。故作小红桃杏色，尚馀孤瘦雪霜姿。寒心未肯随春态，酒晕无端上玉肌。诗老不知梅格在，更看绿叶与青枝。【自注：石曼卿《红梅》诗云：“认桃无绿叶，辨杏有青枝。”】
二虫
君不见，水马儿，步步逆流水。大江东流日千里，此虫趯趯长在此。君不见，鷃滥堆，决起随冲风。随风一去宿何许？逆风还落蓬蒿中。二虫愚智俱莫测，江边一笑无人识。
寒食雨
春江欲入户，雨势来不已。小屋如渔舟，蒙蒙水云里。空庖煮寒菜，破灶烧湿苇。那知是寒食，但见乌衔纸。君门深九重，坟墓在万里。也拟哭途穷，死灰吹不起。
徐使君分新火
临皋亭中一危坐，三见清明改新火。沟中枯木应笑人。钻斫不然谁似我。黄州使君怜久病，分我五更红一朵。从来破釜跃江鱼，只有清诗嘲饭颗。起携蜡炬绕空室，欲事烹煎无一可。为公分作无尽灯，照破十方昏暗锁。
蜜酒歌并叙
西蜀道士杨世昌善作蜜酒，绝醇酽。余既得其方，作此歌遗之。
真珠为浆玉为醴，六月田夫汗流泚。不如春瓮自生香，蜂为耕耘花作米。一日小沸鱼吐沫，二日眩转清光活。三日开瓮香满城，快泻银瓶不须拨。百钱一斗浓无声，甘露微浊醍醐清。君不见，南园采花蜂似雨，天教酿酒醉先生。先生年来穷到骨，问人乞米何曾得。世间万事真悠悠，蜜蜂大胜监河侯。
又一首答二犹子与王郎见和
脯青苔，炙青蒲。烂蒸鹅鸭乃瓠壶。煮豆作乳脂为酥，高烧油烛斟蜜酒，贫家百物初何有。古来百巧出穷人，搜罗假合乱天真。诗书与我为麹蘖，酝酿老夫成搢绅。质非文是终难久，脱冠还作扶犁叟。不如蜜酒无燠寒，冬不加甜夏不酸。老夫作诗殊少味，爱此三篇如酒美。封胡遏末已可怜，不知更有王郎子。
鱼蛮子
江淮水为田，舟楫为室居。鱼虾以为粮，不耕自有馀。异哉鱼蛮子，本非左衽徒。连排入江住，竹瓦三尺庐。於焉长子孙，戚施且侏儒。擘水取鲂鲤，易如拾诸途。破釜不着盐，雪鳞芼青蔬。一饱便甘寝，何异獭与狙。人间行路难，踏地出赋租。不如鱼蛮子，驾浪浮空虚。空虚末可知，会当算舟车。蛮子叩头泣，勿语桑大夫。
吊李台卿并叙
李台卿，字明仲，庐州人，貌陋甚，性介不群，而博学强记，罕见其比。好《左氏》，有《史学考正同异》，多所发明。知天文律历，千岁之日，可坐数也。轼谪居黄州，台卿为麻城主簿，始识之。既罢居於庐，而曹光州演甫以书报其亡。台卿，光州之妻党也。
我初未识君，人以君为笑。垂头若病鹤，烟雨霾七窍。弊衣来过我，危坐若持钓。褚褒半面新，鬷蔑一语妙。徐徐涉其澜，极望不可徼。却观元妩媚，士固难轻料。看书眼如月，罅隙靡不照。我老多遗忘，得君如再少。从横通杂艺，甚博且知要。所恨言无文，至老幽不耀。其生世莫识，已死谁复吊！作诗遗故人，庶解俗子谯。
元修菜并叙
菜之美者，有吾乡之巢，故人巢元修嗜之，余亦嗜之。元修云：“使孔北海见，当复云吾家菜邪！”因谓之元修菜。余去乡十有五年，思而不可得。元修适自蜀来，见余於黄，乃作是诗，使归致其子，而种之东坡之下云。
彼美君家菜，铺田绿茸茸。豆荚圆且小，槐芽细而丰。种之秋雨馀，擢秀繁霜中。欲花而未萼，一一如青虫。是时青裙女，采撷何匆匆。烝之复湘之，香色蔚其饛。点酒下盐豉，缕橙芼姜葱。那知鸡与豚，但恐放箸空。春尽苗叶老，耕翻烟雨丛。润随甘泽化，暖作青泥融。始终不我负，力与粪壤同。我老忘家舍，楚音变儿童。此物独妩媚，终年系余胸。君归致其子，囊盛勿函封。张骞移苜蓿，适用如葵菘。马援载薏苡，罗生等蒿蓬。悬知东坡下，塉卤化千锺。长使齐安人，指此说两翁。
二月三日点灯会客
江上东风浪接天，苦寒无赖破春妍。试开云梦羔儿酒，快泻钱塘药王船。蚕市光阴非故国，马行灯火记当年。冷烟湿雪梅花在，留得新春作上元。
上巳日与二三子携酒出游随所见辄作数句明日集之为诗故词无伦次
薄云霏霏不成雨，杖藜晓入千花坞。柯丘海棠吾有诗，独笑深林谁敢侮。三杯卯酒人径醉，一枕春睡日亭午。竹间老人不读书，留我闭门谁教汝。出檐藂枳十围大，写真素壁千蛟舞。东坡作塘今几尺，携酒一劳农工苦。却寻流水出东门，坏垣古堑花无主。卧开桃李为谁妍，对立相媚妩。开瓶藉草劝行路，不惜春衫污泥土。褰裳共过春草亭，扣门却入韩家圃。辘轳绳断井深碧，秋千索挂人何所！映帘空复小桃枝，乞浆不见应门女。南上古台临断岸，雪阵翻空迷仰俯。故人馈我玉叶羹，水冷烟消谁为煮？崎岖束蕴下荒径，娅姹隔花闻好语。更随落景尽馀樽，却傍孤城得僧宇。主人劝我洗足眠，倒床不复闻钟鼓。明朝门外泥一尺，始司三更雨如许。平生所向无一遂，兹游何事天不阻！固知我友不终穷，岂弟君子神所予。
南堂二首
他时雨夜困移床，坐厌愁声点客肠。一听南堂新瓦响，似闻东坞小荷香。
山家为割千房蜜，稚子新畦五亩蔬。更有南堂堪著客，不忧门外故人车。
次韵孔毅甫久旱已而甚雨三首
饥人忽梦饭甑溢，梦中一饱百忧失。只知梦饱本来空，未悟真饥定何物？我生无田食破砚，尔来砚枯磨不出。去年太岁空在酉，傍舍壶浆不容乞。今年旱势复如此，岁晚何以黔吾突。青天荡荡呼不闻，况欲稽首号泥佛。瓮中蜴蜥尤可笑，跂跂脉脉何等秩。阴阳有时雨有数，民是天民天自恤。我虽穷苦不如人，要亦自是民之一。形容可似丧家狗，未肯弭耳争投骨。倒冠落帻谢朋友，独与蚊雷共圭筚。故人嗔我不开门，君视我门谁肯屈。可怜明月如泼水，夜半清光翻我室。风从南来非雨候，且为疲人洗蒸郁。褰裳一和快哉谣，未暇饥寒念明日。
去年东坡拾瓦砾，自种黄桑三百尺。今年刈草盖雪堂，日炙风吹面如墨。平生懒惰今始悔，老大勤农天所直。沛然例赐三尺雨，造化无心怳难测。四方上下同一云，甘霔不为龙所隔。【自注：俗有分龙日。】蓬蒿下湿迎晓耒，灯火新凉催夜织。老夫作罢得甘寝，卧听墙东人响屐。奔流未已坑谷平，折苇枯荷恣漂溺。腐儒粗粝支百年，力耕不受众目怜。破陂漏水不耐旱，人力未至求天全。会当作塘径千步，横断西北遮山泉。四邻相率助举杵，人人知我囊无钱。明年共看决渠雨，饥饱在我宁关天。谁能伴我田间饮，醉倒惟有支头砖。
天公号令不再出，十日愁霖亻并为一。君家有田水冒田，我家无田忧入室。不如西州杨道士，万里随身惟两膝。沿流不恶氵斥亦佳，一叶扁舟任飘突。山芎麦麹都不用，泥行露宿终无疾。夜来饥肠如转雷，旅愁非酒不可开。杨生自言识音律，洞箫入手清且哀。不须更待秋井塌，见人白骨方衔杯。
初秋寄子由
百川日夜逝，物我相随去。惟有宿昔心，依然守故处。忆在怀远驿，闭门秋暑中。藜羹对书史，挥汗与子同。西风忽凄厉，落叶穿户牖。子起寻裌衣，感叹执我手。朱颜不可恃，此语君勿疑。别离恐不免，功名定难期。当时已凄断，况此两衰老。失涂既难追，学道恨不早。买田秋已议，筑室春当成。雪堂风雨夜，已作对床声。
和秦太虚梅花
西湖处士骨应槁，只有此诗君压倒。东坡先生心已灰，为爱君诗被花恼。多情立马待黄昏，残雪消迟月出早。江头千树春欲闇，竹外一枝斜更好。孤山山下醉眠处，点缀裙腰纷不扫。万里春随逐客来，十年花送佳人老。去年花开我已病，今年对花还草草。不如风雨卷春归，收拾馀香还畀昊。
过江夜行武昌山上闻黄州鼓角
清风弄水月衔山，幽人夜渡吴王岘。黄州鼓角亦多情，送我南来不辞远。江南又闻出塞曲，半杂江声作悲健。谁言万方声一，鼍愤龙愁为余变。我记江边枯柳树，未死相逢真识面。他年一叶溯江来，还吹此曲相迎饯。
将至筠先寄迟适远三犹子
露宿风餐六百里，明朝饮马南江水。未见丰盈犀角儿，先逢玉雪王郎子。【自注：时道逢上郎於建昌，方北行也。】对床欲作连夜语，念汝还须戴星起。夜来梦见小於菟，【自注：远，小名菟儿。】犹是髧髦垂两耳。忆过济南春未动，三子出迎残雪里。我时移守古河东，酒肉淋漓浑舍喜。而今憔悴一羸马，逆旅担夫相汝尔。出城见我定惊嗟，身健穷愁不须耻。我为乃翁留十日，掣电一欢何足恃。惟当火急作新诗，一醉两翁胜酒美。
别子由（兼别迟。）
知君念我欲别难，我今此别非他日。风里杨花虽未定，雨中荷叶终不湿。三年磨我费百书，一见何止得双璧。愿君亦莫叹留滞，六十小劫风雨疾。
岐亭五首
昨日云阴重，东风融雪汁。远林草木暗，近舍烟火湿。下有隐君子，啸歌方自得。知我犯寒来，呼酒意颇急。拊掌动邻里，绕村捉鹅鸭。房栊锵器声，蔬果照巾幂。久闻蒌蒿美，初见新芽赤。洗盏酌鹅黄，磨刀削熊白。须臾我径醉，坐睡落巾帻。醒时夜向阑，唧唧铜瓶泣。黄州岂云远！但恐朋友缺。我当安所主，君亦无此客。朝来静庵中，惟见峰峦集。
我哀篮中蛤，闭口护残汁。又哀网中鱼，开口吐微湿。刳肠彼交病，过分我何得！相逢未寒温，相劝此最急。不见卢怀慎，烝壶似烝鸭。坐客皆忍笑，髡然发其幂。不见王武子，每食刀机赤。琉璃载烝豚，中有人乳白。卢公信寒陋，衰发得满帻。武子虽豪华，未死神已泣。先生万金璧，护此一蚁缺。一年如一梦，百岁真过客。君无废此篇，严诗编杜集。
君家蜂作窠，岁岁添漆汁。我身牛穿鼻，卷舌聊白湿。二年三过君，此行真得得。爱君似剧孟，叩门知缓急。家有红颊儿，能唱绿头鸭。行当隔帘见，花雾轻幂幂。为我取黄封，亲拆官泥赤。仍须烦素手，自点叶家白。乐哉无一事，十年不蓄帻。闭门弄添丁，哇笑杂呱泣。西方正苦战，谁补将帅缺！披图见八阵，合散更主客。不须亲戎行，坐论教君集。
酸酒如齑汤，甜酒如蜜汁。三年黄州城，饮酒但饮湿。我如更拣择，一醉岂易得。几思压茅柴，禁网日夜急。西邻推瓮盎，醉倒猪与鸭。君家大如掌，破屋无遮幂。何从得此酒，冷面妒君赤。定应好事人，千石供李白。为君三日醉，蓬发不暇帻。夜深欲逾垣，卧想春瓮泣。君奴亦笑我，鬓齿行秃缺。三年已四至，岁岁遭恶客。人生几两屐，莫厌频来集。
枯松强钻膏，槁竹欲沥汁。两穷相值遇，相哀莫相湿。不知我与君，交游竟何得！心法幸相语，头然未为急。愿为穿云鹘，莫作将雏鸭。我行及初夏，煮酒映疏幂。故乡在何许，西望千山赤。兹游定安归，东泛万顷白。一欢宁复再，起舞花堕帻。将行出苦语，不用儿女泣。吾非固多矣，君岂无一缺。各念别时言，闭户谢众客。空堂净扫地，虚白道所集。
龙尾砚歌并引
余旧作《风咮石砚铭》，其略云：“苏子一见名凤咮，坐令龙尾羞牛后。”已而求砚於歙，歙人云：子自有凤咮，何以此为？盖不能平也。奉议郎方君彦德，有龙尾大砚，奇甚。谓余若能作诗，少解前语者，当奉饷，乃作此诗：
黄琮白琥天不惜，顾恐贪夫死怀璧。君看龙尾岂石材，玉德金声寓於石。与天作石来几时，与人作砚初不辞。诗成鲍谢石何与，笔落锺王砚不知。锦茵玉匣俱尘垢，捣练支床亦何有！况瞋苏子凤咮铭，戏语相嘲作牛后。碧天照水风吹云，明窗大几清无尘。我生天地一闲物，苏子亦是支离人。粗言细语都不择，春蚓秋蛇随意画。愿从苏子老东坡，仁者不用生分别。
豆粥
君不见，呼沱流澌车折轴，公孙仓皇奉豆粥。湿薪破灶自燎衣，饥寒顿解刘文叔。又不见，金谷敲冰草木春，帐下烹煎皆美人。萍齑豆粥不传法，咄嗟而办石季伦。干戈未解身如寄，声色相缠心已醉。身心颠倒不自知，更识人间有真味。岂如江头千顷雪色芦，茅檐出没晨烟孤。地碓舂粳光似玉，沙瓶煮豆软如酥。我老此身无著处，卖书来问东家住。卧听鸡鸣粥熟时，蓬头曳履君家去。
秦少游梦发殡而葬之者云是刘发之柩是岁发首荐秦以诗贺之刘泾亦作因次其韵
君看三代士执雉，本以杀身为小补。居官死职死绥，梦尸得官真古语。五行胜己斯为官，官如草木吾如土。仕而未禄犹宾客，待以纯臣盖非古。馈焉曰献称寡君，岂比公卿相尔汝。世衰道微士失已，得丧悲欢反其故。草袍芦箠相妩媚，饮食嬉游事群聚。曲江船舫月灯球，是谓舞殡而歌墓。看花走马到东野，馀子纷纷何足数。二生年少两豪逸，诗酒不知轩冕苦。故令将仕梦发棺，劝子勿为官所腐。涂车刍灵皆假设，著眼细看君勿误。时来聊复一飞鸣，进隐不须烦伍举。
金山梦中作
江东贾客木绵裘，会散金山月满楼。夜半潮来风又熟，卧吹箫管到扬州。
徐大正闲轩
冰蚕不知寒，火鼠不知暑。知闲见闲地，已觉非闲侣。君看东坡翁，懒散谁比数。形骸堕醉梦，生事委尘土。早眠不见灯，晚食或欺午。卧看毡取盗，坐视麦漂雨。语希舌颊强，行少腰脚偻。五年黄州城，不蹋黄州鼓。人言我闲客，置此闲处所。问闲作何味？如眼不自睹。颇讶徐孝廉，得闲能几许！介子愿奉使，翁归备文武。应缘不耐闲，名字挂庭宇。我诗为闲作，更得不闲语。君如汗血驹，转盼略燕楚。莫嫌銮辂重，终胜盐车苦。
次韵王定国南迁回见寄
土晕铜花蚀秋水，要须悍石相砻砥。十年冰蘖战膏粱，万里烟波濯纨绮。归来诗思转清激，百丈空潭数鲂鲤。逝将桂浦撷兰荪，不记槐堂收剑履。却思庾岭今何在？更说彭城真梦耳！【自注：来诗述彭城旧游。】君知先竭是甘井，我愿得全如苦李。妄心不复九回肠，至道终当三洗髓。广陵阳羡何足较，只有无何真我里。【自注：余买田阳羡，来诗以为不如广陵。】乐全老子今禅伯，【自注：张安道也。定国其婿。】掣电机锋不容拟。心通岂复问何？印可聊须答如是。相逢为我话留滞，桃花春涨孤舟起。
泗州南山监仓萧渊东轩二首
偶随樵父采都梁，【自注：南山名都梁山，山出都梁香故也。】竹屋松扉试乞浆。但见东轩堪隐几，不知公子是监仓。溪中乱石墙垣古，山下寒蔬匕箸香。我是江南旧游客，挂冠知有老萧郎。
北望飞尘苦昼霾，洗心聊复寄东斋。珍禽声好犹思越，野橘香清未过淮。有信微泉来远岭，无心明月转空阶。一官仓庾真堪老，坐看松根络断崖。
泗州除夜雪中黄师是送酥酒
暮雪纷纷投碎米，春流咽咽走黄沙。旧游似梦徒能说，逐客如僧岂有家！冷砚欲书先自冻，孤灯何事独成花？使君半夜分酥酒，惊起妻孥一笑哗。
正月一日雪中过淮谒客回作
攒眉有底恨，得句不妨清。霁雾开寒谷，饥鸦舞雪城。桥声春市散，塔影莫淮平。不用残灯火，船窗夜自明。
孙莘老寄墨四首
徂徕无老松，易水无良工。珍材取乐浪，妙手惟潘翁。【自注：潘翁作墨杂用高丽煤。】鱼胞熟万杵，犀角盘双龙。墨成不敢用，进入蓬莱宫。蓬莱春昼永，三殿明房栊。金笺洒飞白，瑞雾萦长虹。遥怜醉常侍，一笑开天容。
谿石琢马肝，剡藤开玉版。嘘嘘云雾出，奕奕龙蛇绾。此中有何好？秀色纷满眼。故人归天禄，古漆窥蠹简。隃糜给尚方，老手擅编划。分馀幸见及，流落一叹赧。
我贫如饥鼠，长夜空齩齧。瓦池研灶煤，苇管书柿叶。近者唐夫子，远致乌玉玦。（唐林夫寄张遇墨半丸）先生又继之，圭璧烂箱箧。清窗洗砚坐，蛇蚓稍蟠结。便有好事人，敲门求醉帖。
吾穷本坐诗，久服朋友戒。五年江湖上，开口洗残债。今来复稍稍，快痒如爬疥。先生不讥诃，又复寄诗械。幽光发奇思，点黮出荒怪。诗成自一笑，故疾逢虾蟹。
和人见赠
只写东坡不著名，此身已是一长亭。壮心无复春流起，衰鬓从交病叶零。知有雪儿供笔砚，应嗤灶妇洗盆瓶。回来索酒公应厌，京口新传作客经。
寄蕲簟与蒲传正
兰溪美箭不成笛，离离玉筋排霜脊。千沟万缕自生风，入手未开先惨慄。公家列屋闲蛾眉，珠帘不动花阴移。雾帐银床初破睡，牙签玉局坐弹棋。东坡病叟长羁旅，冻卧饥吟似饥鼠。倚赖春风洗破衾，一夜雪寒披故絮。火冷灯青谁复知，孤舟儿女自忧咿！皇天何时反炎燠，愧此八尺黄琉璃。愿公净扫清香阁，卧听风漪声满榻。习习还从两腋生，请公乘此朝阊阖。
赠眼医王生彦若
针头如麦芒，气出如车轴。间关络脉中，性命寄毛粟。而况清净眼，内景含天烛。琉璃贮沆瀣，轻脆不任触。而子於其间，来往施锋镞。笑谈纷自若，观者颈为缩。运针如运斤，去翳如拆屋。常疑子善幻，他技杂符祝。子言吾有道，此理君未瞩。形骸一尘垢，贵贱两草木。世人方重外，妄见瓦与玉。而我初不知，刺眼如刺肉。君看目与翳，是翳要非目。目翳苟二物，易分如麦菽。宁闻老农夫，去草更伤谷。鼻端有馀地，肝胆分楚蜀。吾於五轮间，荡荡见空曲。如行九轨道，并驱无击毂。空花谁开落，明月自朏朒。请问乐全堂，忘年老尊宿。【自注：彦若，乐全先生门下医也。】
赠葛苇
竹椽茅屋半摧倾，肯向蜂窠寄此生。长恐波头卷室去，欲将船尾载君行。小诗试拟孟东野，大草闲临张伯英。消遣百年须底物，故应怜我不归耕。
海市并叙
予闻登州海市旧矣！父老云；常出於春夏，今岁晚不复见矣。予到官五日而去，以不见为恨！祷於海神广德王之庙，明日见焉，乃作此诗。
东方云海空复空，群仙出没空明中。荡摇浮世生万象，岂有贝阙藏珠宫。心知所见嗜幻影，敢以耳目烦神工。岁寒水冷天地闭，为我起蛰鞭鱼龙。重楼翠阜出霜晓，异事惊倒百岁翁。人间所得容力取，世外无物谁为雄！率然有请不我拒，信我人厄非天穷。潮阳太守南迁归，喜见石廪堆祝融。自言正直动山鬼，岂知造物哀龙锺。信眉一笑岂易得，神之报汝亦已丰！斜阳万里孤鸟没，但见碧海磨青铜。新诗绮语亦安用，相与变灭随东风。
次韵王定国得颍倅
滔滔四海我知津，每愧先生植杖芸。自少多言晚闻道，从今闭口不论文。滟翻白兽樽中酒，归煮青泥坊底芹。要识老僧无尽处，床前牛蚁不曾闻。
次韵王震
携文过我治平间，雾豹当时始一斑。闻道吹嘘借馀论，故教流落得生还。清篇带月来霜夜，妙语先春发病颜。诗酒暮年犹足用，竹林高会许时攀。
惠崇春江晚景
竹外桃花三两枝，春江水暖鸭先知。蒌蒿满地芦芽短，正是河豚欲上时。
送戴蒙赴成都玉局观将老焉
拾遗被酒行歌处，野梅官柳西郊路。闻道华阳版籍中，至今尚有城南杜。我欲归寻万里桥，水花风叶暮萧萧。芋魁径尺谁能尽，桤木三年已足烧。百岁风狂定何有，羡君今作峨眉叟。纵未家生执戟郎，也应世出埋轮守。莫欺老病未归身，玉局他年第几人。会待子猷清兴发，还须雪夜去寻君。
送陈睦知潭州
华清缥渺浮高栋，上有缬林藏石瓮。一杯此地初识君，千岩夜上同飞鞚。君时年少面如玉，一饮百觚嫌未痛。白鹿泉头山月出，寒光泼眼如流汞。朝元阁上酒醒时，卧听风銮鸣铁凤。旧游空在人何处，二十三年真一梦。我得生还雪髯满，君亦老嫌金带重。有如社燕与秋鸿，相逢未稳还相送。洞庭青草渺无际，天柱紫盖森欲动。湖南万古一长嗟，付与骚人发嘲弄。
送贾讷倅眉
老翁山下玉渊回，手植青松三万栽。父老得书知我在，小轩临水为君开。试看一一龙蛇活，更听萧萧风雨哀。便与甘棠同不剪，苍髯白甲待归来。【自注：先君葬於蟆颐山之东二十馀里，地名老翁泉，君许为一往，感叹之深，故及。】
杜介送鱼
新年已赐黄封酒，旧老仍分赪尾鱼。陋巷关门负朝日，小园除雪得春蔬。病妻起斫银丝鲙，稚子欢寻尺素书。醉眼朦胧觅归路，松江烟雨晚疏疏。
武昌西山并叙
喜祐中，翰林学士承旨邓公圣求，为武昌令。常游寒溪西山，山中人至今能言之。轼谪居黄冈，与武昌相望，亦常往来溪山间。元祐元年十一月二十九日，考试馆职，与圣求会宿玉堂，偶话旧事。圣求尝作《元次山洼尊铭》，刻之岩石，因为此诗，请圣求同赋，当以遗邑人，使刻之铭侧。
春江渌涨蒲萄醅，武昌官柳知谁栽？忆从樊口载春酒，步上西山寻野梅。西山一上十五里，风驾两腋飞崔嵬。同游困卧九曲岭，褰衣独到吴王台。中原北望在何许！但见落日低黄埃。归来解剑亭前路，苍崖半入云涛堆。浪翁醉处今尚在，石臼抔饮无樽罍。尔来古意谁复嗣，公有妙语留山隈。至今好事除草棘，常恐野火烧苍苔。当时相望不可见，玉堂正对金銮开。岂知白首同夜直，卧看椽烛高花摧。江边晓梦忽惊断，铜环玉锁鸣春雷。山人帐空猿鹤怨，江湖水生鸿雁来。请公作诗寄父老，往和万壑松风哀！
次韵刘贡父独直省中
明窗畏日晓先暾，高柳鸣蜩午更喧。笔老新诗疑有物，心空客疾本无根。隔墙我亦眠风榻，上马君先锁月轩。共喜早归三伏近，解衣盘礴亦君恩。
书李世南所画秋景
野水参差落涨痕，疏林欹倒出霜根。扁舟一棹归何处？家在江南黄叶村。
人间斤斧日创夷，谁见龙蛇百尺姿。不是溪山曾独往，何有解作挂猿枝。
和子由除夜元日省宿致斋二首
江淮流落岂关天，禁省相望亦偶然。等是新年未相见，此身应坐不归田。
当年踏月走东风，坐看春闱锁醉翁。白发门生几人在，却将新句调儿童。
庆源宣义王丈以累举得官为洪雅主簿雅州户掾遇吏民如家人人安乐之既谢事居眉之青神瑞草桥放怀自得有书来求红带既以遗之且作诗为戏请黄鲁直学士秦少游贤良各为赋一首为老人光华
青衫半作霜叶枯，遇民如儿吏如奴。吏民莫作官长看，我是识字耕田夫。妻啼儿号刺史怒，时有野人来挽须。拂衣自注下下考，芋魁饭豆吾岂无。归来瑞草桥边路，独游还佩平生壶。慈母岩前自唤渡，青衣江上人争扶。今年蚕市数州集，中有遗民怀袴襦。邑中之黔相指似，白髯红带老不癯。我欲西归卜邻舍，隔墙拊掌容歌呼。不学山王乘驷马，回头空指黄公垆。
书林次中所得李伯时归去来阳关二图后二首
不见何戡唱渭城，旧人空数米嘉荣。龙眠独识殷勤处，画山阳关意外声！
两本新图宝墨香，樽前独唱小秦王。为君翻作归来引，不学阳关空断肠。
次前韵再送周正孺
东川得望郎，坐与西争重。高风倾石室，旧学鄙文冢。蜀人安使君，所至野不耸。竹马迎细侯，大钱送刘宠。遥知句溪路，老稚相扶拥。看画古丛祠，百怪朝幽拱。牛头与兜率，云木蔚堆垄。醉乡追旧游，笔阵贾馀勇。聊将诗酒乐，一扫簿书冗。西风吹好句，珠玉本无踵。
书王定国所藏烟江叠嶂图王晋卿画。
江上愁心千迭山，浮空积翠如云烟。山耶云耶远莫知，烟空云散山依然。但见两崖苍苍暗绝谷，中有百道飞来泉。萦林络石隐复见，下赴谷口为奔川。川平山开林麓断，小桥野店依山前。行人稍渡乔木外，渔舟一叶江吞天。使君何从得此本，点缀毫末分清妍。不知人间何处有此境？径欲往置二顷田。君不见，武昌樊口幽绝处，东坡先生留五年。春风摇江天漠漠，暮云卷雨山娟娟。丹枫翻鸦伴水宿，长松落雪惊醉眠。桃花流水在人世，武陵岂必皆神仙。江上清空我尘土，虽有去路寻无缘。还君此画三叹息，山中故人应有招我归来篇。
六年正月二十日复出东门仍用前韵
乱山环合水侵门，身在淮南尽处村。五亩渐成终老计，九重新扫旧巢痕。岂惟见惯沙鸥熟，已觉来多钓石温。长与东风约今日，暗香先返玉梅魂。
兴龙节侍宴前一日微雪与子由同访王定国小饮清虚堂定国出数诗皆佳而五言尤奇子由又言昔与孙巨源同过定国感念存没悲叹久之夜归稍醒各赋一篇明日朝中以示定国也
天风淅淅飞玉沙，诏恩归沐休早衙。遥知清虚堂里雪，正似薝卜林中花。出门自笑无所诣，呼酒持劝惟君家。踏冰凌兢战疲马，扣门剥啄惊寒鸦。羡君五字入诗律，欲与六出争天葩。头风已倩檄手愈，背痒恰得仙爪爬。银瓶泻油浮蚁酒，紫碗铺粟盘龙茶。幅巾起作鸲鹆舞，叠鼓谁掺渔阳挝。九衢灯火杂梦寐，十年聚散空咨嗟！明朝握手殿门外，共看银阙暾晨霞。
王晋卿作烟江叠嶂图仆赋诗十四韵晋卿和之语特奇丽因复次韵不独纪其诗画之美亦为道其出处契阔之故而终之以不忘在莒之戒亦朋友忠爱之义也
山中举头望日边，长安不见空云烟。归来长安望山上，时移事改应潸然！管弦去尽宾客散，惟有马埒编金泉。渥洼故自千里足，要饱风雪轻山川。屈居华屋啗枣脯，十年俯仰龙旂前。却因病瘦出奇骨，盐车之厄宁非天。风流文采磨不尽，水墨自与诗争妍。画山何必山中人，田歌自古非知田。郑虔三绝君有二，笔势挽回三百年。欲将岩谷乱窈窕，眉峰修嫮夸连娟。人间何有春一梦，此身将老蚕三眠。山中幽绝不可久，要作平地家居仙。能令水石长在眼，非君好我当谁缘。愿君终不忘在莒，乐时更赋《囚山篇》。【自注：柳子厚有《囚山赋》。】
夜直玉堂携李之仪端叔诗百馀首读至夜半书其后
玉堂清冷不成眠，伴直难呼孟浩然。暂借好诗消永夜，每逢佳处辄参禅。愁侵砚滴初含冻，喜入灯花欲斗妍。寄语君家小儿子，他时此句一时编。
再和刘贡父春日赐幡胜
与君流落偶还朝，过眼纷纶七叶貂。莫笑华颠飘采胜，几人黄壤隔青霄。行吟未许穷骚雅，坐啸犹能出教条。记取明年江上郡，五更春枕梦春韶。
去杭十五年复游西湖用欧阳察判韵
我识南屏金鲫鱼，重来拊槛散斋馀。还从旧社得心印，似省前生觅手书。葑合平湖久芜漫，人经丰岁尚凋疏。谁怜寂寞高常侍，老去狂歌忆孟诸。
与莫同年雨中饮湖上
到处相逢是偶然，梦中相对各华颠。还来一醉西湖雨，不见跳珠十五年。
座上借韵送岢岚军通判叶朝奉
云间踏白看缠旗，莫忘西湖把酒时。梦里吴山连越峤，樽前羌妇杂胡儿。夕烽过后人初醉，春雁来时雪未滋。为问从军真乐否，书来粗遣故人知。
次韵詹适宣德小饮巽亭
君方梦谪仙，【自注：来诗记李白郎官湖。】我亦吊文园。江上同三黜，天涯又一樽。涛雷殷白昼，梅雪耿黄昏。归去多情雨，应随御史轩。【自注：詹为御史主簿。】
东川清丝寄鲁冀州戏赠
鹅溪清丝清如冰，上有千岁交枝藤。藤生谷底饱风雪，岁晚忽作龙蛇升。嗟我虽为老侍从，骨寒只爱布与缯。床头锦衾未还客，坐觉芒刺在背膺。岂如髯卿晚乃贵，福禄正似川方增。醉中倒着紫绮裘，下有半臂出缥绫。封题不敢妄裁剪，刀尺自有佳人能。遥知千骑出清晓，积雪未放游尘兴。白须红带柳丝下，老弱空巷人相登。但放奇纹出领袖，吾髯虽老无人憎。
次韵刘景文周次元寒食同游西湖
絮飞春减不成年，老境同乘下濑船。蓝尾忽惊新火后，【自注：乐天《寒食》诗云：“三杯蓝尾洒，一楪胶牙饧。】遨头要及浣花前。【自注：成都太守，自正月二日出游，至四月十九日浣花乃止。】山西老将诗无敌，洛下书生语更妍。共向北山寻二士，画桡鼍鼓聒清眠。
次韵林子中王彦祖唱酬
早知身寄一沤中，晚节尤惊落木风。【自注：近闻莘老、公择皆逝，故有此句。】昨梦已论三世事，岁寒犹喜五人同。【自注：轼与子中、彦祖、子敦、完夫同试举人景德寺，今皆健。】雨馀北固山围座，春尽西湖水映空。差胜四明狂监在，更将老眼犯尘红。
次韵曹辅寄壑源试焙新芽
仙山灵雨湿行云，洗遍香肌粉未匀。明月来投玉川子，清风吹破武林春。要知玉雪心肠好，不是膏油首面新。戏作小诗君一笑，从来佳茗似佳人。
次韵刘景文登介亭
泽国梅雨馀，衰年困烝溽。高堂磨新砖，颇觉利腰足。松根百尺井，两绠飞净渌。流觞聚儿童，一笑为捧腹。清风信可驭，刚气在岩麓。始知共此世，物外无三伏。长歌人云去，不待弦管逐。西湖真西子，烟树点眉目。涛江少酝藉，高浪翻雪屋。俯仰拊四海，百世飞鸟速。远追钱氏馀，近吊祖侯躅。吾生如寄耳，寸晷轻尺玉。谁似刘将军，逸韵谢边幅。千言一挥手，五车不再读。春岩彩鸡舞，月峡哀猿哭。朝先啼鴂起，暮与寒螀续。我老废吟哦，赖君时击触。从今事远览，发轫此幽谷。清游得三昧，至乐谢五欲。莫作狂道士，气压刘师服。
次韵苏伯固主簿重九
云间朱袖拂云和，知是长松挂女萝。髻重不嫌黄菊满，手香新喜绿橙搓。墨翻衫袖吾方醉，纸落云烟子患多。只有黄鸡与白日，玲珑应识使君歌。
再和杨公济梅花
人去残英满酒樽，不堪细雨湿黄昏。夜寒那得穿花蝶，知是风流楚客魂。
北客南来岂是家，醉看参月半横斜。他年欲识吴姬面，秉烛三更对此花。
予去杭十六年而复来留二年而去平生自觉出处老少粗似乐天虽才名相远而安分寡求亦庶几焉三月六日来别南北山诸道人与下天竺惠净师话旧
当年衫鬓两青青，强说重临慰别情。衰发只今无可白，故应相对话来生！
元祐六年六月自杭州召还汶公馆我於东堂阅旧诗卷次诸公韵三首
半熟黄粱日未斜，玉堂阴合手栽花。却寻三十年前味，未饭钟声已饭茶。
尺一东来唤我归，衰年已迫故山期。文章曹植今堪笑，却卷波澜入小诗。
次韵刘景文见寄
淮上东来双鲤鱼，巧将书信渡江湖。细看落墨皆松瘦，想见掀髯正鹤孤。烈士家风安用此，书生习气未能无。莫因老骥思千里，醉后哀歌缺唾壶。
欧季默以油烟墨二丸见饷各长寸许戏作小诗
书窗拾轻煤，佛帐扫馀馥。辛勤破千夜，收此一寸玉。痴人畏老死，腐朽同草木。欲将东山松，涅尽南山竹。墨坚人苦脆，未用叹不足。且当注虫鱼，莫草三千牍。
聚星堂雪并叙
元祐六年十一月一日，祷雨张龙公，得小雪，与客会饮聚星堂。忽忆欧阳文忠公作守时，雪中约客赋诗，禁体物语，於艰难中特出奇丽。尔来四十馀年，莫有继者。仆以老门生继公后，虽不足追配先生，而宾客之美殆不减当时。公之二子又适在郡，故辄举前令各赋一篇，以为汝南故事云。
窗前暗响鸣枯叶，龙公试手行初雪。暎空先集疑有无，作态斜飞正愁绝。众宾起舞风竹乱，老守先醉霜松折。恨无翠袖点横斜，只有微灯照明灭。归来尚喜更鼓永，晨起不待铃索掣。未嫌长夜作衣棱，却怕初阳生眼缬。欲浮大白追馀赏，幸有回飙惊落屑。模糊桧顶独多时，历乱瓦沟裁一瞥。汝南先贤有故事，醉翁诗话谁续说？当时号令君听取，百战不许持寸铁。
喜刘景文至
天明小儿便传呼，髯刘已到城南隅。尺书真是髯手迹，起坐熨眼知有无。今人不作古人事，今世有此古丈夫。我闻其来喜欲舞，病自能起不用扶。江淮旱久尘土恶，朝来清雨濯鬓须。相看握手了无事，千里一笑无乃迂。平生所乐在吴会，老死欲葬杭与苏。过江西来二百日，冷落山水愁吴姝。新隄旧井各无恙，参寥六一岂念吾！别后新诗巧摹写，袖中知有钱塘湖。
和刘景文见赠
元龙本志陋曹吴，豪气峥嵘老不除。失路今为哙等伍，作诗犹似建安初。西来为我风黧面，独卧无人雪缟庐。留子非为十日饮，要令安世诵亡书。
次前韵送刘景文
白云在天不可呼，明月岂肯留庭隅。怪君西行八百里，清坐十日一事无。路人不识呼尚书，但见凛凛雄千夫。【自注：君一马两仆，率然相访。逆旅多呼尚书，意谓君都头也。】岂知入骨爱诗酒，醉倒正欲蛾眉扶。一篇向人写肝肺，四海知我霜鬓须。【自注：君前有诗见寄云：“四海共知霜鬓满，重阳曾插菊花无。”】欧阳赵陈皆我有，岂谓夫子驾复迂。尔来又见三黜柳，共此暖热餐毡苏。酒肴酸薄红粉暗，只有颍水清而姝。一朝寂寞风雨散，对影谁念月与吾？【自注：郡中，日与欧阳叔弼、赵景贶、陈履常相从。而景文复至，不数日，柳戒之亦见过。宾客之盛，顷所未有。然不数日，叔弼、景文、戒之皆去矣。】何时归帆溯江水，春酒一变甘棠湖。【自注：景文近卜居九江，近甘棠湖。】
新渡寺席上次赵景贶陈履常韵送欧阳叔弼比来诸君唱和叔弼但袖手旁睨而已临别忽出一篇颇有渊明风致坐皆惊叹
神屠不目全，妙额惟妆半。更刀乃族庖，倚市必丑悍。平生魏公筹，忽斫郢人墁。诗书亦何用，适道须此馆。多言虽数穷，微中或排难。子诗如清风，翏翏发将旦。胡为久闭匿，绮语真自患。许时笑我痴，隔屋相咏叹。竟识彦道否，绝叫呼百万。清朝固多士，入门子皆冠。莫言清颍水，从此隔河汉。异时我独来，得鱼杨柳贯。持归不忍食，尺素解凄断。中有清圆句，铜丸飞柘弹。春愁结凌凘，正待一笑泮。百篇倘寄我，呻吟郑人缓。
次韵赵景贶春思且怀吴越山水
岁华来无穷，老眼久已静。春风如系马，未动意先骋。西湖忽破碎，鸟落鱼动镜。萦城理枯渎，放闸起胶艇。愿君营此乐，宦事何时竟。【自注：清河西湖三闸，督君成之。】思吴信偶然，出处付前定。飘然不系舟，乘此无尽兴。醉翁行乐处，草木皆可敬。明朝游北渚，急扫黄叶径。白酒真到齐，红裙已放郑。【自注：酒尚有香泉一壶，为乐全先生服，不作乐也。】
和陈传道雪中观灯
新年乐事叹何曾，闭閤烧香一病僧。未忍便倾浇别酒，且来同看照愁灯。颍鱼跃处新亭近，湖雪消时画舫升。只恐樽前无此客，清诗还有士龙能。
病中夜读朱博士诗
病眼乱灯火，细书数尘沙。君诗如秋露，净我空中花。古语多妙寄，可识不可夸。巧笑在頩颊，哀音馀掺挝。曾坑一掬春，紫饼供千家。悬知贵公子，醉眼无真茶。崎岖烂石上，得此一寸芽。缄封勿浪出，汤老客未嘉。
送晁美叔
我年二十无朋俦，当时四海一子由。君来扣门如有求，颀然病鹤骨清而修。醉翁遣我从子游，翁如退之蹈轲丘。尚欲放予出一头，【自注：嘉祐初，轼与子由寓兴国浴室，美叔忽见访。云：“吾从欧阳公游久矣，公令我来，与子定交，谓子必名世，老夫亦须放他出一头地。”】酒醒梦断四十秋。病鹤不病骨愈虬，惟有我颜老可羞。醉翁宾客散九州，几人白发还相收。我如怀祖拙自谋，正作尚书已过优。君求会稽实良筹，往看万壑争交流。【自注：君近乞越州。】
仆所藏仇池石希代之宝也王晋卿以小诗借观意在於夺仆不敢不借然以此诗先之
海石来珠宫，秀色如蛾绿。坡陀尺寸间，宛转陵峦足。连娟二华顶，空洞三茅腹。初疑仇池化，又恐瀛洲蹙。殷勤峤南使，馈饷淮东牧。【自注：仆在扬州，程德孺自岭南解官，以此石见遗。】得之喜无寐，与汝交不渎。盛以高丽盆，藉以文登玉。【自注：仆以高丽所铸大铜盆贮之，又以登州海石如碎玉者附其足。】幽光先五夜，冷气压三伏。老人生如寄，衡茅久未卜。一夫幸可致，千里还相逐。风流贵公子，窜谪武当谷。见山应已厌，何事夺所欲。欲留嗟赵弱，宁许负秦曲。传观慎勿许，间道归更速。
王晋卿示诗欲夺海石钱穆父王仲至蒋颖叔皆次韵穆至二公以为不可许独颖叔不然今日颖叔见访亲睹此石之妙遂悔前语轼以谓晋卿岂可终闭不予者若能以韩干二散马易之者盖可许也复次前韵
相如有家山，缥眇在眉绿。谁云千里远？寄此一颦足。平生锦绣肠，早岁藜苋腹。从教四壁空，未遣两峰蹙。吾今况衰病，义不忘樵牧。逝将仇池石，归溯岷山渎。守子不贪宝，完我无瑕玉。故人诗相戒，妙语予所伏。一篇独异论，三占从两卜。君家画可数，天骥纷相逐。风鬃掠原野，电尾捎涧谷。君如许相易，是亦我所欲。今朝安西守，来听阳关曲。劝我留此峰，他日来不速。
轼欲以石易画晋卿难之穆父欲兼取二物颖叔欲焚画碎石乃复次前韵并解三诗之意
春冰无真坚，霜叶失故绿。鷃疑鹏万里，蚿笑夔一足。二豪争攘袂，先生一捧腹。明镜既无台，净瓶何用蹙。【自注：古蹴蹙通。】盆山不可隐，画马无由牧。聊将置庭宇，何必弃沟渎。焚宝真爱宝，碎玉未忘玉。久知公子贤，出语耆年伏。欲观博物妙，故以求马卜。维摩既复舍，天女还相逐。授之无尽灯，照此久幽谷。定心无一物，法乐胜五欲。三峨吾乡井，万里君部曲。卧云行归休，破贼见神速。【自注：晋卿将种，常有此志。】
上元侍饮楼上二首呈同列
薄雪初消野未耕，卖薪买酒看升平。吾君勤俭倡优拙，自是丰年有笑声。
老病行穿万马群，九衢人散月纷纷。归来一点残灯在，犹有传柑遗细君。【自注：侍饮楼上，则贵戚争以黄柑遗近臣，谓之传柑，盖尚矣。
七年九月自广陵召还复馆於浴室东堂八年六月乞会稽将去汶公乞诗乃复用前韵
乞郡三章字半斜，庙堂传笑眼昏花。上人问我迟留意，待赐头纲八饼茶。【自注：尚书学士，得赐头纲龙茶，一斤八饼今年纲到最迟。】
梦绕吴山却月廊，白梅卢橘觉犹香。【自注：杭州梵天寺有月廊数百间，寺中多白梅、卢橘。】会稽且作须臾意，从此归田策最良。
东南此去几时归？倦鸟孤云岂有期。断送一生消底物，三年光景六篇诗。
寄馏合刷瓶与子由
老人心事日摧颓，宿火通红手自焙。小甑短瓶良具足，稚儿娇女共燔煨。寄君东阁闲烝栗，知我空堂坐画灰。约束家僮好收拾，故山梨枣待翁来。
次韵刘涛抚寄蜜渍荔枝
时新满座闻名字，别久何人记色香？叶似杨梅烝雾雨，花如卢橘傲风霜。每怜莼菜下盐豉，肯与葡萄压酒浆。回首惊尘卷飞雪，诗情真合与君尝。
子由生日以檀香观音像及新合印香银篆盘为寿
旃檀婆律海外芬，西山老脐柏所薰。香螺脱黡来相群，能结缥眇风中云。一灯如萤起微焚，何时度尽缪篆纹？缭绕无穷合复分，绵绵浮空散氤氲，东坡持是寿卯君。君少与我师皇坟，旁资老聃释迦文。共厄中年点蝇蚊，晚遇斯须何足云，君方论道承华勋，我亦旗鼓严中军。国恩当报敢不勤，但愿不为世所醺。尔来白发不可耘，问君何时返乡枌，收拾散亡理放纷。此心实与香俱焄，闻思大士应已闻。
次韵李端叔谢送牛戩鸳鸯竹石图
闻君谈西戎，废食忘早晚。王师本不阵，贼垒何足划。守边在得士，此语要而简。知君论将口，似我识画眼。笑指尘壁间，此是老牛戩。平生师卫玠，非意常理遣。诉君定何人，未用市朝显。置之勿复道，世俗固多舛。归去亦何须，单车渡殽渑。如虫得羽化，已脱安用茧。家书空万轴，凉暴困舒卷。念当扫长物，闭息默自暖。此画聊付君，幽处得小展。新诗勿纵笔，群吠惊邑犬。时来未可知，妙斫待轮扁。
过汤阴市得豌豆大麦粥示三儿子
朔野方赤地，河濡但黄尘。秋霖暗豆漆，夏旱臞麦人。逆旅唱晨粥，行庖得时珍。青班照匕箸，脆响鸣牙龈。玉食谢故吏，风餐便逐臣。漂零竟何适，浩荡寄此身。争劝加餐食，实无负吏民。何当万里客，归及三年新。
子由新修汝州龙兴寺吴画壁
丹青久衰工不艺，人物尤难到今世。每摹市井作公卿，画手悬知是徒隶。吴生巳与不传死，那复典刑留近岁。人间几处变西方，尽作波涛翻海势。细观手面分转侧，妙算毫厘得天契。始知真放本精微，不比狂花生客慧。似闻遗墨留汝海，古壁蜗涎可垂涕。力捐金帛扶栋宇，错落浮云卷新霁。使君坐啸清萝馀，几迭衣纹数衿袂。他年吊古知有人，姓名聊记东坡弟。
慈湖夹阻风三首
此生归路愈茫然，无数青山水拍天。犹有小船来卖饼，喜闻墟落在山前。
我行都是退之诗，真有人家水半扉。千顷桑麻在船底，空馀石发挂鱼衣。
卧看落月横千丈，起唤清风得半帆。且并水村欹侧过，人间何处不巉岩。
秧马歌并引
过庐陵，见宣德郎致仕曾君安止，出所作《禾谱》。文既温雅，事亦详实，惜其有所缺，不谱农器也。予昔游武昌，见农夫皆骑秧马，以榆枣为腹，欲其滑；以楸桐为背，欲其轻。腹如小舟，昂其首尾。背如覆瓦，以便两髀雀跃於泥中，系束藁其首以缚秧。日行千畦，较之亻区偻而作者，劳佚相绝矣。《史记》：禹乘四载，泥行乘橇。解者曰：橇形如箕，摘行泥上，岂秧马之类乎？作《秧马歌》一首，附於《禾谱》之末云。
春云蒙蒙雨凄凄，春秧欲老翠剡齐。嗟我妇子行水泥，朝分一垅暮千畦。腰如箜篌首啄鸡，筋烦骨殆声酸嘶。我有桐马手自提，头尻轩昂腹胁低。背如覆瓦去角圭，以我两足为四蹄。耸踊滑汰如凫鹥，纤纤束藁亦可赍。何用繁缨与月题，朅从畦东走畦西。山城欲闭闻鼓鼙，忽作的卢跃檀溪。归来挂壁从高栖，了无刍秣饥不啼。少壮骑汝逮老黧，何曾蹶轶防颠挤。锦鞯公子朝金闺，笑我一生蹋牛犁，不知自有木駃騠。
八月七日初入赣过惶恐滩
七千里外二毛人，十八滩头一叶身。山忆喜欢劳远梦，【自注：蜀道有错喜欢铺，在大散关上。】地名惶恐泣孤臣。长风送客添帆腹，积雨扶舟减石鳞。便合与官充水手，此生何止略知津。
天竺寺并引
予年十二，先君自虔州归，为予言：“近城山中天竺寺，有乐天亲书诗云：‘一山门作两山门，两寺元从一寺分。东涧水流西涧水，南山云起北山云。前台花发后台见，上界钟清下界闻。遥想吾师行道处，天香桂子落纷纷。’笔势奇逸，墨迹如新。”今四十七年矣。予来访之，则诗已亡，有刻石存耳，感涕不已，而作是诗。
香山居士留遗迹，天竺禅师有故家。空咏连珠吟叠壁，已亡飞乌失惊蛇。林深野桂寒无子，雨浥山姜病有花。四十七年真一梦，天涯流落泪横斜。
舟行至清远县见顾秀才极谈惠州风物之美
到处聚观香案吏，此邦宜著玉堂仙。江云漠漠桂花湿，海雨翛翛荔子然。闻道黄柑常抵鹊，不容朱橘更论钱。恰从神武来弘景，便向罗浮见稚川。
广州蒲涧寺地产菖蒲，十二节。相传安期生之故居，始皇访之於此。
不用山僧导我前，自寻云外出山泉。千章古木临无地，百尺飞涛泻漏天。旧日菖蒲方士宅，后来薝卜祖师禅。今而只有花含笑，笑道秦皇欲学仙。【山中多含笑花。】
朝云诗并引
世谓乐天有鬻骆马放杨柳枝词，嘉其主老病，不忍去也。然梦得有诗云：“春尽絮飞留不得，随风好去落谁家？”乐天亦云：“病与乐天相伴住，春随樊子一时归。：”则是樊素竟去也。予家有数妾，四五年相继辞去。独朝云者，随予南迁。因读乐天集，戏作此诗。朝云姓王氏，钱塘人。尝有子曰干儿，未期而夭云。
不似杨枝别乐天，恰如通德伴伶玄。阿奴络秀不同老，天女维摩总解禅。经卷药炉新活计，舞衫歌扇旧因缘。丹成逐我三山去，不作巫阳云雨仙。
十一月二十六日松风亭下梅花盛开
春风岭上淮南村，昔年梅华曾断魂。【自注：予昔赴黄州，春风岭上见梅花，有两绝句。明年正月，往岐亭道中，赋诗云：“去年今日关山路，细雨梅花正断魂。”】岂知流落复相见，蛮风蜑雨愁黄昏。长条半落荔支浦，卧树独秀桄榔园。岂惟幽光留夜色，直恐泠滟排冬温。松风亭下荆棘里，两株玉蕊明朝暾。海南仙云娇堕砌，月下缟衣来扣门。酒醒梦觉起绕树，妙意有在终无言。先生独饮勿叹息，幸有落月窥清樽。
再用前韵
罗浮山下梅花村，玉雪为骨冰为魂。纷纷初疑月挂树，耿耿独与参横昏。先生索居江海上，悄如病鹤栖荒园。天香国艳肯相顾，知我酒熟诗清温。蓬莱宫中花鸟使，绿衣倒挂扶桑暾。抱丛窥我方醉卧，故遗啄木先敲门。麻姑过君急扫，鸟能歌舞花能言。酒醒人散山寂寂，惟有落蕊粘空樽。【自注：岭南珍禽有倒挂子，绿毛红喙，如鹦鹉而小。自海东来，非尘埃间物也。】
新酿桂酒
捣香筛辣入瓶盆，盎盎春溪带雨浑。收拾小山藏社瓮，招呼明月到芳樽。酒材已遣门生致，菜把仍叨地主恩。烂煮葵羹斟桂醑，风流可惜在蛮村。
花落复次前韵
玉妃谪堕烟雨村，先生作诗与招魂。人间草木非我对，奔月偶桂成幽昏。闇香入户寻短梦，青子缀枝留小园。披衣连夜唤客饮，雪肤满地聊相温。松明照坐愁不睡，井花入腹清而暾。先生来年六十化，道眼已入不二门。多情好事真习气，惜花未忍终无言。留连一物吾过矣，笑领百罚空罍樽。
詹守携酒见过用前韵作诗聊复和之
箕踞狂歌老瓦盆，燎毛燔肉似羌浑。传呼草市来携客，洒扫渔矶共置樽。山下黄童争看舞，江干白骨已衔恩。【自注：时詹方议葬暴骨。】孤云落日西南望，长羡归鸦自识村。
寄邓道士并引
罗浮山有野人，相传葛稚川之隶也。邓道士守安，山中有道者也。尝於庵前见其足迹，长二尺许。绍圣二年正月十日，予偶读韦苏州《寄全椒山中道士》诗云：“今朝郡斋冷，忽念山中客。涧底束荆薪，归来煮白石。遥持一樽酒，远慰风雨夕。落叶满空山，何处寻行迹？”乃以酒一壶，仍依苏州韵，作诗寄之云。
一杯罗浮春，远饷采薇客。遥知独酌罢，醉卧松下石。幽人不可见，清啸闻月夕。聊戏庵中人，空飞本无迹。
上元夜
前年侍玉辇，端门万枝灯。璧月挂罘罳，珠星缀觚棱。去年中山府，老病亦宵兴。牙旗穿夜市，铁马响春冰。今年江海上，云房寄山僧。亦复举膏火，松间见层层。散策桄榔林，林疏月鬅鬙。使君置酒罢，箫鼓转松陵。狂生来索酒，贾道人也。一举辄数升。浩歌出门去，我亦归瞢腾。
正月二十四日与儿子过赖仙芝玉原秀才僧昙颖行全道士何宗一同游罗浮道院及栖禅精舍过作诗和其韵寄迈迨
断桥隔胜践，脱屦欣小甜。瘴花已繁红，官柳犹疏细。斜川二三子，悼叹吾年逝。凄凉罗浮馆，风壁颓雨砌。黄冠常苦饥，迎客羞破袂。仙山在何许？归鹤时堕毳。崎岖拾松黄，欲救齿发弊。坐令禅客笑，一梦等千岁。栖禅晚置酒，蛮果粲蕉荔。齐厨釜无羹，野饷篮有蕙。嬉游趁时节，俯仰了此世。犹当洗业障，更作临水禊。寄书阳羡儿，并语长头弟。门户各努力，先期毕租税。
正月二十六日偶与数客野步嘉祐僧舍东南野人家杂花盛开扣门求观主人林氏媪出应白发青裙少寡独居三十年矣感叹之馀作诗记之
缥蒂缃枝出绛房，绿阴青子送春忙。涓涓泣露紫含笑，焰焰烧空红佛桑。落日孤烟知客恨，短篱破屋为谁香？主人白发青裙袂，子美诗中黄四娘。
追饯正辅表兄至博罗赋诗为别
孤城南游堕黄菅，君亦何事来牧蛮。舣舟蜑户龙冈窟，置酒椰叶桄榔间。高谈已笑衰语陋，杰句尤觉清诗孱。博罗小县僧舍古，我不忍去君忘还。君应回望秦与楚，梦涉汉水愁秦关。我亦坐念高安客，神游黄檗参洞山。何时旷荡洗瑕谪，与君归驾相追攀。梨花寒食隔江路，两山遥对双烟鬟。归耕不用一钱物，惟要两脚飞孱颜。玉床丹镞记分我，助我金鼎光烂斑。
真一酒并引
米、麦、水，三一而已，此东坡先生真一酒也。
拨雪披云得乳泓，蜜蜂又欲醉先生。【真一，色味颇类予在黄州日所酿蜜酒也。】稻垂麦仰阴阳足，器洁泉新表里清。晓日着颜红有晕，春风入髓散无声。人间真一东坡老，与作青州从事名。
游博罗香积寺并引
寺去县七里，三山犬牙。夹道皆美田，麦禾甚茂。寺下溪水，可作碓磨，若筑塘百步闸而落之，可转两轮举四杵也。以属县令林抃，使督成之。
二年流落蛙鱼乡，朝来喜见麦吐芒。东风摇波舞净绿，初日泫露酣娇黄。汪汪春泥已没膝，剡剡秋谷初分秧。谁言万里出无友，见此二美喜欲狂。三山屏拥僧舍小，一溪雷转松阴凉。要令水力供硙磨，与相地脉增隄防。霏霏落雪看收面，隐隐叠鼓闻舂糠。散流一啜云子白，炊裂十字琼肌香。岂惟牢丸荐古味，【自注：束皙《饼赋》云：“馒头薄持，起搜牢丸。”】要使真一流天浆。诗成捧腹便绝倒，书生说食真膏肓。
连雨江涨
越井冈头云出山，牜羊柯江上水如天。床床避漏幽人屋，浦浦移家蜑子船。龙卷鱼虾并雨落，人随鸡犬上墙眠。只应楼下平阶水，长记先生过岭年。
四月十一日初食荔支
南村诸杨北村卢，【自注：谓杨梅、卢橘也。】白花青叶冬不枯。垂黄缀紫烟雨里，特与荔支为先驱。海山仙人绛罗襦，红纱中单白玉肤。不须更待妃子笑，风骨自是倾城姝。不知天工有意无？遣此尤物生海隅。云山得伴松桧老，霜雪自困楂梨粗。先生洗琖酌桂醑，冰盘荐此赪虬珠。似开江鳐斫玉柱，更洗河豚烹腹腴。【自注：予尝谓荔支厚味、高格两绝，果中无比。惟江鳐柱、河豚鱼近之耳。】我生涉世本为口，一官久已轻莼鲈。人间何者非梦幻，南来万里真良图。
桄榔杖寄张文潜一首时初闻黄鲁直迁黔南范淳父九疑也
睡起风清酒在亡，身随残梦两茫茫。江边曳杖桄榔瘦，林下寻苗荜拨香。独步倘逢<山向>嵝令，远来莫恨曲江张。遥知鲁国真男子，独忆平生盛孝章。
同正辅表兄游白水山
伟哉造物真豪纵，攫土抟沙为此弄。劈开翠峡走云雷，截破奔流作潭洞。因随化人履巨迹，得与仙兄蹑飞鞚。曳杖不知岩谷深，穿云但觉衣裘重。坐看惊乌投霜叶，知有老蛟蟠石瓮。金沙玉砾粲可数，古镜宝奁寒不动。念兄独立与世疏，绝境难到惟我共。永辞角上两蛮触，一洗胸中九云梦。浮来山高回望失，武陵路绝无人送。筠篮撷翠爪甲香，素绠分碧银瓶冻。归路霏霏汤谷暗，野堂活活神泉涌。解衣浴此无垢人，身轻可试云间凤。
次韵正辅同游白水山
只知楚越为天涯，不知肝胆非一家。此身如线自萦绕，左回右转随缫车。误抛山林入朝市，平地咫尺千褒邪。欲从稚川隐罗浮，先与灵运开永嘉。首参虞舜款韶石，次谒六祖登南华。仙山一见五色羽，雪树两摘南枝花。赤鱼白蟹箸屡下，黄柑绿橘笾常加。糖霜不待蜀客寄，荔支莫信闽人夸。恣倾白蜜收五棱，细劚黄土栽三桠。【自注：正辅分人参一苗，归种韶阳。来诗本用<石亚>字，惠州无书，不见此字所出，故且从木奉和。】朱明洞里得灵草，翩然放杖凌苍霞。岂无轩车驾熟鹿，亦有鼓吹号寒蛙。仙人劝酒不用勺，石上自有樽罍洼。径从此路朝玉阙，千里莫遣毫厘差。故人日夜望我归，相迎欲到长风沙。岂知乘槎天女侧，独倚云机看织纱。世间谁似老兄弟！笃爱不复相疵瑕。相携行到水穷处，庶几一见留子嗟。千年枸杞常夜吠，无数草棘工藏遮。但令凡心一洗濯，神人仙药不我遐。山中归来万想灭，岂复回顾双云鸦！
十一月九日夜梦与人论神仙道术因作一诗八句既觉颇记其语录呈子由弟后四句不甚明了今足成之耳
析尘妙质本来空，【自注：梦中於此句，若了然有所得者。】更积微阳一线功。照夜一灯长耿耿，闭门千息自蒙蒙。养成丹灶无烟火，点尽人间有晕铜。寄语山神停伎俩，不闻不见我何穷！
雨后行菜
梦回闻雨声，喜我菜甲长。平明江路湿，并岸飞两桨。天公真富有，膏乳泻黄壤。霜根一蕃滋，风叶渐俯仰。未任筐莒载，已作杯案想。艰难生理窄，一味敢专飨。小摘饭山僧，清安寄真赏。芥蓝如菌蕈，脆美牙颊响。白菘类羔豚，冒土出蹯掌。谁能视火候，小灶当自养。
新年
晓雨暗人日，春愁连上元。水生挑菜渚，烟湿落梅村。小市人归尽，孤舟鹤踏翻。犹堪慰寂寞，渔火乱黄昏。
海国空自暖，春山无限清。冰溪结瘴雨，雪菌到江城。更待轻雷发，先催冻筍生。丰湖有藤菜，似可敌莼羹。
二月八日与黄焘僧昙颖过逍遥堂何道士宗一问疾
安心守玄牝，闭眼觅《黄庭》。问疾来三士，浇愁有半瓶。风松时落蕊，病鹤不梳翎。樽空我归去，山月照君醒。
次韵高要令刘湜峡山寺见寄
新闻妙无多，旧学闲可束。犹当隐季主，未遽逃梅福。空肠吐馀思，静似蚕缀簇。寸田结初果，秀若铜生绿。荆棘扫诚尽，梨枣忧不熟。高人宁铸金，下士乃服玉。君看岭峤隘，我欲巾笥蓄。曾攀罗浮顶，亦到朱明谷。旋观真历块，归卧甘破屋。故人老犹仕，世味薄如縠。偶从越女笑，不怕蛮江浴。惊闻尺书到，喜有新诗辱。应怜五管客，曾作八州督。骨销谗口铄，胆破狱吏酷。陇云不易寄，江月乃可掬。遥知清远寺，不称空洞腹。蹇驴步武碎，短瑟弦柱促。仰看泉落佩，俯听石响毂。千峰泻清驶，一往无回躅。狂雷失晤语，过电不容目。要知僧长饥，正坐山少肉。人间无南北，蜗角空出缩。仇池九十九，【自注：仇池有九十九泉，予尝梦至，有诗。】嵩少三十六。【自注：子由近买田阳翟，北望嵩山甚近。】天人同一梦，仙凡无两录。陋邦真可老，生理亦粗足。便回爇天焰，长作照海烛。【自注：“爇天焰”，见退之诗。近黄鲁直寄诗云：“莲花合里一寸烛，牝马海中烧百川。”鲁直盖近有得也。】
迁居有引
吾绍圣元年十月二日至惠州，寓合江楼，是月十八日迁於嘉祐寺。二年三月十九日，复迁於合江楼。三年四月二十日，复归於嘉祐寺。时方卜筑白鹤峰之上，新居成，庶几其少安乎！
前年家水东，回首夕阳丽。去年家水西，湿面春雨细。东西两无择，缘尽我辄逝。今年复东徙，旧馆聊一憩。已买白鹤峰，规作终老计。长江在北户，雪浪舞吾砌。青山满墙头，{髟委}鬌几云髻。虽惭抱朴子，金鼎陋蝉蜕。犹贤柳柳州，庙俎荐丹荔。吾生本无待，俯仰了此世。念念自成劫，尘尘各有际。下观生物息，相吹等蚊蚋。
丙子重九
三年瘴海上，越峤真我家。登山作重九，蛮菊秋未花。唯有黄茅根，堆垅生坳窊。蜑酒蘖众毒，酸甜如梨楂。何以侑一樽，邻家馈蛙蛇。亦复强取醉，欢谣杂悲嗟！今年吁恶岁，僵仆如乱麻。此会我虽健，狂风卷朝霞。使我如霜月，孤光挂天涯。西湖不欲往，墓树号寒鸦。
白鹤峰新居欲成夜过西邻翟秀才
林行婆家初闭户，翟夫子舍尚留关。连娟缺月黄昏后，缥眇新居紫翠间。系闷岂无罗带水，【自注：韩退之云：“水作青罗带，山为碧玉篸。”】【柳子厚云：“海上尖峰若剑铓，秋来处处割愁肠！”皆岭南诗也。】割愁还有剑铓山。中原北望无归日，邻火村舂自往还。
次韵子由所居二首
先生饭土塯，无物与刘叉。何以娱醉客，时嗅砌下花。井水分西邻，竹阴借东家。萧然行脚僧，一身寄天涯。
新居已覆瓦，无复风雨忧。桤栽与笼竹，小诗亦可求。尚欲烦贰师，刻山出飞流。应须凿百尺，两绠载一牛。
循守临行出小鬟复用前韵
学语雏莺在柳阴，临行呼出翠帷深。通家不隔同年面，【自注：二守同年家。】得路方知异日心。趁着春衫游上苑，要求国手教新音。岭梅不用催归骑，截镫须防旧所临。【循守近为韶。】
种茶
松间旅生茶，已与松俱瘦。茨棘尚未容，蒙翳争交构。天公所遗弃，百岁仍稚幼。紫笋虽不长，孤根乃独寿。移栽白鹤岭，土软春雨后。弥旬得连阴，似许晚遂茂。能忘流转苦，戢戢出鸟咮。未任供臼磨，且作资摘嗅。千团输大官，百饼衒私斗。何如此一啜，有味出吾囿。
白鹤山新居凿井四十尺遇磐石石尽乃得泉
海国困蒸溽，新居利高寒。以彼陟降劳，易此寝处乾。但苦江路峻，常惭汲腰酸。矻矻烦四夫，硗跷斫层峦。弥旬得寻丈，下有青石盘。终日但迸火，何时见飞澜？丰我粲与醪，利汝椎与钻。山石有时尽，我意殊未阑。今朝僮仆喜，黄土复可抟。晨瓶得雪乳，莫瓮渟冰湍。我生类如此，何适不艰难，一勺亦天赐，曲肱有馀欢。
三月二十九日
南岭过云开紫翠，北江飞雨送凄凉。酒醒梦回春尽日，闭门隐几坐烧香。
行琼儋间肩舆坐睡梦中得句云千山动鳞甲万谷酣笙钟觉而遇清风急雨戏作此数句
四州环一岛，百洞蟠其中。我行西北隅，如度月半弓。登高望中原，但见积水空。此生当安归，四顾真途穷。眇观大瀛海，坐咏谈天翁。茫茫太仓中，一米谁雌雄？幽怀忽破散，咏啸来天风。千山动鳞甲，万谷酣笙钟。安知非群仙，钧天宴未终。喜我归有期，举酒属青童。急雨岂无意，催诗走群龙。梦云忽变色，笑雷亦改容。应怪东坡老，颜衰语徒工。久矣此妙声，不闻蓬莱宫。
迁居之夕闻邻舍儿诵书欣然而作
幽居乱蛙黾，生理半人禽。跫然已可喜，况闻弦诵音。儿声自员美，谁家两青衿？且欣习齐咻，未敢笑越吟。九龄起韶石，姜子家日南。吾道无南北，安知不生今。海阔尚挂斗，天高欲横参。荆榛短墙缺，灯火破屋深。引书与相和，置酒仍独斟。可以侑我醉，琅然如玉琴。
闻子由瘦儋耳至难得肉食。
五日一见花猪肉，十日一遇黄鸡粥。土人顿顿食薯芋，荐以薰鼠烧蝙蝠。旧闻蜜唧尝呕吐，稍近虾蟆缘习俗。十年京国厌肥羜，日日烝花压红玉。从来此腹负将军，今者固宜安脱粟。【自注：俗谚云：大将军食饱，扪腹而叹曰：“我不负汝。”左右曰：“将军固不负此腹，此腹负将军，未尝出少智虑也。”】人言天下无正味，即且未遽贤麋鹿。海康别驾复何为，帽宽带落惊童仆。相看会作两臞仙，还乡定可骑黄鹄。
宥老楮
我墙东北隅，张王维老谷。树先樗栎大，叶等桑柘沃。流膏马乳涨，堕子杨梅熟。胡为寻丈地，养此不材木。蹶之得舆薪，规以种松菊。靖言求其用，略数得五六。肤为蔡侯纸，子入桐君录。黄缯练成素，黝面颒作玉。灌洒烝生菌，腐馀光吐烛。虽无傲霜节，幸免狂酲毒。孤根信微陋，生理有倚伏。投斧为赋诗，德怨聊相赎。
籴米
籴米买束薪，百物资之市。不缘耕樵得，饱食殊少味。再拜请邦君，愿受一廛地。知非笑昨梦，食力免内愧。春秧几时花，夏稗忽已穟。怅焉抚耒耜，谁复识此意？
过於海舶得迈寄书酒作诗远和之皆粲然可观子由有书相庆也因用其韵赋一篇并寄诸子侄
我似老牛鞭不动，雨滑泥深四蹄重。汝如黄犊走却来，海阔山高百程送。庶几门户有八慈，不恨居邻无二仲。他年汝曹笏满床，中夜起舞踏破瓮。会当洗眼看腾跃，莫指痴腹笑空洞。誉儿虽是两翁癖，积德已自三世种。岂惟万一许生还，尚恐九十烦珍从。六子晨耕箪瓢出，众妇夜绩灯火共。春秋古史乃家法，诗笔离骚亦时用。但令文字还照世，粪土腐馀安足梦。
上元夜过赴儋守召独坐有感戊寅岁
使君置酒莫相违，守舍何妨独掩扉。静看月窗盘蜴蜥，卧闻风幔落<虫尹>蝛。灯花结尽吾犹梦，香篆消时汝欲归。搔首凄凉十年事，传柑归遗满朝衣。
新居
朝阳入北林，竹树散疏影。短篱寻丈间，寄我无穷境。旧居无一席，逐客犹遭屏。结茅得兹地，翳翳村巷永。数朝风雨凉，畦菊发新颖。俯仰可卒岁，何必谋二顷。
用过韵冬至与诸生饮酒
小酒生黎法，乾糟几盎中。芳辛知有毒，滴沥取无穷。冻醴寒初泫，春醅暖更饛。华夷两樽合，醉笑一欢同。里闬峨山北，田园震泽东。归期那敢说，安讯不曾通。鹤鬓惊全白，犀围尚半红。愁颜解符老，寿耳斗吴翁。得谷鹅初饱，亡猫鼠益丰。黄姜收土芋，苍耳斫霜丛。儿瘦缘储药，奴肥为种松。频频非窃食，数数尚乘风。河伯方夸若，灵娲自舞冯。归途陷泥淖，炬火燎茅蓬。膝上王文度，家传张长公。和诗仍醉墨，戏海乱群鸿。（符、吴皆坐客，其余皆事实录也。）
纵笔
父老争看乌角巾，应缘曾现宰官身。溪边古路三叉口，独立斜阳数过人。
北船不到米如珠，醉鲍萧条半月无。明日东家知祀灶，只鸡斗酒定膰吾。
被酒独行遍至子云威徽先觉四黎之舍二首
半醒半醉问诸黎，竹刺藤梢步步迷。但寻牛矢觅归路，家在牛栏西复西。
总角黎家三小童，口吹葱叶送迎翁。莫作天涯万里意，溪边自有舞雩风。
庚辰岁人日作时闻黄河已复北流老臣旧数论此今斯言乃验
老去仍栖隔海村，梦中时见作诗孙。天涯已惯逢人日，归路犹欣过鬼门。三策已应思贾让，孤忠终未赦虞翻。典衣剩买河源米，屈指新篘作上元。
不用长愁挂月村，槟榔生子竹生孙。【自注：海南勒竹，每节生枝如竹竿大，盖竹孙也。】新巢语燕还窥砚，旧雨来人不到门。春水芦根看鹤立，夕阳枫叶见鸦翻。此生念念随泡影，莫认家山作本元！
庚辰岁正月十二日天门冬酒熟予自漉之且漉且尝遂以大醉
自拨床头一瓮云，幽人先已醉浓芬。天门冬熟新年喜，麹米春香并舍闻。【杜子美诗云：“闻道云安曲米春。”盖酒名也。】菜圃渐疏花漠漠，竹扉斜掩雨纷纷。拥裘睡觉知何处？吹面东风散缬纹。
追和戊寅岁上元
春鸿社燕巧相违，白鹤峰头白板扉。石建方欣洗牏厕，姜庞不解叹蟏蝛。一龛京口嗟春梦，万炬钱塘忆夜归，合浦卖珠无复有，当年笑我泣牛衣。
汲江煎茶
活水还须活火烹，【唐人云：茶须缓火炙，活火煎。】自临钓石取深清。大瓢贮月归春瓮，小杓分江入夜瓶。茶雨已翻煎处脚，松风忽作泻时声。枯肠未易禁三碗，坐数荒村长短更。
澄迈驿通潮阁
馀生欲老海南村，帝遣巫阳招我魂。杳杳天低鹘没处，青山一发是中原。
六月二十日夜渡海
参横斗转欲三更，苦雨终风也解晴。云散月明谁点缀？天容海色本澄清。空馀鲁叟乘桴意，粗识轩辕奏乐声。九死南荒吾不恨，兹游奇绝冠平生。
欧阳晦夫遗接离琴枕戏作此诗谢之
携儿过岭今七年，晚途更著黎衣冠。白头穿林要藤帽，赤脚渡水须花缦。不愁故人惊绝倒，但使俚俗相恬安。见君合浦如梦寐，挽须握手俱汍澜。妻缝接罗雾縠细，儿送琴枕冰徽寒。无弦且寄陶令意，倒载犹作山公看。我怀汝阴六一老，眉宇秀发如春峦。羽衣鹤氅古仙伯，岌岌两柱扶霜纨。至今画像作此服，凛如退之加渥丹。尔来前辈皆鬼录，我亦带脱巾欹宽。作诗颇似六一语，往往亦带梅翁酸。
送鲜于都曹归蜀灌口旧居
蹑尽霜须照碧铜，依然春雪在长松。朝行犀浦催收芋，夜度绳桥看伏龙。莫叹倦游无驷马，要将老健敌千锺。子云三世惟身在，为向西南说病容。
将至广州用过韵寄迈迨二子
皇天遣出家，临老乃学道。北归为儿子，破戒堪一笑。披云见天眼，回首失海潦。蛮唱与黎歌，馀音犹杳杳。大儿收众稚，四岁守孤峤。次子病学医，三折乃粗晓。小儿耕且养，得暇为书绕。我亦困诗酒，去道愈茫渺。纷纷何时定，所至皆可老。莫学柳仪曹，诗书教氓獠。亦莫事登陟，溪山有何好。安居与我游，闭户净洒扫。
次韵韶倅李通直
一篇泷吏可书绅，莫向长沮更问津。老去常忧伴新鬼，归来且喜是陈人。曾陪令尹苍髯古，又见郎君白发新。回首天涯一惆怅，却登梅岭望枫宸。
过岭
暂著南冠不到头，却随北雁与归休。平生不作兔三窟，今古何殊貉一丘。当日无人送临贺，至今有庙祀潮州。剑关西望七千里，乘兴真为玉局游。
留题显圣寺
渺渺疏林集晚鸦，孤村烟火梵王家。幽人自种千头橘，远客来寻百结花。浮石已乾霜后水，焦坑闲试雨前茶。只疑归梦西南去，翠竹江村绕白沙。
赠诗僧道通
雄豪而妙苦而腴，只有琴聪与蜜殊。【自注：钱塘僧思聪，总角善琴，后舍琴而学诗，复弃诗而学道。其诗似皎然而加雄放。安州僧仲殊诗，敏捷立成，而工妙绝人远甚。殊辟谷，常啖蜜。】语带烟霞从古少，【自注：李太白云：他人之文，如山无烟霞，春无草木。】气含蔬笋到公无。【自注：谓无酸馅气也。】香林乍喜闻薝卜，古井惟愁断辘轳。为报韩公莫轻许，从今岛可是诗奴！
雷州三首
粤岭风俗殊，有疾时勿药。束带趍房祀，用史巫纷若。弦歌荐茧栗，奴至洽觞酌。呻吟殊未央，更把鸡骨灼。
粤女市无常，所至辄成区。一日三四迁，处处售虾鱼。青裙脚不袜，臭味猿与狙。孰云风土恶？白洲生绿珠。
海康腊己酉，不论冬孟仲。杀牛挝鼓祭。城郭为倾动。虽非尧颁历，自我先人用。苦笑荆楚人，嘉平腊云梦。
次韵董夷仲茶磨
前人初用茗饮时，煮之无问叶与骨。寝穷厥味臼始用，复计其初碾方出。计尽功极至于磨，信哉智者能创物。破槽折杵向墙角，亦其遭遇有伸屈。岁久讲求知处所，佳者出自衡山窟。巴蜀石工强镌凿，理疏性软良可咄。予家江陵远莫致，尘土何人为披拂？
扬州以土物寄少游
鲜鲫经年秘醹醁，团脐紫蟹脂填腹。后春蓴茁活如酥，先社姜芽肥胜肉。鸟子累累何足道，点缀盘餐亦时欲。淮南风俗事瓶瓮，方法相传竟留蓄。且同千里寄鹅毛，何用孜孜饮麋鹿。
再过泗上
眼明初见淮南树，十客相逢九吴语。旅程已付夜帆风，客睡不妨背船雨。黄柑紫蟹见江海，红稻白鱼饱儿女。殷勤买酒谢船师，千里劳君勤转橹。
夜泊牛口
日落江雾生，系舟宿牛口。居民偶相聚。三四依古柳。负薪出深谷，见客喜且售。煮蔬为夜飧，安识肉与酒。朔风吹茅屋，破壁见星斗。儿女自咿忧，亦足乐且久。人生本无事，苦为世味诱。富贵耀吾前，贫贱独难守。谁知深山子，甘与麋鹿友。置身落蛮荒，生意不自陋。今子独何者，汲汲强奔走！
黄牛庙
江边石壁高无路，上有黄牛不服箱。庙前行客拜且舞，击鼓吹箫屠白羊。山下耕牛苦硗确，两角磨崖四蹄湿。青刍半束长苦饥，仰看黄牛安可及！
渚宫
渚宫寂寞依古郢，楚地荒茫非故基。二王台閤已卤莽，【自注：湘东王高氏。】何况远闻纵横时。楚王猎罢击灵鼓，猛士操舟张水嬉。钓鱼不复数鱼鳖，大鼎千石烹蛟螭。当时郢人架宫殿，意思绝妙般与倕。飞楼百尺照湖水，上有燕赵千娥眉。临风扬扬意自得，长使宋玉作楚词。秦兵西来取钟虡，故宫禾黍秋离离。千年壮观不可复，今之存者盖已卑。池空野迥楼阁小，惟有深竹藏狐狸。台中绛帐谁复见？台下野水（一作“鸭”。）浮清漪。绿窗朱户春昼闭，想见深屋弹朱丝。腐儒亦解爱声色，何用白首谈孔姬。沙泉半涸草堂在，破窗无纸风飔飔。陈公踪迹最未远，七瑞寥落今何之？百年人事知几变，直恐荒废成空陂。谁能为我访遗迹，草中应有湘东碑。
出峡
入峡喜巉岩，出峡爱平旷。吾心淡无累，遇境即安畅。东西径千里，胜处颇屡访。幽寻远无厌，高绝每先上。前诗尚遗略，不录久恐忘。忆从巫庙回，中路寒泉涨。汲归真可爱，翠碧光满盎。忽惊巫峡尾，岩腹有穿圹。仰见天苍苍，石室开南向。宣尼古庙宇，丛木作帏帐。铁楯横半空，俯瞰不计丈。古人谁架构？下有不测浪。石窦见天囷，瓦棺悲古葬。新滩阻风雪，村落去携杖。亦到龙马溪，茅屋沽村酿。玉虚悔不至，实为舟人诳。闻道石最奇，寤寐见怪状。峡山富奇伟，得一知几丧。苦恨不知名，历历但想像。今朝脱重险，楚水渺干荡。鱼多客庖足，风顺行意王。追思偶成篇，聊助舟人唱。
巫山
瞿塘迤逦尽，巫峡峥嵘起。连峰稍可怪，石色变苍翠。天工运神巧，渐欲作奇伟。坱轧势方深，结构意未遂。旁观不暇瞬，步步造幽邃。苍崖忽相逼，绝壁凛可悸。仰观八九顶，俊爽凌颢气。晃荡天宇高，奔腾江水沸。孤超兀不让，直拔勇无畏。攀缘见神宇，憩坐就石位。巉巉隔江波，一一问庙吏。遥观神女石，绰约诚有以。俯首见斜鬟，拖霞弄修帔。人心随物变，远觉含深意。野老笑吾旁，少年尝屡至。去随猿猱上，反以绳索试。石笋倚孤峰，突兀殊不类。世人喜神怪，论说惊幼稚。楚赋亦虚传，神仙安有是。次问扫坛竹，云此今尚尔。翠叶纷下垂，婆娑绿凤尾。风来自偃仰，若为神物使。绝顶有三碑，诘曲古篆字。老人那解读，偶见不能记。穷探到峰背，采斫黄杨子。黄杨生石上，坚瘦纹如绮。贪心去不顾，涧谷千寻缒。山高虎狼绝，深入坦无忌。洪濛草树密，葱蒨云霞腻。石窦有洪泉，甘滑如流髓。终朝自盥漱，冷冽清心胃。浣衣挂树梢，磨斧就石鼻。徘徊云日晚，归意念城市。不到今十年，衰
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:33:17-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>