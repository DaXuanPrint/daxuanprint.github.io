<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●卷一,●卷二,●卷三,●卷四,●卷五,●续编卷一,●续编卷二,●附录,蕙风词话全文在线阅读,蕙风词话全文在线下载,大玄古籍书库">
<meta name="description" content="近代况周颐著。正编五卷，系况氏晚年合并旧作厘订而成。卷一重在论词的作法以及对词的鉴赏和批评等理论性问题，卷二至卷五则据卷一的理论，泛论自唐迄清的词人词作。续编二卷，为今人唐圭璋从况氏遗著中辑出，连载于1936年的《艺文》月刊上，侧重于词事的考证，兼评前人的词作和词论。况氏词论，首尊词体，反对传统的“诗余”说。卷一：“词之为道，智者之事。酌剂乎阴阳，陶写乎性情。自有元音，上通雅乐，别黑白而定一尊，亘古今而不敝矣。”其次在词格上提出重、拙、大“三要”说。“重”即沉著，主要表现在气格和笔力上;“拙”以真为核心，">
<title>蕙风词话_况周颐_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">蕙风词话</span> <br/>
          作者： <span class="inputVal" id="bkauthor">况周颐</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词论,完结</span> <br/>
          字数： <span class="inputVal" id="bknum">[book_length]100428</span> <br/>
          说明： <span class="inputVal" id="bkdec">近代况周颐著。正编五卷，系况氏晚年合并旧作厘订而成。卷一重在论词的作法以及对词的鉴赏和批评等理论性问题，卷二至卷五则据卷一的理论，泛论自唐迄清的词人词作。续编二卷，为今人唐圭璋从况氏遗著中辑出，连载于1936年的《艺文》月刊上，侧重于词事的考证，兼评前人的词作和词论。况氏词论，首尊词体，反对传统的“诗余”说。卷一：“词之为道，智者之事。酌剂乎阴阳，陶写乎性情。自有元音，上通雅乐，别黑白而定一尊，亘古今而不敝矣。”其次在词格上提出重、拙、大“三要”说。“重”即沉著，主要表现在气格和笔力上;“拙”以真为核心，强调语言的真率、自然;“大”指含蕴远大，词境开阔，三者关系以拙为本，“融重与大于拙之中”。故况氏推进了常州派词论的发展，丰富和完善了中国的词学理论。今有人民文学出版社1962年王幼安校订本(与《人间词话》合为一册，为郭绍虞、罗根泽主编的《中国古代文学理论批评专著选辑》之一种)和《词话丛编》本。</span> <br/>
          封面： <span class="inputVal" id="bkimg">Z_20905.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]蕙风词话
[book_author]况周颐
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词论,完结
[book_length]100428
[book_dec]近代况周颐著。正编五卷，系况氏晚年合并旧作厘订而成。卷一重在论词的作法以及对词的鉴赏和批评等理论性问题，卷二至卷五则据卷一的理论，泛论自唐迄清的词人词作。续编二卷，为今人唐圭璋从况氏遗著中辑出，连载于1936年的《艺文》月刊上，侧重于词事的考证，兼评前人的词作和词论。况氏词论，首尊词体，反对传统的“诗余”说。卷一：“词之为道，智者之事。酌剂乎阴阳，陶写乎性情。自有元音，上通雅乐，别黑白而定一尊，亘古今而不敝矣。”其次在词格上提出重、拙、大“三要”说。“重”即沉著，主要表现在气格和笔力上;“拙”以真为核心，强调语言的真率、自然;“大”指含蕴远大，词境开阔，三者关系以拙为本，“融重与大于拙之中”。故况氏推进了常州派词论的发展，丰富和完善了中国的词学理论。今有人民文学出版社1962年王幼安校订本(与《人间词话》合为一册，为郭绍虞、罗根泽主编的《中国古代文学理论批评专著选辑》之一种)和《词话丛编》本。
[book_img]Z_20905.jpg


[book_title]●卷一
○ 词非诗余
沈约《宋书》曰：“吴歌杂曲，始皆徒歌。既而被之弦管。又有因弦管金石作歌以被之。”按前一法即虞廷依永之遗，后一法当起于周末宋玉《对楚王问》。首言客有歌于郢中者，下云其为《阳阿》、《薤露》，其为《阳春》、《白雪》，皆曲名。是先有曲而后有歌也。填词家自度曲，率意为长短句，而后协之以律，此前一法也。前人本有此调，后人按腔填词，此后一法也。沿流溯源，与休文之说相应。歌曲之作，若枝叶始敷。乃至于词，则芳华益茂。词之为道，智者之事。酌剂乎阴阳，陶写乎性情。自有元音，上通雅乐。别黑白而定一尊，亘古今而不敝矣。唐宋以还，大雅鸿达，笃好而专精之，谓之词学。独造之诣，非有所附丽，若为骈枝也。曲士以诗余名词，岂通论哉。
○词非诗之剩义
诗余之“余”，作赢余之“余”解。唐人朝成一诗，夕付管弦，往往声希节促，则加入和声。凡和声皆以实字填之，遂成为词。词之情文节奏，并皆有余于诗，故曰“诗余”。世俗之说，若以词为诗之剩义，则误解此余字矣。
○作词有三要
作词有三要，曰重、拙、大。南渡诸贤不可及处在是。
○词重在气格
重者，沉着之谓。在气格，不在字句。
○宋清人拙处不可及
半塘云：“宋人拙处不可及，国初诸老拙处亦不可及。”
○词外求词
词中求词，不如词外求词。词外求词之道，一曰多读书，二曰谨避俗。俗者，词之贼也。
○无词境即无词心
填词要天资，要学力。平日之阅历，目前之境界，亦与有关系。无词境，即无词心。矫揉而缰为之，非合作也。境之穷达，天也，无可如何者也。雅俗，人也，可择而处者也。
○词忌刻意为曲折
词笔固不宜直率，尤切忌刻意为曲折。以曲折药直率，即已落下乘。昔贤朴厚醇至之作，由性情学养中出，何至蹈直率之失。若错认真率为直率，则尤大不可耳。
○词忌有字处为曲折
词能直，固大佳。顾所谓直，诚至不易。不能直，分也。当于无字处为曲折，切忌有字处为曲折。
○词中转折宜圆
词中转折宜圆。笔圆，下乘也。意圆，中乘也。神圆，上乘也。
○词不嫌方
词不嫌方。能圆，见学力。能方，见天分。但须一落笔圆，通首皆圆。一落笔方，通首皆方。圆中不见方，易。方中不见圆，难。
○词不宜过经意
词过经意，其蔽也斧琢。过不经意，其蔽也褦襶。不经意而经意，易。经意而不经意，难。
○词宜恰到好处
“恰到好处，恰够消息。毋不及，毋太过。”半塘老人论词之言也。
○词不宜琢率
词太做，嫌琢。太不做，嫌率。欲求恰如分际，此中消息，正复难言。但看梦窗何尝琢，稼轩何尝率，可以悟矣。
○真字是词骨
真字是词骨。情真、景真，所作为佳，且易脱稿。
○词宜不纤
词人愁而愈工。真正作手，不愁亦工，不俗故也。不俗之道，第一不纤。
○词忌一矜字
作词最忌一“矜”字。矜之在迹者，吾庶几免矣。其在神者，容犹在所难免。兹事未遽自足也。
○作词浅亦非疵
凡人学词，功候有浅深，即浅亦非疵，功力未到而已。不安于浅而致饰焉，不恤颦眉、龋齿，楚楚作态，乃是大疵，最宜切忌。
○填词须先求凝重
填词先求凝重。凝重中有神韵，去成就不远矣。所谓神韵，即事外远致也。即神韵未佳而过存之，其足为疵病者亦仅，盖气格较胜矣。若从轻倩入手，至于有神韵，亦自成就，特降于出自凝重者一格。若并无神韵而过存之，则不为疵病者亦仅矣。或中年以后，读书多，学力日进，所作渐近凝重，犹不免时露轻倩本色，则凡轻倩处，即是伤格处，即为疵病矣。天分聪明人最宜学凝重一路，却最易趋轻倩一路。苦于不自知，又无师友指导之耳。
○学词须按程序
词学程序，先求妥帖、停匀，再求和雅、深［此深字只是不浅之谓。］秀，乃至精稳、沉着。精稳则能品矣。沉着更进于能品矣。精稳之稳，与妥帖迥乎不同。沈着尤难于精稳。平昔求词词外，于性情得所养，于书卷观其通。优而游之，餍而饫之，积而流焉。所谓满心而发，肆口而成，掷地作金石声矣。情真理足，笔力能包举之。纯任自然，不假锤炼，则沉着二字之诠释也。
○作词要意不晦语不琢
初学作词，只能道第一义，后渐深入。意不晦，语不琢，始称合作。至不求深而自深，信手拈来，令人神味俱厚。椝橅两宋，庶乎近焉。
○不可作寒酸语
寒酸语不可作，即愁苦之音，亦以华贵书之。饮水词人所以为重光后身也。
○选句要自然
填词之难，造句要自然，又要未经前人说过。自唐五代已还，名作如林，那有天然好语，留待我辈驱遣必欲得之，其道有二。曰性灵流露，曰书卷酝酿。性灵关天分，书卷关学力。学力果充，虽天分少逊，必有资深逢源之一日。书卷不负人也。中年以后天分便不可恃。苟无学力，日见其衰退而已。江淹才尽，岂真梦中人索还囊锦耶。
○词不能谐俗
读前人雅词数百阕，令充积吾胸臆，先入而为主。吾性情为词所陶冶，与无情世事，日背道而驰。其蔽也，不能谐俗，与物忤。自知受病之源，不能改也。
○读词之法
读词之法，取前人名句意境绝佳者，将此意境缔构于吾想望中。然后澄思渺虑，以吾身入乎其中而涵泳玩索之。吾性灵与相浃而俱化，乃真实为吾有而外物不能夺。三十年前，以此法为日课，养成不入时之性情，不遑恤也。
○述所历词境
人静帘垂。灯昏香直。窗外芙蓉残叶飒飒作秋声，与砌虫相和答。据梧暝坐，湛怀息机。每一念起，辄设理想排遣之。乃至万缘俱寂，吾心忽莹然开朗如满月，肌骨清凉，不知斯世何世也。斯时若有无端哀怨枨触于万不得已；即而察之，一切境象全失，唯有小窗虚幌、笔床砚匣，一一在吾目前。此词境也。三十年前，或月一至焉。今不可复得矣。
○以吾言写吾心
吾听风雨，吾览江山，常觉风雨江山外有万不得已者在。此万不得已者，即词心也。而能以吾言写吾心，即吾词也。此万不得已者，由吾心酝酿而出，即吾词之真也，非可强为，亦无庸强求。视吾心之酝酿何如耳。吾心为主。吾心为主，而书卷其辅也。书卷多，吾言尤易出耳。
○词有不尽之妙
吾苍茫独立于寂寞无人之区，忽有匪夷所思之一念，自沉冥杳霭中来，吾于是乎有词，洎吾词成，则于顷者之一念若相属若不相属也。而此一念，方绵邈引演于吾词之外，而吾词不能殚陈，斯为不尽之妙。非有意为是不尽，如书家所云无垂不缩，无往不复也。
○词之风度
问：填词如何乃有风度。答：由养出，非由学出。问：如何乃为有养。答：自善葆吾本有之清气始。问：清气如何善葆。答：花中疏梅、文杏。亦复托根尘世，甚且断井、颓垣，乃至摧残为红雨，犹香。
○作词成就不易
作词至于成就，良非易言。即成就之中，亦犹有辨。其或绝少襟抱，无当高格，而又自满足，不善变。不知门径之非，何论堂奥。然而从事于斯，历年多，功候到，成就其所成就，不得谓非专家。凡成就者，非必较优于未成就者。若纳兰容若，未成就者也，年龄限之矣。若厉太鸿，何止成就而已，且浙派之先河矣。
○词无庸勾勒
吾词中之意，唯恐人不知，于是乎勾勒。夫其人必待吾勾勒而后能知吾词之意，即亦何妨任其不知矣。曩余词成，于每句下注所用典。半塘辄曰：“无庸。”余曰：“奈人不知何。”半塘曰：“傥注矣，而人仍不知，又将奈何。矧填词固以可解不可解，所谓烟水迷离之致，为无上乘耶。”
○作词须知暗字诀
作词须知“暗”字诀。凡暗转、暗接、暗提、暗顿，必须有大气真力，斡运其间，非时流小惠之笔能胜任也。骈体文亦有暗转法，稍可通于词。
○名手作词
名手作词，题中应有之义，不妨三数语说尽。自余悉以发抒襟抱，所寄托往往委曲而难明。长言之不足，至乃零乱拉杂，胡天胡帝。其言中之意，读者不能知，作者亦不蕲其知。以谓流于跌宕怪神、怨怼激发，而不可以为训，则亦左徒之“骚”“些”云尔。夫使其所作，大都众所共知，无甚关系之言，宁非浪费楮墨耶。
○词宜守律
畏守律之难，辄自放于律外，或托前人不专家，未尽善之作以自解，此词家大病也。守律诚至苦，然亦有至乐之一境。常有一词作成，自己亦既惬心，似乎不必再改。唯据律细勘，仅有某某数字，于四声未合，即姑置而过存之，亦孰为责备求全者。乃精益求精，不肯放松一字，循声以求，忽然得至隽之字。或因一字改一句，因此句改彼句，忽然得绝警之句。此时曼声微吟，拍案而起，其乐何如。虽剥珉出璞，选薏得珠，不逮也。彼穷于一字者，皆苟完苟美之一念误之耳。
○上去声不可忽
上去声字，近人往往误读。如“动静”之“静”，上声，误读去声。“暝色”之“暝”，去声，误读上声。作词既守四声，则于宋人用“静”字者用上声，用“暝”字者用去声，斯为不误矣。顾审之声调，或反蹈聱牙盭喉之失。意者宋人亦误读误用耶。遇此等处，唯有检本人它词及它人词证之，庶几决定所从。特非精研宫律者之作，不足为据耳。
○上可代入
宋人名作，于字之应用入声者，间用上声，用去声者绝少。检梦窗词知之。
○入声字适用
入声字于填词最为适用。付之歌喉，上去不可通作，唯入声可融入上去声。凡句中去声字能遵用去声固佳，若误用上声，不如用入声之为得也。上声字亦然。入声字用得好，尤觉峭劲娟隽。
○初学宜联句和韵
初学作词，最宜联句、和韵。始作，取办而已，毋存藏拙嗜胜之见。久之，灵源日浚，机括日熟，名章俊语纷交，衡有进益于不自觉者矣。手生重理旧弹者亦然。离群索居，日对古人，研精覃思，宁无心得；未若取径乎此之捷而适也。
○学词须先读词
学填词，先学读词。抑扬顿挫，心领神会。日久，胸次郁勃，信手拈来，自然丰神谐鬯矣。
○词意忌复
词贵意多。一句之中，意亦忌复。如七字一句，上四是形容月，下三勿再说月。或另作推宕，或旁面衬托，或转进一层，皆可。若带写它景，仅免犯复，尤为易易。
○改词之法
佳词作成，便不可改。但可改便是未佳。改词之法，如一句之中有两字未协，试改两字，仍不惬意，便须换意，通改全句。牵连上下，常有改至四五句者。不可守住元来句意，愈改愈滞也。
○改词须知挪移法
改词须知挪移法。常有一两句语意未协，或嫌浅率，试将上下互易，便有韵致。或两意缩成一意，再添一意，更显厚。此等倚声浅诀，若名手意笔兼到，愈平易，愈浑成，无庸临时掉弄也。
○词中对偶
词中对偶，实字不求甚工。草木可对禽蛩也，服用可对饮馔也。实勿对虚，生勿对熟，平举字勿对侧串字。深深浅浓淡，大小重轻之间，务要侔色揣称。昔贤未有不如是精整也。
○起处不宜泛写景
近人作词，起处多用景语虚引，往往第二韵方约略到题，此非法也。起处不宜泛写景，宜实不宜虚，便当笼罩全阕，它题便挪移不得。唐李程作《日五色赋》，首云：“德动天鉴，祥开日华。”虽篇幅较长于词，亦以二句櫽括之，尤有弁冕端凝气象。此旨可通于词矣。
○作词要句中有意
作词不拘说何物事，但能句中有意即佳。意必己出，出之太易或太难，皆非妙造。难易之中，消息存焉矣。唯易之一境，由于情景真，书卷足，所谓满心而发，肆口而成者，不在此例。
○词须选韵
作咏物咏事词，须先选韵。选韵未审，虽有绝佳之意，恰合之典，欲用而不能。用其不必用，不甚合者以就韵，乃至涉尖新，近牵强，损风格，其弊与强和人韵者同。
○虚字叶韵最难
词用虚字叶韵最难。稍欠斟酌，非近滑，即近佻。忆二十岁时作《绮罗香》，过折云：“东风吹尽柳绵矣。”端木子畴前辈［采］见之，甚不谓然，申诫至再。余词至今不复敢叶虚字。又如“赚”字“偷”字之类，亦宜慎用，并易涉纤。“儿”字尤难用之至。（如船儿、叶儿、风儿、月儿云云。］此字天然近俚，用之得，如闺人口吻，即亦何当风格。乃至邨夫子口吻，不尤不可向迩耶。若于此等难用之字，笔健能扶之使竖，意精能炼之使稳，庶极专家能事矣。斯境未易臻，仍以不用为是。
○宋词宜多读多看
两宋人词宜多读、多看，潜心体会。某家某某等处，或当学，或不当学，默识吾心目中。尤必印证于良师友，庶收取精用闳之益。洎乎功力既深，渐近成就，自视所作于宋词近谁氏，取其全帙研贯而折衷之，如临镜然。一肌一容、宜淡宜浓，一经侔色揣称，灼然于彼之所长、吾之所短安在，因而知变化之所当亟。善变化者，非必墨守一家之言。思游乎其中，精骛乎其外，得其助而不为所囿，斯为得之。当其致力之初，门径诚不可误。然必择定一家，奉为金科玉律，亦步亦趋，不敢稍有逾越。填词智者之事，而顾认筌执象若是乎？吾有吾之性情，吾有吾之襟抱，与夫聪明才力。欲得人之似，先失己之真，得其似矣，即已落斯人后，吾词格不稍降乎。并世操觚之士，辄询余以倚声初步何者当学，此余无词以对者也。
○勿学辛吴
情性少，勿学稼轩。非绝顶聪明，勿学梦窗。
○不必学唐五代词
唐五代词并不易学，五代词尤不必学，何也。五代词人丁运会，迁流至极，燕酣成风，藻丽相尚。其所为词，即能沉至，祇在词中。艳而有骨，祇是艳骨。学之能造其域，未为斯道增重。矧徒得其似乎。其铮铮佼佼者，如李重光之性灵，韦端己之风度，冯正中之堂庑，岂操觚之士能方其万一？自余风云月露之作，本自华而不实。吾复皮相求之，则嬴秦氏所云甚无谓矣。晚近某词派，其地与时，并距常州派近。为之倡者，揭橥《花间》，自附高格，涂饰金粉，绝无内心。与评文家所云“浮烟涨墨”曷以异。虽无本之文，不足以自行。历年垂百，衍派未广，一编之传，亦足贻误初学。尝求其故，盖天事绌、性情少者所为，曷如不为之为愈也。
○北宋人手高眼低
余尝谓北宋人手高眼低。其自为词诚琼（去玉）乎弗可及。其于它人词，凡所盛称，率非其至者。直是口惠，不甚爱惜云尔。后人习闻其说，奉为金科玉律，绝无独具只眼，得其真正佳胜者。流弊所极，不特埋没昔贤精谊，抑且贻误后人师法。北宋词人声华藉甚者，十九钜公大僚。钜公大僚之所赏识，至不足恃，词其小焉者。
○词用诗句曲用词事
两宋人填词，往往用唐人诗句。金元人制曲，往往用宋人词句。尤多排演词事为曲。关汉卿、王实甫《西厢记》出于赵德麟《商调蝶恋花》，其尤箸者。检《曲录》杂剧部，有《陶秀实醉写风光好》、《晏叔原风月鹧鸪天》、《张于湖误宿女贞观》、《蔡萧闲醉写石州慢》、《萧淑兰情寄菩萨蛮》，皆词事也。就一剧一事而审谛之，填词者之用笔用字何若？制曲者又何若？曲由词出，其渊源在是。曲与词分，其径涂亦在是。曲与词体格迥殊、而能得其并皆佳妙之故，则于用笔用字之法，思过半矣。
○词与曲作法不同
曲有煞尾，有度尾。煞尾如战马收缰，度尾如水穷云起。［见董解元《西厢记》眉评。］煞尾犹词之歇拍也。度尾犹词之过折也。如水穷云起，带起下意也。填词则不然，过拍祇须结束上段，笔宜沉着。换头另意另起，笔宜挺劲。稍涉曲法，即嫌伤格。此词与曲之不同也。
○明以后词纤庸少骨
明以后词，纤庸少骨。二三作者，亦间有精到处。但初学抉择未精，切忌看之。一中其病，便不可医也。东坡、稼轩，其秀在骨，其厚在神。初学看之，但得其麤率而已。其实二公不经意处，是真率，非麤率也。余至今未敢学苏、辛也。
○求词词外
《织余琐述》云：“蕙风尝读梁元帝《荡妇思秋赋》，至‘登楼一望，唯见远树含烟。平原如此，不知道路几千’。呼娱而诏之曰：‘此至佳之词境也。看似平淡无奇，却情深而意真。求词词外，当于此等处得之。’”
○宋人杂用元寒删先四韵
又云：“元白朴《天籁集》满庭芳小序：‘屡欲作茶词，未暇也。近选宋名公乐府，黄、贺、陈三集中，凡载《满庭芳》四首，大概相类，互有得失。复杂用元、寒、删、先韵，而语意苦不伦’云云。近人词此四韵多通叶，昔贤不谓然也。夫词虽慢调，韵不逾十。即如寒、删两韵，本韵之字即独用不患不敷，矧已通叶，何必再阑入元、先部乎。其为取便，亦已甚矣。”
○词不可概人
晏同叔赋性刚峻，而词语特婉丽。蒋竹山词极秾丽，其人则抱节终身。何文缜少时会饮贵戚家，侍儿惠柔，慕公丰标，解帕为赠，约牡丹时再集。何赋《虞美人》词有“重来约在牡丹时，只恐花枝相妒，故开迟”之句，后为靖康中尽节名臣。○国朝彭羡门孙遹《延露词》，吐属香艳，多涉闺襜。与夫人伉俪綦笃，生平无姬侍。词固不可概人也。
○校词纷心
余癖词垂五十年，唯校词绝少。窃尝谓昔人填词，大都陶写性情，流连光景之作。行间句里，一二字之不同，安在执是为得失。乃若词以人重，则意内为先，言外为后，尤毋庸以小疵累大醇。士生今日，载籍极博。经史古子，体大用闳，有志校勘之学，何如择其尤要，致力一二。词吾所好，多读多作可耳。校律犹无容心，矧校字乎。开兹缥帙，铅椠随之。昔人有校雠之说，而词以和雅温文为主旨。心目中有雠之见存，虽甚佳胜，非吾意所专注。彼昔贤曷能诏余而牖之。则亦终于无所得而已。曩锡山侯氏刻《十名家词》，顾梁汾为之序，有云：“读书而必欲避讹与混之失，即披阅吟讽，且不能以终卷，又安望其畅然拔去抑塞，任为流通也。”斯语浅明，可资印证。盖心为校役，订疑思误，丁一确二之不暇，恐读词之乐不可得，即作词之机亦滞矣。如云校毕更读，则扫叶之喻，校之不已，终亦纷其心而弗克相入也。
○历代诗余依调胪列
《御选历代诗余》，每调胪列如干首。每填一调，就诸家名作参互比勘。一声一字、务求合乎古人。毋托一二不合者以自恕。则不特声韵无误，即宫律之微，亦可由此研入。
○玉梅玲珑四犯有寄托
《玉梅后词》[玲珑四犯]云：“衰桃不是相思血，断红泣、垂杨金缕。”自注：“桃花泣柳，柳固漠然，而桃花不悔也。”斯旨可以语大。所谓尽其在我而已。千古忠臣孝子，何尝求谅于君父哉。
○词林正韵最为善本
吴县戈顺卿（载）《翠微花馆词》，褎然钜帙，以备调守律为主旨，似乎工拙所弗计也。惟所辑《词林正韵》，则最为善本。曩王氏四印斋依戈氏自刻本，刻坿《所刻词》后。倚声家圭臬奉之。顺卿夫人金婉，字玉卿，有《宜春舫诗词》。《为外录词林正韵毕书后》云：“罗襦甲帐愧非仙。写韵何妨手一编。从此词林增善本。四声堪证宋名贤。”

[book_title]●卷二
○词有穆之一境
词有穆之一境，静而兼厚、重、大也。淡而穆不易，浓而穆更难。知此，可以读《花间集》。
○花间不易学
《花间》至不易学。其蔽也，袭其貌似，其中空空如也。所谓麒麟楦也。或取前人句中意境，而纡折变化之，而雕琢、句勒等弊出焉。以尖为新，以纤为艳，词之风格日靡，真意尽漓，反不如国初名家本色语，或犹近于沉着、浓厚也。庸讵知《花间》高绝，即或词学甚深，颇能窥两宋堂奥，对于《花间》，犹为望尘却步耶。
○唐词与诗近
唐贤为词，往往丽而不流，与其诗不甚相远。刘梦得《忆江南》云：“春去也，多谢洛城人。弱柳从风疑举袂，丛兰裛露似沾巾。独坐亦含颦。”流丽之笔，下开北宋子野、少游一派。唯其出自唐音，故能流而不靡。所谓“风流高格调”，其在斯乎。前调云：“犹有桃花流水上。无辞竹叶醉尊前。”《拋球乐》云：“春早见花枝，朝朝恨发迟。及看花落后，却忆未开时。”亦皆流丽之句。
○晚唐诗有词境
段柯古词仅见《闲中好》，寥寥十许字，殊未餍人意。《海山记》中隋炀帝《望江南》八阕，或云柯古所托，亦无塙据。余喜其《折杨柳》诗“公子骅骝往何处。绿阴堪系紫游缰”。此等意境，入词绝佳。晚唐人诗集中往往而有。盖词学浸昌，其机郁勃，弗可遏矣。
○李德润词极形容之妙
李德润《临江仙》云：“强整娇姿临宝镜，小池一朵芙蓉。”是人是花，一而二，二而一。句中绝无曲折，却极形容之妙。昔人名作，此等佳处，读者每易忽之。
○欧阳炯艳词
《花间集》欧阳炯《浣溪沙》云：“兰麝细香闻喘息。绮罗纤缕见肌肤。此时还恨薄情无。”自有艳词以来，殆莫艳于此矣。半塘僧骛曰：“奚翅艳而已，直是大且重。”苟无《花间》词笔，孰敢为斯语者。
○徐鼎臣诗是词境
徐鼎臣《梦游》诗：“绣幌银屏杳霭间。若非魂梦到应难。”寘之词中，是绝好意境。又云：“蘸甲递觞纤似玉，含词忍笑腻于檀。”则直是《花间》丽句。当时风会所趋，不期然而自致此耳。
○韩持国词深静
词境以深静为至。韩持国《胡捣练令》过拍云：“燕子渐归春悄。帘幕垂清晓。”境至静矣，而此中有人，如隔蓬山。思之思之，遂由浅而见深。盖写景与言情，非二事也。善言情者，但写景而情在其中。此等境界，唯北宋人词往往有之。持国此二句，尤妙在一“渐”字。
○晏叔原词序
晏叔原词自序曰：“始时沈十二廉叔、陈十君龙［或作宠。］家有莲、鸿、苹、云，清讴娱客。”廉叔、君龙殆亦风雅之士，竟无篇阕流传，并其名亦不可考。宋兴百年已还，凡著名之词人，十九《宋史》有传，或坿见父若兄传。大抵黄阁钜公，乌衣华胄。即名位稍逊者，亦不获二三焉。当时词称极盛，乃至青楼之妙姬，秋坟之灵鬼，亦有名章俊语，载之曩籍，流为美谈。万不至章甫缝掖之士，尺板斗食流，独无含咀宫商、规抚秦柳者。矧天子右文，群公操雅，提倡甚非无人，而卒无补于湮没不彰，何耶。国初顾梁汾有言：“燠凉之态，浸淫而入于风雅。”良可浩叹。即北宋词人以观，盖此风由来旧矣。即如叔原，其才庶几跨灶，其名殆犹恃父以传。夫传不传亦何足轻重之有，唯是自古迄今，不知埋没几许好词。而其传者，或反不如不传者之可传。是则重可惜耳！
○小山阮郎归
小山词《阮郎归》云：“天边金掌露成霜。云随雁字长。绿杯红袖趁重阳。人情似故乡。兰佩紫，菊簪黄。殷勤理旧狂。欲将沉醉换悲凉。清歌莫断肠。”“绿杯”二句，意已厚矣。“殷勤理旧狂”，五字三层意。“狂”者，所谓一肚皮不合时宜，发见于外者也。狂已旧矣，而理之，而殷勤理之，其狂若有甚不得已者。“欲将沉醉换悲凉”，是上句注脚。“清歌莫断肠”，仍含不尽之意。此词沉着厚重，得此结句，便觉竟体空灵。小晏神仙中人，重以名父之贻，贤师友相与沆瀣，其独造处，岂凡夫肉眼所能见及。“梦魂惯得无拘管，又逐扬花过谢桥”，以是为至，乌足与论《小山词》耶。
○东坡青玉案
东坡词《青玉案·用贺方回韵，送伯固归吴中》，歇拍云：“作个归期天应许。春衫犹是，小蛮针线，曾湿西湖雨。”上三句，未为甚艳。“曾湿西湖雨”是清语，非艳语。与上三句相连属，遂成奇艳、绝艳，令人爱不忍释。坡公天仙化人，此等词犹为非其至者，后学已未易橅仿其万一。
○秦少游卓然名家
有宋熙丰间，词学称极盛。苏长公提倡风雅，为一代山斗。黄山谷、秦少游、晁无咎，皆长公之客也。山谷、无咎皆工倚声，体格于长公为近。唯少游自辟蹊径，卓然名家。盖其天分高，故能抽秘骋妍于寻常擩染之外。而其所以契合长公者独深。张文潜《赠李德载诗》有云：“秦文倩丽舒桃李。”彼所谓文，固指一切文字而言。若以其词论，直是初日芙蓉，晓风杨柳，倩丽之桃李，容犹当之有愧色焉。王晦叔《碧鸡漫志》云，黄晁二家词，皆学坡公，得其七八。而于少游独称其俊逸精妙，与张子野并论，不言其学坡公，可谓知少游者矣。
○李方叔虞美人
李方叔《虞美人》过拍云：“好风如扇雨如帘。时见岸花汀草、涨痕添。”春夏之交，近水楼台，塙有此景。“好风”句绝新，似乎未经人道。歇拍云：“碧芜千里思悠悠。唯有霎时凉梦，到南州。”尤极淡远清疏之致。
○东山词融景入情
东山词：“归卧文园犹带酒。柳花飞度画堂阴。只凭双燕话春心。”“柳花”句融景入情，丰神独绝。近来纤佻一派，误认轻灵，此等处何曾梦见。
○竹友善言愁
竹友词，《留董之南过七夕》，《蝶恋花》后段云：“君似庾郎愁几许。万斛愁生，更作征人去。留定征鞍君且住。人间岂有无愁处。”循环无端，含意无尽，小谢可谓善言愁。
○宋词用衬字
取其能达句中之意，而付之歌喉又抑扬顿挫，悦人听闻。所谓迟其声以媚之也。两宋人词间亦有用衬字者。王晋卿云：“烛影摇红向夜阑，乍酒醒、心情懒。”“向”字、“乍”字是衬字。据词谱，烛影摇红第二句七字，应仄平仄仄平平仄。周美成云：“黛眉巧画宫妆浅”，不用衬字，与换头第二句同。
○周姜词朴厚
元人沈伯时作《乐府指迷》，于《清真词》推许甚至。唯以“天便教人，霎时厮见何妨”。“梦魂凝想鸳侣”等句为不可学，则非真能知词者也。清真又有句云：“多少暗愁密意，唯有天知。”“最苦梦魂、今宵不到伊行。”“拌今生、对花对酒，为伊泪落。”此等语愈朴愈厚，愈厚愈雅，至真之情，由性灵肺腑中流出，不妨说尽而愈无尽。南宋人词如姜白石云：“酒醒波远，正凝想、明珰素袜。”庶几近似。然已微嫌刷色。诚如清真等句，唯有学之不能到耳。如曰不可学也，讵必颦眉搔首，作态几许，然后出之，乃为可学耶。明已来词纤艳少骨，致斯道为之不尊，未始非伯时之言阶之厉矣。窃尝以刻印比之，自六代作者以萦纡拗折为工，而两汉方正平直之气荡然无复存者。救敝起衰，欲求一丁敬身、黄大易，而未易遽得。乃至倚声小道，即亦将成绝学，良可慨夫。
○周谢词熨帖入微
清真词《望江南》云：“惺忪言语胜闻歌。”谢希深《夜行船》云：“尊前和笑不成歌。”皆熨帖入微之笔。
○李萧远词轻倩
李萧远《点绛唇》后段云：“碧水黄沙，梦到寻梅处。花无数。问花无语。明月随人去。”意境不求甚深，读者悦其轻倩。竹垞《词综》首录此阕。此等词固浙西派之初祖也。其《鹊桥仙》云：“小舟谁在落梅邨。正梦绕、清溪烟雨。”《西江月》云：“琼璈珠珥下秋空，一笑满天鸾凤。”皆惊句，可诵。
○廖世美《烛影摇红》过拍云：“塞鸿难问，岸柳何穷，别愁纷絮。”神来之笔，即已佳矣。换头云：“催促年光，旧来流水知何处。断肠何必更残阳，极目伤平楚。晚霁波声带雨，悄无人、舟横古渡。”语淡而情深。令子野、太虚辈为之，容或未必能到。此等词一再吟诵，辄沁入心脾，毕生不能忘。《花庵绝妙词选》中，真能不愧“绝妙”二字，如世美之作，殊不多觏。
○何搢之丽句
何搢之《小重山》“玉船风动酒鳞红”之句，见称于时。此特丽句云尔。临邛高耻庵云：［（见《词品》。）“譬如云锦月钩，造化之巧，非人琢也。此等句在天壤间有限。”似乎奖许太过。余喜其换头：“车马去悤悤。路随芳草远”十字，其淡入情，其丽在神。
○李词袭梅诗
梅宛陵诗：“不上楼来今几日，满城多少柳丝黄。”《晁氏客语》记欧公云：“非圣俞不能到。”［宋无名氏《爱日斋丛钞》。］按李易安词：“几日不来楼上望，粉红香白已争妍。”由此脱胎，却自是词笔。［按：此二句乃清人词。］
○赵忠简词
赵忠简词，王氏四印斋刻入《南宋四名臣词》。清刚沉至，卓然名家，故君故国之思，流溢行闲句里。如《鹧鸪天·建康上元作》云：“客路那知岁序移，忽惊春到小桃枝。天涯海角悲凉地，记得当年全盛时。
花弄影，月流辉。水精宫殿五云飞。分明一觉华胥梦。回首东风泪满衣。”《洞仙歌》后段云：“可怜窗外竹，不怕西风，一夜潇潇弄疏响。奈此九回肠，万斛清愁、人何处，邈如天样。纵陇水秦云、阻归音，便不许时闲、梦中寻访。”其它断句，尤多促节哀音，不堪卒读。而卷端《蝶恋花》乃有句云：“年少凄凉天付与。更堪春思萦离绪。”闲情绮语，安在为盛德之累耶。
○填词要襟抱
填词第一要襟抱。唯此事不可强，并非学力所能到。向伯恭《虞美人》过拍云：“人怜贫病不堪忧。谁识此心如月正涵秋。”宋人词中，此等语未易多觏。
○竹斋词句
竹斋词句：“桂树深邨狭巷通。”颇能橅写邨居幽邃之趣。若换用它树，意境便逊。
○曾宏父浣溪沙
曾宏父《浣溪沙》云：“紫禁正须红药句，清江莫与白鸥盟。”寻常称美语，出以雅令之笔，阅之便不生厌。此酬赠词之别开生面者。
○荣咏梅
大卿荣諲《咏梅》［南乡子］云：“江上野梅芳。粉色盈盈照路旁。闲折一枝和雪嗅，思量。似个人人玉体香。
特此起愁肠。此恨谁人与寄将。山馆寂寥天欲暮，凄凉。人转迢迢路转长。”（见《梅苑》）。“似个”句艳而质，犹是宋初风格，花间之遗。諲，字仲思，《宋史》有传。
○辛词陈诗
《吹剑录》云：“古今诗人间出，极有佳句。无人收拾，尽成遗珠。陈秋塘诗：‘不知筋力衰多少。但觉新来懒上楼。’”按此二句乃稼轩词《鹧鸪天》歇拍。稼轩倚声大家，行辈在秋塘稍前，何至取材秋塘诗句。秋塘平昔以才气自豪，亦岂肯沿袭近人所作。或者俞文豹氏误记辛词为陈诗耶。此二句入词则佳，入诗便稍觉未合。词与诗体格不同处，其消息即此可参。
○东浦用冤家
《东浦词》［且坐令］云：“但冤家、何处贪欢乐。引得我心儿恶。”毛子晋刻入《六十家词》，以“冤家”字涉俚，跋语讥之。按宋蒋津《苇航纪谈》：“作词者流，多用冤家为事。初未知何等语，亦不知所出。后阅《烟花记》，有云：冤家之说有六，情深意浓，彼此牵系，宁有死耳，不怀异心，所谓冤家者一。两情相系，阻隔万端，心想魂飞，寝食俱废，所谓冤家者二。长亭短亭，临歧分袂，黯然销魂，悲泣良苦，所谓冤家者三。山遥水远，鱼雁无凭，梦寝相思，柔肠寸断，所谓冤家者四。怜新弃旧，孤恩负义，恨切惆怅，怨深刻骨，所谓冤家者五。一生一死，触景悲伤，抱恨成疾，迨与俱逝，所谓冤家者六。此语虽鄙俚，亦余之乐闻耳”云云。朴质为宋词之一格，此等字不足为疵病。唯是宋人可用，吾人断不敢用。若用之而亦不足为疵病，则骎骎乎入宋人之室矣。
○词有理脉可寻
词亦文之一体。昔人名作，亦有理脉可寻，所谓蛇灰蚓线之妙。如范石湖《眼儿媚·萍乡道中》云：“酣酣日脚紫烟浮。妍暖试轻裘。困人天气，醉人花底，午梦扶头。
春慵恰似春塘水，一片縠纹愁。溶溶泄泄，东风无力，欲皱还休。”“春慵”紧接“困”字“醉”字来，细极。
○陈梦弼和石湖词
陈梦弼和石湖《鹧鸪天》云：“指剥春葱去采苹。衣丝秋藕不沾尘。眼波明处偏宜笑。眉黛愁来也解颦。
巫峡路，忆行云。几番曾梦曲江春。相逢细把银釭照，犹恐今宵梦似真。”歇拍用晏叔原“今宵剩把银釭照，犹恐相逢是梦中”句，恐梦似真，翻新入妙，不特不嫌沿袭，几于青胜于蓝。
○韩南涧霜天晓角
韩南涧《霜天晓角》起调云：“几声残角。月照梅花薄。”歇拍云：“莫把玉肌相映，愁花见，也羞落。”花羞玉肌，其海棠、芍药之流亚乎。对于梅花，殊未易言。人世几曾见此玉肌也。
○王质西江月
宋王质《西江月·借江梅蜡梅为意寿董守》云：“试将花蕊数层层，犹比长年不尽。”元李庭《水调歌头·史侯生朝》云：“侧听称觞新语，一滴愿增一岁，门外酒如川。”并巧语不涉纤。
○王质江城子
王质《江城子》句云：“得到钗梁容略住，无分做、小蜻蜓。”未经人道。
○仲弥性浪淘沙
仲弥性《浪淘沙》过拍云：“看尽风光花不语，却是多情。”语淡而深。《忆秦娥·咏木犀》后段云：“佳人敛笑贪先折。重新为翦斜斜叶。斜斜叶。钗头常带，一秋风月。”末二句，赋物上乘，可药纤滞之失。
○程文简寿词
程文简大昌《临江仙·和正卿弟生日》云：“紫荆同本但殊枝。直须投老日，常似有亲时。”《感皇恩·淑人生日》云：“人人戴白，独我青青常保。只将平易处，为蓬岛。”此等句非性情厚、阅历深，未易道得。元刘静修《樵庵词》王利夫寿云：“吾乡先友今谁健。西邻王老时相见。每见忆先公。音容在眼中。
今朝故人子。为寿无多事。唯愿岁长丰。年年社酒同。”余极喜诵之，与文简词庶几近似。
○洪文惠盘洲词
《织余琐述》：宋洪文惠《盘洲词》，余最喜其《生查子》歇拍云：“春色似行人，无意花间住。”《渔家傲引》后段云：“半夜繋船桥北岸。三杯睡着无人唤。睡觉只疑桥不见。风已变。缆绳吹断船头转。”意境亦空灵可喜。蕙风云：余所喜异于是。《渔家傲引》云：“子月水寒风又烈。巨鱼漏网成虚设。圉圉从它归丙穴。谋自拙。空归不管旁人说。
昨夜醉眠西浦月。今宵独钓南溪雪。妻子一船衣百结。长欢悦。不知人世多离别。”委心任运，不失其为我。知足长乐，不愿乎其外。词境有高于此者乎？是则非娱所能识矣。
○曹冠燕喜词
宋曹冠《燕喜词》［凤栖梧］云：“飞絮撩人花照眼。天阔风微，燕外晴丝卷。”状春情景色绝佳。每值香南研北，展卷微吟，便觉日丽风暄，淑气扑人眉宇。全帙中似此佳句，竟不可再得。
○姚进道箫台公余词
姚进道《箫台公余词》，《浣溪沙·青田赵宰席闲作》云：“醉眼斜拖春水绿。黛眉低拂远山浓。此情都在酒杯中。”《鹧鸪天》：“县有花名日日红。”《高仲坚席闲作》云：“夜深莫放西风入，频遣司花许锦裀。”《瑞鹧鸪·赏海棠》云：“一抹霞红匀醉脸，恼人情处不须香。”《如梦令·水仙用雪堂韵》云：“钩月衬凌波，仿佛湘江烟路。”《行香子·抹利花》云：“香风轻度，翠叶柔枝。与玉郎摘，美人戴、总相宜。”《好事近·重午前三日》云：“梅子欲黄时，霖雨晚来初歇。谁在绿窗深处，把彩丝双结。
浅斟低唱笑相偎，映一团香雪。笑指墙头榴花，倩玉郎轻折。”进道名述尧，钱塘人。南宋理学家张子韶诗云：“环顾天下间，四海唯三友。”三友者，施彦执、姚进道、叶先觉，其见重于时如此。顾亦能为绮语、情语。可知《兰畹》、《金荃》，何损于言坊行表也。（按：姚述尧与张子韶之友姚进道，非同一人。姚述尧至淳熙末尚在，而姚进道则卒于绍兴年间或更早。朱竹垞跋《箫台公余词》已误为一人，后人咸承其误。）
○魏杞咏梅
两宋钜公大僚，能词者多，往往不脱簪绂气。魏文节杞《虞美人·咏梅》云：“只应明月最相思。曾见幽香一点、未开时。”轻清婉丽，词人之词。专对抗节之臣，顾亦能此。宋广平铁石心肠，不辞为梅花作赋也。
○刘潜夫风入松
刘潜夫《风入松·福清道中作》云：“多情唯是灯前影，伴此翁同去同来。逆旅主人相问，今回老似前回。”语真质可喜。
○后邨玉楼春
后邨《玉楼春》云：“男儿西北有神州，莫滴水西桥畔泪。”杨升庵谓其壮语足以立懦，此类是已。
○赵俞词
陈藏一《话腴》：“赵昂总管始肄业临安府学，困踬无聊赖遂脱儒冠从禁弁，升御前应对。一日侍阜陵跸之德寿宫，高庙宴席间，问今应制之臣，张抡之后为谁。阜陵以昂对。高庙俯睐久之。知其尝为诸生，命赋拒霜词。昂奏所用腔，令《缀婆罗门引》。又奏所用意，诏自述其梗概。即赋就进呈云：‘暮霞照水。水边无数木芙蓉。晓来露湿轻红。十里锦丝步障，日转影重重。向楚天空迥，人立西风。
夕阳道中。叹秋色、与愁浓。寂寞三秋粉黛，临鉴妆慵。施朱太赤，空惆怅，教妾若为容。花易老、烟水无穷。’高庙喜之。赐银绢加等。仍俾阜陵与之转官。我朝之奖励文人也如此。”此事它书未载。淳熙间，太学生俞国宝以题断桥酒肆屏风上风入松词“一春常费买花钱”云云，为高宗所称赏，即日予释褐。此则屡经记载，稍涉倚声者知之。其实赵词近沉着，俞第流美而已。以体格论，俞殊不逮赵。顾当时盛称，以其句丽可喜，又谐适便口诵，故称述者多。文字以投时为宜，词虽小道，可以窥显晦之故。古今同揆，感慨系之矣。
○姜白石鹧鸪天
姜白石鹧鸪天云：“笼纱未出马先嘶。”七字写出华贵气象，却淡隽不涉俗。
○罗子远清平乐
罗子远《清平乐》“两桨能吴语”，五字甚新。杨柳渡头，倚花荡口，暖风十里，翦水咿哑，声愈柔而景愈深。尝读《饮水词》［望江南］云：“江南好，虎阜晚秋天。山水总归诗格秀，笙箫恰称语音圆。人在木兰船。”“笙箫”句与此“两桨”句，同一妙于领会。
○刘改之词
刘改之词格本与辛幼安不同。其《龙洲词》中，如《贺新郎·赠张彦功》云：“谁念天涯牢落况，轻负暖烟浓雨。记酒醒、香销时语。客里归鞯须早发。怕天寒、风急相思苦。”前调云：“衣袂京尘曾染处，空有香红尚软。料彼此、魂销肠断。”又云：“但托意、焦琴纨扇。莫鼓琵琶江上曲，怕荻花枫叶俱凄怨。”《祝英台近·游东园》云：“晚来约住青骢，踏花归去，乱红碎、一庭风月。”《唐多令·八月五日安远楼小集》云：“柳下系船犹未稳，能几日、又中秋。”《醉太平》云：“翠绡香暖云屏。更那堪酒醒。”此等句，是其当行本色。蒋竹山伯仲闲耳，其激昂慨慷诸作，乃刻意橅拟幼安。至如《沁园春》“斗酒彘肩”云云，则尤橅拟而失之太过者矣。《词苑丛谈》云：“刘改之一妾，爱甚。淳熙甲午，赴省试，在道赋《天仙子》词。到建昌游麻姑山，使小童歌之，至于堕泪。二更后，有美人执拍板来，愿唱曲劝酒。即赓前韵‘别酒未斟心已醉’云云。刘喜，与之偕东。其后临江道士熊若水为刘作法，则并枕人乃一琴耳。携至麻姑山焚之。”（按：此事出宋洪迈《夷坚志》）改之忍乎哉，是可忍也，孰不可忍也。此物良不俗。虽曰灵怪，即亦何负于改之。世间万事万物，形形色色，孰为非幻。改之得唱曲美人，辄忘甚爱之妾，则其所赋之词，所堕之泪，举不得谓真。非真即幻，于琴何责焉。焚琴鬻鹤，伧父所为，不图出之改之，吾为斯琴悲，遇人之不淑。何物临江道士，尤当深恶痛绝者也。龙洲词变易体格，迎合稼轩，与琴精幻形求合何以异。吾谓改之宜先自焚其稿。
○杨济翁词
“离恨做成春夜雨。添得春江，刬地东流去。弱柳系船都不住。为君愁绝听鸣橹。”杨济翁《蝶恋花》前段也。婉曲而近沉着，新颖而不穿凿，于词为正宗中之上乘。
○谢懋杏花天
《织余琐述》：《花庵词》选谢懋《杏花天》歇拍云：“余酲未解扶头懒。屏里潇湘梦远。”昔人盛称之。不如其过拍云：“双双燕子归来晚。零落红香过半。”此二语不曾作态，恰妙造自然。蕙风论词之旨如此。
○黄几仲竹斋诗余
黄几仲《竹斋诗余》《西江月》题云：“垂丝海棠，一名醉美人”“捻翠低垂嫩萼。匀红倒簇繁英。秾纤消得比佳人。酒入香肌成晕。
帘幕阴阴窗牖。阑干曲曲池亭。枝头不起梦春酲。莫遣流莺唤醒。”此花唯吾乡有之，太半樱桃花接本。江南蓟北，未之见也。紫艳沉酣，信足当醉美人品目。
○鹤林词
《鹤林词》《祝英台近·春日感怀》云：“有时低按银筝，高歌《水调》，落花外、纷纷人境。”末七字余极喜之。其妙处难以言说。但觉芥子须弥，犹涉执象。
○马子严阮郎归
《织余琐述》云：“翻腾妆束闹苏堤。”宋马子严《阮郎归》词句，形容粗钗腻粉，可谓妙于语言。天与娉婷，何有于“翻腾妆束”，适成其为“闹”而已。
○严仁醉桃源
又云：宋严仁词《醉桃源》云：“拍堤是春水蘸垂杨。水流花片香。弄花囋柳小鸳鸯。一双随一双。”描写芳春景物，极娟妍鲜翠之致，微特如画而已。政恐刺绣妙手，未必能到。
○卢申之江城子
卢申之《江城子》后段云：“年华空自感飘零。拥春酲。对谁醒。天阔云闲，无处觅箫声。载酒买花年少事，浑不似、旧心情。”与刘龙洲词“欲买桂花同载酒，终不似、少年游”，可称异曲同工。然终不如少陵之“诗酒尚堪驱使在，未须料理白头人”为倔强可喜。其《清平乐》歇拍云：“何处一春游荡，梦中犹恨杨花。”是加倍写法。
○宋词疵病
宋人词亦有疵病，断不可学，高竹屋《中秋夜怀梅溪》云：“古驿烟寒，幽垣梦冷，应念秦楼十二。”此等句钩勒太露，便失之薄。张玉田《水龙吟·寄袁竹初》云：“待相逢说与相思，想亦在、相思里。”尤空滑粗率，并不如高句，字面稍能蕴藉。
○梅溪词
梅溪词：“几曾湖上不经过。看花南陌醉，驻马翠楼歌。”下二语人人能道，上七字妙绝，似乎不甚经意，所谓“得来容易却艰辛”也。
○梅溪用双声叠韵字
《寿楼春》，梅溪自度曲，前段：“因风飞絮，照花斜阳。”后段：“湘云人散，楚兰魂伤。”风、飞；花、斜，云、人，兰、魂，并用双声叠韵字，是声律极细处。
○方壶点绛唇
余少作《苏武慢·寒夜闻角》云：“凭作出、百绪凄凉，凄凉唯有，花冷月闲庭院。珠帘绣幕，可有人听。听也可曾肠断。”半塘翁最为击节。比阅《方壶词》《点绛唇》云：“晓角霜天，画帘却是春天气。”意与余词略同，余词特婉至耳。
○方壶赋梅
《方壶词》《满江红·感赋梅》云：“洞府瑶池，多见是、桃红满地。君试问、江梅清绝，因何拋弃？仙境常如二三月，此花不受春风醉。”此意绝新。梅花身分绝高，响来未经人道。
○方壶词能淡而瘦
方壶居士词，其独到处能淡而瘦。
○吴庄每咏梅
宋王沂公之言曰：“平生志不在温饱。”以梅诗谒吕文穆云：“雪中未问调羹事，先向百花头上开。”吴庄敏词《沁园春·咏梅》云：“虽虚林幽壑，数枝偏瘦，已存鼎鼐，一点微酸。松竹交盟，雪霜心事，断是平生不肯寒。”二公襟抱政复相同。一点微酸，即调羹心事，不志温饱，为有不肯寒者在耳。又庄敏《满江红》有“晚风中笛”句，绝雅炼可喜。
○履斋词
《履斋词》《满江红·九日郊行》云：“数本菊香能劲。”劲韵绝隽峭，非菊之香不足以当此。《二郎神》云：“凝伫久，蓦听棋边落子，一声声静。”《千秋岁》云：“荷递香能细。”此静与细，亦非雅人深致，未易领略。
○吴乐庵咏雪
吴乐庵《水龙吟·咏雪次韵》云：“兴来欲唤，羸童瘦马，寻梅陇首。有客遮留，左援苏二，右招欧九。问聚星堂上，当年白战，还更许追踪否。”此词略仿刘龙洲《沁园春》“斗酒彘肩，醉渡浙江，岂不快哉。被香山居士，约林和靖，与坡公等，驾勒吾回”。而吴词意境较静。
○曾同季赋芍药
曾同季《点绛唇·赋芍药》云：“君知否。画阑幽处。留得韶光住。”寻常意中之言，恰似未经人道。《浣溪沙》前题云：“浓云遮日惜红妆。”所谓仁者见之谓之仁。
○云庄词
《云庄词》《酹江月》云：“一年好处，是霜轻尘敛，山川如洗。”较“橘绿橙黄”句有意境。
○牟端明金缕曲
牟端明《金缕曲》云：“扑面胡尘浑未扫。强欢讴、还肯轩昂否？”盖寓黍离之感。昔史迁称项王悲歌慷慨。此则欢歌而不能激昂。曰“强”，曰“还肯”，其中若有甚不得已者。意愈婉，悲愈深矣。
○龟峯咏西湖酒楼
《龟峯词》《沁园春·咏西湖酒楼》云：“南北战争，唯有西湖，长如太平。”此三句含有无限感慨。宋人诗云：“西湖歌舞几时休。”下云“直把杭州作汴州”，婉而多讽，旨与刚父略同。
○翁五峯摸鱼儿
翁五峯《摸鱼儿》歇拍云：“沙津少驻。举目送飞鸿，幅巾老子，楼上正凝伫。”东坡送子由诗：“时见乌帽出复没。”是由送客者望见行人，极写临歧眷恋之状。五峯词乃由行人望见送者，客子消魂，故人惜别，用笔两面俱到。
○汪晫康范诗余
宋汪晫《康范诗余》水调歌头次韵荷净亭小集云：“落日水亭静，藕叶胜花香。”与秦湛“藉叶香风胜花气”同意。藕叶之香，非静中不能领略。净而后能静，无尘则不嚣矣。只此起二句，便恰是咏荷净亭，不能移到他处，所以为佳。
○词衰于元
词衰于元，当时名人词论，即亦未臻上乘。如陆辅之《词旨》所谓警句，往往抉择不精，适足启晚近纤妍之习。宋宗室名汝茪者，词笔清丽，格调本不甚高。《词旨》取其《恋绣衾》句：“怪别来、胭脂慵传，被东风、偷在杏梢。”此等句不过新巧而已。余喜其《汉宫春》云：“故人老大，好襟怀消减全无。漫赢得、秋声两耳，冷泉亭下骑驴。”以清丽之笔作淡语，便似冰壶濯魄，玉骨横秋，绮纨粉黛，回眸无色。但此等佳处，犹为自词中出者，未为其至。如欲超轶王［碧山］、周［草窗］，伯仲姜［白石］、吴［梦窗］，而上企苏、辛，其必由性情学问中出乎。
○冯深居喜迁莺
冯深居《喜迁莺》云：“凉生遥渚。正绿芰擎霜，黄花招雨。鴈外渔灯，蛩边蟹舍，绛叶表秋来路。世事不离双鬓，远梦偏欺孤旅。送望眼，但冯舷微笑，书空无语。
慵看清镜里，十载征尘，长把朱颜污。借箸青油，挥毫紫塞，旧事不堪重举。闲阔故山猿鹤，冷落同盟鸥鹭。倦游也。便樯云柂月，浩歌归去。”此词多矜炼之句，尤合疏密相闲之法，可为初学楷模。
○芸窗喜雪词
《芸窗词》，《瑞鹤仙·次韵陆景思喜雪》云：“农麦年来管好，禾黍离离，讵忘关洛。”《贺新郎·送刘澄斋归京口》云：“西风乱叶长安树。叹离离、荒宫废苑，几番禾黍。”神州陆沉之感，不图于半闲堂寮吏见之。自来识时达节之士，功名而外无容心。偶有甚非由衷之言，流露于楮墨之表。讵故为是自文饰耶。抑亦天良发见于不自知也。
○空同词用王夫人语意
《空同词》，《月华清·春夜对月》云：“况是风柔夜暖。正燕子新来，海棠微绽。不似秋光，只照离人肠断。”用苏文忠公王夫人语意，绝佳。上三句亦胜情徐引。
○空同词娟妍
空同词如秋卉娟妍，春蘅鲜翠。
○空同词喜炼字
空同词喜炼字。《菩萨蛮》云：“系马短亭西。丹枫明酒旗。”《南柯子》云：“碧天如水印新蟾。”《阮郎归》云：“绿情红意两逢迎。扶春来远林。”又云：“罗衣金缕明。”两“明”字、“印”字、“扶”字，并从追琢中出。又，《鹧鸪天》云：“莹然初日照芙蕖。”能写出美人之精神。《浪淘沙·别意》云：“花雾涨冥冥。欲雨还晴。”能融景入情，得迷离惝恍之妙。皆佳句也。涨字亦炼。《行香子》云：“十年心事，两字眉婚。”“眉婚”二字新奇，殆即目成之意，未详所本。
○杨泽民秋蕊香
“良人轻逐利名远。不忆幽花静院。”杨泽民《秋蕊香》句。“幽花静院”，抵多少“盈盈秋水，淡淡春山”。“良人”句质不涉俗，是泽民学清真处。
○尹梅津咏柳
尹梅津《眼儿媚·咏柳》云：“一好百般宜。”五字可作美人评语。明王彦泓诗“乱头粗服总倾城”，所谓“一好百般宜”也。
○陈以庄菩萨蛮
偶阅《闽词钞》，宋陈以庄《菩萨蛮》云：“举头忽见衡阳雁。千声万字情何限。尀耐薄情夫。一行书也无。泣归香阁恨。和泪淹红粉。待雁却回时。也无书寄伊。”（按此非陈以庄词，惠风袭叶申芗之误。）歇拍云云，略失敦厚之恉。所谓尽其在我，何也。然而以谓至深之情，亦无不可。
○沈约之谒金门
宋词名词，多尚浑成。亦有以刻画见长者。沈约之《谒金门》云：“独倚危阑清昼寂。草长流翠碧。”前调云：“寒色着人无意绪。竹鸣风似雨。”《如梦令》云：“忺睡。忺睡。窗在芭蕉叶底。”《念奴娇》云：“醉态天真，半羞微敛，未肯都开了。”刻画而不涉纤，所以为佳。
○梦窗厚处难学
近人学梦窗，辄从密处入手。梦窗密处，能令无数丽字，一一生动飞舞，如万花为春，非若琱璚蹙绣，毫无生气也。如何能运动无数丽字，恃聪明，尤恃魄力。如何能有魄力，唯厚乃有魄力。梦窗密处易学，厚处难学。
○梦窗密处
“心事称吴妆晕红。”七字兼情意、妆束、容色。梦窗密处如此等句，或者后人尚能勉强学到。
○梦窗与苏辛殊流同源
重者，沉着之谓。在气格，不在字句。于梦窗词庶几见之。即其芬菲铿丽之作，中间隽句艳字，莫不有沉挚之思，灏瀚之气，挟之以流转。令人翫索而不能尽，则其中之所存者厚。沉着者，厚之发见乎外者也。欲学梦窗之致密，先学梦窗之沉着。即致密、即沉着。非出乎致密之外，超乎致密之上，别有沉着之一境也。梦窗与苏、辛二公，实殊流而同源。其所为不同，则梦窗致密其外耳。其至高至精处，虽拟议形容之，未易得其神似。颖慧之士，束发操觚，勿轻言学梦窗也。
○草窗词从义山诗脱出
草窗《少年游·宫词》云：“一样春风，燕梁莺户，那处得春多。”即“梨花雪，桃花雨，毕竟春谁主”之意。俱从义山“莺嗁花又笑，毕竟是谁春”脱出。其《朝中措·茉莉拟梦窗》云：“尚有第三花在，不妨留待凉生。”庶几得梦窗之神似。
○周济四家词选
周保绪［济］《止庵集》《宋四家词筏序》以近世为词者，推南宋为正宗，姜、张为山斗，域于其至近者为不然。其持论介余同异之闲。张诚不足为山斗，得谓南宋非正宗耶？《宋四家词筏》未见，疑即止庵手录之《宋四家词选》，以周邦彦、辛弃疾、王沂孙、吴文英四家为之冠，以类相从者各如干家。止庵又有论调一书，以婉、涩、高、平四品分之。其选调视红友所载祗四之一。此书亦未见。
○刘伯宠中秋词
刘伯宠生平宦辙，在吾广右。惜其姓名仅见《省志·金石略》，而事行无传。《水调歌头·中秋》云：“破匣菱花飞动，跨海清光无际，草露滴明玑。”跨海云云，是何意境。下乃忽作小言。子云《解嘲》所云“大者含元气，细者入无闲”，略可喻词笔之变化。
○李蠙洲词
李蠙洲《拋球乐》云：“绮窗幽梦乱如柳，罗袖泪痕凝似饧。”《谒金门》云：“可奈薄情如此黠。寄书浑不答。”“饧”“黠”叶韵虽新，却不坠宋人风格。然如“饧”韵二句，所争亦止絫黍闲矣。其不失之尖纤者，以其尚近质拙也。学词者不可不知。
○韩子耕除夕词
韩子耕《高阳台·除夕》云：“频听银签，重然绛蜡，年华衮衮惊心。饯旧迎新，能消几刻光阴。老来可惯通宵饮，待不眠、还怕寒侵。掩清尊。多谢梅花，伴我微吟。
邻娃已试春妆了。更蜂枝簇翠，燕股横金。勾引春风，也知芳意难禁。朱颜那有年年好，逞艳游、赢取如今。恣登临。残雪楼台。迟日园林。”此等词语浅情深，妙在字句之表，便觉刻意求工，是无端多费气力。
又词家炼字法断不可少，韩子耕《浪淘沙》云：“试花霏雨湿春晴。三十六梯人不到，独唤瑶筝。”妙在“湿”字、“唤”字。
○韩子耕词妙在松字
韩子耕词妙处，在一松字。非功力甚深不办。
○得趣居士词
得趣居士词喁昵昵，致绣细熏。
○黄东甫词
黄东甫《柳梢青》云：“天涯翠巘层层。是多少长亭短亭。”《眼儿媚》云：“当时不道春无价，幽梦费重寻。”此等语非深于词不能道，所谓词心也。《柳梢青》又云：“花惊寒食，柳认清明。”“惊”字、“认”字，属对绝工。昔人用字不苟如是，所谓词眼也。纳兰容若《浣溪沙》云：“被酒莫惊春睡重，赌书消得泼茶香。当时只道是寻常。”即东甫《眼儿媚》句意。酒中茶半，前事伶俜、皆梦痕耳。
○薛梯飙词工于刷色
词笔“丽”与“艳”不同。“艳”如芍药、牡丹，慵春媚景，丽若海棠、文杏，映烛窥帘。薛梯飙词工于刷色。当得一“丽”字。《醉落魄》云：“单衣乍着。滞寒更傍东风作。珠帘压定银钩索。雨弄初晴，轻旋玉尘落。
花髻巧借妆梅约。娇羞才放三分萼。尊前不用多评泊。春浅春深，都向杏梢觉。”
○词意相同
白石词：“少年情事老来悲。”宋朱服句：“而今乐事他年泪。”二语合参，可悟一意化两之法。宋周端臣《木兰花慢》云：“料今朝别后，他时有梦，应梦今朝。”与“而今”句同意。
○姚成一霜天晓角
姚成一《霜天晓角》换头云：“烟抹、山态活。雨晴波面滑。”五字对句，上句作上二下三，抹字叶。不唯不勉强，尤饶有韵致，词笔灵活可憙。
○雪坡寿词
《雪坡词》，《沁园春·寿同年陈探花》云：“忆昔东坡，秀夺眉山，生丙子年。盖丙离子坎，四方中气，直当此岁，闲出英贤。”词句用“盖”字领起，绝奇。子平家言入词，亦仅见。
○莫子山水龙吟
莫子山《水龙吟》换头云：“也拟与愁排遣，奈江山遮拦不断。娇讹梦语，湿荧嗁袖，迷心醉眼。”此等句便开明已后词派，风格稍稍逊矣。其过拍云：“但年光暗换，人生易感，西归水、南飞雁。”《玉楼春》换头云：“凭君莫问情多少，门外江流罗带绕。”此等句便佳，浑成而意味厚。
○江致和词
宋江致和《五福降中天》句：“秋水娇横俊眼，腻雪轻铺素胸。”以“铺”字形容腻雪，有词笔划笔所难传之佳处，无一字可以易之。后蜀欧阳炯《春光好》云：“胸铺雪，脸分莲。”乃江句所从出。
○须溪词不可及
《须溪词》，风格遒上似稼轩，情辞跌宕似遗山。有时意笔俱化，纯任天倪，竟能略似坡公。往往独到之处，能以中锋达意，以中声赴节。世或目为别调，非知人之言也。《促拍丑奴儿》云：“百年已是中年后，西州垂泪，东山携手，几个斜晖。”《踏莎行·九日牛山作》云：“向来吹帽插花人，尽随残照西风去。”《永遇乐》云：“香尘暗陌，华灯明昼，长是懒携手去。”《摸鱼儿·海棠一夕如雪无饮余者赋恨》云：“无人举酒。但照影堤流，图他红泪，飘洒到襟袖。”前调《守岁》云：“古今守岁无言说，长是酒阑情绪。”《金缕曲·五日》云：“欸乃渔歌斜阳外，几书生、能办投湘赋。”余所摘警句视此。其《江城子·海棠花下烧烛》词云：“欲睡心情，一似梦惊残。”《山花子·春暮》云：“更欲徘徊春尚肯，已无花。”若斯之类，是是其次矣。如衡论全体大段，以骨干气息为主，则必举全首而言。其中即无如右等句可也。由是推之全卷，乃至口占、漫与之作，而其骨干气息具在此。须溪之所以不可及乎。
○须溪词轻灵婉丽
《须溪词》中，间有轻灵婉丽之作。似乎元明以后词派，导源乎此。讵时代已入元初，风会所趋，不期然而然者耶。如《浣溪沙·感别》云：“点点疏林欲雪天。竹篱斜闭自清妍。为伊顦顇得人怜。
欲与那人携素手。粉香和泪落君前。相逢恨恨总无言。”前调《春日即事》云：“远远游峯不记家。数行新柳自嗁鸦。寻思旧事即天涯。
睡起有情和画卷，燕归无语傍人斜。晚风吹落小瓶花。”《山花子》后段云：“早宿半程芳草路，犹寒欲雨暮春天。小小桃花三两树，得人怜。”此等小词，乃至略似国初顾梁汾、纳兰容若辈之作，以谓《须溪词》中之别调可耳。
○李商隐咏落梅
李商隐《高阳台·咏落梅》云：“飘粉杯宽，盛香袖小，青青半掩苔痕。竹里遮寒，谁念减尽芳云。幺凤叫晚吹晴雪，料水空、烟冷西冷。感凋零。残缕遗钿，迤逦成尘。
东园曾趁花前约，记按筝筹酒，戏挽飞琼。环佩无声，草暗台榭春深。欲倩怨笛传清谱，怕断霞，难返吟魂。转销凝。点点随波。望极江亭。”前段“谁念”“念”字、“幺凤”“凤”字、后段“草暗”“暗”字、“欲倩”“倩”字、“断霞”“断”字，它宋人作此调并用平声。商隐别作《寄题荪壁山房》阕，亦用平声，唯此阕用去声。以峭折为婉美，非起调毕曲处，于宫律无关系也。其前段“水空”“水”字，似亦应用去声，上与平可通融，与去不可通融也。商隐与弟周隐有《余不溪二隐丛说》，惜未见。
○李周隐小重山
李周隐《小重山》云：“画檐簪柳碧如城。一帘风雨里，过清明。”又云：“红尘没马翠埋轮。西泠曲，欢梦絮飘零。”“簪”字、“没”字、“埋”字，并力求警炼，造语亦佳。
○柴望秋堂诗余
余旧作《浣溪沙》云：“莫向天涯轻小别，几回小别动经年。”比阅柴望《秋堂诗余》《满江红》云：“别后三年重会面，人生几度三年别。”意与余词略同。为黯然者久之。
○王易简词
王易简《谢草窗惠词卷》《庆宫春》歇拍云：“因君凝伫，依约吴山，半痕蛾绿。”易简《乐府补题》诸作，颇脍炙人口。余谓此十二字绝佳，能融景入情，秀极成韵，凝而不佻。
○覆瓿词
《覆瓿词》，《沁园春·归田作》云：“何怨何尤，自歌自笑，天要吾侪更读书。”真率语未经人道。

[book_title]●卷三
○辽懿德回心院词
后晋高祖天福二年，契丹太宗改元会同，国号辽。公卿庶官皆仿中国，参用中国人。自是已还，密迩文化。当是时，中原多故，而词学浸昌。其先后唐壮宗，其后南唐中宗，以知音提倡于上。和成绩《红叶稿》、冯正中《阳春集》，扬葩振藻于下。征诸载记，金海陵阅柳永词，有“三秋桂子，十里荷花”句，遂起吴山立马之思。辽之于五季，犹金之于北宋也。雅声远祧，宜非疆域所能限。其后辽穆宗应历十年，当宋太祖建隆元年。天祚帝天庆五年，当金太祖收国元年。西辽之亡，于宋为宁宗嘉泰元年，得二百四十二年。于金为章宗泰和元年，得八十七年。当此如干年间，宋固词学极盛，金亦词人辈出，辽独阒如，欲求残阕断句，亦不可得。海宁周芚兮（春）辑《辽诗话》，竟无一语涉词。丝簧辍响，兰荃不芳。风雅道衰，抑何至是。唯是一以当百，有懿德皇后《回心院》词。其词既属长短句，十阕一律。以气格言，尤必不可谓诗。音节入古，香艳入骨，自是《花间》之遗。北宋人未易克办。南渡无论，金源更何论焉。姜尧章言：“凡自度腔，率以意为长短句，而后协之以律。”懿德是词，固已被之管弦，名之曰《回心院》，后人自可按腔填词。吴江徐电发（釚）录入《词苑丛谈》。德清徐诚庵（本立）收入《词律拾遗》，庶几洒林牙之陋，弥香胆之疏。史称后工诗，善谈论，自制歌词，尤善琵琶。其于长短句，所作容不止此。北俗简质，罕见称述，当时即已失传矣。
○宋金词不同
自六朝已还，文章有南北派之分，乃至书法亦然。姑以词论，金源之于南宋，时代正同，疆域之不同，人事为之耳。风会曷与焉。如辛幼安先在北，何尝不可南。如吴彦高先在南，何尝不可北。顾细审其词，南与北确乎有辨，其故何耶。或谓《中州乐府》选政操之遗山，皆取其近己者。然如王拙轩、李庄靖、段氏遯庵、菊轩其词不入元选，而其格调气息，以视元选诸词，亦复如骖之靳，则又何说。南宋佳词能浑，至金源佳词近刚方。宋词深致能入骨，如清真、梦窗是。金词清劲能树骨，如萧闲、遯庵是。南人得江山之秀，北人以冰霜为清。南或失之绮靡，近于雕文刻镂之技。北或失之荒率，无解深裘大马之讥。善读者抉择其精华，能知其并皆佳妙。而其佳妙之所以然，不难于合勘，而难于分观。往往能知之而难于明言之。然而宋金之词之不同，固显而易见者也。
○完颜璹词
密国公（璹）词，《中州乐府》箸录七首。姜、史、辛、刘两派，兼而有之。《春草碧》云：“旧梦回首何堪，故苑春光又陈迹。落尽后庭花，春草碧。”《青玉案》云：“梦里疏香风似度。觉来唯见、一窗凉月，瘦影无寻处。”并皆幽秀可诵。《临江仙》云：“熏风楼阁夕阳多。倚阑凝思久，渔笛起烟波。”淡淡着笔，言外却有无限感怆。
○明秀集
《明秀集》，《满江红》句：“云破春阴花玉立。”清姒极喜之，暇辄吟讽不已。余喜其《千秋岁·对菊小酌》云：“秋光秀色明霜晓。”意境不在“云破”句下。
○刘仲尹词
清姒学作小令，未能入格。偶幡[夗巾]《中州乐府》，得刘仲尹“柔桑叶大绿团云”句，谓余曰只一“大”字，写出桑之精神，有它字以易之否。斯语其庶几乎。略知用字之法。
○刘仲尹参涪翁得法
元遗山为刘龙山（仲尹）譔小传云：“诗乐府俱有蕴藉，参涪翁而得法者也。”蒙则以谓学涪翁而意境稍变者也。尝以林木佳胜比之。涪翁信能郁苍从秀，其不甚经意处，亦复老干枒杈，第无丑枝，斯其所以为涪翁耳。龙山苍秀，庶几近似。设令为枒杈，必不逮远甚。或带烟月而益韵，托雨露而成润，意境可以稍变，然而乌可等量齐观也。兹选录《鹧鸪天》二阕如左，读者细意玩索之，视“黄菊枝头破晓寒”风度何如。“骑鹤峯前第一人。不应着意怨王孙。当时艳态题诗处，好在香痕与泪痕。
调雁柱，引蛾颦。绿窗弦索合筝［竹秦}。砌台歌舞阳春后，明月朱扉几断魂。”又，“璧月池南翦木栖。六朝宫袖窄中宜。新声蹙巧蛾颦黛。纤指移［竹秦］雁着丝。
朱户小，画帘低。细香轻梦隔涪溪。西风只道悲秋瘦。却是西风未得知。”
○冯士美江城子
冯士美江城子换头云：“清歌皓齿艳明眸。锦缠头。若为酬。门外三更，灯影立骅骝。”“门外”句与姜石帚“笼纱未出马先嘶”意境略同。“骅骝”字近方重，入词不易合色。冯句云云，乃适形其俊。可知字无不可用，在乎善用之耳。其过拍云：“月下香云娇堕砌，花气重、酒光浮。”亦艳绝、清绝。
○刘无党乌夜嗁
刘无党《乌夜嗁》歇拍云：“离愁分付残春雨，花外泣黄昏。”此等句虽名家之作，亦不可学，嫌近纤、近衰飒。其过拍云：“宿酲人困屏山梦，烟树小江邨。”庶几运实入虚，巧不伤格。曩半塘老人《南乡子》云：“画里屏山多少路。青青。一片烟芜是去程。”意境与刘词略同。刘清劲，王绵邈。
○刘无党锦堂春
刘无党《锦堂春·西湖》云：“墙角含霜树静，楼头作雪云垂。”“静”字、“垂”字，得含霜作雪之神。此实字呼应法，初学最宜留意。
○辛党并有骨
辛、党二家，并有骨干。辛凝劲，党疏秀。
○党承旨青玉案
党承旨青玉案云：“痛饮休辞今夕永。与君洗尽，满襟烦暑，别作高寒境。”以松秀之笔，达清劲之气，倚声家精诣也。“松”字最不易做到。
○党承旨月上海棠
又《月上海棠·用前人韵》，后段云：“断霞鱼尾明秋水。带三两飞鸿点烟际。疏林飒秋声，似知人、倦游无味。家何处。落日西山紫翠。”融情景中，旨淡而远，迂倪画笔，庶几似之。
○党承旨鹧鸪天
又，《鹧鸪天》云：“开帘飞入窥窗月，且画新凉睡美休。”潇洒疏俊极矣。尤妙在上句“窥窗”二字。窥窗之月，先已有情。用此二字，便曲折而意多。意之曲折，由字里生出，不同矫揉钩致，不堕尖纤之失。
○董解元哨遍
柳屯田《乐章集》，为词家正体之一，又为金元已还乐语所自出。金董解元《西厢记》，搊弹体传奇也。时论其品，如“朱汗碧蹏，神采骏逸”。董有《哨遍》词云：“太暤司春，春工着意，和气生旸谷。十里芳菲，尽东风丝丝，柳搓金缕。渐次第，桃红杏浅，水绿山青，春涨生烟渚。九十日光阴能几，早鸣鸠呼妇，乳燕携雏。乱红满地任风吹，飞絮蒙空有谁主？春色三分，半入池塘，半随尘土。
满地榆钱，算来难买春光住。初夏永、董风池馆，有藤床冰簟纱橱。日转午。脱巾散发，沈李浮瓜，宝扇摇纨素。着甚消磨永日。有扫愁竹叶，侍寝青奴。霎时微雨送新凉，些少金风退残暑。韶华早、暗中归去。”此词连情发藻，妥帖易施，体格于乐章为近。明胡元瑞《笔丛》称董《西厢记》精工巧丽，备极才情。盖笔能展拓，则推演为如干字何难矣。自昔诗、词、曲之递变，大都随风会为转移。词曲之为体，诚迥乎不同。董为北曲初祖，而其所为词，于屯田有沆瀣之合。曲由词出，渊源斯在。董词仅见《花草粹编》，它书概未之载。《粹编》之所以可贵，以其多载昔贤不经见之作也。(按:董解元《哨遍》见《古本董解元西厢记》，非词也。)
○王黄华小令
金源人词伉爽清疏，自成格调。唯王黄华小令，闲涉幽峭之笔，绵邈之音。《谒金门》后段云：“瘦雪一痕墙角。青子已妆残萼。不道枝头无可落。东风犹作恶。”歇拍二句，似乎说尽“东风犹作恶。”就花与风之各一面言之，仍犹各有不尽之意。“瘦雪”字新。
○景覃天香
唐张祜《赠内人》诗：“斜拔玉钗镫影畔，剔开红焰救飞蛾。”后人评此以谓慧心仁术。金景覃《天香》云：“闲阶土花碧润。缓芒鞵、恐伤蜗蚓。”与祜诗意同。填词以厚为要旨，此则小中见厚也。又，《凤栖梧》歇拍云：“别有溪山容杖屦。等闲不许人知处。”意境清绝、高绝。忆余少作鹧鸪天，歇拍云：“茜窗愁对清无语，除却秋镫不许知。”以视景词，意略同，而境远逊，风骨亦未能骞举。
○遗山乐府学闲闲公体
《遗山乐府》，《促拍丑奴儿·学闲闲公体》云：“朝镜惜蹉跎。一年年、来日无多。无情六合乾坤里，颠鸾倒凤，撑霆裂月，直被消靡。
世事饱经过。算都输、畅饮高歌。天公不禁人间酒，良辰美景，赏心乐事，不醉如何。”附闲闲公所赋云：“风寸雨替花愁。风雨罢、花也应休。劝君莫惜花前醉。今年花谢，明年花谢，白了人头。
乘兴两三瓯。拣溪山、好处追游。但教有酒身无事。有花也好，无花也好，选甚春秋。”遗山诚闲闲高足。第观此词，微特难期出蓝，几于未信入室。葢天人之趣判然，闲闲之作，无复笔墨迹可寻矣。
○张信甫蓦山溪
张信甫词传者祗《蓦山溪》一阕：“山河百二，自古关中好。壮岁喜功名，拥征鞍、雕裘绣帽。时移事改，萍梗落江湖，听楚语，压蛮歌，往事知多少。
苍颜白发，故里欣重到。老马省曾行，也频嘶、冷烟残照。终南山色、不改旧时青。长安道，一回来、须信一回老。”以清遒之笔，写慨慷之怀，冷烟残照，老马频嘶，何其情之一往而深也。昔人评诗，有云“刚健含婀娜”，余于此词亦云。
○赵愚轩行香子
赵愚轩《行香子》云：“绿阴何处，旋旋移床。”昔人诗句“月移花影上阑干”，此言移床就绿阴，意趣尤生动可喜。即此是词与诗不同处，可悟用笔之法。
○许古行香子
“春山淡冶而如笑，夏山苍翠而如滴，秋山明净而如妆，冬山惨淡而如睡。”宋画院郭熙语也。金许古《行香子》过拍云：“夜山低，晴山近，晓山高。”郭能写山之貌，许尤传山之神。非入山甚深，知山之真者，未易道得。
○许道真眼儿媚
许道真《眼儿媚》云：“持杯笑道，鹅黄似酒，酒似鹅黄。”此等句，看似有风趣，其实绝空浅，即俗所谓打油腔，最不可学。
○李钦叔赋青梅
李钦叔（献能），刘龙山外甥也。以纯孝为士论所重。诗词余事，亦卓越流辈。《江梅引·赋青梅》云：“冰肌夜冷滑无粟，影转斜廊。冉冉孤鸿，烟水渺三湘。青鸟不来天也老，断魂些、清霜静楚江。”“冰肌”句，熨帖工致。“冉冉”以下，取神题外，设境意中。“断魂”二句拍合，略不吃力，允推赋物圣手。《浣溪沙·环胜楼》云：“万里中原犹北顾，十年长路却西归。倚楼怀抱有谁知。”尤为意境高绝。以南北名贤拟之，辛（幼安）殆伯仲之间，吴（彦高）其望尘弗及乎。
○段复之满江红
段复之《满江红》序云：“遯庵主人植菊阶下，秋雨既盛，草莱鞠没，殆不可见。江空岁晚，霜余草腐，而吾菊始发数花。生意凄然，似诉余以不遇，感而赋之。因李生湛然归寄菊轩弟。”词后段云：“堂上客，头空白。都无语，怀畴昔。恨因循过了，重阳佳节。飒飒凉风吹汝急，汝身孤特应难立。漫临风三嗅绕芳丛，歌还泣。”节韵已下，情深一往，不辨是花是人，读之令人增孔怀之重。
○段诚之江城子
段诚之《菊轩乐府》《江城子》云：“月边渔。水边鉏。花底风来，吹乱读残书。”前调《东园牡丹花下酒酣即席赋之》云：“归去不妨簪一朵，人也道、春花来。”骚雅俊逸，令人想望风采。《月上海棠》云：“唤醒梦中身，鶗鴂数声春晓。”前调云：“颓然醉卧，印苍苔半袖。”于情中入深静，于疏处运追琢，尤能得词家三昧。
○元遣山鹧鸪天
远遗山以丝竹中年，遭遇国变，崔立采望，勒授要职，非其意指。卒以抗节不仕，顦顇南冠二十余稔。神州陆沉之痛，铜驼荆棘之伤，往往寄托于词。《鹧鸪天》三十七阕，泰半晚年手笔。其《赋隆德故宫》及《宫体》八首、《薄命妾辞》诸作，蕃艳其外，醇至其内，极往复低徊、掩抑零乱之致。而其苦衷之万不得已，大都流露于不自知。此等词宋名家如辛稼轩固尝有之，而犹不能若是其多也。遗山之词，亦浑雅，亦博大。有骨干，有气象。以比坡公，得其厚矣，而雄不逮焉者。豪而后能雄，遗山所处，不能豪，尤不忍豪。牟端明《金缕曲》云：“扑面胡尘浑未扫，强欢讴、还肯轩昂否。”知此，可与论遗山矣。设遗山虽坎坷，犹得与坡公同，则其词之所造，容或尚不止此。其《水调歌头·赋三门津》“黄河九天上”云云，何尝不崎崛排奡。坡公之所不可及者，尤能于此等处不露筋骨耳。《水调歌头》当是遗山少作。晚岁鼎护余生，栖迟蘦落，兴会何能飙举。知人论世，以谓遗山即金之坡公，何遽有愧色耶。充类言之，坡公不过逐臣，遗山则遗臣孤臣也。其《赋隆德故宫》云：“人间更有伤心处，奈得刘伶醉后何。”《宫体》八首，其二云：“春风殢杀官桥柳，吹尽香绵不放休。”其四云：“月明不放寒枝稳，夜夜乌嗁彻五更。”其七云：“花烂锦，柳烘烟。韶华满意与欢缘。不应寂寞求凰意，长对秋风泣断弦。”《薄命妾辞》云：“桃花一簇开无主，尽着风吹雨打休。”其它如《无题》云：“篱边老却陶潜菊，一夜西风一夜寒。”又云：“殷勤未数闲情赋，不愿将身作枕囊。”又云：“只缘携手成归计。不恨埋头屈壮图。”又云：“旁人错比扬雄宅，笑杀韩家昼锦堂。”又云：“鹿裘孤坐千峯雪，耐与青松老岁寒。”又云：“诸葛菜，邵平瓜。白头孤影一长嗟。南园睡足松阴转，无数蜂儿趁晚衙。”又《与钦叔京甫市饮》云：“醒来门外三竿日，卧听春泥过马蹄。”句各有指，知者可意会而得。其词缠绵而婉曲，若有难言之隐，而又不得已于言，可以悲其志而原其心矣。
○遗山佳句
遗山词佳句伙矣，镫窗雒诵，率臆选摘，不无遗珠之惜也。《江城子·太原寄刘济川》云：“断岭不遮南望眼，时为我，一凭阑。”前调《观别》云：“万古垂杨，都是折残枝。”又云：“为问世间离别泪，何日是，滴休时。”《感皇恩·秋莲曲》云：“微雨岸花，斜阳汀树，自惜风流怨迟暮。”《定风波·杨叔能赠词留别因用其意答之》云：“至竟交情何处好，向道。不如行路本无情。”《临江仙·西山同钦叔送辛敬之归女几》云：“回首对床镫火处，万山深里孤邨。”前调，《内乡北山》云：“三年闲为一官忙。簿书愁里过，笋蕨梦中香。”《南乡子》云：“为向河阳桃李道。休休。青鬓能堪几度愁。”《鹧鸪天》云：“醉来知被旁人笑，无奈风情未减何。”前调云：“殷勤昨夜三更雨，剩醉东城一日春。”前调云：“长安西望肠堪断，雾阁云窗又几重。”《南柯子》云：“画帘双燕旧家春。曾是玉箫声里、断肠人。”凡余选录前人词，以浑成冲淡为宗旨。余所谓佳，容或以为未是，安能起遗山而质之。
○元遗山木兰花慢
填词景中有情，此难以言传也。元遗山《木兰花慢》云：“黄星几年飞去，澹春阴、平野草青青。”平野春青，只是幽静芳倩，却有难状之情，令人低徊欲绝。
○元词变化冯延巳词
《织余琐述》：元好问《清平乐》云：“飞去飞来双乳燕，消息知郎近远。”用冯延巳“双燕来时，陌上相逢否”句意。彼未定其逢否，此则直以为知，唯消息近远未定耳。妙在能变化。（按：此用陈克《谒金门》词意。词云：“花满院。飞去飞来双燕。雨入帘寒不卷。小屏山六扇。翠袖玉笙凄断。脉脉两蛾愁浅。消息不知郎近远，一春长梦见”。）
○李治词
金李仁卿（治）词五首，见《遗山乐府》附录。《摸鱼儿·和遗山赋雁丘》过拍云：“诗翁感遇。把江北江南，风嘹月唳，并付一邱土。”托旨甚大。遗山元唱殆未曾有。李词后段云：“霜魂苦。算犹胜、王嫱青冢真娘墓。”亦慨乎言之。按治字仁卿，栾城人。正大七年收世科登词赋进士第。调高陵簿，未上。从大臣辟，权知钧州。壬辰北渡，流落忻、崞间。藩府交辟，皆不就。至元二年，再以翰林学士召。就职朞月，以老病辞归。买田元氏封龙山，隐居讲学十六年，卒年八十有八。仁卿晚节，与遗山略同，其遇可悲，其心可原，不以下侪元人，援遗山例也。其《与翰苑诸公书》云：“诸公以英材骏足绝世之学，高蹑紫清，黼黻元化，固自其所。而某也孱资琐质，误恩偶及，亦复与吹竽之部。律以廉耻，为几不韪耶？诸公愍我耄昏，教我不逮，肯容我窜名玉堂之署，日夕相与刺经讲古、订辨文字，不即叱出。覆露之德，宁敢少忘哉！但翰林非病叟所处，宠禄非庸夫所食，官谤可畏。幸而得请，投迹故山。木石与居，麋鹿与游，斯亦老朽无用者之所便也。”其辞若有大不得已，其本意从可知。故拜命仅期月，即托疾引去矣。遗山《雁丘词》、《双蕖怨词》，扬正卿（果）亦并有和作。明宏治壬子高丽刊本《遗山乐府》，为是书最旧善本，附治词，不附果词。果，金末进士、县令，入元官至参知政事。（按：李治《元史》有传，作李冶，后人遂多沿其误。元遗山为治父遹譔《寄庵先生墓碑》：子男三人，长澈、次治、次滋。遗山与仁卿同时唱和，断不至误书其名，自较史传尤为可据。苏天爵《元名臣事略》亦作治，不作冶。金《少中大夫程震碑》，李治题额，曩余曾见拓本，皆可证史传之误者也。）
○刘将孙养吾斋诗余
刘将孙《养吾斋诗余》，《强邨所刻词》（第一次印本），列入元人，余议改编《须溪词》后，为之跋曰：“宋刘尚友《养吾斋诗余》一卷，强邨朱先生依《大典养吾斋集》本锲行，凡二十一阕。检元《凤林书院草堂诗余》，有刘尚友《忆旧游·论字韵》云：‘政落花时节，顦顇东风，绿满愁痕。悄客梦惊呼伴侣，断鸿有约，回泊归云。江空共道惆怅，夜雨隔篷闻。尽世外纵横，人间恩怨，细酌重论。
叹他乡异县，渺旧雨新知，历落情真。悤悤那忍别，料当君思我，我亦思君。人生自我麋鹿，无计久同群。此去重消魂，黄昏细雨人闭门。’此阕《大典》本《养吾斋诗余》未载。樊榭山民跋元《草堂诗余》：‘亡名氏选至元、大德间诸人所作，皆南宋遗民也。词多凄恻伤感、不忘故国。而于卷首冠以刘藏春、许鲁斋二家，厥有深意’云云。抑余观于刘、许之后，即以信国文公继之，不啻为之揭橥诸人何如人者。刘尚友诗余有《摸鱼儿》［己卯元夕］、［甲申客归闻鹃］各一阕。己卯，宋帝昺祥兴二年，是年宋亡。甲申，元世祖至元二十一年，上距宋亡五年。尚友两词并情文慷慨，骨干近苍。“闻鹃”阕，有“少日”、“曾听”、“摇落状心”之句，盖虽须溪之子，而身丁国变，已届中年。（按：《须溪词》，《摸鱼儿·辛巳自寿年五十》句云：“浑未定，恁儿子门生，前度登高弱。”儿子即尚友。辛巳前二年为己卯，即尚友作《元夕词》之年，即宋亡之年。是年须溪四十八岁。须溪亦有《闻杜鹃词》，调《金缕曲》，句云：“十八年间来往断，白首人间今古。”自注：“予往来秀城十七八年。自己巳夏归，又十六年矣。”己巳后十六年，恰是甲申，《闻杜鹃词》当是与尚友同作。是年须溪五十三岁。须溪又有《临江仙·将孙生日赋》云：“二十年前此日，女兄庆我生儿。”末云：“儿童看有子，白发故应衰。”须溪赋是词时，尚友逾弱冠，有子矣。“白发故应衰”，犹是始衰者之言。盖须溪得尚友早，父子年岁相差，为数二十强弱。据词略可考见者如右。）抗志自高，得力庭训。诗余二十一阕，无只字涉宦迹。如《踏莎行·闲游》云：“血染红笺，泪题锦句。西湖堂忆相思苦。只应幽梦解重来。梦中不识从何去。”《八声甘州·送春》云：“春还是、多情多恨，便不教绿满洛阳宫。只消得、无情风雨，断送悤悤。”樊榭所谓凄恻伤感，不忘故国，旨在斯乎。强邨所刻词成，就余商定编目。余谓《养吾斋诗余》，宜纚属《须溪词》后，不当下侪元人，因略抒已意为之跋，冀不拂昔贤之意云尔。”《养吾诗余》，抚时感事，凄艳在骨。当时名不甚显，何耶。自昔名父之子，擅才藻者，往往恃父以传，必其父官位高。若养吾则为父所掩者。
○詹天游词
元詹天游（玉）《送童瓮天兵后归杭齐天乐》云：“相逢唤醒京华梦，吴尘暗斑吟发。倚担评花，认旗沽酒，历历行歌奇迹。吹香弄碧。有坡柳风情，逋梅月色。画鼓红船，满湖春水断桥客。
当时何限俊侣，甚花天月地，人被云隔。却载苍烟，更招白鹭，一醉修江又别。今回记得。更折柳穿鱼，赏梅催雪。如此湖山，忍教人更说。”升庵《词品》谓“此伯颜破杭州之后，其词绝无黍离之感，桑梓之悲，止以游乐为言。宋季士习一至于此。”升庵斯言，微特论世少疏，即论词亦殊未允。当元世祖盛棱震叠，文字之狱，在所不免，第载藉弗详耳。《凤林书院草堂诗余》无名氏选至元大德间诸人所作，（天游词录九首。）并皆南宋遗民词。多凄恻伤感，不忘故国，而于卷首冠以刘藏春、许鲁斋二家，以文丞相、邓中斋、刘须溪三公继之，若故为之畦町。当时顾忌甚深，是书于有所不敢之中，仅能存其微旨，度亦几经审慎而后出之。天游词歇拍云：“如此湖山，忍教人更说。”看似平淡，却含有无限悲凉。以此二句结束全词。可知弄碧吹香，无非伤心惨目，游乐云乎哉。曲终奏雅，吾谓天游犹为敢言。升庵高明通脱，其于昔贤言中之意，不耐沈思体会，遽尔肆口讥评，是亦文人相轻，充类至义之尽矣。天游它词，如《满江红·咏牡丹》云：“何须怪、年华都谢，更为谁容。衔尽吴花成鹿苑，人间不恨雨知风。便一枝流落到人家，清泪红。”《一萼红》云：“闲着江湖尽宽，谁肯渔蓑。”忠愤至情，流溢行间句里。《三姝媚》云：“如此江山，应悔却、西湖歌舞。”则尤慨乎言之。升庵涉猎群籍，大都一目十行，或并天游《齐天乐》词未尝看到歇拍，它词无论已。其言乌足为定评也。
○耶律文正鹧鸪天
耶律文正《鹧鸪天》歇拍云：“不知何限人间梦，并触沉思到酒边。”高浑之至，淡而近于穆矣。庶几合苏之清、辛之健而一之。
○藏春乐府
曩半塘老人跋《藏春乐府》云：“雄廓而不失之伧楚，酝藉而不流于侧媚。”余尝悬二语心目中，以赏会《藏春词》。如《木兰花慢》云：“桃花为春顦顇，念刘郎、双鬓也成秋。”《望月婆罗门引》云：“望断碧波烟渚，苹蓼不胜秋。但冥冥天际，难识归舟。”《临江仙》云：“马头山色翠相连。不知山下客，何日是归年。”《南乡子》云：“暮雨夜深犹未住，芭蕉。残叶萧疏不奈敲。”前调云：“醉倒不知天早晚，云收。花影侵窗月满楼。”前调云：“行人更在青山外。不许朝朝不上楼。”《鹧鸪天》云：“斜阳影里山偏好，独倚阑干懒下楼。”《踏莎行》云：“东风吹彻满城花，无人曾见春来处。”右所摘皆警句，以言酝藉，近是，而雄廓不与焉。《太常引》云：“无地觅松筠。看青草红芳斗春。”藏春佐命新朝，运筹帷帐，致位枢稀，乃复作此等感慨既语，何耶？《江城子》云：“看尽好花春睡稳，红与紫，任他开。”则是功成名立后所宜有矣。
○赵晚山桂枝香
赵晚山《桂枝香·和詹天游就访》云：“顦顇江南，应念小窗贫女。朱楼十二春无际，倚苍寒、清袖如故。茶香酒熟，月明风细，试教歌舞。”唐人有《贫女吟》，是此词所本，不止少陵“天寒翠袖”也。托旨婉约，所谓“妆罢低声问夫婿，画眉深浅入时无”，临淄《求自试表》、昌黎《上宰相书》，古今同慨。
○赵晚山曲游春
赵晚山《曲游春》云：“抖擞人间，除离情别恨，乾坤余几。”苦语，亦豪语。
○张蜕岩最高楼
张蜕岩《最高楼·为山邨仇先生寿》，后段云：“喜女嫁男婚今已毕。便束帛安车那肯出。无一事，挂闲身。西湖鸥鹭长为侣，北山猿鹤莫移文。愿年年、汤饼会，乐情亲。”山邨仕元，非其本意，乃部使者强迫之。即碧山亦当如是。
○秋涧乐府
秋涧乐府，《鹧鸪天·赠驭说高秀英》云：“短短罗袿淡淡妆。拂开红袖便当场。掩翻歌扇珠成串。吹落谈霏玉有香。
由汉魏，到隋唐。谁教若辈管兴亡。百年总是逢场戏，拍板门锤未易当。”“驭说”即说书，此词清浑超逸，近两宋风格。
○王清惠词
宋昭容王清惠北行，题壁《满江红》云：“愿嫦娥、相顾肯从容，随圆缺。”文丞相读至此句，叹曰：“惜哉。夫人于此少商量矣。”赵文敏《木兰花慢·和李筼房韵》云：“但愿朱颜长在，任它花落花开。”言为心声，是亦“随圆缺”之说矣。《麓堂诗话》载其豀上诗句“锦缆牙樯非昨梦，凤笙龙管是谁家”，则何感怆乃尔。所谓非无萌蘖之生焉。
○刘文靖词朴厚
余徧阅元人词，最服膺刘文靖，以谓元之苏文忠可也。文忠词，以才情博大胜。文靖以性情朴厚胜。其《菩萨蛮·王利夫寿》云：“吾乡先友今谁健？西邻王老时相见。每见忆先公，（“忆”一本作“说”，细审之，似不如“忆”字，与下句尤贯合。）音容在眼中。今朝故人子。为寿无多事。惟愿岁常丰。年年社酒同。”此余尤为心折者也。自余如前调《饮山亭感旧》云：“种花人去花应道。花枝正好人先老。一笑问花枝。花枝得几时。
人生行乐耳。今古都如此。急欲卧莓苔。前邨酒未来。”《清平乐》云：“青天仰面。卧看浮云卷。苍狗白衣千万变。都被幽人窥见。
偶然梦见华胥。觉来花影扶疏。窗下鲁论谁诵，呼来共咏舞雩。”前调《饮山亭留宿》云：“山翁醉也。欲返黄茅舍。醉里忽闻留我者。说道群花未谢。
脱巾就卧松龛。觉来诗思方酣。欲藉白云为墨，淋漓洒遍晴岚。”前调《贺雨》云：“雨靖箫鼓。四野欢声举。平昔饮山今饮雨。来就老农歌舞。
半生负郭无田。寸心万国丰年。谁识山翁乐处，野花嗁鸟欣然。”前调《围棋》云：“棋声清美。盘礴青松底。门外行人遥指示。好个烂柯仙子。
输赢都付欣然。兴阑依旧高眠。山鸟山花相语，翁心不在棋边。”《人月圆》云：“自从谢病修花史，天意不容闲。今年新授，平章（原误作“意”）风月，检校云山。
门前报导，曲生来谒，子墨相看。先生正尔，天张翠盖，山拥云鬟。”前调云：“茫茫大块洪炉里，何物不寒灰。古今多少，荒烟废垒，老树遗台。
太山如砺，黄河如带，等是尘埃。不须更叹，花开花落，春去春来。”《西江月·山亭留饮》云：“看竹何须问主，寻邨遥认松萝。小车到处是行窝。门外云山属我。
张叟［月葛］醅藏久，王家红药开多。相留一醉意如何。老子掀髯曰可。”《玉楼春》云：“西山不似庞公傲。城府有楼山便到。欲将华发染晴岚，千里青青浓可扫。
人言华发因愁早。劝我消愁唯酒好。夜来一饮尽千钟，今日醒来依旧老。”《南乡子·张彦通寿》云：“窗下络车声。窗畔儿童课六经。自种墙东新菜荚，青青。随分杯盘老幼情。
千古董生行。鸡犬升平画不成。应笑东家刘季子，无能。纵饮狂歌不治生。”《鹊桥仙》云：“悠悠万古。茫茫天宇。自笑平生豪举。元龙尽意卧床高，浑占得、乾坤几许。
公家租赋。私家鸡黍。学种东皋烟雨。有时抱膝看青山，却不是、高吟梁父。”《玉漏迟·泛舟东溪》，云：“故园平似掌。人生何必，武陵溪上。三尺蓑衣，遮断红尘千丈。不学东山高卧，也不似、鹿门长往。君试望。远山颦处，白云无恙。
自唱。一曲渔歌，当无复当年，缺壶悲壮。老境羲皇，换尽平生豪爽。天设四时佳兴，要留待、幽人清赏。花又放。满意一篙春浪。”《念奴娇·忆仲良》云：“中原形势东南壮，梦里谯城秋色。万水千山收拾就，一片空梁落月。烟雨松揪，风尘泪眼，滴尽青青血。平生不信，人闲更有离别。
旧约把臂燕然，乘槎天上，曾对河山说。前日后期今日近，怅望转添愁绝。双阙红云，三江白浪，应负肝肠铁。旧游新恨，一生都付长铗。”如右各阕，寓骚雅于冲夷，足秾郁于平淡，读之如饮醇醪，如鉴古锦。涵咏而翫索之，于性灵怀抱，胥有裨益。备录之，不觉其赘也。王半塘云：“《樵庵词》朴厚深醇中有真趣洋溢，是性情语，无道学气。”
○天籁词用坡公句
《天籁词》，《永遇乐·同李景安游西湖》云：“青衫尽付，蒙蒙雨湿，更着小蛮针线。”用坡公《青玉案》句“春衫犹是，小蛮针线，曾湿西湖雨”。而太素语特伤心。其言外之意，虽形骸可土木，何有于小蛮针线之青衫。以坡公之“琼楼玉宇，高处不胜寒”比之，犹死别之与生离也。
○彭巽吾元夕词
彭巽吾《汉宫春·元夕》云：“夜来风雨，摇得杨柳黄深。”此等句便是元词，去南渡诸贤远矣。
○罗壶秋禁酿词
罗壶秋《木兰花慢·禁酿》云：“汉家糜粟诏，将不醉、饱生灵。”语极庄，却极谑。《菩萨蛮慢》云：“怅别后、屏掩吴山，便楼燕月寒，鬓蝉云委。锦字无凭，付银烛、尽烧千纸。”十二分决绝，却十二分缠绵，词人之笔，如是如是。
○李梅溪六幺令
《六幺令》调情娟倩，如髫年碧玉，凝睇含颦，读之令人怅惘。李梅溪《京中清明》云：“淡烟疏雨，香径渺嗁鴂。新晴画帘闲卷，燕外寒犹力。依约天涯芳草，染得春风碧。人间陈迹。斜阳千古，几缕游丝趁飞蝶。
谁向尊前起舞、又觉春如客。翠袖折取嫣红，笑与簪华发。回首青山一点，檐外寒云叠。梨花淡白，柳花飞絮，梦绕阑干一株雪。”此词语淡态浓，笔留神往。初春早花，方其韶令，庶几不负此调。
○赵青山望海潮
“旧话不堪长”，赵青山《望海潮》句。叶“长”字隽。傥易为“详”，则寻常，无韵致矣。可悟用字之法。
○刘起潜菩萨蛮
刘起潜《菩萨蛮·和詹天游》云：“故园青草依然绿。故宫废址空乔木。狐兔穴岩城。悠悠万感生。
胡笳吹汉月。北语南人说。红紫闹东风。湖山一梦中。”仅四十许字，而麦秀黍离之感，流溢行闲。所谓满心而发，颇似包举一长调于小令中。与天游《齐天乐·赠童瓮天兵后归杭》阕，各极慨慷低徊之致。
○陆子方墙东诗余
陆子方《墙东诗余》，《点绛唇·情景》四首，其一云：“玉体纤柔，照人滴滴娇波溜。填词未就。迟却窗前绣。”情景之佳，殆无逾此。《墙东类稿》，《妾陈氏墓志铭略》云：“妾陈氏，暨阳悟空镇人。生而秀慧。里之豪强委禽焉。父靳不与。曰：‘吾女当择才人事之。’父与余外氏同里闬，往来识余，遂与归焉。余闲居八年，素不事生业，左右散去略尽，陈独侍余无倦色。性警悟，颇涉文学。壬午春归寗，父欲夺其志，辄誓不许。曰：吾死陆氏矣。趋之而归。感微疾，卧经旬，容止不类病人。索《坡集》阅之，一夕而卒。年二十有七。”子方《点绛唇》词，疑即为陈氏作。陈涉文学，故能填词。子方词其二云：“齐眉相守。愿得从今后。”其四云：“白头相守。破镜重圆后。”略与归寗趋归情事相合。
○姚牧庵词
姚牧庵文章郢匠，余事填词。《菩萨蛮·中秋夜雨》云：“素娥会把诗人调。衰颜不值圆蟾照。”此题作者伙矣，“衰颜”句未经人道。《浪淘沙·余年七十洪山僧相过言别公十余年面颊益红润赋此晓之》云：“桃花初也笑春风。及到离披将谢日，颜色逾红。”桃花将谢更红，经此词道破，思之信然。体物工细乃尔。
○颜吟竹词
颜吟竹，南渡遗老，与须溪翁唱酬，盖气类之感也。《菩萨蛮》云：“江南古佳丽。只绾年时髻。信手绾将成。从吾懒学人。”此老倔︹，乃不肯作时世妆者。《浣溪沙》云：“天上人闲花事苦，镜中翠压四山低。又成春过据莺嗁。”“据”字未经他人如此用过。
○刘鼎玉词
刘鼎玉《少年游·咏棋》句“意重子声迟”，五字凝炼，如闻子着楸枰声。《蝶恋花·送春》云：“只道送春无送处。山花落得红成路。”则尤信手拈来，自成妙谛。以松秀二字评之，宜。
○元诗余
《凤林书院名儒草堂诗余》，虽录于元代，犹是南宋遗民，寄托遥深，音节激楚。厉太鸿比诸清湘瑶瑟。秦惇夫所云：“标放言之致则怆怏而难怀，寄独往之思又郁伊而易感也。”段宏章《洞仙歌·咏荼蘼》云：“一庭晴雪，了东风孤注。睡起浓香占窗户。对翠蛟盘雨，白凤迎风，知谁见，愁与飞红流处。
想飞琼弄玉，共驾苍烟，欲向人闲挽春住。清泪满檀心，如此江山，都付与、斜阳杜宇。是曾约梅花带春来，又自趁梨花，送春归去。”起调以前人“开到荼蘼花事了”诗意为故国铜驼之感。“睡起”句言南宋湖山歌舞，皆在睡梦中，即南唐史（原误作“宋”）虚白所谓“风雨揭却屋，浑家醉未知”也。“翠蛟白凤”是留梦炎一辈。“飞琼弄玉”，是信国文公及其以次诸贤。“清泪满擅心”，新亭之泪也。歇拍云云，不挥返日之戈，翻落下井之石，为新朝而推刃故国者，方自诩为识时豪杰。哀莫大于心死，读先生此词，犹有天良触发否乎？词能为悱恻，而不能为激昂。盖当是时，南宋无复中兴之望。余生薇葛，歌啸都非。我安适归，忍与终古。安得“琼楼玉宇”，无恙高寒，又安得尺寸干净土，着我铁拨铜琶，唱“大江东去”耶。
○曾允元水龙吟
作慢词起处，必须笼罩全阕。近人辄作景语徐引，乃至意浅笔弱，非法甚矣。元曾允元为《草堂诗余》之殿。其《水龙吟·春梦》起调云：“日高深院无人，杨花扑帐春云暖。”从题前摄起题神。已下逐层意境，自能迤逦入胜。其过拍云：“尽云山烟水，柔情一缕，又暗逐、金鞍远。”尤极远离惝怳，非雾非花之妙。
○曾鸥江点绛唇
曾鸥江《点绛唇》后段云：“来是春初，去是春将老。长亭道。一般芳草。只有归时好。”看似毫不吃力，政恐南北宋名家未易道得。所谓自然从追琢中出也。
○益斋长短句
李齐贤字仲思，辽时高丽国人，有《益斋长短句》。《鹧鸪天》云：“饮中妙诀人如问，会得吹笙便可工。”宋谚谓“吹笙”为“窃尝”。《芦川词》《浣溪沙》序云：“范才元自酿，色香玉如，直与绿萼梅同调，宛然京洛风味也。因名曰萼绿春，且作一首。谚以‘窃尝’为‘吹笙’云。”词后段“竹叶传杯惊老眼，松醪题赋倒纶巾。须防银字暖朱唇。”“窃尝”，尝酒也，故末句云云。仲思居中国久，词用当时谚语，略与张仲宗意同，资谐笑云尔。《织余琐述》云：“乐器竹制者唯笙，用吸气吸之，恒轻，故以喻‘窃尝’。”
○益斋词不愧名家
《益斋词》，《太常引·暮行》云：“灯火小于萤。人不见、苔扉半扃。”《人月圆·马嵬效吴彦高》云：“小颦中有，渔阳胡马，惊破霓裳。”《菩萨蛮·舟次青神》云：“夜深篷底宿。暗浪鸣琴筑。”《巫山一段云·山市晴岚》云：“隔溪何处鹧鸪鸣。云日翳还明。”前调《黄桥晚照》云：“夕阳行路却回头。红树五陵秋。”此等句，置之两宋名家词中，亦庶几无愧色。
○益斋词写景极工
《益斋词》写景极工。《巫山一段云！远浦归帆》云：“云帆片片趁风开。远映碧山来。”笔姿灵活，得帆随湘转之妙。《北山烟雨》云：“岩树浓凝翠。溪花乱泛红。断虹残照有无中。一鸟没长空。”“浓凝”“乱泛”，叠韵对双声，与史邦卿“因风飞絮，照花斜阳”句同，益斋乃无心巧合耳。
○刘云闲词
刘云闲《虞美人·春残念远》云：“子规解劝春归去。春亦无心住。”下句淡而松，却未易道得。并上句“解劝”“解”字，亦为之有精神。窃谓词学自宋迄元，乃至云闲等辈，清妍婉润，未坠方雅之遗。亦犹书法自六朝迄唐，至褚登善、徐季海辈，余韵犹存，风格毋容稍降矣。设令元贤继起者，不为词变为曲，风会所转移，俾肆力于椅声，以语南渡名家，何遽多让。云闲辈所诣止此，岂曰其才限之耶。
○周梅心禁酒词
周梅心《鹧鸪天·为禁酒作》云：“曾唱阳关送客时。临歧借酒话分离。如何酒被多情苦。却唱阳关去别伊。”句中有韵，能使无情有情，且若有甚深之情。是深于情、工于言情者，由意境酝酿得来，非小慧为词之比。
○王山樵阮郎归
王山樵《阮郎归》云：“别时言语总伤心。何曾一字真。”前人或摘为警句。余嫌其说得太尽，且心、真非韵。
○萧汉杰菩萨蛮
萧汉杰《菩萨蛮·春雨》云：“今夜欠添衣。那人知不知。”国朝郭麐《浪淘沙》云：“夹衣刚换又增绵。只是别来珍重意，不为春寒。”何尝不婉丽可喜。古今人不相及，当于此等句参之。
○萧吟所浪淘沙
萧吟所《浪淘沙·中秋雨》云：“贫得今年无月看，留滞江城。”贫字入词伙矣，未有更新于此者。无月非贫者所独，即亦何加于贫。所谓愈无理愈佳。词中固有此一境。唯此等句以肆口而成为佳。若有意为之，则纤矣。《菩萨蛮·春雨》云：“烟雨湿阑干。杏花惊蛰寒。”“惊蛰”入词，仅见，而句乃特韵。
○彭会心念奴娇
彭会心《念奴娇·秋日牡丹》云：“莺燕无情庭院悄，愁满阑干苔积。宫锦尊前，霓裳月下，梦亦无消息。”词旨凄绝。仿佛贞元朝士，白发重来，上阳宫人，青灯拥髻。
○彭会心拜星月慢
彭会心《拜星月慢·祠壁宫姬控弦可念》末段云：“多生不得丹青意，重来又、花锁长门闭。到夜永、笙鹤归时，月明天似水。”去路缥缈中仍收束完密，神不外散，是为斵轮手。世之以空泛写景语为“江上峯青”者，直未喻个中甘苦也。
○虞道园风入松
虞道园《风入松·寄柯敬仲》“画堂红袖倚清酣”阕歇拍“报导先生归也，杏花春雨江南”云云。此词当时传唱甚盛。宋俞国宝“一春长费赏花钱”阕，体格于虞词为近，鲜翠流丽而已，亦复脍炙人口。此文字所以贵入时也。道园别有此调《为莆田寿》云：“频年清夜肯相过。春碧卷红蠃。画檐几度徘徊月，梁园迥、无复鸣珂。门外雪深三尺。窗中翠浅双蛾。
旧家丹荔锦交柯。新玉紫峯驼。长安日近天涯远，行云梦、不到江波。欲度新词为寿，先生待教谁歌。”此词意境较沉淡，便不如前词悦人口耳，奈何。
○宋显夫贺新凉
宋显夫《贺新凉·除复听雨轩》云：“暗度松筠时淅沥，恍吴娃、昵枕传私语。”昔贤听雨词伙矣，此意未经道过。《菩萨蛮·丹阳道中》云：“何处最多情，练湖秋水明。”视杨升庵“塘水初澄似玉容”句，微妙略同，而超逸过之。非慧心绝世，曷克领会到此。《虞美人·雨中观梅》云：“玉人谁使似冰肌。酒罢歌阑，一晌又相思。”句亦清丽绝伦。
○邵词脱化韩诗
韩致尧诗“树头蜂抱花颚落，池面鱼吹柳絮行”，邵复孺词“鱼吹翠浪柳花行”，由韩诗脱化耶。抑与韩闇合耶？刘桂隐《满庭芳·赋萍》云：“乳鸳行破，一瞬沦漪。”非胸次无一点尘，此景未易会得。静深中生明妙矣。邵句小而不纤，最有生气，却稍不逮。桂隐近于精诣入神。
○许有壬圭塘乐府
许文忠（有壬）《圭塘乐府》，元词中上驷也。《沁园春》云：“看平湖秋碧，净随天去。乱峯烟翠，飞入窗来。”又云：“且清尊素瑟，半庭花影。芒鞋竹杖，十里松阴。”又云：“爱朔云边雪，一声寒角。平沙细草，几点飞鸿。”以景胜也。《木兰花慢》云：“扁舟采菱歌断，但一泓寒碧画桥平。”《水龙吟·过黄河》云：“鼓枻茫茫万里，棹歌声，响凝空碧。”《满江红》云：“木落霜清，水底见、金陵城郭。”《石州慢》云：“画出断肠时，满斜阳烟树。”以境胜也。《水龙吟·题贾氏白云楼》云：“本是无心，寗知下士，有人延伫。”《鹊桥仙》云：“长安多少晓鸡声，管不到、江南春睡。”《南乡子》云：“回首林虑千万丈。嶙峋。不效修蛾一点颦。”《满江红·次李沁州韵》云：“有一官更比在家时，添幽寂。”《贺新郎·南城怀古》云：“野水芙蓉香寂寞，犹似当年怨女。”《浣溪沙》云：“闲人庭院甚宜苔。”《沁园春》云：“神仙远，有桃花流水，便到天台。”以意胜也。《水调歌头·即席赠高辛甫》云：“浩荡云山烟水，寥落晨星霜木，如子已无多。”以度胜也。
○蜕巗摸鱼儿
《蜕巗词》，《摸鱼儿·王季境湖亭莲花中双头一枝邀予同赏而为人折去季境怅然请赋》云：“吴娃小艇应偷采，一道绿萍犹碎。”《扫花游·落红》云：“一帘昼永。绿阴阴尚有，绛趺痕凝。”并是真实情景，寓于忘言之顷，至静之中。非胸中无一点尘，未易领会得到。蜕翁笔能达出。新而不纤，虽浅语，却有深致。倚声家于小处规橅古人，此等句即金针之度矣。
○袁静春烛影摇红
袁静春《烛影摇红》云：“凤钗频误踏青期，寂寞墙阴冷。”下句略不刷色，却境静而有韵。《台城路》云：“但诗恼东阳，病添中散。”清姒喜其属对稳称。
○张埜夫清平乐
张埜夫《古山乐府》，《清平乐·春寒》云：“韶光已近春分。小桃犹掯霜痕。”“掯”犹言不放也。与“余寒犹勒一分花”之“勒”略同。“掯”字入词仅见。
○张埜夫满江红
古山《满江红》云：“七碗波涛翻白雪，一枰冰雹消长日。”《水龙吟》云：“茶瓯雪卷，纹楸雹响，醉魂初醒。”以冰雹形容棋声之清脆，颇得其似。曩余有句云：“雪声清似美人琴。”盖《尔雅》所云霄雪也。
○张埜夫太常引
寿词难得佳句，尤易入俗。古山《太常引·寿高丞相自上都分省回》云：“报国与忧时。怎瞒得、星星鬓丝。”《水龙吟·为何相寿》云：“要年年霖雨，变为醇酎，共苍生醉。”此等句浑雅而近朴厚，虽寿词亦可存。
○倪云林太常引
倪云林《太常引·寿彝斋》云：“柳阴濯足水侵矶。香度野蔷薇。芳草绿萋萋。问何事、王孙未归。
一壶浊酒，一声清唱，帘幕燕双飞。风暖试轻衣。介眉寿、遥瞻翠微。”寿词如此着笔，脱然畦封，方雅超逸，“寿”字只于结处一点，可以为法。
○顾仲瑛青玉案
顾仲瑛《青玉案》过拍云：“晴日朝来升屋角。树头幽鸟，对调新语，语罢双飞却。”眼前景物，涉笔成趣，犹在宋人范围之中。歇拍“可恨在狂风空自恶。晓来一阵，晚来一阵，难道都吹落”云云，即堕元词藩篱。再稍纤弱，即成曲矣。元明人词，亦复不无可采，视抉择何如耳。
○萧东父齐天乐
萧东父《齐天乐》云：“软玉分裯，腻云侵枕，犹忆喷兰低语。”稼艳极矣，却不堕恶趣。下云：“如今最苦。甚怕见灯昏，梦游间阻。”极合疏密相闲之法。
○赵待制烛影摇红
《清真词》“最苦梦魂，今宵不到伊行”，“天便教人，霎时相见何妨”等句，愈质愈厚。赵待制《烛影摇红》云：“莫恨蓝桥路远，有心时、终须再见。”略得其似。待制词以婉丽胜，似此句不能有二也。
○赵待制蝶恋花
赵待制《蝶恋花》云：“别久嗁多音信少。应是娇波，不似当年好。”《人月圆》云：“别时犹记，眸盈秋水，泪湿春罗。”并从秦淮海“也应似旧，盈盈秋水，淡淡春山”句也，可谓善于变化。
○贞素斋词
元舒道原（頔），官台州学正，所着《贞素斋词》。《小重山·端午》云：“碧艾香蒲处处忙。论证家儿共女、庆端阳。细缠五色臂丝长。空惆怅，谁复吊沅湘。往事莫论量。千年忠义气，日星光。离骚读罢总堪伤。无人解，树转午阴凉。”又有诗云：“湖海半生客，乾坤一布衣。义哉周伯叔，饱食首阳薇。”其寄托如此。其弟士谦（逊）着《可庵诗余》。《木兰花慢·寿贞素兄》云：“回头十年如梦，看园花、灼灼几春妍。争似苍苍松柏，岁寒同保贞坚。”二舒盖元室遗臣抗节不仕者。伏读《四库书目》舒頔《贞素斋集提要》：“《贞素斋集》八卷，元舒頔撰。頔字道原，绩溪人。至元丁丑，江东宪使，辟为贵池教谕。秩满调丹徒。至正庚寅，转台州路学正。以道梗不赴。归隐山中。明兴，屡召不出。名所居曰贞素斋，着自守之志也。所着有《古淡稿》、《华阳集》，今皆不传。此本乃嘉靖中其曾孙旭、玄孙孔昭等所辑，绩溪知县遂寗赵春所刊。其文章颇有法律，诗则纵横排宕，不尚纤巧织组之习。七言古体，尤为擅场。卷首有頔自序及自作小传，均以陶潜自比，而其文乃多公颂明功德。盖元纲失驭，海水群飞，有德者兴，人归天与，原无所容其怨尤。特遗老孤臣，义存故主，自抱其区区之志耳。頔不忘旧国之恩，为出处之正。不掩新朝之美，亦是非之公，固未可与《剧秦美新》一例而论也。”云云。窃谓提要之作，时代距国初未远。以奖许舒頔之言为向化输诚者劝。其实如頔其人，对于新朝歌功诵德，殊可不必。亦如元遗山入元初，其心何尝不可大白于天下。唯是寄书耶律，荐举人材，亦复蛇足。凡此诚不足为盛德累，窃意不如并此而无之。万尤一后人援以自解，乃至变本加厉，讵非二公之遗憾哉。
○龟巢老人词
龟巢老人词，《贺圣朝·和马公振留别》云：“如今相见，衰颜醉酒，似经霜红树。”衰老乱离之感，言之蕴藉乃尔，令人消魂欲绝。
○邱长春磻溪词
邱长春《磻溪词》，十九作道家语，亦有精警清切之句。《无俗念·枰棋》云：“初似海上江边，三三五五，乱鹤群鸦出。打节冲关成阵势，错杂蛟龙蟠屈。”前调《月》云：“露结霜凝，金华玉润，淡荡何飘逸。”其形容棋势，如见开奁落子时。淡荡飘逸，尤能写出月之神韵。向来赋此二题者，殆未曾有。

[book_title]●卷四
○意内言外
意内言外，词家之恒言也。《韵会举要》引《说文》作“音内言外”，当是所见宋本如是。以训诗词之词，于谊殊优。凡物在内者恒先，在外者恒后。词必先有调，而后以词填之。调即音也。亦有自度腔者，先随意为长短句，后勰以律。然律不外正宫、侧商等名，则亦先有而在内者也。凡人闻歌词，接于耳，即知其言。至其调或宫或商，则必审辨而始知。是其在内之征也。唯其在内而难知，故古云知音者希也。
○唐词三首
唐人词三首，永观堂为余书扇头。《望江南》云：“天上月，遥望似一团银。夜久更阑风渐紧，以（原注：为。）奴吹散月边云。照见附（原注：负。）心人。”前调云：“五梁台上月，一片玉无暇（原注：瑕。）。以里（原注：迤逦。）看归西□去，横云出来不敢遮。叆叇绕天涯。”《菩萨蛮》云：“自从宇宙光戈戟。狼烟处处獯天黑。早晚竖金骓。休磨战马蹄。
淼淼三江小（原注：水。）。半是□（原注：不易辨，似儒字。）生类（原注：泪。）。老尚逐今财。问龙门、何日开。”并识云：“词三阕，书于唐本《春秋后语》纸背，今藏上虞罗氏。《乐府杂录》云：‘《望江南》始自朱岩李太尉镇浙西日，为亡伎谢秋娘所譔。’”《杜阳杂编》亦云：《菩萨蛮》乃宣宗大中初所制。明胡元瑞《笔丛》据之，《太白集》中《菩萨蛮》四词为伪作。然崔令钦《教坊记》末，所载教坊曲名三百六十五中，已有此二调。崔令钦见《唐书·宰相世系表》，乃隋恒农太守宣度之五世孙，是其人当在睿、元二宗之世。其书纪事，讫于开元，亦足略推其时代。据此，则《望江南》、《菩萨蛮》皆开元教坊旧曲。此词写于咸通间，距李赞皇镇浙西时二十余年，距大中末不过数年，而敦煌边地已行此二调，益知段安节与苏鹗之说，非实录也。《蕙风词隐》曰：胡元瑞斥太白《菩萨蛮》四词为伪作，姑勿与辨。试问此伪词孰能作，孰敢作者。未必两宋名家克办。元瑞好驳升庵，此等冒昧之谈，乃与升庵如骖之靳，何耶？
○顾卞词
《全芳备祖》，顾卞《咏虞美人草》，调《虞美人》云：“帐前草草军情变。月下旌旗乱。褫衣推枕惜离情。远风吹下楚歌声。月三更。
抚鞍欲上重相顾。艳态花无主。手中莲萼凛秋霜。九泉归路是仙乡。恨茫茫。”此词见《碧鸡漫志》（字句小异），不具作者姓名。《花草粹编》署无名氏。苟无肥遯箸录，则顾卞姓名失传矣。卞唐人，抑北宋人，俟考。
○花间集注
《逸老堂诗话》，《花间集》词：“一方卵色楚南天”注：“以卵为泖，非也。”《花间集》注，未之前闻。俞子客所引，作者谁氏不可考。（按：《逸老堂诗话》所引《花间集注》，见宋晁谦之本及明陆元大覆刻本《花间集》。）
○薛昭蕴咏樱花
中国樱花不繁而实。日本樱花繁而不实。薛昭蕴词《离别难》云：“摇袖立。春风急。樱花杨柳雨凄凄。”此中国樱花也。入词殆自此始。此花以不繁，故益见娟倩。日本樱花唯绿者最佳。其红者或繁密至八重，清气反为所掩。唯是气象华贵，宜彼都花王奉之。
○花蕊夫人词
《闻见近录》：“金城夫人得幸太祖，颇恃宠。一日，宴射后苑，上酌巨觥以劝太宗。太宗顾庭下曰：‘金城夫人亲折此花来，乃饮。’上遂命之。太宗引射杀之。”《铁围山丛谈》亦载此事，讹金城作花蕊，遂蒙不白之冤矣。余尝谓花蕊才调冠时，非寻常不栉者流，必无降志辱身之事。被虏北行，制《采桑子》词，题葭萌驿壁云：“初离蜀道心将碎。离恨绵绵。春日如年。马上时时闻杜鹃。”甫就前段，而为军骑促行。后有无赖子足成之云：“三千宫女莲（按：“莲”应作“皆”。）花貌，妾最婵娟。此去朝天。只恐君王恩爱偏。”《太平清话》谓花蕊至宋，尚有“十四万人齐解甲，更无一个是男儿”之句，岂有随昶行而书此败节之语。此词后段，决非花蕊手笔，稍涉倚声者、能辨之。按《郡斋读书志》云：“花蕊夫人俘输织室，以罪赐死。”乌得有宋宫宠幸事。乡于《近录》、《丛谈》所记互异，未定孰是孰非。及证以晁氏之说，始决知误在《丛谈》。而《采桑子》后段之诬，尤不辨自明，而花蕊之冤雪矣。晋王射杀花蕊夫人事，李日华《紫桃轩又缀》谓是“闽人之女，南唐李煜选入宫。煜降，宋祖嬖之”云云。此又一说。据此则亦必非作宫词之花蕊夫人也。
○刘吉甫满庭芳
《阳春白雪》，刘吉甫（颉）《满庭芳》云：“莺老梅黄，水寒烟淡，断香谁与添温。宝初上，花影伴芳尊。细细轻帘半卷，冯阑对、山色黄昏。人千里，小楼幽草，何处梦王孙。
十年羁旅兴，舟前水驿，马上烟邨。记小亭香墨，题恨犹存。几夜江湖旧梦，空凄怨、多少销魂。归鸦被、角声惊起，微雨暗重门。”赵立之云：“此词宛有淮海风味，惜不名世。”陶氏《词综补遗》，刘颉一家，即据《阳春白雪》采录。小传云：“字吉甫。《宋诗纪事》，吉甫入元佑党籍。”陶又按：“《临汉隐居诗话》，载杨文公《谈苑》言，本朝武人多能诗。刘吉甫云：‘一箭不中鹄，五湖归钓鱼。’大年称其豪。据此，则吉甫曾官武职”云云。是合作《满庭芳》词之刘颉、入元佑党籍之刘吉甫、官武职而能诗之刘吉甫为一人矣。考《元佑党籍碑》：余官一百七十七人，刘吉甫次九十三。武臣二十五人，无刘吉甫名。元佑党人传：刘吉甫，元符中累官承务郎致仕。坐元符末应诏上书，言多诋讥，降官，责远小处监当。崇宁三年入党籍邪上第八人（原注：据《宋史纪事本末》）。夫入党籍之刘吉甫，既碻然非武职矣。其官承务郎，乃在元符中。考《宋史·杨亿传》，亿卒于天禧四年，下距元符元年，凡七十八年。彼杨文公者，安得预见刘吉甫之诗而称之乎。可知官武职而能诗之刘吉甫，必非入元佑党籍之刘吉甫矣。而此二人者，又皆非作《满庭芳》词之刘吉甫。何也？彼固名颉字吉甫，非名吉甫也。《元佑党籍碑》断无书字不书名之例。《杨文公谈苑》，本朝武人多能诗句下刘吉甫云句上，有若曹翰句“曾经国难穿金甲，不为家贫卖宝刀”云云。陶案语略而弗具耳。杨于曹既称名，讵于刘独称字。彼二人皆名吉甫，于名颉者奚与焉？陈藏一《话腴》云：“郴之桂阳县东，有庙曰九江王，所祀之思，乃英布、吴芮、共敖也。绍兴间，刘颉为守。乃谓九江王项羽所伪封。芮、敖追义帝，而布杀之。放弑之贼，岂容庙食，遂毁之。”此为郴州守之刘颉，其即作《满庭芳》之刘颉乎。仍未敢据以实小传也。细审《满庭芳》词，风格亦于南宋为近。
○初寮词
毛子晋跋《初寮词》云：“履道由东观入掖垣，由乌府至鳌禁，皆天下第一。或谓其受知于蔡元长，密荐于上，故恩遇如此。”又云：“或云：初为东坡门下士，其后附蔡叛苏。”又《幼老春秋》云：“王安中以文章有时名，交结蔡攸。攸引入禁中，赐燕，作《双飞玉燕》诗。”今就二说考证之。毛跋一曰或谓，再曰或云，殆传疑之词，未可深信。赐燕赋诗，事诚有之，讵必蔡攸引入耶。《宋史》安中本传“有徐禋者，以增广鼓铸之说媚于蔡京。京奏遣禋措置东南九路铜事，且令搜访宝货。禋图绘坑冶，增旧几十倍，且请开洪州严阳山坑，迫有司承岁额数千两。其所烹炼，实得铢两而已。坑术穷，乃妄请得希世珍异与古之宝器，乞归书艺局。京主其言。安中独论坑欺上扰下，宜令九路监司覆之。坑竟得罪。时上方乡神仙之事，蔡京引方士王仔昔以妖术见，朝臣戚里，夤缘关通。安中疏请自今招延山林道术之事，当责所属保任，宣召出入，必令察视其所经由，仍申严臣庶往还之禁。并言京欺君僭上蠹国害民数事。上悚然纳之。已而再疏京罪。上曰：“本欲即行卿章，以近天宁节，俟过此，当为卿罢京。京伺知之，大惧。其子攸日夕侍禁中，泣拜恳祈。上为迁安中翰林学士，又迁承旨”云云。安中对于蔡京，屡持异议，再疏劾京，乃至京惧攸泣，而谓附京结攸者顾如是乎？二家之说，何与史传迥异如是。
○崇宁初无征调
叶少蕴《避暑录话》言：“崇宁初，大乐无征调。蔡京徇议者请，欲补其阙。教坊大使丁仙现云：音已久亡，不宜妄作。京不听，遂使他工为之。逾旬得数曲，即《黄河清》之类。京喜极，召众工试按，使仙现在旁听之。乐阕，问何如。仙现曰：曲甚好，只是落韵。盖末音寄煞他调，俗所谓落腔是也。”按《宋史·乐志》：“政和初，命大晟府政用大晟律，其声下唐乐已两律。然刘昺止用所谓中声八寸七分管为之，又作匏、笙、埙、篪，皆入夷部。至于《征招》、《角招》，终不得其本均，大率皆假之以见征音。然其曲谱颇和美，故一时盛行于天下。然教坊乐工嫉之如雠。其后蔡攸复与教坊用事乐工附会，又上唐谱征、角二声，遂再命教坊制曲。谱既成，亦不克行而止。”云云。今据叶少蕴之言，是当时所制曲，碻有未安，故不克行，非缘教坊乐工嫉之如雠也。
○西施死于水
明杨升庵外集：“世传西施随范蠡去，不见所出。只因杜牧‘西子下姑苏，一舸逐鸱夷’之句而附会也。予窃疑之未有可证，以折其是非。一日，读《墨子》曰：‘吴起之裂，其功也。西施之沉，其美也。’喜曰：‘此吴亡之后，西施亦死于水，不从范蠡去之一证。墨子去吴越之世甚近，所书得其真。然犹恐牧之别有见。后检《修文御览》，见引《吴越春秋》逸篇云：‘吴王亡后，越浮西施于江，令随鸱夷以终。’乃笑曰：此事正与墨子合。杜牧未精审，一时趁笔之过也。盖吴既灭，即沈西施于江。浮，沉也、反言耳。随鸱夷者，子胥之谮死，西施有焉。胥死，盛以鸱夷。今沉西施，所以报子胥之忠，故曰随鸱夷以终。范蠡去越，亦号鸱夷子。杜牧遂以子胥鸱夷为范蠡之鸱夷，乃影譔此事，以坠后人于疑纲也”云云。曩余辑《祥福集》，尝据以辨西施随范蠡游五湖之诬。比阅董仲达（颖）《薄媚西子词》（见《乐府雅词》）其第六歇拍云：“哀诚屡吐，甬东分赐。垂暮日，置荒隅，心知愧。宝锷红委。鸾存凤去，孤负恩怜情，不似虞姬。尚望论功，荣还故里。
降令曰、吴亡赦汝，越与吴何异。吴正怨，越方疑。从公论，合去妖类。蛾眉宛转，竟殒鲛绡，香骨委尘泥。渺渺姑苏，荒芜鹿戏。”此词亦谓吴亡，越杀西施，其曰“鲛绡香骨委尘泥。”又曰“渺渺姑苏”，似亦含有沈之于江之意。与升庵所引《墨子》及《吴越春秋》逸篇之言政合。仲达宋人，如此云云，必有所本。则为西子辨诬，又益一证。当补入《祥福集》。
○生查子误入朱淑真集
欧阳永叔《生查子·元夕》词，误入《朱淑真集》。升庵引之，谓非良家妇所宜。《钦定四库全书提要》辨之详矣。魏端礼《断肠集序》云：“蚤岁父母失审，嫁为市井民妻，一生抑郁不得志。”升庵之说，实原于此。今据集中诗（余藏《断肠集》，鲍渌饮手校本，巴陵方氏碧琳琅馆景元钞本。又从《宋元百家诗》、后邨《千家诗》、《名媛诗归》暨各撰本辑补遗一卷。）及它书考之。淑真自号幽栖居士，钱塘人。（《四库提要》。）或曰海宁人，文公侄女，（《古今女史》。）居宝康巷。（《西湖游览志》：在涌金门内，如意桥北。）或曰钱塘下里人，世居桃邨。（《全浙诗话》。）幼警慧，善读书。（《游览志》。）文章幽艳，（《女史》。）工绘事。（《杜东原集》有朱淑真《梅竹图》题跋。沈石田集有《题淑真画竹诗》。）晓音律。（本诗《答求谱》云：“春醲酽处多伤感，那得心情事管弦。”）父官淛西。绍定三年二月，淑真作《璇玑图记》，有云：家君宦游淛西，好拾清玩。凡可人意者，虽重购不惜也。（《池北偶谈》。）其家有东园、西园、西楼、水阁、桂堂、依绿亭诸胜。（本诗《晚春会东园》云：“红点苔痕绿满枝，举杯和泪送春归。仓庚有意留残景，杜宇无情恋晚晖。蝶趁落花盘地舞，燕随柳絮入帘飞。醉中曾记题诗处，临水人家半掩扉。”《春游西园》云：“闲步西园里，春风明媚天。蝶疑庄叟梦，絮忆谢娘联。蹋草翠茵软，看花红锦鲜。徘徊林影下，欲去又依然。”《西楼纳凉》云：“小阁对芙蕖，嚣尘一点无。水风凉枕簟，雪葛爽肌肤。”《夏日游水阁》云：“澹红衫子透肌肤。夏日初长板阁虚。独自凭阑无个事，水风凉处读残书。”《纳凉桂堂》云：“微凉待月画楼西。风递荷香拂面吹。先自桂堂无暑气，那堪人唱雪堂词。”《夜留依绿亭》云：“水鸟栖烟夜不喧。风传宫漏到湖边。三更好月十分魄，万里无云一样天。”案各诗所云，如长日读书，夜凉待月，碻是家园游赏情景。淑真它作，多思亲念远之意，此独不然。《依绿亭》云“风传宫漏到湖边”，当是寓钱塘作、不在于归后也。］夫家姓氏失考。似初应礼部试，（本诗、《贺人移学东轩》云：“一轩潇洒正东偏，屏弃嚣尘聚简篇。美璞莫辞雕作器，涓流终见积成渊。谢班难继予惭甚，颜孟堪希子勉旃。鸿秸羽仪当养就，飞腾早晚看冲天。”《送人赴礼部试》云：“春闱报罢已三年，又向西风促去鞭。屡鼓莫嫌非作气，一飞当自卜冲天。贾生少达终何寓，马援才高老更坚。大抵功名无早晚，平津今见起甾川。”案二诗似赠外之作。）其后官江南者。（本诗、《春日书怀》云：“从宦东西不自由，亲帏千里泪长流。”《寒食咏怀》云：“江南寒食更风流，丝管纷纷逐胜游。春色眼前无限好，思亲怀土自多愁。”案二诗言亲帏千里，思亲怀土，当是于归后作。）淑真从宦，常往来吴、越、荆、楚间。（本诗、《舟行即事》其六云：“岁暮天涯客异乡，扁舟今又渡潇湘。”《题斗野亭》云：“地分吴楚界，人在斗牛中。”案《舟行即事》其二云：“白云遥望有亲庐。”其四云：“目断亲帏瞻不到。”其七云“庭闱献寿阻传杯。”又，《秋日得书》云：“已有归宁约。”足为于归后远离之碻证。）与曾布妻魏氏为词友，（《御选历代诗余》词人姓氏。）尝会魏席上，赋小鬟妙舞，以飞雪满群山为韵，作五绝句。又宴谢夫人堂有诗，今并载集中。淑真生平大略如此。旧说悠廖，其说有三。其父既曰宦游，又尝留意清玩，东园诸作，可想见其家世，何至下嫁庸夫，一证也。市井民妻，何得有从宦东西之事，二证也。（案本诗，《江上阻风》云：“拨闷喜陪尊有酒，供厨不虑食无钱。”《酒醒》云：“梦回酒醒嚼盂冰，侍女贪眠唤不噟。”《睡起》云：“侍儿全不知人意，犹把梅花插一枝。”淑真诗，凡言起居服御，绝类大家口吻，不同市井民妻。若近日《西青散记》所载贺双卿诗词，则诚邨僻小家语矣。）魏、谢大家，岂友驵妇，三证也。淑真之诗，其词婉而意苦，委曲而难明。当时事迹，别无记载可考。以意揣之，或者其夫远宦，淑真未必皆从。容有窦滔阳台之事，未可知也。（本诗《恨春》云：“春光正好多风雨。恩爱方深柰别离。”《初夏》云：“待封一掬伤心泪，寄与南楼薄幸人。”《梅窗书事》云：“清香未寄江南梦，偏恼幽闺独睡人。”《惜春》云：“愿教青帝长为主，莫遗纷纷点翠苔。”《愁怀》云：“鸥鹭鸳鸯作一池，须知羽翼不相宜。东君是与花为主，一任多生连理枝。”案《愁怀》一首，大似讽夫纳姬之作。近有才妇讽夫纳姬诗云：“荷叶与荷花，红绿两相配。鸳鸯自有群，鸥鹭莫入队。”政与此诗闇合。《游览志余》改后二句作“东君不与花为主，何似休生连理枝。”以为厌薄其夫之左证。何乐为此，其心地殆不可知。）它如《思亲》、《感旧》诸什，意各有指。以证《断肠》之名，（案淑真殁后，端礼辑其诗词，名曰《断肠集》，非淑真自名也。）尤为非是。《生查子词》，今载《庐陵集》第一百三十一卷，（《四库提要》）宋曾慥《乐府雅词》、明陈耀文《花草粹编》，并作永叔。慥录欧词特慎。《雅词》序云：“当时或作艳曲，谬论为公词，今悉删除。”此阕适在选中，其为欧词明甚。余昔校刻《汲古阁未刻本断肠词》，跋语中详记之。兹复箸于篇。
○朱淑真菊花诗
曩余譔词话，辨朱淑真《生查子》之诬，多据集中诗比勘事实。沈匏庐先生《瑟榭丛谈》云：“淑真《菊花诗》‘宁可抱香枝上老，不随黄叶舞秋风’，实郑所南《自题画菊》‘宁可枝头抱香死，何曾吹落北风中’二语所本。志节皦然，即此可见。”其论亦据本诗，足补余所未备，亟记之。
○朱淑真北宋人
朱淑真词，自来选家列之南宋，谓是文公侄女，或且以为元人，其误甚矣。淑真与曾布妻魏氏为词友。曾布贵盛，丁元佑以后，崇宁以前，大观元年卒。淑真为布妻之友，则是北宋人无疑。李易安时代，犹稍后于淑真。即以词格论，淑真清空婉约，纯乎北宋。易安笔情近浓至，意境较沉博，下开南宋风气，非所诣不相若，则时会为之也。《池北偶谈》谓淑真《璇玑图记》，作于绍定三年。绍定当是绍圣之误。绍定、理宗改元，已近南宋末季。浙地隶辇毂久矣。记云：“家君宦游浙西。”临安亦浙西，讵容有此称耶。（按临安府属浙西路，直至宋末未改。）
○朱淑真书有拓本
《玉台名翰》，元题香闺秀翰，檇李女史徐范所藏墨迹。（范为白榆山人贞木女兄，跛足，不字，自号蹇媛。）凡晋卫茂漪、唐吴采鸾、薛洪度，宋胡惠斋、张妙静，元管仲姬，明叶琼章、柳如是八家。旧尚有长孙后、朱淑真、沈清友、曹比玉四家，已佚。卷尾当湖沉彩跋，（彩字虹屏，陆烜妾。）亦残缺，余俱完好。向藏嘉兴冯氏石经阁。道光壬辰，宜兴程朗岑大令（璋）借勒上石。乱后逸亭金氏得之。余顷得标本甚精。并朱淑真书残石别藏某氏者亦得拓本。（正书二十行，不全，字径三分。）淑真书银钩精楷，摘录《世说》“贤媛”一门，涉笔成趣，无非懿行嘉言，而谓驵妇能之乎？“柳梢、月上”之诬，尤不辩自明矣。
○易安居士小像
易安居士三十一岁小像立轴，藏诸城某氏。诸城，古东武，明诚乡里也。余与半塘各得橅本。易安手幽兰一枝，（半塘所藏，改画菊花。）右方政和甲午德父题辞。（“清丽其词，端庄其品，归去来兮，真堪偕隐。”）左方吴宽、李澄中各题七绝一首。按沈匏庐先生（涛）《瑟榭丛谈》：“长白普次云太守（俊），出所藏元人画李易安小照索题，余为赋二绝句”云云，未知即此本否。（易安别有“荼蘼春去”小影。）
○云巢奇石
易安照初临本，诸城王竹吾前辈（志修）旧藏。竹吾又蓄一奇石，高五尺，玲珑透豁，上有“云巢”二字分书。下刻“辛卯九月，德父、易安同记”。见寘王氏仍园竹中。辛卯，政和改元，是年易安二十八岁。
○宋词人遭遇
元以词曲取士，于载籍无征。唯宋时词人遭遇极盛。淳熙间，御舟过断桥，见酒肆屏风上，有《风入松》词。高宗称赏良久，宣问何人所作，乃太学生俞国宝也，即日予释褐。（《中兴词话》。）是真以词取士矣。淳熙十年八月，上奉两殿观潮浙江亭。太上谕令侍宴官各赋《酹江月》一曲。至晚进呈，以吴琚为第一。（《干淳起居注》。）是以词试从臣，且评定甲乙矣。政和癸巳，大晟乐府告成，蔡元长荐晁次膺赴阙下。会禁中嘉莲生，进《并蒂芙蓉》词称旨，充大晟协律。（《能改斋漫录》。）李邴少日作《汉宫春》，脍炙人口。时王黼为首相，忽招至东阁，开宴，延之上坐。出家姬数十人，皆绝色。酒半，羣唱是词侑觞，大醉而归。数日有馆阁之命。不数年，遂入翰苑。（《玉照新志》。）是皆以词得官矣。词衰于元，唯曲盛行。士夫精研宫律者有之，未闻君相之提［龠昌］（不归按：古文“唱”字。）。词曲取士之说，不知何据而云然也。
○望江南词诬欧公
《词苑丛谈》卷十《辨证》有云：“王铚《默记》，载欧阳公《望江南》双调：‘江南柳，叶小未成阴。人为丝轻那忍折，莺怜枝嫩不胜吟。留取待春深。十四五，闲抱琵琶寻。堂上簸钱堂下走，恁时相见已留心。何况到如今。’初，欧公有盗甥之疑，上表自白云：‘丧厥夫而无托，携幼女以来归。张氏此时，年方七岁。钱穆父素恨公，笑曰：‘正是学簸钱时也。’愚按欧公词出《钱氏私志》，盖钱世昭因公《五代史》中多毁吴越，故诋之。此词不足信也。”（《丛谈》止此。）按周淙《辇下纪事》云：“德寿宫刘妃，临安人。入宫为红霞帔。后拜贵妃。又有小刘妃者，以紫霞帔转宜春郡夫人。进婕妤。复封婉容，皆有宠。宫中号妃为大刘娘子，婉容为小刘娘子。婉容入宫时，年尚幼。德寿赐以词云：‘江南柳，软绿未成阴。攀折尚怜枝叶小，黄鹂飞上力难禁。留取待春深。’”（《纪事》止此。）德寿之词与《默记》所传欧公之作，仅小异耳。钱世昭《私志》称彭城王钱景臻为先王。景臻追封，当建炎二年，世昭为景臻之孙，愐（景臻第三子。）之犹子。以时代考之，亦南宋中叶矣。（《四库全书提要》、于钱世昭、王铚时代，并未考定详碻。）窃疑后人就德寿词衍为双调以诬欧公，世昭遂录入《私志》，王铚因载之《默记》。唯钱穆父固与欧公同时。然公词既可假托，即自白之表，穆父之言，亦何不可造作之有？窃意欧阳文集中，未必有此表也。（按：欧阳全集中有此表。）
○左誉词
词苑丛谈引王仲言云：“左誉字与言，策名后藉甚宦途。钱唐幕府乐籍有张芸女秾，色艺妙天下，誉颇顾之。如‘盈盈秋水，淡淡春山’、‘帷云翦水，滴粉搓酥’，皆为秾作。后秾委身立勋大将，易姓章，对大国。绍兴中，因觅官行阙，暇日访西湖两山间，忽逢车舆甚盛，一丽人搴帘顾誉而颦曰：‘如今若把菱花照，犹恐相逢是梦中。’视之，秾也。君恍然悟入，即拂衣东渡，一意空门。”按《中兴战功录》：“张俊之爱妾张氏，即杭妓张稼也，颇知书。柘皋之役，俊贻书属以家事，张答书引霍去病、赵云不问家事为言，令勉报国。俊以其书进，上大喜，亲书奖谕赐之。”乃知所谓立勋大将，即俊矣。《中兴战功录》，刻入江阴缪氏《藕香簃丛书》。
○程正伯非东坡中表
杨升庵《词品》云：“程正伯，东坡中表之戚也。”毛子晋《书舟词跋》云：“正伯与子瞻，中表兄弟也。”二家之说，于它书未经见。据王季平《书舟词序》，季平实与正伯同时。东坡卒于建中靖国元年辛巳，季平《书舟词序》作于绍熙五年甲寅。上距东坡之卒，凡九十三年。正伯与东坡，安得为中表兄弟乎。考《东坡诗集》《送表弟程六之楚州》一首，施元之注云：“东坡母成国太夫人程氏，眉山着姓。其侄之才，字正辅，第二。之元字德孺，第六，即楚州。之邵之懿叔，第七。”正伯之字与懿叔约略近似，殆即中表之戚之说所由来欤。子晋不考，遂沿其讹。其不曰中表之戚，而曰中表兄弟，又未知别有所据否矣。升庵述旧之言，本属不尽可信、此其［足炙］（不归按：即古跖字）盭之尤者。
○月中桂子
程珌《洺水词》，《西江月·壬辰自寿》首句“天上初秋桂子”，自注：“今岁七月，月中桂子下。”《织余琐述》谓：“此典绝新，惜语焉弗详。”按宋舒岳祥《阆风集》，有《月中桂子记》，可与程词印证。唯岁月不同。《记》云：“余童丱时，先祖拙斋翁夜课余读书。会中秋，月色浩然。闻瓦上声如撒雹，甚怪之。先祖曰：此月中桂子也，我少时常得之天台山中。呼童子就西厢天井烛之，得二升许。其大如豫章子，无皮，色如白玉，有纹如雀卵。其中有仁，嚼之作脂麻气味。余囊之，杂菊花作枕。其收拾不尽散落砖罅甓缝者，旬日后辄出树。子叶柔长如荔支，其底粉青色，经冬犹在，便可尺余。儿戏不甚爱惜，徙植盆斛，往往失其所在矣。是后未之见也。每遇中秋月明，辄忆此时事。今年五十九，对月怅然。此至清之精英也。今若有此，定汲井花水咽下也。”（原注：是岁为丁丑，宋景炎二年，元至元十四年。）此事唐亦有之。《摭言》云：”垂拱四年三月，桂子降于台州临县界，十余日乃止。司马盖诜、安抚使狄仁杰以闻，编之史册。”《南部新书》云：“杭州灵隐山多桂树。僧曰：月中桂也。至今中秋夜，往往子坠。”《脞说》云：“张君房为钱塘令，宿月轮山。寺僧报曰：桂子下塔。遽登榻望之，纷纷如烟雾。回旋成穗，散坠如牵牛子，黄白相间。”盖屡见不一见，春夜亦有之矣。白香山《忆江南》云：“江南忆，最忆是杭州。山寺月中寻桂子，郡亭枕上看潮头。”又，《虔州天竺寺》诗云：“遥想吾师行道处，天香桂子落纷纷。”皆赋此事。
○旧刻可贵
四印斋所刻《稼轩词》，覆大德广信本。《木兰花慢·席上送张仲固帅兴元》云：“追亡事，今不见，但山川满目泪沾衣。”用《史记·淮阴侯传》“臣追亡者”语。它本“追”并作“兴”，直是臆改。此旧刻所以可贵也。
○辛婿工词
宋陈成父，子汝玉，宁德人。辛弃疾持宪节来闽，闻其才名，罗致宾席，妻以女。有和《稼轩词》《默斋集》，藏于家。见《万姓统谱》。辛婿工词，庶几玉润，惜所作无传。
○紫霞翁题名
临桂白龙洞，有紫霞翁题名，《桂胜名胜志》、《谢志金石略》并未载。象州郑小谷先生（献甫）《补学轩文集》《白龙洞记》云：“壁间有‘白龙洞’三大字，其旁又有紫霞翁题名。”则先生亲见之矣。按宋杨缵，字继翁，号守斋，又号紫霞翁，洞晓律吕，着有《作词五要》，刻入姜白石（按：应为张玉田）《词源》。《浩然斋雅谈》云：“缵本鄱阳洪氏，恭圣太后侄杨石子麟孙早夭，祝为嗣。仕至司农卿、淛东帅。”不闻有迁谪之事，不知何因游吾粤也？周公谨《九日登高》，《征招》换头云：“肠断紫霞深，知音远，寂寂怨琴凄调。”歇拍云：“楚山远，《九辩》难招，更晚烟残照。”吾邑远在楚南，周词云云，可为霞翁游粤之证。
○六幺令
词名《六幺令》，“幺”字近人写作“幺”，一说当作“幺”，作“幺”误。“幺”是宋乐谱字。按白石自制曲《扬州慢》“尽荠麦青青”“荠”字，《长亭怨慢》“绿深门户”“门”字，《淡黄柳》“明朝又寒食”“又”字，旁谱并作“幺”，（它词尚多见。）今“上”字也。“六幺”之“幺”，未知是否即今“上”字之“幺”。然作“幺幺”谊亦未优，不如作“幺”，较近声律家言也。
○通字作去声
梦窗词，《扫花游·赠芸隐》云：“暖逼书床，带草春摇翠露。”《江神子·赋洛北碧沼小庵》云：“不放嗁红流水透宫沟。”“逼”字、“透”字，宋本并作“通”，注“去声”。作“逼”、作“透”，皆后人臆改，不知古音故也。明杨铁崖《东维子集》，《五月八日纪游三十六天洞灵洞诗》云：“牛车望气待箸书，螺女行厨时进供。胡麻留饭阮郎来，林屋刺船毛父通。王生石髓堕手坚，吴客求珠空耳缝。”此诗凡十六韵，皆“送”、“宋”韵。“通”字可作去声，此亦一证。
○尚友录可资考订
明绥安廖用贤《尚友录》，至寻常之书也。闲亦可资考订，信开卷有益矣。《阳春白雪》卷四，有雷北湖《好事近》“梅片作团飞”云云，外集有雷春伯《沁园春·官满作》“问讯故园”云云。钱唐瞿氏刻本《阳春白雪》，卷端词人姓氏爵里，遂误分雷北湖、雷春伯为二人。无论爵里，并其名弗详也。雷应春，字春伯，郴人。以诗擅名，屡官监察御史。首疏时相，继忤权贵，出知全州，弗就。归隐北湖。后知临江军，安静不扰。尝欲城新涂以备不虞，当路阻之。及己未之乱，临江仓卒无备，人始服其先见。所着有《洞庭》、《玉虹》、《日边》、《盟鹤》、《清江》诸集。偶检《尚友录》得之，可以订瞿刻《阳春白雪》之误。
○韩玉有二
竹垞《词综》录金人韩玉词三首，列王特起后，赵秉文前。宋有两韩玉。其一《金史》有传，字温甫，北平人，明昌五年进士，官至河平军节度副使。其一绍兴初由金挈家而南，授江淮都督府计议军事，见叶绍翁《四朝闻见录》，着有《东浦词》。金韩玉字温甫者，未闻其能词也。宋韩玉《东甫词》一卷，刻入《汲古阁六十家词》。竹垞《词综》所录《感皇恩·广东与康伯可》“远柳绿含烟”阕，《减字木兰花·赠歌者》“香檀素手”阕，《贺新郎》“柳外莺声碎”阕，并在卷中。可知竹垞误宋韩玉为金韩玉矣。（金韩玉不应有广东之行，与康伯可唱酬，是亦一证。）［按：韩玉于隆兴初归正，《四朝闻见录》传本误隆兴为绍兴。］
○渺渺兮予怀望
苏文忠《前赤壁赋》：“桂棹兮兰桨。击空明
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:35:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>