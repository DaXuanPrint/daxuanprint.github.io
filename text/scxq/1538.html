<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="初集,二集,船山鼓棹初集,船山鼓棹二集,鼓棹集全文在线阅读,鼓棹集全文在线下载,大玄古籍书库">
<meta name="description" content="清王夫之作。分初集、二集各1卷,附《萧湘怨词》1卷,收入《船山遗书》。所作词往往突破音律限制,自由抒写,无意自工。有同治刻本及近代排印本。中华书局1962年出版的《王船山诗文集》中,编有其词。【_鼓棹集_全文在线阅读_鼓棹集_全文在线下载_大玄古籍书库">
<title>鼓棹集_王夫之_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">鼓棹集</span> <br/>
          作者： <span class="inputVal" id="bkauthor">王夫之</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]45870</span> <br/>
          说明： <span class="inputVal" id="bkdec">清王夫之作。分初集、二集各1卷,附《萧湘怨词》1卷,收入《船山遗书》。所作词往往突破音律限制,自由抒写,无意自工。有同治刻本及近代排印本。中华书局1962年出版的《王船山诗文集》中,编有其词。【</span> <br/>
          封面： <span class="inputVal" id="bkimg">Z_21269.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]鼓棹集
[book_author]王夫之
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]45870
[book_dec]清王夫之作。分初集、二集各1卷,附《萧湘怨词》1卷,收入《船山遗书》。所作词往往突破音律限制,自由抒写,无意自工。有同治刻本及近代排印本。中华书局1962年出版的《王船山诗文集》中,编有其词。【
[book_img]Z_21269.jpg


[book_chapter]四库本

[book_title]初集
十六字令[落花影]
落花影款款映春江终相就贴水不成双
又[前题]
落花影风飐小桥西掠素夹疑是染香泥
捣练子[晚春]
云似梦雨如尘花泪红倾柳黛颦也算人闲春一度明年莫更不还人
如梦令[本意]
花影红摇帘缝苔影绿浮波动风雨霎时生寒透碧纱烟重如梦如梦忒杀春光调弄
又[前题]
如梦花留春住还梦春随花去一片惜春心付与游丝飞絮无据无据不觉梦归何处
长相思[本意]
宝刀分宝钗分绣带分开坠画裙余香犹自温锦鸳群野鸳群三十六双认得真旁人莫漫嗔
又[前题]
不思量也思量密语何曾得话长惊鸿夜渡湘真成双假成双侬似莲心苦薏藏怜他菡萏香
点绛唇[牡丹]
春未分明觌面始知韶日晓朱凝粉袅费尽春多少人在绿窗艳影朦胧绕碧天杳瑞云回合锦襭空青表
又[前题]
不道人闲消得浓华如许色有情无力殢着人相识阅尽兴亡冷泪花前滴真倾国沉香亭北此恨何时释
又[月桂]
蟾馆飞英随他月在秋长在冻云如黛幻出香严界曾订青娥有誓深如海春光改清芳缥缈还与山矾赛[山矾一名春桂]
又[碧桃]
碧海凝霜问谁唤作春光住绿烟轻处月染幽香聚缥缈云魂旧厌霓裳舞天台路山空月冷不管刘郎误
又[矮桃]
绛襭盈盈墙头怕惹游人顾幽情谁诉芳草萋萋处燕眼偷窥早倩绿云护勤嘱付低飞蛱蜨莫惹香泥污
女冠子[卖姜词○余旧题茅堂日姜斋此更称卖姜翁非已能羡聊以补人之不足尔戏为之词且卖且歌之]
卖姜来也谁是能酬价者不须悭老去丝尤密酸来心愈丹垂涎休自闷有泪也须弹最疗人闲病乍炎寒
又[慈竹]
萧疏不可簇簇绿烟深锁一枝枝乳凤梳翎细游鳞蜕甲迟天高难借问风横怕相欺且自团圞住要谁知
浣溪沙[山行]
曲曲屏山翠幙垂啼禽不拣浅深枝逗人斜转竹林西绿玉竿柔愁露邑翠烟叶密耐风欺溪光一半染玻璃
又[过熊男公夜话]
炊稻烟阑煮笋香溪流萦岫半斜阳闲宵不觉翦灯长鱼计向春元得水蜨魂入梦不惊霜无劳濠上讯蒙庄
又[即景]
幸草犹余几段残烧痕斜插野鸡斑灰堆无数米家山双眼瞢腾疑梦觉一天晴雨两阑珊不愁也索带愁看
又[望归雁]
病眼遥天认不真一双双影未全分空花摇曳乱春云香篆欲消拖虿尾平波初皱起鱼鳞乌丝阑染素笺纹
霜天晓角[怀旧]
平湖春水日落扁舟舣话到伤心深处双泪落青樽里天不留愁绪拚遣愁人死刚有一丝春怨又花落鹃声止
菩萨鬘[早春]
梅花绽锦催寒去霜花铺粉留寒住去住两凄然衰翁惜岁年烧根红茁草已报春生早莫惹晓莺啼啼时花乱飞
添字昭君怨[秋怀]
谁染千山乌相欺杀一株衰柳微霜何似镜中霜万丝长蜡屐从今几两冰级当年屡上夜阑星汉耿清空挂残虹
又[春怀]
茸草偏生南浦桃叶半遮芳树东风何用苦相催缓缓来刚倩柳绵黏住又被落红勾去麟洲闻有返魂香海天长
减字木兰花[冬尽]
烟笼残月遮屋五更霜似雪小爱东窗逗漏玻璃数点黄梅风疏缓冻蜨乍苏幽砌暖生怕春生生雨生风困早莺
减字木兰花[春怨]
落花飞絮只有闲愁吹不去雨雨风风消受残春一梦中苍烟碧霭一望迷离天似海燕燕莺莺尽说离愁话不成
忆秦蛾[镫花]
心未冷娟娟还弄斜阳影斜阳影半点红轻一天烟瞑残香犹袅金猊鼎泪痕微映鸳鸯枕鸳鸯枕如何落去孤衾难整[从不作艳词以镫花止载得底语妄人说理可憎]
又[前题]
残膏少零红难待春宵晓春宵晓灰飞无迹更谁弄巧朦胧睡眼微萦绕疑无疑有幽光小幽光小破镜寒辉死萤残照[浮屠作镫花诗其自谓妙悟之供状也以此为爰书]
清平乐[咏萤]
夕风乍定冉冉穿芳径曲沼欲寻鸳侣并郤是伶俜孤影来回柳岸苔阴不知露冷更深几点残星未落一弯斜月初沈
又[嫩柳]
霏霏屑屑略上些儿色敛尽翠眉刚半缬应是春光不彻未妨雨细寒轻绿波浅映盈盈更着一分螺黛和烟绾住流莺
南乡子[留别家兄]
老去别堪惊日暮长亭亦短亭镜里朱颜唯梦里惺惺刺柏堂前一字行此去更无凭药饵谁扶瘦骨轻望断岳阡魂缥缈伶俜万叠烟波两叶萍
鹧鸪天[刘思肯画史为余写小像虽不尽肖聊为题之]
把镜相看认不来问人云此是姜斋龟于朽后随人卜梦未圆时莫浪猜谁笔仗此形骸闲愁输汝两眉开铅华未落君还在我自从天乞活埋[观生居旧题壁云六经责我开生面七尺从天乞活埋]
又[藤蓑词○藤蓑白沙隐服]
籊籊江门旧钓竿如今落手尽清闲鳞鳞三六双双鲤历历千重叠叠山斜月落晓霜残藤蓑耐得一江寒橛头信水亭亭去鲸浪惊雷午梦安
又[前题]
拾得藤蓑挂破船芦汀柳岸两悠然曈昽海日生残夜烂漫江春入旧年霞散绮绿飞烟侬家何处不青天星辰滥摘从人买只索苔阴数颗钱
又[前题]
不唱江门旧桌歌人闲今古有藤蓑况逢木落天空后柰此风清月白何穿衰柳度残荷一行白鸟掠清波孤吹铁笛腾腾去惊落残花罥女萝
又[前题]
云自垂垂水自流藤蓑晴晒钓鱼舟蓼花双映迎红粟鹭影斜拖颤玉钩从阐缓尽搂搜丹枫叶落不关愁闲愁只为多愁客镜里狂寻头上头
又[前题]
藤蓑别样有新裁不打江门旧谱来自怜艇子容双桨不羡鲈鱼有四腮帆已挂柁频开掀涛拍岸且徘徊涪翁漫道风波险似此风波亦快哉
虞美人[落花]
柳风催送横天雨自是难留住更无消息教人知不解一宵惊去定因谁香膏酿出红芳密费尽东风力到来无绪恋东风为爱半溪流水软溶溶
临江仙[山矾○玚花也一名春桂或云唐昌玉蕊即此]
本是玉玚天上种几时还驻云軿檀心粉颊两盈盈香迷双嫩蜨熏恼一林莺手折一枝相借问何如蟾阙秋清东君着意更殷勤朦胧烟月懦骀宕柳风轻
蜨恋花[早秋]
落日青空分燕尾一片残云犹作孤峰紫翦翦白苹风歘起藕花露滴清波里为问贴天双燕子底事能忘辛苦春前垒回首垂杨无限意无情也应悲秋死
又[春景]
薄日蒸云光影碎白霭蒙蒙罩住春山睡一树梨花轻雾里玉山斜倚冰绡醉半吐山矾香孕蕊小步寻春好了莺花事莫待楝花花信至子规难挽东流水
醉春风[遣病]
未了游丝债莫被浮云碍鸡声历历曙光微在在在月挂西楼风轻柳岸虹垂天外但遣愁城坏不怨霜荷败情知腊尽雪须消耐耐耐未必他生还如今日长年禁害
青玉案[忆旧]
桃花春水湘江渡纵一艇迢迢去落日頳光摇远浦风中飞絮云边归雁尽指天涯路故人知我年华暮唱彻灞陵回首句花落风狂春不住如今更老佳期逾杳谁倩啼鹃诉
江城子[咏雪]
依依欲待入帘栊怕回风怨回风一霎惊飞吹过小桥东梅信未来枫叶尽谁款款与从容前溪流水忒匆匆拚孤踪碧波溶冷淡魂消旧恨有无巾不似柳绵归计晚人只解惜残红
又[咏雪]
惊风淅沥渐无声恰泠泠早盈盈促拍悲丝转入凤笙清唤醒梅花月下梦看咫尺有瑶京人闲何用久留情晓风轻晓烟晴流水斜阳莫惜玉山倾解释消沉千种恨明镜里鬓丝横
祝英台近[初夏]
碧莎蹊菖叶渡寂寞寻芳处梅雨无凭更把残红误清池几片荷钱浮萍相乱留不住泪珠如雨空凝伫柳枝低亸夕阳犹作旧时舞也自无聊怕惹香泥污问双飞乳燕何心闲情闲绪向枝上娇憨对语
满江红[初夏]
霞映晴空惊晓梦余寒消尽日影转绿阴叠叠碎痕红印燕子归来憨不语柳塘樾径都相认尽从今长日小楼空无人问浮萍叶鱼难信商陆子鹃犹恨怕黄梅雨邑湿烟还困记得年时游冶处轻衫碧映荷钱嫩奈柳丝闲挂葛巾斜窥霜鬓
又[新月]
远碧无涯但约略清光莹澈凝望处谁匀松玉斜分云叶幽魄可怜凉似水一丝浅漾冰纹缬问青天何事送新愁从谁说栖不稳惊禽咽风不定波光叠眄南枝高处素痕明灭认得遥山青不了半蜂微露峨眉雪便迢迢飞梦人层霄还孤怯
又[忆旧]
镫影萧疏身还在为谁消受拚尽了月下吹笙花前纵酒寂寂仲华今已老太阿知我还知否向中宵寒铁歕清光雌龙吼骨已白黄泉友魂已杳黄头妇便长吟梁父溪山非旧飞尽楝花天不管韶华难得春风又听啼鸦啼彻五更心栖衰柳
满庭芳[重九]
芦展霜英蓼开红粟三分秋在堪怜芙蓉木末午压绛痕鲜似欲将人共醉何须问谁健他年吹不去当头皂帽直上有青天飞仙曾授我汝南真诀壶里清元已住云山绝顶芸尽芝田何处更寻高巘累芒鞋竹杖横肩凝眸处齐州数点万里罩平烟
水调歌头[咏怀]
钓竿落吾手意不在鱼边六鳌何处一艇缥渺凌孤烟耐可乘流直上不避回风吹转蹴破浪花圆一曲桌歌里星斗落帆前白苹洲芳草渡扣哀弦落花细数坐久目送荇丝牵出入无肠国里烂漫无愁天上鼎鼎度华年唯有千丝雪镜里自相怜
黄莺儿[苦雨]
昏昏昏晓忘春曙几尺幽窗半掩苍苔一抹青山平铺飞絮似酒醒乍扶头镫炧难留炷沉沉天海蒙蒙早把韶光暗里消去拚与白鸟荡银波清猿隐高树芭蕉几叶莫有绿肥轻寒依然勒住想流水小桥东密篠浓阴处应有怨老莺声细把闲愁诉
高阳台[蛛丝落叶]
拚却无情更谁厮惹西风檐角萧萧留看人闲斜阳一晌光摇苹花应笑归期误又争知孤绪无聊被殢人轻蜨憨憨片影相撩天涯一梦迢迢任露侵衰草月冷危桥便随尘土离魂不倩人招前时难忆藏鸦处有归飞孤雁低邀望谁为并刀一翦翦断情苗
念奴娇[咏蜨]
流莺啼遍唤不醒芍药丛中双蜨待把红香留住稳无待雨狂风劣流水浮萍垂杨飞絮都是闲枝节殷勤为甚飘零了不孤怯纵好绣带云裳来回弄影荡芳情一捻日暮帘垂归燕语池上晚风猎猎渺渺天涯归魂何处便是烟花劫无人说与阳关梦里三叠
又[对镜]
闲愁自昔到如今当得雪欺霜负云亚天低抬不起随意白衣苍狗剑跃双龙笔摇五岳也是闲筋斗蝶黏蛛网丝毫动得还否别有一线霏微轻丝杪忽系蟠泥秋藕一恁败荷凋叶尽自有玉香灵透眉下双岩电光犹射独运枯杨肘无情日月也须如此消受
水龙吟[莲子]
平湖渺渺波无际难认旧时青盖荻絮横飞蓼红斜炫秋光无赖拚不含愁韫香密裹冷泠珠佩伴江妃泪颗盈盈怕谁厮恼幽房里深深缀十斛明珠谁买空望眼悬愁碧海露冷昆明霜凋玉井兰舟罢采自抱冰魂海枮石烂千年不坏莫抛掷一点孤心苦留得秋容在[本草石莲子带壳则千年不坏即此李时珍云药肆别有一种石莲子不知何物]
又[前题]
白苹红蓼秋江岸早有蜻蜓斜睨须褪蜂黄乳含菽玉恹恹倦起乍历金风谁知渐老蜜房深闭应只似天宝鸡坊皂衣人在空记得霓裳事零零玉露含愁漫阁住泪珠难坠无情忍见蹴碎菱花啄残菰米自惜残香又逢劈破长离烟水问多情碧藕抽丝可得经时重系
又[余既作莲子词二阕梦有投素札者披览之云公不弃予小子补为酬词良厚乃我本无愁而以公之愁为我愁屈左徒之愉东皇云中不尔也且公所咏者荻絮蓼花金风玉露皆余少年事假以公弱冠时文酒轻狂今日为公道公其能不赪见于色乎败荷秋藕吾已去之如箨自别有风味在公虽苦吟非吾情也世人皆以我为朴质公当为艳语破之幸甚晓起因更赋此不复以艳为讳]
轻舠直上潇湘五湖载取风光去兰汤初浴绛罗轻解鸡头剥乳腻粉肌丰苞香乍破芳心暗吐待笑他石家赪面杨家病齿虽天冶还含醋曾倩绿窗深护全不教香泥微污莫愁秋老侬家自有杏金丹驻唯应少府无妻空老长怜樊素愿年年岁岁相期解佩苹花洲渚
瑞鹤仙[寿李为好]
早觉秋清也是年华通闰露晶莹也霏微香浅处知月中金粟遥飞英也双星炯也良宵映人闲永也祝其人如玉颉颃姑射在瑶京也轻也邺侯仙骨凌虚上御风泠也梦鹤迥也何知蚁梦醒也笑向来蛮触交争何事冷看闲看定也尽海波于度桑田吾心静也
春云怨[春雨]
一宵风雨将小窗曙色朦胧勒住惊起数声啼鸟多在碧烟深重处肥绿欺人瘦红欲尽流水无情向南浦红药多憨翠胎未吐还遣花期误问春拟向何方去怕芳草天涯萋萋非故记得年时踏青路燕子重来梦里楼高望迷烟树桃叶难凭流莺不管自绾柳丝低诉
喜迁莺[元夕]
龟纹云展逗月影照人清善徼幸春光等闲换却银海玉山万片不道残梅香尽似惜柳条绿浅更念我一茎瘦骨风丝欲翦缱绻笑年年岁岁长伴韶华转野烧烘朱疏星炫采一点山镫光颤良夜人闲似此莫问琼壶近远痴来自笑衰翁受用东风消遣
归朝欢[春晚]
不道春光消不得风风雨雨落红积余芳一片尚嫣然倡条冶叶谁相识幽情还自惜向他时断虹残雨留取韶华迹游丝袅袅娇无力难凭远觅春消息也知春只在天涯杜鹃莫诉春归急柳带烟如织从容绾住东流疾任桃花路杳天台不道仙源隔
潇湘逢故人慢[赠李简尤初度简尤方五十髭髯如雪已十余年矣]
潇湘一曲记前时相念此地相逢掀髯一笑中问霜雪因甚早上青松多情自昔阅桑田沧海重重有吴市洞箫孤奏碧天吹裂晴空酌君酒为君舞怕长沙袖短举手难工把袂且从容但五弦挥罢目送归鸿随时梅酒又何有今古英雄莺花在年年三月绿杨柔亸春风
尉迟杯[闻丹霞谢世遥为一哭]
离愁远恨漓水不逐湘流转萧萧寒雨天涯南雁一声惊断闲悰无数都付与似水并刀翦忍今生死死生生总难片语分判追忆云暗苍梧也则是风光本色消遣裸戏谷泉雷电里莫更有耶娘生面今且向垂杨暮雨鹃啼处咒残春一线想依然还我伤心归舟天际相见
二郎神[七夕]
秋生处还只恐佳期无据俯杳杳人闲几点疏镫乱流萤低度莫有多情应似我向蛛网含愁轻诉方信得经年此夕带水桥成堪渡休误荏苒凌波迢迢西浦费乌鹊高飞心力倦奈尘世荒鸡催曙回首盈盈青女下似笑我凄凉庭户算自有银潢几许年华玉颜非故
玉连环[述蒙庄大旨答问者]
生缘何在被无情造化推移万态纵尽力难与分疏更有何闲心为之偢睬百计思量且交付天风吹籁到鸿沟割后楚汉局终谁为疆界长空一丝烟霭任翩翩蜨翅泠泠花外笑万岁顷刻成虚将鸠鸴鲲鹏随机支配回首江南看烂漫春光如海向人闲到处逍遥沧桑不改
又[前题]
彀中游羿莫漫惊宠辱浪生规避原自有万里清空可无影而藏不飞而至黑白两端算都是龙泉轻试但涂中曳尾刃发新硎全牛皆废无涯有涯交累唯饵香药作不黏滋味消彼此百种聪明向白日青天鼾齁熟睡侧足焦原弄獶虎不殊豚彘笑弈秋着着争先居然钝置
望湘人[归雁]
到春生寒里寒尽春边惺惺还自分晓烟水无涯关河何处长是梦魂飞绕任不归来也堪信宿柰他幽悄尽江南草长鱼肥难把寸心灰了历尽墟烟晚照更天低月暗风凄云窅脉脉自孤征冷觑垂杨栖鸟随处生缘暂时留恋只爱桃英娇小问他日万片秋声谁领取江天缥渺
风流子[自笑]
老夫无藉处问今古更有几人知把红霞揉碎挼成火枣玉露团合酿就冰梨饱餐罢擎篮盛夜月添炭煮冰澌一掐中天星随指落还从残腊花促春归秋风落叶里扪碧霄敲响玻璃大笑天翁白雀输我偷骑金弹惊开幽窗啼鸟玉笙唤起茅店荒鸡且殷勤属望绝调钟期
沁园春[梅花道人题骷髅图澹归嗤其鄙陋为别作七首乃词异而所见亦不相远反其意作四阕正之]
白日难欺青天不爽只此骷髅到排场戏毕尽停边鼓熏炉烟散却剩香篝无想有天也须扣算放自当年到此收终不道泛秋波一叶随处芳洲思量惭愧难酬曾顶戴春霖起白沤忆香蒸云子从伊饱满轻裁霞绮护汝温柔莫倚无知瞒他有眼总付梧桐一片秋应认取者下回分解别有风流又[前题]
当汝无时原无消息逗此风光到云生月吐旋相圆满山支水派不爽针铓桂斧谁修玉砂难碾琢就玲珑七宝装曾倩汝为日轮炫紫寒夜凝霜成功底事难量仍掷与乾坤自主张尽雪里梅开凭谁蕴藉风中柳摆非汝轻狂百折如新一丝不乱烟草迷离总不妨珍重好教大钧裁翦鹤短凫长又[前题]
毕竟还他晓风残月正好惺惺看太白占星显开玉色黄钟应律敲作金声揖让筵终征诛局罢渠不增加汝不轻堪爱处为元龟受灼枯槁皆灵西园片片落英也妆点东风媚晚晴任血洒虞兮原非战罪肠回康了不碍文名万石洪钟一丝残纽止此冰霜骨几茎夫谁暇怨华亭鹤唳蜀道淋铃又[前题]
为问蒙庄卮言枉吊笑尔何知既使我其然焉能免此如君之说抑又奚为幸未凋零先为飘荡究竟鱼还死水湄早辜负却桃花春水杨柳秋堤欲抛抛付伊谁真避影银镫只浪吹便一枕蜨轻还黏粉翅三眠蚕稳仍惹缫丝去则难留留原难却一线纹生玩月犀唯片晌耐板桥霜迹茅店荒鸡摸鱼儿[病后作]
问还余莺花几许容吾酬尽春债向来淡墨写虚空也须添朱着黛真狡狯拈一片落英欲揉韶光碎泼天无赖拚古庙香炉荒村迓鼓社伙从新赛痴绝处瘦骨披襟潇洒倚阑目断天外归禽谁戢双双翼栖稳垂杨烟霭空惭愧歕热血心肝摘出从人卖寸丝留在便棠杜云寒白杨风起不道余香坏
又[自述]
当年事也随风起片帆一晌轻挂云闲江树霏微处早爱青山如画停桡也又却有苹花菰米香低亚难消良夜且月载金枢波分素练饱看银河泻入佳境茹蘖居然啖蔗千金难酬春价娟娟蛱蜨花闲戏不怕黄莺絮骂谁真假已早似光风霁月连床话千蹊万岔则堪信堪疑欲歌欲泣狂谱从人打
贺新郎[自题草堂]
狼籍成衰老唯余此数茎瘦骨随风颠倒满目江山无熟处一曲林峦新造何敢望松萦竹抱新绿半畦荒径侧怕萋萋仍是黏天草钁头在还须埽东墙幸有冰轮好到秋来暖雪生眉琼浆灌脑人道森寒清彻髓也是龟毛蛇爪总拚与寒灰冷灶万顷烟岚窗纸暗恰昏昏齁睡忘寅卯阿鼻狱蓬莱岛
金明池[新柳]
多幸烟和无妨风细袅袅自怜春软娇小甚鹅黄绽处但一叶两叶初翦拚多情拖逗波光映岸侧镜影苔茸深浅总冉冉相依摇摇不定约约匀匀低转不问花期今近远只着意韶华殷勤欲绾忍微寒待莺已久向落日藏鸦不惯定谁知无限柔情对残月晓风翠眉难展只片晌停凝经时荡漾独自来回消遣
瑞龙吟[别恨]
天涯远凝望迢递层阴夕阳一线几番拚不相思曾种情苗待谁割断初相见也似轻薄杨花随风飘转无聊且付闲心灯下香前自寻幽愿漫道天台桃径重逢刘阮残红一片又随流水飘零凋残故苑盈盈脉脉烟锁芙蓉巘劳想像扇影低回佩声缱绻梦里啼莺似把游人唤又恐春期浅辜负却翩翩画梁双燕此情谁诉一帘春晚
望江南[本意一]
江南忆钟阜杳霏微佛子献来金堵窣功臣长侍玉罘罳缭绕五云飞
又[本意二]
江南忆锦带绕秦淮万古中原龙虎气百年冠盖凤凰台天阙一双开
又[本意三]
江南忆牛斗剑光横跳壁将军飞似蝶换桥万户语如莺虹卷海天清
又[本意四]
江南忆霞采映江波吟社春翻红雪谱讲坛月满碧云阿锦瑟奏清和
又[本意五]
江南望渺渺似云中五色秣陵芝作盖三山北固海吞虹今古几英雄
长相思[春夜]
花影低月影微一夜迢迢已半非问天知不知风满扉露满衣炉冷残香恋素帏栖禽尚未归
昭君怨[本意]
千古英雄一泪只在琵琶声里冷笑看功臣画麒麟娇面胡风吹皱拚与红颜消受赤凤不知愁汉宫秋
又[咏柳]
莺啭上林春软蝉噪隋堤秋晚一样系兴亡碧丝长夜雨盈盈千颗点点清波滴破不但翠眉颦泪珠匀
点绛唇[和林和靖韵咏草]
旧日青山霜风吹后谁为主招魂何处棠杜春皋雨杜宇声中休怨芳年暮凝眸去萋萋无数仍满天涯路
霜天晓角[怀旧]
清秋晚角斜日横云脚剑射灯花坠紫双影瘦征衣薄今日梦中语当时难卜度唯有丹枫霜叶点点血还如昨
菩萨鬘[除夕]
相移不觉春前岁相连不断风前泪泪已到今残乾坤醉梦闲紫山横白霭幂历天如海花月有时新难留霜鬓人
又[桃源图]
桃花红映春波水盈盈只在沅江里湘水下巴邱湖西是鼎州停桡相借问咫尺花源近三户复何人长歌埽暴秦
又[述怀]
万心抛付孤心冷镜花开落原无影只有一丝牵齐州万点烟苍烟飞不起花落随流水石烂海还枯孤心一点孤
摊破浣溪沙[始春新月]
嫩柳梢头挂一分玉痕松浅绿烟轻空里流霜荡漾逼天清瘦影徘徊还似梦朦胧雪鬓未惺惺却恼人间菱镜太分明
卜算子[咏傀儡示从游诸子]
也似带春愁却倩何人说更无半字与关心吐出丁香舌红烛影摇风斜映朦胧月铅华谁辨假中真皮下无些血
忆秦蛾[本意怀仙]
骖鸾去还来太华峰头住峰头住不远人闲迷蒙烟雾神山无蒂飞鲸渡迢迢紫海清都路清都路天酒花倾云韶鹤舞
又[子规]
幽魂咽蜀天泪洒春江血春江血东下湘灵哀弦夜月春归还诉春前别天荒地老情无歇情无歇唤不归来他生此劫
谒金门[待须竹]
闲不得闲得也应相即除却镜中霜鬓识更谁通消息多病年来无力翠嶂层层相隔珍重杨花风起日觅浮萍踪迹又[春怨]
云无数遮断春光来处更着廉纤千嶂雨罩住和烟树社燕佳期已误他日归来应诉旧识垂杨芳草路总被深寒妒清平乐[鹧鸪]
但南无北费尽丁宁舌说与天涯行不得也似欲啼清血空山烟雨霏微离披败叶低飞乳燕莫夸轻俊人间何处乌衣
谒金门[偶感]
千秋岁只似而今滋味落日黄花衰草地有英雄残泪片月亭亭西坠不管幽虫吟砌未审碧霄何意绪恁茫茫无际更漏子[本意]
斜月横疏星炯不道秋宵真永声缓缓滴泠泠双眸未易扃霜叶坠幽虫絮薄酒何曾得醉天下事少年心分明点点深
又[前题]
崧台泊漓江柝剑吼匣中如昨刘备垒马殷坟闲愁夜几分灯烬灭寒衾铁只有归鸿凄切檐溜雨远鸡声心知是五更
眼儿媚[春深始见梅花]
不知深浅几春宵犹自见春娇暗藏红粟斜分绿影全罩冰绡当时曾有孤山约客梦已迢遥余香应惜东风渐老野水平桥
西江月[本意]
湘水悠悠北去章江渺渺东流清光拂剑碧天秋情寄一杯浊酒落月倩谁留住长江又送新愁小孤潮阻散花洲露冷长堤衰柳
又[前题]
曾忆龙沙孤泊将军祠下霜寒凉辉浅浅挂西山半破金枢拂岸羌管声中鸟梦藤花影里渔湾婵娟不管泪阑珊还送数行归雁[南昌刘省吾都督祠不知存否]
怨王孙[送春]
野水苍树落红飞絮芳草长堤垂杨古渡只是无人解惜春归雁欲传云里字将谁寄拚与闲愁死天远水远山远何处相逢梦魂中
江南曲[寒月]
寒月迥霜气护婵娟眼晕乍临秋水镜眉黄初学远山烟不尽使人怜清赏处犹自忆华年移几当轩添兽篆卷帘呵手拂鸾笺人在玉山前
又[前题]
寒月迥凝望属天涯剑吐蓉光三尺冷弓垂蟾影半轮斜豪气动悲笳回首处幂历杳平沙雪窖遥天迷雁字琼楼暗影奈妖蟆双鬓冷霜华
又[前题]
寒月迥风袭读书帷砚滴摇光分碎玉镫花随影落琼芝历历记当时人已老不分冷风雌吊古自垂珠蚌泪问天欲伐桂香枝清气荡冰澌[分去声]
又[前题]
寒月迥旖旎一轮安片影但惊孤叶坠数峰无那晚烟残略似梦中看深伫立清露沁肌寒药灶松风初淅沥竹窗梅影已阑珊人老钓鱼湾
鹧鸪天[杜鹃花]
锦国春从恨里裁云安涪万浅深开山头万片口芳影枝上三更结怨胎红泪滴血函埋他时化碧有余哀伤心臣甫低头拜为傍冬青一树栽
虞美人[问月]
乍圆还缺相调弄也是如春梦有形毕竟有消时只是较人差久少人知迟回闲恋花闲影便道秋宵永侬今何遽不风光一晌清灵不散万年长
踏莎行[与李治尹夜话致身录事有感而作]
几许兴亡凭谁料理血痕一缕留青史从来白刃杀英雄恹恹儿女丛中死霜气飞空星光堕水闲宵半吐伤心字他年莫问草堂荒萧萧落叶随风起
小重山[讯游人]
闻道韶光色色新青骢骄玉勒踏芳尘河桥嫩柳折殷勤全不管叶叶翠眉颦莺语咒含嗔子规催不转未归人东皇若肯惜余春红药在重染茜香匀
蝶恋花[秋感]
檐帽风轻收早稻半卷黄云半拥绿烟岛雪鲫如银膏满脑瓜肪切玉铺霜早袅袅长竿争打枣靺鞨珠圆颗颗香甜饱受用苍天今已老掀髯一笑邯郸道
苏幕遮[暮春月夕]
雨初收春已尽多幸婵娟还照烟霄暝弱柳摇波波不定绿影层层蹙损金枢晕尽闲愁谁借问花落花开难向今宵认犹有余香吹阵阵珍重清辉莫映残云隐
又[翠涛以新诗见怀作此答之]
老犹惭愁不死燕子衔来无限伤心字春色三分还似此和雨和烟了却韶光事有如痴仍似醉短剑光销红蜡倾珠泪一片潇湘东下水谁遣无情长惹飞花坠
渔家傲[樵歌]
煨芋歕香斟卯酒扳萝不怕寒崖陡黄叶飕飕麇鹿走君知否夜来野烧霜枯后林外炊烟青一绺斜阳又转苍溪口莫怪逢仙柯已朽耽棋久人闲残局难丢手
又[前题]
雨歇轻阴苔满地莺声引入云深际谷口回风惊飏起芫花碎芒鞋点点红芳缀满径山矾香蔼腻杜鹃铺锦簪螺髻掉首行歌歌不已腰镰坠枝枝不忍伤新翠
又[为好送鱼苗谢之]
连雨前溪新涨弥垂纶不上双双鲤刚叹直钩钩不起青蓑委果然甚矣吾衰矣雪脊霜鳞春燕尾殷勤不待桃花水曲沼逍遥萍叶紫秋风里熟炊香稻烹银髓
凤凰阁[咏风]
镇来回不审何时是了问天也难分晓可惜一江绿净半林红袅都被轻狂消缴年来双耳长似蝉吟林表那堪鼍吼还相嬲便两鬓几茎霜也来萦绕到长夏又还幽悄
天仙子[元夕]
垂垂冻雨凌珠滴阿谁唤作镫花夕当时有梦到今圆孤烟幂残膏腻寒山不着东风力才领取归鸿嘹呖又消受残梅狼籍人间昨日是元宵人非昔天难识明年消尽中原历祝英台近[残梅]
有余香无别意难向东风说前夜朦胧一晌邀霜月元来却上柳梢平沉碧海拚不管幽芳凄绝情无歇苦禁断雨斜阳望寻香冻蝶漫无消息归燕空饶舌便判取艳坠珠楼烟飞紫玉也难待杜鹃啼血
御街行[上已]
迷烟迷雨教春困不道是清明近轻寒曾忍柳风狂只待东君花信红药芽娇山丹胎小依旧无凭准兰亭今昔何须问消不尽新亭恨强将客泪付流觞逝水难酬春怨莺莺燕燕花花草草目送韶光褪
东风齐着力[忆别峰修竹为冰雪摧折]
一片绿云千条寒玉亭亭孤上非想有情天记得雨余残照趁啼禽即栗横肩迎眸处捎云垂露袅娜芊眠谁道别经年怨湘妃不语我见犹怜鲸波吞岭欲遣变桑田魆地一声去也挽不住环佩珊然空想像纸窗清影淡写之玄
水调歌头[放言]
我自非卿法何事为卿愁非卿之法卿抑可不为吾忧若汝三更半觉而肯一参万岁月也应含羞弄影浮云上圆缺总清秋数花须黏柳絮汝风流差排蚁国鰕岛立地凤麟洲既道尼山出世又召东山入梦镜里是真头炯炯明看汝更上一层楼
念奴娇[南岳怀古]
井络西来历坤维万叠丹邱战垒万折千回留不住夭袅龙骧凤起云海无涯岚光孤峙绾住潇湘水何人能问问天块磊何似南望虞帝峰前绿云寄恨只为多情死雁字不酬湘竹泪何况衡阳声止山鬼迷离东皇缥渺烟锁藤花紫云璈无据翠屏万片空倚
瑞鹤仙[寿刘庶仙]
桃花开也未有酥雨微晴烂熏春醉何须倾绿蚁弄嫩柳莺背黄醅香腻彩衣新试更昨岁兰开双穗此芳辰不乐何如尘世原同儿戏曾记牡丹月下琴轩春早笑歌声沸年华弹指渐两鬓霜华缀看江山一晌蜃楼闪烁烟波杳霭无际只壶公壶里韶光一色彤云多丽
南浦[惊秋]
片云堆雪却无端飞影欲掠斜阳回首西风起处几叶上轻黄莫问藕花凋未看蜻蜓点点度银塘有前时双鬓而今似否青镜自商量极目神州杳杳只归禽无数点微茫销尽残虹半折短剑蚀清光便遣吾庐三径在他时枫叶不禁霜祝掠云双燕好将归梦绕空梁
尉迟杯[冬景]
夕阴凝分一半霜月空霄影危柯风吼鼍吟料得栖禽难定眉云黛蹙问何事带浓愁不醒也应他倦看天涯万里平芜烟暝休道柳映花娇便秋色碧梧犹恋金井早似十分摇落也谁待怨玉露当时薄幸但随风几片丹枫还逞飘零情性听孤鸿暗度三更幽魂脉脉孤省
二郎神[咏镜]
碧潭清浅又早被苹风吹动惊鬓影参差归来欲倦试向菱铜闲弄何处相逢似曾相识一面闲愁偷送多情甚白夹朱颜直至而今相共还恐尘生碧海元云暗涌也似我年来桃花春水咫尺烟迷秦洞总不分明犹应记得笑语当时恩重谁忍见半规流落人闲别邀新宠
望海潮[本意]
红尘如此茫茫沧海吾将谁与言归蜃雾腾虹龙珠炫紫波光天外霏微宝日涌初晖经烟霾万里云锁千围依然不改晶轮激火夹天飞吹箫人鼓余威将吴宫旧怨血酒灵衣怒遣天吴滥驱海若长风奋驾支祈淫姣责江妃将平沙尽洗仙草滋肥属目轩然一笑人在钓鱼矶
风流子[春感]
春光又到也全不惜霜鬓不禁愁问归飞双雁江南塞北冰融风软何处堪留莫轻弃鱼波翻縠皱鹭影挂银钩但爱风高黄沙眯目为贪月冷白草含秋垂杨摇荡处绾不住绿水去悠悠饶有荇牵翠带难系浮沤看彻踏青眉皆黛蹙相逢折柳泪总珠偷叹千金春价一刻难酬
兰陵王[秋感]
伤心事今日从何说起剑光冷血溅潭龙落叶风高云际寺宾鸿传锦字向道海云孤峙天涯远欲托传情不怕关河阻迢递露坠芙蓉死问秋藕可能将丝重系吹箫人老吴阊市向夜阑人静闲提半语也怕吟虫相调戏拥孤衾独睡凭梦将愁寄更天海悠悠望断烟水纵然有梦成差异难寻觅酒伴同垂珠泪想天口口口也了无惭愧
贺新郎[用韵寄题翠涛山居]
君未同余老任叔夜崟欹磊落玉山奚倒偶借渔矶垂直钓不许问津人造岂但爱清溪回抱万叠碧簪青带绕遍天涯总是王孙草笑一室何须扫平畴良稼怀新好多种秫黄云酿熟香熏龙脑画骏不临松雪谱自宝思陵鹰爪煮冰雪自寻罏灶闲写溪云山雨句终不教举俗怜丁卯虽寒瘦非郊岛[翠涛家藏宣和画鹰因忆赵子昂不类遂及之]
又[中秋大病不得与从游诸子觞月吟此慰之]
海门孤月上是人间平分秋色桂香新酿一曲草堂东岭对延尽碧天清爽窗影照吟虫幽响鹭足倒拳衾似水笑清狂到此无能强镫焰薄摇孤幌一丸冰玉含惆怅付伊谁划破青天御风孤往擒取妖蟆三足怪铺满银魂千丈问窃药当年欺罔玉宇能禁寒彻骨但有情不怕银河广宝剑在英雄掌
十二时[蟋蟀]
问古今闲愁有几长与秋来相惹到月暗梧桐疏影木叶泠泠初下便遣清宵都无万感犹自难消夜偏傍砌侧近西窗冷絮闲叨不管残镫花灺从伊谁问知幽恨长在眉梢萦挂似诉风凄如悲露冷斗转银河泻莫念人幽悄殷勤特相慰藉不分明伤心句里听得又还争差待拥孤衾灭镫塞耳可放离忧罢未多时更被荒鸡数声啼也
玉女摇仙佩[霜叶]
云容初皱鹦老梳翎微露猩红丹咮迤逦金风轻寒不耐心绪还如中酒莫是怜秋瘦贳韶光薄媚春归还又念一自红药凋零杜宇三更啼血而后拖逗得伤心染就残痕到如今消受还想拒霜木末蓼花江岸晚艳于今未久半折残虹一湾夕照却早送人僝僽零落还知否唯应伴几叶淡黄衰柳又恐怕青娥娇妒不肯留侬住朱颜非旧重回首雨余荒草堆红绣

[book_title]二集
十六字令[元夕见月]
雪面女耐冷卸罗衣盈盈出争赛粉香肥
捣练子[咏愁]
刚有绪又无端细雨千丝月半弯一寸眉棱千障压不教人放片时闲
又[咏霜]
空无际月无痕悄悄盈盈上草根蜻蛚逼窗镫影绿愁人不道不消魂
如梦令[春后寒雪不已]
粟起镜中珠饱光射窗中花扰消遣一衰翁鳊项缩来欲槁休恼休恼昨夜春山先老
又[小游仙]
一色花飞莺报五色烟轻云罩梦里屡骖鸾只是今生未到谁道谁道只有人闲春好
又[前题]
天酒玉童斟送秋水小鬟低诵今日与他生一迳琼壶花动非梦非梦波动月原不动
长相思[春恨]
莺乱飞花乱飞总爱春光去不违谁知春事非风满扉雨满扉坐待元禽暮不归孤云绕翠微
又[前题]
待寻芳懒寻芳褪粉梨花背夕阳清明未断霜游丝长柳丝长欲绾春光春又忙辛夷早绽香
又[落日]
海天宽暮烟残才得团栾对面看还沈山外山人倚阑鸟飞还回首东风一碧寒婵娟欲上难
醉太平[冬夜]
霜枫坠丹风窗送寒心知明月光残转墙西小湾巍巍豹关迢迢玉山梦回还在人闲听鸡声夜阑
生查子[春感]
梨花一片飞飞落春衫袖莫漫爱余香春去君知否青郊骢马儿浪醉旗亭酒不是不催归宝鞭在君手
又[秋感]
藕花艳银塘玉露凋零尽素蜨不知愁波影弄金粉飞飞飞不去日暮西风紧为惜白苹香怕受微霜损
点绛唇[飞花]
不是人闲定然无个藏春处和风和雨抵死惊飞去暖日晴风犹自难留住天涯路金勒驹骄踏作红尘土
浣溪沙[秋感]
风翦芙蓉坠晚香冲波难认旧鸳鸯秋宵渐永尽思量几度相逢唯梦里疑非疑是不端详鹭鸶空带满头霜
又[冬景]
款冻额黄晕浅檀金罂颊醉半腮丹妒他临老更芳颜落叶泠泠清影瘦败荷翦翦绿云干争教不怯晓来寒
又[冬望]
缥渺云丝展碧空孤峰峰影影孤松天南天北雁来风极目江山无止竟伤心日月太从容霜枫依旧半林红
又[病起春日小步]
水浅平田碧几丛出胎初叶翦娇红匀匀梳柳半溪风小雪去年门外影如今还落夕阳中春光不道不从容
添字昭君怨[友人刘懿庵营虎塘颇胜没后鞠为茂草赋此寄叹]
燕垒粉垣香坠螀馆蓼花红碎行人莫唱水东流水西流柳外画船箫鼓帘外梅龙烟雨当年原倩遣闲愁惹闲愁
摊破浣溪沙[病中与刘李二生夜话]
曾把榆钱买少年少年已是柰何天为忆杨花未落已啼鹃阅尽闲愁都是梦不知残梦在谁边赢得如今蚕老已三眠
又[夏景]
隐隐轻雷挂断虹平田高下与溪通溪外罩鱼人影落波中屐齿泥融双印直葛衣风漾一襟松回看西峰峰外半青红
菩萨蛮[遣愁]
半生只伴闲愁住如今却待驱愁去归鸟没遥天云横斜照边乾坤看一笑愁到何时了抛掷与征鸿霜宵唳晓空
诉衷情[春景]
东风亭午摆垂杨丝丝日日长吹落梅花无数不解惜幽香落霞紫暮烟黄送斜阳无凭天气一霎融和蜂蜨空忙
丑奴儿令[和李后主秋怨]
当年谁送江南怨云树悲秋舴艋含愁月影消沉玉一钩无数蜻蜓飞晚照红蓼梢头款款嬉游水冷苹花带影流
忆秦蛾[蓼花]
秋江渺秋心独展幽芳□幽芳悄护臂纱轻注唇丹小芦花风乱汀洲绕采芳人远知音少知音少几叶渔船一轮残照
又[病中寒卧]
寒无那冻云乍裂晴难果晴难果纸窗低觑庞眉深锁年华容易催人过寒威荏苒留人卧留人卧乍梦春生鸡声啼破
又[前题]
酸风恶寒梅不管丹枫落丹枫落当年也似梅含朱萼侵窗云暗晴珠夺压肌衣重腰弓弱腰弓弱曾闻衰老而今方觉
谒金门[小除夕]
年华骤闪闪孤灯依旧半盏春前村酝酒病里还消受一剑天风孤吼千里暮云铺就不惜镜中人易朽只笑恒河皱减字木兰花[忆旧]
春溪水满月向桃花香处暖几叶芭蕉绿影斜侵嫩草苗碧烟日罩遥听江城歌管闹小步闲吟一迳苔阴万里心
又[前题]
江湖短剑醉卧不知谁野店笑傲刀兵月落猿啼客梦惊寒更历尽孤雁孤飞栖不稳为问青天锦瑟谁人续断弦
清平乐[咏雨]
归禽向暝隔断南枝迳不管垂杨珠泪迸滴碎荷声千顷随波赚杀鱼儿浮苹乍满清池谁信碧云深处夕阳仍在天涯
又[问刘存孺索香橙]
秋光已尽月也幽香褪只有霜膏团紫晕仙雾兰浆深酝小窗读易初晴药炉风软烟轻莫遣先生午睡凭教鼻观惺惺
阮郎归[本意]
桃花流水紫云深瑶京路易寻人闲何事苦关心匆匆下碧岑才燕语又螀吟飞霜两鬓侵玉壶鸳语信空沈藤萝锁翠阴
又[前题]
当年只解爱桃开寻芳得得来仙娥容易许仙才霞裳浪与裁愁弄月怕驱雷繇来非圣胎巫山别有楚阳台行云梦不回
西江月[春日野兴]
草绿黄犉归晚溪平白鸟飞低小池春藕半沉泥渐近梅酸天气昨日社逢雨止今年闰放春迟寒深茸母短芽稀未与山厨做美
又[重过续梦庵]
残梦当年欲续草庵一枕偷闲无端幻出苦邯郸禁杀骑驴腐汉几度刀兵膋血十年孤寡辛酸潭龙齁睡太痴顽欲续衰年已懒
鹧鸪天[白莲]
敛束檀心吐半丝迟回妆靓暗香吹绿窗独倚珠千泪团扇斜窥玉一规清露浅碧烟微闲心自照镜光知鹿门漫作无情句月冷风清欲坠时
玉楼春[前题]
娟娟片月涵秋影低照银塘光不定绿云冉冉粉初匀玉露泠泠香自省荻花风起秋波冷独拥檀心窥晓镜他时欲与问归魂水碧天空清夜永
一翦梅[春晚]
妒花风雨在花前开也堪怜落复何言愁魂斜亸泪珠悬弱蒂难坚红影难圆何事迷香双蛱蜨浪向东园魂梦相牵谁知不是养花天试听啼鹃春在谁边
蜨恋花[衰柳]
为问西风因底怨百转千回苦要情丝断叶叶飘零都不管回塘早似天涯远阵阵寒鸦飞影乱总趁斜阳谁肯还留恋梦里鹅黄拖锦线春光难借寒蝉唤
粉蜨儿[咏霜]
问天涯有几多寒情冷绪怕春来游丝飞絮更因风黏住了江天红树弄轻盈勾引教飞去悄不知小桥西荒鸡催曙月斜时揉碎一天珠露苦恁将酸风勒住尽凄凉拚与寒鸦低诉
醉春风[咏蜨]
红影纷无数偷眼斜回觑阑干十二绣帘垂住住住乱蕊繁花熏人无奈非侬留处绿影轻风度芳草天涯路翩翩清梦自逍遥去去去纵使飘零依然不似轻狂柳絮
风中柳[水桂]
不惜轻盈取次浓妆珠蕊似凭阑绿云倦倚低鬟微笑歕兰襟香细敛幽情闲心如水道是江妃还似月中仙子向秋清露凝芳髓冷然孤秀怕微霜风起索细挽柔条重觑
青玉案[秋海棠]
雕阑玉露凝珠屑长只恐芳魂折日暮碧烟相护切翠鬟低亸胭脂淡染了不愁孤怯含情静解丁香结浅笑偷窥清夜月自惜断肠谁与说金风蜨困归云燕去唯有寒蝉咽
行香子[游珍珠岩]
流水淙淙涧草茸茸转苍湾午日霞烘赤城围玉紫盖擎空试问仙翁今何在绛云封芒鞋几两青山踏遍乍桃溪一曲相逢平田下望雾霭烟蒙谁人知我极远目送归鸿
江城梅花引[病中口占示刘生]
和镫和影一双双耐凄凉尽凄凉天也难教病骨老来降还欲共天争旖旎空碧里弄轻狂竞飞霜飞霜飞霜夜何长有难忘自难忘梦也梦也还认得烟水微茫待把疏星斜月与分张一叶暗飘风不定飞去也尽飘零在回塘
碧芙蓉[阙题]
风定小窗明半睡初阑双眉乍展追数余寒浪过春半花有恨一枝不稳柳如人三眠已倦莫更惜几日韶光催取玉矾香满还愁轻暖处更一丝云茧横掠山腰虽则暂时消散怕黄昏玉绳低挂又参差碧绡斜卷青天如梦倩取百啭啼莺唤
满江红[藤蓑词]
一幅藤蓑遥领取江门风月钓竿把孤舟独泛沧波歕雪倚桌腾腾吹笛去冲风直犯金鳌窟有些些闲事不关心同谁说镫一点渔歌歇天一碧归禽没买村醪自酌醉梳华发扑岸芦花飞已尽雁声不咒西风劣又何妨拳足橛头中霜衾铁
天香[余冬雪霁念早梅应开病中不得寻访怅然有作]
霜薄含冰云轻弄雪未遣珊珠红褪夕坞回塘谁借问早把琼心幽酝也应待我向月下微吟相讯自惜自怜孤影半吐半垂清晕来时早莺啼破几点点玉钱绿衬便与寻芳已晚粉残香损犹自不成辜负却只恐东风垂柳困梦里依然蜨魂相趁
凤凰台上忆吹箫[忆旧]
楚塞天遥漓江雨冷烟云湿透征衣指数峰残雪候雁先归堪叹生生死死今生事莫遣心违家山里一枝栖稳碧草春肥依依旧家枝叶梦不到岘山风雪霏微念镜中霜鬓人老渔矶指点棠梨春雨犹应化白蜨双飞孤飞也寒烟幂雳镫火荆扉
满庭芳[初夏]
颗颗梅珠条条菖叶不须更怨春归垂杨风软练鹊一双飞自爱芳塘素影与波光上下争晖闲日永新来病浅相赏莫相违当年还似此年华虽老不道今非问灵均去后谁翦荷衣日暮轻云凝绿遥天迥笑揖湘妃还应有芙蓉出水妆点钓鱼矶
念奴娇[松影]
擎云缥渺有五鬣仙姿凭谁细数半顷黄茸茵藉软移上素琴冰柱缕缕丝丝断纹交映细写双清谱疏光逗漏幽香几许暗度一霎云散西清迟迟送上到回峦高处垂霭霏微深黛转似把归禽低护雾冷山空一枝斜闪犹在寻香路夕阳易没轻阴且趁归去
又[柳影]
半塘春水早光透玻黎绿鬟倒亸曲岸苔平铺迳净还惹晴风轻簸叶叶衣凉垂垂佩委碎翦绿阴破柔情不定翠眉偏映双锁为问庭院沉沉画垣几曲却放春愁过巷陌斜阳偷送出款款碧烟萦裹乱点征衫横拖王勒似惜垂鞭堕犹愁未稳黄鹂更着一个
又[竹影]
纸窗僧院记湿云初散秋山如洗缭绕茶烟轻袅外荇藻澹生空水檐雀低飞松鼯偷窜欲压还扶起兰风微展泠然斜亸仙袂不道活现金身寻根拨叶问几茎叠翠断续晴岚飞片片总入虚澄镜里题字遮残疏棂界破历乱毵毵尾闲心窥破阑干何事重倚
又[梅影]
香魂近远却早离枝上暗黏芳草为惜清姿全似水幻作碧膏笼罩侧坠蜂须半凋珠颗非被冰霜恼侵阶零乱素痕未许人埽遥想萼绿仙姿绣妆翦彩那似晴光好斜转回塘清浅里脉脉相看微笑冻蜨低飞疑非疑是无柰阴寒峭暄风动后浓阴任遣莺闹
又[雁影]
关河迢递恨塞日昏黄难传标格沙净水澄清澈好点点萧萧历历晓镜修眉清波皱影淡写层层碧分明瞥见孤舟莫弄渔笛贴水浴鹜争飞凌乱波纹未放千双直风裂云痕开夕照还与芦花相即野岸霜前南楼月下应恨无人识晓来无据教人空望天北
又[蜨影]
纨衣试暖乍圆印苔钱旋添花晕药径日高风力软细逐落花低陨微掩香须别裁黄袂金粉应初褪雕阑重叠玉阶未遣全认小院午睡方醒扇罗乍觑似扑芳魂损侧转忽如秋叶舞又向碧纱窗隐垂柳参差红芽掩映梦也无凭准殢人凭槛凝眸无那娇困
又[云影]
层峦飞映似缥渺神山因风离合簇簇青莲轻度过却绕孤峰三匝极目空明遥天无际瑶镜微笼匣平沈远树翠光略吐尖甲曳杖闲倚亭皋微飙下拂便凉生一霎荷芰半塘新绿暗忽染素罗轻夹回首吾庐午烟遥接一幅青绡裛□竿修竹凤梢还与低压
又[□影]
晴江春晓但摇曳落花溶溶东下谁送素绫千皱褶直上画檐鸳瓦镜面回镫月轮浮雪一色飞光下游丝婀娜吹来似欲相惹一霎汞走珠流应有渔舟兰桌纵横把迸散一天星斗乱不觉银河西泻惊碎还圆轻匀稍淡移向荼縻架日高风静潇湘依旧如画
又[帘影]
莺啼报曙早惊觉绣帷星眸欲炫起看瓶花香渐歕的皪深红如颤衣翦轻罗参差三五恰透冰肌现钗光闪烁翠鬟怕有撩乱恰好细数湘纹无端搅动柰飞来双燕还忆夜香烧罢后妒杀玉蟾光满何似疏筠半笼晓色一尽来回便檐阴未半银钩且莫高卷
又[帆影]
西风落照看渺渺沧洲烟波无际一段轻阴相趁转不许兰桡惊碎略带神鸦时飘芦叶曲映江枫紫凭遮客鬓怕教照见憔悴有人独倚危楼沙际迟回疑是归舟系已过轻鸥飞起处不见旗梢燕尾荡入中流斜侵隔岸依旧萦沙嘴回头北渚唯余塔影孤峙
又[影戏影]
笑啼俱假但绰约风流依稀还似半壁粉墙低映月卖弄佳人才子情丝牵引清光回照漫道伤心死猛然觑破原来情薄一纸应是缥渺飞仙当年窃药落在银蟾里半面人闲高处望传与霓裳歌吹有意留仙难禁夜短还怕镫花坠迷楼吐焰倩谁挽住香袂
又[走马镫影]
炎光未谢竞的卢飞跃争先赤兔才转危坡还注坂横戟无心回顾汗血追风怒髯奋臂总被流光误暗中毂转蚁磨几时停住儿童莫笑来回半针尖里走英雄如鹜终是虾跳难出斗渐有荒鸡催曙五夜光残一丝气冷敲罢边腔鼓勋名半纸无人重与偷觑
又[姜斋影○衰病弥月一切尽遣拥火枯坐心无所寄因戏作诸影词引半缕活气令不分散孤镫下忽见婆娑在壁因念人知非我之无彼不知非彼之无我也留连珍重旋与评唱一阕]
孤镫无奈向颓墙破壁为余出丑秋水蜻蜓无着处全现败荷衰柳画里圈义图中黑白欲说原无口只应笑我杜鹃啼到春后当日落魄苍梧云暗天低准拟藏衰朽断岭斜阳枯树底更与行监坐守勾撮指天霜丝拂项皂帽仍黏首问君去日有人还似君否
永遇乐[纸窗日影]
笼月云轻开萍水碧问还似否落叶旋飞雁声空度未计闲情生受乍暖熏肌残红上颊睡眼半醒相逗却猜疑荔枝初剖紫晕冰绡微透镜匣斜开枕痕淡染粉面如中卯酒含笑迎眸回光相映应念人消瘦乳雀低飞岭云横度已怨暂时僝僽更只恐午梦将阑未许偎人长久
惜余春慢[本意]
似惜花娇如怜柳懒前日峭寒深护从今追数雨雨风风总是被他轻误便与挥手东风闲愁抛向绿阴深处也应念曲岸数枝新柳不禁飞絮争遣不烧烛留欢暗邀花住坐待啼莺催曙怕燕子归来定巢栖稳不解商量细语未拟扳留长久乍雨乍晴繇来无据待荷珠露满梅丸黄熟任伊归去沁园春[浑天毬]
黍子匀黄吉贝衔绒莫问因谁但既在于中自堪细数未超其外不得旁窥暗去明来偷寒送暖无情还作有情痴相怜甚教碧绡帘幙翠拥珠围知恩今古人稀犹自把双镫照路迷更划断鸿沟不随毂转调成玉律一任清吹彩缕交萦金梭互掷珍重天孙织锦机莫辜负听毬门箫鼓对打争驰摸鱼儿[咏霜]
向深秋芦花风起吹散一天珠露六铢仙袂新裁薄翦落冰丝千缕轻盈舞还只恐素娥镜里深相妒欲留教住柰晴色窥人断云送暖蓦地催归去更谁念暗壁吟蛩正苦遥向征鸿低诉平沙野水朦胧影难认白苹香处春期误却早遣啼鹃血泪沾江树暝烟休护又何似明朝天低日淡散作萧疏雨
又[辛幼安伤春词悲凉动今古惜其蛾眉买赋之句未忘身世为次其韵以广之]
总繇他闲愁不管才来又还催去悠悠一派东流水载得落花无数人长住却笑伊来回奔走天涯路凭阑无语终不似黄莺苦爱东风百啭迎人絮今古事莫待怨谁相误可但月来云妒伤春未已伤秋赋重倩吟螀寒诉琼花舞又早见玉山瑶井填黄土无为自苦待人散月斜日长山静侬自有归处
又[辛词烟柳斜阳之句宜其悲也乃尤有甚于彼者复用韵写之]
向西园花飞一片早已伤心春去残红落尽更如今难把流光追数留不住征鸿影黄沙紫塞秦关路从谁寄语道有人独对雨打梨花看黏泥飞絮倩流水欲觅芳踪还误津头风雨深妒凄凉庾信江南赋难向无情天诉为楚舞流不尽楚歌血溅阴陵土寸心知苦望万里荒烟一蓑渔艇渺渺无归处
贺新郎[上已前一日雪]
春自无愁耳笑无端一枝浅绛半林新翠便拟东风相宠惜暗约柳丝萦系乔相赚落霞片紫斜日烟笼沈海底早蛟风乱翦云皴碎鲛泪冷弥天坠寒澌渐结流觞滞便拚得兰亭休赏龙门堪醉糁径不遮春草绿略染西峰螺髻删不了朗清天气乍与碧桃争粉素柰铅华俄顷成流水今视昔应如是
多丽[别恨]
悄年华偏是流光难掷梦回时分明眼底离亭杨柳初折浑相忘金微路远与扳留青组珠勒天涯何处漫生芳草归来珍重怕逢啼鴂重思省元来是梦生死关河隔今生永迢迢良夜如何拚得只当年华镫影里鸳鸯绣带轻拆怨落花浪随流水消尽西园旧春色孤馆黄昏雨丝云片苍苔满地无人迹问青天何意留住孤鸾只教空辜负当年无限山海恩德
哨遍[广归去来辞○苏子瞻檃括归去来辞陶公之余沈也吾自有大归大去而大来者为期未知远近然知迟迟之不如接淅久矣因借其韵以自抒己怀]
一领青蓑一柄长镵也是闲牵累归去来何处可言归旧家山目前即是知者稀谁堪就问津路莫将黄叶迷童稚凭冷觑春花闲看秋月苍天伎俩止此笑乾坤两扇半开扉任柳絮穿帘扑面飞既不黏泥自然轻脱唯吾之意噫归去来兮纵横万里人间世嚼匢匬橄榄来回甘苦知味弄二月轻雷散一天暮霭倾倒银河香水酿就蜂蜜惊回蚁梦丈夫当如此矣昭昭白日亭午时驾玉虬停骖一问之向虞渊可容转计烛龙今在何处料也难酬答但斟北斗天浆满斝恣我花前沉醉归来斩尽一团疑胡不归漫留止
捣练子[咏霜]
孤月上夕风微忍得寒生玉粟肥征雁千双空里过可能带得向南飞
忆王孙[本意]
芦花谁覆钓鱼船宝玦藏腰未敢言落叶惊乌月上弦夜如年春梦无人与再圆
又[蜂投窗纸掇遣飞去戏祝之寓意]
白云迷望转霏微别径人间去不违好逐桃花一片飞阮郎归莫问天台路是非
如梦令[写恨]
恩重玉簪金管愁尽玉鱼金碗莫道只今生万岁难消春恨泪眼泪眼颗颗零零珠串
又[春闺]
抛郤瓶花蒂软坐待盘香线断不见也还休门外莺忙蝶乱谁卷谁卷一轴画帘银蒜
长相思[石榴]
蕊珠宫碧霞封风裂云痕一线空繁星数点逢素绡重隔帘栊丹荔新餐玉液浓杨妃病齿红
生查子[咏史]
长平十万人一夜秦坑杀鱼死浊流中不祭乘时獭死坑未是愁唯有生坑恶眢井埋蟾蜍欲跳只三脚
又[前题]
沙中奋一椎飞影不知处知非赌命场不下千金注蒲山电眼儿约略知其趣豪气未能降长揖关朗去
又[前题]
千秋铜雀台肠断西陵妓谁念故园空豆蒄含胎死清漳自东流粉黛愁难洗分得余香归骄杀邯郸子
又[前题]
青衣抱玉觞独向苍天哭天有无情时历乱双鹅扑杜鹃啼不休商陆子难熟流泪一千年血迹西台续
又[前题]
阿姨骂不嗔为怕鹦哥骂猫儿杀鹦哥才卜归魂卦堂堂灵隐僧桂子香清夜五字万年碑竟是谁天下
又[前题]
龙凤是何年人间瞒不得空谷无人行且喜似人迹可怜松雪翁不惜天水碧马腹君自投芳草嘶南陌
浣溪沙[桃花]
初破灵砂颗颗肥绿烟轻绕护霏微晴烘休漫怕丹飞结子他年千岁熟如今刚半过春晖莫教轻放阮郎归
又[前题]
春恨拚教柳带长朱颜贪耍醉霞觞临风临水笑双双欲洗儿容争采摘郤随蝶梦尽飘扬爱他娇艳柰他狂
又[李花]
前日冰花万树飞晴风初解晓寒威谁铺琼蕊更霏微却怪乍来双燕子涎涎尾掠素光肥应如雪夜待人归
又[前题]
流水前湾晓镜清粉香玉润素绡轻欲邀月姊伴飞琼不可久留仙佩冷夭桃争赛妒颜頳江梅残梦正相迎
摊破浣溪沙[偶兴]
为讯南朝燕子飞人间何处有乌衣不是旧家庭院也争归低啄絮泥防易落不知疏柳坠残晖还与一双蝙蝠傍檐飞
谒金门[示意有授]
幽绪悄欹枕梦回分晓俯仰乾坤霜月皎此际愁多少欲洗长空天杳袖里青虹光袅相倩一挥云汉表莫打闲之绕玉楼春[归雁]
秦关楚水天涯路唯有归鸿知住处经时已换蓼花洲依旧难忘芳草渡南天回首苍烟暮寄语元禽归也误垂杨千树乱啼鸦谁听呢喃清昼语
一翦梅[答须竹所问]
北海残碑数字传前日烽烟今日苍烟湘灵雁柱鼓湘川欲扣清弦还恐惊弦闲心遥寄水云边莫问湖天自有壶天忘忧春暖锦堂萱好种芝田且看桑田[李北海岳麓碑为野火烧毁嘉兴吕师濂拾十数字于芳草中今更不知在否]
临江仙[水仙花]
道雪无香都不是峭寒一点春融昨宵烟月水涵空粉肥略带影绿弱不禁风遥与碧窗人似玉檀心深锁重重倚阑初日照憨慵春纤珠串坠仙袂素罗松
蝶恋花[候雁不至]
曾倩归飞双燕子换取宾鸿来渡潇湘水云线乌丝阑画纸素绡好写关河字斜日寒鸦飞接翅为底迷留白草黄沙地搔首问天天似醉南楼霜冷丹枫坠
渔家傲[翠涛作煨榾柮诗索和以词代之]
炉影圆红烟尾曳汤瓶渐送松声碎不是村醪无米兑难成醉酸风昨夜新伤肺青镜古今多少泪无缘却向寒崖坠明月在天霜满地愁也未两茎铁脊舒腰睡
又[前题]
薄日渐消霜迳粉荷锄细把枯株认惜取山矾休蹙损春事近香风遣透幽窗歕橡斗藤花诛已尽杜鹃无蕊盘根稳劚得归来刚一畚煨教烬明年莫更啼春恨
又[前题]
双髻峰头千树缟轻松钟乳玲珑罩相聚团圞围土灶愁欲倒而今郤忆愁时好不怨融和春不早春云怕障邯郸道旧梦不成人愈老流莺恼凭谁唤醒粘天草
又[前题]
鹁鸽桃纹千炼熟枣膏胡粉和香筑凤翅狻猊填绛绿红光簇貂珰门外神荼矗残梦京华难再续空山雪子埋牛目几橛枯株鹰爪秃谁人斸跛奴运斧还伤足[天启间大珰捣炭和以枣粉作门神雕镂精巧爇立门侧]
又[前题]
残火星星容易灺鹿头虎爪相撑架渐次囫囵低复亚难消夜凭谁细数兴亡话正闰参差王与霸妖狐也把骷髅挂肉馅馒头人瓮鲊都休也猎人不怕猩猩骂
又[前题]
膏腻孤镫花蕊褪寒灰渐缩霜纹印坐待一丝红影烬眠不稳梅花梦也无凭准十九年来毡啮尽归鸿望断长安信莫叹苏卿霜染鬓渠非困多他一倍还添闰
诉衷情近[秋望]
遥天一碧回望西飞白鸟乍临镜水摇空又向莲峰弄影风起素光斜映薄袂萧清悄觉凉襟迥双眸炯今古寸心孤另亭皋一叶坠响枫林静还重省闲愁元鸟归迟幽绪藕花香冷梦到今宵永
金人捧露盘[和曾纯甫春晚感旧韵]
古崧台双阙杳无踪忆潮平细浪溶溶龙舟渡马依然先帝玉花骢冲冠发指旗挥星落血斩蛟红怨苍梧班管泪沈白日瘴云中更背飞孤影飘蓬今生过也魂归朱邸旧离宫苔残碧瓦鸳鸯碎蔓草春风
蓦山溪[听雨]
闲抛数点似洒无情泪一晌悄无声尽教疑轻狂调戏山溪蓦度更不许人猜浑似醉全无谓滥簸银河水元云空腻无力支天坠荷盖小亭亭应难留得琉璃脆孤镫昏闪瘦影未分明愁不寐情谁系梦也心魂碎
八六子[花朝夜窗中见月]
荡春寒一轮娟娟初上烟暖云桑柰镫穗影含金粟药罏声泣寒螀凄然似秋无端还与绸缪几线疏棂界破半襟白夹光浮想溪外梅花低垂瘦影斜窥流水香魂欲绝应共我遥向素娥写怨青天碧海悠悠不禁愁灭镫拥衾去休
满江红[直述]
泪冷金人渭城远酸风痛哭君莫笑痴狂不醒口如布谷堕地分明成艮兑通身浑是乾坤肉耿双眸黑白不馍糊分棋局千钟粟谁家粟黄金屋谁家屋任锦心绣口难忘题目为问鹤归华表后何人更唱还乡曲把甲辰尧纪到如今从头读
又[写怨]
离亭人散折不了柳丝垂绿尽桃花飞尽故枝缘终难续雁影更沉湘岸月鹍弦谁奏燕台筑只空山剩得老青蓑掘黄独汗青照文山福紫芝采商山禄但荒草侵阶修藤覆屋井底血函空郑重知音谁与挑镫读问杜鹃何日血啼干商陆熟
又[家兄倾背后诸君见慰重叠恤其衰病有逾量之奖含泪作此答之]
丁宁千遍教绾住一枝飞絮柰伶仃孤燕归来黄昏自语纵使长条堪系马栖鸦风冷斜阳暮问前时流水绕桃花今何处沤已散难重聚镜已破难重觑听子规唤道不如归去他日天台花再发人间自有刘郎遇便痴迷蝶梦不教醒终无趣
扫地花[忆旧]
微霜碾玉记日射檐光小窗初透夜寒深否问素罗新裁熨须铜斗闲揽书帷笑指砚冰蹙皱香篝有黄熟篆销芳膏结纽自惹间愁后对莲岳云压苔潭珠溅罏烟孤瘦叹渺渺京华不堪回首碧海人归雄剑谁怜孤吼空凝望绕湘流暮云荒岫
水调歌头[惊梦]
昨夜喧雷雨一枕血潮奔千红万紫撩乱浪唤作芳春大抵白霓婴茀更有玉蟾偷药蓦尔弄精魂宝剑在侬手闪霍动乾坤尽今生梨花雨打黄昏历历悄悄山寺钟声曙色分待我铁眉刷翠罩下金睛点漆弹指转晶轮十里杏花发人道是祥云
烛影摇红[十月十九日]
瑞霭金台琼枝光射龙楼雪群仙笑指九阊开朱凤翔丹穴云暗雁风高揭向海屋重标珠阙彩鹓飞舞日暖霜轻小春佳节迢递谁知碧鸡影里催啼鴂骖鸾不待玉京游难挽瑶池辙黄竹歌声悲咽望翠瓦双鸳翼折金茎露冷几处啼乌桥山夜月
双双燕[除夕忆家兄]
荒山百里想残雪初晴应同消受莫还似我只共寒罏相守重叠山河冷泪更梦对团圞春昼读书帷里华镫献寿堂前椒酒辜负当年人说道仙苑芝英一时三秀山移海涸别是人间花柳还听金鸡玉漏怕天也妒人长久但念今夕相怜莫问明年健否
解语花[鸳鸯梅]
罗浮月下豆蔻胎中许结同心侣渐启朱唇含浅笑不倩绿衣歌舞喧风疏雨红袖敛芳心自吐一双双永不分离何事还含醋照影银塘低觑向香泥玉藕暗中增妒彩禽欲唼还应惜自趁桃波飞去绿阴深处尽抛与多情细数不差池三十六双作宜男绣谱
绮罗香[读邵康节遗事属纩之际闻户外人语惊问所语云何且日我道复了幽州声息如丝俄顷逝矣有感而作]
流水平桥一声杜宇早怕雒阳春暮杨柳梧桐旧梦了无寻处拚午醉日转花梢夜阑风吹芳树到更残月落西峰泠然胡蝶忘归路关心一丝别挂欲挽银河水仙槎遥渡万里间愁长怨迷离烟雾任老眼月窟幽寻更无人花前低诉君知否雁字云沈难写伤心句
薄幸[午睡觉间渠]
当年是你兜揽下个侬来此更不与分明道止竟如何安置但随流荡漾云痕归鸿水底成人字便俐齿嚼空金睛出火都则不关渠事但惜取刹那顷忍不得秋瓜藤坠逗杀人为霜禁冷为风禁泪镇柳丝轻摆摇春水到历头垂杪半酣不睬难驱使无端薄幸付与乌鸢蝼蚁
望梅[忆旧]
如今风味在东风微劣片红初坠早已知疏柳垂丝绾不住春光斜阳烟际漫倩游丝邀取定巢燕子更空梁泥落竹影梢空才栖还起阑干带愁重倚又蛱蝶粘衣粉痕深渍拨不开也似难忘柰暝色催人孤镫结蕊梦锁寒帷数尽题愁锦字当年酝就万斛送春残泪
沁园春[翠涛六帙每句戏用彩色字]
步碧萝湾寻紫芝英寿翠涛翁忽逢赤松子赴青女约染千树绿作小春红微启朱唇笑余白发黍米丹砂岂未逢若会得则翠涛偕尔稳住绛云中蔚蓝天色清空但净洗黄尘即闻蓬看漫天黑瘴徒然黮叇当头皂帽自许从容素书宵授元文密印彤云原自护雏龙凭寄语展双眉黛锁霜老苍松
贺新郎[寒食写怨]
绵上飞乌恨更龙蛇追随四海一时惊散回首五云金粟地不见玉骢珠汗但扑地苍烟撩乱酒冷饧香休道也梦石泉槐火成虚幻棠杜雨离肠断岳云回望莲花巘尽凄凉延陵十字难酬幽愿昨岁杯浆浇泪后拚付寒螀莎馆正夜雨松杉绿满一迳苍苔行迹杳想鸺鹠夜哭鼯鼪窜寸草尽春晖短
[book_chapter]标点本

[book_title]船山鼓棹初集
十六字令　 落花影
落花影，款款映春江。终相就，贴水不成双。
又　 前题
落花影，风飐小桥西。掠素袷，疑是染香泥。
捣练子　 晚春
云似梦，雨如尘，花泪红倾柳黛颦。也算人间春一度，明年莫更不还人。
如梦令　 本意
花影红摇帘缝，苔影绿浮波动。风雨霎时生，寒透碧纱烟重。如梦，如梦，忒杀春光调弄。
又　 前题
如梦花留春住，还梦春随花去。一片惜春心，付与游丝飞絮。无据，无据，不觉梦归何处。
长相思　 本意
宝刀分，宝钗分，绣带分开坠画裙，余香犹自温。　　锦鸳群，野鸳群，三十六双认得真，旁人莫漫嗔。
又　 前题
不思量，也思量，密语何曾得话长，惊鸿夜渡湘。　　真成双，假成双，侬似莲心苦薏藏，怜他菡萏香。
点绛唇　 牡丹
春未分明，觌面始知韶日晓。朱凝粉袅，费尽春多少。　　人在绿窗，艳影朦胧绕。碧天杳，瑞云回合，锦襭空青表。
又　 前题
不道人间，消得浓华如许色。有情无力， 着人相识。　　阅尽兴亡，冷泪花前滴。真倾国，沉香亭北，此恨何时释。
又　 月桂
蟾馆飞英，随他月在秋长在。冻云如黛，幻出香严界。　　曾订青娥，有誓深如海。春光改，清芳缥缈，还与山矾赛。山矾，一名春桂。
又　 碧桃
碧海凝霜，问谁唤作春光住。绿烟轻处，月染幽香聚。　　缥缈云魂，旧厌霓裳舞。天台路，山空月冷，不管刘郎误。
又　 矮桃
绛襭盈盈，墙头怕惹游人顾。幽情谁诉，芳草萋萋处。　　燕眼偷窥，早倩绿云护。勤嘱咐，低飞蛱蝶，莫惹香泥污。
女冠子　 卖姜词
余旧题茅堂曰姜斋，此更称卖姜翁，非己能羡，聊以补人之不足尔。戏为之词，且卖且歌之。
卖姜来也，谁是能酬价者，不须悭。老去丝尤密，酸来心丹。　　垂涎休自闷，有泪也须弹。最疗人间病，乍炎寒。
又　 慈竹
萧疏不可，簇簇绿烟深锁，一枝枝。乳凤梳翎细，游鳞蜕迟。　　天高难借问，风横怕相欺。且自团 住，要谁知。
浣溪沙　 山行
曲曲屏山翠幙垂，啼禽不拣浅深枝，逗人斜转竹枝西。　　绿玉竿柔愁露浥，翠烟叶密耐风欺，溪光一半染玻璃。
又　 过熊男公夜话
炊稻烟阑煮笋香，溪流萦岫半斜阳，闲宵不觉翦灯长。　　鱼计向春元得水，蝶魂入梦不惊霜，无劳濠上讯蒙庄。
又　 即景
幸草犹余几段残，烧痕斜插野鸡斑，灰堆无数米家山。　　双眼矒腾疑梦觉，一天晴雨两阑珊，不愁也索带愁看。
又　 望归雁
病眼遥天认不真，一双双影未全分，空花摇曳乱春云。　　香篆欲消拖虿尾，平波初皱起鱼鳞，乌丝阑染素笺纹。
霜天晓角　 怀旧
平湖春水，日落扁舟舣。话到伤心深处，双泪落青樽里。　　天不留愁绪，拚遣愁人死。刚有一丝春怨，又花落鹃声止。
菩萨蛮　 早春
梅花绽锦催寒去，霜花铺粉留寒住。去住两凄然，衰翁惜岁年。　　烧根红茁草，已报春生早。莫惹晓莺啼，啼时花乱飞。
添字昭君怨　 秋怀
谁染千山乌桕，欺杀一株衰柳。微霜何似镜中霜，万丝长。　　蜡屐从今几两，冰级当年屡上。夜阑星汉耿清空，挂残虹。
又　 春怀
茸草偏生南浦，桃叶半遮芳树。东风何用苦相催，缓缓来。　　刚倩柳绵黏住，又被落红勾去。麟洲闻有返魂香，海天长。
减字木兰花　 冬尽
烟笼残月，遮屋五更霜似雪。小爱东窗，逗漏玻璃数点黄。　　梅风疏缓，冻蝶乍苏幽砌暖。生怕春生，生雨生风困早莺。
又　 春怨
落花飞絮，只有闲愁吹不去。雨雨风风，消受残春一梦中。　　苍烟碧霭，一望迷离天似海。燕燕莺莺，尽说离愁话不成。
忆秦娥　 灯花
心未冷，娟娟还弄斜阳影。斜阳影，半点红轻，一天烟暝。　　残香犹袅金猊鼎，泪痕微映鸳鸯枕。鸳鸯枕，如何落去，孤衾难整。从不作艳词，以灯花止载得底语。妄人说理可憎。
又　 前题
残膏少，零红难待春宵晓。春宵晓，灰飞无迹，更谁弄巧。　　朦胧睡眼微萦绕，疑无疑有幽光小。幽光小，破镜寒辉，死萤残照。浮屠作灯花诗，其自谓妙悟之供状也，以此为爰书。
清平乐　 咏萤
夕风乍定，冉冉穿芳径。曲沼欲寻鸳侣并，却是伶俜孤影。　　来回柳岸苔阴，不知露冷更深。几点残星未落，一弯斜月初沉。
又　 嫩柳
霏霏屑屑，略上些儿色。敛尽翠眉刚半缬，应是春光不彻。　　未妨雨细寒轻，绿波浅映盈盈。更著一分螺黛，和烟绾住流莺。
西江月　 俗诨
到处冻脓络索，逢人 。无多弊 总酸馊，窨得英雄沤 。
傝 几分即溜，郎当一味鼾齁。砰訇浪里囫囵游，谁受 干僝僽。 ，虎可切。 ，火雅切。 ，读如连娄。弊 ，《庄子注》音跋撒。今祁阳人呼零星物事为八撒，应即此字。沤，去声。 ，音耨。傝 ，或作沓飒。 干，或音作 衎。干音韩。
南乡子　 留别家兄
老去别堪惊，日暮长亭亦短亭。镜里朱颜惟梦里，惺惺，刺柏堂前一字行。　　此去更无凭，药饵谁扶瘦骨轻。望断岳阡魂缥缈，伶俜，万叠烟波两叶萍。
鹧鸪天　 刘思肯画史为余写小像，虽不尽肖，聊为题之。
把镜相看认不来，问人云此是姜斋。龟于朽后随人卜，梦未圆时莫浪猜。　　谁笔仗，此形骸，闲愁输汝两眉开。铅华未落君还在，我自从天乞活埋。观生居旧题壁云：六经责我开生面，七尺从天乞活理。
又　 藤蓑词
籊籊江门旧钓竿，如今落手尽清闲。鳞鳞三六双双鲤，历历千重叠叠山。　　斜月落，晓霜残，藤蓑耐得一江寒。橛头信水亭亭去，鲸浪惊雷午梦安。藤蓑，白沙隐服。
又　 前题
拾得藤蓑挂破船，芦汀柳岸两悠然。曈昽海日生残夜，烂漫江春入旧年。　　霞散绮，绿飞烟，侬家何处不青天。星辰滥摘从人买，只索苔阴数颗钱。
又　 前题
不唱江门旧棹歌，人间今古有藤蓑。况逢木落天空后，奈此风清月白何。　　穿衰柳，度残荷，一行白鸟掠清波。孤吹铁笛腾腾去，惊落残花罥女萝。
又　 前题
云自垂垂水自流，藤蓑晴晒钓鱼舟。蓼花双映迎红粟，鹭影斜拖颤玉钩。　　从阐缓，尽搂搜，丹枫叶落不关愁。闲愁只为多愁客，镜里狂寻头上头。
又　 前题
藤蓑别样有新裁，不打汀门旧谱来。自怜艇子容双桨，不羡鲈鱼有四腮。　　帆已挂，舵频开，掀涛拍岸且徘徊。涪翁漫道风波险，似此风波亦快哉。
虞美人　 落花
柳风催送横天雨，自是难留住。更无消息教人知，不解一宵惊去定因谁。　　香膏酿出红芳密，费尽东风力。到来无绪恋东风，为爱半溪流水暖溶溶。
临江仙　 山矾
本是玉玚天上种，几时还驻云 。檀心粉颊两盈盈。香迷双嫩蝶，熏恼一林莺。　　手折一枝相借问，何如蟾阙秋清。东君着意更殷勤。朦胧烟月暖，骀宕柳风轻。瑒，花也，一名春桂；或云，唐昌玉蕊即此。
蝶恋花　 早秋
落日青空分燕尾，一片残云犹作孤峰紫。剪剪白 风欻起，藕花露滴清波里。　　为问贴天双燕子，底事能忘辛苦春前垒？回首垂杨无限意，无情也应悲秋死。
又　 春景
薄日蒸云光影碎，白霭蒙蒙罩住春山睡。一树梨花轻雾里，玉山斜倚冰绡醉。　　半吐山矾香孕蕊，小步寻春好了莺花事。莫待楝花花信至，子规难挽东流水。
醉春风　 遣病
未了游丝债，莫被浮云碍。鸡声历历曙光微，在在在。月挂西楼，风轻柳岸，虹垂天外。　　但遣愁城坏，不怨霜荷败。情知腊尽雪须消，耐耐耐。未必他生，还如今日，长年禁害。
青玉案　 忆旧
桃花春水湘江渡，纵一艇，迢迢去。落日赪光摇远浦，风中飞絮，云边归雁，尽指天涯路。　　故人知我年华暮，唱彻灞陵回首句。花落风狂春不住。如今更老，佳期逾杳，谁倩啼鹃诉。
江城子　 咏雪
依依欲待入帘栊，怕回风，怨回风，一霎惊飞吹过小桥东。梅信未来枫叶尽，谁款款，与从容。　　前溪流水忒匆匆，拚孤踪，碧波溶，冷淡魂消旧恨有无中。不似柳绵归计晚，人只解，惜残红。
又　 咏雪
惊风淅沥渐无声，恰泠泠，早盈盈，促拍悲丝转入凤笙清。唤醒梅花月下梦，看咫尺，有瑶京。　　人间何用久留情，晓风轻，晓烟晴，流水斜阳莫惜玉山倾。解释消沉千种恨，明镜里，鬓丝横。
祝英台近　 初夏
碧莎蹊，菖叶渡，寂寞寻芳处。梅雨无凭，更把残红误。清池几片荷钱，浮萍相乱，留不住泪珠如雨。　　空凝伫，柳枝低亸夕阳，犹作旧时舞。也自无聊，怕惹香泥污。问双飞乳燕何心，闲情闲绪，向枝上娇憨对语。
满江红　 初夏
霞映晴空，惊晓梦余寒消尽。日影转，绿阴叠叠，碎痕红印。燕子归来憨不语，柳塘樾径都相认。尽从今长日小楼空，无人问。　　浮萍叶，鱼难信。商陆子，鹃犹恨。怕黄梅雨浥湿烟还困。记得年时游冶处，轻衫碧映荷钱嫩。奈柳丝闲挂葛巾斜，窥霜鬓。
又　 新月
远碧无涯，但约略清光莹澈，凝望处，谁匀松玉，斜分云叶。幽魄可怜凉似水，一丝浅漾冰纹缬。问青天何事送新愁，从谁说。　　栖不稳，惊禽咽。风不定，波光叠。眄南枝高处，素痕明灭。认得遥山青不了，半峰微露峨眉雪。便迢迢飞梦入层霄，还孤怯。
又　 忆旧
灯影萧疏，身还在为谁消受。拚尽了，月下吹笙，花前纵酒。寂寂仲华今已老，太阿知我还知否。向中宵寒铁 清光，雌龙吼。　　骨已白，黄泉友。魂已杳，黄头妇。便长吟《梁父》，溪山非旧。飞尽楝花天不管，韶华难得春风又。听啼鸦啼彻五更心，栖衰柳。
满庭芳　 重九
芦展霜英，蓼开红粟，三分秋在堪怜。芙蓉木末，午压绛痕鲜。似欲将人共醉，何须问谁健他年。吹不去，当头皂帽，直上有青天。　　飞仙曾授我，汝南真诀，壶里清玄。已住云山绝顶，芸尽芝田。何处更寻高 ，累芒鞋竹杖横肩。凝眸处，齐州数点，万里罩平烟。
水调歌头　 咏怀
钓竿落吾手，意不在鱼边。六鳌何处，一艇缥渺凌孤烟。耐可乘流直上，不避回风吹转，蹴破浪花圆。一曲棹歌里，星斗落帆前。　　白 洲，芳草渡，扣哀弦。落花细数，坐久目送荇丝牵。出入无肠国里，烂漫无愁天上，鼎鼎度华年。惟有千丝雪，镜里自相怜。
黄莺儿　 苦雨
昏昏昏晓忘春曙。几尺幽窗，半掩苍苔。一抹青山，平铺飞絮。似酒醒，乍扶头，灯炧难留炷。沉沉天海，蒙蒙早把韶光暗里消去。　　拚与白鸟荡银波，清猿隐高树。芭蕉几叶，莫有绿肥，轻寒依然勒住。想流水小桥东，密筱浓阴处，应有怨老莺声，细把闲愁诉。
高阳台　 蛛丝落叶
拚却无情，更谁厮惹，西风檐角萧萧。留看人间，斜阳一晌光摇。 花应笑归期误，又争知，孤绪无聊。被殢人，轻蝶憨憨，片影相撩。　　天涯一梦迢迢，任露侵衰草，月冷危桥。便随尘土，离魂不倩人招。前时难忆藏鸦处，有归飞孤雁低邀。望谁为，并刀一剪，剪断情苗。
念奴娇　 咏蝶
流莺啼遍，唤不醒芍药丛中双蝶。待把红香留住稳，无待雨狂风劣。流水浮萍，垂杨飞絮，都是闲枝节。殷勤为甚，飘零了不孤怯。　　纵好绣带云裳，来回弄影，荡芳情一捻。日暮帘垂归燕语，池上晚风猎猎。渺渺天涯，归魂何处，便是烟花劫。无人说与，阳关梦里三叠。
又　 对镜
闲愁自昔，到如今当得雪欺霜负。云亚天低抬不起，随意白衣苍狗。剑跃双龙，笔摇五岳，也是闲筋斗。蝶黏蛛网，丝毫动得还否。　　别有一线霏微，轻丝杪忽，系蟠泥秋藕。一恁败荷凋叶尽，自有玉香灵透。眉下双岩，电光犹射，独运枯杨肘。无情日月，也须如此消受。
水龙吟　 莲子
平湖渺渺波无际，难认旧时青盖。荻絮横飞，蓼红斜炫，秋光无赖。拚不含愁，韫香密裹，泠泠珠佩。伴江妃泪颗盈盈，怕谁厮恼，幽房里深深缀。　　十斛明珠谁买，空望眼悬愁碧海。露冷昆明，霜凋玉井，兰舟罢采。自抱冰魂，海枯石烂，千年不坏。莫抛掷一点孤心，苦留得秋容在。《本草》：石莲子带壳则千年不坏。即此。李时珍云药肆别有一种石莲子，不知何物。
又　 前题
白 红蓼秋江岸，早有蜻蜓斜睨。须褪蜂黄，乳含菽玉，恹恹倦起。乍历金风，谁知渐老，蜜房深闭。应只似天宝鸡坊，皂衣人在，空记得霓裳事。　　零零玉露含愁，漫阁住泪珠难坠。无情忍见，蹴碎菱花，啄残菰米。自惜残香，又逢劈破，长离烟水。问多情碧藕抽丝，可得经时重系。
又
余既作莲子词二阕，梦有投素札者，披览之云：“公不弃予小子，补为酬词，良厚。乃我本无愁，而以公之愁为我愁，屈左徒之愉东皇、云中不尔也。且公所咏者，荻絮蓼花，金风玉露，皆余少年事。假以公弱冠时文酒轻狂，今日为公道，公其能不赪见于色乎？败荷秋藕，吾已去之如萚，自别有风味在。公虽苦吟，非吾情也。世人皆以我为朴质，公当为艳语破之，幸甚！”晓起，因更赋此，不复以艳为讳。
轻舠直上潇湘，五湖载取风光去。兰汤初浴，绛罗轻解，鸡头剥乳。腻粉肌丰，苞香乍破，芳心暗吐。待笑他石家赪面，杨家病齿，虽夭冶还含醋。　　曾倩绿窗深护，全不教香泥微污。莫愁秋老，侬家自有，杏金丹驻。惟应少府，无妻空老，长怜樊素。愿年年岁岁相期，解佩 花洲渚。
瑞鹤仙　 寿李为好
早觉秋清也，是年华通闰，露晶莹也。霏微香浅处，知月中金粟，遥飞英也。双星炯也，良宵映，人间永也。祝其人如玉，颉颃姑射，在瑶京也。　　轻也，邺侯仙骨，凌虚上，御风泠也。梦鹤迥也。何知蚁梦醒也。笑向来蛮触，交争何事，冷看闲看定也。尽海波，千度桑田，吾心静也。
春云怨　 春雨
一宵风雨，将小窗曙色，朦胧勒住。惊起数声啼鸟，多在碧烟深重处。肥绿欺人，瘦红欲尽，流水无情向南浦。红药多憨，翠胎未吐，还遣花期误。　　问春拟向何方去，怕芳草天涯萋萋非故。记得年时踏青路，燕子重来梦里，楼高望迷烟树。桃叶难凭，流莺不管，自绾柳丝低诉。
喜迁莺　 元夕
龟纹云展，逗月影照人清善。侥幸春光，等闲换却，银海玉山万片。不道残梅香尽，似惜柳条绿浅。更念我一茎瘦骨，风丝欲翦。　　缱绻，笑年年岁岁，长伴韶华转。野烧烘朱，疏星炫采，一点山灯光颤。良夜人间似此，莫问琼壶近远。痴来自笑，衰翁受用东风消遣。
归朝欢　 春晚
不道春光消不得，风风雨雨落红积。余芳一片尚嫣然，倡条冶叶谁相识。幽情还自惜，向他时断虹残雨，留取韶华迹。　　游丝袅袅娇无力，难凭远觅春消息。也知春只在天涯，杜鹃莫诉春归急。柳带烟如织，从容绾住东流疾。任桃花路杳天台，不道仙源隔。
潇湘逢故人慢　 赠季简尤初度简尤方五十髭髯如雪已十余年矣
潇湘一曲，记前时相念，此地相逢，掀髯一笑中。问霜雪因甚，早上青松。多情自昔，阅桑田沧海重重。有吴市洞箫孤奏，碧天吹裂晴空。　　酌君酒，为君舞，怕长沙袖短，举手难工，把袂且从容。但五弦挥罢，目送归鸿。随时梅酒，又何有今古英雄。莺花在，年年三月，绿杨柔亸春风。
尉迟杯　 闻丹霞谢世遥为一哭
离愁远，恨漓水不逐湘流转。萧萧寒雨天涯，南雁一声惊断。闲悰无数，都付与似水并刀翦。忍今生死死生生，总难片语分判。　　追忆云暗苍梧，也则是风光本色消遣。裸戏谷泉雷电里，莫更有耶娘生面。今且向垂杨暮雨，鹃啼处，咒残春一线。想依然还我伤心，归舟天际相见。
二郎神　 七夕
秋生处，还只恐佳期无据。俯杳杳，人间几点疏灯，乱流萤低度。莫有多情应似我，向蛛网，含愁轻诉。方信得，经年此夕，带水桥成堪渡。　　休误，荏苒凌波，迢迢西浦。费乌鹊高飞心力倦，奈尘世荒鸡催曙。回首盈盈青女下，似笑我凄凉庭户。算自有银潢，几许年华，玉颜非故。
玉连环　 述蒙庄大旨答问者
生缘何在，被无情造化，推移万态。纵尽力难与分疏，更有何闲心，为之瞅睬。百计思量，且交付天风吹籁。到鸿沟割后，楚汉局终，谁为疆界。　　长空一丝烟霭，任翩翩蝶翅，泠泠花外。笑万岁顷刻成虚，将鸠鸴鲲鹏，随机支配。回首江南，看烂漫春光如海。向人间，到处逍遥，沧桑不改。
又　 前题
彀中游羿，莫漫惊宠辱，浪生规避。原自有万里清空，可无影而藏，不飞而至。黑白两端，算都是龙泉轻试。但途中曳尾，刃发新硎，全牛皆废。　　无涯有涯交累，惟饵香药作，不黏滋味。消彼此百种聪明，向白日青天，鼾齁熟睡。侧足焦原，弄獶虎不殊豚彘。笑弈秋，着着争先，居然钝置。
望湘人　 归雁
到春生寒里，寒尽春边，惺惺还自分晓。烟水无涯，关河何处，长是梦魂飞绕。任不归来，也堪信宿，奈他幽悄。尽江南草长鱼肥，难把寸心灰了。　　历尽墟烟晚照，更天低月暗，风凄云窅。脉脉自孤征，冷觑垂杨栖鸟。随处生缘，暂时留恋，只爱桃英娇小。问他日万片秋声。谁领取江天缥渺。
风流子　 自笑
老夫无藉处，问今古更有几人知。把红霞揉碎，挼成火枣，玉露团合，酿就冰梨。饱餐罢，擎篮盛夜月，添炭煮冰澌。一掐中天，星随指落，还从残腊，花促春归。　　秋风落叶里，扪碧霄，敲响玻璃。大笑天翁白雀，输我偷骑。金弹惊开，幽窗啼鸟。玉笙唤起，茅店荒鸡。且殷勤属望，绝调钟期。
沁园春　 梅花道人题骷髅图澹归嗤其鄙陋为别作七首乃词异而所见亦不相远反其意作四阕正之
白日难欺，青天不爽，只此骷髅。到排场戏毕，尽停边鼓；熏炉烟散，却剩香篝。无想有天，也须扣算，放自当年到此收，终不道，泛秋波一叶，随处芳洲。　　思量惭愧难酬，曾顶戴春霖起白沤。忆香蒸云子，从伊饱满；轻裁霞绮，护汝温柔。莫倚无知，瞒他有眼，总付梧桐一片秋。应认取，者下回分解，别有风流。
又　 前题
当汝无时，原无消息，逗此风光。到云生月吐，旋相圆满；山支水派，不爽针铓。桂斧谁修，玉砂难碾，琢就玲珑七宝装。曾倩汝，为日轮炫紫，寒夜凝霜。　　成功底事难量，仍掷与乾坤自主张。尽雪里梅开，凭谁蕴藉；风中柳摆，非汝轻狂。百折如新，一丝不乱，烟草迷离总不妨。珍重好，教大钧裁剪，鹤短凫长。
又　 前题
毕竟还他，晓风残月，正好惺惺。看太白占星，显开玉色；黄钟应律，敲作金声。揖让筵终，征诛局罢，渠不增加汝不轻。堪爱处，为元龟受灼，枯槁皆灵。　　西园片片落英，也妆点东风媚晚晴。任血洒虞兮，原非战罪；肠回康了，不碍文名。万石洪钟，一丝残纽，止此冰霜骨几茎。夫谁暇，怨华亭鹤唳，蜀道《淋铃》。
又　 前题
为问蒙庄，卮言枉吊，笑尔何知。既使我其然，焉能免此；如君之说，抑又奚为？幸未凋零，先为飘荡，究竟鱼还死水湄。早辜负却桃花春水，杨柳秋堤。　　欲抛抛付伊谁，真避影银灯只浪吹。便一枕蝶轻，还黏粉翅；三眠蚕稳，仍惹缫丝。去则难留，留原难却，一线纹生玩月犀。惟片晌，耐板桥霜迹，茅店荒鸡。
摸鱼儿　 病后作
问还余莺花几许，容吾酬尽春债。向来淡墨写虚空，也须添朱着黛。真狡狯。拈一片落英欲揉韶光碎。泼天无赖。拚古庙香炉，荒村迓鼓，社伙从新赛。　　痴绝处，瘦骨披襟潇洒，倚阑目断天外。归禽谁戢双双翼，栖稳垂杨烟霭。空惭愧，喷热血心肝摘出从人卖。寸丝留在，便棠杜云寒，白杨风起，不道余香坏。
又　 自述
当年事也随风起，片帆一晌轻挂。云间江树霏微处，早爱青山如画。停桡也。又却有 花菰米香低亚。难消良夜。且月载金枢，波分素练，饱看银河泻。　　入佳境，茹孽居然啖蔗，千金难酬春价。娟娟蛱蝶花间戏，不怕黄莺絮骂。谁真假？已早似光风霁月连床话。千蹊万岔，则堪信堪疑，欲歌欲泣，狂谱从人打。
贺新郎　 自题草堂
狼藉成衰老，惟余此数茎瘦骨，随风颠倒。满目江山无熟处，一曲林峦新造，何敢望松萦竹抱。新绿半畦荒径侧，怕萋萋仍是黏天草。 头在，还须扫。　　东墙幸有冰轮好，到秋来暖雪生眉，琼浆灌脑。人道森寒清彻髓，也是龟毛蛇爪。总拚与寒灰冷灶。万顷烟岚窗纸暗，恰昏昏齁睡忘寅卯。阿鼻狱，蓬莱岛。
金明池　 新柳
多幸烟和，无妨风细，袅袅自怜春软。娇小甚，鹅黄绽处，但一叶两叶初剪。拚多情拖逗波光，映岸侧，镜影苔茸深浅。总冉冉相依，摇摇不定，约约匀匀低转。　　不问花期今近远，只着意韶华殷勤欲绾。忍微寒待莺已久，向落日藏鸦不惯。定谁知，无限柔情，对残月晓风，翠眉难展。只片晌停凝，经时荡漾，独自来回消遣。
瑞龙吟　 别恨
天涯远，凝望迢递层阴，夕阳一线。几番拚不相思，曾种情苗，待谁割断。　　初相见，也似轻薄杨花，随风飘转。无聊且付闲心，灯下香前，自寻幽愿。　　漫道天台桃径，重逢刘阮，残红一片。又随流水飘零，凋残故苑。盈盈脉脉，烟锁芙蓉 。劳想像扇影低回，佩声缱绻。梦里啼莺似把游人唤。又恐春期浅。辜负却，翩翩画梁双燕。此情谁诉，一帘春晚。
望江南　 本意一
江南忆，钟阜杳霏微。佛子献来金堵窣，功臣长侍玉罘恩。缭绕五云飞。
又　 本意二
江南忆，锦带绕秦淮。万古中原龙虎气，百年冠盖凤凰台。天阙一双开。
又　 本意三
江南忆，牛斗剑光横。跳壁将军飞似蝶，换桥万户语如莺。虹卷海天清。
又　 本意四
江南忆，霞采映江波。吟社春翻红雪谱，讲坛月满碧云阿。锦瑟奏清和。
又　 本意五
江南望，渺渺似云中。五色秣陵芝作盖，三山北固海吞虹。今古几英雄。
长相思　 春夜
花影低，月影微，一夜迢迢已半非。问天知不知。　　风满扉，露满衣，炉冷残香恋素帏。栖禽尚未归。
昭君怨　 本意
千古英雄一泪，只在琵琶声里。冷笑看功臣，画麒麟。　　娇面胡风吹皱，拚与红颜消受。赤凤不知愁，汉宫秋。
又　 咏柳
莺啭上林春软，蝉噪隋堤秋晚。一样系兴亡，碧丝长。　　夜雨盈盈千颗，点点清波滴破。不但翠眉颦，泪珠匀。
点绛唇　 和林和靖韵咏草
旧日青山，霜风吹后谁为主。招魂何处，棠杜春皋雨。　　杜宇声中，休怨芳年暮。凝眸去，萋萋无数，仍满天涯路。
霜天晓角　 怀旧
清秋晚角，斜日横云脚。剑射灯花坠紫，双影瘦，征衣薄。　　今日梦中语，当时难卜度。惟有丹枫霜叶，点点血，还如昨。
菩萨蛮　 除夕
相移不觉春前岁，相连不断风前泪。泪已到今残，乾坤醉梦间。　　紫山横白霭，幕历天如海。花月有时新，难留霜鬓人。
又　 桃源图
桃花红映春波水，盈盈只在沅江里。湘水下巴丘，湖西是州。　　停桡相借问，咫尺花源近。三户复何人，长歌扫暴秦。
又　 述怀
万心抛付孤心冷，镜花开落原无影。只有一丝牵，齐州万烟。　　苍烟飞不起，花落随流水。石烂海还枯，孤心一点孤。
摊破浣溪沙　 始春新月
嫩柳梢头挂一分，玉痕松浅绿烟轻。空里流霜荡漾逼天清。　　瘦影徘徊还似梦，朦胧雪鬓未惺惺，却恼人间菱镜太分明。
卜算子　 咏傀儡示从游诸子
也似带春愁，却倩何人说。更无半字与关心，吐出丁香舌。　　红烛影摇风，斜映朦胧月。铅华谁辨假中真，皮下无些血。
忆秦娥　 本意怀仙
骖鸾去，还来太华峰头住。峰头住，不远人间，迷蒙烟雾。　　神山无蒂飞鲸渡，迢迢紫海清都路。清都路，天酒花倾，云韶鹤舞。
又　 子规
幽魂咽，蜀天泪洒春江血。春江血，东下湘灵，哀弦夜月。　　春归还诉春前别，天荒地老情无歇。情无歇，唤不归来，他生此劫。
谒金门　 待须竹
闲不得，闲得也应相即。除却镜中霜鬓识，更谁通消息。　　多病年来无力。翠嶂层层相隔。珍重杨花风起日，觅浮萍踪迹。
又　 春怨
云无数，遮断春光来处。更着廉纤千嶂雨，罩住和烟树。　　社燕佳期已误，他日归来应诉。旧识垂杨芳草路，总被深寒妒。
清平乐　 鹧鸪
但南无北，费尽叮咛舌。说与天涯行不得，也似欲啼清血。　　空山烟雨霏微，离披败叶低飞。乳燕莫夸轻俊，人间何处乌衣？
谒金门　 偶感
千秋岁，只似而今滋味。落日黄花衰草地，有英雄残泪。　　片月亭亭西坠，不管幽虫吟砌。未审碧霄何意绪，恁茫茫无际。
更漏子　 本意
斜月横，疏星炯，不道秋宵真永。声缓缓，滴泠泠，双眸未易扃。　　霜叶坠，幽虫絮，薄酒何曾得醉。天下事，少年心，分明点点深。
又　 前题
崧台泊，漓江柝，剑吼匣中如昨。刘备垒，马殷坟，闲愁夜几分。　　灯烬灭，寒衾铁，只有归鸿凄切。檐溜雨，远鸡声，心知是五更。
眼儿媚　 春深始见梅花
不知深浅几春宵，犹自见春娇。暗藏红粟，斜分绿影，全罩冰绡。　　当时曾有孤山约，客梦已迢遥。余香应惜，东风渐老，野水平桥。
西江月　 本意
湘水悠悠北去，章江渺渺东流。清光拂剑碧天秋，情寄一杯浊酒。　　落月倩谁留住，长江又送新愁。小孤潮阻散花洲，露冷长堤衰柳。
又　 前题
曾忆龙沙孤泊，将军祠下霜寒。凉辉浅浅挂西山，半破金枢拂岸。　　羌管声中鸟梦，藤花影里渔湾。婵娟不管泪阑珊，还送数行归雁。南昌刘省吾都督祠，不知存否。
怨王孙　 送春
野水苍树，落红飞絮。芳草长堤，垂杨古渡。只是无人，解惜春。　　归雁欲传云里字，将谁寄，拚与闲愁死。天远水远山远，何处相逢，梦魂中。
江南曲　 寒月
寒月迥，霜气护婵娟。眼晕乍临秋水镜，眉黄初学远山烟。不尽使人怜。　　清赏处，犹自忆华年。移几当轩添兽篆，卷帘呵手拂鸾笺。人在玉山前。
又　 前题
寒月迥，凝望属天涯。剑吐蓉光三尺冷，弓垂蟾影半轮斜。豪气动悲笳。　　回首处，幕历杳平沙。雪窖遥天迷雁字，琼楼暗影奈妖蟆。双鬓冷霜华。
又　 前题
寒月迥，风袭读书帷。砚滴摇光分碎玉，灯花随影落琼芝。历历记当时。　　人已老，不分冷风雌。吊古自垂珠蚌泪，问天欲伐桂香枝。清气荡冰澌。分，去声。
又　 前题
寒月迥，旖旎一轮安。片影但惊孤叶坠，数峰无那晚烟残。略似梦中看。　　深伫立，清露沁肌寒。药灶松风初淅沥，竹窗梅影已阑珊。人老钓鱼湾。
鹧鸪天　 杜鹃花
锦国春从恨里裁，云安涪万浅深开。山头万片□芳影，枝上三更结怨胎。　　红泪滴，血函埋，他时化碧有余哀。伤心臣甫低头拜，为傍冬青一树栽。
虞美人　 问月
乍圆还缺相调弄，也是如春梦。有形毕竟有消时，只是较人差久少人知。　　迟回闲恋花间影，便道秋宵永。侬今何遽不风光，一晌清灵不散万年长。
踏莎行　 与李治尹夜话致身录事有感而作
几许兴亡，凭谁料理，血痕一缕留青史。从来白刃杀英雄，恹恹儿女丛中死。　　霜气飞空，星光堕水，闲宵半吐伤心字。他年莫闲草堂荒，萧萧落叶随风起。
小重山　 讯游人
闻道韶光色色新，青骢骄玉勒，踏芳尘。河桥嫩柳折殷勤，全不管，叶叶翠眉颦。　　莺语咒含嗔。子规催不转，未归人。东皇若肯惜余春，红药在，重染茜香匀。
蝶恋花　 秋感
檐帽风轻收早稻，半卷黄云，半拥绿烟岛。雪鲫如银膏满脑，瓜肪切玉铺霜早。　　袅袅长竿争打枣，靺鞨珠圆，颗颗香甜饱。受用苍天今已老，掀髯一笑邯郸道。
苏幕遮　 暮春月夕
雨初收，春已尽，多幸婵娟，还照烟霄暝。弱柳摇波波不定。绿影层层，蹙损金枢晕。　　尽闲愁，谁借问，花落花开，难向今宵认。犹有余香吹阵阵。珍重清辉，莫映残云隐。
又　 翠涛以新诗见怀作此答之
老犹惭，愁不死，燕子衔来，无限伤心字。春色三分还似此。和雨和烟，了却韶光事。　　有如痴，仍似醉，短剑光销，红蜡倾珠泪。一片潇湘东下水。谁遣无情，长惹飞花坠。
渔家傲　 樵歌
煨芋喷香斟卯酒，扳萝不怕寒崖陡。黄叶飕飕麏鹿走。君知否，夜来野烧霜枯后。　　林外炊烟青一绺，斜阳又转苍溪口。莫怪逢仙柯已朽。耽棋久，人间残局难丢手。
又　 前题
雨歇轻阴苔满地，莺声引入云深际。谷口回风惊扬起。芫花碎，芒鞋点点红芳缀。　　满径山矾香蔼腻，杜鹃铺锦簪螺髻。掉首行歌歌不已。腰镰坠，枝枝不忍伤新翠。
又　 为好送鱼苗谢之
连雨前溪新涨弥，垂纶不上双双鲤。刚叹直钩钩不起。青蓑委，果然甚矣吾衰矣。　　雪脊霜鳞春燕尾，殷勤不待桃花水。曲沼逍遥萍叶紫。秋风里，熟炊香稻烹银髓。
凤凰阁　 咏风
镇来回，不审何时是了，问天也难分晓。可惜一江绿净，半林红袅，都被轻狂消缴。　　年来双耳，长似蝉吟林表，那堪鼍吼还相嬲。便两鬓几茎霜也来萦绕。到长夏，又还幽悄。
天仙子　 元夕
垂垂冻雨凌珠滴，阿谁唤作灯花夕。当时有梦到今圆，孤烟幕，残膏腻，寒山不着东风力。　　才领取归鸿嘹呖，又消受残梅狼藉。人间昨日是元宵，人非昔，天难识，明年消尽中原历。
祝英台近　 残梅
有余香，无别意，难向东风说。前夜朦胧，一晌邀霜月。元来却上柳梢，平沉碧海，拚不管幽芳凄绝。　　情无歇，苦禁断雨斜阳，望寻香冻蝶。漫无消息，归燕空饶舌。便判取艳坠珠楼，烟飞紫玉，也难待杜鹃啼血。
御街行　 上巳
迷烟迷雨教春困，不道是清明近。轻寒曾忍柳风狂，只待东君花信。红药芽娇，山丹胎小，依旧无凭准。　　兰亭今昔何须问，消不尽新亭恨。强将客泪付流觞，逝水难酬春怨。莺莺燕燕，花花草草，目送韶光褪。
东风齐着力　 忆别峰修竹为冰雪摧折
一片绿云，千条寒玉，亭亭孤上，非想有情天。记得雨余残照，趁啼禽即栗横肩。迎眸处，捎云垂露，袅娜芊眠。　　谁道别经年，怨湘妃不语，我见犹怜。鲸波吞岭，欲遣变桑田。魃地一声去也，挽不住环佩珊然。空想像，纸窗清影，淡写之玄。
水调歌头　 放言
我自非卿法，何事为卿愁。非卿之法，卿抑可不为吾忧。若汝三更半觉，而肯一参万岁，月也应含羞。弄影浮云上，圆缺总清秋。　　数花须，黏柳絮，汝风流。差排蚁国虾岛，立地凤麟洲。既道尼山出世，又召东山入梦，镜里是真头。炯炯明看汝，更上一层楼。
念奴娇　 南岳怀古
井络西来，历坤维，万叠丹丘战垒。万折千回留不住，夭袅龙骧凤起。云海无涯，岚光孤峙，绾住潇湘水。何人能问。问天块磊何似。　　南望虞帝峰前，绿云寄恨，只为多情死。雁字不酬湘竹泪，何况衡阳声止。山鬼迷离，东皇缥渺，烟锁藤花紫。云璈无据，翠屏万片空倚。
瑞鹤仙　 寿刘庶仙
桃花开也未？有酥雨微晴，烂熏春醉。何须倾绿蚁，弄嫩柳莺背，黄醅香腻。彩衣新试，更昨岁，兰开双穗。此芳辰不乐何如，尘世原同儿戏。　　曾记牡丹月下，琴轩春早，笑歌声沸。年华弹指，渐两鬓，霜华缀。看江山一晌，蜃楼闪烁，烟波杳霭无际。只壶公，壶里韶光一色，彤云多丽。
南浦　 惊秋
片云堆雪，却无端飞影欲掠斜阳。回首西风起处，几叶上轻黄。莫问藕花凋未，看蜻蜓点点度银塘。有前时双鬓，而今似否，青镜自商量。　　极目神州杳杳，只归禽无数点微茫。销尽残虹半折，短剑蚀清光。便遣吾庐三径，在他时，枫叶不禁霜。祝掠云双燕，好将归梦绕空梁。
尉迟杯　 冬景
夕阴凝，分一半，霜月空霄影。危柯风吼鼍吟，料得栖禽难定。眉云黛蹙，问何事，带浓愁不醒。也应他，倦看天涯，万里平芜烟暝。　　休道柳暖花娇，便秋色碧梧，犹恋金井。早似十分摇落也，谁待怨，玉露当时薄幸。但随风，几片丹枫，还逞飘零情性。听孤鸿，暗度三更，幽魂脉脉孤省。
二郎神　 咏镜
碧潭清浅，又早被 风吹动。惊鬓影参差，归来欲倦。试向菱铜闲弄。何处相逢，似曾相识，一面闲愁偷送。多情甚，白袷朱颜，直至而今相共。　　还恐，尘生碧海，玄云暗涌。也似我年来，桃花春水，咫尺烟迷秦洞。总不分明，犹应记得，笑语当时恩重。谁忍见，半规流落人间，别邀新宠。
望海潮　 本意
红尘如此，茫茫沧海，吾将谁与言归？蜃雾腾虹，龙珠炫紫，波光天外霏微。宝日涌初晖。经烟霾万里，云锁千围。依然不改，晶轮激火夹天飞。　　吹箫人鼓余威，将吴宫旧怨，血洒灵衣。怒遣天吴，滥驱海若，长风夺驾支祈。淫姣责江妃，将平沙尽洗，仙草滋肥。属目轩然一笑，人在钓鱼矶。
风流子　 春感
春光又到也，全不惜霜鬓不禁愁。问归飞双雁，江南塞北，冰融风软，何处堪留。莫轻弃，鱼波翻縠皱，鹭影挂银钩。但爱风高，黄沙眯目；为贪月冷，白草含秋。　　垂杨摇荡处，绾不住绿水去悠悠。饶有荇牵翠带，难系浮沤。看彻踏青，眉皆黛蹙；相逢折柳，泪总珠偷。叹千金春价。一刻难酬。
兰陵王　 秋感
伤心事，今日从何说起。剑光冷，血溅潭龙，落叶风高云际寺。宾鸿传锦字，向道海云孤峙。天涯远，欲托传情，不怕关河阻迢递。　　露坠芙蓉死。问秋藕可能，将丝重系。吹箫人老吴闾市，向夜阑人静，闲提半语，也怕吟虫相调戏。拥孤衾独睡。　　凭梦，将愁寄。更天海悠悠，望断烟水。纵然有梦成差异。难寻觅酒伴，同垂珠泪。想天□□□也了无惭愧。
贺新郎　 用韵寄题翠涛山居
君未同余老，任叔夜崟欹磊落，玉山奚倒。偶借渔矶垂直钓，不许问津人造。岂但爱清溪回抱。万叠碧簪青带绕，遍天涯总是王孙草。笑一室，何须扫。　　平畴良稼怀新好，多种秫，黄云酿熟，香熏龙脑。画骏不临松雪谱，自宝思陵鹰爪。煮冰雪自寻垆灶。闲写溪云山雨句，终不教举俗怜丁卯。虽寒瘦，非郊岛。翠涛家藏宣和画鹰，因忆赵子昂不类，遂及之。
又　 中秋大病不得与从游诸子觞月吟此慰之
海门孤月上，是人间平分秋色，桂香新酿。一曲草堂东岭对，延尽碧天清爽。窗影照吟虫幽响。鹭足倒拳衾似水，笑清狂到此无能强。灯焰薄，摇孤幌。　　一丸冰玉含惆怅，付伊谁划破青天，御风孤往。擒取妖蟆三足怪，铺满银魂千丈。问窃药当年欺罔。玉宇能禁寒彻骨，但有情不怕银河广。宝剑在，英雄掌。
十二时　 蟋蟀
问古今闲愁有几，长与秋来相惹。到月暗梧桐疏影，木叶泠泠初下。便遣清宵，都无万感，犹自难消夜。偏傍砌，侧近西窗，冷絮闲叨，不管残灯花灺。　　从伊谁，问知幽恨，长在眉梢萦挂。似诉风凄，如悲露冷，斗转银河泻。莫念人幽悄，殷勤特相慰藉。　　不分明，伤心句里，听得又还争差。待拥孤衾，灭灯塞耳，可放离忧罢。未多时更被、荒鸡数声啼也。
玉女摇仙佩　 霜叶
云容初皱，鹦老梳翎，微露猩红丹咮。迤逦金风，轻寒不耐，心绪还如中酒。莫是怜秋瘦。贳韶光薄媚，春归还又。念一自，红药凋零，杜宇三更，啼血而后。拖逗得伤心，染就残痕，到如今消受。　　还想拒霜木末，蓼花江岸，晚艳于今未久。半折残虹，一湾夕照，却早送人僝僽。零落知否？惟应伴几叶，淡黄衰柳。又恐怕，青娥娇妒，不肯留侬住，朱颜非旧。重回首，雨余荒草堆红绣。
《船山鼓棹初集》全书终

[book_title]船山鼓棹二集
十六字令　 元夕见月
雪面女，耐冷卸罗衣。盈盈出，争赛粉香肥。
捣练子　 咏愁
刚有绪，又无端，细雨千丝月半弯。一寸眉棱千障压，不教人放片时闲。
又　 咏霜
空无际，月无痕，悄悄盈盈上草根。蜻蛚逼窗灯影绿，愁人不道不销魂。
如梦令　 春后寒雪不已
粟起镜中珠饱，光射窗中花扰。消遣一衰翁，鳊项缩来欲槁。休恼，休恼，昨夜春山先老。
又　 小游仙
一色花飞莺报，五色烟轻云罩。梦里屡骖鸾，只是今生未到。谁道，谁道，只有人间春好。
又　 前题
天酒玉童斟送，《秋水》小鬟低诵。今日与他生，一径琼壶花动。非梦，非梦，波动月原不动。
长相思　 春恨
莺乱飞，花乱飞，总爱春光去不违，谁知春事非。　　风满扉，雨满扉，坐待玄禽暮不归，孤云绕翠微。
又　 前题
待寻芳，懒寻芳，褪粉黎花背夕阳，清明未断霜。　　游丝长，柳丝长，欲绾春光春又忙，辛夷早绽香。
又　 落日
海天宽，暮烟残，才得团栾对面看，还沉山外山。　　人倚阑，鸟飞还，回首东风一碧寒，婵娟欲上难。
醉太平　 冬夜
霜枫坠丹，风窗送寒，心知明月光残，转墙西小湾。　　巍巍豹关，迢迢玉山，梦回还在人间，听鸡声夜阑。
生查子　 春感
梨花一片飞，飞落春衫袖。莫漫爱余香，春去君知否？　　青郊骢马儿，浪醉旗亭酒。不是不催归，宝鞭在君手。
又　 秋感
藕花艳银塘，玉露凋零尽。素蝶不知愁，波影弄金粉。　　飞飞飞不去，日暮西风紧。为惜白 香，怕受微霜损。
点绛唇　 飞花
不是人间，定然无个藏春处。和风和雨，抵死惊飞去。　　暖日晴风，犹自难留住。天涯路，金勒驹骄，踏作红尘土。
浣溪沙　 秋感
风剪芙蓉坠晚香，冲波难认旧鸳鸯，秋宵渐永尽思量。　　几度相逢惟梦里，疑非疑是不端详，鹭鸶空带满头霜。
又　 冬景
款冻额黄晕浅檀，金罂颊醉半腮丹，妒他临老更芳颜。　　落叶泠泠清影瘦，败荷翦翦绿云干，争教不怯晓来寒。
又　 冬望
缥缈云丝展碧空，孤峰峰影影孤松，天南天北雁来风。　　极目江山无止竟，伤心日月太从容，霜枫依旧半林红。
又　 病起春日小步
水浅平田碧几丛，出胎初叶剪娇红，匀匀梳柳半溪风。　　小雪去年门外影，如今还落夕阳中，春光不道不从容。
添字昭君怨　 友人刘懿庵营虎塘颇胜没后鞠为茂草赋此寄叹
燕垒粉垣香坠，螿馆蓼花红碎。行人莫唱水东流，水西流。　　柳外划船箫鼓，帘外梅龙烟雨。当年原倩遣闲愁，惹闲愁。
摊破浣溪沙　 病中与刘李二生夜话
曾把榆钱买少年，少年已是奈何天。为忆杨花未落已啼鹃。　　阅尽闲愁都是梦，不知残梦在谁边。赢得如今蚕老已三眠。
又　 夏景
隐隐轻雷挂断虹，平田高下与溪通。溪外罩鱼人影落波中。　　屐齿泥融双印直，葛衣风漾一襟松。回看西峰峰外半青红。
菩萨蛮　 遣愁
半生只伴闲愁住，如今却待驱愁去。归鸟没遥天，云横斜照边。　　乾坤看一笑，愁到何时了。抛掷与征鸿，霜宵唳晓空。
诉衷情　 春景
东风亭午摆垂杨，丝丝日日长。吹落梅花无数，不解惜幽香。　　落霞紫，暮烟黄，送斜阳。无凭天气，一霎融和，蜂蝶空忙。
丑奴儿令　 和李后主秋怨
当年谁送江南怨，云树悲秋，舴艋含愁，月影消沉玉一钩。　　无数蜻蜓飞晚照，红蓼梢头，款款嬉游，水冷 花带影流。
忆秦娥　 蓼花
秋江渺，秋心独展幽芳悄。幽芳悄，护臂纱轻，注唇丹小。　　芦花风乱汀洲绕，采芳人远知音少。知音少，几叶渔船，一轮残照。
又　 病中寒卧
寒无那，冻云乍裂晴难果。晴难果，纸窗低觑，庞眉深锁。　　年华容易催人过，寒威荏苒留人卧。留人卧，乍梦春生，鸡声啼破。
又　 前题
酸风恶，寒梅不管丹枫落。丹枫落，当年也似，梅含朱萼。　　侵窗云暗晴珠夺，压肌衣重腰弓弱。腰弓弱，曾闻衰老，而今方觉。
谒金门　 小除夕
年华骤，闪闪孤灯依旧。半盏春前村酝酒，病里还消受。　　一剑天风孤吼，千里暮云铺就。不惜镜中人易朽，只笑恒河皱。
减字木兰花　 忆旧
春溪水满，月向桃花香处暖。几叶芭蕉，绿影斜侵嫩草苗。　　碧烟日罩，遥听江城歌管闹。小步闲吟，一径苔阴万里心。
又　 前题
江湖短剑，醉卧不知谁野店。笑傲刀兵，月落猿啼客梦惊。　　寒更历尽，孤雁孤飞栖不稳。为问青天，锦瑟谁人续断弦？
清平乐　 咏雨
归禽向暝，隔断南枝径。不管垂杨珠泪迸，滴碎荷声千顷。　　随波赚杀鱼儿，浮 乍满清池。谁信碧云深处，夕阳仍在天涯。
又　 问刘存孺索香橙
秋光已尽，月也幽香褪。只有霜膏团紫晕，仙雾兰浆深酝。　　小窗读《易》初晴，药炉风软烟轻。莫遣先生午睡，凭教鼻观惺惺。
阮郎归　 本意
桃花流水紫云深，瑶京路易寻。人间何事苦关心，匆匆下碧岑。　　才燕语，又螿吟，飞霜两鬓侵。玉壶鸳语信空沉，藤萝锁翠阴。
又　 前题
当年只解爱桃开，寻芳得得来。仙娥容易许仙才，霞裳浪与裁。　　愁弄月，怕驱雷，由来非圣胎。巫山别有楚阳台，行云梦不回。
西江月　 春日野兴
草绿黄犉归晚，溪平白鸟飞低。小池春藕半沉泥，渐近梅酸天气。昨日社逢雨止，今年闰放春迟。寒深茸母短芽稀，未与山厨做美。
又　 重过续梦庵
残梦当年欲续，草庵一枕偷闲。无端幻出苦邯郸，禁杀骑驴腐汉。　　几度刀兵膋血，十年孤寡辛酸。潭龙齁睡太痴顽，欲续衰年已懒。
鹧鸪天　 白莲
敛束檀心吐半丝，迟回妆靓暗香吹。绿窗独倚珠千泪，团扇斜窥玉一规。　　清露浅，碧烟微，闲心自照镜光知。鹿门漫作无情句，月冷风清欲坠时。
玉楼春　 前题
娟娟片月涵秋影，低照银塘光不定。绿云冉冉粉初匀，玉露泠泠香自省。　　荻花风起秋波冷，独拥檀心窥晓镜。他时欲与问归魂，水碧天空清夜永。
一剪梅　 春晚
妒花风雨在花前，开也堪怜，落复何言。愁魂斜亸泪珠悬，弱蒂难坚，红影难圆。　　何事迷香双蛱蝶，浪向东园，魂梦相牵。谁知不是养花天，试听啼鹃，春在谁边。
蝶恋花　 衰柳
为问西风因底怨，百转千回，苦耍情丝断。叶叶飘零都不管，回塘早似天涯远。　　阵阵寒鸦飞影乱，总趁斜阳，谁肯还留恋。梦里鹅黄拖锦线，春光难借寒蝉唤。
粉蝶儿　 咏霜
问天涯，有几多寒情冷绪，怕春来游丝飞絮，更因风，黏住了，江天红树。弄轻盈，勾引教飞去。　　悄不知小桥西，荒鸡催曙。月斜时，揉碎一天珠露。苦恁将酸风勒住，尽凄凉，拚与寒鸦低诉。
醉春风　 咏蝶
红影纷无数，偷眼斜回觑。阑干十二绣帘垂，住住住。乱蕊繁花，熏人无奈，非侬留处。　　绿影轻风度，芳草天涯路。翩翩清梦自逍遥，去去去。纵使飘零，依然不似，轻狂柳絮。
风中柳　 水桂
不惜轻盈，取次浓妆珠蕊。似凭阑，绿云倦倚。低鬟微笑，喷兰襟香细。敛幽情，闲心如水。　　道是江妃，还似月中仙子。向秋清，露凝芳髓。冷然孤秀，怕微霜风起。索细挽，柔条重觑。
青玉案　 秋海棠
雕阑玉露凝珠屑，长只恐，芳魂折。日暮碧烟相护切。翠鬟低亸，胭脂淡染，了不愁孤怯。　　含情静解丁香结，浅笑偷窥清夜月。自惜断肠谁与说。金风蝶困，归云燕去，惟有寒蝉咽。
行香子　 游珍珠岩
流水淙淙，涧草茸茸，转苍湾午日霞烘。赤城围玉，紫盖擎空，试问仙翁，今何在，绛云封。　　芒鞋几两，青山踏遍，乍桃溪一曲相逢。平田下望，雾霭烟濛。谁人知我，极远目，送归鸿。
江城梅花引　 病中口占示刘生
和灯和影一双双，耐凄凉，尽凄凉。天也难教病骨老来降。还欲共天争旖旎，空碧里，弄轻狂，竞飞霜。　　飞霜飞霜夜何长，有难忘，自难忘。梦也梦也，还认得烟水微茫。待把疏星斜月与分张。一叶暗飘风不定，飞去也，尽飘零，在回塘。
碧芙蓉　 阙题
风定小窗明，半睡初阑，双眉乍展。追数余寒，浪过春半。花有恨，一枝不稳；柳如人，三眠已倦。莫更惜几日韶光，催取玉矾香满。　　还愁轻暖处，更一丝云茧，横掠山腰，虽则暂时消散。怕黄昏香玉绳低挂，又参差碧绡斜卷。青天如梦，倩取百啭啼莺唤。
满江红　 藤蓑词
一幅藤蓑，遥领取江门风月。钓竿把，孤舟独泛，沧波喷雪。倚棹腾腾吹笛去，冲风直犯金鳌窟。有些些闲事不关心，同谁说。　　灯一点，渔歌歇。天一碧，归禽没。买村醪自酌，醉梳华发。扑岸芦花飞已尽，雁声不咒西风劣。又何妨拳足橛头中，霜衾铁。
天香　 余冬雪霁念早梅应开病中不得寻访怅然有作
霜薄含冰，云轻弄雪，未遣珊珠红褪。夕坞回塘谁借问，早把琼心幽酝。也应待我，向月下微吟相讯。自惜自怜孤影，半吐半垂清晕。　　来时早莺啼破，几点点玉钱绿衬。便与寻芳已晚，粉残香损。犹自不成辜负，却只恐东风垂柳困。梦里依然，蝶魂相趁。
凤凰台上忆吹箫　 忆旧
楚塞天遥，漓江雨冷，烟云湿透征衣。指数峰残雪，候雁先归。堪叹生生死死，今生事莫遣心违。家山里，一枝栖稳，碧草春肥。　　依依旧家枝叶，梦不到岘山，风雪靡微。念镜中霜鬓，人老渔矶。指点棠梨春雨，犹应化白蝶双飞。孤飞也。寒烟冪历，灯火荆扉。
满庭芳　 初夏
颗颗梅珠，条条菖叶，不须更怨春归。垂杨风软，练鹊一双飞。自爱芳塘素影，与波光上下争晖。闲日永，新来病浅，相赏莫相违。　　当年还似此，年华虽老，不道今非。问灵均去后，谁翦荷衣？日暮轻云凝绿，遥天迥笑揖湘妃。还应有，芙蓉出水，妆点钓鱼矶。
念奴娇　 松影
擎云缥渺，有五鬣仙姿，凭谁细数。半顷黄茸茵藉软，移上素琴冰柱。缕缕丝丝，断纹交映，细写双清谱。疏光逗漏，幽香几许暗度。　　一霎云散西清，迟迟送上，到回峦高处。垂霭霏微深黛转，似把归禽低护。雾冷山空，一枝斜闪，犹在寻香路。夕阳易没，轻阴且趁归去。
又　 柳影
半塘春水，早光透玻璃，绿鬟倒亸。曲岸苔平铺径净，还惹晴风轻簸。叶叶衣凉，垂垂佩委，碎剪绿阴破。柔情不定，翠眉偏映双锁。　　为问庭院沉沉，画垣几曲，却放春愁过。巷陌斜阳偷送出，款款碧烟萦裹。乱点征衫，横拖玉勒，似惜垂鞭堕。犹愁未稳，黄鹂更著一个。
又　 竹影
纸窗僧院，记湿云初散，秋山如洗。缭绕茶烟轻袅外，荇藻澹生空水。檐雀低飞，松鼯偷窜，欲压还扶起。兰风微展，冷然斜亸仙袂。　　不道活现金身，寻根拨叶，问几茎叠翠。断续晴岚飞片片，总入虚澄镜里。题字遮残，疏櫺界破，历乱毵毵尾。闲心窥破，阑干何事重倚。
又　 梅影
香魂近远，却早离枝上，暗黏芳草。为惜清姿全似水，幻作碧膏笼罩。侧坠蜂须，半凋珠颗，非被冰霜恼。侵阶零乱，素痕未许人扫。　　遥想萼绿仙姿，绣妆剪彩，那似晴光好。斜转回塘清浅里，脉脉相看微笑。冻蝶低飞，疑非疑是，无奈阴寒峭。暄风动后，浓阴任遣莺闹。
又　 雁影
关河迢递，恨塞日昏黄，难传标格。沙净水澄清澈好，点点萧萧历历。晓镜修眉，清波皱影，淡写层层碧。分明瞥见，孤舟莫弄渔笛。　　贴水浴鹜争飞，凌乱波纹，未放千双直。风裂云痕开夕照，还与芦花相即。野岸霜前，南楼月下，应恨无人识。晓来无据，教人空望天北。
又　 蝶影
纨衣试暖，乍圆印苔钱，旋添花晕。药径日高风力软，细逐落花低陨。微掩香须，别裁黄袂，金粉应初褪。雕阑重叠，玉阶未遣全认。　　小院午睡方醒，扇罗乍觑，似扑芳魂损。侧转忽如秋叶舞，又向碧纱窗隐。垂柳参差，红芽掩映，梦也无凭准。 人凭槛，凝眸无那娇困。
又　 云影
层峦飞映，似缥渺神山，因风离合。簇簇青莲轻度过，却绕孤峰三匝。极目空明，遥天无际，瑶镜微笼匣。平沉远树，翠光略吐尖甲。　　曳杖闲倚亭皋，微飙下拂，便凉生一霎。荷芰半塘新绿暗，忽染素罗轻袷。回首吾庐，午烟遥接，一幅青绡裛。数竿修竹，凤梢还与低压。
又　 □影
晴江春晓，但摇曳落花，溶溶东下。谁送素绫千皱褶，直上画檐鸳瓦。镜面回镫，月轮浮雪，一色飞光下。游丝婀娜，吹来似欲相惹。　　一霎汞走珠流，应有渔舟，兰棹纵横把。迸散一天星斗乱，不觉银河西泻。惊碎还圆，轻匀稍淡，移向荼 架。日高风静，潇湘依旧如画。
又　 帘影
莺啼报曙，早惊觉绣帷，星眸欲炫。起看瓶花香渐喷，的皪深红如颤。衣剪轻罗，参差三五，恰透冰肌现。钗光闪烁，翠鬟怕有撩乱。　　恰好细数湘纹，无端搅动，奈飞来双燕。还忆夜香烧罢后，妒杀玉蟾光满。何似疏筠，半笼晓色，一尽来回便。檐阴未半，银钩且莫高卷。
又　 帆影
西风落照，看渺渺沧洲，烟波无际。一段轻阴相趁转，不许兰桡惊碎。略带神鸦，时飘芦叶，曲映江枫紫。凭遮客鬓，怕教照见憔悴。　　有人独倚危楼，沙际迟回，疑是归舟系。已过轻鸥飞起处，不见旗梢燕尾。荡入中流，斜侵隔岸，依旧萦沙嘴。回头北渚，惟余塔影孤峙。
又　 影戏影
笑啼俱假，但绰约风流，依稀还似。半壁粉墙低映月，卖弄佳人才子。情丝牵引，清光回照，漫道伤心死。猛然觑破，原来情薄一纸。　　应是缥渺飞仙，当年窃药，落在银蟾里。半面人闲高处望，传与霓裳歌吹。有意留仙，难禁夜短，还怕灯花坠。迷楼吐焰，倩谁挽住香袂。
又　 走马灯影
炎光未谢，竞的卢飞跃，争先赤兔。才转危坡还注坂，横戟无心回顾。汗血追风，怒髯奋臂，总被流光误。暗中毂转，蚁磨几时停住。　　儿童莫笑来回，半针尖里，走英雄如鹜。终是虾跳难出斗，渐有荒鸡催曙。五夜光残，一丝气冷，敲罢边腔鼓。勋名半纸，无人重与偷觑。
又　 姜斋影
衰病弥月，一切尽遣。拥火枯坐，心无所寄。因戏作诸影词，引半缕活气，令不分散。孤灯下忽见婆娑在壁，因念人知非我之无彼，不知非彼之无我也。留连珍重，旋与评唱一阕。
孤灯无奈，向颓墙破壁，为余出丑。秋水蜻蜓无著处，全现败荷衰柳。画里圈叉，图中黑白，欲说原无口。只应笑我，杜鹃啼到春后。　　当日落魄苍梧，云暗天低，准拟藏衰朽。断岭斜阳枯树底，更与行监坐守。勾撮指天，霜丝拂项，皂帽仍黏首。问君去日，有人还似君否。
永遇乐　 纸窗日影
笼月云轻，开萍水碧，问还似否。落叶旋飞，雁声空度，未计闲情生受。乍暖熏肌，残红上颊，睡眼半醒相逗。却猜疑荔枝初剖，紫晕冰绡微透。　　镜匣斜开，枕痕淡染，粉面如中卯酒。含笑迎眸，回光相映，应念人消瘦。乳雀低飞，岭云横度，已怨暂时僝僽。更只恐午梦将阑，未许偎人长久。
惜余春慢　 本意
似惜花娇，如怜柳懒，前日峭寒深护。从今追数，雨雨风风，总是被他轻误。便与挥手东风，闲愁抛向，绿阴深处。也应念，曲岸数枝新柳，不禁飞絮。　　争遣不，烧烛留欢，暗邀花住。坐待啼莺催曙。怕燕子归来，定巢栖稳，不解商量细语。未拟扳留长久，乍雨乍晴，由来无据。待荷珠露满，梅丸黄熟，任伊归去。
沁园春　 浑天球
黍子匀黄，吉贝衔绒，莫问因谁。但既在于中，自堪细数，未超其外，不得旁窥。暗去明来，偷寒送暖，无情还作有情痴。相怜甚，教碧绡帘幙，翠拥珠围。　　知恩今古人稀，犹自把双灯照路迷。更划断鸿沟，不随毂转，调成玉律，一任清吹。彩缕交萦，金梭互掷，珍重天孙织锦机。莫辜负，听球门箫鼓，对打争驰。
摸鱼儿　 咏霜
向深秋芦花风起，吹散一天珠露。六铢仙袂新裁薄，剪落冰丝千缕。轻盈舞，还只恐，素娥镜里深相妒。欲留教住。奈晴色窥人，断云送暖，蓦地催归去。　　更谁念，暗壁吟蛩正苦。遥向征鸿低诉，平沙野水朦胧影，难认白 香处。春期误。却早遣、啼鹃血泪沾江树。暝烟休护。又何似明朝，天低日淡。散作萧疏雨。
又　 辛幼安伤春词悲凉动今古惜其蛾眉买赋之句未忘身世为次其韵以广之
总由他闲愁不管，才来又还催去。悠悠一派东流水，载得落花无数。人长住，却笑伊，来回奔走天涯路。凭阑无语。终不似黄莺，苦爱东风，百啭迎人絮。　　今古事，莫待怨谁相误。可但月来云妒。伤春未已伤秋赋，重倩吟螿寒诉。琼花舞。又早见、玉山瑶井填黄土。无为自苦。待人散月斜，日长山静，侬自有归处。
又　 辛词烟柳斜阳之句宜其悲也乃尤有甚于彼者复用韵写之
向西园花飞一片，早已伤心春去。残红落尽更如今，难把流光追数。留不住，征鸿影，黄沙紫塞秦关路。从谁寄语。道有人独对，雨打梨花，看黏泥飞絮。　　倩流水，欲觅芳踪还误。津头风雨深妒。凄凉庾信《江南赋》，难向无情天诉。为楚舞。流不尽、楚歌血溅阴陵土。寸心知苦。望万里荒烟，一蓑渔艇，渺渺无归处。
贺新郎　 上巳前一日雪
春自无愁耳，笑无端一枝浅绛，半林新翠。便拟东风相宠惜，暗约柳丝萦系。乔相赚落霞片紫。斜日烟笼沉海底，早蛟风乱剪云皴碎。鲛泪冷，弥天坠。　　寒澌渐结流觞滞，便拼得兰亭休赏，龙门堪醉。糁径不遮春草绿，略染西峰螺髻。删不了朗清天气。乍与碧桃争粉素，奈铅华俄顷成流水。今视昔，应如是。
多丽　 别恨
悄年华，偏是流光难掷。梦回时分明眼底，离亭杨柳初折。浑相忘金微路远，与扳留青组珠勒。天涯何处，漫生芳草，归来珍重，怕逢啼 。重思省，元来是梦，生死关河隔。今生永，迢迢良夜，如何拼得。只当年华灯影里，鸳鸯绣带轻拆。怨落花浪随流水，消尽西园旧春色。孤馆黄昏，雨丝云片，苍苔满地无人迹。问青天，何意留住孤鸾只？教空辜负，当年无限、山海恩德。
哨遍　 广归去来辞
苏子瞻 括《归去来辞》，陶公之余沈也。吾自有大归大去而大来者，为期未知远近，然知迟迟之不如接淅久矣，因借其韵，以自抒己怀。
一领青蓑，一柄长铲，也是闲牵累。归去来，何处可言归？旧家山目前即是。知者稀，谁堪就问津路，莫将黄叶迷童稚。凭冷觑春花，闲看秋月，苍天伎俩止此。笑乾坤两扇半开扉，任柳絮穿帘扑面飞。既不黏泥，自然轻脱，惟吾之意。　　噫，归去来兮，纵横万里人间世。嚼囫囵橄榄，来回甘苦知味。弄二月轻雷，散一天暮霭，倾倒银河香水。酿就蜂蜜，惊回蚁梦，丈夫当如此矣。昭昭白日亭午时，驾玉虬停骖一问之。向虞渊可容转计。烛龙今在何处，料也难酬答。但斟北斗天浆满斝，恣我花前沉醉。归来斩尽一团疑。胡不归，漫留止。
捣练子　 咏霜
孤月上，夕风微，忍得寒生玉粟肥。征雁千双空里过，可能带得向南飞。
忆王孙　 本意
芦花谁覆钓鱼船，宝玦藏腰未敢言，落叶惊乌月上弦。夜如年，春梦无人与再圆。
又　 蜂投窗纸掇遣飞去戏祝之寓意
白云迷望转霏微，别径人间去不违，好逐桃花一片飞。阮郎归，莫问天台路是非。
如梦令　 写恨
恩重玉簪金管，愁尽玉鱼金碗。莫道只今生，万岁难消春恨。泪眼，泪眼，颗颗零零珠串。
又　 春闺
抛却瓶花蒂软，坐待盘香线断。不见也还休，门外莺忙蝶乱。谁卷，谁卷，一轴画帘银蒜。
长相思　 石榴
蕊珠宫，碧霞封，风裂云痕一线空，繁星数点逢。　　素绡重，隔帘栊，丹荔新餐玉液浓，杨妃病齿红。
生查子　 咏史
长平十万人，一夜秦坑杀。鱼死浊流中，不祭乘时獭。　　死坑未是愁，惟有生坑恶。眢井埋蟾蜍，欲跳只三脚。
又　 前题
沙中奋一椎，飞影不知处。知非赌命场。不下千金注。　　蒲山电眼儿，约略知其趣。豪气未能降，长揖关朗去。
又　 前题
千秋铜雀台，肠断西陵妓。谁念故园空，豆蔻含胎死。　　清漳自东流，粉黛愁难洗。分得余香归。骄杀邯郸子。
又　 前题
青衣抱玉觞，独向苍天哭。天有无情时，历乱双鹅扑。　　杜鹃啼不休，商陆子难熟。流泪一千年，血迹西台续。
又　 前题
阿姨骂不瞋，为怕鹦哥骂。猫儿杀鹦哥，才卜归魂卦。　　堂堂灵隐僧，桂子香清夜。五字万年碑。竟是谁天下。
又　 前题
龙凤是何年，人间瞒不得。空谷无人行，且喜似人迹。　　可怜松雪翁，不惜天水碧。马腹君自投，芳草嘶南陌。
浣溪沙　 桃花
初破灵砂颗颗肥，绿烟轻绕护霏微，晴烘休漫怕丹飞。　　结子他年千岁熟，如今刚半过春晖，莫教轻放阮郎归。
又　 前题
春恨拼教柳带长，朱颜贪耍醉霞觞，临风临水笑双双。　　欲洗儿容争采摘，却随蝶梦尽飘扬，爱他娇艳奈他狂。
又　 李花
前日冰花万树飞，晴风初解晓寒威，谁铺琼蕊更霏微。　　却怪乍来双燕子，涎涎尾掠素光肥，应如雪夜待人归。
又　 前题
流水前湾晓镜清，粉香玉润素绡轻，欲邀月姊伴飞琼。　　不可久留仙佩冷，夭桃争赛妒颜赪，江梅残梦正相迎。
摊破浣溪沙　 偶兴
为讯南朝燕子飞，人间何处有乌衣？不是旧家庭院也争归。　　低啄絮泥防易落，不知疏柳坠残晖，还与一双蝙蝠傍檐飞。
谒金门　 示意有授
幽绪悄，欷枕梦回分晓。俯仰乾坤霜月皎，此际愁多少。　　欲洗长空天杳，袖里青虹光袅。相倩一挥云汉表，莫打闲之绕。
玉楼春　 归雁
秦关楚水天涯路，惟有归鸿知住处。经时已换蓼花洲，依旧难忘芳草渡。　　南天回首苍烟暮，寄语玄禽归也误。垂杨千树乱啼鸦，谁听呢喃清昼语。
一剪梅　 答须竹所问
北海残碑数字传，前日烽烟，今日苍烟。湘灵雁柱鼓湘川，欲扣清弦，还恐惊弦。　　闲心遥寄水云边，莫问湖天，自有壶天。忘忧春暖锦堂萱，好种芝田，且看桑田。李北海《岳麓碑》为野火烧毁，嘉兴吕师濂拾十数字于芳草中，今更不知在否。
临江仙　 水仙花
道雪无香都不是，峭寒一点春融。昨宵烟月水涵空，粉肥略带影，绿弱不禁风。　　遥与碧窗人似玉，檀心深锁重重。倚阑初日照憨慵，春纤珠串坠，仙袂素罗松。
蝶恋花　 候雁不至
曾倩归飞双燕子，换取宾鸿，来渡潇湘水。云线乌丝阑画纸，素绡好写关河字。　　斜日寒鸦飞接翅，为底迷留，白草黄沙地。搔首问天天似醉，南楼霜冷丹枫坠。
渔家傲　 翠涛作煨榾柮诗索和以词代之
炉影圆红烟尾曳，汤瓶渐送松声碎。不是村醪无米兑，难成醉，酸风昨夜新伤肺。　　青镜古今多少泪，无缘却向寒崖坠。明月在天霜满地，愁也未，两茎铁脊舒腰睡。
又　 前题
薄日渐消霜径粉，荷锄细把枯株认。惜取山矾休蹙损，春事近，香风遣透幽窗喷。　　橡斗藤花诛已尽，杜鹃无蕊盘根稳。斸得归来刚一畚，煨教烬，明年莫更啼春恨。
又　 前题
双髻峰头千树缟，轻松锺乳玲珑罩。相聚团 围土灶，愁欲倒，而今却忆愁时好。　　不怨融和春不早，春云怕障邯郸道。旧梦不成人愈老，流莺恼，凭谁唤醒粘天草。
又　 前题
鹁鸽桃纹千炼熟，枣膏胡粉和香筑。凤翅狻猊填绛绿，红光簇，貂珰门外神荼矗。残梦京华难再续，空山雪子埋牛目。几橛枯株鹰爪秃，谁人斸，跛奴运斧还伤足。天启间，大珰捣炭，和以枣粉，作门神，雕镂精巧， 立门侧。
又　 前题
残火星星容易灺，鹿头虎爪相撑架。渐次囫囵低复亚，难消夜，凭谁细数兴亡话。　　正闰参差王与霸，妖狐也把骷髅挂。肉馅馒头人瓮鲊，都休也，猎人不怕猩猩骂。
又　 前题
膏腻孤灯花蕊褪，寒灰渐缩霜纹印。坐待一丝红影烬，眠不稳，梅花梦也无凭准。　　十九年来毡啮尽，归鸿望断长安信。莫叹苏卿霜染鬓，渠非困，多他一倍还添闰。
诉衷情近　 秋望
遥天一碧，回望西飞白鸟，乍临镜水摇空，又向莲峰弄影。风起素光斜映。薄袂萧清，悄觉凉襟迥。　　双眸炯，今古寸心孤另。亭皋一叶，坠响枫林静。还重省。闲愁玄鸟，归迟幽绪。藕花香冷，梦到今宵永。
金人捧露盘　 和曾纯甫春晚感旧韵
古嵩台，双阙杳无踪，忆潮平细浪溶溶，龙舟渡马，依然先帝玉花骢。冲冠发指，旗挥星落，血斩蛟红。　　怨苍梧班管，泪沉白日瘴云中。更背飞孤影飘蓬。今生过也，魂归朱邸旧离宫。苔残碧瓦鸳鸯碎，蔓草春风。
蓦山溪　 听雨
闲抛数点，似洒无情泪。一晌悄无声，尽教疑，轻狂调戏。山溪蓦度，更不许人猜。浑似醉，全无谓，滥簸银河水。　　玄云空腻，无力支天坠。荷盖小亭亭，应难留得琉璃脆。孤灯昏闪，瘦影未分明，愁不寐。情谁系，梦也心魂碎。
八六子　 花朝夜窗中见月
荡春寒，一轮娟娟初上，烟暖云柔。奈灯穗影含金粟，药垆声泣寒螿，凄然似秋。　　无端还与绸缪，几线疏棂界破，半襟白袷光浮。想溪外梅花低垂瘦影，斜窥流水，香魂欲绝，应共我遥向素娥写怨，青天碧海悠悠。不禁愁，灭灯拥衾去休。
满江红　 直述
泪冷金人，渭城远酸风痛哭。君莫笑痴狂不醒，口如布谷。堕地分明成艮兑，通身浑是乾坤肉。耿双眸黑白不模糊，分棋局。　　千钟粟，谁家粟。黄金屋，谁家屋。任锦心绣口，难忘题目。为问鹤归华表后，何人更唱还乡曲。把甲辰尧纪到如今，从头读。
又　 写怨
离亭人散，折不了柳丝垂绿。尽桃花飞尽故枝，缘终难续。雁影更沉湘岸月，鹍弦谁奏燕台筑。只空山剩得老青蓑，掘黄独。　　汗青照，文山福。紫芝采，商山禄。但荒草侵阶，修藤覆屋。井底血函空郑重，知音谁与挑灯读。问杜鹃何日血啼干，商陆熟。
又　 家兄倾背后诸君见慰重叠恤其衰病有逾量之奖含泪作此答之
叮咛千遍，教绾住一枝飞絮。奈伶仃，孤燕归来，黄昏自语。纵使长条堪系马，栖鸦风冷斜阳暮。问前时流水绕桃花，今何处。　　沤已散，难重聚。镜已破，难重觑。听子规唤道，不如归去。他日天台花再发，人间自有刘郎遇。便痴迷蝶梦不教醒，终无趣。
扫地花　 忆旧
微霜碾玉，记日射檐光，小窗初透。夜寒深否，问素罗新裁，熨须铜斗。闲揽书帷，笑指砚冰，蹙皱香篝。有黄熟篆销，芳膏结纽。　　自惹闲愁后，对莲岳云压，苔潭珠溅，垆烟孤瘦。叹渺渺京华，不堪回首。碧海人归，雄剑谁怜孤吼。空凝望，绕湘流暮云荒岫。
水调歌头　 惊梦
昨夜喧雷雨，一枕血潮奔。千红万紫撩乱，浪唤作芳春。大抵白蜺婴茀，更有玉蟾偷药，蓦尔弄精魂。宝剑在侬手，闪霍动乾坤。　　尽今生，梨花雨，打黄昏。历历悄悄，山寺钟声曙色分。待我铁眉刷翠，罩下金睛点漆，弹指转晶轮。十里杏花发，人道是祥云。
烛影摇红　 十月十九日
瑞霭金台，琼枝光射龙楼雪。群仙笑指九闾开，朱凤翔丹穴。云暗雁风高揭，向海屋重标珠阙。彩鹓飞舞，日暖霜轻，小春佳节。　　迢递谁知，碧鸡影里催啼 。骖鸾不待玉京游，难挽瑶池辙。黄竹歌声悲咽，望翠瓦双鸳翼折。金茎露冷，几处啼乌，桥山夜月。
双双燕　 除夕忆家兄
荒山百里，想残雪初晴，应同消受。莫还似我，只共寒垆相守。重叠山河冷泪，更梦封团 春画，读书帷里华灯，献寿堂前椒酒。　　辜负当年人说道，仙苑芝英，一时三秀。山移海涸，别是人间花柳。还听金鸡玉漏，怕天也妒人长久。但念今夕相怜，莫问明年健否。
解语花　 鸳鸯梅
罗浮月下，豆蔻胎中，许结同心侣。渐启朱唇含浅笑，不倩绿衣歌舞。喧风疏雨，红袖敛芳心自吐。一双双，永不分离，何事还含醋。　　照影银塘低觑，向香泥玉藕，暗中增妒。彩禽欲唼还应惜，自趁桃波飞去。绿阴深处，尽抛与多情细数。不差池，三十六双，作宜男绣谱。
绮罗香　 读邵康节遗事属纩之际闻户外人语惊问所语云何且日我道复了幽州声息如丝俄顷逝矣有感而作
流水平桥，一声杜宇，早怕洛阳春暮。杨柳梧桐，旧梦了无寻处。拚午醉日转花梢，夜阑风吹芳树。到更残，月落西峰，泠然胡蝶忘归路。　　关心一丝别挂，欲挽银河水，仙槎遥渡。万里闲愁，长怨迷离烟雾。任老眼月窟幽寻，更无人花前低诉。君知否，雁字云沉，难写伤心句。
薄幸　 午睡觉问渠
当年是你，兜揽下个侬来此。更不与分明道，止竟如何安置。但随流荡漾云痕，归鸿水底成人字。便俐齿嚼空，金睛出火，都则不关渠事。　　但惜取刹那顷，忍不得秋瓜藤坠。逗杀人，为霜禁冷，为风禁泪。镇柳丝轻摆摇春水。到历头垂杪，半酣不采难驱使。无端薄幸，付与乌鸢蝼蚁。
望梅　 忆旧
如今风味，在东风微劣，片红初坠。早已知疏柳垂丝，绾不住春光，斜阳烟际。漫倩游丝，邀取定巢燕子。更空梁泥落，竹影梢空，才栖还起。　　阑干带愁重倚，又蛱蝶黏衣，粉痕深渍。拨不开也似难忘。奈暝色催人，孤灯结蕊。梦锁寒帷，数尽题愁锦字。当年酝就万斛，送春残泪。
沁园春　 翠涛六帙每句戏用彩色字
步碧萝湾，寻紫芝英，寿翠涛翁。忽逢赤松子，赴青女约，染千树绿，作小春红。微启朱唇，笑余白发，黍米丹砂岂未逢。若会得，则翠涛偕尔，稳住绛云中。　　蔚蓝天色清空，但净洗黄尘即阆蓬。看漫天黑瘴，徒然黮 ；当头皂帽，自许从容。素书宵授，玄文密印，彤云原自护雏龙。凭寄语，展双眉黛锁，霜老苍松。
贺新郎　 寒食写怨
绵上飞乌恨，更龙蛇追随四海，一时惊散。回首五云金粟地，不见玉骢珠汗。但扑地苍烟撩乱。酒冷饧香休道也，梦石泉槐火成虚幻。棠杜雨，离肠断。　　岳云回望莲花 ，尽凄凉延陵十字，难酬幽愿。昨岁杯浆浇泪后，拚付寒蟹莎馆。正夜雨松杉绿满。一径苍苔行迹杳，想鸺鹠夜哭鼯鼪窜。寸草尽，春晖短。
《船山鼓棹二集》全书终

        </div>
      </div>
    </div>
  </div>
</div>
<!--update:2025-08-30 10:36:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>