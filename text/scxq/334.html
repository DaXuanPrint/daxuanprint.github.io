<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,唐子西文录。全文,附录,唐子西文录全文在线阅读,唐子西文录全文在线下载,大玄古籍书库">
<meta name="description" content="宋代诗论著作。又称《唐子西语录》或《唐庚诗话》。一卷，三十五条。强行父尝与唐庚同寓京师，日从之游，归记庚口述论诗文之语。庚卒，行父旧所记无存，乃追忆而成是书。唐庚口述于宣和元年(1119)九月至明年正月，强行父追记于绍兴八年(1138)三月。《四库全书》收于集部诗文评类。集外佚文见于《苕溪渔隐丛话》(作《唐子西语录》)、《诗人玉屑》等，辑选三条附后。是书为语录体。论诗极力推崇杜甫，杜甫以下，复推许苏东坡。唐庚以杜甫《北征》为剖，提倡写诗应“因事以陈词”，因感而发，言之有物。故他讲求用词准确，传对象之形神。">
<title>唐子西文录_强行父_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">唐子西文录</span> <br/>
          作者： <span class="inputVal" id="bkauthor">强行父</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗论,完结</span> <br/>
          字数： <span class="inputVal" id="bknum">[book_length]3896</span> <br/>
          说明： <span class="inputVal" id="bkdec">宋代诗论著作。又称《唐子西语录》或《唐庚诗话》。一卷，三十五条。强行父尝与唐庚同寓京师，日从之游，归记庚口述论诗文之语。庚卒，行父旧所记无存，乃追忆而成是书。唐庚口述于宣和元年(1119)九月至明年正月，强行父追记于绍兴八年(1138)三月。《四库全书》收于集部诗文评类。集外佚文见于《苕溪渔隐丛话》(作《唐子西语录》)、《诗人玉屑》等，辑选三条附后。是书为语录体。论诗极力推崇杜甫，杜甫以下，复推许苏东坡。唐庚以杜甫《北征》为剖，提倡写诗应“因事以陈词”，因感而发，言之有物。故他讲求用词准确，传对象之形神。他称赞杜甫岳阳楼诗只四十字，“殆与洞庭争雄，所谓富哉言乎者”。又述苏东坡以一“阁”字，“俨熟如见病鹤”。他还要求学诗者不应“舍难而趋易”，因为“作诗自有稳当字，第思之未到耳”。</span> <br/>
          封面： <span class="inputVal" id="bkimg">Z_20065.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]唐子西文录
[book_author]强行父
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗论,完结
[book_length]3896
[book_dec]宋代诗论著作。又称《唐子西语录》或《唐庚诗话》。一卷，三十五条。强行父尝与唐庚同寓京师，日从之游，归记庚口述论诗文之语。庚卒，行父旧所记无存，乃追忆而成是书。唐庚口述于宣和元年(1119)九月至明年正月，强行父追记于绍兴八年(1138)三月。《四库全书》收于集部诗文评类。集外佚文见于《苕溪渔隐丛话》(作《唐子西语录》)、《诗人玉屑》等，辑选三条附后。是书为语录体。论诗极力推崇杜甫，杜甫以下，复推许苏东坡。唐庚以杜甫《北征》为剖，提倡写诗应“因事以陈词”，因感而发，言之有物。故他讲求用词准确，传对象之形神。他称赞杜甫岳阳楼诗只四十字，“殆与洞庭争雄，所谓富哉言乎者”。又述苏东坡以一“阁”字，“俨熟如见病鹤”。他还要求学诗者不应“舍难而趋易”，因为“作诗自有稳当字，第思之未到耳”。
[book_img]Z_20065.jpg


[book_title]提要
宣和元年，行父自钱塘罢官如京师，眉山唐先生同寓于城东景德僧舍，与同郡关注子东日从之游，实闻所未闻，退而记其论文之语，得数纸以归。自己亥九月十三日尽明年正月六日而别。先生北归还朝，得请宫祠归泸南，道卒于凤翔，年五十一。自己亥距今绍兴八年戊午，二十年矣，旧所记，更兵火无复存者。子东书来，属余追录，且欲得仆自书，云：“将置之隅坐，如见师友。”衰病废忘，十不省五六，乃为书所记，得三十五条。先生尝次韵行父《冬日旅舍诗》：“残岁无多日，此身犹旅人。客情安枕少，天色举杯频。桂玉黄金尽，风尘白发新。异乡梅信远，谁寄一枝春。”又次《留别》韵云：“白头重踏软红尘，独立鸳行觉异伦。往事已空谁叙旧，好诗乍见且尝新。细思寂寂门罗雀，犹胜累累冢卧麟。力请宫祠知意否，渐谋归老锦江滨。”盖绝笔于是矣。集者逸之，故并记云。三月癸巳，余杭强行父幼安记。

[book_title]唐子西文录 全文
古乐府命题皆有主意，后之人用乐府为题者，直当代其人而措词，如《公无渡河》须作妻止其夫之词，太白辈或失之，惟退之《琴操》得体。
六经已后，便有司马迁，三百五篇之后，便有杜子美。六经不可学，亦不须学，故作文当学司马迁，作诗当学杜子美，二书亦须常读，所谓“何可一日无此君”也。
司马迁敢乱道却好，班固不敢乱道却不好。不乱道又好是《左传》，乱道又不好是《唐书》。八识田中，若有一毫《唐书》，亦为来生种矣。
三谢诗，灵运为胜，当就《文选》中写出熟读①，自见其优劣也。
①“文”，据《学海类编》补。
唐人有诗云：“山僧不解数甲子，一叶落知天下秋。”及观陶元亮诗云：“虽无纪历志，四时自成岁。”便觉唐人费力。如《桃源记》言“尚不知有汉，无论魏、晋。”可见造语之简妙。盖晋人工造语，而元亮其尤也。
杜子美《秦中纪行诗》，如“江间饶奇石”，未为极胜；到“暝色带远客”，则不可及已。
子美诗云：“天欲今朝雨，山归万古春。”盖绝唱也。余惠州诗亦云：“雨在时时黑，春归处处青。”又云：“片云明外暗，斜日雨边晴。山转秋光曲，川长暝色横。”皆闲中所得句也。
子美云：“舜举十六相，身尊道何高。秦时用商鞅，法令如牛毛。”其于治道深矣。
东坡作《病鹤诗》，尝写“三尺长胫瘦躯”，缺其一字，使任德翁辈下之，凡数字。东坡徐出其稿，盖“阁”字也。此字既出，俨然如见病鹤矣。
《琴操》非古诗，非骚词，惟韩退之为得体。退之《琴操》，柳子厚不能作；子厚《皇雅》，退之亦不能作。
东坡诗，叙事言简而意尽。忠州有潭，潭有潜蛟，人未之信也。虎饮水其上，蛟尾而食之，俄而浮骨水上，人方知之。东坡以十字道尽云：“潜鳞有饥蛟，掉尾取渴虎。”言“渴”则知虎以饮水而召灾，言“饥”则蛟食其肉矣。
谢固为绵州推官，推官之廨，欧阳文忠公生焉。谢作六一堂，求余赋诗。余雅善东坡以约词纪事，冥搜竟夕①，仅得句云：“即彼生处所，馆之与周旋。”然深有愧于东坡矣。
①“夕”原作“久”，据《类编》改。
韩退之作古诗，有故避属对者，“淮之水舒舒，楚山直丛丛”是也。
杜子美祖《木兰诗》。
晚学遽读《新唐书》，辄能坏人文格。《旧唐书》赞语云：“人安汉道之宽平，不厌高皇之嫚骂。”其论唐亡云：“注江海以救焚，焚收而溺至；引鸩爵以止渴，渴止而身亡。”亦自有佳处。
诗在与人商论，深求其疵而去之，等闲一字放过则不可，殆近法家，难以言恕矣，故谓之诗律。东坡云：“敢将诗律斗深严。”余亦云：律伤严，近寡恩。大凡立意之初，必有难易二涂，学者不能强所劣，往往舍难而趋易，文章罕工，每坐此也。作诗自有稳当字，第思之未到耳。皎然以诗名于唐，有僧袖诗谒之，然指其《御沟诗》云：“‘此波涵圣泽’，波字未稳当改。”僧艴然作色而去。僧亦能诗者也，皎然度其去必复来，乃取笔作“中”字掌中，握之以待。僧果复来，云欲更为“中”字如何，然展手示之，遂定交。要当如此乃是。
近世士大夫习为时学，忌博闻者，率引经以自强。余谓挟天子以令诸侯，诸侯必从，然谓之尊君则不可；挟六经以令百氏，百氏必服，然谓之知经则不可。
王荆公五字诗，得子美句法，其诗云：“地蟠三楚大，天入五湖低。”
《文选》三赋，《月》不如《雪》，《雪》不如《风》。
东坡隔句对：“著意寻弥明，长颈高结喉，无心逐定远，燕颔飞虎头。”或云：“结”，古“髻”字也。退之序，是“长颈高结喉，中又作楚语。”
余作《南征赋》，或者称之，然仅与曹大家辈争衡耳。惟东坡《赤壁》二赋，一洗万古，欲仿佛其一语，毕世不可得也。
凡为文，上句重，下句轻，则或为上句压倒。《昼锦堂记》云：“仕宦而至将相，富贵而归故乡。”下云：“此人情之所荣，而今昔之所同也。”非此两句，莫能承上句。《居士集序》云：“言有大而非夸。”此虽只一句，而体势则甚重。下乃云：“达者信之，众人疑焉。”非用两句，亦载上句不起。韩退之与人书云：“泥水马弱不敢出，不果鞠躬亲问，而以书。”若无“而以书”三字，则上重甚矣。此为文之法也。
东坡赴定武，过京师，馆于城外一园子中。余时年十八，谒之。问余：“观甚书？”余云：“方读《晋书》。”卒问：“其中有甚好亭子名？”余茫然失对，始悟前辈观书用意盖如此。
关子东一日寓辟雍，朔风大作，因得句云：“夜长何时旦？苦寒不成寐。”以问先生云：“夜长对苦寒，诗律虽有剉对，亦似不稳。”先生云：“正要如此。一似药中要存性也。”
蜀道馆舍壁间题一联云：“天不生仲尼，万古如长夜。”不知何人诗也。
苏黄门云：“人生逐日，胸次须出一好议论。若饱食暖衣，惟利欲是念，何以自别于禽兽？予归蜀，当杜门著书，不令废日，只效温公《通鉴》样，作议论商略古人，岁久成书，自足垂世也。”
张文昌诗：“六宫才人《大垂手》，愿君千年万年寿，朝出射糜暮饮酒。”古乐府《大垂手》、《小垂手》、《独摇手》，皆舞名也。
《南征赋》“时廓舒而浩荡，复收敛而凄凉。”词虽不工，自谓曲尽南迁时情状也。
读退之《罗池庙碑》“北方之人兮为侯是非，千秋万岁兮侯无我违”，辄流涕有感。
《乐府解题》，熟读大有诗材。余诗云：“时难将近酒，家远莫登楼。”用古乐府名作对也。
过岳阳楼观杜子美诗，不过四十字尔，气象闳放，涵蓄深远，殆与洞庭争雄，所谓富哉言乎者。太白、退之辈率为大篇，极其笔力，终不逮也。杜诗虽小而大，余诗虽大而小。
凡作诗，平居须收拾诗材以备用。退之作《范阳卢殷墓志》云：“于书无所不读，然止用以资为诗”是也。
诗疏不可不阅，诗材最多，其载谚语，如“络纬鸣，懒妇惊”之类，尤宜入诗用。
谢玄晖诗云：“寒城一以眺，平楚正苍然”。“平楚”，犹平野也。吕延济乃用“翘翘错薪，言刈其楚”，谓楚，木丛。便觉意象殊窘，凡五臣之陋，类若此。
古之作者，初无意于造语，所谓因事以陈词，如杜子美《北征》一篇，直纪行役尔，忽云“或红如丹砂，或黑如点漆，雨露之所濡，甘苦齐结实。”此类是也。文章只如人作家书乃是。

[book_title]附录
于三谢诗可观世变
江左诸谢，诗文见《文选》者六人。希逸无诗，宣远、叔源有诗不工。今取灵运、惠连、玄晖诗合六十四篇，为三谢诗。是三人者，诗至玄晖，语益工，然萧散自得之趣，亦复少减，渐有唐风矣。于此可以观世变也。(据《丛话》前二辑选，亦见《竹庄》四、《玉屑》十三)
诗为最难事
诗，最难事也。吾于他文不至蹇涩，惟作诗甚苦。悲吟累日，仅能成篇，初读时未见羞处，姑置之，明日取读，瑕疵百出，辄复悲吟累日，反复改正，比之前时，稍稍有加焉；复数日取出读之，疵病复出。凡如此数四，方敢示人，然终不能奇。李贺母责贺曰：“是儿必欲呕出心乃已！”非过论也。今之君子，动辄千百言，略不经意，真可愧哉！(据《丛话》前八辑选，亦见《竹庄》一、《玉屑》八)
诗以混然天成为妙
灵运在永嘉因梦惠连，遂有“池塘生春草”之句，玄晖在宣城，因登三山，遂有“澄江静如练”之句。二公妙处，盖在于鼻无垩，目无膜尔。鼻无垩，斤将曷运？目无膜，斤将曷施？所谓混然天成，天球不琢者欤！灵运如“矜名道不足，适己物已忽”，“清晖能娱人，游子淡忘归”，玄晖诗如“春草秋更绿，公子未西归”，“大江流日夜，客心悲未央”等语，皆得三百篇之余韵。是以古今以为奇作。(据《玉屑》十三辑选)

        </div>
      </div>
    </div>
  </div>
</div>
<!--update:2025-08-30 10:32:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>