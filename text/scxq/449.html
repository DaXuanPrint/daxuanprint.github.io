<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="宋、元诗总集。一百卷。清陈焯辑。陈焯字默公,桐城(今属安徽)人,顺治壬辰(1652)进士。《国朝书人辑略》卷二九有传。其书前六十卷为宋,得四百八十多人,录诗三千一百五十多首;卷六十一至六十五录金人一百三十多人,诗四百五十多首;后三十五卷为元,得作者二百六十多人,录诗三千七百首。此书旨在辑录散篇零什。盖自明中叶以后,宋、元诸刻,月销日亡,辑者恐自兹日益散佚,乃广为搜求辑录。其所辑之诗和一些诗的作者,在当时已鲜为人知。辑者对传播和保存宋、金、元诗起了作用。辑者改正了潘是仁《宋元诗》、曹学佺《石仓十二代诗选》中">
<title>宋元诗会_陈焯_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宋元诗会</span> <br/>
          作者： <span class="inputVal" id="bkauthor">陈焯</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]865939</span> <br/>
          说明： <span class="inputVal" id="bkdec">宋、元诗总集。一百卷。清陈焯辑。陈焯字默公,桐城(今属安徽)人,顺治壬辰(1652)进士。《国朝书人辑略》卷二九有传。其书前六十卷为宋,得四百八十多人,录诗三千一百五十多首;卷六十一至六十五录金人一百三十多人,诗四百五十多首;后三十五卷为元,得作者二百六十多人,录诗三千七百首。此书旨在辑录散篇零什。盖自明中叶以后,宋、元诸刻,月销日亡,辑者恐自兹日益散佚,乃广为搜求辑录。其所辑之诗和一些诗的作者,在当时已鲜为人知。辑者对传播和保存宋、金、元诗起了作用。辑者改正了潘是仁《宋元诗》、曹学佺《石仓十二代诗选》中的一些明显错误,对于入辑诗人,考其里居出处,可资考证。然其疏漏之处亦颇多:如徐致中、徐玑本为一人,今分而为二;王浍、程自修、冉琇、元吉、孟鲠、张金娥等为金人,今入于宋;《和陆放翁见寄》、《范大参入觐颇爱鄙作以诗谢之》乃姜特立诗,今入于姜夔。所辑诗不注出处,亦为本书不足之处。尽管如此,其搜辑之功仍不可没。本书有康熙二十二年(1683)程仕刊本、《四库全书》本。</span> <br/>
          封面： <span class="inputVal" id="bkimg">Z_20180.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宋元诗会
[book_author]陈焯
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]865939
[book_dec]宋、元诗总集。一百卷。清陈焯辑。陈焯字默公,桐城(今属安徽)人,顺治壬辰(1652)进士。《国朝书人辑略》卷二九有传。其书前六十卷为宋,得四百八十多人,录诗三千一百五十多首;卷六十一至六十五录金人一百三十多人,诗四百五十多首;后三十五卷为元,得作者二百六十多人,录诗三千七百首。此书旨在辑录散篇零什。盖自明中叶以后,宋、元诸刻,月销日亡,辑者恐自兹日益散佚,乃广为搜求辑录。其所辑之诗和一些诗的作者,在当时已鲜为人知。辑者对传播和保存宋、金、元诗起了作用。辑者改正了潘是仁《宋元诗》、曹学佺《石仓十二代诗选》中的一些明显错误,对于入辑诗人,考其里居出处,可资考证。然其疏漏之处亦颇多:如徐致中、徐玑本为一人,今分而为二;王浍、程自修、冉琇、元吉、孟鲠、张金娥等为金人,今入于宋;《和陆放翁见寄》、《范大参入觐颇爱鄙作以诗谢之》乃姜特立诗,今入于姜夔。所辑诗不注出处,亦为本书不足之处。尽管如此,其搜辑之功仍不可没。本书有康熙二十二年(1683)程仕刊本、《四库全书》本。
[book_img]Z_20180.jpg


[book_title]提要
钦定四库全书　　　　　集部八
宋元诗会　　　　　　　总集类
提要
【臣】等谨案宋元诗会一百卷
国朝陈焯撰焯字默公桐城人顺治壬辰进士选庶吉士以耳聋告归不复出覃思着述取所见宋元诗人之作辑为此编每人各纪其爵里本末于下以备考订虽甄録篇什无多而摭拾家数颇为广备王士祯香祖笔记称康熙甲子奉使南海次相城焯过其客署二从者背负巨囊揖罢即呼具案顾从者取囊书数十大册罗列案上指示士祯曰此吾二十年来所辑宋元诗会若干卷将待君决择之然後出而问世云云盖即指是书而言是其卷帙本极繁富而今刋行之本仅止此数或经士祯鉴别之後焯重加厘定而复为删繁以就简者然上下数百年间诗家林立其源流姓氏一一粲然以视吴之振顾嗣立两家虽浩博不及之而梗概亦已略具矣乾隆四十五年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
宋元诗会卷一
兵部主事陈焯编
宋太祖
【稗史载宋师围金陵南唐使徐铉来欲用口舌解围铉盛称其主博学多艺有圣人之能因诵所为秋月诗宋祖大笑曰此寒士语耳吾不道也铉未心服因以上请侍臣皆惊惧相目宋祖徐曰吾微时自秦中归道华山下醉卧田间觉而月出有句曰未离海底千山黑才到天中万国明铉大惊殿上称夀夫开创之主神智过人区区吟事固无足道然以一人而肇数百载文明之治其气象声口得诸英分函盖一世有不期然而然者汉龙准大风之歌明高皇神凤慈乌之操後先一揆云汉天章自非刻镂组织所能几也】
初日诗
太阳初出光赫赫千山万山如火发一轮顷刻上天衢逐退羣星与残月
宋仁宗
【帝於进士闻喜宴必制诗以赐之如恩袍草色动仙籍桂香浮皆警旬也嘉佑初梅龙图挚出守杭州亦拜赐章凡数首其首篇曰地有吴山美东南第一州则见之欧文有美堂记余惜不尽传尔】赏花钓鱼
晴旭辉辉苑籞开氤氲花气好风来游丝罥絮萦行仗堕蕊飘香入酒杯鱼跃文波时泼剌莺留深树久徘徊青春朝野方无事故许游观近侍陪
赐刘沆挽章
早富经纶业终成辅弼功立朝无党比为国尽公忠此日悲遗直谁人嗣匪躬深嗟亡一镜何以慰予衷宋神宗
【神宗深於风雅颇自韬晦未尝轻露其能而结构完密藴义纒绵如挽大公主三章则直诗人之诗不得以帝王篇什目之也盖汴宋庆历嘉佑间当人文之极盛臣下制作传闻宫禁名章秀句服习宏多虽曰聪睿性成亦薰染陶汰之力有以致之乃论者比诸周穆汉祖其风调为不侔矣】秦国大公主挽章三首
海濶三山路香轮定不归帐深空翡翠佩冷失珠玑明月留歌扇残霞散舞衣都门送车返宿草自芳菲晓望城西道灵车去渐遥春风空鲁馆明月断秦箫尘入罗衣暗香随玉篆销芳魂飞北渚那复可为招庆自天源发恩从国爱申歌钟虽在馆桃李不成春水折徒还沁楼高巳隔秦区区会稽市无复献珠人宋徽宗
【道君无所不能何有於诗然靡靡之音识者知其不竞艺林所録惟禁苑茘枝一首音节稍壮顾红尘一骑害马劳生唐室妖风奚堪髣髴而未年之?早寓於此存诗者所以志戒也若其篇什则无取焉】
禁苑茘枝结实赐燕帅王安中
葆和殿下茘枝丹文武衣冠被百蛮思与近臣同此味红尘飞鞚过燕山
幸徐常庐
人生何事厌嚣尘泛宅浮家冬复春今日暂来猿鹤语他年应召白云人
宋孝宗
【宋南渡令主惟一孝宗其见诸歌吟者雄紧清厉气概岸然虽上抑於德夀下沮於佥人而厥志为可尚矣说者谓在藩邸时得力於尹焞朱震辈之讲习岂不然乎】
春晴
春风归草木晓日丽山河物滞欣逢泰时丰自此多神州应未远当继沛中歌
题宫中泠泉堂
孰云人力非自然千岩万壑藏云烟上有峥嵘倚空之翠壁下有潺湲漱玉之飞泉一堂虚敞临佳沼密?交加森翠葆山头草木四时芳閲尽岁寒常不老
玉津园赐和洪迈
春郊柔绿遍桑麻小驻芳园覧物华应信吾心非暇逸顿囘晴意絶咨嗟每思富庶将同乐敢务渔畋谩自夸不似华清当日事五家车骑烂如花
新秋过雨述怀
平生雄武心覧镜朱顔在岂惜常忧勤规恢须广大
金山寺
屹然天立枕中流弹压东南二百州狂敌来临须破胆何劳平地战貔貅
范　质
【字文素大名宗城人生之夕母梦神人授以五色笔後唐长兴四年举进士为忠武军节度推官历官翰林学士知制诰周祖征叛每覧其诰勅处分军事辄叹曰宰相器也周广顺初加拜中书侍郎平章事集贤殿大学士兼知枢密院事进位左仆射世宗不豫入受顾命恭帝即位加开府仪同三司封萧国公及宋太祖北征至陈桥为六师推戴质率王溥等遂降阶称臣焉加兼侍中罢知枢密乾德初帝将有事圜丘以质为大礼使进封鲁国公卒年五十四质亷介自持两朝皆任宰辅不事生产太宗尝称之曰近时宰相清慎无出质右者惜欠周世宗一死耳有集三十卷】
戒儿侄八百字【昨得谢课书希於京秩之中更与迁转余以诸儿侄辈生长以来未谙外事艰难损益懵然莫辨抒古诗一章晓之】
去年初释褐一命到蓬丘【谓谢课】青袍春草色白紵弃如仇适会龙飞庆王泽天下流尔得六品阶无乃太为优凡登进士第四选升校讐历官十五考叙阶与尔俦如何志未满意欲凌云游若言品位卑寄书来我求省之再三叹不觉泪盈眸吾家本寒素门地寡公侯先子有令德乐道尚优游生逢世多僻委顺信沉浮仕宦不喜逹吏隐同庄周积善有余庆清白为贻谋伊余奉家训孜孜务进修夙夜事勤肃言行思悔尤出门择交友防慎畏薰莸省躬常惧玷恐掇庭闱羞童年志於学不堕为箕裘二十中甲科頳尾化为虬【二十三进士及第今举全数】三十入翰苑【时三十三】步武向瀛州四十登宰辅【年四十一】貂冠侍冕旒备位行一纪将何助帝猷既非救旱雨岂是济川舟天子未遐弃日益素餐忧黄河润九里草木皆寖渍吾宗凡九人继踵升官次门内无白丁森森朱绿紫鵷行洎内职亚尹州从事府掾监省官高低皆清美悉由侥幸升不因资考致朝廷悬爵秩命之曰公器才者禄及身功者赏於世非才及非功安得专厚利寒衣内府帛饥食太仓米不蚕复不穑未尝勤四体虽然一家荣岂塞衆人议顒顒十目窥龊龊千人指借问尔与吾如何不自媿戒尔学立身莫若先孝弟怡怡奉亲长不敢生骄易战战复兢兢造次必於是戒尔学干禄莫若勤道艺常闻诸格言学而优则仕不患人不知惟患学不至戒尔远耻辱恭则近乎礼自卑而尊人先彼而後已相鼠与茅鸱宜监诗人刺戒尔勿放旷放旷非端士周孔垂名教齐梁尚清议南朝称八逹千载秽青史戒尔勿嗜酒狂药非佳味能移谨厚性化为凶险类古今倾败者历历皆可记戒尔勿多言多言者衆忌苟不慎枢机灾危从此始是非毁誉间适足为身累举世重交游拟结金兰契忿怨容易生风波当时起所以君子心汪汪淡如水举世好承奉昂昂增意气不知承奉者以尔为翫戱所以古人疾籧篨与戚施举世重任侠俗呼为气义为人赴急难往往陷刑死所以马援书殷勤戒诸子举世贱清素奉身好华侈肥马衣轻裘扬扬过闾里虽得市童怜还为识者鄙我本羇旅臣遭逢尧舜理位重才不充戚戚怀忧畏深渊与薄冰蹈之惟恐坠尔曹当悯我勿使增罪戾闭门敛踪迹缩首避名势名势不久居毕竟何足恃物盛必有衰有隆还有替速成不坚牢亟走多颠踬灼灼园中花早发还先萎迟迟涧畔松郁郁含晚翠赋命有疾徐青云难力致寄语谢诸郎躁进徒为耳
徐　铉
【字鼎臣扬州广陵人十岁能属文不妄游处与韩熙载齐名仕吴为校书郎又仕南唐李景父子宋师围金陵李煜遣铉求缓兵及随煜入觐太祖责之声甚厉铉对曰臣为江南大臣国亡罪当死不当问其他太祖叹曰忠臣也事我当如李氏命为太子率更令太平兴国初直学士院从征太原师还加给事中八年出为右散骑常侍迁左常侍淳化二年坐尼道安诬以奸私贬静难行军司马卒年七十六】
寒食日作
厨冷烟初禁门闲日更斜东风不好事吹落满庭花过社纷纷燕新晴淡淡霞京都盛游观谁访子云家
中书相公谿亭闲宴依韵【李建勲】
雨霁秋光晚亭虚野兴逥沙鸥掠岸去溪水上堦来客傲风欹帻筵香菊在杯东山长许醉何事忆天台
和州酬江中丞见寄
贾傅南迁久江关道路遥北来空见雁西去不如潮鼠穴依城社鸿飞在泬寥高低各有处不拟更相招
泰州道中却寄东京故人
风紧雨凄凄川逥岸渐低吴州林外近隋苑雾中迷聚散纷如此悲欢岂易齐料君残酒醒还聼子规啼
送高先辈南归
乡国悲前事风光属後生名从天上得身入故都行草色初裁绶鹏飞不算程自怜枯朽思相送剩含情
送龚明府九江归宁
茂宰随官去扁舟着彩衣湓城春酒熟庐阜野花稀解?垂杨绿开帆宿鹭飞一朝吾道泰还逐落潮归
和致仕张尚书新创道院
梓泽成新致金丹有旧情挂冠朝睡足隐几暮江清药圃分轻绿松窗起细声养高寜厌病默坐对诸生【尚书时有瘖疾】
京口江际弄水
退公求静独临川扬子江南二月天百尺翠屏甘露阁数帆晴日海门船波澄濑石寒如玉草接汀苹绿似烟安得乘槎更东去十洲风外弄潺湲
宿蒋帝庙明日游山南诸寺
便返城闉意未甘更从山北到山南花枝似雪春虽半桂魄如眉日始三松盖遮门寒黯黯柳丝妨路翠登临莫怪偏留恋游宦多年事事谙
和殷舍人萧员外春雪
万里春隂乍履端广庭风起玉尘乾梅花岭上连天白蕙草堦前特地寒晴去便为经岁别兴来何惜彻宵看此时鵷侣皆闲暇赠荅诗成禁漏残
秋日雨中与萧赞善访殷舍人於翰林座中作
野出西垣步步迟秋光如水雨如丝铜龙楼下逢闲客红药堦前访旧知乱点半滋承露处碎声因想滴篷时银台锁入须归去不惜余欢尽酒巵
除夜
寒灯耿耿漏迟迟送故迎新了不欺往事并随残历日春风寜识旧容仪预慙岁酒难先饮更对乡傩羡小儿吟罢明朝赠知巳便须题作去年诗
正初答锺郎中见寄
高斋迟景雪初晴风拂乔枝待早莺南省郎官名籍籍东隣妓女字英英流年倏忽成陈事春物依稀有旧情新岁相思自过访不烦虚左远相迎
贺殷游二舍人入翰林江给事拜中丞
清晨待漏独徘徊霄汉悬心不易裁阁老深严归翰苑夕郎威望拜霜台青绫对覆蓬壶晚赤棒前驱道路开犹有西垣厅记在莫忘同草紫泥来
送欧阳太监游庐山
家家门外庐山路惟有夫君乞假游案牍乍抛公署晩林泉巳近洞天秋海潮尽处逢陶石江月圆时上庾楼此去萧然好长往人间何事不悠悠
和萧郎中小雪日作
征西府里日西斜独试新炉自煮茶篱菊尽来低覆水塞鸿飞去远连霞寂寥小雪闲中过斑驳轻霜鬓上加算得流年无奈处莫将诗句祝苍华
宣威苗将军贬官後重经故宅
将山南望近西坊亭馆依然鎻院墙天子未尝过细柳将军寻巳戍炖煌【史万岁尝谪戍炖煌】欹倾怪石山无色零落圆荷水不香为将为儒皆寂寞门前愁杀马中郎
送应之道人归江西
曾骑竹马傍洪涯二十余年变物华客梦等闲过驿阁归帆遥羡指龙沙名题小篆矜垂露诗作吴吟对绮霞岁暮定知逥未得信来凭为寄梅花
寄江州萧给事
夕郎忧国不忧身今向天涯作逐臣魂梦暗驰龙阙曙啸吟闲绕虎谿春朝车载酒过山寺谏纸题诗寄野人惆怅懦夫何足道自离羣後巳同尘
陪王庶子游後湖涵虚阁【东宫园】
县圃清虚乍过秋看山寻水上兹楼轻鸥的的飞难没红叶纷纷晩更稠风卷微云分远岫浪摇晴日照中洲跻攀况有承华客如在南皮奉胜游
王三十七自京垂访作此送之
失乡迁客在天涯门揜苔垣向水斜只就鳞鸿求远信敢言车马访贫家烟生柳岸将垂缕雪压梅园半是花惆怅明朝樽酒散梦魂相送到京华
寄外甥苗仲武
放逐今来瘴海边亲情多在凤台前且将聚散为闲事须信华枯是偶然蝉噪疎林村倚郭鸟飞残照水连天此中惟欠韩康伯共对秋风咏数篇
送杨郎中唐员外奉使湖南
江边微雨柳条新握节含香二使臣两绶对悬云梦日方舟齐泛洞庭春今朝草木逢新律昨日山川满战尘同是多情怀古客不妨为赋吊灵均
和表弟包颖见寄
平生中表最情亲浮世那堪聚散频谢朓却令归省阁刘桢犹自卧漳滨旧游半似前生事要路多逢後进人且喜新吟报强健明年相望杏园春
送彭秀才
贾生去国巳三年短褐闲行皖水边尽日野云生舍下有时京信到门前无人与和投湘赋媿子来浮访戴船满袖新诗好囘去莫随骚客醉林泉
和萧郎中午日见寄
细雨轻风采药时搴帘隐几更何为岂知泽畔纫兰客来赴城中角黍期多罪静思如剉蘖赦书才聼似含饴谢公制胜常闲暇愿接西川敌手碁
和翰长闻西枢赴邻居夜宴
开筵别有邻居兴卜夜应怜禁漏长旧友不期先命驾新姬凭宠剩传觞香烟结雾笼金鸭烛焰成花照杏梁京邑衣冠多胜赏鲈鱼争敢道思乡
和萧少卿见庆新居
湘浦怀沙已不疑京城赐第岂前期鼓声到晚知坊远山色来多与静宜簪履尚应怜故物稻粱空自媿华池新诗问我偏饶思还念鹪鹩得一枝
题紫阳观
南朝名士富仙才追步东卿遂不回丹井自深桐暗老祠宫长在鹤频来岩边桂树攀仍倚洞口桃花落复开惆怅霓裳太平事一函真迹锁昭台
赠奚道士【名含象】
奚生曾有洞天期犹傍天坛摘紫芝处世自能心混沌全真谁见德支离玉霄壁闭人长在金鼎功成俗未知他日飈轮谒茅许愿同鸡犬去相随
九日落星山登高
秋暮天高稻穗成落星山上会诸宾黄花泛酒依流俗白髪满头思古人岩影晚看云出岫湖光遥见客垂纶风烟不改年长度终待林泉老此身
十日和张少监
重阳高会古平台吟徧秋光始下来黄菊後期香未减新诗捧得眼还开每因佳节知身老却忆前欢似梦囘且喜清时屡行乐是非名利尽悠哉
陈侍郎宅观花烛
今夜银河万里秋人言织女嫁牵牛佩声嘹亮和金奏烛影荧煌映玉鈎座客亦从天子赐更筹须为主人留世间盛事君知否朝下鸾台夕凤楼
柳枝辞
陌上朱门柳映花帘鈎半卷绿隂斜凭郎暂驻青骢马此是钱塘小小家
水阁春来乍减寒晓粧初罢倚阑干长条乱拂春波动不许佳人照影看
赵　普
【字则平幽州蓟人周显德间永兴军节度刘词辟为从事遗表荐普於朝宋太祖拔滁州宰相范质奏为军事判官太祖尝与语奇之陈桥之役以佐命功授右谏议大夫充枢密直学士乾德二年范质等罢相以普为门下侍郎平章事集贤殿大学士普既拜相上视如左右手事无大小悉咨决焉五年春加右仆射昭文馆大学士上屡幸其第自是颇专朝政廷臣忌之会有攻其短者恩礼渐疎太平兴国初入朝上书自陈预闻顾托之事太宗感悟召见慰谕拜司徒兼侍中封梁国公八年出为武胜军节度用陈王元僖言复拜太保兼侍中未几被疾求致仕上勉从之卒年七十一追封韩王】
雪中驾幸敝庐恭纪
贞元重数筴滕六剧霏葩漠漠初濡砌皑皑欲聚沙闾阎银作界宫阙玉为家调鼎惭盐撒沾温觉絮加瑞凝三殿瓦欣动五云车氷柱撑茅屋琼枝拥翠华微行停跸警冷漏静街譁具野曾无隗蟠溪岂问牙公然门驻辇那信室蟠蜗积素堪麟画飞黄想兎罝一庭堪曳练十道趣宣麻戎索筹先後雄材辨等差神威殷地轴御指落天花袁卧甘朝稳裴功敢夜夸雪山行献琯早晚到星槎
张齐贤
【曹州寃句人生三岁值晋乱徙家洛阳孤贫力学少慕唐李大亮之为人故字师亮太祖幸西都齐贤以布衣献策及还语太宗曰吾兹行惟得一张齐贤耳我不欲官之异时可辅汝为相也太宗擢进士因齐贤名稍後一榜尽与京官以大理评事通判衡州迁秘书丞改着作佐郎直史馆俄改左拾遗策兵事多奇中出为江南西路转运使召拜枢密直学士迁左谏议大夫雍熙三年大举北伐齐贤请行即授给事中知代州以军功拜工部侍郎淳化二年参知政事同中书门下平章事真宗即位加兵部尚书进左仆射年七十二薨赠司徒谥文定】
豫章胡氏华林书堂
一百年来烟爨同衣冠江左慕家风儿孙歌舞诗书内乡党优游揖让中孝弟筠编争纪录门闾天语赐褒崇莫将六阙方朱氏【朱敬则家门孝友三叶旌表门标六阙】叶叶蒸蒸奉始终
午桥新居
午桥今得晋公庐水竹烟花兴有余师亮白头心巳足四登两府九尚书
李　昉
【字明远深州饶阳人汉乾佑举进士为秘书郎周世宗爱其文章擢史馆修撰进翰林学士宋初加中书舍人开宝二年直学士院太宗即位加户部侍郎历参知政事淳化五年以特进司空致仕年七十二薨谥文正生平为诗文慕白居易浅近易晓有集五十卷】
题岱宗无字碑
巨石来从十八盘离宫复道满千山不因封禅穷民力汉祖何缘便入关
永昌陵挽词
丹青史笔敢虚张功德巍然轶汉唐奠玉四囘朝上帝御楼三度纳降王
钱若水
【字澹成河南新安人幼聪悟十岁能属文雍熙中举进士授同州观察推官用寇准荐试翰林擢秘书监直史馆岁余迁右正言知制诰同知贡举以奏边事称旨进翰林学士以右谏议同知枢密院事真宗即位加工部侍郎从幸大名陈御敌安边之策未几知开封府上出手札访以兵事改知天雄军节制部署深为戎将推服上谓左右曰若水儒臣中知兵者也因遣巡抚陕西还拜邓州观察使代经略使知并州事病辛年四十四有集二十卷】
济源县裴公亭
裴相亭成未退身空烦舞袖与歌尘至今亭下潇潇竹似对秋风怨主人
贾黄中
【字娲民沧州南皮人七岁能属文十五举进士授校书郎集贤校理迁左拾遗历补阙开宝八年逋判定州判太常礼院未几采访岭南太宗即位迁礼部员外郎知昇州上李氏宫阁中遗物计直数百万上嘉其亷其五年召归阙拜驾部员外郎知制诰屡知贡举加中书舍人兼史馆修撰淳化二年参知政事俄罢知襄州以母老乞留京改知潭州拜礼部侍郎兼秘书监卒年五十六黄中性畏愼过当虽知政事无所建明故时论不之许有文集三十卷】
桂林还珠洞
赫赫威声震百蛮肯擕筐筥溷溪山无人为起文渊问端的珠还意苡还
曹　翰
【大名人少为郡小吏好使气陵人不容於乡里乾佑初周太祖镇邺与语奇之以隶世宗帐下及即位补供奉官改德州刺史宋初从征泽潞还改济州刺史移刺均州兼西南转运使充成都平剑南屡着战功迁蔡州团练使历桂州观察使太平兴国四年从征太原又从征幽州拜威塞军节度後坐罪当弃市削官免死雍熙二年起为左千牛上将军淳化三年卒年六十九翰虽武人颇知诗律宋史载其所作退将诗感动人主有曹景宗竞病之风焉】
内宴应制
三十年前学六韬英名尝得预时髦曾因国难披金甲不为家贫卖宝刀臂健尚嫌弓力软眼明犹识阵云高庭前昨夜秋风起羞见团花旧战袍
柳　开
【字仲涂开宝进士端拱元年知广西全州招抚蛮洞甚得其心作诗监一篇示之　按宋史称开为宋初文学耆儒未及其吏事即诗亦不入文监中因閲广西名胜志得律诗二章并悉其治全州惠政亦一快也　开自称无碍道人】
卷烟阁
古寺耸山椒公堂去不遥寻僧忘俗虑盘道出尘嚣疎箔卷烟雾明眸望泬寥渔翁江上立指我在云霄
楚南楼
洗尽蛮烟几案空登临直见楚山雄坐当鸿鹄高飞处身在乾坤灏气中木落有情瞻北阙霜轻无梦入西风凭栏自是蓬瀛客独对潇湘兴未穷
萧　贯
【江西新喻人登祥符八年进士与兄贺弟贲皆以文名贯未第时尝感疾梦至帝所命赋晓寒歌宫人授之简曰此衍波笺也】
禁中晓寒歌
宝兽宫扉三十六宫树迎霜红簇簇翠纱盘凤珠网垂百刻香残陨莲烛炭猊呀焰壁椒馥辘轳欲转霏红玉渇乌涓涓不相续十二嶢关隐宫绿长廊四注帘旋濡海牛压檐风不入文鞾侍嫔当宸闱壶箭传呼钥鱼湿尚衣次进入堵墙千门万户闻天香九龙鼓气号寒螿晬容泽玉辉晨光彩衣佩鱼无左璫两两趋走瞻扶桑红萍半规出波面熠爚觚棱九霞绚鸣鞘一声天上来长剑高冠满前殿
吕蒙正
【字圣功洛阳人太平兴国二年进士第一由通判昇州历知制诰拜参知政事同平章事封许国公卒年六十八谥文穆】
罢相归赠隐者
昔作儒生谒锁闱今提相印出黄扉九重鵷鹭醉中别万里烟霄逹後归邻叟尽垂新白髪故人犹着旧麻衣雒阳漫诧多才子自叹遭时似我稀
读书龙门山
八滩风起浪花飞手把渔竿傍钓矶自是鈎头香饵别此心终待得鱼归
苏易简
【字太简梓州铜山人少慧勤学年踰弱冠举进士初仕将作监丞逋判昇州迁赞善以右拾遗知制诰进秩祠部员外郎同知贡举以妻弟匿丧充贡坐罢知制诰俄复官淳化二年同知京朝官考课迁中书舍人充承旨续李肇翰林志二卷以献上赐诗嘉之迁给事中参知政事缘与同官赵昌言不恊忿争上前出知邓州移陈州卒有文集二十卷】
诵圣制大言赋
圣人兴兮告成功登崑仑兮展升中芳席地兮飨祖宗天籁起兮调笙镛日乌月兎耀文明参旗井钺武卫森挹北斗兮注醴醆削西华兮为石?飞云涌霞炮脤膰刳鲸腊鹏代鲽鹣迅雷三动山呼发紫电三流爟火赫四时一同兮万八千年泰山融兮溟海乾圆盖偃兮方舆穿
乐　史
【字永言原京兆人徙居崇仁宋初官着作郎赐绯鱼袋卒年七十八着书十二种惟寰宇记传於世子黄裳黄中黄目黄庭俱先後登进士黄目历仕最久官通进银台兼门下封驳事】
锺山寺
千峯夹一迳一迳花枕泉聼泉复看竹行到锺山前古寺云生屋高僧月伴禅自惭留一宿匹马又朝天杨　朴
【字契玄郑州人太宗朝用毕士安荐召见赋诗】
应制赋蓑衣
软绿柔蓝着胜衣依?吟钓正相宜蒹葭影里和烟卧菡蓞香中带雨披狂脱酒家春醉後乱堆渔舍晩晴时直饶紫绶金章贵未肯轻轻博换伊
魏　野
【字仲先陕州陕人也世为农母尝梦引袂月中承鬼得之因有妊生野及长嗜吟咏不求闻达真宗祀汾隂野与李凟同被荐遣陕令招之辞不至天禧三年无疾而卒年六十】
冬日书事
十月天不暖前村到岂能闲闻啄木鸟疑是打门僧坏砌平山雪空堂照瀑氷晩来因出户差可暂携藤
书友人屋壁
达人轻禄位居处傍林泉洗砚鱼吞墨烹茶鹤避烟闲惟歌圣代老不恨流年静想闲来者还应我最偏
述怀
东郊魏仲先生计只随缘任懒自扫地更贫谁怨天有名闲富贵无事小神仙不觉流光速身将半百年
春日
春暖出茅亭携筇傍水行易谙驯鹿性难辨鬭鸡情妻喜栽花活儿夸赛草赢翻嫌我慵拙不解强谋生
暮秋闲望
水阁闲登望郊原欲刈禾坏檐巢燕少积雨病蝉多砧隔寒溪捣钟随晓吹过扁舟何日去江上负烟蓑
啄木
爪利觜还刚残阳啄更忙千林蠧如尽一腹馁何妨形小过槐陌声高近草堂岂能同燕雀惟解占高梁
闲居书事
无才动圣君养拙住山村临事知闲贵澄心觉道尊成家书满屋添口鹤生孙仍喜多时雨经春免灌园
秋霁草堂闲望
草堂高迥胜危楼时节残阳向晩秋野色青黄禾半熟云容黑白雨初收依依永巷闻村笛隐隐长河认客舟正是诗家好风景懒随前辈却悲愁
秋日登楼客次怀张覃进士
闻说飘零亦异乡登楼吟望益悲凉当时欲别言难尽他日相逢语更长蝉噪水村千万树雁过云岫两三行明朝策蹇还无定空倚危栏到夕阳
蚤起
夜长久待得晨兴眈睡童犹唤不譍烧叶炉中无宿火读书牕下有残灯临堦短髪梳和月傍岸衰容洗带氷应被巢禽相怪讶寻常日午起庸能
上知府寇相公
文武禀全才何人更可陪有官居鼎鼐无地起楼台圣主诗方和亲王状始回镇临求二陕调燮辍三台凤阁颁重去龙旌暂拥来下车三度雨上事数声雷未暇瞻珪璧先蒙话草莱几思趋相府恐惧复徘徊
陕州平陆县
寒食花藏县重阳菊绕湾一声离?橹数点别州山
上王相公
圣朝宰相年年出公在中书十二秋西祀东封俱巳了好来相伴赤松游
寻逸者不遇
寻真误入蓬莱岛香风不动松花老探芝何处未归来白云满地无人扫
酬莱公
世情冷暖由分别何必区区较异同但得常将红袖拂也应胜似碧纱笼
王　操
【太平兴国初官太子中允献南郊颂】
喜故人至
地僻无宾侣柴门昼始开谿山寒叶落江国故人来话旧惊霜鬓论诗滞酒杯相留喜同宿不寐曙光回
送人南归
相送当摇落孤舟泛渺弥去帆看已远临水立多时别浦寒鸿下空山夜鹤移他年重会面吟鬓共成丝
上李昉相公
弱冠登龙入粉闱少年清贵古来稀袖中诏草朝天去头上宫花侍宴归卓笔玉堂寒漏迥卷帘池馆水禽飞三台位近犹多逊闲聼秋霖忆翠微
朝苑优游数十春文章敌手更无人对敭旒冕如僚友下直门阑似隐沦倚槛白云供醉望榰筇黄叶落吟身年来得意知难喻大半门生作侍臣
宋元诗会卷一

[book_title]卷二
钦定四库全书
宋元诗会卷二
兵部主事陈焯编
郑文宝
【字仲贤初仕江南用父?授奉礼郎入宋李煜以环卫奉朝请文宝左右其间太平兴国八年登进士第除修武主簿转光禄寺丞献所着文改着作佐郎通判颍州历殿中丞陕西转运副使李顺乱蜀文宝有平贼功太宗召至阙下喜其奏对捷辩加工部员外郎以兴复营田於贺兰山下扰民无功又奏减解州盐价岁亏课额为二司所发贬蓝山令真宗即位召还授殿中丞历河东转运使卒年六十一有集二十卷谈苑二十卷江表志三卷】
送枝江秦长官罢秩
衆论才名外亲人似古人官嫌容易达家爱等闲贫解印诗权在移风泽国春政声诬不得慙见数乡民
送曹纬刘鼎二秀才
旦夕春风老离心共黯然小舟闻笛夜微雨养花天手笔人皆有曹刘世所贤郴侯重才子从此看莺迁
温泉
潺湲如燎岭云隂玉石鱼龙换古今只见开元无事久不知贞观用功深笼无解语衣无雪堆有黄沙粟有金惆怅羌渠负恩泽始尤夷甫未经心
读江总传
行人慵过景阳宫宫畔离离禾黍风庭玉有花空怨白井莲无步莫愁红吟诗功业才虽大亡国君臣道最同争忍暮年归故里纶竿回避钓鱼翁
赴阙日过石子镇
得罪先朝出粉闱五原功业更谁知年深放逐无人识白雪关头一望时
孙　仅
【字邻几上蔡人咸平元年举进士第一官知制诰】
勘书
儒家无外事招客勘青编笔墨东西置朱黄次第研频忧伤点窜细恐误流传改易文辞正增加字数全目因繁处倦心向注中专端坐穷今古披襟见圣贤疲劳时举白游息或谈玄得兴忘昏旭题名记岁年栖毫思确解废卷恨亡篇鱼鲁皆刋定谁人敢间然
张　维
【吴兴人以诗名江湖间即子野尚书之父也卒年九十一孙莘老序其诗云自得而无怨怼之语潇洒而有沉澹之思】
孤帆
江心云破处遥见去帆孤浪濶疑升汉风高若泛湖依微过远屿彷佛落平芜莫问乘舟客利名同一途
庭鹤
戢翼盘桓傍小庭不无清夜梦烟汀静翘月色一团素闲啄苔钱数点青终日稻粱聊自足满前鸡鹜漫相形巳随秋意归诗笔更与幽栖上画屏
玉蝴蝶花
雪朶中间蓓蕾齐骤开尤觉绣工迟品高多说琼花似曲妙谁将玉笛吹散舞不休零晚树团飞无定撼风枝漆园如有须为梦若在蓝田种更宜
闻砧
遥野空林砧杵声浅沙栖雁自相鸣西风送响暝色静久客感秋愁思生何处征人移塞帐即时新月落江城不知今夜捣衣曲欲写深闺多少情
宿後陈庄
腊冻初开苕水清烟村远郭漫行吟滩头斜日鳬鷖队枕上西风鼓角声一櫂寒灯随夜钓满犁膏雨趂春耕谁言五福仍须富九十年余乐太平
周密齐东野语云宋有两张先皆字子野其一博州人天圣三年进士欧阳公为作墓志其一天圣八年进士则吴兴人也二人名姓偶同又适同时不可不知也陈振孙诗曰平生闻说张三影十咏谁知有乃翁遐想盛时生恨晚恍如身在画图中十咏有宿清江小舍一首破损仅存一句菰叶青青绿荇齐云李　沆
【字太初洺州肥乡人太平兴国五年举进士为将作监丞通判潭州迁右赞善转着作郎历补阙知制诰入翰林为学士尝侍宴太宗目送之曰风度端凝真贵人也淳化三年参知政事真宗即位拜户部侍郎咸平初以本官同平章事上北幸命沆留守京师肃然累加门下侍郎尚书右仆射尝言居相位愧无补当时惟中外所陈利害一切报罢之此少以报国耳景德元年七月薨年五十八赠太尉中书令谥文靖王旦於沆殁後叹其先识之远曰李文靖真圣人也】
平阳侯
为臣固不易为相良独难孰是弼万几而苟怀自安?侯佐汉祖规橅洵可观其时在开创讵云擘画殚垂死荐平阳相倚定後艰既惮牝鸡鸷复虑幼主孱参也急调剂饥恐弗及餐奈何不事事醇酒以为眈后意愈无忌帝肉曾未寒宠姬与爱子身命恣摧残少主忧入地吕势积滔天藉非平与勃汉祚谁当全参实沗相位昧者称其贤
王禹偁
【字元之济州钜野人世为农家九岁能文毕士安见而器之太平兴国八年登进士授成武主簿徙知长洲县时同年生罗处约宰吴县日与赋咏人多传诵太宗闻其名召试擢右拾遗直史馆赐绯即日献端拱箴以寓规讽未几判大理寺缘妖尼道安诬讼徐铉偁论道安反坐贬商州团练副使稍迁拜左正言历翰林学士知审官院通进银台封驳司又以议礼坐谤讪出知滁州真宗即位迁秩刑部召还复知制诰咸平初预修太祖实录与宰相不恊出知黄州徙蕲州卒年四十八讣闻上甚悼之有小畜集二十卷】
酬种放徵君一百韵
太岁在辛卯九月万木落是时太隂亏占云臣道剥王生出紫薇谴逐走商洛扶亲又抱子迤过京索敝车载诗史病马悬囊槖西都不敢住空负香山约阌乡正南路秦岭峭如削肩舆碍巨石十步三四却妻孥亦徒步碛砾不容脚山店盖木皮烟火浑薰灼夜深闻贙虎合家屡惊戄山泉何潆洄切裂无桥彴卸鞍引羸蹄解袜事芒屩晨澜髪可鉴朝涉胫如斮商山六百里天设皆碞崿上洛在其中狴牢曾未若逐臣自可死何必在远恶刺史不我顾古寺聊淹泊卜居杂民甿致养无精糳知道由自寛有亲强为乐侧闻种先生终南卧云壑长沮既躬耕元礼仍开学王绩妇未娶介洁翘孤鹤之推母偕隐教诲修天爵诗情亦嗜酒道气不服药田衣剪荷芰野饭烹茝药雾豹泽文彩冥鸿避矰缴肯从羔雁聘唯恐簪裾缚如何宋右史斥鷃议鵰鹗【起居舍人宋维翰奏种放隐居终南乞量才录用颇为识者所笑】玄纁与丹诏恩礼诚非薄仍勑京兆府敦谕辞恭恪先生恋板舆纯孝心坚确散髪走烟峦拜章谢恩渥巨材犹在涧大玉不出璞使者遂空囘软轮何寂寞贤母召徵君庭责词嗃嗃胡为事章句漏名入街郭府县汚我山胥徒噪吾幄以兹近声利安得成高邈誓将徙穷谷庶可逃喧浊先生拜引过为夀开樽杓陶陶又熙熙何啻闻竽龠人传到迁客面目顿惭怍器小识不远当年事头角遭时得一第游宦何龌龊逐羶甚蚍蜉鬭耀向熠爚宰邑乏弦歌谏垣无謇谔便蕃朱紫绶僭忝丝纶阁方号騤騤龙巳困狺狺?待罪始知非咄哉昧先觉一聆高世行罪髪庸可擢忍耻赋三章尘埃寄【一作望】寥廓明年会恩宥量移井蛙跃靡暇谒南山征途望西岳黄河波汹涌白径苔斑驳中条围解悬五老烟矗矗此焉为郡副乌敢事陨获笼禽幸未死尚且谋饮啄米呼村婢舂樵顾山童斫饲马捽寒芜看书爇秋箨信口亦吟哦放心无适莫君恩巳絶望人事终难度相府一张纸唤起久屈蠖诚知有梁柱未忍弃榱桷五城天上开三殿云间卓重取正衣冠笼裹山猱玃病翼得风云坏墙劳赭垩谏官与史氏旧职聊羁络举袖拂石螭凝眸睨金雀冥心想前事一梦何挥霍长恐先生闻倚松成大噱关中朋友来遗我神仙作繁华远容绮铮鏦美金错古澹啜鉶羮大雅铿木铎千言距百韵旨趣何绰绰孰念气如虹翻然轻抵鹊俊甚麻姑爪快比屠门嚼浑金岂在熔尺璧宁施琢愈风齐捧檄忘味同闻乐置之向怀袖日夕芬兰若褒我尘俗韵铅刀化干镆同声必有应过实还疑谑盛夸山中事云屋张霞幕兰茆含露采石髓和烟酌巢由泉涤耳园绮芝盈握有时上絶顶星斗近可摸下视尘世人营营似螶男儿既束髪出处岐路各苟非秉陶钧即去持矛槊致主比唐虞安边如卫霍不尔为逸人深居返吾朴胡然自碌碌名节亦销烁行年过半世功业无圭勺无术铸五兵使民兴钱鎛无才统六师逐寇开沙漠空言说王道肆目看人瘼多惭指佞草虚效倾心藿一览大雅文起予亦何博况兹山野性谟画昧方略搔首谢朝簪行将返耕凿
不见阳城驿【并序】
余为儿童时览元白集唱和阳城驿诗时稹贬江陵过南山感阳道州而作是诗也且改驿为避贤邮不忍呼其讳也乐天在翰林得而和之又见杜紫薇富水驿诗题下解云富水驿旧名与阳谏议同卒章曰驿名不合轻移改留警朝天拥传人淳化二年九月余自西掖左官商於访其驿则无有也捡之图经求之郡境则富水地存而驿废阳城之号遂莫知矣因作古风诗申明三贤之作且以不见阳城驿为首句至於道州之行事元诗尽之矣此不复云
不见阳城驿空吟昔人诗谁改避贤邮唱首元微之微之谪江陵顦顇为判司路道商山驿一夕见嗟咨所嗟阳道州抗直贞元时时亦被斥逐南荒终一麾题诗改驿名格力何高奇乐天在翰林亦和迁客词遂使道州名光与日月齐是後数十年借问经者谁留题富水驿始见杜紫薇紫薇言驿名不合轻改移欲遣朝天者惕然知在兹一以讳事神名呼不忍为一以名警衆名存教可施为善虽不同同归化之基迩来又百稔编集空鳞差我迁上洛郡罪谴身絷维旧诗犹可诵古驿殊无遗富水地虽在阳城名岂知空想数君子贯若珠累累三章诗未冺千古名亦垂德音苟不嗣吾道当巳而前贤尚如此今我复何悲题此商於驿吟之聊自怡
竹?
商岭多修篁苍翠连山谷有鼠生其中荐食无厌足春笋啮生犀秋筠折寒玉饫饱致肥腯优游恣蕃肓林密鸢不攫穴深犬难逐凤凰饿欲死彼实无一掬唯此竹间?琅玕长满腹暖戏绿丛隂举头傲鸿鹄不知商山民爱尔身上肉有锸利其锋有锥銛於镞开穴窘如囚洞胸声似哭膏血尚淋漓携来入市鬻竹也比贤良鼠兮类商俗所食既非宜所祸诚知速吁嗟狡小人乘时窃君禄贵依社树神俸盗太仓粟笙簧佞舌鸣药石嘉言伏朝见秉大权夕闻罹显戮李斯具五刑赵高夷三族信有司杀者在暗明如烛彼狡无害贤彼鼠无食竹
闻鴞【有序】
滁淮地也郡堞之上鸱鴞巢焉永夕鸣啸不巳妻子惊死或终夜不寐因作诗喻之
元精自万彚羽族何茫茫为怪有鸱鴞为瑞称凤凰凤凰不时出未识五色章吾生在邹鲁风土殊远方鸣鸠随乳燕日夕巢吾梁翩翾杂鸟雀比屋率为常又从筮仕来五年居帝乡更直入承明侍宴夜未央上林闻莺啭巧舌如笙簧鸱鴞徒知名闻见实未尝顷年谪商山聼之已悲凉今兹出内庭罸郡来永阳谁知尔鸋鴂营巢在城墙年加睡渐少秋尽漏且长鸣啸殊不已历历含微霜孺人泣我右稚子啼我傍吾心非达士讵免亦怅怅人生纵百岁忽若石火光其间有穷通幽昧难自量我爱臯与夔峩冠虞舜堂箫韶闻九成丹穴来锵锵又爱闳与散陈力遇文王鸑鷟聼岐山多士周道昌嗟嗟汉贾谊年少谪南荒故有鵩鸟赋倚伏理甚详郇公暨邺侯放逐同一邦夜深闻此鸟韦公涕沾裳李侯举酒令斯音非不祥坐客如不闻罚之以巨觞遂使恶声鸟聼之无所伤【天宝中韦郇公谪守蕲州时李邺侯亦以处士放逐因夜饮闻鸱鴞韦公泣下李公曰此鸟人以为恶其声可聼乃令坐客有不闻其声者罚以大杯由是聼之不厌】赞皇贬袁州怀鴞义亦臧【李太尉有怀鴞赋】乃知昔贤哲未免亦凄惶况余不肖者邀宠在朝行报国惟直道谋身昧周防四年两度黜鬓髪已苍苍虽得五品官销尽百链钢何当解印绶归田谢膏粱教儿勤稼穑与妻甘糟糠凤来非我庆鴞集非我殃优游尽天年身世俱可忘
和杨遂贺雨
我罢内廷职出临永阳民永阳民虽庶未免多饥贫富之既无术龊龊为谨身不堪今夏旱如燎复如焚厥田本涂泥坐见生尘氛稚老无所诉嗷嗷望穹旻食禄忧人忧蚤夜眉不伸从决狱中囚徧祷境内神楚辞有山鬼庙貌罗水滨佛法有浮图寺宇连城闉斋庄命寮寀供给抽俸缗鼓笛迎湫水香花照金轮诚知非典故且慰旱熯人偶与天雨会滂沱四郊匀挿秧复修堰野叟何欣欣可办官府调亦免农艰辛爕调赖时相感应由圣君於吾复何有敢望歌颂云清流杨水部德与我为邻仇香官位屈何逊诗格新见投贺雨诗言自人口闻夫君盖私我过实岂相亲为霖非我事职业惟词臣若有民谣起当知帝泽春庶使采诗官入奏助南薰
对雪示嘉佑
去年看雪在商州使君命我山寺头峯峦草树六百里饥鼯冻鸟声啾啾山城穷陋无妓乐何以销得骚人愁抱缾自泻不待劝乘兴一引连十瓯晩归上马颇自适狂吟醉舞夜不休今年看雪在帝里瑶台琼树佳气浮朝囘揽辔聊四望移下五城十二楼樽中有酒翻不饮郁郁不快非怨尤吾儿娇騃未晓事问我胡不私献酧因令把笔写我意为渠吟作雪中讴昔为副使不理事待罪且免忧人忧今为谏官非冗长拾遗三馆俸入优秋来连澍百日雨禾黍飃溺多不收如今行潦占南亩农夫失望无来麰尔看门外饥饿者往往殭殕填渠沟峩冠旅进又旅退曾无一事禆皇猷俸钱一月数家赋朝衣一袭几人裘安边不学赵充国富民不作田千秋胡为碌碌事文笔歌时颂圣如俳优一家衣食仰在我纵得饱暖如狗偷况我眼昏头渐白安能隐几勤校讐何时提汝归田去卖马可易数只牛深耕浅种苟自给藜羮豆粥充饥喉黍畦锄理学元亮瓜田浇灌师秦侯素餐免作疲人蠧开卷免对古人羞未行此志吾戚戚对酒不饮抑有由斯言不敢向人道语尔小子为诒谋
和马中允炉边偶作
谁为东君掌青律故将春日连人日春日雨丝暖融融人日雪花寒栗栗雨雪寒暖苦不同可比交情去就中仲咸拥炉发歌咏古风激破浇漓风人情离合古来有召公初亦疑周公汾阳临淮本仇隙一旦分兵若亲戚四公翻覆人不讥各各操心为邦国此外譸张多为已反掌背面如千里张耳陈余不忍言魏其武安何足齿我爱中允君子心心与人交淡如水别有人间势利徒一去一就随荣枯西汉董贤方佞幸孔光迎拜卑如奴是时扬雄在东观投阁欲死无人扶有唐力士夫人死朝士执丧如丧妣是时李白放江边憔悴无人供酒钱小人之性何所似真如蜂蝶并蝼蚁寻香逐臭苟朝昏岂愿松篁与兰茝重君誓心一何极涧底松兮陵上栢涧松陵栢有朽时我约君心无改易
拍板谣
麻姑亲采扶桑木镂脆排焦其数六双成捧立王母前曾按瑶池白云曲几时流落来人间梨园部中齐管弦管弦才动我能应知音审乐功何全吴宫女儿手如笋执向玳筵为乐凖数声慢仙人屐齿下云栈老狐腊月渡黄河缓步轻轻踏氷片数声急空江雹打渔翁笠鲛人泣对水晶盘满把珠玑连泻入划然一声送曲彻由基射透七重札金罍冷落閴无闻陇头冻後泉声絶律吕与我数自齐丝竹望我为宗师总驱节奏在术内歌舞之人无我欺所以唐相牛僧孺为文命之为乐句
筵上狂诗送侍棊衣袄天使
昔事先皇叨近侍北门西掖华清地太宗多材复多艺万几余暇翻棊势对面千里为第一独飞天蛾为第二第三海底取明珠三阵堂堂皆御制中侍宣来示近臣天机秘密通鬼神乃知棊法通军法既戒贪心又嫌怯惟宜静胜守封疆不乐穷兵用戈甲先皇三势有深旨岂独一枰而已矣当时受赐感君恩藏於箧笥传子孙至道年中出滁上失脚青云空怅望移典维扬日望还轩辕鼎成飞上天龙髯忽断攀不得旧朝衣上泪潺湲吾皇曲念先朝物徵归再掌西垣笔悲凉忽见红药开哭临空随梓宫出去年领郡得齐安山州僻陋在江干黄民谁识旧学士白头犹任老郎官昨日江边天使到随例沾恩着衣袄皇华本是江南客久侍先皇对棊奕筵中偶说当年事三势分明皆记得我从失职别上台御书深锁不将来遥想棊图在私室天香散尽空尘埃今日因君聊话及翻作停杯向隅泣人生不易逢圣朝君恩未报双鬓凋金銮殿花春灼灼永熙陵树夜萧萧空叹拖肠在泥土不如舐鼎升烟霄多病相如犹未死追思往事欲魂消星使今辰逥马首强对离筵满倾酒悲歌一曲从事书唱与朝中旧知友
还杨遂蜀中集
上苍茫昧胡为乎施设吾道生吾徒否多泰少是天意生有述作死不虚圣人忧患方演易贤者穷愁始着书尽令富贵?逸乐蠢蠢戢戢如鸡猪冺然无物作时瑞谁识凤凰与驺虞经史子集灿今古粉绘帝道张皇谟一言可采即不朽名姓张与日月俱乃知天心厚我辈穷辱不足形悲呼夫君擢秀在江左国小而逼何区区科名始得值兵火金陵坐见成丘墟入朝才得一赞善黜降重为县大夫彰明僻远在蜀道又遇袄贼攻成都徒行抱印向陇氐乞食村落何崎岖归来朝责作主簿朱衣黯淡鬓毛疎昨朝投我蜀中作铮然一集如琼琚杜甫遭窜吟不辍庾信悲哀情有余我逢圣代自多难谩夸三入承明庐近令编缀小畜集文笔诗赋何纷如才名官职不两立真宰析刻分毫铢郎官疎远既未贵县吏礼数不足拘相逢且说文章乐为君酌酒焚枯鱼
成武县作
释褐来成武初官且自强位卑松在涧俸薄叶经霜雨菌生书案饥禽啄印牀犹惊写秋卷枕砌落花黄
除夜寄罗评事同年
岁暮洞庭山知君思浩然年侵晓色尽人枕夜涛眠移櫂风摇浪开牕雪满天无因一乘兴同醉太湖船
五更睡
数载直承明宠深还若惊趂朝鸡唤起残梦马驮行左宦离双阙高眠尽五更如将闲比贵此味敌公卿
宁公新拜首座因赠
着书新奏御优诏及禅扉首座名虽贵家山老未归磬声寒绕枕塔影静侵衣终忆西湖上秋风白鸟飞
寄砀山主簿朱九龄
忽思蓬岛会羣仙二百同年最少年利市襴衫抛白紵风流名纸写红牋歌楼夜宴停银烛柳巷春泥汚锦鞯今日折腰尘土里共君追想好凄然
寄金乡张赞善
年少辞荣自古稀朝衣不着着斑衣北堂侍膳侵星起南亩催耕冒雨归种竹野塘春笋脆采兰幽涧露芽肥伊余自是徒劳者未得同寻旧钓矶
游虎丘山寺
寺墙围着碧孱顔曾是当年海涌山尽把好峯藏院里不教幽景落人间剑池草色经冬在石座苔花自古斑珍重晋朝吾祖宅一囘来此便忘还
寄润州赵舍人【二首】
南徐城古树苍苍衙府楼台尽枕江甘露钟声清醉榻海门山色滴吟牕直庐久负题红药出镇何妨拥碧幢闻说秋来自高尚道装筇竹鹤成双
记言彩笔罢摛华郡阁高闲似道家琴院坐聼江寺磬郡楼吟见海山霞春园遗母亲烧笋夜榻留僧自煮茶应笑陶潜未归去折腰奔走在泥沙
寄毗陵刘博士
毗陵古郡接江堧赴任琴书共一船下岸且寻甘露寺到城先问惠山泉秋蟾吐槛供吟兴野鹤偎牀伴醉眠官散道孤诗笔老不应双鬓更皤然
中元夜宿余杭山仙泉寺留题
祭庙回来略问禅藓墙沙径碧山前风疏远磬秋开讲水响寒车夜救田蓝绶有香花菡蓞竹牕无寐月婵娟自惭政术贻枯旱忍卧松隂漱石泉
再泛吴江
二年为吏住江滨重到江头照病身满眼碧波输野鸟一蓑疎雨属渔人随船晓月孤轮白入座晴山数点青张翰精灵还笑我绿袍依旧惹埃尘
和郡寮题李中舍公署
树影池光映晓霞绿杨隂下吏排衙闲拖屐齿妨横笋静拂琴牀有落花地脉暗分吴苑水厨烟时煮洞庭茶青宫词客多闲暇按曲飞觞待岁华
题张处士溪居
云里寒溪竹里桥野人居处絶尘嚣病来芳草生渔艇睡起残花落酒瓢闲把道书寻晩迳静携茶鼎洗春潮长洲懒吏频过此为爱盘餐有药苗
送罗着作奉使湖湘
使星躔次入长沙晓别延英去路賖数刻漏中承密旨几重湖外奉皇华山行马拂湘川石寺宿僧供岳麓茶回日期君直西掖当阶红药正开花
送冯学士入蜀
锦川宜共少年期四十风情去未迟蚕市夜歌欹枕处峨眉春雪倚楼时休夸上直吟红药多羡乘轺聼子规莫学当初杜工部因循不赋海棠诗
贺将作孔监致仕
泣辞明主竟抽簪便约幽云老旧林朝请罢来频典笏田园归去只携琴焚香静院当山色晒药空庭避竹隂一子得官三品禄未饶疏傅有黄金
和陈州田舍人留别
演纶多暇每封章暂去颁条道更光郡吏好排红粉妓使君曾是紫薇郎楼台有月新诗出囹圄无人绿草长地接清淮足佳致水村烟坞是鱼乡
囘襄阳周奉礼同年因题纸尾
武关西畔路巉岩两月劳君寄两缄镜里想添新白髪箧中犹贮旧青衫扶头酒好无辞醉缩项鱼多且放馋譬似元和张太祝十年不改旧官衔
寒食
今年寒食在商山山里风光亦可怜稚子就花拈蛱蝶人家依树系秋千郊原晓绿初经雨巷陌春隂乍禁烟副使官闲莫惆怅酒钱犹有撰碑钱
南郊大礼诗【二首】
圣君重卜祀南郊仗拥黄麾间白旄仙吹冷翻苍玉佩晓霞晴透绦纱袍天开兜率斋宫静海涌蓬莱帐殿高迁客生还知有望商山不敢读离骚
严禋礼退一阳生拚贺欢呼动四溟圣夀久长南至日宝图高大北辰星九重城阙天将曙百万人家户不扃知有化工无弃物海波分细一浮萍
新秋即事
宦途流落似长沙赖有诗情遣岁华吟弄浅波临钓渚醉披残照入僧家石挨苦竹旁抽笋雨打戎葵卧放花安得君恩许归去东陵闲种一园瓜
前赋村居杂兴诗二首间半岁不复省视因长男嘉佑读杜工部集见语意颇有相类者咨於余且意余窃之也余喜而作诗聊以自贺
命屈由来道日新诗家权柄敌陶钧任无功业调金鼎且有篇章到古人本与乐天为後进敢期子美是前身从今莫厌闲官职主管风骚胜要津
赠卫尉宋卿二十二丈
谪宦归来髪更斑徊翔犹得寺卿闲几多僚友三台上大半生徒两制间旧赐锦袍多贳酒新裁纱?欲归山东垣小谏龙锺甚空媿洪炉蚤铸顔
送融州任巽户曹撰越王爱姬墓志得罪
御前曾取好科名一掾如何万里行身落蛮方人共惜罪因文学自为荣吏供版籍多鱼税民种山田见象耕君看咸通十司户投荒终久是公卿
幕次闲吟
江蓠吟尽鬓成霜谪宦归来梦一场每日祗窥丹凤案被人犹唤紫薇郎斋宫独坐风翻幕客舍闲吟叶满牀若是承明容再入未曾荒废旧文章
送张监察通判余杭
郡城潇洒浙江滨暂辍乘骢慰远民莫放霜威夸御史且收风景属诗人雪侵楼上迎潮眼花拥湖中泛月身尽是公余吟咏处好飞佳句寄词臣
书斋
年年赁宅住闲坊也构幽斋作道装守静便为生白室着书兼是草玄堂屏山独卧千峯雪御札时开一炷香莫笑未归田里去宦途机巧尽能忘
滁州官舍
忽从天上谪人间知向山州住几年俸外不教收果实公余多爱入林泉朝簪未解虽妨道宦路无机即是禅铃阁悄然私自问郡斋何异玉堂前
腊月
腊月滁州始觉寒年丰岁暮郡斋闲官供好酒何忧雪天与新诗合看山日照野塘梅欲绽烧回荒径草犹斑吏人散後无公事门戟森森夕鸟还
寄杭州昭庆寺华严社主省常上人
梦幻吾身是偶然劳生四十又三年任夸西掖吟红药何似东林种白莲入定雪龛灯焰直讲经霜殿磬声圆谪官不得余杭郡空寄高僧结社篇
岁暮感怀
岁暮山城放逐臣老从霄汉委泥尘公卿别後全无信兄弟书来秪说贫眼看青山休未得鬓垂华髪摘空频文章气概成何事沾惹虚名误此身
芍药诗
牡丹落尽正凄凉红药开时醉一场羽客谙传尸解术仙家重爇返魂香蜂寻檀口论前事露湿穠英试晓粧曾忝掖垣真旧物多情应认紫薇郎
赠省钦师【师善八分书太宗召於殿上书数行得赐紫衣】
旧隐何年别翠微瀑泉声外锁禅扉御前能写八分字天上曾宣三事衣灯照夜寒霜後冷鼎烹秋菌雨中肥终归五老峯边去杯渡长江一锡飞
赠状元先辈孙仅
病中何事忽开顔记得诗称小状元【余淳化辛卯岁赠君诗云明年再就尧阶试应被人呼小状元】粉壁乍悬龙虎榜锦标终属鶺鴒原青云随步登花塔红雪飘衣醉御园还有一条遗恨处不教英俊在吾门
谪居感事【一百六十韵　内绥字维字俱重押】
迁谪独熙熙襟怀自坦夷孤寒明主信清直上天知消息还依道生涯只在诗惟当喻山木讵敢咏江篱偶叹劳生事因思志学诗读书方覩奥下笔便搜奇赋格惊鹦鹉儒冠薄鵕?耕桑都不事园井未曾窥必欲缣缃富宁教杼轴纰光隂常矻矻交友尽偲偲步骤依班马根源法孔姬收萤秋不倦刻鹄夜忘疲流辈多相许时贤亦见推叨荣偕计吏滥吹谒春司仆瘦途中病驴寒雪里骑空拳入场屋拭目看京师技痒初调箾锋銛欲试锥甲科登汉制【太平兴国八年余首中甲科】内殿识尧眉数刻愁晡矣三题亦勉之先鸣输俊彦上第遂参差罢举身何托还家命自奇惟惭亲倚户敢望嫂停炊竭力求甘旨终朝走路岐贪希仲由米多废董生帷丹桂何时折孤篷逐吹移知怜无国士志气自男儿季子貂裘敝狂生刺字隳广场重考覆蹇步载驱驰明代宁甘退青云暗有期礼闱冠多士御试拜丹墀泽雾寜惭豹?风肯伏雌重瞳念孤迹一第忝鸿私得告还乡贵除官佐邑卑折腰称小吏矩步慎初资【解褐得主簿】枳棘心何恨松筠操自持及亲家有养事长礼无亏铜墨官常改烟霄两露垂县花聊主管寺棘且羁縻【九年授大理评事知苏州长洲县】吴郡包山侧长洲巨海湄万家呼父母百里抚惸嫠敢起徒劳叹长忧窃禄嗤宦途甘碌碌官业亦孜孜政事还多暇优游甚不羁村寻鲁望宅寺认馆娃基西子留香迳吴王有剑池狂歌殊不厌酒兴最相宜草织登山履蒲纫【平声】挽舫绥果酸尝橄榄花好挿酴醾震泽柑包火松江鱠缕丝三年无异政一箧有新词多恋南园卧俄从北阙追【雍熙四年奉召赴阙】呈材真朴召对立茅茨载笔居三馆登朝忝拾遗紫泥天上降朱绂御前披侍从殊为贵图书颇自怡史才媿班固谏笔谢辛毗拟把微躯报惭将厚禄尸安边上章疏端拱献箴规精鉴逢英主心知是伯夔【余论边事特为赵许公所器】赓歌才不称掌诰笔难摛【是岁蒙上召余殿上作歌遂有西掖之拜】制历多无事【阁下有制历当直舍人如无除目书名而出】词头每怯迟繁隂温室树清吹万年枝青锁霞光透苍苔露片萎御香飘砚席宫叶落缨緌看浴池心凤闲扪殿角螭上林花掩映仙掌露淋漓对近瞻旒冕班清辟虎貔宫帘垂翡翠御水动涟漪纪号年淳化朝元月建寅【叶移】摄官捧宝册祝夀执樽彞表案行低折【时余又押诸方表案】宫悬聼肃只德音王泽润谦柄斗杓移贵接臯夔步深窥龙凤姿策勲何炫赫赐紫更萎蕤【是日加柱国谢日面赐金紫】蚊力山难负鹈梁翼易滋论功慙八柱受服欲三褫【音迟】祗虑殃将至曾无事可禆趋朝空俯伛退食自逶迤更直当春好横行隔宿咨【每休假三日後谓之横行於正衙参假院吏隔夜报】内朝长得对驾幸每教随琼苑观云稼金明阅水嬉赏花临凤沼侍钓立鱼坻拂面黄金柳顔白玉巵分题宣险韵翻势得仙碁【上尝赐两制碁势图】竟举窥天管争燃煮豆萁恨无才应副空有表虔祈【每有御制诗韵难并新碁势但上表免和诉不晓而已】睿睠偏称赏天顔极抚绥中官赐文字院吏捧巾綦遭遇诚堪惜功名窃自思请缨无壮志视草亦胡为未献东封颂空镌北岳碑深惭专俎豆长欲议边陲但可怀骄子何须斩谷蠡胸中贮兵甲堂上有熊罢成败观千古弛张在四维兼磨断佞剑拟树直言旗遇事难缄默平居疾喔咿无权逐鸟雀俛首任狐狸廷尉专刑杀【以制诰舍人兼大理寺事】词臣益等衰五花仪久废三尺法聊施书命犹无谄评刑肯有欺厚诬凌近侍内乱疾妖尼【妖尼道安诬告徐骑省】丹笔当无赦金科了不疑拜章期悟主仆法更防维萋菲终无巳雷霆遂赫斯如弦伤讦直投杵觅瑕疵衆铄金须化羣排柱不支佞权回北斗谗舌簸南箕阙下羊肠险朝端虎尾危道孤贻衆怒责薄赖宸慈西掖除三字南山佐一麾苍黄尘满面挥洒泪交颐目断九重阙魂销八达衢尊亲远扶侍兄弟尽流离秦岭偏巉絶商於更嶮巇吾庐何处是我马忽长辞六里山苍翠丹河浪渺弥分封思魏鞅割地忆张仪懒读三闾传空寻四皓祠畲烟浓似瘴松雪白如梨坏舍牀铺月寒牕砚结澌振书衫作拂解带竹为揓呼仆泥茶竈从僧借药筛钟愁上寺起角怨水门吹旧友谁青眼新秋出白髭烟岚晴郁郁风雨夜颸颸我过徒三省吾生自百罹初来闻旅雁不觉见黄鹂市井携山菜房廊盖木皮【商州民多以木皮盖屋】野花红烂缦山草碧?褷副使官资冷商州酒味醨尾因求食掉角为触藩羸有梦思红药无心采紫芝瘦妻容惨戚稚子泪涟洏暖怯虵穿壁昏忧虎入篱松根然夜烛山蕨助朝饥岂独堂亏养还忧地乏医迹飘萍渤海亲老日崦嵫阁下辞巢凤山中伴野麋风欺秀林木云隔向阳葵屈产遭驽马丹山困吓鸱悔须分黑白本合混妍媸自此韬余刃终当学钝鎚穷通皆有数得丧又奚悲自顾才何有空怜道在兹宣尼犹削伐大禹亦胼胝运去当如鼠投来且御魑避风聊戢翼得水会扬鬐琴酒图三乐诗章效四蚩【白公有四蚩诗】鱼须从典卖貂尾任倾欹兀兀拖肠鼠悠悠曳尾龟北牕寻蛱蝶南岸看鸬鷀山翠楼频上云生杖独榰簟闲留晓魄檐暖负冬曦松柏寒仍翠琼瑶湼不缁望谁分曲直秪自仰神祗吾道宁穷矣斯文未巳而狂吟何所益孤愤泄黄陂
商山海棠
锦里名虽盛商山艳更繁别疑天与态不类土生根浅着红兰染深於绦雪喷待开先酿酒怕落预呼魂香里无勍敌花中是至尊桂须辞月窟桃合避仙源浮动冠频侧霓裳袖忽翻望夫临水石窥客出墙垣赠别难饶柳忘忧肯让萱轻轻飞燕舞脉脉息妫言蕙陋虚侵迳梨凡浪占园论心留蝶宿低面厌莺喧不忝神仙品何辜造化恩自期栽御苑谁使掷山村绮季荒祠畔仙娥古洞门烟愁思旧梦雨泣怨新婚画恐明妃恨移同卓氏奔秪教三月见不得四时存绣被堆笼势臙脂浥泪痕贰车春未去应得伴芳罇
茶园十二韵
勤王修岁贡晩驾过郊原蔽芾余千本青葱共一园牙新撑老叶土软迸新根舌小侔黄雀毛狞摘绿猿出蒸香更别入焙火微温采近桐花节生无谷雨?缄縢防远道进献趂头番待破华胥梦先经阊阖门汲泉鸣玉甃开宴压瑶罇茂育知天意甄收荷主恩沃心同直谏苦口类嘉言未复金銮召年年奉至尊
山僧雨中送牡丹
数枝香带雨霏霏雨里携来叩竹扉拟戴却休成怅望御园曾挿满头归
春居杂兴
两株桃杏映篱斜妆点商山副使家何事春风容不得和莺吹折数枝花
杏花【三首】
暖映垂杨曲槛边一堆红雪罩春烟春来自得风流伴榆荚休抛买笑钱
长愁风雨暗离披醉遶吟看得几时只有流莺偏称意夜来偷宿最繁枝
陌上纷披枝上稀多情犹解扑人衣双成洒道迎王母十里蒙蒙绦雪飞
别丹水
曾经烂漫濯吾缨忍别潺湲月夜声便入红尘染诗思吟魂犹合数年清
芍药开花忆牡丹
风雨无情落牡丹翻堦红药满朱栏明皇幸蜀杨妃死纵有嫔嫱不喜看
后土庙琼花诗【二首】
扬州后土庙有花一株洁白可爱树细而花繁不知实何木也俗谓之琼花因赋诗以状其态
谁移琪树下仙乡二月轻氷八月霜若使夀阳公主在自当羞见落梅妆
春氷薄薄压枝柯分与清香是月娥忽似暑天深涧底老松擎雪白婆娑
曹　纬
【见郑文宝集有送曹纬刘鼎二秀才诗其弟即元宠也纬诗文名秋浦集】
山行
日出过山头日入宿山下我行山亦行隐隐似奔马朝昏山送迎山意自倾写借问征途间谁如此山者
自斋山借舟泛湖还家
十里平湖漫不流晩风吹浪打行舟定知归得侵灯火家在菰蒲最尽头
曹　组
【字元宠纬之弟也兄弟俱以文名组六举不第着铁砚篇以自见後有宠於徽宗授睿思殿待制】夜归曲
饥乌哑哑啼暮寒囘风急雪飘朱阑琐牕绣阁艶红兽书幙金泥揺彩鸾吴妆秀色攅眉绿能唱襄阳大堤曲酒酣横笛咽孤吹吹裂柯亭傲霜竹远空寒雪浑不动老狐应被黄河冻暗囘微暖入江梅何处荒榛挂么凤归来稳跨青连钱貂耳拥鼻行翩翩笼纱密炬照飞霰十二玉楼人未眠
李　至
【字言几真定人生七岁而孤育於飞龙使李知审家幼沈静好学属文典赡举进士授将作监通判鄂州擢着作郎迁右补阙知制诰历翰林学士参知政事雍熙初议亲征范阳至上疏力止闻者韪之以目疾累表求解机政进秩吏部会建秘阁命兼秘书监总三馆书至道初诏太子师事之真宗即位拜工部尚书参知政事咸平元年复以目疾求解政授武信军节度徙知河南府卒年五十五赠侍中】
桃花犬歌
宫中有犬桃花名绦缯围颈悬金铃先皇为爱驯且异指顾之间知上意珠帘未卷扇未开桃花揺尾常先至夜静不离香砌眠朝饥秪傍御牀餧彩云路熟不劳牵瑶草风微有时吠无何轩后铸鼎成忽遗弓剑叶寰瀛迢迢松阙伊川上远逐龙輴十数程两眦涟涟似垂泪骨见毛寒顿憔悴万人见者倍伤心微物感恩犹若是韩卢备猎何足嘉西旅充庭岂为瑞闻君奉诏修实录一字为褒应不曲白鱼赤雁且勿书愿君书此惩浮俗
宋元诗会卷二

[book_title]卷三
<集部,总集类,宋元诗会
钦定四库全书
宋元诗会卷三
兵部主事陈焯编
张　咏
【字复之濮州鄄城人太平兴国五年郡举进士议以咏首荐有夙儒张覃者未第咏与寇凖致书郡将荐覃为首衆许其能让是岁咏登进士乙科授大理评事知崇阳县用苏易简荐入为太子中允历知麟相二州改濮州知浚仪县擢荆湖北路转运使太宗闻其强干召还超拜虞部郎中赐金紫进枢密直学士同知银台通进封驳司出知益州恩威并行蜀民畏而戴之真宗即位加左谏议大夫入拜给事中改御史中丞同知贡举会奏弹丞相酒过出知杭州未几复命知益州归朝掌三班领登闻检院因患脑疡乞解任命知并州大中祥符三年召还抗言丁谓王钦若当诛章三上出知陈州卒年七十赠左仆射谥忠定有集十卷】
悼蜀四十韵
蜀国富且庶风俗矜浮薄奢僭极珠贝狂佚务娱乐虹桥吐飞泉烟柳闭朱阁烛影逐星沈歌声和月落鬭鸡破百万呼卢纵大噱游女白玉璫骄马黄金络酒肆夜不扃花市春渐作禾稼暮云连纨绣淑气错熙熙三十年光景倏如昨天道本害盈侈极祸必作当时布政者罔思救民瘼不能宣淳化移风复俭约情性非方直多为声色着从欲窃虚誉随心纵贪攫蚕食生灵肌作威恣暴虐佞罔天子聼所利惟剥削一方忿恨兴千里攘臂跃火气烘寒空雪采挥莲锷无人能却敌何暇施击柝害物黩货辈皆为白刃烁瓦砾积台榭荆棘迷城郭里第锁苔芜庭轩喧鸟雀斗粟金帛酬束刍绮罗博悲夫骄奢民不能饱葵藿朝廷命元戎帅师荡凶恶虎旅一以至枭巢一何弱燎毛焰晶荧破竹锋熠爚兵骄不可戢杀人如戏谑悼耄皆丽诛玉石何所度未能剪强暴争先谋剽掠民生计空赊死心愁陨获四野构豺狼五亩孰耕凿出师不以律余孽何由却鄙夫识蜂虿寡术能笼络边邮未肃清何顔食天爵世方尚奔驰谁复振蹇谔黄屋远万里九重高寥廓时称多英雄才岂无卫霍近闻命良臣拭目观奇略
县斋秋夕
才薄难胜任空销懒惰情公堂羣吏散苔地乱虫声隔岁乡书絶新寒酒病生方今圣明代不敢话辞荣
登麟州城楼
莫问戎庭苦高栏日夕攀时清官事少边静戍人闲雉堞临寒水穹庐倚乱山皇恩正无外不拟更移还
送别苏寺丞
公身多不定何路慰飘离莫以微言合苦将幽思悲山程朝醉少雪屋夜眠迟即问逢春约芳菲折赠谁
登黄鹤楼
重重轩槛与云平一度登临万想生黄鹤信移烟树老碧云魂乱晩风清何年紫陌红尘息终日空江白浪声莫道安邦是高致此身终约到蓬瀛
金陵郡斋述怀
傍人往往羡清途野逸情怀亦自扶官舍四边多种竹潮沟一面近生芦病嫌见客低徊甚老觉临官气味麤不信浮名是身累有时闲捻白髭须
游赵氏西园
蜀中春艳世间疎比并陈园恐未如数里花光浮煖日六街尘静见香车翻空雅乐催欢处入格新诗上板初方信承平无一事淮阳闲杀老尚书
归越东旧隐留别秦中知巳
客亭杨柳叶初残歌咽秋空惨别顔吟爱好峯归越路醉冲寒雨出秦关烟萝庭户重栖倚渔浦人家旧往还纵使功名无分得免教心在怨尤间
再会傅逸人
分到知心死不轻几年曾是怆离情微风吹雨雁初下落叶满堦虫正鸣灯尽苦嫌论剑略簟凉频喜转琴声从来共约云泉老肯向人间占好名
郊居寄朝中知巳
年来流水坏平田客径穷愁自可怜汀苇乱摇寒夜雨沙鸥闲弄夕阳天狂嫌浊酒难成醉冷笑清诗不直钱碧落故人知我否几囘相忆上渔船
舟中晩望桃源山
仙山初指眼初明倚棹因妨半日程云里未忘寻去路世间争合有浮名嵓空闇老松千尺天静时闻鹤一声更谢暮霞怜惜别满波红影照峥嵘
贻傅逸人
少年名节动人羣避俗身居积水濆几为典衣留远客半乘欹枕看闲云门连酒舍青苔滑路近沙汀白鸟分谁道无情活黎庶数篇新咏带南薰【按史公幼与傅霖同学既贵之後求霖三十年不可得晩知陈州一日霖忽来谒公问昔何隐今何出霖曰子将行矣来报子尔翼日辞去後一月而公卒据此则傅霖乃学道通仙术者然公屡有会傅逸人诗其踪迹未尝疎濶即此作云门连酒舍留客典衣亦非逃世絶俗之流也史所载殆出於小说固未深考欤】
双龙寺
未踏关阳巳见山木鲸时吼翠微间老僧随队看云起居士忘机共鹤闲入眼烟光依砌湿倚空雾气傍【一作绕】山环三朝宝训神明护大读经章祝玉顔
鹤
共怜洁白本天姿纵枉泥尘性不卑况是稻粱厌足日好寻烟月却归时迹参诗雅何年始名系仙经四海知应到昆丘指来历曾陪鵷鹭浴华池
新蝉
脱尘还与比仙游露腹何妨近品流嫩殻半遗红药地细声偏傍绿杨楼诗家取象吟难尽画格偷真意不休正好儒林拟緌拂冯唐无苦预悲秋
过华山怀白云陈先生
性愚不肯林泉住强要清流拟致君今日星驰剑南去囘头惭愧华山云
雨夜【二首】
四檐风雨滴秋声醉起重挑背壁灯世事不穷身不定令人闲忆虎溪僧
帘幕萧萧竹院深客怀孤寂伴灯吟无端一夜空阶雨滴破思乡万里心
寄傅逸人
当年失脚下渔矶苦为明时未得归寄语巢由莫相笑此心不是爱轻肥
送别王秘丞
帝乡三十年前别江外相逢鬓已衰清论未穷行计速为君临水立多时
闻鹧鸪
画中曾见曲中闻不是伤情即断魂北客南来心未稳数声相应在前村
钱　易
【字希白俶之从子年十七举进士试崇政殿三篇日未中而就自此以才藻知名太宗尝叹世无李白苏易简曰今进士钱易其人也欲召置翰林不果真宗朝再举进士以第二人中第除秘书丞通判信州改太常博士直集贤院迁尚书祠部员外郎擢知制诰官至翰林学士儤直未满卒仁宗怜之召其妻盛氏人禁中赐以冠帔有集一百五十卷】
温泉诗
悲哉天宝时帝耄政不修宠幸尊妇人隂极阳巳柔外戚盛本枝栉比封列侯丞相大将军备位甚悠悠天下安既久积渐力不周车服金玉焕黎庶饥寒愁骊山温泉宫昼幸与夜游一游百司备万费一日休谁能心自快化作社稷忧国忠恣吞噬林甫怀奸偷【缺】雏据太原钟鼓无许收黄尘满长安惨黩九庙羞唐天未使絶返正知疾瘳自兹游赏地荆棘生荒秋旧物悉巳废蜘蛛挂重楼覧者咸寒心一过三回头因知帝王业坚固宣鸿猷岂可信嗜欲侮弄生疮疣
西游曲
花销秋老白日短败红荒绿迷空馆拟将清血洒昭陵幽谷蛇啼半山晩十年辞家勤献书王孙不许延公车江头柤庙祭无日重门生草寒离离我有黄金三尺剑奸骨余?古波艶佩入函关无故人玉握凋零七星暗
南兵
曾见南兵苦征辽事一如金疮寒长肉纸甲雨生蛆山小虀霜骨河枯脍腐鱼黎元无处哭丁户日相疎韩　丕
【字太简华州郑人幼孤贫有志操年长始学文太平兴国三年进士尝着孟母碑返鲁颂人多诵之授大理评事通判衡州用石熙载荐试中书擢着作佐郎直史馆历知制诰丕文思艰澁宰相以其稽缓书命常加督责积不能平乃表求外郡出知虢州太宗嘉其冲澹自处召为翰林学士终以迟钝不敏难任禁近三出典州就加礼部侍郎大中祥符二年卒】
寄岳阳刘从事
秋来忆故人寓目临大野远近闻清商依稀奏雅经霜树半红无风叶自下一片洞庭心聊凭塞鸿写
菊
冷淡花枝寂寂阑只缘开晩少人看若教总似陶潜眼肯向芳春艶牡丹
唐　异
【文监载诗而履历莫考但其警句在宋中叶时巳盛传自是前辈胜流未可与茫无籍里者同论也】塞上作
防秋人不到万里絶妖氛马放降来地鵰盘战後云月依孤垒没烧逐远荒分未省为边客宵笳懒欲闻
闲居书事
幽居轻宿雨屐齿偏林塘一境无过客千山自夕阳昼禽多独语夏木有余凉招隐诗慵寄时清谁肯忘罗处约
【字思纯益州华阳人父济仕蜀归朝至太常丞处约登太平兴国中进士知吴县时王禹偁知长洲县日以诗篇唱和苏杭间多传诵後并召直史馆处约终荆湖路巡抚年三十三】
泛太湖
三万六千顷湖侵海内田逢山方得地见月始知天南国吞将尽东溟势欲连何当洒为雨无处不丰年潘　阆
【字逍遥钱塘人与王禹偁孙何魏野辈游处最欢放怀湖山吟咏自适人以谪仙拟之】叙吟
高吟见太平不耻老无成髪任茎茎白诗须字字清搜疑沧海竭得恐鬼神惊此外非关念人间万事轻
夏日宿西禅
此地絶炎蒸深疑到不能夜凉知有雨院静若无僧枕润连云榻牕明照佛灯浮生多贱骨时日恐难胜
岁暮自桐庐归钱塘晩泊渔浦
久客见华髪孤櫂桐庐归新月无朗照落日有余辉渔浦风浪急龙山烟火微时惊沙上雁一一背南飞
落叶
片片复落落园林渐向空几番经夜雨一半是秋风静拥莎阶下闲堆藓径中谷松与岩桧宁与此时同
渭上秋夕
秋色满晴川登临渭水边残阳初过雨何树不鸣蝉极浦涵新月孤帆没远烟渔人空老尽谁似太公贤
望华山
高爱三峯挿太虚昂头吟望倒骑驴旁人大笑从他笑终拟全家向上居
宋太宗晩年烧丹阆曾献方书及帝升遐惧罪乃变姓名匿舒州灊山寺为行者後真宗赦其罪以为滁州参军卒
路　振
【字子发永州祁阳人淳化中进士试巵言日出赋太宗嘉其典赡擢置甲科由通判邠州召直史馆大中祥符初使北归撰乘轺录以献擢左司谏知制诰振文词温丽屡奏赋颂为时辈所称尤长诗咏卒平五十八】
伐棘篇
伐棘何所山之巅秋风颾颾棘子丹折根破柢坚且顽斸夫趦趄汗汚顔攅锋束芒趋道还□之森森缭长藩暮冬号风雪暗天漏寒不鸣守犬眠主人堂上多金钱东陵暴客来窥垣举手触锋身陨颠千矛万戟争後先襟袖结裂不可揎跖破指伤流血殷神离气沮走蹁跹数尺之墙弗复攀无知小丑骚河壖朔方屯师连七年木波马领沙填填气脉不絶如喉咽官军虎怒思吼轩强弩一发山河穿将不叶谋空即安翫养蚁寇成凶颠推刍挽粟徒喧喧边臣无心靖国艰为余讽此伐棘篇种　放
【字明逸河南洛阳人性沉默好学少志山林奉母隐终南豹林谷用张齐贤荐召赴阙授司谏进右谏议大夫真宗眷遇特厚始终不衰晩节耽名利时论薄之】
夏日山居
隂隂林木静寂寂无人境红绽紫葳香岚沈玉膏冷看云时独坐慎事常中省何客驭风来新篁动疎影
谕蒙诗
大瀛卑百渎自成浮天浔崇丘下累块竟为蔽日深王者在谦小夙推尧禹心拜言尊贤仁慎德弃珠金自满九族散匪骄百善寻炳兹夏商鉴灭国因夸淫
酬陈斋民见寄
竹扉常昼掩幽僻置身安自委渔樵分因思出处难周庭方设燎汉将尚封坛莫问烟霞意人寰事万端寇　准
【字平仲华州人太平兴国中登进士时年十九淳熙五年参知政事定策立真宗为太子景德元年拜平章政事决亲征之策封莱国公以丁谓之譛贬雷州司户卒谥忠愍】
暇日游建平三闾故里庙貌荒凉惨动耳目噫贤者之祀世不絶享郡无正人遗弃若是感事伤俗因留斯句
人生若远游多是悲登眺况复念三闾遗踪良可吊道直出章华才高逐边徼寃声喷夜江愁色迷烟峤断碑没败莎古木吟荒庙祠破少荐馨?峻稀停櫂神容渍老苔坏壁通残照旧径失朱门空庭起寒烧余基虽索寞清问长光耀旌贤谁再兴勿使过者诮
水阁晨起
板阁长晏眠偶独起清旦月落檐鸟语烟开客船散长江色自澄汀树声空乱羣动又复然劳劳可长叹
晩望有感
出门望寒野四顾惟椒坡忆昔楚大夫还此情如何残阳半明雨水落西风多因同下蔡恨不觉增悲歌长郊雨余远树减翠新蝉忽鸣激耳嘹唳久客孤坐情如何哉形之於文聊以自遣
遥山夏雨歇远树凉风至凭栏偶开襟新蝉动秋思沙溪洁细流庭木惊踈翠节候又复然幽忧斯所萃芳岁若奔流羲光不停辔感物悼前期谁知此时意
江南春
波渺渺柳依依孤村芳草远斜日杏花飞江南春尽离肠断苹满汀洲人未归
春日登楼怀归
高楼聊引望杳杳一川平远水无人渡孤舟尽日横荒村生断霭深树语流莺旧业通清渭沈思忽自惊
再归秦川
阮路何方尽西归兴未劳河流经陕狭山色入秦高返照明秋垒孤村接暮涛还如丁令至故里满蓬蒿
秋夜勉友
西风惊万木危坐思悠哉故国经年别秋鸿半夜来人应多弃善天岂不怜才休学严夫子荒凉老钓台
秋日原上
萧萧古原上景物感离肠远峤收残雨寒林带夕阳溪声迷竹韵野色混秋光吟罢还西望平沙起雁行
秦中感怀寄江外知已
念子隔江海浩然时已秋蝉鸣关外树人在水边楼髪白犹搜句时清尚旅游遥思当永夜不寐向孤舟
水村即事
虚斋临远水吟钓度朝晡苇岸秋声合莎亭鹤影孤片云藏叠巘野烧起寒芜独步时吟望离人隔五湖
冬夜旅思
年少嗟羇旅烟霄进未能江楼千里月雪屋一龛灯远信凭边雁孤吟寄岳僧炉灰愁拥坐砚水巳成氷
感兴寄莲岳一二诗禅友
西风伤远别前计竟成非芳草此时暮故山何日归禅应同雅道贫合长天机飜忆云浮侣无憀对夕晖
湖上作
极目望南浦望中生远思雁沈芳草渡烧断夕阳陂岁月寒萍梗江山念别离惟余清夜梦暂与白云期
楚江夜怀
西风生远水萧飒度吟台明月夜还满故人秋未来寒蛩啼暗壁败叶下苍苔谁念空江外年年首重回
送人
客亭残照里歌阕独南行芳草无断色旅人多别情远涂方不极长笛更飞声莫动乡关念徒令白髪生
巴东驿秋日晩望
楚驿独闲望山村秋暮天数峯横夕照孤笛起江船遣恨须言命冥心渐学禅迟迟未囘首深谷暗寒烟
东归再经峡中
复命经三峡波澜极目愁片云生断壁孤石碍中流道路连巴塞风烟接楚丘重来登望处因念昔年游
荆南秋望
西风吹户牖独自客荆蛮积水浮秋汉微阳淡远山蝉稀疎叶尽雨歇片云闲何日忘簪绂深居石室间
夜泊江上
岁暮峡中村维舟古树根羣峯初落月後夜独闻猿流水自无尽客愁那可论平明离楚?迢逓指吴门
应制赋牡丹花【时正言直馆】
栽培终得近天家独有芳名出衆花香逓暖风飘御座叶笼轻霭衬明霞纵吟宜把红牋擘留赏惟张翠幄遮深觉侍臣千载幸许随仙仗看穠华
巴东寒食
春雨萧萧寒食天远行犹在楚江边人思故国迷残照鸟隔深花语断烟薄宦未能酬壮节良时空自感流年因循未学陶潜兴长见孤云倍黯然
过雾山
青灯古殿枕寒溪门外天垂斗柄低啼鸟不知春向背落花依旧水东西半桥霜月光相照一带松烟色未齐谁料百年榛莽地香云今日绕轮蹄
南浦
春色入垂杨烟波涨南浦日落动离魂江花泣微雨
送转运梅学士进边郡
怅饮惜离羣穷边去路分雪深山馆夜孤雁背灯闻
初夏雨中
绿树新隂暗井桐杂英当砌坠疎红重门寂寂经初夏尽日垂帘细雨中
归州留别傅君
杨柳如丝拂画桥此中留语欲魂销还愁别後巴东馆独聼空江半夜潮
柳
晓带轻烟间杏花晩凝深翠拂平沙长条别有风流处密映钱塘苏小家
无题
金甲珠襦鏁绣扃杜城残月葬娥英春风候馆花如雪空有莺传度曲声
南平驿
心随流水还乡国身向青山上屈盘远梦不成秋雨细西风一夜客亭寒
舂陵闻雁
危栏秋尽偶来凭霜落秋山爽气澄谁道衡阳无雁过数声残日下舂陵
秋日
柳衰蝉噪寒烟没地迥山遥暮雨收宛是昔年秋气味只添多病与离愁
辇下春日
雨余宫阙丽春隂三月花光照上林谁倚青楼望归骑日斜南陌柳烟深
钱惟演
【字希圣吴越王俶之子从俶归朝为神武军将军博学能文词召试学士院以笏起草立就真宗称善改太仆少卿历知制诰给事中翰林学士迁尚书工部侍郎仁宗即位进兵部初附丁谓以倾寇凖後复挤谓自解宰相冯拯恶其为人罢为镇国军节度改武胜军节度使雅冀柄用抑郁不得志而卒太常张瓌请谥文墨诏覆议改谥曰思惟演文词清丽与扬亿刘筠相上下所着典懿集三十卷】
槿花
绮霞初结处珠露未曦时宝树宁三尺华灯更九枝亭亭方自喜黯黯却成悲欲作飞烟散犹怜返照迟
秋夕池上
珪月上金塘烟容带水光朱华接兰坂绿荇溢鱼防丛暗禽栖密林疎露下凉秋怀巳潘鬓无奈更啼螿
始皇
天极周环百二都六王钟鐻接流苏金椎漫筑甘泉道匕首还随督亢图已觉副车惊博浪更携连弩望蓬壶不将寸土封诸子刘项繇来是匹夫
汉武
一曲横汾鼓吹回侍臣高会柏梁台金芝霅煜凌晨见青雀轩翔白昼来立堠东溟邀鹤驾穷兵西极待龙媒甘泉祭罢神光灭更遣人间识玉杯
南朝
结绮临春暎夕霏景阳钟动曙星稀潘妃宝钏光如画江令花牋落似飞蚱蜢临波朱火度觚棱拂汉紫烟微自从饮马秦淮水蜀柳无因对殿帏
咏唐天宝间事
山上汤泉架玉梁云中复道吐瑶光丝囊暗合三危露翠幰时遗百和香任走金鸡亲便坐更抛珠被掩方牀匆匆一曲梁州罢万里桥边见夕阳
成都
武侯千载有余灵垒石刀?尚未平巴妇自饶丹穴富汉庭还责碧砮征雨经蜀市应和酒琴到临卭别寄情知有忠臣能叱驭不论云栈尚峥嵘
公子
莲勺交衢接沁园来时十里一开筵歌翻南国桃根曲马过章台杏叶鞯别殿对回双绶贵後门归夜九枝然闲随翠幰歌乌?紫陌三条入柳烟
宋玉
章华清宴重游陪已有微词更有才神女梦灵因赋感屈平魂怨待招回悲秋千古情难尽障袂何时望可来袛用大言君自许景差无计上兰台
寄灵仙观舒职方学士
方瞳玄髪粉闱郎绦阙斋心奉紫皇徵士高怀云在岭骚人秋思水周堂闲园露草开三径灵宇华灯烛九光知有美田堪种玉几时春渚逐归航
无题
误语成疑意已伤春山低敛翠眉长鄂君绣被朝犹掩荀令薰炉冷自香有恨岂因燕凤去无言宁为息侯亡合欢不验丁香结秪得凄凉对烛房
苦热
赫赫烘霞鬭晓光双纹枕簟碧牙牀频倾蜜勺宁蠲渇久捧氷壶未觉凉雪岭却思随博望风牕犹欲傲羲皇更怜乳燕翻飞处深入卢家白玉堂
秋日小园
碧簟凉生白袷衣廋园秋晩得幽期千房嫩菊金萤乱百叶衰荷钿扇敧日薄藓花沿素壁雨淫蛙鼔占清池翛然自合蒙庄趣谁识无心似标枝
休沐有怀
雕盘琼蕊冰【去声】寒澌密树蝉嘶下直时更赋新诗荅灵运不将团扇隔元规经旬绿草沿堦上尽日流风转蕙迟秪待觚棱照初旭横经还集绦纱帷
艳体【三首】
绦缕初分麝气浓弦声不动意潜通圆蟾可见还归海媚蝶多惊欲御风纨扇寄情虽自洁玉壶盛泪秖凝红春牕亦有心知梦未到鸣钟巳旋空
耿耿寒灯照醉罗看朱成碧意如何虎头辟恶无妨枕犀角凉心更待磨惟有幽兰啼月露可将尺素托云波山屏六曲归来夜秪恐重投折齿梭
香歇环沈无限猜春隂浓淡画帘开有时盘马看犹懒尽日投壶笑未回蝶怨岂能重傅粉雉骄疑待更求媒啼妆不治金翘闇肠断温郎玉照台
直夜
千庐徼道发传呼帝宇沈沈璧月孤重燎秖闻喧鬬鼠危枝谁见遶惊乌石螭霜重连鈎盾玉虎氷消下辘轳素髪自怜同骑省一竿何日钓秋鲈
涙
家在河阳路入秦楼头相望秖酸辛江南满目新亭宴塞外伤心故国春仙掌倚天频滴露方诸待月自涵津荆王未辨连城价肠断区区抱璧人
送许洞归吴
草薰风暖接长亭一曲骊歌倒醁醽怀古更投玄石赋舣舟闻采紫茎萍醉抛隋岸杨花白吟过淮山桂树青可使长离终铩羽渊云词藻出天庭
初秋属疾
蜜脾初满石榴红秋意先侵玉井桐薤簟自凭南郭几縠巾犹领北牕风云迷候雁辞遥塞露湿飞萤起暗丛病巳不须传七发粉牋香墨寄诗筒
怀旧居
武祀仙坛接里闾琴堂水阁半凌虚竹林旧享铜盘食门巷今容驷马车楚国大言登宋玉汉家答诏用相如未知笳鼓归何日空鏁鱣庭春草疎
小园秋夕
潘鬓秋来已自伤庾园时物更荒凉紫梨半熟连红树碧藓初圆乱缥墙月露暗从孤桂滴水风犹猎败荷香滑稽还喜鸱夷在欲取临卭美酒尝
与客启明
越溪微霰洒寒梅家近严陵古钓台梦欲成鱼通夕去书曾凭犬隔秋回干时不为侏儒粟乐圣犹衔叔夜杯帝右岂无杨得意汉宫须荐长卿才
送客不及
桥濶川长恨巳多斑骓嘶断隔云罗遥山几叠迷朱斾芳草经时驻玉珂高鸟可能追夕照绿杨空自拂微波短辕白鼻何由得目送层楼一雁过
再次韵和大年
云变危峯万里横簟铺湘水一牀平红兰受露消晨渇绿蕙翻风析夜酲逸少偶书葵扇贵羊欣闲卧练裠轻无妨天下芝泥熟独看瑶光近太清
馆中新蝉
习习光风泛紫兰新声含怨日将残自怜伴省成团扇谁许迎秋集武冠委蜕亭臯随木叶飞緌云表拂仙盘青葱玉树连金爵不觉醯鸡竞羽翰
梨
紫花青蒂压枝繁秋实离离出上阑东海圆珪无奈碧嵰山甜雪不胜寒已忧仙佩悬珠重更恐金刀切玉难自与相如解消渇何须琼蕊作朝餐
柳絮
三月江南花渐稀春隂漠漠雪霏霏章台街里翻轻吹灞水桥边送落晖陆凯传情梅暗落韩凭遗恨蝶争飞不知化作萍飘否惟见纷纷上客衣
再赋荷花
玉甃引清泉风高露白天盈盈临一水羃羃隔长烟巳分兰芝溺仍忧赵后仙鲛丝衣更密珠蚌泪长圆瑟怨来湘浦鸿惊近洛川金塘正斜照谁倚木兰船
上已玉津园赐宴
汉家传洛饮楚俗泛兰泉玉液初颁酒金盘屡击鲜珥彤寻竹籞倾盖集芝?锦羽翻晴旭霞英落暖烟雅音和舜乐睿泽洽尧天更聼承云曲同歌在镐年
致斋太乙宫
斋洁奉惟馨瑶台独自升楼迷五里雾坛烛九枝灯珠馆来青雀璇题射玉绳疎钟平野濶古柏夕霏凝鹤扇真窥月仙衣可镂氷春茶泛云液晓饭荐兰蒸链药疑洪井藏书类羽陵囘瞻大帝室飞槛更长凭
夜讌
昨夜宴南堂华灯烛九光削青争落笔举白鬭飞觞只觉辉裴玉宁思梦谢塘解烦凭蜜勺藉俎半兰房促席风弦怨开帘月露凉酡顔君莫诉西北转银潢
宣曲
绦缕初分後银环未解时巳障纨扇笑犹捧玉壶悲乞巧长生殿迎风太液池雕屏涵火齐宝帐隔琉璃欲买词人赋空传狎客诗蔗浆消内热琼蕊疗朝饥绮蒂桃初熟红心草欲披凌波渡罗袜向日翳华芝素脸分甘柰香津滴紫梨龙梭随振素獭髓补凝脂蓬饵重阳节金针七夕期玉膏当淧溢翠盖逐葳蕤弦急哀随指歌长恨入眉青鸾惟有舞赤凤可能疑下蔡迷还易平阳破未知髻高钗自坠腰细佩长垂出恐严钟晩归嫌细幰迟辘轳惊晓梦鹦鹉漏春思魂怨惟愁断肠柔巳自危壁璫萤影度琼户藓花滋掩鼻谗难诉披图悔岂追秖应金带枕聊为达微词
别墅
别馆斗城傍斜轩映曲房苍头冠绿帻中妇织流黄复道登平乐期门集未央意钱梁冀宅挟瑟莫愁堂走马章台柳停车陌上桑彀弓随宝帐投辖付银牀出戴繁星急归冲细雨忙曾过阿君宿醉舞起跳梁
清风
溽暑迎秋尽凉飈逗晓回坠桐侵玉井拂柳度章台已觉云翘动还惊月幌开鲛帘移乱影瑶瑟泛余哀扇掩藏鸾羽荷倾侧露杯正当河左界不待雨东来自好传垂翼宁劳起死灰楚宫谁第赋宋玉最多才
属疾
积日劳无补弥天疾未瘳马卿非避事盛宪自多忧目眩花成果心惊蚁鬬牛氷那浣热洛笛更生愁拂枕牕风度穿帘隙日流唾壶从巳缺博齿亦慵投发箧寻桐籙支颐动越讴平生江海志夕梦绕沧洲
荷花
水濶雨萧萧风微影自摇徐娘羞半面楚女妬纎腰别恨抛深浦遗香逐画桡华灯连雾夕钿合映霞朝泪有鲛人见魂须宋玉招淩波终未渡疑待鹊为桥
戊申年七夕
乌鹊飞来接断云秪贪清浅渡星津不知一夜支机石却属乘槎上汉人
玉露金河颢气凉辛夷车转桂旗香姮娥可是多猜忌不驻琼轮放夜长
一岁佳期一夕过羽旗云盖涉微波明朝若寄相思泪玉枕金茎得最多
青鸟当时下紫云绮囊书秘露桃新莫嫌夜半移牀远朱雀牕中别有人
骊阜凌云对玉鈎千门高切绦河秋欲闻天语犹嫌远更结三层乞巧楼
宋元诗会卷三

[book_title]卷四
钦定四库全书
宋元诗会卷四
兵部主事陈焯编
杨　亿
【字大年建州浦城人生有毛被体尺余经月乃落七岁能属文雍熙初太宗闻其名召试诗赋五篇下笔立成深加赏异命内侍送至中书宰相表贺翌日下制曰汝方髫龀不由师训精爽神助文字生知越长絶尘一日千里深有望於汝也即授秘书省正字赐袍笏俄丁外艰淳化中诣阙献文命试翰林赐进士第迁光禄寺丞真宗即位超拜左正言预修太宗实录书成乞外补就养知处州召还知制诰景德初加通进银台司兼门下封驳事俄判史馆与王钦若总修册府元龟亿素薄其人钦若衔之又陈彭年方以文学进忌亿名出其右相与毁訾上不为动天禧二年拜工部侍郎官至翰林学士四年十二月卒年五十七集一百九十四卷】
禁直
凤楼鸳瓦蟾波湿衆籁声沈百虫蛰仙盘云表露成霜何人夜半牛衣泣芝泥香熟封诏书河汉西倾移斗车阴风摵摵起庭树寒澌戛戛鸣宫渠千庐迭唱传宵警海山鳌背蓬壶顶金釭珠网结绮钱玉井银牀垂素绠前席受厘询硕生观书百行须中程投籖乍应严鼓节求衣误听苍蝇声渇乌漏尽繁星曙鱼钥建章开万户初日曈曨艳屋梁鸣鞭一声天下路
秋夕池上
莲塘带弋林清吹涤烦襟泉咽犹鸣玉台倾旧筑金僵桃虫自蠧怪石藓交侵此夜悲秋客烟蛩亦伴吟
直夜
月魄生宵晕风雷送晚凉飞蝇随镂管浮蚁溢清觞负郭春耕废钧天晓梦长玉籖声未断落宿半宫墙
偶怀
银烛飞晴霰兰英湛冻醪年光侵蒜发春恨寄云袍燕重衔泥远鸿惊避弋高平生林壑志误佩吕?刀
即目
急雨度前轩池荷相对翻峰青云待族蹊闇李无言捉鼻生愁咏披襟爽醉魂一廛今已废犹恋汉庭恩
霜月
月夕露为霜心知厌独房吟残犹拥鼻望极自回肠鬓减前秋绿衣消外国香星津谁待报织素未成章
夕阳
夕籁起汀葭秋空送目賖绿芜平度鸟红树远连霞水濶迷归櫂风清咽迥笳高楼未成下天际玉鈎斜
槿花
宿雾初披縠晨霞暂照梁千金轻一笑七驾未成章尘暗神妃袜衣残侍史香深情传宝瑟终古怨清湘
禁中庭树
直干依金闼繁阴覆绮楹累珠晨露重嘒管夜蝉清霜桂丹丘路星榆北斗城岁寒徒自许蜀柳笑孤贞
宋殿丞广南东路转运
天子忧南越公卿荐陆生九年须富国万里便扬旌封部诸蛮接官曹六尚荣交州何日到鼓吹定相迎
奉和御制社日诗
仙掌凌空沆瀣秋大田多稼似云浮天边霁景芙蓉阙江上残芳杜若洲东观羣儒宣宴乐南荆遗俗重嬉游宸章忽降容欣覩疑是神龟负九畴
别赋赏花
仙山灵沼五城西晓日花光照彩霓露濯氷蚕铺瑞锦风吹水麝折香脐芳葩散采添蜂蜜红片狂飘杂燕泥曾识壶中旧春色桃源重到路犹迷
偶书
朱轮远守讵成欢薄宦令人意渐阑郡合政清慵按吏乡园路近易休官梅花遶槛惊春蚤布水当檐觉夏寒已是三年不闻问何如归去把渔竿
题张濬所居壁
三张旧族富英髦仙墅重经散郁陶深喜太丘家法在须知定国里门高分题每日摇鷄距合宴常时把蟹螯独感戴侯恩未报徘徊不觉涕沾袍
留题黄山院
禾黍离离一径通游人揽辔即过从趂斋幽鸟闻疎磬出定高僧记偃松夜半龛灯凝古殿雨余岩溜迸前峰昔年曾此题名处素壁欹斜翠藓重
梁舍人奉使巴中
药署深严才草诏剑关迢递忽乘轺霜天历历巴猿苦山路駸駸筰马骄梁苑寒风吹别袂瞿塘春水送归桡紫垣遣使非常例应有星文动九霄
次韵和盛博士雪霁之什
六花新霁白皑皑爽气飕飕拂面来梁苑酒浓寒力减谢池风细冻文开天边几阵闻归雁江外千家见蚤梅此际何人能访戴剡溪清景足衔杯
合门廖舍人知袁州
駸駸五马动征尘太守风流世絶伦身事汉庭为小相家传楚国是骚人烟波莫叹重湖远桑梓仍将别墅邻麦穗微黄稻苖绿朱轮入境便行春
次韵和宗人安期见贺恩命之什
分班晓入翔鸾阙直阁旁连浴凤池彩笔闲批五色诏好风时动万年枝勒移锺阜慙归晚称疾文园恨思迟何事吾宗心倍喜春塘梦彻寄新诗
成都凤道人游终南山谒种徵君
何年出蜀访南宗深锁闲房翠藓重振锡忽闻游地肺题门兼得谒人龙供吟一路高秋月投宿斜阳远寺钟到日弥天清论罢行寻紫阁与圭峰
王中庸赴河南巩县尉
春风祖席引香醪白马骊驹草色袍官舍前临两京道居民半杂五陵豪卑飞碌碌犹栖棘余地恢恢暂鼔刀捧檄初同昔人喜不应搔首叹徒劳
王殿丞通判桂州
科名得玉向崑丘家世长淮入海流通籍殿中鈎盾省颁条岭外桂林州汉皇前席期清夜楚客归帆指素秋父老欢闻邻郡政壶浆千里待鸣驺
慎大詹以吴柑见贶
龙阳休说木奴洲震泽黄柑占上流承露玉浆仙掌曙亚霜金颗洞庭秋香黏素手吴娃丽冷涤朝酲楚客愁应似荔枝催入贡随河飞鸟逐鸣驺
秘阁舒职方知舒州
西崑册府控千庐铅笔多年校鲁鱼厌享双鷄大官膳贪乘五马使君车明光画省辞青锁天柱仙坛访紫书只恐政成抛印绶携家深入白云居
择良上人归天台
片席然犀经水府几程登陆望霞标吟情晚日繁云合归路秋风密叶凋行道六时庐岳漏浮杯千里浙江潮旧房宴坐观空後香积多年饭顿销
游王氏东园
名园聊得拂尘衣深入春丛一迳微万树未饶金谷富百畦犹有汉阴机青苹风暖天鷄出文杏巢乾海燕归向晚鸣驺九门路柳堤回首独依依
书怀寄刘五
风波名路壮心残三迳荒凉未得还病起东阳衣带缓愁多骑省鬓毛斑五年书命尘西阁千古移文愧北山独忆琼枝苦霜霰清樽岁宴强顔
吴待问之蒙城簿
西来赴调合关繻黄绶风尘厌九衢祖席且同开口笑公庭未免折腰趋长安车马偏欺客鲁国衣冠肯戏儒共忆故园归计晚旧游烟树隔重湖
休沐述怀寄秘阁钱少卿
风号电笑雨平堦纨素微凉暗入怀昼枕乍成园吏梦晨蔬聊学太常斋名慙引籍通丹地心愧移文刻翠崖大隐金门犹自适日亲方朔听诙谐
始皇
衡石量书夜漏深咸阳宫阙杳沈沈沧波沃日虚鞭石白刃凝霜枉铸金万里长城穿地脉八方驰道听车音儒坑未冷骊山火三月青烟遶翠岑
汉武
蓬莱银阙浪漫漫弱水回风欲到难光照竹宫劳夜拜露漙金掌费朝餐力通青海求龙种死讳文成食马肝待诏先生齿编贝那教索米向长安
南朝
五鼓端门涵漏稀夜籖声断翠华飞繁星晓埭闻鷄度细雨春场射雉归步试金莲波溅袜歌翻玉树涕沾衣龙蟠王气终三百犹得澄澜对敞扉
唐明皇
玉牒开观检未封鬭鷄三百远相从紫云度曲传浮世白石标年凿半峰河朔叛臣惊舞马渭桥遗老识真龙蓬山钿合愁通信回首空涛一万重
宋玉
兰台清吹拂冠緌薙草新居对渺弥丽赋朝云无处所羇怀秋气动齎咨三年送目愁邻媛七泽迷魂怨楚词独有江南哀句在更传余恨到黄【阙】
成都
五丁力尽蜀川通千古成都绿酎醲白帝仓空蛙在井青天路险剑为峰漫传西汉祠神马已见南阳起卧龙张载勒铭堪作戒莫矜函谷一丸封
旧将
平生苦战忆山西拊剑临风气吐霓戟户当衢容驷马降【缺】遶帐列生犀新丰酒满清商咽武库兵销太白低髀肉渐生衣带缓蚤朝空听汝南鷄
洞户
洞户飞甍接绮寮一春幽恨寄兰苕书题枉是藏三岁壶矢谁同赛百娇水国风霜凋社橘仙山云雾隔江潮东城剑骑何曾出秖为离愁髀肉消
泪
寒风易水已成悲亡国何人见黍离枉是荆王疑美璞更令杨子怨多岐胡笳暮应三挝鼓楚舞春临百子池未抵索居愁翠被圆荷清晓露淋漓
赤日
赤日亭亭昼正賖长风万里忆星槎铜盘瑶蘂三危露素绠寒浆五色瓜兰室冷光浮玉簟柳营清吹逐金笳翠微泉石终南路千古离宫倚曙霞
七夕【二首】
金壶漏滴正迢迢灵匹相从在此宵月魄婵娟乌遶树河流清浅鹊成桥云轻天上榆花没风细炉中麝炷飘寂寞堪怜观渡女无眠耿耿望青霄
清浅银河暝霭收汉宫还起曝衣楼共瞻月树怜飞鹊谁泛星槎见饮牛弄杼暂应停素手穿针宁待贶明眸匆匆一夕填桥苦不似人间有造舟
无题【六首】
曲池波暖蕙风轻头白鸳鸯占绿萍才断歌云成梦雨斗回笑电作嗔霆湘兰自古传幽怨秦凤何年入杳冥不待萱苏蠲薄怒闲堦鬭雀有遗翎
合欢蠲忿亦休论梦蝶翩翩逐怨魂秖待倾城终未笑不曾亡国自无言风翻林叶迷归燕露嫋池荷触戏鸳湘水东流何日竭烟篁千古见啼痕
满天飞絮罥游丝钿砌苔钱晦履綦北渚自应流怨泪东邻谁敢效矉眉姮娥桂独成幽恨素女弦多有剩悲几夕空机愁促杼银河休问报章迟
巫阳归梦隔千峰辟恶香销翠被空桂魄渐亏愁晓月蕉心不展怨春风遥山黯黯眉长敛一水盈盈语未通谩托鵾弦传恨意云鬟日夕似飞蓬
铜盘蕙草起青烟斗帐香囊四角县沈约愁多徒自瘦相如意密有谁传金塘雨过犹疑梦翠袖风回秖恐仙日上秦楼休寄咏东方千骑拥辎軿
露冷星翻月上弦几枝银烛照金钿应知韩掾偷香夜犹记潘郎掷果年天际明河虽可望苑中高柳未经眠鸟啼人散青楼晓堂上清风转荚钱
代意【三首】
梦兰前事悔成占却羡归飞拂画檐锦瑟惊弦愁别鹤星机促杼怨新缣舞腰罢试收纨袖博齿慵开委玉奁几夕离魂自无寐楚天云断见凉蟾
短梦残妆惨别魂白头词苦怨文园谁容五马传心曲秖许双鸾见泪痕易变闲随南地橘忘忧虚对北堂萱回文信断衣香歇犹忆章台走画辕
路隔仙源不可寻紫墙霜戟夜沈沈缄情谩托传书雁换笑空余取酒金翡翠巢成珠树密骊龙睡起玉渊深新知自乐生离苦年少情多岂易禁
梨
繁花如雪蚤伤春千树封侯未是贫汉苑漫传卢橘赋骊山谁识荔枝尘九秋青女霜添味五夜方诸月溜津楚客狂酲朝已解水风犹自猎汀苹
柳絮
琼蘂飘英逐吹繁建章飞舞入千门羌人自怨残梅曲庄叟还迷梦蝶魂汉苑风光随猎骑洛城风雪扑离尊锦帆蔽日隋堤远枉逐东流箭浪翻
荷花
翠幄飘香映绮襦钿盘清晓露如珠休啼为近鲛人室欲见谁投玉女壶云气乍回巫峡梦水嬉犹记曲池图金花却荐何人步枉遣凌波袜缕濡
怀人
碧树银塘接画楼天人谁肯降琼輈三山密信传青雀五日归鞭跃紫骝郢酒泛冰星弁侧吴歈倚瑟黛蛾愁云峰得句怀真赏瘦尽东阳沈隐侯
休沐端居有怀希圣
凝尘满榻素琴横岸帻孤吟意未平茗粥露芽销昼梦蔗浆云液浣朝酲水沈朱李金瓶澁风猎幽兰羽扇轻独忆当筵试汤饼谪仙氷骨照人清
馆中新蝉
碧城青阁好追凉高柳新声逐吹长贵伴金貂尊汉相清含珠露怨齐王兰台密侍初成赋河朔欢游正举觞云鬓翠緌徒自许先秋楚客已回肠
小园秋夕
鸿都归晚禁城赊墙外连营咽暮笳玉井梧倾犹待凤金塘柳密更藏鸦心摇云阙传疎漏目断星津过迥槎已是秋来移带眼可堪玄鬓有霜华
寄灵仙观舒职方学士
绿髪深潜不记年却寻丹竈味灵篇华阴学雾还成市彭泽横琴岂要弦晓案秖应餐沆瀣夜滩谁见弄潺湲须知吏隐金门客待乞刀圭作地仙
送客不及
青门祖帐曙烟微片席乘流鸟共飞曲岸马嘶风嫋嫋短亭人散柳依依灞陵目断犹回望楚水魂销为送归秖自河梁传怨曲洛尘千古化征衣
直夜
缭垣巍阙云深处画烛熏炉对拥衾三殿夜籖传漏箭九秋霜籁入风琴阶前槁叶惊寒雨天际孤鸿答迥砧攲枕便成鱼鸟梦岂知名路有机心
与启明
越客逃名误凿坏汉庭初聘碧鷄才操心四十知无惑削牍三千耻自媒吟苦多年依洛社赋成他日上兰台郡斋县榻流尘满七见东风落楚梅
此夕
此夕秋风猎败荷玉鈎斜影转庭柯鲛人泪有千珠迸楚客愁添万斛多锦里琴心谁涤器石城桃叶自横波程乡酒薄难成醉带眼频移奈瘦何
刘校理属疾
北牕风劲雪云繁移疾端居避世喧载酒谁过扬子宅张罗休署翟公门多才最许飘飘气小别还销黯黯魂促尔徘徊忆真赏远天新月照黄昏
劝石集贤饮
日上三竿宿雾披章台走马帽檐欹秖传祖席觞无算肯顾尚书对有期芸省繙经终寂寞柳堤飞鞚好追随灵均不醉真何益千古离骚怨楚词
灯夕上虢内翰
琼楼十二玉梯斜乾鹊南飞转斗车有客郢中歌白雪几人天上醉流霞金吾缇骑章台陌素女繁弦大帝家秦痔未痊斋阁掩梦回宫树巳啼鸦
李舍人独直
阁凤巢高拂彩霓玉芝香杂武都泥十行汉札如丝出六幕尧天倚杵低露井氷销垂素绠仙茎日转射璇题赫蹏云落知谁见余力何妨颂碧鷄
怀旧居
武夷仙穴近吾庐鬭鸭栏摧菌阁虚千匹岁储妨种橘百金春事废观渔北山烟雾迷归辙南陌风尘化客裾堂上金丝应已歇岂惟兰菊旧丛疎
许洞归吴中
春渚归艎不暂留青丝如葆恐逢秋骚人巳得江山助赋客终成霰雪游三迳未荒休叹鵩十浆先馈定惊鸥洞庭霜橘疁田粟岁计犹堪比彻侯
馆中
炉销香篆霭余芬宴坐毺日易曛虎圈微凉生夕籁鹤天新霁见归云通中梦稳春寒薄肃唱声沈夜漏分误濯尘缨成底事嵓阿千古有移文
苦热
极目长天度鸟稀纎罗不动转晨晖已裁圆月班姬扇更换轻云子产衣河朔一时觞对举临淄万井汗交挥氷丸雪散成虚设欲借飈轮羾紫微
暑咏寄梅集贤
点缀鲜云紫电寛微风淅淅起霜纨魏台清暑开氷井汉殿延年啜露盘天外一飞期汗漫水边千亩忆檀栾流波意密知音少可得延陵为试观
同友人话建溪旧居
听话吾庐忆翠微石层县瀑溅嵓扉风和林籁披襟入月射溪光击汰归露畹荒凉迷草带雨墙阴湿长苔衣终年已结南枝恋更羡高鸿避弋飞
忆山居
翘车蘂佩谒明光禁籞多年费稻粱祗羡泥涂龟曳尾翻嫌雾雨豹成章鸣鸠春谷先畴废寒蝶秋菘老圃荒归计未成芳节晚更忧禽鹿顿【阙】狂
樱桃
离宫时荐罢乐府艳歌新石髓凝秦洞珠胎剖汉津三桃联并列百果独先春清籞来君赐雕盘助席珍甘余应受和圆极岂能神楚客便羊酪归期负紫蓴
萤
爽籁生遥浦斜晖落半岑微茫浮草际零乱起墙阴武子牕尘积隋家苑树深灯光透疎隙珠彩射清浔野磷宵争出星榆晓共沈长门秋漏永偏照泪涔涔
致斋太乙宫
汉帝祈年馆威神法太微赤章修秘祝盘石拂仙衣雉雊灵光发鸾歌彩雾霏霓旌飘夕吹瑶草泛春晖琼屑晨杯满芝苖昼茹肥象尊犹一献鳬舄自双飞天濶飈轮度宵残素瑟希回看葱郁处佳气接彤闱
译经光梵大师
薪火灭双林谁传七佛心译筵香篆絶经叶蠧鱼侵猊座云雷歇龙宫岁月深青莲流半偈白马度千岑大士招提启明君羽葆临对翻天竺字助发海潮音空界花成雨仁祠地布金九旬谈妙理三接简宸襟精舍延居士生台集野禽琅函香拂袂柰苑树交隂文字蹄求兔机缘芥引针龙华他日会应记洛生吟
枢密王左丞宅新菊
中枢多暇日小圃占秋光雕玉新成槛繁金乍泛觞陶篱侵柳色罗宅掩兰芳芝影连虚室萱丛接後堂傅岩犹借雨庾岭未飞霜温树偏分?芸籖亦鬭香交枝迷露井坠叶点横塘桐录知延寿千龄奉紫皇
秋夜对月
孤云飞陇首颢气满区中警鹤仙盘外圆蟾浴殿东浦寒珠有泪岩迥桂生风星彩沈榆荚霜华袭桂丛光摇银烛乱影射玉壶空露馆迷秦甸氷台接魏宫绕枝惊暗鹊促雨思隂蛩更想离居恨回肠几处同
前槛
远信三年字空庭尺五天行云愁梦彻初日妬妆妍织为回文乱鬟非堕马偏风车来未定月杵望长县宝监肠空断银潢眼欲穿层波自东注微意若为传
荷花
絶岸疎烟合回塘夕照和水仙犹度曲川后自收波银汉桥横鹊蘅皋袜溅罗玉杯承露重钿扇起风多翠羽芳洲近青丝快骑过石城秋信断搔首奈愁何
舒女清泉满黄姑别渚通巴天迷峡雨楚泽映江风思逐鲛丝乱香愁翠被空洒从琼蘂露吹任石尤风怨泪连疎竹私书托过鸿双鱼应共戏休问叶西东
别墅
别墅过从数当年意气豪象筵开旭日金络骋平皋托乘争飞盖衔盃更藉糟麝烟凝藻梲鱠缕落霜刀鸡耸花冠鬭猿惊柘弹号光风微转蕙露井正开桃武子牛探炙梁家兔刻毛东城归路晚飞絮扑云袍
夜讌
凉宵绮宴开酃醁湛芳罍鹤盖留飞舄珠喉怨落梅薄云齐鬓腻流雪楚腰回巧笑倾城媚雕章刻烛催盘空珠有泪罏冷蕙成灰巾角弹碁胜琴心促轸哀醉罗惊梦枕愁黛怯妆台风细传疎漏犹歌起夜来
宣曲二十二韵
宣曲更衣宠高唐荐枕荣十洲银阙峻三阁玉梯横鸾扇裁纨制羊车揷竹迎南楼看马舞北埭听鷄鸣丝缕知延寿灵符为辟兵粟眉长占额虿髪俯侵睛莲的沈寒水芝房照画楹麝脐薰翠被鹿爪试银筝秦凤何来晚燕兰梦未成丝囊晨露湿椒壁夜寒轻绮段余霞散瑶林密雪晴流风秘舞罢初日靓妆明雷响金车度梅残玉管清银环添旧恨琼树怯新声洛媛迷芝馆星妃滞斗城七丝絙绿绮六箸鬭纹枰惯听端门漏愁闻上苑莺虚廊偏响?近曙镇严更剉蘖心长苦投籖梦自惊云波谁托意璧月久含情海濶桃难熟天高桂旋生销魂璧台路千古乐池平
受诏修书述怀感事三十韵
太极垂裳日中原偃革初楼船秋发咏衡石夜程书好问虚前席徵贤走传车蓬莱侔汉制煨烬访秦余紬绎资金匮规模出玉除纷纶闻四部秘邃接千庐饮赐双鸡膳亲回六尺舆华芝下阊阖白羽拥储胥望气成龙虎披文辨鲁鱼清光无咫尺玄览亦踌蹰羣彦挥椽笔微生滥石渠嵇康真懒慢谢客本空疎讲学情田埆谈经腹笥虚月评依许劭文体慕相如雅饮欢娯洽清言鄙恡祛弥旬容出沐终日喜羣居抚巳惭鸣玉归田忆荷锄池笼养鱼鸟章服裹猿狙圜府愁尸禄天阍愧敝裾虚名同郑?散质数庄樗国士谁知我邻家或侮予放怀齐野马屏息度羲舒寡妇空忧纬三公亦灌蔬危心惟觳觫直道忍籧篨往圣容巢许先儒美甯籧晨趋叹劳止夕惕念归欤秦痔疎盃酒顔瓢赖斗储如谐曲肱卧犹可直鈎渔矫矫龟衔印翩翩隼画旟一麾终遂志阮籍去骑驴
到郡满岁自遣
迢递分符竹因循度岁华地将鲸海接路与凤城赊触石云频起衔山日易斜潮平聚渔市木落见人家吏隐偏知幸民谣岂敢夸无嫌勾漏僻且得养丹砂
郡斋西亭即事十韵招丽水殿丞武功从事
郡斋退食复何为纵目西亭景物奇叠嶂雨余泉眼出澄潭风静钓丝垂城临古戍寒芜濶路转荒村野彴危几处唱歌闻白紵谁家沽酒见青旗蝶随游妓穿花迳犬吠行人隔槿篱桃李成蹊春尽後鱼盐为市日中时桑麻万顷晴氛散丝竹千门夕照移吟际岭云飞冉冉望中壠麦秀离离烟迷乔木莺迁蚤水满方塘鹭下迟鹤盖翩然肯相顾主人终宴岂知疲
京师故人有以陇西鹦鹉遗余者因畜养之去年出守缙云提挈而至性灵甚慧触类能言公退翫之常若不足忽遇疾而逝因命瘗於小园作诗一章聊以追悼识者无罪余以贵畜也
陇山秋树旧巢倾远向江东逐斾旌去国梦魂应缭绕入春喉舌渐分明一声警露何慙鹤百啭迁乔肯让莺终日雕笼神不王经年丹觜色犹轻思归悒悒因成疾顾主依依尚有情死葬小园芳草地夜来经雨绿苔生
次韵和席衢州忆洛阳春游十四韵
周汉经营迹未遐山川形胜最堪嘉前瞻阙塞千寻出旁逗伊流一派斜子晋凤笙调夜月宓妃罗袜映朝霞何人贳酒青楼晓几处寻春紫陌赊骏马每从金埓试芳丛多展翠帷遮出逢胜境争飞盖归逼残阳竞走车庭竹惹烟披嫩箨皋兰裛露长新芽嵩峰崷崪疑摩斗洛水清泠欲见沙万井闾阎真陆海九重宫阙是天家禁林日暖空啼鸟御苑风微自落花关路行人偏络绎津桥贾客苦諠譁何当献赋论迁邑便欲抛官学种瓜江海三年劳梦想田园二顷有生涯应知父老沾尧化长挈壶浆望翠华
大理黄丞使颍州
祥刑新佐张廷尉出塞曾随霍冠军露版裁书频倚马甘泉献赋旧凌云几瞻龙衮尧阶侧暂驾星轺汝水濆百万提封周制复三千奏牍汉皇闻依莲幕府游从近聚米山川向背分回日受厘宣室对又应前席动吾君
戊申年七夕【五首】
六幕西回斗转车鲜云点缀玉鈎斜天孙巳渡黄姑渚阿母还来汉帝家
明河左界鹊南飞汉苑高楼正曝衣一夕匆匆停弄杼谁将锦石暂支机
兰夜沈沈鹊漏移羽车云幄有佳期应将机上回文缕分作人间乞巧丝
神女欢娱一夕休月娥孀独已千秋争如灵匹年年会莫恨牛津隔凤輈
玉女壶倾笑电频白榆晴影接星津神光奕奕云容薄谁见凌波袜起尘
顔太初
【彭城人顔子四十七代孙少博学有隽才慷慨好义善为诗多讥切时事登进士为莒县尉忤转运使落职用孔道辅荐召试中书言者挤之改临晋主簿移应天府户曹参军南京国子监说书卒有集十卷】
东州逸党
天之有常度躔次絶乖离地之有常理沈潜无变亏人之有常道高下遵轨仪三才各定位万古永不移二仪设有变修德可以祈人道或反常其乱何由支昔在典午朝国祚方陵夷日向中夜出赫赫来东陲地向太极裂中有苍鹅飞高厚灾且异人妖亦繁滋始有竹林民怪诞名不羁次有夷甫辈高谈慕无为沈湎多越礼阮籍兼辅之虚名能饰诈光逸与王尼何曾有先见不能救其衰张华徒竭力无以扶厥危至今西晋书读之堪涕洟迩来历千年炎宋运重熙东州有逸党尊大自相推号曰方外友荡然絶四维六籍被诋诃三皇遭毁訾坑儒愚黔首快哉秦李斯与世立宪度迂哉鲁先师流荡终忘反恶闻有民彝或为童牧饮垂髽以相嬉或作概量歌无非市井辞或作薤露唱发声令人悲或称重意气金帛不为赀或曰外形骸顶踵了无私麀聚复獶杂何者为尊卑遥闻风波民未见如调饥偶逢绅带士相对如拘縻不知二纪来此风肇自谁都缘极显地多用宁馨儿乡老为品状不以逸为嗤宗伯主计偕不以逸为非家国尽为逸礼法从何施我常病其事中夜起思惟平地三尺限空车发无岐重载历百仞所来因陵迟万一染成俗虽悔何由追幸有名教党可与决雄雌所嗟九品贱不得立文墀贾谊唯恸哭梁鸿空五噫终削南山竹冒死指其疵无使永嘉风败乱昇平时
咏许希
鍼工许希下蔡人住梁门西市三十年及天圣中皇躳违豫有内戚达其姓名上召见三进鍼而疾平面授尚药奉御其赐予不可胜纪谢恩毕西向而拜上询其故奏曰臣拜本师扁鹊也上惜其用心不忘本给钱五十万立祠封曰灵应侯因为诗以纪之
京城名利涂车马交驱驰其间取富贵往往输巫医前後十数辈身没名已隳独有许希者藴蓄何瑰奇始自下蔡来所处尤喧卑西市三十年汨汨无人知一朝仗至艺骤登文石墀三鍼愈上疾神速不移时酬以六尚官着籍通端闱旌以三品服佩紫垂金龟於时称谢毕西向复陈仪当宁惊且问历历宣其辞臣传扁鹊术遇主今得施特此一展谢臣心不自私主上惜其意击赏为嘘唏仍给水衡钱国西命立祠复加灵应号金额照华榱自此辇毂下求祷何祁祁我过庆成坊见之心且悲秦医术虽妙五腑及四肢所习得其人千龄祀不亏鲁圣术至大帝道与民彝所习非其人一朝反相持小吏师荀况窃为辨说资作相劝焚书诈云愚蚩蚩後之为儒者其心皆李斯昔在布衣日动守先王规朝谈十二经夕诵三百诗依凭稽古力荣进无他岐及居庙堂上剑长冠峩巍自谓天所赋焉知有宣尼宣尼断袭封十经寒暑移他姓为邑官乡老皆惊疑上章寝不报九重遭面欺谏官不举失御史不言非尽为许希笑得路忘先师
赵　湘
【字巨源华州人举进士历彰武永兴昭武三军节度推官迁着作佐郎知新繁县以吏最擢知兴元府入为殿中侍御史上书请封禅礼成命往昇州祠兼问民疾苦改刑部员外郎兼侍御史知杂事官至集贤院学士】
寄杨埙
闭门苔自长春恨极天涯落日山横水空城雨过花断狂曾避蝶多病更愁蛙江上无消息风吹渡柳斜
答徐本
天远草离离秋霖寄信迟相思逢叶尽独坐听蝉悲岳色寒前见松心雪後知频招犹未至时复检清辞
春夕偶作
一夕衡门独自开雨阴深巷少尘埃酒醒风傍池边起坐久月从花上来何处夜歌初欲断四邻春梦未知回因思此兴无人共时复孤吟步绿苔
鲍　当
【真宗朝进士善为诗及第後为河南府法曹时薛映知府事当失其意将欲罪之乃献孤雁诗一首映大嗟赏自是礼遇甚优时人谓之鲍孤雁】
松江夜泊
舟闲人已息林际月微明一片清江水中涵万古情
孤雁
寒多稻粱少万里孤难进不惜充君庖为带边庭信
酬阮逸诗卷
木有毫端水有源渐成盘错到潺湲右丞画笔多平浅平浅应知近自然
燕　肃
【字穆之益都人家曹州少孤贫游学举进士补凤翔府观察推官寇凖知府事荐改着作佐郎知临卭县由通判河南府擢监察御史为丁谓所恶出知越州历直昭文馆至礼部侍郎卒喜为诗工画入妙品】
僻居
茅堂城市远草径接鱼村白日偶无客青山长对门药炉留火暖花坞带烟昏静坐捜新句冥心傍酒樽
宋元诗会卷四

[book_title]卷五
<集部,总集类,宋元诗会
钦定四库全书
宋元诗会卷五
兵部主事陈焯编
刘　筠
【字子仪大名人举进士为馆陶县尉会诏试选人校太清楼书杨亿擢筠第一以大理评事为秘阁校理真宗垂意篇籍筠预修图经及册府元龟推为精敏书成进左正言直史馆迁左司谏知制诰进翰林学士初筠尝草丁谓罢相制及谓复留令别草制筠不奉诏乃更召晏殊殊遇筠出院侧面而过不敢揖盖有所媿也帝疾谓浸擅权筠遂请外补知庐州仁宗即位召为翰林学士俄拜御史中丞进承旨判尚书都省再知庐州卒筠初为杨亿所识拔後遂与之齐名时号杨刘晚为同姓富人奏求恩泽士论少之所着凡七集】
赴郡之初寻属愆亢有司举旧典取湫水徵巫觋以致祷而涉旬靡应农事方急遣罢去越翊日乃雨
优诏将州任视政才旬时田畯诉炎暵坐虞多稼萎云将掉头去波臣涸辙悲行部殊未及随车杳难期往慙神父化【鲍惪守南阳吏民号为神父】今取旱母嗤【萧雅所至必赤地大旱人号为旱母】诸曹白事者雩典举旧规郡北岐棘山上有三湫池衙吏洁齐往汲水置缥瓷朝服领巫觋诘旦迓诸岐承以结彩舆奉於五龙祠自是率宾介寅午款於斯纷敷荐楮镪浸渍洒杨枝瓦罏松香钝瓢樽黍酌醨四壁绘神变正筵塑灵仪怖若叶公牖怪甚葛仙陂老觋十数辈勃屑头如魌童巫及伶倡貌寝语喽囇但多罋盎质曾乏婉娈姿交手操铃拂合噪屡僛僛喧尘着蓬髪秽汗落粉颐一闻且一呕掩鼻以攒眉隮蔚朝待族败革震散之巽飘暮欲息窍竹呼复来慢黩固巳甚诞妄相冯随如是者浃日仅得沾服滋嗟予政无状百拜胡敢辞矧夫民习俗姑用慰齎咨神道贵得一何乃托邪师遽俾送湫勺撤役勤茧丝申明恤刑诏挞重舍轻疑从此四五日油霈洽封圻周官地官职皇舞虽有祈道经涖天下伤民诚弗为惟神禀聪正远鬼务肃秖愿守有常惪可戒兴妖思
禁中庭树
紫闼分阴地丹条擢秀时高枝接温树密叶覆辛夷夜影瑶光接晨英玉露滋乘春好封植为赋角弓诗
槿花
紫雾函灯檠彤霞逼绮寮吴宫何薄命楚梦不终朝半被曾羞问邻墙却悔招莫移风雨怨更嘱鹊为桥
即目
地僻无车辙心灰欲坐忘疾雷徒破柱幽草不迎凉日烈蝉遗蜕花休蜜满房覆觞知已久宁有次公狂
夕阳【二首】
夕阳堪极目况复近秋残塞迥横烟紫江清照叶丹伍胥嗟路远潘子念行难更有芜城恨城空逼夜寒琼蘂滋晨饮青缣拥夜衾万年宫省树五色帝家禽诏草裁藤角薰炉烬水沈浴堂还独对鸣佩有清音
偶怀
不才甘客难多病岂旬休可待乘轩宠终惭舐痔求渚兰薰露夕江橘富霜秋养拙宁无地千波一叶舟
寄灵仙观舒职方学士
石渠仙署久离羣抗迹丹台世絶伦扬子不甘嘲尚白漆园终许自全真紫烟深处鸾双舞朱髓成来鸟共伸若向云中见鷄犬可能浑忘姓刘人
题林处士淝上新屋壁
久厌侯鲭尽室来卜居邻近钓鱼台旧山鹤怨无钱买新竹僧同过宅栽斗酒谁从扬子学扁舟空访戴逵回抽毫有汚东阳望但惜明时老涧才
始皇
利觜由来得擅塲尽迁豪富入咸阳属车夜出迷云雨峻令朝行剧虎狼前殿建旗临紫极东门立石见扶桑侍臣嘉颂徒虚美不奈卢生?国亡
汉武
汉武天台接绦河半涵飞雾郁嵯峨桑田凖待他年变瓠子先成此日歌夏鼎几迁空象物秦桥未就已沈波相如作赋徒能讽却助飘飘逸气多
南朝
华林酒满劝长星青漆楼高未称情麝壁灯回偏照日雀航波涨欲浮城钟声但恐严妆晚衣带那知敌国轻千古风流佳丽地尽赊哀思与兰成
唐明皇
岁岁南山见寿星百蛮回首奉威灵梨园法部兼胡部玉辇长亭复短亭河鼔暗期随日转马嵬恨血染尘腥西归重按临波舞故老相看但涕零
宋玉
楚国荒骄日已深山川朝暮剧登临曾伤积毁亡师道秖托微辞荡主心江草东西多恨色峡云高下结层隂潘郎千载闻遗韵又说经秋思不任
成都
镂肤剽俗恣游遨种得蹲鸱号富饶井络共知天与险蚕丛无奈世兴妖杜鹃积恨花如血诸葛遗灵栢半烧才似文园何足道一生琴意秖成痟
旧将
几年鏖套复征蛮分阃功成两鬓斑新画仪容当汉阁旧铭勲业在燕山龙泉照步文犀澁马埒堆金骏足闲时泰无因问充国晓牕风雪梦阳关
公子
油壁香车隔渭桥黄山路远苦相邀行庖爨蜡雕胡熟永埒铺金汗血骄别馆横陈张静婉期门长揖霍嫖姚注鈎握槊曾无惮绿桂膏浓晓未销
洞户
百尺青楼大道边五陵游骑晓翩翩不思夜魄过三五秖问春醪赏十千密锁香云深处户乱飘梨雪晚来天愁眉岂待歌成後咫尺河阳信未传
泪【二首】
雍门琴罢已浪浪更上牛山半夕阳楚泽云迷千里目蓟门歌断九回肠寒梅带雨飘杂席尺素停灯作报章湘水未乾终未尽岂徒万点寄疎篁
含酸寤叹几伤神呜咽交流动满巾建业江山非故国灞陵风雨又残春虞歌诀别知亡楚燕酒初酣待报秦欲诉青天消积恨月娥孀苦更愁人
直夜【二首】
鸡人肃唱发章沟汉殿重重虎戟稠翠羽欲樐温室树金波先上结璘楼风来太液闻鸣鹤露卷明河见饮牛万国表章频奏瑞手批天语思如流
嘉木清音接绮牕谪仙风骨凛氷霜尧厨萐脯分珍膳汉庙含桃和酪浆磴道神行通碣石井干云构俯瑶光金釭璧月相晖映兽口时飘侍史香
无题【二首】
曾许千金答浣沙越溪浪浅不通槎晓楼帘卷还凝雾外苑墙低却映花满目离愁频驻马一春幽梦只惊鸦柔桑蔽日南城路懊恨罗敷自有家
星爚银鞍狭路逢长裾连带任流风身轻近识吴宫燕目断还惊洛浦鸿未许香囊安肘後独怜丹枕在房中南园蝴蝶飞无限一一雌随一一雄
请急怀希圣
??风檐乳燕翔浴兰衣綌簟流黄云容倏变千峰险草色相沿百带长旋制紫荷供槖笔暗移神蔡忍搘牀思君只欲倾家酿待漏同谁赋栢梁
秋夕
枳落莎渠急夜虫翛然平子四愁中栗林忽感雕陵鹊云表初过代岭鸿阮籍卧帷疎鉴月马融横笛远含风即兼吏隐前贤事犹胜杨岐泣断蓬
问人疾
抚枕凄然掩北轩汉庭谁问马文园风檐鸱啸厨烟絶月树乌惊药杵喧戏习五禽成妙术学亏一篑阻微言不因九奏清尘起天路应迷简子魂
灯夕寄怀
千轮佛火照层城九陌香车击迅霆简子心知天帝乐孟家惟信紫姑灵金徒抱箭催壶水玉宇来风满砌蓂帘卷文疏莲烛烬通中枕上独闻铃
艳体【二首】
走马章台冒雨归後门犹待滞前期荷心出水终无定萝蔓从风莫自持复帐麝轻难辟恶曲房蚕嬾不成丝渐渐陇麦藏鸣雉更恨如皋一箭迟
帘声烛影浪多疑仙谷何能为解迷藻井风高蛛坏网杏梁春晚燕占泥更看山远堆凝黛纵许犀灵秖骇鸡枉裂霜缯几千尺红兰终夕露珠啼
代意
华池阿阁不相容浊水清尘恨莫竆明月自新班女扇行云无奈楚台风乳莺啼晓销兰炷媚蝶伤春失蕙丛纵使多才如子建秖能援笔赋惊鸿
李舍人独直
卿霭重重覆碧门独挥鸿笔坐西垣诚明自有中和气润色还多郁穆言内苑朱樱和酪赐前阶红药任风翻紫丝新履回翔地应笑东方避世喧
初秋属疾
秋阴凄淡隔重城一亩居仍近禁营汉苑楼台沈暮影谢家鼔吹发新声烟昏露井残桃坠叶下凉波独鸟惊节物变衰吟更苦可堪漳浦卧刘桢
暑夜
芒熛盛惪正浑仪休问探汤向小儿尽日羽陵开蠧简几人河朔饮芳巵尧厨萐脯频摇处汉殿相风未转时争得琴高借双鲤暂游姑射对氷姿
与启明
秦痔从来易得车邵枝今比我何如垂天借喻齐谐志握火寻盟越絶书旭日西清云幄密朔风南陌苇衣疎故山夜鹤空多怨金屋人争诵子虚
秋夕池上
杀青和墨度流年饱食无功鬓飒然却忆侯封安邑枣不能兄事鲁褒钱千峰月白乌啼树六幕风高鹗在天招隐诗成谁击节愿倾家酿载渔船
送客不及
日上旗亭第五重百壶春酿与谁同黄山远隔奔霄骑紫塞孤飞避弋鸿湘竹几时休染泪楚旌终日自摇风此情不及歌杨柳一尺鱼书万水中
送许洞归吴
欲折瑶华向绿畴风光满目尽离愁茂林修竹多嘉客万壑千岩忆旧游汉诏巳闻求泛驾祢狂无自屈岑牟荆山待价何忧晚龟手犹期裂地酬
七夕
灵匹迢迢驾七襄暂陈云幄对星潢已看素魄过三让何用华灯更九光玉腕双丝轻宛转霞衣杂佩暗丁当谁言巧意能胜拙秖见鸠闲鹊自忙
馆中新蝉
庭中嘉树发华滋可要螳螂共此时翼薄乍舒宫女鬓蜕轻全解羽人尸风来玉女乌先转露下金茎鹤未知日永声长兼夜息肯容潘岳到秋悲
暑咏寄梅翁
石渠岌嶪亘垂虹玄荫清流接桂宫玉女壶欹天未笑羲和辔缓日方中孝先便腹无寜诮痀偻承蜩敢衒功蠲渇欲来飞雪散南昌世胄有仙风
怀旧居
毛竹千丛蔽野亭晓猨惊後乱峰青汉庭巳奏三千牍周室仍繙十二经紫殿深沈频视草缁帷寂寞自飞萤振衣本为苍生起肯向荀家秖聚星
鹤
碧树阴浓扣砌平华亭归梦晓频惊仙经若未标奇相琴操何因寄恨声养气自怜鸡善胜全身却许雁能鸣芝田玉水春云伴可得乘轩是所荣
苦热
六幕云收万籁沈结瑶千尺倦登临七盘妙舞频挥汗五色嘉瓜互镇心极目岭梅宁止渇拂波宫柳漫垂隂只忧火解神仙骨赖有泉声发素琴
柳絮
半减依依学转蓬斑骓无奈恣西东平沙千里经春雪广陌三条尽日风北斗城高连蠛蠓甘泉树密蔽青葱汉家旧苑眠应足岂觉黄金万缕空
梨
玄光仙树阻丹梯御宿嘉名近可齐真定蚤寒霜叶薄樊川初晓露枝低先时樱熟烦羊酪远信梅酸损瓠犀宋玉有情终未识蔗浆无奈楚魂迷
纂修述怀
良弼论思暇英才视草余西清承密旨东观类羣书左氏先经日征南发例初编年终显惪历帝自几蘧一览无前古三长岂後予宏纲提要妙至论絶籧篨讹谬刋三豕公平喜衆狙菁英咸采掇疣赘悉消除组织千章合研竆万象书胡为参也鲁亦造仲尼居处末加骈拇于中或辅车乘轩思卫鹤努力访刘驴见弹曾求炙临川复羡鱼孰云貂可续自愧鹗难如蚤入希东郭先知服子舆直非头似笔知谢里名樗蜗舍游从寡鹑衣礼貌疎寸阴嗟荏苒十驾敢踌蹰天禄扬雄阁承明严助庐时陪折俎宴顿异带经鉏系日亲函丈他门絶曳裾卓锥虽有地担石尚无储猎犬方劳指神龟可避渔屠门夸大嚼鼠壤鄙余蔬阙里辞难措漳滨病且祛学勤徒力尔性拙奈天欤大道今兴起先生意卷舒正为王者瑞何羡使君旟暗室欣观火颓波赖决渠当仁如退让末迹定沦胥
夜讌
玳押风帘薄金徒漏箭长食鱼齐上客置醴汉元王芥酱辛初和蓱虀冷乍尝巢笙传曲沃操鼔发渔阳吟烛惟忧尽杯筹岂易防齿犀融嵰雪栢麝荐荀香笑逐呼卢胜歌随解佩狂遗簪兼堕珥流盼复回肠彩凤寻仙吏斑骓待陆郎主欢殊未巳投辖在银牀
别墅
盛槩复风流交通遍五侯鸣钟平乐宴击鞠茂陵游狡兔方多穴苍鹰始下韝钳奴藏广柳剑骑骋长楸云际寻橦伎花间笑甓楼害先除白额梦已应黄头燕酒惟增气秦筝漫送愁鸿毛轻一死秖待报私讐
致斋太乙宫
紫馆天神贵纶闱地望清斋宫奉蠲洁摄事罄诚明殿翼如轩翥坛垓类削成直官琳札密太宰绣衣轻薜荔罗芳席虹蜺曳彩旌星陈五帝佐醴荐一元牲苍驷回风驭珍禽警露声丹霞升晓气若木竞新英挹袂宁无友凌霄自放情受厘宣室对贾傅异诸生
宣曲
八月收民算三千异典章天机从此浅国艳或非良玉户铜为沓罗帱象作牀骊姬初悔泣飞燕近专房莲小才承步梅新竞试妆尽知春可乐终叹夜何长取酒临卭远吞声息国亡难销守宫血易断舞鸾肠百草兼花鬭双鈎映烛藏金人须手铸虎圈更身当步辇回长乐飞除接未央琳珉饬欢馆薻绣裛周墙厌火双鱼尾鸣弦小雁行云甍澄灏气绮井激回光路有斯须隔忧难顷刻忘新声来乐府别寝近温汤虹跨层台晚萤飞下苑凉锦帷迎七夕蓬饵荐重阳九畹兰承露三江橘带霜方资裂缯笑可要荡舟狂并钓池鱼小重衾穴凤翔珊瑚分碧树火齐列清防背枕生幽怨登楼多远伤下陈无自媿人彘剧豺狼
前槛
垂柳阴森院游丝旷荡春蘅皋谁驻马罗袜自生尘四姓良家子三年赋客邻折腰行太缓连琐语何频倭堕云争媚便娟月鬭新灭瘢难辨玉约指不胜银电笑投壶胜江澄捣练匀东南劳鹤望西北限牛津宝唾凝兰气鸣黄咽绦唇笼禽思陇树洞犬谢秦人咏絮才无对闻琴意始真长安足轻薄慎勿走琼轮
秋月
瑶席留懽友金波对广庭重帘和雾卷六幕极天青属玉东西馆琉璃左右屏梁园休赋雪隋苑漫飞萤蟾滴全供砚牛津不见星绮牕分皎皎芸阁共亭亭已丧应刘魄谁通鲍谢灵欲销千里恨鲁酒薄还醒
清风
阊阖重门启飞廉别馆深熇蒸全巳却雅兴可能任云起汾河咏旌摇楚国心过箫添爽籁拂野荡层阴夕劲淮阳桂晨栖越鄂衾登高从落帽安寝任吹襟珠网疎难掩铜炉冷易侵急翻池上叶遥送月前砧舞袖更回态歌梁极绕音最怜鵰鹗意瞬息度千岑
病
暂困秦王痔无疑广客蛇职清唐内相宅僻鲁东家行药虹梁渡披襟蕙径斜香凝虚白室露泫紫微花氷饮何尝热琼餐益自加熊经仙有术龟息寿无涯珍簟裁湘竹轻巾覆越纱逍遥成雅咏属和有容巴
王左丞新菊
东阁留嘉客寒葩艳晚光秋风自萧瑟台座对荧煌丽夺双南价清令九畹香嵰州霜荐味太液鹄分裳巳助蜂成蜜还随蚁泛觞俯临辉艾绶佩服间茰房节物传荆俗诗情掩谢塘更期松偃盖永奉大清房
萤
荒郊多腐草故苑近清秋照密何胜数囊轻莫尽收月高疑爝息天远认星流紫桂风微急红兰露徧浮巳能穿永巷更欲拂高楼灭烛方无寐鸣蛩相荐愁
上已玉津园赐宴
需云分渥泽禊饮恣欢游缇幕侵晨设兰泉对席流蕙肴清萐莆玉醴湛金瓯春服萋萋盛光风灔灔浮桐华穠竞发鸎语巧相求妙曲新声合斜阳醉未休
再赋荷花
莫雨过湘渚微凉满楚宫溅裙无限水障袂几多风浪迹嫌蓱实尘劳笑菊丛气清防麝损信密带鱼通游女歌争发骚人思未竆休传江北意月冷魏池空
水国开良宴霞天湛晚晖凌波宓妃至荡桨莫愁归妆浅休啼脸香清愿袭衣即时闻鼔瑟他日间支机绣骑翩翩过珍禽两两飞牢收交甫佩莫遣此心违
樱桃
赤水分珠树薰风送麦秋蜀都春气蚤汉苑夏阴稠庙荐清和候恩颁侍从流楚昭萍巳剖韩嫣弹争投沆瀣滋芳液醍醐助品羞玉盘光宛转全拟付歌喉
送译经大师
汉梦通西域逍遥广旧园竺乾方演教金粟岂忘言硏滴寒蟾吐台香瑞兽喷挥毫花满裓隐几雪盈门大士清歌发南宗密印存纵横十二部慧日破重昏
戊申年七夕
伯劳东翥燕西飞又报黄姑织女期天帝聘钱还得否昔人求富是虚辞【道书云牵牛娶织女取天帝钱二万备礼久而不还被驱在营室】华寝星陈夜未央明河奕奕度神光一年暂得停机杼不奈秋蛩促织忙
吹笙何处伴乘鸾窥牖谁人见阿环便有唐家今夕意月和风露满骊山
浙浙风微皎月新鹊桥横絶饮牛津岂惟蜀客知踪迹更问庭中晒腹人
琥车芝驾俨清秋微雨侵宵助涕流人世莫嗟离恨苦却应天上更悠悠
丁　谓
【字公言苏州长洲人登淳化三年进士为大理评事通判饶州踰年直史馆历转运使工部员外郎权三司盐铁副使未几擢知制诰判吏部流内铨真宗幸澶渊俾谓知郓州兼齐濮等州安抚事召权三司使上会计录寻加枢密直学士大中祥符初封禅议起谓与王钦若力赞天书之事凡营造宫观及呈献四方祥瑞皆自两人发之谓遂洊蒙宠任拜同中书门下平章事昭文馆大学士力倾寇凖贬道州同列无敢言者乾兴元年封晋国公仁宗即位进司徒兼侍郎为山陵使以交结近侍?允恭事发贬崖州司户参军明道中授秘书监致仕居光州卒】
代意
玦带珊瑚佩解琼楚云无定好伤情临卭巳误通琴意金谷难寻辨玉声微警单栖盘露重密含幽思畹兰平明珠百琲将何当怅望轻躯病欲成
梨
摇摇繁实弄秋光曾伴青椑荐武皇玄圃云腴滋绀质上林风驭猎清香寻芳尚忆琼为树蠲渇因知玉有浆多少好枝谁最见冒霜丹颗倚邻墙
荷花
纫兰为佩桂为舟北渚云飞发櫂讴巳有万丝能结怨不须千盖强障羞金堤勃窣谁同上翠帟缤纷客自留欲选浣沙倾敌国越王更起近江楼
山居
洞口清香澈海滨四时芬馥四时春山多绿桂怜同气谷有幽兰让後尘草解忘忧忧底事花能含笑笑何人争如彼美钦天壤长荐芳香奉百神
荷花排律【二首】
彼美秋江上尘埃耻托根笑倾行雨国香返梦兰魂蛱蝶无媒妁鸳鸯见子孙徧窥思尔桨深锁忆重门怯狥风波性惭留月露痕枉将金试步千古怨东昏
相倚秋风立兰言似有无未饶霜女俊不爱月娥孤力弱烟披素心危露泣珠剪衣随楚思幽怨寄吴歈半折香囊解微倾醉弁扶涉江如可采百琲答轻躯
絶句荷花
梦散高唐夜正遥楚天何处不无憀秋风似会荆王意露渚烟汀养细腰
陈彭年
【真宗朝官禁近与丁谓王钦若林特刘承珪同恶时称五鬼】
送申国长公主入道
尽出花钿散宝津云鬟初剪向残春因惊风烛难留世遂作池莲不染身贝叶乍翻疑锦轴梵声才学误梁尘从兹艳质归空後湘浦应无解佩人
【尧山外纪载此诗又见唐律送妓入道为杨邭伯作较是】
王钦若
【新喻人少登进士真宗深器之历官司空同平章事性倾巧力排寇准倡为天书符瑞取悦人主详国史中】
觉林寺
暂拂尘襟思倍清竹风山色乱泉声安民功浅君恩重又策羸蹄向古城
李宗谔
【字昌武宰相昉第三子七岁能属文耻以父任得官独由乡举第进士授校书郎迁集贤校理真宗即位拜起居舍人擢知制诰景惪二年为翰林学士从东封改工部郎中历右谏议大夫卒年四十九诗见西崑酬倡集】
代意
雾鸾晓影忽参差云雨阳台役梦思自是胶弦无续日不同珪月有圆时洞房斗帐承新爱河汉星桥隔後期绮榭凝尘断消息抒情空拟四愁诗
南朝
仙华玉寿夜沈沈三阁齐云复道深平昔金铺空废苑於今琼树有遗音珠帘映寝方成梦麝壁飘香未称心惆怅雷塘能几日吟魂醉魄巳相寻
汉武
建章宫阙郁迢嶤露掌修茎倚泬寥平乐馆中观角觝单于台上慑天骄蓬莱望气沧波濶太一祈年紫府遥西母不来东朔去茂陵松栢冷潇潇
灯夕上虢内翰
东城南陌尽游人陌上香车起暗尘历历星榆光夺昼煌煌火树艳争春章沟五鼔催行乐卫尉千庐罢徼巡应念鳌山方并宿紫泥封後独嚬伸
新蝉
雨过新声出苑墙烟轻余韵度回塘短亭疎柳临官道平野西风更夕阳八斗陈思饶赋咏二毛潘岳易悲凉感时偏动骚人思不问天涯与帝乡
劝石集贤饮
都门祖?绮筵张举白无由羽觞石室紬书勤亦至金貂换酒醉何妨瓮间吏部宁须问席上车公不可忘应念朝来犹毷氉解酲谁用蔗为浆
清风
闲馆方回暑商飈乍应金天高初起籁松淡更宜琴汾棹传歌远班诗托兴深东阳仁自布西颢气还侵太液翻晴旭灵和乱翠阴舟轻飞燕袂台迥楚王襟阮啸经时尽齐蝉度日吟愁生孤戍角响续暮城砧室静销云缕庭虚转蕙心贤哉吉甫颂千载有遗音
钱惟济
【见西崑酬倡集当是惟演弟兄官恩州刺史】
夜讌
清讌夜何其南亭露欲曦□跹霞袖举潋灔羽觞飞镂楶摇花落金铛照月辉瑶光未西落休赋醉言归
苦热
苹末风休飞阁深亭亭日御渐流金火云接影横银汉水鸟无声下翠阴渇想孤山同饮露烦思楚殿独披襟蔗浆粔籹都无味卫玠清羸欲不任
刁　衎
【字元宾昇州人从李煜归宋太祖赐绯鱼授太祝至真宗朝官比部员外郎充崇文院检讨改兵部郎中卒年六十九其诗见西崑酬倡集】
代意
蕙时芳夕九回肠歛袂东牕待晓光秦岭树高迷陇塞楚天云澹隔潇湘病余公干情多咏秋晚安仁鬓有霜休道鲛人落珠泪微波还拟托陈王
汉武
高宴栢梁词可仰横汾箫鼔乐难穷已教丞相开东阁犹使将军误北戎洒泪甘泉还有恨祈年仙馆惜成空谁知辛苦回中道共尽千龄五柞宫
陈　越
【字损之开封尉氏人少好学尤精历代史编咸平中诏举贤良策入第四等由州判召迁着作佐郎直史馆历太常丞羣牧判官擢左正言卒年四十性嗜酒罕有醒日以是遘疾士论惜之】怀希圣
玉甃银牀荫碧桐北牕珍簟水纹融衣裁练布如王导扇执蒲葵学谢公琼屑半和仙掌露兰苕轻泛楚台风若非氷雪神仙骨相乐谁同一笑中
舒　雅
【字子正久仕李唐工文章与吴淑齐名恬於荣宦入宋为职方员外郎秘阁校理监舒州灵仙观】答刘学士
往岁别京畿□山与衆违君心似松栢雁足寄珠玑学道情虽笃烧丹力尚微云中鸡犬抂秪候主人归
答内翰学士
清贵无过近侍臣多情犹忆旧交亲金莲烛下裁诗句麟角峰前寄隐沦和气忽飘燕谷暖好风徐起谢庭春缄藏便是山家宝留与儿孙世不贫
答钱少卿
蓬莱阁下旧邻居偶别俄惊四载余每见寒葭思倚玉忽临秋水得双鱼人间贵盛君谁及物外优闲我自余闻说归艎向春渚深知不与道情疎
晁　迥
【字明远澶州人徙家彭门举进士为大理评事迁殿中丞用荐擢右正言直史馆累迁工部侍郎仁宗朝进礼部尚书以太子少保致仕卒年八十四】
属疾
精骛成勤瘁颐真俟有瘳吟生南越思慈结北堂忧粲枕甘为蝶丰厨厌炙牛玄元知寡欲平子尚多愁夕鸟侵阶啄宵萤入树流玉书能静览枉矢倦闲投忽赋行云什堪听击壤讴期君整朝佩仙署在瀛洲
清风
仙驭来相慰解顔良会稀病蠲宜养素趣远欲忘机惩躁宁无渐延龄或可祈影摇珠箔细声泛钿筝微委恨余班扇流欢入楚衣陶潜知梦稳韩寿畏香飞气爽苍龙阙凉生白虎闱健资鸡距笔偷撼兽鐶扉松下琴心逸江东脍缕肥宿怀真隐处依约与同归
薛　映
【字景阳父允中仕孟蜀归宋为都官郎中映举进士由理评通判昇州累迁太常丞历制置转运擢知制诰仁宗朝拜礼部尚书分司南京卒诗见西崑酬倡集】
清风
爽气乘秋至凉飈荡暑初泠泠含远韵摵摵动轻裾翠幕波无际修篁韵有余潜惊塞草绿乍拂井桐疎素髪悲郎将霜纨感婕妤牕光流熠燿帘影乱蟾蜍尘袭青丝骑香飘绀幰车故宫经馺娑别馆度储胥薄莫来金埒凌晨上玉除宁同起穷巷賸欲赋愁予【娑读上声】
戊申年七夕
月放泠轮傍绦河相期宝婺夜经过姮娥不惜宫中桂乞与天香分外多
碧天如水月如鈎金露盘高玉殿秋青鸟潜来报消息一时西望九天虬
汉殿初呈楚舞时月台风榭镇相随如何牛女佳期夕又待銮舆百子池
月露庭中锦绣筵神光五色一何鲜世间工巧如求得四至卿曹亦偶然
银河耿耿露漙漙彩缕金针玉佩环天媛贪忙为灵匹几时留巧与人间
任　随
【景惪间太常丞直集贤院诗见西崑酬倡集】
汉武
殊庭深恨隔仙曹桂馆蜚廉事转劳银阙尚沈沧海濶井干空拂绦河高萯阳弋猎侵多稼朔塞旌旗照不毛苦信凭虚王母说东方三度窃蟠桃
鹤
何年玉羽别昆丘飞舞长亲十二楼警露夜窥瑶圃月翔云高忆海天秋肯教渠略知遐寿会向神区更远游正是溶溪烟水碧好陪青凤饮澄流
刘　隲
【景惪间官工部员外郎直集贤院诗见西崑酬倡集】
槿花
虢国妆初罢高塘梦始回霓裳犹未解绣被巳成堆赤帝宫帘卷华阳洞户开神仙有良会清唱在瑶台
汉武
高挹方诸荐水苍醮坛时见烛神光日边甲帐虽虚设汾上楼船不可忘盘溉碧霄甘露白室迁幽壤瑞云黄东巡岱岳探金策倒指宁闻寿数长
旧将
强弩当年讨不庭功成身退炳丹青囊沙泽畔知兵法聚米山前识阵形骥老未甘秋伏枥剑闲犹觉夜冲星分茅锡土传家牒锺鼎还须为勒铭
馆中新蝉
摇落何须宋玉悲齐庭遗恨莫沾衣池中菡蓞香全减井上梧桐叶乍飞风促筝声随断续日移甎影自光辉宜秋门外饶芳树结驷那堪送客归
崔遵度
【字坚白本江陵人徙淄川太平兴国八年进士解褐和州主簿历着作佐郎太子中允景德初为编修官进吏部兼左谕德判司农寺天禧四年卒年六十七】
属疾
李白羮初美相如渇渐瘳八砖非性嬾三昧减心忧笔苑多批凤词锋胜解牛旧山疑鹤怨畏日想云愁广内劳挥翰通中羡枕流使君方屡降客辖未容投好奏倪寛议何须庄舄讴朝衣薰歇不侍史待仙洲
李　继
【景德间户部员外郎直集贤院诗见西崑酬倡集】
霜月
银牀叶暗飘霜月夜迢迢寒极金难辟忧多酒漫消荀炉残更换湘瑟罢仍调谁道河流浅盈盈万里遥
怀希圣
银阙琳房视草余龙门岑寂断轩车彩毫闲试金壶墨青案时看玉字书王俭风流希谢傅子云词赋敌相如琼枝不见萧斋晚蕙草烟微度绮疏
王左丞新菊
青规前席暇归沐兴何长北第秋将晚东篱菊正芳幽丛霏薄雾桂色艳轻霜巳近黄金印兼临白玉堂甘疑掩萍实秀肯让芝房有佞还应指无忧可要忘蘂浮丞相酒气馥令君香好固松椿寿仙经识秘方
宋元诗会卷五

[book_title]卷六
钦定四库全书
宋元诗会卷六
兵部主事陈焯编
王　旦
【字子明大名莘人父祜宋初名臣尝植三槐於庭曰子孙必有为三公者旦幼沈嘿好学登太平兴国五年进士知平江县用荐召试擢知制诰真宗即位同知枢密院进参知政事澶渊之役旦权留守东京未几拜同平章事凡柄用十八年为相一纪国有大事待以取决惟於天书封禅不敢为异议则其相业之累云年六十薨諡文正】
十洲阁
山川如幻阁长秋一岛飞来伴九洲不碍渔樵双桨过何妨罗绮四时游云疑泰华分张去水忆蓬瀛散漫浮禁苑未知湖海乐生绡写取献中州
李　迪
【字复古幽州人少携其文见柳开开奇之曰公辅材也举进士第一授将作监丞通判徐兖二州改秘书省着作郎直史馆历陕西都转运使入为翰林学士请发内藏库佐国用其料曹玮之胜嘉勒斯赉皆卓识可办大事帝甚重之天禧中拜给事中参知政事於周怀政之诛力护太子及寇凖罢真宗欲相迪迪固辞一日对滋福殿皇太子出拜以得相为贺帝顾迪曰尚可辞耶遂以吏部侍郎同中书门下平章事会丁谓擅权迪请与谓俱罢谓出迪知郓州谓败仁宗起为秘书监屡典州郡太后崩召为资政殿学士未几复同中书门下平章事再出领郡以太子太傅致仕年七十七薨諡文定】题河阳後城平嵩阁
南指嵩高北太行大河中出贯霛长君王不恃金汤险自有仁恩结万方
王　曾
【字孝先青州益都人咸平中由乡贡试礼部廷对皆第一以将作监丞通判济州召试授秘书省着作郎直史馆迁翰林学士真宗晩坐承明殿召对久之既退使内侍谕曾曰曏思卿甚故不及朝服见卿卿勿以我为慢也其见尊礼如此迁主客郎中历右谏议大夫参知政事为王钦若所排出知应天府未几复参知政事仁宗立迁吏部尚书以裁抑太后姻家通请谒者复出领郡景佑二年拜右仆射兼门下侍郎同平章事封沂国公年六十一薨諡文正】
立春帖子
北陆凝阴尽千门淑气新年年金殿里宝字帖宜春
蚤梅
石畔篱根取次栽小园春意觉先来雪中勿问和羮事且向百花头上开
杜　衍
【字世昌越州山阴人擢进士甲科补扬州观察推官改知平遥县通判晋州历知乾州凤翔河东陕西转运使召为枢密直学士出知天雄军仁宗特以御史中丞召兼判流内铨声动京师宝元二年拜同知枢密院事改副使凡内降恩多封还诏旨寝格不行进同平章事荐引贤能阻抑侥幸小人多不悦出知兖州庆历七年以太子少师致仕自是屡召不起封祁国公卒年八十諡正献】新居感咏
无似老且病惟恐归田迟一旦得引年九天还听卑尚沾二品禄俾尽百年期恩深沦骨髓感极横涕洟始营菟裘地来向濉水湄城隅最穷僻匠者宁求奇卜筑悉由巳轩牖亦随宜外?庇风雨内以安妻儿燕雀莫羣噪鹪鹩才一枝因念古圣贤名为千古垂何尝广居室俭为後人师亚圣乐箪食寝丘无立锥文终防势夺景相耻家为文园四壁立郑公小殿移伊余具员者适会承平时无术毘万务无才抚四夷为郡亦龊龊劳心徒孜孜保身巳天幸拊巳宜自知开卷顔间厚复惧来者嗤勖哉知止足清白犹可追
幽居即事
寂寂复寂寂告老闲居日径草高於人林鸟熟如客黄卷不释手清风常满室内顾平生心无过此时适
雨中荷花
翠盖佳人临水立檀粉不匀香汗湿一阵风来碧浪翻珍珠零落难收拾
晏　殊
【字同叔抚州临川人七岁以神童荐召试援笔立成帝嘉赏赐同进士出身擢秘书省正字秘阁读书迁光禄寺丞丁内外艰皆夺服起之以左正言直史馆久之为翰林学士仁宗即位太后听政大臣丁谓曹利用各欲独见奏事殊建言当垂帘听奏羣臣无请见理议遂定预修真宗实录进礼部侍郎枢密副使上疏论张耆忤太后旨出知应天府延范仲淹以教生徒学校之重兴实自殊始召拜御史中丞历参知政事尚书左丞康定初进同中书门下平章事为权幸所排出知颍州数徙知河南府引疾请归京师疾平留侍经筵薨於位赠司空兼侍中諡元献文集二百四十卷】和王校勘中夏东园
东园何所乐所乐非尘事野竹乱无行幽花晚多思闲窥鱼尾赤暗辨蜂腰细树影密遮林藤梢枉罥袂潘蔬足登膳陶秫径取醉幸获我汝交都忘今昔世欢言捧瑶佩愿以疎麻继
列子有力命王充论衡有命禄极言必定之致览之有感
大钧播羣物零茂归自然默定自有初不为智力迁御寇导其流仲任派其源智愚信自我通塞当由天宰世曰皋伊迷邦有顔原吾道诚一槩彼途锺百端卷之入纎毫舒之盈八埏进退得其宜夸荣非所先朝闻可夕陨吾奉圣师言
西园示张寺丞
元巳清明假未开小园幽迳独徘徊春寒不定斑斑雨宿醉难禁灔灧杯无可奈何花落去似曾相识燕归来游梁赋客多风味莫惜青钱万选才
初秋宿直
绦河星斗夜阑干禁署沈沈闭九关上帝册书羣玉府仙人宫阙巨鳌山凉蟾影度秋隂薄促漏声来夜唱闲拥鼻吟多欲愁絶严钟凄断树乌还
安昌侯
莲勺移家近七迁一编经训世相传关中沃壤通泾渭堂上繁音逐管弦身服儒衣同蔡义日将巵酒对彭宣高坟丈五阳陵外千古朱云气凛然
崇因寺
卷帘山色眼前见入夜涛声枕上闻苔径雨余堆落叶石楼风静锁寒云
雪中
平台千里渇商霖内史忧民望最深衣上六花非所好亩间盈尺是吾心
题琵琶亭
流光过眼如车毂薄宦拘人似马衔若遇琵琶应大笑何须擦泪湿青衫
咏竿戏题中书壁
百尺竿头袅袅身脚腾跟倒骇傍人汉阴有叟君知否抱瓮区区亦未贫
狄遵度
【字元规长沙人父棐龙图阁直学士遵度用父荫为襄县主簿居数月弃去好为古文着春秋杂说多所发明尤嗜杜甫诗尝赞其集一夕梦见甫为诵已作乃世所未见者亡何卒有集十二卷】白云
秋风吹白云触处自何谷初犹半洞门歘出遍岩腹零落依水湄片段挂枯木余影透微白灭迹混空绿烟萝自蘙荟岛漵徒萦曲安知苍梧野下覆猿鸟哭谁能久徘徊返顾视黄鹄
和涣之深秋月夜书事
洞庭叶下凉飕飕银河顽白凝不流圆月拟缺不忍缺轻露欲浮终未浮忆吹朱籁凤軿上更采紫芝云峤陬玉楼天半几千尺珠树玲珑县上头
雨
高林风黑雨声怒小阁灯青人语阑谁知云外月高照定是叶间莺最寒时觉急飘愁未巳似闻徐滴喜初翻骊驹北首榆关路天晴烟树沙碛寛
登楼
羣山南走失所往百川东逝兹其穷天低水国疑将压人过月塘愁欲空
莎青石细浅见底天空云淡无一毫波间圆月照不动海上清风来最高
林　逋
【字君复钱塘人少孤性恬淡好古结庐西湖之孤山二十年不入城市真宗闻其名赐粟帛诏长吏岁时劳问自为墓於其庐侧既卒州为上闻仁宗嗟悼赐諡和靖先生】
闵师见写陋容以诗奉答
顾我丘壑人烦师与之写北山终日县风调一何野林僧忽焉至欲揖顷方罢复有松上猿惊窥未遑下
送牛秀才之山阳省兄
之子咏陟冈别我岁时晏後夜失羣鹤高天着行雁楚山远近出江树青红间尊酒无足辞离愁满行盻
湖楼晚望
湖水混空碧凭阑凝睇劳夕寒山翠重秋净雁行高远意极千里浮生轻一毫丛林数未遍杳霭隔渔舠
上湖闲泛舣舟石函因过下湖小墅
平皋望不极云树远依依及向扁舟泊还寻下濑归青山连石埭春水入柴扉多谢提壶鸟留人到落晖
湖村晚兴
沧洲白鸟飞山影落晴晖映竹犬初吠弄船人合归水波随月动林翠带烟微寺近疎钟起萧然还掩扉
湖山小隐【三首】
猿鸟分清絶林萝拥翠微步穿僧迳出肩撘道衣归水墅香菰熟烟崖蚤笋肥功名无一点何处更忘机园井夹萧森红芳堕翠阴昼嵓松鼠静春堑竹鸡深岁课非无秫家藏?有琴顔原遗事在千古壮闲心衡门邻晚岛环堵背寒冈片月通萝迳幽云在石牀客游抛鄠杜渔事拟沧浪管乐非吾尚昂头肯自方
中峰
中峰一径分盘折上幽云夕照前村见秋涛隔岭闻长松含古翠衰药动微薰自爱苏门啸怀贤思不羣
小圃春日
岸帻倚微风柴篱春色中草长团粉蝶林暖坠青虫载酒为谁子移花独乃翁於陵偕隐事清尚未相同
郊园避暑
柴门鲜人事氛垢颇相忘爱彼林间静复兹池上凉托心时散帙迟客预携觞况有陶篱趣归禽语夕阳
山村冬暮
衡茅林麓下春色巳微茫雪竹堆寒翠风梅落晚香樵期多独往茶事不全忙双鹭有时起横飞过野塘
出曹州
诗怀动叹嗟驴立帽阴斜雨泺生新鹻茅樷夹旧槎午烟昏独店冈路透谁家几日江南兴扁舟泊岸沙
留题李颉林亭
无琴枕鹤经尽日卧林亭啼鸟旧相语幽人谁欲听半阑花藉白一径草盘青何必对樽酒此中堪独醒
翠微亭
亭在江干寺清凉更翠微秋阶响松子雨壁上苔衣絶境长难得浮生不拟归旅怀何计是西崦入斜晖
埜城寺水亭
金井前朝事林僧问不知绿苔欺破阁白鸟占闲池清
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:33:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>