<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,香山集全文在线阅读,香山集全文在线下载,大玄古籍书库">
<meta name="description" content="十六卷。宋喻良能(约1182年前后在世)撰。喻良能,字叔奇,义乌(今浙江义乌县)人。绍兴二十七年(1157)进士。补广德尉,迁国子监主簿。复以国子监博士召,兼工部郎中。除太常寺丞,兼旧职,出知处州。不久,以朝请大夫致仕。喻良能与兄良倚、弟良弼,均因古文词有声名于当时。杨万里与之有交谊,曾作《送喻叔奇知处州》诗,云“括苍山水名天下,工部风烟入笔端”颇相推许。其诗风格与杨万里略近,只是不如杨万里诗之博大。陈亮《龙川集》中称:“叔奇于人煦煦有恩意,能使人别去三日,念之则不释。其为文精深简雅,读之愈久而意若新。”">
<title>香山集_喻良能_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">香山集</span> <br/>
          作者： <span class="inputVal" id="bkauthor">喻良能</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]56319</span> <br/>
          说明： <span class="inputVal" id="bkdec">十六卷。宋喻良能(约1182年前后在世)撰。喻良能,字叔奇,义乌(今浙江义乌县)人。绍兴二十七年(1157)进士。补广德尉,迁国子监主簿。复以国子监博士召,兼工部郎中。除太常寺丞,兼旧职,出知处州。不久,以朝请大夫致仕。喻良能与兄良倚、弟良弼,均因古文词有声名于当时。杨万里与之有交谊,曾作《送喻叔奇知处州》诗,云“括苍山水名天下,工部风烟入笔端”颇相推许。其诗风格与杨万里略近,只是不如杨万里诗之博大。陈亮《龙川集》中称:“叔奇于人煦煦有恩意,能使人别去三日,念之则不释。其为文精深简雅,读之愈久而意若新。”所著《香山集》十六卷乃清四库撰官以《永乐大典》和《南宋名贤小集》中所载,互为参补编掇而成。名为香山,因集中次韵李大著春日杂诗中有“清梦到香山”句。良能又自注曰:“余所居山名”。即以所居之地名集。见于《四库全书·集部别集类》和《续金华丛书·集部》。</span> <br/>
          封面： <span class="inputVal" id="bkimg">Z_21223.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]香山集
[book_author]喻良能
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]56319
[book_dec]十六卷。宋喻良能(约1182年前后在世)撰。喻良能,字叔奇,义乌(今浙江义乌县)人。绍兴二十七年(1157)进士。补广德尉,迁国子监主簿。复以国子监博士召,兼工部郎中。除太常寺丞,兼旧职,出知处州。不久,以朝请大夫致仕。喻良能与兄良倚、弟良弼,均因古文词有声名于当时。杨万里与之有交谊,曾作《送喻叔奇知处州》诗,云“括苍山水名天下,工部风烟入笔端”颇相推许。其诗风格与杨万里略近,只是不如杨万里诗之博大。陈亮《龙川集》中称:“叔奇于人煦煦有恩意,能使人别去三日,念之则不释。其为文精深简雅,读之愈久而意若新。”所著《香山集》十六卷乃清四库撰官以《永乐大典》和《南宋名贤小集》中所载,互为参补编掇而成。名为香山,因集中次韵李大著春日杂诗中有“清梦到香山”句。良能又自注曰:“余所居山名”。即以所居之地名集。见于《四库全书·集部别集类》和《续金华丛书·集部》。
[book_img]Z_21223.jpg


[book_title]提要
钦定四库全书　　　　　集部四
提要
香山集十六卷　　　　别集类三【宋】
【臣】等谨案香山集十六卷宋喻良能撰良能字叔奇义乌人登绍兴二十七年进士补广德尉迁国子监主簿复以国子监博士召兼工部郎中除太常寺丞兼旧职出知处州寻以朝请大夫致仕宋史不为立传惟金华先民传载其仕履颇详其兄良倚弟良弼亦俱以古文词有声于时集中所称伯夀兄季直弟者是也良能所着忠义传二十卷诸经讲义五卷家帚编十五卷俱久佚不存其集义乌志作三十四卷焦竑国史经籍志作十七卷世亦无传独永乐大典中所录古今体诗尚多核其格律大都抒写如志不屑屑为絺章绘句之词杨万里朝天集有送喻叔奇知处州云括苍山水名天下工部风烟入笔端颇相推许而良能集内亦多与万里酬唱之作故其诗格约略相近特不及万里之博大耳又陈亮龙川集题喻季直文编一篇云喻叔奇于人煦煦有恩意能使人别去三日念之辄不释其为文精深简雅读之愈久而意若新是良能之文亦有可自成一家者惜其诗仅存而文已湮没不传矣今从永乐大典采掇裒次而以南宋名贤小集所载参校补入厘为十六卷庶犹得考见其大略其集称香山者案律中次韵李大着春日杂诗中有清梦到香山句自注曰余所居山名盖以地名其集云乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
香山集卷一　　　　　　宋　喻良能　撰
赋
喜赋【并序】
昔江文通为恨赋备尽古今之情致予谓恨既有之喜亦宜然因拟之而作喜赋焉
逖揽竹素往躅具存喜绪爰集喜气滋殷予为畸人未尝有喜想像古者喜而不寐粤若刘项争雄太公留楚视以必杀置诸鼎俎侯生壹说脱之虓虎徒驭既备上马径去革羁思为归心变孤囚为大父又若虢为上公震为长子沈痾既婴溘然以死衆医环视袖手莫施有扁斯鹊曰犹可治疗以刀圭起僵行尸沈玄夜而复反游岱宗而还归四体和平天地清夷子卿在外十有九年始末一节嶮囏万端去草实而食鼠仰雪花而餐氊分为死节宁冀生还忽虎节之来临知雁书之既逹狼心易虑许归汉阙李陵置酒而高会九人相随而进发行复行兮紫塞春远复远兮边地月又如安石督军前临大敌重将帅之指授惧人马之辟易俄北骑兮宵遁致淮淝兮尸积捷布聿至围碁方适虽摄书而置床亦过户而折屐别有都尉风流王姬婵娟人既离而复合镜已缺而重圆恨昔凤兮影只庆今枝兮理连掖亭丽姝京都俊雅藉红叶兮为媒鞭紫鸾兮同跨恍魂梦之游仙说衾稠之兰麝若乃脱身挽辂奋迹新丰朝奏暮召言听计从如巨鱼兮纵壑犹鸿毛兮遇风畅积祀之湮郁豁平生之心胸嗟乎喜虽一名事有万族鲁侯终燕於夀母文公乍闻於子玉陶朱纵棹兮五湖季伦畅饮兮金谷虞卿赐白璧兮一双吏部浮酒船兮百斛莫不发莞粲於笑貌见红黄於眉目故夫喜既首於七情盖亦先民之所欲
古瓮赋
瓮得於绍兴丙辰今二十有八年矣爱其古甚故赋之其辞曰
丙辰中春积雨新霁令仆夫以驾牛治南村之废地耕未竟亩洞然有声踯躅不进人牛俱惊下有物兮混然天成象田家之瓦盆肖茅茨之土鉶薄言扣之其声铿铿款识不存莫知其年四耳附离一盖孤圆口缄六寸之璧腹受三斗之黍不窕不槬不苦不窳团团焉栾栾焉何其肌理之坚而形模之古也固藏甚密宜有所盛发而视之枵而不盈噫嘻悲夫岂秋草朔风闺人愁心思寄征衣欲捣寒碪藉尔清响振其远音岁久俱废块然独瘖者欤岂天高气清落月横生幽人妙兴将调素琴假尔逸韵相其悲吟人琴云亡草蔓见侵者欤又岂白刃纵横窜伏长林埋金韬玉规人莫寻至宝忽逝独留幽深者欤抑岂却立链形鹤驾鸾骖窖其丹砂灵泥是缄五色羽化此焉墆淫者欤夫物无隐而不彰器无幽而不阐美阳得尸臣之鼎太康获汲书之简皆所以秘之於古者发之於久远顾此瓮之谁藏必因余而後显喻子於是濯以清泉藉以香荃贮浊醪之浑浑充皤腹之便便谢汉隂之低抱伴吏部之高眠旅滑稽之鸱夷拍浮丘之酒船每倾倒而一醉益足以攀七贤而追八仙矣
菊赋【并序】
喻子有园二亩畦菊百本日游其间乃为之赋其辞曰
西风兮东篱金英兮紫枝着嘉名兮既远岂衆卉兮等夷标黄华兮月令寓落英兮楚辞生高冈兮蠋原隰吟鲍昭兮赋潘尼互松兮偕杞径渊明兮宅天随秋日兮凄凄秋露兮离离万木槁兮既下一雁鸣兮初飞送孟嘉兮帽落逆王弘兮白衣其操兮箕山之洁其韵兮竹林之絶浏兮御寇之御风栗兮马曹之泛雪临清流兮子陵之居濑含夕霏兮真长之望月孤丛兮特秀幽香兮微透紫蝶兮黄蜂凛既寒兮犹凑聘芙蓉以为妃兮命秋兰以为友官槐敛迹以杳逝兮岩桂容沮而色黝揖江梅以先发兮曰子之茂兮其庸可後邀黄葵以旅处兮曰珠玉其在侧予岂不知予之陋一束既多兮魏帝之赐少者百年兮甘谷之夀枝叶老硬兮饱予腹於五月葩华丰好兮悦予目於重九岁植百本日遶百匝兮抑临风而三齅
辞
和归去来辞【并序】
何秘监道夫蜀人也赋归去来辞归守潼川出其辞以示予因次韵以送之
归去来兮乐莫乐於公之归欣故里之可还何去国之足悲怅习俗之方溺景先民而是追等穷通於梦幻孰为是而孰非思江山之娯情厌京尘之染衣占东蜀之分野粲藩星与少微嗟彼士人乃竞乃奔修容饰词伺候权门长裾日曳成性莫存何如先生瘿杯匏樽醉羣经以啸傲潮红脸於酡顔泯鳬鹤之短长知天命而自安涉巇涂以干荣笑七贵与八关肯多慾以外慕每反照而内观洗俚儒之哫訾挽淳风而使还琴一曲以嫓嵇笛三弄而追桓归去来兮知公欲与造物游眎一已以邈然故不忮而不求冥此心於得丧复何惧以何忧惟五马兮行春聊放目乎平畴行者争涂渡者争舟寄高情於阡陌眇一壑而一丘消田里之愁叹霶政化而日流歌袴襦於梓潼蔼誉处而滋休已矣乎如公盛德能几人行胡无人为王留飘然任公之所之漫说效龚遂诚心慕安期或公田而种秫或私力以耘耔斥三入之巧宦陋四愁之俗诗流英风於千载公真渊明复何疑
五言古诗
咏怀
一夔方佐舜二公还相周三杰从高祖四皓屈留侯五龙翔日边六逸啸溪头七贤傲竹林八仙隐糟丘九老山中卧十友方外游百链竟不变千载存风流名节良足贵万事真悠悠
豪士
东海一豪士西山两逸民涕唾弃周粟谈笑无秦军饿死骨仍香辞封名益芬至今千载下不敢轻隐沦
雨後晓行【并序】
晓景未炎宿雨新霁山容水色如在屏障间喻子以巾漉酒履不借手竹根如意从以樵青携渊明子厚诗篇临清流坐白石上?翠樾下数游鯈咏南山之篇歌清池之章好风为我吹衣好云为我娯目於是心恬形适抵掌顿足而起舞曰人生为乐亦有过於此者乎乐而无诗如此景物何乃作五言一篇书之木叶云
宿雨晓初收长天澹如洗解带临清流泉声细娯耳有如到愚溪还似游栗里人生若此少贫贱非所耻
新浴
新浴换轻縠披襟临榧台好风知人意为我东南来晩池雨草青庶足充徘徊呼儿具緑樽聊进纳凉杯一酌暑气消再酌愁怀开三爵竟酩酊浩歌临苍苔
苦热不寐独起对月
暑气推不去凉风挽不来中庭月色浄揽衣起徘徊夜久万籁寂秋近孤蛩哀月堕玉绳低此兴真悠哉秋暑炽甚忍饥偶作书季直弟以诗见嘲因次韵
老夏雨既少穉秋云亦无枯池罢桔橰蔫花委芙蕖不糁漫藜藿不?空樵苏苏州亦有言家人笑着书中秋望月偶诵唐欧阳詹翫月诗追和一首
云浄天既碧境幽月逾光未数钴鉧潭不羡桂子堂霏霏香雾横蔼蔼明辉扬冥搜兴乍酣徙倚夜未央走兔望圆魄飞鸟喜新凉但知整纶巾何用翻霓裳芳尊聊自倾玉盘欲谁将美人何时来渺渺天一方
望所居西山瀑布
山居尠欢悰理策事遨嬉嶔岑属初霁眺览得所宜悬崖有飞瀑注壑从凉颸蒙蒙喷雾雨冉冉含烟曦清泠讵可汰驶激畴能陂会心欣有得徙倚不知疲雁荡境千里香炉天一涯平生未能曯昏旦矧欲窥何如兹山溜若与幽人期他年营菟裘舍是将安之
月山诸峯
平生固寡好嗜石如奇章家无千金产舁致穷涧冈夀星来金华衣冠何昂藏屈肘据膝坐风雨须眉苍松石产花溪奇诡颇异常鼻祖乃赤松素质侔白羊舞袖出烟霞【洞名】浑脱类大娘想当虞韶成率兽杂凤跄觥觥石柱峯孤峭仍轩昂长不满五尺势欲摩穹苍狮子来何许俯首未腾骧何时一喷薄百兽走且僵鸱尾由天成略不假斧斨端宜侈绘事讵止工厌禳东坡小仇池大笔流芬芳康公醉道士名篇粲煌煌矧我此数峯价重百琳琅愿缔金石交出处永不忘
近结茆屋数椽以可赋轩掲取子美可以赋新诗之义用沈约体赋诗一首
安仁偃息处之问读书室茆轩规昔人聊可容吾膝幽芳秀垣曲翠筱蓊檐隙松窗炯虚明荆篱互疎密淡月晓窥几候虫夕鸣壁诗书後前陈图史左右秩遐览到三五旁搜及坚白一语偶有得寸心欣自适轮奂非所慕兹焉颇放逸渊明傥来过真趣会能识
古风一首谢张漕子温惠示诗卷
前辈久零落老成惊创见平生耻问津如今真北面胷中五色丝织此锦绣段见之心孔开照眼光烂烂我亦好吟咏忍饥说刍豢辛勤三十年功效无一綫偶兹得大嚼味永不忍咽嘉惠讵敢忘仁风敬扬扇
伏日陪府公侍御登四望亭分韵得四字
危亭压层城是中有佳致面面看江山水云自相媚使君暇日登火老金正穉杯盘莹无尘笑语清有味快风千里来暑气三舍避赋诗红莲幕煎茶白衣吏诙谐想割肉揺扇笑疼臂【程晓伏日诗揺扇臂中疼】乐事古云少能并今有四兹游岘山同千古知姓字吾辈亦何为虽驽犹附骥
叶自强读书堂
退之宰阳山暇隙唯读书同年大雅姿文史以为娯治剧逾整暇日与竹素俱頫首繙汉晋高声诵唐虞不善吾所鉴善者吾所摹撑肠仍拄腹何翅五千余似闻书带草已复生庭除愿言饱经济舒之弥八区
狱空
公庭日将夕吏报空狱岸虽无春草鞠已有蛛丝蔓欢乐见鸟乌呻吟絶鹅雁谅非片言折聊发一笑粲同从兄季弟游香山追和东坡端午游诸寺韵
前车惟伯氏後乘载阿连相携青莲界共开白社筵黄梅雨初歇红榴花正妍浄境聊莞尔妙兴真悠然偈言溢四方经卷余五千长廊含清风古潭揺苍天幅巾既萧散青鞋亦轻便登临自晨曦谈笑穷暮烟衡宇开卷坐僧房借榻眠却忆苏州语喧静两皆禅
题张漕子温贵希斋
新营老先生喜好一何异端能友造物直欲骑元气古货今难卖太羮元少味阳春谁肯和玄白人争议知己如晨星一笑聊自慰先民不云乎有以少为贵
由下梅至资福估卖官产
晓发下梅寺霁色浮壠麦崎岖白杨岸诘屈黄牛轭野芳吐丰茸山羽鸣格磔驱车复前途聊欲徧阡陌
龙池寺
发轫资福山弭辔龙池寺杪春新雨足老红围穉翠溪流素縠寒山色青罗腻拄颊坐移晷此意谁能会
观田家宴集
村落秋气高凉颷泛林莽田家刈获间斗酒劳良苦瓮瓯间竹箸杀鸡仍具黍昏昏灯火照草草盃盘举初喧鵞雁声中静儿女语醉来或田歌散去亦社舞不信五侯家软盘荐肥羜
次韵周敏卿秋兴三首
炎暑堕何许凉风忽吹衣野水映荒岸寒丛秀疎篱萧萧林影薄杳杳鸿声悲秋禾亦既获聊足充吾饥团团岩中桂移根篱舍间秋风一披拂嫋嫋天香寒对此径须饮把酒酬西山浩歌何穷已宁必素与蛮悠悠草根虫鸣声近我牀皎皎林间月亦已照我墙感此动万虑聊复举一觞何以侑我酒清啸闻疎篁
星源县斋书事
冬仲弭征辔歘焉及新春饱吃番阳饭细治星源民星源故自佳民俗良易驯不嫌聋丞愚翻爱假令真相与不忍欺见谓无淄磷牒讼日以简赋输日以臻遗我以暇隙使得窥典坟短檠一窗灯孤讽至夜分平明坐厅事帘影清无尘闾里颇熙熙孰云民不淳顾谓汝父老辱爱亦已勤为我理归櫂吾久思吾亲
题圆通寺至乐亭次待制王公韵
地偏境自佳烟云遶孤屋寒声渺疎松翠影澹修竹林深桂花晩微风度余馥特用永岁年聊足媚幽独
次韵侍御五月二十日闵雨
使君慕丘祷用志端不分天高听甚卑深知使君勤立致楚东雨如开衡岳云赖此苖尽活不然尫可焚
鵞湖寺
鵞王牧羣鵞浊世肯下游积水近天关有时戏沈浮老禅天人师领略倾九州初开选佛塲坐断诸峯头当时江东西海纳吞衆流岁晩徙山麓华堂跨龙楼至今韦公碑照曜苍崖幽陈迹记往昔登临纵冥搜重来岁月疾俯仰五十秋抚事一太息何从问人牛惟余拱把木百尺环道周成坏各有时干戈今少休空怀三宿恋为尔半日留钟声远送客雾雨昏林休
七峯亭独坐
雨霁失炎燠新亭境清淑层波緑奫泫叠嶂青陆续风篁韵丝桐烟柳开画轴澹然尘虑销庶足永曛旭侍御王公去饶饶之士民数千万人遮道攀辕又相与断城北桥以留之公不得已乃回城从间道遁去余干主簿翁君画断桥图作诗二十韵寄侍御求和侍御以和篇见示因次韵一首
东嘉老先生文字继坡谷治饶如京兆三王岂其族政成无一事澹若处幽独追踪古循吏清浄非碌碌每以坐啸余时出阳春曲风流化邦人吟咏成国俗乙酉秋七月天地正炎燠有诏帅夔门引道不淹宿境内闻公行仓皇守牙纛攀辕人填咽遮道车击毂已去复挽回出入成重复桥断蜂腰分巷拥鱼鳞矗竟从间道去复许谁追逐子母若弟昆相顾皆嚬蹙吾父既往矣畴能继英躅【公既行民皆相谓曰侍御往矣吾属何所倚赖乎此予亲闻之於和衆坊】孟尝附商船千古垂简牍偷席广文氊使者为标目去思闻九重【公乘教授小轿从间道去提点何公诗云朱轓偷席广文氊公行之後饶民有録此诗以状闻於朝者】盛事传西蜀先生美无度推诚置人腹画图照人间斯民记恩育

[book_title]卷二
钦定四库全书
香山集卷二　　　　　　宋　喻良能　撰五言古诗
石钟山
南北两石钟上下一水侧造物妙熔冶蜚亷巧撞击镗鞳仍噌吰歌钟与无射丰山吾焉知蒲牢尔何力咨余久愿游偶此事行役时秋风飕飕日暮水激激初如钧天鸣乍若金奏寂入耳粹而清洗心欣以怿怪奇有如此游览谁能测发端示来今注经人姓郦
题渊明醉石
平生忆渊明偶此访遗迹柴桑仅未泯栗里犹可识寒溜澹泠泠孤烟轻羃羃抚事良多感西风生醉石
媿陶
渊明在彭泽到任八十日虽营三径资未获公田秫珍重千金腰不为督邮折拂衣赋归来何异自投劾我生本樗散山林久蟠蛰虽非渊明俦颇亦慕幽迹偶然得一第遂窃升斗秩未书蓝田考已捧锦溪檄荒县饶逋负催科费鞭抶强顔簿领间忽复弥数月心焉媿渊明俯首三叹息番江何时还哦松聊自适
送吕宪帅维扬
读我宋实録元丰治明昌五年九月中上特开天章从容谓辅臣边民疲可伤吕独为朕言他人终未尝已乃命正献由定帅维扬学士加大称庸以示宠光移镇未去久趣归总台纲尔来九十年淮其踵遗芳我公嫡孙行祖烈蔚载扬持节古闽粤摄事今福唐仁风杂和气盎盎如春阳甿謡玉律响圜扉春草长英声飞九重御屏书益详广陵大都会经理须才良拥麾往镇之非公谅谁当延阁陞宝书恩纶湛洋洋左符分淮海西顾寛岩廊想见入境初快覩争星凰折冲向樽俎宣威振金汤行看锋车召衮衣侍虞皇贱子一何幸窃庇逾两霜误蒙剡荐牍名彻凝旒傍受恩未知报肝胆徒激昂唯祈转洪钧复立弟子行
偶题
少陵五十六负暄候樵牧我今年与齐而亦处幽独小亭数椽浄新月半鈎曲聊将万斛愁付与一盃绿十月五日从兄四弟三侄侍太孺人赏菊亦好园以赏心乐事为韵分得赏字
霜天豁澄明水日共清朗西园足甘菊欢言事幽赏板舆奉慈顔华髪森少长一笑喜团栾千枝迷俯仰黄英浥露繁翠蔓缘篱上雄蜂与雌蝶采撷纷还往逸兴既中酣佳致仍外奬未多彭泽贤不羡天随广忆昔吏江东王事困鞅掌及今处闾里暇日娯垲爽殽酒虽不丰献酬非或强分韵先阿连作诗真技痒
闳中堂
危檐覆虚明景趣清且长曲池散涟漪珍木含葱苍离离荔子丹冉冉茉莉香有堂既足佳无氊庸何伤
次韵提举王正言寒食游茶焙
摘山胜煮海财货所源流建焙甲天下赋入十倍收国计颇赖之贡输何时休择人为提领得贤从宛丘文章脱吏腕风味登瀛洲佐职亦已久再见春草抽郊原富枪旗岁事日以修抚民端若子疾恶信如讐驱车向凤山父老观道周青春行画图佳处时一留风前耳潺湲雨後目纎柔酒酣已胜赏珠唾挥钓鈎咨予素么麽受恩犹未酬铭心虽甚坚抚己徒怀羞平生困坎暮年尚依刘投公一纸书远寄粤王州书传得妙帖想像寒食游终防好事人豪夺或巧偷
题红云岛
红云覆絶岛望之心神开弱水不负舟何由至蓬莱吾欲烦巨鳌为载三山来不然骑鲸去一醉流霞杯予去岁五月由淛入闽见夹道长松黛色参天行者均被其?间有为斧斤所戕者缺而不补十步一叹顾恨方为校官非所职掌不得以封殖培壅之事告之部使者怀不满之意弥年於兹矣比窃闻提刑承宣命尉曹若僧徒封殖其有而补其所亡期使道路之人行千里若宇下而无病暍苦热之叹其为全闽无穷之惠厚矣予自少喜读柳子厚诗见其称商山临路有孤松往来每斫以为明好事者怜之编竹成援遂其生植感而赋诗中有幸逢仁惠意重此藩篱护之句每爱而诵习之今辄追次其韵以纪一时之盛亦古今甘棠之意也虽言词不工盖欲自附於国风之末庶几他日采诗之官或有取焉
郁郁千丈松谁栽?修路年祀寖绵邈斧斤时谬误皇华重怜恻霜根辱调护他日比甘棠流风继行露
夜宿天章寺
兰亭负崇冈修竹翳寒緑嚣烦隔人境爽气森佛屋薄暮行役罢言就上方宿是时秋峥嵘西风响岩谷越兰不可见浩歌想余馥右军恨何许禊序空三复夜久百虫絶灯花媚幽独萧然四壁静一洗尘万斛何当脱羁鞅隂岩事卜筑聊复得此游澹然心赏足
华峯亭
华峯抱紫翠兹亭瞰清幽春林罗画屏新月吐玉鈎宛如东屯居恍若南涧游信美吾亦乐特用慰淹留
己亥中秋
二七月皎皎三五云沈沈终然露半璧亦复牵孤吟夜久羣动息唯有寒蛩音长年重节序感慨非独今勿言鲁酒薄为史端叔作也端叔同寮於越未终更求奉中都祠归丞相侍傍作是诗以送之
同寮虽云多交友未易结臭味一小异肝胆便楚越君侯宰相子风度何翩翩四偕计吏贡春铨复褎然一见盖为倾相逢岂在早白髪与红顔论交非草草君才若杞梓真能世其家顾我如驽骀秪堪服盐车心情过中年何翅数日恶径须釂一樽勿言鲁酒薄
大雪追和退之辛卯年雪韵
太皥亦已至元冥犹未归茫茫天壤间浪阔银山围玉龙横梅度皓鹤漫空飞白帝有所适飘飘扬旌旗从者一何繁缟席仍练衣招邀姑射仙逢迎广寒妃祥耶时令耶畴能测天机饥人冻欲死赏玩理则非安得万裘褐寒者或庶几愿言均此惠不知身贱微
次韵奉酬刑部王嘉叟侍郎书戏彩集後
制作参易经不用草玄准眼空天壤间谁得并捷敏鸿文翻水就未省苦吟吻齐梁逮陈隋衆作付一哂南国容本冶西子髪更鬒混然真天成宁复分域畛飞上青云端秋空击鹰隼岂唯持荷槖已复班玉笋虽未究所长要亦摅素藴大手秉纶綍至音发簴簨嗟予堕诗穷政坐无铅粉数奇秪自怜多忤谁汲引有赋难逐贫无诗不招隐明公独深怜不嫌边幅窘谓虽敝帚如或可充贡箘恃此以无恐枚臯穷久忍傥复念菅蒯庶免辱荆槿
次韵宗郎中师仁见示古风
平生癖於诗业债余清浄但己心孔开敢夸笔锋劲疾书或欹斜所向必雅正顾惭非晋人出语那韵胜亦好三亩园松竹互掩映门阑虽间启俗客未省迎岂唯惬幽情颇复动诗兴朅来古泮宫未谙麋鹿性何处更有诗抗走足不定宗英出大篇重此绿绮赠未应费推敲讵止工竞病此作不为妙妙处知难更吟坛将风雅琐尾宜退听贺白真雁行离骚可奴命熟复句中眼如对麈尾柄迷途获指南从此识畦径自应形赞叹谁复献嘲评佳处未易知当有识者证
送高炳如倅天台
高侯吾所畏学问觑壼奥秋水莹精神春华丽词藻三馆朅来游两鬓青未皓何心翫岁月刻意事探讨二志既崇成八书可偕考乌台竚风采纶闱须典诰引疾遽有祈勇退一何早丹丘非大名泥轼仅小好会看有诏追岂必俟身到行矣即轻安恺悌神所劳
张持荷示诗编次韵一篇为谢
先唐诗道昌万象绕吟笔长吉穷嶮怪奚囊销永日一洗齐梁陋古澹见摩诘诘斋妙入神二者无一失游戏唾成珠所至动盈帙长篇杂短咏朱弦响玉律脱身声利塲宴坐心更逸高眠听松声清话剥芡实声名笑山王任逹景嵇毕时发孤凤鸣不作寒蛩唧人讥雕肺肝悠然非所恤编成客未佳椟藏谨勿出
王丞相生辰
皇宋十一叶时清风俗淳实维元首明亦繄股肱纯煌煌冀国公自昔抱经纶初掌黄麻诰黼黻同卿云继处宥密地五兵驱精神一品坐黄扉十载转洪钧雍容陪都俞黾勉承华勋镜浄沧海波烟销紫塞尘伊傅堪并驱萧曹真下陈柔兆岁若午恊洽寅在辰入梦一玉燕持鑪两天人二十四书考八千岁为春西湖为酒醴南屏为膳珍万口均一词共祝柱石臣一祝锡难老再祝长同寅百祝配辽鹤千祝如大椿国夀箕翼齐洎公永无垠贵名与鸿烈日新日日新
次韵奉酬赵景明法曹见赠
宗英贺白俦肯从野人游相见各失喜胡为俱皇州孤灯照清谈新诗澹牢愁明日却分袂独往涛江头
斋宿昭庆院祀南岳南海
秉檄奉中祀驱车出重关晓风铁叶岭烟雨南屏山瀹茗澡尘虑褰帘饫孱顔精意孚海岳清声揺佩环
留别直院莫子斋少卿
郁郁千丈松植根在崇冈清隂亘十亩直干凌穹苍好风一披拂声韵谐宫商古来成大厦此物宜栋梁不待岁月久共看柱明堂微木有石楠枯崖饱风霜三百甲子余围才拱把强大楹分难充一桷庶可当傥容附松末虽晚庸何伤
留别王嘉叟检正
初寮久已往今谁主丈盟王公有嫡孙见者服且惊胷中九云梦笔端三折肱招致道山中掉头不肯譍论事常山蛇持身玉壶氷平生谢先容要津真自登四海望霖雨一人须股肱我本田家子蹉跎将暮龄相逢岂在早一见盖已倾谓我虽秃犀敝帚亦足称持献先簵箘长篇有明徵公乎傥践言庶为老亲荣
送参议林郎中
人孰不识面相知贵知心唯我与夫子倾盖成断金畴昔居京邑庀职偶相临肯纡锺期聪俯听牙弦琴讲说三百篇一一蒙赏音朅来锺山旁休沐同搜吟联镳照湖侧携手天衣岑飞鸣互嘤嘤和乐长愔愔无诗不属和有酒相与斟饷我破羌帖佳妙同来禽复遗先圣像摹写自孔林二年如巨蛩一旦辰与参襟期自兹远诗盟几时寻愿言蚤盍簪无为徒滞淫
游鹿田三洞
东西两鹿田上下三洞天苔径劣容足石门低及肩乳窦断还滴天窗皓仍玄何当出樊笼悠哉聊永年
次韵巩宪见示桐栢瀑布之作
昔闻孙兴公尝赋飞流水至今福庭地犹属羽人里瀑泉天半来界道见清泚迢迢白虹贯隐隐玉龙起宇宙虽云寛壮观知能几谷帘信有之界图宁辨此清秋饶爽气朱夏絶埃滓何当振金策逍遥山之趾眺览既惬适啸歌何穷己青鞋未成往抚己空自鄙
月桥诗
天迥月逾晶地偏人亦静萧然寻丈桥寄此绿净境洗盏荐寒光掬泉弄清影尘远耳目醒令人发深省约季野九日登云黄不果季野有诗因次韵
青山如候虫可赏不可恋胡为谢康乐游览乃欲徧纵登最高顶过眼犹掣电何如菊花天周遶篱落畔对面黄云峯未妨篱下见相携凌紫霞更约东风便
送晏伯安
古绸於今婺盖亦一壮县剧繁号难理百令无一健英英晏伯安年壮政则练咄嗟扫宿弊谈笑了宿案公庭坐无事自可名道院老眼空四海於公惊创见今公赋归欤敢以一语饯边陲正驿骚朝野未闲燕公才浩纵横敌可受八面要须诣明光上书还自荐口伐或箸筹收功在不战不然飞刍粟坐使军储羡
次韵伯夀兄残春即事
屏居事幽潜亲故成久别茅檐翳浓緑酴醿堕香雪山气清凉国溪声广长舌但须贤人酒安用长者辙吟肠绕碧云醉脸晕红缬奴耕谷可徯儿书笔难掣地偏尘不到心境两清絶啸歌何穷己未觉处身拙
为何监狱题种德堂
作堂备登览既作扁其顔扁顔固云易践名良独难我友何水曹筑堂水云间瞰临擅奇絶佳气何郁盘横以数亩池缭以四面山石楠间女贞青士依苍官纷纷杂花卉栽植日以繁岂独秀春融未应凋岁寒凴栏试游目皎皎万虑寛张公江海客一见顔为欢嘉名揭种德寓意固有存期君宴游日内照时返观善性益培壅芜累须一删木老德亦熟无忘老坡言
何茂宏茂恭携酒见过复侑以诗次韵一首
薄云漏朝曦积雨霁中夏白波涵磬湖清影漾茆舍轮蹄絶还往文史富闲暇畏友有机云英标凛王谢喜寻范张约偕命嵇吕驾岂徒贵密迩聊亦重姻娅戏彩膝才容亦好草可藉瓦盌荐谿毛竹箸羞鸡炙剧谈掌屡抵粝食咽亦下晩凉过古刹明月耀修架蒲团语上方篝火耿良夜凌晨一瘦藤支径双不借长啸陟云岭清吟探石罅嶔岑近明目湍激深没胯别袂余力掺归鞍子佣跨何时许重临倒屣肃邀迓
谢叶致政送芍药
佳葩如美人艳态妖且闲叶园美无度有花字雌丹晨粧谢膏沐秀色若可餐芳根裹春泥举赠不作难□□照池亭一洗儒生酸从今杜陵眼不复嗟长寒何以报嘉惠作诗当琅玕
秋晓野步【案此诗据南宋名贤小集增入】
幽居迩郊原出户目已了闲携一枝竹散步及秋晓寒烟引轻云澹澹萦木杪矫首瞩层穹转盼失飞鸟野潦浄荒陂惊飈泛枯筱世态徒营营此心殊了了佳处谁与论聊用付清醥

[book_title]卷三
钦定四库全书
香山集卷三　　　　　　宋　喻良能　撰七言古诗
次韵伯夀兄海棠
无情长笑杜陵老不识海棠春意好东坡作意赏东风为爱轻绡映肉红枝头点缀知多少贪睡今年开不早含情欲开还未开紫蝶黄蜂亦懒回可怜熟视明人目长恨年年看不足晓来风定雨霏霏减却春光一片飞多愁更被花相恼宁惜春衫同藉草
潘淑妃
东昏当日宠容华潘妃步步生莲花閲武堂前种杨柳玉儿雪腕亲沽酒莲花不见杨柳空苍烟白露杂悲风
张丽华
张家女儿号丽华十岁选入君王家君王一见念玉雪唤作後庭琼树花临风结绮香风度自谓朝朝兼暮暮那知梦断金井栏往事茫茫堕烟雾
广信试院追和东坡催试官考校韵
深院鎻凉秋西风坐间好几浄窗明尘不飞似蹑红云至三岛数枝淡淡桂新香千带垂垂柳初老此邦天下秀多士邹鲁无负薪或解谈王道被褐无非怀璧夫五兵夺目库观武大嚼快意门过屠谁言拔才古难必披沙求金要须得回思裹饭然脂烛一心敢拟思鸿鹄
吉老手刃凶人为母报仇诗以纪之
卧氷叱驭全忠孝王氏多贤今古同公乎孝行惊创见落落岂特汉晋风凶人夜半发丘陇敢尔残暴不畏公古来刃讐不共天痛贯肝膂何时穷刳心设祭久自许何况临机敢不武拔刀断贼血馍糊袍笏雍容诣官府忍耻贪生真可羞退之谆谆言复讐请衣一击当报怨豫子犹能致嘉传如公壮志今已伸他日定为忠义臣行看气节动天子诏书一洗泉下耻
木状元惠示近诗一卷作诗为谢
洪都通守词华溢汉殿文章元第一万卷落落蟠胸中三江衮衮悬吟笔赠我玉佩聨玦环未数大鹏兼小山欲知风味不能尽此卷长留天地间
向伯章通判请赋画扇
晴天万顷浮烟水小艇鸣榔烟水里一声欸乃西风起满轮明月蓼花秋富贵於我真浮沤世间何事不悠悠
为周提宫题尚友堂
先生高节作流俗未应名宦能羁束归来卜筑傍泉石洒落轩楹照山谷外罗君子六千人中有揷架三万轴我尝一日坐其间至今清兴犹堪掬
题晩节香亭
周侯人中英为文若翻水苦节凌雪霜香名馥兰芷考盘在幽谷篁竹富清美竹边两桂树碧叶光薿薿扁堂曰节香欲以规业履竹桂日以茂业履日以修一觞一咏知未称愿续离骚赋远游【离骚经曰依前圣以节中又曰杂申椒与菌桂远游曰舒并节以驰鹜又曰丽桂树之冬荣】
丫头岩
自有宇宙有此山万八千岁须臾间亭亭造天屹石壁雨淋日烁逾坚顽且无泉瀑美裙帨肯以草木媚容顔丫头得名良未称那有巨手梳髻鬟会当呼作陆砥柱长与羲娥閲往还
侍御宴僚属于番江楼以卧病不克与分韵得四字
使君自是廊庙器五马一麾聊尔耳今年清浄狱既空去岁丰登米不贵郡中九贤政可十京兆三王何足四乘闲领客宴江阁对景题诗忘肉味坐间僚属总文采笔下波澜更源委夏木隂隂啼鸟喧烟波渺渺轻帆驶错落觥筹略逹尊从容笑语穷幽意嗟予薄命捩翻羮卧病空斋吟拥鼻画戟凝香不同赋白衣送酒犹沾醉追攀逸韵苦无才想像清欢欲生翅兰亭被罚定非佳金谷望尘吁可媿他年江左仰遗风应有画图传盛事
题楞伽寺李公山房藏书阁
小阁峥嵘在空谷云是先生读书屋不见善和数千卷空闻邺侯三万轴先生一去几经年山色依然为谁緑只今赖有卫夫人壁上萧萧数竿竹
春晚遣兴
乳鸭池塘春水满秋千院落东风暖帘间燕子语虽忙叶底黄鹂啼更缓长大何如年少时雕鞍骏马踏芳菲闭门不觉庭花落颠倒残红作地衣
次韵王侍郎寄题亦好园
磬湖鸥鹭自相亲湖边山园步步新鱼鸟细看自足乐芋栗可收犹未贫我觉有园贫亦好人笑此园何太小他年便拟当菟裘不羡蓴鲈归计早
种菊
子猷借宅亦种竹渊明荒径犹存菊九日黄英凛碎金三冬翠干森寒玉亦好才围一亩寛恨无九畹养芳兰聊种寒花一百本要伴此君秋後看
仆坐钓矶季野弟寄诗来因次韵
湖岸柳根半欹侧柳边仍有陂陀石不因斧凿成渔矶燕坐未妨鈎饵垂磬湖宁待他山错白波分影涵翠幄翠幄隂中千结藤对面好山罗画屏遥岑无云明入眼遣我烂如岩下电平生不忧臭於铜俗氛安能蔽重重兴来散策饥来食起居无时惟其适诗穷吾师杜少陵一杯未用身後名他年挂冠不待老归来从君乞身早
新居成茂恭以诗见贺次韵奉酬
子美堂工始上元断手乃在宝应年顾我无能为杜役有此屋庐差不难欲移修竹梅花亚暮霭朝烟迷上下室远地偏来者谁时有相思稽老驾平生愿足不愿余底用虚名更着书虽无拄腹五千卷且有山阳宅一区海内长句君最好辱致新篇为善祷鸡豚社酒幸不远来往他年成二老
蚊
慢肤秋来困扑缘手不胜拍身听旃昨夜狞颷惬人意一扫天宇何澄鲜蚊子蚊孙与蚋伯飞鸣适意须明年
题叶省干见示诗卷次韵一篇
微官讵足施才具每向闲中有佳句要同秦系下长城却笑屈原无圣处穿天出月摘清芬煎胶续弦唯有君命题探韵侪辈分昂昂野鹤在鸡羣绿髪才名今白首未数凴虚与乌有会当载酒擘鸾牋共试吟边三昧手【叶少有闲傍苍苔数落花之句为汪彦章所称】
谢君植矮梅百许株蟠屈如轮腊至皆着花洒洒可爱
孤竹低回首阳下许由偃蹇箕山巅谢君雅有林泉趣种得江梅如二贤南州腊月温和早赖有氷花除热恼鳞差百树夹径明似过山隂雪中道
试院一首
南国诸侯老宾客霜叶青衫头雪白绣衣使者急搜贤又向文塲三捧檄全闽多士如邓林大厦度材惭匠石细看太白日万言时取武成二三策清心期识璞三献过眼敢迷目五色只今虽无衣鉢传向来未省原天觅更长宁辞烛屡秉漏下何啻夜十刻回思前日踏槐花忍使青袍轻饮墨
余同年由试院积俸给买马而归中路几逸戏作长句赠之
知君几作东野毕瘦马田间风欲逸圉人白汗似翻珠暂尔奔腾未为失归家须办紫游缰玉辔红缨揺闹装一鞭嘶风映垂杨要试宁川春草长
安抚开府史丞相诞辰
一年好处橘初绿雨後秋容浄如沐潭潭大府忠孝家黄堂正奏千秋曲挥毫落纸妙卿云千佛经中蚤致身横飞直上九万里金鱼玉带真天人筹边利国知谁似直节长才堪重寄手扶杲日照乾坤力转洪钧陶品彚櫜兜戟纛粲煌煌紫极联休衮绣光暂向闽都分帅阃再归天阙致时康鲰生才业等韈线昔辱甄收今论荐喜看太白应长庚乐颂燕公符玉燕旧闻庄叟说大椿八千为秋八千春愿将眉夀同长久永作王家柱石臣参议李郎中惠示古律诗两巨轴次韵首篇奉酬
邺中七雄迹既扫谢楼梦断池塘草仙李诗人麻竹多佳句唯传杜陵老省郎句法专後来压尽今世诗流才并刀翦水有佳致月中聚雪无纎埃穿天出月余四纪【来诗有宣和中作故云】捉月风流今不死从教人售一杯水自信笔挟风霜字次山风味唤仍回老文犹未磨苍崖收拾明珠百余斛寒光入夜阖复开我得公诗兴叹慨千古长留诗卷在秪恐天官下取将人间古货今难卖
八月十五夜翫月
前年磬湖新雨歇独绕湖边待明月夜深云散月华来疑是山隂踏晴雪去年鎻宿校羣英氷娥於人亦有情仰看一镜缘云上俯听春蚕食叶声今年广文在官舍亦复开樽临月榭慈顔一笑彩衣轻谁云官冷孤清夜酒阑月色更徘徊卷帘开户真佳哉悬知明年应更好扁舟正泊双溪隈
予由中都还至暨阳道中闻禽鸣云明朝早起揷田作诗识之
沟塍雨新足?稏秧正緑林间鸟声喧明朝起揷田明朝揷田起须蚤谢汝殷勤劝畦稻禽声禽声亦不恶大胜人歌金缕曲
送刘孟冶司令之官四明
先生行孝人莫攀平生急禄怡亲顔三千曲礼髪已白七十老莱衣尚斑秋容新沐江涵天潘舆低昂御花间凭谁为唤吴道子一写画图连越山
若耶曲
若耶溪上凉如许五月清风不知暑半空浓翠接苍烟满眼轻隂觉疎雨织女潭边深复深绕门山畔石成林红粧荡桨谁家女笑入荷花无处寻
点检朝陵内人顿逓至西兴道中纪事
平湖潋灧揺春风扁舟轻驶如飞鸿垂杨万缕长青茸倚岸崇桃醉脸红满空烟雨霏蒙蒙柯桥精庐闻午钟平畴麦苖青芃芃崇峯秀岑纷玲珑图经未看名叵穷雨□烟叶交朦胧吾欲图之谁其功妙语却思六一翁解道山色有无中薄暮舣舟依竹丛夜深点滴听孤篷天明利涉浮梁雄钱清虽小炊烟重我生之辰今适逢一杯不暇缘匆匆聊以新诗娱老悰龛山西北水溶溶白鹤桥边小梵宫海天茫茫空复空放眸一望日本东萧山小邑河阳同桃李漫山如锦幪谿旁驿亭名梦笔故居知是江文通西兴浦口天连水满眼长安紫翠浓四月二十九日坐直庐读山谷效东坡作薄薄酒二章慨然有感追赋一首
薄薄酒胜独醒丑丑妇胜鳏茕笙歌鼎沸不须羡松风满耳自足听前遮後拥未必乐邀月对影堪娱情晩食有味可当肉衡宇无灾胜列屋鲁东门外听钟鼓齐宣堂下状觳?何如巢林一枝饮河满腹水磑多至三十具胡椒满贮八百斛何如浊酒一杯弹琴一曲子平为富不如贫子方称贱能骄人高明之家鬼可瞰网射纳税官不嗔中山醇醪醉千日文君远山致消渇不如茆柴百钱可一斗荆钗白头长相守
次韵王侍制读东坡诗兼述韩欧之美一首
文章端与时高下列国有风周有雅建安气质混不伤齐梁纷纷堪斗量先唐诗人子韩子落笔洗空千古士篇章杼轴自己出正????犹能传六一作诗余事真诗仙骑麟被发何翩然韵寛泛押入傍近窄韵宜搜期押尽鈎章棘句未多郊古讽新题宁数稹五季诗流喜穿凿蝉噪蛙鸣嗟衆作皇朝天人欧与苏星凤初见人惊呼醉翁句法到胜处纡余条畅今古无铺张扬厉词藻掞雅称金泥兼玉检一篇妙絶庐山高几首清新写郁陶造化机缄富状彚岂独文星南斗避如何妄评味短长自古羣儿喜嘲议雪堂羁穷如牧之得非天欲昌其诗平生古律三千首无媿清风白雪词才如太白更无敌文似子长兼爱奇江西宗派不足进自郐以下曾无讥流传海内皆珠玉到处逢人俱愿学不须酬唱说西崑宋有欧苏唐有韩二文【谓文公文忠也】邈乎其杖几一编且诵苏夫子
古风一首奉送淳叟太博通守豫章
刘侯精神秋隼紧高论悬河倾不尽至尊动色嗟谔谔权幸切齿畏謇謇致君未觉贾谊疎济时尚嫌马周窘三年博士向见治万卷蟠胸一何敏歘然大起故乡思自请题舆佐旟隼笑指江城欲载驰轻弃班列谁能挽羡君去骑日駸駸顾我朝行犹蠢蠢语离宁惮十觞连惜别不知双泪陨赠言见意乏珠玉作诗饯行少铅粉从今数日待君归握手修门未为晚
都丞李侍郎叔永和予小园二十六诗因成古风一首奉谢
黄昏兀坐对疎竹歘有寒光临蔀屋焚香发轴得新诗炯炯骊珠二十六三唐妙音久已断辋川丽藻今能续报瓜何必枉琼华抵鹊奚须费明玉韩豪苏仙吁可畏白俗元轻何足録从此磬湖三亩园絶胜李愿一盘谷
都丞侍郎再和屋字韵诗次韵奉酬
小园五亩依篁竹中有茆茨数椽屋小桥度水既窈窕侧径穿花仍曲六惯看翠碧羽差池时听黄鹂声断续诗成持鼓过雷门谁信抛砖能引玉长篇丽句为藩饰小草么花蒙着録悬知家世以诗鸣压倒平泉与昌谷
李侍郎三和屋字诗次韵为谢
卫武文章比淇竹闭阁着书欣仰屋胸蟠载籍余万卷为家五百九十六词华尔雅骚可奴议论渊源经可续笔端凛凛挟风霜齿颊泠泠漱氷玉久知广大端可法自顾么微何足録愿同湛辈附羊公庶比江西????山谷
何司业和屋字诗见诒次韵奉酬
亦好园林富松竹爱山堂上书连屋恨无妙语为题品空对奇峯有十六先生佳句落泉石杜诗韩笔端能续有如妙响发朱弦恰似清音动寒玉须知小圃辱提撕何异寒门被收録从今草木有光辉盎盎春温入邹谷
寄湖口刘少魏主簿求皂湖石
平生爱石似奇章老矣一拳犹未致夜来梦绕太湖侧万玉嶙峋清有味梦回身复落红尘闻道皂湖山可人幸致一峯为我夀为君作诗传不朽
伯琬明府年兄和予致字韵诗举英石见遗谨次来韵以报盛贶
久闻英石空流涎意欲得之无力致士衡东头富玲珑染指独许尝鼎味明窗浄几拂蛛尘尤物定自能移人报惠惭无百金夀赠公相好无时朽
公家一峯如终南须信是中有佳致对之忘饥亦忘愁岂待声色兼臭味嗜好萧然迥出尘同年要是我辈人世间何物如石夀墨妙与之俱不朽
周希稷见示诗卷作诗为谢
周郎列宿胸中罗笔端有口如悬河赠我明珠六十八一一照乘圆无颇我学谷梁失也短君才士衡患其多中兴功业要纪述浯溪石崖当往磨
次韵杨廷秀浣花图歌
诗翁衔袖出清诗醉墨淋漓惊乍写明珠炯炯照户牖恍疑骊龙睡遗者弥明高唱诗云云此翁一扫如飞蚊诗狂克念酒作圣樽前笑杀刘师命李白张旭称世贤姓名优入少陵编平生我亦忝词客自得此诗轻尺璧他年别去长相忆
<集部,别集类,南宋建炎至德佑,香山集>

[book_title]卷四
钦定四库全书
香山集卷四　　　　　　宋　喻良能　撰七言古诗
王枢使生辰
金华千古赤松宅中有初平叱羊石双溪衮衮泻苍波三洞潭潭接天碧锺英孕粹昴星精文章蚤岁瑞王廷横飞直上九万里红顔两鬓何青青金銮畴昔挥毫处尝草尺书招赞普职亲孰听玉宸钟夜分更秉金莲炬只今右府冠枢衡坐运精神驱五兵一烽莫覩狼烟燧四海不闻金革声苍生顒顒待霖雨黄屋便蕃颁异数姓名久已覆金瓯东街行筑沙堤路江左夷吾望更尊二十四考何足论已见威棱动蛮貊会看勲业照乾坤六十门生焚葸炷再拜祝公如卫武柱石皇家不计年长容矿质入陶甄
题旌忠庙次王龟龄韵
睢阳截然当贼中婴城既久粮食空矢死不降有二公青史皎皎书其忠国家涵养自建隆上至鵷鹭下罴熊一节一义皆获通无不昭然简宸衷建炎多难谁奋躬开门纳降何匆匆逹官尚尔况困穷嗟嗟唐侯一何雄抽甎击敌甘命终愿以颈血汚刃红精诚贯日亘云穹上彻九重逹尧聪诏令血食居镇东激昂臣子忠勇风嘉名千古齐华崧王仙作诗美抗戎岂比尔雅诂鱼虫
次韵王龟龄侍御不欺室
与玄虽非童九龄向来亦既许攀鳞从容撰屦饱言论我知公直社稷臣此心炯炯贯白日何止不欺寻丈室霜台白简凛乘骢史馆诛奸森直笔紫岩先生子张子百世一人嗟已死室中八十四骊珠千载流芳同信史【魏国张公作不欺室铭凡八十四字】
饮饯王共父分韵得转字
子猷风味最诸王墨妙文工眼如电惯吟疎雨滴梧桐解道澄江浄如练去年落笔中书堂姓名高彻蓬莱殿至尊动色催除目俾向兰台参俊彦要成远业待时须故遣读书破万卷夫何归思动岷峨自请题舆近乡县学省诸公怅别离击鲜载酒开芳燕欲浇胸次数日恶剩作林亭百壶饯落花送酒舞缤纷乱絮催诗飞眩转临歧那用赋销魂但要修门重会面
题愍孝庙次王龟龄韵
曹娥卓行传丰碑越人往往贵女儿建炎蔡氏有孝子事比孝子尤瓌奇自从结髪读书史倜傥不受靮与羁乃翁诖误落囹圄疚心疾首泣以悲胡能安坐视父系朝暮哀诉当旌麾府公傥许赎父罪名隶卒伍所不辞不然奋身事征讨﨣﨣勇力犹可施黄堂沈深身则微虽有诚恳无人知归来静默心语口此事感悟当以屍临河勇决不复顾纯孝宁不由天资缇萦上书解刑网言虽迫切身无亏文本理寃由一赋孰与捐命如含饴杀身成仁古所罕殆类饿踣齐与夷事闻黄屋亦动色亟诏立祠河水湄嗟嗟元应固不朽万口至今皆一词东嘉夫子好事者作歌登载仍吁嘻异时国史编宋雅人间重见白华诗
二月二十四日杨廷秀郎中诸友约游西湖余以小疾不至分韵得子字
都城西头二月尾湖水平堤縠纹起南北山光罨画中浅深草色裙腰里羣仙领客泛艅艎黄帽劈波惊鰋鲤中流剧谈闻两岸阖坐题诗动盈纸如渑自足醉朋从余沥犹能沾走史当年曲水迹已陈此日渼陂欢莫拟蹇予小疾独不至诗伯索诗殊未已笔已老矣何能为但诵西湖比西子
王丞相生辰
金华千仞摩穹苍双溪迢迢碧流长清淑之气从风翔霜缣雾縠不足当真贤挺生金玉相上撷屈艳薰班香畴昔视草居明光鸿文大册压常杨既陞紫枢兵气扬运筹决胜如子房鸿钧一气转混茫相吉崇璟何足方直与夔龙为雁行烟火万里俱耕桑冠带百蛮走梯航玉皇案前勤赞襄坐令我宋如虞唐中书事业殊未央二十四考嗤汾阳北堂西母夀而康荣封大国富井疆锦衣命服粲煌煌麻姑一半鬓未霜亭亭玉树阶兰芳徽献凝操书道昌向来王谢今秖王十倍江左浩莫量四海同词祝夀觞愿公夀比赤松强永作一柱扶明堂
次韵王龟龄状元西湖赏梅
乘闲选胜真悠哉正见千树冰花开天寒日暮湖面浄疎影着水清无埃杏桃畏寒不敢吐春榜占作羣花魁广平无人何逊死睥睨欲赋嗟无才东嘉夫子一何妙笔端游戏成琼瑰繁英丽句鬬清好不用白鹭双飞来要令奚囊出佳什故遣渔唱传清杯西湖处士骨虽槁一唤暗香风味回
次韵逢使君寺丞见赠
氷花零乱飞庭户夜色晶莹似三五诗仙晓赠白雪篇便觉清风追吉甫区区五斗不知疲故园应有北山移冻冷不暇搜佳句千里归心到乡树
赠神童林公滋公泽女神童幼玉
一英二孺同一家衮衮诵书几五车语音娅姹春帘燕稚齿清便兰砌芽聨茵并载惊都市万里青云从此始两驹应佩金削刀双鬟会作女博士【魏志甄后传后幼喜书数用诸兄笔砚兄为后言汝当习女工用书为学当作女博士耶】
二月二十一日何司业集客于张园玉牒给事命予赋诗紫微舍人左史舍人亦以见委因成七言十韵一首
寒食初过天气佳帝城名园绿藏鸦白绵红雨互飘泊莺啼燕哢纷交加司成领客当暇日不惜醉脸生红霞坐中宾客皆贤豪一一圭璧无?瑕夕郎风采照今古封驳不贷奸与衺紫微笔语妙天下文锋凛凛森莫邪左史声名动六合岂特畴昔传三巴一朝樱笋德星聚离骚可奴玉可衙兰亭觞咏仅堪比金谷歌舞徒能奢我有一匹好东绢谁为作图千古夸
送杨飞卿国录
杨侯作录来成均野鹤昂昂端不羣一朝议论不入意弃掷禄位如浮云羣公挽衣留不住直入苕霅亲耕耘惜吾无力叫帝阍不能以侯直谅闻
丙午仲春西湖舟中作
春隂将近一百六絮擘晴云新雨足烟边芳草碧如茵篱畔海棠红映肉相携逗晓出城西城西风景如杜曲两岸云光罨画浓一湖春水蒲萄绿坐中豪俊杂吴蜀磊落羣书纷拄腹掀髯一笑浪波间淋漓衣袂寻碁局他年想像此风流应作生绡图一幅
天台歌
涉海神仙夸蓬莱登陆胜地称天台天台枕海连四明万峯千岭相萦回赤城绣出绮霞色瀑布界破瑶山青神仙居处寸步有游人白日迷杳冥剡溪昔年有二客五月此山同采摘只知采采不盈筐不觉行行失归陌龟肠蝉腹忽鸣饥倾壶进食欲令谁山桃一颗垂林畔共食歘然肌骨换下山得水涧石中以手饮之还濯盥又见芜菁出山腰一杯圆转中流漂二人相顾却相谓此地去人应不遥过溪水深四尺许又度一山逢二女韶顔艳色世所无南国东邻何足数笑唤刘晨阮肇名相识浑如旧有情问郎若个来何晩遂即殷勤相奉迎入户幔帷殊不恶错落珍珠与璎珞只将左右几青衣也胜人间夸绰约逡巡进脯饭胡麻琼杯片片斟流霞不知仙客来何处各把宫桃庆女家歌吹嘈嘈张内乐顔色有欢情有乐金鸦飞入向虞渊客散虚堂掩帘箔夜深各拥一仙娥泛泛鸳鸯在绿波和鸣乍自秦箫起行雨初从楚梦过瞥然一留因半载天气常如三月在百鸟哀鸣不可闻感此茫茫愁似海俗缘未断身未轻思归日有求归声更招女伴作离乐共写深衷无限诚曲终一出山中洞万里云烟空目送归来不见去时人寂寞惊魂若春梦子孙虽在不相知欲寻旧路已多歧棊迷柯岭难重见花失桃源空自悲风流云散令人惜至今犹唱阮郎归
重阳
一年秋节重阳浓园林上下皆清风远山百里削寒玉平湖十亩磨青铜亦好茂树蓊西北露枝霜叶纷青红枝头寂寂少啼鸟天外隐隐飞征鸿弄月基蟠绿浄中东南况有小垂虹潭清潦尽境更好水落石出摹难工爱山堂前花作丛疎疎杨柳瘦毛同红蕉碧桂互掩映芦花蓼穟交蒙茸新亭爽垲瞰空濶凭栏一目连七峯烟霏雾霭扫欲尽但见突兀撑晴空携筇更登月山椒嶙峋怪石高玲珑香炉近出陂陁侧云黄复在南山东水声激激来涧曲飕飕风响生樛松菊英萸实篱可采山肴野?盘能供作诗颇类台戏马吹帽未减山名龙良辰美景乐心赏四者偶并今始逢明朝不问蝶愁絶更饮黄花琥珀醲
次韵茂恭见寄
中书一挥千万言有如水悬吕梁间奔逸絶尘不可及蹇欲从之良独难如君文字可华国胡为犹在南湖侧樊川昌谷纵多才欲以比君那可得君家红杏连白榆似向君王得监湖水光溶溶浸山色楼台上下如氷壶磬湖萧瑟逢秋令男呻女吟贫非病阿奴碌碌仅自全伯氏今亡嗟短命恨我不如大小山徒尔思苦仍辞艰既无击鉢挥毫敏空愧诗筒数往还
题李氏拥万堂
我如王恭读书少君如邺侯藏书多排籖揷架三万轴知从何处能网罗上自先秦下五季奥帙隐篇皆略备不同邢邵嬾校讐丹墨精研吁可贵君不见庐山先生子李子白石房中富文史胸蟠万卷笔如神事业文章俱两美又不见西蜀刘公少常伯【今侍讲侍郎刘公字韶美西蜀人也】平生醢芹嗜图籍倾赀尽写中秘书随身卷轴车连轭迩来置书事经纶论思献纳日日新君今堂中书汗牛愿君学李兼学刘尽揽英华归肺腑一鸣便作冲天举
月窗以所画观音见遗为赋一篇
白衣仙人云海上肉眼欲看唯想像月窗道人心孔开貌得人天行道相吾闻伯时晩画佛妙处不减王摩诘龙眠久矣寂无人安得却有伯时笔
砚屏
长江远浪连天碧岸柳垂垂临断石渔舟一叶白头翁独把钓丝待鱼食我身犹是红尘客对此无言三叹息安得轮竿入手来与君共钓消长日
以春盂送茂恭蒙以古诗为谢次韵奉酬
我家古瓮彭亨腹十年贮酒色如玉倾泻惟须老瓦盆精器便成蛇着足花瓷脆薄谁能携遣送君家保不亏虽然金盌未伯仲傥与椰樽相等夷
悲夏畦【案此诗据南宋名贤小集增入】
悲夏畦南亩苖未长东皋草已齐旋令妪妇办饷饁独引丁男耘稗稊悲夏畦炎天炙背如爇鸡渇来不得饮清溪宁知水榭氷山里犹自频嫌日未西

[book_title]卷五
钦定四库全书
香山集卷五　　　　　　宋　喻良能　撰五言律诗
题三洞
千古巢仙地嵌空本自然一看三叹息十步九留连似入华阳洞疑通小有天何时洗尘垢来作枕流眠
三月六日宴李家园亭
林园过元巳流水遶芳藂略彴半寻影酴醿一扇风杯盘花气里枕簟鸟声中公子敬爱客月明樽未空
郊行
散策林塘路秋深别有光晦明云聚散浓淡树青黄晩觉衣襟冷风吹橘柚香菊花何处有聊欲试重阳
次韵季野弟蜡梅
媚色全胜柳孤标半似梅蘂寒金粉腻香重麝脐开徐笔那能画并刀未易裁扶头中酒味安得一枝来
读书
傍砌看黄你临池诵子虚顾惭虽耗忘聊复惜居诸屋上两鸜鹆波间双鲤鱼疑他不识字何事也听书【柳子厚答许京兆书神志荒耗前後遗忘】
读玉局集
晓读苏僊集披翻未觉劳衙官视宋玉奴仆命离骚赤壁清风远黄楼逸兴高独嗟生苦晩不得侍挥毫
留别伯夀兄
相过不惮远相迎慰所思须知对床处絶胜陟冈时夜雨论畴昔秋风惜别离明年楚东景凖拟共题诗
之官桐川道中口占
登道重逢驿离家再及晨云轻山色晓寒浅鸟声春碧涧梅花老银杯竹叶新前途风日好持用悦慈亲
戏彩堂有作
捧檄及偏亲斑衣聊效颦旨甘贫有味温清静无尘北户足萱草南风宜棘薪版舆多喜色庶不愧安仁【堂之前有棘一树】
次韵赵景明呈许明府
卜昼开英集瑶林映珷玞顾惭梅隐吏缪接范莱芜官柳春犹浅江梅韵亦孤他年想风味应有汭川图对镜芙蓉二岭相望仅三十里高不知几百尺十步九折殆不啻蜀道之难也己卯孟秋沿檄过之仆夫告痡已亦罢极因成小诗
石镜宁堪对芙蓉不是花险中多虎迹平处少人家曲六虵行迥欹危鸟道斜白云宜入望不怕乱山遮
九日同尤司户舟行游梅山
令节逢重九相携监上游扁舟浮舴艋左手把蝤蛑红叶明青眼黄花重白头晩来风色好归棹得夷犹
题听雨轩
小轩在官舍不与嚣尘并清池浸窗槛修篁碍檐楹几当迢迢夜听此潇潇声怀哉对床约辗转难为情
晩行竹山道中
山瘦溪如练丹青见亦稀乱鸦将影过孤鹜带霞飞秋色此时老故园何日归西风吹独立搔首怯征衣
始生之日黎明以职事出郊
征鞍随晓色重露湿衣巾谁谓悬弧日翻为执辔辰野花工笑客啼鸟故窥人呼酒浇孤闷何心作好春
朝爽之前瑞竹忽生
好竹逾千个数茎忽发生月明连理影风细合欢声矫矫双鸳举翛翛两凤鸣秪应三昧手彩笔画难成
端午至太平寺
客里逢端午僧廊雨气凉篔簹千个碧檐卜六花香鲁頖程尤远潘舆兴自长糁蒲倾美酒笑入醉中乡
题九华山用太白聨句韵
千古池阳郡九峰应最华明珠绚晨露丽绮粲晴霞岭头过子晋岩腹憇洪崖谪仙无复见空想夏侯家
题建德驿用经略张舍人壁问韵
残暑涂山去凉风至德来吟余秋色老客里菊花开传舍全依石中庭半是苔张公有佳句三复兴悠哉
新安遇雪
寒色今朝异屯云万里同定知花翦水不是絮因风薄宦翻成旅愁吟未易工白头亲八十留滞楚江东
次韵谢子良咏雪
晩来寒气重景物故撩人不厌诗雕肾宁辞酒入唇恍惊残夜月疑梦故园春欲倩何人画纷纷飞玉尘
青岩道中
寒食江村路东风野渡航一篙春水碧两岸落花香飞絮匆匆远青山故故长兹游自奇絶底用更寻芳
周少府由姑熟送余同宿于玩鞭亭
相别古桃郡相逢南豫州五年劳望眼一笑失离愁碧水溪桥暮西风野店秋追随成夜宿不为玩鞭留
寄陈孟容二首
先生湖海士余子讵能班正始清谈近黄初美句还相望半舍外契濶数年间何日衡茅底匏樽一破顔细草还堪藉柔荆亦可班驭风如肯过踏月不妨还种药临花畔分流遶竹间眼边无俗物颇似一瓢顔
广信道中
昔日题诗处重来续胜游緑隂初入夏苍鬓几经秋细雨渡头市孤烟汀际舟溪山虽信美翻恨不淹留
次韵侍御晩宿三叉口
故里频怀梓新堤未筑沙文章真吏部吟咏许刘义酒醆孤风物诗筒隔岁华相思江路远烟雨茁芳葭
书大洞僧壁
招提閟林麓鱼鼓白云边地僻疑无路山深别有天幽花充佛供好鸟伴僧禅何日征鞭暇重来借榻眠
寒食游香山
杖藜随所适花柳自村村野岸桃临水人家竹映门香泥飞燕子芳草思王孙着处堪沈醉春醪正满樽被郡檄祷雨丹井山徐真君祠登山拜毕即获霈追用韩文公郴州祈雨韵
欲解骄阳厄宁辞祀礼繁纯诚殚毣毣英烈仰言言云阵千屯合雷声万马奔晩来归路好飘洒势腾轩
紫霄宫
间关穿木杪诘屈转山腰自昔形清梦于今到紫霄容仪粲冰雪环佩响琼瑶安得顾吴手凭渠图素绡
摄邑狱空
番邑於今剧民风自古雄琴堂惭久摄剑狱喜新空纒索尘埃里桁杨片段中使君端不扰顾我百无功
石井
山右最佳处有泉生石傍虚明秋後月清冷雪前霜鳗井真牛後龙湫可鴈行濯缨仍漱齿政尔不能忘
游西源
万里西源路秋风屐齿鸣嶙峋千障碧窈窕一川清天柱云霄迥香炉雾霭轻何当携翠袖重遣酒壶倾
奉和赵大本教授何处春深好二首
何处春深好春深泮水家不妨频折角宁复误随车已见倾三峡行看判五花日边催觐速芝检紫泥斜何处春深好春深倅贰家雨低檐外柳风度牖间花有意挥吟笔无心顾麴车慈顔一笑粲戱舞彩衣斜
景德道中口占
捧檄东方日芳春未及归路花红掩映溪树緑因依鸟语催寒食人烟接翠微寻诗忘远近细雨湿征衣
由安仁回宿大木寺
御史题诗处山深草木雄一番青烧雨十里锦帆风婆饼林间语山茶叶上红明朝入於越吟咏与谁同
奉酬王宗丞用宿大木寺韵见赠
誉处千钧重文章一世雄诗工穿月脇檄好愈头风北岳关山碧南州荔子红使君今北海还许一樽同
送侍御帅夔府
湖海番君国江山白帝城凝香余坐啸飞诏趣遄征誉处千钧重辎车一羽轻攀辕雪眉老送目逐双旌千古楚东郡风流今在兹鲁公元直道文正不妨诗钳吏似束湿麾龙如使儿甘棠足遗爱会有去思碑西风动行色诗景绕征鞍赤甲悬危壁黄牛泻急湍猿声云背落山势马头盘天险须人守毋辞蜀道难诸葛仍祠庙公孙只故基栋梁酣夕照雉堞蔓秋葵耿耿登临意悠悠今古思烹鲜不劳力余事杜陵诗四海犹多事中原未版图皇心思启沃赤子望沾濡八阵难留滞三阶拱进趋茂弘宁有意江左待夷吾被檄之上饶言还未几又复往焉至小渡遇雨遣兴一首
檄至方云急吾行敢滞留朔风经小渡细雨过中洲【小渡中流有洲名中洲】冉冉新斑鬓飘飘敝黑裘欲知来往久三见月如鈎
九月五日周少府卫秀才会饮吴波亭周有诗因次韵
碧水初微落黄花亦未簪三人千里客尊酒五年心我独年齐白【乐天云不觉身年四十七余今年与之齐矣】君皆句似隂不妨铛脚坐聊作夜深吟
次韵王侍御夜宿高牙
相别三时久相望万里賖携书期过雁徙倚至昏鸦风雨番君国云烟夔子家何时趣归觐重许拜高牙
至日见梅
渐老身仍健多愁鬓易华异乡逢至节细雨见梅花酒薄那能醉诗成敢自夸何时故园里徙倚看横斜
次韵俞尉春日遣兴
渐欣长昼煖欲解短炉围春色已如此故园犹未归韦编今日事回首去年非镜里衰迟色多惭壮志违
留别赵明府
彩棒漫分部牛刀新发硎花城方窃?瓜戌巳余蓂生计双蓬鬓归心几驿亭他时重会面应是眼俱青
初离鄱阳
三年劳簿领今日进归程意与长途远身兼薄縠轻板舆频送喜山驿屡逢晴道上人争指霜髭彩戱荣
衢右道中
投晓行衢右经旬别楚东侵衣梅溽雨吹面麦秋风壠亩凝烟外峰峦滴翠中悬知乡井近渐喜语音同渐喜家居近相望六驿间脱身江左役洗眼浙东山乡味初充馔慈闱亦破顔经过縠溪水应笑鬓毛斑村居夜坐读王右丞山中与裴迪书爱其清婉有魏晋风味因集其语作诗一首亦老坡哨遍之义也
景气既和畅故园殊可依远山映清月曲水涵沦漪寒犬吠如豹村舂闻自机因思曩昔友携手同赋诗
独善堂
赏心并四者文史足三余不作簪绅念唯便水竹居佳名元籍籍真乐每如如月旦遗评在今经几建除
灵山寺
松竹声中寺山深人迹稀石从林背出云向屋头飞野鹿寒仍聚栖禽暮自归怪来襟袖冷浓翠湿征衣
买舟至九里松游三天竺
解维凌皱玉辍棹理孤筇游遍三天竺行穷九里松泉声依石细山色共秋浓佳处吾能识幽岩倚秀峰

[book_title]卷六
钦定四库全书
香山集卷六　　　　　　宋　喻良能　撰五言律诗
次韵外舅黄虞卿为爱山园好八首
为爱山园好芒鞵步步高緑针撏露韭碧箸翦春蒿但得林泉趣谁能州县劳何惭王孝伯痛饮读离骚为爱山园好芳篱占一涯自耘三径草不断四时花柳絮风中雪芙蓉水上霞银潢何处是不拟问仙槎为爱山园好年年草色新醉眠欹柳幄吟坐俯苔茵栗里风烟古樊川花木春谁云无伴侣对影共三人为爱山园好都无尘世喧穗禾临芰沼绳草对苔垣去就随佳醖穷通付寓言还同李长吉来过有高轩为爱山园好萧斋竹迳通踈帘卷雌霓曲槛倚雄风爱酒杜陵老煎茶桑苎翁菟裘真得计踪迹免飘蓬为爱山园好投间日日来花时长夜饮雪後煖寒杯一迳松篁影满畦桑柘栽未能湖海去幽兴亦悠哉为爱山园好林塘十亩寛露深花脸湿春浅柳眉攅只拟希高隐那能缚小官夀山谁问讯太白正虯蟠为爱山园好红尘半点无自应成小隐谁复叹将芜香秫五十亩黄柑二百株何必随俯仰归去亦良图
次韵刘淳叟见寄二首
九万垂云翼胡为乃倦飞丘园聊偃息岩阜故因依蝶栩新酣睡鸥驯久息机秪应与风景相赏莫相违出处双青鬓生涯一钓舟浅深山远近浓淡树稀稠隐几昼逾静卷帘春更幽何当乘兴去舣棹向汀洲
次韵季直小疾初愈见寄
暌违才一日怀想似三秋忽得五字句真成百不忧荷花要同赋竹径拟清游明夜月华满杖藜能过不
二月二日大雪
磬湖二月雪寒气故裴回面市连天合银花照眼开送穷穷不去【俗以正月二十九日送穷二月二日为迎富】招隐隐难来幸有麴生在何妨略耻罍
遣兴
山园近寒食春事总芳菲风暖鹁鸪语日长蝴蝶飞花光明醉眼草色浄尘衣自足家居乐为生未觉非昔忝郡文学今为宗子师政怀三釡乐那复四愁诗时服光揺目香秔滑溜匙唯应讲风雅傥可解人颐伯兄由临海归省出示近诗次韵奉别
相别既四载相看如友生未成投辖饮先作倒衣迎夜雨方同听秋风又独行不堪分手处霜重鴈行轻
重九会饮爱山堂
闲居爱重九賖酒对黄花水榭杯盘莹家人笑语譁宦情薄秋霭吟思绕晴霞向晩归途好飘飘醉帽斜
乏酒
揺落偏悲客清寒易中人寂寥那自守淡泊亦殊真浮俗仍皆醉虚谈浪饮醇高歌傲燕市忽忆重千钧
五舅处士惠访小园作诗为谢
五舅多道气相过茹杞苖意行随緑径情话竟清宵送酒飞花急撩人鸟语娇不堪分手处风雨晩潇潇
海上作
晴浪空仍白云峰远更青乾坤几万里聚落一浮萍自昔闻溟渤从今小洞庭端如初发覆坐觉病眸醒
再用彛公长老韵赠嗣宗教授
居易青衫旧安仁素发新愁思中酒圣贫忍论钱神白也诗谁敌潮乎笔更亲生辰宿南斗同是数奇人
叠嶂寒溪砚屏
叠嶂千重秀寒溪十里清渔舟朝欸乃樵斧昼敲铿窈窕疑身到幽奇讶笔精萧斋凝睇久坐觉世情轻
次韵何茂恭永新见寄之什
起家从吏役宁为食无鱼游乐废山泽怀归畏简书文章簿领外风采折腰余卧辙从兹始为谋未觉疎尺书将远意飘忽渡江湖嘉楮藤溪少纎毫月窟无封题烦妙札沾丐到迂儒多谢相思切迢迢千里途
立秋日迓宣谕中丞奉怀宋嗣宗
绣斧离朝右羸骖走道周侵星宵不寐曝日夕初休天地方炎暑山林漫早秋广文官舍静应念汗交流试院九日次王茂材丞公韵兼呈翁沂伯广文
秋杪仍新霁天涯忆故乡少陵三坐客太白两重阳深院日复日寒花黄未黄昔年吹帽饮今日读书牀
筠溪
精舍仍幽处深溪冒浅篁寒声随浪起翠影共流长断岸通秋月虚檐受夏凉虽无杜陵韵絶胜赞公房
二月五日夜梦何茂恭论诗
不见水曹久相思亦已勤梦中不识路樽酒细论文家食甘春荠官居采泮芹何时真会面风月与平分
挽盐官县丞何公
先子生辛未齐年见此翁从容六纪内隐约古人风教子从书积延宾畏酒空阶前桃杏色依旧入帘红
夜梦亦好园
薄宦思归切天涯秋气深一番南国梦千里故园心历历湖边路悠悠沙上禽横枝清絶处何日复追寻
闻东嘉王公得杂学士喜而成篇
四海王夫子精忠简冕旒诏纶飞涣渥禁阁要名流江左思安石朝端欠武侯命珪兼召节蚤晩到南州
由真隐至枕峰寺
南国清秋杪长林翠霭重嬾黄千顷稻深碧万株榕峡水风前急【西峡渡名】方山雨後浓征鞍何所憩萧寺枕孤峰野外初凉冷征衫亦未重檀栾溪上竹勃窣道边榕秋意撩人切岚光泼眼浓更寻天竺寺却忆此高峰
题雪峰寺
兰若接闽天登临意豁然楼台秋色里钟梵暮云边未遂游山兴聊为借榻眠白头仍捧檄奔走只堪怜
八月十六夜月
一更山吐月万里湛虚明聊当中秋色堪欣此夜情西风金盏侧香雾玉簪横却忆青莲语寒鸦栖复惊
送广漕曾郎中赴阙奏事
緑鬓怀中诏清秋向上都圣图方广大贤路不崎岖会见除清切宁须复转输公如任风宪抨劾莫踟蹰
侍太孺人由安国过贤沙至凤池
板舆多乐事沙路及晴时约略瞻龙卧逶迤到凤池匏樽细斟酌华发足遨嬉此意安仁解曛酣更赋诗
山隂
緑发经行处重来两鬓丝共谁论旧事何处有新诗监水春妍蚤兰亭雪意迟邦人争指似夀母近期颐
禹帝祠【有序】
余往来越中廿五年未尝不致疑於禹陵以龙瑞之禹穴为是耶则其大曾不盈咫以告成之窆石为是耶则自昔以为葬衣冠皆非陵也淳熙戊戌四月十一日斋宿祠下同孙签判次襄夏察判蹈中自窆石登山披榛荆至絶顶见其地正平中起大冢前对羣峰下瞰窆石巍然俨然真前代王者之陵寝也於是前日之疑始释因相与再拜喜而赋诗云
几岁钦文命今朝拜禹陵稽山新雨霁监水暮云凝更覩玄圭锡悬知四载乘川灵洎河伯千古获依凭【观有璋一璧一圭二】
有感二首
冉冉新华发飕飕敝黑裘一官方半刺六十已平头稠叠耶溪泛崎岖禹穴游未能江海去聊作稻梁谋再有淮南乱纷纷几战场血腥官道雨骨映野田霜行阵青黄气朝廷赤白囊何时洗兵甲四海重耕桑
次韵伯夀兄秋日偶题
渐老良多感悲秋强自寛鬓惊潘掾白衣怯范生寒迳合荒苔碧窗明落叶丹浇愁须暂醉忍放酒杯乾
夜发曹娥堰
孤灯乍明灭隐约小桥边野市人家闭晴天斗柄悬秋深风落木夜静浪鸣船却忆前年事扁舟过霅川
书堂
每忆书堂好重来又十年征途聊复尔风物故依然松竹千岩暮云烟九月天凭栏佳兴发欲进剡谿船
九日诸暨道中示兴之
客里逢重九萧萧落叶风略无花对菊但有鬓如蓬蕉卷新收緑枫旗半展红登临语宗武剩喜一樽同
道中口占
出郭及初旭郊原豁寒晴云浄空既碧霜明湖更清萧萧衆木下杳杳孤鸿鸣安得陶谢手作诗替丹青空山古寺里斋宿值冬晴尘嚣一何寂心境两俱清砌月晓霜色松风夜籁鸣语阑人未寝孤馆伴灯青
题隐静寺
杯渡已仙去兹山余胜踪傍云开广殿夹道?长松幽洞秋含雾清溪冷浸峰老僧如宿昔一笑喜相逢
访何茂恭於南湖何有诗因次韵
相别三年久相逢一笑时眼边无俗物袖里有清诗山路梅花早湖天雪意迟不眠成夜话寒月在疎枝
即事
亦好经年别归来意转亲横斜花练练清浅水鳞鳞又逼瓜时戍聊娱戏彩身新添兰桂圃近在岸西漘
紫笑
表里俱穠紫冬春独擅青每蒙天一笑【德夀最喜此花】不与素同馨风味撩吟笔芳菲入画屛几番饶睡思闻此洒然醒
雨余
雨余平野緑耕种满东臯处处鞭黄犊家家卖孟劳筠盘馈糠籺瓦盌荐溪毛所愿甘霖足梁间挂桔橰
谢赵昌父投赠诗卷
赵子有新作鼎珍初出庖端能工竞病宁复费推敲白战应难敌清亦任嘲风流前辈尽试合续弦胶
三月六日湖上分韵得山字
剩涨三篙水寛围十里山垂杨飞舞里细雨有无间把酒从杯溢题诗任鬓斑青春仍暇日莫惜晩西还
三月二十六日工部宿直
邃宇近霄汉微风揺竹梢漏声通五夜钟韵自三茅衣裌偏宜睡杯单讵用庖夙兴那敢後鸡唱已嘐嘐
题秀野堂
秀野临空濶三堂若是班荷香平入座湖影倒涵山鱼鸟丹青里云烟水墨间他年傥同社应共狎鸥闲
奉酬鲍仲山机宜见赠
四海今诗伯才名许孰俦波澜掩顔谢步骤到曹刘婉画参机幕精忠动冕旒时危须戮力谈笑复神州
次韵陈鲁望郎中
笔底词华盛宁论大小山敷腴建安际古澹正元间未许窥三昧时容见一斑草堂诗律在风味唤仍还
温泉
招提閟林麓栋宇压江郊来作温泉浴如逢痒处搔彩衣临砌槛华发对尊匏一笑凉风起红欹茘子梢曹务拘缀不及赴张持荷赏梅之约因得小诗寄似
渺渺烟波濶南湖在帝城梅将春共早人与境俱清笔墨探三昧樽罍有四并未能乘兴去遥望目增明
题郭邵州同尘庵
荣辱酣歌里贤愚睡眼中未应分野马那复障西风晏坐从凝席扬鞭任软红岩栖兼鼎食处处不妨同
腊八日雪参议林郎中有诗因次韵
玉树参差见银花子细看淖糜分腊序圆炭度朝寒【参议饷腊粥府公分圆炭】冉冉头新白匆匆岁又残聊凭一杯醉忍把两眉攅
<集部,别集类,南宋建炎至德佑,香山集>

[book_title]卷七
钦定四库全书
香山集卷七　　　　　　宋　喻良能　撰五言律诗
次韵李大着春日杂诗十首
春晩饶芳景官闲得细看隔窗黄鸟并开卷壁鱼乾过雨苍苔湿迎风翠竹寒髪华搔更短斗酒自相寛漫仕叹迟暮卜居城北偏已教山白石秖欠沼清泉帘透一檐月窗横数尺天杂花还映竹故故自芳妍贱子知何幸莱衣老更斑白头居杜曲清梦到香山【余所居山名】琢句愁雕肾衔盃喜渥顔此身惭暮翼飞倦未知还
偏亲须寸禄匠院敢辞留颇媿花经眼还应草唤愁身唯亲布被交已絶牙筹诗兴抽毫足无劳入海求花日浅明牖竹风低度墙举头空弱絮转盼堕危芳兴遣凭毛頴愁消赖羽觞隂隂繁夏木故里耿难忘借居仍种菊往往似天随日味三春酒灯明午夜棋闲临永和帖细诵建安诗潦倒同中散欢欣似启期帝里春仍好风和昼漏迟但怀三釡乐遑恤北山移老大谙斑戏空疎媿色丝平生杜陵老耿耿寸心知屯云初解驳晓日有晶辉城郭红尘软江湖春水肥小舟浮緑浄芳径步熹微起我故山思多惭未拂衣素发已垂领故园犹未归鸟声思磴道柳色忆荆扉嫩緑枝边暗残红叶底稀几多新乳燕一一出巢飞二载违枌社全家客帝都浊醪充上顿清俸付中厨亲老唯须养皇恩讵敢孤逍遥处山泽未忍学仙臞
次韵王龟龄春日湖上
春老花茵积云开天镜磨暖风今日好细雨向来多柳?青丝障湖明金叵罗何时成醉倒烟草藉晴坡
罗春伯以吕居仁集寄似作诗为谢
平生子吕子妙语总关心忽得诗三百端胜书万金愔愔醒睡眼炯炯浄烦襟何以报嘉惠空惭緑绮琴
六月二十二日夜省宿一首
省庐频宿直何异在承明地峻江声近风轻荷气清鬓毛真骑省诗思小隂铿记得山村日驰情向玉京
印印诗【有序】
予在工部常兼屯虞水三印去岁八月一日暂摄奉常三日复暂权礼部又兼二印为五信宿乃生印印故以命之生八月余而卒今岁仲秋五日盖其周晬忆而成诗
印印秀而好明眸氷雪肤逢人赏岐嶷问宇识之无若有万金药真成千里驹空花今已矣晬日一长吁十一月二日与陆明府陈广文黄使君吴都曹江广文同饮於闳中堂修年契也酒後耳热因得小诗呈似
菊色犹黄处梅花未发天三山千里客一笑六同年公等多朱绂予方乏坐氊清谈仍痛饮应作画图传
同德坊寓居
天地方揺落江湖入梦思三为京辇客十见岁华移亹亹金闺直萧萧素髪垂残年饱吃饭细诵少陵诗检书偶见故王侍郎嘉叟旧与余倡和之什良用慨然因题四韵
文字名三世精神运五兵徒看遗墨在却叹曲池平浙右频犀麈江东几兕觥倡酬今已矣抚卷泪纵横
挽高宗皇帝词
扈从浮江日忧勤立极初八年躬甲胄万国混车书治定端无竞功成自不居休明嫓虞舜逸乐梦华胥天地重开辟民人拱德馨奎文赞元圣宸翰列羣经礼乐盈三纪光华亚九龄龙髯攀莫及臣子涕交零
入局言怀
学省清秋好无尘意趣长讲余帘影静坐久彩衣凉未有禆王族真成耗太仓顾惭麋鹿质亦许玷朝行
寄宋子渊运使
对阁思槐市成规媿奉常六年谈笑阻千里梦魂长将漕衣仍绣空餐鬓已苍何当奉犀麈风月要平章
判院蔡文和予五诗次韵一篇奉酬
病起惊华发官闲觉素餐文章惭李益名誉羡苏端老去观书嬾愁来避酒难非关作诗苦自尔带围寛黄讲书太器见和五诗次韵一篇奉酬
客氊寒莫致官舍总萧然睡思茶甘外穷愁酒力边未成投辖饮时作拨书眠野鹤如双鬓衰迟秪自怜献之大着得予喜赋以诗来谢次韵奉酬
夺袍吟处笔垫角雨余巾黄绢才无敌青藜杖有神将乘桓典马肯受庾公尘老我知何幸穷涂获卜邻
茂林见访有诗次韵奉酬
解鞍挥玉麈亹亹笑谈清昨夜灯花喜今朝乾鹊声兴同狂秘监诗似老弥明忆昔南台北相逢盖始倾
陈彦山寄示新诗次韵奉酬
山园宁厌小闲地只如馨木落长天碧云飞远岫青故人应见忆新咏许时听句好何劳琢虽搜不用冥
题周希稷清閟轩
之子藴琅玕幽轩足考盘茏葱烟翠湿琐碎日光寒似向兰亭见全胜墨本看是中虽信美未可懒弹冠
喜雪
同云生旧腊积雪入新春野色连沧海驩声动紫宸峰峦朝掩映楼阁夜精神莫展山隂画虽工不是真
赠陈宣干
嗜古心仍切寻诗句益工十年江左别一笑日边同补外吾天幸怀归子道东好为旬朔欵解榻待春风
侍亲由三山还东阳
南雪不到地玄冬偏满山春风仍料峭彩袂正斓斑广厦千间静虚空一宿闲此身如羽翼飞倦始知还文举仙尉以诗寄似兼惠新安纸乳洞茶次韵奉酬
闭户莺声老开缄鲤素新多惭青眼旧远寄白头人佳楮氷天茧芳芽雪洞春着书兼破睡勒谢敢辞频
题云黄山宝林寺
弥勒下生地溪山秀且长萧萧双树碧冉冉片云黄晓日觚棱浄西风松桂香十年疎杖屦玉石耿难忘
锦园
孟夏锦园好山花高下开风欹红芍药雨重紫徘徊衣染香边蘂鞵粘緑处苔莺歌兼蝶拍时送掌中杯山园多胜践缭绕磬湖滨畦药青生甲湖波緑动鳞鹁鸪知欲雨鸦舅报将晨却忆京华日长怀浩荡春
题何茂宏茂恭林堂
华堂閟林樾林秀水泉甘野色袁家渇秋声钴鉧潭二难今有此四者许谁参他日承明直悬知忆翠岚
月桂堂
月桂堂何有池清桂影横画图宁辨此玉斧巧修成入夜境逾妙才秋风又生饶阳岩石下隐约欠分明【上饶有岩如月岩中一树如桂名曰月岩】
廿五兄宣义见招偕诸弟赴新亭宴集即席有作
潇洒新亭好松长桂亦稠清秋集鸿鴈暇日劝觥筹既远含香直何辞秉烛游主人情义重终宴不知休锦园双桂植之二十八年未尝着花今忽盛开紫趺黄蘂所未曾见喜而赋诗
畴昔栽双桂于今四七秋紫趺香冉冉金蘂色浮浮标致殊他桂风流最蓐收无才强摹写着语故难遒
八月十三夜仲季二弟弄月亭对饮
今宵端正月故故向湖山玉兎窥杯凸氷娥怪鬓斑诗情甪里逸酒胆夏黄悭兴罢度桥处天风松桂间
次韵程观过夜饮灵济祠下
松月泻清影炉烟凝宿云檠灯寒照席樽酒细论文清漏转三鼓芳杯釂十分絶胜银烛里妙舞看榴裙
送朱师古少卿归蜀
西蜀多贤士于今见奉常十年方出守万里好还乡峡水冬无险河图晩有光临歧分手处政尔不能忘
丞相王公挽词
炎统中兴日淳熙翊赞功宪邦同吉甫待旦类周公一品恩荣重三朝礼貌隆欲知勲业盛请眎鼎彞中维岳锺英粹兴王有俊良文章周卫武书考郭汾阳调爕民庸茂弥缝主道昌中台一宵坼四海泪滂滂畴昔翘材馆疎庸获屡游衮衣无傲色吐握有勤求辅弼十年久雍容片善收至今天下士语及泪交流
丞相大资叶公挽词
双谿锺地?一相破天荒道至黄扉重勲由紫府昌堤成欢百辟台坼泣羣方盛烈铭钟鼎千秋耿不忘德望堂堂重威名凛凛寒三年衮衣粲四海寸心丹緑野悲裴度苍生忆谢安白头宾客在惭痛泪阑干
挽商元鼎
举世方贪禄斯人秪自怡一官如涕唾半世足遨嬉心地陂千顷生涯酒一巵唯应郭有道吾不媿为碑
挽黄泰之
汉世无双价皇朝第一流文章惊北阙名誉满中州槐市师模邃兰台史笔遒所嗟时未合不作济川舟
挽楼士特
平生易诸子向我独拳拳雪屋倾银斚春风并锦鞯笑谈多竟夕契濶未经年来作生刍奠凄凉涕泫然
挽唐立夫舍人
才名振西蜀老气益中州草制追盘诰筹边动冕旒已令荣压角复遣饮遨头千古九江恨长随逝水流
挽石似之郎中
几作儒林冠亲承帝渥隆双旌大江左一节古吴中列宿英声在浮云旧事空无从挂吾剑老泪湿西风
挽国史侍读李公仁父
大名垂宇宙秀气发岷峨学比渊云赡才方贾马过九朝资直笔二子振贤科已矣流芳在千秋保不磨
挽处士陈容
乾坤身老大邱壑迹委蛇不枉安车召谁为荐鹗词平生五千卷身後宁馨儿他日编遗藁应多感遇诗历数乡闾老谁知德齿尊无心游魏阙有意乐丘园漫不沾三釡真堪映九原涕洟歌楚些已矣莫招魂
挽李靖少傅夫人
九月秋光急山川苦雾迷卜邙新隧启度巩短箫齐宝剑知终合灵蟾已陨西松门来会葬车马几千蹄板舆曾至郑灵輤此归周霭霭云将夕亭亭月正秋九原开祔穴故土覆新丘岁晏寒松下茅苫孝子留
挽汤丞相汉国夫人
七秩芳名盛于今等逝波承天登宰辅看子掌编摩凤去青春独鸾回紫诰多他年彤管史兼述采蘩歌

[book_title]卷八
钦定四库全书
香山集卷八　　　　　　宋　喻良能　撰七言律诗
春水
磬湖春水夜来生晓起雷声逗雨声去马来牛心莫辨鸬鷀鸂鶒眼俱明飘零花片有底急揺曳柳丝如许轻旬月烟村半风雨榆钱好为买春晴
次韵送季直弟入越
积雨新晴耳目醒长堦柳色静闲庭已看桃萼臙脂湿未有杨花雪片零客路汝应怀稚子家居吾亦念樵青须知两地无百里不用阳关肠断听
一室
隂阳一室冷兢兢燕坐何曾病欝蒸只拟纶巾持羽扇未须赤脚踏层氷满盘碧玉初投箸一榻清风更曲肱扫地焚香凉到骨疎帘何处欲挥蝇
记梦
小窗幽阁睡初匀梦到钧天侍紫宸盘号搯桃真异器果名黄枣岂常珍殊恩并浃鴒原弟美味初尝鹤发亲愿竭精忠图报称觉来肝胆已轮囷
次韵伯夀兄宿华藏有感
水净溪空峰更青目虽未到已先明栋浮万缕晴云细轩拥千重夏木清幽兴入门应自适残樽下马与谁倾老僧斋罢唯须睡不信人间有月评
晓霁
夜来细雨暗冥冥晓起秋容入画屛水色浄涵天影碧林梢微露远峰青嫩黄稼卧衡从亩老翠柳拖长短亭一晌西风醒睡眼端如痛饮读骚经
题绣川驿揖秀亭次张明府韵
一色苍波百顷烟直楣横槛覆华椽从来好景无今日何限清诗似昔贤把醆有山来酒面凭栏无路到愁边我来政值雨新足芳草芊芊緑满川
次韵赵禹平春日书怀
草色青青二月时物华虽是我庐非日明院宇燕相语花发园林莺乱飞无数小桃初掩暎几多垂柳自因依春风十里归吟笔未用罗帏绣幕围
八月十四日亦好亭迟月不至分韵得秋字
亦好登临似庾楼是中风月最宜秋素娥欲赴经年约行雨潜分一段愁聊复飞觞追胜赏何妨秉烛事清游明年此夕看明月千里相思楚水头
次韵卫知机秀才梅花
东君调护亦多情瘦比夷齐彻骨清有韵緑毛时倒挂无尘白鹭可同盟未应桃叶能称姊若齿山樊定是兄何事故园频入梦疎枝新赏玉谿晴【桐川有玉溪梅郡中施之图画】
谢张使君惠簟
瘦玉敲风翠干长织成漪浪莹沧浪封题尚带鄱江润卷赠犹余燕寝香竹笛当年同秀质桃笙何处避寒光微躯讵足当珍赐持奉亲闱枕扇凉
送张使君
桐川风物最三吴刺史循良继两都但见卖刀还买犊谁知有袴本无襦来时竹马迎儿辈去日棠隂遶舍隅攀断车辕留不止他年应作祖张图
寄题梅山
平生满耳说梅山十里荷花缭绕间宫女三千顔绰约绣衣十万彩斓斑濒江景好图难尽飞鹭诗工语莫删定约後期穷胜赏不辞和月棹船还
宁川
平生满耳说宣城入境云烟照眼明过雨偏浓千嶂碧未秋先冷数溪清细看菡蓞波间色时听绵蛮竹里声不是多才谢公子江山犹解发吟情
再用前韵
晩驱羸马背重城晓度层峦淡月明醉与别愁相唤醒秋兼诗思一齐清舞风繁蓼堤边影泣露寒蛩草际声欲驻征鞍聊小憩敢将王事徇私情
秋浦试院奉和马驹父见寄
也知融帐多余暇欲往论文偶未遑弃置亡何投辖饮经营俱下读书行子云但觉玄犹白元亮应欣菊已黄辱赠清诗不知报剩亲灯火趁新凉
由当涂回宿齐山用杜牧之韵
一望云烟兴欲飞晴光聊复步熹微几年想像空怀古今日登临自送归寒菊有花宜靖节澄江如练忆元晖夜深静坐清人骨岩影侵堦月满衣
九日青阳道中呈张主簿
重阳时候在青阳野店山肴对举觞菊蘂半开簪鬓好橘包初破噀人香西风有意吹纱帽细雨无情湿锦障但得一樽相对饮不须更问是他乡
谒太平兴国宫
平生耳满太平名今日身亲谒太平道子画图形未冺庐君山水眼初明雨余翠滴千峰色秋半寒生万壑声扣石当年开洞府傥容凡骨到蓬瀛【观门之左有刘越石乃康俗遇僊处也】
八月十五日夜试院翫月呈叶判官徐教授蔡主簿
西风细逐桂枝生秋月圆从屋角明欢伯向人端有意素娥於客亦多情试吟飞鹊南枝句更听春蚕食叶声从此涂山添胜事四翁相遇四难并
亦好园梅花
一别经年见未曾冲寒相值意凌兢肌肤姑射仙人雪品格中山孺子氷清浅池塘春未动黄昏篱落月初棱从来自倚心如铁被恼如今似少陵
次韵茂恭元日大雪
逗晓褰帏着彩衣忽惊庭户有光辉缓将栢叶随觞举细看梅花伴雪飞阿堵无心来润屋诗仙有句到柴扉酒酣笑共儿曹说去岁如今归未归【予去岁元日犹摄邑婺源未还侍傍也】
柳季修知丞以诗见贻次韵为谢
古木隂隂绕屋庐官居端的似田居诗清子厚龙城句字瘦诚悬殿壁书那复有心追四至只应无事富三余一樽闲论金罍事为笑纷纷竭泽渔【仲修尝与予论及前此县僚以为笑】
送交代李丞元举
蓝田松下日栖迟不比韩公作记时鷁首千行攀别泪牛腰几轴送行诗我无楚尾歌来暮君有齐民颂去思自是中年多作恶可堪烟雨话分离
春尽偶书
溪流如带碧萦纡满地闲花杂野蔬浓淡柘隂三月暮浅深山色晩晴初颇惊井落家徒壁却喜盘飱食有鱼蜀魄健啼春又老挥鞭吾亦忆吾庐
题顔范祠堂
圣宋神唐两钜人高风劲节许谁伦闉闍自昔宜双庙轮奂于今始一新破敌威名优魏国偃藩功业过张巡後先来作江城守俱障西风避庾尘
宴饯逢寺丞口号
一扇清风自楚台公堂葱郁玳筵开旌幢映座千峰日鼓吹喧天万壑雷秋水几行挥玉箸春葱千指送金杯甘棠不独留遗爱会见翻为调鼎梅
捕盗至栗洪岭下道人庵滞留数日遣兴
乱山深处小溪隈夏木隂隂水半回风岸欹斜对青竹雨枝低重弄黄梅浓愁难办新诗语吉耗聊倾浊酒杯戏彩老人须强饭玉鈎才吐即归来
题开先寺
少年魂梦到庐山今日亲游鬓已斑聊复挥毫吟紫翠未妨拄颊对孱顔遥看飞瀑三千丈近去青天咫尺间不为白云频属念应游此地不知还
壮观端宜冠九州未应万壑敢争流尽将银汉为悬瀑一洗 红尘变凛秋白雨廉纎飞迥野玉龙夭矫下灵湫庐山处处虽奇絶不到开先未是游
鹅湖寺【在铅山县旧名仁夀院以鹅湖山得名】
长松夹道揺苍烟十里絶如灵隐前不见素鹅青嶂里空余碧水白云边氛埃斗脱三千界潇洒疑通十九泉五月人间正炎热清凉一觉北窗眠
水鸟飞来一问津璧宫珠塔便红尘开基古佛留遗像直日奇峰列衆宾芋火拥残知永夜霜钟递起向初晨川徒渺渺驱尘驾回首林前愧野人
游西源于白云峰下烟霏雾霭间逢一女子缟裙翠袂玉雪可念同游十有二人遂共酌酒于大石屏季直弟有诗因用其韵
相携摄履响层峦翠蔓苍萝着处攀身在天台秋色里路经巫峡暮云间欲飞还住一仙子似淡如浓双远山笑尽一樽无处覔断肠雾鬓与风鬟
西禅寺
修廊千柱压城隂山并庐山胜二林六月檐楹无暑气四时山水有清音鸟飞不尽上方远鲸吼希闻别院深更欲题诗发佳境泮林讲说总关心
予卧病数日意思殊昏昏中秋强起陪老人把酒对月不敢濡唇吻思去岁在当涂试院与诸公饮酒赋诗又一载矣因成长句
楚水涂山各一涯今年还是去年时古来明月皆如此我试停杯一问之丹桂飘香知有子飞乌遶树似无枝直须看到冰轮昃忍负姮娥隔岁期
次韵戏彩老人重阳怀故园作
潇洒秋容雨後天丹青端似倩龙眠故园緑竹应今日异县黄花又一年微禄秖堪供菽水菲材安敢拟渊骞日来王事欣多暇聊向樽前一粲然
送阎紫微归蜀
曲江分袂十年中一笑相逢楚水东西掖判花知思涌南墙哦竹坐诗穷秋风但觉艅艎驶昼绣何妨画戟雄道过夔门王内史为言双鬓已如蓬
寄周彦礼知丞楼文举司理
从容里閈待时须二老风流孰与俱迁善节香如故否望云迎月更佳无醲寒凛凛侵衣袂薄雪斑斑入画图欲把一杯论旧事五年魂梦隔江湖
次韵伯夀兄见寄
江国疎梅吐玉英故园想见木欣荣二年鸿鴈碧云阔千里江湖春水生冉冉池塘应入梦潇潇风雨若为情行看戏彩青萱发凖拟芳樽相对倾
二月十五日陪府公出郊劝农
雨过郊原草色匀元戎小队出城闉聊穿阡陌沟塍路徧劝耡耰襏襫人红杏梢头春意好緑杨深处鸟声新此行端为劭农设肯学醺酣吐锦茵
陪曹使君牧马寺劝农
朱轓小队出郊垧风卷浓隂作快晴夹道老人迎五马啭枝黄鸟避双旌参差麦壠云屯重零乱梅花雪片轻劝课定知非小补扶犁擕饷趂春耕
次韵木藴之状元见寄之作
水遶星山木遶庐江城孤絶政愁予鸟言为吏居篁竹乌鬼得鱼欢里闾照眼梅花寒皎皎关心烟雨晚疎疎真山多谢遥相忆长句新诗细字书
登五峰亭望庐山
平生庐阜去无因咫尺于今不得亲顾我尘劳四十九羡他萧散二仙人【太白四十九游庐山东坡四十九游庐山予今四十九矣】会当拄颊看山色更欲题诗满涧滨为报草堂莲社友扫云开户待游轮
咏月
何年玉斧巧修成半似明生半魄生易使飞乌来匝绕难将老蚌较亏盈【吴都赋蚌蛤珠胎与月亏全】桂枝不逐秋风老水影长随夜气清曾是广寒宫里客旧游重访更含情
陪通守李丈出郊
出郭旌旗及晓晴朔风凛凛水泠泠堵墙野老瞻泥轼冠剑长松拂屛星破腊梅花强半白先春草色未多青经行肯为游观美王事驰驱不敢宁
晓行霜重如雪
霜重寒威一夜加晓来人迹板桥斜已看白鴈来千里想见青州满百花何处菊枝犹复耐故园菊味定堪嘉慈顔正念征裘薄归去萱堂笑语譁
挽施州使君锺公
弱冠为儒世所推中年事业更瓌奇才名屡致诸公荐谠论深蒙睿主知郡政坚强同薤水行囊萧瑟似琴龟只今惟有清江路父老相逢说去思

[book_title]卷九
钦定四库全书
香山集卷九　　　　　　宋　喻良能　撰七言律诗
东归
无边春意正冲融十幅归帆到淛东照水杏花红翦翦弄晴杨柳緑茸茸风光并入吟毫里山色都归醉眼中说与林间子规道丁寜不必向东风
东归见梅
老大无堪鬓似银虚名犹复玷簪绅久为碌碌趋朝士暂作栖栖去国人行李冲寒归故里江梅偷煖报新春万锺於我何加益三釡新来喜及亲
草堂成即事二首
三年留滞江之南归来故园寝亦甘经理草堂唐宝应耘耡荒径晋陶潜寸心自昔似南八双鬓只今如谢三手栽杨柳既合抱木尚如此人何堪
燕雀桑麻五畮匀香炉峰下磬湖滨青衫不碍两居士白髪真成六老人【兄弟五人皆二毛与老母而六也】子美浣花元不恶渊明栗里总宜贫作诗饮酒真吾事回首江湖懒问津
亦好园即事
谁将春色到山家湖緑平堤草满沙细刻真酥水仙蘂匀搓绦蜡海红花芳林得日莺还啭香径无风蝶自斜聊与後生修故事未妨诗酒作生涯
亦好园春晩再用前韵
境浄山明别一家几多垂柳袅平沙闲中牵梦一池草空里愁人万点花细雨朝朝兼暮暮淡烟整整复斜斜緑隂青子真堪画满意春风磬水涯
经理西山同二客二弟侄辈侍太孺人游观聨句
西山仍复踞西台【叔奇】石迳崎此日开【虞卿】竹杖相邀七八客【季直】芳樽时釂两三杯【仲文】瀑悬岩腹如飞雨【伯宗】石转山腰若隐雷【仲文】敬侍慈顔供一笑【兴之】陂陀坐稳兴悠哉【季直】
春兴
日日春泥妨杖藜一声何处子规啼红将满地花空委緑尽前山草正萋已办篇章书侧理可无杯斚捧柔荑清明过後芳菲少桃李清隂欲满蹊
侍太夫人拜扫先茔季直弟有诗因次其韵
东郊云气晓疎疎十里相擕霁色初林幄尽头闻杜宇荇丝深处见王余提壶相劝仍沽酒扶杖来观或荷锄不向如臯闲射雉真成一笑粲潘舆【是日荆妇不同行唯奉板舆尔】
次韵伯夀兄中秋翫月
中秋自古月华好何况浮云扫碧天不比寻常三五夕须知潋灔十分圆画檐影转犹宜饮银汉辉斜未忍眠却忆年时今夜里独将醒眼对婵娟
东轩即事
啸傲东轩得此生平章物理忆渊明晴塘灔灔起萍浪夏木隂隂求友声聊欲庶几三不惑谁能复较四难并旋烧蟹眼烹鹰爪啜罢呼儿课二京
寄程教授士廓
去年同宴小重阳香雾霏霏橘半黄楚尾吴头双妙丽茱枝菊蘂总芬芳十分满釂白衣酒两袖浓擕燕寝香回首只今如梦寐暮云烟浪正微茫
重阳遣兴
秋高身老少陵悲不独云飞鴈亦飞红叶色深偏照酒黄花香重欲沾衣絶知落帽欢娱好最奈登山伴侣稀强挿茱萸修故事未妨醉眼送斜晖
亦好园江梅变红仲文季直二弟有诗因次韵
萧萧亦好耐寒枝天与风流一段奇刻玉不惟工傲雪施朱端欲妙凝脂佳人赬颊今才见公子酡顔顷未知便好作轩名顿有二难连璧赋清诗
雪中赏横枝梅花
横枝梅花最先开影着清浅无纎埃夀阳粧额依然在姑射氷肌何处来无数雪花新点缀几番霜鬓独徘徊想见怀安官道侧十里洁白如琼瑰【怀安道中梅林绵亘十里】
戊子除夕追和陈简斋除夜一首
世事年来已饱更百年今夕两分平窻间蜡炬偎人煖缾里梅花照眼明瓦屋三间聊足喜鬓霜千丈总堪惊明朝同上西山望应有江湖春水生
次韵季直弟春日雪
休惊双鬓二毛加且喜东君发物华未向林梢开嫩叶先於檐际舞飞花鼠须正好书春帖蟹眼偏宜试露芽便欲扁舟访安道不堪山驿水程賖
次韵和夷仲节推陪府公游北山
红莲犹得爱青山翠木苍萝处处攀云水窟中聊假日簿书丛里暂偷闲幨帷车乘春同到灯火城门夜未关我亦林泉曾俯仰只今双屦又尘寰
题祥符寺灵山阁
一倚危栏已快哉俯看屛障掌中开江间碧浪循城去天外青山入座来隔岸几声闻鼓角傍林千簇见楼台白云只在孤飞处西望关心首重回
武夷山
冲佑观前水绀色昇真洞北山笋攒羣峯不断四时翠万壑长留九月寒溪上桃花引渔子云间仙犬逐刘安平生饱识佳山水直作东南第一看
天申节望阙口号
日永凉生殿阁风需云宴衎庆流虹明良叶德千龄遇臣妾倾心万国同葵影缓随羲驭转榴花高映御袍红西踰葱岭东辽海长属尧封禹贡中
试院次韵马驹父见寄
华髪萧萧知更稀回头五十四年非花添病眼正临卷春满故园犹未归止酒独醒陶靖节寄诗相忆谢元晖若为比得新篇美西蜀江头锦一机
试院七夕
过雨秋风洒客裳长廊广厦更清凉不看云际痴牛女细读文中古战场病骨未轻聊把酒【时苦臂疼以酒服药】诗情欲适旋焚香敢辞秉烛分清夜犹记槐黄昔日忙
陈知府体仁和予七夕试院诗并以龙涎数十饼为饷次韵奉酬陈每讲会甚盛
八郡经生满鱣堂那能斗酒博西凉晩年刻意玄虚讲蚤岁留心翰墨场怜我无氊寒坐客分公燕寝旧清香相逢一笑宁多得归去匆匆有底忙
司户李岩詹和予庐山诗二十一篇作诗为谢
东野龙锺夸白首岩詹矍铄事清修胷中似有九云梦笔下倒倾三峡流和我七言清有味能令三伏凛生秋当年庐阜赏心处恨不擕公九日游
题冯家洞
空岩寒气凛兢兢入户神清思亦澂似应如非声澒洞已垂未落石崚嶒深於豳俗藏氷室险过文王避雨陵刮藓磨崖书淡墨胜游聊复记吾曾
校官厅新栽岩桂
不将官舍等逆旅故把霜根栽绕墙他日花开暎秋色何人手折惹天香丁宁护取森森碧想像匀排粟粟黄顾我疎慵百无取未应人错比甘棠
参议李郎中见和次韵奉酬
顷岁题名曲江院及肩曾许亚宫墙胷中濶贮云梦泽笔下浓薰班马香省直旧沾衾半白除书行见纸新黄和篇如出少陵手谁谓无心赋海棠
再用前韵呈参议李郎中
独冷官曹有底忙经旬不得造门墙雨添垂柳丝丝碧风搅飞花片片香顾我摧颓如病颡羡公腾踏胜飞黄新诗迥出南丰右不是无香似海棠
寄张君玉
橘亭一别五回冬寤寐何曾置此翁二十五声秋後点八千里外月明中夫君不寄平安信而我方栖簿领丛三峡江高天共远侧身西望兴何穷
次韵周希稷咏芭蕉
经年不接故人书开户逢渠了不殊谁运七轮风里扇时跳千斛雨中珠退之有意吟山石摩诘无心作画图为爱青青无俗韵故教移植傍庭隅
次韵叶省干重九楼上言怀
水落鱼龙已退藏小楼萧爽裌衣凉山云雨过无穷态岩桂风来不断香已分文章成白豕拟将富贵等黄粱嵇康潦倒浑无取岂复眉开一点黄
送洪右史赴召三首
胸蟠补衮五色丝笔驱波涛三峡词上追班马真辈行下视燕许如儿嬉拙工废绳那足道巧匠缩手今当施前途着鞭政须急玉堂独步非公谁
长公前日辞揆涂少公今日被锋车路人共指拜内相天子久欲登鸿儒黄麻端拟似经训金莲不独荣传呼如闻书诏正填委北辕疾驱公勿徐
月宿南斗穷何遣爬沙脚手钝可咍一生氷清但糠粃两鬓雪白犹尘埃逹人疑劔未免按夷途荐毂谁当推公乎行矣断国论能忘料理忍穷枚
由建宁回三山道中重阳
征鞍初自富沙还乱叶殷红点碧山客里黄花惊度节镜中白髪巧摧顔三休磴道惟频叹一饭茆檐得暂闲为想成均新榜帖阿奴才力胜黄间
通判孙宗丞分饷温柑次马抚干咏橘韵作诗为谢
珍果分柑不作疎李衡千颗直堪奴初尝蔌蔌泉流齿未摘青青香满株可是骚人怜楚树只应仙种自蓬壶龙城当日亲封殖还有霜苞似此无
园中口占
舂鉏野鳬疑水乡湖隂山色仍苍苍西风三径有佳致朔雪横枝多暗香长统游戏自足乐少游赢余非所望开林贴石兴未已瓜时逼人须趣装
闻交代将至喜而成篇
三年泮水冷无氊赢得萧萧雪满颠晩景不妨供彩戏他乡安敢废诗篇賸将杯酒浇行色速赁双童担近编任是身归落鴈後乡心先抵磬湖边
府学职事置酒九仙以饯予行
玉友金朋三十三擕尊相属向晴岚含毫共赋黄初句挥麈仍追正始谈再用清烟喷白泽更霏香雾噀黄柑俊游胜事真堪画华髪飘萧只自惭
铅山
三月春风暖更飘满山嫩緑正娇娆几声劝我脱破袴何处撩人婆饼焦甘旨仅能供素髪涓埃未有荅皇朝吾庐渐近亦堪喜试把白醪倾緑瓢
中秋终日雾雨予还自都下宿分水岭夜漏约七八刻月出乌饭草荐山之东徘徊窻牖间欣然把酒对之因赋长句
乌饭山边白玉团瑞光千丈溢清寒斜穿逆旅茆茨室正照先生苜蓿盘聊向青天思太白却吟飞鹊忆曹瞒今宵不拟逢明月更向尊前仔细看
重阳咏菊
年年自赴重阳约不待陶家诗句催便欲急呼欢伯赏未知谁遣白衣来红萸有韵岳连湛素蘂无香赐望回何事杜陵嗔竹叶却教从此不须开
送伯夀兄之官上虞
平生艺苑笔同耕兄弟须知似友生三载方寻夜雨约六旬又作越中行举杯不学销魂别侧耳惟听报政声从此西冈数登眺白云飞处总关情【时迎侍太孺人同行】
贤良马叔度和周内翰送予倅越诗见贻次韵奉酬
一鸣一息几千秋风翼端宜汗漫游笔底珠玑谁得似胷中云梦复何求谈余正始人加胜诗比黄初语更遒西笑定应参儤直东游聊复伴遨头
叔度贤良再用游字韵见贻复次韵谢之
夕郎分阃镇东秋幕下挥毫秦少游一代风流今不冺百年文物尚堪求交情莫逆人谁似吟事方殷岁又遒他日约君为伯仲三间瓦屋住东头
次韵马叔度再用前韵见寄
善奕从来数奕秋胜游今作子长游才多已觉悬河似诗妙无劳入海求画月裁云宁底巧奔泉抉石一何遒谁知倾盖成胶漆笑杀如新到白头
过严瀬寄陆守务观
翰墨场中老伏波挥毫快马下晴坡三年睿主思献纳千里疲民赖抚摩潇洒郡斋方在望飘揺征棹未能过拟求墨妙辉衡宇应有黄庭换白鹅
斋宿净明寺小饮易安斋口占
净明斋宿近初庚西蜀东吴一世英行径九盘山荦确流泉百折玉琮琤频飞兕斚顔俱渥细听犀谈座为倾觞咏直多幽兴足未应不饮似公荣
挽县尉陈元圭
平生自负气雄豪落笔文词涌怒涛蚤岁贤关几雁塔暮年花县未牛刀凛然风义谁能并伟甚衣冠衆所高我欲临风新执绋忍於绘事看青袍

[book_title]卷十
钦定四库全书
香山集卷十　　　　　　宋　喻良能　撰七言律诗
题确山梵安寺
确山风物似齐山谁着精蓝乱石间僧梵四时看紫翠轩窻终日对孱顔暂容借榻松风惬更欲题诗藓壁悭老我还思十年事飞来峰上晓跻攀
监湖道中口占
轧轧篮舆监水滨水纹如染草如茵繁红零落徐娘老远翠低徊西子颦犹及残春追胜赏不妨余事作诗人胷中磊磈须浇洗未厌伤多酒入唇
次韵王龟龄谒大禹祠酌菲饮泉
不到稽山已十年梦中物色故依然忆寻絶境经幽寺曾向东风酌妙泉书穴雨余云扑地监湖春尽水连天别来乔木高多少想见娇莺自在迁
题东山谢安石故居
江边潇洒东山寺知是曾经谢傅游一代英姿余信史千年陈迹付东流暮云初致苍生恨远翠如凝妓女愁好古嗟予生苦晩停桡明月满沧洲
既游东山乘月登舟至曹娥江
虞江波上一帆风天水澄明夜色空古体诗成岩影里新醅酒酌月明中吚哑两桨止还作欸乃数声西复东尘滓此时无一点恍疑身在水晶宫
题归宗寺
寺因逸少曾为宅峯自秦皇已得名不独山南称最古故应江左号尤清路趋绦阙山梁险奁隐金轮石镜明谁信尘埃倦游客西风还许杖藜行
次陆务观韵题姚复之秀才适斋
姚子神情处处便牀头周易杖头钱逢僧与语闲终日遣客归休醉欲眠应觉此生如寄耳何妨一室且萧然无心更觅封侯事纳履谁能博一编
追和陈子高赠王法曹韵
肯学少陵对马军肯同太白谢汪伦聊将文字饮一琖不待月影成三人门前车马闹迟日陌上绮罗娇暮春想见流觞多乐事酒酣人问斗升嗔
喜待制王丈归自夔门
三年遥望瞿塘峡独立西风首重回一骑翩翩飞诏去片帆渺渺下江来平生不愿侯万户今日重欣酒一杯闻道日边催觐速不须归路更徘徊
次韵林参议小雪快晴
着地晶莹月在沙忍寒聊作短歌夸煖肌未办裁驼褐露趾唯应有革鞾细点竹梢添爽洒偶经梅蘂映横斜何当既积还消後剩取清泠试叶嘉
大雪
山隂境中寒雪飞山川明秀见应稀严威不贷乘兴棹余彩并入繙书帷黄竹应歌姬满曲素花又舞谢庄衣东郊薪者寒到骨纵有狐裘那忍披
送王共父
西蜀东吴万里程偶然相值两浮萍黑头君已登三馆白髪吾方醉六经夜幌论文灯耿耿春堤把袖草青青艅艎小别须回棹不用阳关肠断听
沿檄舟行出五云关
画舫朱帘出晓关便风飞过几重湾路经僧舍渔村畔身在烟霏雾霭间惊浪沸晴输远浦乱云拖粉露崇山偶因王事从心赏诗语匆匆不暇删
挽周判院
昔年胪唱下彤墀名压人头似牧之风动鱣堂昭武日化行雉径敬亭时曾无簪笔朝端用何以修文地下为我老不堪供执绋独将双泪逗瑶巵
次韵林明府何主簿唱酬之什
向来十载愿识韩一日下车许追攀美句已出黄初右清谈尚余正始间烦公笔底澜翻水洗我胷中磊磈山更挽何郎入诗社三人俱有彩衣斑
林明府擕所和诗见过次韵奉酬
退之初过玉川家春径无泥草带沙几点飞来溪柳絮一番开尽海棠花窻间细雨青衫湿袖里新诗醉墨斜客散酒阑还掩户可堪明月满天涯
帅参宴客於蓬莱阁林参议有诗次韵呈府公
久以嘉谋赞迩英暂分东淛慰苍生闲擕僚吏挥金醆更遣娉婷吹玉笙霖雨千巗垂欲作孤舟野水未妨横匪因衮绣归黄合还念知章在四明
次韵王待制刘侍郎倡和
衮衣犹未趣东归吴会先传蜀道诗急峡高江追子美清风明月笑严维花围白帝行春日香蔼黄堂坐啸时顾我迂疎堪底用强顔薪粟效支离
次韵林致甫参议西园宴集
西园潇洒似蓬丘容我追随飞盖游一一娉婷供笑语双双鸂?对沉浮堪巗窈窕如天造洞壑清泠与目谋欲识清欢兼卜夜东山月色足淹留
读林公懿诚竹轩集次韵卷首一篇
南渡诗流复数谁为虞作乐只闻夔细看出脇穿心句想见裁云画月时此集自应传异域吾生还恨不同期先唐作者谁堪并奴仆微之辈牧之
次韵林参议七月七日见示新作
晓雨初过溽暑收微云澹月作新秋清风政对三休阁絶景还思八咏楼缑岭当年乘白鹤银河此夕渡痴牛夀觞一举烘堂乐浄洗胷中万斛愁
次韵奉酬林明府咏梅
政足亷平诗更佳铁肠还解赋梅花律传和靖未多叶名接水曹今几家丹粉讵须烦巧妙清新止为写横斜拟擕卷轴江东去乞与诗仙作意夸【时龟龄王丈在番阳】
偶成
寓居东青城北端夏室隂隂簟色寒瓜盘那复集蝇蚋研沼似欲生波澜奇奇怪怪石几壑谡谡苍苍竹数竿枕扇衣斑自不恶时文思索媿空餐【时文思索允臻其极匠院之名盖取诸此】
裴园小集郑汝谐同年有诗次韵奉酬
慈恩鴈塔题名处囬首端如梦寐中千里远从当日别一樽重喜此时同飞腾我久钦公辈潦倒君当恕此翁异日尚期尘史册事功那敢废磨礲
次韵宇文舍人见贻之作
不见禇公今二年重来青眼尚依然偃松篇美天犹和正殿班清人孰先今日赤墀烦暂立他年黄合径须迁白头宾客无聊甚只待吹嘘送上天
张使君生辰
绿茸红糁细团枝天上麒麟瑞此时风度冕旒尝见问威名草木自应知当年玉燕生燕国他日金貂侍汉墀再拜祝公何所似胜游长与赤松期
读初寮集呈王宗丞
初寮文律冠中京晩岁深严三折肱清处月中仍聚雪高时风里政抟鹏家声不坠推王粲句法能传有杜陵剩作诗文追汉魏非公谁不阏溪藤
记六月二十日湖上所见
羽客相擕六一泉炎歊立变晓凉天陈朝古桧参天瘦和靖孤坟傍竹偏却向苏堤剥新芡更寻萧寺听寒蝉长吟小醉归来晩足底清风似欲仙
六月晦日同楼少府由钱塘门至上竺遂游下中竺憩冷泉亭涂中记所历
聨舆缓步踏葱苍十里荷香杂稻香庚暑此时无一点秋风明月洒长廊林间岩洞侵衣润水际亭台彻骨凉何处山泉落檐溜恍疑飞雨晓浪浪
次韵范伯亷机宜病起见寄
夫君自是颖囊锥何事翻为沧海遗造化小儿聊戏剧山林大药岂无资得闲因病还应乐信手挥毫却有诗休叹银盃成羽化会须拔劔拨年衰【来诗序引有尽货酒器以办行计语】
中秋示仲文弟【近指挥中秋依重阳例作假一日】
古来佳节是中秋今比重阳许燕游已觉氷轮无限好不须玉斧更重修三飞惊鹊纷无定一点闲云净不留况有阿连同彩戱何妨呼酒互相酬
次韵王宫教见贻之什
家住涛江东复东渺然云浪接晴空半生仕路崎岖里十亩家山杳霭中来往未成三径乐笑谈还喜一樽同强将俚语赓妍倡曹郐端惭齿卫风
长至忆天衣旧游寄王状元
去年连辔到朝阳红日初添一线长八俊偶同人已羡四难俱得计真良浇肠竹叶惊深碧挿鬓梅花咤浅黄【是日回时马上簪腊梅】回首只今深似梦云山烟水正相望
次韵奉酬黄泰之状元见寄
千佛经中第一人明光前殿奏雄文论心讵止称三益识面端能胜百闻畴昔清谈如扣玉只今佳句欲凌云高情已出苏州右未用清香扫地焚
挽吴春卿舍人
出处平生似昔贤高风劲节凛朝端回天议论心无歉脱腕文章世所难斫铁叫天蛮獠服调羹满鉢里闾欢定应直笔书英躅留与千秋後代看
除夕
夜永灯明岁又除依然坐冷乏氍毹平生潦倒如中散大半交游今左符未办黄精除白髪渐惊玉水点银须欲论旧事无人共闲把香醪细细?
过东亭湖
篮舆诘旦过东亭日出烟销十里平翠袖舞风菰叶举红粧照水藕花生恨无钓艇浮深碧赖有吟毫赋晓晴归对老人夸胜赏从今不数监湖清
席上
奉常珍重末僚情许以疎慵簉俊英已办初筵酬物色更将余事到诗盟贪吟不惜挥貂笔忍醉何妨釂兕觥细踏芳菲过腴润桃蹊红雨报新晴
送陈给事帅四川
四海繁华一蜀都君王谋帅意渠渠百城赤子烦摩抚一代长材获展舒玉垒倚空充屏翰铁衣如洗护储胥袴鞾帕首郊迎处想见旌麾入境初
礼乐诗书一世英碧油青鬓二难并惯看词翰流三峡剩有精神驱五兵暂向坤维聊镇抚却归天阙致昇平明年春水如天日彩鷁乘风向帝京
姜春坊以诗编见贻借题雪堂图韵作诗为谢
红顔话别浦边秋白髪同为帝里留璧水庸庸参末坐春坊荦斚冠名流功名君且登麟阁出处吾行具钓舟饷我一编清似玉五言端的继苏州
李大着惠示诗卷次韵首篇为谢献之
辱赠舂容卷轴新悬知蚤岁擅诗声千林有韵霜风劲一点无尘霁月清细味班香兼宋艶自惭白俗与元轻欲哦恶语赓妍倡一夜昬花对短檠
史丞相生辰
姓名久已覆金瓯一品师臣德业优黼扆尚询黄髪旧衮衣难伴赤松游松筠劲节高三事桃李浓隂徧九州萧叶杨门端可继只今衮衮富公侯
长才蚤立太平基奥学曾为帝者师谋叶不资同列断规存长许後人随金鱼玉带今谁似橘緑橙黄景最宜再拜祝公千万夀三江细酌入瑶巵
洪右相生辰
凤将南吕入筩声节近中秋协气横玉燕呈祥生硕德金瓯覆字佐昇平望同北斗泰山重操与秋霜烈日争昨夜清台占越分中台星带老人明
黄合调元鬓未霜秪应书考似汾阳恳辞阊阖沙堤路暂乐蓬莱燕寝香茂烈未饶周叔虎英词寜谢汉班扬会看绣衮重催起快卷三江入夀觞
次韵和宗郎中中秋不饮
暮烟收尽玉盘生是处同欣此夜晴云断三山凝紫翠星稀万里湛虚明低临朱箔千寻白高并银潢一派清赖有彩衣堪醉舞残樽深夜更重倾
挽司理奉议楼公
老烂为儒山泽臞半生辛苦就名誉三千白髪身无事一点青灯夜读书真率杯盘如洛会崎岖岩壑似陶庐欲知老泪挥难尽洒徧霜颷更湿裾
<集部,别集类,南宋建炎至德佑,香山集>

[book_title]卷十一
钦定四库全书
香山集卷十一　　　　　宋　喻良能　撰七言律诗
次马抚干韵赠黄泰之状元
褎然射策向明光紫禁春深日正长风细御炉烟冉冉天晴宫柳絮茫茫玉阶亲奉唐虞问彩笔浓薰班马香千佛经中名第一鸿文端不数长杨
次韵王侍御题诗史堂
欲识当年泣鬼神诗皆绢妇与虀辛洗空千古无凡马称到於今有几人肯与齐梁充後乘只应苏李是前身丰碑更着最佳处传示宜过一万春
十月二十三日擕家游裴园
笋舆趁晓踏铜驼休暇仍逢景色和闲挈壶觞游翠霭尽呼儿女看沧波茫茫烟渚羣鸥下隐隐晴虹短棹过最是小春奇絶处梅花破萼未全多
谢中书施舍人宴集
紫微高义笃同年邃宇开筵近腊寒緑□醅浓粘玉琖紫驼峯美照金盘醺酣上颊生春意文字清谈卜夜阑更辱盘飱馈黄髪顾惭珍报乏琅玕
试诸生直庐书事
长日初随彩线还隂隂帘幕曲栏干白袍三百近洙泗青桂两株如广寒下笔万蚕争食叶为文三峡泻惊湍谁知潦倒真无补不媿无氊媿素餐
安抚大资李参政生辰【十二月十四日】
仙李盘根几百秋我公勲业比伊周推恩已解宏元化戢患犹能庇七州不日定为黄合老他年应伴赤松游三江愿得浑为酒夀斚年年给献酬
崧岳生申占腊前预将和气作春妍蟠桃结实三千岁莲叶成巢几百年聊向蓬莱开燕寝即纡衮绣画凌烟【贞观功臣皆生画像凌烟阁】只应便是神仙事方丈瀛洲却未然
次韵宋嗣宗梅花
野外江头一树垂正当霜後腊前时清如弘景松临阁韵似渊明菊映篱铁石广平曾作赋风流水部亦哦诗却愁折向粧台下莫遣佳人取次知
洗尽红粧见玉顔一年相别此时看房陵粉水休争白姑射氷肌巧耐寒自爱一枝横竹外未须千树绕江干东风也是相欺得已作和羹一点酸
次韵谢察院田寺丞倡酬之作
两翁辞采偶同时春草还应梦谢池出月穿天端有意掀雷抉电岂无期推门不作孤吟苦撃鉢犹嫌得句迟顾我无才难入社焚香时许诵清诗
平湖
平湖潋潋浸葱苍画出风烟十亩强蜜曲六从霜後熟玉芙蓉向露中芳新开石洞连松碧低结萸房映菊黄最爱堤边秦地柳一回春到一回长
思归
五载怀归不得归故园想像每依依蚕生村落桑黄长麦熟田家稚子肥谷乌缓歌金缕曲箨龙浑着老莱衣一篇未就张衡赋漫向成均咏式微
挽周子及
洒落孤标迥不羣胷罗星宿富多文两科擢第未为贵八事筹边堪策勲鲠亮谏辞端似贾崎岖宦路仅胜蕡我惭不执云溪绋空望云溪溪上云
显谟左司周公元吉将漕湖北一时名流赋诗饯行予与左司同出於詹事周公之门为同门同居班列二年为同朝同考类试於贡闱为同寮三者既同契好弥笃於其行也作长句以送之
微云疎雨凉新秋皇皇玉节掺不留夫君不惮原隰险圣主坐寛宵旰忧巴音聊复祖行色楚水恨不尾仙舟籍籍预传新漕挽汗青未数富民侯
黄泰之郎中以潮阳诗见贻次韵一篇奉酬
千里潮阳喜政成五年重会帝王城尺书不寄头俱白一笑相逢意已倾辉采共看新列宿风流犹记古州瀛诗编总是惊人语怪得年来太瘦生
赠楼尉
谁识尊前戏彩身须髯如棘鬓如银久为朝士空餐甚又见秋声满耳新元亮秪思三迳乐子云何事九衢尘襟期兰契如君少未可匆匆动去轮
挽提宫知丞周公
妙龄驰誉满东吴落笔骅骝走坦途四十年来鸣道学一千人内最羣儒【甲子乡举用经术以书义试者千余人公为之最】二松不负经纶志三迳真成隐遯娱老我与君端莫逆遗文时閲漫长吁
送曾大卿将漕江东
公去何尝负二宜要持玉节瑞明时江畿列郡皆争睹台阁名流总赋诗鵰鹗暂为云外举凤凰终集上林枝近臣侍从多虚位会见回帆春色随
悼吴居厚
学问从来着月评慈恩何事欠题名贤哉难老堂虽就惜也陈情表未成畴昔几回同把酒於今一涕独沾缨张公当日称操履江汉伤心昼夜倾
由之流溪回亭午苦热小憩牧马寺
长途畏日欲流金聊向招提覔快襟翠合苔?人寂寂凉生栢影院深深苦无俗物败佳思况有寒泉醒客心一饷清风寄蕲竹又飞征盖指城隂
九日偕成均同官北山登高二首
轻霞朝日两微茫沙路駸駸十里强照水有情枫叶赤倚崖无数菊花黄兴酣争举凌云笔醉熟重浮灔海觞明日蝶愁人亦懒未须归去苦匆忙
之官括苍道出涵碧因题四韵以继宾客刘公之後尘云
平生性僻耽山水不愿加封万户侯但得双鱼长到眼未须万壑更争流只今奇絶齐三洞自昔流传徧九州记得当年小盘礴坐令炎赫变清秋
再游东阳
十年不到还重来往事一梦真悠哉寻幽已访涵碧寺乘兴欲上吴宁台苍松怪石虽饱览黄钿拒霜犹未开白云西来入我念又驭两腋清风回
松峭山傍偃松昔尝过之为赋长句今三十有六年矣复至其下慨然有感因次韵
人日肩舆度晓峯长松偃蹇倚晴空几年不见根如铁老境重来鬓似蓬独树未须夸老杜五楸那复论韩公青幢翠盖貌难似想见霏霏烟雨蒙
游下岩过松峭祠傍偃松又赋长句
谁将秋色替云峯万里炎歊一洗空细雨复青池上草西风顿白鬓边蓬聊同吾党二三子来访山中十八公更拟夜深乘月到要看香雾共冥蒙
州宅
古栝提封接日畿专城皓首有光辉全家饱煖君恩重属邑丰登公事稀一簇楼台居洞府四时风景对屏帏多惭郎省无禆补丐外犹能占翠微
次韵奉酬王给事见贻之什
谁知州宅似精庐山绕檐楹水绕除堂静惠风长细细楼高烟雨又疎疎贫如坡老工餐菊性似边韶懒读书赖有嵩山王给事作诗贻赠问何如
签厅落成为赋长句
幕中英俊许谁先一一骅骝拟着鞭老我漫夸森画戟夫君端称泛红莲鸠工已见成轮奂载酒何妨醉圣贤闻道公余多暇隙定持椽笔籋云烟
对厅口号
欢声喜气溢黄堂解愠风清化日长簪绂尽倾千里目冕旒遥祝万年觞韵敲碧玉檀栾嫩色鬭红粧菡蓞香共庆龎恩新浃洽圣君文母夀无疆
十一月十日同幕府诸公游郡圃叶抚属得梅花一枝马抚属有诗因次韵
横枝十月要清诗南国今年尔许迟梦绕故山千叠叠眼看新萼一枝枝欲知影瘦香微处未称天寒日暮时却忆玉溪当日树浅霜深雪总相宜
次韵木藴之状元义乌道中一首
奔走尘埃老未休每思上下两岩稠【义乌有上稠岩下稠岩】关心簿领三书考回首家山两换秋搘腹自怜鹪鼹小江湖谁计鴈鳬留又遮西日长安去惭媿平生马少游
送黄机宜叔愚归省四明
洒落孤标第一流笑谈倾座气横秋聊参机密东州幕曾与风流玉局游【黄自言及见东坡】听雨忽惊形梦寐临风那肯更迟留橘堂想像多佳致恨不追参李郭舟【听雨橘隐公轩堂名】
爱山
公子漫夸金谷富先生秖爱玉川贫山中矫矫七君子堂上皤皤四老人时引壶觞聊自醉肯教鹅鸭恼比隣深红浅白兼穠紫看取林园十亩春
彦礼知丞上巳过访流觞於爱山之曲水
年来曲水竞流觞元巳夫君访草堂波撼石麟杯斚乱风翻花片笑谈香哦松适意清篇富闭户端忧白日长更约来年春好处重来相与醉沧浪
次王待制维舟弄水亭韵
万里浮江更絶湖扁舟东入霅川图莫言旧菊荒三径须信中流待一壶今日诗筒烦远寄昔年樽酒记相呼【待制昔尝惠诗云樽酒相呼恨不多】立朝大节人能说月在清天影自孤
三月二十四再到永佑陵
扁舟投晓出重城春浪初肥緑满汀竹里几声泥滑滑河边十里草青青人家艾叶惊飞燕水面杨花点翠萍渐近昭陵佳气集五云松栢喜重经
己酉中秋
磬湖秋半溢清波一岁月明今夕多剩办新诗娱老境满倾太白醉氷娥一天风露寒衣袂举室儿童杂笑歌不是钴潭奇絶处未妨丁夜更娑婆
盆池
小凿方池供醉吟才添斗水浪偏深莹心未数寒泉井明目何须寸碧岑树影落时清浸玉鱼鳞动处细浮金年来点检曾经汲唯有浇花趁日隂
中秋爱山翫月
年年秋半在长安今夕园林且尽欢一笑团栾人似月十分潋灔酒生澜徧簪丹桂香巾袂尽吸清辉澡肺肝饮罢月斜吟兴动挥毫风露一天寒
次韵何茂恭重阳前二日见过
西风篱落兴悠然秋影横江鴈贴天短发未成吹帽饮高吟先赠把茱篇黄花一笑小重九青眼相看又四年欲试烟波钓竿手南湖同上月明船
磬湖之侧累拳石为山岩谷幽邃有巫庐台霅之趣因成短篇
背湖临槛碧崔嵬万壑千岩咫尺开坐觉巫峯天际落忽惊庐阜眼中来地偏未害心还远潭小何妨水自回竟日相看两不厌老夫真个似童孩
次韵奉酬参议林郎中见贻之作
紫宸畴昔幸同朝去国俄惊数舍遥轻细难沾时服赐氤氲正想御香飘年加赖有斑衣戏心静真同桂隐招龙瑞此时探禹穴天津何日渡京桥
自题木假山
根干轮囷蔽马牛何年飘泊寄沧洲幽岩邃壑渔罾得百巧千奇云浪锼好唤老泉来作记肯将居士与同游毕宏韦偃丹青妙画得天然意绪不
次韵奉酬茂恭送茉莉重台白莲
异暑歊然金欲流缟帬练帨两宜秋笑他山谷夸黄钿欲学令狐赋白楼粉笔有心争试巧红粧无面可障羞明来自足映茆屋况有诗轻万户侯
亦好园海棠秋开红英满树
微云澹日映寒流画出西园一幅秋白帝幻成红玉蘂金风吹绽碧枝头睡余艶艶真妃子梦罢愔愔一解愁熟赏细看须着句为君重赋紫绵揉【後蜀潘炕有美妾解愁其母梦吞海棠花蘂而生颇有国色】
次韵张持荷桂花
别驾风流继竹林名园幽榭水云深匀铺叶底森森碧细糁枝头粟粟金酒酌香浮杯面蚁诗成霜洒月中砧清芬冉冉仍多韵不比晴窻一穗沉
庚戌中秋病起言怀
病来十日不饮酒起对中秋良可人银汉迢迢清未了金波潋潋浄无尘艶歌未暇成三叠美醖何妨釂十分记得昔年当此景厌厌夜饮在成均【乙巳中秋芳润轩翫月饮酒甚适】
九日亦好园小集
疎雨萧萧岩桂香西风驱冷作重阳池塘秋草还争緑篱落寒花未肯黄又是一年新度节何妨九客共飞觞园亭低小殽蔬陋不比龙山吟帽狂
雪
密雪乘风逞素肌穿窻透隟入帘帏漫空隐隐琼瑰屑乱眼纷纷鸥鹭飞三客新成梁苑赋六花又舞谢庄衣回思拜表明光罢擕得香烟满袖归
长风永夜搅青冥晓起寒光乱眼凝回旋舞空端入画飘萧着水自成氷松篁被练三千士冈阜瑶台十二层茆舍倍添薪火费只因无事读书灯
题渊明祠堂【案此诗以下二首据南宋名贤小集增入】
宅边虽有五柳树归去已荒三径园平生胷中羞五斗偶尔城市羡华轩盈樽浊酒自可漉得趣古琹那用弦欲知耿耿忠愤意甲子断自永初年
辇下言怀
马蹄重踏帝京尘七载江湖饱问津白髪有人疑甲子清斋无日不庚申不才讵敢诬明主厚禄那能羡故人乞得泮宫闽粤去未妨闲处着吾身

[book_title]卷十二
钦定四库全书
香山集卷十二　　　　　宋　喻良能　撰五言排律
桐汭
东汭波吞岸西桐水见沙祠山千古盛州宅四时嘉前直三峰峻旁连大洞呀黄南清港曲织女小桥斜野店篱为户春山茧作花乌羊难入馔青菓颇宜茶【土人谓猪为乌羊橄榄为青菓】綳锦饶新笋枪旗富嫩芽灵山古佛地丹井列仙家铁冶名犹壮金牛迹尚洼滞留三载久诗板满烟霞
试院中秋效诸进士作月涌大江流
团月临清夜平分一半秋轮侵斜汉迥色涌大江流皎皎惊飞鹊亭亭喘卧牛一川寒练静十顷素光浮碎彩通袁渚余辉谢庾楼翻思杜陵老岸草泊樯舟
由上饶之贵溪舟中书事
日月三秋杪江山万象殊小舟浮舴艋广信出闉闍【是日由广信门登舟】草木关诗律云烟入画图水清沙可数景好句难摹汀际寒鸣鴈樯端晩噪乌樵村人语静商櫂夜灯孤冷水寻宵泊焦滩就晓餔【冷水焦石皆滩名】雾销分浦溆风定少帆蒲爱日生篷背奇峯涌坐隅芙蓉多落蔕杨柳有枯株枫叶红绡翦芦花白雪铺翩翩两行鹭泛泛一双鳬断岸几千尺诛茅间一区鷀岩清港急龙濑碧涛麤【鸬鷀岩黄龙滩】断己凭三老那能贵一壶酒垆劳问讯渔艇费招呼鲜鲫还堪买香醪亦任沽不妨成酩酊聊复免驰驱汭口真萧镇钱仓岂旧炉【钱仓岩名】藂篁惊外裹怪石觉中刳渐喜三吴近宁辞十里纡【三吴庙名】波平如泻镜罡密似连珠【连珠滩名】啸咏知谁和欹眠只自娱市声喧弋邑山雨闹莲湖【弋阳有莲湖滩】拟傍桃花宿【桃花台有小寺】容繙贝叶无鸟栖方舣檝鲸吼又乘桴野菊新收艶官梅未吐须贵溪端爽洒贱子小踟蹰王事三旬外舟程六驿逾【八月二十八日离番阳十月二日回至贵溪盖三十五日舟行凡三百六十里也】更判弦月上应得彩衣趋
为柴怀叔殿院题世彩堂
庆积门阑久祥锺家世醲乘騘惊创见戱彩觉重逢鲐耋频三喜孙曾见八龙年龄开九秩孙子享千锺奕叶今荣耀蝉聨旧素封家风追万石眉寿拟三松画栋侵银汉平池浸碧峯同心木芍药并蔕水芙蓉委曲顔常悦骞腾色愈恭会须陶谢手觅句细形容
题东林寺
江湖大兰若庐阜一东林砌遶琮琤水门罗翠碧岑烟云千古色松桧四时隂岸帻销尘虑凭栏净客心殿成神运力泉出虎跑音溪在思元亮堂荒忆醉吟图传三笑粲阁拥五杉森贝叶应难访经台已莫寻僧袈何代朽佛影几时沉晋辇黄埃久殷碑苍藓深不妨闲吊古谁复为沾襟香火惟莲社传流直至今
送参议李器之
人间今北海天上谪仙人雄论堪医国新诗可泣神摇毫云落纸挥麈坐生春芸阁登吟惯绫衾入直频三千辞故里二载宦全闽婉画禆南阃英名动北辰惠风吹别思细草碾征轮行矣跻华要声猷日日新
释奠礼成上安抚大观文十四韵
钜宋中兴日全闽极治年保厘须硕德镇抚赖真贤燕寝何曾逸儒宫最所先上丁将蒇事仲月乃修?鉶鼎参罍洗牺尊间豆笾低昂衮绣服拜起冕旒前庭燎明如昼炉薰滃似烟曏风人引领观礼士填咽阖郡讙声沸熙朝盛事传僖公甘避路常相敢差肩宜有新诗播庸昭美化宣陋儒何幸会典礼获周旋南纪非工部【子美题衡山文宣王庙南纪收波澜西河共风味】中和岂子渊斐然形颂述深媿采芹篇
夜宿浮石山崇福寺上方题壁
窈窕寻支径萦纡度密林岸回溪更驶峯转坞逾深僧梵云边寺钟鱼竹里音解鞍生妙兴倚槛浄烦襟永夜凉颷动初秋爽气侵岩空寒溜滴壁静候虫吟香篆窥孤宿灯花伴独斟不谙尘外趣谁识此时心
湖上用王茂材同年韵
木落长空浄秋深爽气多澹烟浮远树晶日泊平蓑小艇浮深碧孤筇曳慢坡菊花簪雪鬓桑落灔金荷妙兴追潘岳清游轶永和何当命菱角唱我醉时歌
过分水岭初出建宁界
辛卯踰闽峤淳熙出建关弥漫第五渡【自崇安至杨家庄有第一至第五渡】险絶百重山近夏凉风发新晴丽景还翠烟飞缥缈好鸟语绵蛮密树青罗幄连峯碧玉环野英纷熌熌岩溜碎潺潺小艇横清泚飞桥截碧湾机舂流水激架厂石崖悭紫笋和泥采青梅带叶攀未能供旨味聊得悦慈顔取醉三盃适欹眠一饷闲自怜霜鬓白人羡彩衣斑物色挥毫里家山隐几间狂歌聊尔耳同志傥吾删
送江充之郎中知温州
岩廊拱神圣岳牧用才良委寄晋藩镇飞腾汉省郎缣推非矫激绵蕝岂寻常花粲挥毫玉风生漱齿霜儿童骑截竹父老候甘棠五马晴薰细双旌晓月凉清香凝燕寝春草梦池塘乳哺苏民瘼生薪束吏行谢楼山色净孤屿海天长信美毋多恋遄归觐建章
送赵逹明太社知江州
天上佳公子人间少吏师文华绅笏服名字冕旒知剸决监州日舂容栗社时未成持从槖聊复把州麾京邑期蒙福湓城望宠绥朱轓临境土竹马走童儿去兽同均辈蠲逋继濬之政成遄入觐献纳日论思【李渤字濬之为九江守奏放逃逋四千余贯】
东宫生辰
宝历天重啓皇图日寖昌九重资燕翼万国仰元良玉律秋初杪金飈岁正穰前星辉采盛少海庆源长甲观祥烟滃春宫协气翔千秋佳节胜四荚瑞蓂芳瓜枣欣初献蟠桃庆乍尝庭罗六佾舞天荐九霞觞银榜弥生耀铜扉粲有光讙声连紫极喜气溢穹苍册锡雕珉焕旗颁青辂扬衣惟珍黻冕音不嗜宫商问寝同周发隆师过汉庄猷为规禹啓翰墨掩锺王化被宾詹属恩沾左右坊善三今独冠明两古难方陆贽言犹采宣尼训敢忘本支绵百世羽翼贰岩廊宿忝宫僚旧曾沾兑泽滂愿斟沧海酒岁祝寿无疆
留别王状元二十四韵
才大文章伯忠纯社稷臣七州锺秀异孤屿赋精神德藴圭璋润胷涵海岳春麟经频得隽槐市早称珍宿弊时方革皇纲上正亲大廷清问降空臆谠言陈力补严宸衮深撄睿主鳞一元追董相多诈耻平津文擅无双价胪传第一人声华飞宇宙风采耸簪绅贵纸宁堪数回天仅足伦施行均令甲奬谕见丝纶未覆金瓯墨聊为緑水宾爱民如赤子束吏似生薪监水书题徧稽山赋咏频却梅清节着【见幕府清风不受梅诗】诬狗滞寃伸【见论鲁六伤犬劄子】贱子嗟何幸同年盖宿因糟糠聊摄局山水获聨茵醇酎容沾醉新诗许效颦独蒙青眼旧端异白头新酬倡几千首从游殆十旬笑谈将契濶肝胆政轮囷帝梦方思说天民竚起莘不才虽苦窳终始愿陶钧
六言诗
亦好园羣花盛开戏成
小圃初乾晓雨杂花争试新粧揉色似观濯锦吹香如过河阳
三岁无诸国里青春不是花时今日小园春半百般红紫芳菲【福唐桃李腊中皆开紫笑茉莉五月始盛】
题李通判断桥图
平生心地夷坦一旦足跟嶮巇不是篮舆安稳只应神物护持
桥上笋舆岌岌桥下浪波沄沄但觉往来无恼不知观者伤神
书赵德庄词後
老眼看书成雾介庵墨妙金篦波底斜阳红湿絶胜彩笔新题
访何茂恭於南湖作三絶句
十里相望烟树旬月不絶篮舆漱石枕流戏彩浮家泛宅南湖
南湖緑发居士恰少磬湖八年掀雷抉电杰句出月穿天大篇
啼饥妻子眼底厚禄故人日边一钱不直谁念五十无闻自怜
茂恭见和再用前韵奉酬
朗朗百间羊肸森森千丈长舆一身宜着台阁半生流落江湖
忆昔永新番水俱吏江左三年不作载苡马援聊为留犊苗篇
少陵时时醉里子山日日愁边白发新来满镜故人万一能怜
磬湖居士得片石于斗坡山其长五尺其广一尺有咫耸拔孤秀缜密温润絶不类此间石疑自他山飞来因目之曰飞来石
六丁驱石日本堕落斗坡山中一片苍珪紫玉几回秋雨春风不假镌鑱刻削自然巧妙嵌空居士置之朝爽是谓飞来小峯
五言絶句
题齐山翠微亭
山深云气多拨云寻径入但觉襟袖寒不知浓翠湿
赋竹
冥搜高出月幽思渺裁云拟遣穷愁去那能无此君
海棠坞
晴坞夕阳媚煖梢春意留讵须呑绦蘂方解解人愁
七峯亭独坐
屿岫新亭好悠然见七峯凭栏吟不尽春色与秋容
水乐洞
近听千丝急遥闻一磬清恐伤诗肺腑不作断肠声
曲水
不是山隂画清流曲更方欲知三面景絶胜九回肠
方池
四角朱弦直双桥小霓欹寒星夜稀密冷浸一枰碁
弄月亭
掬水弄涟漪清辉碎更随人间无太白欲捉可凭谁
紫君林
此君仍佩紫直节自来孤欲倩文夫子招邀入画图
小山
峯秀因拳石溪清见髪鱼【陶隐居注本草云?鱼是人发所化】毫厘辨乔梓咫尺有匡庐
石洞
此秘昔未覩斵云今始开苍松临怪石宜号小飞来
竹岩
怪石谁雕斵苍萝翠木斜幽岩画屏倚却忆柳州夸
石塘
野色知何处松边竹外塘雨余红菡净风起白苹香
饮茶
清风生两腋雪乳啜云团便拟乘风去翻嫌缚小官怀东嘉先生因诵老坡今谁主文字公合把旌旄作十小诗奉寄
文章无正体源浚流乃深能者主宰之古来非独今大雅久不作淳风日浇漓挽回既狂澜此道非公谁三赋成会稽四集始东楚一洗凡马空斯文有宗主对策婉而切奏疏忠且纯风行水自波至哉天下文退之在元和昌言主文字扬镳踵芳尘公乎得无意作诗必坡老作文必欧公欲知鸣道心端与二公同直道盖中朝雄名横六合吾道其非邪胡为未舟楫三让始循墙一麾尝屡把夔门德政碑深鑱仍大写不见我公久揺揺动心旌敢以一瓣香为公罄精诚苏公亦有言公合把旌旄庶使湛辈名亦与岘山高
曝书
秋阳千里晒聊复曝吾书自笑年来事昏眸眩鲁鱼
池边树
磔索池边树踈花照浅清虽无却月观且有一枝横
汲水
山泉盈石坎抱罋每相从不敢伤蝌蚪疑能化小龙
赏月
云尽天容静冰轮故故圆广寒宫阙里今夕是何年
弈棊
睡余无俗役信手一枰间胜负何须较神情政欲闲
扫室
凝尘昼满室燕处亦超然扫罢掩关卧从嘲边孝先
浇花
花木蒙沾润根坚枝亦骄悬知如舌本端藉酒盃浇
采菊
采采黄金蘂盈盈白玉觞露兰何足饮自觉肺肝香
策杖
田园依峻岭牵兴每须登却得台郎力扶持借赤藤
题径山一览亭
历览衆峯顶下视飞鸟背一身凌紫霞迥出尘寰外
题钱清江
不受百钱馈从兹号钱清至今千载後犹得仰佳名
亦好园初春次韵
梅开羣玉府柳试缕金衣过腊山逾瘦迎风水渐肥初日宜征辔轻寒怯裌衣蟹黄经雨润鸭緑得春肥
读书
一饱无余事平生万卷书短檠头雪白端为惜居诸
览镜
平生壮夫志老去未消磨其奈青铜里萧萧双鬓何
次王状元晩菊二絶
虽晩亦既好花中无此香谁能识真趣高隐在浔阳并与杞同赋旧尝闻雪堂先生澹无欲亦复爱清香彦礼提宫寄似黄芙蓉诗次韵奉酬二絶
红粉虽云妙鹅黄亦大奇欲知堪画处絶胜采江时幽圃知何处青山东复东芙蓉黄玉蘂还与海榴同【惠山黄芙蓉锦园黄石榴风味略相似】
亦好园四咏
亦好亭
亦好新亭小登临意绪长清流依槛曲明月逐檐方
磬湖
未用他山错宁须泗水浮冲风时激浪清韵乱鸣球
钓矶
只为贪赬鲤还应爱碧流风来花落饵云破月沈钩
菊径
小径三秋好西风百本黄但令频泛酒日日是重阳黄石榴吾里所未有仆始携自中都植之二年方着花明洁可爱异於他榴
但见蹙红巾未闻衣黄里一试缕金裳世职真西子细染麴尘英稀着鹅黄蘂虽无蜡梅香风味絶相似
磬湖即事
十亩烟波濶平开一画图已添无数景唤作小西湖
题亦好亭集句
从士力难任【退之】何其挂怀抱【子美】不及在家贫【乐天客中守岁】在家贫亦好【戎昱】
园中即事二絶
锦园无十亩缓步足登临弄月波涛细爱山花木深风劲木初落霜轻花更幽晴香山苦马冷艳水牵牛【有花生曲水中似牵牛而小叶生水下花出水上其干类鹅翎箭杆仍长一尺四五寸无枝余为名之曰水牵牛】
爱山堂
栋宇还依石窗扉不碍山丹青宁办此烟雨饱孱顔

[book_title]卷十三
钦定四库全书
香山集卷十三　　　　　宋　喻良能　撰七言絶句
锦园小春
细雨将春上晓枝东风吹緑到涟漪长沟绕槛多佳处小迳穿花无尽时
春雨
晚风吹雨过西畴恻恻轻寒似早秋燕乳鸠鸣春又老可堪芳草唤人愁
春隂不断怒鸠声日日溪云带雨行试挂西窗看霁色一川烟草画难成
春日偶成
烟霏初散晓寒收花气烘晴草色浮一片风光吟不尽青春池上海棠洲
戏咏书案上江梅水仙
偷将行雨瑶姬佩招得凌波仙子魂幽韵清香两奇絶小窗斜月伴黄昏
夀星泉
水边岂无清江使石上自有黄冠仙更须唤取辽东鹤便是人间不老泉
次韵杨廷秀郎中游西湖十絶
湖波万顷泻熔银妙句谁能敌李绅桡影缓随红蓼?荷香细着白纶巾
萧萧竹径细通幽小憇明窗瀹茗瓯夏木隂隂可人处黄鹂飞上碧枝头
裴园亭榭水之滨草树云烟满目横尽日对山仍把酒兹游絶胜若耶行
与世从来最濶疎年来况复味潜虚漆园不嗜濠梁乐人自人兮鱼自鱼
忆昔孤山和靖家光风霁月总输他几多水草连烟草无限苹花杂藕花
谁云骑马似乘船揺曳中流即水仙香绣几屛波底影烟绡千幅望中天
湖堤楼阁剧蜂房楼上争看湖上航万柄芙蓉清冉冉临风新拆麝脐香
一时谈笑总名流十里西湖恣意游熟醉侧身窥翡翠狂歌左手把蝤蛑
袢暑浑如深甑炊凉颸一饷最先知凭谁为覔丹青手画我谈诗剥芡时
湖边幽胜满青莲到处时时泊画船竟日涟漪吟不足欲归重看水中天
九日无酒
年年把酒对黄花一任西风醉帽斜今日无钱还对菊不知何处酒堪賖
雪
翦水轻花着地消弱肌无力倚风飘欲知回旋空中舞恰似杨家静婉腰
晓行
树头鸟语落虚檐清梦惊回睡未厌笑跨紫骝穿緑径晴云凉月正纎纎
道上口占
陇北麦苖初覆块舍南梅蕊已含须小春似有芳菲意凭仗何人为写图
咏梅
竹外江头带雪看花中清絶画应难玉肌莹骨氷姿瘦单着生绡怯暮寒
三月十四日陪同年十有六人游浄慈遂饮於水月居坐中即事
车驰卒奔风雨过粉白黛緑春事妍裙腰政佳酒仍美那复有路到愁边
崇桃穠李亦不恶一笑海棠尤可人徐熙赵昌俱骨朽翠?卷绡谁写真
美酒未尽双玉缾更听提壶鸣不停斜阳可饮径须饮趁得城门打鼔声
凝香阁
渠渠夏屋翠隂稠沉水香浓瑞霭浮媿我无才吟五字未妨燕寝似苏州
上巳郡宴即事
细雨轻隂修禊天海棠睡足柳初眠凝香帘幕东风煖小醉清吟锦瑟边
次韵叶宰植竹四絶
檀栾节目瘦长枝晴既萧骚雨亦奇谁道此君惟澹泊细看频赏自多姿
苍烟翠雾两冥迷秋雨丛深不作泥冷叶寒枝须管领亭亭会见拂云齐
谁云青士太无情偏结骚人冷淡盟不假遥岑分寸碧故应双目自增明
木本曾看烟雨梢临窗依砌韵偏高可怜不入繁华眼秪称清谈王马曹
偶成
祠山东畔古桐西垂柳隂隂映短扉谁道官居太萧瑟香粳甜輭鳜鱼肥
至德
至德春山紫翠堆楚东征吏又重来是中正好觅佳句扪腹自怜无此才
齐山
龛岩宜号秘密藏翠微应呼清浄身欲凭妙句发佳境安得挥毫我辈人
池阳报恩寺新成轮藏应公出示鲍仲山诗因赠
招提雄冠浦边州宝藏琅函眩电眸更出故人奇絶句相看知是赞公流
游青山当涂王使君命供张甚适
雨映青山访谪仙公厨分酿割肥鲜酣歌一曲西风里顿失羁愁向酒边
放姑恶
为怜心折骨仍惊四十方兄博汝生从此直须防巧中着身未稳莫先鸣
春日道中絶句
缭绕孤村一迳斜緑杨深处有人家翠眉红颊墙头出淡淡春山浅浅霞
次韵何茂宏见寄
牧之俯首随繮鎻元亮高情乐里闾樽酒未能供一笑尺书多谢附双鱼
登寺後峰絶顶
杳杳扶筇上翠岑松风萧飒五云深不知直自登临处下至平川几百寻
洄溪阁
十寻杰阁倚云隈淡霭轻烟照眼来山色不随天际远溪流长为水深回
蓬莱阁
絶知蓬岛异尘寰弱水相望万里间争似卧龙云际阁不劳跨海即鳌山
自入新安境中鸭脚千树罗生道傍秋实离离低拂行客顾之欣然因成絶句
离离秋实压枝柔带露含烟烂不收须信新安生鸭脚大胜霅水熟鷄头【今岁鸭脚盛生】
任公钓台
任公垂钓古来称千载危台尚可登尺泽只今无处觅悬知深谷解为陵
好溪堂
好溪无复怒涛麤缭緑萦青秀色腴更着华堂临絶境风流长与岘山俱
凝霜阁
岿然飞阁榜凝霜雪散氷丸却暑方治郡风流无处觅只应栋宇是甘棠
题灵源洞
细数峰峦到石门缓移屐齿步云根一樽浊酒林间坐古木苍萝日月昏
鬼凿神鑱巧更纡直疑有路到华胥坐来浓翠沾衣冷恰似飞来秋意初
昌园赏梅【园一作原】
十年不踏淮安路今日昌原得纵游千树撩人诗兴动恰如何逊在扬州
县斋夜坐
鹜行散尽室如氷数卷残书一穗灯尚有茹荤兼饮酒不然全似打包僧
余祷雨龙湫翼日响应儿子兴之有诗纪实仲文季直弟亦既同赋老子久不作诗因得絶句
龟龄昔祷五龙庙曰雨而雨若有期我无能为此云役云螭何事不相违【龟龄王公昔守鄱阳祷雨龙祠不旋踵而应事见五龙庙碑】余干资福寺岩桂盛开因折一枝戏成絶句
緑玉枝头金粟团可人风味胜红兰一枝擕向金溪去袖里谁知有广寒
云锦阁
岩花乱落随春水万丈轻红遶驿楼不是江流似云锦政应云锦似江流
上清
积雨新晴翠霭浮好风掖我上清游白头捧檄真聊尔那忍深文学杜周
七月晦日闻莺
忆得东风泛蕙兰晓窗红树听绵蛮如何却到深秋节尽日犹啼修竹间
九月八日次韵沈虞卿一首
白髪苍顔会帝乡微云淡雨小重阳一樽相属非无意欲搅胷中书传香
次韵朱昂仲见寄一絶
使君诗酒日娱嬉燕寝新来一段奇政是梦熊佳节里释迦抱送宁馨儿
九日鞫狱茶山广教院遣兴一絶
牧之秋浦峰头饮王勃南昌阁上吟千古胜游谁复继只今重九欠登临
鹅湖双松亭
白壁长廊数十间峩峩佩剑两苍官艳阳满目皆桃李晩节如公可岁寒
石扶山【弋阳界中】
玲珑怪石巧相扶奇絶无人作画图要是飞来嫡孙行恨君生不近西湖
松源山
征途未尽弋阳西且过松源九节溪烟雨蒙蒙山色好鹧鸪更与尽情啼
怀爱山
空陂流水淡泠泠小立舂鉏点远汀烟雨半收山更好知谁不唤作丹青
仙隐观费长房故宅旧名灵阳宫观後有葛陂盖竹杖化龙处也
松风百步到灵阳千古风流忆长房竹杖化龙无处觅空余陂水绕堤长
题谷帘泉
此水名传自昔贤味甘谁敢鬬芳鲜一瓯雪乳初尝罢知是人间第一泉
月台
青林阙处緑隂开十里长风送月来妬雨玩云都浄尽素华清影巧裴徊
琵琶亭
琵琶人去几经秋司马青衫亦故丘唯有当时亭下水无情依旧更东流
次韵梅花絶句
玉裙练帨清无尘一笑唤回幽谷春天寒日暮故相恼不怕近前丞相嗔
次槐卿舅咏梅二絶
玉肌氷骨不多枝半映清池半近篱寒雪尚迟新月早横斜分影到涟漪
朔风寒日澹孤芳氷雪相看有暗香但得横枝临却月不须斗酒博西凉
石钟山
坡翁文字妙来今仙去遗踪杳莫寻惟有石钟还好在未须霜降自清音
题煮泉亭
甘香曾饮谷帘前擕茗仍来试煮泉更觉清风生两腋始知鸿渐是茶仙
<集部,别集类,南宋建炎至德佑,香山集>

[book_title]卷十四
钦定四库全书
香山集卷十四　　　　　宋　喻良能　撰七言絶句
望月台
灧灧氷轮林上头烟销雾敛桂花浮要看夜静天如水莫遣疎帘不上鈎
题太白祠堂
长安酒楼歌管新一曲乌栖泣鬼神狂客解龟同一醉人人知是谪仙人
倒披绮裘草裹巾酒醒玉山来映人明月沧江故无恙骑鲸何处狎龙鳞
潮生采石波涛险秋入青山草木寒千古风流无处觅空吟亭北倚栏干
初到庐山
匡庐山水甲南州况是曾经靖节游眼底总堪供赋咏新诗不碍细雕锼
温泉
不与骊山脂水并独於庐阜占佳名我来试作泉间浴一洗平生病恼轻
题开先寺飞桥次待制王公韵
漱玉亭边百尺桥游人平步玉虹腰凭栏下瞰清渊底秋水无尘浸碧霄
游柴桑怀渊明二絶
语客归休醉欲眠素琴虽蓄本无弦南窗寄傲北窗卧买断清风不用钱
草莽连云旧迳荒人人称是古柴桑园蔬篱菊知何处乔木萧萧挂夕阳
题石榴洞
有客持柯石门道避人避世白云边相逢惊喜还相问应说经今八百年
溪谷幽深可避秦桃源风物画难真思量却得蓝超力解遣人知洞里春
当年鸡犬白云中屋角榴花带露浓洞口只今无处觅唯余碧水绕青榕
登清音堂
堂上横看江上洲洲边春浪拍天浮晴栏倚遍无多景浩荡时时没白鸥
洲以檀槽旧得名风来草木自成声青衫司马令人恨只作浔阳送客行
平生秀句诵随州今日身亲历胜游欲赋江山无好语强赓归鸟与孤舟
彦礼提宫以诗见招赴惠山登高之集次韵奉酬
王勃挥毫滕阁上苏仙把酒华山颠去秋相与追清赏回首匆匆又一年
西风揺落雁南翔万里晴空一洗凉幸有从来茱菊约敢辞相对引壶觞
题徐子由菊坡图
先生万事不挂眼独向秋丛餐落英未省折腰营五斗悬知今日有渊明
葺坡种菊当餱粮想见西风百本黄安得一尊相对饮为公满意赋柴桑
清心堂
雨余池水淡泠泠霜後梅花照眼明题作清心知未称此心元自不须清
去岁十月六日由番江向安仁今岁十月回自广信复以是日同王蓝田诸公登安仁张古峰
去岁兹晨离楚东今年飞盖上晴空烟云晻霭江天暮一笑都如梦寐中
怀王侍郎刘秘监
平生西蜀刘中垒四海东嘉王右军三载相思千里梦何时把酒听论文
腊前二日见青梅桃花
泽国寒多春事迟南来地暖意都迷城隂雨过腊初近梅子青青桃满蹊
丞廨之後正瞰城城上有古木十数株盛夏五六月清风徐来萧然有山林之趣尝诵陈後山城荒可当山之句欲作亭对之榜曰当山而三岁之间十捧差檄三摄剧邑猝猝未能也今且去矣乃留诗壁间庶几後之君子会有成吾之志者
地静城荒可当山士衡瓦屋两三间作亭领略吾何暇留待来贤涉笔间
次韵赵十太尉留题驿亭絶句
青衫憔悴鬓毛苍还记并州旧葛强楚尾吴头秋驿好喜闻嚼麝笑谈香
爱山
柳丝稀处见前山半在云间半雾间回首乱红浓翠里春风啼鸟更绵蛮
朝爽轩红蕉着花喜而成篇
青绮丛中蹙绦纱碧云阙处抹晴霞凌霜窈窕含朱彩消得愚溪作意夸
题泛五湖游东山图
陶朱西子功名後安石东山隐遯初画图三挹春风面豁得平生俊气无
亦好亭独坐
亭上横看十六峰峰头烟霭碧连空不须更作游山计坐遣诗情落酒中
湖口主簿刘君少魏以皂湖石二峰见遗其一盘抝呀豁彷佛金华洞天因目之曰小三洞赋诗一絶
片石来从凤枳家天然崕窽自唅呀从今喻子新三洞不减坡翁旧九华
病起
寝瘵初休意未便篔簹生笋柳生绵谁能朅朅团栾走只要齁齁酩酊眠
几岁思归今得归一筇三迳共忘机寸肠满贮愁千斛的当回头觉昨非
?韵槐卿舅诗寄石榴
细高风物总幽奇朱实离离瘦玉枝居士既为东道主文人休勒北山移
六月十日偕夏卿兄季野孟明仲文季直弟游香山因得小诗书僧堂壁
夏木隂隂翠竹疎相擕萧寺馔伊蒲他年细味禅房句便是香山六老图
孟秋七日邀从兄廿五宣义四弟五侄同饮锦园即席之作
湖水林风清复清买肴置酒七峰亭直须待得玉鈎挂要看牵牛织女星
何逊梅花诗云枝横却月观林和靖云水边篱落忽横枝又云疎影横斜水清浅是或一律也亦好园江梅一株枝横丈余作平坛凿小池於其下坛池初成榜曰横枝喜而赋诗
却月枝横淮海初水曹句法到西湖横枝影瘦池清浅奇絶何人作画图
三月六日清明节道中
清明时候雨初足白花满山明似玉【道傍满山皆白花问之樵者曰此茧花也】十里春风睡眼中小桃飘尽余新緑
北山登高
九日红茱紫菊催相擕缓步上飞来酒酣便有龙山趣不用重寻戏马台【陈益之李兼济皆为余作大字书此二诗】
渡江至侯官镇记所见
破腊侵星渡急流晓风吹动黑貂裘黄云不断碧云暗荔子林边甘蔗洲
峡桥
惊流落石震林垧一洗红尘耳目醒妙语曾闻杜陵老高江急峡鬭雷霆
百尺危桥跨彩虹快输白浪入晴空眼惊巫峡江山近身在苏仙诗句中
文举司理以鸂?一双见遗作诗为谢
五采斓斑好毛羽金沙石砾映毰毸我无御史西台望安用一双鸂?来
赠神童陈朴
陈郎七岁富三冬此去声名动九重好践退之童子序莫随刘晏颂东封
就报恩借碾碾茶彞老有诗因次其韵
断无鹅鸭恼比邻赖有钟鱼隔竹闻故遣新茶就佳磑要供戏彩满瓯云
七夕戏咏
别多会少两情深风幌云屏喜不禁谁道初秋清夜永须知一刻直千金
岩桂
粟粟枝头浅浅黄十分风味百分香广寒宫殿清秋里掠削云鬟试靓粧
枝头金粟色偏匀空里非烟气自薰莫把白旃檀漫比香浓犹得逆风闻
水沉风味欝金黄风定犹闻十里香造物普令薰一切故应五浊暂清凉
谢司路钤遗菊花塔
夫君遗我菊浮屠分得清香供读书突兀便
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:36:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>