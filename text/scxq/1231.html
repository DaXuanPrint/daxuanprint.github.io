<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="江山刘先生遗著目录叙,自序,第一章　论词之初起由诗与乐府之分,第二章　论隋唐人词以温庭筠为宗,第三章　论五代人词以西蜀南唐为盛,第四章　论慢词兴于北宋,第五章　论南宋词人之多,第六章　论宋七大家词,第七章　论辽金人词以汉人为多,第八章　论元人词至张翥而衰,第九章　论明人词之不振,第十章　论清人词至嘉道而复盛,第十一章　结论,跋,词史全文在线阅读,词史全文在线下载,大玄古籍书库">
<meta name="description" content="刘毓盘著,1931年上海群众图书公司出版,1985年上海书店影印再版。。《词史》系作者在北大讲学之手稿,先后刊印数次,随刊随有更定,1931年所刊为其晚年定本,作者去世后由其弟子曹聚仁等极力促成该书付梓。中国是一个诗的国度,词虽后起,却可与诗双峰并峙争雄,光耀千秋,同为祖国文化宝藏。《词史》云:“词者诗之余。句萌于隋,发育于唐,敷舒于五代,茂盛于北宋,煊灿于南宋,翦伐于金,散漫于元,摇落于明,灌溉于清初,收获于乾嘉之际,千三百余年以来,其盛衰之故类能言之,其详则博考而得之。”全书共11章,依次为:论词之初">
<title>词史_刘毓盘_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">词史</span> <br/>
          作者： <span class="inputVal" id="bkauthor">刘毓盘</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,学术,词集,完结</span> <br/>
          字数： <span class="inputVal" id="bknum">[book_length]85183</span> <br/>
          说明： <span class="inputVal" id="bkdec">刘毓盘著,1931年上海群众图书公司出版,1985年上海书店影印再版。 《词史》系作者在北大讲学之手稿,先后刊印数次,随刊随有更定,1931年所刊为其晚年定本,作者去世后由其弟子曹聚仁等极力促成该书付梓。中国是一个诗的国度,词虽后起,却可与诗双峰并峙争雄,光耀千秋,同为祖国文化宝藏。《词史》云:“词者诗之余。句萌于隋,发育于唐,敷舒于五代,茂盛于北宋,煊灿于南宋,翦伐于金,散漫于元,摇落于明,灌溉于清初,收获于乾嘉之际,千三百余年以来,其盛衰之故类能言之,其详则博考而得之。”全书共11章,依次为:论词之初起由诗与乐府之分、论隋唐人词以温庭筠为宗、论五代人词以西蜀南唐为盛、论慢词兴于北宋、论南宋词人之多、论宋七大家词(戈载选宋词,以周邦彦、姜夔、史达祖、吴文英、周密、王沂孙、张炎为七大家,即本书所本)、论辽金人词以汉人为多、论元人词张翥而衰、论明人词之不振、论清人词至嘉道而复盛、结论。书中多有精譬见解,如《自序》云:“词则源出于诗,而以意为经,以言为饰,意内言外,交相为用。……且也意不必一定,言不必由衷,美人香草,十九寓言,其旨隐,其辞微,言之不足故长言之,长言之不足故嗟叹之,后人作词之法,即古人言乐之法也。”该书的不足在于以约10万字的篇幅去写《词史》,显然有些失之过简,许多问题未能展开,实际上只是一部“词简史”。 又,1987年江苏古籍出版社出版杨海明著《唐宋词史》是一部中国分体断代文学史,1989年福建人民出版社出版黄拨荆《词史》(上卷),1990年江苏古籍出版社出版严迪昌著《清词史》,专述清代词,1990年黄山书社出版许宗元著《词史》,均可参阅。</span> <br/>
          封面： <span class="inputVal" id="bkimg">Z_20962.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]词史
[book_author]刘毓盘
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,学术,词集,完结
[book_length]85183
[book_dec]刘毓盘著,1931年上海群众图书公司出版,1985年上海书店影印再版。 《词史》系作者在北大讲学之手稿,先后刊印数次,随刊随有更定,1931年所刊为其晚年定本,作者去世后由其弟子曹聚仁等极力促成该书付梓。中国是一个诗的国度,词虽后起,却可与诗双峰并峙争雄,光耀千秋,同为祖国文化宝藏。《词史》云:“词者诗之余。句萌于隋,发育于唐,敷舒于五代,茂盛于北宋,煊灿于南宋,翦伐于金,散漫于元,摇落于明,灌溉于清初,收获于乾嘉之际,千三百余年以来,其盛衰之故类能言之,其详则博考而得之。”全书共11章,依次为:论词之初起由诗与乐府之分、论隋唐人词以温庭筠为宗、论五代人词以西蜀南唐为盛、论慢词兴于北宋、论南宋词人之多、论宋七大家词(戈载选宋词,以周邦彦、姜夔、史达祖、吴文英、周密、王沂孙、张炎为七大家,即本书所本)、论辽金人词以汉人为多、论元人词张翥而衰、论明人词之不振、论清人词至嘉道而复盛、结论。书中多有精譬见解,如《自序》云:“词则源出于诗,而以意为经,以言为饰,意内言外,交相为用。……且也意不必一定,言不必由衷,美人香草,十九寓言,其旨隐,其辞微,言之不足故长言之,长言之不足故嗟叹之,后人作词之法,即古人言乐之法也。”该书的不足在于以约10万字的篇幅去写《词史》,显然有些失之过简,许多问题未能展开,实际上只是一部“词简史”。 又,1987年江苏古籍出版社出版杨海明著《唐宋词史》是一部中国分体断代文学史,1989年福建人民出版社出版黄拨荆《词史》(上卷),1990年江苏古籍出版社出版严迪昌著《清词史》,专述清代词,1990年黄山书社出版许宗元著《词史》,均可参阅。
[book_img]Z_20962.jpg


[book_title]江山刘先生遗著目录叙
查猛济
曩者余与浦江曹君聚仁同请业于先师萧山单先生、江山刘先生之门，一时言考据、词章之学者，必称两先生。未几各散去，而两先生者复先后出而讲学于大庠，其名益重于天下。丁卯之役，余以党禁，违难走高丽，归而与聚仁相遇于海上，见萧山先生，则知距江山先生之丧已二年矣。自念承教之日浅，欲次江山先生平生之行事，终不能遂，因退而谋于萧山先生。时先生方校勘江南邓氏书，虽许之而未暇也。明年，萧山先生又以疾卒。余与聚仁痛导师之不存，伤逝者而自念，思辑两先生之遗稿，以公诸天下。既而萧山先生之嗣继殇，其遗书更无从问；而江山先生《词史》之稿，犹为余所珍藏。《词史》者，先生晚年得意之作也。爰谋于聚仁，先出以问世，而聚仁转以先生之传相属，余既不敢任，因略述数年来师门寥落之感，以弁于是书之端。
谨按，先生讳毓盘，字子庚，别号椒禽，浙江江山人。父讳履芬，即海内所称为彦清先生，遭嘉定之变者也。先生以举人服官陕西之□□县，清亡后，以教授终其身。生于同治六年，卒于民国十六年□月□日。所著《词史》以外，有骈、散文若干卷，《濯绛宧诗》若干卷，《椒禽词》若干卷，《中国文学史略》若干卷，《唐五代宋辽金元词辑》若干卷，《诗心雕龙》若干卷，《词话》若干卷，又有《词学斠注》若干卷。《词律斠注》若干卷，则早年将脱稿而毁于兵者也。
谨叙。

[book_title]自序
六经无“词”字，通作“辞”。《说文》：“辞，讼也。”案辞与词别。《说文》：“词，意内而言外也。”明乎我所欲言，必有司我言者，而后可以尽我之词，故隶司部。意者，司我言者也，故曰内。意与志不同，故词与诗不同。“诗，志也。”《说文》：“从言，寺声。古文从言，之声。”心之所之为志，善于诗者由衷而出。一意孤行，随其心之所之，以求合于六义之府，其至者可以感天地，通神明，惊风雨，泣鬼神，以成一家之言，以为万世之法者，盖其志先定也。否则点窜《尧典》，涂改《生民》，堆垛为工，雕缋相尚，形式具在，而真意不存。既不成其为诗，人亦莫测我志之所在矣。无怪乎有心创作者，举欲一扫而空之也。词则源出于诗，而以意为经，以言为饰，意内言外，交相为用，意为无定之意，言亦为无定之言，且也意不必一定，言不必由衷。美人香草，十九寓言，其旨隐，其辞微，言之不足故长言之，长言之不足故嗟叹之。后人作词之法，即古人言乐之法也。盖忠臣义士，有郁于胸而不能宣者，则托为劳人思妇之言，隐喻以抒其情，繁称以晦其旨，进不与诗合，退不与典合，其取径也狭，其陈义也高。其至者则东西南北，惝恍无凭。虽博考其生平，亦莫测其真意之所在。而又拘以格律，谐以阴阳，毫厘杪忽之微，不得自我而作古，必有司我言者，不能随我心之所之也，故与诗相成而适相反。此即有心创作者，以新体施之诗者可，以新体施之词则不可，故不能别出一途以相夸耀也。上自三唐，迄于元季，根柢骚雅，各有可观。言词者必奉以为宗，不独其音节之可法也。盖风人之意，犹有存焉者而。入明洪武以来，以至有清乾隆之末，目为小道，此道几衰。复惑于张綖《诗馀图谱》、程明善《啸馀谱》、赖以邠《填词图谱》诸书，以为字句可以出入。阳羡万氏出，始辞而辟之。嘉庆以还，学者知长短句之不足以言词也，于是考四声，明读法，而尤斤斤于去上之分以纠其失。所惜者，乐谱沦亡，无从按拍，文人弄笔，仅在一字之功。然而浙派、常州派之分，即由之而起。虽曰各有所取，亦无谓之争矣。若不知而妄作者，则间亦有之焉。王昶《明词综》、《清词综》，黄燮清《续清词综》诸书，不过以人存词，以词存人，要无当于风雅之意，以之汛览焉可也。夫取法乎上，仅得乎中，爱古薄今，必求一当，综其得失，以识盛衰。或略或详，在所不计。知我罪我，尤非我知己。
壬戌仲秋毓盘并记。

[book_title]第一章　论词之初起由诗与乐府之分
《庄子·天运篇》，黄帝论乐曰：吾奏之以人，征之以天，行之以礼义，建之以大情，其声能短能长，能柔能刚，变化齐一，不主故常，天机不张而五官皆备，此之谓天乐。故作《咸池之槃》，张于洞庭之野，而北门成不能解。后王因之，少皞作《大渊》，颛顼作《六茎》，帝喾作《六英》，唐尧作《大章》，虞舜作《大韶》，夏禹作《大夏》，商汤作《大濩》，周武王作《大武》，成王时周公作《勺》，又有《房中之乐》，以歌后妃之德。其于国子也，则大司乐合六代之乐，教以乐德、乐语、乐舞。夫其重之也如此。今所传者，莫古于《诗》三百篇。读《左传》季札论乐一节，则其声音之道可知。此即《史记·孔子世家》所谓凡诗皆可入乐之说也。及周之衰，诗亡乐废。屈、宋代兴，以《九歌》等篇侑乐，《九章》等篇舒情，涂辙肇分矣。秦一天下，六代庙乐，惟《韶》、《武》存焉。二十六年，改周《大武》曰《五行》，《房中》曰《寿人》，而郑卫之音，尤为二世所好。此秦之所以速亡也。西汉之初，有鲁人制氏者，世在太乐官，但能记其铿锵鼓舞而不能言其义。高祖过沛，作“风起”之诗，令僮儿百二十人习而歌之。又令唐山夫人作《房中之歌》十七章，以备词乐。孝惠二年，夏侯宽为乐府令，更《房中歌》曰《安世乐》，而侑以箫管。孝武继世，定郊祀之礼。乃立乐府，采诗夜诵。有赵代秦楚之讴，以李延年为协律都尉，多举司马相如等数十人造为诗赋，略论律吕，以合八音之调，作十九章之歌，曰《练时原本误作“诗”日》一、《帝临》二、《青阳》三、《朱明》四、《西颢》五、《玄冥》六、《惟泰元》七、《天地》八、《日出入》九、《元狩三年天马歌》、《太初四年天马歌》十、《天门》十一、《景星》十二、《斋房》十三、《后皇》十四、《华爆爆》十五、《五神》十六、《朝陇首》十七、《象载瑜》十八、《赤蛟》十九，令童男女七十人习之，而隶于乐府。其馀若短箫铙歌二十二章，姜夔《白石道人歌曲》曰：铙歌，汉乐也。殿前谓之鼓吹，军中谓之骑吹。曰《朱鹭》一、《思悲翁》二、《艾如张》三、《上之回》四、《拥离》五、《战城南》六、《巫山高》七、《上陵》八、《将进酒》九、《有所思》，亦曰《嗟佳人》十、《芳树》十一、《上邪》十二、《君马黄》十三、《雉子班》十四、《圣人出》十五、《临高台》十六、《远如期》，亦曰《远期》十七、《石留》十八、《务成》十九、《玄云》二十、《黄爵行》二十一、《钓竿篇》二十二。又《巴渝舞曲》四章，曰《矛渝》一、《安弩渝》二、《安台》三、《行辞》四，亦隶于乐府。宣帝本始四年，诏乐府减乐人。而渤海赵定、梁国龚德等，以知音善鼓雅琴，为丞相魏相所荐，皆召见于阙下。至哀帝时，以为郊庙诗歌。内有掖庭才人，外有上林乐府，皆以郑声施于朝廷，遂罢而不设。其郊祀乐及古兵法武乐，在经不可罢者，别属他官，从丞相孔光等奏也。是乐府为官名，后人以乐府所采之诗可被之声歌者，别名之曰乐府。故有古乐府、新乐府、小乐府之目。唐宋人以诗词入歌，故词亦曰乐府。噫唏！乐府之立，见于汉书；乐府之罢，见于乐志。自有此名，而乐府与诗，截然不相合矣。虽有非之者，卒无以易焉。
南宋郭茂倩作《乐府解题》一百卷。上起陶唐，下迄五代。凡郊庙歌词十二卷、燕射歌词三卷、鼓吹曲词五卷、横吹曲词五卷、相和歌词十八卷、清商曲词八卷、舞曲歌词五卷、琴曲歌词四卷、杂曲歌词十八卷、近代曲词四卷、杂谣歌词七卷、新乐府词十一卷，每一题必先列古词，后列拟作，再列入乐所改者，故同一调也，而诸格毕备，使后人得以考知其孰为侧，孰为趋，孰为艳，《词品》曰：唐人大曲，有艳、有趋、艳在曲之前，趋在曲之后。孰为增字减字，其声词合写不可训诂者，亦皆于题下注明，为乐府中第一善本。梅鼎祚《古乐苑》议其有以诗题慁列乐府，如《从军行》则王粲《从军诗》之类者，诚所不免，此不足病也。盖自汉立乐府，而诗与乐分，然其所采，不复甚辨风雅，而雅颂通歌。郑樵《通志》所谓乐之失自汉武始也。但较其大体，亦得分为三。《安世房中歌》，诗中之雅也；郊祀等歌，诗中之颂也；高祖乐楚声，风起之歌，诗中之风也。《西京杂记》谓戚夫人善为《出塞》、《入塞》、《望诸》之歌，则亦属於风者也。东汉则有《鞞舞歌》五章，曰《关中一作东有贤女》一、《章和二年中》二、《乐久长》三、《四方皇》四、《殿前生桂树》五，以贡燕享之用。魏晋以下，郊祀宗庙，多袭原本误作“龚”汉诗之旧，而第易其名，惟篇什之数递减尔。
《朱鹭》，魏曰《楚之平》，吴曰《炎精缺》，晋曰《灵之祥》，梁曰《木纪谢》，北齐曰《水德谢》，北周曰《玄精季》。
《思悲翁》，魏曰《战荥阳》，吴曰《汉之季》，晋曰《宣受命》，梁曰《贤首山》，北齐曰《出山东》，北周曰《征陇西》。
《艾如张》，魏曰《获吕布》，吴曰《摅武师》，晋曰《征辽东》，梁曰《桐柏山》，北齐曰《战韩陵》，北周曰《迎魏帝》。
《上之回》，魏曰《克官渡》，吴曰《乌林》，晋曰《宣辅政》，梁曰《道亡》，北齐曰《殄关陇》，北周曰《平窦泰》。
《拥离》，魏曰《旧邦》，吴曰《秋风》，晋曰《时运多难》，梁曰《杭威》，北齐曰《灭山胡》，北周曰《复弘农》。
《战城南》，魏曰《定武功》，吴曰《克皖城》，晋曰《景龙飞》，梁曰《汉东流》，北齐曰《立武定》，北周曰《克沙苑》。
《巫山高》，魏曰《屠柳城》，吴曰《关背德》，晋曰《平玉衡》，梁曰《鹤楼峻》，北齐曰《战芒山》，北周曰《战河阴》。
《上陵》，魏曰《平南荆》，吴曰《通荆州》，晋曰《文皇统百揆》，梁曰《昏主姿淫慝》，北齐曰《禽萧明》，北周曰《平汉东》。
《将进酒》，魏曰《平关中》，吴曰《章洪德》，晋曰《因时运》，梁曰《石首篇》，北齐曰《破侯景》，北周曰《取巴蜀》。
《有所思》，魏曰《应帝期》，吴曰《顺历数》，晋曰《惟庸蜀》，梁曰《期运集》，北齐曰《嗣丕基》，北周曰《拔江陵》。
《芳树》，魏曰《邕熙》，吴曰《承天命》，晋曰《天序》，梁曰《于穆》，北齐曰《克淮南》，北周曰《受魏禅》。
《上邪》，魏曰《太和》，吴曰《元化》，晋曰《大晋承运期》，梁曰《惟太梁》，北齐曰《平瀚海》，北周曰《宣重光》。
《君马黄》，晋曰《金灵运》，北齐曰《定汝颖》，北周曰《哲皇出》。
《雉子班》，晋曰《于穆我皇》，北齐曰《圣道治》，北周曰《平东夏》。
《圣人出》，晋曰《仲春振旅》，北齐曰《受魏禅》，北周曰《禽明彻》。
《临高台》，晋曰《夏苗田》，北齐曰《服江南》。
《远如期》，晋曰《仲秋狝田》，北齐曰《刑罚中》。
《石留》，晋曰《顺天道》，北齐曰《远夷至》。
《务成》，晋曰《唐尧》，北齐曰《嘉瑞臻》。
《玄云》，晋依旧名，北齐曰《成礼乐》。
《黄爵行》，晋曰《伯益》。
《钓竿》，晋依旧名。
右汉铙歌二十二章。《古今注》曰：铙歌始于黄帝命岐伯所作。
《矛渝》，魏曰《矛渝新福》。
《安弩渝》，魏曰《弩渝新福》。
《安台》，魏曰《曲台新福》。
《行辞》，魏曰《行辞新福》。
右汉《巴渝舞曲》四章。魏篇数同，《晋书·乐志》谓王粲所作。按《汉书》注，师古曰：高祖初为汉王，得巴渝人并趫捷善斗，与之定三秦，因存其武乐。巴渝之乐，因此始也。粲之作此，盖以媚魏武。粲于建安十三年秋随刘琮入魏，二十二年春卒。考《三国志·魏武纪》及本传可见。或谓文帝受禅后被命而作，则非也。
《关中有贤女》，魏曰《明明魏皇帝》。
《章和二年中》，魏曰《太和有圣帝》。
《乐久长》，魏曰《魏历长》。
《四方皇》，魏曰《天生烝民》。
《殿前生桂树》，魏曰《为君既不易》。
右汉《鞞舞歌》五章，魏篇数同。为魏明帝所作，今不传。
其必以汉乐府所采为本者，《通志》所谓汉有太乐氏以声歌肄业，往往仲尼《三百篇》，瞽史之徒例能歌者。自齐、鲁、韩、毛立于学官，义理之说胜，而声歌之学微。建安间，魏武帝平荆州，得汉雅乐郎杜夔，使复先代古乐。又有散骑郎邓静善训雅乐，歌师尹胡能歌宗庙郊祀之曲，舞师冯肃能晓知先代诸舞，夔悉领之。夔老矣，久不肄习。所得于《三百篇》者，惟《鹿鸣》、《驺虞》、《伐檀》、《文王》四章，而馀者不传。明帝太和末又失其三，左延年所得者惟《鹿鸣》一章。每正旦大会，所谓雅乐常作者是也。至晋而《鹿鸣》一章又失传，后世不复闻诗矣。乐府所采，固为有识者所识。惟其源出《三百篇》，为后世考古者之本。故汉之太后世考古者之本，故汉之太乐、东汉之太子乐，率用之而不以为非也。自魏武帝借乐府以写时事，《薤露歌》、《蒿里行》，皆为董卓之乱而作，与原义不同。曹植又谓古曲谬误甚多，异代之文，不必相袭，作《鞞舞》新歌五章。
《圣皇篇》一，以当《章和二年中》。
《灵芝篇》二，以当《殿前生桂树》。
《大魏篇》三，以当《汉吉昌》。
《精微篇》四，以当《关中有贤女》。
《孟冬篇》五，以当《狡兔》。
按东汉《鞞舞歌》无《汉吉昌》、《狡兔》二歌，或即《乐久长》、《四方皇》二歌之异名也。详见《乐府解题》。
傅玄承之，作晋《鞞舞新歌》五章。
《洪业篇》一，以当明明魏皇帝。
《天命篇》二，以当太和有圣帝。
《景皇篇》三，以当魏历长。
《大晋篇》四，以当天生烝民。
《明君篇》五，以当为君既不易。
按玄又作《宣武舞歌》四章，以当巴渝舞曲。其馀郊祀、宗庙诸歌自晋以下，列代皆有所作。均详见《乐府解题》。不复列。
此说一开，后人每有依乐府之题而不考所出者。如《君马黄》一章，蔡君知、张正见之流，只言马而己。不知古词所云“君马黄、臣马苍，二马同逐臣马良”者，亦如《关雎》、《鹊巢》之诗，但取第一句以命题，其寓意初不在马也。六朝人所别于诗而谓新乐府者，盖愈变而愈离其宗矣。
魏晋以下，诸家所作，始不复仿古，而开唐诗各体之初。魏武帝《却东西门行》即五言古，魏文帝《燕歌行》即七言古，曹植《妾薄命》即六言诗，左延年《秦女休行》即杂言诗，谢尚《大道曲》即五言绝，萧子显《乌栖曲》即七言绝，范云《巫山高》即五言律，庾丹之《秋闺怨》即五言排律，庾信之《乌夜啼》即七言律，沈君攸之《薄暮动弦歌》即七言排律，皆所谓新乐府体也。论者以梁武帝《江南弄》七首，沈约《六忆诗》四首，字句相同，若填词然，谓即词体之初起云。
众花杂色满上林，舒芳濯渌垂轻阴，连手蛱蝶舞春心。舞春心，临岁腴。中人望，独峙。
（《江南弄》第一）
游戏五湖采莲归，发花田叶芳袭衣，为君艳歌世所希。世所希，有如玉。江南弄，采莲曲。
（《采莲曲》第三）
氛氲兰麝体芳滑，容色玉耀眉如月，珠佩婀娜戏金阙。戏金阙，游紫庭。舞飞阁，歌长生。
（《游女曲》第六）
右《江南弄》七首，起三句皆用平声韵，惟《游女曲》、《朝云曲》二首用入声韵。沈约《朝云曲》同。收四句皆换平声韵，惟《采莲曲》一首换入声韵，简文帝《采莲曲》则换平声韵。后人填小令若《忆秦娥》、《柳梢青》，慢词若原本误作“苦”。《百字令》、《满江红》等，可用平入声改校原本误作“叫”。者即本此。
忆来时，的的上阶墀。勤勤叙离别，慊慊道相思。相看常不足，相见乃忘饥。
（《忆来时》第一）
忆食时，临盘动颜色。欲坐复羞坐，欲食复羞食。含哺如不饥，擎瓯似无力。
（《忆食时》第三）
右《六忆诗》四首，通用平声韵，惟第三首用入声韵。说亦同上。隋炀帝《夜饮朝眠曲》（忆睡时、忆起时）二首即仿此。
执此而言，则《古今乐录》所录东晋时人作《女儿子》二首、《休洗红》二首，字句相同，亦若按谱而为之者，且远在萧梁以先矣。顾词家未尝言及也，殆一时之忽欤？
巴东三峡猿鸣悲，夜鸣三声泪沾衣。我欲上蜀蜀水难，蹋蹀珂头腰环环。
右无名氏《女儿子》二首。按此词即唐人《竹枝词》所本。《竹枝词》一名《巴渝词》，唐教坊曲名，其源出于《巴渝舞曲》。皇甫松仿此体，于句中叠用“竹枝”、“女儿”，为歌时群相随和之声。孙光宪复叠为四句，惟用韵不拘平仄耳。
休洗红，洗多红色淡。不惜缝故衣，记得初按茜。人寿百年能几何，后来新妇今为婆。
休洗红，洗多红在水。新红裁作衣，旧红番作里。回黄转绿无定期，世事反复君所知。
右无名氏《休洗红》二首，按冯舒《诗纪匡谬》曰：出于杨慎伪托。
顾炎武论诗，尝曰：“《三百篇》之不能不降而楚词，楚词之不能不降而汉魏者，势也。”是则《三百篇》之不能不降而乐府，乐府之不能不降而为词者，亦势也。盖诗与乐既分，后世犹传其声者，莫古于周、召二《南》，郑氏《诗谱》所谓“房中之乐”也。汉魏以来，相继不绝。永嘉之乱，犹传江左。隋文帝平陈获之，以为华夏正声之一，诏于太常为置清商府，求得陈太乐令蔡子元、于原本作误“子”。普明等，复居其职。所采源广，若《巴渝》、《白纻》诸曲皆在焉。至唐犹存六十三曲，至宋犹存三十三曲，又谓之清乐。陈旸《乐书》曰：清乐即清调、平调、瑟调，统名之曰清商，为周《房中乐》之遗声。本有声而无词，晋、宋间始依声而为之词也。《鼓角横吹曲》，亦古乐也。始于黄帝战蚩尤于涿鹿，乃作吹角，为龙吟以御魑魅。汉武帝时，张骞入西域，得胡角，传其法于西京。有《摩诃兜勒》一曲。横吹有双角，即胡乐也。陈旸《乐书》以为此即中国用胡乐之本，李延年因之，更造新声二十八解以为武乐。后汉以给边将。魏晋以来，二十八解不复具存。所通用者，《黄鹄》、《陇头》、《出关》、《入关》、《出塞》、《入塞》、《折杨柳》、《黄覃子》、《赤之杨》、《望行人》十曲而己。胡角者，本以应胡笳之声。《梅花落》即胡笳曲，故谓之边声也。
中庭杂树多，偏为梅咨嗟。问君何独然，念其霜中能作花，露中能作实。摇落春风媚春日，念尔零落逐寒风，徒有霜花无霜质。
右鲍照《梅花落》乐府。按李白诗曰：“黄鹤楼中吹玉笛，江城五月落梅花。”是唐时已改而入笛矣。
西凉诸曲，大都起于十六国之秋（详见《隋书·乐志》）。北齐后主尤好胡戎乐，歌人有至开府封王者，并制《无愁曲》，使胡儿阉官等相唱和之。隋炀帝大业中，御史大夫裴蕴广搜各工，并付太乐。倡优猱杂，咸来萃止。复取西凉、龟兹、天竺、康国、疏勒、安国、高丽诸曲，以合于清乐。而《伊州》、《凉州》、《甘州》、《渭州》诸曲，亦同时而起焉。雅乐、胡乐纷糅沓进，而古乐益衰。唐五代人作词，多按乐府旧曲以立名，若《巴渝词》、《入塞》、《伊州三台》、《八声甘州》，其遗谱犹有存者。惟雅、郑之分，则无人解及焉。读崔令钦《教坊记》、王灼《碧鸡漫志》二书，其递嬗之迹，可考而知已。
古乐府若《临高台》之“收中吾”，《有所思》之“妃呼豨”，其声词合写不可训诂者，亦若《古今乐录》所录之“羊无夷”、“伊那何”。刘履《风雅翼》以为此曲调之馀声也。词亦有之，曰助词。
树头红叶飞都尽，景物凄凉。秀出群芳，又见红梅浅淡妆。也啰，真个是可人香。　兰魂蕙魄应羞死，独占风光。梦断高唐，月送疏枝过女墙。也啰，真个是可人香。
右赵长卿《摊破采桑子》词，“也啰”为助词。两结“香”字重押，为歌时之和声。金人词《高平调》、《唐多令》两结句之“也啰”同，南曲《水红花》结句之“也啰”亦同。
忆昔歌舞宴楼台，会金钗。欢娱难再，思之诗酒看书斋。命多灾，风光难再。母亲知他何处，尊父阻隔天涯。不能彀千里故人来。也啰。
右施君美《幽闺记》南曲《水红花》，“隔”、“不能彀”为衬字。按《词谱》曰：“‘也’字当属上句。《广韵·七歌》：啰，歌词也。以‘也啰’为句，非。”说亦通。
有非助词而又不属于声者。
歌发谁家筵上，寥亮，别恨正悠悠。兰釭背帐月当楼。愁摩愁，愁摩愁。
右顾夐《荷叶杯》词，凡九首。结二句用“摩”字，句法同。按万树《词律》曰：“‘摩’当作‘么’，设为问答之词，填者当依此格。南曲《驻云飞》第五句下，《梨花儿》第三句下，必用一‘嗏’字。《普天乐》第五句下，必用一‘呀’字，亦同。是谓之格。”
有专属于声者。
江南岸。柳枝。江北岸。柳枝。折送行人无尽时。恨分离。柳枝。　酒一杯。柳枝。泪双垂。柳枝。君到长安百事违。几时归。柳枝。
右朱敦儒《杨柳枝》词。按白居易诗注曰：杨柳枝落下新声。又见《教坊记》。此承其名，决非唐曲之旧也。柳枝属于声，“枝”字与本词叶，与《竹枝词》之“竹枝”、“女儿”，《采莲子》之“举棹”、“年少”，不限于叶者，微有不同耳，南北曲此类尤多，亦可谓之格。
浮沙羹宽片粉添些杂糁。酸黄齑烂豆腐休调啖。万馀斤黑面从教暗。我将这五千人做一顿馒头馅。是必休误了也么哥。休误了也么哥。包残馀肉纪青盐蘸。
右王实甫《西厢记》北曲《叨叨令》。按此曲正格，前后五句皆七字句，中间两五字句叠句。北曲衬字多，不独旁注者为衬也。南曲《武陵花》之“也么哥”，《雌雄画眉》之“也么嗏”，亦先属于声而后以之为格者。与《香罗带》第一句、《高阳台》第八句、《梁州序》第九句，“也”字之专属于格者不同。
古乐府在声不在词。唐之中叶也，旧曲所存，其有声有词者，《白雪》、《公莫舞》、《巴渝》、《白苎》、《子夜》、《团扇》、《懊侬》、《莫愁》、《杨叛儿》、《乌夜啼》、《玉树后庭花》，凡三十七曲；有声无词者，七曲而己。见《碧鸡漫志》。唐人不得其声，故所拟古声府，但借题抒意，不能自制调也。所作新乐府，但为五七言诗，亦不能自制调也。其采诗入乐，必以有排调、有衬字者始为词体。见《乐府解题》。盖解其声，故能制其调也。至宋而传其歌词之法，不传其歌诗之法。于是一衍而为近词，再衍而为慢词，惟小令终不如唐人之盛。且宋人自度曲，说唐曲之变化为多，盖解其声故亦能制其调也。柳永所作，方言巿语，错杂不伦，而当时播之，后世奉之。非取其词也，取其声耳。周邦彦、姜夔二氏，尤工倚声，篇什虽存，知音难索。元曲突出，而词之宫谱以亡。作是体者不过考据旧词，研究句法、阴阳清浊，依律以求其声，然后取张炎《词源》、沈义父《乐府指迷》、陆辅之《词旨》诸书，一一而玩索之。虽未必上合乎古人，而拗折嗓子之病，可以免已。

[book_title]第二章　论隋唐人词以温庭筠为宗
韩偓《海山记》曰，隋炀帝起西苑，凿五湖，作《湖上》八曲，曰《望江南》，令宫中美人歌之。
湖上酒，终日助清欢。檀板轻声银甲缓，醅浮香米玉蛆寒。醉眼暗相看。　春殿晚，仙艳奉杯盘。湖上风光真可爱，醉乡天地就中宽。帝主正清安。
（《湖上酒》第七）
右隋炀帝《望江南》词，凡八首。按段安节《乐府杂录》曰：“《望江南》，李德裕镇浙日为亡姬谢秋娘作，本名《谢秋娘》，后改此名。”亦曰《梦江南》。唐人所作皆系单调，至宋方加后垒，炀帝词乃伪托。
朱弁《曲洧旧闻》曰：炀帝有《夜饮朝眠》二曲。
忆睡时，待来刚不来。卸妆仍索伴，解佩更相催。博山思结梦，沉水未成灰。
（《忆睡时》第一）
右炀帝《夜饮朝眠曲》二首，说见上。按此体《词谱》不收，实则隋词之旧也，应补。
韩偓《迷楼记》曰：侯夫人有《看梅》二曲。
香清寒艳好，谁惜是天真。玉梅谢后阳和至，散与群芳自在春。
右侯夫人《一点春》词，凡二首。按同时民间亦有曲曰：“河南杨柳谢，河北李花荣。杨花飞去落何处，李花结果自然成。”与此体同，惟平仄不拘耳。亦见《迷楼记》。
又有《安公子》曲。《教坊记》曰：炀帝幸扬州，乐人王令言闻弹琵琶，曰“内里新翻《安公子》曲”。令言曰：“此曲宫声往而不返，宫为君，帝必不返矣。”《通典》曰，调在太簇角。馀略同。
按《碧鸡漫志》曰：宁王宪闻歌《凉州曲》，曰：“音始于宫。斯曲也，宫离而不属。臣恐一日有播迁之祸。”及安史之乱，世颇思宪审音。与此相似，亦如桀、纣之璇室、瑶台，如出一辙。同为亡国者鉴焉。柳永有《安公子》词，一八十字体，一一百六字体，亦依此立名耳。
又有水调《河传》曲。叶廷珪《海录碎事》曰“炀帝开汴河时作”。
按《脞记》曰：水调《河传》，炀帝幸江都时作，其声哀楚。乐工正令言闻之，曰：“帝必不回矣。”此与《安公子》曲，疑一事而两传也。
是小词之起，出于隋之宫中，而唐人能传其法也。唐初，小词尤盛。太宗时有《倾杯曲》、《英雄乐》等词，高宗时有《仙翘曲》、《春莺啭》等词，中宗时有《桃花行》、《合生歌》等词，今不传。赵璘《因话录》曰：唐初柳范作《江南折桂令》，一时诵之。惟其句法不可考耳。
胡仔《苕溪渔隐丛话》曰：唐初歌曲，多是五七言诗。以《小秦王》为数早，即七言绝句也。如《清平调》、《渭城曲》、《欸原本误作“款”。乃曲》、《竹枝》、《杨柳枝》、《浪淘沙》、《采莲子》、《八拍蛮》，则其体同，其律不同。试举一以证之。
渭城朝雨浥轻尘，客舍青青柳色新。劝君更尽一杯酒，西出阳关无故人。
右王维《渭城曲》词，又名《阳关曲》。按唐人七言绝句入歌者，《词谱》所列外，如《六州歌头》、《伊州歌》、《渭州词》、《梁州歌》、《氐州第一》、《甘州歌》、《凉州歌》、《江南春》、《步虚词》、《凤归云》、《离别难》、《金缕曲》、《水调歌》、《白苎》等，其律当亦不同。均应补。
济南春好雪初晴，行到龙山马足轻。使君莫忘霅溪女，时作阳关肠断声。
右苏轼《渭城曲》词。“忘”去声，通首四声一字不易。惟“客”字作“行”字，入本可作平也。按《秦淮海集》注曰：《渭城曲》绝句，近世多歌入《小秦王》。盖其律不同，故用借声歌之之法也。馀可类推。
渭城朝雨，一霎浥轻尘。更洒遍客舍青青。弄柔凝碧，千缕柳色新。更洒遍客舍青青。千缕柳色新。　休烦恼。劝君更进一杯酒。人生会少，自古富贵功名有定分。莫遣容仪瘦损。休烦恼。劝君更进一杯酒。只恐怕西出阳关。旧游如梦，眼前无故人。只恐怕西出阳关，眼前无故人。
右宋无名氏《古阳关》词。按徐本立《词律拾遗》曰：“‘弄柔凝碧’，‘碧’字据旧说补。”此即王维原词加字以便歌者也。与借声不同。可见唐法之不传于宋矣。
其叶仄韵者，当别为一律。
罗袖动香香不已，红蕖袅袅秋烟里。轻云岭下乍摇风，媆柳池塘初拂水。
右杨太真《阿那曲》词，又名《鸡叫子》。按《词统》曰：“此赠善舞者张云容作。”用仄韵叶，与叶平韵者不同。《词谱》不收，应补。
其平仄通叶者，尤古之遗也。
章华宫人夜上楼，君王望月西山头。夜深宫殿门不锁，白露满山山叶堕。
右王建《乌夜啼》词，按《杨升庵集》曰：“此商调曲也。”《玉台新咏》徐陵《乌夜啼》凡四句，亦平仄通叶，为此体之自出。《词谱》不收，应补。
五言绝句，如《纥那曲》、《罗贡曲》、《一片子》、《何满子》、《三台令》、《杨柳枝》、《醉公子》、《长命女》、《长相思》等，其说与上同。
开帘见新月，便即下阶拜。细语人不闻，北风吹裙带。
右李端《拜新月》词。按杜文澜《词律补遗》曰：调见《词谱》，用仄韵叶，而语气微拗。与叶平韵者不同，以为平仄不拘者非。
由是一变而为五言六句。
彩女迎金屋，仙姬出画堂。鸳鸯裁锦袖，翡翠贴花黄。歌响舞分行，艳色动流光。
右崔液《蹋歌》词。按《全唐诗》注曰：此词五言六句，惟于第五句用韵。如将末二句读作上七言下三言者误。
五色绣团圆，登君瑇瑁筵。最宜红烛下，偏称落花前。上客如先起，应须赠一船。
右刘禹锡《抛球乐》词。按皇甫松作，起句可不叶。此体即明人所谓五言小律也，与《蹋歌》词体不同。
再变而为五言八句。
祖席驻征棹，开帆候信潮。隔筵桃叶泣，吹管杏花飘。船去鸥飞阁，人归尘上桥。别离惆怅泪，江路湿红蕉。
右皇甫松《怨回纥》词。按《词律》曰：此词见《尊前集》。且题名与曲意不合，正是词体，非五言律诗也。
侍女动妆奁，故故惊人睡。那知本未眠，背面偷垂泪。　懒卸凤皇钗，羞入鸳鸯被。时复见残灯，和烟堕金穗。
右韩偓《生查子》词。按《词筌》曰：韩词别一首曰：“空楼雁一声，远屏烟半灭。”结曰：“眉山正愁绝。”平仄不拘，惟用仄韵叶。与《怨回纥》之叶平韵者不同。
门外猧儿吠，知是萧郎至。刬袜下香阶，冤家今夜醉。　扶得入罗帏，不肯解罗衣。醉则从他醉，还胜独睡时。
右无名氏《醉公子》词。按《怀古录》曰：此唐人词也。前半用仄韵叶，后半换平韵叶。与《怨回纥》、《生查子》不同。
漠漠秋云淡，红藕香侵槛。枕倚小山屏，金铺向晚扃。睡起横波谩，独坐情何限。衰柳数声蝉，魂销似去年。
右顾夐《四换头》词。按别本首句曰：“河汉秋云淡。”此词凡二句一韵，四换韵，平仄通叶。与他体不同。
又变而为六言四句。
回波尔时酒巵，微臣职在箴规。侍宴既过三爵，喧哗窃恐非仪。
右李景伯《回波乐》词。按刘肃《大唐新语》载此词首句曰：“回渡词持酒巵。”顾炎武《日知录》以为“词”、“巵”叶，读作三言二句。不知有沈佺期、裴谈二词可证也。张说《舞马词》、韦应物《三台令》词体同，惟首句不叶。
昨日卢梅塞口，整见诸人镇守。都护三年不归，折尽江边杨柳。
右无名氏《塞姑》词。按《崇文书目》曰：“李燕牧《濩子》词，六言四句，是此体已起于太宗时矣。”此词用仄韵叶，与裴谈《回波乐》词体同。
再变而为六言八句。
晴川落日初低，惆怅孤舟解携。鸟原本误作“乌”。向平芜远近，人随流水东西。　白云千里万里，明月前溪后溪。独恨长沙谪去，江潭春草原本误作“章”。萋萋。
右刘长卿《谪仙怨》词。按本集作六言律诗。考《全唐诗》载窦弘馀、康骈二家所作，通首四声一字不易，是词也。《词谱》载宋人词六言八句一首，用仄韵叶，附录于左。
拂破秋江烟碧，一对双飞鸂鶒。应是远来无力，相偎稍下沙碛。　小艇谁吹横笛，惊起不知消息。悔不当时描得，如今何处寻觅。
右朱敦儒《双鸂鶒》词，每句用叶，与《谪仙怨》不同。《谪仙怨》，《词谱》不收，应补。
三变而为六言十句。
铜壶漏滴初尽，高阁鸡鸣半空。催起五门金锁，犹垂三殿珠栊。阶前御柳摇绿，仗下宫花散红。鸳瓦数行晓日，鸾旗百尺春风。侍臣舞蹈重拜，圣寿南山永同。
右冯延巳《寿山曲》词。按《蓉城集》曰：“‘鸳瓦’二句，殊有元和气象，堪与李氏齐驱。”即指此也。见《花草粹编》。
又变而为七言八句。
沉檀烟起盘红雾，一箭霜风吹绣户。汉宫花面学梅妆，谢女雪诗裁柳絮。　长垂夹幕孤鸾舞，旋炙银笙双凤语。红窗酒病嚼塞冰，冰损相思无梦处。
右徐昌图《木兰花》词。按杨湜《古今词话》曰：“昌图肃宗时进士，非宋初人也。”此词与《瑞鹧鸪》同为七言律诗，惟叶韵有平仄之别耳。《瑞鹧鸪》，唐词，今不传，故录宋词以证之。
遥天拍水共空明，玉镜开奁特地晴。极目秋容无限好，举头醉眼暂须醒。　白眉公子催行急，碧落仙人著句清。后夜萧萧葭苇岸，一樽独酌见离情。
右侯寘《瑞鹧鸪》词。按《苕溪渔隐丛话》曰：唐初歌曲，今止存《瑞鹧鸪》、《小秦王》二词。《瑞鹧鸪》是七言八句诗，犹依字易歌；《小秦王》必须杂以虚声，乃可歌耳。
再变而为七言六句。
枕障熏炉隔绣帷，二年终日苦相思。杏花明月始应知。　天上人间何处去，旧欢新梦觉来时。黄昏微雨画帘垂。
右张曙《浣溪沙》词。按《花间集》、《花庵词选》均曰张泌作。两结句用单句，如《孔雀东南飞》古乐府之用单句法也。
三变而为七言四句。
床头锦衾斑复斑，架上朱衣殷复殷。空庭明月闲复闲，夜长路远山复山。
右王丽真《字字双》词。按《才鬼录》曰：此词由唐中涓传出。盖亦七言绝句而每句用叶者。与《忆王孙》略同。
其渐变而为长短句者，始于《一点春》，继以《回纥曲》，即由五七言诗相合而成者也。
阴山瀚海信难通，幽闺少妇罢裁缝。缅想边庭征战苦，谁能对镜治愁容。久戍人将老，须臾变作白头翁。
右无名氏《回纥曲》词。按《词品》曰：“此词长歌之哀，过于痛哭，必隋末唐初人所作也。”
冯延巳《抛球乐》全仿此体。《词谱》不收，应补。
逐胜归来雨未晴，楼前风重草烟轻。谷莺语软花边过，水调声长醉里听。款举金觥劝，谁是当筵最有情。
右冯延巳《抛球乐》词。按《阳春集》本调凡六首，字句平仄同。《词谱》取冯词而承其名，亦不考所出矣。
玄宗皇帝好诗歌，精音律，多御制曲。有《紫云回》、《万岁乐》、《夜半乐》、《还京乐》、《凌波神》、《荔枝香》、《阿滥堆》、《雨淋铃》、《春光好》、以上见《碧鸡漫志》。《踏歌》、见《辇下岁时记》。《秋风高》、见《开元轶事》。《一斛珠》见《梅妃传》。等词。今传者有《好时光》一词。
宝髻偏宜宫样。莲脸嫩，体红香。眉黛不须张敞画，天教入鬓长。　莫倚倾国貌，嫁取个、有情郎，彼此当年少。莫负好时光。
右玄宗皇帝《好时光》词。按《全唐诗》注曰：唐人乐府，元是律绝等语，杂和声歌之。凡五音二十八调，各有分属。自宫调失传，遂并和声亦作实字矣。此词疑亦五言八句诗，如“偏”、“连”、“张”、“敞”、“个”等字，本属和声，而后人改作实字也。
李白和之，有《清平调》、《菩萨蛮》、《忆秦娥》、《清平乐》、《桂殿秋》、《连理枝》等词。
平林漠漠烟如织，寒山一带伤心碧。暝色入高楼，原本误作“模”。有人楼上愁。　玉阶空伫立，宿鸟归飞急。何处是归程，长亭连短亭。
右李白《菩萨蛮》词。按黄昇《花庵绝妙词选》曰：“李氏《菩萨蛮》、《忆秦娥》二词，为百代词曲之祖。”
其馀诸家，若张志和《渔歌子》即七言绝，惟于第三句减一字，化作六字二句。
西塞山前白鹭飞，桃花流水鳜鱼肥。青箬笠，缘簑衣。斜风细雨不须归。
右张志和《渔歌子》词。按《词苑》曰：此词极清丽，恨其曲度不传。苏轼增句作《浣溪沙》，黄庭坚增句作《鹧鸪天》，亦借声之法也。
韩翃《章台柳》即仄韵七言绝，惟于第一句减一字，化作六字二句。
章台柳，章台柳。往日依依今原本误作“令”。在否。纵使长条似旧垂，也应攀折他人手。
右韩翃《章台柳》词。按柳氏答词首曰：“杨柳枝，芳菲节。”以下同。是起句可不叠。
刘禹锡《潇湘神》即平韵七言绝。亦于第一句减一字，化作六字二句。
斑竹枝，斑竹枝。泪痕点点寄相思。楚客欲听瑶瑟怨，潇湘深夜月明时。
右刘禹锡《潇湘神》词。按本集又一首，首曰“湘水流，湘水流”，是起句须用叠，与《章台柳》不同。
郑符《闲中好》即仄韵五言绝，惟于第一句减二字改作三字一句。
闲中好，尽日松为侣。此趣人不知，轻风度僧语。
右郑符《闲中好》词。按段成式、张希复二家作，首句亦曰“闲中好”。惟用平韵叶，且不作拗句，微有不同耳。
元稹《樱桃花》即仄韵七言绝，作于第一句减四字，改作三字一句。
樱桃花，一枝两枝千万朵。花砖曾立采花人，窣破罗裙红似火。
右元稹《樱桃花》词。按《古今词话》曰：此亦长短句。比《章台柳》少叠三字，词谱不收。应补。
皇甫松《天仙子》即仄韵七言绝，惟于第三句下加作三字二句。
晴野鹭鸶飞一只，水葓花发秋江碧。刘郎此日别天仙。登绮席，泪珠滴。十二晚峰青历历。
右皇甫松《天仙子》词。按《乐府杂录》曰：《天仙子》本名《万斯年》，属龟兹部舞曲，因皇甫松词，故易今名也。
近年敦煌石室中，新出唐写本《玄瑶集杂曲子》三十首，内有《天仙子》词一首，附录于左：
燕语莺啼三月半。烟蘸柳条金线乱。五陵原上有仙娥。携歌扇。香烂漫。留住九华云一片。　犀玉满头花满面。负妾一双偷泪眼。泪珠若得似珍珠。拈不散。知何限。串向红丝应百万。
右无名氏《天仙子》词。按唐五代人《天仙子》词只一叠，或叶平韵；或首二句叶仄韵，第三句起换平韵叶；第二句平起仄起可不拘。至宋人方如后叠，专叶仄韵，第二句平仄同首句。此词与唐五代人词不合。惟既云出于唐写本，犹以为疑也。唐写本为英人购去，今归英伦图书馆。
吕岩《梧桐影》即七言三句，惟于第一句减一字，化作三字二句。
落日斜，秋风冷。今夜故人来不来，教人立尽梧桐影。
右吕岩《梧桐影》。按《庚溪诗话》曰：京师景德寺东廊壁间题此词，相传吕仙笔也。
诸家以外稍变其体者，若韦应物有《转应曲》词。
河汉，河汉，晓挂秋城漫漫。愁人起望相思，塞北江南别离。离别，离别。河汉虽同路绝。
右韦应物《转应曲》调。按计有功《唐诗纪事》曰：韦苏州小诗不多见，惟《三台令》、《转应曲》流传耳。王建、戴叔伦二家作即仿其体。
刘禹锡有《春去也》词。
春去也，多谢洛城人。弱柳从风疑举袂，丛兰浥露似沾巾。独坐亦含颦。
右刘禹锡《春去也》词。按《碧鸡漫志》曰：此曲自唐至今皆南吕宫，字句相同。因刘词故名《春去也》，白居易复更名曰《忆江南》。
白居易有《花非花》、《忆江南》、《如梦令》、《长相思》、《一七令》等词。
前度小花静院，不比寻常时见。见了又还休，愁却等间分散。肠断肠断，记取钗横鬓乱。
右白居易《如梦令》词。按《东坡词》注曰：此曲本后唐庄宗制，名《忆仙姿》。嫌其名不雅，故改曰《如梦令》。因词中有“如梦，如梦，残月落花烟重”句也。今得白氏词，是言之不确矣。
宣宗大中间，温庭筠出，始专为词。庭筠字飞卿，并州人。初名岐，后改曰庭云，又改曰庭筠。貌极陋，时号温钟馗。才思艳丽，与李商隐、段成式齐名，效之者目为“三十六体”。又曰“温八叉”。以士行有缺，累举不第。宣宗爱唱《菩萨蛮》词，丞相令孤绹乞其代制以进，戒令勿他泄，而遽言于人。又以言触帝怒，出为方城尉。徐商镇襄阳，署为巡官。及商执政，入为国子助教，商罢遂废。所著有《握兰》、《金荃》等集。唐人词多附诗以传，词之有集，自庭筠始也。赵崇祚《花间集》录其词六十六首，最著者为《菩萨蛮》词。
南园满地堆轻絮，愁闻一霎清明雨。雨后却斜阳，杏花零落香。　无言匀睡脸，枕上屏山掩。时节欲黄昏，无憀独倚门。
右温庭筠《菩萨蛮》词。按张惠言《茗柯词选》曰：“温氏《菩萨蛮》皆感士不遇之作。”细味之良然。
《词源》尝谓：“词之难于令曲，如诗之难于绝句。不过十数句，一字一句闲不得。末句最当留意，有有馀不尽之意始佳。”温氏其首出也。《苕溪渔隐丛话》尤称其《更漏子》词。
玉炉香，红蜡泪，偏照画堂秋思。眉翠薄，鬓云残，夜长衾枕寒。　梧桐树，三更雨，不道离情正苦。一叶叶，一声声，空阶滴到明。
右温庭筠《更漏子》词。按顾梧芳《尊前集》《古今词话》谓吕鹏作《尊前集》。《花庵词选》于李白《清平乐》词下自注谓采自唐吕鹏“鹏”字原本无。《遏云集》，《遏云集》今无传。是鹏为唐人，不应录及五代人词矣。朱彝尊《词综》据毛晋跋谓顾梧芳作。今所传者，或顾氏承吕氏原书而以意为出入也，故从之。《四库提要》谓不著撰人名氏，亦非。曰：《更漏子》属商调。
此词为冯延巳作。《阳春集》谓别作温庭筠。《全唐诗》则两收之。
其所创各体，如《南歌子》、《荷叶杯》、《蕃女怨》、《遐方怨》、《诉衷情》、《定西番》、《思帝乡》、《酒泉子》、《玉胡蝶》、《女冠子》、《归自谣》、《河渎神》、《河传》等，虽自五七言诗句法出，而渐与五七言诗句法离。所谓解其声故能制其调也，宜后人奉以为法矣。若杜甫、元结、白居易、元稹、王建、张籍之新乐府，或作长短句，或作五七言诗，虽曰乐府，而不以入词。其真能破诗为词者，始于李白之《忆秦娥》词。
箫声咽，秦娥梦断秦楼月。秦楼月，年年柳色，霸陵伤别。　乐游原上清秋节，咸阳古道音尘绝。音尘绝，西风残照，汉家陵阙。
右李白《忆秦娥》词。按郭茂倩《唐词纪》曰：《忆秦娥》，商调曲也，《凤楼春》即其遗意。太白《菩萨蛮》或疑温庭筠辈伪托，《桂殿秋》或疑李德裕辈伪托，《连理枝》或疑宋人《小桃红》之半，《清平乐》或谓既有《清平调》三绝句不应复有词。惟《忆秦娥》无议其伪者，故录之。
极于温庭筠之《河传》词。
湖上，闲望，雨潇潇。烟浦花桥，路遥。谢娘翠峨愁不销。终朝，梦魂迷晚潮。　荡子天涯归棹还。春已晚，莺语空肠断。若邪溪，溪水西。柳堤，不闻郎马嘶。
右温庭筠《河传》词。按《碧鸡漫志》曰：《河传》属水调，本隋曲，炀帝所制，不传已久。唐词存者二，一属南吕宫，凡前段平韵，后换仄韵起。一乃今《怨王孙》曲，属无射宫，今以属仙吕调。非也。
他若昭宗皇帝之《巫山一段云》词。
蝶舞梨园雪，莺啼柳带烟。小池残日艳阳天，苎萝山又山。　青鸟不来愁绝，忍看鸳央双结。春风一等少年心，闲情恨不禁。
右昭宗皇帝《巫山一段云》词。按《尊前集》曰：帝幸蜀时题宝鸡驿壁。或云宫人作。
司空图之《酒泉子》词。
买得杏花，十载归来方始坼。假山西畔药栏东，满枝红。　旋开旋落旋成空，白发多情人更惜。黄昏把酒祝东风。且从容。
右司空图《酒泉子》词。按《词苑》曰：此调始于温庭筠，有四十字、四十一字二体。司空图始改作四十五字体。毛文锡仿之，首句曰“绿树春深”，“春”字改平声。宋人遂通用此体矣。
无名氏之《凤归云》词。
征夫数岁，萍寄他乡。去便无消息，累换星霜。愁听砧杵疑塞雁，□□□行。此二句，《全唐五代词》作“月下愁听砧杵，拟塞雁行”。孤眠鸾帐里，枉劳魂梦，夜夜飞扬。　想君薄行，更不思量。谁为传书与，表妾衷肠。倚牖无言垂血泪，暗祝三光。万般无那处，一炉香尽，又更添香。
右无名氏《凤归云》词。按《古今词话》曰：《凤归云》长调属林钟商。是唐人有此词矣，不独滕潜《凤归云》二词，犹作七言绝也。此词亦见唐写本《玄瑶集杂曲子》，阙三字，与柳永一百一字体、一百十八字体二者不同。《词谱》不收，应补。
论其句法，亦二家之遗也。《词统源流》以为词之长短错落，发源于《三百篇》。温氏之词，极长短错落之致矣。言词者必奉以为宗，洵万世不祧之俎豆哉。

[book_title]第三章　论五代人词以西蜀南唐为盛
陆游曰：“诗至晚唐五季，气格卑陋，千人一律，而长短句独精巧高丽，后世莫及，此事之不可晓者。”王士禛亦曰：“五季文运萎敝，他无可称，独其所作小词，浓艳隐秀，蹙金结绣而无痕迹。”备见于赵崇祚《花间集》中，所录十八家，自温庭筠、皇甫松外，凡十六家，为五季时人，可谓盛矣。
韦庄四十七首　　　薛昭蕴十九首
牛峤三十一首　　　张泌二十七首
毛文锡三十一首　　牛希济十一首
欧阳炯十七首　　　和凝二十首
顾夐五十五首　　　孙光宪六十首
魏承班十五首　　　鹿虔扆六首
阎选八首　　　　　尹鹗六首
毛熙震二十九首　　李珣三十七首
其别见之《尊前集》者又九家。
后唐庄宗四首　　　南唐中主五首
后主八首　　　　　成彦雄十首
庾传素一首　　　　刘侍读一首
欧阳彬一首　　　　许岷二首
林楚翘一首
盖其时君唱于上，臣和于下，朝野恬嬉以相娱乐。后唐庄宗尤知音，工度曲，有《忆仙姿》、《一叶落》、《阳台梦》、《歌头》等词。
薄罗衫子金泥缝，困纤腰怯铢衣重。笑迎移步小兰丛，亸金翘玉凤。　娇多情脉脉，羞把同心撚弄。楚天云雨却相和，又入阳台梦。
右后唐庄宗《阳台梦》词。按孙光宪《北梦琐言》曰：《一叶落》、《阳台梦》皆庄宗所制。旧本首句作“金泥凤”，“凤”字韵复。从别本改。
前蜀后主王衍有《醉妆词》、《甘州曲》等词。
画罗裙，能结束，称腰身。柳眉桃脸不胜春，薄媚足精神。可惜许沦落在风尘。
右前蜀后主《甘州曲》词。按吴任臣《十国春秋》曰：蜀主衍奉其太后太妃祷青城山，宫人皆衣云霞之衣。后主自制《甘州曲》，令宫人歌之。本谓神仙而在凡尘耳，后降中原，宫伎多沦落人间，始验其语。
后蜀后主孟昶有《玉楼春》词。
冰肌玉骨清无汗，水殿风来暗香满。绣帘一点月窥人，欹枕钗横云鬓乱。　起来琼户启无声，时见疏星渡河汉。屈指西风几时来，只恐流年暗中换。
右后蜀后主《玉楼春》词。按朱锡鬯《词综》曰：苏轼《洞仙歌》本檃括此词，然未免反有点金之憾。张惠言《词选》则以苏词为佳，宋翔凤《乐府余论》又反其说。实则《洞仙歌》唐曲见《教坊记》，惟字句决不同宋词，苏氏偶未之考耳。至谢元明所得之古石刻，明出伪记。《乐府余论》辨之详矣，可不论也。又《十国春秋》谓后主有《相见欢》词甚工，今不传。
南唐中主李璟有《浣溪沙》、《山花子》等词。
菡萏香消翠叶残，西风愁起绿波间。还与韶光共憔悴，不堪看。　细雨梦回鸡塞还，小楼吹彻玉笙寒。多少泪珠何限恨，倚栏干。
右南唐中主《山花子》词。按《南唐书》曰：王感化善讴歌，系乐部为歌板色。中主尝作《山花子词》二首，手写以赐。后主即位，感化以札上之。后主感动，赏赐甚优。或以为后主作，非也。
南唐后主李煜所作词尤多。王世贞《四部稿》曰：《玉楼春》词，致语也；《虞美人》词，情语也。是犹以常人论之也。蔡絛《西清诗话》谓其《浪淘沙》诗曰“含思凄婉”，黄昇《花庵词选》谓其《相见欢》词曰：“亡国之音哀以思”，盖其心愈悲，其词愈苦矣。苏轼则非其《破阵子》词。
四十年来家国，三千里地山河。凤阁龙楼连霄汉，王树琼枝作烟萝。几曾识干戈。　一旦归为臣虏，沈腰潘鬓销磨。最是仓皇辞庙日，教坊犹奏别离歌。挥泪对宫娥。
右南唐后主《破阵子》词。按苏轼《志林》曰：“后主既为樊若水所卖，举国与人。故当痛哭于九庙之前，谢其民而后行，顾乃作此痴语哉！”
刘延仲则补其《临江仙》词：
樱桃落尽春归去，蝶翻金粉双飞。子规啼月小楼西。玉钩罗幙，惆怅卷金泥。　门掩寂寥人散后，望残烟草凄迷。何时重听玉骢嘶。扑帘柳絮，依约梦回时。
右南唐后主《临江仙》词。按《乐府纪闻》曰：后主于围城中赋《临江仙》词，至“望残烟草凄迷”，于此停笔。以下则刘延仲所补也。而《花间集》所载，收处有“烬香闲袅凤皇儿，空持裙带，回首故依依”三句，故是全本。今本《花间集》无此词，此未知所据。又《全唐诗》所录后主《临江仙》词二首，各逸其半。一曰：“庭空客散人归后，画堂半掩朱帘。林风淅淅夜厌厌。小楼新月，回首故纤纤。”又一曰：“春光镇在人空老，新愁往恨何穷。金窗力困起还慵。一声羌笛，惊起醉怡容。”则未见全词也。
此非真知后主者，不足与言词。观其归宋后与故宫人书曰：“此中日夕只以眼泪洗面。”每有所作，旧臣闻之多泣下者。牵机药之赐，虽曰咎有自取，亦太宗之疑忌有以致之也。言词者必首数三李，谓唐之太白、南唐之二主及宋之易安也。太白不以词名，且其词不多见。《尊前集》录其《菩萨蛮》词三首，“人人尽说江南好”一首，各本皆属之韦庄，此误收也。录南唐二主词，以《一斛珠原本误作“球”》“晓妆初过”一首，《菩萨蛮》“人生愁恨何能免”一首，《更漏子》“金雀钗”一首，《虞美人》“春花秋月何时了”一首，属之中主；以《山花子》“菡萏香消翠叶残”一首，《更漏子》“柳丝长”一首，属之后主。《更漏子》二词，各本皆曰温庭筠作，亦误收也。后主之词，今存者凡三十五首。于富贵时能作富贵语，愁苦时能作愁苦语，无一字不真，无一语不俊。温氏以后，为五季一大宗。惟《菩萨蛮》“花明月暗笼轻雾”一首，又《铜簧韵》“脆锵寒竹”一首，未免轻薄，贻来世以口实。龙衮《江南录》曰：小周后随后主归朝，封郑国夫人。例随命妇入宫，辄数日出，必大泣骂，声闻于外。后主宛转避之。亡国之惨，辱及妻孥，亦轻薄之报也。其本集所未收者有《柳枝》词。
风情渐老见春羞，到处芳魂感旧游。多见长条似相识，强垂烟穗拂人头。
右南唐后主《柳枝》词。按《客座赘语》曰：“后主尝作《柳枝》词，书黄罗扇上，以赐宫人庆妙，后亦流落人间，乃得见之。”本集不收，应补。
独其所创之《嵇康曲》，见《客座赘语》。《念家山破》，见《乐书》。后皆不传，良可惜耳。赵录于以上诸家词悉所不采。所录十六家，以蜀人为多。
韦庄，蜀同平章事谥文靖。
牛峤，蜀给事中。
牛希济，峤之兄子，蜀翰林学士御史中丞，入后唐为雍州节度副使。
毛文锡，蜀司徒，贬茂州司马，入后唐为内庭供奉。
薛昭，蕴蜀侍郎。
魏承班，蜀太尉。
尹鹗，蜀参卿。
李珣，蜀秀才。
右前蜀八家，牛希济、毛文锡二家不系之后唐者。从旧说也。
欧阳炯，后蜀同平章事，入宋为左散骑常侍。
顾夐，后蜀太尉。
鹿虔扆，后蜀太保。
阎选，后蜀布衣。
毛熙震，后蜀秘书监。
右后蜀五家。欧阳炯一家说如上。
赵氏本蜀人，耳目所近。无可议者，其馀三家：
和凝，后唐翰林学士、知制诰，后晋同平章事，后汉太子太傅、鲁国公，后周侍中。
右后唐一家，说如上。
张泌，南唐内史舍人，入宋为郎中。
右南唐一家，说如上。
孙光宪，南平御史中丞，入宋为黄州刺史。
右南平一家，说如上。
失原本误作“矢”。之太少，见诸顾录者，庾传素有《木兰花》词：
木兰红艳多情态，不似凡花人不爱。移来孔雀槛边栽，折向凤皇钗上戴。　是何芍药争风彩，自共牡丹长作对。若教为女嫁东风，除却黄莺难匹配。
右庾传素《花木兰》词。按《历代词人姓氏录》曰：“传素，蜀同平章事，入后唐为刺史。”
欧阳彬有《生查子》词：
竟日画堂欢，入夜重开宴。剪烛蜡烟香，促席花光颤。待得月华来，满院如铺练。门外簇骅骝，直待更深散。
右欧阳彬《生查子》词。按蒋一葵《尧山堂外记》曰：“彬字齐美，炯之弟也。后蜀尚书左丞，出为宁江军节度使。”
亦蜀人也。刘侍读有《生查子》词，许岷有《木兰花》词，林楚翘有《菩萨蛮》词，则其人无可考矣，故略之。
按《雅言系述》曰：林楚才，贺州富川人，与黄损善损字益之，连州人，南汉尚书左仆射，以极谏忤意罢。有赠损诗曰：“身闲不恨辞官早，诗好常甘得句迟。”楚才或与楚翘兄弟行也。
其他所散见者，闽陈后金凤有《乐游曲》词。
西湖南湖斗彩舟，青蒲紫蓼满中洲。波渺渺，水悠悠，长奉君王万岁游。
右闽陈后《乐游曲》词。按《五代史》注曰：金凤，福清人，唐福建观察使陈岩女。王审知据闽，纳为才人。子鏻立，复嬖之，及僭号，册为后。金凤善歌舞，有《乐游曲》二首，与《渔歌子》平仄不同，当别是一律。《词谱》不收，应补。
孙鲂有《杨柳枝》词。
暖傍离亭静拂桥，入流穿槛缘阴摇。不知落日谁相送，魂断千条与万条。
右孙鲂《杨柳枝》词。按《全唐注》曰：鲂字伯鱼，南昌人。从郑谷为诗，颇得郑体。仕吴为宗正卿，与沈彬、李建勋友善。有《杨柳枝》词五首，此其第三首也。
陶谷有《风光好》诗：
好因缘，恶因缘。只得邮亭一夜眠，别神仙。　琵琶拨尽相思调，知音少。再把鸾胶续断弦，是何年。
右陶谷《风光好》词。按洪遂《侍儿小名录》曰：“谷奉使南唐，求遗书，顾骄甚。韩熙载命歌姬秦弱兰伪为驿卒女，谷惑之，作此以赠。明日中主宴谷，弱兰出，歌以侑觞。谷大惭而罢。”又沈睿达《云巢编》曰：“此谷奉使吴越求逸犬，为赠杭妓杜任娘而作。”未知孰是。
伊用昌有《忆江南》词：
江南鼓，梭肚雨头栾。钉着不知侵骨髓，打来只是没心肝。空腹被人谩。
右伊用昌《忆江南》词。按《历代词人姓氏录》曰：用昌，楚王马殷时南岳道士，有异术。其词多作炼形服气者言，亦吕岩词之流匹也。
至无名氏之《后庭宴》词，疑亦当时人所作也。
千里故乡，十年华屋。乱云原作“魂”，从《历代诗馀》改。飞过屏山簇。眼重眉褪不胜春，菱花知我销香玉。　双双燕子归来。应解笑人幽独，断歌零舞，遗恨清江曲。万树绿低迷，一庭红扑簌。
右无名氏《后庭宴》词。按《词苑》曰：宣和间掘地得石刻一词，唐人作也。本无名，后人名之为《后庭宴》云。又以《鱼游春水》词亦为唐人作。考汲古本《草堂诗馀》，以《鱼游春水》词为阮逸女作，是出于北宋人矣。此词前半与《踏莎行》同，后半截然各列，与毛熙震四十四字体之《后庭花》又无一相似处。唐人词自《河传》外，前后叠相去无如是之远者，且“眼重”句与前蜀后主“柳眉桃脸不胜春”句法同，当是五代人所作也。
若吴越王钱俶。
按陈师道《后山诗话》曰：吴越王钱俶来朝，太祖为置宴。出内伎弹琵琶，王献诗曰：“金凤欲飞遭掣搦，情脉脉。行即玉楼云雨隔。”太祖起拊其背曰：“誓不杀钱王。”王又有《木兰花》断句曰：“帝乡烟雨锁春愁，故国山川空泪眼。”亦未见全词。王子惟演罢相，为崇信军节度使，亦有《木兰花》词曰：“城上风光莺语乱，城下烟波春拍岸。绿杨芳草几时休，泪眼愁肠先已断。　情怀渐觉成衰晚，鸾镜朱颜惊暗换。昔年多病厌芳尊，今日芳尊惟恐浅。”词极凄婉，犹有馀痛焉。
南唐大周昭惠后娥皇。
按毛先舒《填词名解》曰：大周后尝雪夜酣宴，举杯属后主起舞。后主曰：“汝能创为新声则可。”后即命笺缀谱，喉无滞音，笔无停思，谱成，名原本误作“各”。《邀醉舞破》，又作《恨来迟破》。二词俱失，无有能传其音节者。
蜀李昭仪舜弦。
按黄休复《茅亭客话》曰：梓州李珣，其先波斯人。珣以秀才豫宾贡，事蜀主衍。国亡不仕。有《琼瑶集》，多感慨之音。其妹舜弦为衍昭仪，亦能词。尝作宫词，有“夗央瓦上瞥然声”句，后误入花蕊夫人集中，不知此词为李玉箫作。其全首曰“夗央瓦上瞥然声，昼睡宫娥梦里惊。元是我王金弹子，海棠花下打流莺。”昭仪亦有宫词曰：“尽日池边钓锦鳞，芰荷香里暗消魂。依稀纵有寻香铒，知是金钩不肯吞。”其小词则不传矣。
蜀李宫人玉箫。
按《五代轶事》曰：玉箫为蜀主衍宫人，能歌衍宫词。一日命之歌，则歌“月华如水浸宫殿，有酒不醉真痴人”二句，其事与南唐王感化同。感化建州人，中主尝乘醉命之歌《水调》。惟歌“南朝天子爱风流”及“本为战争收拾得，却因歌舞解除休”，再四不易。中主覆杯叹曰：“使孙、陈二主得闻此言，不至有衔璧之辱也。”遂宠之。《十国春秋》以王感化作杨花飞，未详孰是。
后蜀花蕊夫人费氏。
按陈继儒《太平清话》曰：后蜀亡，花蕊夫人作《采桑子》词题葭萌驿壁曰：“初离蜀道心将碎，离恨绵绵。春日如年，马上时时闻杜鹃。”书至此为军骑促行。后有续成之者云：“三千宫女如花貌，妾最婵娟。此去朝天，只恐君王宠爱偏。”花蕊至宋，尚有“四十万人齐解甲，更无一个是男儿”之句，岂有国初亡而作此败节语哉！
南唐韩续歌姬。
按《南唐书》曰：仆射韩续请韩熙载撰父神道碑，以一歌姬润笔。文成，但叙谱系品秩，续请改窜，熙载还其所赆。姬作《杨柳枝》词以告别曰：“风柳摇摇无定枝，阳台云雨梦中归。他年蓬岛音尘绝，留取尊前旧舞衣。”亦有好词，而世不经见。残鳞片爪，致足珍己。
南唐立国，尤多词人。二主以下，必以冯延巳《阳春集》为称首焉，所作若《长命女》词。
春日宴，绿酒一杯歌一遍。再拜陈三愿。一愿郎君千岁。二愿妾身长健。三愿如同梁上燕，岁岁长相见。
右冯延巳《长命女》词。按徐釚原本误作“轨”。《词苑丛谈》曰：冯氏之词，典雅丰容，虽置在古乐府可以无愧。后有以此词改为《雨中花》者，一经窜易，而鄙恶甚矣。
王鹏运四印斋刻冯氏词一卷，凡一百十九首，又补遗七首，为宋仁宗嘉祐戊戌陈世修辑本。首录陈氏序，其外孙也。谓其思深语丽，韵逸调新，又能不矜不伐，以清商自娱，何其贤也。于立朝大节，亦作恕辞，则阿私之见已。《柳塘词话》谓黄庭坚、陈师道每以庸滥目之，然其言情之作，固胜于骈金俪玉也。惟所辑一百十九首，别作温庭筠者三首，《酒泉子》、《更漏子》、《归国遥》。南唐后主者二首，《应天长》、《醉桃源》。和凝者二首，《抛球乐》、《鹤冲天》。韦庄者三首，《清平乐》、《菩萨蛮》、《应天长》。牛峤者一首，《归国遥》。牛希济者一首，《谒金门》。薛昭蕴者一首，《相见欢》。顾敻者一首，《浣溪沙》。张泌者二首，《江城子》二首。孙光宪者一首，《浣溪沙》。欧阳修者九首。《应天长》、《芳草渡》、《更漏子》，又《蝶恋花》四首，《醉桃源》二首。马令作《南唐书》本传曰：“《鹤冲天》、《归自谣》二词尤见称于世。”《鹤冲天》既别作和氏，是陈本不全可据也。《雪浪斋日记》谓王安石论南唐后主词，以“细雨湿流光”五字为最妙。陈本亦录为冯氏《南乡子》词，欲求其碻而不易也，难已哉。若“风乍起”一首，当系成幼文词。
风乍起，吹皱一池春水。闲引鸳鸯芳径里，手挪红杏蕊。　斗鸭栏杆独倚，碧玉搔头斜坠。终日望君君不至，举头闻鹊喜。
右成幼文《谒金门》词。按《古今词话》曰：江南成幼文为大理卿，词曲妙绝。尝作《谒金门》词，为中主所闻。因按狱稽滞，召诘之。且谓曰：“卿职在典刑，一池春水又何干于卿？”幼文顿首以谢。《南唐书》以为冯词，陈振孙《直斋书录解题》亦曰：“风乍起”世多言冯作，而《阳春集》不载，惟长沙本有之。当系成氏作也。
又成彦雄有《杨柳枝》词。
欲趁寒梅趁得么，雪中偷眼望阳和。阳和若不先留意，这个柔条争奈何。
右成彦雄《杨柳枝》词。按《全唐诗》曰：彦雄，字文干。南唐进士。有《梅岭集》五卷。《尊前集》录其《杨柳枝》词十首，《全唐诗》录九首。此独阙，故录之。文干与幼文自是族人，惟幼文之名不可考耳。
徐铉有《抛球乐》诗。
歌舞送飞球，金觥碧玉筹。管弦桃李月，帘幕凤皇楼。一笑千场醉，浮上任白头。
右徐铉《抛球乐》词。按本集曰：“铉工于诗文，若小词则间为之尔。”
薛九有《嵇康曲舞》词。
薛九三十侍中郎，兰香花媚生春堂。龙蟠王气变秋雾，淮声泗水浮秋霜。宜城酒烟生雾服，与君试舞当时曲。玉树遗词悔重听，黄尘染鬓无前缘。
右薛九《嵇康曲舞》词。按《客座赘语》曰：薛九，江南富家子，得侍后主宫中。善歌《嵇康曲》，曲为后主所制。江南平，流落江北。尝一歌之，座人皆泣。后易为《嵇康曲舞》词，即此词也。《词谱》不收，应补。
罗大经《鹤林玉露》曰：“南唐张泌、潘佑、徐铉、汤悦，俱有才名。后主于宫中作红罗亭，四面栽红梅，欲以艳曲记之。佑应令曰：‘楼上春寒山四面，桃李不须夸烂漫。己输了东风一半。’时已失淮南，故以词讽谏也。”王铚《默记》谓：“后主居汴日，尝语徐铉曰：‘当时悔杀了潘佑、李平。’”是佑不独能词，其人亦不可及矣。《江邻幾杂志》以为韩熙载所作，赵氏录南唐惟张泌一家，馀亦惟和凝、孙光宪二家。和氏《红叶稿》，多杂以他人之作。《乐府纪闻》曰：和氏艳词，每嫁名于韩偓，以在政府讳之也。《古今词话》曰：孙氏著《北梦琐言》，于词家逸事多有可证，是相去远矣。顾氏录人较多，录词过少，且于作者姓名，不加深考，固当博采旧说以为定也。故论五代人词，必以韦庄为最上。其《菩萨蛮》、《归国遥》等词，故国之思，油然而出。《古今词话》谓其《荷叶杯》、《小重山》等词，为蜀主建夺其宠姬而作。情意凄怨，盛行于时。张炎论词以温、韦并称，温以秾艳胜，韦以清丽胜，固异曲而同工也。以毛文锡为下最。叶梦得谓诸人平庸陋词，必曰此仿毛之赞成功而不及者。论其人以鹿虔扆为最上。《乐府记闻》谓其初读书，见周公辅成王图，期以此见志。蜀亡不仕。词多感慨之音。以欧阳炯为最下，历仕四朝，不足责也。《尧山堂外纪》谓其后蜀枋政时，号“五鬼”之一，蜀之亡与有力焉。皆得赵录而传，赵氏洵词家之功人哉。
胡震亨《唐音癸签》曰：唐五代词调名，有年代名义可考者凡一百九十七，无年代名义可考者凡二百七十九。可谓多矣。《教坊记》所录调名凡三百二十四，皆不言其义。《碧鸡漫志》言其义者凡二十九，此灼而可信者。杨慎《丹铅录》、毛先舒《填调名解》所论者或出之附会矣，致远恐泥。是以君子不为也。
《因话录》谓柳范作《折桂令》，此小令之初见者。《理道要诀》谓唐玄宗改《婆罗门引》为《霓裳羽衣曲》，此引词之初见者。惟其词宋已不传，若元人之《折桂令》曲。
葛花袍纸扇芭蕉。两袖仙风，万古诗豪。富贵劳劳，功名小小，车马朝朝。算有只青山不老。是谁教白发相饶。休负良宵，百斛金波，一曲琼萧。
右张可久《折桂令》北曲。按《啸馀谱》曰：“《折桂令》，双调曲也。”
宋人之《婆罗门引》词。
涨云暮卷，漏声不到小帘栊。银河夜洗晴空。皓月当轩高挂，秋入广寒宫。正金波不动，桂影朦胧。　佳人未逢，怅此夕与谁同。对酒当歌追念，霜满秋红。南楼何处，想人在横笛一声中。凝望眼立尽西风。
右曹组《婆罗门引》词。按《唐书·乐志》曰：“《婆罗门》，外国舞曲。”
皆不足以证也。《碧鸡漫志原本脱“志”字。》谓唐中叶始渐有慢曲，凡大曲就本宫调转引序慢，如仙吕《甘州》有八声慢是也。则慢词亦创于唐。《词苑丛谈》谓始于后唐庄宗一百三十六字体之歌头者，亦非。唐词字数之多，莫如杜牧九十字体之《八六子》，而《教坊记》无此曲，且恐有误处，故无言之者。远不若钟辐八十九字体之《卜算子慢》词可证也。
桃花院落，烟重露寒，寂寞禁烟晴昼。凤拂珠帘，还记去年时候。惜春心不喜闲窗绣，倚屏山和衣睡觉，醺薰暗消残酒。　独倚危阑久。把玉笋偷弹，黛蛾轻斗。一点相思，万般自家甘受。抽金钗欲买丹青手，写别来容颜寄与，使知人消瘦。
右钟辐《卜算子慢》词。按《全唐诗》注曰：“辐，江南人，懿宗咸通末以广文生为苏州院巡。”
唐人慢词存者惟此而已。后则薛昭蕴八十七字体之《离别难》，尹鹗九十六字体之《金浮图》，李珣八十四字体之《中兴乐》，亦慢词也。汤显祖谓“词至五代，情至文生，诸体悉备，不独为苏、黄、秦、柳之开山。即宣和、绍兴之盛，皆兆于此矣”，善哉言乎。

[book_title]第四章　论慢词兴于北宋
言词者必曰词至北宋而大，至南宋而深。固也。常州派言词则耑主北宋，以为北宋之词与诗合，南宋之词与诗分。北宋犹争气骨，南宋则专精声律。是南宋词虽益工，以风尚而论，则有《黍离》降而诗亡之叹矣。不知南来词即出于北宋，特时代之有先后耳。北宋国势较强，政府诸公，以及在野之士，方以雍容揄扬，润色鸿业为乐事。其上者见朝政之弊，则借词以格君心之非。若夫先之厄于辽，后之厄于金，我能为献纳一字之争，已可告无罪于天下。初无人作深虑之论也。南宋局守一隅，议和议战，叫嚣不已，自命爱国者，方挟君父之仇不与共戴天之说，以博舆论之归。又知兵力之不足以胜人也，则口诛之、笔伐之，不遗馀力，虽权奸亦末如之何。文网愈严，则词意愈晦。蚕室之僇，不能加诸其身。盖解人固不易索焉。故曰北宋之词大，南宋之词深。时为之，亦势为之尔。《花庵词选》为词家之善本。《四库提要》谓其前十卷终于北宋之王昴，而其中颇有已入南宋者。盖宣和靖康之旧人，过江犹在者也。后十卷既曰中兴以来词，而康与之、陈与义、叶梦得则皆北宋旧人。不知其以何者为断，故从其始则以和凝入后唐而不以入周，孙光宪入南平而不以入宋，此其例也。从其终则以李冶入元而不以入金，吴伟业入清而不以入明，此又其例也。而况一姓绝续之间，中辍者不过旬日。张邦昌之楚帝，以视王莽之于汉，刘渊之于晋，修短之数不同。必曰：“北使人归北，南人归南，则朕亦北人，将安所归？”若程垓一人，各家均书作南宋人。《四库提要》则书作北宋人。垓既与苏轼为中表，又学词于苏氏，系之南宋，则予生也晚矣。是《提要》所说可从焉。其馀诸家，亦多从旧说而加以臆见云尔。
唐五代人词有专集而传之迄今者，为温庭筠朱祖谋刻本、南唐二主朱景行刻本、冯延巳王闿运刻本三家。光绪初于苏州尝见秀水杜氏所藏宋本李珣《琼瑶集》。时予甫髫龄，未学为词。且主家矜惜甚，未敢请也。四十年来，不闻有议及者，恐失传久矣。北宋人词必较多于此，而未必多者。《词综·发凡》所谓唐宋人词，每别为一编，不入集中。故散佚最易。又谓常熟吴讷汇有《宋元百家词钞》，惜未见传本。毛晋汲古阁刻宋六十一家，始大有裨于学者。毛氏为吴氏同邑后进，未知即本于所钞否。惟校勘不精，乖误特甚，且随得随刻，不考其时代。冯煦《宋六十一家词选》，谓蒋捷以南部遗老，而列三集之中。晁补之、陈师道生际汴京，顾居六集之末。论世者病焉，类而别之。凡北宋二十三家：
晏殊《珠玉词》
欧阳修《六一词》
晏幾道《小山词》从《词人姓氏录》列此。
柳永《乐章集》
苏轼《东坡词》
黄庭坚《山谷词》
秦观《淮海词》
程垓《书舟词》从《提要》列此。
晁补之《琴趣外篇》
陈师道《后山词》
李之仪《姑溪词》
毛滂《东堂词》
杜安世《寿域词》
葛胜仲《丹阳词》
周紫芝《竹坡词》
谢逸《溪堂词》
周邦彦《片玉词》
吕渭老《圣求词》从《词综》列此。
王安中《初寮词》
蔡伸《友古词》
赵师侠《坦庵词》
赵长卿《惜香乐府》以上二家从《历代诗馀》列此。
向子諲《酒边词》从《花庵词选》列此。
临桂王鹏运四印斋汇刻词，于北宋人得四家。若苏轼《东坡词》、周邦彦《清真词》已见毛刻不复数外，凡二家：
潘阆《逍遥词》
贺铸《东山乐府》
归安朱祖谋彊村汇刻词，于北宋人得十六家。若柳永《乐章集》、苏轼《东坡词》、秦观《淮海词》、贺铸《东山词》、毛滂《东堂词》，已见他刻不复数外，凡十一家：
《宋徽宗词》一卷
范仲淹《范文正公诗馀》一卷，附范纯仁《忠宣公诗馀》
张先《子野词》二卷，补遗二卷
王安石《临川先生歌曲》一卷，补遗一卷
韦骧《韦先生词》一卷
米芾《宝晋长短句》一卷
谢薖《竹友词》一卷
廖行之《省斋诗馀》一卷原作南宋人，从《词人姓氏录》改列此。
刘弇《龙云先生乐府》一卷
吴则礼《北湖诗馀》一卷《词人姓氏录》不载，从其父《宋史·吴中复传》列此。
元和江标灵鹣阁汇刻词，于北宋人得三家：
黄裳《演山词》
葛郯《信斋词》
向滈《词人姓氏录》作“镐”。《乐斋词》
仁和吴昌绶双照楼汇刻景宋本词，于北宋人得六家。若欧阳修《近体乐府》六卷，又《醉翁琴趣外篇》六卷，黄庭坚《琴趣外篇》六卷，晁补之《晁氏琴趣》六卷，贺铸《东山词》一卷，周邦彦《片玉词》注十卷，向子諲《酒边词》一卷，已见他刻不复数外，凡一家：
晁端礼《闲斋琴趣外篇》六卷
综以上而观，北宋人词，删其复重，于毛刻得二十三家、王刻得二家、朱刻得十一家、江刻得三家、吴刻得一家，凡四十家。若周紫芝、王安中、赵长卿、向子諲诸家，皆生于北宋，没于南宋，或北或南，初无确论。《花庵词选》且不满于后人，而他可知已。馀若赵令畤《聊复集》、晁冲之《具茨集》、王观《冠柳集》、苏庠《后湖集》、万原本误作“方”俟雅言《大声集》、徐伸《青山乐府》、陈克《赤城词》、徐积《节孝集》、陈瓘《了斋词》、王之道《相山居士词》，为汇刻所未收者。或见之单行本，或见之丛书本，或见之钞本，或见之选本，固论次之所必及也。其或一词可传，附见他家记述者，悉所不遗。北宋人词，此其大略已。
北宋之初，言词者大都祖述南唐，以二主一冯为法。晏殊首出，得之最先。刘攽《中山诗话》谓其酷喜《阳春集》，其所自作亦不减冯氏乐府，若《玉楼春》词“重头歌韵响琤深，入破舞腰红乱旋”一联，皆管弦家语也。然而“花落”一联，实其得意之作。故诗与词两出之，入词之妙，尤胜于入诗。可与冯氏相竞矣。
一曲新词酒一杯，去年天气旧亭台。夕阳西下几时回。　无可奈何花落去，似曾相识燕归来。小园香径独徘徊。
右晏殊《浣溪沙原本误作“渔”》词。案《苕溪渔隐丛话》曰：殊赴杭，道出维扬，与王琪论诗。殊曰：“每得句，或弥年未尝强对，且如‘无可奈何花落去’，至今未有偶。”琪应声曰：“‘似曾相识燕归来’何如？”殊大喜，遂辟置馆职。
幼子幾道，能世其学。尝以《鹧鸪天》词为仁宗所赏，故其别作曰：“舞低杨柳楼心月，歌尽桃花扇影风。”又曰：“梦魂惯得无拘检，又踏杨花过谢桥。”黄庭坚序谓寓以诗人句法，自能动摇人心，合者高唐洛神之流，下者亦不减桃叶团扇。盖气骨所存，且去诗未远焉。
梦后楼台高锁，酒醒帘幕低垂。去年春恨却来时。落花人独立，微雨燕双飞。　记得小蘋初见，两重心字罗衣。琵琶弦上说相思。当时明月在，曾照彩云归。
右晏幾道《临江仙》词。案无名氏《小山词序》曰：沈十二廉叔、陈十君龙家，有莲、鸿、蘋、云，品讴娱客。此词即为蘋而作也。
毛晋论词，以晏氏父子，追配李氏父子。彼丹阳归愚之相承，固不足数尔。欧阳修继之，其词亦出南唐，而加以深致。吴曾《能改斋漫录》谓其《少年游》咏草词，求诸温、李集中，殆与之为一。李清照独以《蝶恋花》词为深得叠字之法。
庭院深深深几许，杨柳堆烟，帘幕无重数。金勒雕鞍游冶处，楼高不见章台路。　雨横风狂三月暮，门掩梨花，无计留春住。泪眼问花花不语，乱红飞过秋千去。
右欧阳修《蝶恋花》词。案李清照《漱玉词》自注曰：“余极爱欧公‘庭院深深’句，因用之作《临江仙》词。”是此词为欧作。今误入《阳春集》中。
其馀若赵抃之《折新荷引》、寇准之《江南春》、陈尧佐之《踏莎行》、王琪之《望江南》、叶清臣之《贺圣朝》、韩琦之《点绛唇》、范仲淹之《苏幕遮》、宋祁之《浪淘沙》、韩缜之《芳草》、张昇之《离亭燕》、司马光之《阮郎归》，即夏竦之《喜迁莺》、贾昌朝、丁谓二家之《木兰花》，所谓各有艳词，当不以人废言也。且诸家不以词名，晏、欧二家，则以耑力为之。晏家临川，欧家庐陵，王安石、黄庭坚，皆其乡曲小生，接足而起，词家之西江派，尤早于诗家。惟二氏诵法南唐，仅工小令。若慢词则始于柳永。《乐府馀论》曰：词由小令而有引词。又曰：近词，谓引而近之也。又次而有慢词，慢者曼也，谓曼声而歌者也。慢词当起于宋仁宗朝。中原息兵，汴京繁庶，歌台舞席，竞赌新声。永以失意无聊，流连坊曲，乃尽取俚俗语言，编入词中，以便伎人传习。一时动听，散播四方。其后苏轼、秦观，相继有作，慢词遂盛。先于永者，惟欧氏有《摸鱼儿慢》词，而字句错误，未必可信。《西清诗话》谓欧词浅近者，是刘辉伪托，又多杂入柳词。不独《望江南》一词，明诬以盗甥之罪也。是慢词当始于柳氏矣。
对潇潇幕雨洒江天，一番洗清秋。渐霜风凄紧，关河冷落，残照当楼。是处红衰绿减，荏苒物华休。惟有长江水，无语东流。　不忍登高临远，望故乡渺邈，归思难收。叹年来踪迹，何事苦淹留。想佳人妆楼长望，误几回天际识归舟。争知我，倚阑干处，正恁凝眸。
右柳永《八声甘州》词。按赵令畤《侯鲭录》曰：晁补之尝称其霜风三语，不减唐人，世言柳词俗，非也。
永先以《鹤冲天》词，有“忍把浮名，换了浅斟低唱”之句，为仁宗所斥。景祐中方登第，以磨勘转官。复以《醉蓬原本误作“篷”莱》词，仁宗见之不怿，止于屯田员外郎。其毕生精力，专用于词。有《乐章集》九卷，惟多杂以俳词，或者出于俗工所改也。
唐五代人无专以慢词著者，《草堂诗馀》录陈后主《秋霁词》一百四字体。《词律》以为后主于数百年前，何以先知有此体，其为伪托无论已。四印斋重刻明嘉靖戊戌陈钟秀校刻《草堂》原本，无中调长调之分，与毛、闵诸刻体例迥殊。惟题号凌杂，注解芜陋，是其一病。可见五十八字以内为小令，五十九字至九十字为中调，九十字以外为长调，《填词名解》以为此古人定例也，不免傅会矣。盖字数之多寡，以歌时而定。读李景伯《回波乐》词，知侍宴有三爵之仪，未敢久于佚乐也。故间有慢词，而用之者少。至宋仁宗时，海内承平，宫中无事，日进平话一章，即后世章回小说之初起。每大宴必有乐语，一教坊致语、二口号、三勾合曲、四勾小儿队、五队名、六问小儿、七小儿致语、八勾杂剧、九放小儿队，此春宴也。若秋宴则加以十勾女弟子队、十一队名、十二问女弟子、十三女弟子致语、十四勾杂剧、十五放女弟子队。观宋祁、王珪所作，文必俪言，诗必宫体，亦一时雅尚也。若朝臣相宴，则用致语、口号而已。民间化之，对酒当歌，以永朝夕。柳氏慢词，即应时而作。其词靡，其志荒矣。迄乎英、神、哲三朝，此风尤盛。曾慥《乐府雅词》有所谓“转踏”者，皆以数小词连合而成。若无名氏之集句《调笑》，一《巫山》，二《桃源》，三《洛浦》，四《明妃》，五《班女》，六《文君》，七《吴娘》，八《琵琶》，凡八首，有致语，有口号，有放队。此其例也。
艳阳灼灼河洛神，态浓意远淑且真。入眼平生未曾有，缓步佯羞行玉尘。凌波不过横塘路，风吹仙袂飘飘举。来如春梦不多时，夭非花艳轻非雾。　非雾，花无语，还似朝云何处去。凌波不过横塘路。燕燕莺莺飞舞，风吹仙袂飘飘举，拟倩游丝惹住。
右无名氏洛浦集句《调笑》词。案贺铸《青玉案》词首句曰“凌波不过横塘路”，是此词出于贺氏后矣。《乐府雅词》以列于郑氏、晁氏诸作之先，《词谱》谓此词宣和中自宫禁传出，故从之。
馀若秦观之《调笑》，一《王昭君》，二《乐昌公主》，三《崔徽》，四《无双》，五《灼灼》，六《盼盼》，七《崔莺莺》，八《采莲》，九《烟中怨》，十《离魂记》，凡十首，见本集。则惟有诗词。晁补之之《调笑》，一《西子》，二《宋玉》，三《大隄》，四《解佩》，五《回文》，六《唐儿》，七《春草》，凡七首，见《乐府雅词》。则惟有致语。郑仅字彦能，神宗时吏部侍郎，谥修敏。之《调笑》，一《罗敷》，二《莫愁》，三《文君》，四《桃源》，五《青楼》，六《冯子都》，七《吴姬》，八《苏小》，九《阳关》，十《太真》，十一《采莲》，十二《苏苏》，凡十二首，见《乐府雅词》。则有致语，有放队。毛滂之《调笑》，一《崔徽》，二《泰娘》，三《盼盼》，四美人赋》，五《灼灼》，六《莺莺》，七《苕子》，八《张好好》，凡八首，见本集。则有白语，即致语。有遣队，即放队。本词之后，又有《破子》二首，与本词体同而无前诗句。《词律》曰：“单用后词者曰破子，又曰头子。”是也。又若无名氏《九张机》两作，亦《乐府雅词》之所谓“转踏”者，其例亦微不同。
四张机，咿哑声里暗颦眉。同梭织朵垂莲子，盘花易绾。愁心难整，脉脉乱如丝。
右无名氏《九张机》词之一。案徐本立《词律补》注曰：曾氏《雅词》所录无名氏两作，其一自一张机至九张凡九首为一调。其一于九首外又前有口号一首，后有遣队二首，凡十二首为一调。当全录之以备格云。惟口号以前，又有致语，所谓遣队者与本词体同。首句用短韵二字句，又与毛氏之《破子》同，亦当曰《破子》。又有七绝一首曰：“歌声飞落画梁尘，舞罢香风卷绣茵。更欲缕成楼上恨，尊前忽有断肠人。”亦与毛氏之遣队同，惟“画梁”，毛作“杏梁”，第三句毛作”更拟绿云弄清切”，馀悉同。复以”敛袂而归，相将好去”八字作收，亦与诸家之收句同。未知亦毛氏所作否也。据此则万说非，徐说亦非也。
又考之王性之有“莺莺曲”《蝶恋花》十二首。
镜破人离何处问。路隔银河，岁会知犹近。只道近来消瘦损，玉容不见空传信。　弃掷前欢俱未忍。岂料盟言，陡顿无凭准。地久天长终有尽，绵绵不似无穷恨。
右王性之《蝶恋花》词十二首之一。按《侯鲭录》曰：王性之《传奇辨正》谓，元稹《会真记》世以为佳话，惜不能歌。乃分原文为十章，各系一词，致语之外，先别为一词，末复缀一词。凡《商调蝶恋花》词十二首，此其末章也。
王安中有“六花队冬词”《蝶恋花》六首。
曲径深丛枝袅袅。晕粉柔绵，破萼烘清晓。十二番开寒最好，此花不恨春归早。　霜女飞来红翠少。特地芳菲，绝艳惊衰草。只滞东风终甚了，久长欲伴姮娥老。
右王安中“六花队咏长春”《蝶恋花》词。案《初寮集》《长春口号》曰：“露桃烟杏逐年新，回首东风迹已陈。顷刻开花公莫问，四时俱好是长春。”冬词凡六首，一《长春》，二《山茶》，三《蜡梅》，四《红梅》，五《迎春》，六《小桃》。各有口号一首，词一首。此其首章也。
王明清《挥麈录》谓曾布作《冯燕歌》，始渐成套数。此数词近之矣。转踏之义，诸家无道及者。老宋曲以本宫二曲相互用者如仙吕则用《后庭花》、《金盏儿》，正宫则用《滚绣球》、《倘秀才》之类。谓之缠达。二者音相近，与倒喇不同，徐釚《南州草堂词话》曰：倒喇，金元戏剧名。详见陆云士《满庭芳》词。盖一为歌曲，倒喇则舞曲也。若董颖《道宫薄媚·西子词》，《乐府雅词》则谓之大曲。凡分十章，一排遍第八，二排遍第九，三第十攧，四入破第一，五第二虚催，六第三衮遍，七第四催拍，八第五衮遍，九第六歇拍，十第七煞衮，以平仄通叶。道宫今不传。此词为宣和宫中大曲之一，他无可证。赵以夫《虚斋乐府》有九十二字体《薄媚摘偏》词，亦平仄通叶，即从此曲出也。晏幾道《泛清波摘遍》词，亦从大曲出。惟字数愈多，则费时愈多。柳氏慢词，此其嚆矢尔。
张先与柳氏齐名。先以天圣初登第，视柳氏为早，又号“张三影”，以所作有“云破月来花弄影”，“娇柔懒起，帘压卷花影”，“柳径无人，堕飞絮无影”，尤其得意句也。先亦工慢词，有《谢池春慢》词。
缭墙重院，间有流莺到。绣被掩馀寒，画阁明新晓。朱槛连空阔，飞絮无多少。径莎平，池水缈。日长风静，花影闲相照。　尘香拂马，逢谢女，城南道。秀艳过施粉，多媚生轻笑。斗色鲜衣薄，碾玉双蝉小。欢难偶，春过了。琵琶流怨怨，都入相思调。
右张先《谢池春慢》词。案《古今词话》曰：此先于玉仙观道中逢谢媚卿作，一时传唱几遍，不独三中一词之见称于人口也。
永既卒，先独享老寿，以歌词闻天下。而协之以雅，苏轼犹及与之游。故亦好为词。
明月几时有，把酒问青天。不知天上宫阙，今夕是何年。我欲乘风归去，又恐琼楼玉宇。高处不胜寒，起舞弄清影，何似在人间。　转朱阁，低绮户，照无眠。不应有恨，何事长向别时圆。人有悲欢离合，月有阴晴圆缺。此事古难全，但愿人长久，千里共婵娟。
右苏轼“丙辰中秋作”《水调歌头》词。案《复雅歌词》曰：“神宗读至‘琼楼’二句，曰：轼终是爱君，乃命量移汝州。”
苏氏之词，论者不一。《四库提要》曰：“词至柳氏而一变，至苏氏而又一变，遂开南宋辛氏一派。寻流溯源，不能不谓之别格，然谓之不工则不可。故与《花间》一派，并行而不废。可谓得其平矣。”苏门四学士，张耒不以词名，故所作极少。《书录解题》曰：“近代词家，黄九、秦七外，晁氏未必多逊。黄庭坚词时出俚浅，而间亦有峭健句。若王安石，及其弟安礼、安国，其子雱，孔武仲，及其弟平仲，谢逸，及其弟薖，王寀、刘弇、赵长卿、向子諲、徐俯，诸家属之西江派者。其词之得失同，不若秦观之能为曼声以合律也。”蔡伯世亦曰：“张先词胜乎情，柳永情胜乎词，情词相称，秦氏一人而已。其《满庭芳》词工矣，苏氏犹以学柳七作词为病，独许其‘题彬州旅舍’词。”
雾失楼台，月迷津渡，桃源望断无寻处。可堪孤馆闭春寒，杜鹃声里斜阳暮。　驿寄梅花，鱼传尺素，砌成此恨无重数。郴江幸自绕郴山，为谁流下潇湘去。
右秦观《踏莎行》词。案释惠洪《冷斋夜话》曰：“苏氏绝爱尾两句，自书于扇曰：‘少游已矣，虽万身何赎！’”
四人之外，又合陈师道、李荐，为六君子。陈氏《后山词》，李氏《月岩集》，与晁补之《琴趣外编》相伯仲，皆非秦氏敌也。郎瑛《七修类稿》曰：“秦氏殁于藤州，贺铸作《青玉案》词以吊之。”
凌波不过横塘路，但自送芳尘去。锦瑟年华谁与度。月楼花榭，绮窗朱户，惟有春知处。　碧云冉冉蘅皋暮，彩笔新题断肠句。试问闲愁都几许？一川烟草，满城风絮，梅子黄时雨。
右贺铸《青玉案》词。按龚明之《中吴纪闻》曰：“铸有小筑在苏州盘门外之横塘，原本误作“搪”。因作此词，时号‘贺梅子’。”与郎说不合。
其他为苏氏党者，朱服有《渔家傲》词，王诜有《忆故人》词。若赵令畤《聊复集》、晁冲之《具茨集》，则尤著者也。为苏氏敌者，舒亶有《菩萨蛮》词，曾肇有《好事近》词，王雱有《眼儿媚》词。若王安石《半山词》，则尤著省也。毛滂属官也，以词进。
泪湿阑干花著露，愁到眉峰碧聚。此恨平分取，更无言语空相觑。　短雨残云无意绪，寂寞朝朝暮暮。今夜山深处，断魂分付潮回去。
右毛滂《惜分飞》词。案《西湖游览志》曰：“苏氏守杭，滂为法曹掾，秩满作此词。苏氏见之，折柬追回，款洽数月。”
程垓，中表也，以词传。
月挂霜林寒欲坠，正门外催人起。奈离别如今真个是，欲住也留无计，欲去也来无计。　马上离情衣上泪，各自个供憔悴。问江路梅花开也未，春到也频须寄，人到也频须寄。
右程垓《酷相思》词。按《四库提要》曰：“《词品》最称其《酷相思》、《四代好》、《折红英》数词。盖苏程为中表，耳濡目染，有自来也。”
王观《冠柳集》，并起于一时。苏过亦能词，柳氏所不及也。
新月娟娟，夜寒江静山衔斗。起来搔首，梅影横窗瘦。　好个霜天，闲着传杯手。君知否，晓鸦啼后，归梦浓于酒。
右苏过《点绛唇》词。按《古今词话》曰：“小坡作《点绛唇》词，时禁苏氏文章，故隐其名以为汪藻作。”
言者遂以苏氏代柳氏，而柳失之俗，苏失之粗，葛胜仲、周紫芝，乃改师小晏氏。至周邦彦而又一变。徽宗崇宁政和间，改定新乐。以周邦彦、晁端礼、万俟雅言、徐伸等预其事，周氏固大家，当与晁氏等别论之。徽宗皇帝亦能词，故其时作者颇多。《乐府雅词》所录三十一家，若欧阳修、张先、王安石、晁补之、贺铸、毛滂、舒亶、赵令畤、晁冲之九家不数外，凡李元膺、苏痒、谢逸、周邦彦、晁端礼、曹组、陈克、李祁、李甲、沈会宗、陈瓘、王安中、向子諲、徐俯、赵君举字子发，《词人姓氏录》不载。向子諲《西江月词》自注曰：呈子发元长去非三学士，则自是同时人。《词综》列作南宋末人非。魏夫人十六家，皆徽宗时人也。又若叶梦得、曾纡、陈与义、吕本中、朱敦儒、李清照六家，亦徽宗时人。而诸家系之南宋者，是犹向子諲之《酒边词》，于政和宣和间所作，则曰江北旧词，于绍兴间所作则曰江南新词。而以《阮郎归》一词见忤于秦桧，故以属南宋。不知向氏之名，屡见于蔡伸友古词中，所当从其始也。《雅词拾遗》所录诸家，亦多同时人，往往无可考。若沈唐则见诸李清照《词论》，而传其《霜叶飞》词。俞紫芝则见诸吴曾《能改斋漫录》，曰金华人。有题张公诩青溪图《临江仙》词，而传其《诉衷情》词。何籀，靖康末尽节名臣也，而传其《虞美人》词。宋齐愈，则其人可诛也，而传其《眼儿媚》词。其所去取，虽不及《花庵词选》之精，固出于诸选之上也。盖北宋慢词，始于聂冠卿之《多丽》词，至宣和而特盛。何籀有《宴清都》词，廖世美有《烛影摇红》词，查荎有《透碧霄》词，均见《雅词拾遗》。沈公述有《望海潮》词，鲁逸仲有《南浦》词，李玉《阳春白雪》作潘元质。有《金缕曲》词，均见《花庵词选》。潘元质有《花心动》词，田不伐有《江神子慢》词，沈会宗有《倾杯》词，均见《阳春白雪原本误作“雲”。》。其生平不详，其词则脍炙人口。即谢克家小词，亦与鹿虔扆“金锁重门”同为不可无一之作也。
依依宫柳拙宫墙，楼殿无人春昼长。燕子归来依旧忙。忆君王，月照黄昏人断肠。
右谢克家《忆君王》词。按《鼠璞》曰：此送车驾北行作。词意悲凉，读之使人坠泪，真忧君忧国语也。
《宋六十一家词选》例言曰：“北宋大家，每从空际盘旋，故无椎凿之迹。竹坡以下，渐于字句求工，而昔贤疏宕之致微矣。此亦南北宋之关键也。”知言哉。

[book_title]第五章　论南宋词人之多
汇刻南宋人词，于毛氏本得三十八家：
叶梦得《石林词》
陈与义《无住词》
张元幹《芦川词》
韩玉《东浦词》从《提要》列此。
侯寘《嬾窟词》
杨无咎《逃禅词》《图绘宝鉴》作扬，当从改。
曾觌《海野词》
辛弃疾《稼轩词》
黄公度《知稼翁词》
葛立方《归愚词》
张孝祥《于湖词》
周必大《近体乐府》
王千秋《审斋词》
赵彦端《介庵词》
程珌《洺水词》
刘克庄《后村别调》
沈端节《克斋词》从《提要》列此。
姜夔《白石词》
杨炎正《西樵语业》原作杨炎，从杨万里《诚斋诗话》、厉鹗《宋诗纪事》改。
陆游《放翁词》
陈亮《龙川词》
刘过《龙洲词》
毛幵《樵隐词》
卢祖皋《蒲江词》
洪咨夔《平斋词》
卢炳《哄堂词》原作烘堂，从《书录解题》改。
黄机《竹斋诗余》
高观国《竹屋痴语》
史达祖《梅溪词》
李昴《文溪词》原作李公昂，从《文溪集》及《花庵词选》改。《宋史》附《黄雍传》，亦作李昂英。
戴复古《石屏词》
洪瑹《空同词》
张榘《芸窗词》
方千里《和清真词》
黄昇《散花庵词》
吴文英《梦窗词》
蒋捷《竹山词》
石孝友《金谷遗音》
刘祁《归潜志》曰：韩玉字温甫，燕人，以翰林为凤翔府判官。《词综》从之作金人。叶绍翁《四朝闻见录》曰：韩玉北方之豪，绍兴初，挈家而南，授江淮都督府计议军事。《四库提要》从之作宋人，并历引在南诸题以为证，分析颇详，故从之。
王氏本得三十四家。若辛弃疾《稼轩词》、姜夔《白石词》、陈亮《龙川词》、史达祖《梅溪词》，已见毛刻不复数外，凡三十二家：
赵鼎《得全词》
李光《庄简词》
李纲《梁溪词》
胡铨《澹庵词》
李弥逊《筠溪词》
邓肃《栟榈词》
朱敦儒《樵歌》
朱雍《梅歌》
倪称《绮川词》
高登《东溪词》
曹冠《燕喜词》
丘崈《文定公词》
姜特立《梅山词》
赵磻《老拙庵词》
袁去华《宣卿词》
李处全《晦庵词》
管鉴《养拙堂词》
王炎《双溪诗馀》
陈人杰《龟峰词》
许棐《梅屋诗馀》
方岳《秋崖词》
张炎《山中白云词》
王沂孙《花外词》
李好古《碎锦词》
何梦桂《潜斋词》
赵必《覆瓿词》
欧良《抚掌词》
无名氏《章华词》
李清照《漱玉词》
朱淑真《断肠词》
《词人姓氏录》惟李好古不载。案《阳春白雪》卷七曰：字仲敏，《词综》从其白题本曰：乡贡免解进士，其仕籍不详。陶梁《续词综》曰“字敏仲”，则误也。又谓欧良有《抚掌词》一卷。刘克庄《后村文集》亦谓良南城人，官司户。王刻据劳氏校本作后学欧局编，是编者为良，非良所作矣。《章华词》据汲古景宋钞本，原佚首八叶，故作者无考。《清平乐》一首，首句作“风不定”，明敚一字，王刻不加口，亦疏也。
朱氏本得六十一家，若陈与义《无住词》、朱敦儒《樵歌》、辛弃疾《稼轩词》、刘过《龙洲词》、周必大《平园近体乐府》、姜夔《白石道人歌曲》、赵彦端《介庵琴趣外篇》、卢祖皋《蒲江词稿》、刘克庄《后村长短句》、吴文英《梦窗词集》、蒋捷《竹山词》、张炎《山中白云》，已见他刻不复数外，凡四十九家：
张纲《华阳长短句》
王灼《颐堂词》
米友仁《阳春集》
刘一止《苕溪乐章》
曹勋《松隐乐府》
洪皓《鄱阳词》
张抡《莲社词》
刘子翚《屏山词》
仲并《浮山诗馀》
李流谦《澹斋词》
曾协《云庄词》
范成大《石湖词》
陈三聘《和石湖词》
张辑东《泽绮语债》
韩元吉《南涧诗馀》
王之望《汉滨诗馀》
洪适《盘洲乐章》
史浩《鄮峰真隐大曲》
杨冠卿《客亭乐府》
李洪《芸庵诗馀》
赵善括《应斋词》
程大昌《文简文词》
王质《雪山词》
杨万里《诚斋乐府》
京镗《松坡词》
吕胜己《渭川居士词》
李石《方舟词》
张镃《南湖诗馀》附张枢词
汪莘《方壶诗馀》
韩淲《涧泉诗馀》
汪晫《康范诗馀》
王以宁《王周士词》
吴泳《鹤林词》
张继先《虚靖真君词》
夏元鼎《蓬莱鼓吹》
郭应祥《笑笑词》
王迈《臞轩诗馀》
徐鹿卿《徐清正公词》
刘学箕《方是闲居士词》
赵孟坚《彝斋诗馀》
葛长庚《玉蟾先生诗馀》
柴望《秋堂诗馀》
陈著《本堂词》
陈允平《日湖渔唱》
汪元量《水云词》
周密《蘋洲渔笛谱》
吴存《乐庵诗馀》
刘辰翁《须溪词》
词人姓氏录若米友仁《阳春集》、李流谦《澹斋词》、曾协《云庄词》、杨冠卿《客亭乐府》、赵善括《应斋词》、王质《雪山词》、吴泳《鹤林词》、夏元鼎《蓬莱鼓吹》、徐鹿卿《徐清正公词》、刘学箕《方是闲居士词》、陈著《本堂词》、吴存《乐庵诗馀》均不载。《词综》所录者亦惟杨冠卿、徐鹿卿、剑学箕、陈著四家。馀若吴氏辑本张抡《清江渔谱》一卷，何氏钞本陈允平《西麓继周集》一卷，各附于本词后，尤所罕见也。
江氏本凡七家：
朱熹《晦庵词》
吴儆《竹洲词》
赵以夫《虚斋乐府》
杨泽民《和清真词》
林正大《风雅遗音》
姚勉《雪坡词》
文天祥《文山乐府》
元凤林书院《草堂诗馀》以文天祥、刘辰翁诸家列作元人。按刘氏入元以不仕终，当列作宋人。若文氏更不能列作元人也。
吴氏本得十二家。若张元幹《芦川词》、辛弃疾《稼轩词》、张孝祥《于湖词》、陆游《渭南词》、刘克庄《后村诗馀》、戴复古《石屏词》、许棐《梅屋诗馀》、赵以夫《虚斋乐府》、方岳《秋崖乐府》、蒋捷《竹山词》已见他刻不复数外，凡二家：
魏了翁《鹤山长短句》
李原本误作“吴”。曾伯《可斋词》
《词人姓氏录》惟李曾伯不载，案周庆云《两浙词人小传》，曰：“曾伯字长孺，覃怀人，历官观文殿大学士。”本集《仲宣楼记》曰：“淳祐十年继贾似道为荆湖制置使，盖理宗时人也。”
黄昇《中兴以来绝妙词选》十卷，始于康与之，终于泆蒤，并己作为八十九家。周密《绝妙好词选》七卷，始于张孝祥，终于仇远，并己作为一百三十二家，皆以南宋人专录南宋人词。非若黄大舆《梅苑》十卷、曾慥《乐府雅词》三卷补遗一卷、陈景沂《全芳备祖》五十卷、无名氏《类编草堂诗馀》四卷、赵闻礼《阳春白雪》八卷之不限于南北也。陈耀文《花草粹编》二十二卷，杨慎《词林万选》四卷则瞠乎后矣。《四库提要》以为周氏所选，去取之严，犹在黄氏之上。又宋人词集，今多不传，并作者姓名亦不尽见于世，零玑碎玉，皆赖此以存。南宋词选中最为善本，其首以张孝祥者，以不附和议也。惟卷二录蔡松年词，卷七录仇远词。蔡氏仕金为右丞相，仇氏入元为溧阳州学正，则与专录南宋人词之例不合。或者仇之出山，已为周氏不及见欤。若录蔡氏，又何以自解焉？查为仁、厉鹗有合笺本，采摭诸书，各详其里居出处。或因词而考证其本事，或因人而附载其佚闻，以及诸家之评论与其人之名篇秀句不见于此编者，咸备录之。其疏通证明之功，亦有不可泯者矣。余集、徐楙据周氏《浩然斋雅谈》、《志雅堂杂钞》、《癸辛杂识》、《武林旧事》，《齐东野语》、《弁阳客谈》、《澄怀录》、《云烟过眼录》数书，各补词一卷，如骖之靳，可附以传也。
南宋词较北宋而多者，其时代为差近。又词为当时所盛行，作者多自制曲为后世法。高宗皇帝亦能词，有《舞杨花》词，亦自制曲也。又作《渔歌子》词凡十五章。
水涵微影淡虚明，小笠轻蓑未要晴。明镜里，縠纹生。白鹭飞来空外声。
右高宗皇帝《渔歌子》词之一。案廖莹《中江行杂录》曰：“光尧《渔歌子》十五章，备骚雅之体，虽老于江湖者不能企及。”
而又提倡群工，不遗馀力。故见张抡词即命以知阁门事，见康与之词即官以郎中，见俞国宝词即予以释褐。上有好者，下必有甚也者矣。词人之多，所以迄于亡而不已也。析言之，其宗室亦能词，赵彦端即其一也。
休相忆，明日远如今日。楼外绿烟村幂幂，花飞如许急。　柳岸晚来船集，波底夕阳红湿。送尽去云成独立，酒醒愁又入。
右赵彦端《谒金门》词。案沈雄《续古今词话》曰：“德庄《西湖词》，孝宗极赏其‘波底夕阳红湿’句，曰：‘我家里人，也会作此等语。’”
若赵汝愚则词以人重矣。
水月光中，烟霞影里。涌出楼台，空外笙歌。人间笑语，身在蓬莱。　天香暗逐风回，正十里荷花尽开。买个轻舟，山南游遍，山北归来。
右赵汝愚《柳梢青》诗。按沈雄《宋名家词》评曰：“此忠定公题丰乐楼词。公谪后，朱晦庵注楚词以哀之，惜宗臣之去也。”
盖自赵鼎《得全词》以迄赵闻礼《钓月词》，作者不下百十家。赵闻礼且以《阳春白雪》著矣。彼作微子之归者，犹不在数尔。其勋戚亦能词，吴琚以“喜雪”《水龙吟》词、“观潮”《百字令》词，两受金帛之赐。琚为宪圣太后之侄，又以书家名者也。
岸柳可藏鸦，路转溪斜，忘机鸥鹭立汀沙。咫尺钟山迷望眼，一半云遮。　临水整乌纱，两鬓苍华。故乡心事在天涯，几日不来春便老，开尽桃花。
右吴琚“游青溪呈马野亭”《浪淘沙》词。案景定《建康志》引马氏跋曰：“秦淮海擅词而字未闻；米宝晋善诗，然终不及字。若公可谓兼之矣。”野亭名之纯。
杨缵为宁宗杨后兄次山之孙，度宗杨淑妃之父也。自号紫霞翁，尤知音。周密作“西湖十景”《木兰花慢》词，尝就之订律，故其佳词颇多，不独《武林旧事》所称之除夕一词也。
疏疏宿雨酿寒轻，帘幕静垂清晓。宝鸭微温瑞烟少。檐声不动，春禽对语，梦怯频惊觉。欹珀枕，倚银床，半窗花影明东照。　惆怅夜来风，生怕娇香混瑶草。披衣便起，小径回廊，处处都行到。正千红万紫竞芳妍，又还是年时被花恼。蓦忽地，省得而今双鬓老。
右杨缵《被花恼》词。按《词律》曰：此紫霞翁自制曲。山谷《水仙诗》有“坐对真成被花恼”之句，故取以为名。
其作词五要，则《词源》备采之矣。宰执亦能词。南宋一代，自宗臣执政外，其身正揆席者，以左相李纲始，右相文天祥终。李氏有《梁溪词》，文氏有《文山乐府》，皆世所共知者。馀则周必大为左相，有《平园近体乐府》。
秋夜乘槎，客星容到天孙渚。眼宁微注，待许牵牛渡。　见了还非，重理霓裳舞。谁无误，几年一遇，莫讶周郎顾。
右周必大《点绛唇》词。案周密《齐东野语》曰：“公以出使过池阳，太守赵富文招饮，出家姬小琼舞以侑欢。因作此词，禁中亦闻之。异时有以此事中伤者，阜陵亦为一笑。”
京镗为左相，有《松坡居士》词。吴潜为左相，有《履斋诗馀》。吴相能词，在京相之上。其词则汇刻所未收，故表而出之。
池水凝新碧，栏花驻老红，有人独倚画桥东。手把一枝杨柳系春风。　鹊伴游丝坠，蜂黏落蕊空，秋千庭院小帘栊。多少闲情闲绪雨声中。
右吴潜《南歌子》词。按《词品》曰：“吴相既为贾似道所陷，南迁岭表，有送李御带祺《满江红》词曰：‘报国无门空自怨，济时有策从谁吐。’亦自道也。”
若参知以下能词者。陈与义《无住词》、张纲《华阳长短句》诸家，更多不胜数矣。将帅亦能词。辛弃疾《稼轩词》十二卷，南宋所谓自成一家者也。
更能消几番风雨，匆匆春又归去。惜春长怕花开早，何况落红无数。春且住，见说道天涯芳草无归路。愁从周济本作“愁”。春不语。算只有殷勤，画檐蛛网，尽日惹飞絮。　长门事，准拟佳期又误。蛾眉曾有人妒，千金纵买相如赋，脉脉此情谁诉。君莫舞，君不见玉环飞燕皆尘土。闲愁最苦。休去倚危栏，斜阳正在，烟柳断肠处。
右辛弃疾《摸鱼子》词。案岳珂《桯史》曰：“稼轩以词名，有所作，或数十易稿，累月未竟。其刻意如此。世谓寿皇见此词颇不悦，然终不加罪也。”
丘崈为蜀帅，与辛氏同以知兵名。丘氏有《文定公词》。
鸣鸠乳燕，春在梨花院。重门镇掩，沉沉帘不卷。纱窗红日三竿，睡鸭馀香一线，佳眠悄无人唤。
谩消遣，行云无定，楚雨难凭梦魂断。清明渐近，天涯人正远。尽教闲了秋千，觑着海棠开遍。难禁旧愁新怨。
右丘崈《扑胡蝶》词。按《鹤林玉露》曰：“辛稼轩有《永遇乐·寄丘宗卿千古江山》一词，集中不载，尤隽壮可喜。二家词派不同，其为工一也。”
辛氏于孝宗乾道间，即知金之必亡，疏请下诏大臣，预修边备，为仓卒应变计。韩侂胄议伐金，询之丘氏，则对曰：兵凶战危，宜申警军实，使吾常有胜势。若衅自彼作，我有辞矣。朱熹亦谓辛稼轩、陈同甫此等人皆可用。同甫名亮，有《龙川词》，亦将才也。甫登第而卒，故未竟其用尔。
东风荡漾轻云缕，时送潇潇雨。水边台榭燕新归，一点香泥湿带落花飞。　海棠糁径铺香绣，依旧成春瘦。黄昏庭院柳啼鸦，记得那人和月折梅花。
右陈亮《虞美人》词。案叶适《水心诗话》曰：亮每一词成，辄自叹曰：生平经济之怀，略已陈矣。予所谓微言，多此类也。
武臣能亦词。韩世忠有《临江仙》、《南乡子》等词。
人有几多般，富贵荣华总是闲。自古英雄都是梦，为官，宝玉妻儿宿业缠。　年事已衰残，须鬓苍苍骨髓干。不道山林多好处，贪欢，只恐痴迷误子贤。
右韩世忠《南乡子》词。案《西湖志馀》曰：“蕲王生长兵间，未尝知书。晚岁忽若有悟，能作字及小词。信乎非常人也。”
岳飞有《小重山》、《满江红》等词。
昨夜寒蛩不住鸣，惊回千里梦，已三更。起来独自绕阶行，人悄悄，帘外月胧明。　白首为功名，故山松菊老。阻归程。欲原本误作“梁”。将心事付瑶筝，知音少，弦绝有谁听。
右岳飞《小重山》词。按陈郁《藏一话腴》曰：“武穆《小重山》词，盖指和议之非也。又作《满江红》词，其忠愤可见矣。”
余玠有《樵隐词》，则未见传本也。
怪新来瘦损。对镜台，霜华零乱鬓影。胸中恨谁省，正关山寂寞，暮天风景。貂裘渐冷，听梧桐声敲露井。可无人为向楼头，试问塞鸿音信。　争忍，勾将愁绪，半掩金铺，雨欺灯晕。家僮困卧，呼不应，自高枕。待催他天际，银蟾飞上，唤取嫦娥细问。要乾坤表里光辉，照人醉饮。
右余玠《瑞鹤仙》词。案《宋史》本传曰：“玠少无行，尝杀人，脱身走襄淮。以词谒制置使，渐知名。后为蜀帅，有惠政。所著有《樵隐词》，今不传。”
大儒亦能词。朱熹晦庵词不必论，真德秀不以词名。
雨岸月桥花半吐。红透肌香，暗把游人误。尽道武陵溪上路，不知迷入江南去。　先自冰霜真态度。何事枝头，点点胭脂污。莫是东君嫌淡素，问花花又娇无语。
右真德秀“咏红梅”《蝶恋花》词。案《宋名家词》评曰：“作大学衍义人，又有此等词笔，朱晦庵不能专美于前矣。”
魏了翁有《鹤山长短句》，则见诸汇刻者。
东窗五老峰前月，南窗九垒坡前雪。推出侍郎山，著君窗户间。　离骚乡里住，却记庚寅度。挹取芷兰芳，酌君千岁觞。
右魏了翁“寿江倅”《菩萨蛮》词。案《词品》曰：“鹤山词不作艳语，所作如寿江倅词，宋代寿词无有过之者。”
佞幸亦能词。曾觌有《海野词》，史浩则兼工大曲矣。
桃靥红匀，梨腮粉薄。鸳径无尘，凤阁凌虚。龙池澄碧，芳意鳞鳞。　清时酒圣花神，看内苑风光又新。一部仙韶，九重鸾仗，天上长春。
右曾觌应制《柳梢青》词。案乾淳《起居注》曰：“乾道三年春，车驾奉太上至后苑看花。曾觌进《柳梢青》词，重赐之。”
布衣亦能词。杨无咎有《逃禅词》，刘过有《龙洲词》，汪萃有《方壶诗馀》，汪晫有《康范诗馀》，黄昇有《散花庵词》。此其尤著者。
玉带猩袍，望翠华。马去犹龙。拥千官鳞集，貂蝉争出。貔貅不断，万骑云从。细柳营开，团花袍窄，人指汾阳郭令公。山西将，算韬钤有种，五世元戎。　旌旗蔽满寒空，鱼阵整从容虎帐中。想刀明似雪，纵横脱鞘。箭飞如雨，霹雳鸣弓。威撼边城，气吞胡虏，惨淡尘沙吹北风。中兴事，看君王神武，驾驭英雄。
右刘过《沁园春》词。按张世南《游宦纪闻》曰：“刘改之为辛稼轩帅府客，尤好作《沁园春》词。寿皇锐意亲征，大阅禁旅，军容肃甚。郭某为殿岩，从驾还内。都人初见一时之盛，改之作此词以献。郭遗之数十万钱。”
方外亦能词。北宋方外词，以仲殊《宝月集》为一无蔬笋气。南宋则张继先有《虚靖真君词》，夏元鼎有《蓬莱鼓吹》，葛长庚有《玉蟾先生诗馀》，皆裒然成集者。若左誉之出家。
楼上黄昏杏花寒，新月小栏干。一双燕子，两行征雁，画角声残。　绮窗人在东风里，洒泪对春闲。也应似旧，盈盈秋水，淡淡春山。
右左誉《眼儿媚》词。案《词综引》王仲言曰：“与言策名后。眷乐籍女张秾，赠以此词。秾后委身于立勋大将家，易姓章。疏封大国，与言忽有悟，即拂衣东渡为浮屠。”
刘澜之还俗，则不复道及也。
玉钗分向金华后，回头路迷仙苑。落翠惊风，流红逐水，谁信人间重见。花深半面，尚歌得新词，柳家三变。绿叶阴阴，可怜不似那时看。　刘郎今度更老，雅怀都不到。书带题扇，花信风高。苕溪月冷，明日云帆天远。尘绿较短，怪一梦轻回。酒阑歌散，别鹤惊心，感时花泪溅。
右刘澜“吴兴郡宴遇旧人”《齐天乐》词。按方回《瀛奎律髓》曰：“澜初为道士，还俗。学唐诗有所悟。干谒无成而卒。”
闺媛亦能词。孙道绚笔力尤高，以不幸而早寡。
悠悠扬扬，做尽轻模样。半夜潇潇窗外响，多在梅梢竹上。　朱楼向晓帘开，六花片片飞来。无奈熏炉烟雾，腾腾扶上金钗。
右孙道绚“咏雪”《清平乐》词。案《词苑丛谈》曰：“孙夫人‘春闺’《南乡子》、‘咏雪’《清平乐》二词，可与李易安颉颃。”
朱淑贞则遇人不淑矣。造物忌才，于闺阁而加酷。悲夫！
寒食不多时，几日东风恶。无绪倦寻芳，闲却秋千索。　瘦減翠裙交，病怯罗衣薄。不忍卷帘看，寂寞梨花落。
右朱淑真《生查子》词。案《本集纪略》曰“淑真为文公侄女”，《历代词人姓氏录》则曰“与魏夫人为词友”，魏夫人则丞相曾布妻，司农少卿曾纡母也。时代不合，未详孰是。
妓妾亦能词，美奴有《卜算子》词。
送我出东门，乍别长安道。两岸垂杨锁暮烟，正是秋光老。　一曲古阳关，莫惜金尊倒。君向潇湘我向秦，鱼雁何时到。
右美奴《卜算子》词。按《苕溪渔隐丛话》曰：“美奴陆敦礼侍儿，善小词，每乞韵于座客，顷刻成章。敦礼令掌文翰。”
蜀妓有《鹊桥仙》词。
说盟说誓，说情说意，动便春愁满纸。多应念得脱空经，是那个先生教底。　不茶不饭，不言不语，一味供他憔悴。相思己是不曾闲，又那得工夫咒你。
右蜀妓《鹊桥仙》词。按《齐东野语》曰：“陆放翁客自蜀挟一妓归，蓄之别室。原本误作”空“。率数日一往偶以病少疏，妓颇疑之。客作词自解，妓即韵以答。或谤翁挟蜀尼以归，即此也。”又按以白话入词，始于柳永。继之者若黄庭坚《鼓笛令》、秦观《品令》、石孝友《惜多娇》，并用俗字，可谓恶词。所谓北宋每有无谓之词以应歌者也。惟此词及严蕊《卜算子》词，蜀妓市桥柳词，出之妇女口中，反在学士文人上矣。
仙鬼亦能词。乩仙之词多可诵者。
睹娇红绌捻。是西子当日留心千叶，西都竞栽接。好园林台榭，何妨日涉。轻罗慢褶，费多少阳和调。燮向晓来露浥芳苞，一点醉红潮颊。　双压，姚黄国艳。魏紫天香，倚风羞怯。云鬟试插，偏引动，狂蜂蝶。况东君开宴，赏心乐事，莫惜献酬频叠。看相将红药翻阶，尚馀媵妾。
右紫姑“咏一捻红牡丹”《瑞鹤仙》词。按洪迈《夷坚志》曰：“周权令西安，每邀紫姑卜休咎，仙善属文。因求作‘一捻红牡丹瑞’《鹤仙词》，以‘捻’字为韵，欲以困之。亦不思而就。”
鬼词若故宋理宗宫人卫芳华一词，亦作手也。
记前朝旧事，曾此地会神仙。向月地云阶，重携翠袖，来拾花钿。繁华总随流水，叹一场春梦杳难圆。废港芙蓉滴露，断堤杨柳摇烟。　两蜂南北只依然，辇路草芊芊。恨别馆离宫，堙消凤盖，波没龙船。平生玉屏金屋，对漆灯无焰夜如年。落日牛羊冢上，西风燕雀林边。
右卫芳华《木兰花慢》词。案《乐府纪闻》曰：“仁宗延祐初，永嘉滕穆寓临安聚景园。月夜遇一丽人，自言姓氏。邀共饮，自歌此词以侑觞。相随者三年，忽云缘尽而别。”
其出处无考者，总不外乎此矣。惟掖庭无词，若杨娃宁宗杨后女弟，所谓杨妹子也。有《诉哀情》词，王清惠有《满江红》词，《东园友闻》曰张琼英作。金德淑有《望江南》词，则未必无人也，或者秘而不宣欤。
春睡起，积雪满燕山。万里长城横缟带，六街灯火已阑珊。人立玉楼间。
右金德淑《望江南》词。按《乐府纪闻》曰：“李章丘至元都，闻邻妇夜泣，访之则宋宫人也。因自举此词，遂委身焉。”
《词苑丛谈》谓李全子有《水龙吟》词，是贼寇亦能词。故词之宗宋，犹诗之宗唐。然而贺寿恶词，贤者不免，亦风雅之衰也。

[book_title]第六章　论宋七大家词
唐人善诗而不作诗话，宋人善词而不作词话。此亦善易者不言易也，不知善言词者亦莫如宋人。李清照一妇人耳，其论词曰：
自郑卫声炽，流靡烦变。有《菩萨蛮》、《春光好》、《莎鸡子》、《更漏子》、《浣溪沙》、《梦江南》、《渔父》等词。五代时，江南李氏独尚文雅。若“小楼吹彻玉笙寒”，及“吹皱一池春水”，句语虽奇，亦亡国之音也。柳永变旧声作新声，虽协音律，而词语尘下。张先、宋祁、沈唐、《碧鸡漫志》曰字公述，韩魏公客，《乐府雅词拾遗》录其《霜叶飞》词。元綘、《宋史》本传曰：有集百卷，今不传。《历代诗馀》录其《映山红慢》词。晁端礼辈，时有妙语，而失之破碎。晏殊、欧阳修、苏轼、则皆句读不葺之诗耳。又往往不协音律。盖诗文分平仄，而歌词分五音，又分六律，又分清浊轻重。《声声慢》、《雨中花》、《喜迁莺》，既押平声，又押入声。《玉楼春》平声，又押上去声，又押入声。其本押仄韵者，如上声协，押入声则不可通矣。王安石、曾巩，文章似西汉，而其词令人绝倒，不可读也。乃知词别是一家，知之者少。晏幾道、贺铸、秦观、黄庭坚出，始能知之。而晏苦无铺叙，贺苦少典重，秦耑主情致而少故实，黄尚故实而多疵病，皆良玉之有瑕者也。节录《苕溪渔隐丛话》。
陆游《老学庵笔记》谓其讥弹前辈，既中其病，此但知其一也。至谓词别是一家，此非深于词者决不能为此说。然而惟我独尊，意在言外。“露花倒影柳三变，夜桂飘香张九成”之对句，亦见《老学庵学记》。其为惟口也同。再嫁之疑，玉壶之衅。李心传《建炎以来系年要录》、赵彦卫《云麓漫钞》，复曲信传闻，肆为诬谤。不有俞正瑞《癸巳类稿·易安事辑》之作，且蒙垢于九泉矣。幽栖朱淑真自号幽栖居士。元夜之嫌，冲虚孙道绚自号冲虚居士。回禄之惨，亦同此可概也夫。
寻寻觅觅，冷冷清清，凄凄惨惨戚戚。乍暖还寒，时候最难将息。三杯两盏淡酒，怎敌他晚来风急。雁过也，正伤心却是，旧时相识。　满地黄花堆积，憔悴损如今，有谁堪摘。守着窗儿，独自恁生得黑。梧桐更兼细雨，到黄昏点点滴滴。这次第，怎一个愁字了得。
右李清照《声声慢》词。按张端义《贵耳集》曰：“一起真乃公孙大娘舞剑手。自来词家未有连下十四叠字者，后半‘点点滴滴’，又用叠字，俱无斧凿痕。‘守着窗儿，为自恁生得黑’，‘黑’字不许第二人押。妇人中有此奇笔，真间气也。”
盖其生于北宋之季，没于南宋之初。同时诸家，若片玉大声，或所未见。过神其说，而未得其平。究之宋人之词，与唐诗相等。荆璞隋珠，俯拾即是。其成名家者多，其成大家者少耳。专言宋词者，叶申芗有《天籁轩词选》六卷，冯煦有《宋六十一家词选》十二卷，冯氏据毛本以定去取，叶氏则去洪瑹两家，益以宋祁以下二十七家，各私所见，而无所发明。若周济选宋词，则以周邦彦、辛弃疾、王沂孙、吴文英为四大家，而以晏殊以下四十七家，分列之以附庸于四大家之下。戈载选宋词，以周邦彥，姜夔、史达祖、吴文英、周密、王沂孙、张炎为七大家，而其馀不及焉。周选所论，私见尤多。大都取法于张惠言《茗柯词选》，独以吴文英为大家，与张选不合。辛氏固为大家，故周必大近体乐府。刘克庄《后村别调》、程珌《洺水词》、陈亮《龙川词》、刘过《龙洲词》、杨炎正《西樵语业》、黄机《竹斋诗馀》、洪咨夔《平斋词》、蒋捷《竹山词》，陈经国《龟蜂词》十家，均得其一体。周选既抑苏氏，又以姜夔一家附庸于辛氏，过矣。戈选持论颇公，且不及他家，故示人以不广，其论词多可法。其校律尤精，偶有不协者，虽佳词亦不入选。周密《西湖十景》词只登其六首，则其严可知。至所谓七大家者，又古今不易之说，可从也。若其人其事有可相证者，则连类而及之，斯论世之意尔。
周邦彦，字美成，钱唐人。神宗元丰初献《汴都赋》，除太学正，历进徽猷阁待制。能自制曲。徽宗崇宁四年七月，改定新乐，赐名大晟乐。九月，置大晟府，召为大晟乐正。《宋史·文苑》本传言提举府事，《词苑丛谈》言为大晟乐正。案《宋史·乐志》曰：以宣和殿大学士蔡絛提举大晟府事，设大司乐一、典乐二、大乐令一、协律郎四，又有制撰官，而无乐正。或即大司乐也。以晁端礼为协律郎，万俟雅言、田为等为制撰官，时旧曲存者几千数，太宗朝所制者三百九十曲，馀则列朝所增。见《乐志》。相与讨论古音，审定古调。又复增演慢曲引近，或移宫换羽，为三犯、四犯之曲，按月律为之。其曲遂繁，不独其平仄宜遵也。即上去入亦不容相混，方千里、杨泽民和之。或合刻为《三英集》，其四声皆同，可见其深于律矣。
秋阴时作渐向暝，变一庭凄冷。伫听寒声，云空无雁影。　更深人去寂静，但照壁孤灯相映。酒已都醒，如何消夜永。
右周邦彦《关河令》词。按《词源》曰：“周氏词浑厚和雅，善于融化诗句。”
其慢词之工，则知者多矣，故不录。而以《望江南》一词为蔡京所罪，见周密《浩然斋雅谈》。若晁端礼则以蔡京而进者也。
浅山眉映横波面，面波横映眉山浅。云鬓插花新，新花插鬓云。　断魂离思远，远思离魂断。门掩未黄昏，昏黄未掩门。
右晁端礼《回文菩萨蛮》词。按《能改斋漫录》曰：“大晟乐府成，晁氏以蔡京荐。赴阙下进词称旨，充大晟协律。”
《古今词话》以为京见晁冲之“咏梅”《汉宫春》词，因以大晟府丞用之，则以叔而诬其侄矣。若万俟雅言亦精于律者也。
见梨花初带夜月，海棠半含朝雨。内苑春不禁过青门，御沟涨潜通南浦。东风静细柳垂金缕，望凤阙非烟非雾。好时代朝野多欢，遍九陌太平萧鼓。　乍莺儿百啭断续，燕子飞来飞去。近缘水台榭映秋千，斗草聚双双游女。饧香更酒冷踏青路，会暗识夭桃朱户。向晚骤宝马雕鞍，醉襟惹乱花飞絮。　正轻寒轻暖漏永，半阴半晴云暮。禁火天已是试新妆，岁华到三分佳处。清明看汉蜡传宫炬，散翠烟飞入槐府。敛兵卫阊阖门开，住传宣又还休务。
右万俟雅言《三台》词，依律分三叠。按《古今词话》曰：“万俟氏自号词隐，其清明应制一词尤佳。”即指此也。
田为，字不伐。《花庵词选》亦言其工于乐府，有声于时者。
梦怕愁时断，春从醉里回。凄凉怀抱向谁开，些子清明时候被莺催。　柳外都成絮，栏边半是苔。多情帘燕独徘徊，依旧满身花雨又归来。
右田为《南歌子》词。按《碧鸡漫志》曰，“制撰官凡七，田不伐亦供职大乐。众谓得人”云。
政和初，罢大晟府并于太常，徐伸以知音律为太常典乐。亦如袁绹之解《六丑》焉。
闷来弹鹊，又搅碎一帘花影。谩试著春衫，还思纤手，熏彻金虬烬冷。动是愁端如何向，但得怪新来多病。嗟旧日沈腰，今番潘鬓，怎堪临镜。　重省，别时泪滴，罗襟犹凝。想为我厌厌，日高慵起，长托春酲未醒。雁足不来，马蹄离驻，门掩一庭芳景。空伫立尽日阑干倚遍，昼长人静。
右徐伸《二郎神》词。按王明清《挥麈馀话》曰：“此怀所宠而作。李孝寿牧吴门，闻此词，知所宠在辖下兵官家，为索还之。”
蔡原本误作“燕”。絛《铁围山丛谈》谓毛滂尝献一词于其父京，极伟丽，骤得擢用，而不予其选。或时有先后欤。周选于数家悉置之。而附以晏殊父子、韩缜、欧阳修、张先、柳永、秦观、贺铸、韩元吉九家。别附毛氏于王沂孙之下，斯不可解者已。
姜夔，字尧章，自号白石，又号石帚，鄱阳人。能诗词，尤善自制曲。每率意为长短句，然后协以律，无不谐者。宁宗庆元中，上书乞正雅乐，讫不第。与范成大游，为制《暗香》、《疏影》二词。小红者，范之青衣也。有色艺，即以为赠。其词为南渡一人，论定久矣。
古帘空，坠月皎，坐久西窗人悄。蛩吟苦渐漏水丁丁，箭壶催晓。　引凉飔，动翠葆露，脚斜飞云表。因嗟念似去国情怀，暮帆烟草。　带眼销磨，为近日愁多顿老。卫娘何在，宋玉归来，两地暗萦绕。摇落江枫早，嫩约无凭，幽梦又杳。但盈盈泪洒单衣，今夕何夕恨未了。
右姜夔自制《越调秋宵吟》词。依律作双拽头，按《茗柯词选》曰：“《暗香》二词，痛二圣之不还也。《秋宵吟》词，写在廷之昏瞀如见也。”
野云孤飞，去留无迹。宜乎范氏引之以为同调也。
栖乌飞绝，绛河绿雾星明灭。烧香曳簟眠清樾。花影吹笙，满地淡黄月。　好风碎竹声如雪，昭华三弄临风咽。鬓丝撩乱纶巾折。凉满北窗，休共软红说。
右范成大《醉落魄》词。按本集曰：“公为赵鼎所器，而秦桧颇衔之，故每以词见意。此词吹笙或作吹帘非。‘凉满’二句，亦谓北廷之事，在朝者无可与言也。”
朱彝尊论词，亦以姜氏为正宗。而以张辑、卢祖皋、史达祖、吴文英、蒋捷、周密、王沂孙、张炎八家为之羽翼。辑为姜氏及门，其词皆倚旧腔而别立新名，则好奇之过尔。
花半湿，睡起一窗晴色。千里江南空咫尺，醉中归梦直。　前度兰舟送客，双鲤沉沉消息。楼外垂杨如许碧，问春来几日。
右张辑《垂杨碧》词。按《词品》曰：“张氏好奇。”《草堂》录其《疏帘淡月》词，即《桂枝香》。余尤爱其《垂杨碧》词，即《谒金门》也。
周选不录张氏，乌得因其师而并绝其弟哉？
史达祖，字邦卿，号梅溪，汴人。叶绍翁《四朝闻见录》谓韩侂胄当国，专倚省吏史达祖奉行文字，拟旨拟帖，俱出其手。侍从柬札，至用申呈。韩败遂黥焉，其人不足道。姜夔最称其词为奇秀清逸，盖能融情景于一家，会句意于两得者。
做冷欺花，将烟困柳，千里偷催春暮。尽日冥迷，愁里欲飞还住。惊粉重蝶宿西园，喜泥润燕归南浦。最妨他佳约风流，钿车不到杜陵路。　沉沉江上望极，还被春潮晚急，难寻官渡。隐约遥峰，和泪谢娘眉妩。临断岸新绿生时，是落红带愁流处。记当初门掩梨花，剪灯深夜语。
右史达祖“咏春雨”《绮罗香》词。按孙麟趾原本误作“址”。《词径》曰：“四字偶句须凝炼，‘做冷’二句最妙。”
与高观国齐名，时称“高史”，皆以精实胜，史氏则较为超逸也。
楚宫间，金成屋，玉为栏。断云梦容易惊残。骊歌几叠，至今愁思怯阳关。清音恨阻，抱哀筝知为谁弹。　年华晚，月华冷。霜华重，鬓华斑，也须念闲损雕鞍。斜缄小字，锦江三十六鳞寒。此情天阔，正梅信笛里关山。
右马观国《金人捧露盘》词。按陈造本集序曰：“竹屋、梅溪词，要是不经人道语，其妙处少游、美成不及也。”
至其“咏怀”《满江红》词曰“怜牛后，怀鸡肋”，又曰“一钱不值贫相逼”，言之可伤，以视贾似道之于廖莹中，差可未灭已。
恨个侬无赖，卖娇眼春心偷掷。莎软芳堤，苔平苍径，却印下几弓纤迹。花不知名，香才闻气。似月下箜篌，蒋山倾国。半解罗襟，蕙熏微度。镇宿纷栖香双蝶，语态眠情，感多时轻留细阅。休问望宋墙高，窥韩路隔。　寻寻觅觅，又暮雨遥峰凝碧。花径横烟，竹扉映月。尽一刻千金堪值。卸袜熏笼，藏灯衣桁。任里臂金斜，搔头玉滑。更怪檀郎，恶怜深惜。几颤亸周旋倾侧，碾玉香句。甚无端凤珠微脱。多少怕听晓钟，琼钗暗擘。
右廖莹中《个侬》词。按潘永固《宋稗类钞补》曰：“贾似道当国，筑多宝阁，以门客廖莹中司之，《福华编》亦其所作也。及贾败，籍没诏下。莹中悉自碎其所庋珍玩，而后自杀。”
周选谓史氏词好用“偷”字，品便不高。其持论无乃太苛欤？
吴文英，字君特，号梦窗，四明人。少从姜夔游，亦能自制曲。尝谓音律欲其协，否则长短句耳；下字欲其雅，否则缠令体耳。《四库提要》谓其天分不及周邦彦，而研炼胜之。词家之有吴氏，犹诗家之有李商隐也。集中所与宴游者，多一时贵人，而其始末不可考。意者文酒风流，为东阁之上客。而名不登仕版，亦姜氏之伦与。
流水麹尘，艳阳酷酒，画舸游情如雾。笑拈芳草不知名，乍凌波断桥西堍。垂杨漫舞，总不解将春系住。燕归来，问彩绳纤手，如今何许。　欢盟误，一箭流光，又趁寒食去。不堪衰鬓着飞花，傍绿阴冷烟深树。玄都秀句，记前度刘郎曾赋。最伤心，一片孤山细雨。
右吴文英自制《西子妆》词。按本集曰：“《西子妆》、《江南春》、《梦芙蓉》、《古香慢》、《霜花腴》、《澡兰香》、《玉京谣》、《探芳新》、《高山流水》凡自制九曲，各注宫调名，惟旁谱不传耳。”
张惠言于词不取吴氏，周选则称其立意高，取径远，非他家所及。故列为一家，而以陈允平、周密诸家附之。
银屏梦觉，渐浅黄嫩绿。一声莺小，细雨轻尘，建章初闭东风悄。依然千树长安道，翠云锁玉窗深窈。断肠人空倚斜阳，带旧愁多少。　还是清明过了，任烟缕露条。碧纤青袅，恨隔天涯，几回惆怅苏堤晓。飞花满地谁为扫，甚薄幸随波缥缈。纵啼鹃不唤春归，人自老。
右陈允平《垂杨》词。按《词源》曰：“词欲雅而正，一为物所役，则夫其雅正之言。”陈氏词，平正之中颇有佳者。
惟过嗜饾饤，不免于晦。蒋捷《竹山词》亦专以雕琢胜者。
一片春愁带酒浇，江上舟摇，楼上帘招。秋娘容与泰娘娇。风又飘飘。雨又潇潇。　何日云帆卸浦桥，银字筝调，心字香烧。流光容易把人抛。红了樱桃，绿了芭蕉。
右蒋捷《一剪梅》词。按毛晋本集跋曰：“竹山词有世说之靡、六朝之渝，虽二主、二晏、原本误作“宴”。美成，不过也。”
此别于唐五代北宋人之外，自成一派者也。然而吴氏不可尚己。
周密，字公谨，号草窗，又号弁阳啸翁，济南人。以理宗绍定五年生，宝祐间为义乌县令。宋亡，与王沂孙、王易简、冯应瑞、唐艺孙、吕同老、李彭老、陈别本作“练”，非，详见陈旅《安雅堂集》。恕可、唐珏、趙汝钠、李居仁、张炎、仇远等结为词社。有《乐府补题》一卷。以元武宗至大元年卒。其词与吴文英合称为“二窗词”云。
老来欢意少。锦鲸仙去，紫箫声杳。怕展金奁，依旧故人怀抱。犹想乌丝醉墨，惊俊语香红围绕。闲自笑，与君共是，承平年少。　雨窗短梦难凭，是几度宫商，几番吟啸。泪眼东风，回首四桥烟草。载酒倦游处，已换却花间啼鸟。春恨悄，天涯暮云残照。“载酒”句作五字句，当是又一体。
右周密“题梦窗词卷”《玉漏迟》词。按《宋名家词评》曰：“此词视寄梦窗《拜星月慢》词，调梦窗《玲珑四犯》词，更觉缠绵深至，可泣可歌。”交谊之笃，亦可见矣。二少字，一叶上，一叶去，非重韵。
李莱老有《秋崖词》，彭老之弟也。亦与周氏善，而词社无之。
绿窗初晓，枕上闻啼鸟。不恨王孙归不早，只恨天涯芳草。　锦书红泪千行，一春无限思量。折得垂杨寄与，丝丝都是愁肠。
右李莱老《清平乐》词。按《新安续志》曰：“严州知州李莱老，字周隐，咸淳六年任。于兄筼房词号龟溪二隐，以兄字商隐也。皆与周氏游。”其赠答词颇多，惟用韵稍杂耳。
周氏最著者为《绝妙好词选》七卷，亦黄昇《绝妙词选》意也。
粉香吹暖透单衣，金泥双凤飞。闲来花下立多時，春风酒醒迟。　桃叶曲，柳枝词，芳心空自知。湘皋月冷佩声微，雁归人不归。
右黄昇《阮郎归》词。按胡德方本集序曰：“黄玉林早弃制科，雅意吟咏。阁学游受斋称其词如晴空冰柱，闽帅楼秋房以泉石清士目之。”
周选谓周氏词，镂冰刻楮，精巧绝伦。但立意不高，取韵不远，是犹以寻常词人目之，未察其性情之地尔。
王沂孙，字圣与，号碧山，又号中仙，会稽人。延祐《四明志》曰“至元中，官庆元路学正”，与《乐府补题》宋遗民之说不合。周密赠以《踏莎行》词，有“清平梦远沉香北”句，张炎悼以《洞仙歌》词，有“门自掩，柳发离离如此”句，似生平未尝一出也。
一襟馀恨宫魂断，年年翠阴庭宇。乍咽凉柯，还移暗叶，重把离愁深诉。西窗过雨，怪瑶佩流空，玉筝调柱。镜掩妆残，为谁娇鬓尚如许？　铜仙铅泪似洗，叹移盘去远，难贮零露。病翼惊秋，枯形阅世，消得斜阳几度？馀音更苦，甚独抱清高，顿成凄楚。慢想熏风，柳丝千万缕。
右王沂孙“咏蝉”《齐天乐》词。按王鹏运本集跋引端木采曰：“‘宫魂’字点出命意。‘乍咽’三句，慨播迁也。‘西窗’三句，伤敌骑暂退，燕安如故也。‘镜掩’二句，残破满眼，而侧媚依然也。‘铜仙’三句，宗器迁敚，泽不下究也。‘病翼’三句，言海岛栖流，断不能久也。‘馀音’三句，遗臣孤愤，哀怨难论也。‘慢想’二句，责诸臣到此，尚安危利灾，视若全盛也。”
张惠言谓其咏物词，并有君国之忧。周选谓其托意既高，隶事亦妙，惟唐珏可与并论。《乐府补题》所录同社各家词，远不能及也。
淡妆人更蝉娟，晚奁天净洗铅华腻。冷冷月色，萧萧风度，娇红欲避。太液池空，霓裳舞倦，不堪重记。叹冰魂犹在，翠舆难驻，玉簪为谁轻坠。　别有凌空一叶，泛清寒素波千里。珠房泪湿，明珰恨远，旧游梦里。羽扇生秋，琼楼不夜，尚遗仙意。奈香云易散，绡衣半脱，露凉如水。
右唐珏“咏白莲”《水龙吟》词。按谢翱《唏发集》曰：“唐玉潜瘗诸陵遗骨，树以冬青，人莫不多其义也。世又谓事出于林景熙，或二人同谋，未可知耳。”
必曰王氏恬淡是真，姜张皆伪。又以史氏张氏附之，则吾斯之未能信已。
张炎，字叔夏，号玉田，又号乐笑翁，西秦人。循王俊六世孙。一作五世孙，误。从王父镃，字功甫，有《玉照堂词》。从父桂，字惟月，有《惭槁》。父枢，字斗南，有《寄闲集》。枢尤精于律，尝作《瑞鹤仙》词，有“粉蝶儿扑定”句，“扑”字不协，易“守”字乃协。又作《惜花春起早》词，有“琐窗深”句，“深”字不协，易“幽”字仍不协，易“明”字乃协。可见其难矣。炎生于淳祐戊申，能世其学。宋亡，年已三十三，犹及见临安全盛之日，故所作往往苍凉激楚，即景抒情，备写其身世盛衰之感，不徒以裁红刻翠为工焉。
波暖绿粼粼，燕飞来、好是苏堤才晓。没浪痕圆，流红去，翻唤东风难扫。荒桥断浦，柳阴撑出扁舟小。回首池塘青欲遍，绝似梦中芳草。　和云流出空山，甚年年、净洗花香不了。新绿乍生时，孤村路犹忆那回曾到。馀情渺缈，茂林觞咏如今悄。前度刘郎从去后，溪上碧桃多少。
右张炎“咏春水”《南浦》词。按邓牧《伯牙琴》曰：“此词绝唱古今，人以张春水目之。”
盖当时贵介多有能词者，以鄂王孙岳珂为最早。
芙蓉清夜游，杨柳黄昏约。小院碧苔深，润透双鸳薄。　暖玉惯春娇，簌簌花钿落。缺月故窥人，影转栏干角。
右岳珂《生查子》词。按《宋史》本传曰：公所著有《玉楮集》、《愧郯录》、《读史备忘》、《东陲事略》、《桯史》、《吁天辨诬录》、《金陀粹编》行于世。其《登北固亭祝英台》一词尤为人所称。
次则和王孙杨伯喦，即周密之外舅也。亦以能词名。
梅观初花，蕙庭残叶，当时惯听山阴雪。东风吹梦到清都，今年雪比前年别。　重酿宫醪，双钩官帖，伴翁一笑成三绝。夜深何用对青藜，窗前一片蓬莱月。
右杨伯喦“雪中高疏寮借阁帖，更以薇露送之”《踏莎行》词。按《绝妙好词笺》曰：字彦瞻，以工部郎出守衢州。著有《六帖补》二十卷，《九经补韵》一卷。
若蕲王孙韩铸，尝学词于张氏，则其词不传矣。张氏家世能词，亦犹周邦彦之有子煇，从子玉晨也。至翁元龙与吴文英为亲伯仲，作词各有所长。此不足以竞爽尔。
以上北宋一家，南宋六家。即本戈氏之说，旁采诸说，复以臆说证之。两宋词人，每以奸人为进退，周晁二氏之于蔡京无论矣，秦桧见朱敦儒之《樵歌》，命教其子熺，而官以列卿。见曹冠之《燕喜词》，命教其孙埙，而登之上第，似乎其爱才也。未几而胡铨以词编管南海矣，张元幹以词坐罪除名矣。不独向子諲、王庭珪、洪皓、黄公度之以词见忤也。桧死，汤思退继之，亦与张浚主战不合。张孝祥出入于二氏之门，亦心非和议，故其“过洞庭”《百字令》词曰“悠然心会，妙处难与君说”，则讆言之尔。韩侂胄得政，首以内批罢焕章阁待制兼待读朱熹，以致正言不闻，群小迭进。最不幸者为陆游。游早有文名，为秦桧所嫉。桧死始出，复为韩氏作《南园记》。《四朝闻见录》谓韩氏喜其附己，出所爱四夫人号满头花者索词，有“飞上锦裀红皱”之句，今《放翁词》不载。不知宋金世仇，无怨不报。《鹤林玉露》谓记中惟勉以忠献之事业，一无腴词。与辛氏赞开边之用意同。金人且以忠于为国，谬于为身许韩氏，而他人可知矣。函首之送，何不为国家计也。史弥远之易储也，钱唐人陈起字宗之业书肆，江湖诗人皆与之善，刻《江湖集》以售。刘克庄《南岳稿》与焉。起有诗曰：“秋雨梧桐皇子府，春风杨柳相公桥。”论者以为罪，遂劈《江湖集》版。于是下诏禁士大夫作诗，而词人辈出矣。
满阶红影月昏黄，玉炉催换香。碧窗娇困懒梳妆，粉沾金缕裳。　鸾髻耸，黛眉长，烛光分两行。许谁骑鹤上维扬，温柔和醉乡。
右孙惟信《阮郎归》词。按《瀛奎律髓》曰：诗禁作，孙花翁之徒皆改业为长短句，而词乃大
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:35:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>