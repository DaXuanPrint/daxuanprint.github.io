<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="笺注《李义山诗集》序,校刊《玉谿生诗说》序,自序,卷上,卷下,跋,玉谿生诗说全文在线阅读,玉谿生诗说全文在线下载,大玄古籍书库">
<meta name="description" content="唐诗别集选评本。清纪昀评说。约成于乾隆十五年(1750),有手抄本,沈厚塽辑评、光绪十三年(1887)朱纪荣朱氏槐庐校刊本以及镜烟堂十种本等。槐庐校刊本朱纪荣《序》云:“抄本《玉谿生诗说》二册,中多批抹增删之处,朱墨烂然,皆公手迹。闲取沈辑本对校,颇有不能吻合”,“盖沈所见仅是评本,而此则别自为编断,为后定之本无疑也”。于是经雠校后付梓,入《槐庐丛书》三编。全书上下二卷。上卷为李商隐诗选评,按照纪氏的品评标准,“于流俗传诵尖新涂泽之作,大半弃置,而当时习气所渐流于飞卿、长吉一派者亦概为屏却,却瑕取瑜,宁刻">
<title>玉谿生诗说_纪昀_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">玉谿生诗说</span> <br/>
          作者： <span class="inputVal" id="bkauthor">纪昀</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗论,完结</span> <br/>
          字数： <span class="inputVal" id="bknum">[book_length]61289</span> <br/>
          说明： <span class="inputVal" id="bkdec">唐诗别集选评本。清纪昀评说。约成于乾隆十五年(1750),有手抄本,沈厚塽辑评、光绪十三年(1887)朱纪荣朱氏槐庐校刊本以及镜烟堂十种本等。槐庐校刊本朱纪荣《序》云:“抄本《玉谿生诗说》二册,中多批抹增删之处,朱墨烂然,皆公手迹。闲取沈辑本对校,颇有不能吻合”,“盖沈所见仅是评本,而此则别自为编断,为后定之本无疑也”。于是经雠校后付梓,入《槐庐丛书》三编。全书上下二卷。上卷为李商隐诗选评,按照纪氏的品评标准,“于流俗传诵尖新涂泽之作,大半弃置,而当时习气所渐流于飞卿、长吉一派者亦概为屏却,却瑕取瑜,宁刻毋滥”(《序》),然后录诗若干,间采诸家之评而附以己意。下卷为“抄诗或问”,以问答形式说明诸不入选诗的取舍理由,也评说诗旨高下、艺术成败,兼及各家注释、评论之得失等,涉略较广,形式也比较灵活。朱纪荣《序》谓:“以明其取裁之义,举全集诸题或取或不取,皆有说以处之。”作者原抄本有《补遗》一卷,朱氏校刊时依次入之。又有《补录》若干条附于卷首。本书是较早的李商隐诗选评本,于义山诗多有一家之所得,但所论亦难免偏颇,张采田《李义山诗辨正》对之即多有辨驳。</span> <br/>
          封面： <span class="inputVal" id="bkimg">Z_20641.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]玉谿生诗说
[book_author]纪昀
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗论,完结
[book_length]61289
[book_dec]唐诗别集选评本。清纪昀评说。约成于乾隆十五年(1750),有手抄本,沈厚塽辑评、光绪十三年(1887)朱纪荣朱氏槐庐校刊本以及镜烟堂十种本等。槐庐校刊本朱纪荣《序》云:“抄本《玉谿生诗说》二册,中多批抹增删之处,朱墨烂然,皆公手迹。闲取沈辑本对校,颇有不能吻合”,“盖沈所见仅是评本,而此则别自为编断,为后定之本无疑也”。于是经雠校后付梓,入《槐庐丛书》三编。全书上下二卷。上卷为李商隐诗选评,按照纪氏的品评标准,“于流俗传诵尖新涂泽之作,大半弃置,而当时习气所渐流于飞卿、长吉一派者亦概为屏却,却瑕取瑜,宁刻毋滥”(《序》),然后录诗若干,间采诸家之评而附以己意。下卷为“抄诗或问”,以问答形式说明诸不入选诗的取舍理由,也评说诗旨高下、艺术成败,兼及各家注释、评论之得失等,涉略较广,形式也比较灵活。朱纪荣《序》谓:“以明其取裁之义,举全集诸题或取或不取,皆有说以处之。”作者原抄本有《补遗》一卷,朱氏校刊时依次入之。又有《补录》若干条附于卷首。本书是较早的李商隐诗选评本,于义山诗多有一家之所得,但所论亦难免偏颇,张采田《李义山诗辨正》对之即多有辨驳。
[book_img]Z_20641.jpg


[book_title]笺注《李义山诗集》序
申酉之岁，予笺杜诗于牧斋先生之红豆庄。既卒业，先生谓予曰：“玉谿生诗沉博绝丽，王介甫称为善学老杜，惜从前未有为之注者。元遗山云：‘诗家总爱西昆好，只恨无人作郑笺。’子何不并成之，以嘉惠来学？”予因翻核新旧《唐书》本传，以及笺、启、序、状诸作所载于《英华》《文粹》者，反覆参考，乃喟然叹曰：“嗟乎！义山盖负才傲兀，抑塞于钩党之祸。而传所云‘放利偷合，诡薄无行’者，非其实也。夫令狐绹之恶义山，以其就王茂元、郑亚之辟也。其恶茂元、郑亚，以其为赞皇所善也。赞皇入相，荐自晋公，功流社稷，史家之论，每曲牛而直李。茂元诸人皆一时翘楚，绹安得以私恩之故，牢笼义山，使终身不为之用乎？绹特以仇怨赞皇，恶及其党，因并恶其党赞皇之党者，非真有憾于义山也。太牢与正士为仇，绹父楚比太牢而深结李宗闵、杨嗣复。绹之继父，深险尤甚。会昌中赞皇擢绹台阁，一旦失势，绹与不逞之徒竭力排陷之，此其人可附离为死党乎？义山之就王、郑，未必非择木之智，涣丘之公。此而目为‘放利偷合，诡薄无行’，则必将朋比奸邪，擅朝乱政，如八关十六子之所为，而后谓之非偷合、非无行乎？诡薄无行，固当时已甚之词。而以为择木之智，涣丘之公，亦后人张大其事而涉于袒护者。义山盖自行其志，而于朝廷党友无所容心于其间。感王茂元一时知己，故从而依之，不幸值绹之溪刻，遂成莫解之怨，固迫于势之不得不然耳。倘以为有意去就，则后之屡启陈情，又何说以处之？ 且吾观其活狱弘农，则忤廉察；题诗九日，则忤政府；于刘蕡之斥，则抱痛巫咸；于乙卯之变，则衔冤晋石；太和东讨，怀‘积骸成莽’之悲；党项兴师，有‘穷兵祸胎’之戒。以至《汉宫》《瑶池》《华清》《马嵬》诸作，无非讽方士为不经，警色荒之覆国。此其指事怀忠，郁纡激切，真可与曲江老人相视而笑，断不得以‘放利偷合，诡薄无行’嗤摘之者也。”诸诗工拙不一，然自是其身分见地高出晚唐诸家处，所以为杜之苗裔而卓然有以自立。
或曰：义山之诗半及闺闼，读者与《玉台》《香奁》例称，荆公以为善学老杜，何居？予曰：男女之情通于君臣朋友，《国风》之螓首蛾眉、云发瓠齿，其辞甚亵，圣人顾有取焉。《离骚》托芳草以怨王孙，借美人以喻君子，遂为汉魏六朝乐府之祖。古人之不得志于君臣朋友者，往往寄遥情于婉娈，结深怨于蹇修，以序其忠愤无聊、缠绵宕往之致。唐至太和以后，阉人暴横，党祸蔓延，义山厄塞当涂，沉沦记室，其身危，则显言不可而曲言之；其思苦，则庄语不可而谩语之。计莫若瑶台、璚宇、歌筵、舞榭之间，言之可无罪，而闻之足以动。其《梓州吟》云“楚雨含情俱有托”，已自下笺解矣。此段真抉出本原，然此等皆可以意会之，必求其事以实之，则刻舟之见矣。中亦有实是艳词者，又不得概论。 吾故曰：义山之诗，乃风之人之绪音，屈宋之遗响，盖得子美之深而变出之者也。“变出之”三字，为千古揭出正法眼藏，知李之所以学杜，知所以学李矣。若挦扯字句，株守格律，皆属浅尝。至于拾一二尖薄语以自快，则下劣诗魔，不可药救矣。 岂徒以征事奥博，撷采妍华，与飞卿、柯古争霸一时哉。学者不察本末，类以才人浪子目义山，即爱其诗者，亦不过以为帷房昵媟之词而已，此不能论世知人之故也。凡诗皆当如此看，就诗论诗，盖有不晓为何语者，况定其工拙乎？ 予故博考时事，推求至隐，因笺成而发之，以复于先生。且以为世之读《义山集》者告焉。
顺治己亥二月朔，朱鹤龄书于猗兰堂

[book_title]校刊《玉谿生诗说》序
纪文达公评李义山诗，自广州新刊武林沈厚塽辑本外，他未之见。今年夏，余归自吴门，得钞本《玉谿生诗说》二册，中多批抹增删之处，朱墨烂然，皆公手迹。间取沈辑本对校，颇有不能吻合。有沈所有而此已抹，盖沈所见仅是评本，而此则别自为编断，为后定之本无疑也。上卷皆入选之诗，下卷为《或问》，以明其取裁之义，举全集诸题，或取或不取，皆有说以处之。非若他选家，但论入选者之佳，而不入选者一切置之不论不议者比，洵可谓独辟说诗之门径者矣。然玩公手泽，有既删而复存，亦有已取而终去，于评语亦不惮反覆删改，以衷于至当。润饰既繁，卷页蠹损，纠缪纷错，雠校为难。以商闵君颐生，慨许助成，遂得以付梓。乌乎！古今来论义山者夥矣，自《唐书》本传有诡薄无行之语，而合之其诗尤多闺闼之词，世遂以才人浪子目之，虽使义山复生，殆亦无以自解。岂期千载下得朱氏长孺一序，特白其冤，而又得文达公此编，一屏其尖新涂泽之作，去瑕取瑜，归于正声，风人之旨悉可探索，是不得谓非义山之知己已？世有歆慕义山者，尚其熟复是编，必如义山之有所讽喻寄托。则虽蒙才人浪子之目，千载下犹得而昭雪之也。
光绪十有四年秋八月，古吴朱记荣撰

[book_title]自序
世之习义山诗者，类取其一二尖新涂泽之作，转相仿效。而毁义山者，因之指摘掊击，以西昆为厉禁，反复聚讼非一日矣。皆缘不知义山之为义山，而随声附和，哄然佐斗，赞与毁皆无当也。夫深山大泽有龙虎焉，不见其嘘而成云，啸而生风，而执其败鳞残革以诧人，以为龙虎如是。人见其败鳞残革也，亦以为龙虎不过如是而鄙之，以为不足奇。可谓之知龙虎哉！独吴江朱氏《笺注》一序，推见至隐，可谓知言。然其书以笺注为主，例须全收，未暇别择。余幼而学诗即喜观是集，每欲严为澄汰，钞录一编，牵率人事，因循未果也。秋冬以来，居忧多暇，因整理旧业，编纂成书。于流俗传诵尖新涂泽之作，大半弃置；而当时习气所渐，流于飞卿、长吉一派者，亦概为屏却。去瑕取瑜，宁刻毋滥，覆而阅之，真有所谓曲江老人相视而笑者，何至争妍斗巧，如世所云云哉！诗凡若干，具录于左，间采诸家之评而附以愚意。其所以去取之义及愚意之有所未尽者，别为《或问》一卷附之。意主说诗，不专笺注，故题曰《玉谿生诗说》。又以朱氏一序冠之篇首，俾读者知义山之宗旨，亦有以见此书之宗旨焉。
乾隆庚午十一月，河间纪昀自题

[book_title]卷上
重过圣女祠
白石岩扉碧藓滋，上清沦谪得归迟。一春梦雨常飘瓦，尽日灵风不满旗。萼绿华来无定所，杜兰香去未移时。玉郎会此通仙籍，忆向天阶问紫芝。
四家评曰：次联确是圣女祠，移用别仙鬼庙不得。
前四句写“圣女祠”，后四句写“重过”，盖于此有所遇而托其词于圣女。
补遗
芥舟评曰：后四未免自落窠臼。
霜月
初闻征雁已无蝉，百尺楼高水接天。青女素娥俱耐冷，月中霜里斗婵娟。
首二句极写摇落高寒之意，则人不耐冷可知，却不说破，只以青女、素娥对照之，笔意深曲。
异俗二首
自注：时从事岭南。
鬼疟朝朝避，春寒夜夜添。未惊雷破柱，不报水齐檐。虎箭侵肤毒，鱼钩刺骨铦。鸟言成牒诉，多是恨彤襜。
户尽悬秦网，家多事越巫。未曾容獭祭，只是纵猪都。点对连鳌饵，搜求缚虎符。贾生兼事鬼，不信有洪炉。
二首骨法俱老，结句各有所刺。
蝉
本以高难饱，徒劳恨费声。五更疏欲断，一树碧无情。薄宦梗犹泛，故园芜已平。烦君最相警，我亦举家清。
起二句斗入有力，所谓意在笔先。
归愚评曰：四句取题之神。
前半写蝉，即自寓；后半自写，仍归到蝉。隐显分合，章法可玩。
李廉衣曰：“一树”句纤诡，此等尤易误人。与归愚意相反，然可以对参。
赠刘司户蕡
江风吹浪动云根，重碇危樯白日昏。已断燕鸿初起势，更惊骚客后归魂。汉廷急诏谁先入？楚路高歌自欲翻。万里相逢欢复泣，凤巢西隔九重门。
起二句赋而比也。不待次联承明，已觉冤气抑塞，此神到之笔。
七句合到本位，只“凤巢西隔九重门”一句竟住，不消更说，绝好收法。
哭刘司户二首
离居星岁易，失望死生分。酒瓮凝余桂，书签冷旧芸。江风吹雁急，山木带蝉曛。一叫千回首，天高不为闻。
先渲“江风”二句，末二句倍觉黯然，与右丞《济州送祖三》诗“天寒远山静”二句同一法门。
有美扶皇运，无谁荐直言。已为秦逐客，复作楚冤魂。湓浦应分派，荆江有会源。并将添恨泪，一洒问乾坤。
此首一气转折，沉郁震荡，神力尤大。
“无谁”二字不解，大约即无人之意。
二首前虚后实，前暗后明。前述相悼之情，后乃说到大关系处，不见重复，亦不容倒置，此章法也。
廉衣评曰：就“湓浦”“荆江”指点有神，但结语与首章犯复。
悼伤后赴东蜀辟至散关遇雪
剑外从军远，无家与寄衣。散关三尺雪，回梦旧鸳机。
气格高远，犹存开、宝之遗。
“回梦旧鸳机”犹作有家观也。缩退一步，正是加一倍法。
乐游原
向晚意不适，驱车登古原。夕阳无限好，只是近黄昏。
百感茫茫，一时交集。谓之悲身世可，谓之忧时事亦可。
下二句向来所赏，然得力在以“向晚意不适”句倒装而入，下二句已含言下。
北齐二首
一笑相倾国便亡，何劳荆棘始堪伤。小怜玉体横陈夜，已报周师入晋阳。
四家评曰：警快。
廉衣评曰：芥舟云二诗太快，然病只在前二句欠深浑，后二句必如此快写始妙。
议论以指点出之，神韵自远。若但议论而乏神韵，则周昙、胡曾之流，仅有名论矣。诗固有理足意正而不佳者。
巧笑知堪敌万几，倾城最在着戎衣。晋阳已陷休回顾，更请君王猎一围。
此首尤含蓄有味。
风调欲绝而不佻不纤，所以为诗人之言。
南朝
玄武湖中玉漏催，鸡鸣埭口绣襦回。谁言琼树朝朝见，不及金莲步步来。敌国军营漂木柹，前朝神庙锁烟煤。满宫学士皆颜色，江令当年只费才。
三、四言叔宝之荒淫过于东昏也，“谁言”“不及”，弄姿以取瞥脱耳。
五、六提笔振起，七、八冷掉作收，是义山法门。
以南朝为题，实专咏陈事，六代终于陈也。四家牵于首二句，故兼宋齐言之，实无此诗法。
听鼓
城头叠鼓声，城下暮江清。欲问渔阳掺，时无祢正平。
有清壮之音，以气格胜。次句着“城下暮江清”五字，益觉萧瑟空旷，动人远想，此渲染之法。
桂林
城窄山将压，江宽地共浮。东南通绝域，西北有高楼。神护青枫岸，龙移白石湫。殊乡竟何祷，箫鼓不曾休。
字字精炼，气脉完足，直逼老杜。
落句愁在言外。
夜雨寄北
君问归期未有期，巴山夜雨涨秋池。何当共翦西窗烛，却话巴山夜雨时。
探过一步作结，不言当下云何而当下意境可想。
作不尽语每不免有做作态，此诗含蓄不露，却只似一气说完，故为高唱。
北禽
为恋巴江暖，无辞瘴雾蒸。纵能朝杜宇，可得值苍鹰。石小虚填海，芦铦未破矰。知来有干鹊，何不向雕陵？
蘅斋评曰：忧谗畏讥而作。
字字比附，妙不黏滞。
柳
柳映江潭底有情，望中频遣客心惊。巴雷隐隐千山外，更作章台走马声。
深情忽触，不复在迹象之间。
韩碑
元和天子神武姿，彼何人哉轩与羲。誓将上雪列圣耻，坐法宫中朝四夷。淮西有贼五十载，封狼生 生罴。不据山河据平地，长戈利矛日可麾。帝得圣相相曰度，自注：《晏子春秋》：“仲尼，圣相。” 贼斫不死神扶持。腰悬相印作都统，阴风惨淡天王旗。愬武古通作牙爪，仪曹外郎载笔随。行军司马智且勇，十四万众犹虎貔。入蔡缚贼献太庙，功无与让恩不訾。帝曰汝度功第一，汝从事愈宜为词。愈拜稽首蹈且舞，金石刻画臣能为。古者世称大手笔，此事不系于职司。当仁自古有不让，言讫屡颔天子颐。公退斋戒坐小阁，濡染大笔何淋漓。点窜《尧典》《舜典》字，涂改《清庙》《生民》诗。文成破体书在纸，清晨再拜铺丹墀。表曰臣愈昧死上，咏神圣功书之碑。碑高三丈字如手，负以灵鳌蟠以螭。句奇语重喻者少，谗之天子言其私。长绳百尺拽碑倒，粗砂大石相磨治。公之斯文若元气，先时已入人肝脾。汤盘孔鼎有述作，今无其器存其词。呜呼圣皇及圣相，相与烜赫流淳熙。公之斯文不示后，曷与三五相攀追。愿书万本诵万遍，口角流沫右手胝。传之七十有二代，以为封禅玉检明堂基。
蘅斋评曰：首四句叙平淮西之由，庄重得体，亦即从韩碑首段化来。
“誓将上雪列圣耻”句，说得尔许关系，已为平淮西高占地步。“淮西”四句极言元济之强，便令平淮西之功益壮。入手八句两段，字字争先，不是寻常铺叙之法。
“帝得”句遥接起四句，大书特书，提出眼目。
十四万兵如何铺叙？只“阴风”七字传神，便见出号令森严，步伍整齐，此一笔作百十笔用也。盖从《诗》“萧萧马鸣，悠悠旆旌”化来。
层层写下，至“帝曰”二句，一笔定母，眼目分明，前路总为此二句。
四家评曰：“愈拜稽首”一段是波澜顿挫处，不尔便直头布袋。
“公之斯文”四句真撑得起。非此坚柱，如何搘柱一段大文。凡大篇须有几处精神团聚，方不平衍散缓。
收处只将“圣皇”“圣相”高占地步，而碑文之发扬壮烈、不可磨灭自见。此一篇之主宰，结处标明。
有一起合有一结，必如此章法乃称。
宿骆氏亭寄怀崔雍崔衮
竹坞无尘水槛清，相思迢递隔重城。秋阴不散霜飞晚，留得枯荷听雨声。
分明自己无聊，却就枯荷雨声渲出，极有余味，若说破雨夜不眠，转尽于言，下矣。
“秋阴不散”起“雨声”，“霜飞晚”起“留得枯荷”，此是小处，然亦见得不苟。
补遗
香泉评曰：寄怀之意全在言外。
风雨
凄凉《宝剑篇》，羁泊欲穷年。黄叶仍风雨，青楼自管弦。新知遭薄俗，旧好隔良缘。心断新丰酒，销愁斗几千。
神力完足。
“仍”字、“自”字，多少悲凉。
补遗
芥舟评曰：“旧好”句疵。
梦泽
梦泽悲风动白茅，楚王葬尽满城娇。未知歌舞能多少，虚减宫厨为细腰。
繁华易尽，却从当日希宠者一边落笔，便不落吊古窠臼。
寄令狐郎中
嵩云秦树久离居，双鲤迢迢一纸书。休问梁园旧宾客，茂陵秋雨病相如。
一唱三叹，格韵俱高。
漫成三首
不妨何范尽诗家，未解当年重物华。远把龙山千里雪，将来拟并洛阳花。
“花”“雪”是本文，“龙山”“洛阳”借为点缀，所谓串用也。
此种绝句已落论宗矣。要之高手能以神韵出之，依然正声也。
沈约怜何逊，延年毁谢庄。清新俱有得，名誉底相伤。
风骨甚老。
雾夕咏芙蕖，何郎得意初。此时谁最赏？沈范两尚书。
言下多少健羡，悠然有弦外之音。
三诗皆深有寄托，故言尽而意不尽，有不说出者在也。使泛泛论古，此体不免有伧父面目处。
无题
白道萦回入暮霞，斑骓嘶断七香车。春风自共何人笑，枉破阳城十万家。
怨极而以唱叹出之，不露怒张之态。
《无题》作小诗极有神韵，衍为七律，便往往太纤太靡，盖小诗可以风味取妍，律篇须骨格老重，方不失大方。
哭刘蕡
上帝深宫闭九阍，巫咸不下问衔冤。黄陵别后春涛隔，湓浦书来秋雨翻。只有安仁能作诔，何曾宋玉解招魂。平生风义兼师友，不敢同君哭寝门。
悲壮淋漓，一气鼓荡。
“湓浦书来”，谓讣音也。
“巫咸”原作“巫阳”，从朱氏注改。“黄陵”原作“广陵”，据“春雪满黄陵”句改。
哭蕡诗四首俱佳，故诗亦须择题。
杜司勋
高楼风雨感斯文，短翼差池不及群。刻意伤春复伤别，人间唯有杜司勋。
四家评曰：只自伤春伤别，乃弥有感于司勋也。
杨本胜说于长安见小男阿衮
闻君来日下，见我最娇儿。渐大啼应数，长贫学恐迟。寄人龙种瘦，失母凤雏痴。语罢休边角，青灯两鬓丝。
四家评曰：结有情致。诗须如此住意，方不尽于言中。
西溪
怅望西溪水，潺湲奈尔何？不惊春物少，只觉夕阳多。色染妖韶柳，光含窈窕萝。人间从到海，天上莫为河。凤女弹瑶瑟，龙孙撼玉珂。京华他夜梦，好好寄云波。
七、八句深远蕴藉，可称高唱。
越燕二首
上国社方见，此乡秋不归。为矜皇后舞，犹着羽人衣。拂水斜纹乱，衔花片影微。卢家文杏好，试近莫愁飞。
三、四劣。
前六句实咏燕，末二句将寓意轻轻一按，带动次首，此是章法。
此诗本不甚佳，但二首章法相生，不容割裂。有下首则此首亦佳，去此首则下首太突，故并存之。竟陵笑选诗惜群，不知《诗归》之病，正坐只知摘句耳。
将泥红蓼岸，得草绿杨村。命侣添新意，安巢复旧痕。去应逢阿母，自注：乐府诗：“东飞伯劳西飞燕，黄姑阿母长相见。” 来莫害皇孙。记取丹山凤，今为百鸟尊。
此首纯乎寓意。前半言其得志，后半戒以心在朝廷。虽所指之人不可考，然语意分明。
字字托意，而不黏皮带骨最难。
自注引乐府“黄姑阿母”句，今本作“黄姑织女时相见”，未详孰是。
杜工部蜀中离席
人生何处不离群？世路干戈惜暂分。雪岭未归天外使，松州犹驻殿前军。座中醉客延醒客，江上晴云杂雨云。美酒成都堪送老，当垆仍是卓文君。
此拟工部之作，集中《韩翃舍人即事》亦此例，谢灵运《邺中集》诗、江文通《杂拟诗》标题皆如此也。
起二句大开大合，极龙跳虎卧之观。
颔联顶次句，颈联正写离席。
蒙泉评曰：题是离席，末二句留之也。
四家评曰：此等诗须合全体观之，不以字句论工拙。
隋宫
紫泉宫殿锁烟霞，欲取芜城作帝家。玉玺不缘归日角，锦帆应是到天涯。于今腐草无萤火，终古垂杨有暮鸦。地下若逢陈后主，岂宜重问《后庭花》？
纯用衬贴活变之笔，一气流走，无复排偶之迹。
首二句一起一落，上句顿，下句转，紧呼三、四句。“不缘”“应是”四字，跌宕生动之极。
无限逸游，如何铺叙？三、四句只作推算语，便连未有之事一并托出，不但包括十三年中事也，此非常敏妙之笔。
结句是晚唐别于盛唐处，若李、杜为之当别有道理。此升降大关，不可不知。学义山者切戒此种笔墨。
结虽不佳，然缘炀帝实有吴公台见陈后主一事，借为点缀，尚不大碍。若凭空作此语，则恶道矣。
二月二日
二月二日江上行，东风日暖闻吹笙。花须柳眼各无赖，紫蝶黄蜂俱有情。万里忆归元亮井，三年从事亚夫营。新滩莫悟游人意，更作风檐夜雨声。
四家评曰：前半逼出忆归，如此浓至，却令人不觉。
“元亮井”事无所出，恐是“葛亮”之讹。
补遗
香泉评曰：两路相形，夹写出忆归精神，合通首反覆咀味之，其情味自出。
筹笔驿
猿鸟犹疑畏简书，风云长为护储胥。徒令上将挥神笔，终见降王走传车。管乐有才终不忝，关张无命欲何如？他年锦里经祠庙，《梁甫》吟成恨有余。
蒙泉评曰：起二句本意已尽，无可措手矣，三、四句忽作开笔。五、六收转，两意相承，字字顿挫。七、八拓开作结，与少陵“丞相祠堂”作不可妄置优劣也。
起手抬得甚高，三、四忽然驳倒，四句之中几于自相矛盾，盖由意中先有五、六一解，故敢下此离奇之笔，见是横绝，其实稳绝。
前六句夭矫奇横，不可方物。就势直结，必为强弩之末，故提笔掉转前日之经祠庙吟《梁父》而恨有余，则今日抚其故迹，恨可知矣。一篇淋漓尽致，结处犹能作掉开不尽之笔，圆满之极。
武侯庙古柏
蜀相阶前柏，龙蛇捧 宫。阴成外江畔，老向惠陵东。大树思冯异，《甘棠》忆召公。叶凋湘燕雨，枝折海鹏风。玉垒经纶远，金刀历数终。谁将《出师表》，一为问昭融？
蒙泉评曰：五、六句一锁，转处生慨。
五、六句乃一篇眼目，不但以用事工细赏之。
“湘燕”“海鹏”字无着落，此种是昆体可厌之处。有谓“金刀”句太纤者，不为无见，然在昆体尚不妨，但不得刻意效此种。
即日
一岁林花即日休，江间亭下怅淹留。重吟细把真无奈，已落犹开未放愁。山色正来衔小苑，春阴只欲傍高楼。金鞍忽散银壶漏，更醉谁家白玉钩？
纯以情致胜，笔笔唱叹，意境自深。《曲池》诗亦是此调，则近乎靡矣。
九成宫
十二层城阆苑西，平时避暑拂虹霓。云随夏后双龙尾，风逐周王八骏蹄。吴岳晓光连翠 ，甘泉晚景上丹梯。荔枝卢橘沾恩幸，鸾鹊天书湿紫泥。
此义山感当世之衰，而追思贞观太平之盛也，谓有所讽刺者非。
起手“平时”二字特清眉目。
七、八句言一草一木，皆在德泽沾溉之中，望古遥集，声在弦外，诗人之言盖如是矣。
汉宫词
青雀西飞竟未回，君王长在集灵台。侍臣最有相如渴，不赐金茎露一杯。
长孺笺曰：按史，宪宗服金丹暴崩，穆宗、武宗复循其辙。义山此作深有托讽，与后《瑶池》诗同旨。
笔笔折转，警动非常，而出之以深婉。
后二句言果医得消渴病愈，犹有可以长生之望，何不赐一杯以试之也？折中有折，笔意绝佳。
无题四首（选第二首）
飒飒东风细雨来，芙蓉塘外有轻雷。金蟾啮锁烧香入，玉虎牵丝汲井回。贾氏窥帘韩掾少，宓妃留枕魏王才。春心莫共花争发，一寸相思一寸灰。
起二句妙有远神，不可理解而可以意喻。
“魏王”字合是“陈王”，为平仄所牵耳。
“贾氏窥帘”以韩掾之少，“宓妃留枕”以魏王之才。自顾生平，岂复有分及此，故曰“春心莫共花争发，一寸相思一寸灰”。此四句是一提一落也。
四首皆寓言也，此作较有蕴味，气体亦不堕卑琐。
《无题》诸作大抵感怀托讽，祖述乎美人、香草之遗，以曲传其郁结，故情深调苦，往往感人。特其格不高，时有太纤太靡之病，且数见不鲜，转成窠臼耳。归愚以为剪彩为花，绝少生韵，固不足以服其心，而效者又摹拟剽贼，积为尘劫，无病而呻，有更甚于汉人之拟《骚》者。他体已然，七律尤甚，流弊所至，殆不胜言。存此一章，聊以备义山一种耳。
无题二首（选第一首）
八岁偷照镜，长眉已能画。十岁去踏青，芙蓉作裙衩。十二学弹筝，银甲不曾卸。十四藏六亲，悬知犹未嫁。十五泣春风，背面秋千下。
独成一格，然觉有古意，古故不在形貌声响间。
四家评曰：每于结处见本意。
又曰：亦有不尽之妙。
此《无题》中之最佳者，若“何处哀筝随急管”一首，风斯下矣。
《无题》诸作，有确有寄托者，“来是空言去绝踪”之类是也；有戏为艳语者，“近知名莫愁”之类是也；有实有本事者，如“昨夜星辰昨夜风”之类是也；有失去本题而后人题曰《无题》者，如“万里风波一叶舟”一首是也；有失去本题而误附于《无题》者，如“幽人不倦赏”一首是也。宜分别观之，不必概为深解。其有摘诗中字而为题者，亦《无题》之类，亦有此数种，皆当分晰。
补遗
芥舟评曰：此首诚佳，然不可仿效，彼固由仿效而来，以能截体，故佳耳。
落花
高阁客竟去，小园花乱飞。参差连曲陌，迢递送斜晖。肠断未忍扫，眼穿仍欲稀。芳心向春尽，所得是沾衣。
归愚评曰：起法之妙，黏着者不知。
蒙泉评曰：好起结，非人所及。
起句亦非人意中所无，但不免放在中间。后面写寂寞之景耳，得神在倒跌而入。
四家评曰：一结无限深情，“得”字意外巧妙。
补遗
芥舟评曰：起句真是超绝。“眼穿”“肠断”，吾不喜之。
访隐者不遇成二绝
秋水悠悠浸野扉，梦中来数觉来稀。玄蝉去尽叶黄落，一树冬青人未归。
落句有神。
廉衣评曰：“梦中”句累。
城郭休过识者稀，哀猿啼处有柴扉。沧江白石樵渔路，日暮归来雨满衣。
“白石”本作“白日”，从汲古阁本改。
蒙泉评曰：此想其所往也，写不遇亦别。
蘅斋评曰：二绝风格又别。
柳
曾逐东风拂舞筵，乐游春苑断肠天。如何肯到清秋日，已带斜阳又带蝉。
蘅斋评曰：四句一气，笔意灵活。
只用三四虚字转折，冷呼热唤，悠然弦外之音，不必更着一语也。
平山笺曰：“肯”字妙。
补遗
芥舟评曰：平山赏“肯”字之妙，然此字亦险。
三月十日流杯亭
身属中军少得归，木兰花尽失春期。偷随柳絮到城外，行过水西闻子规。
风调自异，纯以骨韵胜也。
留赠畏之（选第二首）
自注：时将赴梓潼遇韩朝回三首。
待得郎来月已低，寒暄不道醉如泥。五更又欲向何处？骑马出门乌夜啼。
此题三首，后二首了不相涉，必遗去赠韩诗二首而以他诗入之也。午桥笺附会穿凿，亦固而已矣。
绝妙闺情，声调极似《竹枝》。此种自是艳体，唐人多有，必以义山之故，为之深解，斯注家之陋也。
同年董曲江曰：“义山之诗寄托固多，然亦有只是艳词者。如《柳枝五首》，设当日不留一序，又何不可作感慨遇合解也。”此语有见，因论此诗而附着之。
碧城三首
碧城十二曲阑干，犀辟尘埃玉辟寒。阆苑有书多附鹤，女床无树不栖鸾。星沉海底当窗见，雨过河源隔坐看。若是晓珠明又定，一生长对水晶盘。
对影闻声已可怜，玉池荷叶正田田。不逢萧史休回首，莫见洪崖又拍肩。紫凤放娇衔楚佩，赤鳞狂舞拨湘弦。鄂君怅望舟中夜，绣被焚香独自眠。
七夕来时先有期，洞房帘箔至今垂。玉轮顾兔初生魄，铁网珊瑚未有枝。检与神方教驻景，收将凤纸写相思。武皇内传分明在，莫道人间总不知。
诗有众说纠纷者，既无本事，难以确主第，各就所见领略之，亦各有得力耳。《碧城三首》可如是观也。
《锦瑟》体涩而味薄，观末二句，意亦止是耳。《碧城》则寄托深远，耐人咀味矣。此真所谓不必知名而自美也。
辛未七夕
恐是仙家好别离，故教迢递作佳期。由来碧落银河畔，可要金风玉露时？清漏渐移相望久，微云未接过来迟。岂能无意酬乌鹊，唯与蜘蛛乞巧丝。
首四句作问之之词，后四句即兴就事论事，又逼入一步问之。超忽跌荡，不可方物。只是命意高则笔下得势耳。
玉山
玉山高与阆风齐，玉水清流不贮泥。何处更求回日驭？此中兼有上天梯。珠容百斛龙休睡，桐拂千寻凤要栖。闻道神仙有才子，赤箫吹罢好相携。
此实咏玉山，非摘首二字为题之比。
纯乎托意。三、四有力量，五、六有风旨。
牡丹
锦帏初卷卫夫人，自注：《典略》云：“夫子见南子在锦帏之中。” 绣被犹堆越鄂君。垂手乱翻雕玉佩，折腰争舞郁金裙。石家蜡烛何曾翦？荀令香炉可待薰。我是梦中传彩笔，欲书花片寄朝云。
四家评曰：生气涌出。
八句八事，却一气鼓荡，不见用事之迹，绝大神力。
所恶乎《碧瓦》诸作，为其雕琢支凑，无复神味，非以用事也，如此诗，神力完足，岂复以纤靡繁碎为病哉！
“折腰争舞”句形容出富贵风流之致。《英华》作“细腰频换郁金裙”，索然无味矣。
末句却合依《英华》本，“花片”有情，“花叶”无理也。
咏史
北湖南埭水漫漫，一片降旗百尺竿。三百年间同晓梦，钟山何处有龙盘？
四家评曰：形胜难凭，亦风刺也。
又曰：四句中气脉何等阔大。
廉衣评曰：“一片”句鹘兀。又曰：此诗渐近粗响。极是。
补遗
香泉评曰：“北湖南埭”皆盘游之地，言以佚乐致亡也，写来不觉。
日射
日射纱窗风撼扉，香罗掩手春事违。回廊四合掩寂寞，碧鹦鹉对红蔷薇。
佳在竟住，情景可思。
梓潼望长卿山至巴西复怀谯秀
梓潼不见马相如，更欲南行问酒垆。行到巴西觅谯秀，巴西惟是有寒芜。
但如题一气写出，自饶深致，最老境不可及。
廉衣曰：字句衔叠而下，集中此调极多，在彼写来，自有拙趣，然效之则成枯謇矣。神到之作，独《夜雨寄北》一章耳。
齐宫词
永寿兵来夜不扃，金莲无复印中庭。梁台歌管三更罢，犹自风摇九子铃。
归愚评曰：此篇不着议论，《贾生》篇竟着议论，异体而各极其致。
补遗
芥舟评曰：胜《北齐二首》。
汉宫
通灵夜醮达清晨，承露盘晞甲帐春。王母西归方朔去，更须重见李夫人。
不下断语，而吞吐之间大意见矣，与《北齐》第二首同一风调。
“春”字趁韵。
江东
惊鱼拨剌燕翩翾，独自江东上钓船。今日春光太漂荡，谢家轻絮沈郎钱。
蒙泉评曰：无聊之思，亦在言外。
灞岸
山东今岁点行频，几处冤魂哭虏尘。灞水桥边倚华表，平时二月有东巡。
以倒装见吐属之妙，若顺说则不成语矣，于此悟用笔之法。
首二句再蕴藉更佳。
望喜驿别嘉陵江水二绝
嘉陵江水此东流，望喜楼中忆阆州。若到阆州还赴海，阆州应更有高楼。
曲折有味。
千里嘉陵江水色，含烟带月碧于蓝。今朝相送东流后，犹自驱车更向南。
前首说江东去，是将别也。此首说人南行，是已别也。二首相生。
月夕
草下阴虫叶上霜，朱栏迢递压湖光。兔寒蟾冷桂花白，此夜姮娥应断肠。
对面写法。
廉衣评曰：三句拙凑。
离亭赋得折杨柳二首（选第二首）
含烟惹雾每依依，万绪千条拂落晖。为报行人休尽折，半留相送半迎归。
情致自深，翻题殊妙。
此诗亦二首相生，然可以删取。
廉衣评曰：首二句格低。
寄永道士
共上云山独下迟，阳台白道细如丝。君今并倚三珠树，不记人间落叶时。
感慨殊深。
次陕州先寄源从事
离思羁愁日欲晡，东周西雍此分途。回銮佛寺高多少，望尽黄河一曲无？
浅浅语，风骨自老，气脉亦厚。
过郑广文旧居
宋玉平生恨有余，远循三楚吊三闾。可怜留著临江宅，异代应教庾信居。
纯乎比体，后二句烘托取姿。
梦令狐学士
山驿荒凉白竹扉，残灯向晓梦清辉。右银台路雪三尺，凤诏裁成当直归。
平山笺曰：失意人梦得意人，“山驿” “银台”映发得妙。
宫妓
珠箔轻明拂玉墀，披香新殿斗腰支。不须看尽鱼龙戏，终遣君王怒偃师。
钝吟评曰：此诗风刺也。唐时宫禁不严，托意偃师之假人，刺其相招，不忍斥言，真微词也。
宫词
君恩如水向东流，得宠忧移失宠愁。莫向樽前奏《花落》，凉风只在殿西头。
怨之至矣，而不失优柔之意，一唱三叹，余音未寂。后二句仿佛“黄河远上”一章也。
廉衣曰：末二句妙矣，缘“西”字与首句“东”字相应，转成纤仄。此论入微。又曰：次句欠雅。亦是。
瑶池
瑶池阿母绮窗开，《黄竹》歌声动地哀。八骏日行三万里，穆王何事不重来？
尽言尽意矣，而以诘问之词吞吐出之，故尽而不尽。
廉衣曰：太薄。
评事翁寄赐饧粥，走笔为答
粥香饧白杏花天，省对流莺坐绮筵。今日寄来春已老，凤楼迢递忆秋千。
只将今昔对照，一点便住，不说出已说出矣，此诗家常用之法。
板桥晓别
回望高城落晓河，长亭窗户压微波。水仙欲上鲤鱼去，一夜芙蓉红泪多。
何等风韵，如此作艳体，乃佳。笑裙裾脂粉之横填也。
与同年李定言曲水闲话戏作
海燕参差沟水流，同君身世属离忧。相携花下非秦赘，对泣春天类楚囚。碧草暗侵穿苑路，珠帘不卷枕江楼。莫惊五胜埋香骨，地下伤春亦白头。
入手有势有法。
四家评曰：首句比也。
后二句正闲话所及，“亦”字暗抱前半，“戏”字即含句内。
亦沉郁顿挫，亦清楚分明，题中无一字不到也。
有感二首
自注：乙卯年有感，丙辰年诗成。
九服归元化，三灵叶睿图。如何本初辈，自取屈牦诛？有甚当车泣，因劳下殿趋。何成奏云物，直是灭萑苻？证逮符书密，词连性命俱。竟缘尊汉相，不早辩胡雏。鬼箓分朝部，军烽照上都。敢云堪恸哭，未免怨洪炉。
起二句言人心天命俱未去唐，非真有社稷存亡之虑，无容急遽图之也。
四家评曰：结句归祸于天，风人之旨。
丹陛犹敷奏，彤庭欻战争。临危对卢植，是晚独召故相彭阳公入。 始悔用庞萌。御仗收前殿，凶徒剧背城。苍黄五色棒，掩遏一阳生。古有清君侧，今非乏老成。素心虽未易，此举太无名。谁瞑衔冤目，宁吞欲绝声。近闻开寿宴，不废用《咸英》。
直起不装头，是第二首也。
“古有”四句，两开两合，曲折如志，绝大神力。
结句感慨入骨，此义山法也。
二诗是慨训、注轻举，文宗误用，而令王涯等蒙冤，钱夕公之笺非也。
重有感
玉帐牙旗得上游，安危须共主君忧。窦融表已来关右，陶侃军宜次石头。岂有蛟龙愁失水，更无鹰隼与高秋。昼号夜哭兼幽显，早晚星关雪涕收。
“岂有”“更无”，开合相应，上句言无受制之理，下句解受制之故也。揭出大义，压伏一切，此等处是真力量。夕公以“岂有”为讳之，非也。
春雨
怅卧新春白夹衣，白门寥落意多违。红楼隔雨相望冷，珠箔飘灯独自归。远路应悲春晼晚，残宵犹得梦依稀。玉珰缄札何由达，万里云罗一雁飞。
宛转有味。
平山笺以为此有寓意，亦属有见，然如此诗，即无寓意亦自佳。
景州李露园尝曰：“诗令人解得寓意见其佳，即不解所寓之意亦见其佳，乃为好诗。盖必如是乃蕴藉浑厚耳。”因论此诗而附记之。
即日
小苑试春衣，高楼倚暮晖。夭桃唯是笑，舞蝶不空飞。赤岭久无耗，鸿门犹合围。几家缘锦字，含泪坐鸳机。
蒙泉评曰：感时事而作。三、四句对末二句看，兴也。
淮阳路
荒村倚废营，投宿旅魂惊。断雁高仍急，寒溪晓更清。昔年尝聚盗，此日颇分兵。猜贰谁先致？三朝事始平。
气脉既大，意境亦深，沉着流走，居然老杜之遗。
晚晴
深居俯夹城，春去夏犹清。天意怜幽草，人间重晚晴。并添高阁迥，微注小窗明。越鸟巢干后，归飞体更轻。
轻秀是钱、郎一格。五、六再振起，则大历以上矣。
末句结“晚晴”，可谓细意熨贴，即无寓意亦自佳也。
迎寄韩鲁州瞻同年
积雨晚骚骚，相思正郁陶。不知人万里，时有燕双高。寇盗缠三辅，时兴元贼起，三川兵出。 莓苔滑百牢。圣朝推卫索，归日动仙曹。
前四句一气浑成，意格高远。
武夷山
只得流霞酒一杯，空中箫鼓几时回？武夷洞里生毛竹，老尽曾孙更不来。
辩神仙之妄也。吞吐出之，语殊蕴藉。“几时回”是问词，“更不来”是答词。别本嫌二句犯复，改“几”为“当”，其实语意相生，本自不复也。
西南行却寄相送者
百里阴云覆雪泥，行人只在雪云西。明朝惊破还乡梦，定是陈仓碧野鸡。
以风调胜。诗固有无所取义而自佳者。
安定城楼
迢递高城百尺楼，绿杨枝外尽汀洲。贾生年少虚垂泪，王粲春来更远游。永忆江湖归白发，欲回天地入扁舟。不知腐鼠成滋味，猜意鸳雏竟未休。
四家评以逼真老杜，信然。然使老杜为之，末二句必另有道理也。
茂陵
汉家天马出蒲梢，苜蓿榴花遍近郊。内苑只知含凤嘴，属车无复插鸡翘。玉桃偷得怜方朔，金屋修成贮阿娇。谁料苏卿老归国，茂陵松柏雨萧萧。
前六句一气，七、八折转，集中多此格。此首尤一气鼓荡，神力完足。
蘅斋评曰：此首确是茂陵怀古诗，以为托讽，恐失作者之意。
风
迥拂来鸿急，斜催别燕高。已寒休惨淡，更远尚呼号。楚色分西塞，夷音接下牢。归舟天外有，一为戒波涛。
纯是寓意，字字沉着，却字字唱叹，绝不黏滞也。
天涯
春日在天涯，天涯日又斜。莺啼如有泪，为湿最高花。
四家评曰：一气浑成，如是即佳。
平山笺曰：最高花，花之绝顶枝也，花至此开尽矣。
自山南北归经分水岭
水急愁无地，山深故有云。那通极目望，又作断肠分。郑驿来虽及，燕台哭不闻。犹余遗意在，许刻镇南勋。
一气流走，风格甚老。
长孺笺曰：按史，开成初，令狐楚为山南节度使，卒于镇。山南治汉中。题曰“北归经分水岭”，而诗有“燕台哭不闻”之句，知必为令狐楚作也。义山尝为楚撰志文，故末曰“许刻镇南勋”。
代秘书赠弘文馆诸校书
清切曹司近玉除，比来秋兴复何如？崇文馆里丹霜后，无限红梨忆校书。
风韵绝人。
末句“校书”二字指其事，非题中所署之官名也。
出关宿盘豆馆对丛芦有感
芦叶梢梢夏景深，邮亭暂欲洒尘襟。昔年曾是江南客，此日初为关外心。思子台边风自急，玉娘湖上月应沉。清声不远行人去，一世荒城伴夜砧。
用笔甚轻而情思殊深，正复以轻得之耳。
补遗
香泉评曰：次联言昔客江南，黄芦满地，然年壮气盛，曾无寥落之感。此日流落而为关外之人，不觉凄乎？其悲因芦叶之梢梢而百端交集也。
吴宫
龙槛沉沉水殿清，禁门深掩断人声。吴王宴罢满宫醉，日暮水漂花出城。
平山笺曰：总从“梧宫秋，吴王愁”六字翻出。
末七字含多少荒淫在内而浑然不觉，此之谓蕴藉。
嫦娥
云母屏风烛影深，长河渐落晓星沉。嫦娥应悔偷灵药，碧海青天夜夜心。
意思藏在上二句，却从嫦娥对面写来，十分蕴藉。非咏嫦娥也。
天津西望
虏马崩腾忽一狂，翠华无不到东方。天津西望肠真断，满眼秋波出苑墙。
首二句太拙，末句神来。
忆住一师
无事经年别远公，帝城钟晓忆西峰。炉烟消尽寒灯晦，童子开门雪满松。
格韵俱高。
补遗
香泉评曰：只写住师所处之境清绝如此，而其人益可思矣。所忆之情，言外缥缈。
寄蜀客
君到临邛问酒垆，近来还有长卿无？金徽却是无情物，不许文君忆故夫。
隐其名曰“蜀客”，风之以不忆故夫，此必新旧之间友朋相怨之诗也。亦殊婉而多风。
补遗
香泉评曰：以无情诮金徽，殊妙。若说文君无情，便同嚼蜡矣。
细雨
帷飘白玉堂，簟卷碧牙床。楚女当时意，萧萧发彩凉。
对照下笔，小诗之极有致者。
到秋
扇风淅沥簟流离，万里南云滞所思。守到清秋还寂寞，叶丹苔碧闭门时。
“到”字好，以前有多少话在也。
不言愁而愁自见，诗须如此住。
华师
孤鹤不睡云无心，衲衣筇杖来西林。院门昼锁回廊静，秋日当阶柿叶阴。
落落穆穆，静气在字句之外。
过华清内厩门
华清别馆闭黄昏，碧草悠悠内厩门。自是明时不巡幸，至今青海有龙孙。
四家评曰：婉而多风，胜《龙池》多多。
丹丘
青女丁宁结夜霜，羲和辛苦送朝阳。丹丘万里无消息，几对梧桐忆凤凰。
蒙泉评曰：有西方美人之慨。
起二句犹嫌凑泊。
昭肃皇帝挽歌词三首
九县怀雄武，三灵仰睿文。周王传叔父，汉后重神君。玉律朝惊露，金茎夜切云。笳箫凄欲断，无复咏横汾。
四家评曰：五、六说大行，蕴藉轻婉。
玉塞惊宵柝，金桥罢举烽。始巢阿阁凤，旋驾鼎湖龙。门咽通神鼓，楼凝警夜钟。小臣观吉从，犹误欲东封。
到第六句直是转身不得，必为弩末矣，看结法是何等神力。
廉衣曰：结句调警而意纤。思之信然。
莫验昭华琯，虚传甲帐神。海迷求药使，雪隔献桃人。桂寝青云断，松扉白露新。万方同象鸟，举恸满秋尘。
又就求仙唱叹作收，声情凄婉，是悲非刺。
四家评曰：三首宏整哀切，就挽事作叹，不失诔尊之体。
梓州罢吟寄同舍
不拣花朝与雪朝，五年从事霍嫖姚。君缘接坐交珠履，我为分行近翠翘。楚雨含情皆有托，漳滨卧病竟无憀。长吟远下燕台去，惟有衣香染未销。
罢，府罢也。
起手斗入有力。
平山笺曰：是倒装法也。
结语感叹不尽。
故驿迎吊故桂府常侍有感
饥乌翻树晚鸡啼，泣过秋原没马泥。二纪征南恩与旧，此时丹旐玉山西。
四家评曰：悲出无字。
妙不更着一字。
暮秋独游曲江
荷叶生时春恨生，荷叶枯时秋恨成。深知身在情长在，怅望江头江水声。
不深不浅，恰到好处。
子初郊墅
看山对酒君思我，听鼓离城我访君。腊雪已添墙下水，斋钟不散槛前云。阴移竹柏浓还淡，歌杂渔樵断更闻。亦拟村南买烟舍，子孙相约事耕耘。
直写朴老，风格殊高。
补遗
芥舟评曰：“君思我”“我访君”二句调用在起联，故只觉脱洒，不嫌油俗，亦以其衬贴字面雅净。若吴梅村偷用于颔联，云“青衫憔悴卿怜我，红粉飘零我忆卿”，则俗不可耐矣。
汉南书事
西师万众几时回，哀痛天书近已裁。文吏何曾重刀笔，将军犹自舞轮台。几时拓土成王道？从古穷兵是祸胎。陛下好生千万寿，玉楼长御白云杯。
“拓土”“穷兵”自是正面，而以对“哀痛天书”言之，则借为反衬也。
结句就“哀痛天书”作收，极直极曲，可谓之婉而章矣。
复两“几时”，虽不害为好诗，如西子捧心，不得谓之非病。
写意
燕雁迢迢隔上林，高秋望断正长吟。人间路有潼江险，天外山唯玉垒深。日向花间留返照，云从城上结层阴。三年已制思乡泪，更入新年恐不禁。
“潼江”“玉垒”岂必独险独深，意中觉其如是耳。
结恐太直，故作态收之，此亦躲闪之法也。
贾生
宣室求贤访逐臣，贾生才调更无伦。可怜夜半虚前席，不问苍生问鬼神。
纯用议论矣，却以唱叹出之，不见议论之迹。
旧将军
云台高议正纷纷，谁定当时荡寇勋。日暮灞陵原上猎，李将军是故将军。
四家评曰：讥当时弃功不录也，词致清婉。
曼倩词
十八年来堕世间，瑶池归梦碧桃闲。如何汉殿穿针夜，又向窗中觑阿环？
自寓之作，感慨不尽。
访秋
酒薄吹还醒，楼危望已穷。江皋当落日，帆席见归风。烟带龙潭白，霞分鸟道红。殷勤报秋意，只是有丹枫。
意境既阔，气脉亦厚，此亦得杜之籓篱者。
“访”字恐“初”字之讹，形相似也。且作“初”尤与末二句意思相关。
哭刘司户蕡
路有论冤谪，言皆在中兴。空闻迁贾谊，不待相孙弘。江阔惟回首，天高但抚膺。去年相送地，春雪满黄陵。
后四逆挽作收，绝好结法。“江阔”二句亦言相送时也。
补遗
香泉评曰：公孙弘再举贤良，乃遭遇人主而至相位，而去华竟不及待，用事最亲切。
陆发荆南始至商洛
昔去真无奈，今还岂自知？青辞木奴橘，紫见地仙芝。四海秋风阔，千岩暮景迟。向来忧际会，犹有五湖期。
后半力足神完，居然老杜。
末二句一宕一折，以歇后作收，亦一住法。
补遗
芥舟评曰：三、四镌削而不工。
思归
固有楼堪倚，能无酒可倾。岭云春沮洳，江月夜晴明。鱼乱书何托？猿哀梦易惊。旧居连上苑，时节正迁莺。
起得超忽，收得恰好，通首一气转折，气脉雄大。
廉衣曰：古法备具，苦乏生韵。
春游
桥峻班骓疾，川长白鸟高。烟轻唯润柳，风滥欲吹桃。徙倚三层阁，摩挲七宝刀。庾郎年最少，青草妒春袍。
四家赏“滥”字之奇，然佳处不在此。
后半有老骥伏枥之思，非但为香倩语也。
廉衣曰：五、六客气。
补遗
芥舟评曰：前四上二字平头，亦小病。
又曰：腰联真是健笔。
又曰：“滥”字不佳。
细雨
萧洒傍回汀，依微过短亭。气凉先动竹，点细未开萍。稍促高高燕，微疏的的萤。故园烟草色，仍近五门青。
前六句犹刻画家数。一结若近若远，不黏不脱，确是细雨中思乡，作寻常思乡不得，作大雨亦不得。
题郑大有隐居
结构何峰是，喧闲此地分。石梁高泻月，樵路细侵云。偃卧蛟螭室，希夷鸟兽群。近知西岭上，玉管有时闻。自注：君居近子晋憩鹤台。
三、四高唱。
夜饮
卜夜容衰鬓，开筵属异方。烛分歌扇泪，雨送酒船香。江海三年客，乾坤百战场。谁能辞酩酊？淹卧剧清漳。
五、六句高壮，使通篇气力完足。
三句小样。
江上
万里风来地，清江北望楼。云通梁苑路，月带楚城秋。刺字从漫灭，归途尚阻修。前程更烟水，吾道岂淹留。
蒙泉评曰：三、四佳句。
凉思
客去波平槛，蝉休露满枝。永怀当此节，倚立自移时。北斗兼春远，南陵寓使迟。天涯占梦数，疑误有新知。
前四妙在倒转说。若换起二句作三、四句，直平钝语耳。五、六亦深稳。
江村题壁
沙岸竹森森，维艄听越禽。数家同老寿，一径自阴深。喜客尝留橘，应官说采金。倾壶真得地，爱日静霜砧。
三、四句如画。通首俱老。
漫成五章
沈宋裁词矜变律，王杨落笔得良朋。当时自谓宗师妙，今日唯观对属能。
李杜操持事略齐，三才万象共端倪。集仙殿与金銮殿，可是苍蝇惑曙鸡？
生儿古有孙征虏，嫁女今无王右军。借问琴书终一世，何如旗盖仰三分？
代北偏师衔使节，关中裨将建行台。不妨常日饶轻薄，且喜临戎用草莱。
郭令素心非黩武，韩公本意在和戎。两都耆旧皆垂泪，临老中原见朔风。
四家评曰：较少陵诸绝仍多婉态。
专取神情，绝句之正体也。参入论宗，绝句之变体也。论宗而以神情出之，则变而不失其正者也。
幽居冬暮
羽翼摧残日，郊园寂寞时。晓鸡惊树雪，寒鹜守冰池。急景忽云暮，颓年浸已衰。如何匡国分，不与夙心期？
四家评曰：浑圆有味。
无句可摘，而自然深至。此火候纯熟之后，非可以力强也，强为之，非枯则率耳。
摇落
摇落伤年日，羁留念远心。水亭吟断续，月幌梦飞沉。古木含风久，疏萤怯露深。人闲始遥夜，地迥更清砧。结爱曾伤晚，端忧复至今。未谙沧海路，何处玉山岑？滩激黄牛暮，云屯白帝阴。遥知沾洒意，不减欲分襟。
蒙泉评曰：五、六句蕴藉之极。
情调殊佳。格虽不高而亦不卑。
滞雨
滞雨长安夜，残灯独客愁。故乡云水地，归梦不宜秋。
反笔甚曲。
偶题二首
小亭闲眠微醉消，山榴海柏枝相交。水文簟上琥珀枕，旁有堕钗双翠翘。
艳而能逸。第二句有意无意，绝佳。
清月依微香露轻，曲房小院多逢迎。春丛定是饶栖鸟，饮罢莫持红烛行。
对面写来，倍有情致。雍陶“自起开笼放白鹇”亦是如此用意，而其语不工。
夜冷
树绕池宽月影多，村砧坞笛隔风萝。西亭翠被余香薄，一夜将愁向败荷。
憔悴欲绝，而不为蹶蹙之声。
戏赠张书记
别馆君孤枕，空庭我闭关。池光不受月，野气欲沉山。星汉秋方会，关河梦几还。危弦伤远道，明镜惜红颜。古木含风久，平芜尽日闲。心知两愁绝，不断若循环。
戏张之忆家也，妙不伤雅。
幽人
丹灶三年火，苍崖万岁藤。樵归说逢虎，棋罢正留僧。星斗同秦分，人烟接汉陵。东流清渭苦，不尽照衰兴。
后四句言世界忙忙，反衬“幽”字，绝可味。尤妙不更找一字，低徊唱叹，使人言外得之。
廉衣评曰：项联滞相，遂使通首两橛。
曲江
望断平时翠辇过，空闻子夜鬼悲歌。金舆不返倾城色，玉殿犹分下苑波。死忆华亭闻唳鹤，老忧王室泣铜驼。天荒地变心虽折，若比伤春意未多。
五、六宕开，七、八收转。言当日陆机、索靖虽有天荒地变之悲，亦不过如此而已矣。大提大落，极有笔意，不得将五、六看作借比，使末二句文理不顺也。
九日
曾共山翁把酒卮，霜天白菊绕阶墀。十年泉下无人问，九日樽前有所思。不学汉臣栽苜蓿，空教楚客咏江蓠。郎君官贵施行马，东阁无因再得窥。
蒙泉评曰：一气鼓荡。
补遗
香泉评曰：应璩《与满公琰书》：“外嘉郎君谦下之德。” [1] 注云：应曾事其父，故称郎君。
赠司勋杜十三员外
杜牧司勋字牧之，清秋一首《杜秋》诗。前身应是梁江总，名总还曾字总持。心铁已从干镆利，鬓丝休叹雪霜垂。汉江远吊西江水，羊祜韦丹尽有碑。自注：时杜奉诏撰《韦碑》。
嵚崎历落，奇趣横生，笔墨恣逸之甚，所谓不可无一，不可有二。
平山笺曰：前因《杜秋》一诗而以江总比之，后因诏撰《韦碑》而以杜预比之。前从名字上比拟，后从姓上比拟，诗格绝奇。总见运命虽不齐，而文章必传世也。
长孺笺曰：按牧之《杜秋娘》诗乃自寓天涯迟暮之感耳，故此有“鬓丝休叹雪霜垂”之句。
送丰都李尉
万古商于地，凭君泣路岐。固难寻绮季，可得信张仪。雨气燕先觉，叶阴蝉遽知。望乡尤忌晚，山晚更参差。
三、四就商于发世途之感，偶然拈着，点缀有神，自不黏皮带骨。若搜求故事，务求贴合比附以为工，大雅君子殆不尚焉。
饯席重送从叔余之梓州
莫叹万重山，君还我未还。武关犹怅望，何况百牢关。
一气浑成，调高意远。
河清与赵氏昆季宴集得拟杜工部
胜概殊江右，佳名逼渭川。虹收青嶂雨，鸟没夕阳天。客鬓行如此，沧波坐渺然。此中真得地，漂荡钓鱼船。
四家评曰：譬以摹书画，得其神解。
又曰：三、四清而丽，五、六浑而妥。
平山笺曰：五句转接得力，是杜法。
寓目
园桂悬心碧，池莲饫眼红。此生真远客，几别即衰翁。小幌风烟入，高窗雾雨通。新知他日好，锦瑟傍朱栊。
前四句是初见感叹，后四句是细细追寻，故两层写景而不复。此中具有针缕，非后人之屋上架屋也。
格调殊高。
赠别前蔚州契苾使君
自注：使君远祖，国初功臣也。
何年部落到阴陵？奕世勤王国史称。夜掩牙旗千帐雪，朝飞羽骑一河冰。蕃儿襁负来青冢，狄女壶浆出白登。日晚鹈泉畔猎，路人遥识郅都鹰。
四家评曰：清壮。
纯取声华，而骨力足以副之。
诗到无所取义之题，既不能不作，则亦不得不以修词炼调为工，此类是也。若《李郎中充昭义攻讨》诗，极有可说，而语亦泛泛，声华虽壮，殆无取焉。
补遗
香泉评曰：诗工雅典丽极矣，但少题中“别”字意。
哭遂州萧侍郎二十四韵
遥作时多难，先令祸有源。初惊逐客议，旋骇党人冤。密侍荣方入，司刑望愈尊。皆因优诏用，实有谏书存。苦雾三辰没，穷阴四塞昏。虎威狐更假，隼击鸟逾喧。徒欲心存阙，终遭耳属垣。遗音和蜀魄，易箦对巴猿。有女悲初寡，无男泣过门。公止裴氏一女，结缡之明年，又丧良人。 朝争屈原草，庙馁若敖魂。迥阁伤神峻，长江极望翻。青云宁寄意，白骨始沾恩。早岁思东阁，为邦属故园。登舟惭郭泰，解榻愧陈蕃。分以忘年契，情犹锡类敦。公先真帝子，我系本王孙。啸傲张高盖，从容接短辕。秋吟小山桂，春醉后堂萱。自叹离通籍，何尝忘叫阍。不成穿圹入，终拟上书论。多士还鱼贯，云谁正骏奔？暂能诛倏忽，长与问乾坤。蚁漏三泉路，螀啼百草根。始知同泰讲，邀福是虚言。
夕公笺曰：澣坐宗闵、虞卿牵累，本当时党魁，故曰“初惊逐客议，旋骇党人冤”也。时李训、郑注窃弄威权，凡不附己者，目为宗闵、德裕党，贬逐无虚日，中外震骇，连月阴晦，人情不安，故曰“苦雾三辰没，穷阴四塞昏。虎威狐更假，隼击鸟逾喧”也。澣没于遂宁，故曰“遗音和蜀魄，易箦对巴猿”也。训、注诛后，文宗始大赦，量移贬谪诸臣，故曰“青云宁寄意，白骨始沾恩”也。义山至开成二年始登第，故曰“自叹离通籍，何尝忘叫阍”也。因澣为梁武后裔，故引同泰徼福之事，以为虚语，伤之之深也。
起手说得与世运相关，高占地步。
凡长篇须有次第。此诗起四句提纲，次四句叙其立官本末，次六句言其得祸，次十句叙放逐而死。次十二句叙从前情好，次四句自写己意，次八句总收，层层清楚，是其次第处也。
长篇易至散缓，须有筋节语撑拄其间，七句、八句、十三句、十四句、二十七句、三十八句、三十九句、四十句皆筋节处也。
“苦雾”四句极悲壮，“白骨”句沉痛之至，而出以蕴藉。
先著“早岁”十二句，“自叹”四句乃有来历。不然，纵极张皇，亦觉少力矣。故此一段独长，是血脉转接处也。
送千牛李将军赴阙五十韵
照席琼枝秀，当年紫绶荣。班资古直阁，勋伐旧西京。在昔王纲紊，因谁国步清？如无一战霸，安有大横庚？内竖依凭切，凶门责望轻。中台终恶直，上将更要盟。丹陛祥烟灭，皇闱杀气横。喧阗众狙怒，容易八蛮惊。梼杌宽之久，防风戮不行。素来矜异类，此去岂亲征？舍鲁真非策，居邠未有名。曾无力牧御，宁待雨师迎。火箭侵乘石，云桥逼禁营。何时绝刁斗，不夜见欃枪。屡亦闻投鼠，谁其敢射鲸？世情休念乱，物议笑轻生。大卤思龙跃，苍梧失象耕。灵衣沾愧汗，仪马困阴兵。别馆兰薰酷，深宫蜡焰明。黄山遮舞态，黑水断歌声。纵未移周鼎，何辞免赵坑？空弮转斗地，数板不沉城。且欲凭神算，无因计力争。幽囚苏武节，弃市仲由缨。下殿言终验，增埤事早萌。自注：先时桑道茂请修奉天城。 蒸鸡殊减膳，屑曲异和羹。否极时还泰，屯余运果亨。流离几南渡，仓卒得西平。神鬼收昏黑，奸凶首满盈。官非都护贵，师以丈人贞。覆载还高下，寒暄急改更。马前烹莽卓，坛上揖韩彭。扈跸三才正，回军六合晴。此时惟短剑，仍世尽双旌。顾我由群从，逢君叹老成。庆流归嫡长，贻厥在名卿。隼击须当要，鹏抟莫问程。趋朝排玉座，出位泣金茎。幸借梁园赋，叨蒙许氏评。中郎推贵婿，定远重时英。政已标三尚，人今伫一鸣。长刀悬月魄，快马骇星精。披豁惭深眷，暌离动素诚。蕙留春晼晚，松待岁峥嵘。异县期回雁，登时已饭鲭。去程风剌剌，别夜漏丁丁。庾信生多感，杨朱死有情。弦危中妇瑟，甲冷想夫筝。会与秦楼凤，俱听汉苑莺。洛川迷曲沼，烟月两心倾。
四家评曰：跳动激发，笔驱风云，人拟之老杜，信然。
“在昔”四句总提前半篇，声光阔大。
“否极”四句转轴，亦字字筋节，精神震动。
蒙泉评曰：“覆载”八句，声华宏壮。
“此时”二句落到千牛，前路何等繁重。此处寸枢转关，可云神简，正复大有翦裁在也。此等处绝可玩。
结乃声情勃发，淋漓尽致。凡大篇最忌收处潦草。
铺排不难，难于气格之高壮；层次不难，难于起伏转折之有力。《长庆集》中尽有序次如话，滔滔百韵之作，然流易有余，无此身分矣。
廉衣评曰：“寒暄”句不妥。
补遗
芥舟评曰：“屡亦”二句稍弱，以叠用虚字故。
送从翁从东川弘农尚书幕
大镇初更帅，嘉宾素见邀。使车无远近，归路便烟霄。稳放骅骝步，高安翡翠巢。愈风知有在，去国肯无聊。早忝诸孙末，俱从小隐招。心悬紫云阁，梦断赤城标。素女悲清瑟，秦娥弄玉箫。山连玄圃近，水接绛河遥。岂意闻周铎，翻然慕舜韶。皆辞乔木去，远逐断蓬飘。薄俗谁其激？斯民已甚佻。鸾凰期一举，燕雀不相饶。敢共颓波远，因之内火烧。是非过别梦，时节惨惊飙。末至谁能赋？中乾欲病痟。屡曾纡锦绣，勉欲报琼瑶。我恐霜侵鬓，君先绶挂腰。甘心与陈阮，挥手谢松乔。锦里差邻接，云台闭寂寥。一川虚月魄，万崦自芝苗。瘴雨泷间急，离魂峡外销。非关无烛夜，其奈落花朝。几处逢鸣佩，何筵不翠翘？蛮童骑象舞，江市卖鲛绡。南诏知非敌，西山亦屡骄。勿贪佳丽地，不为圣明朝。少减东城饮，时看北斗杓。莫因乖别久，遂逐岁寒凋。盛幕开高宴，将军问故僚。为言公玉季，早日弃渔樵。
沉雄飞动，气骨不凡，此亦得杜之籓篱者。中晚清浅纤秾之作，皆不足以当之。
“愈风”一作“御风”，非也。此用陈琳草檄事，后用陈、阮句可证。
“岂意”二句转折跳脱。
“一川”二句浑劲之至，顾盼有神。
末一段以勉为送，立义正大，词气自深厚雄健，居然老杜合作，较《送李千牛》诗尤为过之。
李肱所遗画松诗书两纸得四十韵
万草已凉露，开图披古松。青山遍沧海，此树生何峰？孤根邈无倚，直立撑鸿蒙。端如君子身，挺若壮士胸。樛枝势夭矫，忽欲蟠拿空。又如惊螭走，默与奔云逢。孙枝擢细叶，旖旎狐裘茸。邹颠蓐发软，丽姬眉黛浓。视久眩目睛，倏忽变辉容。竦削正绸直，婀娜旋敷峰。又如洞房冷，翠被张穹笼。亦若暨罗女，平旦妆颜容。细疑袭气母，猛若争神功。燕雀固寂寂，雾露常冲冲。香兰愧伤暮，碧竹惭空中。可集呈瑞凤，堪藏行雨龙。淮山桂偃蹇，蜀郡桑重童。枝条亮渺脆，灵气何由同？昔闻咸阳帝，近说稽山侬。或著仙人号，或以大夫封。终南与青都，烟雨遥相通。安知夜夜意，不起西南风。美人昔清兴，重之犹月钟。宝笥十八九，香缇千万重。一旦鬼瞰室，稠叠张羉罿。赤羽中要害，是非皆匆匆。生如碧海月，死践霜郊蓬。平生握中玩，散失随奴童。我闻照妖镜，及与神剑锋。寓身会有地，不为凡物蒙。伊人秉兹图，顾盼择所从。而我何为者？开颜捧灵踪。报以漆鸣琴，悬之真珠栊。是时方暑夏，座内若严冬。忆昔谢四骑，学仙玉阳东。千株尽若此，路入琼瑶宫。口咏《玄云歌》，手把金芙蓉。浓蔼深霓袖，色映琅玕中。悲哉堕世网，去之若遗弓。形魄天坛上，海日高曈曈。终骑紫鸾归，持寄扶桑翁。
前一段规仿昌黎，斧痕不化，累句亦多。“淮山”以下，居然正声。入后更层层唱叹，兴寄横生，伸缩起伏之妙，直与老杜“国初以来画鞍马”一章意境相似也。
韵多重押，古诗不忌，汉魏诸诗可覆按也。若右丞“万国仰宗周”一章，则万无此理矣。
“邹颠”二句不成语，“可集”二句尤下劣，皆可删去。
起言“万草已凉露”，中言“是时方暑夏”，盖中言得画之时，起乃题诗之时也。
补遗
香泉评曰：起二句便超脱。
戏题枢言草阁三十二韵
君家在河北，我家在山西。百岁本无业，阴阴仙李枝。尚书文与武，战罢幕府开。君从渭南至，我自仙游来。平昔苦南北，动成云雨乖。逮今两携手，对若床下鞋。夜归碣石馆，朝上黄金台。我有苦寒调，君抱《阳春》才。年颜各少壮，发绿齿尚齐。我虽不能饮，君时醉如泥。政静筹画简，退食多相携。扫掠走马路，整顿射雉翳。春风二三月，柳密莺正啼。清河在门外，上与浮云齐。攲冠调玉琴，弹作《松风》哀。又弹《明君怨》，一去怨不回。感激坐者泣，起视雁行低。翻忧龙山雪，却杂胡沙飞。仲容铜琵琶，项直声凄凄。上贴金捍拨，画为承露鸡。君时卧枨触，劝客白玉杯。苦云年光疾，不饮将安归？我赏此言是，因循未能谐。君言中圣人，坐卧莫我违。榆荚乱不整，杨花飞相随。上有白日照，下有东风吹。青楼有美人，颜色如玫瑰。歌声入青云，所痛无良媒。少年苦不久，顾慕良难哉。徒令真珠肶，裛入珊瑚腮。君今且少安，听我苦吟诗。古诗何人作？老大徒伤悲。
铺叙是长庆体，而参以古意，意境独高。
“平昔”四句，顿挫不置。
“对若”句粗俚不成语。
中一段淋漓飞动，乃一篇之警策。凡平叙长诗，如无一段振起，则索然散漫。名篇皆留意于是。其源乃自《焦仲卿妻》诗发之。
“杨花”一段夹入比体，极有情致。
收处却是长庆体中率笔，最不可效。
偶成转韵七十二句赠四同舍
沛国东风吹大泽，蒲青柳碧春一色。我来不见隆准人，沥酒空余庙中客。征东同舍鸳与鸾，酒酣劝我悬征鞍。蓝山宝肆不可入，玉中仍是青琅玕。武威将军使中侠，少年箭道惊杨叶。战功高后数文章，怜我秋斋梦蝴蝶。诘旦九门传奏章，高车大马来煌煌。路逢邹枚不暇揖，腊月大雪过大梁。忆昔公为会昌宰，我时入谒虚怀待。众中赏我赋《高唐》，回看屈宋由年辈。公事武皇为铁冠，历厅请我相所难。我时憔悴在书阁，卧枕芸香春夜阑。明年赴辟下昭桂，东郊恸哭辞兄弟。韩公堆上跋马时，回望秦川树如荠。依稀南指阳台云，鲤鱼食钩猿失群。湘妃庙下春江尽，虞帝城前初日曛。谢游桥上澄江馆，下望山城如一弹。鹧鸪声苦晓惊眠，朱槿花娇晚相伴。顷之失职辞南风，破帆坏桨荆江中。斩蛟破璧不无意，平生自许非匆匆。归来寂寞灵台下，着破蓝衫出无马。天官补吏府中趋，玉骨瘦来无一把。手封狴牢屯制囚，直厅印锁黄昏愁。平明赤帖使修表，上贺嫖姚收贼州。旧山万仞青霞外，望见扶桑出东海。爱君忧国去未能，白道青松了然在。此时闻有燕昭台，挺身东望心眼开。且吟王粲《从军乐》，不赋渊明《归去来》。彭门十万皆雄勇，首戴公恩若山重。廷评日下握灵蛇，书记眠时吞彩凤。之子夫君郑与裴，何生谢舅当世才。青袍白简风流极，碧沼红莲倾倒开。我生粗疏不足数，梁父哀吟鸲鹆舞。横行阔视倚公怜，狂来笔力如牛弩。借酒祝公千万年，吾徒礼分常周旋。收旗卧鼓相天子，相门出相光青史。
此诗直作长庆体，而沉郁顿挫之气，时时震荡于其中。故挨叙而不板不弱，觉与盛唐诸公面目各别，精神不殊，盖玉溪骨法原高耳。
起手苍苍茫茫，磊磊落落，是好笔法。
“路逢邹枚”二句，“韩公堆上”二句，“斩蛟断璧”二句，俱笔意雄阔，为篇中筋节。“旧山万仞”四句一纵一收，揽入本题，笔意起伏，尤是筋节处也。
“玉骨”句大鄙，不成语。
补遗
芥舟评曰：“韩公堆上”“湘妃庙下”“虞帝城前”“谢游桥上”，句法连犯。
又曰：“之子”“夫君”，叠用无理。
五言述德抒情诗一首四十韵献上杜七兄仆射相公
帝作黄金阙，仙开白玉京。有人扶太极，维岳降元精。耿贾官勋大，荀陈地望清。旗常悬祖德，甲令著嘉声。经出宣尼壁，书留晏子楹。武乡传阵法，践土主文盟。自昔流王泽，由来仗国桢。九河分合沓，一柱忽峥嵘。得主劳三顾，惊人肯再鸣。碧虚天共转，黄道日同行。后饮曹参酒，先和傅说羹。即时贤路辟，此夜泰阶平。愿保无疆福，将图不朽名。率身期济世，叩额虑兴兵。感念崤尸露，咨嗟赵卒坑。傥令安隐忍，何以赞贞明？恶草虽当路，寒松实挺生。人言真可畏，公意本无争。故事留台阁，前驱且旆旌。芙蓉王俭府，杨柳亚夫营。清啸频疏俗，高谈屡析酲。过庭多令子，乞墅有名甥。南诏应闻命，西山莫敢惊。寄词收的博，端坐扫欃枪。雅宴初无倦，长歌底有情。槛危春水暖，楼迥雪峰晴。移席牵缃蔓，回桡扑绛英。谁知杜武库，只见谢宣城。有客趋高义，于今滞下卿。登门惭后至，置驿恐虚迎。自是依刘表，安能比老彭？雕龙心已切，画虎意何成？岂省曾黔突，徒劳不倚衡。乘时乖巧宦，占象合艰贞。废忘淹中学，迟回谷口耕。悼伤潘岳重，树立马迁轻。陇鸟悲丹嘴，湘兰怨紫茎。归期过旧岁，旅梦绕残更。弱植叨华族，衰门倚外兄。欲陈劳者曲，未唱泪先横。
起四句气脉自大。
“自昔”四句声华宏壮。
“碧虚”二句大颂非体。
“感念”一段沉郁顿挫，大笔淋漓，化尽排偶之迹。他人作古诗尚不能如此委曲沉着，真晚唐第一作手，得杜籓篱不虚也。
“谁知”二句流丽，活对法也。
“衰门”句不佳。
补遗
香泉评曰：时方讨泽潞，刘稹将郭谊杀稹以降，李德裕以为稹阻兵皆谊为谋主，力屈又卖稹以求赏，不诛何以惩恶？帝然之，诏石雄以七千人入潞州诛谊。杜悰以馈运不继，谓谊等可赦，帝熟视不应，所谓“叩额虑兴兵”也。
夕公笺：非下“寄词收的博”一联，乃指维州事。
骄儿诗
衮师我骄儿，美秀乃无匹。文葆未周晬，固已知六七。四岁知姓名，眼不视梨栗。交朋颇窥观，谓是丹穴物。前朝尚器貌，流品方第一。不然神仙姿，不尔燕鹤骨。安得此相谓，欲慰衰朽质。青春妍和月，朋戏浑甥侄。绕堂复穿林，沸若金鼎溢。门有长者来，造次请先出。客前问所须，含意不吐实。归来学客面， 败秉爷笏。或谑张飞胡，或笑邓艾吃。豪鹰毛崱屴，猛马气佶傈。截得青筼筜，骑走恣唐突。忽复学参军，按声唤苍鹘。又复纱灯旁，稽首礼夜佛。仰鞭罥蛛网，俯首饮花蜜。欲争蛱蝶轻，未谢柳絮疾。阶前逢阿姊，六甲颇输失。凝走弄香奁，拔脱金屈戌。抱持多反侧，威怒不可律。曲躬牵窗网，衉唾拭琴漆。有时看临书，挺立不动膝。古锦请裁衣，玉轴亦欲乞。请爷书春胜，春胜宜春日。芭蕉斜卷笺，辛夷低过笔。爷昔好读书，恳苦自著述。憔悴欲四十，无肉畏蚤虱。儿慎勿学爷，读书求甲乙。穰苴《司马法》，张良黄石术。便为帝王师，不假更纤悉。况今西与北，羌戎正狂悖。诛赦两未成，将养如痼疾。儿当速成大，探雏入虎穴。当为万户侯，勿守一经帙。
本太冲《娇女》而拓之。
平山笺曰：末以功名跨灶期之，通篇以此为出路。
平山出路之说可味。太冲诗以竟住为高，若按谱填腔，纵神肖亦归窠臼，所以必别寻出路，方不虚此一作。且古人之言简，故可言外见意。既拓为长篇，而中无主峰，末无结穴，则游骑无归，或剌剌不休，或随处可住，其为诗也可知矣。凡长篇皆须解此意。
“六甲”诸本无注。按虞裕《谈撰》曰：“双陆之戏，最盛于唐。考其制，凡白黑各用六子，乃今人所谓六甲是也。”
行次西郊作一百韵
蛇年建午月，我自梁还秦。南下大散岭，北济渭之滨。草木半舒坼，有类冰雪晨。又若夏苦热，燋卷无芳津。高田长槲枥，下田长荆榛。农具弃道旁，饥牛死空墩。依依过村落，十室无一存。存者皆面啼，无衣可迎宾。始若畏人问，及门还具陈。右辅田畴薄，斯民常苦贫。伊昔称乐土，所赖牧伯仁。官清若冰玉，吏善如六亲。生儿不远征，生女事四邻。浊酒盈瓦缶，烂谷堆荆囷。健儿庇旁妇，衰翁舐童孙。况自贞观后，命官多儒臣。例以贤牧伯，征入司陶钧。降及开元中，奸邪挠经纶。晋公忌此事，多录边将勋。因令猛毅辈，杂牧升平民。中原遂多故，除授非至尊。或出幸臣辈，或由帝戚恩。中原困屠解，奴隶厌肥豚。皇子弃不乳，椒房抱羌浑。重赐竭中国，强兵临北边。控弦二十万，长臂皆如猿。皇都三千里，来往同雕鸢。五里一换马，十里一开筵。指顾动白日，暖热回苍旻。公卿辱嘲叱，唾弃如粪丸。大朝会万方，天子正临轩。彩旗转初旭，玉座当祥烟。金障既特设，珠帘亦高褰。捋须蹇不顾，坐在御榻前。忤者死艰屦，附之升顶颠。华侈矜递炫，豪俊相并吞。因失生养惠，渐见征求频。奚寇西北来，挥霍如天翻。是时正忘战，重兵多在边。列城绕长河，平明插旗幡。但闻虏骑入，不见汉兵屯。大妇抱儿哭，小妇攀车轓。生小太平年，不识夜闭门。少壮尽点行，疲老守空村。生分作死誓，挥泪连秋云。廷臣例獐怯，诸将如羸奔。为贼扫上阳，捉人送潼关。玉辇望南斗，未知何日旋。诚知开辟久，遘此云雷屯。送者问鼎大，存者要高官。抢攘互间谍，孰辨枭与鸾？千马无返辔，万车无还辕。城空雀鼠死，人去豺狼喧。南资竭吴越，西费失河源。因令右藏库，摧毁唯空垣。如人当一身，有左无右边。筋体半痿痹，肘腋生臊膻。列圣蒙此耻，含怀不能宣。谋臣拱手立，相戒无敢先。万国困杼轴，内库无金钱。健儿立霜雪，腹歉衣裳单。馈饷多过时，高估铜与铅。山东望河北，爨烟犹相联。朝廷不暇给，辛苦无半年。行人榷行资，居者税屋椽。中间遂作梗，狼藉用戈 。临门送节制，以锡通天班。破者以族灭，存者尚迁延。礼数异君父，羁縻如羌零。直求输赤诚，所望大体全。巍巍政事堂，宰相厌八珍。敢问下执事，今谁掌其权？疮疽几十载，不敢抉其根。国蹙赋更重，人稀役弥繁。近年牛医儿，城社更扳缘。盲目把大旆，处此京西藩。乐祸忘怨敌，树党多狂狷。生为人所惮，死非人所怜。快刀断其头，列若猪牛悬。凤翔三百里，兵马如黄巾。夜半军牒来，屯兵万五千。乡里骇供亿，老少相扳牵。儿孙生未孩，弃之无惨颜。不复议所适，但欲死山间。尔来又三岁，甘泽不及春。盗贼亭午起，问谁多穷民。节使杀亭吏，捕之恐无因。咫尺不相见，旱久多黄尘。官健腰佩刀，自言为官巡。常恐值荒迥，此辈还射人。愧客问本末，愿客无因循。郿坞抵陈仓，此地忌黄昏。我听此言罢，冤愤如相焚。昔闻举一会，群盗为之奔。又闻理与乱，系人不系天。我愿为此事，君前剖心肝。叩头出鲜血，滂沱污紫宸。九重黯已隔，涕泗空沾唇。使典作尚书，厮养为将军。慎勿道此言，此言未忍闻。
亦是长庆体裁，而准拟工部气格以出之，遂衍而不平，质而不俚，骨坚气足，精神郁勃，晚唐岂有此第二手？
“草木”四句与“建午”句不合，“午”字当是讹字。
“有类”本作“不类”，从汲古阁本改。
“椒房”句是义山病痛。若老杜则曰“至尊顾之笑，王母不肯收。竟归虚无底，化作长黄虬”，觉十分蕴藉也。
“诚知”二句筋节震动。
“问谁多穷民”五字，上问下答，句法本之汉谣“谁其获者妇与姑”也。
“我听”以下，淋漓郁勃，如此方收得一篇大诗住。
补遗
芥舟评曰：的是摹杜，骨干苍劲似之，神气冲溢则未也。谓中晚高作则可，以配《北征》，则开合变化之妙不可以同日语矣。
无题
万里风波一叶舟，忆归初罢更夷犹。碧江地没元相引，黄鹤沙边亦少留。益德冤魂终报主，阿童高义镇横秋。人生岂得长无谓，怀古思乡共白头。
此是佚去原题而编录者题以《无题》，非他寓言之类。
前四句低徊徐引，五、六句斗然振起，七、八曼声作结，绝好笔意。
廉衣曰：次句欠浑成。
五月十五夜忆往岁秋与澈师同宿
紫阁相逢处，丹岩议宿时。堕蝉翻败叶，栖鸟定寒枝。万里飘流远，三年问讯迟。炎方忆初地，频梦碧琉璃。
一气浑圆，如题即住，所谓恰好处也。
回中牡丹为雨所败二首
下苑他年未可追，西州今日忽相期。水亭幕雨寒犹在，罗荐春香暖不知。舞蝶殷勤收落蕊，有人惆怅卧遥帷。章台街里芳菲伴，且问宫腰损几枝？
纯乎唱叹，何处着一呆笔！
第四句对面一衬，对法奇变。
“舞”字应是“无”字之讹。“无蝶”“有人”，唱叹得神。大胜“舞蝶”“佳人”也。
结二句忽地推开，深情忽触，有神无迹，非常灵变之笔。
补遗
芥舟评曰：第六句妙远。
浪笑榴花不及春，先期零落更愁人。玉盘迸泪伤心数，锦瑟惊弦破梦频。万里重阴非旧圃，一年生意属流尘。《前溪》舞罢君回顾，并觉今朝粉态新。
结言他日零落更有甚于此日者，与长江“并州故乡”同一运意。
二首皆不失气格，兼多神致。
安平公诗
自注：故赠尚书讳氏。
丈人博陵王名家，怜我总角称才华。华州留语晓至暮，高声喝吏放两衙。明朝骑马出城外，送我习业南山阿。仲子延岳年十六，面如白玉欹乌纱。其弟炳章犹两丱，瑶林琼树含奇花。陈留阮家诸侄秀，逦迤出拜何骈罗。府中从事杜与李，麟角虎翅相过摩。清词孤韵有歌响，击触钟磬鸣环珂。三月石堤冻销释，东风开花满阳坡。时禽得伴戏新木，其声尖咽如明梭。公时载酒领从事，踊跃鞍马来相过。仰看楼殿撮清汉，坐视世界如恒沙。面热脚掉互登陟，青云表柱白云崖。一百八句在贝叶，三十三天长雨花。长者子来辄献盖，辟支佛去空留靴。公时受诏镇东鲁，遣我草诏随车牙。顾我下笔即千字，疑我读书倾五车。呜呼大贤苦不寿，时世方士无灵砂。五月至止六月病，遽颓泰山惊逝波。明年徒步吊京国，宅破子毁哀如何。西风冲户卷素帐，隟光斜照旧燕窠。古人常叹知己少，况我沦贱艰虞多。如公之德世一二，岂得无泪如黄河。沥胆咒愿天有眼，君子之泽方滂沱。
四家评曰：诗在韩、苏之间。
清刚朴老，一洗晚唐纤巧之习。
“沥胆”句鄙俚。

[book_title]卷下
钞诗或问
何以不取《锦瑟》也？
曰：前六句托为隐语，猝不可解。然末二句道明本旨，意亦止是，非真有深味可寻也。集中“一片非烟隔九枝”一篇亦同此体格。缘此诗偶列卷首，故昔人皆拈为论端耳。
附录： 锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只是当时已惘然。
问：或谓瑟本二十五弦，断则为五十弦矣。其说如何？
曰：此自用素女鼓瑟事耳，非以弦断为义也。“雨打湘灵五十弦”岂亦悼亡耶？
问：长孺解《锦瑟》如何？长孺曰：按义山《房中曲》“归来已不见，锦瑟长于人”，此诗寓意略同。是以锦瑟起兴，非专赋锦瑟也。
曰：详诗末二句，是感旧怀人之作，此说是也。但不得坐实悼亡，涉于武断耳。
补遗
问：香泉解《锦瑟》如何？香泉曰：此悼亡之诗也。首特借素女鼓五十弦瑟而悲，秦帝禁不可止以发端，言悲思之情有不可得而止者。次联则悲其遽化为异物。腹联则叹不能复起之九原也。曰“思华年”，曰“追忆”，指趣晓然，何事纷纷附会乎？
曰：惟坐实悼亡，未敢遽以为是，亦未敢遽以为非。余解皆直捷切当，与鄙意暗合也。
何以不取《寄罗劭兴》也？
曰：三、四小有致，五、六太激。
附录： 棠棣黄花发 ，忘忧碧叶齐 。人闲微病酒 ，燕重远兼泥 。混沌何由凿 ，青冥未有梯 。高阳旧徒侣 ，时复一相携 。
何以不取《令狐舍人说昨夜西掖玩月因戏赠》也？
曰：此诗望令狐之汲引也。题中字字俱到，可云精细，措词亦秀整可观，但细读之，了无深味耳。
附录： 昨夜玉轮明 ，传闻近太清 。凉波冲碧瓦 ，晓晕落金茎 。露索秦宫井 ，风飘汉殿筝 。几时 《绵竹颂 》，拟荐 《子虚 》名 。
问：四家评谓此诗为精细，其说安在？
曰：首句点昨夜之月，“传闻”点“说”字，“太清”点西掖，即太清、玉清之意，以西掖比天上也。而“传闻”字、“近”字，已伏入己升沉之感矣。中四句写“玩”字，“凉波”句，夜景也，至“晓晕”则流连一夜可知。五、六比上二句拓开一步，用烘托点缀之法。“传闻”句直贯至此。七、八因直宿玩月，故以直宿即事作结，姑妄言之，所谓戏赠也。而“几时”二字又暗结“昨夜”二字矣。一篇中脉络相生，呼吸相应，凡诗律皆当如是也。
问：“秦宫井”“汉殿筝”其说如何？
曰：此是借作点缀，互文言之，不必井定秦、筝定汉也，正如“秦时明月汉时关”耳。
何以不取《崔处士》也？
曰：四家以为无味也。
何以不取《自喜》也？
曰：亦平浅无意味。
问：“绿筠遗粉箨”，“遗”字？
曰：竹渐长，笋皮剥落也。
何以不取《题僧壁》也？
曰：填切内典，不足为佳。禅偈为诗，虽东坡之妙通佛理，加以语妙天下，犹不免时有鄙俚不化之病，况下此乎？王、孟清音，时含禅味，禅故不在字句也。
补遗
问：《异俗二首》何以入选？
曰：中晚之诗不难于新巧而难于朴老，不难于情韵而难于气骨。二诗不为佳作，然于中晚之中为尚有典型也，故特存之。
何以不取《归墅》也？
曰：此诗次第可观，然太浅薄。
问：七句“慢”字如何解？
曰：此“漫”字之讹。
何以不取《商于》也？
曰：此诗极平正清楚，“清渠”二句亦佳。语但平叙，不见精神，牵绮季、张仪亦无十分取义，惧开敷衍一派，故去之。
附录： 商于朝雨霁 ，归路有秋光 。背坞猿收果 ，投岩麝退香 。建瓴真得势 ，横戟岂能当 ？割地张仪诈 ，谋身绮季长 。清渠州外月 ，黄叶庙前霜 。今日看云意 ，依依入帝乡 。
问：《商于》前六句次第焉在？
曰：四家以为举目先见景物，次见山川也。
后六句如何贯串？
曰：言古人已去，惟有州外清渠、庙前黄叶，我今日从此过耳。
何以不取《和孙朴韦蟾孔雀咏》也？
曰：后四句略见作意，通篇夹杂凑泊，不足为法。
何以不取《人欲》也？
曰：前二句不成语，后二句亦浅直。
何以不取《华山题王母祠》也？
曰：不解所云。
附录： 莲华峰下锁雕梁 ，此去瑶池地共长 。好为麻姑到东海 ，劝栽黄竹莫栽桑 。
何以不取《华清宫》也？
曰：刻薄尖酸，全无诗品，学义山当知此病。朱长孺以为警策，非也。
何以不取《楚泽》也？
曰：无甚佳处。
何以不取《江亭散席循柳路吟归官舍》也？
曰：题极雅驯，而诗不成语，七、八句尤恶，大似薛能一辈俚语也。
何以不取《潭州》也？
曰：五、六有悲壮之气，起结皆滑调落套，而结尤甚。
附录： 潭州官舍暮楼空 ，今古无端入望中 。湘泪浅深滋竹色 ，楚歌重叠怨兰丛 。陶公战舰空滩雨 ，贾傅承尘破庙风 。目断故园人不至 ，松醪一醉与谁同 ？
问：“楚路高歌自欲翻”之义？
曰：“翻”字是“翻曲”之“翻”。香山词所云“听取新翻《杨柳枝》”，是此“翻”字也。
问：《乐游原》首二句声调？
曰：上句五仄，下句第三字必平，此唐人定例也。
问：或谓“夕阳”二句近于小词，何也？
曰：诚有之，赖上二句苍老有力，振得起耳。然推勘至尽，究竟是病，亦不可不知也。
补遗
问：芥舟评《北齐》前一首太快，如何？
曰：是有此病，带得过耳；其谓第二首首句不佳，亦是。
何以不取《街西池馆》也？
曰：了无意味，末二句尤拙。
问：《南朝》定为咏陈，恐首二句不是陈事？
曰：二地名固始于宋齐，何妨至陈仍于此宴游哉？如四家所评则此诗首尾衡决矣。
何以不取《复京》也？
曰：太直。
何以不取《浑河中》也？
曰：较《复京》诗少有意致，然亦不为高作。
附录： 九庙无尘八马回 ，奉天城垒长春苔 。咸阳原上英雄骨 ，半向君家养马来 。
何以不取《柳》诗也？
曰：格卑，末二句尤琐屑鄙俚。
何以不取《巴江柳》也？
曰：直而浅。
何以不取《咸阳》也？
曰：前二句写平六国，蕴藉；后二句有议论而无神韵，其词太激也。
附录： 咸阳宫阙郁嵯峨 ，六国楼台艳绮罗 。自是当时天帝醉 ，不关秦地有山河 。
何以不取《同崔八诣药山访融禅师》也？
曰：纡纡曲曲，一步一折，语凡三转，用意最深，然深处正是其病处。末二句尤不甚成语。
何以不取《闻著明凶问哭寄飞卿》也？
曰：平正，无出色处。
附录： 昔叹谗销骨 ，今伤泪满膺 。空余双玉剑 ，无复一壶冰 。江势翻银汉，天文露玉绳。何因携庾信，同去哭徐陵。
补遗
问：“年少因何有旅愁”如何解？
曰：此言己之流离，老大有愁固宜，年少乃亦旅愁，从何处有耶？此紧呼下句之词。“欲为”三句，正是旅愁之故，是一问一答句法，非真言其无旅愁也。
何以不取《代赠》也？
曰：小诗之最有情致者，结亦可味。但格意俱靡，不免诗余之诮耳。
附录： 杨柳路尽处 ，芙蓉湖上头 。虽同锦步障 ，独映钿箜篌 。鸳鸯可羡头俱白 ，飞去飞来烟雨秋 。
何以不取《陈后宫》也？
曰：四家评以全不说出为妙，似矣。然此种尖俏之笔，作绝句则耐人寻味，作律诗则嫌于剽而不留，非大方气体，虽有余意，终乏厚味也。言各有当，不可不辩。
附录： 茂苑城如画 ，阊门瓦欲流 。还依水光殿 ，更起月华楼 。侵夜鸾开镜 ，迎冬雉献裘 。从臣皆半醉 ，天子正无愁 。
何以不取《属疾》也？
曰：前四句稳，五、六亦佳，末二句太小家气象。
附录： 许靖犹羁宦 ，安仁复悼亡 。兹辰犹属疾 ，何日免殊方 ？秋蝶无端丽 ，寒花只暂香 。多情真命薄 ，容易即回肠 。
何以不取《石榴》也？
曰：全不成诗，即有寓托亦不佳。
何以不取《明日》也？
曰：此艳诗也，格卑词靡。后四句可云千回百折，细意体贴。然愈工愈下，不足取也。温李齐名，正坐此等耳。
何以不取《饮席戏赠同舍》也？
曰：气格不脱晚唐靡靡之习。
何以不取《西溪》也？
曰：兀傲太甚，嫌于露骨。
附录： 近郭西溪好 ，谁堪共酒壶 ？苦吟防柳恽 ，多泪怯杨朱 。野鹤随君子 ，寒松揖大夫 。天涯长病意 ，岑寂胜欢娱 。
问：此诗三句“防”字如何解？
曰：此字不解，或是“妨”字。
何以不取《忆梅》也？
曰：末二句用意极曲折可味，但边幅少狭耳。
附录： 定定住天涯 ，依依向物华 。寒梅最堪恨 ，长作去年花 。
问：《忆梅》一首何以题与诗不相应，或诗中“恨”字是“忆”字耶？
曰：不然。作“堪忆”则下句不接，当是题有讹字耳。
何以不取《赠柳》也？
曰：此诗五、六句空外传神，极为得髓，结亦情致不穷。但通首有深情而乏高格，惧开靡靡之音，故去之耳。
附录： 章台从掩映 ，郢路更参差 。见说风流极 ，来当婀娜时 。桥回行欲断 ，堤远意相随 。忍放花如雪 ，青楼扑酒旗 。
何以不取《初起》也？
曰：浅。
何以不取《石城》也？
曰：此是艳词，格调亦靡靡之甚。
何以不取《令狐八拾遗绹见招送裴十四归华州》也？
曰：应酬之作，一无可采。
何以不取《离思》也？
曰：此诗寓交亲离合之感，托于艳词。前六句含情甚深，末二句不作绝望语，亦极得诗人忠厚之旨，但格卑耳。
附录： 气尽 《前溪舞 》，心酸 《子夜歌 》。峡云寻不得 ，沟水欲如何 ？朔雁传书绝 ，湘篁染泪多 。无由见颜色 ，还自托微波 。
何以不取《赠歌妓二首》也？
曰：率然寄兴之作，毫无佳处。
何以不取《谢书》也？
曰：应酬中之至下者。起句尤不成语。
何以不取《寄令狐学士》也？
曰：此与《玩月戏赠》同意，亦有调度，然格意殊薄。
附录： 秘殿崔嵬拂彩霓 ，曹司今在殿东西 。赓歌太液翻黄鹄 ，从猎陈仓获碧鸡 。晓饮岂知金掌迥 ？夜吟应讶玉绳低 。钧天虽许人间听 ，阊阖门多梦自迷 。
问：此诗第四句何指？
曰：此无所指，只因从猎牵出“陈仓”“碧鸡”，图作对耳，然终觉凑泊，不及上句之自然。
何以不取《酬令狐郎中见寄》也？
曰：应酬之作，不见本领。只“封来江渺渺，信去雨冥冥”二句小有致耳。
何以不取《七月二十八日夜与王郑二秀才听雨梦后作》也？
曰：通首合律，无复古诗音节，即就诗论诗，亦多不成语。且题曰“王郑二秀才”，而结曰“独背寒灯”，亦殊疏漏也。
问：蘅斋解“远把龙山”二句如何？蘅斋曰：即将联句花、雪，比拟何、范交情，同心之言，亦忘年之义也。
曰：似合如此解。
何以不取《槿花二首》也？
曰：前一首直不成语。次一首后四句有别味，前四句语涩而格卑。
附录第二首 ：珠馆薰燃久 ，玉房梳扫余 。烧兰才作烛 ，襞锦不成书 。本以亭亭远 ，翻嫌脉脉疏 。回头问残照 ，残照更空虚 。
问：《哭刘蕡》诗起二句与第六句是一事，莫犯复否？
曰：起处就朝廷说，六句就自己说，亦稍有分别。然如此等以不犯为妙，究是一病也。
补遗
问：“巫咸不下问衔冤”，恐别有所本？
曰：按香泉评曰：以文义论之，当作“巫阳”，《甘泉赋》曰“选巫咸兮叫九阍”，从“巫咸”者当因此而讹。
问：《杜司勋》诗当是咏杜？当是自咏？
曰：起二句义山自道，后二句乃借司勋对面写照，诗家弄笔法耳。“杜司勋”三字摘出为题，非咏杜也。
何以不取《荆门西下》也？
曰：诗亦不失风调，但末二句竭情太甚，成蹶蹙之音耳。
附录： 一夕南风一叶危 ，荆门回望夏云时 。人生岂得轻离别 ，天意何曾忌崄巇 ？骨肉书题安绝徼 ，蕙兰蹊径失春期 。洞庭湖阔蛟龙恶 ，却羡杨朱泣路岐 。
何以不取《碧瓦》也？
曰：此种是尔时风气所染，雕琢繁碎，格意俱卑，于集中为下下。
何以不取《蝶》诗也？
曰：此寓人事今昔之感，以蝶自比，极有情致。但第一句巧而纤，三、四格意虽佳，第四句“絮”字与秋不合，作“叶”又与“温”字不对，五、六亦是俗体，七、八稍有情致耳，不为完美。
附录： 叶叶复翻翻 ，斜桥对侧门 。芦花惟有白 ，柳絮可能温 。西子寻遗殿 ，昭君觅故村 。年年芳物尽 ，来别故兰荪 。
何以不取《蝇蝶鸡麝鸾凤等成篇》也？
曰：此是偶然游戏，不得以诗格绳之。然效而为之，则堕诸恶道矣。
问：蘅斋评山谷《演雅》从此滥觞，果否？
曰：山谷此篇乃仿佛蔚宗和香方耳，与此无涉。
何以不取《韩翃舍人即事》也？
曰：此拟韩之作，不晓所云，且词亦卑下，不足道。
何以不取《公子》也？
曰：此是讥刺之作，但觉刻薄，绝无佳处。愈刻画神肖，愈用不堪，以雅道论之，岂宜有此？
何以不取《子初全溪作》也？
曰：起二句跳脱有笔力，三、四亦承得起，五、六取巧致纤，有乖雅道，七、八更不成语。
问：长孺解“人间”二句如何？长孺曰：“从到海”，以其有朝宗之义；“莫为河”，恐其隔牛女之会合。
曰：解下句是，上句以朝宗为解，则添出支节，横隔语脉矣，盖此十字是一意，一开一合耳。
何以不取《柳下暗记》也？
曰：题曰暗记，是冶游有所见之作，诗中语意亦分明也，措语殊浅。
何以不取《妓席》也？
曰：游戏之作，不为轻重。
何以不取《少年》也？
曰：七句平叙，一句转合，仿佛太白“越王勾践破吴归”一首章法，作意可观，但格意浅薄，不脱晚唐习径耳。
何以不取《无题》也？
曰：小调艳词，无关大旨。
问：此诗末二句之解？
曰：屋则深藏，楼则或可于登时偶见矣，以痴生幻，用笔自有情致。
何以不取《玄微先生》也？
曰：应酬之作，毫无佳处。“弄河”句及“树栽”二句尤拙。
问：何以不取《药转》也？
曰：题与诗俱不可解，即以词格论之，亦不佳。
何以不取《岳阳楼》也？
曰：此感遇之作，其词太直。
问：此诗末二句之义？
曰：“枉是”即遮莫之意。
何以不取“汉水方城”一首也？
曰：此是登楼见山川形势，偶触起当日楚王以如此地利而不能报秦，故云尔也，然殊无取义。
问：四家说此题如何？四家曰：可见古人作诗，题目只在即离之间。
曰：此说甚是，作诗看诗皆不可不知此意。
何以不取《寄成都高苗二从事》也？
曰：不解所云。
附录： 家近红蕖曲水滨 ，全家罗袜起秋尘 。莫将越客千丝网 ，网得西施别赠人 。
问：《二月二日》诗七句如何下“莫悟”二字，“滩”岂有知之物耶？
曰：此正沧浪所云诗有别趣，非关理也。
问：《筹笔驿》诗复二“终“字，恐是一病？
曰：自是一病，然席氏百家本系翻雕宋刻，此句作“真不忝”也，或朱本讹耳。
补遗
问：香泉评《筹笔驿》如何？香泉曰：议论固高，尤难其抑扬顿挫处，一唱三叹，转有余味。
曰：此最是诗家三昧语，若但取议论而无抑扬顿挫之妙，则胡曾之咏史矣，须知神韵筋节皆自抑扬顿挫中来。
何以不取《屏风》也？
曰：此诗四家以为寓浮云蔽日之感，是也。然措语有痕，转成平浅。
何以不取《春日》也？
曰：此诗却不似艳词，莫解所谓，自可置之。
附录： 欲入卢家白玉堂 ，新春催破舞衣裳 。蝶衔红蕊蜂衔粉 ，共助青楼一日忙 。
何以不取《风》也？
曰：格意俱卑，愈巧愈下，不足观也。学西昆切忌此等。
问：《即日》诗“更醉谁家白玉钩”句，朱注如何？长孺曰：丁仙芝诗：“帘垂白玉钩。”
曰：非也。此玉钩即“隔座送钩”之“钩”，缘此戏起于钩弋夫人之白玉钩，故云尔耳。
问：《九成宫》既非讽刺，何以用穆王八骏为比？
曰：按王融《曲水诗》序曰：“夏后两龙载驱璇台之上，穆王八骏如舞瑶池之阴。”庾信《三月三日马射赋》序曰：“夏后瑶台之上，或御二龙；周王悬圃之前，犹骖八骏。”自六代相沿，率作佳事用之，非以为刺也。大抵唐人比拟人物，多取一节，不甚拘拘。赠杜牧诗以江总比之，亦今人所不敢用也。
何以不取《少将》也？
曰：画出侠少，诗极俊爽，但乏深味耳。且意思全抄“为君遮虏骑”一章也。
附录： 族亚齐安陆 ，风高汉武威 。烟波别墅醉 ，花月后门归 。青海闻传箭 ，天山报合围 。一朝携剑起 ，上马即如飞 。
何以不取《咏史》也？
曰：末二句自佳，前六句不复成语。
何以不取《赠白道者》也？
曰：进一步写，自有情致，然格调毕竟浅薄。
何以不取《无题二首》也？
曰：此二首直是狭斜之诗，了无可取。
问：何以定二首为实有本事也？
曰：以第一首七、八句断之。
何以《无题四首》不取第一、第三、第四首也？
曰：此四首纯是寓言矣。第一首三、四句太纤小，七、八句太直而尽。第三首稍有情致，三、四亦纤小，五、六亦直而尽。第四首尤浅薄径露。大抵《无题》是义山偶然一种，本非一生精神所注，颇不欲多存，以后凡《无题》皆不入钞也。
何以不取《赴职梓潼留别畏之员外同年》也？
曰：诗亦清楚，苦无佳处耳。
何以不取《桂林路中作》也？
曰：平正之篇，前四句一气流走，颇有机致。五、六句撑拄不起，便通首乏精神，并前四句亦觉庸俗矣，此等处如屋中有柱，必不可顺笔写下也。
附录： 地暖无秋色 ，江晴有暮晖 。空余蝉嘒嘒 ，犹向客依依 。村小犬相护 ，沙平僧独归 。欲成西北望 ，又见鹧鸪飞 。
何以不取《蝶三首》也？
曰：第一首格卑而寓意亦浅露，后二首乃他艳诗误窜此下耳，亦不见佳。
补遗
问：《蝶三首》孝辕唐诗戊签以后二首作《无题》如何？
曰：作《无题》，是。
何以不取《王十二兄与畏之员外相访见招小饮，时予以悼亡日近不肯赴》也？
曰：此讥刺之作也。义山之妻，王十二之姊妹也。义山悼亡日近，而王十二公然歌管，公然小饮，此全无情理之事也，故五、六直书以诘之。“左家娇女”正指其姊，言己岂能忘，正怪王十二之能忘耳。然事固“可愤”，诗亦太直，不足尚也。三、四句却煞有情调。
附录： 谢傅门庭旧末行 ，今朝歌管属檀郎 。更无人处帘垂地 ，欲拂尘时簟竟床 。嵇氏幼男犹可悯 ，左家娇女岂能忘 ？秋霖腹疾俱难遣 ，万里西风夜正长 。
何以不取《隋宫》也？
曰：后二句微有风调，前二句词直意尽。
附录： 乘兴南游不戒严 ，九重谁省谏书函 ？春风举国裁宫锦 ，半作障泥半作帆 。
何以不取《月》也？
曰：格卑。
何以不取《赠宗鲁筇竹杖》也？
曰：此纯是唐末小家数矣。三、四句极力刻画，愈见卑琐，末二句亦不甚成语。
何以不取《垂柳》也？
曰：结二句自有体，三、四太俗，五、六更鄙，亦晚唐恶习也。
何以不取《曲池》也？
曰：此与“一岁林花”一首同一意调，但彼气脉较深厚，一结亦不似此之尽言尽意，故舍此取彼。凡诗无情致，则粗浮不文。然但有姿媚而乏筋节，其弊亦有不可胜言者，迁流所至，不得不预为防也。
附录： 日下繁香不自持 ，月中流艳与谁期 ？迎忧急鼓疏钟断 ，分隔休灯灭烛时 。张盖欲判江滟滟 ，回头更望柳丝丝 。从来此地黄昏散 ，未信河梁是别离 。
何以不取《代应二首》也？
曰：艳词也。第一首太浅，第二首又不可解。
何以不取《席上作》也？
曰：病于浅直。
问：《席上作》二本孰胜？
曰：首作特恃才狂态，别本则病狂丧心矣。且主人在坐，必无此理。
何以不取《破镜》也？
曰：悼亡之作，了无佳处。
问：“紫府仙人”一章，于所分《无题》五种，属何种？
曰：此即《洛神赋》所云“叹 娲之无匹兮，嗟牵牛之独处”，求之不得，亦寓言也。故四家曰：总是不得见之意。午桥以为王氏却扇之作未免武断矣。
附录： 紫府仙人号宝灯 ，云浆未饮结成冰 。如何雪月交光夜 ，更在瑶台十二层 ？
何以不取《赠庾十二朱版》也？
曰：代柬率笔。
何以不取《李花》也？
曰：通首格意卑下，三、四纤小而似有意致，尤易误人，不可不辨。
何以不取《过招国李家南园二首》也？
曰：浅近。第一首前二句、第二首后二句尤不成语。
何以《留赠畏之》三首独取第二首也？
曰：第一首平平无取。后二首乃别诗误入，特以情致取一首耳。第三首情致亦佳，然不能及前一首，故亦置之。
附录： 户外重阴黯不开 ，含羞迎夜复临台 。潇湘浪上有烟景 ，安得好风吹汝来 ？
何以不取《为有》也？
曰：弄笔戏作，不足为佳。
问：“相见时难”一章末二句如何？
曰：感遇之作易为激语，此云“蓬山此去无多路，青鸟殷勤为探看”，不为绝望之词，固诗人忠厚之旨也，但三、四太纤近鄙，不足存耳。
何以不取《对雪二首》也？
曰：二诗独前一首结句“龙山万里无多远，留待行人二月归”，后一首结句“关山冻合东西路，肠断班骓送陆郎”四语，从“时欲之东”着笔，有情有致，余俱夹杂堆垛，殊不足观。
何以不取《蜂》也？
曰：二句不成语，三、四尤浅俗，后四句小有情致耳。
何以不取《公子》也？
曰：不解所云。
何以不取《鸡》也？
曰：此纯是寓意之作，然未免比附有痕，嫌于黏皮带骨矣。凡咏物托意，须浑融自然，言外得之，比附有痕，所最忌也。
何以不取《明神》也？
曰：太不成语，全无诗味。
问：夕公笺此诗如何？夕公曰：此诗为甘露之变作也。当时事起仓卒，王涯、贾 等实不与闻，仇士良执而讯之，五毒具备，涯等诬伏，遂族诛之，一时不以为冤。实以涯等执政时，招权僭侈，结怨于民，故曰明神司过，决无冤滥，暗室祸门，自招之也。专杀者自谓举世无人，一物可欺，抑知其取精多而用物宏，凭石而言，得无虑乎？训、注之咆哮于中国也，士大夫咸怨忿之。及其败也，又以畏中宦之势，未有言其冤者。岂惟不冤之，又从而快之。独义山于此事，抑扬反覆，致其不平之意，以示诛戮不出于文宗，其人虽恶，犹然冤也。
曰：此笺离合参半，此为王涯、贾 等言，不为训、注言之也。前二句言天道好还，报复不远，乃深恶士良之词，亦非言涯等之自取祸败。夕公于中间添一转折，以就己说，不免首尾衡决，无此诗法也。
问：何以不取《壬申七夕》也？
曰：此诗了无出色，既云“待晓霞”，又曰“日薄”，又用“月桂” “星榆”等字，亦夹杂不伦。
何以不取《壬申闰秋题赠乌鹊》也？
曰：感遇之作，微病其浅。第二句字句亦凑泊。
附录： 绕树无依月正高 ，邺城新泪溅云袍 。几年始得逢秋闰 ，两度填河莫苦劳 。
问：《端居》第二句四家之评如何？四家曰：“敌”字险而稳。
曰：“敌”字自是险而稳，然单标此等以论诗，不知引出几许魔障矣。此诗颇佳，竟以此一字之故不以入选，渐流渐弊，诚怖其卒，吾见夫竟陵之为诗者也。
附录： 远书归梦两悠悠 ，只有空床敌素秋 。阶下青苔与红树 ，雨中寥落月中愁 。
问：《夜半》一首，观四家之论，此诗岂不佳耶？四家曰：不说人愁而人愁已见，得《三百》法。又曰：“万家眠”见一人不眠也，是愁已先境生，非缘境起，写愁更深。
曰：此诗之佳，诚如所云。微病其有做作态耳，盖意到而神不到之作。夫径直非诗也，含蓄而不免于做作，亦非其至也。此辨甚微，但可以意会之耳。
附录： 三更三点万家眠 ，露欲为霜月堕烟 。斗鼠上堂蝙蝠出 ，玉琴时动倚窗弦 。
问：《玉山》寓意何在？
曰：此望荐之诗也。首二句言其地位清高，三、四句言其力可援引，五、六句一宕一折，“珠容百斛龙休睡”，言毋为小人之所窃弄；“桐拂千寻凤要栖”，言当知君子之欲进身。末二句乃合到自己，明结之。
何以不取《张恶子庙》也？
曰：太激，太直。
何以不取《雨》也？
曰：诗极细腻熨贴，第四句及结意亦佳。但五、六句支撑不起，仍就上四句敷衍之，嫌格力不大耳。
附录： 摵摵度瓜园 ，依依傍竹轩 。秋池不自冷 ，风叶共成喧 。窗迥有时见 ，檐高相续翻 。侵宵送书雁 ，应为稻粱恩 。
问：末二句之意？
曰：此必在幕府之作，忽有感于雁之冒雨而飞为稻粱之故，如己勤劳以酬人之知也。于“雨”字不黏不脱，有神无迹，绝好结法。
何以不取《菊》也？
曰：前四句俗艳不堪，后四句寓意亦浅。
何以不取《北楼》也？
曰：前四句一气涌出，气脉流走。五、六句格力亦大，但七、八句嫌于太竭情耳。此等是用意做出，然愈用意病痛愈大，大为全篇之累也。
附录： 春物岂相干 ？人生只强欢 。花犹曾敛夕 ，酒竟不知寒 。异域东风湿 ，中华上象宽 。此楼堪北望 ，轻命倚危栏 。
何以不取《拟沈下贤》也？
曰：一字不解。然不解处即是不佳处，未有大家名篇而僻涩其字句者也。
何以不取《蝶》也？
曰：前四句俗极，五、六亦纤。
何以不取《饮席代官妓赠两从事》也？
曰：不雅。
何以不取《代魏宫私赠》及《代元城吴令暗为答》也？
曰：此诗辨感甄之诬，立意最为正大。然何不自为绝句一章，乃代为赠答？落小家窠臼也。曹唐游仙之作正滥觞于此种耳。
附录： 来时西馆阻佳期 ，去后漳河隔梦思 。知有宓妃无限意 ，春松秋菊可同时 。
背阙归藩路欲分，水边风日半西曛。荆王枕上原无梦，莫枉阳台一片云。
问：代为问答为小家数矣，若渊明之《形》《影》《神》三首非设为问答乎？
曰：彼是悬空寄意，其源出于《楚词》之设为问答，故不失大方。此则黏着实事，代古人措词矣。罗隐《谒文宣王庙》诗至于《代文宣王答》一首，千奇万状，流弊亦何所不有乎？故论诗宜防其渐，不得动以古人借口也。
何以不取《牡丹》也？
曰：无一句成语。
何以不取《百果嘲樱桃》及《樱桃答》也？
曰：此弊始于六朝《 表》《甘蕉弹文》之属，降而已甚，卢仝集中至于代虾蟆作诗请客矣，义山此作亦此类也。《毛颖》一传，岂非千载奇文，降而为《叶嘉》《罗文》等传，连篇累牍，岂复有味乎？衡诸雅道，必无取焉，不论工拙也。
何以不取《晓坐》也？
曰：情真而格卑。
附录： 后阁朝眠罢 ，前墀思黯然 。梅应未假雪 ，柳自不胜烟 。泪续浅深绠 ，肠危高下弦 。红颜无定所 ，得失在当年 。
何以不取《一片》也？
曰：此感遇之作，与《锦瑟》同格而意又浅焉，亦无自占身分处。
何以不取《题鹅》也？
曰：此深怨牛李党人之作，殊径直无余味也。
问：此诗焉知非悼亡之作？
曰：观诗中曰“自成群”，曰“那解将心怜孔翠”，且不曰雄与雌分，而曰雌与雄分，语意皆不似也。
何以不取《华清宫》也？
曰：既失讳尊之体，亦少蕴藉之味，于温柔敦厚之旨失之远矣。
何以不取《十一月中旬至扶风界见梅花》也？
曰：清楚有致，但太薄耳。
附录： 匝路亭亭艳 ，非时冉冉香 。素娥惟与月 ，青女不饶霜 。赠远虚盈手 ，伤离适断肠 。为谁成早秀 ？不待作年芳 。
何以不取《青陵台》也？
曰：此诗亦佳，但微乏神韵，有吃力之态耳。第二句亦趁韵写出，“倚暮霞”三字殊无着落也。
附录： 青陵台畔日光斜 ，万古贞魂倚暮霞 。莫讶韩凭为蛱蝶 ，等闲飞上别枝花 。
问：“倚暮霞”从“日光斜”生来，何以云无着落？
曰：此咏青陵台事，非咏青陵台景也。“日光斜”已是旁文，何得又因旁文而波及耶？就此三字论之，“暮霞”如何云“倚”？就本句七字论之，如何与“万古贞魂”相连？凡下字无关本意，便是无着落，不必严霜夏零、明月昼起也。
问：后二句何以如此说？
曰：只一两不相负之意，因有化蝶一事，故留住韩凭另一层写，借事点染，生出波折，此化直为曲、化板为活之法，若直说便少味矣。
何以不取《东还》也？
曰：此诗亦无不佳之处，但无佳处耳。
何以不取《酬崔八早梅有赠兼示之作》也？
曰：诗极清楚，但太浅耳，格亦卑卑。
何以不取《春风》也？
曰：全不成诗。
何以不取《蜀桐》也？
曰：此感遇之作，言空斫秋琴亦无赏音，非惜桐，正惜琴也。用笔深曲，但其词不免怨以怒耳。
附录： 玉垒高桐拂玉绳 ，上含非雾下含冰 。枉教紫凤无栖处 ，斫作秋琴弹 《坏陵 》。
何以不取《判春》也？
曰：偶尔弄笔，不以诗论，是亦所谓下劣诗魔也。
何以不取《促漏》也？
曰：对面作结，妙有兴象，前六句体不高耳。
附录： 促漏遥钟动静闻 ，报章重叠杳难分 。舞鸾镜匣收残黛 ，睡鸭香炉换夕熏 。归去定知还向月 ，梦来何处更为云 ？南塘渐暖蒲堪结 ，两两鸳鸯护水纹 。
问：高廷礼说此诗如何？高廷礼曰：此诗拟深宫怨女而作。
曰：此说长孺取之，然定为宫词亦只据第二句，其实所注亦牵合也。长孺注曰：《唐书》：内官有掌书三人，掌符契、经籍、宣传、启奏。杜甫诗“宫女开函近御筵”是也。 午桥从姚旅露书定为悼亡，然第二句究竟说不去，盖此诗摘首二字为题，亦是《无题》之类耳。
何以不取《读任彦昇碑》也？
曰：首句鄙，后二句寓升沉之感，亦直。
何以不取《荷花》也？
曰：首二句似牡丹，不是荷花矣。通篇亦不出色。
问：“前秋”何以云“预想”？
曰：“前秋”即秋前之意，非云去年也。
何以不取《五松驿》也？
曰：无一句是诗。
何以不取《送臻师二首》也？
曰：不见佳处。
何以不取《七夕》也？
曰：亦浅亦直。
何以不取《谢先辈防记念拙诗甚多，异日偶有此寄》也？
曰：小有情致，云佳则未也，六、七、八三句亦累。
何以不取《马嵬二首》也？
曰：马嵬诗总不能佳，此二诗前一首后二句直率，次一首亦多病痛也。
附录第二首 ：海外徒闻更九州 ，他生未卜此生休 。空闻虎旅传宵柝 ，无复鸡人报晓筹。此日六军同驻马，当时七夕笑牵牛。如何四纪为天子，不及卢家有莫愁？
问：归愚评第二首如何？归愚曰：起无原委，一病也；虎、鸡、马、牛连用，二病也；落句拟人不伦，三病也。
曰：所言后二病良允，独云起无原委则不然，盖“自埋红粉自成灰”前一首已提明矣，故此首势须直起乃章法合然，何得云无原委也？
何以不取《可叹》也？
曰：三、四太骂，殊无诗品。
何以不取《别薛岩宾》也？
曰：通篇平浅，后三句尤不成语。
何以不取《富平少侯》也？
曰：太尖无品，格亦卑卑。
何以不取《肠》也？
曰：琐屑卑靡，西昆下派。
何以不取《赠宇文中丞》也？
曰：直写平浅。
何以不取《晓起》也？
曰：纤小一派。
何以不取《闺情》也？
曰：亦纤小。
何以不取《杏花》也？
曰：通首以杏花寄感，然无一字切杏，即改题作桃李亦得。“援少”二句亦是秋意非春意，皆是病痛。“镜拂”以下气格不甚大方，亦不免强弩之末，独前半笔力浑脱，小可观耳。
附录： 上国昔相值 ，亭亭如欲言 。异乡今暂赏 ，脉脉岂无恩 ？援少风多力 ，墙高月有痕 。为含无限意 ，遂到不胜繁 。仙子玉京路 ，主人金谷园 。几时辞碧落 ，谁伴过黄昏 ？镜拂铅华腻 ，炉藏桂烬温 。终应催竹叶 ，先拟咏 《桃根 》。莫学啼成血 ，从教梦寄魂 。吴王采香径 ，失路入烟村 。
问：无一字切题是一病矣，然则咏物必故实点缀及刻画形似乎？
曰：不然。故实不废也。必以故实为工，则“盘中磊落笛中哀”，罗隐之咏梅矣。刻画亦不废也。必以刻画为工，则“认桃无绿叶，辨杏有青枝”，石延年之咏梅矣。此诗在不合作长律耳。小诗以空笔取神者，如“无情有恨何人见，月晓风清欲堕时”，在绝句可也；“幸不折来伤岁暮，若为看去乱乡愁”，在八句之律亦可也。长篇能通身如是乎？不为故实刻画，则必落空矣，咏物者不可不知。
问：“仙子”二句恐是俗格？
曰：二句若是赞杏花则俗，与下二句相连，写沦落之感则不俗。言各有当，未可以一例概之，看诗亦须通篇合看耳。
何以不取《灯》也？
曰：与《肠》诗同一下派，只“冷暗黄茅驿”一句差可。
何以不取《清河》也？
曰：浅薄。
何以不取《袜》也？
曰：偶然弄笔，不以正论。
何以不取《追代卢家人嘲堂内》及《代应》也？
曰：与《代魏宫私赠》同一小家数，而更无意旨。
何以《离亭折杨柳二首》只取一首也？
曰：前一首亦有风调，但病于径直。
附录： 暂凭尊酒送无憀 ，莫损愁眉与细腰 。人世死前惟有别 ，春风争拟惜长条 。
何以不取《华州周大夫宴席》也？
曰：全无诗意，所谓头巾气也。
何以不取《荆山》也？
曰：不解所云。
何以不取《东下三旬苦于风土马上戏作》也？
曰：偶然戏笔，亦不以诗论。
何以不取《莫愁》也？
曰：戏笔弄姿，颇有风韵，但浅弱耳。
附录： 雪中梅下与谁期 ？梅雪相兼一万枝 。若是石城无艇子 ，莫愁还自有愁时 。
何以不取《涉洛川》也？
曰：伤谗之作。第二句露骨，遂并后二句，微病于直。
附录： 通谷阳林不见人 ，我来遗恨古时春 。宓妃漫结无穷恨 ，不为君王杀灌均 。
何以不取《有感》也？
曰：鄙俚不文。
何以不取《代赠二首》也？
曰：艳诗之有情致者，第二首更胜，以无关大旨去之耳。
附录： 楼上黄昏欲望休 ，玉梯横绝月中钩 。芭蕉不展丁香结 ，同向春风各自愁 。
东南日出照高楼，楼上离人唱《石州》。总把春山扫眉黛，不知供得几多愁？
何以不取《楚吟》也？
曰：浅直。
何以不取《柳》也？
曰：寄托亦浅露。
何以不取《寄在朝郑曹独孤李四同年》也？
曰：着意“在朝”二字，友朋相怨之诗也。后二句太激，少含蓄。
附录： 昔岁陪游旧迹多 ，风光今日两蹉跎 。不因醉本兰亭在 ，兼忘当年旧永和 。
何以不取《南朝》也？
曰：纤而鄙。
何以不取《题汉祖庙》也？
曰：粗浅无味，毫无取义之作。
何以不取《东阿王》也？
曰：此自寓之作，小有意致耳，亦无大佳处。
附录： 国事分明属灌均 ，西陵魂断夜来人 。君王不得为天子 ，半为当时赋 《洛神 》。
何以不取《圣女祠》也？
曰：“松篁台殿蕙香帏，龙护瑶窗凤掩扉”二句有其人在焉，呼之欲出之，妙。五、六太骨露，有失雅道，七、八亦佻薄。
何以不取《独居有怀》也？
曰：词纤格卑，三、四句尤鄙猥。
何以不取《过景陵》也？
曰：因宪宗求仙，故以黄帝托讽。然拟之曹瞒，究竟非体，义山时时有此病也。
何以不取《临发崇让宅紫薇》也？
曰：此与下《及第东归次灞上，却寄同年》诗皆激烈尽情，少含蓄之旨，而此诗尤怨以怒。
何以不取《野菊》也？
曰：中四句颇佳，结处嫌露骨太甚。
附录： 苦竹园南椒坞边 ，微香冉冉泪涓涓 。已悲节物同寒雁 ，忍委芳心与暮蝉 。细路独来当此夕 ，清樽相伴省他年 。紫云新苑移花处 ，不取霜栽近御筵 。
何以不取《过伊仆射旧宅》也？
曰：独结处“何能更涉泷江去？独立寒流吊楚宫”二句就“过”字生情，搀过一步，渲染本题，妙有情致。前六句直是许浑一辈套子，殊不可耐也。
何以不取《关门柳》也？
曰：无佳处。
何以不取《酬别令狐补阙》也？
曰：此诗曲折浑劲，甚有笔力，独末二句太无地步耳。
附录： 惜别夏仍半 ，回途秋已期 。那修直谏草 ，更赋赠行诗 。锦段知无报 ，青萍肯见疑 。人生有通塞 ，公等系安危 。警露鹤辞侣 ，吸风蝉抱枝 。弹冠如不问 ，又到扫门时 。
何以不取《彭阳公薨后赠杜二十七胜李十七潘二君，并与愚同出故尚书安平公门下》也？
曰：极有深情，末二句竟住亦佳，但前二句太拙。
问：“庾村”当作何解？
曰：此“庾楼”之讹。
何以不取《闻歌》也？
曰：首二句点明，中四句掷笔宕开，而以七句承明，八句拍合，极有画龙点睛之妙，但情韵深而意格靡。第一句鄙，第二句是长吉歌行一派，入七律亦涩，终非佳篇，存看笔法耳。
附录： 敛笑凝眸意欲歌 ，高云不动碧嵯峨 。铜台罢望归何处 ？玉辇忘还事几多 ？青冢路边南雁尽 ，细腰宫里北人过 。此声肠断非今日 ，香灺灯光奈尔何 ？
何以不取《赠华阳宋真人兼寄清都刘先生》也？
曰：太应酬气，全无诗味。
问：第二句“谢”字如何解？
曰：当从《英华》作“识”。
何以不取《楚宫二首》也？
曰：前一首写不见之感，乃从对面加一倍写出，极有思致。然终觉是刻意做来，乏自然深远之味。第二首直是《无题》之属，误列于《楚宫》下耳。
附录： 十二峰头落照微 ，高唐宫暗坐迷归 。朝云暮雨长相接 ，犹自君王恨见稀 。
月姊曾逢下彩蟾，倾城消息隔重帘。已闻佩响知腰细，更辨弦声觉指纤。暮雨自归山悄悄，秋河不动夜厌厌。王昌且在墙东住，未必金堂得免嫌。
问：第二首末二句如何解？
曰：讥刺之语也。言隔帘不见，徒想像其腰细指纤，惟有失望而归，悒悒中夜耳。况彼东家自有王昌为所属意，焉有及我之理耶，分明言其及乱，而但以为不免于嫌，则诗人忠厚之词也。
补遗
问：“月姊曾逢下彩蟾”一首，别本题为《水天闲话旧事》如何？
曰：诗与《楚宫》不相应，此题有理。
何以不取《和友人戏赠二首》及《题二首后重有戏赠任秀才》也？
曰：此却是《无题》之类，非艳词也，于集中为数见不鲜也。
问：《有感二首》前以夕公之笺为非，其说焉在？
曰：诗中语意固明也。第一首曰：“竟缘尊汉相，不早辨胡雏。”第二首曰：“临危对卢植，始悔用庞萌。”惜文宗之误用也。第一首：“九服归元化，三灵叶瑞图。如何本初辈，自取屈牦诛。”第二首曰：“古有清君侧，今非乏老成。素心虽未易，此举太无名。”皆咎训、注之妄举也。反覆观之，无一恕词。夫训、注皆轻躁小人，侥幸富贵，因之以君国尝试，使幸而成功，轻则为徐、石之怙宠，重或有操、卓之专权，其平日所为可以覆按也。乃许之以奉天讨，许之以谋勇，许之以死事，不亦悖乎？至云国有重臣，不畏强御，倡言训等之无辜，士良诸凶犹未必刃加其颈，尤迂而不情，夫刘从谏之敢于请三相之罪，拥兵在外耳，使其在朝，彼能收三相，复何人不能收乎？以是解“古有清君侧”四句，可云南辕而北辙矣。凡说诗当心平气和，求其本旨，先存成见而牵引古人以就之，是亦学者之大病也。
何以不取《寿安公主出降》也？
曰：太粗太直，失讳尊之体。
何以不取《夕阳楼》也？
曰：借“孤鸿”对写，映出自己，吞吐有致，但亦不免有做作态，觉不十分深厚耳。
附录： 花明柳暗绕天愁 ，上尽重城更上楼 。欲问孤鸿向何处 ，不知身世自悠悠 。
何以不取《中元作》也？
曰：通首笔意浑劲，自是佳作。然求其语意，类乎有所见而求之不得之作。题曰《中元作》，知确有本事，非寓言之比也。措语虽工，衡以风雅之正，固无取焉。
附录： 绛节飘飖空国来 ，中元朝拜上清回 。羊权须得金条脱 ，温峤终虚玉镜台 。曾省惊眠闻雨过 ，不知迷路为花开 。有娀未抵瀛洲远 ，青雀如何鸩鸟媒 ？
何以不取《鸳鸯》也？
曰：浅直。
何以不取《楚宫》也？
曰：只中联“枫树夜猿愁自断，女萝山鬼语相邀”二句最佳，前后六句并拙鄙。
补遗
问：《楚宫》末二句如何解？
曰：此言三闾忠义感人，千秋不替，必楚国无人，其祀乃绝。但故乡犹有遗民，决不惜年年以角黍投之也。有谓但使国存，不恤身死者，与惧长蛟不合，其说非也。
何以不取《妓席暗记送同年独孤云之武昌》也？
曰：借物写照，亦殊有情，但格意不高。
何以不取《宿晋昌亭闻惊禽》也？
曰：后四句宕开收转，以远取题，用笔自好。但格调卑靡，大似许浑一辈，不足存耳。
何以不取《深宫》也？
曰：钩勒清楚，然浅薄即在清楚处。
何以不取《明禅师院酬从兄见寄》也？
曰：不成语。
何以不取《寄裴衡》也？
曰：起二句太突，后四句太率。
何以不取《崇让宅东亭醉后有作》也？
曰：“一帆彭蠡月，数雁塞门霜”二句最佳，“骅骝忧老大， 妒芬芳”二句亦可观，余殊平浅。“幽兴”句、“淹卧”句，俱牵强。
何以不取《一片》也？
曰：粗浅。
何以不取《寄成都高苗二从事》也？
曰：诗亦风韵，但意旨不甚了了。
附录： 红莲幕下紫梨新 ，命断湘南病渴人 。今日问君能寄否 ？二江风水接天津 。
何以不取《郑州献从叔舍人褎》也？
曰：浅俗。
何以不取《四皓庙》也？
曰：全不成语。
何以不取《题白石莲花寄楚公》也？
曰：前四句有恣逸之致，而三、四句尤佳，后四句嫌禅偈气。
附录： 白石莲花谁所共 ？六时长捧佛前灯 。空庭苔藓饶霜露 ，时梦西山老病僧 。大海龙宫无限地 ，诸天雁塔几多层 ？漫夸鹙子真罗汉 ，不会牛车是上乘 。
何以不取《隋宫守岁》也？
曰：一味铺排，了无取义，而语亦多笨。
何以不取《利州江潭作》也？
曰：自注曰“感孕金轮所”，诗中皆以雌龙托意，殊莫解其风旨何取。只“雨满空城蕙叶凋”一句有神韵，可玩耳。
补遗
问：香泉解《利州江潭作》一首如何？香泉曰：武后见骆宾王檄文，犹以为斯人沦落，宰相之罪。义山为令狐绹所摈，白首使府，天子曾不知其姓名，有不获与后同时之恨，故过其所生之地，停舟赋诗。落句盖言己之漂泊西南，曾不如罗子春之致燕脯于龙女，犹得乘龙载珠而还也。
曰：似是如此解。
何以不取《即日》也？
曰：此诗只“地宽楼已迥，人更迥于楼”二句起得斗峭，“更替林鸦恨，惊频去不休”二句对面写照，结得有致。余俱平衍，且多率笔。
何以不取《相思》也？
曰：平直无佳处。
何以不取《镜槛》也？
曰：亦雕琢下派。
补遗
问：香泉解《镜槛》如何？香泉曰：此必有怀歌妓之作。
曰：说亦有理，以末二句证之，益信。
问：上党冯氏评此诗如何？冯氏曰：诗多未解，然如见西施，不必能名然后知其美。
曰：此钝吟偏驳之论。二冯评《才调集》，意在辟江西而崇昆体，于义山尤力为表扬。然所取多屑屑雕镂之作，而欲持之以攻江西，恐与江西之生硬，正亦如齐楚之得失也。夫义山、鲁直，本源俱出少陵，才分所至，面貌各别，而俱足千古。学者不求其精神意旨所在，而规规于字句之间，分门别户，此诋粗莽，彼诋涂泽，不问曲直，哄然佐斗。不知粗莽者，江西之流派，江西本不以粗莽为长。涂泽者，西昆之流派，西昆亦不以涂泽为长也。因论钝吟此语而并及之。
何以不取《送郑大台文南觐》也？
曰：太应酬气，借“胡威绢”关合，亦小家数。
何以不取《洞庭鱼》也？
曰：全不成语。
何以不取《喜舍弟羲叟及第上礼部魏公》也？
曰：前六句太俗，后二句公然不通。
何以不取《哀筝》也？
曰：五句不成语，恐有讹错。通首亦无甚佳处，不为高格。
问：此诗语意何如？
曰：此摘“哀筝”二字为题，非咏筝也，盖亦《无题》之类，详其语意，确有寄托。
何以不取《代董秀才却扇》也？
曰：太巧便是小品。
何以不取《有感》也？
曰：平正无佳处。
问：四家解此诗如何？四家曰：为《无题》作解。
曰：详诗语是以文词招怨之作，故题曰《有感》，乃为似有寓托而实不然者作解，非解《无题》也。
附录： 非关宋玉有微词 ，却是襄王梦觉迟 。一自 《高唐 》赋成后 ，楚天云雨尽堪疑 。
何以不取《骊山有感》也？
曰：既少含蓄，亦乖风雅，如此诗不作何妨？所宜悬之戒律者，此也。
何以不取《赠孙绮新及第》也？
曰：俗。
问：《代秘书赠弘文馆诸校书》一首，莫嫌于爱好否？
曰：诗以爱好为病，此充类至义之尽也。若论神韵，须先从爱好中来，妙悟渐生，然后舍筏登岸耳。且爱好亦自不同，桓伊弄笛，叔夜弹琴，皆爱好也。裁锦绣以为华，傅脂粉以为丽，似乎爱好而非也。海阳李玉典曰：秋谷以渔洋为爱好，信然。然是晋人装，非时世装也。此可谓之知言矣。
何以不取《乱石》也？
曰：前一句不成语，后二句亦浅直。且“步兵”加“厨头”为目，亦捏凑无理。
何以不取《日日》也？
曰：浅直。
何以不取《过楚宫》也？
曰：寓感之作，亦无佳处。
附录： 巫峡迢迢旧楚宫 ，至今云雨暗丹枫 。微生尽恋人间乐 ，只有襄王忆梦中 。
何以不取《龙池》也？
曰：病同《骊山有感》一首。
何以不取《泪》也？
曰：卑俗之至，命题尤俗。
问：此诗亦有风致，那得云俗？
曰：此所谓倚门之妆，风致处正其俗处也。
何以不取《十字水期韦潘侍御同年不至，时韦寓居水次故郭汾宁宅》也？
曰：支离牵引，毫无道理，亦毫无意趣。
何以不取《流莺》也？
曰：前六句将流莺说做有情，七句打合到自己身上，若合若离，是一是二，绝妙运掉，与《蝉》诗同一关捩。但格力不高，声响觉靡耳。
附录： 流莺飘荡复参差 ，渡陌临流不自持 。巧啭岂能无本意 ，良辰未必有佳期 。风朝露夜阴晴里 ，万户千门开闭时 。曾苦伤春不忍听 ，凤城何处有花枝 ？
何以不取《和韩录事送宫人入道》也？
曰：晚唐卑卑之音。
何以不取《即日》也？
曰：此一时记事之作，不得本事，不甚可解，而语亦不佳。
何以不取《圣女祠》也？
曰：此题凡三首，“白石岩扉”一首最佳，“松篁台殿”一首最下，此首差可，然亦非高作也。
何以不取《七月二十九日崇让宅宴作》也？
曰：三、四格意可观，对法尤活，后半开平庸敷衍一派。
附录： 露如微霰下前墀 ，风过回塘万竹悲 。浮世本来多聚散 ，红蕖何事亦离披 ？悠扬归梦唯灯见 ，濩落生涯独酒知 。岂到白头长只尔 ，嵩阳松雪有心期 。
问：二句“风”字一作“月”如何？
曰：二十九日那得有月？且“风”字尤与“悲”字相生。
何以不取《赠从兄阆之》也？
曰：招隐之作，前六句平平，末二句太激，少诗致。
何以不取《残花》也？
曰：此深一层意，用笔甚曲，然病即在深处曲处，既落论宗，亦失自然。
何以不取《西亭》也？
曰：此又病于直而浅。凡诗有恰好分际，太直、太曲，太深、太浅，弊正同耳。
何以不取《昨夜》也？
曰：情致颇佳，但气味不厚耳。
附录： 不辞 妒年芳 ，但惜流尘暗烛房 。昨夜西池凉露满 ，桂花吹断月中香 。
何以不取《海客》也？
曰：此怨令狐之作也。比附显然，苦乏神韵。
何以不取《初食笋呈座中》也？
曰：感遇之作，亦苦于浅。
何以不取《早起》也？
曰：偶然之作，无大意致。
何以不取《行自金牛驿寄兴元渤海尚书》也？
曰：太应酬气，三、四尤俗。
何以不取《深树见一颗樱桃尚在》也？
曰：寓意之作，有比附之痕，而格亦不高。
何以不取《歌舞》也？
曰：浅直。
何以不取《海上》也？
曰：平山谓此是透一层意：莫说不遇仙，即遇仙人何益也？用笔颇快，而亦病于直。
附录： 石桥东望海连天 ，徐福空来不得仙 。直遣麻姑与搔背 ，可能留命待桑田 。
何以不取《魏侯第东北楼堂郢叔言别，聊用书所见成篇》也？
曰：体格不脱晚唐，只“念君千里舸，江草漏灯痕”句颇佳也。
何以不取《白云夫旧居》也？
曰：平正无出色。
附录： 平生误识白云夫 ，再到仙檐忆酒垆 。墙外万株人绝迹 ，夕阳唯照欲栖乌 。
问：“误识”之意如何？
曰：是错认之意，言平生相交，竟不深知，今日乃追忆之也。
何以不取《同学彭道士参寥》也？
曰：调笑小品，不以正论。
何以不取《乐游原》也？
曰：迟暮自感之作，格韵殊不脱晚唐习气。
何以不取《赠荷花》也？
曰：全不成语。
何以不取《房君珊瑚散》也？
曰：毫无意味。
何以不取《小桃园》也？
曰：极有情致，但格卑，而五句尤纤。
附录： 竟日小桃园 ，休寒亦未暄 。坐莺当酒重 ，送客出墙繁 。啼久艳粉薄 ，舞多香雪翻 。犹怜未圆月 ，先出照黄昏 。
补遗
问：《小桃园》第六句恐不是桃诗？
曰：香泉以为直似咏柳也。
何以不取《嘲樱桃》也？
曰：小品戏笔。
何以不取《和张秀才落花有感》也？
曰：三、四微有作意，然亦是小家数。余无可采，五、六尤涩。
何以不取《代越公房妓嘲徐公主》及《代贵公主》也？
曰：弄笔之作，不关大雅。
问：此二诗莫有寓意否？
曰：此与《代魏宫私赠》及《代元城吴令暗为答》诗，皆不似泛然之作。然晚唐人亦实有弄笔作戏者，非确有本事，未可武断也。《有感》诗曰：“一自《高唐》赋成后，楚天云雨尽堪疑。”义山已料及人之附会其诗矣。
何以不取《凤》也？
曰：寓意亦浅。
何以不取《无题二首》也？
曰：说已见前。
附录： 凤尾香罗薄几重 ？碧文圆顶夜深缝 。扇裁月魄羞难掩 ，车走雷声语未通 。曾是寂寥金烬暗 ，断无消息石榴红 。斑骓只系垂杨岸 ，何处西南任好风 ？
重帏深下莫愁堂，卧后清宵细细长。神女生涯原是梦，小姑居处本无郎。风波不信菱枝弱，月露谁教桂叶香？直道相思了无益，未妨惆怅是清狂。
何以不取《病中早访招国李十将军，遇挈家游曲江》也？
曰：未免迂曲。
何以不取《昨日》也？
曰：亦《无题》之类。起二句拙，三、四句鄙，结亦鄙。
何以不取《樱桃花下》也？
曰：感叹有情，但乏格韵耳。
何以不取《槿花》也？
曰：有黏皮带骨之病，蒙泉抹之是也。
何以不取《任弘农尉献州刺史乞假归京》也？
曰：太激太尽，无复诗致。
何以不取《赠勾芒神》也？
曰：题纤而诗浅。此种题皆有小说气，其去燕翦莺梭、花魂鸟梦无几也，大雅君子当知所别裁焉。
何以不取《无愁果有愁曲北齐歌》也？
曰：此长吉体也，终是别派，不以正论。集中凡此体皆在所汰。就彼法论之，择极至者略存一二耳。
何以不取《房中曲》也？
曰：亦长吉体。特略有古意，犹是长吉《大堤曲》之类，未甚诡怪者。
附录： 蔷薇泣幽素 ，翠带花钱小 。娇郎痴若云 ，抱日西帘晓 。枕是龙宫石 ，割得秋波色 。玉簟失柔肤 ，但见蒙罗碧 。忆得前年春 ，未语含悲辛 。归来已不见 ，锦瑟长于人 。今日涧底松 ，明日山头檗 。愁到天池翻 ，相看不相识 。
问：此诗之意何指？
曰：平山以为悼亡之诗也。
问：“天池”一作“天地”如何？
曰：不然。按《庄子·逍遥游》篇，“天池”是海之别名，而《酉阳杂俎》有“海翻则塔影倒”之说，知唐人有此语也。作“天地翻”，则鄙而不文矣。
何以不取《齐梁晴云》也？
曰：此及下《效徐陵体赠更衣》《又效江南曲》，皆刻摹六朝之作，艳处似之，拙处尤似之，然雕琢字句而无意味，亦复似之，不足取也。
何以不取《月夜重寄宋华阳姊妹》也？
曰：观诗意，宋华阳乃女冠也，殊无风旨可采，诗亦不佳。
何以不取《访人不遇留别馆》也？
曰：太纤，首句尤鄙，盖题妓馆也。
何以不取《雨中长乐水馆送赵十五滂不及》也？
曰：无味。
何以不取《汴上送李郢之苏州》也？
曰：诗格不高。前四句说汴上，五、六句突接苏州，尤鹘突，无头脑也。
补遗
问：“求之流辈岂易得？行矣关山方独吟”，香泉以为要非佳处如何？
曰：江西诗派矫拔处亦自可喜，然生硬粗俚亦有一种伧父面目绝可厌恶处。此曲防流弊之言最为有旨，学者不可不知也。予亦以为只可偶一为之耳。
何以不取《览古》也？
曰：首二句浅率，中四句庸下。且既以警戒意入，又以旷达语收，首尾衡决，全无诗法。
何以不取《当句有对》也？
曰：西昆下派。
何以不取《井络》也？
曰：立论正大，诗格自高。五、六句唱叹指点，用事精切。但三、四句转折太硬，意虽可通，究费疏解。七句尤率，非完美之篇也。
附录： 井络天彭一掌中 ，漫夸天设剑为峰 。阵图东聚夔江石 ，边柝西悬雪岭松。堪叹故君成杜宇，可能先主是真龙。将来为报奸雄辈，莫向金牛访旧踪。
何以不取《随师东》也？
曰：四家以为终伤蹇直也。五、六句归愚所赏，然诗中筋节在此二句，过求筋节而失之板腐亦在此二句。
附录： 东征日费万黄金 ，几竭中原买斗心 。军令未闻诛马谡 ，捷书唯是报孙歆 。但须 巢阿阁 ，岂假鸱鸮在泮林 ？可惜前朝玄菟郡 ，积骸成莽阵云深 。
问：长孺解末二句如何？长孺曰：按隋炀帝大业中，频年用兵高丽，末二句盖举往事以讽也。
曰：不然。此诗一篇皆就隋事以托讽，未露正文。开首东征即指高丽之役，非前四句序时事，中二句发议论，末二句以前朝指点也。
问：“随”字经文帝去“辵”为“隋”，何以仍书“随”字？
曰：当时虽去“辵”旁，意后来仍两书之，如殷商之两称也。观欧阳询书《醴泉铭》石刻中云“随氏旧宫营于曩代”，亦有“辵”旁，是可证也。
何以不取《宋玉》也？
曰：四家以为失之钩剔过明，不惬人意也。
何以不取《韩同年新居饯韩西迎室家戏赠》也？
曰：诗格卑卑，起二句尤俚。
何以不取《奉和太原公送前杨秀才戴兼招杨正字戎》也？
曰：平浅之作，牵率应酬，殊无可采。
何以不取《池边》也？
曰：感叹时光，多就眼下繁华逆忧零落，或就眼前零落追感繁华。此偏于春意骀宕之时折转，从过去一层见意，运掉甚别，但格韵不高耳。
附录： 玉管葭灰细细吹 ，流莺上下燕参差 。日西千绕池边树 ，忆把枯条撼雪时 。
何以不取《送王十三校书分司》也？
曰：纯从对面用笔，此闪躲法也。然自后来言之，又为躲闪之通套矣。神奇腐臭，转易何常？故变而出之一言，为善学古人之金针也。
何以不取《寄恼韩同年，时韩住萧洞二首》也？
曰：无出色处。
何以不取《谒山》也？
曰：不解。
附录： 从来系日乏长绳 ，水去云回恨不胜 。欲就麻姑买沧海 ，一杯春露冷如冰 。
何以不取《钧天》也？
曰：太激。
何以不取《失猿》也？
曰：诗颇曲折，然曲折而无味也。
问：末二句如何解？
曰：平山以为恐其或遇意外之伤也，盖通箭道则人得而取之矣。
何以不取《戏题友人壁》也？
曰：戏笔不以正论。
问：此诗意旨如何？
曰：平山以为戏其借妻之资，理或然也。
何以不取《假日》也？
曰：平直。
问：长孺解《假日》如何？长孺曰：《楚词》“聊假日以偷乐兮”。
曰：此当是休沐给假之日，不得以《楚词》为解。
何以不取《寄远》也？
曰：盖言安得天地消沉，使情根一净也。情思殊深，而吐属间直而乏韵。
何以不取《王昭君》也？
曰：四家以为鄙也。
何以不取《所居》也？
曰：平直。
问：末二句作“无不谓”，一作“不无谓”，二本孰是？
曰：“不无”是也。然总之不成句。
补遗
何以不取《高松》也？
曰：起句极佳，结句亦好，中四句芥舟以为三、四太阔，五、六太黏也。故已取而终去之也。
附录： 高松出众木 ，伴我向天涯 。客散初晴后 ，僧来不语时 。有风传雅韵，无雪试幽姿。上药终相待，他年访伏龟。
何以不取《昭州》也？
曰：无佳处，后四句亦转落欠清。
何以不取《裴明府居止》也？
曰：首尾一气相生，清楚如话，但清而薄耳。
附录： 爱君茅屋下 ，向晚水溶溶 。试墨书新竹 ，张琴和古松 。坐来闻好鸟 ，归去度疏钟 。明日还相见 ，桥南贳酒浓 。
何以不取《陈后宫》也？
曰：较“茂苑城如画”一首气宇稍宽，骨法稍重，然总之是小调也，病亦是在末二句。
附录： 玄武开新苑 ，龙舟宴幸频 。渚莲参法驾 ，沙鸟犯句陈 。寿献金茎露 ，歌翻玉树尘 。夜来江令醉 ，别诏宿临春 。
何以不取《乐游原》也？
曰：起有笔意，余不佳。
何以不取《赠子直花下》也？
曰：三、四句蒙泉以为卑俗也，七、八更不成语。
何以不取《小园独酌》也？
曰：诗极清楚，三、四“空余双蝶舞，竟绝一人来”二句衬贴活，对亦有致，但格意薄弱耳。
何以不取《献寄旧府开封公》也？
曰：诗有气格，但首二句太凑，末句亦不甚成语。
何以不取《向晚》也？
曰：格意卑靡。
补遗
问：“风滥欲吹桃”，四家评赏“滥”字之妙，而芥舟直以为不佳，何也？
曰：此字不是不通，只是纤巧。不通之字句，人人得而见之，其为害也小。纤巧之字句，似乎有味可玩，误相仿效，不知引出几许诗魔矣。此病有才思人尤易犯，吾宁从芥舟之说，免生流弊。
何以不取《离席》也？
曰：格力殊健，末二句太竭情耳。
附录： 出宿金樽掩 ，从公玉帐新 。依依向余照 ，远远隔芳尘 。细草翻惊雁 ，残花伴醉人 。杨朱不用劝 ，只是更沾巾 。
何以不取《俳谐》也？
曰：太纤。
何以不取《商于新开路》也？
曰：
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>