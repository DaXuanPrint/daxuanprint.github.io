<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,附録,莲洋诗钞全文在线阅读,莲洋诗钞全文在线下载,大玄古籍书库">
<meta name="description" content="十卷。清吴雯(1644—1704)撰。吴雯,字天章,号莲洋。薄州(今山西永济)人,原籍辽宁辽阳。诸生。康熙十八年(1679)荐举博学鸿词,不中举。游食四方,足迹遍及南北。吴雯少敏慧,博览群籍,淹通经史。后因母亲去世哀痛过度而死。著有《谈龙录》、《莲洋集》等。是集,乾隆十六年(1751),汾阳刘组曾裒其全稿刻之。又以王士祯所评者别刊一小册并行。是书凡得古诗二卷,近体五卷,补遗一卷、诗余一卷、文一卷,共十卷。其诗笔触妍秀,风致俊逸,韵味悠远。在诗中,他融入了自己的情思,创造出一种清微婉妙的意境。如《遥题王咸中">
<title>莲洋诗钞_吴雯_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">莲洋诗钞</span> <br/>
          作者： <span class="inputVal" id="bkauthor">吴雯</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]61148</span> <br/>
          说明： <span class="inputVal" id="bkdec">十卷。清吴雯(1644—1704)撰。吴雯,字天章,号莲洋。薄州(今山西永济)人,原籍辽宁辽阳。诸生。康熙十八年(1679)荐举博学鸿词,不中举。游食四方,足迹遍及南北。吴雯少敏慧,博览群籍,淹通经史。后因母亲去世哀痛过度而死。著有《谈龙录》、《莲洋集》等。是集,乾隆十六年(1751),汾阳刘组曾裒其全稿刻之。又以王士祯所评者别刊一小册并行。是书凡得古诗二卷,近体五卷,补遗一卷、诗余一卷、文一卷,共十卷。其诗笔触妍秀,风致俊逸,韵味悠远。在诗中,他融入了自己的情思,创造出一种清微婉妙的意境。如《遥题王咸中石坞山房》等都写出了景物特点。擅长抓住典型物象来勾画景色。精于锤炼诗句,如“白云逗残雪,忽见前峰暝。”“河流周郡白,山势入关青。”等都是为人称道的佳句。吴雯诗歌的缺点:取材比较狭窄,大体不出咏怀、写景、题赠的范围,很少反映社会现实; 气势比较薄弱。是书有 《四库全书》本。</span> <br/>
          封面： <span class="inputVal" id="bkimg">Z_20884.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]莲洋诗钞
[book_author]吴雯
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]61148
[book_dec]十卷。清吴雯(1644—1704)撰。吴雯,字天章,号莲洋。薄州(今山西永济)人,原籍辽宁辽阳。诸生。康熙十八年(1679)荐举博学鸿词,不中举。游食四方,足迹遍及南北。吴雯少敏慧,博览群籍,淹通经史。后因母亲去世哀痛过度而死。著有《谈龙录》、《莲洋集》等。是集,乾隆十六年(1751),汾阳刘组曾裒其全稿刻之。又以王士祯所评者别刊一小册并行。是书凡得古诗二卷,近体五卷,补遗一卷、诗余一卷、文一卷,共十卷。其诗笔触妍秀,风致俊逸,韵味悠远。在诗中,他融入了自己的情思,创造出一种清微婉妙的意境。如《遥题王咸中石坞山房》等都写出了景物特点。擅长抓住典型物象来勾画景色。精于锤炼诗句,如“白云逗残雪,忽见前峰暝。”“河流周郡白,山势入关青。”等都是为人称道的佳句。吴雯诗歌的缺点:取材比较狭窄,大体不出咏怀、写景、题赠的范围,很少反映社会现实; 气势比较薄弱。是书有 《四库全书》本。
[book_img]Z_20884.jpg


[book_title]提要
钦定四库全书　　　　　集部七
莲洋诗钞　　　　　　　别集类六
【国朝】提要
【臣】等谨案莲洋诗钞十卷
国朝吴雯撰雯字天章本辽阳人顺治六年其父允升任蒲州学正卒于官雯兄弟孤弱不能归遂为蒲州人康熙己未荐举博学鸿词不中选其卒也刑部尚书王士祯为志其墓称初见其诗有泉绕汉祠外雪明秦树根浓云湿西岭春泥沾条桑至今尧峯上犹见尧时日诸句吟讽不絶于口所作居易録中又亟称雯西城别墅诸篇赵执信怀旧诗序亦称雯拙于时艺困踬场屋中体貌麤丑衣冠垢敝或经岁不盥浴人咸笑之然诗才特超妙其诗一刻于吴中再刻于都下三刻于津门後士祯为删定存千余首亦见墓志中因雯没之後未及刋行故怀旧诗序曰莲洋卒後阮翁为作墓志且删定其集迄今将二十年未行于世意其时阮翁耄而多忘未几遂没未及归诸吴氏耶池北书库散失殆尽莲洋集从可知矣云云然其集实已归吴氏乾隆辛未汾阳刘组曾裒其全稿刻之又以士祯所评者别刋一小册并行越十三年甲申山东孙谔官蒲州府同知始从雯侄敦厚得士祯所定原本简汰重刋详载士祯之评并以刘本所遗者补刻于後复以所见墨迹补之其士祯所删而刘本误刻者咸为汰去凡得古诗二卷近体五卷补遗一卷诗遗一卷文一卷冠以墓志而附以同时唱和题咏之作即此本也雯天才雄骏其诗有其乡人元好问之遗风惟熟于梵典好拉杂堆砌释氏故实是其所短刘本所刻无所持择颇伤冗滥此本沿新城之派又以神韵婉约为宗一切激昂沉着之作多见屏斥反以邻于清弱亦不足尽其所长然终较刘本为简洁故置彼録此至其所载士祯评语繁碎特甚如题汪玉轮看剑图诗下附记云原本评语奇作二字似阮亭先生笔迹胸有造化四字非阮亭先生笔迹刻本并作一处误又如城曲眺望诗下附记云原本题下有墨笔评刘长卿之诗也不知何人评阮亭先生改作絶似刘长卿云云此亦何关宏旨而字句异同乃如是其珍重之今悉删除以廓清耳目焉乾隆四十四年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
莲洋诗钞原序
河中为郡当两戒之首形胜冠寓中记称太华中条本为一山巨灵贔屓掌华蹈襄开为二以通河流禹贡之壶口雷首龙门华隂正当其处古秦晋之交也中条之南有地曰永乐唐诗人玉溪生故居在焉水经云河水又东永乐涧水注之注谓渠猪之水即其地也经又云河水又东北玉涧水注之注谓水南出玉溪义山自号盖取诸此吴生家永乐读书奉母耕牧河山之阳家苦贫数数出游走燕赵齐鲁梁宋吴越之墟所至与其仁贤游处归而有诗数百篇古澹闳肆得古作者精意而自成一家之言灼然可传於後者也昔在丁戊间生来京师余胠其箧得蠧简数十番读而骇叹谓非流俗所应有以示刘吏部汪户部梁侍御三君方枋文章海内其骇叹复不减予今十余年矣比生再入京师则三君者皆解官归卧或十余年或七八年而吏部又前殁昔之与生游相知者独余在耳相与追道往事太息感慨至於泣下呜呼以生之才挟其文艺游於四方历十余年而所号为知已者无过予辈四三人不数年间皆散去或且化为异物久矣岂不重可感哉於是予召之饮酒既酣复胠其箧则其诗雷硠划豁又过於昔予读之河倾灯灺不知止惜乎三君子不在不获与之矜赏如曩时也会
天子下诏求博闻之士备
顾问着作於是谢比部方山以生名应
诏或以为生与司马子长生同里又同远游其才皆不世出盖河山之气融结於千岁之久宜其先後相望无愧色是固然矣然子长生逢武帝右文不免戮辱发愤述史记生遭遇休明以布衣之贱一日名逹
黼扆行且荷槖簪笔立第二螭坳之下曾何子长之足云又况义山白首幕府名不挂朝籍者哉渔洋山人王士祯序
吴徵君天章墓志铭
汉魏已来二千余年间以诗名其家者衆矣顾所号为仙才者惟曹子建李太白苏子瞻三人而已
本朝大一统閲六十载作者亦多矣余独以仙才许蒲坂吴君此余之私言也亦天下之公言也君且死语弟霞曰吾平生知已无逾渔洋先生吾即死遗诗勿遽出必待先生删定虽相望二千里而勿惮跋涉而往求焉且谒志墓之文吾无憾矣余居田里闻君之讣为哀挽以代楚些其末云已空文字障静阅庄严劫何事劳结集犹烦大迦叶未几而霞至将君遗命余诗若为之?然呜呼异哉岂余与君精神感通虽越在二千里不以幽明间有如此耶既次其诗遂为其铭君讳雯字天章其先辽阳人也父允升中顺治二年顺天乡试六年
授蒲州学正十二年
赐同进士出身明年卒卒後次年吏部按籍铨授知临颍县君幼孤母朱氏有节操抚君及弟霞等皆成立遂籍於蒲君姿秉殊絶嗜书如饮食又薄帖括以为不足为虽在诸生辄浏览羣籍自六经三史外先秦两汉下逮六朝唐宋元明四部之书无弗习也旁及释老内典秘笈皆鈎贯其旨趣含咀其英华而尤於五际六义有深嗜焉初侨居中条山南之永乐永乐唐县也李石兄弟三相皆居之诗人李商隐义山亦居之号玉溪生玉溪者永乐水名也君少而食贫无以为养数游京师谒父执友年二十余矣京师士大夫无知其诗者予一日过同年荣工部洞门见其诗云泉遶汉祠外雪明秦树根又云浓云湿西岭春泥沾条桑至今尧峰上犹见尧时日大异之曰此非今人之诗也吟讽不絶於口久之君再入京师一见谈艺辄夜分不休如释迦之有鶖子沩山之有寂子相说以解不待往复扣击君固以谓余一人知已如后山之於南丰也戊午己未间
天子诏徵博学宏词之儒备
顾问特举制科海内名士鳞集
阙下君在举中顾独耽寂守素不与他人走健仆囊巨轴宛顔低眉望门求知者竞驰逐胶牢澹泊门有雀罗余以是益重之临朐冯相国知君名以扇索其诗君大书二絶句答之其坦率如是卒以不遇亦不悔也君游燕赵齐鲁吴越秦楚足迹半天下而梁宋间诗尤工晩访旧天津复与余相见京师时康熙辛已君年将六十倦游矣君好友天下士士之名雅者亦皆援君自重所至缟紵赠答无虚日然君胸中泾渭不徇世俗毁誉凉燠以为亲踈故人亦乐就之所谓嵇叔夜土木形骸黄叔度汪汪如千顷陂者庶几似之平生好仙释有空诸所有仰青云睹白日之意情耽隐逸仆仆四方谋升斗以为甘旨之奉非其志也尝买圃郑谷之口有竹数百挺黄梅数十株橘三株中作草堂面雷首肘太华怡然自足将以终老而迄不得遂呜呼其可悲也君诗一刻於吴中再刻於都下三刻於津门今未刻尚千余篇余删之不少贷所存皆卓然可传盖痛君弥留不忘諈诿之意亦以报良友於地下云尔今
当宁右文士苟怀一艺朝蹑芒屫而夕登馆阁者何限君之
名固已闻於
朝矣而终不遇穷老以死是尤可悲也君娶祁氏有子二人江兰早卒崇厚州附学生亦前卒继娶聂氏孙一逢源尚幼君卒以康熙四十三年甲申五月二十七日得年六十有一以康熙四十五年九月十一日葬姚温阡君尝以诗赋应制科故称徵君铭曰
山河两戒皆首河中重华旧都扶舆所锺昔在唐贤摩诘【王右丞祁人徙河中】允言【卢纶河中人】义山玉溪【李商隐怀州人居永乐】表圣王官【司空图虞乡人】有明名世首两襄毅【杨公博王公崇古】勲名烂然风骚未继岳岳吴生崛起布衣身处菰芦名动京师声满天下尚谋升斗晩卜菟裘子真谷口惟君之诗疏越朱弦後有知者移情成连神之往来河声岳色【君得古铜印刻此四字】修竹梅花徵君攸宅
赐进士出身资政大夫原任
经筵讲官刑部尚书前都察院掌院事左都御史新城年家老友王士祯撰

[book_title]卷一
钦定四库全书
莲洋诗钞卷一
蒲州吴雯撰
五古
行行重行行
离亭送君去三里闻马声五里马无迹十里云树平嗟彼云树繁不知人有情乾坤静如掌万里见君行
遥题王咸中石隖山房
积水浮九州东南益荡潏人家半洲岛萝筱互蒙密具区我旧游石隖君栖逸至今尧峰上犹上尧时日窻外一湖明阶前衆山出春风散岩花细雨溜厓蜜仙灵每来往真儒间俦匹表圣具生圹维摩得丈室泉声四回抱岭势百崒嵂何日复赢粮为君访衡泌
岱路中作
入山不五里景色凄以繁泉绕汉祠外雪明秦树根狂飈晩藤落斜日溪禽喧悠悠游子心对之转忘言时序既以殊宁不感乡园马上重叹息带暝投孤村
偶然作八首【録四首】
世事日纷纭智者不能料所以古圣哲信心在吾道坚执无委蛇宝珠溷泥淖光辉究难掩终古具灵照风雷亦偶然天心发忠孝笃信德之基勿使前人笑
农夫何辛苦畊获霜露间蚕女守桑筐一裙常不完嗟我才知书坐食衣有绵天心岂见私遭逢或偶然苟不崇令德是谓豢冥顽读史皆上口玩物丧本原组织月露辞及物输一钱何以报元化勉哉当体乾
卫足亦有葵芘根亦有葛苟能慎道义何至堕险恶人生日诡随趋避反成错君子信固然天命有余乐言行动天地拟议居其先因之成变化圣人皆勉然率意即为妄师心亦多偏良金须就冶质美形乃全江海苟无则终古悲狂澜布帛固有幅窒慾垂至言奇气尚收敛英雄归大贤
杂咏二首【録一首】
读书一万卷寸衷转茫昧将无昔人心翻在语言外闻见苦不多因贪反成害束书坐林间飒飒闻天籁
柬陈说岩先生
昨从太行来曾过先生舍高松垂女萝空山一系马京洛劳问讯陶陶乐情话身栖魏阙边心在白云下
寄巢薇先生
泰山何其高沧海何其深我翁具伟抱高据阆风岑鸣佩入天阊紫云荡衣襟宇宙感太和喈喈凤凰音苍生引领望薄海霔祥霖繄余瓠落久徒伤年髩侵氷霜历沍寒幸托乔木阴梧桐有繁枝竹实比兼金几时敦行苇兼聆卷阿吟
阳山
落日山风吹长松乱清影白云逗残雪忽见前峰暝野鸟下寒竹孤僧汲修绠聊欲遂幽寻理策渡西岭暮春雨中阮亭先生招同诸公集善果寺得曲字
古寺城西隅寺路直还曲幽人此来往渐与山僧熟煮茗石幢下石鼎轻烟覆一花余春荣衆阴长夏緑松深鹤唳静竹动鸟飞速人生一世间光景如转烛宇宙旷无垠何为自刺促胜侣欣招邀佳时値休沐名香风过院仙梵雨垂屋向晩孤霞明白云傍檐宿苍苍林月上世界明金粟归途重回首遥山寄遐瞩
题张杞园浮家泛宅图
海气何茫茫海风犹浩浩日上琅琊台孤霞在云表常慕羽人都沧波肆幽讨尘羁未得去屡负苍苍岛之子水仙侣浮家谢机巧载书满船头双鬟更娟好似恋鳜鱼肥繋?近芳草风樯白鹭过雨舵垂杨扫何不便飒然竟访成连道帆行鼋鼍上青俯齐鲁小世外见桃花千春不知老
集阮亭先生宅得秉字
冥冥花枝晩寥寥天宇静清言喜忘倦坐失春宵永风过堦草飜月动巢鹤醒兰烟方爇案麝火恰明鼎醉堕席上杯渴忆山中井京洛去复来岂曰违夙秉愿言晤亲串聊取畅孤迥劳劳慕石隐买田不盈顷空泛洞庭波积雨愁舴艋山鬼颇便娟女萝太幽冷人生分有定利钝敢强骋早闻椎与槌幽蓟别汝颍缘随双象马梦谢头纲饼物情苍狗态世事孤鸿影倘未早识别无乃昧要领家门青莲花岳岳插青冥吾将扫石坛坐卧南峰顶
黄湄先生游太华山遂得结屋地赋赠
车箱谷口云白照松间路谁能访叔卿岩窦一身度黄门具奇情振策御风步万仭入洪蒙理胜境无怖壑转晦明错树老丹青误俯见苍苍原明河正东注骤雨忽飜瀑肘腋蛟螭怒须臾互长虹关陕半呈露迳侧修竹倒石迸垂藤护相逢紫烟客目撃道皆寓斋房肉芝香石囷松花聚卜居志已得探幽坐成趣嗟我生劳劳入世每多惧梦繋毛女坛身远将军树日日对晴莲尘容自生妒何年便结隣同住云生处
西山诗
会宿
小山丛桂多石路晩尤曲为有看山约且共花间宿清言转忘倦惟恐更漏促山鬼缘女萝中夜媚幽独傍晓望城阙微雨淡如沐黛色从西来青光绕茅屋把臂共欣然林风托遐瞩
出郭
微雨既以过明霞互深浅出郭耳目易场圃纷在眼辘轳声哑轧牵牛蔓宛转野人烹葵蓼桑柘阴中饭对此惜劳生厚生生益远太息理轻策风云满前巘
摩诃庵
钟声出林表日上羣鸟飞松际幻空色花龛影微微幽人坐煮茗山僧朝啓扉欲问无生义难同中上机
宿香山寺
溪桥蔓茑萝空香满风磴洄洄泉溜滴坐对前峰暝松覆堦下石花坠云中径高轩方偃眠泠泠度孤磬
潭柘晩坐斋心
至人离有无冺然衆机挫修持苟无力鬼神辄觑破呜呼华严师冥心絶行作神龙不能见此地曾孤坐我来千载後道风想担荷但恐纎尘隔虚空即点涴精诚发向往筋力愧孱愞白鹿阶下行黄鸟花间过中宵梵呗闻肃然警偷惰
孟谷宿白茅寺用少陵赞公土室韵成二首挑灯细读不胜见猎之喜遂亦斐然有作
几日客中行却寻山中路王郎颇豪健恶马横溪渡入谷四山合上月中庭素解衣各有适散坐尽成趣烧药岩际访采芝云外步天地喻指马世代荒厨顾转惜对花草谁能度寒沍心依紫竹林手折青松树山情托猿鸟霞想变朝暮何处裛天浆仙人掌中露
一夕山中宿心乱梦难静晓来下山去日照青骡影回恋此林幽仍苦前道永苍鼠缘絶壁饥禽噪空井汗漫方远涉何能遂夙秉风尘渐杂遝心性自孤回上书罢游洛买田岂投颍家门有名山便与万缘屏种秫随西溪提壶任东岭希夷老子在千仭莲花顶
再宿百泉
重作蓟门行小作蓟门住西风昨夜来不辨泉与树晨兴益萧爽顿尔慊心素淡淡浮云尽渺渺飞鸿度牵牛寒有花葭菼晴多露境胜理自浃心赏目皆寓尚觉腰组烦未遂垂竿趣何处凤鸾音徒然谢高步
杂诗
美人一端绮文彩美且良珍重惜剪裁藏之黄金箱一朝奉君子上衣下为裳荣华对知已顔色生辉光此心结三载徘徊立中堂何日理瑶瑟弹成双凤凰
艺圃十二咏阮亭先生命作【莱阳姜如农先生别业】
南村
何须远人境自无车马迹丛薄日晖浅柴门淡将夕时有清风来藤花扫书格
鹤柴
清音警夜半竹露泫花井山人晓开门肃肃羽毛冷忽向九臯飞中庭乱松影
红鵞馆
幽人生灭已孤馆闭空翠正有鵞王来听讲无生义尝托阳羡笼不换山阴字
乳鱼亭
种鱼莲塘下瀺灂莲塘里莲塘朝复暮不住苹风起一半緑杨枝随风掠春水
香草居
托根在幽迳零落沍寒月春风来几时一夜空中发望望緑无停清芬动超忽
朝爽台
破晓石气青清晖损千虑晨兴摅远抱理策高台去遐瞩方渺然直到云生处
浴鸥池
藏机不肯来忘机不肯去泛泛緑波中悠悠淡无虑侧翅入深荷池上山人语
度香桥
花源吹樵风蒙蒙过溪水有客石桥畔空香落怀里只在水风间不辨从何起
响月廊
竹梧含夕晖风生碎珠玉不知新月上幽映修廊曲摇曳花林间禽声堕空緑
垂云峰
何处来孤嶂巉岩插花坞白云乍往还只在峰前聚苍苍园侧阴天池堕毛羽
六松轩
偃仰长松下渊渊心若水不知岁月深且恋清阴美山雨忽飞来涛声树中起
绣佛阁
反闻闻自性万有空氤氲稽首天人师宝阁栴檀熏一悟无为理不绣平原君
秋日同叶九来徐胜力冯圃芝访傅青主先生
秉彛有同好言寻高世士骑驴出国门语笑斜阳里郭外风景殊芦花冒秋水竟到野僧家喜値於陵子吟呻惊老病语弱不胜齿闻言颔耆旧拭目辨乡里竹竈药火温梧井菊泉驶庭前虚一琴床下闲双履羔雁空招邀儿孙看坐起太息各无言归途暮烟紫
题徐芝仙为笨山舍人绘三大士像
大海多波涛犹有大海见日日大海中波涛近洄漩此语虽亲切依然成破绽性海万法具寂寞生变幻山河与大地由来此中建帆樯何所用渗漏即沦陷达者即安稳止在能护念徐生妙笔墨写此具方便舍人独神解酬以三疋绢息心对应真不用求彼?载瞻三大士远离生赞叹嗟余何知识习深油着面近始求解脱如拔骨中箭随顺蠲町畦浮沉宁汗漫苟未絶纎毫即已成间断岂假鼋鼍力莫畏鱼龙难是法本平等恐怖自生患变相画师为画者色忽变如此顚倒想徒然资笑讪愿共入无余乘潮到乡县
汪文升赠小楷五百字为别诗酬来美
颉籀法已远其意则未衰如何後世人竞妍失前规篆体大小分上蔡牵犬儿□书更简捷云阳成导师中郎起陈留石室传何奇破塚者谁氏呕血穷藩篱琅琊学簪花少作悔已迟晩年体一变方成龙虎姿江陵劫火然鵞羣荡无遗所以句曲翁申辨穷毫厘画赞存典型永兴独得之此语具悬解不必皆能知汪子凿洪蒙独欲探希夷取势必纵横天马脱靷鞿有如狂与狷不屑中行驰岂知秘密藏正自山阴施二月山桃开小雨细如丝吾将雨中去倦听玲珑词吾子何为者送我随斑骓题笺五百字木难赠临岐君家有汪伦送客昔如斯君情较浅深潭水堪一巵鹿城有大尹此道颇精思吾过鹿城道盘礴互淋漓相见首相告不待他言辞善则与人同大美吾敢私留取古情性庶几星云垂【鹿城大尹谓子文】
西城别墅诗十四首阮亭先生属作
花枝近女墙岁月日潇洒虽复在城市喧寂非车马清风迥穆如知希和弥寡
石帆亭
风动袈裟角洪涛四溟吼如何不动摇片石土囊口为赏正定心添种菱三亩【放翁词石帆山脚下菱三亩】
樵唱轩
采山因采真归来发高唱衣上烟霞斑杂坐无礼让身忘草木年心寄尊卢上
半偈阁
大辨本忘言半偈又何着赤日东边上素月西边落不必更求心四大空索索
石丈
与世苦不谐耸削自突兀霜明耿介性雨见嶔?骨莫谓德无隣有人具袍笏
三峰
白帝家门山何年竟飞去毛女发精灵欲共天孙语纎月见庚方产药川源处
小华子冈
右丞禅悟人千秋生则傚每思茱萸沜一理欹湖櫂何意春城西犬吠夜如豹
小善卷
洞中过天地居然小善卷焚香聊宴坐独理朱丝弦溪割罨画水人畊阳羡田
春草池
池上茸茸色一卷离骚经谢客太荒唐幻梦不可听爱煞懒公语春来草自青
竹径
欹仄锦石路窈窕无凡卉去去緑阴中凉风动斐亹仙人何处来一万青鸾尾
双松书坞
读书谁与共于?两大夫更邀天际鹤营巢兼哺雏刚到春风候花飞醥玉壶
大椿轩
八千岁为春八千岁为秋灵根托天地世界真蜉蝣何人知此意只可问庄周
緑萝书屋
寂寂春阴繁因成元豹隐隔座花枝明到帘鸟声近风牀书卷开幽人本无愠
啸台
苏门有高士求怒不可得出水终大笑妙意诚难测为想凤鸾音崇台愿矜式
戴枫仲因梦作丹枫阁索题
梦是何人梦觉是何人觉梦觉本不二分别乃大错忆昔大卤行尝道昭余郭野水方弥漫杂树正绰约宛然江上枫湛湛照寥廓何处寻步屧且来渡略彴永怀托蒹葭高卧阻猿鹤长安翻握手有如偕宿诺云结丹枫隐乃效梦中作幽眇滉金碧经营种花药邀人梦中游幻出觉时乐日月跳两丸火风互磅礴世界齐指马四禅即五浊饮酒与田猎衆生妄卜度参万一成纯背触两无着喜觉固为偏恋梦亦成缚梦觉俱不到可坐丹枫阁
送陈子文之安邑丞
维瓶处井眉纒徽不自如常有瓽櫑患提掷困泥涂争似鸱夷幐滑稽大如壶亦自称国器方托於属车嗟尔陈孟公洁清胡为乎长头伟容貌昂藏八尺余高才坐凭几口占百函书赠我数尺牍藏弆等瑶瑜一朝佐山县不得纵号呼羞乞狗监荐甘受长官驱我亦放意人俗间久湛浮索米向京洛归梦无时无谁知中条山赞府先我趋岩翠落官舍桃花明驿厨努力勿废事小文难大儒春明我当来归访城南隅已无尚书期投辖真何拘看山过茅茨钓水寻菰蒲宁知丛莽间正复多酒徒尧舜已千锺流传皆百觚使君好与饮持螯帛裹须倒载入厅事酩酊双吏扶解酲鸯浆泉远汲风苏苏何用苦束缚约身如朽株长短各自裁官爵难强图封侯谅有定岂必皆区区一笑送君去方噪城门乌
壬戌初秋寄于学宪
忆昔客长安软尘何浩浩金马亦陆沈只梦旧山好归来惬夙心岂敢怨枯槁读书开北牕颇能任怀抱牵牛昨有花忽报秋风蚤惟苦奉饔飱不能具鱼稻怀人向天末此意复谁道夫子真琼树偏能识凤饥乘槎历南海棹拂孔鸾飞仍闻浮丘山灵苖发芳菲安得五色羊从之弄清晖秋空吹晴云一雁珠江去宁忘假羽仪殷殷托心素洲通荔枝红庵梦桄榔雨修敬久无阶徒咏蒹葭句
古意上阮亭先生四首【録二首】
有桐峄山阳贞朴含清音无言难自明樵?将与临卓哉古贤达此际能幽寻削之以就器纬之以成琴提携在捐弃谁能存此心
清清沅江水宛宛衡湘兰无人扬其芬幽谿空长叹一朝蒙采折芳香出林端流俗始知羡羣衆方解看咄咄非此人委弃春风寒
古意柬徐胜力
美人艳南国顔色如朝霞昨来耶溪上妒煞芙蓉花秦珠随月满越练逐风斜独慕孤高义今年尚浣纱
秋日简阮亭先生
万象本寂寥一心丛百垢至人心亦无万象复何有先生金粟身方绾紫丝绶红酣天女花緑醉麻姑酒妙思鱼脱渊闲情风在柳嗟我三生缘虚怀邀善诱将无璎珞街当年旧师友文字得闲居神龙困蝌蚪无学之学难还同证长久
送赵伸符编修使山右
凉风到庭户客子方宵征宵征亦何为日夕计王程斜阳见驺驭高柳迟危旌遥遥发鸠水天际方回潆井陉百战地残垒鸣飞鼪关路转崎岖野潦犹纵横一日七十渡石齿何丁丁大卤古仕国人文亦峥嵘君才本清真为帝张八紘重赖献纳力辟门招豪英酒醴与笙簧所乐皆国桢嗟我邀末契华实无可呈幸藉少淹留不与璠璵争有如明镜前山精先遯形知人受上赏聊慰十年情
简谢方山比部
牵牛寒有花芳草夕多露晨兴遵广陌凉风生高树谢公书成癖下帘理章句邺侯三万籖自插防错误我亦频过从饮河满即去十年困俯仰奔走念行路担簦湘阴宿买舟汉阳渡苦思十亩间缘墙种瓜瓠读书消世态射猎饱山趣如何事愿违又向金门住相逢益倾倒情语过亲故亦云鹿角关久负栖盘处春枝布谷飞雨壁蜗牛聚法曹覊鞅甚孤情少逸豫每值杏花时清梦往来数绘图当卧游退食辄长顾丈夫奋雄飞出处道皆寓正及身手健那得伴鸥鹭吾意早颓然山泽久沉痼贪看韦曲花笑蹑东郭屦谁能借车马君犹分坐具感慨成激昂风云莽回互座有谪仙人请为鹏鸟赋
赠姜西溟
南海有菖蒲一寸而九节曾闻安期生服之入寥泬霓旌随电转飈轮逐风灭惟留阜乡舄遂与世人絶吾生久颓放世事等一吷愿言登罗浮竟访还丹诀夫子纯气守上善无轨辙着书白玉堂走马黄金埒衣被满天下大道岂庄列鹏运九万里五岳俯一垤每呼丹穴侣天浆共饮啜何日踏梅花千山望成雪
呈徐健庵阁学二首
嶰竹生太古坚笴一千寻外具苍玉节中有凤凰音何人解黄锺律吕空消沉宇宙感太和采择出中林一吹八风调再吹天地阴元鹤一十二遥下阆风岑上叶云门奏中畅夔龙心
弇山有鸣鸟为世发祯祥其声中律吕其色备文章如何犹苦饥寥濶空翺翔阿阁无安巢飞飞去扶桑大海多风涛白日黯晶光耳目眩爰居抗咮鸣高岗夫子坐元圃琅玕纷罗将朝荐斋房芝暮陈金盘浆饮啄何足言高义不可忘览辉下千仭愿言耀虞唐
逢韩子用都下时方有婚事遂赠
前年芳草时游楚戒行李相候岳阳城同渡潇湘水舟移飞鹭上日暮啼猿起今春复里门马上顔色温更向三巴去旌斾何翻翻岂意长安陌重来对霏屑尊酣新丰酒衣带峨嵋雪聚散真何常髩毛日已苍君适桃李期方为鸾凤翔屏间双孔雀花际两鸳鸯燕喜对晴昊差可慰怀抱而我踏层氷却望海门道会有好音来云中下青鸟
赠伯亮张司马
大运不可诘人生亦何常而我三年中春来皆异乡前年风雨交扁舟入潇湘经岁一归来又复客汾阳今更留海壖依然垂空囊有如白鸥鸟流浪沧洲傍久客道益卑随波空劳攘揽镜自踌躇髩毛飒已苍万事无一成中怀祗摧藏远慙荀奉倩近愧刘真长闲中观摴蒱亦辄遭谤伤夫子坦白衷襟度何汪洋能容叔夜懒兼恕次公狂灼灼红梅开数为罗酒浆邀我赋新句氷绡墨淋浪醉中礼法踈调笑喧中堂小妓颇便娟新为堕马粧轻歌敛红袖能招双凤凰忽转凤将雏人谓陌上桑一座尽倾倒吾亦盈百觞回觞属主人此乐殊未央耳热舞甘蔗奇气自飞扬何必求神仙远索不死方今古争贤愚过眼皆粃糠遭逢岂力取徒尔搅中膓君看阴与晴明日即茫茫
自儆
浮世剧茫茫日作求死法贪痴犹不尽又问长生诀余尤业重者痛愤入心骨晨诵一卷经频觉减内热誓心不退转洗涤到毛髪浮云忽尽时露出青天月
题汪玉轮太史看剑图
神物自可宝因之生爱惜何常有不平而始勤拂拭造化混洪炉虚无就形质晶光稍脱露已有通天色彩宁赤土发銛岂灵膏益百端销落尽万古一真实蛟龙秘精爽神鬼潜辟易比之君子心气应蕤宾铁
问橘
北地多寒苦橘树岂易生爱此华实好移植劳我情昨年霜雪时结茅覆沟塍虽然稍凋落翠碧留根茎春寒既以过盛夏必敷荣其如世缘驱正月我已行生理果何如驰书问柴荆【屡从家问嘱弟霞料理橘畦】
过悔人
长安艰旅食望门足先敛惟有就君舍慷慨屡呼饭得匪王阳术获此数丰腆君家汉之渚种兰闻九畹梅花一百树日日劳望眼苦被微名累德辉难一览【君有览辉山房】不须盟雪霜【又有盟霜舍】且与计饱暖从此簿领间日日执手板方习士行勤难遂嵇康嬾我有文百轴零落失编纂感君意良厚许与事雕铲凡此怀抱真不同世情浅将无宫商应气味有潜感所嗟氷霜时别绪转难遣明日海门道悠悠自凌缅
题王秋史苹二十四泉草堂图
江南陆慧晓杨柳在池上此水即醴泉此木即交让关西杨太尉曾傍阿对泉三公何洁白四世能名贤吾子有草堂二十四泉侧不祝发祯祥但祝励明德
题汪东山太史南浦送行图
参差江上山微茫浦中树落日闭孤城幽人此中去去去入京国高名振帝畿一随丹凤舞不逐白鸥飞芍药号将离相赠春风里岂知兆龙头不肯兆龙尾秋草?边緑春鸿天际斜乡关多少梦犹自遶芦花
咏梁史
南岳邓先生衡岭有居处自立两板屋聊取蔽风雨断谷三十年涧水服云母日诵大洞经修敬每伛偻恭惟魏夫人白日果临甫玉女三十人皆十七八许绦罗绣袿?乘云集其所虽云有仙分笃实良所取求劳得则逸青鸟忽鸣舞香气满空山少日已冲举
集青雨山房咏几案二物
小匡庐
九叠玉屏风渺渺西江上如何几案间已具彭蠡赏犹好近香炉白云自来往
湘竹笔牀
参差狎管城纵横近书史斑留翡翠痕洁浣潇湘水合傍玉台人且载天随子
使院作
岷峨雪已消春波洞庭满愁心理归棹日望南风转湘兰不可佩孤居怅凌缅方讶雉登木仍嗟蚕在茧坚卧抛阴符强饮堕金盌人生出处非百事已乖舛贤哲多苦辛不能自黾勉蛟虻与鹳鹊忽忽皆过眼飒?衡云傍徒伤道谋浅
雨中登岳阳楼
白云满南岳随风来洞庭波涛仍接连坐失君山青却上岳阳楼愁心晩冥冥飞仙不可招残堞盘饥鹰我生何劳苦万里如流萍艰难思往哲谁能安心形遥搴野竹緑俯掇春兰馨千年花与草不独怨湘灵
城曲眺望
朝遵城南路白石齿凿凿林中一鸟鸣江上几帆落人家开竹扉樵子赴深壑塔影芳草间风来响铃铎
别王旦先
二月已将半江南杂花朶此时君不归辜负闲中坐君言三日行行李已包裹生平爱好春盛事肯相左烟水緑蒙蒙鸡笼迎画舸玉兰正高倩垂杨复婀娜莺声一万树处处听皆可东风动微波石瀬春帆簸我亦乐乘潮尘缘苦羁鎻梦想摄山居未得纵江柁何日便南下夙愿一朝果更覔献花岩岩中畅容我逢君迭主宾笑语江风堕万事一微尘超然离偏颇
姜伯逵过小圃看山即事
种荷荷长叶种竹竹生笋小雨忽然至风緑接修畛之子具远抱天机每相引列坐见南山白云正无尽肯作岩际行仙家多石廪
赠汪舟次柬豹人
今日汪贑榆当年桑柳州同一古性情不善干王侯小官就荒甸海气浮危楼却有书千卷造化穷雕锼朝吟祝其城暮閲剑水流黄熊看出没畎羽闻嘲啾云物任变幻烟花杂夷犹
圣代广八紘岩穴多冥搜声华久倾动公府先见收一朝京洛来风吹日本裘回首郁洲山远抛青玉鈎天帝难骤谒金门还沉浮买书过慈仁聊作松下游归卧赞公房萧然何所求囊米行且尽笑对双平头繄我比屋居小过辄相留谁人与酒钱遂能设二卣焦获老狂客高歌方不休【时豹人先生亦寓寺屋】亦复就君饮谐谚杂伶优苦云处逆旅无人弹箜篌裌衾梦乡县儿语成温柔借问杜陵叟高怀有此不人生真何常聚散难预谋十年最结想此地纷相投珍重良匪易莫惜频劝酬明春知何如柳花吹作球更化浮萍去相思空悠悠
赠高澹人舍人
北风动天地银河五尺氷仙人紫府居手携长春藤却
看芙蓉花才开一千层麒麟游灵囿凤凰翔高陵常有青童来送以无尽灯嗟尔抢榆鸟何如运海鹏
蚤春同苕文先生及舟次大可天生夜集王崑良大参寓斋
御河氷始开御柳莺未啭鄠杜同覉栖春宵得良讌知交倾四海何必共乡县玉壶腊酒酾华烛罗屏颤王公负奇气刚肠经百链学诗似常侍一为即高狷忘年谬推挹虚怀世希见胜侣尽招擕清言夜忘倦说士甘於肉况复洁羮馔嗟余缝袜材难添补衮线早岁罹凶闵中年困贫贱近更慕无为理欲日交战妄就承明庐终谢芙蓉殿还山构草堂柴门俯春涧芦笋过沙鸥杨花掠飞燕梦结崑仑顶闲编高隐传【余尝拟为道隐録扩高士传之不备也】远望周与召声华在天半
赠汤西崖
江梅有鼎实辛苦高人种委弃霜露间不作和羮用丈夫秉亮节得失何轻重且歌田舍酒暂歇贤臣颂持此少年自百链始沉痛秋深石气青木脱天宇空披襟仗潇洒息念罢喧动历想古贤豪大半出饥冻挥弦劝酒醪渺渺飞鸿送
韦左司春游
堤草忽改色锺山佳气拥林暗车马喧江影人家动才见双屐滑渐觉锦袍重散步更迟迟时花已堪宠
题周林於鸥塘种水图四首
朝畊塘上田晩啓塘上扉塘中一夜雨个个菱芡肥白鸥浑见惯不肯避人飞
朝见藕花鲜暮见藕花盛采花兼采藕出水香逾静欲问种水人红尘失名姓
朝买鱼妾来暮携鱼子往策策复堂堂渐见鱼儿长中有为龙鱼一夜风雷上
种水常苦肥种山常苦饥买山未必是买水未必非盍去丈人峯来往新妇矶
绎堂先生斋中拜观
御书恭纪其盛
世运适昌炽我
皇膺宝命一心周四海深居必恭敬圣明无阙事百职罢谏诤往往万几暇游艺乐清静读书到丙夜万瓦金波映偶然事翰墨卓尔入神圣郁勃蛟龙姿盘旋北斗柄载观四大字心正笔皆正臣荃侍禁掖恩遇过韦孟宸章示宠渥稽首再称庆光应千古垂事极千秋盛小臣田间来蚁蝨对金镜瞻仰生战栗啧啧叹遒劲愧乏掞天才作颂施无竟
和别王东观
出门春草深入谷夏莺满客子思故乡去去不能缓忽忽事行迈悠悠增别心天涯非所难所难新知音惓我西山樵愧尔东蒙客百年如流水欢此数晨夕重损瑶华赠商弦风萧萧惨然元灞水四月垂杨凋君言汾阳来我正汾阳去一带藐姑山各覔题诗处
张水部修雷氏琴
制琴昔何人遗器留千载得者惊摩挲踌躇感时代宇宙浩茫茫日月没苍霭藏舟向大壑交臂失所在所以古至人链精除粗秽斯琴固斑驳中声托其内解散复胶漆重类开草昧曾闻伐毛髓仙术肆陶汰修琴不修人吁嗟发长慨挥弦送飞鸿吾欲吞沆瀣
次赵城
向晓郭门北苍烟湿流水岳岳霍太山青光落行李生平爱岩阿未得脱尘滓看山半马上次第藤萝美黄金苦不成紫海渺万里人生皆碌碌蹉跎遂没齿遥期婚嫁毕曾孙又生子一笑松云前早图饭石髓
玉溪宴集
竹林俯春涧林下东风吹人生无百年为乐须及时良朋接阡陌相招同来兹烹羊设醇醪坐席欢更移耳热行南原徘徊至东菑西望太华巅风云变参差雪残毛女洞日下希夷祠古今几旦暮盛满不可持酒阑吾已醉欲采商山芝
游风穴简陆云士
汝州风穴寺城西白云里出郭芳草深得此林壑美栢子周四山桐花通一水香阁接幽岩僧饭资禅喜石潭见空性澄澈何终始潭上新笋生潭下旧兰紫谿风吹午钟脱然谢糠粃相逢采山人念尔宦游子
西园宴集二首【録一首】
峩峩九峰秀人家山水半草堂谁结构幽思玉溪畔相过忘主客石上青精饭云来松际阴泉到竹根散美人双荷叶娇歌再三劝莫惜金缕衣浮生几昏旦
简方山先生
浮名久为累悠悠究何成因之河山阳买田事躬畊春雨苦不足泽雁纷纵横始知饥驱缘难与造物争再作京洛游朱门羞将迎僻居守寂寞岂曰全坚贞夫子独爱我始终无世情惟兹孟秋月蜻蛚时一鸣骑马特相过喜趂今朝晴大药本无术至道思乃精吾欲溯元化同奏缑山笙
将归中条呈阮亭先生三首【録一首】
玉露下庭树桂醑纷具陈再拜称百觞愿祝千万春世道日轻薄砥柱望天民庶几位台辅坐令皇风醇
题袁士旦小照即以为别
二月来京师京尘何浩浩昨日凉风至只觉还山好之子云鹤姿读书穷要眇衣拂敬亭云酒醒新丰道匆匆得握手真快机缘巧风前倚辘轳意气切云表画师复何人精思入窈窕能写慷慨胸玉立傍修筱恨不擕之去空谷伴清晓世事閲始深大道求愈杳不敢天下先苦县昔所宝愿以赠临岐坚贞永相保
香泉【香泉鹿城大忍寺泉也陈子文使君饮而甘之构亭其上名之曰香泉余过题诗遂以为别】
乳窟有蝙蝠千岁化为白微躯何足恋生理尚知惜嗟哉丈夫身昂藏俨七尺胡为竞贪冒天机日狼籍甚爱必大费珠玉叹轻掷十月鹿城道小憇越阡陌偶酌泉水香感慨风生腋将无无热池於兹潜远脉使君具悬解构亭着双屐银瓶汲铅华石鼎链金液倏忽得要妙疾如马驰驿更喜金界近宝阁镇潮汐碑古薤倒披经富莲横积【寺有隶碑甚古全藏一部积箧中】恨不谢尘累久住濯精魄缨组君正烦饥冻我方迫题诗留碧玉洒酒振归翮一水一切水浮幢何间隔大道本无负交臂岂创获两两素心存终古照泉石
春雪晓望
密霰夜已零杳霭漕河路朝来南浦望谁蹑东郭屦柴门半隐显静掩溪边树一鸟破烟飞有人雪中渡
古芝山房诗为刘敬亭赋
余家大河上门对莲华峰一日十二时常把青芙蓉欲作采真游幽怀苦未从之子中垒後五岳具奇抱早嗜神农书晩契商山好曾不一缣值已得三秀草灵根产何年其色古而腴一机妙出入元化与之俱毛女不敢饵留之千载余神物鬼所秘岂溷韩康市一朝不自爱实为君子至供之斋房中足办一生事
简方山谢先生
下帘坐清昼读书缅前哲如何寂寞人屡烦长者辙花林共偃仰风磴互蹩躠烟羃春松暗鹤踏老槐折不知芳草意勾萌几甲拆万物机出入一法杜生灭朝来惠佳句清思濯氷雪海日上曈曨高吟动寥泬
石潭夜泊
烟尽北斗垂明河淡秋影石潭泊舟处风筱娟娟静闲钟渡水歇宿鸟投林猛素濑见渔灯花枝坐中暝
赠竹垞二首
三日读君诗五日见君面不谒门下省已出瑶林殿浮荣何足惜世事本多变莫便学班姬秋风泣纨扇曲巷浮埃多相寻日已昃感君不得意犹有好顔色岂非十年内得此读书力握手当路岐不负昔相识
简楞香兄
哲兄瑶林姿高文久彪炳朝辞新安江暮入金华省承恩归屡晏日过花砖影幽斋富图籍下帘心逾静赋成金石堕书就龙蛇骋一字落人间已与瑚琏并颇惊裘马客造门日求请繄余昭穆分亲爱同气等风轩杯每接雨院烛常秉无学资高深有言闻要领池塘芳草时谁能和孤迥还当数过从花林鬪新茗
过介休郭有道祠见傅公他隶书中郎旧诔叹美不已纪以诗
繋马古槐下槐花石堂偏谁书有道碑古法蛟龙纒其文中郎旧书亦堪比肩嗟哉浊堂老纵横照秋烟鸿都蹟久芜帷幕留残镌夏承谁呵护灵光犹岿然巍巍九疑颂托迹於神仙此碑妙接武絶响续千年梁鹄鄙不为颉籀或後先我来重叹息典型欣目前坐卧欲三日苦被尘累牵上马再回首孤鹏方高骞
题赵叟小秋【善琴】
共城有一士七十无心想家依啸台侧门开百泉上竹里每醉卧山中或独往但携一壶酒不知屐几两有时挥五弦万壑秋涛响我昔泉上游久欲就苍莽买山苦未就徒然增慨慷相逢感夙心且与共偃仰
白石精舍
初日寺门暄微风塔铃响岩氷余滴沥谷鸟悦深广樵声来远壑竹影交银牓寂寂下庭阴回身礼金像
兀坐
兀兀寡人事寂寂忘心想闲临庭户间坐看春云上竹树颇阴蔚烟水亦沆漭莺声过乔木鹤子下菰蒋忘机复何言遂已窥象罔
过巢溪
巢溪清见底白日如摴蒱水禽各鸣唤两两机心无残雪沿溪流转入汾水隅天气渐和柔蒋芽生紫腴感此时序迁况复景物殊古人不可见对兹心踌躇
过孙向辰书屋
几日不相过新笋已成竹竹间两黄鸟飞遶读书屋我来北窻下爱尔诗盈束何当携素琴共扫清阴宿
秋日即事
闭门赋闲居隂雨连朝夕今朝晴稍开遂至原南北汨汨碧流驶漠漠秋烟织登眺颇俱宜欣赏良非一白云忽欲尽了辨前山色农人腰?归穉子荷蓑立
拟古
春风到庭户百草皆知荣此心不如草寂寞从中生晓起闺房暗罗衣寒盈盈故人在他县忧喜难分明婉彼燕赵女把酒劝听莺华筵不能久反增离别情念此转怜惜何事客中行
劝酒
东海日曈曨光辉遍林薮借问曦髪翁此日何年有连朝北风恶氷合直沽口却忆海上山山中雪应厚黄精苖有无欲劚但囬首不如层氷下生鱼比纎手凿氷下丝网素鳞灿堪数荐之白玉盘盘鱼色难剖请得鱼一头可劝酒一斗一斗复一斗醉倒洪崖友囬看东海日又上牕前柳
铜雀妓
铜雀台漳河岸歌舞出彩云散可怜人君不见不见奈君何漳河扬素波日暮悲风起秋声何处多陵树晩烟织松檟纷无色帷幕栖寒阴君王梦难识愿将妾私泪啼作西陵雨何以至君前野风为吹去
莲洋诗钞卷一

[book_title]卷二
钦定四库全书
莲洋诗钞卷二
蒲州吴雯撰
七古
昌化寺观吴伟画壁长句
晨兴骑马缘山嵎初日照眼明金铺石磴无人散松子入门茗荈追清娱何人善绘江夏吴应真五百穷规模其上调御古丈夫诸天剑佩纷来趋袈裟一缕覆大地三大劫等翻辘轳无所从来亦无去始终不异难觑????两壁磅礴尽意态凌风蹈海神灵俱鹦鹉塔向指尖出猢狲藤傍眉端扶作使天魔如使奴狞恶慴伏情恬愉公无渡河胡为乎只愁罥挂摧头颅何事毒龙肆吞啮乃从腥吻结跏趺缁素膜拜惊且呼毒来慈受毒嗫嚅人间横逆岂不尔参互比拟皆无殊鹊巢於顶膝穿芦天花落处成氍毺如此定力合赞叹总持妙湛将同途金锡汾阳示激劝圆相沩仰开蒙愚西来之意岂尽此令人惝恍生踌蹰山水暴涨能径渡髻珠道人斥其诬幻化由来亦轻渺忍俊不禁堪胡卢自乳生酪酪生酥酥分生熟成醍醐搬柴运水神用足粥饭既了涤鉢盂贪子得珍乍惊喜终非长者安其帑细观兰那见奇特所诣已善犹有虞将无显异尚惑衆波提木乂还自逋即如延陵此绘画烟丝雾缕真难摹当其经营备惨澹可悟万象由虚无识心达本乃至要莫眩五色随馍糊去爱有如摘悬珠一一摘尽爱水枯圣凡不立是何境性清净故超瑕瑜
陟岭赴潭柘寺作
一岭郁迢嶤横断潭柘路香光庄严渺何处奋力登蹑顿忘疲岂云济胜全无具忽然涌出青莲花千峰万峰不知数人在青莲花里行僧在青莲花里住岂知胜地限咫尺功力未到终难遇宝阁崔嵬入云表石龛嶫开珠户雨後争看修竹林鹤来忽动青松树珠泉滴沥递空响鸭脚甘蕉?行步斋厨供馔衆花集长廊梵呗神龙护嗟我劳生慕栖隐对此真令屏尘虑安得早谢区中缘静息西岩发深悟
蔡州道中
鸿郗陂南蔡州道千里黄云漫秋草白龟浮波天茫茫瑶林垂实珊瑚小汝坟客帐闻荒鸡犊车碾破花沟泥倡楼雁断思不断珠灯照梦沈玻瓈池讙鹅鸭氷雪改岂为封侯蹑重垒愁结胎簪走玉龙横出南徐入东海
赠杜蔚门先生
郎君谷口花无数栖岩寺底竹千亩幽人来往花竹间心与白云淡无取避世即是鶡冠子忘机还应汉隂叟虎溪醉客欢把臂龙藏禁方秘悬肘读书不厌细如髪作字何妨大同手将烹赤凤喜鼎温欲采黄精愁雪厚药奁紫芝兼丹砂世事白衣任苍狗汞叶旋看铅花生丁女正藉壬公守嗟余久向鸾鹤羣劳生空作马牛走长沙近复忧夀命张仲恐难终孝友却仗我翁常慰藉未可志气便衰朽昨日东郊迓春仗一夜南园变风柳青旗犹欣重到眼花胜宁嫌亦挿首从此相过踏芳草或可雨留剪新韭石镜舞鸡对乌几湖船射鸭拍铜斗人生适意聊自足鼷鼠饮河量所受阿谁能解踏踏歌为翁一劝薄薄酒
贻洪昉思
洪子读书处静依秋树根车马何曾到幽巷肮脏亦不登朱门坐对孺人理典册题诗羞道哀王孙长安薪米等珠桂有时烟火寒朝昏拔钗沽酒相慰劳肥羊谁肯遗鸱蹲呜呼贤豪有困厄牛衣肿目垂涕痕吾子摧颓好耐事慎莫五内波涛翻屈伸飞伏等闲在总於吾道无亨屯前有万年後万古刹那何用争鷽鲲君家西子湖鸂?交文鸳湖上诸山太苍翠歘从海外飞崑仑掉船载酒便亦足天浆手挹神腾掀少伯百计乃得此胡为懊恼嗔山荪红裩锦髻过萧寺虎靴桃杖投烟村颓然醉卧藉芳草忽忽明月升金盆
海天长啸图为张辅公别驾题
海天浩浩何端倪海风吹水如玻瓈中有高人洞元化襟期广达无町畦眼前万境不能惑天外三山如可跻一声长啸彻云表逌然鸾凤千虹霓青松鬰屈动鳞甲丹药恍惚存刀圭岁月烦嚣任扰扰生平意度常折折道服身并九臯鹤酒杯手捉骇鸡犀童子葫芦何所挟兰台叙传或相齎况有神驹称迈种七日超母惊驒奚桂枝结实兰芽茁一堂三世荀陈齐从此门闾益高大上林珠树容联栖繄余卅载托末契杯铛横搅金留犁阀阅方看韦兼杜朋好还次阮与嵇今日重过羡爽健气清貌粹频招携芍药堆阑间玉版槟榔满斛交金虀何人绘出高世姿独立海畔岛屿低一时相对意飘渺图中座上眼欲迷朱霞南映北海北青裙东拜西山西古今何似蜗角触世界忽如鸿爪泥题诗掷笔且大笑安得玉虬为驷随风鷖
韩周京司马招集郑谷山园看牡丹次晨遣力送花报以长句
庐陵醉翁称好事特譔洛阳牡丹记着作仍是五史手君谟书法益精致如何爱重反诋讪瘿木比拟失伦类极美苟与极恶同大圣阳虎皆偏气其中惟有释花名撮要分疏颇详备丹州延州各有种粗叶细叶总堪识九蘂真珠态最殊倒晕檀心格尤异再三细读转增感瞬息繁花有迁易宰相园池盛桑麦【魏仁溥花名魏紫】仆射馲驮香衔辔【张齐贤花名青州红】品目谁辨军容家【唐末有中官为观军容使者花谓之军容紫】溪山已改龙门寺【唐相李藩别墅在龙门改为潜溪寺谓之潜溪绯】中条之麓多水竹其间卉木亦妍媚将军旧墅君能守丞相家风俨不坠谷雨已过花尚开爱客移樽花下醉朝来折枝还赠我鹿胎莲萼今何愧却念此花护持好遂使顔色免顦悴雨露虽同天地力剪伐实恐樵牧累当年此花载本草风俗何知宜与忌褒斜道中推为薪岂料山河表祥瑞歌咏初见宾客诗【梦得有咏鱼朝恩宅牡丹诗】称述久入康乐议【灵运言永嘉竹问水际多牡丹】极盛必待开元後珍卉难强时未至【自唐则天後洛阳牡丹始盛】呜呼万物遭逢无不然题诗驰谢发长喟
宁阳周太师母年九十余善飰而健喜而咏之以当登堂之一拜也
太母年九十康健不用扶将无有道然岂但天秉殊太母於吾母其义犹为姑小子别庭帏今已九月余梦想念慈顔惟恐色不愉忽闻太母健其心怡然舒太母九十既如此吾母七十必安居归述太母吾母前即以太母为母娱吾母闻当拜太母遥遥东望整襟裾太母有道授吾母临风专望北来书
里中送韩翌宸【有序】
【癸甲之交识翌宸於长沙幕府意气倾倒欢相得也自此离合之际动历年岁升沈之感更复怃然庚辰嘉平再过蒲坂把握讌欵欣戚交并甫获申岁寒之心讵遽作春明之别依依杨柳青未盈条恻恻离亭红翻掩袂敬赋长句聊当歌骊凡我同人皆宜奏雅】
当年扁舟青草湖寥落江上称穷途舣舟更傍黄陵庙把酒长吟兼独笑烟波风雨浩茫茫无衣客子垂空囊鹧鸪声中归不得踯躅花前神暗伤伊时中丞开幕府再拜军门色先沮岂知延礼出寻常留我华堂迭宾主翩翩公子氷玉姿横槊江头工赋诗座中更有文章客李白【屺瞻】罗含【宏载】皆在兹弹指年光岁复岁盛衰之际心如醉岂但客子如转蓬叹惜繁华已迁易羡尔公才回不同步武方追旧鼎钟官阶不失中郎贵云朔仍留万石风可奈繁霜忽又早鶗鴂一鸣歇芳草世事还惊掣电飞人情更讶狂澜倒昨日新从浦口还家门却比客中山雪中鸿爪虽难定海上鹏云终不闲昨日腊雪暂相驻今日春风又复去盘园梅蘂恼人花大河杨柳伤心树更念高情为我留金昆玉季情绸缪取欢便可鸜鹆舞贳酒不待鷫鸘裘刺促无端道傍别青丝玉壶转愁结鸎声犹冻谷口云马蹄已破中条雪噫吁嘻人生聚散本无凭但能努力终飞腾棨戟原是君家物十年仍可大中丞
放歌寄赵秋谷太史秋谷罢官余在山海未能走送特寄此奉慰兼寓勉望云尔
大海为莲池衆山即莲花天风万里肆排荡万柄青玉交杈枒千艘千蜻蜓一岛一虾蟇忽然夜半赤日上波心飞出黄金鵶我当此时饮一石褰裳濡足思无涯恨不即携秋谷子把袂浮拍吟琼霞三日得君音使我情咨嗟知尔纵饮罢官去归途雨雪车哑哑京国急来问亲旧忧尔负气神参差岂知渔洋北来正遇尔道尔胸无芥蔕顔貌嘉眼前缨冕如脱屣猛风吹尽恒河沙噫吁嘻人生万事何时了朝起营营暮扰扰官爵九迁仍苦卑黄金千镒终嫌少吾子赋性殊不然弃官无闷方少年得失荣枯本闲事谁能不动天中天噫吁嘻秋谷子大奇特不负当年好相识力大能持震电惊心空不受天魔惑噫吁嘻秋谷秋谷方汝行恨我未能饮汝以浊酒劝汝以素筝尔去且复藏其名精金大冶百链坚贞
九重圣人真圣明他时再起东山谢方知尔可付苍生
赠陈其年
渔阳桑叶落寒风遂萧条美人远自江南来手持明月簪琼瑶乘秋理镜发高咏和以鸣凤秦台箫倾国倾城谁第一羡尔荣华艳朝日从此承恩入蘂宫宫中行乐何时毕
槐石歌为佟俨若赋
中丞清白世所无罢官便同山泽癯一朝卖宅怅无居假屋聊取安妻孥公子矫矫才气殊鸾翔鹄峙羞泥涂移家空载五车书下键却扫追清娱翻喜新堂槐?铺当门怪石蹲於菟解衣盘礡兴不孤间有好事来提壶长安酒肉厌屠沽高楼燕笑罗摴蒱食鴈而美闲且都明灯广厦张毺公子寂寂胡为乎据槐倚石仍咿唔嗟我四十悲头颅尚书朝请计总迂胡不归去软尘俱松风真负青山逋过从数坐青珊瑚摩娑石丈称吾徒闻君指日江南趋犹为饥遣争长途回视此乐不可图况欲高馆吹笙竽呜呼亷吏可为言何诬不见楚相之子负薪啼路隅
赠匡山老人郭翁臯旭
匡山老人齐得丧髩髪萧骚骨肮脏读书万卷眼不昬饮酒一斗神犹王五经腹笥何便便蹉跎一官失少年宰相岂肯借车马司业何曾与酒钱朅来燕市屠沽饮醉听琵琶夜忘寝节鼓常敲翡翠盘翻杯辄涴葡萄锦千锺百榼气转豪客帐犹悬旧宝刀起舞身摇谢蝴蝶和歌声乱郑樱桃忽对长空见归鸟自伤为客何时了金马门前再住难春明待走邯郸道
宋观察牧仲过海门见示悔人早春倡和诗依韵赋赠
忆昔少年尚驰骋头颅四十愧朝请已知不是宰官身自分常依居士岭腾掷休任猕猴狂精进当学狮子猛其如结习爱文字有类柔稊发枯梗丹经一笑帛裹须皂?几颓墨淋顶惟信胸中少鳞甲峨嵋雪水一千顷食贫卄年成远游世态低昂暗知领本性往往受拘缚夷则镜困蛟龙井入洛安得比邹枚怀沙只可吊屈景公也威凤知鸾饥作歌伤我羽毛整更念琅琊及安德殷殷慰藉常记省细雨空怀野寺梅【客春雨中阮翁约看花善果寺】炎风几忆岩关杏【方山有杏村别业在鹿角关同人皆为赋诗】谁知覉栖东海边公来同啖云门饼兼云胜友朱桃椎衙斋鬬韵夺香茗携将佳句争上驷贪诵偏宜春夜静才力韩孟各分疆交情卢马同一矿归来长啸惊神鱼月明棹拨玻璃影我亦蚓窍发蝇声却令珪璋束藤绠公言明朝当早发使我延望愁日永举首高天雁正过岛屿苍茫晩犹靓移情是处感成连尘虑喧嚣一时屏故人已去乡思深梦入通天见沈炯低头重懴起灭心水本无波木无瘿
题张振宣行人小照
君家别业招贤里几次寻山探石髓檐前每宿太华云池内常分玉溪水溪边杨柳何毵毵水色空明天蔚蓝闲来把酒溪上坐鹭羽扇子挥晴岚更喜青衣能解事窈窕临风柳边侍湘裙小蹙玉壶倾美鬒不动金钗腻羡君斜倚黄瑠璃【簟也退之诗一府传看黄瑠璃】满酌天浆对水湄真珠波溅声喧处菡萏花开香到时繄余溪山纵游衍涧东七听春莺啭【余住永乐凡七载】花坞难忘载酒频竹林犹记题名徧今日重来东海头久烦白饭兼青刍画图琴酒转相感将无仍是西园游君方置身在廊庙翠翘枕畔催朝早安得依旧风柳前迟回高卧爬仙爪
题文伯仁山水卷
最有江南客能画江南山江南山色緑於染人家住在青冥间溪桥横亘幽人渡渡口苍苍隔烟树多少楼台春雨中山鸟山花自朝暮古寺朱墙倚石屏雀离高映锦帆泾千株松下无人迹只有风吹九子铃
柬江解州辰六
中条山下来时路几日杨花作春暮马上频看戴胜飞花开旧馆应无数今日仍从山下行花枝低亚宛相迎南邻酒畔定相待况复堦前新笋生新笋生时如碧玉相间花枝照茅屋箧里亟寻荷叶杯案前再补阳春曲其如垂槖意萧然遥念花枝诚可怜归来不用賖春色只向先生乞酒钱
有题
花枝蒙蒙遶金屋蝴蝶一双两双宿风歇香轻归镜台曲屋罗屏画生緑美人晓起幽梦阑啼鸟隔树雕牕寒见春欲问春深浅自卷珠帘带月看
吴门逢春感赋
少小不自立生计苦依人梦怯广陵雨神伤扬子津扬子风高不可渡行人尽立江头树日落江城早闭门草草相随片帆去才过京口是丹阳晓起推篷船满霜寒雁萧萧回远浦啼乌哑哑立残杨残杨不可挽嫋嫋凌霜散我欲维舟一问津长条未系风吹断吴关渐近吴语多舟人来往皆吴歌可叹相逢不相识匆匆回首各乘波乘波去不已同棹吴江水江客方过野埠西郡楼忽见青山里城里城外梅花新官街不雨亦无尘乌鹊桥边窥扇客锦帆泾上卷帘人闲情已说风光好酒船日日阊门道自恨黄金不绕身转觉无顔对花草归来愁坐晩钟闻拂拭吴鈎到夜分江上久无严仆射月明谁是谢将军追维始道此行误翻自来时想归路江山日远路日长况复飘零岁方暮镇日思归不得归江南转眼又芳菲可怜谬逐稻梁客空负山中萝薜衣几回远望百忧集归来又向官桥立黄鹂巷口草青青厌见春风等闲入百岁能胜几浪游徘徊独倚仲宣楼丈夫事业须早立莫使蹉跎成白头
桐石咏赠佟霞庵使君
山中早约桐花开花开时节桐乡来今年桐花开较晩三月无花叶犹短而今四月清和时桐叶生肥花满枝使君爱种双桐树傍石栽桐拂烟雾桐乡士女寿桐君桐花桐叶何纷纷我亦特来酌一斗为祝桐君三不朽半醉不醉笑靥红如珪桐叶含清风东山月上暮天碧醉把桐花卧桐石
关门还戏和赵旦复即奉答
雪中鸿爪真何常空惊岁月去堂堂惟有幻梦留影响海若蹴蹋鱼龙乡日暮惯见关塞紫冬深颇讶边云黄结骑同过南海上海天万里空青苍涛波下瞰鲛人室岛屿髣髴龟兹王中宵赤日涌金液羣隂消尽腾纯阳徘徊兴尽仍返辔谈奇指划思源庄【思源庄去山海关五里乃张水部创立】只肩下酒可一石醉後笑语闻琅琅晩来閲伎围红烛毺咫尺移金阊晓起逐麞更数肋猎人四会如堵墙氷上守狐手指冻雪中射虎马尾僵树精闻盗初祖履卢令称继风人章紫貂襜褕贱难着曹风且咏麻衣裳有客更道悬阳好摩登迥在青云傍闻言疾驰铁围底鼓宫应宫商应商盘马万山石确荦蒹葭何处愁中央到来一洞通天地维摩十笏难丈量石塔宛留锁骨蜕百宝争献波斯装如此跋涉亦不恶葛屦省怨来朝霜或述团云在深谷僻壤未惬居人肠诘朝束缚勉一至忽如豆食更精梁七重行树四山列九品莲蘂双峰藏苔龛宛转任鹿女乳泉窈窕留天浆莲洋学人怯亦勇木厈甜雪随腾骧扪萝直上九千仭崑仑絶顶倾余杭欲骖鸾鹤访瑶圃恍骑麒麟临大荒挥手待挽不周柱濡足直踏朱雀航纵横寥廓我非我睥睨今古狂真狂岂知胜事难把玩归来水浒违山冈中厨清冷鼠堕瓮高斋索寞龟支床椎髻幸有举案孟赁舂宁哂牧豕梁寄语天魔老鸯崛禅悦虽美输糟糠
江楼忆弟
楼下江水何其深对江山色常若隂八月正有梧桐雨千里归客愁难任鹦鹉洲前秋草绿鹭鷀鸂?双双宿只有衡阳雁一羣恨不同飞声断续
谢公杏村读书图
鹿角关前春水流鹿角关外鸣春鸠杏花千树香十里花开常护读书楼我爱谢公好才调读书万卷犹嫌少每到花时只读书总有落花常不扫几年腰组入长安读书依旧看花难画师为写读书处宛听吚唔花未阑余亦辞家一百六花里逢君帝城曲见画为君色惆怅关前谁锁读书屋君言万事皆等闲读书岂必家门山画中看屋眼前是但取古字窥苍顔我闻君言转增喟境不可执书亦碍堂上读书笑斵轮糟粕何如醇酎对辇路连朝风日佳出门况有千杏花读书争似花前醉且掷残书入酒家
题姜郡丞画扇
久思中条结茅屋因树为堂映新緑树杪三叠五叠山堦下千竿万竿竹使君骑马山中来手攀嘉树心徘徊高情待蹑崑仑顶天半流霞酌一杯繄余采山愁日晩白云深处闻鸡犬丹竈方覔葛稚川石髓难逢嵇中散云间高士才情妍能於笔底生云烟梦回白苎城边路写出绿葭村外田【曹平叔坦华亭人住绿葭村即以自号因画此景】田际鸣鸠唤春雨望杏瞻蒲人作苦行春端待使君来江北江南遍歌舞雉尾蓴生薛淀湖九峰三泖望馍糊却从一幅云林画兆作文翁善政图
题蜂子蝶花小景画扇
我闻罗浮山蝴蝶如车轮麻姑仙人据其背凌空笑看三春花又闻神人探道秘吐饭成蜂等游戏而今蜂子作花心花耶蝶耶何同异画师狡狯太无端小草红蓝锦作团司马心情能坐啸且拂齐纨操猗兰
送孟千一赴铨
新笋如簪荷如钱往来醉向山堂眠山堂主人修静业爱我亲煮堂下泉新笋如林荷成盖主人求官历燕代林中有竹池成莲主人不在山堂在看竹虽谐野客情酒酣谁惜狂奴态主人行色太匆匆堂前酒酌珍珠红回尊再劝主人饮明日山堂烟霭中主人分符作民牧亦伴行春双白鹿判牍宁忘一顷莲折腰应忆千竿竹我傍汀洲采白苹君今圭组已荣身他时独往山堂下还酌山泉忆主人
莫亚夫先生赠我临帖二册皆山隂父子书也用笔特妙几欲乱真敬报长句
亚夫先生笔墨殊贻我临册今所无山隂父子有彀率只手双攫金仆姑转使有类鹤引吭回翔宛似鹰顾雏雪中韝脱活鵰鹗海底网罥生珊瑚明艳春风媚桃李澄澈秋水排摴蒱忽尔遶柱蛇激电忽尔曳尾龟负图公孙剑器太熠燿宜僚丸弄争须臾鸾蹲凤跱各异态龙跳虎卧皆同模钗脚漏痕称晩近惊沙蓬振追前驱技痒难倩麻姑爪狂笑欲裹司空须吁嗟先生胡为乎行年八十藏菰芦早有文章惊帝阙晩随鸥鹭浮江湖空传恩泽在民社桐乡酒肉杂笙竽有时朱顔如醉饱【朱邑为桐乡令有惠政後民立祠祀之而邑於祀日即而有酡顔】儿孙满眼终难餔嗟我半生久零落知非年过仍颛愚今始登堂拜父友丈人行辈情急输入门惊见形貌古咤叹不已天为徒化肠为筋理则有【神仙化肠为筋故能不谷食血化白乳也】链身同鹤道岂诬【李翺赠诗云链得身形似鹤形千铢松下两函经我闻大道无多语云在青山水在瓶】休讶先生山泽癯龙门传记列仙儒朝夕过从命饮食雕盘罗列笋与蒲江南橘剖黄玛瑙潞州酒滴红真珠炰鳖脍鲤无不有折项真见鹅鸭俱温言奬勉意良厚凴几含酡兴未孤酣畅不觉发清辨口道尧夫经世书先天後天在指掌太极无极非画图修身更进参同契戊巳刀圭研上虞小子闻之醒聋瞶宛丘不负循墙趋腊雪已尽未归去又见春风来坐隅生平有愿皈道业扰扰尘心难骤刳醴陵终愁筋髓冷【江淹封醴陵侯文集中有恐筋髓衰冷之语】长沙早恐年夀徂远游辄思隐悬溜垣阙竟拟修蓬壶结习无如障文字世缘那便抛妻孥筋力柔脆更自哂仔肩大道非凡驽毕万七战全牖下【毕万鄙夫也七战皆获死於牖下有马七乘见在】单豹岩居逢於菟十杀一人歘相戒饮食牀第翻畏途人生福厉那可定趋避益令疑难摅离垢还期効慧斐【刘慧斐号离垢先生构离垢园洁齐修佛得证善果】忍欲未得偕林逋姚察读经悟空寂【姚察姚畏谦之父读佛经悟一切空寂】孝先蔬食沃醍醐【徐孝先蔬食信佛後证果】桂父桐君迹有据【桂父服桂得仙桐君亦古仙人也】金庭石室途非迂间关未透成怅望麤鄙不尽增踟躇右军游目眺汶岭大令鵞羣归崇虚优劣未可卑饿隶腾举髣髴皆仙都自昔文人慧为业於道为近乳酪酥执册再拜重请益先生教我当何如
同阮亭先生坐方山司寇匏斋论诗先生遂为书古今人名句竟二长幅喜而作歌
羼提先生才调奇风流真具天人姿文章磊落妙一代作字更欲追繇羲残墨如金自珍重丰屋不取珊瑚赀贵人往往多责望迁延终以不能辞昨日偶过谢公宅琉璃砚匣盘蛟螭先生入门一笑粲高斋茗椀浮春枝谈艺辄抽简编乱运腕时见精神披岂因棐几便点缀恍如练帔呈淋漓跂脚飞洒露敏妙羣鸿髣髴游天池突兀拙迸冬笋箨娟静细引春蚕丝遥情忽述大人作随意闲写家风诗须臾神明焕两纸歘然修禊山隂时春蚓秋蛇态争出家鸡野鹜言何卑嗟我贫困走京洛身无长物空低垂一朝捆载得至宝木难火齐胜携持世间耳食那辨此公殆天授非人为碌碌门簿废时日今朝不负千秋期归来什袭竢终古会有後日扬云知
祖龙行
锺山已凿紫塞崇鳞鳞日照阿房宫芙蓉销尽金人气宝历从此垂无穷灵药迢遥问秉海千秋万岁期常在此生不拟禅扶苏那知身後防胡亥昨日徐郎有报书帆樯将近羽人都何事君王不相待輼輬东来杂鲍鱼却怪宫妃未偷药至今犹挽莲花索
乡宁山城即景
山云啓新霁林屋含清晖风吹两黄蝶时绕山楼飞老农向烟且驱犊溪女背人犹浣衣
次青县题壁
去年九月长安来鲤鱼风起船旗开今年三月旧山去马上绿杨掠飞絮旧山风景复何如昨日家人有报书当门万里崑仑水千点桃花尺半鱼
简谢赵章侯将军立春日招饮
今日立春春已入檐际春风便习习将军高宴启辕门斫绘燔熊衆宾集当筵百戏间瑶笙急管繁弦绕画屏玉瓒频倾千日酒金盘真压五侯鲭将军名阀湖山上玉季金昆坐蓬阆气慑千夫意不骄书探万卷神方王秋来秉钺大河滨蟠花锦映玉麒麟说礼敦诗本儒者轻裘缓带真天人繄余珠幢瞻紫气为君揖客增欣慰岂但投壶致倍高更看结袜风犹贵今日之乐乐如何千觞在御欢情多愿持幕府霜毫笔写入军中朱鹭歌
酬赠郭乾为时同客西谷侍御使院
淮海郭公来夏五使院相逢觞屡举文章不减徐常侍腰腹大类庾开府酒後常时舞鸲鹆筵前即可赋鹦鹉开口便能取富贵立谈早已惊公辅其如文战久不利尚尔迟回困环堵跛驴大笑走南北行卷沈吟閲寒暑来年决定夺锦标一镞三重洞铁鼓嗟我垂老百无为图养八口少百亩衣穿剩有皮骨存履破难以干将补不思仙侣追鵷鹭但析田舍迎猫虎赖有彭城柱史贤天涯能念金兰谱与君同味学士盐青眼可以计出处君自青云我白云?拜木公谒金母待尔功成身退时相寻再与商终古
题遂闲堂赵松雪画图
忆昔驱车北平道停车特谒夷齐庙阶下偃松亦太奇就地蟠拏助清啸今日堂中作画看吴兴妙手写生难更画柴桑老处士归来独抚恣盘桓堂上主人柴桑客官职不同性情一归欤久自称卧松取意何期画中得我来堂上樽酒同海涛髣髴闻天风不须放笔为直干且看随地蟠苍龙痛饮看图还一笑笑问堂中卧松老鸥波笔墨北平姿毕竟精神是谁好卧松捧腹当我前松画两皆无间然画松早写真松意真松还仗画松传我对画松更长喟松画非一亦非二与其蓦直触风雷何如蠖屈留天地此道由来应不穷南华之妙惟环中君不见修干多裁作梁栋丹黄反作山中梦愿君看画更怀真休伤材大难为用
题张鲁庵方伯清潭印月图
风潭百顷如倾银潭上明月如金盆月华莹澈浸潭底如琉璃合无纎痕有人斋心潭上坐心怜净緑不忍唾孤情恰与白云闲万事都如飞鸟过潭上卉木何纷纷青藤红萼无冬春皎皎方看潭上月兀兀已忘潭上人潭上月华潭下水湛然一派空明耳我心正与水月同水月与我何彼此嗟余平生心未降水中索月增劳攘岂知已为第二月标月之指难禁当先生事事有真契语默从来少凝滞即看触处发天机写向图中已余事今日当机惟嗒然清波弥弥月娟娟等闲莫向潭中覔一月还教遍万川
题刘鑯龛负剑图册子【有序】
【盖闻善摄生者陆行不遇兕虎入军不被甲兵兕无所投其角虎无所措其爪兵无所容其刃鑯龛志於道久矣岂尚资一剑之利哉然昆吾冶铁炎烟横飞滓秽尽蠲纯鈎乃精淬以鸊鹈发为莲花绿龟蹙鳞青蛇弄珠隂阳刑德混於杳冥举之无上抑之无下运之无傍漆园不能说司空不能窥铁龛之意将无有取於是乎於是刘子倚柱而嘻曰有是哉遂短咏记之以复刘子】
文采带利剑古人称盗竽刘子岂其然将转辘轳珠箨冠斜披日本裘背负一段青珊瑚世界不平平心地心中那有不平事眼底皆付晋人吷筵前肯假公孙器知勇为锋亷为锷大匠无端代求斵总然千里不留行那见龙鸣胜屈蠖宝鼎温温火候匀百链抟成无价珍风胡无言欧冶死从此莲花有化身渊默匣中生霹雳负之而趋诚有力动静须教山鬼惊行藏那使天魔识徙倚休嗟行路难长空珠斗夜阑干安居始信真无事多少痴人画影看
此身歌柬韩元少先生
此身谓非我居然耳目能明聪此身谓真我呼吸不存俄生虫臂弹尻马宁异说鼃蠙鸲掇捐雷同世人纷纷转茫昧因之蚓窍争蝇蠓逝者如斯叹川上无言本自归鸿蒙明明此意在邹鲁其如雷电乖盲聋雕刻心思养口体寻常贪恚成伐攻福轻於羽不知载百年驰骤何终穷美食投箸轻万钱峩冠大佩修高容高名厚实两俱得声华谁敢轻污隆总使千秋尚余虑金蚕玉盌埋丘垄水银池沼杂鳬雁可怜长夜鱼灯红以此胶扰鄙嚣遝况复先圣多发蒙十年有学愿无学相视而笑畴堪共先生文章具性道使我捧读心神融天授钜手阐元化轩辕镜子悬青铜昨日慈仁一握手罘罳薄日光玲珑吉人蔼蔼见真趣竚令尘土开心胸世间原自多上士转忘缨绂分雌雄长而不宰果何德从斯永拟参犹龙
莲洋诗钞卷二

[book_title]卷三
钦定四库全书
莲洋诗钞卷三
蒲州吴雯撰
五律
永乐蚤发
蚤发招贤里凉云解郁蒸河声过雷首雨气下风陵凤嘴三春麦龙头五月氷莲花天外落千仞碧崚嶒
卧佛寺
石壁留苍藓秋风绀殿隂残僧朝闭户山鸟暮窥林老树饱氷雪白云横古今津梁本无倦聊示静居心
涉渑
清渑方朝涉人家半薜萝溪光迎客浅山翠拂衣多霸业余荒垒盟台俯逝波谁能瞻紫气函谷等闲过
宿孙家湾
中酒翻成病长謡祗益哀一灯残夜後百感壮年来洛水芝难采嵩阳桂未开愁心与归梦却傍赫连台读张中丞睢阳遗事叹愤不禁遂书纸尾二首
板荡中原甚江淮有义旌一身持衆议百战抗孤城自合回天地何须计死生浮图留半箭遗恨贺兰兵廷议真堪痛精英幸不孤【当时犹以食人为过幸赖张建封李翰等持议乃定】只今留庙食差可慰雄图象服褒申国金吾拜亚夫犹嫌崇赠恤不到陆家姑【中丞有姊嫁陆氏虢王巨走临淮姊遮说劝勿行後补缝行问赞中丞军军中号陆家姑先事被害中丞妻赠申国子拜金吾大将军】
赠张西木二首【録一首】
倦鸟愁千里欣逢嘉树隂晩来望明月清影在高林散坐仗杯酒凉风吹客襟苏门追往事遥听凤鸾音
陪五厓先生宿白茅寺七首【録四首】
盘马入苍翠平桥林影斜白茅何代寺黄叶几人家石井尚生乳寒瓜犹带花晩来添紫气分得赤城霞夜月下凉露空明映石根更教捉坐席还与集南轩洞湿龙归峡风腥虎到门何曾累机事终得畅清言未得山中去看山且住山堦前双树老户外一峰闲客散但孤坐花深方闭关胎禽能警夜一唳竹林间林白四山晓山中难久留王程不相待客路几时休红树引千骑朱旗导八驺转怜猿鹤梦刹那隔阎浮
双老夫妇生日又一首
珠树双栖鹤无忧到岁寒黔娄拙夫婿德耀古衣冠井臼人间世鸡豚竈下丹林中行乐处婴奼入仙坛
不寐
不寐兼秋雨寒宵更漏重白头愁易得青眼世难逢蛛网山堂药乌啼使院松西风动铃索处处损芙蓉
寄向书友
曾闻向始平能注南华经之子真苗裔江山发性灵寒蛟终谢饵老鹤不梳翎载酒莺花节长吟入洞庭
汴楼喜春三首
蕙风乍披阁柳烟将着扉愁应随腊去喜定逐春归官驿江梅落鵰梁海燕飞玉溪三月路载酒莫相违连日北楼醉人传又立春柳拖新苑水花扫故宫尘鹤醒三更梦鹏抟万里身相拌郢中客同去采江苹生菜细堪嚼玉壶清更陈鸣筝楼上客挟弹柳边人寺塔留残偈宫钿感故尘当年歌舞地几处锁寒筠
有忆二首
忆尔提红烛相寻半玉溪紫钗屋南北红袖涧东西咏雪当鸦髩行春过燕泥避风台畔醉裙绉落文犀昨夜月明好清光万里同堦闲人少睡阁迥烛无风酒渇三更後心空四照中南来尚乌鹊飞过戟门东
少林早发
初地始一宿劳尘愁未闲钟鸣少林寺日上轘辕关度岭见青鸟沿溪抛白环藤萝犹在眼惆怅欲忘还
送里人归
中条好山色君归春雨时遥看汳河柳尽湿烟中丝饮马崑仑水听莺玄女祠愁心对芳草岂但发相思
留王孟谷游风穴
风穴何年寺传闻水石间云中千树密溪上几僧闲花信宜携酒春心且看山休言涉鱼齿涷雨损朱顔
奉寄吴薗次先生
山榛隰有苓十载念仪型柳恽真才子严光是客星人归黄蘖涧春散白苹汀老向江湖里新诗满洞庭
送宋牧仲先生出使赣州
才子新衔命离筵且泛杯舟过章贡水人在郁孤台桂子经寒结姜花浥雨开春风归雁後肯寄一枝梅送方山先生归里营清义公葬事四首【録一首】
一语即相许倾心谁似君千秋感知已百倍惜离羣拜阙辞青琐还家扫白云好看清义墓秋栢落纷纷
赋得江呜夜雨悬
一夜短篷雨何人江上眠湿飞云外雁梦醒峡中天便汲中泠水宁须桑苎泉蒙蒙沙岸蕨齐放小儿拳
赋得明月照积雪
尚觉余寒在檐楹雪未消蟾光增皎洁清梦共萧条一相何分别千山惟寂寥沈吟得佳句特许写生绡
送涓来先生归江宁五首【録三首】
夫子久入道即在簪绂间康济愿无尽尘劳思暂闲杯中建业水杖底秣陵山百鸟衔花处从今日往还句曲茅君隐栖霞江令居千秋尊道德百链悟空虚竟蹑山中屐闲看江上渔等闲逢大药不必是匡庐【公庐山有革堂】
燕许文章大韦平门阀高乡心违楚水归计且江臯拜
阙辞龙尾承家有凤毛方看庾开府清絶振波涛
赠道者
天半挹红霞沧洲处处家仙经窥玉笥小妓遣莲花渡海长骑鹤开山或种瓜青牛新有约一夜到流沙
送黄俞邰奔母丧白门三首【録一首】
微禄亲应喜其如时命穷文章千卷拙雨雪一帆东山水悲凉外江花涕泪中伤心衣线断忍见旧时缝
奉题颢亭先生臯园五首【録四首】
池馆接城隂春风满竹林静看垂钓意未减富阳心雨
过沙田白云归烟树深忘机对邻叟几见讶朝簪邻舍草堂近灌园同一泉白云扶杖客芳草着书天家在桃花外心当緑水前东屯愁杜老错买瀼西田招隐怀佳处幽寻此欲降莺声尝到午鹤唳必闻双山气通三竺池流导浙江梅花仍作意故故入烟窗仲叔覊栖日山公把酒时林泉从此识花竹尽堪思野蔓纒青壁山禽下緑枝他时寻石路应得九峰疑
次宿州三首【録一首】
野水围城郭寒涛叠女墙文章通上国姓氏隐他乡夜月千峰雪晨风满剑霜长歌人不识把酒托清狂
秋夜闻弦索
高斋寂无事孤情良悠然何人理弦索声韵明灯前繁响临风急哀音入指圆曲终心不定空搅客中眠
赠魏闇之
千里俱为客同看海岳春说诗狂未减惊座醉犹神花信连三月莺声渐四邻秋风吹桂子仍作夺袍人
怀古四首
东方曼倩
避世依金马浮沈豹尾中借车心自壮割肉气何雄学岂干时富财因取妇空堂堂责董偃真有大臣风
陶元亮
已分柴桑隐宁甘手板中诗凭甲子纪人是义熙雄浊酒东轩满孤情大化空荆卿托同调高咏入悲风
李太白
万里峨嵋客长安酒肆中倚才轻妇寺为国爱英雄大药求先得千金散後空只今思笑语犹似堕江风
苏东坡
邹阳前後世口语一生中忠信通天帝艰虞困鬼雄山前八部近海外万缘空鹳雀蚊虻过都如电与风
送王乃闲之官平都
读书不为政劳生道亦非远临巴子国喜出华山畿饮磵猿公下衔花吉了飞平都旧仙窟日可对清晖
白鹦鹉为宋牧仲佥宪赋
怪尔生炎海天然素羽稀几惊金粟梦故避雪山飞对月常怜影当花恐涴衣瑶林有仙客数与伴清晖
忆栖岩寺
最忆栖岩寺招凉有旧亭河流周郡白山势入关青崖断蜂留蜜松高鹤坠翎卢师吾有约许共一函经
送沈融谷之官来宾
念尔粤西去愁心牵别筵远为蛮县宰谁重帝京篇岭瘴昬榕树江潮上蛤田耽幽閲岩壑莫让昔人贤
胜水观音院小憇
磴道交初地千山紫翠重晴云消槛竹春雪覆岩松汲涧谷中得寻僧林下逢人家还几里明月挂南峰
赋得鴈寄鲁少府
一鴈汾阳郭宁知紫塞来花边经斥堠云表见楼台尚有稻梁恋宁防矰缴猜春风知不远归及岭南梅
别龚明府返河中
六月烦行役贤劳记往还红辞温室树青过蓟门山郡郭仍金犊河流尚玉环劝农容散骑十里尽潺湲
送六皆还里二首
秋到扰乡梦惊闻君又归迎舟花北笑送客雁南飞甘橘承筐嫩鲈鱼入馔肥无人鉴辛苦莫下读书帏痛饮无多日相思即岁年江枫红隔岸湖草碧连天自解吟诗句谁能赠酒钱梅花三竺路愁发早春边阮亭先生得余长沙消息惓然见怀依韵和答
无端衡岳路辛苦近壶头书达三千里人宗第一流江山迷去雁天地许归舟已罢潇湘客言愁尚欲愁寄石袍朱丈时逢其令子公琢都下辄有结邻之约二首
师表遗东国谁能似彦方传经崇道德持世有文章庭树生兰玉天书下凤凰琴声犹髣髴何日一登堂公子千人杰相逢共玉京渊源识典则奇气叹纵横柳拂新丰酒花明客帐筝春来拜床下知有鹿门迎
之津门遂留送陆天涛
去住皆鸿爪淋漓酒满襟东来瞻海气南下忆江隂日暖鱼虾市霜高橘柚林相思各珍重同保岁寒心送周星公礼部出守南康四首【录二首】
万里敷文命归无翡翠装一麾辞北阙十月下南康问俗匡君侧狂歌五老傍彭湖秋正阔波浪浩茫茫香炉吾最爱云气似香烟太守能清静高斋对晏眠更邀徐孺子同听谷帘泉好在春明候骑牛西磵边
过大悲院访世高上人
一鸟下苍烟当门海日圆厨香贻笋蕨【时张水部移茗馔往】港白忆蒲莲待索环中趣仍求世外缘拈花方一笑刚在早梅边
绣球
东风真狡狯挼粉傍亭幽银椀盛珠母氷绡挽豹彄寒时霜结束暖处玉雕锼莫作杨花认杨花散不收
送诸五先还骊城三首
东海移家久江南入梦多几惊玄髪改无那壮心何岁晩悲黄鹄春归忆绿萝不须愁往返处处有行窝有道人争识相逢酒一杯精随龙奋迅闲与鹤徘徊万事老皆去百年春又来到家烟水绿几处碧桃开最慕卢敖隐君今入杳冥年华凭野马世事任浮萍海入桑田白山围县郭青王官遗旧谷吾亦结茅亭
送吉咸宁还永乐二首
得失皆何有春风羡尔归喜看乡树近梦怯海潮飞白髪休窥镜青山合息机丹台逢玉女应绾六铢衣多爱损真宝长愁妨妙心早知读损益终未去云林之子能同调考盘方独吟玉溪吾最恋重欲事幽寻
送朱汗朱四首【录二首】
同客海门久君行二月中登堂春酒熟入座杂花红射雁宣房北垂纶卫水东却怜书卷内沈困几英雄直道悲难合交情久益真猜嫌堪一笑德素自成邻仓卒无通识彽徊见古人临岐翻握手不觉泪沾巾
对月
明月生东海光辉宝镜悬斜窥杨柳外低照藕花边团扇轻相对高楼剩独眠蛟龙避凉夜安稳蚌珠圆
寄杨树滋先生二首【録一首】
玉瓒盛仙醴金盘脍锦鳞巾箱藏五岳一笑即千春贞白遥相望希夷近作邻青泥仍几襆旧惠感仁人
集巢云阿二首
倍觉秋光好凉云拂槛生当堦松鼠落遶径竹鸡鸣酒向邻翁乞碁看坐客争莫贪高卧久花下促题名一双青凤凰摇尾下山堂正有梧桐树垂隂十亩长流云晴卷雪飞瀑昼生凉不住岩花落还为扫石床春日过访五先遂呈养五山人二首【録一首】
地僻心逾静城东旧草堂下帘深拜佛扫地自焚香峰势侧当户花枝低亚墙素心人不远谷口更相望
简孟伯人仲人兄弟二首
爱竹真成僻看山岂厌频一朝谐夙愿犹喜得芳邻流水通丹竈秋花接锦茵吾庐冬更好遶屋十分春小圃秋光接从君乞药苗荷香常过院松影迥分桥尔汝诗频寄东西酒屡招梅花三十树珍重雪初消茂远邀看芍药以病不赴宋先生以诗见示时方閲锺绍京灵飞经帖漫成奉答二首【録一首】
我闻郭芍药好道积精诚女子犹如此劳人太俗生风前怜艳蕊世外想佳名莫被繁华悮金丹术不成
望华山
莲华五千仞灵孕自洪蒙每双风云色能参造化功隂将连太白气自满关中欲问真源在仙人住蘂宫
白石寺【寺在鹿谷】
白石山中寺迢嶤紫翠重寻僧常有约无路复何从一水飞为雨双松化作龙几时莲漏下奋迅礼金容
奉酬太宰陈说岩先生二首
悠悠只如此还念旧山期来以莺花候归当雨雪时瑶华感相赠杨柳怅空垂百拜怀春酒仍求夀母辞着述谁能并尊闻有旧堂人争推吏部世久说欧阳诗入午亭古书追丙舍苍蕺山六角扇真许耀家乡【公近构午亭较刋全集】
悔人移居奉过一饭遂读其京华集二首
闻道近移居相寻过草庐客中艰一饭君尚具双鱼官舍藤花老【悔人守铨最久】秋窻枣叶疎春明绾新绶瑞雉始迎车
爱尔京华集逡巡又几年惯书乞米帖滥用买山钱拜命思岩邑移封畏酒泉寻常发乡梦东浦已春烟陈陟斋给谏丛兰双枝合蘃绘图索赋
圣代稀封事看分堦下泉低时如带雨密处似含烟莫讶三珠树休惊九品莲连枝仍共萼竞爽谢庭前
潭州遇李屺瞻前辈
夫子罢官久高怀人不知相逢湘水上同过落花时世事只如此天涯何所之犹能藏斗酒醉读屈原辞韩中丞署中喜晤罗宏载北旋赋别三首
十日巴陵道三春官阁中干戈残堞在琴酒故人同梦失梅千树愁看蕙一丛登台犹有赋飘泊为谁雄入洛已非计浮湘宁所亲江花工笑客楚女善留人久识诗无敌新看画有神祝融千仞色落笔羡嶙峋【宏载纳姬近益作画】
听雨围红烛将离更踏歌转怜轻去就还嘱慎风波白髪交情重黄金意气多天涯知已在贫贱竟如何春初同旦复元彦笨山叔敏过退居老人
却忆江南路裙腰草色斜篷遮三月雨舟载半塘花浪迹犹如梦浮生更去家低回三十载随处惜年华
咏紫荆限韵
偃仰对南荣春风动紫荆暗香时堕水疎叶不巢莺转以林塘晩因欢兄弟情天涯尚岐路把酒惜长征
一亩居同幔亭饮酒二首【录一首】
王谢盛门阀琅琊近亦稀举世重缨冕先生仍布衣看花宿酒肆骑驴来王畿独有旧山思春风怀采薇
呈莫襄藟先生二首【录一首】
先生本人瑞九十尚传经着述尊尧典功名薄汉庭关门虚紫气草阁带寒星别有堪娱处曾孙绕幔亭徐电发卖昇元帖遂成三诗兼论书法大略云
爱尔昇元帖风流七百年长饥不自宝却换水衡钱太息鵞羣笔摩挲幼妇篇白藤书笈在零落夜灯前闻道山隂字簪花格再祧【右军初学茂漪继宗元常】却观戎路表师法信锺繇瘦硬神方见渊源????自昭从君辨端委惆怅惜南朝【太傅书他本皆痴肥此独清劲杨用修谓南唐絶品在淳化祖帖之上因可想见逸少师承】狄道悲公主平原念病妻穠华当日就鹿脯几时题拙尚存钟鼎工翻涴土泥何人标野鹜愁杀庾征西【锺王本存古法学者日就熟滑宜为盘马武人所弹射】
己未元日同豹人大可舟次锡鬯其年子静集峩嵋舍人斋拈青咸韵
先酌年谁少神交眼倍青吹箫过草阁【大可度曲其年吹紫箫倚曲和之】饮酒似旗亭红烛围名士青氊卧客星【时锡鬯即会宿子静处】盘飡真可贵不是五侯鲭
耳热脱朝衫神驹苦辔衔野人犹任达踪迹尚尘凡锦带红酥手黄精白柄鑱几时携少妇采药伏波岩
饮巢云阿君子亭
独把一杯酒酣觞君子亭假山擘华岳剩水割沧溟鸟路回虚岸鱼牀拍浅汀高吟清兴足却惹紫虯听
客赵好兰若
秋爽轩牕静闲僧伴竹扉犬行黄叶响人语乱鸦飞玉露抛红药勾栏坐道衣萋萋芳草暮惆怅未言归
小雀
嘲哳深丛里逢隂聚衆鸣滥谋鹦鹉粒不解凤凰声殿瓦春巢稳?堂晩浴轻秋风将化蛤尔尚乐浮生
客次忽忆同友雨中游条南万竹园
滑路饶佳兴披蓑问野垧洞云依峭壁山雨聚孤亭尝稻炊红叶调鱼动紫萍所怜一分手南北似晨星
沂州道中寒甚
初识临沂路氷痕啮草桥青驮荒旧寺黄竹苦新謡晩税输山茧村盘荐落椒频能异风土终是惜飘摇
长城铺
闻鸡已就道岱影尚馍糊山拥秦城险风吹汉月孤谿深窥豹鼠涧冷叫鹈鹕行路何时已迢遥怅远途
自涟水再入都
密雪沾春路柔风暖大堤云垂山柳暗日上野莺啼愁绪萦吴茧长才愧鲁鸡帝京空往返词赋几曾题
春望
漠漠中原色青青陌上林王孙空有恨芳草本无心花放东风暖桥平野涨深迟行不自厌徙倚听鸣禽
饮万竹园二首【录一首】
曲路入山烟春风二月天栢根回抱石竹叶暗通泉高唱随林鸟轻身看纸鸢摘星应未远杯酒续青莲
过渭南
渭川新雨後晴照复娟娟潮落滩声小霜明树影圆陇云随薄日楚鴈入高天秋岸骑驴客西风自黯然
宿慧果寺
万感清秋夜愁闻玉漏长无端如中酒不尽为思乡灯暗秋虫入风酸桂叶香长歌杂短咏若个解行藏
过友人村居二首【录一首】
地接王官谷常怀表圣风林塘能比迹琴酒况相同点笔湖光白捶琴海照红卜居吾有意声气石林东
过黄处士斋
初识墙东路乘春踏细泥梅花香雨早兰叶惠风低鸡埘仙翁置茶经处士题天涯如此日莫怨草萋萋
晋祠
悬瓮山前路清秋见早鸿一沟瓜蔓水十里稻花风杨柳差池绿汀蓝远近红三年两来往生计太匆匆
晋祠别陈子文三首【录二首】
一水清如此沙边坐不辞濯缨今最得驱马欲何之渚冷鱼龙蛰山空鹳鹤悲徘徊双栢底同惜万年枝赞府才真好题笺更不羣他时陇头水还望海东云大道无多说微言惜强分相怜转相勉莫只绚声闻
送西木之井陉二首【录一首】
连日东楼醉东看海气昏花枝当笑靥竹影覆球门风急交芦寺天高下鴈村晴波千万叠新报减潮痕
寄里人
旅鬓萧骚甚低徊东海滨到秋翻作客渐老只依人天迥移朱鸟风凉散白苹涧南红树好愁絶忆垂纶
清极观【在中条】
灵祠四山口积翠俯重隂独立神境寂微风生北林秋篁全迸节老树半空心乱水当门过泉源不可寻
次小河司二首【録一首】
潭府愁卑湿迢遥接远烟空迟渔父棹已过洛阳年湖草留春日江花入暮天却疑客路稳横海入戈船
赋谢寇伟人
街北提壶夜更阑上马时红粧知送客白练少留诗鸡乳过春草莺啼入夏枝玉鈎山下路还肯寄乌丝
健松别业为方渭仁赋三首【录二首】
织女祠边宅桐君山下村风流前代没堂构至今存鵞鹳荒洲岛诗书到子孙低徊松桧影依旧覆柴门沧海横流日丈人方纬萧江山行药遍岁月着书消志就癸辛里诗留丁卯桥百年感风木愁溢圣湖潮
留别阮亭先生六首【录匹首】
得失本一致陶然返旧林易归贫士策难遣故人心绿树方垂?黄鹂正好音囊衣太轻薄不会作黄金守拙存吾道先生奈我何愁从归日减泪向别时多知己期簪绂闲人爱薜萝莲花千仞色矫矫落晴波深隐岂非计贱贫难久居也知无旧业且复爱吾庐闻道甘悬磬无才敢着书嵩阳招玉女渺渺又愁余【时雯归将又之中州】
出处迥非我徘徊空念羣可怜抚今日游子如浮云雨露黯芳草风花连夕曛那堪江水上重覔谢将军留别李紫澜并遥致方山及冯徐二君子三首
去去复何求杨花吹驿楼开樽怜共酌秉烛忆同游高阙看仪凤闲沙认野鸥生平感风义多半在陵州夫子古情性洒然氷雪姿退朝常命酒乘月数围棋冯子宁弹铗【方寅】徐陵雅善诗【电发】一朝歧路侧那得不凄其青嶂关南路黄河渡口村柳边辞贵客花下闭柴门矗矗山松直翩翩水鹤翻读书增道力应念故人言
途次六首【録四首】
一载金门客三春玉塞情倦吟豪士赋愁听酒人筝入谷鸎无伴还家鴈有程伤心芳草色仍傍旧年生岂为苍生出深邀
圣主知故人携斗酒歧路感将离紫阁松千树青门柳一枝南山就别业强饭右丞诗
珍重棠村意风流近亦奇每联名士饮不似尚书期缱绻青山路将贻白苎词徐陵吾好友先受下堂知饘粥真无计难堪金石歌贫伤学道晩痛悔着书多妻子羞禽向功名贱伏波只愁种处士无奈北堂何
感兴
一载长安客还家竟若何千金奉母少一饭识人多夏草闻鶗鴃春沙梦骆驼九峯安稳在学种玉山禾
怀昉思
洪子谋生拙移家古蓟州身支西阁夜心隐北堂忧卑已延三益狂言骂五侯林风怜道韫安稳事黔娄
怀豹人
淮海羇栖客秦川游侠身拜官辞
阙晩失业到家贫婚嫁愁中妇诗篇累故人弹筝纤手在端待脍江鳞
临发阮翁招饮醉後狂言书以谢过四首
斗酒街西宅离怀仗緑樽高情容醉客微笑听狂言人物难评隲文章最讨论从来姜桂性未易附寒暄处士名堪痛文人趣亦卑何曾惊宠辱先取不磷淄有道通千古无言备四时春风花叶弱莫取最残枝
隔树见凉月高斋罢剪灯功名身总误贫贱语无凭似鹜人犹贵如弦世所憎可怜今夕外跋扈更谁能大小名何据成亏计总非缄縢庄叟喻机警谢娘围无事归平等忘言合上机翛然送日月闲看两丸飞
峪口
木叶飒清秋山泉抱石楼衔芝双白鹿拍浪一沙鸥露坠瓜花弱云生松磴幽沿回寻岭路应见大龙湫
山中二首【録一首】
积雨生秋晦飞泉出半山归鸿渡岭急落叶对人闲竹屿随高下僧楼借往还孤情何所得终日有潺湲
宿僧楼喜汾郡丞刘与襄先生至
偃仰空林寂寒花照酒杯悠然游子意欣道使君来素念托清颍相逢继啸台廿年悲喜集难遣魏城隈
赠历城王秋史二首【録一首】
爱尔文千卷依然行路难将军能好客才子慎加餐溟海渔竿冷崆峒剑气寒已成盐铁论蚤晩召桓寛
王官谷
朱楼覆残雪花落无冬春衆水急争壑一峰闲对人白云识心素空谷留皇醇晩来鸥鹭侣接翅桃源滨
赠周辚声明府【安邑令为陈子文堂翁】
夫子真清惠深仁入颂讴文章仍照耀诗句见风流谷水通车辋山光媚玉鈎颠軨饶峻坂莫使困骅骝
赠章素文
金马浮沈久燕台会好初名高终不荐天意且何如布袖难为客松牕悔上书
圣朝多雨露早晩及樵渔
赠许紫峯
散发西岩醉人间许远游宰官推道业狎客爱风流日月消棋局乾坤任鹿裘相逢先一笑吾道本沧洲
小集晴云书屋二首
爱尔读书处晴云遶舍斜回风犹堕雨映日尚成霞碧?一庭竹红垂满径花遥天有孤鹤掠影过圆沙
为趂凉风至陶然共绿樽座移花近眼迳转屐留痕醉凭乌皮几闲吟秋树根归来凤城曲山月涌金盆
题张辅公别驾浣烟楼二首
信道楼居好频来说息机绿杨掠波起白鸟破烟飞胜日坐忘曙弹筝听不归旧山抛岁月闲煞钓渔矶泽畔愁为客招携兴转多牕移烟际舫岸对雨中蓑花笑三更笛灯明子夜歌白鱼何处买刚道网船过寄张观察时将由中州还里二首【录一首】
悠悠踏晓霜三日过渔阳问路水村远怀人冬夜长旌麾雄远徼书剑愧山堂风雪邯郸道骑驴入大梁送汪郡丞之官渭州公子文升侍往二首
受命轻千里承恩出禁闱辞燕筝罢鼓度陇骑如飞幕府红盐近军容黑水围天寒频讲武大雪满弓衣公子才无敌诗名世久传严装书自裹絶徼檄频宣花压蜻蜓帽烽销騕褭鞭往来关陕北须到草堂前
赞叹寺【寺在万固峪後产黄精有潭澄洁在门外】
赞叹何年寺千峯拥石龛竹梢侵讲席花蘃落经函紫蕨烹来嫩黄精晒後甘下方昨夜雨云气满龙潭
大悲院礼懴
波光无点尘一舫是通津遥辨风幡影同参初地人天花晴更落枯木老能春懴罪安心後都捐妄与真
欸乃书屋为笨山作
舍人读书处近傍漕河滨岂效临渊客常逢晒网人氷开鱼弄藻花落鸟衔春愧我风尘久淹留爱白苹
留别张振宣二首
尚忆西园醉徜徉坐竹林门前流水静堦下落花深岁月惊弹指天涯惜滞淫碧桃归路好囬首发清吟别去翻相忆何时方是闲人同嵇阮侣交在纪羣间酿借崑仑水牕涵湖县山读书契悬解应获驻朱顔说岩先生过访一亩山居话旧四首【录二首】
时序惊弹指吾生只腐儒何知食鴈美争笑住山愚寂寂松间阁萧萧水上庐斜阳讶驺驭深巷问潜夫敢谓无书读劳生肺病余引年问参术劝学废虫鱼缅邈郎君谷迁延水部居春明待归去或可带经锄
送西溟南归四首【録二首】
世态悠悠甚君犹古性情风前频酌酒花里再吹笙入道即无事忘机何所争试看希有鸟原出紫霄行渐觉闲名谢交游喜日疎为君置杯酒不醉复何如驿路谁知已名山好着书相寻监湖曲为我馔鲈鱼
送徐健庵先生南归四首【録二首】
汉代师儒重端闻道业尊为怀先壠切特拜
九重恩悱恻邀
天语殷勤识里门白头忠孝在至性老弥敦
晋国午桥日温公洛社年蹔闻归緑野终不废丹铅黄阁情犹待苍生望总悬蒲轮看即入难恋碧山烟韩维藩兄招游盘底山园时华林姜公暨迥凡鳬庵佩青鼎臣诸君子同集用杜韵四首【録二首】
九十春仍在百花争一泉山光青似髻云气白於绵酒借
仙人酿食供宰相钱登临无不可掌上看秦川【维藩为少师公孙辈】老树何年种名花此日开忘机仙苑草如梦蘂宫梅雨怪潭蛟舞风知海鹤来苍茫凭断石恋恋古莓苔
宿湖口
斑竹晩沈沈维舟惜滞淫潮来全楚白云上半江隂远渚乌双下空山猿一吟故乡千万里今夜洞庭心
送王仲昭归钱塘三首
一夜黄梅雨南风催别樽江边移桂楫湖上掩柴门酒力贫犹壮诗名老更尊平津旧宾客零落不堪论孤山傍水涯水次见梅花鹤长仙翁宅人知处士家有书留梵乘无梦到京华倚仗双松底前山多夕霞同奏长杨赋清时叹未逢罢归三殿直重继五湖踪买帖花边市寻僧竹外峯何年问笺注特访郑司农
送景文岩二首
何用诗名大【新城每向人辄谬云吴子诗名甚大心感知已之言】艰难老病余且看三日雪省问五车书君复雪中去谁堪慰索居春风倘南下同馔浙江鱼
蚤岁过吴会苏州又秀州惊心三十载发兴欲重游老爱鸳鸯水贫贪粳稻秋文翁新政好凭语寄东流【谓佟青士使君】
送董禹扬时携内往故有末句
爱尔江花阁新文锦不如久传繁露学方奏治安书且共一尊酒还迟双鲤鱼前山如黛色都拥七香车
饮孟氏园二首【録一首】
衆峯在林表宛然宾主同竹间流水过花外石阑通客语鸟声寂云开山迳空名园兼胜侣十倍说墙东
答友四首【録三首】
朋好日以远村墟甘隐沦山中拾橡客河上纬萧人之子能相访盘飡媿未陈更闻欲携手仍共结芳隣昨日劳书札琼瑶纷见贻出入在怀袖尚有虬龙姿我欲急裁答迟回无令辞折梅风雪里聊以寄相思却忆陪游日联镳涧水阳云中见鸡犬世外有畊桑带雪谿藤古经冬水荇长晩来酣白酒即此是陶唐
怀俨若
念尔佳公子将为万里行艰难终意气清白益诗名衣着桄榔雨舟看海峤晴乡书何处达无雁共南征
送韩维藩入都二首【録一首】
东风难遽别车马若为攀宁恋莺花节终还鵷鹭班红倾蒲阪酒青入蓟门山但看贤豪客从来几个闲
越女
憔悴浦中莲低声问远天裁衣抛白紵渍泪掩红绵蜥蜴盘深字真珠寄短篇年年花事近空立苎萝烟
送友
春风旧山好君行偏此时尊前言未尽林外马长嘶芳草关门道垂杨令尹祠江南梅正发莫惜寄南枝
柬乡宁大令张公
为政万山里艰虞况七年百家租赋苦千仞讼庭悬世德传司马风流俨昔贤题诗兼种竹日日石堂偏
云中寺
天半云中寺四山皆白云我来云际宿却忆云中君塔影当晴出涛声入夜闻此中有猿鹤莫勒北山文
宿杨司空园
看竹宿竹里主人都不知蜻蜓上帘幕鸂?飞轩墀荷叶尚欹岸寒花方着枝钟声催酒醒灯火四更时
文选楼
弹指萧梁代伤心文选楼秋衾泣铜辇春殿狎江鸥朱雀围何急青丝恨不休由来膺玉历未可仗金瓯
天柱峰
空谷良非远招携亦自豪转忘千径曲?见一峯高峻欲卑三诏【峰下有三诏亭】尊将俯六鳌崇岩真可仰一为荐溪毛
东瀑布
东岭郁葱茏逶迤下玉龙香岩通一线云窟簇诸峯石髓飞逾冽天浆挹更浓扪萝发长啸初日看高舂
西瀑布
坐卧西岩下层氷落绦崖三春常梦雨十月忽闻雷到眼云光近当头鴈语哀何须浣氷雪姑射有灵胎
拜司空遗像
缅邈先型远皈依旧德尊冻禽窥石阁野鹿到柴门赤舄风何古黄绫诏尚存【像着赤舄有童子捧诏侍侧】後凋见松柏千载着灵根【公祠前有柏生石上】
次静海
县郭依春水牵船过夕阳行行芳草路不断梨花香云气湿垂雨风声柔剪桑低徊双燕子有梦入雕梁
题溪馆
春鸟鸣复飞春烟满翠微人家临曲水斋阁住清晖樵客晩相语渔人行未归溪山诚可乐方制水田衣
次清化即景
白鹭明秋水凉风吹葛巾溪边收稻客柳下织帘人野馔芋魁熟风楼蚱蜢亲十年来往路重问浊漳滨
张兵马招踏青
春雪融沙岸庭梅晓笛中有情堤草绿无意海云红酒榼乡人语帆樯异国风罗浮花信早天际几归鸿
广陵留别孙无言
黄山归何日猿鸟皆望君我向中条去花岩弄白云浦沙晴照舫江树晓含曛握手不堪别悠悠鸾鹤羣
途次怀归华山覔诸隐居
未遂金庭隐尝怀石户农几时结茅屋日坐青芙蓉梦歇关门雨心空岳寺钟白云最相识来往宿檐松
还中条别监文师
屡过斋厨饭犹分般若经有机酬钝滞无诤乐沈冥潮梦关门白山迎驿路青重来应一笑大海总浮萍饮丁荷峰参军署斋时同元彦笨山芰梁部山诸子
有道且薄宦悠然沧海情宾筵交雨气官舍傍涛声天上佳公子江东老步兵登楼仍半醉诗思各纵横
寄友
荏苒三年别相思岂世情寻僧同雨出载酒并船行河上青苹老林间白露生莲花五千仞待尔蹑峥嵘
初闻蝉
作客知秋早何须尔更鸣从今多见鴈此後少闻莺两?如三叠千林共一声乡关那堪忆回首绿杨平
冠阳雨後
川原气候变清秋草木长骤雨生沟水溪田何茫茫浓云湿西岭轻泥沾条桑坐息迟同客长堤榉柳香
八月
八月苦逆旅白露青棠生乡国渺何处西风空复情断鸿凄塞影落叶下寒声城上羽林骑纷纷晓角鸣
怀翁山时方归省暂携家白下
江关成失路愁对江花繁数欲返京口思君在白门可回莱子棹几遇信陵恩咫尺不能达临风无片言
题楞伽出塞图
出关塞草白立马心独伤秋风吹雁影天际正茫茫岂念衣裳薄还惊髩髪苍金闺千里月中夜拂流黄
送玉如之蜀四首【録一首】
之子劳行役迢遥古益州城高通白帝峡急避黄牛茶向蒙山采鱼从丙穴求西风岂摇落清絶荔枝楼
东郭即事
云上晓山翠平芜野望悬鸟啼藏竹寺鹿饮杂花泉题字经楼侧烧铛锦石边谁家作寒食林外有风鸢
晩集玉础傍城小园
小径依城角羊求路渐迷花闻谯鼓暗竹傍女墙低夜雨人三个秋风菜一畦开门仍贳酒莫惜踏深泥
走笔讯杜又振
上国相逢日春风蕙草香不知故园竹今复几竿长雪尽娥皇庙莺飞郑谷庄闲时拟相过细话酒垆傍
初辞家行中条山下
戚戚正寒月胡为今远行悲风千树肃残雪几峰晴已觉怀兄弟初知念友生惟余天外雁似我作南征
丹阳晩泊
日落长流静停舟望毘陵天寒闻戍鼓风定识渔灯故国渺千里烟波应万层愁心似江水日与晩潮增
再逢王阮亭先生於江浦
悠悠近十年飘泊随风烟每与世人忤益思夫子贤相逢江浦上叹息夕阳边何日成归计春山有薄田
再赠吉协和四首
经年如久别千里喜君来有约仍联榻无心更筑台青灯同不寐白髪两相催为问东山上桃花几树开念我如饥渴逢君问急难千秋心如许半夜影相看莫击荆卿筑终弹贡禹冠绨袍无可赠嗟尔敝裘寒相逢意不尽相送复如何匹马龟蒙道千山雨雪多闻鸡余起舞扣角尔行歌明岁薰风夜重来醉薜萝又作天涯别那无十日欢平千从此去易水为君寒病觉世情薄老知交道难今朝斗酒意来夕梦中看
读傅公他诗感书其後
苦节孤生竹哀弦寡女诗感君迸泪处是我断肠时不死翻成恨多愁只益悲长饥忍薇蕨高义北堂知
平水感怀
高柳下鸣禽春城二月隂新莺听处滑芳草望中深花雨忧时泪山云出世心不知烟海上谁会作黄金
石门三首
盘囘溪路长低草见牛羊风急山藤折崖崩石髓香鵾鷄舞难定孺子歌未央斟酌松云里寒花近石牀拂袖动云根涛声过石门野花红覆路高柳碧连村鸟道盘危栈蚁丘倒客樽茱茰莫漫插终是惜黄昏犬吠夜如豹风光小辋川林回烟续断月上水沦涟蟋蟀秋仍语鵁鶄冷未眠不须愁辗转渐看晓珠圆
虞乡二首【録一首】
洗马村南路王官紫翠重人家依谷口樵径入高峰竹暗千竿雨泉飞万壑风司空亭榭在临望思无穷
送张无竞还河中婚
并辔宜阳道欣闻君又还桥仍清颍水花尚陆浑山园客收蚕箔仙人赠指环吹箫长夏日唐韵出人间
谒永乐宫二首
久说双珠树今来永乐宫云霞生户牖日月近帘栊扶木千年宅崑仑万里风刀圭如可覔丹火夕阳红仙翁果何处松桧但依然剑气常通峡鹤声每在天罘罳丹凤攫槖龠白龙纒晩爱西峰月清光溜石泉
倚槛
倚槛白云外推窗红树边年华犹浩荡风景几秋千海雾随风濶江沙裹浪圆鸣鸠苦相唤惆怅负春田
汾阳馆
残雪明高岭春沙引乱流柳遮郭外驿花映水边楼风土乖乡语年华系客愁桑田谁负畚惆怅听鸣鸠
莲洋诗钞卷三

[book_title]卷四
钦定四库全书
莲洋诗钞卷四
蒲州吴雯撰
七律
霁公次壁刻金释重公韵索和即荅
年华忽忽髩丝秋下泽常思马少游高咏喜闻清似鹤好山惊见翠如虬名心难遣千年妄世事谁为第一流今日追陪龙象後髻珠可许付裴休
魏惟度留饮即赠
汴柳当门映索居名山心事近何如琴樽尚自能留客风雨何曾厌着书不少涂泥悲騕褭并无钟鼓溷爰居蚊虻鹳雀须臾过那用临渊羡大鱼
寄黄经公
曾拌官舍醉如泥别後柴门掩玉溪树下茅容原有母闲居潘岳已无妻当年情事悲鸿爪近日文章爱马蹄弹指韶光惊过眼几时灵药就刀圭
苇亭即事
芦叶一丛还两丛後园散坐见飞鸿堦泥着草昨宵雨檐网惹花今日风便可弹碁开白袷那教踏箭趂黄骢女墙王屋晴逾好都付狂歌痛饮中
陪佥宪伯登九山寺同姚绥仲孝亷二首
百折崟?磴道长天风万里浩茫茫已攀絶顶九青髻囘见一泉千绿杨雨自僧厨归石井花从樵路散寒香周遭碧玉屏风叠谁把匡庐借太行
矗矗松门傍日开山前车马漫徘徊洞中谁贮千秋雪杖底争喧万壑雷磵道犹传龙女过珠幢方见鴈王来三生合受金人偈忍别繙经百尺台
相州初寒
昨日北风寒有信今朝东阁梦无端衣裳在客寜辞薄岁月因愁转见难才子恐教传邺下名倡争说盛邯郸萧萧荻苇三台没愿乞仙人药一丸
宿少林寺
宝阁崔嵬明海霞香林四月娑罗花子规啼时山雾暝怖鸽飞处松枝斜梦本非真尚颠倒心不可得何正邪若解大千同掌果便应常住法王家
送杨南城出守劒州
安陵消息近如何拜得新恩慷慨多远水远山通洱海春风春雨下牂牁三更鹅鸭裴中立万里旌旗马伏波岂但长卿能谕蜀天威先靖夜郎戈
别陈顒士
一载追陪笑语同可怜岐路洛城东伤心涧水兼瀍水落日南宫更北宫气谊暂教违贡禹文章遥望荐扬雄何年金谷园中醉重对荷花一顷风
别潘殿升
入望中条决计还君亦将去龙眠山文章谁信已无价世事何年方得闲酌酒南宫北宫外分手朱雀苍龙间相思各忆天津水五月浮桥下白鹇
读东坡种菜诗因成一首
颇有城隅傍井田瓜花楝实每清妍不烦更借参军地便已能当宰相钱早韭剪来新雨後晩菘劚向早霜前兼闻此味须常有休论东坡仕宦年
九日同诸公登高
芦荻萧萧木叶摧他乡犹得此登台旧山愁絶二千里客席端应三百杯丛菊有情人醉後高天无际鴈飞来樽前多少金门客尽是西京作赋才
初春风雪过赵天笃
两日东风寒较甚今朝飞雪渐交加湖边新柳正挼线山畔残梅犹弄花鸟语听来无次第草痕望去已横斜几年梦想特相问骑马过溪冰坠沙
题姚玉阶西湖感旧诗後
六桥烟柳拂衣尘苏小坟前芳草新宝马香车空有约风裳水佩总无因神伤偏在湖边路情锺方为我辈人更有谁来作寒食梨花如雪认前身
仲春三日雪和愚山先生韵
入望空明杂晓晖随风故故扑帘扉堦前柳絮争相掠岭上梅花信久违塞马沾蹄连夜猎春鸿留爪隔年归鷫鸘莫便遂沽酒又早重穿貂鼠衣
贻洪昉思
不耐悠悠世上名薜萝深处有谁争能通彼我闲千古才着成亏恨一生广汉何妨贫折象壶山窃愿隐樊英年来真见忘机好非借云林寄不平
再示昉思
世事从来少定形须弥未可爇飞萤鷇音有辨复无辨鲲化南溟更北溟欲杀何尝非李白闻歌谁更识秦青豕零鸡壅当时药暴贵新传又茯苓
赠朱悔人学畊东浦
双鸠呼雨又呼晴东浦何人正饷畊蟹舍遥连平楚白柴门俯见下江清烧畲侵晓驱牛出饮社连朝荷锸行莫讶逃名名转盛耒边终有汉书声
逢王子重吏部京师即囘秣陵省觐
藤花官舍日从容相忆长吟对磵松七载谁怜花下别三春还喜寺前逢新诗远带峨嵋雪【子重有使蜀诗最奇】归棹方迎白下锺为拜山公道珍重献花岩北待相从
沈洪生编修宅集诸子看芍药四首
灵根曾说托丰台新买千枝傍座开杨氏诸姨同辈出赵家姊妹两宫来东西客到四千里贤圣酒倾三百杯为恋高情忘卜夜四更灯火不知回
旖旎争看叠画屏灵妃髣髴下云軿怜时那便分桓李妒处何从较尹邢名酒远将阿母醖盘飡羞荐五侯鲭浮生此乐真何极莫遣当筵锦瑟停
肩拍洪厓笑语同长吟促坐凤城东酒当璧月清凉夜人在瑶台锦绣中画槛缘堦香有露珠帘到地静无风欲归更覔银缸照爱煞深红杂浅红
欲去还留遶曲廊酒人被酒更清狂舞当芳树惊乌鹊歌倚洞箫来凤凰花气蒙蒙寜惹雾炉烟袅袅尚焚香莫愁那得频相接只许卢家有画堂
六皆兄招诸子集蠖庵侍御宅
凤炬辉辉照画堂秋深终是感他乡琴樽尚恋严公宅畚锸谁操谷口庄岂为上书留北阙犹思取妇溷东方愁来鲁酒都无用坐听西风鴈一行
送曾青藜之粤东二首【录一首】
天边才识少微星欲别还擕双玉瓶东阁连朝方罢酒南人从此更传经春回黎母花前艶雨过金鳌海外青珍重家人问消息平安先报锦帆泾
呈少宰李容斋先生
次第朱门影寂寥霜天感激更相招盘飡谁暇谋寒士启事公犹重
圣朝橘树当奴供玉案雪花如掌避金貂座中不少知恩客一饭从来未易消
赠黄六吉
十年令望叹无双亲见风流意益降的有公才比东汉更开诗派振西江青春索句王孙草迟日摊书玉女窻最感天涯知己在莫辞沈醉续兰缸
赠武建侯
海风吹雨又吹晴渐次桐花接坐生醉後倚阑看点笔狂来别院试弹筝沧洲意气朝云上鄠杜声华昼锦行好在鸭头潮水绿不须酒渇忆江清
斐然纳姬
清秋谁和杜秋诗寂寞樊川恼髩丝刚遇桂轮生魄日恰逢桃叶渡江时漫言春到花盈树还看阴成子满枝佳事合题三妇艳中堂乐任主人为
顾梁汾舍人自制竹罏携至都下客争赋之余亦为诗二首兼道别意用原韵【録一首】
竹炉活火夜犹然梦绕吴淞水石边塞上风尘逢旧制江南榆柳忆新烟山移明月空猿鹤洞改桃花几岁年认取庐山真面目天涯随处谷帘泉
和荅汉仪旭庵升也雪後游万因寺之作【有序盖闻右丞高寄曾开鹿苑之基江令修心亦憇龙华之馆是以通人旷士每托兴於林丘覉客劳人宜游心於禅悦况乎峰连仙掌水映河图刹留龙象之居碣表隋唐之字山条水叶忽迎宝马之来云寝风栖暂息名贤之驾结胜因於世外播佳句於人间侧仰风徽弥增欢喜晴沙拥路怅未聨金地之游霁雪当轩但遥?玉山之照勉成四韵用附千秋云尔】
日上高林彻曙钟看山结骑得从容春泉乍动花边屋残雪新消竹外峰苔径通时羣鸟散石门开处一僧逢幽寻最有柴桑癖白社今朝怅未从
登楼次木厈韵即简甜雪二首【录一首】
灏气常思契混茫眼前原不异洪荒坐来虚室能生白养就金鹅渐褪黄百折世情坚道力几囘心事尽名塲凭阑究取云生处璎珞街前认旧乡
次韵荅韩文尚
亦不辞名不近名偶然相见即相倾休论金马浮沈事且对玉壶春酒清大药终思还旧我名山岂敢负新盟论文连日花前醉只觉人间尚有情
赠刘西谷侍御二首
当年同醉荷花酒今日来过杨柳津奉使已为骢马客论诗仍是玉堂人文章海内原无敌道素河干久作邻更向治平求第一维扬政绩两嶙峋【令弟自翰林出守扬州】久向山中怨索居半鸡何庋更无余春来嬉戱思文褓花下追随愧板舆织素织缣机总废桃根桃叶事全虚吴娃应践当年诺待与康成理架书
津门喜逢徐师鲁即送之山东【健翁子】
海畔相逢笑语温惓怀今昔道终存看花乍可称新契对酒仍教说旧恩事业此时归凤沼文章千载溯龙门匆匆又作河梁别日观峰前役梦魂
再贻子载
爱尔英姿不世情矫然龙性掣长鲸阴符帐里再三读宝劒匣中犹一鸣学得飞仙能控鹤擕来中妇善调筝何年已就还山约同向金莲顶上行
送友人滇南省亲
万里腾骞意气雄乌衣门阀重江东兰桡正羡乘风便春殿犹传奏赋工青草湖光迎彩笔点苍山色扑黄骢芰荷香里趋庭早会看西南海照红
将发潭州阻风
江风三日且不息愁倚江阁衣裳单日暮鱼龙争出没云垂水石生空寒欲去尚恋贾傅井到家还近毛女坛若问湖南好风景栖岩红树九秋看
赠张太守愚谷二首【录一首】
长夏高斋拥赐书南风吹过北窻虚刚肠百链能容物英论千回倍起余郭外莲塘藏白鹭阶前酒瓮掷金鱼几回话到郎君谷修竹南头好结庐
蓼花
嫋嫋秋光映野姿依依踈干对寒漪方看数缕花开处渐近长空雁过时风动白苹偏弄影雨交红树半垂枝浦中荷叶还如镜相伴前汀晩更宜
戊寅初春简张厚卿广文【厚卿畜妾甚多长治人】
春云阴阴将作雪重慰新年望岁心将有莺声变寒谷岂辞腊酒对高林牙籖暖傍珊瑚架花胜娇分玳瑁簪更喜日长无一事课书香阁写来禽
题孟伯人小照【碧山堂乃伯人园中堂名也】
碧山山色正氤氲山下高松更不羣几次山堂常载酒每於松径数逢君栖岩寺里僧同话郑谷庄前鹤共闻尤羡文章可华国白云他日到青云
吴门初春
闻道江干冰渐消眼看芳草坐无聊酒杯纵使愁中得春色终难客里消山鸟漫吟泥滑滑吴娘偏唱雨潇潇归时借问金陵路桃叶新添几尺潮
闻喜雨後简枫仲
雨後残阳高树间豆花覆井桔橰闲凉风徐度溪边寺宿雾才收郭外山每惜劳生仍远道难将大药驻衰顔相逢且撤河汾席塔院东头看白鹇
水村
林叶萧萧欲暮天人家烟火夕阳边寒瓜引蔓垂茅屋野水生波入稻田渔网悬来晴树外钓车牵过晩洲前圆沙鸥鹭忘机甚队队菰蒲自在眠
赠孙都阃
瘴雨蛮烟海峤清雄才从事伏波营琱戈晓指春星淡猎马宵还腊雪明北阙千秋方铸鼎南天万里已消兵霜华点鬓休相讶二十年来大将名
水村
万树垂杨绿不齐人家住在涧东西新篁迸玉方连屋嫩荇如钱乍点溪野墅客还忘闭户晴沙屐过不沾泥风光都似招贤里只少红翎水鹤啼
重过故关
关门芳草寺门钟石磴盘桓感旧踪白日回看天路远青山喜似故人逢楼台傍晓开岩户雷雨淩晨过涧松为爱纷纷红蕊乱翠禽衔下碧芙蓉
闲居示内
十年宦学两无成且共山南事耦耕可向田间随冀缺几曾床下拜樊英提筐蚕月劳机杼采药鹿门忘姓名若使蓬山同有籍玉箫双引凤凰声
村居
莫向村居厌寂寥绿杨千树遶兰臯河声卧听崑仑远岳色晴瞻太华高岸上桃花如绶带溪边芳草似青袍晩来犹好垂竿在一线清风引六鳌
题岭祠
半岭闲云祠树多野人心事近如何黄龙酿雨飞岩窟白鹿衔花过薜萝石上方抄云子饭溪边谁和紫芝歌年来空有还丹诀日遣流光等逝波
河上望永乐历历然感咏
河势冲冰水倒回两山寒色逼人来乡园云树虽相望客路心魂转更哀倦马争投盘豆驿饥乌空噪赫连台劳生碌碌真何益欲访卢敖链玉胎
江楼寄怀宋中故人
二月春归杨柳条广陵风雨日萧萧题诗不到忘忧馆走马何年海雁桥江上归心怜草色城边晩景惜花朝梁园宾客天涯在空听钟声落暮潮
韩维藩兄偕令弟文尚买荷花数柄招同沈竹西客子张凤举集赏分赋得支字时别客子已十年计共维藩城南饮射时已五年矣
胜客招携继渼陂荷花恰有两三枝香来便觉风前好露重何须水面时一座尽看人似玉十年独笑鬓成丝射堂却忆垂杨郭画戟犹能中小支
送鲁庵之黔西二首【録一首】
使君持节拥双旌慷慨今为万里行眼底江山遵驿路天边雨雪计王程瘴花开处賨人侯蛮树交时岛吏迎最是
圣朝威德重旬宣从此倍声名
赠甯观斋太史
骑马冲泥拥鼻吟相过常得散烦襟题笺久废闲情赋对酒欣调太古琴忽念湖田应有梦尚依金马本无心荀陈风味西州泪三十年来拟再寻
论书答子文大尹
句曲论书已杳茫江陵刼火更凋伤参差昙?鹅羣字颠倒山阴狸骨方拨镫微言宁石室画沙真谛岂云阳传疑传信须裁取莫但随人筑道傍
寄江辰六郡守三首【录一首】
大道微茫不可寻极寻常处易浮沈读书未便伤无用为善何妨是有心笔势漫从愁里废天机且向静中吟迩来生计浑如此肯向南风慰好音
坐看
坐看山云意态迟酿成新雨到花枝盛来宝砚三危露写出幽人七字诗红药香中蚕浴後绿槐阴里燕巢时晩晴谁办樊川赋只许当年杜牧之
寄山中人
荷衣蕙带山中好颇念花时独往来应有肉芝供晩膳定逢石髓助晨杯人间万事惊鸿爪园客三春荐鹿胎遣有涉无费斟酌莫将新赋汚天台
姜华林郡司马得红泥燕子将之句命同人赋之走笔应教
飞花无数委前谿雨雨风风打作泥紫幙最堪添旧垒雕梁偏称作新栖水边啄得红襟重柳外衔来绣翮低多少佳人喜相待珠帘高卷立香闺
赠宋騻先
生平梦想峩眉好君在峩眉住几年佛火飞来轻似叶香云生处白於绵道心已熟龙归峡定力方坚虎擘泉今日相逢如伴侣可能重问蜀江边
山行即事
姑射山前三日行秋林落叶乱泉声藕花已老谷登市牛力方新人饷畊冰雪远成仙客梦桑田近见使君清徘徊芦荻萧萧夜汾水东头雁影横
宿吴山寺楼简严灏亭先生
萧萧暮雨急寒榛独倚高楼少四邻江上鼋鼍悲鼓角下方灯火散星辰梅花何处三更笛寒食无家万里人不是相逢严仆射天涯谁念草堂贫
斋居
瓠落何须虑大樽萧然无客欵柴门春秋未习严彭祖纪传常轻褚少孙下泽几曾驱欵段长河终拟溯崑仑雷声太白连朝急次第墙东过雨痕
阁学李湘北先生有圣代求贤之作传和纷然酒次出以见示余自揆謭劣何能扬扦盛事但自述所遭而已并呈先生四首
迳开鼪鼬学邻虚岩壑朝朝信所如圣代自多优异诏微才真媿治安书观光未敢违先达作赋还当念遂初囘首旧山冷猿鹤桃花流水乱春渠
故人清切白云司爱我阳春郢上词苦欲上书共徐乐不教下第叹丘为阳居久矣忘争席司马何须更入赀看取淩云新赋好几人先到凤凰池
十年曾着远游冠辛苦真同蜀道难颇有文章窥贾谊实无盐铁比桓寛金瓯本自无伤缺玉垒方期早奠安顿使河清频入颂君王含笑五云端
乡里常随马少游上公偏有白云求可能辇下留方朔先使人间笑许由草野那知千古事
朝廷自有八紘收玉杯漫道天人策牧豕公孙万户侯
寄赠吴武陵四首【録二首】
忆昔熊湘早济师曾同草檄佐军麾久从磨楯窥英略更向投戈得素知粤峤尽开唐节度沅波已敛汉旌旗承
恩却绾麟符重玉带河边听竹枝
矫矫双鳬汉殿边元龙湖海气依然才优曼倩三千牍道长苌弘十五篇官舍从容闲对鹤南风披拂静挥弦緑萝自此无招隐不种桃花种稻田
戏为西崑体二首
铁鏁高垂闭绮寮蘂珠宫里上真朝梅花只许留宫额杨柳谁教绾细腰槛底芙蓉归宝镜帘前春雨得生绡伤心最有秦楼客隔断红云听玉箫
朱雀窗前晓色开玉鈎窈窕碧绡回日高有客看花去夜半何人鸣弹来故把秦筝迎醉拂漫将越练就灯裁
春风十里耶溪路网得西施不用媒
平遥野望
极目平原宿草衰无边春色鴈门来纵横野水灌婴庙突兀寒烟吉甫台绕指当年存苦语闻鸡何处见奇才晩来浣得愁千斛仗有葡萄新拨醅
闻阮亭先生由户部郎中改官侍从二首
琅琊家学本无穷天挺英姿更不同事业已闻多际会文章今始见推崇宫人尽说元才子天子频迁戴侍中入直那教早归院金莲常撤御筵红
频道新除下九天相过特地一欣然敢云贤人五百里的有才名三十年从此但栖天禄阁不须更算水衡钱由来奬士玄晖癖犹问人间宝剑篇
某上人礼清凉归
雁门迢逓访三车稽首清凉链镆釾去日但擕铁如意归时却采金莲花毒龙制後争投鉢猛虎骑来竟到家囘首戒坛石上月清晖依旧满袈裟
再过有道阡
有道芳阡接翠微石门松桧只依依风吹葵麦鼪鼯出日下祠堂蝙蝠飞垫角何人争慕义瞻乌谁屋早知机九原应使先生笑辇路而今走布衣
简张迥凡
闲坐高斋日几囘秋花遍向小山开槛前最爱凉风入天际刚逢早雁来奇字问时宜载酒雄文草就许登台每当忧乐关心处知尔真堪宰相材
寄姜西溟四首【录二首】
名世由来道不孤鹏飞今已振天衢宫花偏向簪时艳鞾笏方从殿上趣盖代文章原有价掀天事业岂无徒大才难用真为用不复长歌击唾壶
几载铜龙自慨慷一朝重致姓名扬兰因出谷香尤远橘以过淮味更长争喜青云真得路休言白首只为郎家风亮节传青简再见新梧振凤凰
西子【华林姜公属赋】
响屧廊前夜月孤苎萝村畔没寒芜已教旧恨伤麋鹿又肯新愁入鸪铁网皆云沈寂寞黄金任尔铸馍糊江东救得无余事那复扁舟共五湖
明妃
不把黄金买画工进身羞与自媒同始知絶代佳人意即有千秋国士风环佩几曾归夜月琵琶惟许托宾鸿天心特为留青塚春色年年似汉宫
绿珠
盖代贞心盖代姿鲛珠百斛价难追已拌知已偕金谷岂肯才人嫁养厮璧月沈时香未冷彩云散後梦何之当年也有翾风侣不识春风又付谁
太真
人间天上两茫茫倾国倾城恨最长何处玉妃留别院尚教亭子忆沈香汉宫自喜同飞燕春色争夸似海棠七夕牵牛私誓在同心愿只属三郎
虞姬
楚歌一夜动悲凉百战空嗟霸业荒子弟皆知归长者美人独解报君王江东日落垓尘散原上春归墓草香囘首五陵烟树尽千秋同作恨茫茫
咏白梅四首【录二首】
冰天曲屈托灵根犹喜春风入坐温绣幕灯来才有影雕窗月到更无痕香浮东阁仙郎宅梦入江南处士村醉後不辞频酹酒也同玉女洗头盆
南枝不用怅无媒早向春前次第开烛晕红时明獭髓蝉光满处长珠胎当筵恰对一峰雪照水何须两岸苔珍重纎尘都不到廵檐那许冻禽猜
赠孙次园二首【录一首】
七十二峰江上头松云抛却旧山秋孤怀耻傍三千客侠气常轻万户侯鼎里丹砂烹上药机中锦字感新愁无端又遇穿鍼节不向舒州向冀州
城南晩归即事
曲江买酒不成醉归骑纵横散野垧日暮波光吞岸白雨余山色逼人青紫钗红袖花边郭翠箔珠帘水上亭兴尽城南仍秉烛夜阑重市五侯鲭
长安喜遇孙恺士前辈
衮衮才名鵷鹭班几年江上有余闲暂抛紫府花前讌又看青门雨後山久别各言魂梦熟相逢都讶鬓毛斑难争只有千秋业不与流光共往还
简长安谢静岩大令
终南荏苒三年住时有青光照画檐覊思只须游子领风流偏让使君兼花前吏散亲调鹤竹里人归自卷帘今日方能到厅事可曾先动客星占
重阳
中条红树重阳节林下何人醉菊花海雾昏昏酿作雨渔灯点点看成霞多愁且与消书帙有梦无端搅暮笳世事东西难自料高天风急鴈行斜
潞河简宋佥宪时读其近诗甚奇郁不胜折衷
江上犹传宋玉名花开韦杜引双旌诗过青海才逾壮游入盘山梦亦清直道真消蛟蜃气仁风方感凤凰声西江篇体渊源识仗与琅琊共主盟
寄盛悔亭【悔亭姑苏人流寓芮城之朱侣村者已三十年矣】
岩分悬溜趂晴岚羡尔溪东寄一龛桃叶不须思白下梅花尽许似江南窗含晴雪书偏妙坐拥青山赋正酣珍重题笺报寒食诗名酒德两无惭
柬宋牧仲先生
相国风流尚未遥翩翩公子复中朝无诗堪寄忘忧馆有梦常寻海鴈桥此日谁能追宋玉临风我欲酹燕昭紫芝一接尘心尽重向终南劚药苖
题陶庵小像
杨柳春风廿四桥酒旗歌扇笑相邀坐中红袖窥双鬓眼底青山閲六朝盛事尚追桃叶渡乡心犹系广陵潮头颅如许升沈尽令仆闲情付玉箫
登河中郡楼
从来今古亦关情况复登临感乍生人代已随晨雨散河山不改夕阳晴野花开遍薰风殿春鸟啼荒魏豹城日暮更闻原上笛谁能此地不沾缨
莲洋诗钞卷四

[book_title]卷五
钦定四库全书
莲洋诗钞卷五
蒲州吴雯撰
五排
寄呈梁大司农
承明曾奉召玉署喜相存国士知何忝尚书道最尊孤忠通贝阙素念托棠村騕褭途方远鵾鹏翼正骞愧无将履敬先得下堂言荐祢书仍在投琼语更温何曾分得丧端不异寒暄座席春风接长途夏雨繁看花怀画省折柳记青门岂待无相识方知感旧恩
呈五崖伯二十韵
京洛承顔久嵩瀍问道稀一年辞贝阙千里觐慈帏辛苦年空长艰难事日非心堪缫茧乱身岂食熊肥扬子经抛案安仁镜掩闺文章成聚讼辞赋得长饥天上愁难寄人生愿苦违长途悲騕褭闲幔下蛜蝛乞米收残帖看山别旧矶金兰增郑重昭穆藉光辉礼乐遵陶铸英才仰范围兼崇乾竺业曾少汉阴机朗监千人爽风清衆议归有诗贻杜位无绢授胡威对酒灯花落论文燕子飞素心期黾勉神理尽精微化被苍生雨风行海内衣一时钦紫气不日陟黄扉鱼水存符契风雷仗发挥千秋三不朽所得是皈依
呈补念秦公二十韵
一代文章伯千秋令誉长笔曾专国史名早动
先皇草蹴龙池緑衣沾凤署香登朝题琬琰取士得琳琅百粤烦旌斾南天仗乂康三洲镌玉乳五色驭神羊吟带罗浮雪资捐翡翠装节囘梅鋗岭绶照客星堂泽与桐溪润声留大涤苍更闻秦塞曲亦藉汉庭良黑水军容肃红盐幕府张贤劳久西海淑问复南昌劒气丰城剖仙峰玉笥藏虚延礼孺子道济溯旌阳近眷盐梅托新猷海岱傍岂徒民愠解顿使国威强廿载皈依切三余景物芳龙门登百尺虫技献千章葛帔还能惜金兰自不忘从斯百宝色沐浴发奇光
观海
始识朝宗大登台觐广洋乾坤成澒洞风雨失寻常日照扶桑小云流太古荒蛟龙通窟宅鱼鼈没桥梁一气元精合千帆岛屿长飞仙如可接鹤驭转茫茫
呈雨亭王公二十四韵
淮水波澜远琅琊庆誉长金貂仍棨戟玉节复岩廊遮舫春云緑随车夏两香英风飞紫电绩学擅青箱章贡留棠荫河汾仰绣裳聪明净冰雪特达有珪璋井邑沾恩泽苍生乐寿康题笺才敏捷博物鉴精详劒许司空识书惊内史良英声高季布雅调寄韬光八座行当陟三台计日将昔欣瞻海岳今再覩星凰霁色迎阶爽薰风入座凉隼旟花隐队铃阁竹分行玉屑闻清语珠躔慰面墙谋生何太拙投老转潜伤日月荒松桂乾坤失稻梁铜龙追献纳金马梦趋跄栖逸修丹竈晨昏理药房半鸡惭置庋全豹慕登堂拔薤观新政怀婴际法航即斯成锦里随处得沧浪麤粝贫能给虫鱼注不妨索居久寂寞从此快翺翔
蒲城郡南旧有海渎神庙颇极壮丽自大河去鹳鹊楼下殿宇渐成荒废戊申初春过谒不胜感慨乃为诗十韵以志之
余有济川志徘徊海渎宫风霜残殿瓦葵麦遶帘栊老栢无全緑雕梁有断红尘埃生白帝樵采入黄熊倾倒天吴像荒凉野兔踪人情随显赫神气有衰穷昭代方崇祀丰碑尚记功何妨使丹垩重令辟蒿蓬日月开朱户罘罳罥碧空他时瞻拜下俯仰快朝宗
雨亭王公雪中旋斾喜成二十韵
于役晋阳天归途密霰悬山中琼作树河上玉为田鸟鼠迷空谷关城沍冷泉人家增爽垲樵路失蜿蜒送腊梅分缬先春柳破緜坐来消玉马行处扑金蝉拥骑寒侵袂微吟冻入鞭歌楼薄酒力僧舍就茶烟思欲追梁苑才应美惠连汾阳怀帝子姑射对神仙黄竹謡寜述幽兰曲已传洁清鹇并素浣濯鹤同鲜长养资调爕阴阳免伏愆风云瞻气象珪璧契方圆每伏陶钧力常叨造化权本然怀洁白更取励贞坚值物寜移性班形幸自全袁安谁枉辙江革尚分氊徒领风人旨难酬郢上篇丰年知有瑞先报上公前
秋日再过王官谷十四韵
表圣幽栖处白云解鬰蒸典型终古峻顽懦百年兴空谷何人到孤亭我再登磵花纒细石岩树曳高藤危磴千峰翠飞泉万仞冰清晖闻白雁爽气击苍鹰诡激寜伤直徘徊转见弘哲先迷柳璨节已信王凝龙纪辞荣早鸾台饮社曾有怀方堕笏无碍任分缯花苑谁留客苔龛尚见僧避喧勾漏并絶粒首阳仍胜日诗堪述秋霜史亟称只今书劒外何处得良朋
送桐城相国二十四韵
调爕归元宰勲庸纪上贤立诚通黻座主敬格皇天懃恳趋三殿匡勷计万年豳风七月古丹扆六箴传日月资开霁乾坤仗斡旋维星登皡皥终日尚乾乾尽瘁真无负和衷道已全鞠躬移带孔揽镜讶华颠遵渚鸿犹集翔云凤已骞悬车应有礼生耳敢贻愆【古谚仕宦不止车生耳】国计丹心系乡思绿野悬天阶申虎拜山色乞龙眠
主圣恩犹渥臣忠眷自专翻怜冲腊雪特许踏春烟芳草安车稳春莺旧谷偏荣光过受广乐事胜彭佺玉陛回仙佩沙堤敞别筵国尤思柱石人尽羡神仙燕许文章大韦平事业聨鸣珂开竹里列戟继花砖黑发仍枚卜黄扉更後先参苓惭药笼桃李附兰櫋皖水思徒结灊山梦日连青门杨柳色惆怅晓风前
莲洋诗钞卷五

[book_title]卷六
钦定四库全书
莲洋诗钞卷六
蒲州吴雯撰
五絶
野渡
野渡添秋水危桥一线通临深能自力终不污泥中
渡河
曲岸鸳鸯稳囬村荻苇秋伤心今昔事不肯付东流
宝公
拙龙千柱少巧鸠一柴足忽罢滏阳工西山坐茅屋
卦山四首【録一首】
石路何盘盘老栢一万树风吹栢子烟引入繙经处团云寺即事以空山不见人但闻人语响为韵十首【寺在山海关録一首】
危坐傍东岩衣襵缘苍鼠恰到会心时前峰对无语
同雷道生昆仲晩眺
沙苑晴无风金光乍明灭苍茫河渭间人家在春雪
题孟氏山堂
弹琴坐风柳明月临高台新凉破清晓一一水花开
再过山堂三首【録一首】
新荷满清池屈曲朱阑静波光晓镜开半入垂杨影题梅渊公黄山画册八首为陈子文【録二首】
懒云横山腰怒云起山足千道百道泉一间两间屋碧玉作屏风苍苍沉落照孤亭阻白云终古无人到
颍川宿公?先生书屋
北风无停时声动万竿竹凄然聼已悲况是他乡宿
邯郸歌
暮踏邯郸月晓踏邯郸尘邯郸朝复暮不见邯郸人
怀子文
鹿脯曾留帖鵞羣更颂书还经王母庙不馔锦江鱼【初子文传转蜀饷】
晩春五絶句【録一首】
鸂?交前浦鸳鸯过别滩莫因风雨恶吹动钓鱼竿
见山色不断口号
芳草正萋萋垂杨丝不齐青山如送客直过鴈门西过子觐不值云在宫东酒肆二首【録一首】
行行緑隂下禽声隔溪水一片华山云吹入宫槐里送张翼云之马首兼语续方山之游二首【録一首】
春雨湿桃花匹马花中去若过神福山为礼繙经处
出都别友人二首【録一首】
匹马青门外垂杨覆板桥莫伤摇落尽犹有最长条
出郭
出郭饶清事溪流一带斜浮萍翻恼客一半是杨花
西溪
西溪清浅流洄洄杂菱荇白鸟忽飞来萍开见山影
谢亚夫先生送桂花酱
桂父昔食桂分此为清惠采得小山花酿作江南味
女朝汲
郎行秋涧上妾行秋涧底秋涧浊水泥不入银瓶里
游栖岩寺六首【録一首】
危磴一百盘岩风荡林薮滴沥石门泉飞作人间雨
访隐者不遇
白云满前山山门乱溪水幽人何处寻立久闻松子
和闻雁
月里参差影风前次第声清商天外落多少世人惊
怀山堂
山中有草堂未得山中住白云不让人占尽读书处
晩行山下
林深如风雨黄叶下山路日暮不逢人寒溪独延伫
送张健一之魏郡三首【録一首】
颠倒不成眠残钟天欲曙何事最关人闻君濮阳去
莲洋诗钞卷六

[book_title]卷七
钦定四库全书
莲洋诗钞卷七
蒲州吴雯撰
七絶
杯渡浑河
香象截流能迳渡其如老象没波难却喜一杯无罅漏果然安稳出桑乾
安昌絶句六首【有序録二首】
【庚申夏仲余方抱安仁之痛更涉奉倩之疾薄游安昌情思拂欝行药郭门辄成小诗六章触兴不一难责伦次聊存楮墨以备岁月云尔】
蒲叶青青夹堰齐残云掠雨郭门西緑杨尽是伤心树只遣黄鹂一个啼
半是愁中半病中伤心不为梦黄熊蔗浆难解樱桃热愿乞仙人宝扇风
感伤四絶句【録三首】
皎皎依然明月辉宝奁尘掩事全非青鸾双影知何处苦道瑶池使未归
惆怅零香钿合封红绵小绣损芙蓉绮窗抛掷谁收拾珍重当年锦线缝
二十年来晓梦空蓬山弱水信难通桃花谁道三千岁难抵春归一夜风
咏南将军事一絶
呜咽临淮几乞师广张声乐复何为灯前难忍千秋泪洒到当年断指时
咏邺城杂事五首【録一首】
安汉将军安在哉七十二塚自累累而今碑字传梁鹄不复重留受禅台
桃花夫人
桃花夫人好顔色月中飞出云中得新感恩仍旧感恩一倾城矣再倾国
上蔡道中雪
车箱摇摇秋草澁上蔡城南官路直东门极望白茫茫风前一点鸦翎黑
初祖心影石
翠巘嵯峨花雨随孤云片石妙难窥分明只履西归去五乳峯前又是谁
苏公墓下作
青山送客九十里宿草伤心七百年欲拜峩嵋索灵翼正逢风雨暗长天
文殊大士洗象图颂
狂象曾闻奋六牙而今驯伏捧莲花浮幢香水慈悲甚洗尽恒河沙复沙
书王平子传後二首【録一首】
第一声名品目非雕窗争脱小郎围生平无事强人意惟有泉台慰陆机
再过渭南
鸿门亭外酒旗斜半日村前水映沙三十年来重立马鸎声犹坠县楼花
春
冰雪棱棱作岁寒而今也到早春天郭边暖跃长河鲤门外晴开太华莲
赠谢鹤庵二首【时将纳姬】
品茶大似陆鸿渐较水还同刘伯刍纱?笼头煎总好仍须红袖捧甆瓯
杨柳东风柔软条真如十五女儿腰香山居士风流甚待选双蛾仔细描
题似鹤先生画卷三首【録一首】
图中亭子比休休瀑布真悬万仞流往事都成鸿爪雪只余墨妙古今留
卢子凝兄牡丹四株有以六十千易者却之记以二首【録一首】
世态纷纷笑不支移山伎俩久如斯因君始觉黄金贱也有铜山短气时
奉和阮翁花下饮
风风雨雨道途难犹及长安花未阑便脱征衣花下醉一枝低亚玉栏干
戏答豹人三首【録二首】
日夜东风太剧颠落花无数客窗前只愁吹醒扬州梦不得高斋自在眠
弹筝莫怨白头吟卖赋常思归旧林不是鱼竿愁决絶茂陵佳丽要黄金
一片
一片花飞点客衣纒绵珍惜不多时可怜都作关心梦忘却东风唤子规
虞乡道中口号四首
千仞飞泉下石门岚光霞彩变朝昏樵人笑指司空谷浣女方归洗马村
紫翠纷纷入夕霞石林东去有人家木棉花落稼将熟犹见黄牛翻水车
枫林飒飒石磷磷壠上饥乌飞趂人烹羔酿秫劳田父打鼓摊钱赛社神
舍南舍北蔓寒瓜东门有池方沤麻老农何处牵黄犊行过一湾红蓼花
余有虞乡口号曾寄正阮亭先生家弟来汴道及送子文絶句因谬许鄙作有黄绢之赏遂再赋此亦窃附唐人本事之意云尔
入洛游梁事不齐传来新句感幽栖山人此夜还山梦扁鹊祠东绢市西
心契无为身未能栢梯山寺赚闲僧相参有句仍无句裴迪终当避右丞
寄董骠骑
少年使酒闻轻侠退老江干数雁羣世上可怜多醉尉不须重说李将军
戏赠李武曾二首
山公爱客绮筵清灯火笼纱妒月明此日相逢未相识江南新到庾兰成
沉醉东风卢女弦泥人佳句满题笺预愁长夜无春色遍种桃花作墓田
贻永乐旧主人二首
不见仙人侯道华攒攒谁食枣如瓜谿南空作七年住水鸐声中处士家
窃药人应得药人翻从混沌见天真无端贪作凌云赋辜负桃花玉洞春
河桥
河桥新柳渐成丝社燕飞飞二月时每惜春来只为客东堂辜负好花枝
咏史
缄口虞箴笑汉京逆鳞谁复更相撄一书谏猎千秋重不敢词人待长卿
题阮翁画册二首【録一首】
惨緑深红正满枝双双蜂子趂花时更看蝴蝶车轮大只少麻姑背上骑
送阮翁祭告南海四首【録一首】
岭气如蒸暖不收行人都脱木棉裘阳春一路通南极直看桃花到广州
去婢怨为元彦赋二首
门巷春风柳挂丝去时成恨见成悲含情脉脉两无语囬首斜阳双泪垂
朱字箜篌暗网尘伤心岐路是前因郎心若念当时意莫把金钿与别人
戴尚书竹
湖州太守贫方善协律郎官老更工惟有尚书最尊宠闲中写出葛陂龙
之葛沽舟中杂诗四首【録二首】
晓日巃嵸近直沽遥遥帆影出平芜眼前芳草衡湘色只少春山叫鹧鸪
短蒲沙带退潮痕花里楼台柳外村暂歇吹箫倚双桨闲看丝网摘河豚
题孙孝堪渔父小像四首【録一首】
药竈茶铛对水鸥萧然身世两无求钓竿虽设丝纶卷怕有蜻蜓立上头
题阮翁壬寅诗卷五首【録二首】
緑杨芳草可怜生花下题诗野寺行江北江南烟雨路伤心重付庾兰成
姑射仙人真絶尘江山依旧墨痕新此中消息传灯似自分当为得髓人
途次偶忆
洗马村东一顷田王官谷口聼飞泉家人更有鸾台侍便醉虞乡绢市边
题沈汉仪小像三首【时自蜀还吴録一首】
絶代风流酒一巵东阳才调比陈思邯郸会发天人叹应见搔头傅粉时
偶读摩诘诗感题
入道悠悠怅未能萧然兴味已如僧周妻何肉两无损只觉中年愧右丞
送贾积石
拌醉天涯日几囬一朝岐路怅衔杯玉兰花发君应到新笋生时我亦来
赋得海月半轮高分十五删四首【録一首】
百尺楼高玉半弯清宵无梦落潺湲错将碧海滩头影认作深闺镜里山
偶兴
緑树茏葱羃晓烟城隅荷叶正田田黄鹂交语鳲鸠醉浑是江南孟夏天
奉题阮翁雪谿诗思图三首【録一首】
墨王亭子树桠杈诗格维摩第一家碾碎玉尘带香色不知是雪是梅花【公浒山泺别业有墨王亭周栎园先生诗祗有墨王亭畔水空明与客忆王郎】
题禹尚基鸿胪卜居图三首【録一首】
年来百药瘦崚嶒也似仙儒也似僧只是鱼鰕都爱惜渔竿休画画红藤
感悼江解州辰六
春首华筵重一金大寒冰雪感知音牂牁名士今何处谁辨相如作赋心
四月
四月湖湘芳草铺竹枝夹岸客船孤长沙自昔伤心地亲向青山听鹧鸪
江风词四首
四月江头踯躅红江边愁雨又愁风泊船休近黄陵庙斑竹摇摇恼煞侬
江风吹浪生白波往来舴艋冲浪过浪花起处红衫湿换着湖州生线罗
一夜南风吹不休侵晨晴日满船头江乡见惯闲风雨说着风波也不愁
估舶新来换宝珠船窗四角结流苏却怜西子无缘分晩嫁黄金范大夫
偶笔斆飞卿
闭门闲出太匆匆小倦归来意倍慵床上残书风不定花须吹在砚池中
竹屿
竹屿湾环抱水亭鲛珠不定芰荷青阿谁轻拨兰桡入打破春塘百子萍
潭州杂诗三首
潭州一住四十日亲见巴帆枕上来岳树尽从朝雨緑湘花更着晩风开
无数蜻蜓上钓竿花枝照眼水漫漫墙东尚有闲田地犹可添修鬪鸭阑
方山五首【録一首】
山色参差碧玉围松声花雨海涛飞晩来小坐盘陀石闲看山僧补衲衣
阮翁斋啜武夷茶同令弟幔亭五首【録二首】
幔亭峰下曾孙宴嫩荚惊雷又几春解辨莲花香味好端应曾是此山人
大称齐鲁小邾莒更有麯生中逗挠若待伐毛三洗髓羊肠车转荡嫖姚
题云林秋山图为查德尹
经营惨淡意如何渺渺秋山远远波岂但穠花谢桃李空林黄叶亦无多
临汝道中
桥下菖蒲桥上柳南风吹过緑生凉金衣公子浑相识宛转留人到夕阳
阌乡道中望戾园
思子台前望落晖泉鸠烟树远微微伤心落叶哀蝉曲直到而今恨不归
题黄湄给谏红袖乌丝卷三首
白玉阑干翡翠牀林风吹动绮罗香黄门搦管妖姬侍仍是君家宝绘堂
纎指玲珑楮墨芬花前来往石榴裙蕺山扇子谁将去不解风流是右军
梅花赋就擘长笺七十鸳鸯画里传比似扶风真托兴後堂原未聒彭宣
寄佟闻喜四首【録一首】
鸂?双双傍暖沙野田将次有桃花即看雪後添春水流入甘泉润万家
留别仝车同三首【録一首】
文章命逹两难齐五十青云路尚迷夙昔家声原第一暂将牛鼎尚烹鸡
右军书法尚矣而十七帖尤属其最世传少有善本西溟姜子独有僧权不全旧搨良为至宝遂题五絶句於帖尾【録四首】
谁言野鹜与家鷄自信张芝雁阵齐续得过江书十纸神明先伏庾征西
裴业贞观入贡初烟飞雾结状何如外人千载尤珍重不数严家饿隶书
日给樱桃子一囊山川游目乐徜徉尚平心事谁能识折柬还留种树方
悬溜山前覔紫芝乐遵沧海去无时神仙游戏皆龙凤多少儿孙饮墨池
子文赞府得安邑後野人之贺已不受而更损绢为余强索得之戏赠二诗【録一首】
三尺鵞溪罢剪裁处膏不润亦奇哉从来安邑多相累翻向先生索袜材
春晓曲
辘轳哑轧宫井澁花影玲珑半帘月美人睡起梳晓鬟锦帆过处雕牕黑
怀阮亭先生
琅琊天下推词伯果有文章起一时何必桐花相郑重芜城自有建安诗【词苑称先生为王桐花】
题降龙图
香水无波道味真谁言龙性实难驯试看薄暮安禅处一个鉢盂五百身
伏虎图
一啸惊摧山木枝腥风过处血淋漓老僧视尔浑平等正要牵来当马骑
怀子文二首【録一首】
西出萧关见瓦亭六盘山色六盘青怀君多在弹筝峡载笔重来验水经【子文臯兰载笔论王母宫碑刻最详】
哭张三公路之丧而送之十首【録一首】
阻絶河山少见期神交千里只相思相逢便道参曹洞银盌空斋大雪时【君尝简余云此间有参洞者速来一道至则无有盖戏余之嗜禅也】
独坐看月三首【録一首】
独对高旻发浩吟夜凉风露涤烦襟浮云敛尽冰轮满万里青天万古心
还山坐向辰竹斋
春草龙池奏赋同一年奔走日华东而今始信忘机事闲坐修篁细雨中
自郏县至南阳五日山水风土不无感慨成诗九首【録一首】
东飞驾鵞西鸹鶬涧底菖蒲尺五长宝髻罗裙何处是青山彷佛杜兰香
送陈子厚之燕二首【録一首】
玉溪东畔柳如丝肠断人间折柳时寄语春风道珍重桃花山店梦斑骓
寄展芝亭并谢送花树四首【録一首】
海棠两株娇可怜买须三百青铜钱暂应忍醉不沽酒换取风光二月天
将再之吴门四首【録三首】
蛮语吴歌半不知沙棠青雀影参差行人多上真娘墓酒客常留短簿祠
绮户雕窗障緑纱笙囊夜半嚼红霞不知此去长洲苑还有当年小玉家
迢递关门唱五噫那能佳丽减乡思可怜也有凌云笔只与吴侬较竹枝
珠楼
珠楼十二囓金蟾楼外春风打?檐齐道天香何处落不知人在水晶帘
闺思词
细雨茸茸杨柳津当时曾比送行人纵然不向临卭去多恐归来已暮春
庚申仲春寄子文赞府三首【时住永乐风雪薄醉閲赵帖遂书牍尾奉逹　録二首】
松雪兰亭跋语奇闲邪规矩又谁师临风却想翩然阁正是更阑鬬茗时
疑义何人可较量风灯薄醉浄琴张病妻却上平原帖鹿脯端能远寄将【时妇病甚】
为陈湘殷翁题画五首【翁子姬远姬远子友仲持画册至鹿城索题　録二首】
苇照明霞秋水平相呼相应趂和鸣同居个个无猜忌真是人间好弟兄【芦雁】
旅骑三冬不肯行渔阳腊雪太纵横春来合向金鵞馆消受花间一鸟鸣【花鸟】
壁上见子文大尹题
昔人抱犊三年学我亦香泉两月停破塚不须求笔法牙籖捡出翰林经
喜晤王清远时余将还河中清远亦之官茌平五首【録三首】
燕许弓裘鸿渐宜相逢依旧落花时朅来重对山公席只有劳生鬓已丝【曩与清远相见年髩俱髫龄今阮翁再命饮清远方壮而余老矣】倦游却愧长卿才二月还家花尽开最喜晴莲千仞色清光飞过大河来【余家郡城正与莲峯相对门外朝夕见山色如碧玉】
握手东西长短亭翩翩家学且传经怀君一路王孙草直到鲁连村畔青【清远时方为茌山学博茌有鲁连村即射书处】
再题喟亭看梅卷三絶句【録一首】
人间万事等浮云山店溪桥野鹤羣输却衆香缘分在梅花好处便逢君
赠谢牧四首【録一首】
蟠桃曾赐蘂珠宫五马新看佐郡雄却羡官厨风味别金盘先荐荔枝红
除日雨霁晓起即事简赵将军五首【録一首】
碧桃有意已含紫榆荚无心迥带烟取次将窥湘女佩逡廵全放沈郎钱
题黄湄都谏诗卷二首【録一首】
十九首诗惊碧落一千年调记烟鬟少陵无语昌黎醉只许黄门到华山
为阮亭先生题画四首【録二首】
谁画江云海雾闲长风披树雨连山此中景物都何似应在衡湘上下间
晴云不及雨云多石趾江心荡白波卧听鹧鸪闲不住几番隣舍乞渔蓑
送张确山四首【録一首】
咸阳芳草及时新偏向渔阳踏晓尘只是渭城三叠後可能忘却卷衣人
送魏闇之还里二首【録一首】
蒙蒙细雨海东头尚觉寒生日本裘渐远蓟门见芳草春风吹过古并州
禹州题壁四首【録一首】
走马襄城七圣迷禹州城外草萋萋来朝又宿嵩阳寺石壁先听震旦鸡
过大卤访傅青主先生时已移居缅然有怀即书此寄意四首【録二首】
松庄烟树十年余寺路相逢笑下驴今日重来浑不见白云深处又移居
京洛无端迫客尘也知璎珞是前身几时得遂东隣约金粟园中两道人
见公?先生手蹟感咏之下不觉涕零四首
鸣雁城南春水生陈留风俗阮家情一行书信千般思十五年前颍上行
荐祢当年墨未乾伤心耆旧已凋残孝标没後交情少谁惜人间葛帔寒
一笑金徽未落声风流应主芙蓉城独怜近诏求遗老不使君王见长卿
等闲弥勒便同龛又与朝云作晩参座上当年听丝竹西州慙负哭羊昙
励梦
昬昬醉梦日浮沉难处方知用力深不是梅花香色好如何链出广平心
题莫亚夫先生小像三首【録一首】
补衮即是仲山甫浣墨还同王右军比似当年苏玉局相随賸有两朝云
题杜少保园时雨中过
暮雨潇潇百一园上公别业倚云根千囘流水不知处一迳野花开到门
长安初春感咏四首【録二首】
十二金门平旦开纵横玉勒早朝囘笙歌日暮能留客谁道公孙不爱才
槭械霜林少定时东风吹动隔年枝白藤书笈青丝马独有伤心沈亚之
赠少年
二十少年望麟阁盘马弯弓气磅礴眼前都尉知是谁云中但看双鵰落
入晋怀长安诸公十首
浪迹无端入上京也教词赋动公卿从今好绣平原像莫更长吟瘦马行
中朝爱客推司马【龚公芝麓】海内谈诗仰右丞【王公阮亭】每忆花时留颍水【刘公公?】尝愁雪里送鄢陵【梁公曰缉】
啓事归来昼掩关论诗谓我似青莲难忘大小欧阳体温语时将勉後贤【同里杜公振门书法率更父子】
纷纷词客日相夸大雅堪怜委乱麻每怪玉遮古情性而今翻觉未聱牙【汪公苕文】
琴酒何曾累一官清思厚力砥狂澜相过便觉尘心尽天半峩嵋雪後看【程公石】
王叟顾叟致不恶屈郎李郎才亦希典型未可轻遗老投分由来有布衣
阳羡书生乍相识题诗送我归中条久无体格追风雅尚尔风华掩六朝【陈其年】
阿大中郎旧有名相逢杯酒太匆匆邮亭数见题诗处知尔归程过宋中【彭中郎】
雨声激楚清秋时读尔从军塞上诗四坐一时齐感激不须急难邺中儿【李天生初未相识但於阮亭先生处读其塞上诗百韵心甚异之後闻李武曾云赴一故人难不惮数千里外倍道即至天生真异人也】
聚散惊心不可裁天涯云水思悠哉何年樽酒梅花约重向昭王百尺台
客中二首【録一首】
白藤书笈太伶俜剩有南华一卷经独坐长吟山日晓竹窗影乱凤凰翎
希夷先生颂
占断莲花第一峯白云深鎻碧芙蓉石铛半滴先天髓濂洛关闽尽得宗
宿苍陵峪
谷树萧萧受晩风水萤轻扬小山丛今宵秋思知多少尽付寒流乱叶中
咏汉史
宫帘寂寂漏声长几度黄门把緑囊痴絶昭阳双燕子一心飞向定陶王
见华阳道人蒋虎臣先生壁上和女郎诗题其後三首
闻道华阳句曲仙布衣粗粝学枯禅如何也有闲情赋写到青楼燕子边【诗中用关盼盼事】
看着名山杖古藤蒲团夜坐冷如冰只今绮语留金粉尚尔天花着定僧
曾与芭蕉作晩参三生慧业入瞿昙老来剑阁无消息重向峨嵋扫旧龛
镇州荷花
镇州荷花一万柄鵁鶄鸂?相争飞安得红香最深处玉箫载满酒船归
城南城北皆荷花正对城门是酒家下马犹能再斟酌醉临明镜看吴娃
上谷早发
上谷东来晓气浓沿溪烟树緑含风郎山挿笏青冥里大似诸郎立雨中
匏斋黄葵同方山紫海两先生作二首【録一首】
日日城西便忘归北窗秋色杂晴晖坐看五叠湘裙软贱煞人间罗绮衣
班媫妤
翠辇当年着意辞何曾团扇更寻思一从长信宫中去总使秋风也不悲
逢赵秋谷太史三首【录二首】
大庾梅花发古香罗浮山下足徜徉菖蒲九节亲能斸好驭仙人五色羊
广州历罢又苏州也向真娘墓上游饶尔广平心似铁眼波横处易悲秋
题沈磵房射鸭图三首【录一首】
腰腹未作东阳瘦冻吟岂便东野穷爱对浪花酌铜斗不妨料理竹枝弓
次青霞韵三首【录二首】
生平恩怨任茫茫只有名心尚不忘百轴雄文诗两卷白藤随处发奇光
白鹿骑来任往还城南剧饮发朱顔三千玉女浑相待又采菖蒲入华山
山行即事三首【录二首】
燕子乌衣雉子斑黄牛舐犊水牛闲迎人无限挼蓝色布谷声中四月山
山云结作盘龙髻水荇花开似宝簪妾自当垆郎自饮从来不解凤凰琴
莲
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:35:17-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>