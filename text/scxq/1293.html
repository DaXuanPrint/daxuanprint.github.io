<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="上卷,下卷,读广雅堂诗随笔全文在线阅读,读广雅堂诗随笔全文在线下载,大玄古籍书库">
<meta name="description" content="诗话，2卷。近代陈曾寿著。陈曾寿（1878～1949）晚清官员、诗人。字仁先，号耐寂、复志、焦庵，家藏元代吴镇所画《苍虬图》，因以名阁，自称苍虬居士，湖北蕲水县（今浠水县）巴河陈家大岭人，状元陈沆曾孙。光绪二十九年进士，官至都察院广东监察御史，入民国，筑室杭州小南湖，以遗老自居，后曾参与张勋复辟、伪满组织等。书学苏东坡，画学宋元人。其诗工写景，能自造境界，是近代宋派诗的后起名家，与陈三立、陈衍齐名，时称海内三陈。_读广雅堂诗随笔_全文在线阅读_读广雅堂诗随笔_全文在线下载_大玄古籍书库">
<title>读广雅堂诗随笔_陈曾寿_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">读广雅堂诗随笔</span> <br/>
          作者： <span class="inputVal" id="bkauthor">陈曾寿</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗论,完结</span> <br/>
          字数： <span class="inputVal" id="bknum">[book_length]11733</span> <br/>
          说明： <span class="inputVal" id="bkdec">诗话，2卷。近代陈曾寿著。陈曾寿（1878～1949）晚清官员、诗人。字仁先，号耐寂、复志、焦庵，家藏元代吴镇所画《苍虬图》，因以名阁，自称苍虬居士，湖北蕲水县（今浠水县）巴河陈家大岭人，状元陈沆曾孙。光绪二十九年进士，官至都察院广东监察御史，入民国，筑室杭州小南湖，以遗老自居，后曾参与张勋复辟、伪满组织等。书学苏东坡，画学宋元人。其诗工写景，能自造境界，是近代宋派诗的后起名家，与陈三立、陈衍齐名，时称海内三陈。</span> <br/>
          封面： <span class="inputVal" id="bkimg">Z_21024.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]读广雅堂诗随笔
[book_author]陈曾寿
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗论,完结
[book_length]11733
[book_dec]诗话，2卷。近代陈曾寿著。陈曾寿（1878～1949）晚清官员、诗人。字仁先，号耐寂、复志、焦庵，家藏元代吴镇所画《苍虬图》，因以名阁，自称苍虬居士，湖北蕲水县（今浠水县）巴河陈家大岭人，状元陈沆曾孙。光绪二十九年进士，官至都察院广东监察御史，入民国，筑室杭州小南湖，以遗老自居，后曾参与张勋复辟、伪满组织等。书学苏东坡，画学宋元人。其诗工写景，能自造境界，是近代宋派诗的后起名家，与陈三立、陈衍齐名，时称海内三陈。
[book_img]Z_21024.jpg


[book_title]上卷
予湖居蕭然，偶讀張文襄公詩集，見所感喻，與平曰親聆緒論及見聞所及，有可以印證發明者，辄筆之於册。公爲達官數十年，受兩宫知遇，功業爛然於後世。平生少所挫折，然所爲詩，乃憂深思遠，多勞人之辭。癸卯入都以後之作，尤沉鬱盤紆，有惘惘難言之隱。蓋公一身始末，關於數十年世運之轉移隆替，世變大而慮患深，故多感憤之詩也。則讀公詩又豈易言哉。公集行世，他曰必有任子淵其人者爲之箋注，以詔來者。寡陋如予，一知半解，不過爲他日採擇萬一之助，蘄春士人之譏，所不辭耳。丁巳十一月蒼虬書。
近時名臣工詩者，前推湘鄉，後推南皮。湘鄉詩學韓、黄，一變乾嘉以來風氣，於近時詩學，有開新之功。南皮詩近歐、王，宋意唐格，其章法聲調，猶襲乾嘉諸老矩步，於近時詩學，有存舊之思。特意量寬博，骨體凝重，雖不避常調，自有立腳之處，故與濫滑者有異耳。湘鄉識巨，而以事業分其功力，大段以氣骨勝，少琢鍊之功；南皮心思緻密，言不苟出，其成就較曾爲深也。樊樊山嘗從容侍坐，問老師之學，包羅萬象，然平生以爲用功最深者究何事。公默然久之，曰：「仍是詩耳。」可見公亦以此自負也。
文襄學贍才富，侔於紀、阮，而其詩心長語重，絶無炫耀之習。蓋其立身行己，自有壇宇，非經生博士、文人才子所可同年而語。其詩用字必質實，不纖巧；造語必渾重，不輕浮；寫景不虚造，敍事無溢辭；用典必精切，不泛引，不鬬凑；立意必獨出己意，不隨世轉。雖以風致見勝處，亦隠含嚴重之神，不剽滑。他人雖極博麗，一秤量之，則不啻泰山鴻毛之判矣。
公不喜王右丞詩。一日，見王伯唐(鐵珊〉主事遺筆，所論適與公合，則大喜，以爲知言。蓋不喜其人，遂及其詩耳。公有《陳子昂宋之問》一絶云：「文人誇誕騁虚詞，多少緇塵浼素絲。伯玉幽貞孤竹詠，延清鲠直老松詩。」又有工部一首：「稷契尋常便許身，忽躋孔跖等埃塵。雖高不切輕言語，論定文人有史臣。」持論之嚴如此，與文人弄筆者異矣。
用事有二類，一神化無跡，一比附精切。自古善用事者，断推老杜，所謂「讀書破萬卷，下筆如有神」也。「破」字最妙，蓋化實爲虚，非堆砌故事者所能夢見。試舉其例：如《戲贈閿鄉秦少公短歌》收句：「昨夜邀歡樂更無，多才依舊能潦倒。」用《南史》崔瞻事。蓋當時以容止藴藉者爲「潦倒」，而瞻終不改也。用事可謂妙絶。其次如東坡《大風留金山二日》詩：「塔上一鈴獨自語，明日顛風當斷渡。」用佛圖澄事。而「明日」句即是鈴語，想入非非，尤妙在「顛當」兩字雙聲，恰是鈴聲，人巧極而天工錯也。此等用典，不能復以用典論，我用典而非典役我也。至如比附精切者，如東坡《元豐六年正月二十日復出東門仍用前韻》詩：「五畝漸成終老計，九重新掃舊巢痕。」放翁施注序云：「昔祖宗以三館養士，儲將相材，及官制行，罷三館，而東坡蓋嘗值史館，然自謫爲散官，削去史館之職久矣，至是史館亦廢，故云『新掃舊巢痕』。其用事之嚴如此。而『鳳巢西隔九重門』，又義山詩也」。何義門先生亦云：「『舊巢痕』三字，本義山《越苧》詩，此老可謂無一字無來歷。」又《會客有美堂周邠長官與數僧泛湖往北山湖中聞堂上歌笑聲以詩見寄因和二首》詩：「頗憶呼盧袁彦道，難邀駡座灌將軍。」皆用有服事。《漫叟詩話》所謂：「東坡最善用事，既顯而易讀，又切當也。」又《太守徐君猷通守孟亨之皆不飲酒以詩戲之》詩「孟嘉嗜酒桓温笑，徐邈狂言孟德疑」云云，通首用徐、孟二人事。《苕溪漁隠叢話》所謂「東坡此詩，不止天生作對，其全篇用事親切，尤爲可喜」也。若此者，方可謂之用事精切。東坡而後，則推亭林，取材經史，無事新奇奥博，而自然雅切。其《汾州祭吴炎潘檉章二節士》詩云：「一代文章亡左馬，千秋仁義在吴潘。」用《宋書·孝義傳》潘綜、吴逵事。蓋太守王韶之舉二人孝廉，贈以詩曰：「仁義伊在，惟吴與潘。」如此用事，真可謂天成也。又《寄同時二三處士被薦者》詩云：「與君成少别，知復念蘇純。」皆確切不可移易。近世則爲文襄，用事極不苟作，如《連鎮僧忠親王戰壘》詩：「秺侯只畫麒麟閣，請看中原百廟堂。」用金日磾事，同以異姓封王者也。湖北學政時弔諸生賀人駒詩，賀兄弟四人，皆以才名，公詩云：「弟兄多才宋韓氏，縝絳綜維皆國器。蒲圻賀氏亦不惡，駒驥駿騄倶雋異。」《送王壬秋歸湘潭》詩：「談經何異動紅陽，獻策豈能感楊素。」又云：「梁鴻過闕獨哀歌，哀歌莫被中朝怒。」皆確切王壬秋獲知於肅順事。而梁鴻之《五噫》，爲感新莽而作，用事尤爲警策。蓋梁鴻作歌時，漢已中興，鴻如有漢室之思，當作於新莽竊位之時，不應在業復五銖之後，故史云明帝「聞而惡之」，殆惡其有中郎之歎也。鴻此事，後人多不察，而漫稱其高尚有故國之思。此等處，尤見公讀書之細密，比附之精當也。此類不可枚舉，聊舉一二以發凡耳。
《城坊》七絶一首：「懲毖殷憂聖主詩，桃辛寥苦國人知。淒迷誰補城坊考，但寫門前一絢絲。」用張昌儀事，非指一二人而言。蓋公入都，痛庚子滔天之禍，近於管蔡之事，而有感於《小毖》之詩也。嗟夫！「肇允彼桃蟲，拚飛維鳥。」今日之事，又豈公之所及料哉？
《小學堂》一首：「犯盡龜兹曲調新，樂工繙譜每含顰。顔家却勸鮮卑語，學取他年事貴人。」此指京師各小學堂成列出外，前導鼓樂，皆學生自爲之也。
老杜《八哀詩》，漁洋謂爲本非集中高作，世多稱之，不敢議者，皆揣骨聽聲者耳。又云：「其中稚句累句，或不可解，須痛刊之。」此實漁洋之詩學不到處，而不免出於妄者也。《八哀詩》如深山大澤，氣象萬千，不可逼視。敍事皆平直寫去，不避細瑣，無一分躲閃，他人筆力萬不能到。其拙處，正其厚處，正獨有千古處也。後世輓詩五古之工者，推東坡哭刁處士、任遵聖一一首，然較之《八哀》，則清澈見底，有江河溪澗之别矣。公《讀王文敏公絶筆一紙賦詩述哀》一首，得《八哀》神理，此可與知者道也。彭剛直公挽詩，亦集中傑作，惟用筆較俊爽，與《八哀》微有異。
《過張繩庵宅》第四首：「知是衛公精爽在，可能示夢儆令狐。」係指常熟而言。文襄與常熟水火，故時時見之吟詠。《石遺詩話》中已論之。
《兔絲》一首：「文杏夭桃鬬一時，天涯芳草襯胭脂。兔絲亦厭風霜苦，誰伴青青澗底枝？」壬寅歲，端忠敏爲湖北巡撫，癸卯公入都，忠敏兼權督篆，後改督撫同城制，鄂撫遂爲裁缺。忠敏調蘇，一時官吏，多有去鄂而赴蘇者。宵小或從中播弄是非，兩公幾成水火。此必有葭莩之親，而亦背去者，故託兔絲以寄興耳。
《讀史四首》，作於癸卯入都議學堂章程時。第一首《李龜年》，諷內廷不時演劇，忘在莒之戒也。第二首《蔡攸》，第三首《張天覺》，第四首《張孝祥》，皆爲科舉而作。蓋公入都議學堂章程，主廢科舉，定三科遞減之制，反對者甚多。仁和相國主持尤力，公數與辯論疏通，不勝憤悒而作也。《蔡攸》一首，似譏仁和，「父子同朝」句，又似兼指慶邸。按蔡京當國時，借紹述以行其姦，政和三年，追封王安石爲舒王，子雱爲臨川伯，從祀孔子廟廷。制義始於安石，而「本欲變學究爲秀才，不意變秀才爲學究」，又安石之言也。《張天覺》一首，指某某兩言官，或者以黄昌年當之，非是。黄争鐵路事，與科舉無涉，且其言隔膜，不值一噱也。詩中用潙山禪師事，蓋謂言者非真能知學校科舉之利弊者，不過自私自利之計耳。《張孝祥》一首，言射策者命意既差，不能得士。「烟柳傷心」句，用稼軒詞意，以徽、欽北狩，喻庚子西幸，言國步艱難之日，以科舉取才，所得僅一詞家而已。「金杯勸酒」句，言于湖知潭州宴客，妓有歌陳濟翁《驀山溪》者，歌至「金杯酒，君王勸，頭上宫花顫」，其首爲之摇動者數四，坐客忍笑指目者甚衆，而張竟不覺，言其可鄙之甚也。惟近歲狀頭，無有聞者，雖求一于湖之才，亦不可得。公借題發揮，不必實有所指也。
當時疏争廢科舉之制者，有左給諫紹佐。左爲公門生，不面折而廷諍，未免稍過。疏中略謂興學堂則恐有叛逆之禍，公怒甚，以疏駁之曰：「梁啟超舉人也，唐才常拔貢也，科舉何嘗無弊？」云云。其實左公所慮，不爲無見，特措辭不免多隔膜之處，而公之防微杜漸，固已無所不至，但不能因噎而廢食耳。昔朱子論科舉學校，亦思有所變更，常歎世之苟且因循，與元祐諸賢，微有異同，蓋中道之難如此。朱子所謂扶得東邊，倒了西邊，欲不紛更，則墮於因循，一切放下也。
周泊園先生當時在臺諫，數與公議變通科舉之制，有《槐花》一絶句云：「餐菊紉蘭舊有方，冷淘差可獻君王。蕭蕭不是驚秋葉，撼盡風枝一院黄。」「暑雨初收日又西，蘚牆苔逕半淒迷。舊人多入槐安夢，未忍將花踏作泥。」詩境佳絶。
附録：《讀史四首》
其一 李龜年
散序《霓裳》出月宫，重逢岐薛按秋風。漢官不獨威儀在，猶有梨園舊樂工。
其二 蔡攸
緇衣堂上壽甌香，父子同朝荷寵光。盜起盟寒都不問，護持學究祀舒王。
其三 張天覺
元祐多賢號泰交，不應黨論自紛淆。無心佛祖從呵駡，只爲遮頭一把茅。
其四 張孝祥
射策高科命意差，金杯勸酒顫宮花。斜陽烟柳傷心後，僅得詞場一作家。
袁公爽秋刻《廣雅碎金》，附録《小漚巢日記》有云：「杜、韓多從正面寫，坡公多從反面、側面寫，究非詩家正格。故山谷略獻機鋒云：『我詩如曹鄶，淺陋不成邦。公如大國楚，吞五湖三江。』曹都雖小，孔子删《詩》，列之《國風》；楚雖大，游於方之外矣，爲尼山删訂所不及。此其微意也。然則『陶謝不枝梧，風騷共推激』，自開、天以後，正脉要以杜爲鼻祖。偏得杜法者玉溪生，偏得玉溪法乳，能以故爲新、以俗爲雅，惟涪皤爾。壼公師講求格律最細，亦時時有出入於玉溪、涪皤處，故詳之。」按此條《呫嗶學語》已先言之。潘四農《養一齋詩話》辯之，甚是。蓋不免以文人相輕之心，妄測前賢，况以加之山谷之於東坡哉。漸西服膺山谷，故不免尊黄而抑蘇，仍是門户之見未除。文襄不喜山谷，亦不甚似玉溪，無所用其牽合。永叔不喜杜詩，無礙其爲永叔也。
《小漚巢日記》又云：「讀壺公師集，覺步步導人平實，勿徒馳騁才華，令人胸臆赓博，穆然意静。讀湘鄉曾公詩，寓縱横詼詭於規矩之中，含指撝方略於句律之內，令人氣斂而神勁。聲音之足以移人如是。學人積理之淺深，養氣之盛否，存中形外，誠不可揜於意言之表，體味輒得之。」又云：「刊落纖穠，語皆真實，寧拙勿巧，寧質勿綺，如布帛之有幅，如竹箭之有筠，稱心而出，意不求工，殆深有得於白、蘇、陸三家之句律宗趣者。」此則頗得其深處，可謂知言也。
《哀六朝》一首，乃公平生學術宗旨所在。公最惡六朝文字，謂南北朝乃兵戈分裂、道喪文敝之世，效之何爲？公衡文取士，凡文章本無根柢詞華，而號稱六朝駢體，以纖仄抝澀字句強凑成篇者，必黜之；書法不諳筆勢結字，而隸楷雜糅，假託包派者，亦然。謂此輩詭異險怪，欺世亂法，習爲愁慘之象，舉世將無寧宇也。今去公時未十年，而人心世道之壞，至於此極，始歎公之識微見遠也。安溪《榕村語録》亦云：「當時徐立齋、韓元少每見輒問某『近又讀何異書』，便是大病。商鞅、李斯，當不得位時，好讀不正之書，著不正之議論；及得志，便惡燄滔天。所以讀書要正當，莫著怪僻之論。」皆老成閲歷之言，每爲少年新進所不喜，然其理實不可易。

[book_title]下卷
《送同年翁仲淵殿撰從尊甫藥房先生出塞》七古一首，中有云：「君家季父天下奇，曾辭使節披萊衣。」謂叔平相國也。公自注：「藥房先生在詔獄時，余兩次入獄省視之，録此詩以見予與翁氏分誼不淺。後來叔平相國一意傾陷，僅免於死，不亞奇章之於贊皇。此等孽緣，不可解也。」公又嘗云：「己丑、庚寅間，大樞某、大司農某，立意爲難，事事詰責，不問事理，大抵粤省政事，無不翻駁者，奏咨字句，無不吹求者。醇賢親王大爲不平，乃於議粤省所奏事，一一皆奏請特旨准行，並作手書與樞廷諸公曰：『公等幸勿藉樞廷勢，恐喝張某。』又與大司農言曰：『如張某在粤有虧空，可設法爲之彌補，不必駁斥。』其實粤省報銷，並不爲多，然賢王之意，則可感矣。」云云。可見叔平相國與公見甚深，但不知何以致此？查公督粤時，如造册、報銷、添募、潮營等事，皆遭駁斥；又奏建瓊廉海口炮臺以固防局，諭旨責其動用巨款，率行定議；甚至隨帶親兵數十人，亦遭申斥不准。洵可謂無不翻駁，無不吹求者矣。非有人從中傾軋，決不至此。公生平孤立無助，朝右同心者，惟李高陽一人，此外雖樞邸不通書問，賀歲時，僅寄一名刺而已。使非忠結主知，誠感賢王，烏能安其位而發舒其志意，以盡蹇蹇之忱哉？公所謂某樞，係指孫萊山相國(毓文)，某農部，即叔平相國也。此詩之作在前。其時翁(同書〕巡撫安徽，值苗沛霖之變，壽州失守遣戍。其子即曾源殿撰，於公爲同年，公以第三人及第也。
從來游山詩，無不敷陳峰巒之美，林壑之勝者，文襄則予奪甚嚴，必覈名實。如《游西山》詩：「策蹇尋山冒殘暑，食宿招提已四五。仙嶂靈湫哪得逢？枉使人畜揮汗雨。」《潭柘》詩：「累代莊嚴抵布金，窮山涸澗造叢林。能吟堪畫無多處，止有山門百步陰。」直以《春秋》筆法行之，可見老輩風骨也。
文襄平生以陶桓公自况，蓋經濟學問，所步趨者在此。其《過桓公祠》詩云：「虚譽回翔殊庾亮，替人辛苦覓愆期。」蓋慨時無人，實自傷也。予挽公詩有云：「彌留天下計，繼座孰愆期？」亦是此意。公彌留時，命余代擬遺摺，遺摺之始見於史册者，即桓公之疏也。
詩題有闊大難於著筆而見力量者，如公《輓彭剛直公》詩，起四句云：「神州貫長江，其南際漲海。江海幸息浪，砥柱今安在？」包掃一切，可謂大手筆矣。此等處，老杜而後，惟東坡擅場。如《行瓊儋間夢中得句》詩，起四句云：「四州環一島，百洞蟠其中。我行西北隅，如度月半弓。」遂已説盡。是其例也。
詠物詩正面寫最難。公《詠蜀葵花》云：「娟若芙蓉鬬秋霜，直如枲麻出蓬莠。」《王樓營見杏花新柳》詩：「枝裊鵝黄已蔽腰，蒂融絳蠟齊破蕊。」《濟南行宫海棠》詩：「柔條妍似初中酒，小萼濃如乍點脣。」《天寧寺紫藤花初開獨遊賞之》詩：「纓珞菩薩低垂鬉，鱗甲蚊螭曲宛頸。密葉張幄已交蔓，細蕊編珠猶附梗。」皆從正面寫，切當不移，似易實難。
文襄庚辰歲出都，至丁未再入，二十餘載矣，老輩凋零，風雅歇絶，守舊者率鄙陋閉塞，言新者又多後進淺躁之流，可與言者殆少。感憤之餘，屢屢形諸吟詠。一日無聊甚，約賓客數人，往看慈仁寺雙松。寺毁於庚子之亂，乃支布棚藉草而坐，都人士聚觀，途爲之塞。如洛人看温公故事。《看松》七古一首起句云：「千步廊前車如織，歸來中滿不能食。無聊欲共草木語，城南雙松上胸臆。」又云：「遺此區區老秃樹，豈足增壯帝京色？」可謂徵聲發色矣。又《西山》一首云：「西山佳氣自葱葱，聞見心情百不同。花院無從尋道士，都人何用看衰翁？」抱負感觸，更非前度劉郎之比，宜乎不勝葵麥之悲也。
文襄《癸卯入都紀恩》詩十五首，中有「派兩次閲特科卷」一首云：「國勢須憑傑士扶，大科非比選鴻儒。阮文兆武吾何敢？忠孝專求鄭毅夫。」用宋神宗焚香告天求忠孝狀元事。「哀窈窕，思賢才」，想見老成憂國之忱。不知者或以官樣文章門面語忽之，不知此中實有一重公案，公不勝憤悒而作此詩也。特用事甚隠，即當時之人閲之，亦殊不覺耳。先是舉行經濟特科，內外大臣所保者，不免過濫，已有責言。然孝欽太后求賢意切，視之甚重，照博學宏詞故事，在太和殿考試，用高桌如殿試例。適公入都，議定學堂章程，遂另旨特派公閲卷，以外臣領首，前此未有之曠典也。閲卷之日，慶親王奕劻謂諸閲卷大臣曰：「香翁是老輩，諸公一切請教可也。」閲卷畢，賜乘轎頤和園遊山。公故貧，賞抬轎太監僅二十金，太監𥈭眙大詫，然敢怒而不敢争論也。甲乙皆公所定，一二等共百數十人。揭曉，第一名爲梁士詒，第二名爲楊度。於是人言嘖嘖，弾劾紛起，指梁士詒爲新會族人，且有「梁頭康尾」之謡。樊山適亦入都，召對時力詆保薦之濫，善化在樞府，嫉之尤甚。孝欽爲所動，至覆試時，遂改派榮中堂(慶)爲閲卷領銜，公雖亦派在內，然非前次比矣。榮相極賞識雲南袁嘉穀卷，公謂此卷不過圓暢，嫌其空疏，榮相大不以爲然，竟置第一。閲卷後，送軍機處覆校，善化又大加淘汰，頭場所取，前五名去其四，楊、梁皆黜落，僅取廿七人而已。且擢用極薄，不及宏詞科遠甚。公以爲求賢才，屏邪曲，當並行不悖，執政專事屏抑，以遂其排忌之私，不勝憤憤，故用鄭獬事以隠剌焉。按鄭獬當英宗時，有詔諸郡敦遣遺逸之士，至則試之祕閣，命以官，頗有謬舉者，衆論喧譁，旋即廢罷。獬言：古之薦士，以爲拔十得五，猶得其半，今所失未至十五，而遽以浮言廢之可乎？願復此科，使豪俊無遺滯之歎云云。此事與當日特科事恰合，故公借用其事，用典精當如此。由今思之，當時執政預爲防杜，亦不爲無見，特不能因噎而廢食。且不料其所賞識以爲得人者，竟爲世詬病，誠可痛也。
公陛辭時，孝欽賞銀五千兩。旋里後，以此金造慈恩學堂，教合族子弟，規模宏闊。《紀恩》詩云：「欲報慈恩似海深，窮鄉安得校如林？二疏饕餮江村陋，酒食園亭耗賜金。」及公薨，歸葬於南皮，會者萬人，即在學堂開弔。蓋公之故宅，仍係草屋，自通籍以至爲相，未增一椽一瓦，極卑陋不足以容衆也。蓋視不能旋馬者，更有進矣。
《和茗樓南河泊之作即用九佳韻》詩云：「鑑湖儻荷君恩賜，致仕何妨被硬差。」人多未解「硬差」二字之義。按山谷《和東坡春菜》詩：「公如端爲苦筍歸，明日青衫誠可脱。」東坡見之笑曰：「黄九硬差我致仕也。」此正用其事。
公詩主宋意唐格，取於宋者，歐陽、蘇、王三家爲多，平日爲詩文宗旨，取平正坦直，故不甚喜山谷。《摩圍閣》詩云：「黄詩多槎牙，吐語無平直。三反信難曉，讀之鲠胸臆。如佩玉瓊琚，舍車行荆棘。又如佳茶荈，可啜不可食。子瞻與齊名，坦蕩殊雕飾。」公論黄詩大旨，略見於此。朱子論山谷亦云「費安排」，又説「太好，知他用多少功夫」。略同此意。又《過蕪湖弔袁漚簃》詩云：「江西魔派不堪吟，北宋清奇是雅音。雙井半山君一手，傷哉斜日廣陵琴。」是公未嘗不取山谷，特不喜西江末派耳。予平日未嘗呈詩，戊申九日，公招飲於海淀之劉郎莊，屬即席賦詩。予呈七律一首，公甚以爲佳，云是宋詩。屬録舊作以進。公閲後，許爲「清剛幽秀」。陳弢庵先生入都，問近日都中能詩者，公首舉賤名以對。予，固學山谷者也。自後公餘侍座，嘗從容論詩，公謂：「山谷並無不可解者，學博意廣，自是大家。但我意學山谷，不如學荆公，較爲雄直耳。若歐陽，則氣象更寬博。」
公於近人詩，最推重海藏，曰：「蘇堪是一把手。」又云：「沈培老詩學深，自是極好，惟有過深之處。」乙老亦深於山谷者，與公不甚合也。海藏集中，與公唱酬之作，無一篇不精切。公公忠純白，盡瘁國家，苦心孤詣，有非世人所知者，《入對恭紀》詩云：「高寒天鑒一生心。」又《新舊》一首云：「調停頭白范純仁。」《白日一首示樊山》云：「詩才已爲麈勞盡，霜鬢空教海內知。」所感有獨深者。蘇堪一日雅坐便談，謂公方之古人，所謂「忠順勤勞似孔明」也。公爲之起立，謙讓不遑，而慨歎首肯者再，蓋深知公之心者。故公於蘇堪之詩，獨嘆賞不置也。
公生平不爲詞，惟有《鄴城懷古·摸魚兒》一闋，詞曰：「控中原、北方門户，袁曹舊日疆土。死胡敢齧生天子，袞袞都成囈語。誰足數？強道是、慕容拓拔如龍虎。戰争辛苦。讓倥偬追歡，無愁高緯，消受閒歌舞。 荒臺下，立馬蒼茫弔古。一條漳水如故。銀鎗鐵錯銷沉盡，春草連天風雨。堪激楚。可恨是、英雄不共山川住。霸才無主。剩定韻才人，賦詩公子，想像留題處。」蒼涼悲壯，雅與稼軒爲近。公督鄂時，閲兵洪山，馳馬如飛，銀髯飄拂，觀者塞塗，群呼天人，想見矍鑠之致。蘇堪時在幕府，曾賦《百字令》詞以獻，公拍案叫絶。今並録於下：「雨晴山出，正城東草軟，湖光摇堞。一點紅旗遥指處，萬衆沉沉初列。九地潛攻，從天倏下，客主旋相躡。閻浮俄震，火雲衝散飛蝶。 馳馬來者髯公，徼吟弄策，憂國顔成纈。唤起忠魂應再世，滿眼英年人傑。楚户終強，江流休轉，老去餘心鐵。鼓鼙聲遠，受恩空自腸熱。」
蘇堪敍散原詩，有公以清切論詩，常有「張茂先我所不解」之喻。其實公於散原詩，未嘗不稱歎，散原亦謂公詩重厚寬博，在近代諸老之上，兩賢固無所芥蒂也。所謂「不解」者，散原曾從公遊燕子磯賦詩，有「作健逢辰領元老」之句，公謂：「元老不應爲人所領。」此特戲語。又謂「逢辰」二字甚生，此二字后山、朱子常用之，公偶未憶及耳。散原狂狷之士，有「世無孔子，不當在弟子之列」之概，公則引繩切墨，於輩分禮數之處，講求最真，不失尺寸。然在鄂時，聘禮散原校閲經心、兩湖書院卷，先施往拜，正見公之虚下也。
唐鄂生集，有《弔熊襄愍》七古一首，末句云：「嗟爾東林講學人。」言明末遼事之壞，壞於殺襄愍，襄愍在日，東林攻之甚力也。文襄病中選刻師友遺集，如謝麟伯、唐鄂生諸公凡十餘家，躬校以自遣。易簀前三日，校唐集，將此首七古改爲七絶，後二句云：「故明遼事何能比，更少東林講學人。」全翻唐詩原意。蓋爲東三省事而發也。翌日遂大漸。此詩實乃文襄絶筆之作，猶在讀香山諷喻詩之後云。
公晚年爲七絶，較多於諸體，語重心長，獨有千古，有清三百年來所無也。求之古人，惟荆公爲近。荆公絶句，饒有孤懷遠韻。如《讀孟子》詩云：「沉魄浮魂不可招，遺篇一讀想風標。何妨舉世嫌迂闊，故有斯人慰寂寥。」又《越人以幕養花因遊其下》一首云：「尚有殘紅已可悲，更憂回首祗空枝。莫嗟身世渾無事，睡過春風作惡時。」言外有無窮事在，自饒倔強之致。此孤懷一種，與公所同也。又《竹裏》詩云：「竹裹編茅倚石根，竹莖疏處見前村。閑眠竟日無人到，自有春風爲掃門。」《初夏即事》詩云：「石梁茅屋有彎碕，流水濺濺度兩陂。晴日暖風生麥氣，緑陰幽草勝花時。」此則遠韻一種，公集中不多見。蓋荆公晚年閒居日久，處境不同，故立言自異耳。
《游金陵羊皮巷某氏園》詩，公自注：「園主人某太守方自滬赴都，攬造川漢鐵路事。」故詩中有云：「似聞游嶽叟，浮海踏京塵。樹間黄栗留，向我如有言。客何多閒情，客何不憚煩。」所謂某氏，即濮青士太守。太守丁母憂歸，宦滿遂不入都報到，實無官情者。時往遊泰山，其子某爲山東某縣知縣，便道視其子也。公所云云，係傳聞之誤。今其園已爲袁海觀督部所有，有老梅數百株。辛亥而後，荒廢非復舊觀矣。
公閲特科卷時，秦幼衡(樹聲)卷適在張仁黻侍郎處。秦爲文好用奇字僻典，官秦隴時，告示皆用駢體者也。侍郎一見知爲秦卷，特雜他卷薦於公前，返位後，微窺焉。公閲卷，嘗一覽而定優劣，至秦卷，特覆看一次，意似許可，而閲後乃置於諸卷之底。侍郎驚訝不解，特趨問：「頃所閲一卷何如？」公曰：「是讀書人文字，惟好用僻異之字，鉤章棘句，殊與學術心術有關，故不列上等。我曾細看一過，尚無杜撰之處耳。」於是閲卷諸公皆趨視，卷中有「驫」字，不知所出，公曰：「記是出《大戴禮記》。」檢視果然。公衡文主平正通達，不尚怪僻，此平生宗旨所在也。
光緒壬辰、癸巳之間，黄岡筆工吴德元製鷄毛筆甚工，宜都楊惺吾先生最喜用之。楊書以逸勝，用此尤跌宕多姿，蓋楊嘗自謂腕弱，與山谷同，鷄毛豐而柔，以柔濟柔，轉可救其不足也。羅田周伯晉翰林，故文襄門下士，嘗以難毫獻公，公甚喜之。有詩云：「古人貴硬筆，刻畫等錐印。取才穎與鬚，剛健生神駿。宣城傳散卓，能使少師困。今人矜柔毛，因難乃得順。墨采常有餘，曼缓藏堅韌。新意縳鷄氄，三錢非鄙吝。盤辟尤如意，得自弋陽郡。芥羽殺餘怒，草翹涵朝潤。毫齊力亦齊，馬服忘其迅。刷勒無不可。繭栗至徑寸。細筋自露鋒，丰肌轉成韻。萬物無剛柔，善役隨所運。投筆揩眼花，忘我椎指鈍。」伯晉有次韻之作，亦甚佳。公曾以「黄州鷄毛筆」課試經心書院，取江夏洪子東丈(德垿〕第一，兹附録於後。洪詩云：「物貴適用不貴異，麟角猩毛但奇麗。柳公難用鼠鬚強，小歐漫詡狸毛銳。徐偃吴説俱良工，宣城諸葛真絶藝。無心棗核最精妙，宛轉縱横可人意。嶺外少兔惟青羊，昭州雞毛亦可貰。鋒方如鑿圓如椎，佳者頗可書字細。東海過海常用之，拒手獰劣謂不濟。年來好事閩廣最，動以鷄毫誇筆勢。畜墨無多易渴竭，著紙不入費調劑。近聞吾楚亦頗有，黄州吴生最佳製。黄岡校官宜都楊，早年嗜書老不替。摩挲碑板追漢唐，絡繹公卿走書幣。海外歸裝惟載書，塚中秃管真堪瘗。攜來日本瘦雞毫，選穎覆鋒傳妙諦。吴生所作已精能，更師良法益超詣。軟如曲蟮新著監，(公評：「此則然矣。」)健若秋鷹初脱毳。(公評：「此則未必。」)墨池吸飽黑蛟蟠，雪練光騰彩虹掣。偶爲行草殊能工，倘作真書恐不逮。(公評：「黄州鷄毛筆，可作真書，他處不能。若不能作真書，則不足貴矣。」)明光射策病疏慢，柳營草檄耐凋敝。天生散卓宜幽人，驢背吟詩錦囊綴。興酣落墨戰蛟虬，一洗坡老窮驢戲。」(總評，「詩大佳。」)
周伯晉翰林，九歲能屬文，才氣冠絶一時，惟露才揚己，爲時所忌，遂至一蹶不振，抑鬱而死。文襄初極賞之，後中蜚語，聞徐致祥劾公疏，或謂伯晉所捉刀，乃寖疏之矣。伯晉有《傳魯堂詩》數卷，公所爲序，今附於後，以世多未見也。公序云：「羅田周翰林伯晉，當余提學湖北時，始爲縣學生，其時年甚少，而文甚髙。閲二十年，余來鎮湖廣，則伯晉已通籍奉使命，學業已成，名聞天下。今年得見其刊本駢體文一卷，寫本詩一卷，其詩宏雅雄駿，岸然升乾、嘉諸作者之堂。其述事、覽古之篇，詞采奇偉，而事理秩然可尋；刻畫山水草木之作，百態畢盡，而俊氣不爲之遏抑。若夫才調鋒發，而天性篤厚，哀樂純至，足以感人，是則以前作者所難兼，尤其可貴者也。近今二十年，江漢人才爲盛，博學雅材，余識其大半，殆罕有能先於伯晉者矣。卷中《陶然亭見懷》詩有句云：『儒家術本異申韓。』諒哉言乎。伯晉可謂知我者也。嘗謂聖人之道，囊括萬理，神化無方，大賢時一幾及之，儒家得其繩墨而已。故《漢·藝文志》，儒止居九流一，不能該道之名而盡有之。猶之釋氏之學，有佛傳，有菩薩傳，有祖師傳，祖師定非佛也。余性魯鈍，不足以窺聖人之大道，學術惟與儒近。儒之爲道也，平實而絀於勢，懇至而後於機，用中而無獨至，條理明而不省事，志遠而不爲身謀，博愛而不傷，守正而無權，必其並世得位有數千百儒者，與之共修一道，其道乃明；共舉一事，其功乃成。否則可以爲博士，而不可使長一城。余當官爲政，一以儒術施之，以故困其躬，亡其精，而功效蓋寡，其學卒如上壁之難行。余自知其短，不能改變求益，乃伯晉以一語得之，不自覺其獨笑而莫逆也。余又亟賞其《老牛歎》一篇，蓋余平生於禽畜中，獨甚愛牛，無異支遁之於馬也。牛德有五：負重致遠，一；天性仁厚，二；馴擾不驁戾，安静不縱逸，無防檢之勞，三；食宿不擇，銜轡不飾，四；日在草菜泥淖、群兒鞭箠之中，而夷然不厭，無所退避，五。此五德，大有類乎君子之行者。余愛之，伯晉憫之，何其好惡之與余同乎。二詩適與余意會，故爲標舉而演説之。至其駢文，沉博絶麗，而事理之清明，性情之過人，一與詩同。余讀古今人文章，大率辭不没理者，必有幹事之才；文不掩性者，與爲友，緩急可恃。余之得爲知言與否，當俟十年後驗之矣。」
余最喜公《金陵遊覽》詩五古十四首，語語平實，筆無旁瀋，不使神通，而波瀾壯闊，意味自足。漁洋主神韻而失之空，失之弱；覃溪主肌理而索然寡味。矯兩家之失者，或又鑿深抉幽，遯於奇説，皆本領未足耳。
醇親王初攝政時，毅然去袁世凱，信任文襄甚至，天下喁喁望治。宣統元年端節，邸中送菜四品，禮遇優渥，諸大臣所無也。其後醇邸徇洵濤兩貝勒之意，委爲海陸軍大臣，公争之甚力，寖至不悦。慶邸固權岡利，復蠱惑媒孽之，蹇蹇孤臣，不能勝群陰之構，信任乃漸替矣。一日入直面争三事：一、升吉帥疏争立憲事不合求去，醇邸將許其解職去，公以吉帥爲督撫中之賢者，萬不可聽其去；一、争唐紹怡辦京浦鐵路；一、争朱恩紱辦天下兵工廠。公言若使唐某辦京浦鐵路，恐直隸紳民反對，醇邸言：「那裏是他們不願意？就是你不願意。若真有人反對，則你等所練之兵何用？」公愠甚，退朝遂嘔血數口，自後遂時請病假，不入直。然不過肝氣作痛，飲食起居，尚如故也。服中醫藥不甚見效，亦不加劇，後忽改日醫，而病遂不可爲矣。公憂心悄悄，以不得行其志，服藥時，嘗言：「若能速死，我所甘也。」病中讀白樂天詩「誠感人心心乃歸」之句，作一絶句云：「誠感人心心乃歸，君臣末世自乖離。不知人感天方感，淚灑香山諷喻詩。」可以知其志矣。「君臣」句，後改「臣」字爲「民」字，若豫爲辛亥國變之兆者，亦異矣。傷哉！
〈録自《東方雜志》第十五卷第三、第四號。

        </div>
      </div>
    </div>
  </div>
</div>
<!--update:2025-08-30 10:35:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>