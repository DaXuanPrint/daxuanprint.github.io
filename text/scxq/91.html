<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,二薇亭诗集,二薇亭诗集（标点本）,二薇亭诗集全文在线阅读,二薇亭诗集全文在线下载,大玄古籍书库">
<meta name="description" content="宋诗别集。1卷。徐玑著。作者曾任地方官吏，因此写过一些关切时政的诗歌，如《传胡报二十韵》有“晋赵非殊异，山河本浑全。人心方激切，天道有回旋”的句子，表现了对恢复中原的渴望。但更多的诗作却是表现长期离家担任下吏的酸辛心情，感情比较真实。诗体以五古、五律为多。某些绝句如《新凉》：“水满田畴稻叶齐，日光穿树晓烟低。黄莺也爱新凉好，飞过青山影里啼。”也写得自然流畅，富有画意。_二薇亭诗集_全文在线阅读_二薇亭诗集_全文在线下载_大玄古籍书库">
<title>二薇亭诗集_徐玑_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">二薇亭诗集</span> <br/>
          作者： <span class="inputVal" id="bkauthor">徐玑</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]14462</span> <br/>
          说明： <span class="inputVal" id="bkdec">宋诗别集。1卷。徐玑著。作者曾任地方官吏，因此写过一些关切时政的诗歌，如《传胡报二十韵》有“晋赵非殊异，山河本浑全。人心方激切，天道有回旋”的句子，表现了对恢复中原的渴望。但更多的诗作却是表现长期离家担任下吏的酸辛心情，感情比较真实。诗体以五古、五律为多。某些绝句如《新凉》：“水满田畴稻叶齐，日光穿树晓烟低。黄莺也爱新凉好，飞过青山影里啼。”也写得自然流畅，富有画意。</span> <br/>
          封面： <span class="inputVal" id="bkimg">Z_19822.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]二薇亭诗集
[book_author]徐玑
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]14462
[book_dec]宋诗别集。1卷。徐玑著。作者曾任地方官吏，因此写过一些关切时政的诗歌，如《传胡报二十韵》有“晋赵非殊异，山河本浑全。人心方激切，天道有回旋”的句子，表现了对恢复中原的渴望。但更多的诗作却是表现长期离家担任下吏的酸辛心情，感情比较真实。诗体以五古、五律为多。某些绝句如《新凉》：“水满田畴稻叶齐，日光穿树晓烟低。黄莺也爱新凉好，飞过青山影里啼。”也写得自然流畅，富有画意。
[book_img]Z_19822.jpg


[book_title]提要
臣等谨案二薇亭诗集一巻宋徐玑撰玑字文渊一字致中号灵渊赵师秀集作灵囦古今字也永嘉人为四灵之一宋元诗会载玑官建安主簿龙溪丞武当长泰令嘉定七年卒年五十九而陈振孙书録解题曰四人者惟师秀尝登科改官意谓三人皆未尝出仕曹学佺亦谓二徐皆隠居不仕今观此巻中玑有监造御茶五言古诗盖为主簿时作其赠赵师秀诗有游宦归来几度春之句七言絶句又有移官南浦一首则陈振孙所言偶然失考学佺又误因之也振孙所载玑集一巻与此本相符其名二薇亭集则通考未载或亦偶遗之也集后有补遗三首从瀛奎律髓东瓯诗集束瓯续集中抄出厉鹗宋诗纪事载玑又有泉山集今未之见或东瓯诗集所载为泉山集中诗欤
乾隆四十六年正月恭校上
总纂官 臣纪昀 臣陆锡熊 臣孙士毅
总校官 臣陆费墀

[book_title]二薇亭诗集
（宋）徐玑 撰
九月初四日分得然字
去载羁旅身千里望羣贤今夕良燕会况乃佳节前凉风日已多岁序日已迁春时种丛菊秋花满篱边采之不盈把泛彼清清泉行乐不易得贫贱焉可捐惟当从尔游吟哦思陶然
访梅
访梅行近郊寒气初淅沥欲开未开时三点两点白清枝何萧疎幽香况岑寂颇知天姿殊絶似人有徳逢君天一方欢然旧相识
监造御茶有所争执
森森壑源山袅袅壑源溪修修桐树林下荫茶树低桐风日夜吟桐雨洒霏霏千丛髙下青一丛千万枝龙在水底吟鳯在山上飞异物呈嘉祥上奉玉食资腊余春未新素质藴芳菲千夫喏登垄叫啸风雷随雪芽细若针一夕吐清竒天地发寳秘神鬼不敢知旧制遵御膳授职各有司分纲制品目簿尉监视之虽有领督官焉得专所为初纲七七夸次纲数弗差一以荐郊庙二以瀹宾师天子且谦受他人奚可希奈何贪渎者凭陵肆奸欺品尝珍妙余倍称求其私初作狐儿媚忽变狼虎威巧计百不行叱怒面欲绯再拜长官前兹事非所宜性命若蝼蚁蠢动识尊卑朝廷设百官责任无细微所守傥在是恪谨焉可违君一臣取二千古明戒垂以此得重劾刀锯弗敢辞移官责南浦奉命去若驰回首鳯皇翼雨露生光辉
述梦寄赵灵秀
江水何滔滔渡江相别离揖子家舍前对子衣披披问子何所为旅舍未得归执手一悲叹惊觉妻与儿起坐不得省清风在帘帷平明出南门将以语所知过子旧家处寒花出疎篱萧萧黄叶多袅袅归步迟子去不早还何以慰我思
漳州别王仲言
百草各有种春至不栽培交情重故知岂论才不才相识十年初再见天之涯共饮一杯酒粲若红颜开人生有此乐知复能几回契阔岁已深矧尔病与衰朔风从何来吹发枝上梅天寒日欲暮又乃行色催君去江水西我归近天台东西道路长未可心膂摧明朝碧云多伫思良徘徊
投（一作见）杨诚斋
名髙身又贵自住小村深（一作心）清得门如水贫惟带有金养生非药饵常语（一作话）是规箴四海为儒者相逢问信音
江亭临眺
问得梅花信寒林动晚声雨来山渐逺潮去水还清寥落寻新句欢娱解宿酲相携归路滑灯火近孤城
同友人登翠麓亭
缓行循翠麓凝睇俯清湾舟楫芦花外江山夕照间天寒虽日短岁晩亦身闲髙树梅初发与君相共攀
中川别舍弟
中川人语别南国夜何其江逈风来急山低月落迟缆从前浦逺角在古城吹五亩耕鉏地何当手共犂
冬日书怀
门庭黄叶满园树尽玲珑寒水终朝碧霜天向晩红蔬餐如野寺茅舍近溪翁非是分嚣寂由来趣不同
黄碧
黄碧平沙岸陂塘栁色春水清知酒好山瘦识民贫鸡犬田家静桑麻岁事新相逢行路客半是永嘉人
西征有寄翁赵徐三友
穷冬逆旅身薄宦此艰辛渡水添愁思看山忆故人烟生村落晩雨过竹松新昨夜还乡梦逢君苦未真
晨起
晨起风吹面朝晴野雾收髙峰多逺见浅水少平流世事非难了尘劳独未休今年看鬓发已见一茎秋
送赵灵秀赴筠州幕予亦将之湖外
郡以竹为名因知此地清溪来城下緑山到市边平入幕非无客能文必有声江湖共游宦相望若为情
湘水
湘水几千里平流少急（一作激）湍数家分市井列石起峰峦岂是昔曾到犹疑画上看吟诗身渐老向此作微官
泊舟呈灵晖
泊舟风又起系缆野桐林月在楚天碧春来湘水深官贫思近阙地逺动愁心所喜同舟者清羸亦好吟
古郡
古郡依蛮楚身来作冷官老怜兄弟逺贫喜妇儿安分菊乘春雨移梅待岁寒又传家信至入夜着灯看
凭髙
凭髙散幽策緑草满春坡楚野无林木湘山似水波客怀随地改诗思出门多尚有溪西寺斜阳未得过
送徐照先回江右
骨体先如鹤离家岁已周欲知诗思逺曾共楚乡游穷达身将老分携菊正秋江西看旧友归计少迟留
别赵黄中
世道难为友相期一见中但令心事合不在语言同秋早湘烟白舟移蓼岸红别怀如逈野长与水云通
自觉
曾学轻腾术长懐万里心江湖云似水巴广石如林好饮身常乐无言道更深丹砂能愈疾不用化黄金
题陈待制湖庄
园无三亩地四面水连天行向楼髙处却如身在船野花春渚外山色海云边一任人来往兹怀亦浩然
寄陈西老
长日无吟伴闲庭伫物华竹枝斜带雨草色浄侵沙风度平生友邻居几十家前曾乘小醉访尔一瓯茶
初夏（一作夏日）游谢公岩
欲（律髓作又）取纱衣换天晴（一作时）起细风清阴花落后长日鸟啼（一作声）中水国乘舟乐岩扉有径（一作路）通州人（一作民）多到此犹自忆髯公
喜奭上人至
住与佛居近僧闲稍问诗湖山明月夜风露菊花时达意言常省微吟步自迟老来朋旧少爱尔得相随
晓
诗鬓晓星星霜天似水清风当窓眼入冰向砚池生已瘦梅花影犹干竹叶声夜来天地洁惟是月华明
题方上人古梅房即故道书记所居
曾聴道公语先师爱此梅但知传说老不记若年栽半树枯仍发疎花晩自开方兄头又白常喜故人来
春日游张提举园池
西野芳菲路春风正可寻山城依曲渚古渡入修林长日多飞絮游人爱緑阴晚来歌吹起惟觉画堂深
送戴文子赴定海主簿
江天经雨后秋意转新髙逺棹送行客凉飔生细涛髙人初禄仕判语亦风骚若到海西岸佛光盈翠袍
宿寺
古木山边寺深松径底风独吟侵夜半清（一作枯）坐杂禅中殿浄灯光小经残磬韵空不知清逺梦啼鸟在林东
孤坐（一有篇字）呈客晨起犹孤坐缾泉待（一作自）煑茶寒烟添竹色疎雪乱梅花独喜忘时事谁知改岁华多君能过此人里（一作竹里）似仙家
送翁巴陵
曾识巴陵道重携印绶过地偏无会计俗厚有弦歌官况湘流碧诗情楚岫多梅花送征棹万里接阳和
送张主簿
上世喜同登论交建水清故人逢客里明日又离情佳阙东南少卑官逺近行秋风分手地霜叶满江城
题石门洞
瀑水东南冠庐山未足论飞来长似雨流处不知源洞里龙为宅溪边石作门修行谢康乐庵有故基存
春望
楼上看春晚烟分逺近村晓晴千树緑新雨半池浑栁密莺无影泥新燕有痕轻寒衫袖薄杯酌更须温
题薛景石瓜庐
近舍新为圃浇鉏及晩凉因看瓜蔓吐识得道心长隔沼嘉蔬洁侵畦异草香小舟应买在门外是渔乡
夏日怀赵灵秀
古郡草为城懐贤隔此扃水风凉逺树河影动疎星江国晴犹润烟林暮转青荷鉏曾有约独喜带骚经
又寄赵端行
庭深自无暑苔径复萦纡宾客不长到儿童亦可娱荷花晴带粉蒲叶晓（一作晚）凝珠与尔城闉隔兹欢想不殊
夏日湖上访隠人（一作士）
烦（一作酷）暑何能避孤舟访隠人水乡菱藕熟晴野稻苗新（一作洲渚稻粱新）为（一作力）学师前辈谈空悟宿身镜湖三百（一作万）顷不似此湖濵
山居
栁竹藏花坞茅茨接草池开门惊燕子汲水得鱼儿地僻春犹静人闲日更（一作自）迟山禽啼忽住飞起（一作走悞）又相随
夏日怀诗（一无诗字）友
流水阶除静孤眠得自由月生林欲晓（一云日低林欲晚）雨过夜如秋逺忆荷花浦谁吟（一作怜）杜若洲良宵恐无梦有梦即俱（一作同）游
腊日骊山渡逢故人
天寒多木叶愁思满溪濵惆怅往来渡经行多少人时情犹重腊岁事每占春与尔他乡旅谁当懐抱新
次韵刘朋（一作明）逺移家二首
隠居须是僻君向数家村自以闲为乐何嫌贫尚存碧波连草舍白日掩柴门挂得一瓢在风来应恶喧
恬淡安身易新家似旧居径凉行落叶池浄数游鱼诗得唐人句碑临晋代书半生惟此乐同辈必无如
登信州灵山阁跨鹤台
清游吾有分浑似昔曾来野屋凭髙住青山到水回欲看灵岫逺须待晓云开渐渐生愁思乡心上古台
投周益公
辞相还家后清癯带少颜易令凡事足难得一身闲长日惟开巻晴天偶看山只应忧国念到此或相闗
题李商叟半村堂
住屋半依村先生气象尊若非迎好客长是掩柴门觅句行山影披蓑钓月痕固穷年八十惟得令名存
湘中
旧说湘中事身来又可寻庙存虞帝迹江照楚臣心为客人俱逺题名刻自深春回洲渚緑遥望正沈吟
夏夜同灵晖有作奉寄翁赵二丈
斋蔬（一作居）惟少睡露坐得论文凉夜清如（一作如清）水明河白似（一作似白）云宿禽飜树觉幽磬渡溪闻欲识他乡思斯时共忆君
书翁巻诗集后
五字极难精知君合有名磨砻双鬓改收拾一编成泉落秋岩洁花开野径清渐多来学者体法似玄英
檄途寄翁灵舒
闻道长溪令相留一馆闲便令全近舍尚隔几重山为旅春郊外怀人夜雨间年来疎览镜怕见减朱颜
大龙湫
瀑水数千尺何曾贴石流还疑众山坼故使半空浮雾雨初相乱波涛忽自由道场从建后龙去任人游
送瑞州张知録
岁暮不惜别君行是宦游江西多野水湖上正髙秋旧友曾过处新题必共留官闲可寻访竹径最深幽
寄舍弟
寄问安仁（一作宁）弟弦歌又一年流来溪水逺清到县门前故里人情乐新居物色鲜宦归言话款正及早梅边
秋夕怀赵师秀
冷落生愁思衰怀得句稀如何秋夜雨不念故人归蛩响砌尤静云疎月尚微惟怜篱下菊渐渐可相依
送赵明叔为漳浦宰
去年官满处送子意何如地接泉山近人依大泽居南中繁赋役美政辑田庐公退无他事弹琴更读书
送岳州蒋节推
湘水知几派到湖相合流烟深云梦晓风静岳阳秋送子方行役令予忆旧游文书时正省赋咏可登楼
登横碧轩继赵昌甫作
步陟髙髙寺徐行不用扶春天（一作天青一作青天）晴又雨山色有还无句向闲中觅（一作得）茶因醉（一作酒）后呼所（一作斯）怀论未足何乃又征途（一云何遽问征途）
溪上
十日清溪上新春细雨天緑波随棹起白鸟近舟眠麦秀初如草云浓半是烟却愁山路险明日舍溪船
梅坡
浅水低坡几树苔冷光摇动玉尘埃横斜直似安排得古怪多应折损来洁白要须侵夜看飘零却是被春催闲来立断清风影一片飞香落酒杯
送徐侍郎南迁
已见皇家日月安更教逺去不辞艰若人岂谓元城在有客先知御史还风急满江皆白浪雨收何处不青山天心正欲扶宗社为报慈闱得解颜
緑波亭寄泊晨起有感
尘埃几泯寸心清晨起孤吟在水亭晴景淡红烟景白近山浓緑逺山青初因薄宦成羁旅忽伴轻鸥落渚汀安得数年居此地待须长日补骚经
秋日登玉峰
玉琢孤峰压富沙人行峰顶步云霞溪流缓去几回曲树色幽分无数家翠拂寒烟平似水红飘霜叶逺如花明朝重向城中望对此孤峰（一云对北一松）应不差
壬戌二月
山城二月景如何行处时时聴踏歌淡色似黄杨叶小浓香如蜜菜花多春容每到晴时改天气偏从雨后和好向溪头寻钓侣小溪连夕涨清波
题东山道院
古院嵚■〈山上攲下〉石作层緑苔芳草近郊垧溪流偶到门前合山色偏来竹里青静与黄蜂通户牖闲将白鸟共沙汀道人亦有能琴者一曲清徽最可聴
六月归途
星明残照数峰晴夜静惟（一作微）闻水有声六月行人须早起一天凉露湿衣轻宦情每向途中薄诗句多于马上成故里诸公应念我稻花香里计归程
访湖友
城中日日望南湖乞得闲来访隠居渐有秋霖篱菊长纔无暑气渚莲疎壁间古画多贤像案上尘编半佛书未见主人逢稚子不通姓字独踟躇
中秋集鲍楼作
秋在湖楼正可过扁舟窈窕逐菱歌淡云遮月连天白逺水生凉入夜多已是髙人难会聚矧逢佳节共吟哦明朝此集喧城市应说风流似永和
登滕王阁
重重楼阁倚江干岸草汀烟逺近间春水生时都是水西山青外别无山云归长若真人在风过犹疑帝子还自古舟船城下泊几人来此望乡关
赠赵师秀
游（一作薄）宦归来隔几春清羸还是旧时身养成心性方能静化得妻儿不说贫竹长新阴深似洞梅添怪相老于人亦知曾见髙人了近作文章气力匀
赠徐照
近参圆觉境如何月冷髙空影在波身健却縁餐饭少诗清都为饮茶多城（一作尘）居亦似山中静夜梦俱无世虑魔昨日曾知到门外因随鹤步踏青莎
新春书事
出门闲步草萋萋桑柘阴中亦有蹊几树晴烟莺啭早一塘春水燕飞低空如陶亮官为令难学严陵住近溪圣世幸时沾薄禄不能辛苦又攀跻
题养拙斋
混沌分来便至今纷纷巧事日成林月明未免虾蟇食秋至依然蟋蟀吟自叹一身全是幻谁能万事不容心到君斋舍清如水应使凡机尽弗侵
泊马公岭
维舟拂晓步平沙晩泊云根第一家新取菜蔬沾野露旋编篱落带山花门前相对青峰小屋后流来白水斜可爱山翁无一事藤墙西畔看蜂衙
酒
才倾一盏碧澄澄自是山妻手法成不遣水多防味薄要令曲少得香清凉从荷叶风边起暖向梅花月里生世味总无如此味深知此味即渊明
梅
疎芳点点是春冰应笑浮华去不停石畔长来枝易老竹间瘦得蕚全青孤髙自爱香无色寂寞浑教影问形莫遣丰（阙）种宫苑野桥流水最清泠
是谁曾种白玻瓈夐絶寒荒一点竒不厌陇头千百树最怜窓下两三枝幽深真似离骚句枯健犹如贾岛诗吟到月斜浑未已萧萧鬓影有风吹
翁知县归自湖湘
渺渺秋江带碧鸦君来应是吊湘涯怀人也似居无竹忧世长如饭有砂一袖清风诗思逺满汀芳草夕阳赊还家未觉朱颜瘦已种湖边遶处花
奉酬翁松庐见寄
客路归时雨似烟归来还近菊花天寸心不到青云上一事难成白发前风外松声如昨夕竹间梅蘂接新年闲来得句频相送自有髙人住屋边
送刘和州
扬旌遥指歴阳城霜淡晴天鼔角明步骑打围秋草緑舳舻传唱晓江平岸分南北人烟近地控东南羽檄清牧守只今非易予九重渊黙待盈成
过九岭
断崖横路水潺潺行到山根又上山眼看别峰云雾起不知身也在云间
题陈西老画蜀山图
壁立青山带峡溪闲云尽日自髙低知他春树深多少应有清猿在里啼
夜凉
夜凉扶杖出山斋身似孤云倚石崖吟就不知山月晓清风满面落松钗
春雨
断桥横落浅沙边沙岸疎梅卧晓烟新雨涨溪三尺水渔翁来觅渡船钱
栁着轻黄欲染衣汀沙漠漠草菲菲晩风吹断寒烟碧无数鸳鸯溪上飞
夏日闲坐
无数山蝉噪夕阳髙峰影里坐阴凉石边偶看清泉滴风过微闻松叶香
丹青阁
翠霭空霏忽有无笔端谁着此工夫溪山本被人图画却道溪山是画图
移官南浦作
簿领初为建水栖移官南浦又沈迷溪山转处人烟隔惟有黄鹂一様啼
秋行二首
戞戞秋蝉响似筝聴蝉闲傍栁边行小溪清水平如镜一叶飞来细浪生
红叶枯梨一两株翛然秋思满山居诗怀自叹多尘土不似秋来木叶疎
建剑道中
云麓烟峦知几层一湾溪转一湾清行人只在清湾里尽日松声杂水声
舟过水口作
舟行遥指福城关天宇开时地势寛二百里溪平似掌一帆风色到怀安
新凉
水满田畴稻叶齐日光穿树晓烟低黄莺也爱新凉好飞过青山影里啼
新春喜雨
农家不厌一冬晴岁事春来渐有形昨夜新雷催好雨蔬畦麦陇最先青
春晩
午风庭院緑成衣春色方浓又欲归蝌蚪散边荷叶出酴醿香里栁绵飞
漳州圆山
轻烟漠漠雾绵绵野色笼青傍屋前尽说漳南风水好众山围绕一山圆
古陵桥
西桥西岸栁成丛春去春来岁岁同偶被东风吹落絮又随流水过桥东
新秋
新秋一雨洗林关晩色清澄满望间风静白云横不断山前又迭一重山
五里牌边
路遶山根石磴斜小桥流水树交加柴门半掩无人到五里牌边三四家
书同安旧酒家壁
榕阴緑满驿程边驻马难寻旧圣贤只有好山横迥野不论朝暮带轻烟
永春路
路行僻处山山好春到晴时物物佳秀色连云原上麦清香夹道刺桐花
秀峰寺
篮舆晚歇近岩隈精舍门临古道开僧子相逢便相识十年三过秀峰来
连江官湖
众山围绕渌团圆官木参差古道边行尽浓阴全不了一湖飞雨带轻烟
九日上怀古堂
山前事迹古来多风雨尘埃竟若何惟有白衣秦处士数篇佳句不曾磨
○补遗
吾庐
蓬户闭还开深居称不才移荷连故土买石带新苔药信仙方服衣从古样裁本无官可弃何用赋归来（东瓯诗集）
不食姑
惟诵天童咒饮泉能不饥只縁多自誉翻以致人疑赋质全如鹤谋生却似龟緑华通籍后会报女仙知（瀛奎律髓）
登薛象先新楼
矮檐风雨送蜗牛有客来夸百尺楼阖郡池台皆下瞰背城湖海亦全收清时未放徒髙卧半世胡为故倦游解尽槖金君计决月明长笛起渔舟（东瓯续集）
二薇亭诗集

[book_title]二薇亭诗集（标点本）
九月初四日分韻得然字
去載羈旅身，千里望群賢。
今夕良燕會，况乃佳節前。
凉風日已多，歲序日已遷。
春時種藂菊，秋花滿籬邊。
採之不盈把，泛彼清清泉。
行樂不易得，貧賤焉可捐。
惟當從爾游，吟哦思陶然。
訪梅
訪梅行近郊，寒氣初淅瀝。
欲開未開時，三點兩點白。
清枝何蕭疎，幽香况岑寂。
頗知天姿殊，絕似人有德。
逢君天一方，歡然舊相識。
監造御茶有所爭執
森森壑源山，嫋嫋壑源溪。
脩脩桐樹林，下蔭茶樹低。
桐風日夜吟，桐雨洒霏霏。
千叢高下青，一叢千萬枝。
龍在水底吟，鳳在山上飛。
異物呈嘉祥，上奉玉食資。
臘餘春未新，素質藴芳菲。
千夫■[1]登壠，叫嘯風雷隨。
雪芽細若針，一夕吐清奇。
天地發寶祕，鬼神不敢知。
舊制遵御膳，授職各有司。
分綱製品目，簿尉監視之。
雖有領督官，焉得專所爲。
初綱七七夸，次綱數弗差。
一以薦郊廟，二以瀹賓夷。
天子且謙受，他人奚可希。
柰何貪瀆者，憑陵肆姦欺。
品嘗珍妙餘，倍稱求其私。
初非狐鼠[2]媚，忽變狼虎威。
巧計百不行，叱怒面欲緋。
再拜長官前，茲事非所宜。
性命若螻蟻，蠢動識尊卑。
朝廷設百官，責任無細微。
所守儻在是，恪謹焉可違。
君一臣取二，千古明戒垂。
以此得重劾，刀鋸弗敢辭。
移官責南浦，奉命去若馳。
回首鳳凰翼，雨露生光輝。
述夢寄趙紫芝
江水何滔滔，渡江相別離。
揖子客[3]舍前，對子衣披披。
問子何所爲，旅客[4]未得歸。
執手一悲喚[5]，驚覺妻與兒。
起坐不得省，清風在簾帷。
平明出南門，將以語所知。
過子舊家處，寒花出疎籬。
蕭蕭黄葉多，裊裊歸步遲。
子去不早還，何以慰我思。
漳州別王仲言祕書
百草各有種，春至不栽培。
交情重故知，豈論才不才。
相識十年初，再見天之涯。
共飲一盃酒，粲若紅顔開。
人生有此樂，知復能幾回。
契闊幾[6]已深，矧爾病與衰。
朔風從何來，吹白[7]枝上梅。
天寒日欲莫，又乃行色催。
君去江水西，我歸近天台。
東西道路長，未可心膂摧。
明朝碧雲多，佇思良徘徊。
見楊誠齋
名高身又貴，自住小村深。
清得門如水，貧惟带有金。
養生非藥鉺，常語盡[8]規箴。
四海爲儒者，相逢問信音。
江亭臨眺
問得梅花信，寒林動晚聲。
雨來山漸遠，潮去水還清。
寥落尋新句，懽娛解宿酲。
相攜歸路滑，燈火近孤城。
臘日同朱學諭登翠麓亭
緩行循翠麓，凝睇俯清灣。
舟楫蘆花外，江山夕照間。
天寒雖日短，歲晚亦身閑。
高樹梅初發，與君相共攀。
中川別舍弟
中川人語別，南國夜何其。
江迥風來急，山低月落遲。
纜從前浦遠，角在古城吹。
五畝耕鋤地，何當手共治。
冬日書懷
閑[9]庭黄葉滿，園樹盡玲瓏。
寒水終朝碧，霜天向晚紅。
蔬餐如野寺，茅舍近溪翁。
非是分囂寂，由來趣不同。
黃碧
黄碧平沙岸，陂塘柳色春。
水清知酒美[10]，山瘦識民貧。
雞犬田家靜，桑麻歲事新。
相逢行路客，半是永嘉人。
西征有寄翁趙徐三友
窮冬逆旅身，薄宦此艱辛。
渡水添愁思，看山憶故人。
煙生村落晚，雨過竹松新。
昨夜還鄉夢，逢君苦未真。
晨起
晨起風吹面，朝晴野霧收。
高峰多遠見，淺水少平流。
世事非難了，塵勞獨未休。
今年看鬢髮，已變一莖秋。
送趙靈秀赴筠州幕予亦將之湖外
郡以竹爲名，因知此地清。
溪來城下綠，山到市邊平。
入幕非無客，能文必有聲。
江湖共遊宦，相望若爲情。
湘水
湘水幾千里，平流少激湍。
數家分市井，列石起峰巒。
豈是昔曾到，猶疑畫上看。
吟詩身漸老，向此作微官。
泊舟呈靈暉
泊舟風又起，繫纜野桐林。
月在楚天碧，春來湘水深。
官貧思近闕，地遠動愁心。
所喜同舟者，清羸亦好吟。
古郡
古郡依蠻楚，身來作冷官。
老憐兄弟遠，貧喜婦兒安。
分菊乘春雨，移梅待歲寒。
又傳家信至，入夜著燈看。
憑高
憑高散幽策，綠草滿春坡。
楚野無林木，湘山似水波。
客懷隨地改，詩思出門多。
尚有溪西寺，斜陽未得過。
送徐照先回江西
骨體先如鶴，離家歲已周。
欲知詩思遠，曾共楚鄉游。
窮達身將老，分携菊正秋。
江西看舊友，歸計少遲留。
別趙汝鬯黃中
古[11]道難爲友，相期一見中。
但令心事合，不在語言同。
秋早湘煙白，舟移岸蓼紅。
別懷如迥野，長與水雲通。
自覺
自覺中年後，惟能半夕眠。
寒窗微带月，山郡遠聞泉。
行樂人同尚，遲留我未然。
題書寄朋舊，歸日是春邊。
題陳待制湖莊
園無三畝地，四面水連天。
行向樓高處，却如身在船。
野花春渚外，山色海雲邊。
一任人來往，茲懷亦浩然。
寄陳西老
長日無吟伴，閑庭佇物華。
竹枝斜带雨，草色浄侵沙。
風度平生友，鄰居幾十家。
前曾乘小醉，訪爾一甌茶。
初夏遊謝公巖
又[12]取紗衣換，天晴起細風。
清陰花落後，長日鳥啼中。
水國乘舟樂，巖扉有路[13]通。
州民[14]多到此，猶自憶髯公。
喜奭上人至
住與佛居近，僧閒稍問詩。
湖山明月夜，風露菊花時。
達意言常省，微吟步自遲。
老來朋舊少，愛爾得相隨。
霜
詩鬢曉星星，霜天似水清。
風當窗眼入，冰向硯池生。
已瘦梅[15]枝影，猶乾竹葉聲。
夜來天地潔，惟是月華明。
題方上人房古梅
曾聽道公語，先師愛此梅。
但知傳說老，不記若年栽。
半樹枯仍發，疎花晚自開。
方兄頭又白，常喜故人來。
春日遊張提舉園池
西野芳菲路，春風正可尋。
山城依曲渚，古渡入脩林。
長日多飛絮，遊人愛綠陰。
晚來歌吹起，惟覺畫堂深。
送戴文子赴定海主簿
江天經雨後，秋意轉新高。
遠棹送行客，凉颸生細濤。
高人初祿仕，判語亦風騷。
若到海西岸，佛光盈翠袍。
宿寺
古木山邊寺，深松徑底風。
獨吟侵夜半，清坐雜禪中。
殿靜燈光小，經殘磬韻空。
不知清夢遠，啼鳥在林東。
孤坐
晨起猶孤坐，瓶泉待煮茶。
寒烟添竹色，疎雪亂梅花。
獨喜忘時事，誰知改歲華。
多君能過此，人里似山[16]家。
送翁巴陵之官
好去巴陵縣，神仙屢此過。
但知存惠愛，自足感弦歌[17]。
官况湘流碧，詩情楚岫多。
梅花送征棹，萬里接陽和。
年家生張主簿經過相尋率爾贈別
上世喜同登，論交建水清。
故人逢客裏，明日又離情。
佳闕東南少，卑官遠近行。
秋風分手地，霜葉滿江城。
題石門洞
瀑水東南冠，廬山未足論。
飛來長似雨，流處不知源。
洞裏龍爲宅，溪邊石作門。
修行謝康樂，庵有故基存。
春日晚望
樓上看春晚，煙分遠近村。
曉晴千樹綠，新雨半池渾。
柳密鶯無影，泥新燕有痕。
輕寒衫袖薄，杯酌更須溫。
題薛景石瓜廬
近舍新爲圃，澆鋤及晚凉。
因看瓜蔓吐，識得道心長。
隔沼嘉蔬潔，侵畦異草香。
小舟應買在，門外是漁鄉。
夏夜懷趙靈秀
古郡草爲城，懷賢隔此扃。
水風凉遠樹，河影動疎星。
江國晴猶潤，煙林暮轉青。
荷鋤曾有約，獨喜带騷經。
又寄趙端行
庭深自無暑，苔徑復縈紆。
賓客不長到，兒童亦可娛。
荷花晴带粉，蒲葉曉凝珠。
與爾城闉隔，茲歡想不殊。
夏日湖上訪隱士
煩暑何能避，孤舟訪隠人。
水鄉菱藕熟，晴野稻苗新。
爲學師前輩，談空悟宿身。
鏡湖三百頃，不似此湖濱。
山居
柳竹藏花塢，茅茨接草池。
開門驚燕子，汲水得魚兒。
地僻春猶靜，人閑日自[18]遲。
山禽啼忽住，飛起又相隨。
臘日驪山渡逢故人
天寒多木葉，愁思滿溪濱。
惆悵往來渡，經行多少人。
時情猶重臘，歲事每占春。
與爾他鄉旅，誰當懷抱新。
次韻劉明遠移家〈三首〉
其一
隠居須是僻，君向數家村。
自以閑爲樂，何嫌貧尚存。
碧波連草舍，白日掩柴門。
挂得一瓢在，風來應惡喧。
其二
恬淡安身易，新家似舊居。
徑凉行落葉，池浄數游魚。
詩得唐人句，碑臨晉代書。
半生惟此樂，同輩必無如。
其三
躬耕儒者事，甘苦自能便。
叩角吟山際，休鋤坐竹邊。
長年多涉歷，豐歲少憂煎。
一一舊所好，知君能棄捐。
登信州靈山閣跨鶴臺
清遊吾有分，渾似昔曾來。
野屋憑高住，青山到水回。
欲看靈岫遠，須待曉雲開。
漸漸生愁思，鄉心上古臺。
投周益公
辭相還家後，清癯帶少顔。
便[19]令凡事足，不似[20]一身閑。
長日惟開卷，晴天偶看山。
只應憂國念，到此或相關。
題李商叟半村堂
住屋半依村，先生氣貌[21]尊。
若非迎好客，長是掩柴門。
覓句行山影，披蓑釣月痕。
固貧[22]年八十，惟得令名存。
湘中
舊說湘中事，身來又可尋。
廟存虞帝迹，江照楚臣心。
爲客人俱遠，題名刻自深。
春迴洲渚綠，遥望正沉吟。
夏夜同靈暉有作奉寄翁趙二友
齋居[23]惟少睡，露坐得論文。
凉夜如清[24]水，明河似白[25]雲。
宿禽翻樹覺，幽磬度溪聞。
欲識他鄉思，斯時共憶君。
書翁卷詩集後
五字極難精，知君合有名。
磨礱雙鬢改，收拾一編成。
泉落秋巖潔，花開野徑清。
漸多來學者，體法似元英。
檄途寄翁靈舒
聞道長溪令，相留一館閑。
便令全近舍，尚隔幾重山。
爲旅春郊外，懷人夜雨間。
年來疎覽鏡，怕見減朱顔。
大龍湫
瀑水數千尺，何曾貼石流。
還疑眾山坼，故使半空浮。
霧雨初相亂，波濤忽自由。
道場從建後，龍去任人游。
送瑞州張知錄
歲暮不惜別，君行是宦遊。
江西多野水，湖上正高秋。
舊友曾過處，新題必共留。
官閒可尋訪，竹徑最深幽。
寄舍弟
寄問安仁弟，弦歌又一年。
流來溪水遠，清到縣門前。
故里人情樂，新居物色鮮。
宦歸言話款，正及早梅邊。
秋夕懷趙師秀
冷落生愁思，衰懷得句稀。
如何秋夜雨，不念故人歸。
蛩響砌尤靜，雲疎月尚微。
惟憐籬下菊，漸漸可相依。
送趙明叔爲漳浦宰
去年官滿處，送子意何如。
地接泉山近，人依大澤居。
南中繁賦役，美政輯田廬。
公退無他事，彈琴更讀書。
送岳州蔣節推
湘水知幾派，到湖相合流。
煙深雲夢曉，風靜岳陽秋。
送子方行役，令予憶舊遊。
文書時正省，賦咏可登樓。
登橫碧軒繼趙昌甫作
步陟高高寺，徐行不用扶。
青天晴又雨，山色有還無。
句向閑中覓，茶因醉後呼。
所懷論未足，何乃又征途。
十日〈又作溪上〉
十日清溪路，新春細雨天。
綠波隨棹起，白鳥望舟眠。
麥秀初如草，雲濃半是煙。
明朝可遵陸，還憶此江邊。
梅坡
淺水低坡幾樹苔，冷光摇動玉塵埃。
橫斜直似安排得，古怪多應折損來。
潔白要須侵夜看，飄零却是被春催。
閒來立斷清風影，一片飛香落酒杯。
送徐侍郎南遷
已見皇家日月安，更教遠去不辭艱。
若人豈謂元城在，有客先知御史還。
風急滿江皆白浪，雨收何處不青山。
天心正欲扶宗社，爲報慈闈得解顔。
淥波亭寄泊晨起有感
塵埃幾泯寸心清，晨起孤吟在水亭。
晴景淡紅煙景白，近山濃綠遠山青。
初因薄宦成羈旅，忽伴輕鷗落渚汀。
安得數年居此地，待須長日補騷經。
秋日登玉峰
玉琢孤峰壓富沙，人行峰頂步雲霞。
溪流緩去幾回曲，樹色幽分無數家。
翠拂寒煙平似水，紅飄霜葉遠如花。
明朝重向城中望，對此孤峰應不差。
壬戌二月
山城二月景如何，行處時時聽踏歌。
淡色似黄楊葉小，濃香如蜜菜花多。
春容每到晴時改，天氣偏從雨後和。
好向溪頭尋釣侶，小溪連夕漲清波。
題東山道院
古院嶔𡼭石作層，綠苔芳草近郊坰。
溪流偶到門前合，山色偏來竹裏青。
靜與黄蜂通戶牖，閒將白鳥共沙汀。
道人亦有能琴者，一曲清徽最可聽。
六月歸途
星明殘照數峰晴，夜靜惟[26]聞水有聲。
六月行人須早起，一天凉露濕衣輕。
宦情每向途中薄，詩句多於馬上成。
故里諸公應念我，稻花香裏計歸程。
訪湖友
城中日日望南湖，乞得閒來訪隠居。
漸有秋霖籬菊長，纔無暑氣渚蓮疎。
壁間古畫多賢像，案上塵編半佛書。
未見主人逢稚子，不通姓字獨踟躇。
中秋集鮑樓作
秋在湖樓正可過，扁舟窈窕逐菱歌。
淡雲遮月連天白，遠水生凉入夜多。
已是高人難會聚，矧逢佳節共吟哦。
明朝此集喧城市，應說風流似永和。
登滕王閣
重重樓閣倚江干，岸草汀煙遠近間。
春水生時都是水，西山青外別無山。
雲歸長若真人在，風過猶疑帝子還。
自古舟船城下泊，幾人來此望鄉關。
贈趙師秀
遊[27]宦歸來隔幾春，清羸還是舊時身。
養成心性方能靜，化得妻兒不說貧。
竹長新陰深似洞，梅添怪相老於人。
亦知曾見高人了，近作文章氣力勻。
贈徐照
近參圓覺境如何，月冷高空影在波。
身健卻緣餐飯少，詩清都為飲茶多。
城居亦似山中靜，夜夢俱無世慮魔。
昨日曾知到門外，因隨鶴步踏青莎。
新春書事
出門閒步草萋萋，桑柘陰中亦有蹊。
幾樹晴煙鶯囀早，一塘春水燕飛低。
空如陶亮官爲令，難學嚴陵住近溪。
聖世幸時沾薄祿，不能辛苦又攀躋。
題養拙軒
混沌分來便至今，紛紛巧事日成林。
月明未免蝦蟆食，秋至依然蟋蟀吟。
自歎一身全是幻，誰能萬事不容心。
到君齋舍清如水，應使凡機盡弗侵。
泊馬公嶺
維舟拂曉步平沙，晚泊雲根第一家。
新取菜蔬沾野露，旋編籬落带山花。
門前相對青峰小，屋後流來白水斜。
可愛山翁無一事，藤牆西畔看蜂衙。
酒
才傾一盞碧澄澄，自是山妻手法成。
不遣水多防味薄，要令麴少得香清。
凉從荷葉風邊起，煖向梅花月裏生。
世味總無如此味，深知此味即淵明。
梅
其一
疎芳點點是春冰，應笑浮華去不停。
石畔長來枝易老，竹間瘦得萼全青。
孤高自愛香無色，寂寞渾教影問形。
莫遣豐□種宮苑，野橋流水最清泠。
其二
是誰曾種白玻璃，夐絕寒荒一點奇。
不厭壠頭千百樹，最憐窗下兩三枝。
幽深真似離騷句，枯健猶如賈島詩。
吟到月斜渾未已，蕭蕭鬢影有風吹。
翁知縣歸自湖湘
渺渺秋江带碧鴉，君來應是弔湘涯。
懷人也似居無竹，憂世長如飯有砂。
一袖清風詩思遠，滿汀芳草夕陽賒。
還歸殊未□顔瘦，已種湖邊遶處花。
奉酬翁松廬見寄
客路歸時雨似煙，歸來還近菊花天。
寸心不到青雲上，一事難成白髮前。
風外松聲如昨夕，竹間梅蘂接新年。
閒來得句頻相送，自有高人住屋邊。
送劉和州
揚旌遥指歷陽城，霜淡晴天鼓角明。
步騎打圍秋草綠，舳艫傳唱曉江平。
岸分南北人煙近，地控東南羽檄清。
牧守只今非易予，九重淵默待盈成。
過九嶺
斷崖橫路水潺潺，行到山根又上山。
眼看別峰雲霧起，不知身也在雲間。
題陳西老畫蜀山圖
壁立青山帶峽溪，閒雲盡日自高低。
知他春樹深多少，應有清猿在裏啼。
夜涼
夜涼扶杖出山齋，身似孤雲倚石崖。
吟就不知山月曉，清風滿面落松釵。
春雨
其一
斷橋橫落淺沙邊，沙岸疎梅卧曉煙。
新雨漲溪三尺水，漁翁來覓渡船錢。
其二
柳著輕黄欲染衣，汀沙漠漠草菲菲。
曉風吹斷寒煙碧，無數鴛鴦溪上飛。
夏日閒坐
無數山蟬噪夕陽，高峰影裏坐陰涼。
石邊偶看清泉滴，風過微聞松葉香。
丹青閣
翠靄空霏忽有無，筆端誰著此工夫。
溪山本被人圖畫，却道溪山是畫圖。
移官南浦作
簿領初爲建水棲，移官南浦又沉迷。
溪山轉處人煙隔，惟有黄鸝一樣啼。
秋行二首
其一
戛戛秋蟬響似箏，聽蟬閒傍柳邊行。
小溪清水平如鏡，一葉飛來細浪生。
其二
紅葉枯梨一兩株，翛然秋思滿山居。
詩懷自歎多塵土，不似秋來木葉疎。
建劍道中
雲麓煙巒知幾層，一灣溪轉一灣清。
行人只在清灣裏，盡日松聲雜水聲。
舟過水口作
舟行遥指福城關，天宇開時地勢寬。
二百里溪平似掌，一帆風色到懷安。
新涼
水滿田疇稻葉齊，日光穿樹曉煙低。
黄鶯也愛新涼好，飛過青山影裏啼。
新春喜雨
農家不厭一冬晴，歲事春來漸有形。
昨夜新雷催好雨，蔬畦麥壠最先青。
春晚
午風庭院綠成衣，春色方濃又欲歸。
蝌蚪散邊荷葉出，酴醿香裏柳綿飛。
漳州圓山
輕煙漠漠霧綿綿，野色籠青傍屋前。
盡說漳南風水好，眾山圍繞一山圓。
古陵橋
西橋西岸柳成絲，春去春來歲歲同。
偶被東風吹落絮，又隨流水過橋東。
新秋
新秋一雨洗林關，晚色清澄滿望間。
風靜白雲橫不斷，山前又疊一重山。
五里牌邊
路繞山根石磴斜，小橋流水樹交加。
柴門半掩無人到，五里牌邊三四家。
書同安舊酒家壁
榕陰綠滿驛程邊，駐馬難尋舊聖賢。
只有好山橫迥野，不論朝暮帶輕煙。
永春路
路行僻處山山好，春到晴時物物佳。
秀色連雲原上麥，清香夾道刺桐花。
秀峰寺
籃輿晚泊近巖隈，精舍門臨古道開。
僧子相逢便相識，十年三過秀峰來。
連江官湖
衆山圍繞淥團圓，官木參差古道邊。
行盡濃陰全不了，一湖飛雨帶輕煙。
九日上懷古堂
山前事跡古來多，風雨塵埃竟若何。
惟有白衣秦處士，數篇佳句不曾磨[28]。
補遺
幽居
蓬戶掩還開，幽居稱不才[29]。
移松連嶠土[30]，買石帶溪[31]苔。
藥信仙方服，衣從古樣裁。
本無官可棄，何用賦歸來。
不食姑
惟誦天童咒，飲泉能不饑。
只緣多自譽，翻以致人疑。
賦質全如鶴，謀生卻似龜。
綠華通籍後，會報女仙知。
登薛象先新樓
矮簷風雨送蝸牛，有客來誇百尺樓。
闔郡池臺皆下瞰，背城湖海亦全收。
清時未放徒高卧，半世胡爲故倦遊。
解盡橐金君計決，月明長笛起漁舟[32]。
1 「口砉」。
2 明本、顧本作作狐兒。
3 明本、顧本作家。
4 明本、顧本作舍。
5 顧本作歎。
6 顧本作既。
7 明本、顧本作發。
8 明本、顧本作是。
9 明本、顧本作門。
10明本、顧本作好。
11明本、顧本作世。
12明本、顧本作欲。
13明本、顧本作徑。
14明本、顧本作人。
15明本、顧本作花。
16明本、顧本作仙。
17前四句明本、顧本作「曾識巴陵道，重攜印綬過。地偏無會計，俗厚有弦歌」
18又，前四句一作：「好去巴陵縣，神仙屢此過。但知存惠愛，自足感弦歌。」
19明本、顧本作更。
20明本、顧本作易。
21明本、顧本作難得。
22明本、顧本作象。
23明本、顧本作窮。
24原作蔬，據《瀛奎律髓》卷一一改。
25明本、顧本作清如。
26明本、顧本作白似。
27原校：一作微。
28原校：一作薄。
29以上《南宋群賢小集·二薇亭集》。
30《詩淵》作行歌任興回。
31《貴耳集》卷上、《詩淵》作移花連舊土。
32《貴耳集》、《詩淵》作新。
33清鮑廷博《宋人小集》補遺。

        </div>
      </div>
    </div>
  </div>
</div>
<!--update:2025-08-30 10:31:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>