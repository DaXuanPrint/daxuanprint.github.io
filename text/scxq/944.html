<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,甬上耆旧诗全文在线阅读,甬上耆旧诗全文在线下载,大玄古籍书库">
<meta name="description" content="地方诗总集。三十卷。清胡文学编纂。胡文学字卜言,鄞县(今浙江宁波)人。顺治九年(1652)进士,官至福建道监察御史。“甬上”指今浙江宁波一带,明代为府建制,包括今浙江宁波市区、镇海、奉化、象山、定海等地。甬上在春秋时为古越地。序云:“《吴越春秋》称越地东至于鄞,即所谓甬上也。自后迁置不常,一时人物与句章、馀姚各相引重。”此为文化发达之地,贤人君子代而有之,也不乏诗作者。为纪念先贤,明清之际李邺嗣著有《甬上耆旧传》。此编即以“耆旧传”为线索,广为搜辑。上始自春秋间越大夫文种、汉大黄公,终于明季诸家,共采录四">
<title>甬上耆旧诗_胡文学_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">甬上耆旧诗</span> <br/>
          作者： <span class="inputVal" id="bkauthor">胡文学</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]322407</span> <br/>
          说明： <span class="inputVal" id="bkdec">地方诗总集。三十卷。清胡文学编纂。胡文学字卜言,鄞县(今浙江宁波)人。顺治九年(1652)进士,官至福建道监察御史。“甬上”指今浙江宁波一带,明代为府建制,包括今浙江宁波市区、镇海、奉化、象山、定海等地。甬上在春秋时为古越地。序云:“《吴越春秋》称越地东至于鄞,即所谓甬上也。自后迁置不常,一时人物与句章、馀姚各相引重。”此为文化发达之地,贤人君子代而有之,也不乏诗作者。为纪念先贤,明清之际李邺嗣著有《甬上耆旧传》。此编即以“耆旧传”为线索,广为搜辑。上始自春秋间越大夫文种、汉大黄公,终于明季诸家,共采录四百三十人,诗三千首。意在保存本地文献,并借以考察甬上诗歌发展变化。每家之下,据李氏《甬上耆旧传》详列作者之生平资料。本为四十卷,付梓时胡文学去世,其子胡得迈,先刊行前三十卷。“每卷之首,俱有小序,略依其才品名位高下为次,使各以类从,而不尽以时代为断,于支派极为详晰”。四库馆臣对此编评价颇高,言其“体例精审,于部居州次之中,寓论世知人之义。征文考献,条理秩然,固非钓名悦容、瓦砾杂陈者所得而相比矣”(均见《四库全书总目提要》)。在众多地方诗文总集中,此书为较好之一种。有康熙十五年(1676)刊本,又有康熙四十九年金南锳刊本,常见者有影印文渊阁《四库全书》本。</span> <br/>
          封面： <span class="inputVal" id="bkimg">Z_20675.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]甬上耆旧诗
[book_author]胡文学
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]322407
[book_dec]地方诗总集。三十卷。清胡文学编纂。胡文学字卜言,鄞县(今浙江宁波)人。顺治九年(1652)进士,官至福建道监察御史。“甬上”指今浙江宁波一带,明代为府建制,包括今浙江宁波市区、镇海、奉化、象山、定海等地。甬上在春秋时为古越地。序云:“《吴越春秋》称越地东至于鄞,即所谓甬上也。自后迁置不常,一时人物与句章、馀姚各相引重。”此为文化发达之地,贤人君子代而有之,也不乏诗作者。为纪念先贤,明清之际李邺嗣著有《甬上耆旧传》。此编即以“耆旧传”为线索,广为搜辑。上始自春秋间越大夫文种、汉大黄公,终于明季诸家,共采录四百三十人,诗三千首。意在保存本地文献,并借以考察甬上诗歌发展变化。每家之下,据李氏《甬上耆旧传》详列作者之生平资料。本为四十卷,付梓时胡文学去世,其子胡得迈,先刊行前三十卷。“每卷之首,俱有小序,略依其才品名位高下为次,使各以类从,而不尽以时代为断,于支派极为详晰”。四库馆臣对此编评价颇高,言其“体例精审,于部居州次之中,寓论世知人之义。征文考献,条理秩然,固非钓名悦容、瓦砾杂陈者所得而相比矣”(均见《四库全书总目提要》)。在众多地方诗文总集中,此书为较好之一种。有康熙十五年(1676)刊本,又有康熙四十九年金南锳刊本,常见者有影印文渊阁《四库全书》本。
[book_img]Z_20675.jpg


[book_title]提要
钦定四库全书　　　　　集部八
甬上耆旧诗　　　　　　总集类
提要
【臣】等谨案甬上耆旧诗三十卷
国朝胡文学辑而其友人李邺嗣为之叙传者也文学字道南邺嗣号杲堂俱鄞县人辑明州诗文者宋有鄞江集已失传王应麟四明文献集亦多漏略至明宋士弘之四明雅集二十家戴鲸之续集六十家张时彻之四明风雅一百二十家于作者采缀稍广而源流未备邺嗣尝撰甬上耆旧传纪其乡先哲行事颇详文学因即其传中之人捜录遗诗论定编次而各以原传系之始自周文种汉大黄公终於明季诸家凡四百三十人得诗三千余首本四十卷甫授梓而文学即世其子德迈因以前三十卷先刋行之每卷之首俱有小序略依其才品名位高下为次使各以类从而不尽以时代为断于支派极为详晰中如宋袁爕之絜斋集袁甫之蒙斋集亡佚已久今始得于永乐大典中裒集成编文学等固宜目所未睹至楼钥攻媿全集尚有遗本流传而仅据其选集钞存亦为捜罗未至然其体例精审于部居州次之中寓论世知人之义徵文考献条理秩然固非世之吊名悦俗瓦砾杂陈者所得而相比矣乾隆四十四年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
甬上耆旧诗卷一
监察御史胡文学编
吴越春秋称越地东至於鄞即所谓甬上也自後迁置不常一时人物与句章余姚各相引重今録其定为鄞人者四家以冠此集之首
文大夫种
字会鄞人【见吕览高氏注】越灭吴其谋居多见越絶诸书既以伏剑死越人哀之葬于重山一年其神去与子胥共出没江海间昼夜两至今浙水之潮前扬波者伍子胥後重水者大夫种里中王深寜先生论之曰世多谓大夫不能从五湖游谓不知几不知保身义也致身亦义也使种蠡俱逝国谁与守且蠡楚人可以去越大夫即越人婓婓迟迟不忍去父母之邦忠臣之志也斯可谓善论古人矣
越王句践五年入臣于吴羣臣送至浙水之上临水祖道大夫种前为祝其辞曰
皇天佑助前沉後扬祸为德根忧为福堂威人者灭服从者昌王离牵致其後无殃君臣生离感动上皇衆夫悲哀莫不感伤臣请薄脯酒行二觞
大王德夀无疆无极乾坤受灵神只辅翼我王厚之祉祜在侧德销百殃利受其福去彼吴庭来归越国越王既灭吴伯诸侯置酒文台羣臣为乐大夫种进祝酒其词曰
皇天助佑我王受福良臣集谋我王之德宗庙辅政鬼神承翼君不忘臣臣尽其力上天苍苍不可掩塞觞酒二升万福无极
我皇仁贤怀道抱德灭讐破吴不忘返国赏无所恡羣邪杜塞君臣同和福夀千亿觞酒二升万岁难极
大里黄先生
鄞人【见会稽典録】秦博士遭时坑废儒术因与诸博士东园公绮里季夏甪里先生避世隐於商山汉高帝时遣人聘之四公不甘仰天叹而作歌谓之采芝歌高帝欲废太子留侯为画策礼请此四人共辅太子入见上四公年俱八十余须眉皓白故谓之四皓太子卒得不废事详留侯世家後黄公归老于鄞卒葬大隐山亦称黄墓乐府载琴集曰采芝操四皓所作也其词曰皓天嗟嗟深谷逶迤树木莫莫高山崔嵬岩居穴处以为幄茵??紫芝可以疗饥唐虞往矣吾当安归其词与崔鸿所载不同今并存之
采芝歌
漠漠高山深谷威迤??紫芝可以疗饥皇农邈远余将安归驷马高盖其忧甚大富贵而畏人不如贫贱而轻世
礼部尚书贺先生知章
字季真行九生小溪之响岩证圣初中进士超羣拔类科初授国子四门博士历迁礼部侍郎兼集贤院学士一日并谢时称两命之荣又充皇太子侍读正授秘书监开元中从封东岳奏定仪注先生性放旷善谈笑自号四明狂客又称秘书外监每醉辄属词笔不加点俱斐然可观为学士时每与人燕语好事者辄随笔钞记俱堪参咏天宝三载因病疏请度为道士放还乡里上许之仍拜其子典设郎曾为会稽郡司马使得侍养御制诗以宠行皇太子以下咸就执别先生归後筑室四明之鹿亭樊榭时往来稽山卒年八十六葬于会稽肃宗以侍读之旧赠礼部尚书初神龙中先生与越中贺朝万齐融杨州张若虚邢巨湖州包融俱以吴越之士名扬上京人间往往传其文独先生最贵晩年李杜二公益相推重奉先生为宿老此所以名冠一代词人之首也自後称四明辄曰贺监旧山川盖诗人名重本朝未有过先生者
史家称唐中叶将相有功帝室惟邺侯郭汾阳先生之识邺侯李翰林之识郭汾阳此岂当时诗人所能及耶
开元十三年禅社首山祭地只乐章
迎神用顺和
至哉合柔德万物资以生常顺称厚载流谦通变盈圣心事能察增广陈厥诚黄只僾如在泰折俟咸亨
皇帝行用太和
肃我成命於昭黄只裘冕而祀陟降在斯五音克备八变聿施缉熙肆靖厥心匪离
登歌奠玉帛用肃和
黄只是祗我其夙夜寅畏诚洁匪皇寜舍礼以琮玉荐厥茅藉念兹降康胡寜克暇
迎俎用雍和
夙夜宥密不敢寜晏五齐既陈八音在县粢盛以洁房俎斯荐明德惟馨尚兹克徧
皇帝初献用夀和
惟以明发有怀载殷乐盈而返礼顺其禋立清以献荐欲是亲於穆不巳裒对斯臻
皇帝饮福用福和
穆穆天子告成岱宗大裘如濡执珽有顒乐以平志礼以和容上帝临我云胡肃邕
皇帝还宫用太和
昭昭有唐天畀万国列祖应命四宗顺则申锡无疆宗我同德曾孙继绪享神配极
送神用灵具醉【代顺和】
神具醉杳熙熙灵将往眇禗禗顾明德吐正辞烂遗光流祯祺
奉和御制春台望
青阳布王道玄览陶真性欣若天下春高逾域中圣神臯类观赏帝里如县镜缭绕八川浮迢嶤双阙映晓色徧昭阳晴云卷建章华枝的皪丹青树颢气氤氲金玉堂尚有灵蛇下鄜畤还徵瑞宝入陈仓自昔秦奢汉穷武後庭万余宫百数旗回五丈殿千门连绵南隥出西垣广画螓蛾夸窈窕罗生玳瑁象昆仑乃眷天情兴隐恤古来土木良非一荆临章观赵丛台何如尧堦将禹室层栏?窱下龙舆清管逶迤半绮疏一听南风引鸾舞长謡北极仰鹑居
望人家桃李花
山原夜雨度仙家朝发东园桃李花桃花红兮李花白照灼城隅复南陌南陌青楼十二重春风桃李为谁容弃置千金轻不顾踟蹰五马谢相逢徒言南国容华晩遂叹西家飘落远的皪长奉明光殿氤氲半入披香苑苑中珍木元自奇黄金作叶白银枝千年万岁不凋落还将桃李更相宜桃李从来露井傍成蹊结影矜艶阳莫道春花不可树会持仙实献君王
晓发
江臯闻曙钟轻栧理还海潮夜约约川露晨溶溶始见沙上鸟犹埋云外峯故乡杳无际明发怀朋从
送人之军中
常经絶脉塞复见断肠流送子成今别令人起昔愁陇云晴半雨边草夏先秋万里长城寄无贻故国忧
奉和圣制送张说廵边
荒境尽怀忠梯航巳自通九攻虽不战五月尚持戎遣戍徵周牒恢边重汉功选车命元宰授律取文雄胄出天弧上谋成帝幄中诏旗分夏物专讨锡唐弓帐宿伊川右钲传晋苑东饔人藉蕡实乐正理丝桐岐陌涵余雨离川照晩虹恭闻咏方叔千载舞皇风
奉和圣制集贤书院成送张说上集贤学士赐燕得谟字
西学垂玄览东堂发圣谟天光烛武殿时宰集鸿都枯朽沾皇泽翾飞舞帝梧迹同游汗漫荣是出泥涂三叹承汤鼎千欢接舜壶微躯不可答空欲咏依蒲
题袁氏别业
主人不相识偶坐为林泉莫漫愁沽酒囊中自有钱
回乡偶书
少小离乡老大回乡音无改鬓毛衰儿童相见不相识笑问客从何处来
离别家乡岁月多近来人事半销磨惟有门前镜湖水春风不改旧时波
采莲曲
稽山罢雾欝嵯峩镜水无风也自波莫言春度芳菲尽别有中流采芰荷
答朝士
鈒镂银盘盛蛤蜊镜湖蓴菜乱如丝乡曲近来佳此味遮渠不道是吴儿
咏柳
碧玉妆来一树高万条垂下緑丝縧不知细叶谁裁出二月春风似剪刀
吴商浩
耆旧诗前三十卷刻成巳在校讐万生允诚趋白余曰顷録四唐人诗及吴商浩仅载其名氏余不详至所録诗塞上篇末曰分明更想残宵梦故国依然在甬东然则商浩定为甬上人也当附録贺监後余因念宋史艺文志集部有鄞人诗九卷应是宋全盛时所辑岂端録其本朝人耶抑及唐以前耶但其诗得藏诸内府应自足传而今絶不可得正未知当时所列何人所録何等诗以吾里中先贤而茫茫千年前不见作者每念及此辄为废寝食後録方外耆旧诗至噩梦堂尊者徧觅诸方仅得三首适吾友明介禅师自吴中来云曾于梵舍值一僧出其槖中诗二册一为吴门释法杲雪山草一为甬上噩梦堂集且曰此法门二宝也可识之介公间为余言余闻之惊喜遂属介公他日若更相值当端钞梦堂诗而介公云亡并为一恸悲矣夫世间有奇文字每苦不得留即幸得留天地间而徒一二人爱护亦复何益使论衡未传彼中郎诚非俊物也余故为具述於此倘海内学士家有藏宋人选鄞诗九卷及方外诸公收得梦堂尊者集遥悯求者苦心不惜邮寄以全一方文献当十倍偿之他涉甬上诗文有在此集之外者俱同前例嗟乎浦江之人物可徵赤城之遗诗不坠故国人风忾然梦寐唯藏书家留意焉
塞上即事
身似星流迹似蓬玉关孤望杳蒙蒙寒沙万里平铺月晓角一声高卷风战士没边魂尚哭名王猎处火犹红分明更想残宵梦故国依然在甬东
长安春赠友人
繁华堪忆帝城春粉堞青楼势碍云花对玉鈎帘外发歌飘尘土陌边闻几多远客魂空断何处王孙酒自醺各有归程千万里东风时节恨离羣
宿山驿
文战何堪功未图又驱羸马指天衢露华凝夜渚莲尽月彩满轮山驿孤岐路辛勤终日有乡关音信隔年无好同范蠡扁舟兴高挂一帆归五湖
北邙山
北邙山草又青青今日销魂事可明緑酒醉来春未歇白杨风起柳初晴冈原旋葬松新长年代无人阙半平堪取金炉九还药不能随梦驻浮生
秋塘晓望
钟尽疎桐散曙鸦故山烟树隔天涯西风一夜秋塘晚零落几多红藕花
泊月
身逐烟波魂自惊木兰舟上一帆轻云中有寺在何处山底宿时闻磬声
水楼感事
高柳螿啼雨後秋年光空感泪如流满湖菱荇东归晩闲倚南轩尽日愁
甬上耆旧诗卷一

[book_title]卷二
钦定四库全书
甬上耆旧诗卷二
监察御史胡文学编
甬上文献至宋而始盛凡中进士者六百九人位至执政者十八人今所録仅二十四家唯楼宣献公得其选集薛氏有世编故録之为详余俱从诸旧乘陈言腐什中节取一二而已其全集俱苦覔未见至如鄞江王先生致桃源王先生说城南楼先生郁正献袁先生爕此所谓郡中九先生其四出於鄞者也他文学名臣若学士丰清敏公稷正言陈文介公禾侍御林公保司业高宪敏公闶学士陈公显御史黄公龟年仆射魏文节公杞学士汪庄靖公大猷侍制赵公粹中学士陈文懿公居仁越公袁公韶太常臧先生格直阁楼先生昉太常陈文定公?少傅赵清敏公与懽司业陈公埙直阁史公弥巩学士张公即之直阁王公撝侍讲赵公逢龙博士陈先生着教授史果斋先生蒙卿诸公则并单章一律亦不可得见矣此吾党今日所以彷徨太息唯恐采録之後时也兹特列其名氏附于二十四家後倘有藏书故家能收其遗集当更力购之録遗补亡尚有待焉
中大夫周公锷
字廉秀银青光禄大夫师厚长子也生有异禀十岁如成人十四入太学力学勤苦登元丰二年进士初调桐城尉忾然曰古人学优乃仕吾昔所治科举耳遂辞不赴官益精研六籍及诸子百氏书尽着论其本旨为文踔厉竞爽追古作者不以雕饰字句为工务期于有用旁至占纬相地家言靡不该博尝游颍昌访其舅氏范忠宣公时文潞公司马温公富韩公俱在数得造请问益其学逾进至京师上书言事同里国子祭酒丰稷给事中范祖禹交荐之出知南雄复以言边事忤时相名入党籍因退居西湖作四休堂与弟承奉铢篮舆野榜徜徉山水间风格宛如晋人间为诗以自娱客至具肴簌随其所有终日谈论古今未尝及官事绍兴元年转中大夫朝廷方用之而公老矣卒年七十五所着文集二十卷承宣集一卷明天集六甲奇书各一卷尚书右丞胡公宗愈翰林学士王公觌并重其才识相继以女妻之蔡京作党人碑舅甥翁壻俱在籍中後人以为盛事焉
佛迹岩
灵山名大蓬香水霭薝卜龙祗久覆护云物翳深谷拂衣向刦中神斧断苍玉至今天人尊灵迹印金粟颇闻开士?飞锡隐岩麓坐令湖海间香贡走川陆巍巍虔报地色相俨金屋缅想旧巾瓶犹能慰心目篮舆访莲社一笑欣自足抚事动幽寻畴能念荣辱松炉袅如见余力付棋局更觉梦中身翛然百无欲
题金氏万金楼
几年江上梦黄鹤意悠悠百尺独临水万金难买秋杵声喧药市栏影浸渔舟应有湖中客分身向此游
澄辉阁
雄建俯空濶下瞻霄汉浮眼将云漠漠心寄水悠悠日暖鸟飞镜月凉鱼弄鈎行期分此景家在甬西头
和郡守彭吏部西湖
使君修禊与民游千里笙歌水面浮动地风从云外起截天霓向雨中收登台巳有难并乐击壤能无寡和忧却忆内家新赐火海棠无数出墙头
牛鞭初动啭新莺梦觉池塘选胜行水监光中千骑合山屏影里万艘横云从布谷原头过雨向催诗笔下生藻绘昇平知有待阁梅先巳入调羮
薛处士唐
失其字隐居不出所着田间集一卷後赠朝议大夫
田舍作
世业存五亩家风守二南适情无过睡幽事不妨贪母老厨增肉朋来树选柑每慙躬稼穑未及野农谙
秋眠
凉色正堪弄新碪絶可怜况兼梧叶响槭槭到牀边羣雁叫远渚孤云停莫天郊居迎送寡秋日足高眠
书壁
自甘藜藿不求鱼大笑冯生出想车才子座中悲邺下高篇社里厌黄初不臣未遂忠君志生子犹能读父书酒後放言挥秃管元龙豪气本难除
直阁王公廷秀
字頴彦由慈徙居鄞初入太学与龟山杨先生游其学上述旁搜不屑趋时好复学诗于黄太史庭坚文词卓荦登政和上舍历官州县以侍御史李光荐改御史台检法官宣和靖康朝进言忠恳张邦昌僭号独公执节不屈後御史中丞上其事拜监察御史奏乞威断出于人主所遣宣谕官当令兼举廉吏又言刑名有疑虑者州郡法官应具申宪司閲实取裁迁殿中侍御史台纲益肃论黄潜善为相时恃宠卖官潜善责授秘书少监明受之变与郑瑴力争不宜去帝号事遂止复论吕颐浩奏拟不当出知筠州右正言吕祉奏上以论大臣罢一言官即明日大臣有失谁敢复言者遂召入为吏部郎改左司言朝廷比来深疾贪吏然州县中岂无介操自将久屈下僚者宜命五使所至以亷洁清修可表率吏士者具上其名更参诸公议不次迁擢以励士风从之进检正中书门下省诸房公事与宰相议多不合力引疾求去诏直秘阁主管崇道观归所着有航海记磨衲集同舍弟泛舟西湖登昼锦堂步至紫翠亭望懒堂景物怀故龙图舒先生
城中十顷湖云水相演漾春风破氷谷拍岸新流涨平铺鸭头緑澹沲蒲萄酿朱甍媚孤屿梵宇丽相向万瓦生新晖千花联锦帐晨曦照炯烱芳气浮泱泱日暮姿态妍烟霞渺空旷谁将水仙镜聊借诗人仗卧护五羊城追怀老诗将微吟示清野鏖战得闲放变化无端倪虚无落名状坐令湖上景胜絶神宇王当时经行地藻丽随屦杖斯人今则亡物色亦摧丧他年牛马走曾拜丈人行尘埃久飘泊岁月成漫浪问讯懒堂居松竹欣无恙尚意壁间声时赓朱丝唱抚事重兴嗟陈迹徒怅望哦公十洲诗风月为凄怅
少卿汪公思温
字汝直大父元吉以县从事为范文正公所知王荆公来鄞亦称为亷平吏父洙以春秋教授里中人称曰汪先生公登莫俦榜进士授雄州教授调余姚令筑堤浚湖吏民爱信之钦宗以诸王就傅择除赞读公与弟思齐并命除吏部员外郎出守三衢有自称祁王过郡府吏请避正堂以舍公微察其伪不许巳而其人果败御史中丞徐俯入朝道由郡公以部使者礼见不为设厨传俯憾之劾以他罪中丞辛炳为疏辩得白迁司农大府少卿知临安府淛河以渔舟济人每中流故弭楫索客多出钱或风暴至舟辄覆善汩者竞取其钱物登岸公悉捕系以杀人罪论更作大舰载客余尽禁之相秦桧以故人属荐公谢曰使其可荐诚不待相公谕如不才即相公言无益也有旨营政府桧欲以相府仪制稍异执政府公益持不可桧积怒罢直显谟阁食祠禄凡十八年卒年八十有一
三江亭和郡守韵
危亭耸观与云侵胜槩何劳杖履寻回合江山真有意去来鸥鹭本无心欢声洋溢均千里好句清新抵万金四海正需经济手岂容长对白头吟
知衡州军薛公朋龟
字彦益政和八年进士授仙居县尉值岁饥道殣相望剽掠者四起公请于郡发廪粟赈民解散盗贼境内悉平改楚州司録适靖康之变楚师勤王者归道州境郡守薄其供一军尽譁公驰往谕以国法立发帑犒之军始定巳擢为奉议郎去官民遮道泣曰我辈巳为俎上肉藉使君活我至马首不得行监司上其状再擢监行在登闻检院兼权工部郎中守直不阿所弹劾使权贵敛手以左朝奉大夫出知衡州致仕在里门与汪汝直诸公结社林下後辈多从杖屦相造请时称为四明五老焉所着彦益先生集二十卷子孙世有贤者
自南宋以来氏族之盛莫过於吾郡而鄞又甲于他县一时推史郑楼丰四大家而薛氏以义门瑞室共推顔柳遂得相颉颃读世风一编列诗家二十六人亦可见其盛矣
岱岳篇雪中送华山人东游
七十二君巳绵邈乾坤只今留岱岳烟书云篆吊秦碑万圣千灵朝汉朔白日雕旛路相望夜深仙乐张天上日观天门踊跃登芒作双鞵藜作杖匹练吴门见几人向来寂寞空山春溪花谷树忽生色一朝若为山人新君行正直年华谢山雪纷纷向君下去看九州玉削成孤高始信岱岳名若趁长风竟飞举鵞毛柳絮同身轻
江船
夜色千山白扁舟独进迟乡心共帆急世路与波随性野禽鱼习官寒故旧知江梅如爱客早放岁寒枝
露
乘兴访村家微微见露华暗滋三径草晴溅一庭花梦入关河湿凉生更漏賖清江千万里何处点蒹葭
见雁
寒衣九月授他乡遂见征鸿序一行秋色未深先避雪边声忽到又随霜曾愁天路罹缯缴只想中原食稻粱汉使不归书不系至今塞有客沾裳
剡中别吴客
百道飞流向剡飞高田不歉下田肥吴人只道吴山好黄独如拳也救饥
安抚王公伯庠
失其字登绍兴二年进士试教官第一历迁殿中侍御史出为夔路安抚使公性博记过人夔地絶远为手图其险要所部俱不能欺巴俗多掠子女出境公特严其禁遂莫敢犯所着有历山集云安集宏词集要夔路图经诸书
三江亭和郡守韵
使君不受二毛侵杖屦逍遥得胜寻拨遣簿书聊永日登临山水一何心残梅坠雪垂垂白弱柳揺风淡淡金倚瞩大江供一笑几多襦袴在讴吟
直阁薛公居实
字去华知衡州朋龟之子也历官守莆阳更起学宫迁提举福建路常平茶盐值岁饥救荒有绩所在俱以治行称自祠宫召对除仓部员外郎陞郎中再擢淮东安抚使直秘阁卒于扬州所着有薛安抚集十五卷
故旧相送出城门
策马国门南行役感时节唧唧寒螿乱皎皎层峦洁修途遵广川衰林夕阳灭含情不忍语眷旧讵忍别抱疴谢绂冕寄情恋岩穴树临越海潮山背吴门雪各勉畴昔心音书戒辽絶倘讯幽栖子杜关理丹诀
皇太后挽歌
夹日光先业寒星聚夜台慈名千古重哀诏九天来地底鷄人少云中鹤使催宫门芳草遍从此不须开
秋日看云
晓雨沾山路秋云看野亭薄从川上起低向屋边停合处山林白消来天地青人生无定迹不止是浮萍
老妓自称汴京宫人泣而赠之
薄粧自叙老深宫一曲悲歌听不终黑发尚沾梁苑雪素衣还带上林风残春柳叶萧条緑破国桃花冷落红收拾琵琶蹙眉黛教人同在泪痕中
薛知县靖
失其字绍兴二年进士官某县令所着有南枝集十卷南枝续集八卷
岁久旱喜雨
东南苦亢阳吴越重罹厄流徙罄村墟入夏地尚赤讵无沟中人矧乃急往役赖兹天心慈弗终閟膏泽凯风将雨至蓬蓬亘昕夕水势千涧呼云隂四郊积祁祁沾洒均欢声遍南陌秋秧布有种万一偿春麦相率理长鑱幸可谋担石我亦歌豳风忧心庶几释
望金山用唐人韵
一柱支空立涛声春寺闻消来巴地雪飞到润州云寂寞江山色纵横盗贼羣不堪形胜里北望涕纷纭
薛郎中扬祖
字元祖历官知漳州以治行召为大理丞漳旧有土城高仅五尺公至京师以修筑请于朝遂诏守臣赵汝谠经画如其言漳人赖之迁刑部郎中以疾请外得池州所着有闽志编三卷
与张枢密话旧作
羸躯苦善病日与药裹亲藉彼参苓功扶此忧患身思君若饥渇相怜同病人余身本蒲柳寜竢秋风晨君诚松栢姿何患不长春容面一若丹鬓发一若银来日安可期往事曷足陈不能罄君罍奚以浣我尘吹笙将鼔瑟惭余非嘉宾
郊居写志
过庭闻曲礼在野习王风世乱思休否儿愚藉发蒙云霞海色里烟火雨声中所喜田间事比隣自昔同
送表弟朱拙夫以县尉赴新安
散金结客不求偿落落生平此热肠七尺许君何慷慨一朝用世果循良满城山色侵官舍徧地溪声度女墙邑长若逢潘岳辈肯教名独起河阳
薛循祖
失其字官掌机宜文字所着有吷音一卷
秋园咏物诗
怪尔知时节逢时辄自鸣空堦一夜响短榻几人惊唧唧催寒色萧萧助叶声无人悲物意徒语不堪情【蟋蟀】风急翅纷纷遥空自作羣到来秋塞月鸣入暮江云乱起千行字俱飞一片文高楼有思妇嘹呖岂堪闻【雁】
题采药图
江上奇峯雨後多千层飞瀑洒青萝扶筇亦觉溪桥滑尚有幽人采药过
少师资政殿大学士楼宣献公钥
字大防大理评事郁之五世孙也隆兴初进士中教官科调温州教授会删定淳熙法议者欲降太学释奠为中祀公曰乘舆临幸于先圣则拜武成则肃揖其礼异矣岂得钧体乎适用荐迁太常博士时闽蜀士大夫各植党公入对历言东汉党锢唐朋党元佑党籍之弊孝宗曰唐人主谓去朝廷朋党难朕尝笑之此特主听不聪耳再迁宗正丞出知温州光宗嗣位召对奏曰人主初政当先立其大者至大莫如恢复然当先强主志进君德今日网密甚矣望陛下轸念元元以设禁为不得已凡创意增益者寝而勿行以保养元气除考功郎兼礼部时吏铨并缘为奸多所壅底公尽革去之擢起居郎兼中书舍人公立螭头登左掖缴奏无所回避禁中或有私请上曰楼舍人朕亦惮之不如且巳会庆节上夀扈从班集乘舆未出巳而玉牒圣政会要书成将进重华又屡更日公言臣屡岁随班见陛下上夀重华宫欢动宸极嘉王日趋朝谒恪勤不懈窃料夀皇望陛下之来亦犹此也又言圣政之书载夀皇一朝之事玉牒会要足成淳熙末年之书幸速定其日无复再展以全圣孝于是上感悟进书成礼试中书舍人兼直学士院光宗病不能持丧传位皇太子公草诏有曰虽丧纪自行於宫中然礼文难示於天下人服其婉寜宗既受禅迁给事中公兼掌内外制论正太祖东向之位朱熹为侍讲以言事除职与郡公言熹始除宫祠深骇视听今复除职是圣意不在熹也熹大儒硕学难进易退陛下闵其耆老当此隆寒立讲不便且俾内祠修史少俟春和复还经筵庶君臣之义备不报时韩侂胄用事日贵台臣希旨论赵汝愚言定鼎乘龙之梦语涉不道公曰尝闻汝愚言梦先帝赐以金汤壶即谓之定鼎可乎又尝梦朝会见白龙升天未几上衰服嗣位即谓之乘龙可乎吏部侍郎彭龟年入内殿力言侂胄擅权渐不可制上大怒黜龟年外除侂胄与祠公与林大中疏言嘉邸旧臣惟龟年尚在不宜使出乞留侍讲筵与侂胃一外祠龟年竟去公遂出外寻复夺职告老家居凡十三年杜门着书侂胄尝与客言楼大防善士何无一札入都门且使谕意客至公家述其语公默然子弟相顾辄索具纸笔公从庋中取顔氏家训言士大夫晚岁名节事置纸上即起入内客疑公援某事取视之俱大愧撤去纸墨公须臾就坐客不敢言公亦不复问举酒言笑如平时其从容持正若此侂胄诛起公翰林学士迁吏部尚书兼侍讲适赵汝愚子崇宪奏雪父寃公乞正赵师召之罪重蔡琏之诛毁龚颐正续稽古録以白诬谤公年过七十精敏絶人每词头下立进草院吏惊诧历迁同知枢密院参知政事力以年乞身进资政殿大学士归卒於家赠少师谥宣献公学问精博中原师友源本悉穷其渊奥经训小学并精据可传信初罢官里居聚书东楼踰万卷皆手雠校称善本性尤乐易客有愿钞其书辄欣然啓帙以授初定注春秋未脱藁及在永嘉见陈传良书巳成即焚巳草特为叙其书尝荐真德秀掌内制德秀每言得与楼公清言竟日或极论彻旦退而书绅不为涂人之归皆公教也公扁所居曰攻媿斋自称攻媿主人有文集一百二十卷行世
求仲抑招游山归途遇雨
竹舆遶湖滨宿雾尚厌浥径到玉岑下坐久客始集起穿灵石山万松介而立梅天气清润空翠行可挹古藤几百年枝蔓两山及见说暮春时花紫红熠熠直疑老潜虬初起夜来蛰俯玩岁寒泉齿冷不敢吸相将上龙泓尘鞅谢羁?洞有灵兽居临深心岌岌鱼游明镜中巨浪无三级寒苔载水去万顷润原隰蒙蒙山雨来归仆飞鸟急野兴殊未巳日昃不暇给冲泥上湖船雨阵遽奔袭飘风将急点回旋惊四入中流盖荡兀短篷不当笠停篙亦久之怒势不少戢我徒方啸歌弗为改豪习但耻缾罍罄莫问衣裳湿
题孟东野听琴图因次其韵
谁与住前溪夜深幽琴鸣天高衆气肃月斜映疎星橡林助萧瑟泉声激琮琤弹者人定佳能使东野听束带不立朝遥夜甘空庭龙眠发妙思神交穷杳冥不见弹琴人画出琴外声郊寒凛如对作诗太瘦生恨不从之游抚卷空含情
王成之给事囿山堂
烟雨望丽阳前山罗紫翠照水挹南明不与巾子对朅来登囿山一览万山会莲城山固多此地要称最主人意轩豁物景供旷快山椒涌华屋迥出风埃外一物无遁形所在见纎芥清霜肃天壤佳树隔闤闠俯仰随取舍左右从盼睐门墙寻故步杖屦许从迈怳然至絶顶更觉宇宙大樽酒屡劝酬棋枰更胜败秋高月色皎浮云了无碍不俟攀仙掌徒手吸溪濑兹堂极崇敞意若欠深邃先植易生木徐待松栢兑望远仍可喜意满聊自晦无使山下人或得窥外内但恐趣赐环树艺或不逮先生味斯言一笑相领解吾将饬园丁随处添翳荟他时遶扶疎吾庐益可爱
题范寛秋山小景
山高最难图意足不在大尺楮渺千里长江浸横翠人家杂烟树惝怳徒意会苟或森三尺便若俗子对此画格律严兴寄独超迈洗眼映牕明妙处乃不昧流泉见原委着屋分向背推车度危桥指路向关隘轻舟最渺茫浦屿如有待山棱瘦露骨汀洲横若带木叶黄欲脱秋容俨然在霜余无片云历历数沙界搜寻目力疲欲赋无可奈近山才四寸万象纷纳芥欲识无穷意耸秀更天外
送从弟叔韶尉东阳
阿连少也爽孤立生气焰壮年淬词锋倾心事鈆椠胶庠困虀盐世科终稳占再兴联桂堂尔祖真不忝况将尉东白士友尚歆艳惟我爱子深老矣犹不厌固知为子喜颇亦动吾念赠子当以言苦口当鍼砭此邑子旧游历历数行店棠隂见郎君遗老喜窥觇其民最服义情伪靡容揜莫恃采棒威要使慕巾垫子文多立就词采更华赡吾闻恃俊者塞门差反坫前贤最加谨临用更重检他时可待取天庭得锦□吾家有素风耳目久濡染母庸慕豪举助廉先以俭湎酒更宜戒平地有深堑酣畅当以时勿习盃潋灎将论毋过高斯言却防玷立节母务奇躐等恐成僭外物思过分检身但多欠勿嫌一尉卑封清尚为傔仕途固嶮巇大要进以渐不须苦求知真知奏应剡向来湖海豪四十可收敛宁为处囊锥莫作露刃剑匆匆掺袪别鱼鲜酒方酽刮目待子归罔俾吾言验
送元卫弟赴长亭盐塲
阿连生向秀二亲所甚爱仲兄勤抚养遇事辄加诲干蛊静而办胷次无卑隘今焉职牢盆官宇临渤澥毋谓官为小要使所居大毋言才可了检身到纎芥门户重衣冠家风緜数代当以诚心求子亲勿自懈亭民亦良民孰谓居无赖官吏既扰之兼并责逋债熬波亦良苦乐岁色犹菜输盐不得钱何以禁私卖所在积蠧久良法浸多坏吾闲不无术更当审利害熟视不为谋空餐愧难盖不应行一切遽使絶称贷富者能寡取倍息久仍在贫者庶少寛公私可缓带母年登九十家居幸康泰其家不从政礼经有明戒幸子去不远时时可归拜小别不足惜轻裘送前迈
次韵翁处度同游北山
两夫持鎌行我先巧寻径路其智专我扶枯藤衣短後意气巳出层峯颠何郎鲍叔饱经历胜处一一手自编我擕旧记访陈迹正恐急景不得延何当共登青云梯今日邀我共击鲜始观神龟闯青泚上有石壁来飞泉隐青遗基不可坐下顾乱石如磨鋋悬崖双瀑洒空雪来自一握孤云天却从下流泝深险崎岖直到清潭边朝阳射光破幽閟断虹上下遮潺湲传闻高山更高处雅有行路从西偏同行无乃深好事盃酒自犒脚力全诛鉏荆棘从鸟道欲进不得意愈坚旋呼童仆累危石笑采野菊聊盘旋扪萝腾身上苔磴往往欢呼争着鞭侧行危步汗浃背石角或使衣裳褰少焉身在双瀑上又见高派冲泓渊自笑泉石成膏肓爱赏不减蚁慕羶巉岩数峯巧遮护妙处二老初无传脱迹尘埃到此地便觉神思飘飘然回首江南尘一聚城郭历历眼欲穿相期更看流水处步履未倦夸轻翩一上千尺穷山椒碧涧靡迤流苍烟寻源不能且望返石猊巍距惊神镌退求归迳惘难问藤萝所在相萦纒我方踟蹰风烟表披披衣袂身欲仙晩归招提各痛饮读尽屋壁长短篇截筒环山览清驶窍出珠穗心亦怜碁枰相与论瓜葛横琴不妨挥五弦人生易老费扶掖胜具大率须少年伊余历骋佳山水爱奇窃慕太史迁明年炎暑袭故步与君共枕清流眠
题高丽行看子
高丽贾人有以韩干马十二匹质于乡人者题曰行看子接处黄绫上书韩干马表饰以绫尾以精纸皆丽物也闻其怀金来取因命工临写而归之再用东坡韵书临本之後
竹披双耳风入蹄霜鬛剪作三花齐相随西去皆良种撼首势窜迎风嘶丹青不减陆与顾丽人传来驿通语装为横轴看且行云是韩干非虚声圉人乘马如乘鹤人马相谙同呼啄中有二匹真游龙爬梳迥立緑杨风贾胡携金赎此马亟呼工人临旧画我诗无意到三韩写向新图时自看
再题行看子
先引护栏球子骢九马近远俱相从黑驹騧黄骓素骝亦有当面仍银騣夏国一种青于蓝五明错靴皆如龙或骖或引恣驰骤坐觉隐耳声珑珑人间安得有此辈一一必自天闲中不惟骨相异凡马圉人贵介多雍容三花剪鬛自官様空鞍更以香罗幪中间二者盖天马齿虽巳老气尚雄不知几出横门道双立柳下青隂浓擡缰捽颔刷背膂旋梳騣尾揺清风人人生意马欲动态度曲尽各不同韩生去我几百年藻色尚湿青与红不知何时堕鸡林万里远在东海东贾人携来得寓目一见絶叹丹青工千金可买真不惜忽复携去何匆匆急令临写得形似如此神骏那得逢开元内外马盈亿色别为羣从登封韩生所见定杰出七尺为騋八尺駥向来莺边系金绒归乘欵段头巳童伏枥寜能志千里却笑区区据鞍矍铄翁
次韵赵子野石城钓月图
石城江头可怜月曾照六朝清夜猎古往今来知几何长江滚滚萧萧叶谪仙去後诗盟寒三孙诗瘦清栾栾诗情浩荡坐无奈扁舟笑把磻溪竿江平风轻波瑟瑟宿霭卷空天一色东风吹句入长安一卷风流座中得初读神意清再读胷次平囘头明月只如故世上废兴徒纷更想君一叶方掀舞夜静水寒谁与语船头有酒且孤斟莫向金陵重怀古
它山堰
它山堰头足奇观百万雷霆声不断谁把并州快剪刀平剪波涛成两段四明山深水源远衆壑会溪长漫汗滔天狂潦不少留泻入长江势奔窜贤哉唐家王长官欲图永利输长算想得惨淡经营时下上山川应饱看西偏千岭相属联惟有兹山拥东岸遂于此地筑横埭截取衆流心自断斟酌利害不全取高下参差仅强半水大十分七入江徐挹三分供溉灌支流弥弥穿郡城脉络贯通平且缓旱时反此水亦足坐使千年忘旱暵无穷庙祀报元功像设森严人敢玩梅梁夭矫有冥助大患於今尚能扞前辈所作多神灵日月真成赤心贯後人小智枉更易仰望先贤重兴叹老木号风波湛碧画屏俯仰丹书焕更须积雨看惊湍濡足褰裳何足惮去家不远时一游短艇垂纶流可乱八月倘有仙槎来便欲乘之泝天汉
湖亭观竞渡
涵虚歌舞拥酆君两两龙舟来往频闰月风光三月景二分烟水八分人锦标赢得千人笑画鼔敲残一半春薄暮游船分散去尚余箫管遶湖滨
海潮图
钱塘佳月照青霄壮观仍看半夜潮每恨形容无健笔谁知收拾在生绡荡揺直恐三山没咫尺真成万里遥金阙迢嶤天尺五海王自合日来朝
行香闻杜鹃
墙西緑柳杜鹃声老我何堪侧耳听我自赋归归不得不须苦语更丁寜
小谿道中二絶
簇簇苍山隐夕晖途看野雁着行归久之不动方知是一搭碎云寒不飞
後衕环村尽溯游凤山寺下换轻舟舟人努力双篙急引得清溪逆岸流
过从子泽家
楚楚初篁脱緑苞城居约略似荒郊土膏更得春风力直引蔷薇上竹梢
监库张先生良臣
字武子一字汉卿家洪州父避地来鄞遂家焉先生少善为诗高洁清厉能摆落凡俗音节磊落读者悲壮尤长於唐人絶句语尽而意益远论者谓诗至盛唐极矣杜牧之李商隐晚出以絶句为专门至宋王安石力仿之然终不能似黄庭坚以造句为工律吕乖忤而诗益变陈与义多援古语不牵引事物似黄而益奇诗之变无余藴矣风雅道衰独先生彻幽内明复唐声律一时江南诗家共推为过江诗祖以至方外诸禅人吟诵其体竞相宗尚而诗稍复其变焉先生于举子业非所长隆兴元年试南省同里魏文节杞时为参详携三策以见知举张焘曰此文拙古必故人张武子所作公欲得士愿以进焘许之撤卷果先生也先生官止监左藏库辄罢归魏文节晚居小溪山中先生时从倡酬其诗或终岁不出一语有集十卷至咸淳间甥徐直谅始裒刻於广信郡先生诗时谓其一变宋音复还唐雅至推为过江诗祖正不仅甬上眉目巳也而其诗刻於江右吾乡传者絶少尝与黄梨洲先生共相嗟叹黄先生云西湖志中刻有絶句一首即秉烛徧繙得之始服其絶句之妙嗟夫先辈遗文使後人不能尽读诚一恨事也
过清修岭
胆失岩上人心怖岩下人履道自坦坦何在不问津人生贵得意毋容矫吾真渊明兀余年漉酒乃一巾
南渡晓行
七点五点星斗落一声两声钟磬清路入小桥和梦过埜花深处草虫鸣
西湖
帖帖平湖印晚天蹋歌游赏锦相牵都城半掩人争路犹有胡琴落後船
高万竹先生元之
字端叔武烈王琼之七世孙也建炎间衣冠南渡因定家於鄞家贫无书得易编口诵不辍数月忘盥栉隣生有书深怜之稍借以观後受易春秋学于沙随程迥时傅伯成为郡教授少所许可独折节与先生交由是乡学者数百人俱师事先生尝作变离骚九篇曰愍畸志曰臣薄才曰惜来日曰感囘波曰力敶曰危衷曰悲蝉蜎曰古诵曰绎思行于世宋人拟骚俱莫能及也集春秋说三百余家号义宗悉本经旨凡百五十七卷易诗论语後汉历志解各一卷诗三千襍着五百号茶甘甲乙集先生事亲孝贫能轻财复喜言兵事凡隂阳方技九流诸书尽能究其指归五上礼部卒不第而及门多至显官将死手属书楼宣献公以欧阳公南省白襴求志文贫不能葬门人会茎于桃源乡蒋山买田立祠于宝岩院岁时祀之称曰万竹先生
大小晦山
大晦出小晦过尽山峯翠寒云抱幽石枯卉老壖濑沿流迳偪侧当道屋破碎却立重囘首瀑布泻云背
飞雪亭
危亭上拂烟霞光苍崖深倒蛟螭穴天河飞来破山翠寒入疎林风自发翻珠错玉无时歇岩前散作千秋雪寒声萧萧凛毛髪白云片片翔空灭飞流溅珠入毫端天然一诗为题絶
长汀即事
杨花剩得晴方好榆荚其如世上贫花向喜中看更好分明春色解欺人
薛进士澄
乾道二年进士所着有家塾自藏六卷
效朱公叔絶交诗
东山有枭不祥其名恶木是息恶声是鸣食不弃腐饮不择清宜飞求伏以晦为明凶残满志嗜欲惟撄伸颈招凤使凤自惊岂有凤口而和枭声奈何伊人弗审物情请从此别各自谋生
赋得一年将尽夜
可惜惟兹夕须臾即旧年人间岁穷处客馆夜分边应逐银缸谢聊凭玉漏延晓风虽未至残腊几时天
立夏
渐觉风光燠徐看树色稠蚕新教织绮貂敝岂辞裘酷有烟波好将图荷芰游田间读书处新笋万竿抽
高处州似孙
翰林学士文虎之子也为礼部郎守处州所着有纬略骚略等书
石桥
一石上负昆仑柱一水西奔牛女渚玉干狞鳞万松古夜夜神光干帝宇石滑苔危水一缕四海长依开辟雨月落未落半规吐雨足敲泉龙摆舞
蔡山渡
江上人家破竹门潮来水长浸篱根鮆鱼一尺枇杷小放溜船来酒满尊
薛县尉师点
嘉定元年进士官某县尉所着有从政工余二卷
酧畣张安抚伯玉先生
寡交率天性积疴攻妙药干禄念烝尝着书恣谈谑永矢离畏途何况縻好爵感子故人意屏吏延铃阁时剖千秋心兼订三山约风流张平子文采谢康乐潜鱼媚幽潭高鸟昵林薄物类既参差天地亦寥廓但愁霜霰多石出兼水落
少傅通奉大夫袁正肃公甫
字广微正献公爕之三子也嘉定七年进士第一授秘书省正字上殿劄子言贤才用舍可惧民生安危可惧衆情闭塞可惧羣情逸豫可惧乾断不行可惧辞甚恺切迁校书郎转对言边事之病不在外而在内偷安之根不去规模终不立壅蔽之根不去血脉终不通忌嫉之根不去将帅终不可择欺诞之根不去兵财终不可治祖宗之御天下政事虽委中书然必择风采着闻者为台谏敢於论驳者为给舍所以戢官邪肃朝纲也今日诚体是意以行之可无偷安壅闭者矣出通判湖州增积贮核隐产增附婴儿局再迁着作佐郎知徽州治先教化崇学校访便民事上之蓄常平义仓备荒兴修陂塘剏筑百梁遭父忧服除知衢州立旬讲岁拨助养士千缗郡有义庄买良田二百亩益之提举江东常平适岁旱给发库庾遣官分行赈济医疗又告于朝给度牒百道助费提点本路刑狱兼提举移司番阳时霜杀桑诸郡被水连请于朝给度牒二百道赈恤之都城大火上封事言上下不交以言为讳天意人心实同一机愿下哀痛之诏以囘天意诏求直言复上疏言灾起都邑天意盖欲陛下因其所可见察其所不可见大行黜陟与天下更始行部问民疾苦荐循良劾去墨吏决滞狱所至诣学宫讲说复取孝经衍其义告于属邑立书院於贵溪之南祠陆象山身讲授学者岁大旱请于朝得度牒缗钱绫纸以助赈恤疫疠大作剏药院疗之前後持节江东五年所活无算诸郡德之俱为生立祠转将作监领事如故彗星见诏求直言上疏言皇天震怒由贪冒成风致愁苦之民衆愿一变上下交征之习帝亲政以直徽猷阁知建寜府明年转福建转运判官闽盐隶漕司纲运供费增益无纪又丁米钱久为漳泉兴化民患公皆奏捐之迁秘书少监入见帝曰卿久劳於外笃意爱民每览所陈备见恳恻公奏陈无逸之义且请力守更化以来求贤如不及之初意迁起居舍人兼崇政殿说书于经筵奏刚之一言最切於陛下陛下徒有慕汉宣吏治之名乃更堕元帝文宗柔弱不振之失总由不识刚德之真所谓真刚者当为必行不当为则断在勿行又乞专意经训养育精神务令充实上与天一下合人心今上意欲全功臣之世诏自今中外臣僚奏事母得攟摭以奏是消天下谠言之气其谓陛下何兼中书舍人时相郑清之以国用不足履亩使输券公奏避贵虐贱有力者顽未应令而追呼迫促家业破荡者率皆中下之户乞加哀恤尝讲罢帝问近事公奏惟履亩事人心最不悦适讲汉高入关辞秦民牛酒民俱大悦今日横科若此民心喜乎怒乎本朝立国以仁陛下为此举仁乎否乎帝为恻然时朝廷以变事为忧史嵩之帅江西力主和议公奏曰臣与嵩之居同里未尝相知而嵩之父弥忠则与臣有故嵩之易于主和弥忠每戒其轻易今甘用父子异心之人即朝廷亦未免易於用人也疏入不报遂乞归不允授起居郎兼中书舍人未几擢嵩之刑部尚书公复奏曰臣于嵩之本无仇怨但国事所系谊难缄默嵩之诰命终不与书行乃出甫知江州寻改知婺州不拜嘉熙元年迁中书舍人入见帝问边事甫奏当以上流为急和议恐误事又奏备边四事嵩之移京湖沿江制置使知鄂州甫奏曰嵩之轻脱难信去年在淮西王檝由淮西而来北军踵之今又并湖南付之臣恐其复以悞淮西者误湖南疏留中不行翼日权吏部侍郎引疾至八疏赐告一月遂归从臣复合奏留之屡命俱辞不拜迁兵部侍郎入见奏江潮暴涌旱魃为虐楮币蚀其心腹大敌剥其四支危亡之祸近在旦夕乞秉一德塞邪径迁吏部待郎兼国子祭酒日召诸生课其问学时边檄日至甫条十事至为详明权兵部尚书暂兼吏部尚书致仕卒于家赠少傅谥正肃公少服父训知为学当师圣人以立志为先後问道於杨文元公告之曰学贵自得此尊公之训也心明则本立矣由是慨然以斯道自任居官切于爱民所至有惠政立朝正色无所阿附王深寜先生谓近日科名有益世道者惟公一人而已所着有孝说孟子解後省封驳信安志江东荒政録防拓録乐事録及蒙斋文集行于世
题陈和仲观聚堂诗
习庵筑室扁曰观聚堂前何有万象可睹山如郛郭烟云吞吐草木沃若春光媚妩修篁漫山不知隆暑何况秋空呼日入户朔风吹雪松声如怒上天下地四方曰宇物生其间何可胜数我于是观乐哉斯土随意作室不华不窳买山旋添稍葺园圃得趣幽闲不入城府良朋偶来倾倒肺腑不及时事惟谈邹鲁朋去何为周易一部消息盈虚穷今亘古观乃自观寂无一语
题陈和仲尊明亭
非德不尊非道不明爰取斯义以名吾亭亭在山巅气象巍然山从何来蜿蜿蜒蜒我坐亭上极目一望羣峯毕朝尊无与抗我抚亭下万状难写一一分明入我醆斝有时携筇偕二三朋莫知我心独抚孤松
丞相魏郡郑忠定王清之
字德源嘉定十年进士初官国子録丞相史弥远引为魏惠宪王府教授理宗立以定策功不十年位至宰辅历进太傅左丞相封魏国公卒赠尚书令魏郡王諡忠定凡四登相位端平间召用真德秀魏了翁崔与之袁甫诸贤数十人时称小元佑及暮年再相充位而已
宋南渡後吾乡位至执政者十八人其诗存者絶少固有惜其不传者亦有幸其得不传者今得列此卷仅二人楼宣献诗以未见其全集所録十七首郑忠定诗为旧乘所载所録五首嗟夫诗文在世其传与不传亦天也
可斋陈大卿政成之暇蒐讨河渠为乡国长久虑开万世利非君侯其孰属因效一德以广盛心焉
四明瀛海壖大田沃多稼三江纳行潦九谷偏畏夏治水宜讲行时哉及闲暇方当暑如惔孰谓晴可乍十雨非所忧一暴良巳怕东有钱湖浸寒玉渺无价西有它山源盈科通昼夜唯此两支邑厥田俱下下问之何因尔水道无所舍河伯空望洋旱魃巧乘罅缅思井田规畎浍分漵?培浚倘高深怒潮敢雄跨官但督赋舆谁肯趋田驾六辅能即功百泉岂难坝愿言均此施利泽侔造化尽复淮南坡端可侪杜亚
再用韵
孔明本躬耕樊迟请学稼力田乃有秋暑雨敢咨夏圣贤本忧民孔墨不遑暇因思比岁饥可谓越俗乍岂惟农夫惊亦使达官怕仓无矫制发米涌在东价若然望丰年譬彼求时夜画壤来福星上熟压中下二麦腾割云五彩纷遶舍苗根舒薤本黍莟拆榴罅龙麟原镂塍燕尾水分?毨兽将西成秧马岂虚跨劭农收奇勲省歛不更驾预为鄞乡谋复广它山坝功比昔贤倍政随时雨化愿刻可斋诗端与雅颂亚
湖上口占
卖葑千艘底处藏娲天濯热卧湖光山云既雨犹相逐水草无花亦自香埜径偏穿人借问僧茶旋点客先尝反思举世趋炎者谁识苹风五月凉
咏六和塔
经行塔下几春秋每恨无因到上头今日始知高处险不如归卧旧林丘
题东山寺
谢公雅志在东山一入黄扉不复还公去我来山属我为公偿却半生闲
薛县尉师传
绍定五年进士官某县尉所着有雪蓑集
六桥闲步二首
出郭青岑近临流白鸟飞笙歌春雨歇草树夕阳微山色邀藜杖湖风颭葛衣虚舟林处士不见鹤来归向晩西湖路烟霞淡水汀垂杨拂波緑芳草幔堤青地僻渔樵聚山深殿阁扃平生卜投老梦寐有南屏
薛郡判师鲁
不详
苦雪
六出夫何甚经旬散野堂喜心翻作厌瑞物恐为殃岁晚思新火天寒望太阳荒村风雪里赖有隔年粮
过王处士竹庄
临流结屋植琅玕中有高人咏考盘一曲秋烟青欲滴满林春雨翠堪看山僧过乞归云杖渔父来分钓月竿千古王猷惟此癖但知此外别无欢
礼部尚书王深寜先生应麟
字伯厚与弟应凤同日生九岁通六经父撝性严急每授题设高座命先生兄弟坐堂下画烛为期少缓辄怒呵之由是先生为文益敏疾年十九举进士由衢州西安簿再调扬州教授先生尝忾然谓今日业举子者端以沽名既得便一切委弃制度典章漫不知省非国家所望於通儒也遂闭门发愤假馆阁书尽读之手辑玉海二百四卷遂与弟应凤相继举博学宏词科添差浙西安抚司干办开庆元年策进士召入为覆考检点试卷官先生得一卷曰是卷古谊若龟监忠肝如铁石臣敢为得人贺遂定第一及唱名乃文天祥也稍迁太常寺主簿面对上愀然曰边事甚可忧公言无事深忧临事不惧愿汲汲预防毋为壅蔽所欺时丞相丁大全方以会计得幸先生复极言边信若此重敛必失军民心遂出判台州初大全欲引先生为御史不应及大全败一时附和者俱禁锢而先生迄召为太常博士擢秘书郎彗星见应诏极论执政侍从台谏之罪积私财行公田之害迁着作佐郎汤文清公汉为少卿与先生居隣墙晨夕讲道先生论关雒濓闽江西之同异永嘉制度沙随古易蔡氏图书经纬西蜀史学通贯精微剖析幽渺汤公叹曰吾閲士甚多惟伯厚甫为真儒使真文忠在愿同在弟子列会汤公耄年力引去遂荐先生于丞相贾似道理宗崩度宗嗣位摄礼部郎掌丞相笺表故事听政御正殿丞相上四表即允一夕百官会临宫中丞相命省吏致命於临次曰嗣君入纂大统让礼宜加多愿郎中賸多三表先生即临次操笔吏拱立以竢须臾具进丞相大惊兼摄学士院侍经筵时丞相端拜平章左右相叶梦鼎江万里俱避去阙相数月似道遂亦数求去邀上上惴恐不知所以先生奏言孝宗时亦尝阙相逾年上如先生所言慰谕之似道大疑上安得此语後知从经筵所授深忌之会冬雷先生疏言十月之雷惟东汉数见命令不端奸邪并进卑踰尊外凌内之象当清天君谨天命休天德回天心守成必法祖宗御治必总威福巳又直前奏事谓用人当先察君子小人似道积怒使台臣驳之出知徽州先生父撝尝知是郡其父老俱曰此吾清白太守子也先生治郡摧豪右省租赋一年大治会掌制乏人衆论合推先生似道亦曰固非伯厚不可召为秘书监仍兼中书舍人又极言边事似道更谋逐之会以忧去似道败复起兼直学士屡疏国家大计日食言荅天戒五事陈备御十策俱不及用时国事日坏史院无人凡封拜将相偏行诸房词命皆出先生手从容应当忠义之心溢于言表转礼部尚书给事中阶鄞县开国伯丞相留梦炎用徐裳为御史黄万石除江西朱禩孙禩江陵梦炎犹除拜二帅不止先生徼奏论裳为梦炎同乡有私人之嫌万石等误国罪大梦炎舛令愎谏今日卖除者多其任用之人疏入不报即引归家居凡二十年自号深寜老人及宋亡益杜门不出所着述只书甲子晩岁自为志铭有曰其仕其止如偓如图卒年七十四所着深寜集一百卷玉堂类藁十三卷掖垣类藁二十二卷诗考五卷诗地理考五卷汉艺文志考证十卷通监地理考一百卷通监地理通释十六卷通监答问四卷困学纪闻二十卷蒙训七十卷集解践祚篇补注急就篇六卷补注王会篇小学绀珠十卷玉海二百四卷词学指南四卷词学题苑四十卷笔海四十卷姓氏篇六卷汉制考四卷六经天文篇六卷小学讽咏四卷
先辈言古今撰述之盛前无如葛稚川所着书六百余卷其次即先生所着六百八十九卷亦极盛矣先生殁後其书刋布者玉海困学纪闻诗考诗地理考汉艺文志考通监地理通释诸书共十五种惟玉海盛行于世先生少从乡先辈王埜受学得真西山先生之传源绪精密故其玉海跋语曰余幼好奇耕猎词圃丽泽西山诒我万抚北山之钞西斋之目披华啓秀历历载腹窃吹六经叨荣两制汗顔前修皓首曲艺斵轮不传屠龙无用缄之青箱以诏洛诵观先生所自述可见矣
挽袁进士镛诗
天柱不可折柱折势莫撑九鼎不可覆鼎覆人莫扛袁公烈丈夫独立东南方欲以一巳力代国相颉颃适遭宋阼移耻为不义戕奋然抱志起誓欲扫欃抢拔剑突前麾手回日月光贼势愈猖獗山摧失忠良呜呼絶伦志不得骋才长妻孥悉从溺枯骨谁为襄忠烈动天地游魂为国殇山水倍堪悲抱恨彻穹苍穹苍幸一息庶几纪星霜西风白杨路哀猿号崇冈解剑挂墓柏泣下沾衣裳惜哉时不利抽毫述悲伤
薛知县琦
所着有自笑编
题荆浩画青山白云卷
渺渺山上山隐隐树边树鷄犬不闻声居人在何处扁舟载酒来相寻古木苍苔一径深白云不飞青山舞谁悟荆生点笔心
舟泊五圣祠前
叶落古祠前村安许宿船人声齐到客月色独归禅野火明秋渚山钟出寺烟推篷不成寐霜气览江天
史唐卿
与兄蒙卿同中咸淳元年进士
凤鸣洞
何年雷斧凿山裂六月苍崖泻飞雪孤凤一声去不闻海水桑田几兴灭我知仙去仙当存时见真形坐岩穴青天半夜玉箫寒唤醒幽人弄明月
杨再十一君
失其名氏吾鄞名族前有史郑楼丰後有杨陆张屠君即杨氏之始祖也少有诗名至德佑以後自以世为宋臣遂高隐不出作咏史诗以自见子孙守其训俱以传经世其家所称镜川之杨执义不仕者也後七世而为文懿公兄弟始大显于世
书感
枫江渡口草萋萋桃浦桥边夕照低惟有旧家双燕子年年飞绕緑杨堤
潦倒江南一布衣家贫岁晚寸心违不堪倚杖枫江路手种青松大十围
甬上耆旧诗卷二

[book_title]卷三
<集部,总集类,甬上耆旧诗>
钦定四库全书
甬上耆旧诗卷三
监察御史胡文学编
大德至大间以袁文清公为制作手马易之产自回鹘以从学来居甬上遂称江南一絶此亦一奇也今合所録十二家为一卷
训导郑先生芳叔
字德伸家贫嗜学尝从人假读辄自缮写积数十百卷元初徧游遗老之门捜辑故事日识见闻所从游门下甚多经其指授俱有师法再任郡学训导卒所遗诗文四十余篇
菜诗
粱肉人间梦寐空坐间犹得诵涪翁一箪乐意虀盐足五亩生涯菽粟同剪韭未能忘夜雨思蓴岂必待秋风但知不厌其中味日有春生老圃中
学士袁文清公桷
字伯长袁氏最为世族公少负异才读先世遗书至穷日夜初事戴剡原稍长在王深寜先生之门复从舒岳祥游尽传诸公之学既家有赐书又亲见中原文献得接风流故其学最为有本以辟茂异授丽泽书院长用荐入国史院历翰林院直学士侍讲早引年归里公在翰林三十年上郊祀定制十议纂修三朝大典酌定宪令疏请购宋辽金三代遗书一时制词碑版高文典册多出公手家居以後修辟南园故址结小亭读书其中翰墨所传极于海内卒年六十二赠行参知政事陈留郡公自宋南渡而後吾乡学者以多识相尚文清得王氏之传其于近世礼乐之因革官阀之选次朝士大夫之族系九流诸家之略録俱能溯源执本得其旨归淛河以东于斯为盛公尝言余少读书有五失泛观而无择其失博而寡要好古人言行意常退缩不敢望其失懦而无立纂録故实一未终而屡更端其失劳而无功闻人之长将疾趋而从之辄出其後其失欲速而好高喜学为文未能蓄其本其失又甚焉者也公所自责俱深中学者之弊故具述之至公殁二十余年会修宋辽金三史遣使者求郡国遗文故事唯公家上藏书数千卷足备典实至今袁氏尚盛余初选此集其後人即手钞世传遗草见示数百年文献未坠于地斯可谓故家矣
饮酒杂诗
夜黑雪初白高卧益自怡起看庭前柳冉冉青春姿长松在西山须髪流银澌岂不念岁苦老壮当固持事至无独戚时来讵人为得酒且深醉渊明果吾师
京中二十载酒中有深欢大雨即闭户朔风尝解鞍客至辄笑之是岂宜居官振容筮神蓍鸿飞渐于磐百岁苦世短万锺非我干所以东方生吏隐神益完
阳鸟乘南云飘飘振奇翮迫此稻粱谋居移遂成客愧我食京尘誓墓志未得双峯十丈松下有千岁魄当年侍蓬瀛香芸森宝册高斋集遗编朱墨犹手泽战兢愧匪承永念在行役
少欲观沧海下取珊瑚枝穹龟负奇文灵鰌扬朱鬐荡舟不能往宝气时纷披有客方壶来授简云差差一以参太极九以师包牺振衣海神泣举觞山鬼移
少观五岳形五性各有殊神州养深知百灵受驰驱申申安乐翁定洛为中居契孙乃九迁舜讵平阳都神京屹金台五云玉芙渠始知天经旋积气为堪舆
家隣天台山云有二子岩巍峩太古石纎修矗云尖上栖西竺僧雪色垂须髯二子与之游作诗清且严乳花散素甆瀑布飞银帘醉醒梦见之谓我何留淹
南檐孤竹生岁暮何青苍岂不念道里因之摧雪霜夷齐卢龙居胡为乃名扬入水蛤有文踰淮枳弥芳受性谅匪移临风浮吾觞
弱冠不饮酒篝灯横玉绳或云酒中趣湛湛浮云蒸弃书试其言果若乌轮升天根转暗雷坚城为之崩妙言粲琼屑逸兴追飞鹰醉乡倘可居无功乃真朋
醉中发庄语烂如锦中花急急抱芦雁肃肃投林鸦欲别意深省瞑目不复譁愧彼独醒人揣摩生咄嗟下马暮入门双目含飞沙醉者忽复悟振衣正乌纱
江梅生空林岁晏美无度挈身踰朔阳愧独此室处氊房望朝阳耿耿不得语雕笼粲珍禽怅望秦乡树爰居东门止盛飨非素茹临风嗅其英雅志怀故土
嵯峩白云阡种松在山腰散之不盈掬离离如麦苗迎阳漱灵津参差拂云霄露重碧天净玄鹤时来巢俛仰三十年鬓齿日以雕寄声谢玄鹤相期蹑迢嶤
次韵虞伯生夜坐二首
炎晶烁草露木末望西颢静躁谁为尸翕忽纷寸抱志士法天运炳烛不在老羣经固其郛积神以为宝陋彼多言生希名太玄草山林讵心违岁月付幽讨扰扰徒为名努力在此道
地气环中州槖龠均宇内中宵炎溽频露坐犹愦愦远穷太古雪欲往终有徕驰神极寥廓我笔不可载栖形竹素园万化等历块相期江湖深慎弗寒暑碍秋风起天末纫兰结幽佩
渡淮寄养浩
竹清寒房静残月在西壁悄悄灯影微尸坐弃枕席井华饮蟾蜍玄云成五色明知非世谋精诣在六籍我行长淮浪冻树挟春碧梦子白紵寛双眸炯空激书来屡在手此意何的的数回不成欢远别乃复恻归雁临风翔先之寄深忆
送友教授闽中
蔚蔚太古树藂生散琅玕盛时炳阳德寥落欻岁寒天风西北来东海繁层澜芳朽各有性盛衰讵无端贸贸氷上屦黯黯尘中冠宿志不得酧奋飞辑其翰伊南蹇一士羁鸿河之干手持大雅篇八音佐王官墙隂卧朝日薄饭不满盘邂逅喜我同金石生肺肝出处非故意低徊耿相看闽山渺云海东望通三韩居夷圣有在取琴为君弹
怀伯生
春雨消露尘春风散林缬荡荡长门中客子千万辙城隂有一士淡食羮不啜采彼松上露煮石化晴雪沉冥护真性觞至那复说向来舌本谈今作耳根热维南有樛枝岩溜滋百结在德良自昉居屯讵为折念此长夜深寒光吐残月
育王珙禅师示寂二纪屿上人回山中因寄塔主
石塔累荒土月落氷棱棱永怀跏趺叟松风吹不譍山房旧净供素壁一枝藤语寂絶禅观机深超祖乘击石并新火诸天化为灯上有白玉峯丹梯杳难登黄流钜野涨虎啸悬厓崩斯道倘未泯微言足搜徵
董生噩上人以叔载韵见贻再次韵
关河一辙迹耿耿明大江五方各异俗中州诚骏厖吾欲上帝阍帝阍不敢撞终然返初服养佚归海邦鞾?成戚施逆耳风其喈昂然望南山爱彼日夕佳朝来何所见万马盈天街所以巢居子终然养澄怀噩师禅林秀宛在诸天阁当其调护时危石系朽索作赋极剪裁衆物各有托氤氲荆山玉洋洋咸池乐玄圃有琪树不使枝叶繁譬彼绩学人芟芜养天根岁暮雪霜至铜柯生晏温一为梁栋才落落县金门吾师深寜翁屹屹太华高佳□时一游不使凡羽翺方壶贮神药变为五色膏服之生羽翰陋彼东方桃少壮忽自摧振容上词场鹈膏淬寒锋谈笑摩坚疆藉以襍纎罗贮以白玉堂辱赠莫知报因之结中肠
芳思亭
大父尚书公治圃南郊有堂亭凡十五方池修廊屈折便宜雨甚亦无碍游事逮今荒废踰四十年故基陈迹不可复考近筑一亭襍植花木广不踰亩髣其万一名之曰芳思玩其英华将以紬绎志兴翰墨有绍是则先公之志作诗示瓘瑾并求亲友同赋
侃侃尚书公投绂理泉石五堂适寒暑十亭送昕夕琼英玄圃秀美?佳树碧修廊不受雨来往随履舄红云涨方塘丹霞耀翠席嘉鱼黄金掌瞥见渺莫测辛勤三十年深逝晦朝迹遗训示子孙树艺比其德浮云变须臾百幻倏消蚀空余郑公庄耕稼给衣食缅彼行乐时衆植各有职以兹一亩园髣像见畴昔幽葩与羣卉生意日不息朝阳漱灵根三咽妙紬绎旷怀事幽赏誓矣躬六籍
送邵元道四首
仲连匡世姿挥手却秦军掩袂停白日登车抗浮云射书诚草草孤城死生分辞荣敦厚俗矫抗离其羣虞卿日转丸揣事精微茫士危见交态穷愁名益光黄金散逝水白璧凝飞霜丈夫有定志得失非豫防梅生一尉微喋喋正天纪道心洞玄化削迹无妻子龙变孰为驯蝉蜕乃真止松回风谡谡水落石齿齿襄阳孟浩然拂衣归故山逍遥岩壑深流咏遗人闲举袖林花发击楫江鸥还鹿门看碧流入梦日潺潺
越船行
越船十丈青如螺小船一丈如飞梭平生不识飘泊苦旬日此地还经过三江潮来日初晩九堰雨悭河未满当时却解傍朱门醉眼看天话长短年来官府催发纲经月辛苦鬓巳霜布裘漫作解貂具入门意气犹猖狂自古鱼鲑厌明越明日今朝莫论说买鱼沽酒不计钱被发江湖傲明月劝君莫作越船妇一去家中有门户沙上摊钱输不归却向隣船荡双橹
挽王尚书四首
秋水双莲孕英英吐异芬词章纳云梦礼乐订河汾丹诏三军泣清名四海闻西峯倾落日乘鹤叩苍云晩岁艰难意衡门老病身蜀山迷望帝楚泽痛灵均皮弁终辞召深衣晚任真盖棺今巳定千载有遗民燕说经生滥齐谐学究轻微言空有意独拍巳无声墨泽鸡林贵青氊虎观荣新铭前进士幽抱付谁明再世登龙旧渊源许管窥西山遗正绪东涧结冥知腹笥名空在眉棃夀竟违重歌妾薄命含泪滴尘瓻
送苏子寜赴岭北行省郎中
貂?护寒沙氷天閲岁华断溪驼听水密雪犬行车云尽难寻雁春深未识花昔人奇絶处八月解乘槎往岁经游地寒芜碧磷深云开山後阵水咽陇头吟雪白氊房重天清羽檄沉重华新雨露悲喜候车音
书怀寄从子瑛二首
越公旧筑鄞江宅风卷飞花劫火新子竟寻真餐白石我方作史玩青春金张螭绶元欺世王谢乌衣亦可人誓墓政须坚晚岁双峯拥髻碧嶙峋
当年羣从玉参差炙毂谈天不数奇剪叶舞空山鬼泣唱筹量日历人疑深春柳下争飞骑小雨花前鬭奕棋我最少年惟闭户篝灯煮药学题诗
送王继学马伯庸
玉京高处雪流脂连辔鸡翘緑鬓垂蹀□有泥歌独漉琵琶无梦说相思黑河巨乐催填谱白海名花拟进词羽猎上林俱罢赋卿云何以报熙时
浅波平叠碛漫漫拂岭青帘罨画看氊屋起营羊胛熟土房催顿马□乾桐官走驿传金椀水正分奁贮玉盘莫上乡台望南北白云微处是枪竿
送华山隐者
黑髪祠官佩水苍万松深处响琳琅黄柑有法能为酒紫术无饥可代粮唤鹤舞空山月冷檄龙吹雨海风凉瑶池欲问长生诀碧涧研珠写緑章
游护圣襌寺
独秀峯前倚槛看翬飞楼阁出漓岏荒坟虎葬唐僧骨古井龙窥汉尉丹荷沼秋枯霜镜净松林风撼夜涛寒年年四月黄梅熟犹忆调羮齿颊酸
葛仙翁移居图
翁媪相携入翠微转头犹有可怜儿丹砂不是神仙药句漏归来鬓已丝
龙挂诗
黑云压江江水跃乖龙时挂青旗脚须臾卷水上青天蛱蝶蜻蜓雨中落
春侠口号
松林纵猎金毛鹰花街行春银面马夜宿娼楼酒未醒飘风吹落鸳鸯瓦
袁处士裒
字德平文洁公爕之後善书法常撰书学集要亦工诗隐居沙家山不出与文清公为族兄弟常因游东湖作联句千余言而其余诗失传亦足叹也
东湖联句
旧学芜三史新居隘一?煎熬鱼煦辙奔窜鸟惊弦拟整登山屣【桷】须乘破浪船出关尘巳远【裒】过埭意争先归舶攒桅聚【桷】浮梁断锁悬潮浑江葑没【裒】塍破岸藤纒戍栅依樟密【桷】官堤砌石平机闲蛬唤织【裒】砧响雁传笺乍静喧烦耳【桷】犹欣辗转眠鹘桥华屋废【裒】鵞滙曲河连稇实闲农具【桷】鹾严絶竈烟急装红蔽膝【裒】辫髪黑垂肩估客编文具【桷】村家纬木棉生涯疲割剥【裒】世路窘迍邅龛室休行客【桷】邮亭叹逝川韝鹰围猎罢【裒】联骑纵游旋路转分支港【桷】川明幻别天鄮城花巳闇【裒】甬水恨空传数堠搜唐刻【桷】题诗纪宋编会堂夫子像【裒】汲井隐居泉海眼藏龙窟【桷】山心射鹿田水鸣知棹急【裒】岸走讶途迁隐见冈峦近【桷】低昂橘柚鲜青山犹五里【裒】緑树巳千年归犊如云拥【桷】闲花似火然苎裳游女浄【裒】芦管野伶妍系缆披团氅【桷】循溪舍竹箯径香幽菊傲【裒】土薄假山偏灯火精庐古【桷】衣冠故物全登门论子姓【裒】对坐叙姻联金魄筛窻影【桷】丹砂养井渊萤光飞熠熠【裒】鹤唳翼娟娟斗室横乌几【桷】方牀藉素氊魂清时入梦【裒】意得竟忘筌过墓成扃户【桷】遵湖复扣舷沧洲远秀麦【裒】真隐拱朱椽碧洞诸天杳【桷】苍珉帝画镌梯危频缩武【裒】像寂且擎拳紫府商林歇【桷】丹书汉泽宣铜铺苔暗蚀【裒】径庋燕新穿倦鸟辞枯柳【桷】游龟戴旱莲古奁开潋灔【裒】斜縠绉漪涟淤塞茭排剑【桷】洲乾蓼糁钿官徵都尉粟【裒】渔纳水衡钱玉絶山灵泣【桷】祠荒野老怜纸旗灵社閙【裒】草广曲河填此去真聊尔【桷】斯言信偶然柏幽藏魍魉【裒】潭暗衮蜿蜒雅兴呦呦鹿【桷】劳生跕跕鸢揽芳真?蔗【裒】写絶拟和铅辙迹芜青翳【桷】麻綦枲耳缘贞娥欎龙虎【裒】胄相绍貂蝉宰木分神隧【桷】思亭列石筵风霜翁仲老【裒】香火释迦专楚些招归魄【桷】王官慨昔贤拜峯谁控勒【裒】篆水自书玄屈曲东西路【桷】纵横南北阡繁华眸转电【裒】得失口垂涎絮酒悲宗老【桷】囊空想地仙【阙】　连梵呗【裒】市近接渔膻破露生衣湿【桷】登坡弱足胼卧牛遗扁暗【裒】眠鹿绘容虔金刹从兹访【桷】尘缨合少蠲伐山灵运躁【裒】冲雪子猷颠桧煖蜂偷蜜【桷】芦寒鸟啄緜蟹稀螯数百【裒】樵夥斧论千淡日收人影【桷】空风涨土埏蒲葵遮望眼【裒】茧纸论吟篇除道家僮懒【桷】偷程地主儇蚁封徒曲折【裒】驹隙漫拘挛碎石行行直【桷】修篁个个员深藂惊雉翠【裒】夹径耸楠楩濯锦芙蓉艶【桷】飘香桂子骈雕楹回复道【裒】斜阁布陶砖刻画功难尽【桷】翬飞势欲翩奉常陈剑履【裒】尚服赐紘綖幰织鲛人网【桷】帷凝罽国旃妖姝汚粉颊【裒】土偶耸高颧袪石当时力【桷】临渊昔日权只今留旧业【裒】何处覔幽禅燕颔风云会【桷】龟蚨星日躔蛛窠缘衮服【裒】风迹上朱笾累仆供朝沃【桷】因僧进午餐佳城蹲五凤【裒】素业废三鱣胜巳穷兰若【桷】名犹慕偓佺台空霞佩冷【裒】殿寂羽幢蔫观主何年住【桷】真官永世键画梁谁复葺【裒】美?久频朘木巳非真李【桷】僧宜贱夀籛悲来云幕幕【裒】恨极水潺潺重岭藏椒屋【桷】斜晖拾蕙櫋暂归心未稳【裒】欲去眼空眩忆昔穷诛辟【桷】如今猛弃捐慈山名转赫【裒】困墺耻谁湔积翠林霏悄【桷】流波海月涓远钟催宿鸟【裒】横笛挂乌犍柱笏风骚夐【桷】携壶主仆牵情怀同黍醴【裒】臭味比香荃圆泽休论旧【桷】华胥复记前乳彪号涧侧【裒】哀狖啸云巅惇族盘餐盛【桷】通家笑语阗鵁青归桨熟【裒】舴艋逆风沿济胜应难促【桷】临流且赋遄鸱夷歌逝矣【裒】渔父卜终焉紫槿遮篱角【桷】丹枫压庙堧链形金骨化【裒】团础土砂坚破屋啼山鬼【桷】荒碑立老鸇岁时羞野赛【裒】水旱祷灵篿西帝澄金宇【桷】东湖铸玉璿凉颸舟泛泛【裒】晴日草芊芊射鸭萦长弋【桷】义鱼击短鋋酒庐横野瓮【裒】屠几列肥牷衒市僧袍丽【桷】招虚贩鼔鼘登临难婉恋【裒】想像费平铨更欲南窥海【桷】谁能北跨燕同心双茧绪【裒】狥俗走珠蠙朗鉴词联写【桷】玄谈茗更煎翺翔诚放浪【裒】匍匐类狂孱巳乏凌云句【桷】时思缩项鯿还家如梦寐【裒】共点晓霞边【桷】
薛同孙
失其字官宣教郎所着甬东野人语四卷
独坐
独坐蓬窻雨炊烟出竹新病愁思谢客盗贼敢惊人白首开新社青山列旧隣不知江海上犹有未清尘
楼生携酒过新庄田舍
寂寞江村路何烦命驾过求羊忘地远松竹到门多野外常无酒田间别有歌洗杯深酌处落日在沧波
薛知县观
一名焘字景旬一字处静少读书强记为诗文多不具草至治癸亥举於乡官沄江主簿有治名引年授知丹阳县致仕所着有学箕集三卷
曹娥江候渡
曲曲曹娥水山高日欲晡到江行李乱隔岸渡船孤树黑收岚霭沙寒集雁鳬荒荒谁氏子不及钓鱼徒
门人江汉县斋夜集
县里经行日桃花远近村师生一夕谊治乱百年论吊古投燕壁看边出蓟门天涯游宦迹离索仗君存
教谕郑先生觉民
字以道蒙隐先生子也积学笃行与程畏斋齐名其所学自经史传记下及百氏之言无不究览学者翕然尊之郡守王元恭将行乡饮酒礼先生为酌定礼仪隣郡取以为法性至孝母常患目日以舌舐之即愈复病痱侍朝夕不敢解带既定日葬父适病痞甚人谓不宜临圹先生泣曰幸从先人讫大事即道死不憾返而差以荐为龙游教谕三月即谢归诏徵遗逸授处州教授适疾卒有求我斋集三十三卷送王叔载教谕象山【名原孙深宁尚书之孙也博洽与以道齐名】
盖壤邈今古羲娥明旦夜动静既有殊显晦亦相谢奚为至多物好恶迷取舍离方乃遯圆取密或遗罅安得天下士定论万物价
恭惟尚书公道辉烛乾坤望古浩千万摭拾恣咀吞坐值时运移闭门守深根春阳熙九?英曜日盛蕃後学竞奔走衆属此文孙
明州称多贤文献聚如积须臾见海桑晨汉星历历戾契徒自强脂韦竟何益毋寜念本始述祖承典则邈哉彼高栖俯瞰无文尺
迢迢明月夜灏灏长风晨晤语一握手四空閴无人作者不并世哀歌泪沾巾岂徒彼善之益惧大乱真抚背出门去川水日沄沄
象山海中居象泉何冽清泉以鉴妍丑山以见亏盈相望五十年羔雁各逢迎送别固有礼怡悦尤多情春深照花溪烂烂云物晴
蒋训导宗简
字敬之少有才名初从天台应伯璋受经及程畏斋归里复执弟子礼居门下数年尽传其学尝一试有司罢归辄弃去励志古学与其友王叔载郑以道日以文义相赏析人笑谓蒋君壮年乃希学古文词徒自诡何益敬之笑曰使吾义明气充於发策决科何有得不得命也文有古今之异耶乃益杜门自励尝再为郡学训导有师法翰林待制柳公贯见其文惊异方论荐於朝会卒年三十一人以顔子方之
送徐使君入觐效古【徐君用宏以进士为鄞县丞】
徐侯铅山来德性真希差【去声】苍头及白鹤麈尾而犀把郊原父老欢道里儿童迓或道今卓茂相期古黄霸忆昔隐韦布巳自纷夸诧朝歌击竹枝夜读烧松桦学问穷奥窔文章整间架騕褭终获售娉婷必宜嫁何有孔鸾羞孰作啕河吓当夫一鼔行但觉诸人罢岂知金仆姑乃妙参连射得隽快哉还兜鍪暂时卸主人甚见嘉恩光乃相借令侯出丞鄞侯拜于陛下三年秉贞心百里弘元化山岛乐乌鸢野田丰?稏纎草隐於菟翠竹眠香麝樵唱归鎌迟社酒盈缸醡致此有自来我侯每闲暇盘登置马甲餖飣纷虾?吚吚小垂手艶艶白玉斚胡为又及瓜使我失噉蔗青梅结子初黄柳飞花乍银鞍当时披白马庭前驾上马别长官亦复谢僚亚公孙本牧豕范雎出拉骼此等不足慕高材还善价愿将五色石上升补天罅【右效韩退之】
银海照光空欲滴偃月伏犀生脑额徐侯不是寻常人异日金章冻梨色白鱼历历枯芸香翠云暗结方花箱手将白玉书细字珊瑚碧树枝交相古燕上界仙人府翠驳银蹄踏烟雾殿中曾见雉飞来插花笑对仙人语海风栗栗句章邑老蛟飞舞神鼍立我侯击剑生铜声三尺妖狐望山泣古堤柳花喷香雪雀啄花行看人别侯今去去不可留青鸾远破春云热【右效李长吉】
鄮山袁先生士元
字彦章德佑忠臣镛之孙也性至孝父泽民尝患背疽先生吮之立愈少嗜学讲诵至废寝食既长益沉博以御史荐授本县学教谕调鄮山书院长危素荐为翰林国史院检閲官力引年不赴晚年筑城西别墅种菊数百本自号菊村学者所着书林外集七卷
和大章雪里送诗
山翁卧雪寒且饥敲门有客来送诗诗中一字煮不得妻儿争怒吾独奇闲粘素壁时一见怳若此老来茅茨洛阳贤令久难觏剡溪故人多别离寒牕得此真自慰絶胜赠我珠与玑呼童索笔追和欲走谢天隂地远出入愁无驴
题慈隐庵
高僧以慈隐远在石桥西地接支郎寺门临孝子谿松隂斜落径竹影乱侵畦不见中岩老荒村独杖藜
和松石斋寒食客中
王孙归未得芳草接平芜边报不时有乡书絶迹无马怜桥外洗猿忆洞中呼客底又寒食故园天一隅
编修马易之
本郭罗洛氏译言马也名乃贤以字行世居唐回鹘部後为南阳人至易之兄塔海仲良始登进士易之少笃学志尚高洁不屑作制举文字尤长于诗力能追步古人尝持其行卷谒贡御史曰此心泊然无他好所好而得之者尽在是矣其标格若此既从兄宦游江浙间吾乡郑以道先生师法甚严乃齎粮从游门下得传其学遂卜居於鄞巳复与会稽韩与玉金华王子充同至京师与玉能书子充善古文易之以诗名时称为江南三絶而易之诗名尤重每作一篇即传诵士大夫间久之归鄞聘为东湖书院山长以荐授翰林编修出参僧格实哩军卒于官
余尝读金台集辄叹易之产自金台数万里外身独以诗名既雅慕四明山水家于吾乡其诗遂日工诚崛生异人也既而读郑以道先生集有赠门人马易之二序黄溍宇文公谅书其後谓四明郑先生所赠弟子序以规不以誉师道足重而易之持其师说徧示诸贤士大夫意在不负所教始知易之诗法有深得于郑先生者也岂仅四明山川之助哉
刘蕡祠
入郭日巳暝惨淡枫叶赤鞠躬荒祠下低徊想遗直刘君素忠愤伏阙论邦国痛陈腹心祸竟罹考功斥余子尽骞腾郁郁负慙色乡人仰高谊千载崇庙食悲歌风萧萧感慨情恻恻出门无行人凉月照东壁
居庸关
叠嶂缘青冥峭絶两厓束盘盘龙虎踞岑巘互回伏重关设天险王气舆坤轴皇灵广覆被四海同轨躅至今豪侠人危眺屡惊缩崎岖栈阁峻萦纡冈涧曲环村列虚市凿翠构庐屋溪舂激岩溜山田襍稌菽絶顶得幽胜人烟稍联属浮图压广路台殿出层麓白云隐踈钟落日带乔木岂须叹蜀道政可夸函谷居人远念我叩马苦留宿恐辜殷勤情解鞍看山瀑
李老谷【谷中多杜鹃】
高秋远行迈入谷云气暝稍稍微雨来渐怯衣裳冷萦纡青崦窄杳窱烟林迥峯回稍开豁夕阳散微影霜叶落清涧寒花媚秋岭途穷见土屋人烟襍虚井平生爱山癖愒此惬幽静月落闻子规怀归心耿耿
檐子洼
朝发牛羣头夕憇檐子洼高秋得清旷野蔓多幽花黄云翳日脚草色浮天涯山荒树寂寞寒陂落昏雅颇喜盗贼平塞田尽禾麻至今将军垒日落闻清笳我生久羇旅崎岖涉风沙天寒道路远曛黑投山家
羽林行
羽林将军年十五盘螭玉带县金虎黄鹰白犬朝出游翠管银筝夜歌舞珠衣绣?花满身鸣驺斧钺惊路人东园击球夸意气西街走马扬飞尘湖南昨夜羽书急诏趣将军远迎敌宝刀绣涩金甲寒马上彷徨苦无力美人牵衣哭向天将军执别泪如泉安得天河洗兵甲坐令澣海无尘烟君不见关西老将多战谋数奇白发不封侯据鞍矍铄尚可用谁怜射虎南山头
北邙山歌【白乐天赐第履道坊既葬北邙勅命游人至坟所者必酹酒至今墓前隙地泥潦】
北邙山高云嵯峩山前日日闻挽歌千金买穴望卿相不道洛阳人葬多长安归来锦衣客昨日城南起新宅雕栏华础满前楹尽是当年墓边石墓边野老鬓如丝自言曾见筑坟时转头石马卧荆棘白杨萧飒秋风悲白日西流水东逝眼见君家葬三世旧时隧道尽为田新坟苦作千年计寄语洛阳诸少年对酒莫惜黄金钱纵有穹碑勒勋业文章夸靡谁能传君不见履道坊中白太傅留客高堂醉歌舞至今三月看花人载酒去浇坟上土
刘舍人桃花马歌
青丝骏马桃花色翠鞍玉辔黄金勒奚奴牵出不敢骑道上行人争爱惜往时曾遇李将军汗流赤血气如云朝刷黄河暮南粤沙场百战成奇勋归来无心伏槽枥顿辔长鸣思奋力东家白面绣衣郎千金买去游南陌昨朝校猎向南隅万人争说天下无夜归不怕灞陵尉玉鞭醉打苍头奴画烛银屏欢彻曙一朝金尽宾朋去可怜骄马属谁家断缰犹系阶前树君不见西家款段三十年青刍满枥菽满田老翁不识城下路骑看射猎南山边
赠空谷山人徐君归武当
五更钟鸣天未曙六街马蹄声如雨露华满屦霜满衣束带争趋丞相府千锺之禄万户侯几人空负平生愁镜中緑发渐垂素窻间白日如奔流谁念幽人在空谷瘿木为冠草为服小罋春风紫术香长鑱落日黄精熟行歌偶到黄金台坐看世事如浮埃长衢甲第换新主旧时燕子愁归来忽忆紫霄峯下路倒跨青鸾独归去松华酿酒一千石结庐招我南山住
田家留客图为四明刘师向先生赋
客来田家当六月主人相留树边歇呼儿牵马饮清泉厨里新浆解君热郎君出城几日前城中米价今几钱昨夜南村三尺雨不知还到城壕边勿厌侬家茅屋小棘门新编土墙绕来朝蚤饭莫匆匆鸡鸣送君出官道
送王公子归扬州
玉雪王公子归鞍向竹西水清淮白上天濶海青低琼树春前发乌丝醉後题何须问勋业名与尔翁齐
送杨复吉之辽阳学正
八月松亭万木空着鞭又向黑河东穹庐顿宿供羊胛部落晨炊爨马通行看筑台招郭隗岂教执戟老扬雄门生衣袂多狐貉来听谈经绦帐中
次段吉甫助教春日怀江南韵
华底开尊待月圆罗衫半□酒痕鲜一年湖上春如梦二月江南水似天修禊每怀王逸少听歌却忆李龟年卜隣拟住吴山下杨柳桥边舣画船
罗稚川山水图十韵为甬东应可立题
平生丘壑趣偶向画中传雨气千峯外江流落日边蘼芜青满渚芳树緑参天渺渺溪云浄娟娟石溜县崖颠何处阁谷口小家烟渔唱来秋浦僧钟落夜船瞥惊飞鸟过疑有蛰龙眠竹径能留客桃源竟得仙丹青跨絶代赋咏藉名贤千古沧洲意含情忆稚川
次韵赵祭酒城东宴集
碧草纎纎藉翠茵酴醿酿熟十分春移尊更近池边树漉酒先生待挂巾
十骑联镳入郭迟从教斜日过棠棃候门稚子牵衣笑今日先生有好诗【国子监散学候日影到堂後梨树】
薛提举明道
失其字官至提举有瑞堂藁七卷
浮淮
千里风催櫂三春客度淮却怜乡国异祗与仆夫偕刍岂防河贵鱼应入馔佳不堪舒病目杼轴转伤怀
挂席
挂席春风任我之鬓毛虽白气犹奇欲将碧落开成路遂取黄河泻作辞槎到汉津须几日桴乘沧海竟何时鹭身本有高飞具也立汀洲有所思
竹隐
风日萧然掩荜门竹深几辈长儿孙闲中拾箨冠堪制寛处行根笋易繁解带水边栖緑影科头林下倒清尊为园自喜初衣遂遮断尘情不用论
徐处士本原
失其字本奉化人後徙家於鄞隐居不仕与陈子翬高垒郑奕夫诸君相倡和所着有思剡集
隐学寺
访古叩襌关招提尽日闲鸟啼青嶂里僧语翠微间今日栖真地前朝隐学山石坛芳草碧墓道落花殷德洽民心服身罹国步艰代周知逊位命楚反羞顔凤去彭城路龙潜越水湾惟留翁仲在不见令威还碑藓应难认烟萝巳倦攀陇云同杳杳涧水自潺潺暝合千峯紫香残一径斑夕阳归兴缓清磬隔尘寰
文质
字学古为诗学长吉体客于娄江与杨铁崖顾仲英诸贤相倡和
和韵奉寄顾仲瑛二首
我爱虎头公子贤高怀历历泻长川酒尊花底分秋露茶竈竹间生白烟日落渔庄听雨坐风微草阁看云眠西凉进士曾留别应说相逢十日前
玉山之堂风日好高居共喜值清时紫箫曲度频行酒彩扇分题即赋诗溪树积隂疑雨过水花留影若云移白头有约渔矶上我亦归来理钓丝
甬上耆旧诗卷三

[book_title]卷四
钦定四库全书
甬上耆旧诗卷四
监察御史胡文学编
吾乡自南宋诗人篇什散失其後而此道益芜矣至洪建以来荐绅则有郑敎授而下九人布衣则有至孝李先生而下六人及章宋五先生後先崛起倡雅此乡于是翳雾渐开蔘棘斯辟後来大家蔚然尽出矣天作斯文诸公荒之于俎豆安可忘也今录其遗诗合为一卷至所称章宋五先生见耆旧初集中敎授郑先生真
字千之别号荥阳外史父以道先生见前传先生少承家学通诸经尤长于春秋他研博极古今吴草庐先生尝发策十二事对者十不得一先生年甚少为尽荅之由是有重名中浙江乡试第一授临淮敎谕値晋王之国过临淮王闻先生名延说春秋先生为开陈大义王大喜称为郑先生秩满入京赐燕命赋菊绽西风露脂枫叶诗称旨陞广信敎授以引年归里先生尝取诸家格言着为集传集说集论复采摭乡先生言行文章撰四明文献录後学称之初国子典簿裴中尝请先生作着存堂记亦求潜溪宋学士文潜溪见先生记叹曰君徒羡我名使我执笔不能过之後数年裴复与潜溪言潜溪曰前见郑先生记发明洞彻使之独步可也其为宿老推重若此
公无渡河
公无渡河公竟渡河吁嗟奈公何长风掀天涛浪急蛟龙垂涎待人食公乎渡河甘坠溺恸哭河水湄公乎不返将安之忆妾嫁公时窀穸矢同归如何中道乖百年负深期河流汤汤猝未乾妾欲见公良巳难呜呼命兮公所安公所安吾谁寃愁来只取箜篌弹商声凄切泪横臆化身欲填精卫石河伯深宫閟勿闻公乎渡河嗟莫及中心惨惨思愔愔请公来听箜篌音相从愿向重渊深公乎公乎知妾心
摇揺花【虞美人草也】
摇揺花花开向天涯花摇揺花如金步娇忆昔美人年正少青春共覩花容貌金钗聘入楚王宫嫣然一笑臙脂红独夫叱咤空四海恩宠惟怜一身在戏马台前宫阙深当筵歌舞娱君心君心渐荒覇气销淮南却望乌江遥汉兵十万纷于螘帐底美人泪如水八千军散楚声中独身请为君王死阴陵古道行人来倾城之色真堪哀金劒霜飞猩晕落夭魂化作春花开花开花谢何曾改春秋浩荡愁如海愁如海将奈何虞姬墓前春艹多花灵寂莫欲归去杜宇夜啼三月暮
平陵东【汉东郡太守翟公门人作】
平陵东翟义死东海翻波寃莫洗新室巳成汉室已倾一朝北面谁为臣噫乎大义甘杀身欃枪光芒射天阙立发万指劒双折碧艹丛丛一泓血汉家神灵杳涳蒙欲排阊阖诉黈聪吁嗟平陵东奚独死义公
龙舟戏水曲
千里晴波汴河凿万丈虹桥依楼阁龙船锦?驾风来五色腾骧骇鲸鰐河伯深宫执玉朝鲛人震慑停织绡三千粉黛出歌舞星裙霞帔风飘飘大业官家拥銮辂香爇沉檀蔼烟雾吹箫击皷向中流倚空笑指江都路琼花三月春昼闲高台照镜怜空顔囘首长安归不得风涛汹涌愁人间君不见昨日燕都夸海子五爪盘拏彩云起天魔舞罢翠华犇高柳斜阳映秋水
送胡廷干归松江
谪乡壠亩慰幽栖物外游尘不上衣自有阮生青眼顾也如江总黑头归秋风东海蓴鲈熟晩日西园柿栗肥自此不须谈作客白鸥应许共忘机
寄乌继善先生
红心驿外望家山飒飒西园两鬓斑繋雁书成霜满地饭牛歌罢月临关漫传海外苏仙死终许羌村杜老还客舍不知身健否何时访我白云间
题五河安淮驿远碧亭
淮山远送一螺青悄悄云烟入杳冥檐外竹风醒鹤梦坐中花雨杂龙腥佩声襍遝天仙下篴韵咿呜水若听使者船稀官事少石牀孤坐夜观星
寒夜絶句简丹徒县丞
竹屋寒烧榾柮烟先生高卧腹便便淮南为问江南客何似山中夜雪天
司税薛先生敬
字原礼宋进士朋龟九世孙也博学有重名至正中尝典敎象山随谢归以行药自晦时称退庵先生洪武初举茂才授龙泉司税即引年致仕先生诗淡朴之中更饶高韵所着江天集子孙传其业世有作者
元日望阙叩头作
青帝更时序郊园泰运开觐亲明主赐经国大臣才晴色人都喜贫家客不来恩寛唯海似延首望蓬莱
与范宣之何约之重游隐学寺
薄言山寺去两度出东郊湖草添新涨山禽改旧巢烟霞埜衲路鹿豕故人交钟磬云深处来听几夜敲
秋夜江上作
舟次大江干推篷水气寒鴈从今夜度月似故乡看客久逢衣破家贫得禄安悞人头白早犹是进贤冠
容以重阳无酒诗见投戏答和韵
埜馆萧然掩暮鸦幸将愁思破隣家不知谁有登临地却怪君看寂寞花京国岁时淹海客江村风雨梦天涯何妨明日觞重举屋後秋园万树霞
小窗梅花初放见之而喜
茫茫冻色暗江天忽见春归古树边素质独敎高士赏幽香不藉世人怜放来薄带山窗雨看去轻沾水国烟何必罗浮千万树尽堪对酒送残年
题高士图
烟柳垂垂压艹亭千峰树杪向人青是谁高坐飞泉下木榻翛然似管宁
参政王公敬中
字子同初中吴伯宗榜进士甲乙科并为吾乡举首历官参政子同有诗名遗艹失传今所存七律三首亦略见音格云
送友人赴亷州
乌府才华羡独贤北风又上孝亷船箧书尚有陈琳檄行李都无子敬氊帆影晓分湘浦月佩声晴拂隐山烟壮游万里须乘兴好着声名到日边
赠周玄初尊师
玄都道士身如鹤长傍青松寄此生梦破九霄风雨急神游八表雪霜清吹笙每应秋声起披羽微连夜色明我欲相从拾瑶草漫山落叶断人行
南湖斋居寄友人
山寒夜透青绫被海日朝明白玉珂隐几不知春色晩停杯惊见落花多?檀香里来僧梵杨柳桥边起棹歌咫尺湖光不相见竹床琴调近如何
纪善钱公安
字静能以字行少有诗名辟授临安训导迁韩府纪善王深相敬礼尝召见其子手书具庆堂三字赐之永乐改元闻公名召至京师将大用之公义有不可固以老辞得放还且赐敕曰遂尔优游劝乡子弟为善亦异数也公既家居日以觞咏为事所着有畦东集老卒于家公远孙亷尝辑公遗诗属余序之有曰当靖难初方以刀鑕鼎镬处士大夫不屈者公诸藩旧臣义堪去就而能从容乞身不挠不亢以视刘程二长史周纪善或死或去其仁一也盖钱氏世门实启于此
纪善诗健朴有苍然之色其佳句如发车廏驿曰寒轻初试酒风好不停桡朝天宫习仪曰火存千岁药云拥万年松三塔堰曰野田低接渚春嶂远连空过佛壠曰花屿雨晴椒实丽竹居风煖药苖肥远眺曰岩树有情怜我老溪云无意逐人流赠陆柳州曰当世人伦归月旦故乡父老问寒温东方彦修曰粗有田园须养犊更无筋力可乘骖人至今称之
舟中遣怀
朝发浙江头暮宿越城下寒月炤船窗清霜肃原野岂不念别离吾道有用舍衰兰在中洲采之不盈把方春桃李花纷纷争艳冶俛仰宇宙间孤怀浩难写强取囊中琹起弹仍复罢悠悠世上人谁是知心者
泊梁湖
曹娥庙前云雾积曹娥江上风雨急停舟五日犹未行举头问娥譍不得忆年十八初度江昨日年少今头白开篷忽见江上山山色仍如旧时碧我思今日山中人地炉竹火齐促膝山中我亦有敝庐嗟我胡为远行役读书求名乃身累辛勤用尽三冬力微禄何曾得养亲到今负米公家吃忧来正拥布被眠破篷漏滴船中湿岸上敲门借酒家瑟瑟寒风吹四壁夜长展转不成寐但是思家便沾臆来迟又恐长官嗔西望吴山日东出
枫桥感兴
野水添新雨春帆带远晖君诚不世出臣得及时归大瓮开陈醸高堂着赠衣入关乡路熟梦绕故山飞
喜晴
秋风忽起卷重阴日色微茫炤树林埜老扶藜看白石山人伐木度青岑门前溪水深三尺墙外竹梢高十寻明日罋头新酒熟且依松下一开襟
绍兴
越王台下忆曾游旧褐频经易白头上国盛时叨侍从老年今日许归休鱼供春版桥边饭鳬逐晴川柳畔舟私喜季真千载後监湖犹得接风流
纪善薛公服耘
字济美举于乡历官赵府纪善所着曳裾录十卷济善集三卷
洛阳上已篇示座上酒客
羽觞浮曲水景物丽中天繁花红炤面弱柳碧拖烟繁花弱柳东风里一年一度何时巳惟有北邙青春深黄莺唤人人不起谁家年少玉勒轻朝朝来往洛阳城日出河边修禊罢日斜陌上鬪鸡赢楚汉雌雄亦如此徒使人间留上巳请将笑口向春开不到沉酣不知止
渡滹沱
欲覧千秋迹因为万里游氷从昔人合水似往时流北土寒应厉东风急亦柔几囘陵谷改不去有沙鸥
延庆寺夜坐
几净僧烧烛床空客解衣披心各不倦快意竟忘归夜雨凉松舍秋虫惨竹扉十年寥落久已与世情违
送上郡太守徐子开赴任
士林声价旧峩峩风采初看似太阿月里莲花经华岳天边柳色渡黄河双旌去日中原拥五袴他时上郡歌愿以农耕易锋镝使君卧阁意如何
望铜雀台
舞罢歌残人不来遥看漳水浸层台昔时上食今能否何处埋身未许开夜静月明闻急管秋深露白见荒苔河边芳树年年绿空使高情想邺才
立秋日作
高楼独倚思何穷凉雨西来万点风不觉三时迁病里复惊一叶落愁中早年涉世游方倦即日归田貌已翁更恐秋声容易至明朝闻杵又闻虫
按察使谢先生瑾
字廷兰本蜀人徙家于鄞为人魁岸性倜傥嗜学以进士出使粤中经庾岭见大木委道傍因作悼木赋以见志尚书夏公原吉覧而奇之荐于朝授刑部员外郎迁郎中持法平出知平阳府平阳俗尚武悍先生戒其属吏曰治民在顺其常性而已能顺之则俗不扰而易安由是所部帖然寻丁外艰方治归部民俱走阙下请留上特报可秩满迁广西按察使数辨寃狱军吏俱畏服之年五十七卒于官先生所在奏治行第一尤以诗文擅名所着蜗濡集行世
郡守沈凤峯先生恺序吾乡诗曰四明诗源起自唐贺秘监当时巳与李杜并驰循至宋元攻尚互异篇什不传及洪建以来作者辈出倡雅中朝则有郑千之继以张白斋金本清杨文懿诸贤後先凌竞彬彬以兴先辈戴南江序曰四明诗人萌芽秦汉鸣盛于开元宋元而下其诗失传至洪建中吾乡诗学始盛尽归雅驯尝得名家数十人若谢廷兰章文重金本清张白斋魏云松其杰然者风雅之体于是为备余按两家所述吾乡诗源一以郑千之为举首一以谢廷兰为举首郑先生家学渊源蔚然作者余巳选其全集録冠此卷及读谢先生传意其负才气历落自许词赋流传为当代巨公所重而诸选家仅录诗一首意殊不满近始从范氏天一阁得读其蜗濡集于腐题烂句中时作惊人语老气横厉方称其人若非先辈藏书则风流尽矣余既录其七言七首他若吉州曰乱山过雨迷高下斜路穿云入有无秋云曰晨度空林迷马鬛晩拖疎雨带龙腥樵唱曰数声去疾云生屦一曲归迟月在薪金山寺曰月转天心山压卵塔横灯影水吞虹沙浦曰青裙移櫂脚双赤金鲤出波鳞半红幽居曰新声歌罢春生榻老瓦盆乾月满楼并奇句也
金山寺
潮汐难磨万古尘老龙无地斵浮根戴鳌水弱低三岛补石天开露一?浪涌兎沈瓜步月雨腥蛟送秣陵云时听梵刹传僧呗栢子香飘半塔熏
长淮
千里淮流势若奔咆哮西下地平吞天吴激浪来江口鬼伯推潮出海门疎雨数声云入浦远林一抹水连村泝流有客登瀛去路入青河日又曛
梧江
渔家生计少经营暖饱时供不慕名撒网唱歌郎首白鸣榔和曲妇裙青鸬鷀小雨滩头梦鸥鹭轻风世外情行客独为车马累重听蛮唱有余声
汾西县
几家荒冢伴荆榛半里孤城带夕曛穿穴作庐人类鼠凿山供爨石为薪鸡豚醉乐村祠社桃杏红香客梦春最是农夫耕絶顶一犁觳觫入寒云
归牧
石桥流水月娟娟自放红林不记年六七里村黄犊雨两三牧?绿莎烟秋云半湿衣垂骭埜曲横吹笛在肩郁郁墓门遥指处可还重上一丘眠
罗江神祠
土祠祈福庆年丰歌啸巫阳荐祀同一奠神惟迎社日半竿旗不饱灵风鸡豚颂?炉烟碧箫皷声中烛影红拜祝此时须应感莫嫌门径有苔封
黄陵庙
黄陵帝子泣嫔虞弦断南薰凤影孤红尽泪?传翠竹青来魂气隔苍梧秋风衡岳沉鸿鴈暮雨湘江怨鹧鸪明月三千年後夜九疑云冷梦应无
按察佥事黄先生润玉
字孟清五岁侍母病夜不敢就寝六岁读书所覧辄成诵坐立屹然未尝与羣儿伍十岁行道上见遗金不拾年十二闻太守王公璡行乡饮酒礼造学中观之因默识其仪归书于册人见所记大奇之永乐改元诏徙江南闾右实北京父当行先生年十三伤父老行万里诣官涕泣请代官谓其少先生曰父去日益老儿去日益长官善所对许之行踰年至京受?都城外十里沙漠寒沍无人烟先生与同役筑室成比闾垦圃粥蔬以为生兼应徭赋人不堪其瘁先生安之稍隙辄肆力于学北方无良师友先生以心为师以古圣贤为模楷择然後言确守不可易都中有富人与一女居招先生寓其家同贾先生辞不往或问之先生曰古人不处嫌疑间此即是也里中高其笃行多使子弟从之因斆其学举于乡官南昌教授用荐拜交趾道御史奏弹权贵无所顾出按湖广斥藩臬郡县不职者至百二十人俱解绶去威名赫然用少师杨公士奇荐迁广西提学佥事力屏浮薄笃士风时值寇起用兵都指挥吴某横掠子女万余口劾而归之副使李立入民罪数百人力为辨出南丹卫在万山中瘴甚戍卒岁半死为奏徙平野凡先生所施行万口交诵调湖广佥事持宪益严廵抚都御史李实张甚藩臬俱曲事之先生独无加礼更黜墨吏二人俱其所私也实大怒劾之降知含山县尽除诸宿弊閲芦塲重浚麻湖复所逋租与民均徭平讼民大悦竟引年致仕先生好学自少至老未尝懈其言曰明理只在读书制行惟当愼独性刚介寡交所称许四方名士若李文毅公时勉薛文清公瑄不过数人与客言惟讲道论文不少及时事归居东皋草堂闭门简出日研索经义谓圣学莫先于五礼因取仪礼析为四卷以礼记比类附之其不类者载诸卷首末各有意义又以军礼独阙取周官大田礼补之及礼记载田事者别作一卷通为笺释曰仪礼戴记附注复考定深衣衰服古制补诸经四书注撰宁波简要志四明文献录杂注道德阴符二经因安远侯柳溥从问古兵法更为孙子注其他备论理事曰南山录诗文曰南山藁里居二十年夀八十有九卒子隆历官副使是为南谷先生别有传孙溥字存吾官芜湖训导纂续大父所着书是为南厓先生曾孙巽字启亨历官知岳州府有治行四世俱为名臣祭酒颐庵先生寄读杜诗一章因奉和
先生观杜诗洞晓其中趣顾兹藜藿肠焉识菽粟味乾坤初未交风云本难际自匪假声诗乌能吐忠义高歌动千言曲庇非一类区区稷契心绰绰廊庙器胡为月下乌却遶风前树鱼龙方混争鸿雁若相避虽致杜鹃词曷駈野狐媚间关蜀道行凄恻巫峡泪累然丧家厖困若伏枥骥康衢本平夷大雅惜颠坠斯文既云亡吾道安所寄浩浩三百篇寥寥千万世惟公得其传作者奚足继公诗天宝间落日山横翠
咏牛
落日散郊野牯牸分後先春风忽相尾老鼻时一掀物情妙造化蠕动无不然伤哉怨旷者世道何其偏
奉和颐庵先生秋兴
秋宵羣动息风景有余清暗露梧边堕流泉竹下鸣兴来忘宿疾诗就总闲情此际衿如洗忧思何处生
自叹
白髪醸衰容那堪气不充眼花时见磷耳聩日闻蛩忽忽如醒梦行行似踏空达人虽识早争奈太龙锺
书所见
楚郊闲纵目城郭见应稀云过峯掀?苔荒石褪衣燕穿沙岸蛰鹰乱烧烟飞景物寻常里谁能悟化机
山路遇雨
万里南行愧不才旅怀那得暂时开青天夹路重重去白雨倾盆阵阵来油伞纸穿连我湿竹兜泥滑怕人?悠悠世味都看彻惟有心期未肯灰
入松行
心谒衡宫久已斋天灵为我扫阴霾倾翻榖节三朝雨洗净松行廿里街更喜沙堤缘白石何妨布袜曳青鞋行行看到南峯顶一荡胷中万古怀
和大理卿蔡公锡采莲舟
梭抛叶泛不辞频界破西湖十里春兰桨鱼浮微借力箬篷鼈覆半遮身折荷作盖还寻藕制芰为衣肯厌苹日莫歌声归一路路人只看采莲人
冬夜地炉剥栗饮酒
周围尽把纸窗糊六角攅砖作地炉拾得树锥乾似脯埋来灰火爇如酥连糟顿煖茅柴酒带殻煨开刺栗蒱长夜老年浑不寐拚教一饷醉模糊
鄞城草堂
古鄞三面海通潮地局西来雉堞高日月两湖环作岛坎离双港抱成濠百花潭上浑如杜五柳门前縂似陶拟卜归休寄长啸草堂先自号东皋
薛亚卿耕乐卷
人间名利任纷纷剩买田园遗子孙春雨一犁闲犍犊秋风数顷饱鸡豚条桑巳喜蚕盈箔醸秫何妨酒满尊了郤官租无个事吏胥那得夜敲门
题画
青山合势水分流溪上人家绿柳洲路入溪桥人迹少扁舟常自系槎头
题家藏山水画
风雪初冬致政还一童一骑到家山短藜力弱土桥滑老我放歌行路难
御史董公琳
字廷瑞号木石以进士除南京监察御史时户刑兵工四部尚书国子祭酒俱不职公抗疏论之掌锦衣都指挥刘敬父子怙势横虐言官为结舌公独疏其下法遂逮敬夺官子论戍一时风裁凛然出为山东按察佥事在职劳瘁遂以疾请老卒于家子钥亦为名御史见後传从子鳌官户科都给事中
余近选此集於诸世家遗文最所加意万允诚更走访不遗力一日余谓允诚曰城西董氏其先有父子名御史而里中诸诗选絶不及岂两公俱无文辞耶复念董工部德镛吾家壻也为公後因遣侄辈往从问其家颇有所藏先世遗集否次日董甥从旧簏中覔得一册来前後剥落数纸喜中尚完好发视即工部所刻先世两御史集也诗各一卷数十首俱华健有奇气不媿作者余读之嗟赏竟日若工部诚所谓贤子孙也工部刻此集在崇祯癸未九月不及半年国难作工部亦下世诗板俱毁今仅存一二册即御史子孙俱未得见若失此一时前辈风雅竟不可复问矣余因简与公同时若薛司税敬纪善服耘诗则从薛氏所刻世风录之陈太守本深诗则吾友陈同亮持示其家乘所抄副使张公昺诗亦得诸张氏家乘中钱布政奂诗则余为吾友钱稚廉序定其家集选此数首董氏两御史诗则得工部所刻本也前此七公俱自二百年後始登作者之堂为桑梓增重夫诸公久以名位显闻于世家有遗文而诸选家草草且絶无问之者何况布衣草野金石之声不出蓬户更谁为发潜德之辉耶梨洲先生曰坐视先辈佳文字埋没是为忍人三复斯言能无感叹
秋日早行
露湿青鞵涩行行天大白山腰乱鸟声树顶红日色岂苗青以繁池景静涵碧隔竹新鸡啼村烟互如织凉风欺薄衫寒入行人腋念彼风沙陲能无苦行役
渔翁小景
刺船岸脚秋雨恶蓑襞挂草笠撑篛渔翁归去沙上头两脚竞僵带泥缩寒林枯削落叶黄高山嵂崒江溟茫烟深路黑若冲虎呼妻便舀床头缸
穷冬即事
昨夜雨断风不歇就床吹却书灯灭欲寐未寐展转间厌听檐树声猎猎嗐喇一响拍小窗莫是寒梅枝怪折侵晨拭眼开破门忽自当门一山雪□鳃硉矹诗酒中古来惟有昌黎翁孟郊张籍在何许我欲聨句谁能同把杯手战衣裳湿茅柴碎火难为烘渐缩如蝟不足惜双亲半百无裘重
山中书事
分得禅宫云半间下方难买上方闲窗经小雨桃花尽径带余春苔藓斑奇篆出香薰古壁乱钟催月过青山山深尽日无人到坐卧看书门不关
咏庵前小塘
晓来狂雨过书堂山水分流半小塘柳叶倒垂青监影楝花轻漾縠纹香夜寒虫叫千声月日暖鱼翻一尺霜忽看千山奔不住碧天高处泻岚光
出门
出自城闉远望通澹烟晴色晓光融湖山似带前宵雨花柳犹存旧日风但得常随芒屦健须教不放酒杯空凭高且纵山头眼一片人家澹霭中
暮春即事
远山云出千重岫流水声归半掩柴我法于今输我拙人情非古任人乖午风柳絮轻飘雪夜雨苔花斜上堦烧笋煮茶浇睡癖青烟细细扬幽斋
庭前晩步
一眉新月天西白两眼旧山溪上青月白山青原自若壮夫头上已星星
训导周先生序
字文彛号味墨有诗名以辟荐授本郡训导词家谓先生诗气体高妙在当时能超然自出
起夜来
迢迢中夜长明月流素光如何不能寐徘徊坐惆怅四望閴无人对影临空牀忽闻孤雁征零泪沾衣裳凉风亦萧萧露下凝为霜思君既不来??守闺房
宫怨
罗幌动微风沉沉永巷中鸟啼朱户掩花谢玉兰空妾意春长在君恩水自东独悲明月夜歌吹动深宫
城西别墅荅诸友见访
治生在菑畲结庐向西陌穷巷寂且深荒磎被榛棘晨兴荷锄倦日入复归息常恐负所怀黾勉在兹役深感父老情出门远相索觞酌忻时丰即事良可惜于焉罄交驩既醉忘终夕
埜田行
萋萋芳草白杨路落日平原聚狐兎断碑蚀土巳无文旁人言是将军墓将军未死竭忠良将军既死多感伤万年千载一坏土石表仆地今荒凉子孙渐远人莫识亦有栽桑与栽麦雍门引琴为谁悲能不欷歔叹陈迹
月夜忆郑维乾
门前湖水清坐爱月临城月在不能寐水流空复情芳兰寒露重衰草候虫鸣断絶凄凉夜深慙梦未成
至孝李先生本
字孝谦父仕开操履严正里中比之王彦方生三子长即先生次悌谦次忠谦当元末仕开杜门为子弟择贤师友不妄交游一时金华戴良永嘉高明豫章揭伯防武林杨彛陆德阳慈湖胡舜咨诸先生俱以齿德文章来游四明仕开为扫席馆舍使诸子俱师事之故李氏造学渊源最为有本先生甫十岁即能缀文二弟俱明鋭嗜学兄弟相友爱有事兄必先弟而弟常代兄行父卧疾先生兄弟日更侍牀下父食乃敢食父至断食旬日亦饮水充腹而已终勿执箸洪武初郡国例造战舰吏以仕开饶财使任督既成使者验舰材不良坐法送秋官论狱先生甫弱冠请代父囚曰父老我壮宜往悌谦甫十八巳为人後亦曰兄多疾且亲所爱宜留我当往使者以为非情两系之徐侦其兄弟终无易词竟遣长者往先生至都门输作日涉氷雪负土石手足酸瘃流血经一岁得赦免归十年仕开又以富室主料量米耗罪当死忠谦年十九即荷械诣官曰盗米者囚身当坐幸释老父官韪其气貌许之得免死黥而戍竟死辽东仕开卒先生执丧尽礼守令重先生相继论荐固辞不出郡博士郑深道常造其家先生闭门不见深道曰所以来求一识先生耳非有它也乃出与语甚驩深道为止宿去会诏天下纂修图志太守汪馗起先生总裁郡乘书成而卒後七年悌谦亦卒先生宿有隐德隣人寝疾晨候之密以钱十缗置席下去绕宅种竹夜遇人盗笋纵之去次夕为采笋置篱外其行事多类此尝悯郡中文献失徵因撰四明文献录四明先贤记学者宗之他所着有经书问难通监考证急就章注长律英华藁中林集诸书
虫言
翁翁复翁翁汝俦谁与同此翁不解世间事世问贱老少为贵恨不镊白还苍童何用自口称翁翁【蜂】
遮了遮了主人破屋忙不补只愁秋来长苦雨南冈黄茅亦易求何不剪取遮牀头城中尽是楼上楼谁念中宵沾湿愁【蝉】
题画
青天际远水落日明遥岑奋袖拂苍石憇此长松阴凉飈洒露顶正可弦吾琴古调讵自秘坐惜无知音美人隔秋水望望烟波深何当一相晤旷焉谐素心
踏雪犬歌
踏雪复踏雪汝身胡不纯铸铁四蹄截肪行蹩躠前年雪压溪南桥相随看梅长尾摇足间银杯冻不脱至今未向春风消尽日荒村无客至月砌风林有时吠贫居盗远难为功好了当年黄耳事五郎戍辽今五年缄筒应肯为我传滦河十月氷连川雪花平铺如踏氊快足不假东莱舩归期盼尔春鸿前饱饲肉饭花隂眠
伐氷行
堪舆凝沍阳春蛰滕六飞花黑风急五更漏月添重霜大泽腹坚三尺强六丁力奋寒似热脚踏手挝齿欲啮范增玉斗付一挥满奋屏风纷百裂水仙宫阙隳嵯峨冻蛟如鳝宁敢呵惊将孝子双鱼出截断将军数骑过刓圭败璧瓦砾积转壑奔崖金铁划雪宫爽意逼人寒月窟晶光炤人白南江窨子平如坻年年千斯与万斯两潮鲜船锦鳞活六月渴吻琼浆滋吾闻开藏非细事爕理调和寓深意献羔祭韭并得修沉李浮瓜尽沾赐千年旧礼今失传官家税尽私家利
题柴昆陵越山春晓图
君莫着谢公登山屐更莫问子猷泛雪舟请君试看高堂壁彷佛李白天姥之神游於越山川甲天下秦关蜀道皆土苴柴侯晩年天机精酒酣泼墨为予写天姥高出东南天天台四明相蝉聨影落平湖一监净正对贺老山庄前近山青青远山小烟雾溟蒙涨春晓云门日出似闻钟耶溪树绿应啼鸟鸟啼不可闻林深不见云只疑空青四山合倏讶飞瀑双崖奔极知妙手夺天造真宰上诉天为悄独脚山魈作鬼精偷向灵岩拾奇草水竹江花何处滩渔郎翠縗露未乾青帘酒家石桥右舣舟却忆姚江干长松之下一片石竹杖芒鞵二三客脱巾高挂白云边醉倚青天翠如滴
送徐允廸还城中
寒梅照虚牖严霜凋敝裘故人动归兴岁宴不可留徐卿立身何坦荡行年五十犹偃仰不思唾手取公卿却甘低头在艹莾市中卖药能逃名杖头挑钱还解酲悲来不作穷途哭时复有诗鸣不平忘年之交古来有臭味相同即为偶来迟去疾奈尔何无限离情付杯酒北风吹雨凝作花船头敲氷船尾划道傍行人指归路城上栖乌还到家城市尘埃易更改还念山林青眼在看花有约明年来教我村童埽门待
孤雁篇
秋高八月风力狂吹断长空征雁行分飞汉月去影只叫入楚云幽怨长独夜愁迷荻浦雨五更梦断芦田霜苦吻连朝不饮啄侧身万里遥相望相望万里关塞隔却忆平生长作客随阳未饱稻粱谋遵渚常虞网罗厄蓟北江南三五羣秋凉春燠往来频曾将捷书报边使更聨筝柱亲佳人谁知中道两相失漂泊天涯归未得开口敢出号天声畏人且塌抟风翼锦衣鸳鸯相并栖画梁燕子双将雏谁怜独有孤飞雁岁岁江湖别离叹
送季温内兄从军
四月五月南风狂大麦小麦相亚黄吴蚕成茧不成缫慈毋又缝游子裳游子从军上京国卖犊买刀助行色西亭出祖柳正长骏马骄嘶羁不得丈夫弧矢志四方岂效儿女恋故乡酒酣慷慨拔劒舞青天白日飞秋霜圣主开边固无战地尽西南置州县独怜残寇喘息存远窜穷荒不知变君今名隶行伍中不用自夸两石弓胸中筹画足制胜好居帏幄参元戎马衔山前刁斗月龙居河上旌旗风呼邪日逐争内附凯歌入奏明光宫从此朔南声教同大开明堂议东封君则长揖辞成功归来听我击壤歌年丰
次沈克恭郊行
君家栎社市一径过桥斜架束新收画盆移旧种花茶香留客语醸熟许人賖佳句时能寄高情老未涯
送郁林司征周仲班复任
便道还家暂解鞍承恩南上敢辞难七千岭表重来路十一关征旧任官墟日鸟言夷出洞秋天人面果登盘料知公事多清暇好覔仙翁句漏丹
山居为柯定安赋
四面青山障俗氛数家鸡犬自相闻茆檐低碍岩前石木榻高栖雨後云晩径樵归凭鹿引秋林果熟与猿分从来懒入桃源市自醸松花日半曛
送巽上人还台州
挂锡遥怜野寺钟赤城何处问芙蓉归心千里月千里行色一重山一重霞洞春深多药味石桥云断少人踪秋风红叶桃花似此日相期谷口逢
新秋寄德隣
一雨兼旬水没塍江村凉思陡然增鸿来雁去非迎送扇故衣新岂爱憎远戍有书终可到小楼无赋且须登不知明日还晴否船过湖南听采菱
谢戴江父惠江瑶柱
异味分甘及病饕令人断酒不能牢玄胎剖出云闲月细殻熬翻海上涛春雨河豚忘下筯晓霜郭索罢持螯东坡尚未知名字嫓美空将荔子褒
寄林好谦
青青满座竞唔吚坐稳乌皮候日西墙里竹生虚室暗门前水长大桥低故园风雨今宵梦别馆烟霞旧日题相忆尚怜余病恼无由蜡屐走深泥
游天童寺
青松廿里万松关小白前瞻太白山度岭路迷黄叶里隔溪人语白云间海龙护法听金磬野鹿参禅献玉环老衲相留成信宿浮生幸得此偷闲
示德邻
风雨春寒起读迟伤心门外落花飞裁诗摠拙犹排闷识字徒多不救饥今日山林容我在旧时城郭叹人非年来苦忆鸱夷子散发扁舟久未归
寄题黄岩张氏隐居
天台佳气郁茏葱中有留侯慕赤松绕屋溪声长落水对门云气悉成峰果林秋熟猿将子药圃春肥鹿长茸幽讨莫辞行路远穿云巳办竹枝筇
雨後登楼寄舒仲权
独凭危楼雨後窗孤村一曲绕春江白云低压青山半绿水交飞紫燕双落日船归桃叶渡晩风人唱竹枝腔抱琴有忆能相过犹及残红扑酒缸
题画马
晓向天门立仗归骄嘶谁与脱金鞿銮舆近日稀廵幸闲放春堤苜蓿肥
题宋徽宗画竹
宣和殿下碧琅玕月影风声岂耐寒一自江南栽老桧谁将消息报平安
题画
溪头春水碧粼粼溪上春山絶点尘不信白云都占尽也应茆屋有闲人
至孝李先生悌谦
以字行生平孝友见前传李氏一门至行并擅文章惟少弟忠谦客死辽左幼安不返德言失传诚可叹也因并志之
东门行
朝入东门城试作东门行东门小吏打道开马前高喝将军来将军马上锦绣袍妙年三十才向高自信勲劳迈颇牧常将意气凌萧曹紫骝一匹天子赐新鞲金鞍揺玉辔腰下长悬两石弓腹中岂贮三千字清时较猎城南隅旌旗蔽野人塞涂一时苍皇爪牙奋百里飞走影响无归来升堂设绮席列坐击皷吹笙竽金凤钗横翠翘起娇娥一双顔色都藏阄呼取银错落按节舞踏红毺蜡炬高烧白于昼乐事巳徧清夜徂君不见穷巷书生读书苦一生身被儒冠误不思学劒求出身闭门犹拟长杨赋
春社
今日报春社风光处处同社公三日雨花信几番风野老还祈谷村醪可治聋醉归茆屋卧花月淡朦胧
八月廿夕起东轩步月
今夕何夕耿无眠揽衣起听更漏传中秋能隔几夜远明月已减三分圆云开数雁影帖地露冷独鹤声彻天心情未觉坐来倦烧灯更读离骚篇
夏日雨中
风雨萧萧水满邨迥无人迹过柴门重来海燕经年客渐长庭篁几世孙已分生涯甘淡泊却怜交友絶寒暄白鸥日日江头见心事相忘不复论
至行谢先生矩
字元?父思恭生二子长员字友?次即先生兄弟俱有文名先生少奉父命为人後而员以诸生充臬掾赴京师後改四川谪戍临洮调凉州播迁有年且道里絶梗远非日月可至先生尝裹粮走万里资送终其身不辍後以例籍父及妻子俱赴戍所独先生以别籍免喟然曰吾忍使父与嫂侄独困苦耶力请与偕至吴门父死先生哀毁几絶或劝之火辄号哭曰此末俗事虽仓卒吾容忍乎乃以父柩厝客舍相嫂侄至京师遇例家人得放还遂复至吴门迎柩归葬次年兄没戍所又间关数千里负其骨归抚诸侄益至先人田庐悉畀之诸公俱高其孝友笃至名所居曰孝义堂兄友规初调临洮时解公大绅方谪河川卫吏翰林待诏潘若水亦黜为西宁行太仆寺吏解公名重若水能诗着退庵集友规工文着鸣穷集关中因有吏中三杰之称友规所传二文其口毒荅一篇词义最善详水东日记
余尝读元规传辄叹曰先生斯可为至行矣与同时李孝谦兄弟孝友笃相类两家复擅文章为吾里光华诚所谓有德之言也或曰元规为兄友规为弟元规曾孙汝仪字国正以进士官云南参政事大母笃孝能世其家
赋望郎囘山
望郎囘望郎囘望郎不囬心欲摧化作山头一拳石质坚不朽心不灰花开花落秋复春?然独立谁与邻夜深惟见皎皎月雨晴只有英英云将心誓比云与月云有卷舒月圆缺百年夫妇终古心岂辨新离与故别此心炯炯天地知山高水深终相期郎君应有归来时
溪云堂为陆进士作
卜筑依林涧云深若洞天无心来远岫有????自深泉鹤舞添晴影松鸣动壑弦道人名利澹对此足忘年
次钱广文感怀
茆斋清味自来甘饮半吟哦日醉酣为问洛阳贤令尹闭门风雨几人谙
栖芸杨先生范
字九畴浩卿子也体长美风仪进止有尺寸生平操行诚确虽燕居常盛服端坐读书至丙夜通易诗书三经潜心圣学视当世毁誉荣辱漠然也杨氏初饶财至先生家益落常授经里中诸生凡在先生门俱能学古尚气节自立人望之知为杨氏门人也郡守郑珞鄞令张铎每岁时尝造其门聘修实录者三郡乘者一俱为总裁晩年造履弥笃卒之岁自铭其墓曰少而慕古壮而学古老而益好古吾之行也所着道统言行集栖芸槀诸书于诗咏物最多洪武初先生尝任转输至京同郡桂公彦良一见奇之曰君岂此中人耶先生遂益自励时郡中宿学有洪先生敬道周先生礼黄先生润玉诸人先生师事洪氏与瞶庵南山称执友故其学最为有本时称栖芸先生
九月旦湖上偶兴
凉气萧萧菊月初暂休讲席过罂湖芙蓉露湿连枝锦?稏风揺满穗珠水面鱼游人可数沙头鸟迹我能摹此时埜兴浑无极囬首俄惊日已晡
镜川
斜日一轮山上头轻霞片片漾波流平芜埜岸碧千亩乔木人家红半楼沙鸟频翔将下宿田夫晩濯欲归休渔舟各巳收缗去渐有灯明芦荻洲
春菊【即蒿菜花】
东风园里菜花开却做秋英一様猜此际正经红雨落于今未见白衣来圆裁金叶钱无贯高吐檀心粟作堆待看南薰成实後栽苗依旧荐香醅
耕隐轩为胡拱辰作
年来力穑是生涯任尔萧萧发半华负郭有田都种稻绕门无地不栽花一犂雨足春无耒数叶烟生晓煮茶骥子读书功益进未应终作老田家
松醪
五鬛苍龙醸绿醅槽头注雨色如苔大夫迁治酒泉郡髯叟重为麴秀才味自茯苓浮瓦瓮光从琥珀泛霞杯岁寒一醉同椒柏能使春风生满腮
先长清处士
讳廸字叡廸更号长清处士嗣之五世祖也家自二世祖成连先生四世祖肃斋先生始以经学世其家处士少读先世藏书能传其学工于诗性笃孝友为人温恭有藴藉行善里中常衣寒食饥病者为具五药死而无归者衾棺之身敦礼让以教法子孙行于乡党人慕其德比于太丘平原晚年闭门教授所从受业俱一时名士每暇日则负琴载酒招儒林士大夫与登崇丘坐茂林觞咏相答以共乐太平年七十二卒于家里中耆旧哭之哀其行事具详钱方伯奂兵部洪公常叙传中
吾乡以诗学世其家若杨氏自浩卿栖芸复之诸先生四世而後显张氏自东皋洞云诸先生三世而後显吾家自长清栎轩楝塘诸先生四世而後显至今三百年子孙尚能传其业不衰盖吾乡论诗至诸先生始见风格不第家学发源即在里中亦殊有辟草昧之功也
吾家既世授经所从交游复俱里中宿老故所传哭长清处士诗每得名作其见此选者已数家以外佳句如金腾曰乌几陈千载龎眉守六经齐政曰静气衣巾古闲心鱼鸟熙倪光曰柴车已断山庭路劒草空深墓碣烟?琚曰云偃双扉苍竹径月寒一棹白鸥汀金溥曰叶落洞门秋寂寂花踈菊岸雨冥冥范麟曰兴来蔽竹常开瓮老去看山不下楼俱足传也
对雪
虚堂披氅坐来轻暮雪纷纷落渐盈人过灞桥来有迹鸟归梁苑下无声闭门只合终朝卧放櫂应须半夜行自起卷帘闲纵目横塘水白路分明
荅友人
紫崖丹壑徧烟岚惆怅无人驻鹤骖读罢小山招隐赋欲将消息问淮南
郊游
步屧随风处处扶林花掩映尚前途儿童也喜寻春客说与东村卖酒垆
东皋张先生愖
字汝诚风仪修整好读书坐一小阁每竟日不下尝署其壁曰不同于今人我之乐不同于古人我之忧俯仰自得淡如也生平多笃行婣族有佃先生田者岁不输糓乃并其田与之邻人盗先生囷粟多或以告先生曰吾初无所亡也天旱家人括河鱼以归先生恻然曰枯鱼方泣奈何尽其族耶为择水深处放之既絶意仕进所居草堂未尝有车马迹唯里中故人梁衡数辈日造酒坐赋诗时相招买犊入市遣仆乞蔬苗作小简往来俱有风味堂邑穆孔晖叙其东皋集曰先生诗其旨和平其音格古雅其事不出事亲求友田亩图籍间有山川之乐而意不狂处布衣而能得幽人之吉其风流可彷佛也
即事
南园夏日长清阴蔽亭臯虚檐鸟雀噪隔水玄蝉号睠彼两文禽振浴回塘坳修翎激晴波和鸣声交交我欲弄此鸟惜哉无轻桡戃怳发长叹展翮巳翀霄盼盼形影絶徙倚徒烦劳
高桐倚崇冈托根金井西交柯结层阴上与浮云齐仪凤久不至衆鸟安敢栖烈烈爨下声惜哉知音稀
春日有感
桐琹横床鹤剑立人对青山春寂寂素衣独舞东风前古弦重张弹未得罢援惆怅起悲歌美人皎皎凌江波梅花欲开隔窗语雨声一夜春寒多
上日立春
吾皇临御始正朔喜逢春霏雪占丰岁调元荷圣神符桃随意换盘菜逐年新献夀衡门下熙然太古民
九月一日怀梁友兰不至
两日春风话清秋喜更陪好诗方满壁佳节复登台灯火宵堪续轩车雨不来惟应对揺落东望亦裵回
四月三日
未尽伤春酒一杯微风吹雨又南来浮云心事何曾定逝水年华更不囬数尺粉梢添穉竹一帘香叶长高槐博山无火清薰度何处蔷薇昨夜开
赠天童诗僧让公
自闻方外说天童梦绕青山廿里松珍重能诗老支遁寻常结社胜炉峰传书度海朝凭鹤击盋临江夜扰龙今日东风花县里解衣留偈得从容
病中
共言人事能催老一病催人老亦成已信百年如转烛肯教方寸若悬旌青灯夜雨头新白黄菊秋风眼暂明寂寂草堂谁慰遣坐看山鸟下堦行
东臯诗
川泽冲融土厚浑几家耕织共晨昏地连源上桃花水门对城南栎树村暇日引儿歌百谷良时留客宴朋尊分明古舍田园兴安得陶公与细论
清明日感怀
自入春来不肯晴几番风雨逼清明病余蓬巷又花落人静茆堂惟燕声川路久无舟可涉石田方叹犊难耕松楸望望何时埽满眼新烟空泪横
和梁士平江北见寄
先生碧眼惯看天最爱江湖景豁然佳句远寻流水外短筇闲拄白鸥边夕阳茅屋谁沽酒明月芦花好放船二十年前旧游路因君怅望立寒烟
寄静者
种得园成鬓已华葛巾风致胜乌纱坐来半月层城雨吟遍今春几迳花埜外渔樵闲作客云中鸡犬自为家红尘隔水多游骑应指垂杨羡钓查
南园庄
潇洒南园一亩庄频年种艺学柴桑闭门花雨莺啼过卷幔薰风燕入忙红叶但书酤酒劵白云长护采蔬筐秋成颇为山田薄餐过东篱菊数行
甬上耆旧诗卷四

[book_title]卷五
<集部,总集类,甬上耆旧诗>
钦定四库全书
甬上耆旧诗卷五
监察御史胡文学编
序曰甬上古耆旧之国也方秦末博士大里黄先生邈然避世时天下有四皓先生其一也至盛唐开元间宾客贺季真先生为词家举首归赐一曲四明逸老名重本朝及宋庆历朝鄞江桃源二王先生淳熙朝礼部侍郎袁正献公与同郡诸贤後先并着称为四明九先生而後吾乡风节文章理学遂并着于天下自洪建以来郑李诸先生始作斯文复归雅驯循至成弘之际海内久治平气淳俗厚人风益高于时名荐绅若兵部洪公常给事卢公瑀太仆金公湜六七人俱解组归田因得从高士宋弘之恢张景心憬先栎轩讳端诸先生相结为高年诗会每值风日佳时辄剪蔬供蔌驩共为集逍游散带里人望之若仙尝追遡诸公生平洪兵部与于忠肃公为左右手有安社稷勲晩脱虎脗益倡雅里中卢公名谏臣直声廉操重于一时兵部严公端至行轶伦复以古文名家刑部宗公佑循吏之後于集中齿最少正术周先生祜高士章先生珍并词家名宿宋先生集先辈遗诗有功文献张先生以诗法传其从孙琦为吾乡词人之冠倪先生光善言易名比京焦金太仆与先栎轩先生风格更上词赋之妙传于朝鲜日本为中朝增重诸公诗各擅风人之致要皆解外胶略世事身当太平之日从容吟唱以铿锵盛朝四方望甬上拟于唐履道里焉此俱本东沙张公所述再详于郡乘而堇山李先生更别载宋章诸高士俱裒然人师不媿真隐凡属会中唱酬徧传于远近合二公所记十有八人俱历然可考余因得于暇日辑诸公诗惟金太仆倪高士俱有遗集可录其余诸家散见于他选虽单章片律亦必随钞复慎择其可传者人各数首且彚为一卷特相诠次意使太丘朗陵重聚于一堂汉阴主客欢情更接然後诸先生音欬相闻无复契阔即开卷读之亦若身为其门人弟子恂恂然相从于杖履之後也独是堇山先生去诸公才二十余年节奏可寻流风放?而即谓社诗渐逸无从彚录望得如谢方石先生为赤城诗选以着一乡之论此怀阙然余乃更从二百年後图相采缀于当时会中诗岂可复得唯录其平生遗草光响略存庶学者得自今日仰溯西汉而下世有老成足发恭敬亦稍补堇山先生阙然之怀云尔及余选先辈遗集上下千百年因尽名曰甬上耆旧诗益使後人识此邦二千年人文炽盛惟藉大里黄公後数人至此集诸先生身後余音幸附金石得列为四明文献之邦也集成录诗凡十一人俱有传余七人诗失传亦附姓名于後
通判邹誾　　　　高士王政　　　　余宾
理问周颂　　　　袁德麟　　　　　周恺陈渭
兵部郎中洪公常
公字子经号石田性高迈强记博通家贫常从人借书一览辄尽中进士观政兵部时于忠肃公为侍郎一见奇之即荐公有经济才特授本部主事会土木之变忠肃进尚书一时军事棼错尽以相属忠肃每入朝公辄具笔札以从事至且语且疏即不具草立上忠肃既干略絶人复仗公为左右手遂得指挥定难稍迁至郎中上皇复辟吏指公为忠肃党上知其名特原之陈汝言代忠肃复以事诬公欲致之死上竟置不问後马恭襄公昂为尚书値西陲多事马公尝面陈部曹乏人上顾问洪常安在以忧去对即命起复公至部久之马公疏荐公为本部侍郎忌者知其事先劾马公私所属公遂力请疾归里进阶朝列大夫公时年甫四十自念与忠肃同事特蒙上知得不死再脱虎脗俱上所赐余年因日与里中耆旧相聚雅歌鼔缶以颂太平归田历三十余年非岁时乡饮不至公所萧然一室以文章自命晩年得所未见书必手钞始读所着有勉学录石田槀随笔考文业考及选定韩柳欧苏王曾六先生集公生平履操亷白尚义在兵部时出入常无马武平伯陈公重其名奉八十金为市马至再却不受同里李主事山如清操絶俗殁後公身为经其丧诸高义率此类
怀郑汝诚
端居郁无聊引领怀三益相违念一朝况兹岁屡易云树渺关河之情安所适欢娱日以踈忧愁日以积缄题寄便鸿相期崇令德
宿美古韶方丈
何处堪寻物外交罗云丈室絶纷淆老僧扫榻应相候童子开门不待敲花外雨腥龙出鉢松间云暖鹤归巢满怀清思浑无寐卧看流萤度竹梢
都给事中卢公瑀
公字希玉号益斋以进士授刑科给事中即劾巨璫梁芳等窃柄引用奸僧继晓以邪术罔上直声大振尝疏罢淮阳贡赋十余万缗陈西北市马积弊人俱德之有温州卫指挥戴勲以遗孤为庶长所孽庶长赇结当路多为其地公知状言于尚书马公文升事竟得直勲後知公言奉二百金赙公母之丧公力拒不受服阕迁工科都给事中论天变忤旨廷杖置于狱谪判长沙稍迁同知真定府为治善抚良诘暴吏民爱畏之尚书王端毅公恕见所上治行旌异之迁知广平府广平故牧马地豪家数侵匿委其徵于贫户公至剗洗宿蠧尽反所侵地民困大起乃命起学舍养士授以经义三辅间翕然向学有张参将者以高赀甲郡中为讐家所诬系狱前守意避嫌置不理公按牍出之比公引年归参将使其母密怀千金为夀致榻上公坚谢不受其亷白始终不渝若此公为人不轻言笑口未尝论人过少美风仪有隣妇制一纨袴遗之公斥去默然终身不至其门有知者重之
闺情
锦帐彻流苏寒灯对影孤其如天上月千里炤征夫
题竹
幽人爱竹看不足更剪生绡写双玉潇洒何如渭水姿扶疎略似淇园绿初垂露叶朝乍拂云枝春漠漠竹根奇石一拳小共抱坚贞永相保
兵部员外郎严公端
公字克正号谦斋以进士稍迁南京兵部车驾员外郎所职黄马快船公为监凡巨璫有冒请公辄持不许遂为积忤所中解组以归公性至孝自归田母年六十公奉养历四十余年母年百四岁朝夕不敢离左右母齿豁不能飱公手屑良米□粥操匕箸以进问母有所欲辄力致之少疾即束带至旦身尝五药至母体复始就寝方母百岁时公率孙曾长跪上夀乌纱鹄发相炤庭除间公自视若儿孺子也见者称为盛事及居丧哀毁弥至公为人性乐易然持操甚严家无余财周人之急意常若不足其学贯串百氏为诗古文词高轶超丽自成一家凡里中有欲考议古今多造门辩问公为随事画对历历有徵学者俱宗之所着谦斋集藏于家
公起里中以古文名家居官为健吏处林下奉母至四十余年母夀历百余岁尚作孺子驩身列孝友传中此诚世所谓吉人也时称公为诗奇俊脱俗更妙于体物而今传者甚少幸录其一诗稍见风概吉人之词虽少而弥重也
游福德庵
湖海当年已倦游风波无地可藏舟何如今日城西寺半醉花茵卧石头
太仆寺丞金先生湜
先生字本清为人气体甚高自童时辄能诗长益渔猎史籍举于乡以善书法授中书舍人待诏文华殿迁太仆寺丞督山东河南马政初监牧者多以墨败士林畏居之公笑曰谁谓必亷泉方可饮耶即日乘传诣部尽厘剔宿奸风节大着时俱曰此公诚金铸人也因荐敕赐一品服宣诏朝鲜其国雅尚文学陪臣闻公有诗名请留词翰公即席草答数十首文义溢发自王以下尽惊曰前天使所未有也因请公使节所历文章镌诸国中名曰皇华集复选美人侍夜公赠以小诗笑遣之诸馈贻尽却不受还朝遂请致仕屡徵不起家居三十年足不一迹公府即族党庆唁亦谢不往唯里中耆旧觞咏为集居尝坐卧一小楼嗜学至老不衰尝曰吾平生喜读易闚造化之微适有所得即涣然有余乐他书则未然也为诗多逸韵篆隶行草俱有汉晋人风性嗜竹因善写竹每命笔姿态横生率题小诗于上人称为三絶喜杖筞过禅舍所交多高逸沙门一日口占一律示僧有谢世语後数日果卒公事亲至孝执丧尽礼待诏时以书法荐其弟溥并入直与诸弟侄分田宅多让肥美人以是益高之
太仆居里门萧然四壁风格最高每画竹辄有一诗杨文懿公每称太仆先生重其笔墨谓在子瞻与可之间晩年尝过湖南延庆寺为老僧画竹一纸悬诸寺壁後时过之辄加题一絶积至十首及垂老复至寺中见尚有素处一方即欣然命笔曰草堂南北路高低林下相逢日又西只为诗多不碍竹几番题过又重题以後遂不复过今此画为好事家所得尚传在人间先辈人风良足爱重也
河间府瀛海驿写竹遂成长句
我本东南瀛海客乘兴来登瀛海堂堂中开帘分广席四壁拂拭如秋霜老夫见此发长歗便觉清风满穹昊呼童捉笔破水墨胸中怳忽窥天造何须巧作铁钩鏁何须苦效金错刀大竿小挺恣挥洒千枝万叶分秋毫云气淋漓墨初湿隔窗似听湘妃泣兎翻鹘落□鬽愁一夜轰雷破春蛰蛰龙振起风怒号苍烟翠雾翻波涛鲸鲵带雨走平陆灵鼍跋浪声嗷嗷从来造化不可测呼噏阴阳在顷刻篔簹谷口冥烟开白日龙来作人立黄堂太守人中英殷勤置酒当前庭大觥小觥迭相举宾僚进退如诸生我亦平生好奇絶为作长歌歌一阕楼头羌管落天风笔底惊蛇走氷雪歌罢出门呼驿吏叮咛户牖须常闭只恐天工有使来一朝卷入空中去
题唐明皇吹玉箫图
昭阳殿高清昼长珊瑚枕压七宝牀珍簟平铺碧云冷珠帘半卷秋风凉此时谏疏非无补君王自喜教歌舞舞曲翻成阿滥堆别调新传玉箫谱玉箫一曲度薰风宫商十指何玲珑碧沼游鱼窥菡蓞丹霄彩凤鸣梧桐棃园弟子多白发承宣独喜黄旛绰手提玉板不停敲足蹋青蒲恣欢谑双双粉黛谁家女霓裳细拂鲛绡缕敛袖低眉不动尘似解乌乌曲中语从来声色移人心人生乐极悲亦深岂料箫声入云去化作渔阳鼙鼓音
过剑水有述
此地重经雨後过其如风物怅人何水忘旧涧桥梁少路啓深山草树多行客有怀频问蹟土音无字易传讹新携一剑千金值欲向岩前试一磨
观刘廷美秋官草书
二王消息渺飞鸿今代刘生笔最工戱解都卢身似缩舞看浑脱剑成风一池春水鵞羣白数屋秋霜柿叶红况复才兼诗画好高名愁杀米家翁
寄大嵩旧游
孤城如斗倚岩阿疋马曾经此地过行尽青山无虎迹望穷沧海息鲸波鸡豚里社间田少斥卤疆塲野竈多独记南楼同醉日落花如舞鸟如歌
游天童寺过中峰
行尽青松始见山煖风微雨露班班欲寻开士栖禅处直到中峰叠翠间满地竹阴人迹少四檐花气鸟声闲素甆传後悠然别不许袈裟送出关
过丁家岭
岭头松树挿天青岭下人家旧姓丁沽酒且须寻地主将诗不必吊山灵问谁别有神仙骨顾我真成老鹤形囬首辽阳三百里落花啼鸟昼冥冥
杨柳美人图
箫管声沉午夜春六宫谁尚步香尘垂杨影里蒙蒙月独炤长门失意人
题多景楼
滚滚江流动地来重重楼阁倚天开行当草罢平羌诏乞取青山作钓台
题延庆寺画竹
咫尺南湖几度过频将诗兴付清波诗成欲寄林深客闲放春风出薜萝
行到山门似到家相逢不必具袈裟谁知七月秋风里香茗新烹荐笋茶
一竿潇洒玉玲珑湘圃淇园在眼中过客莫嫌枝叶少才多枝叶便多风
湖上禅房对竹开雨余新水绿生苔入门听得茶童语昨日题诗客又来
题竹杂咏
偶骑黄鹄到人间除却吟诗只自闲两翼清风收不住又随寒雨过溪山
四明山下一纶巾把笔曾为竹写神莫笑老夫轻自许湖州太守是前身
漠漠春风澹澹烟潇湘江上最堪怜十年不寄平安字一夜秋声到枕前
卧起书窗酒未消呼儿磨墨我挥毫须臾一片湘江雨乱逐秋风洒鬓毛
北地天寒少竹栽客居终日苦黄埃昨宵适有还家梦直向江南貌得来
昨日投闲列竹林已看林下笋抽簪题诗为报三春雨莫遣长梢易作阴
雨後双鈎写未成几番阁笔听秋声琅玕本是无心物移到诗家便有情
每见长安好事家年年栽竹似栽花谁知一过江南去看尽山巅与水涯
城市园林多种花山中老竹自欹斜时人只解看花好看到秋来有几家
刑部员外郎宗公佑
字元吉父显初知宜兴有惠德时尚未有子民为聚祷于神遂生子因名曰佑少即有文名中进士历官刑部员外郎以守制归卒于家士论惜之
写怀
无端世事几曾谙寂寞何从问指南排户祗应知已过披矜未有俗人谈松堪独对髯方老菊未全开瓣尚含漫击鉢声佐长歗一天风雨闇烟岚
阴阳正术周先生祜
字立德以辟荐授阴阳正术少有诗名为一时所重人称栗轩先生尝与魏云松相倡和所聨句工力悉敌而栗轩集竟失传同时若薛元礼先生以司税杨梅读先生以仓副使先生以正术俱小官名重今城南有周正术墓梨花累土行人过之犹知为诗人藏骨处吾乡前此公侯卿相甚多以此一坏较彼墓亭翁仲诚不与易也
送金进士德润与魏云松偁作【聨句】
昭代产佳士【祜】立行卓先觉登崇愿方殷【偁】追远诚独确出系幸未刋【祜】征途敢辞邈华骑绿駸駸【偁】锦衣昼濯濯冥贲彻重泉【祜】家欢罄一握争知才特奇【偁】总羡貌纯朴康薮出麒麟【祜】文岐来鸑鷟语正出咿嚘【偁】行危齐荦嶨量容渤海深【祜】清脱沮洳浊文藉岳崿攒【偁】玄微茧丝榷词藻或纷敷【祜】天葩靡雕斵李惊超尔神【偁】柳见崭然角彪文孰能加【祜】龙变不可捉允矣德言恭【偁】久而交致慤囊槖周寠宜【祜】蒸尝餕宾数葭莩获相因【偁】枝叶藉无剥跋涉延岁元【祜】逶蛇逗秋朔我私济遑究【偁】我公劳罔逴仳离心若挛【祜】岐分手仍搦槛槛声更和【偁】騑騑色不驳君器自轩皇【祜】我疵谁砻琢廷犹需补裳【偁】国不遗雕璞恶芟楚畹薋【祜】芳撷香濆药士类易淳龎【偁】土风捐龌龊化宣放勲仁【祜】和赞钧天乐既哲居鼎台【偁】匪彭侍帷幄渎词致濒行【祜】明达岂孤学【偁】
送章黄门元益待漏与魏云松偁作【聨句】
宵寤念朝趋苍茫迟晨漏【祜】低横默屏营直简端宿留【偁】天北杓乍旋极东光未逗【祜】通工鹄翥繁夹掖鵷行簉【偁】兢尔亸丝紘肃然襜绮绶【祜】王郎记遐怀杜老诗遄懋【偁】儤马静攒蹄司鸡竦动咮【祜】乐部驻旌羽林罗介胄【偁】花露零以瀼柳烟羃而秀【祜】迟迟箭刻深浸浸壶声骤【偁】扪衷荷锡荣委质须匡佑【祜】昧爽鼔钟希簪亳入祗候【偁】
哭长清李处士
长清李处士乡国足称贤旧德崔门重遗经伏氏传韭蔬四座客烟草两湖仙今日嗟何在山庭宿雨寒
送金子还滇南戍所
西风把酒赠骊歌驻马含愀意若何书剑又从关外去年华半是客中过楚江树色经寒早巫峡猿声向晩多到日辕门应有问为言东海靖无波
章先生珍
字文重自天顺成化以来文重与张景心宋弘之先栎轩诸先生俱以布衣宿望为里中五经师啓後鸣时不媿真隐先生少为文学胡平仲书法仿宋克而变自成一家诗溯汉魏以至盛唐诸大家能造其妙生平喜读易有易注若干卷孤舟夜读一卷它所着勾章小家言二十卷并藏于家先生卒後魏云松先生哭之曰九原诗癖应如昨月白花开对墓门是足使人追味也
古意
结发游三辅垂老守一城月皎天汉流厌听横吹声来时家平安于今竟何如中心徒旁徨路远不得书长河无波涛日暮游子归草深山雉鸣水满野鸭飞丘陇多新坟其谁主蒸尝折葵循野篱煮饭解行囊
艳歌行
和风散晴霭冷露曦春阳步出闺中姝采将陌上桑冶容事窈窕穠艳飘芬芳髻拥黄金钗耳垂明月璫湘绮以为衣紫罗以为裳使君爱青年下马揖红粧为言孤凤鸟欲效双鸳鸯妾身名家女夫壻侍中郎豪气万人上美躯七尺长朱门白玉堦锦鞍青丝缰尔今在长坂妻亦守空房游侠恐相继能忍容为娼
刘生
不事鲁儒文谈兵动主君开弓学明月射鴈落黄云桃叶迷歌扇榴花醉舞裙遨游五陵地结纳李将军
良人
良人越河关岁月忽已久灼灼庭中花菀彼庭前柳阳春被万物芳草亦含欢如何远别离长江路漫漫漫漫江河长迢递不可逾相思发长叹视我明月珠
赠所知效陶体
峩峩青山下小屋十余间禾黍满东臯桑麻翳後园日出读我书日入高枕眠相知无心曲惟此门前山好鸟归深林白云宿层巅陶然得真趣悠悠乐吾年
拟晓发五溪
舟发川中路孤吟背夕曛秋声巫峡水冥色夜郎云野店青山绕溪桥緑树分采菱歌棹远风静有时闻
送张二贡士
烟霭散春晴乱鸦深树鸣千山悬落日一骑出孤城急管催离宴飞花乱旅情殷勤怀上策谒帝向承明
东湖别业
老年厌城郭湖上最相亲疎雨斵山蕨东风采磵苹鸟啼林树晩鹿下野塘春当路多奇士谁能访隐沦
无题
溪桥春水生新蒲緑堪把茆屋掩松云斜阳鸟飞下
题郑汝诚所藏山水图
南山春雨晴西溪春水满孤舟钓夕阳沙明绿蒲短
宋先生恢
字弘之以经术授里中子弟及门最盛陆康僖公瑜其最着者也先生尝悯郡中文献失徵因选天顺成化以来诸名士诗合为一集冢宰碧川杨公见之深善其意因从钞一本以授子茂清即知州芝山君也其後参议南江戴公更从芝山处得此集因为增辑序之曰余尝慨想乡贤篇什思搜访而不可得一日从芝山杨君所见四明雅集一编乃诗人宋弘之先已纂辑因取诸家近诗增所未备縂得六十人集成四卷不惟吾名山之助其文献亦有足徵者故乐为邦人道之吾乡有选诗本于此
教授郑千之先生家学渊源最久其为四明文献录所集宋元先辈诗仅四家自其大父蒙隐先生父以道先生外一为奉川董秉彛一为吾乡蒋敬之然则所录里中诗只一人而已余复尽读宋元志乘所载诗亦絶少太守沈公恺序吾郡诗曰宋元间攻尚互异篇什不传在当时固巳如此然亦由纂述无人致传者益少也至宋弘之先生始录天顺成化间名士诗二十人曰四明雅集于是南江戴先生因所选为广之得五十五人仍其名东沙张先生益广之得一百五十一人更名曰四明风雅至崇祯中陈太仆陆中翰诸君复端录吾鄞诗得四百四十七人名曰甬东诗括盖此邦文献之传数百年间得世有所徵俱宋先生祖构之功也南江谓先生诗格逼盛唐其栢梁体最妙调高而意远今所传者絶少余为录存数章使後来学者追述先民得知其世系焉
寄洪郎中
琼林有鸣鹤皎皎霜雪姿飘飘自遐举云中扬羽仪朝饮玉池水夕啄玄圃芝发音起千仞逸响闻天衢灵雏善相和知为心所縻安得晨风翼万里常相随
访杨维立进士留赠
虚斋坐岑闲幽怀旷难任美人久不谐纡郁伤我心出门爱春熙濯木栖鸣禽轻舟溯长川弭櫂枫江浔高扉俯流水竹树荫成阴升堂欣良晤载聆金玉音韦布分樗散幸兹挹华簪燃灯炤行觞歗咏铿璆琳遂忘夜渐中天低舍後参余兴属枕藉晨鸡彻云林分携聊赠言庶以酬南金
送戴使君之任雷州
有美吾乡彦丰姿氷雪涵鸿文归藻监高誉动华簪题驾方齐右分符遂粤南朋侪分祖席徒御拥征骖騄駬初当道青萍已拂镡寒云凝楚峡春树满湘潭执辔登岩曲褰帷转石龛乱山遥入桂巨海渺连儋万井依蛮市孤城倚瘴岚汉仪应共仰蛮俗自徐谙设匦求新政还珠异昔贪?榔非足嗜鱼脍亦忘甘户集民无讼庭闲吏罢参清时将注用玄发未为淹
哭长清李处士
垂白传经鄮水东曾闻人誉重和雍天衢终叹蒲轮杳云壑长哀繐帐空耆旧一时堪补传老成百世自流风独怜帐下诸生在徒对高堂哭马融
张先生憬
字景心少有诗名更善于书法时谓其诗音律冲妙超然有复古之功同郡都御史张公楷雅以诗法自许唯于先生最相引重晩年学道居吴山之紫阳宫遂不复出以诗法及书传从孙琦尽得其妙即所称白斋先生为吾乡词人之冠者也故推其家学所本特书之
听莺曲
默坐湘帘垂啼莺在高枝初啼君已去再啼君不知
挽宋龙川先生
栗栗北风劲百草腓且僵白日失中舍惨淡寒无光漫漫愁思多激烈歌声长浮云结重阴俯仰内自伤挥剑出长坂我马玄以黄川流移东溟葵藿倾太阳端居顾安适谁能履周行崔崔玉山冈孤坟郁苍苍猗猗蕙兰花千古含芬芳
送友之京
金气应高秋怜君复远游天涯冠盖士云里帝王州鴈下孤烟断帆行落日收吾兄淹宦久为报别离愁
秋日宴海昌硖石东山
东山此日会词英霜落天高秋气清风度钟声诸刹近云开日色两峰晴葛洪井上烟霞老顾况台前草树平临眺不须怀往事故乡囬首独生情
倪先生光
字应奎少有文名会感土木之变复学孙吴书讲剑术既久无所合乃更杜门学易忽意思朗彻若有神授遂尽弃世事曾一客京师名动诸公卿间大学士万公安将论荐于朝即日谢归先生自读易有得辄能前知尝在杨文懿公所有中贵使至先生见一雀自庭树集于地已还集树即谓其使曰顷来得非失马耶六日当复使大惊杨公质之先生曰雀踊跃物也去树而集于地舍所依也还集树复其所矣初集自北而南水数六故曰六日当复又问马色曰以水色尅火当黄而近于黑语毕验都御史王公应鹏童子时至先生所甚奇之王适作一庄字先生曰蒙庄书开卷辄云鹏翔童子与名合不可量也以其甥妻之客有问媍将产者伞忽裂其人失色先生曰伞外裂则小人见君喜得子矣其前知类如此人因以小康节呼之学者称味易先生唯与金太仆魏云松先栎轩三先生交最深翛然人外高企羲皇年八十生而举殡拟陶公自祭杜牧之志墓事悬像设奠延庆寺为诗自挽羣公俱属和太仆先生别画竹题一诗相寄曰先生举殡吾为写生其诗有言举世称高士闚天合少微先生得之大喜其作达如此
前辈谓先生古诗最工七言効初唐音格流丽近体不减王右丞其味易诗集凡十二卷不知为何伧所删仅存律诗二卷余往问其家前集亦不存矣因即所选录存二十余首复采其佳句如秣陵道中曰路柳官桥晩山花野店春寄金文用曰萍开鱼弄日花落蝶愁人泊瓜州曰平林藏宿雾踈雨带春潮隐居曰岸风落藤子晴雪上梅花宿山家曰水清溪近户枫老叶归林闲居怀郑兰谷曰燕窥花径暖鹤护草堂清病起有怀知已曰海濶成鸥梦风高断雁心幽居曰埜云当户过青草闭门闲送李公子还乡曰江风催去櫂戍鼓接行装过七里滩曰白石依樵?青山隐钓台游崇法寺曰青山应作主黄鸟自留人游东林庵避暑曰殿凉云气入池午藕花开屏迹曰远山随水下细雨带云流早春游虎丘曰万水浮光去诸峰积翠来游上天竺曰万竹岩前双鹿卧百花林外一莺啼育王寺曰天垂紫气笼双塔路引青松入两廊奉寄尹天官曰阴崖短竹含霜老幽谷芗兰背日生题蜀中山水曰路遶山川通汉畤花明楼阁入唐风客中书怀曰萝偃破篱花自老门生新竹燕还飞吊岳坟曰宋树参天无北向吴江抱地尽东流雨後闲行曰新水短蒲鱼戏日暖风新巷蝶寻花俱气温词丽真不亚盛唐也
送日本副使梵苖公
东渡海潮起琼筵别上人帆开行漏尽香逐赐衣新月白元无夜花明别有春云山千万里天遣几相亲
西陵夜宿
冲岸夜潮响客居愁自生远汀渔火起隔岸寺钟鸣帘破流萤入云移睡犬惊山螿又啼近尽夕梦何成
游紫霄观
台殿层霄近烟霞一径连悬崖生古树小洞出寒泉果落黄猿笑花深白鹿眠玉箫吹向客鹤舞月娟娟
宿清村
地濶江流险天空山势高望乡双泪落为客一身劳斜日飞沙鸟西风动埜蒿独舟依岸宿深竹夜骚骚
老狂
浮生自落魄非复晋风流云卧借僧榻雪行问钓舟青山入孤兴绿酒散闲愁老去任头白乾坤一野鸥
怀金太仆
每忆金居士交游独见怜清风落疎竹白首问寒泉诗社几人在湖山空月圆此生不复见风雨泣长年
访茅山张链师不遇
客中曾有约孤骑入茅山一水落天上乱云生竹间花深谿路远松老洞门闲采药不知处月高犹未还
拟唐人得日观韵
晓入蓬莱境看门鹤一双老松欹涧石垂蔓护山窗林响风生岛亭虚月涌江投壶人去远烟冷酒空缸
访灵隐寺
柳暗苏堤路行行二月春草香随蜡屐松影落罗巾埜鸟近啼竹山蜂远趂人老僧相见好留宿话前因
半村为毛廷辅赋
郡晓闻钟漏门前人卖花郭田留野鹤庭树宿城鸦园迳通渔市河桥近酒家柳塘横客棹风月赋桑麻
夏日园林即事
洗竹揺云断看山坐日斜趁晴收野艾临晩摘园瓜行蚁沿枯柳羣蜂恋落花夏莺啼不断于此惜年华
访仙游观
遥入仙源路碧云深处幽洞门双白鹤花径一青牛别境天无外长生草不秋偶逢樵者问元曰会蓬丘
上雪窦寺
垂老寻山寺山林别有春路花迎笑客埜鸟自呼人斜日催行骑西风落醉巾到来图画里天上一闲身
雨後有怀兰谷
三亩南湖宅林香雨过时短篱边笋早深径出花迟问字人携酒寻幽客对碁野鸥共无事相近不相疑
客中寄李明府
旅馆多岑寂孤灯对此身青年愁里过华发客中新小雨甘黄菊西风老白苹交游满京国明府独相亲
病中
白头林下病久与世相违深巷客稀到闲门云自飞春寒兰叶短雨细药苗肥若问吟边意劳生总是非
钱塘怀古
运啓钱塘驻紫微奉天文武直金扉南来宫阙凤初舞北去山河龙不飞殉骨孤臣埋宿草前朝衰柳对斜晖客行欲问葫芦井今日西陵故老稀
石涧
何年凿玉水潺湲倚石穿云出柳湾双涧夹流村北雨一溪通滙屋前山平分月色浮帘浄相影天光入座闲短岸桃花吟坐晩白鸥相对欲忘还
江村读隐
茅屋深村江水流读书长日坐江头柴门织妾晨敲火柳浦渔公夜寄舟篱菊浄开三迳雨渚莲欲老半池秋孙康未得其中趣钓月芦花狎海鸥
看菊东村
对菊东村天气清微吟半醉鹤随行少年最恨花无语白发方知酒有情夜卧小窗寒雨过晓看深径绿苔生青山只在秋江上何事通宵梦不成
九日登龙门寺塔
玉堂山下龙门寺宝塔丹梯九日登歌起宿檐双埜鹤笑看埽叶一闲僧云边垂白飞岩水江上揺红小殿灯欲采茱萸望乡国一行征鴈树层层
登北高峯访僧不遇
短衣小轿入湖村渐上高峰步步?经阁竹边斜有路僧房云里半开门花深洞口啼山鬼日晩岩前
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:44-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>