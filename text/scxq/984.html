<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四上,卷四十四下,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十">
<meta name="description" content="诗总集。明曹学佺(1574—1647)辑。五百○六卷。学佺字能始,号石仓,侯官(今福建福州)人。万历进士。曾官广西参议、礼部尚书。因著《野史纪略》被削籍。明亡,入山投缳死。有《易经通论》、《舆地名胜志》、《蜀中名胜记》、《石仓集》等。是编所选历代之诗上起古初,下迄于明。旧名《十二代诗选》。然汉、魏、晋、宋、南齐、梁、陈、魏、北齐、周、隋十一代,即录古逸,乃缀于八代之末,又并五代于唐,。并金于元。体例名目,多有不合。故《四库全书》编者改其版心所提《历代诗选》为集名。约明末成书。凡四百○一万七千余字。正文含古">
<title>石仓历代诗选_曹学佺_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">石仓历代诗选</span> <br/>
          作者： <span class="inputVal" id="bkauthor">曹学佺</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]3011540</span> <br/>
          说明： <span class="inputVal" id="bkdec">诗总集。明曹学佺(1574—1647)辑。五百○六卷。学佺字能始,号石仓,侯官(今福建福州)人。万历进士。曾官广西参议、礼部尚书。因著《野史纪略》被削籍。明亡,入山投缳死。有《易经通论》、《舆地名胜志》、《蜀中名胜记》、《石仓集》等。是编所选历代之诗上起古初,下迄于明。旧名《十二代诗选》。然汉、魏、晋、宋、南齐、梁、陈、魏、北齐、周、隋十一代,即录古逸,乃缀于八代之末,又并五代于唐, 并金于元。体例名目,多有不合。故《四库全书》编者改其版心所提《历代诗选》为集名。约明末成书。凡四百○一万七千余字。正文含古诗二卷, 晋诗二卷,宋诗一卷,齐诗一卷,梁诗三卷,陈诗、隋诗、北魏诗各一卷,古逸歌谣一卷,初唐十八卷,盛唐十五卷,中唐二十七卷,晚唐二十九卷,咏史诗一卷,方外七卷,宗风一卷,诗及拾遗十二卷(总计唐诗百一十卷),宋诗百七卷,元诗五十卷,明诗初集八十六卷,明诗次集百四十卷(总计明诗二百二十六卷)。收有宋寇准《江南春》、元许衡《游黄华》、明黄省曾《折杨柳行》等诗。此本所选, 卷帙浩博,上下二千年间,作者皆略存梗概,去取亦大都不乖风雅之旨。唯金代仅录元好问一人,有偏颇疏漏之嫌。据千顷堂书目,学佺所录明诗,尚有三集一百卷,四集百三十二卷,五集五十二卷,六集一百卷,今皆未见,是本所收,止于嘉靖隆庆间。有《四库全书》本。</span> <br/>
          封面： <span class="inputVal" id="bkimg">Z_20715.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]石仓历代诗选
[book_author]曹学佺
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]3011540
[book_dec]诗总集。明曹学佺(1574—1647)辑。五百○六卷。学佺字能始,号石仓,侯官(今福建福州)人。万历进士。曾官广西参议、礼部尚书。因著《野史纪略》被削籍。明亡,入山投缳死。有《易经通论》、《舆地名胜志》、《蜀中名胜记》、《石仓集》等。是编所选历代之诗上起古初,下迄于明。旧名《十二代诗选》。然汉、魏、晋、宋、南齐、梁、陈、魏、北齐、周、隋十一代,即录古逸,乃缀于八代之末,又并五代于唐, 并金于元。体例名目,多有不合。故《四库全书》编者改其版心所提《历代诗选》为集名。约明末成书。凡四百○一万七千余字。正文含古诗二卷, 晋诗二卷,宋诗一卷,齐诗一卷,梁诗三卷,陈诗、隋诗、北魏诗各一卷,古逸歌谣一卷,初唐十八卷,盛唐十五卷,中唐二十七卷,晚唐二十九卷,咏史诗一卷,方外七卷,宗风一卷,诗及拾遗十二卷(总计唐诗百一十卷),宋诗百七卷,元诗五十卷,明诗初集八十六卷,明诗次集百四十卷(总计明诗二百二十六卷)。收有宋寇准《江南春》、元许衡《游黄华》、明黄省曾《折杨柳行》等诗。此本所选, 卷帙浩博,上下二千年间,作者皆略存梗概,去取亦大都不乖风雅之旨。唯金代仅录元好问一人,有偏颇疏漏之嫌。据千顷堂书目,学佺所录明诗,尚有三集一百卷,四集百三十二卷,五集五十二卷,六集一百卷,今皆未见,是本所收,止于嘉靖隆庆间。有《四库全书》本。
[book_img]Z_20715.jpg


[book_title]提要
钦定四库全书　　　　　集部八
石仓历代诗选　　　　　总集类
提要
【臣】等谨案石仓历代诗选五百六卷明曹学佺编学佺有周易可说别着録是编所选历代之诗上起古初下迄於明者也凡古诗十三卷唐诗一百卷拾遗十卷宋诗一百七卷金元诗五十卷明诗初集八十六卷次集一百四十卷旧一名十二代诗选然汉魏晋宋南齐梁陈魏北齐周隋实十一代既录古逸乃缀於八代之末又并五代於唐并金於元於体例名目皆乖剌不合故从其板心所题称历代诗选於义为谐所选虽卷帙浩博不免伤於糅襍然上下二千年间作者皆略存梗槩又学佺本自工诗故所去取亦大都不乖风雅之旨固犹胜贪多务得细大不捐者金代惟録元好问一人颇为疎漏意其时毛晋所刋中州集河汾诸老诗犹未盛行故学佺未见欤其列於元诗之首亦以一代祗一人不能成集也据千顷堂书目学佺所録明诗尚有三集一百卷四集一百三十二卷五集五十二卷六集一百卷今皆未见殆已散佚然明自万历以後繁音侧调变而愈远故论者等诸自郐无讥是本止於嘉隆正为明诗之极盛其三集以下之不存正亦不足惜矣乾隆四十五年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
石仓历代诗选卷一
明　曹学佺　编
古诗一
汉四言诗
四皓采芝操
皓天嗟嗟深谷逶迤树木莫莫高山嵬嵬岩居穴处以为幄茵晔晔紫芝可以疗饥唐虞往矣吾当安归
王昭君怨诗
秋木萋萋其叶萎黄有鸟处山集于苞桑养育毛羽形容生光既得升云上游曲房离宫怨旷身体摧藏志念抑沈不得颉颃翩翩之燕远集西羌高山峩峩河水泱泱父兮母兮道里悠长呜呼哀哉忧心恻伤
张衡怨篇
猗猗秋兰植彼中阿有馥有芳有黄其葩虽曰幽深厥美弥嘉之子之远我劳如何
秦嘉述昬诗
羣祥既集二姓交欢敬兹新昬六礼不愆羔雁总备玉帛戋戋君子将事威仪孔闲猗兮容兮穆矣其言
其二
纷彼?婣祸福之由卫女兴齐褒姒灭周战战兢兢惧德不仇神啓其吉果获令攸我之爱矣荷天之休
赠妇
暧暧白日引曜西倾啾啾鸡雀羣飞赴楹皎皎明月煌煌列星严霜凄怆飞雪覆庭寂寂独居寥寥空室飘飘桂帐荧荧华烛尔不是居帷帐何施尔不是照华烛何为
乐府陇头歌
陇头流水流离四下念我行役飘然旷野登高望远涕零双坠陇头流水鸣声幽咽遥望秦川肝肠断絶
汉五言诗【内篇】
苏武诗四首
骨肉缘枝叶结交亦相因四海皆兄弟谁为行路人况我连枝树与子同一身昔为鸳与鸯今为参与辰昔者常相近邈若胡与秦惟念当乖离恩情日以新鹿鸣思野草可以喻嘉宾我有一樽酒欲以赠远人愿子留斟酌叙此平生亲
其二
结发为夫妻恩爱两不疑欢娱在今夕燕婉及良时征夫怀往路起视夜何其参辰皆已没去去从此辞行役在战场相见未有期握手一长叹泪为生别滋努力爱春华莫忘欢乐时生当复来归死当长相思
其三
黄鹄一远别千里顾俳徊胡马失其羣思心常依依何况双飞龙羽翼临当乖幸有弦歌曲可以喻中怀请为游子吟泠泠一何悲丝竹厉清声慷慨有余哀长歌正激烈中心怆以摧欲展清商曲念子不得归
其四
烛烛晨明月馥馥秋兰芳芬馨良夜发随风闻我堂征夫怀远路游子恋故乡寒冬十二月晨起践严霜俯观江汉流仰视浮云翔良友远别离各在天一方山海隔中州相去悠且长嘉会难再遇欢乐殊未央愿君崇令德随时爱景光
李陵与苏武诗三首
良时不再至离别在须臾屏营衢路侧执手野踟蹰仰视浮云驰奄忽互相踰风波一失所各在天一隅长当从此别且复立斯须欲因晨风发送子以贱躯
携手上河梁游子暮何之徘徊蹊路侧悢悢不能辞行人难久留各言长相思安知非日月弦望自有时努力崇明德皓首以为期
嘉会难再遇三载为千秋临河濯长缨念子怅悠悠远望悲风至对酒不能酬行人怀往路何以慰我愁独有盈觞酒与子结绸缪
班婕妤怨歌行
新制齐纨素皎洁如霜雪裁成合欢扇圑圑似明月出入君怀袖动揺微风发常恐秋节至凉飈夺炎热弃捐箧笥中恩情中道絶
卓文君白头吟
皑如山上雪皎若云间月闻君有两意故来相决絶今日斗酒会明旦沟水头躞蹀御沟上沟水东西流凄凄复凄凄嫁娶不须啼愿得一心人白头不相离
班固咏史
三王德弥薄惟後用肉刑太仓令有罪就逮长安城自恨身无子困急独??小女痛父言死者不可生上书诣阙下思古歌鸡鸣忧心摧折裂晨风扬激声圣汉孝文帝恻然感至情百男何愦愦不如一缇萦
蔡邕饮马古城窟行
青青河边草绵绵思远道远道不可思宿昔梦见之梦见在我傍忽觉在他乡他乡各异县展转不可见枯桑知天风海水知天寒入门各自媚谁肯相为言客从远方来遗我双鲤鱼呼儿烹鲤鱼中有尺素书长跪读素书书中竟何如上有加飱食下有长相忆
翠鸟
庭陬有若榴绿叶含丹荣翠鸟时来集振翼修容形回顾生碧色动揺扬缥青幸脱虞人机得亲君子庭驯心托君素雌雄保百龄
郦炎见志诗
灵芝生河洲动揺因洪波兰荣一何晩严霜瘁其柯哀哉二芳草不植泰山阿文质道所贵遭时用有嘉绦灌临衡宰谓谊崇浮华贤才抑不用远投荆南沙抱玉乘龙骥不逢乐与和安得孔仲尼为世陈四科
秦嘉留郡赠妇诗
人生譬朝露居世多屯蹇忧虞常早至欢会常苦晩念当奉时役去尔日遥远遣车迎子还空往复空返省书情凄怆临食不能飰独坐空房中谁与相劝勉长夜不能眠伏枕独展转忧来如循环匪席不可卷
徐淑荅秦嘉诗
妾身兮不令婴疾兮来归沈滞兮家门历时兮不差旷废兮侍觐情敬兮有违君今兮奉命远适兮京师悠悠兮离别无因兮叙怀瞻望兮踊跃伫立兮徘徊思君兮感结梦想兮容晖君发兮引迈去我兮日乖恨无兮羽翼高飞兮相追长吟兮永叹泪下兮沾衣
诸葛亮梁甫吟
步出齐城门遥望荡隂里里中有三坟累累正相似问是谁家墓田疆古冶子力能排南山文能絶地纪一朝被谗言二桃杀三士谁能为此谋国相齐晏子
无名氏长歌行
青青园中葵朝露待日曦阳春布德泽万物生光辉常恐秋节至焜黄华叶衰百川东到海何时复西归少壮不努力老大徒伤悲
又
迢迢上山亭皎皎云间星远望使心思游子恋所生驰车出北门遥观洛阳城凯风吹长棘夭夭枝叶倾黄鸟飞相追咬咬弄音声竚立望西河泣下沾罗缨
伤歌行
昭昭素明月辉光烛我牀忧人不能寐耿耿夜何长微风吹闺闼罗帷自飘扬揽衣曳长带屣履下高堂东西安所之徘徊以傍徨春鸟翻南飞翩翩独翺翔悲声命俦匹哀鸣伤我肠感物怀所思泣涕忽沾裳伫立吐高吟舒愤诉穹苍
古八变歌
北风初秋至吹我章华台浮云多暮色似从崦嵫来枯桑鸣中林纬络响空阶翩翩飞蓬征怆怆游子怀故乡不可见长望始此回
古诗十九首
行行重行行与君生别离相去万余里各在天一涯道路阻且长会面安可知胡马依北风越鸟巢南枝相去日已远衣带日已缓浮云蔽白日游子不顾返思君令人老岁月忽已晩弃捐勿复道努力加餐飰
青青河畔草郁郁园中柳盈盈楼上女皎皎当窗牖娥娥红粉粧纤纤出素手昔为倡家女今为荡子妇荡子行不归空牀难独守
青青陵上栢磊磊涧中石人生天地间忽如远行客斗酒相娱乐聊厚不为薄驱车策驽马游戏宛与洛洛中何郁郁冠带自相索长衢罗夹巷王侯多第宅两宫遥相望双阙百余尺极宴娱心意戚戚何所迫
今日良宴会欢乐难具陈弹筝奋逸响新声妙入神令德唱高言识曲听其真齐心同所愿含意俱未申人生寄一世奄忽若飈尘何不策高足先据要路津无为守穷贱轗轲长苦辛
西北有高楼上与浮云齐交疏结绮窗阿阁三重阶上有弦歌声音响一何悲谁能为此曲无乃杞梁妻清商随风发中曲正徘徊一弹再三叹慷慨有余哀不惜歌者苦但伤知音稀愿为双鸿鹄奋翼起高飞
涉江采芙蓉兰泽多芳草采之欲遗谁所思在远道还顾望旧乡长路漫浩浩同心而离居忧伤以终老明月皎夜光促织鸣东壁玉衡指孟冬衆星何历历白露沾野草时节忽复易秋蝉鸣树间玄鸟逝安适昔我同年友高举振六翮不念携手好弃我如遗迹南箕北有斗牵牛不负轭良无磐石固虚名复何益
冉冉孤生竹结根泰山阿与君为新?兎丝附女萝兎丝生有时夫妇会有宜千里远结?悠悠隔山陂思君令人老轩车来何迟伤彼蕙兰花含英扬光辉过时而不采将随秋草萎君亮执高节贱妾亦何为
庭中有奇树绿叶发华滋攀条折其荣将以遗所思馨香盈怀袖路远莫致之此物何足贵但感别经时迢迢牵牛星皎皎河汉女纤纤擢素手札札弄机杼终日不成章泣涕零如雨河汉清且浅相去复几许盈盈一水间脉脉不得语
回车驾言迈悠悠涉长道四顾何茫茫东风揺百草所遇无故物焉得不速老盛衰各有时立身苦不早人生非金石岂能长夀考奄忽随物化荣名以为宝
东城高且长逶迤自相属回风动地起秋草萋已绿四时更蛮化岁暮一何速晨风怀苦心蟋蟀伤局促荡涤放情志何为自结束燕赵多佳人美者顔如玉被服罗裳衣当户理清曲音响一何悲弦急知柱促驰情整巾带沈吟聊踯躅思为双飞燕衔泥巢君屋
驱车上东门遥望郭北墓白杨何萧萧松栢夹广路下有陈死人杳杳即长暮潜寐黄泉下千载永不寤浩浩隂阳移年命如朝露人生忽如寄夀无金石固万岁更相送贤圣莫能度服食求神仙多为药所误不如饮美酒被服纨与素
去者日以疎来者日以亲出郭门直视但见丘与坟古墓犂为田松栢摧为薪白杨多悲风萧萧愁杀人思还故里闾欲归道无因
生年不满百常怀千岁忧昼短苦夜长何不秉烛游为乐当及时何能待来兹愚者爱惜费但为後世嗤仙人王子乔难可与等期
凛凛岁云暮蟪蛄夕鸣悲凉风率已厉游子寒无衣锦衾遗洛浦同袍与我违独宿累长夜梦想见容辉良人惟古欢枉驾惠前绥愿得常巧笑携手同车归既来不须臾又不处重闱亮无晨风翼焉能凌风飞眄睐以适意引领遥相曦徙倚怀感伤垂涕沾双扉
孟冬寒气至北风何惨栗愁多知夜长仰观衆星列三五明月满四五蟾光缺客从远方来遗我一书札上言长相思下言久离别置书怀袖中三岁字不灭一心抱区区惧君不识察
客从远方来遗我一端绮相去万余里故人心尚尔文彩双鸳鸯裁为合欢被着以长相思缘以结不解以胶投漆中谁能别离此
明月何皎皎照我罗牀帏忧愁不能寐揽衣起徘徊客行虽云乐不如早旋归出户独傍徨愁思当告谁引领还入房泪下沾裳衣
古诗
悲与亲友别气结不能言赠子以自爱道远会见难人生无几时颠沛在其间念子弃我去新心有所欢结志青云上何时复来还
穆穆清风至吹我罗衣裾青袍似春草长条随风舒朝登津梁山褰裳望所思安得抱柱信皎日以为期兰若生春阳涉冬犹盛滋愿言追昔爱情款感四时美人在云端天路隔无期夜光照玄隂长叹念所思谁谓我无忧积念发狂痴
橘柚垂华实乃在深山侧闻君好我甘窃独自雕饰委身玉盘中历年冀见食芳菲不相投青黄忽改色人傥欲我知因君为羽翼
新树兰蕙葩杂用杜蘅草终朝采其华日暮不盈把采之欲遗谁所思在远道馨香易销歇繁华会枯槁怅望何所言临风送怀抱
步出城东门遥望江南路前日风雪中故人从此去我欲渡河水河水深无梁愿为双黄鹄高飞还故乡
拟苏李诗
红尘蔽天地白日何冥冥微隂盛杀气凄风从此兴招揺西北指天汉东南倾嗟尔穹庐子独行如履冰裋褐中无绪带断续以绳泻水置瓶中焉辨淄与渑巢父不洗耳後世有何称
汉五言诗【外篇】
张衡同声歌
邂逅承际会得充君後房情好新交接恐栗若探汤不才勉自竭贱妾职所当绸缪主中馈奉礼助烝尝思为菀蒻席在下蔽匡牀愿为罗衾帱在上卫风霜洒扫清枕席鞮芬以狄香重户结金扃高下华灯光衣解巾粉御列图陈枕张素女为我师仪态盈万方衆夫所希见天老敎轩皇乐莫斯夜乐没齿焉可忘
辛延年羽衣郎
昔有霍家奴姓冯名子都依倚将军势调笑酒家胡胡姬年十五春日独当垆长裾连理带广袖合欢襦头上蓝田玉耳後大秦珠两鬟何窈窕一世良所无一鬟五百万两鬟千万余就我求清酒丝绳系玉壶就我求珍肴金盘鱠鲤鱼贻我青铜镜结我红罗裾不惜红罗裂何论轻贱躯男儿爱後妇女子重前夫人生有新故贵贱不相踰多谢金吾子私爱徒区区
宋子侯董娇娆
洛阳城东路桃李生路傍花花自相对叶叶自相当春风东北起花叶正低昂不知谁家子提笼行采桑纤手折其枝花落何飘扬请谢彼姝子何为见损伤高秋八九月白露变为霜终年会飘坠安得久馨香秋时自零落春月复芬芳何时盛年去欢爱永相忘吾欲竟此曲此曲愁人肠归来酌美酒挟瑟上高堂
陌上桑
日出东南隅照我秦氏楼秦氏有好女自名为罗敷罗敷善蚕桑采桑城南隅青丝为笼系桂枝为笼鈎头上倭坠髻耳中明月珠缃绮为下裠紫绮为上襦行者见罗敷下担捋髭须少年见罗敷脱?着帩头耕者忘其犂锄者忘其鉏来归相怒怨但坐观罗敷使君从南来五马立踟蹰使君遣吏往问是谁家姝秦氏有好女自名为罗敷罗敷年几何二十尚不足十五颇有余使君谢罗敷宁可共载不罗敷前致辞使君一何愚使君自有妇罗敷自有夫东方千余骑夫壻居上头何用识夫壻白马从骊驹青丝系马尾黄金络马头腰中鹿卢劒可值千万余十五府小史二十朝大夫三十侍中郎四十专城居为人洁白晳鬑鬑颇有须盈盈公府步冉冉府中趋坐中数千人皆言夫婿殊
相逢行
相逢狭路间道隘不容车不知何年少夹毂问君家君家诚易知易知复难忘黄金为君门白玉为君堂堂上置樽酒作使邯郸倡中庭生桂树华灯何煌煌兄弟两三人中子为侍郎五日一来归道上自生光黄金络马头观者盈道傍入门时左顾但见双鸳鸯鸳鸯七十二罗列自成行音声何雝雝鹤鸣东西厢大妇织绮罗中妇织流黄小妇无所为挟瑟上高堂丈人且安坐调丝方未央
陇西行
天上何所有历历种白榆桂树夹道生青龙对道隅凤皇鸣啾啾一母将九雏顾视世间人为乐甚独殊好妇出迎客顔色正敷愉伸腰再拜跪问客平安不请客北堂上坐客氊氍毹清白各异樽酒上正华疏酌酒持与客客言主人持却略再拜跪然後持一杯谈笑未及竟左顾勅中厨促令办粗饭慎莫使稽留废礼送客出盈盈府中趋送客亦不远足不过门枢取妇得如此齐姜亦不如健妇持门户亦胜一丈夫
步出夏门行
邪径过空庐好人常独居卒得神仙道上与天相扶过谒王父母乃在泰山隅离天四五里道逢赤松俱揽辔为我御将吾天上游天上何所有历历种白榆桂树夹道生青龙对伏趺
艳歌行
翩翩堂前燕冬藏夏来见兄弟两三人流荡在他县故衣谁当补新衣谁当绽赖得贤主人揽取为吾?夫壻从门来斜倚西北眄语卿且勿眄水清石自见石见何累累远行不如归
又
南山石嵬嵬松栢何离离上枝拂青云中心十数围洛阳发中梁松树窃自悲斧锯截是松松树东西摧持作四轮车载至洛阳宫观者莫不叹问是何山材谁能刻镂此公输与鲁班被之用丹漆薰用苏合香本是南山松今为宫殿梁
古诗
上山采靡芜下山逢故夫长跪问故夫新人复何如新人虽言好未若故人殊顔色类相似手爪不相如新人从门入故人从阁去新人工织缣故人工织素织缣日一匹织素五丈余将缣来比素新人不如故
四坐且莫喧愿听歌一言请说铜罏器崔嵬象南山上枝似松栢下根据铜盘雕文各异类离娄自相联谁能为此器公输与鲁班朱火然其中青烟扬其间从风入君怀四坐莫不欢香风难久居空令蕙草残
十五从军征八十始得归道逢乡里人家中有阿谁遥望是君家松栢塜累累?从狗窦入雉从梁上飞中庭生旅谷井上生旅葵烹谷持作饭采葵持作羮羮饭一时熟不知贻阿谁出门东向望泪落沾我衣
汉七言歌行
高帝大风歌
大风起兮云飞扬威加海内兮归故乡安得猛士兮守四方
武帝秋风辞
秋风起兮白云飞草木黄落兮雁南归兰有秀兮菊有芳怀佳人兮不能忘泛楼船兮济汾河横中流兮扬素波箫鼔鸣兮发棹歌欢乐极兮哀情多少壮几时兮奈老何
昭帝黄鹄歌
黄鹄飞兮下建章羽肃肃兮行跄跄金为衣兮菊为裳唼喋荷荇出入蒹葭自顾菲薄愧尔嘉祥
灵帝招商歌
凉风起兮日照渠青荷昼偃叶夜舒惟日不足乐有余清丝流管歌玉鳬千年万岁嘉难踰
落叶哀蝉曲
罗袂兮无声玉墀兮尘生虚房冷而寂莫落叶依于重扃望彼美之女兮安得感予心之未宁
淋池歌
秋素景兮泛洪波挥纤手兮折芰荷凉风凄凄扬棹歌云光开曙月低河万岁为乐岂云多
李延年歌
北方有佳人絶世而独立一顾倾人城再顾倾人国宁不知倾城与倾国佳人难再得
杨恽拊缶歌
田彼南山芜秽不治种一顷豆落而为萁人生行乐耳须富贵何时
乌孙公主悲愁歌
吾家嫁我兮天一方远托异国兮乌孙王穹庐为室兮氊为墙以肉为食兮酪为浆居常土思兮心内伤愿为黄鹄兮归故乡
马援武溪深行
滔滔武溪一何深鸟飞不渡兽不敢临嗟哉武溪多毒淫
梁鸿五噫歌
陟彼北邙兮噫瞻顾帝京兮噫宫阙崔巍兮噫民之劬劳兮噫辽辽未央兮噫
张衡定情歌
大火流兮草虫鸣繁霜降兮草木零秋为期兮时已征思美人兮愁屏营
四愁诗
一思曰我所思兮在泰山欲往从之梁父艰侧身东望涕沾翰美人赠我金错刀何以报之英琼瑶路远莫致倚逍遥何为怀忧心烦劳
二思曰我所思兮在桂林欲往从之湘水深侧身南望涕沾襟美人赠我金琅玕何以报之双玉盘路远莫致倚惆怅何为怀忧心烦伤
三思曰我所思兮在汉阳欲往从之陇阪长侧身西望涕沾裳美人赠我貂襜褕何以报之明月珠路远莫致倚踟蹰何为怀忧心烦纡
四思曰我所思兮在雁门欲往从之雪雰雰侧身北望涕沾巾美人赠我锦绣段何以报之青玉案路远莫致倚增叹何为怀忧心烦惋
苏伯玉妻盘中诗
山树高鸟鸣悲泉水深鲤鱼肥空仓鹊常苦饥吏人妇会夫希出门望见白衣谓当是而更非还入门中心悲北上堂西入阶急机绞杼声催长叹息当告谁君有行妾念之出有日还无期结巾带长相思君忘妾未知之妾忘君罪当治黄者金白者玉高者山深者谷姓者苏字伯玉人才多智谋足家居长安身在蜀何惜马蹄归不数羊肉千斤酒百斛令君马肥麦与粟
悲歌
悲歌可以当泣远望可以当归思念故乡郁郁累累欲归家无人欲渡河无船心思不能言肠中车轮转
古五杂组诗
五杂组冈头草往复还车马道不获已人将老
石仓历代诗选卷一

[book_title]卷二
钦定四库全书
石仓历代诗选卷二
明　曹学佺　编
古诗二
魏四言诗
魏武帝短歌行
对酒当歌人生几何譬如朝露去日苦多慨当以慷忧思难忘何以解忧惟有杜康青青子衿悠悠我心但为君故沈吟至今呦呦鹿鸣食野之苹我有嘉宾鼔瑟吹笙明明如月何时可掇忧从中来不可断絶越陌度阡枉用相存契濶谈讌心念旧恩月明星稀乌鹊南飞绕树三匝无枝可依山不厌高海不厌深周公吐哺天下归心
步出东西门行
东临碣石以观沧海水河澹澹山岛竦峙树木丛生百草丰茂秋风萧瑟洪波涌起日月之行若出其中星汉灿烂若出其里幸甚至哉歌以咏志
孟冬十月北风徘徊天气肃清繁霜霏霏鵾鸡晨鸣鸿雁南飞鸷鸟濳藏熊罴窟栖钱鎛停置农收积场逆旅整设以通贾商幸甚至哉歌以咏志
乡土不同河朔隆寒流澌浮漂舟船行难锥不入地蘴籁深奥水竭不流冰坚可蹈士隐者贫勇侠轻非心常叹怨戚戚多悲幸甚至哉歌以咏志
神龟虽夀犹有竟时腾蛇乘雾终为土灰老骥伏枥志在千里烈士暮年壮心未巳盈缩之期不但在天养怡之福可得永年幸甚至哉歌以咏志
文帝短歌行
仰瞻帷幕俯察几筵其物如故其人不存神虚倏忽弃我遐迁靡瞻靡恃泣涕连连呦呦游鹿衔草鸣麑翩翩飞鸟挟子巢栖我独孤?怀此百离忧心孔疚莫能我知人亦有言忧令人老嗟我白发生一何早长吟永叹怀我圣老曰仁者夀胡不是保
善哉行
上山采薇薄暮苦饥谿谷多风霜露沾衣野雉羣雊猿猴相追还望故乡郁何垒垒高山有崖林木有枝忧来无方人莫之知人生如寄多忧何为今我不乐岁月如驰汤汤川流中有行舟随波转薄有似客游策我良马被我轻裘载驰载驱聊以忘忧
有美一人婉如清扬妍姿巧笑和媚心肠知音识曲善为乐方哀弦微妙清气含芳流郑激楚度宫中商感心动耳绮丽难忘离鸟夕宿在彼中洲延颈鼓翼悲鸣相求眷然顾之使我心愁嗟尔昔人何以忘忧
曹植闺情
有美一人被服纤罗妖姿艶丽蓊若春华红顔韡晔云髻嵯峨弹琴抚节为我弦歌清浊齐均既亮且和取乐今日遑恤其他
王粲赠蔡子笃诗
翼翼飞鸾载飞载东我友云徂言戾旧邦舫舟翩翩以泝大江蔚矣荒涂时行靡通慨我怀慕君子所同悠悠世路乱离多阻济岱江行邈焉异处风流云散一别如雨人生实难愿其弗与瞻望遐路允企伊伫烈烈冬日肃肃凄风濳鳞在渊归雁在轩苟非鸿鵰孰能飞翻虽则追慕予思罔宣瞻望东路惨怆增叹
赠士孙文始
天降丧乱靡国不夷我暨我友自彼京师宗守荡失越用遁违迁于荆楚在漳之湄亦克宴处和通箎埙比德车辅既度礼义卒获笑语庶兹永日无諐厥绪惟彼南泛君子居之悠悠我心薄言慕之人亦有言靡日不思晨风夕逝托与之期悠悠澹澧郁彼唐林虽则同域邈其迥深白驹远志古人所箴允矣君子不遐厥心
赠文叔良
翩翩者鸿率彼江滨君子于征爰聘西隣临此洪渚伊思梁岷尔行孔邈如何勿勤
君子敬始慎尔所主谋言必贤错说申辅延陵有作侨肸是与先民遗迹来世之矩
既慎尔主亦乃知几探情以华覩着知微视明听聪靡事不惟董褐荷名胡宁不师
衆不可盖无尚我言梧宫致辩齐楚构患成功有要在衆思欢人之多忌掩之实难
瞻彼黑水滔滔其流江汉有卷允来厥休缅彼行人鲜克弗留惟诗作赠敢咏在舟
稽康赠秀才入军十三首
鸳鸯于飞肃肃其羽朝游高原夕宿兰渚邕邕和鸣顾盼俦侣俛仰慷慨优游容与
鸳鸯于飞啸侣命俦朝游高原夕宿中洲交颈振翼容与清流咀嚼兰蕙俛仰优游
泳彼长川言息其浒陟彼高冈言刈其楚嗟我征迈独行踽踽仰彼凯风涕泣如雨
泳彼长川言息其沚陟彼高冈言刈其杞嗟我独征靡瞻靡恃仰彼凯风载坐载起
穆穆惠风扇彼轻尘奕奕素波转此游鳞伊我之劳有怀佳人寤言永思实锺所亲
所亲安在舍我远迈弃此荪芷袭彼萧艾虽曰幽深岂无颠沛言念君子不遐有害
良马既闲丽服有晖左揽繁弱右接忘归风驰电逝蹑景追飞凌厉中原顾盼生姿
携我好仇载我轻车南凌长阜北厉清渠仰落惊鸿俯引渊鱼盘于游田其乐只且
凌高远盼俯仰咨嗟怨彼幽絷邈尔路遐虽有好音谁与清歌虽有姝顔谁与发华仰讯高云俯托轻波乘流远遁抱恨山阿
轻车迅迈息彼长林春木载荣布叶垂隂习习谷风吹我素琴交交黄鸟顾俦弄音感悟驰情思我所钦心之忧矣永啸长吟
浩浩洪流带我邦畿萋萋绿林奋荣扬晖鱼龙瀺灂山鸟羣飞驾言出游日夕忘归思我良朋如渴如饥愿言不获怆矣其悲
息徒兰圃秣马华山流磻平臯垂纶长川目送归鸿手挥五弦俯仰自得游心太玄嘉彼钓叟得鱼忘筌郢人逝矣谁与尽言
闲夜肃清朗月照轩微风动袿组帐高褰旨酒盈樽莫与交欢鸣琴在御谁与鼔弹仰慕同趣其馨若兰佳人不在能不永叹
酒会三首
淡淡流水沦胥而逝泛泛栢舟载浮载滞微啸清风鼔楫容裔放掉投竿优游卒岁
婉彼鸳鸯戢翼而游俯唼绿藻托身洪流朝翔素濑夕栖虚洲揺荡清波与之沈浮
流咏兰池和声激朗操缦清商游心大象倾昧修身惠音遗响锺期不存我志谁赏
魏五言古诗【内篇】
武帝苦寒行
北上太行山艰哉何巍巍羊肠阪诘曲车轮为之摧树木何萧瑟北风声正悲熊罴对我蹲虎豹夹路啼谿谷少人民雪落何霏霏延颈长叹息远行多所怀我心何怫郁思欲一东归水深桥梁絶中路正徘徊迷惑失故路薄暮无宿栖行行日已远人马同时饥担囊行取薪斧冰持作糜悲彼东山诗悠悠使我哀
却东西门行
鸿雁出塞北乃在无人乡举翅万里余行止自成行冬节食南稻春日复北翔田中有转蓬随风远飘扬长与故人絶万岁不相当奈何此征夫安得去四方戎马不解鞍铠甲不离傍冉冉老将至何时返故乡神龙深藏泉猛兽步高冈狐死归首丘故乡安可忘
魏文帝於谯作
清夜延贵客明烛发高光丰膳漫星陈旨酒盈玉觞弦歌奏新曲游响拂丹梁余音赴迅节慷慨时激扬献酬纷交错雅舞何锵锵罗缨从风飞长劒自低昂穆穆衆君子和合同乐康
芙蓉池作
乘辇夜行游逍遥步西园双渠相溉灌嘉木绕通川卑枝拂羽盖修条摩苍天惊风扶轮毂飞鸟翔我前丹霞夹明月华星出云间上天垂光彩五色一何鲜夀命非乔松谁能得神仙遨游快心意保已终百年
於玄武陂作
兄弟共行游驱车出西城野田广开辟川渠互相经黍稷何郁郁流波激悲声菱芡覆绿水芙蓉发丹荣柳垂重隂绿向我池边生乘渚望长洲羣鸟欢譁鸣萍藻泛滥浮澹澹随风倾忘忧共容与畅此千秋情
杂诗二首
漫漫秋夜长烈烈北风凉展转不能寐披衣起彷徨彷徨忽已久白露沾我裳俯视清水波仰看明月光天汉回西流三五正纵横草虫鸣何悲孤雁独南翔郁郁多悲思绵绵思故乡愿飞安得翼欲济河无梁向风长叹息断絶我中肠
西北有浮云亭亭如车盖惜哉时不遇适与飘风会吹我东南行行行至吴会吴会非我乡安得久留滞弃置勿复陈客子常畏人
明帝种瓜篇
种瓜东井上冉冉自踰垣与君为新?瓜葛相结连寄托不肖躯有如倚泰山兎丝无根株蔓延自登缘萍藻托清流常恐身不全被蒙丘山惠贱妾执拳拳天日照知之想君亦俱然
陈思王薤露行
天地无穷极隂阳转相因人居一世间忽若风吹尘愿得展功勤输力于明君怀此王佐才慷慨独不羣鳞介尊神龙走兽宗麒麟虫兽犹知德何况于士人孔氏删诗书王业灿已分骋我径寸翰流藻垂华芬
吁嗟篇
吁嗟此转蓬居世何独然长去本根逝宿夜无休闲东西经七陌南北越九阡卒遇回风起吹我入云间自谓终天路忽然下沈泉宕宕当何依忽亡而复存飘颻周八泽连翩历五山流转无恒处谁知我苦艰愿为中林草秋随野火燔靡灭岂不痛愿与根荄连
蒲生行浮萍篇
浮萍寄清水随风东西流结发辞严亲来为君子仇恪勤在朝夕无端获罪尤在昔蒙恩惠和乐如瑟琴何意今摧颓旷若商与参茱茰自有芳不若桂与兰新人虽可爱无若故所欢行云有反期君恩傥中还慊慊仰天叹愁心将何愬日月不恒处人生忽若寓悲风来入怀泪下如垂露发箧造裳衣裁缝纨与素
箜篌引
置酒高殿上亲友从我游中厨辨丰膳烹羊宰肥牛秦筝何慷慨齐瑟和且柔阳阿奏奇舞京洛出名讴乐饮过三爵缓带倾庶羞主称千金夀宾奉万年酬久要不可忘薄终义所尤谦谦君子德磬折欲何求惊风飘白日光景驰西流盛时不可再百年忽我遒生存华屋处零落归山丘先民谁不死知命复何忧
门有万里客
门有万里客问君何乡人褰裳起从之果得心所亲挽裳对我泣太息前自陈本是翔方士今为吴越民行行将复行去去适西秦
怨诗行
明月照高楼流光正徘徊上有愁思妇悲叹有余哀借问叹者谁言是荡子妻夫行踰十载贱妾常独栖念君过于渴思君剧于饥君若清路尘妾为浊水泥浮沈各异路会合何时谐愿为西南风长逝入君怀君怀常不开贱妾当何依
美女篇
美女妖且闲采桑岐路间柔条纷冉冉落叶何翩翩攘袖见素手皓腕约金鐶头上金爵钗腰佩翠琅玕明珠交玉体珊瑚间木难罗衣何飘颻轻裾随风还顾眄遗光采长啸气若兰行徒用息驾休者以忘飱借问女安居乃在城南端青楼临大路高门结重关容华耀朝日谁不希令顔媒氏何所营玉帛不时安佳人慕高义求贤良独难衆人徒嗷嗷安知彼所观盛年处房室中夜起长叹
赠徐干
惊风飘白日忽然归西山圆景光未满衆星灿以繁志士营世业小人亦不闲聊且夜行游游彼双阙间文昌郁云兴迎风高中天春鸠鸣飞栋流飈激棂轩顾念蓬室士贫贱诚足怜薇藿弗充虚裋褐犹不全慷慨有悲心兴文自成篇宝弃怨何人和氏有其愆弹冠俟知己知己谁不然良田无晩岁膏泽多丰年亮怀璠璵美积久德愈宣亲交谊在敦申章复何言
赠丁仪
初秋凉气发庭树微销落凝霜依玉除清风飘飞阁朝云不归山霖雨成川泽黍稷委畴陇农夫安所获在贵多忘贱为恩谁能博狐白足御冬焉念无衣客思慕延陵子宝劒非所惜子其宁尔心亲交义不薄
赠王粲
端坐苦愁思揽衣起西游树木发春华清池激长流中有孤鸳鸯哀鸣求匹俦我愿执此鸟惜哉无轻舟欲归忘故道顾望但怀愁悲风鸣我侧羲和逝不留重隂润万物何惧泽不周谁令君多念自使怀百忧
公宴诗
公子敬爱客终宴不知疲清夜游西园飞盖相追随明月澄清影列宿正参差秋兰被长坂朱华冒绿池濳鱼跃清波好鸟鸣高枝神飈接丹毂轻辇随风移飘颻放志意千秋长若斯
赠白马王彪序曰黄初四年正月白马王任城王与余俱朝京师会节气到洛阳任城王薨至七月与白马王还国後有司以二王归蕃道路宜异宿止意每恨之盖以大别在数日是用自剖与王辞焉愤而成篇
谒帝承明庐逝将归旧疆清晨发皇邑日夕过首阳伊洛广且深欲济川无梁泛舟越洪涛怨彼东路长顾瞻恋城阙引领情内伤
太谷何寥廓山树郁苍苍霖雨泥我涂流潦浩纵横中逵絶无轨改辙登高冈修坂造云日我马玄以黄玄黄犹能进我思郁以纡郁纡将何念亲爱在离居本图相与偕中更不克俱鸱枭鸣衡轭豺狼当路衢苍蝇间白黑谗巧令亲踈欲还絶无蹊揽辔止踟蹰
踟蹰亦何留相思无终极秋风发微凉寒蝉鸣我侧原野何萧条白日忽西匿归鸟赴乔林翩翩厉羽翼孤兽走索羣衔草不遑食感物伤我怀抚心长太息
太息将何为天命与我违奈何念同生一往形不归孤魂翔故域灵柩寄京师存者忽复返亡没身自衰人生处一世去若朝露曦年在桑榆间影响不能追自顾非金石咄唶令心悲
心悲动我神弃置莫复陈丈夫志四海万里犹比隣恩爱苟不亏在远分日亲何必同衾帱然後展殷勤忧思成疾疢无乃儿女仁仓卒骨肉情能不怀苦辛
苦辛何思虑天命信可疑虚无求列仙松子久吾欺变故在斯须百年谁能持离别永无会执手将何时王其爱玉体俱享黄发期收泪即长路援笔从此辞
杂诗
高台多悲风朝日照北林之子在万里江湖迥且深方舟安可极离思故难任孤雁飞南游过庭长哀吟翘思慕远人愿欲托遗音形影忽不见翩翩伤我心
转蓬离本根飘颻随长风何意回飈举吹我入云中高高上无极天路安可穷类此游客子捐躯远从戎毛褐不掩形薇藿常不充去去莫复道沈忧令人老
南国有佳人容华若桃李朝游江北?夕宿潇湘沚时俗薄朱顔谁为发皓齿俛仰岁将暮荣耀难久恃飞观百余尺临牖御棂轩远望周千里朝夕见平原烈士多悲心小人媮自闲国讐亮不塞甘心思丧元拊劒西南望思欲赴太山弦急悲声发聆我慷慨言
揽衣出中闺逍遥步两楹闲房何寂莫绿草被阶庭空室自生风百鸟翩南征春思安可忘忧戚与我并佳人在远道妾身单且?欢会难再遇芝兰不重荣人皆弃旧爱君岂若平生寄松为女萝依水如浮萍齎身奉衿带朝夕不堕倾傥终顾盻恩永怀我中情
王粲公讌诗
昊天降丰泽百卉挺葳蕤凉风撤蒸暑清云却炎晖高会君子堂并立?华榱嘉肴充圆方旨酒盈金罍管弦发徽音曲度清且悲合坐同所乐但愬杯行迟常闻诗人语不醉且无归今日不极欢含情欲待谁
咏史诗
自古无殉死逹人所共知秦穆杀三良惜哉空尔为结髪事明君受恩良不訾临殁要之死焉得不相随妻子当门泣兄弟哭路陲临穴呼苍天涕下如绠縻人生各有志终不为此移同知埋身剧心亦有所施生为百夫雄死为壮士规黄鸟作哀诗至今声不亏
杂诗
日暮游西园冀写忧思情曲池扬素波列树敷丹荣上有特栖鸟怀春向我鸣褰袵欲从之路险不得征徘徊不能去伫立望尔形风飈扬尘起白日忽已冥回身入空房托梦通精诚人欲天不违何惧不合并
七哀诗
西京乱无象豺虎方遘患复弃中国去委身适荆蛮亲戚对我悲朋友相追攀出门无所见白骨蔽平原路有饥妇人抱子弃草问顾闻号泣声挥涕独不还未知身死处何能两相完驱马弃之去不忍听此言南登灞陵?回首望长安悟彼泉下人喟然伤心肝
荆蛮非我乡何为久滞淫方舟泝大江日暮愁我心山冈有余映岩阿增重隂孤狸驰赴穴飞鸟翔故林流波激清响猿猴临?吟迅风拂裳袂白露沾衣襟独夜不能寐摄衣起抚琴丝桐感人情为我发悲音羁旅无终极忧思壮难任边城使心悲昔吾亲更之冰雪截肌肤风飘无止期百里不见人草木谁当迟登城望亭隧翩翩飞戍旗行者不顾返出门与家辞子弟多俘虏哭泣无已时天下尽乐土何为久留兹蓼虫不知辛去来勿与谘
陈琳游览诗
高会时不娱羁客难为心殷怀从中发悲感激清音投觞罢欢坐逍遥步长林肃肃山谷风默默天路隂惆怅忘旋反歔欷涕沾襟
节运时气舒秋风凉且清闲居心不娱驾言从友生翺翔戏长流逍遥登高城东望看畴野回顾览园庭嘉木凋绿叶芳草纤红荣骋哉日月逝年命将西倾建功不及时钟鼎何时铭收念还房寝慷慨咏坟经庶几及君在立德垂功名
徐干情诗
高殿郁崇崇广厦凄泠泠微风起闺闼落日照阶庭踟蹰云屋下笑歌倚华楹君行殊不返我饰为谁荣鑪熏阖不用镜匣上尘生绮罗失常色金翠暗无精嘉肴既忘御旨酒亦常停顾瞻空寂寂惟闻燕雀声忧思连相属中心如宿酲
刘桢公讌诗
永日行游戏欢乐犹未央遗思在玄夜相与复翺翔辇车飞素盖从者盈路傍月出照园中珍木郁苍苍清川过石渠流波为鱼防芙蓉散其华菡萏溢金塘灵鸟宿水裔仁兽游飞梁华馆寄流波豁达来风凉生平未始闻歌之安能详投翰长叹息绮丽不可忘
赠徐干
谁谓相去远隔此西掖垣拘限清切禁中情无由宣思子沈心曲长叹不能言起坐失次第一日三四迁步出北寺门遥望西苑园细柳夹道生方塘含清源轻叶随风转飞鸟何翻翻乖人易感动涕下与衿连仰视白日光皦皦高且悬兼烛八紘内物类无颇偏我独抱深感不得与比焉
杂诗
职事相填委文墨纷消散驰翰未暇食日昃不知宴沈迷簿领书囘囘见昬乱释此出西城登高且游观方塘含白水中有鳬与雁安得肃肃羽从尔游波澜
应瑒侍五官中郎将建章台集诗
朝雁鸣云中音响一何哀问子游何乡戢翼正徘徊言我塞门来将就衡阳栖往春翔北土今冬客南淮远行蒙霜雪毛羽日摧颓常恐伤肌骨身陨沈黄泥简珠堕沙石何能中自谐欲因云雨会濯翼陵高梯良遇不可值伸眉路何阶公子敬爱客乐饮不知疲和顔既已畅乃肯顾细微赠诗见存慰小子非所宜且为极欢情不醉其无归凡百敬尔位以副饥渴怀
杂诗
临川多悲风秋日苦清凉客子易为戚感此用哀伤揽衣起踯躅上观心与房三星守故次明月未收光鸡鸣当何时朝晨尚未央还坐长叹息离忧未可忘
繁钦蕙咏
蕙草生山北托命失所依值根隂厓侧夙夜惧危颓寒泉浸我根凄风常徘徊三光照八极独不蒙余晖葩叶永凋悴凝露不暇曦百草皆含荣已独失时姿比我英芳发鶗鴂鸣已哀
嵇康游仙诗
遥望山上松隆谷郁青葱自遇一何高独立迥无双愿想游其下蹊路絶不通王乔弃我去乘云驾六龙飘颻戏玄囿黄老路相逢授我自然道旷若发童蒙采药锺山隅服食改姿容蝉蜕弃秽累结友家板桐临觞奏九韶雅歌何邕邕长与俗人别谁能覩其踪
述志诗
濳龙育神躯濯鳞戏兰池延颈慕大庭寝足俟皇羲庆云未垂景盘桓朝阳陂悠悠非吾匹畴肯应俗宜殊类难徧周鄙议纷流离轗轲丁悔吝雅志不得施耕耨感甯越马席激张仪逝将离羣侣杖策追洪厓
斥鷃擅蒿林仰笑神凤飞坎井蝤蛭宅神龟安所归恨自用身拙任意多永思何为人间事自令心不夷慷慨思古人梦想见容辉愿与知己遇舒愤啓其微岩穴多隐逸轻举求吾师晨登箕山巅日夕不知饥玄居养营魄千载长自绥
阮籍咏怀
夜中不能寐起坐弹鸣琴薄惟鉴明月清风吹我襟孤鸿号外野翔鸟鸣北林徘徊将何见忧思独伤心二妃游江滨逍遥顺风翔交甫怀环佩婉娈有芬芳猗靡情欢爱千载不相忘倾城迷下蔡容好结中肠感激生忧思萱草树兰房膏沐为谁施其雨怨朝阳如何金石交一旦更离伤
嘉树下成蹊东园桃与李秋风吹飞藿零落从此始繁华有憔悴堂上生荆杞驱马舍之去去上西山趾一身不自保何况恋妻子凝霜被野草岁暮亦云已
天马出西北由来从东道春秋非有托富贵焉常保清露被臯兰凝霜沾野草朝为媚少年夕暮成丑老自非王子晋谁能常美好
平生少年时轻薄好弦歌西游咸阳中赵李相经过娱乐未终极白日忽蹉跎驱马复来归反顾望三河黄金百镒尽资用良苦多北临太行道失路将如何
灼灼西隤日余光照我衣回风吹四壁寒鸟相因依周周尚衔羽蛩蛩亦念饥如何当路子磬折忘所归岂为夸虚名憔悴使心悲宁与燕雀翔不随黄鹄飞黄鹄游四海中路将安归
湛湛长江水上有枫树林臯兰被径路青骊逝駸駸远望令人悲春气感我心三楚多秀士朝云进荒淫朱华振芬芳高蔡相追寻一为黄雀哀泪下谁能禁
昔年十四五志尚好书诗被褐怀珠玉顔闵相与期开轩临四野登高望所思丘墓蔽山冈万代同一时千秋万岁後荣名安所之乃悟羡门子噭噭今自嗤
徘徊蓬池上还顾望大梁绿水扬洪波旷野莽茫茫走兽交横驰飞鸟相随翔是时鹑火中日月正相望朔风厉严寒隂气下微霜羁旅无俦匹俛仰怀哀伤小人计其功君子蹈其常岂惜终憔悴咏言着斯章
驾言发魏都南向望吹台箫管有遗音梁王安在哉战士食糟糠贤者处蒿莱歌舞曲未终秦兵已复来夹林非吾有朱宫生尘埃军败华阳下身竟为土灰
塞门不可出海水焉可浮朱明不相见奄昧独无侯持瓜思东陵黄雀诚独羞失势在须臾带劒上吾丘悼彼桑林子涕下自交流假乘汧渭间鞍马去行游
林中有奇鸟自言是凤皇清朝饮醴泉日夕栖山冈高鸣彻九州延颈望八荒适逢商风起羽翼自摧藏一去崑仑西何时复回翔但恨处非位怆恨使心伤
出门望佳人佳人岂在兹三山招松乔万世谁与期存亡有长短慷慨将焉知忽忽朝日隤行行将何之不见季秋草摧折在今时
魏五言古诗【外篇】
甄皇后塘上行
蒲生我池中其叶何离离傍能行仁义莫若妾自知衆口铄黄金使君生别离念君去我时独愁常苦悲想见君顔色感结伤心脾念君常苦悲夜夜不能寐莫以豪贤故弃捐素所爱莫以鱼肉贱弃捐葱与薤莫以麻枲贱弃捐菅与蒯出亦复苦愁入亦复苦愁边地多悲风树木何翛翛从军致独乐延年夀千秋
曹植野田黄雀行
高树多悲风海水扬其波利劒不在掌结友何须多不见篱间雀见鹞自投罗罗家得雀喜少年见雀悲拔劒捎罗网黄雀得飞飞飞飞摩苍天来下谢少年
繁钦定情诗
我出东门游邂逅承清尘思君即幽房侍寝执衣巾时无桑中契迫此路侧人我既媚君姿君亦悦我顔何以致拳拳绾臂双金环何以致殷勤约指一双银何以致区区耳中双明珠何以致叩叩香囊系肘後何以致契濶绕腕双跳脱何以结恩情美玉缀罗英何以结中心素缕连双鍼何以结相私金箔画搔头何以慰别离耳後玳瑁钗何以荅欢悦纨素三条裾何以结愁悲白绢双中衣与我期何所乃在东山隅日旰兮不来谷风兮吹襦远望无所见涕泣起踟蹰与我期何所乃期山南阳日中兮不来飘风吹我裳逍遥莫谁覩望君愁我肠与我期何所乃在西山侧日夕兮不来踯躅长太息远望凉风至俯仰正衣服与我期何所乃期北山岑日暮兮不来凄风吹我襟望君不能坐悲苦愁我心爱身何所为惜我华色时中情既欵欵然後尅密期褰衣蹑茂草谓君不我欺厠此丑陋质徙倚无所之自伤失所欲泪下如连丝
魏七言歌行
魏文帝燕歌行
秋风萧瑟天气凉草木揺落露为霜羣燕辞归雁南翔念君客游思断肠慊慊思归恋故乡君何淹留寄他方贱妾??守空房忧来思君不敢忘不觉泪下沾衣裳援琴鸣弦发清商短歌微吟不能长明月皎皎照我牀星汉西流夜未央牵牛织女遥相望尔独何辜限河梁别日何易会日难山川悠远路漫漫郁陶思君未敢言寄书浮云往不还涕零雨面毁形顔谁能怀忧独不叹展诗清歌聊自寛乐往哀来摧心肝耿耿伏枕不能寐披衣出户步东西悲风清厉秋气寒罗帏徐动经秦轩仰戴星月观云间飞鸟晨鸣声可怜留连顾怀不自存
明帝燕歌行
白日晼晼忽西倾霜露惨惨涂阶庭秋草卷叶摧枝茎翩翩飞蓬常独征有似游子不安宁
陈琳饮马长城窟行
饮马长城窟水寒伤马骨往谓长安吏勿稽太原卒官作自有程举筑谐汝声男儿宁当格鬬死何能怫郁筑长城长城何连连连连三千里边城多健少内舍多寡妇生男慎莫举生女粥用哺君独不见长城下死人骸骨相撑拄
石仓历代诗选卷二

[book_title]卷三
钦定四库全书
石仓历代诗选卷三
明　曹学佺　编
晋诗一
张华
励志诗
大仪斡运天回地游四气鳞次寒暑环周星火既夕忽焉素秋凉风振落熠燿宵流
吉士思秋实感物化日与月与荏苒代谢逝者如斯曾无日夜嗟尔庶士胡宁自舍
仁道不遐德輶如羽求焉斯至衆鲜克举大猷玄漠将抽厥绪先民有作贻我高矩
虽有淑姿放心纵逸出般于游居多暇日如彼梓材弗勤丹漆虽劳朴斵终负素质
安心恬荡栖志浮云体之以质彪之以文如彼南亩力耒既勤藨蓘致功必有丰殷
水积成川载澜载清土积成山敲蒸郁冥山不让尘水不辞盈勉尔含弘以隆德声
门有车马客行
门有车马客问君何乡士捷步往相讯果是旧隣里语昔有故悲论今无新喜清晨相访慰日暮何能巳词端竞未究忽唱分途始前悲尚未弭後忧方复起
游侠篇
翩翩四公子浊世称贤名龙虎相交争七国竝抗衡食客三千余门下多豪英游说朝夕至辩士自纵横孟尝东出关济身由鸡鸣信陵西友魏秦人不窥兵赵信南诅楚乃与毛遂行黄歇北适秦太子还入荆美哉游侠士何以尚四卿我则异于是好古师老彭
博陵王宫侠曲
侠客乐幽险筑室穷山隂燎猎野兽稀施网川无禽岁暮饥寒至慷慨顿足吟穷令壮士激安能怀苦心干将坐自拭繁弱控余音耕佃穷渊陂种粟着劒镡收秋狭路间一击重千金栖迟熊罢穴容与虎豹林身在法令外纵逸常不禁
壮士篇
天地相震荡回薄不知穷人物禀常格有始必有终年时俛仰过功名宜速崇壮十怀愤激安能守虚冲乘我大宛马抚我繁弱弓长劒横九野高冠拂玄穹慷慨成素霓啸咤起清风震响骇八荒奋威曜四戎濯鳞沧海畔驰骋大漠中独步圣明世四海称英雄
萧史曲
萧史爱长年嬴女????童顔火粒愿排弃霞雾好登攀龙飞逸天路凤起出秦关身去长不返箫声时往还
荅何劭
吏道何其迫窘然坐自拘缨緌为徽纆文献为可踰恬旷苦不足烦促每有余良朋贻新诗示我以游娱穆如洒清风焕若春华敷自昔同寮寀于今北园庐衰疾近辱殆庶几并悬舆散髪重隂下抱杖临清渠属耳听莺鸣流目翫鯈鱼从容养余日聚乐于桑榆
洪钧陶万类大块禀羣生明闇信异姿静躁亦殊形自余及有识志不在功名虚恬窃所好文学少所经忝荷既过任白日已西倾道长苦智短责重困才轻周任有遗规其言明且清负乘为我戒夕惕坐自惊是用感嘉贶写心出中诚发篇虽温丽无乃违其情
驾言归外庭放志永栖迟相伴步园畴春草郁郁滋荣观虽盈目亲友莫与偕悟物增隆思结恋慕同侪援翰属新诗永怀有余怀
情诗
清风动惟帘晨月照幽房佳人处遐远兰室无容光襟情拥虚景轻衾覆空牀居欢惜夜促在戚怨宵长拊枕独歗叹感慨心内伤
游目四野外逍遥独延伫兰蕙缘清渠繁华?绿渚佳人不在兹取此欲谁与巢居知风寒穴处识隂雨不曾远别离安知慕俦侣
北方有佳人端坐鼓鸣琴终晨抚管弦日夕不成音忧来结不解我思存所钦君子寻行役幽妾怀苦心初为三载别于今久滞淫昔邪生户牖庭内自成隂翔鸟鸣翠偶草虫相和吟心悲易感激俛仰泪流襟愿托晨风翼束带侍衣衾
明月曜清景曨光照玄墀幽人守静夜回身入空帷束带俟将朝廓落晨星稀假寐交精奭觌我佳人姿巧笑媚欢靥联娟眸与眉寤言增长叹凄然心独悲
君居北海阳妾在江南隂悬邈极修途山川阻且深承欢注隆爱结分投所钦衔恩?守义万里托微心
杂诗
晷度随天运四时互相承东壁正昬中涸隂寒节升繁霜降当夕悲风中夜兴朱火青无光兰膏坐自凝重衾无煖气挟纩如怀冰伏枕终遥昔寤言莫予应永思虑崇替慨然独拊膺
逍遥游春空容与绿池阿白苹开素叶朱草茂丹华微风揺茞若增波动芰荷荣彩曜中林流馨入绮罗王孙游不归修路邈以遐谁与翫遗芳伫立独咨嗟
荏苒日月运寒暑忽流易同好逝不存迢迢远离析房栊自来风户庭无行迹蒹葭生牀下蛛蝥网四壁怀思岂不隆感物重郁积游雁北翼翔归鸿知接翮来哉彼君子无愁徒自隔
拟古
松生陇阪上百尺下无枝东南望河尾西北隐崑崖刚气振山籁朋鸟夜惊离悲凉贯年节葱翠恒若斯安得草木心不怨寒暑移
招隐
栖迟四野外陆沈背当时循名掩不着藏器待无期羲和策六龙弭节越崦嵫盛年俛仰过忽若振轻丝
傅玄
短歌行
长安高城层楼亭亭干云四起上贯天庭蜉蝣何整行如军征蟋蟀何感中夜哀鸣蚍蜉愉乐粲粲其荣寤寐念之谁知我情昔君视我如掌中珠何意一朝弃我沟渠昔君与我如形如影何意一去心如流星昔君兴我两心相结何意今日忽然两絶
豫章行苦相篇
苦相身为女卑陋难再陈男儿当门户坠地自生神雄心志四海万里望风尘女育无欣爱不为家所珍长大逃深室藏头羞见人垂泪适他乡忽如雨絶云低头和顔色素齿结朱唇跪拜无复数婢妾如严宾情合同云汉葵藿仰阳春心乖甚水火百恶集其身玉顔随年变丈夫多好新昔为形与影今为胡与秦胡秦时相见一絶踰参辰
饮马长城窟行
青青河边草悠悠万里道草生在春时远道还有期春至草不生期尽叹无声感物怀思心梦想发中情梦君如鸳鸯比翼云间翔既觉寂无见旷如参与商河洛自用固不如中岳安回流不及返浮云往自还悲风动思心悠悠谁知者悬景无停车忽如驰驷马倾耳怀音响转目泪双堕生存无会期要君黄泉下
艶歌行有女篇
有女怀芬芳媞媞步东厢蛾眉分翠羽明目发清扬丹唇翳皓齿秀色若珪璋巧笑露欢靥衆媚不可详令仪希世出无乃古毛嫱头安金步揺耳系明月璫珠环约素腕翠羽垂鲜光文袍缀藻黼玉体映罗裳容华既已艶志节拟秋霜徽音冠青云声响流四方妙哉美媛德宜配侯与王灵应万世合日月时相望媒氏陈束帛羔雁鸣前堂百两盈中路起若鸾凤翔凡夫徒踊跃望絶殊参商
秋兰篇
秋兰?玉池池上清且芳芙蓉随风发中有双鸳鸯双鱼自踊跃双鸟自回翔君期历九秋与妾同衣裳
明月篇
皎皎明月光灼灼朝日晖昔为春蚕丝今为秋女衣丹唇列素齿翠彩发蛾眉娇子多好言欢合易为姿玉顔盛有时秀色随年衰常恐新间旧变故兴细微浮萍本无根非水将何依忧喜更相接乐极还自悲
车遥遥篇
车遥遥兮马洋洋追思君兮不可忘君安游兮西入秦愿为影兮随君身君在隂兮影不见君依光兮妾所愿
杂诗
志士惜日短愁人知夜长摄衣步前庭仰观南雁翔玄景随形运流响归空房清风何飘颻微月出西方繁星依青天列宿自成行蝉鸣高树间野鸟号东厢纤云时髣髴渥露沾我裳良时无停景北斗忽低昂常恐寒节至凝气结为霜落叶随风摧一絶如流光
傅咸
赠何劭王济
日月光太清列宿曜紫微赫赫大晋朝明明辟皇闱吾兄既凤翔王子亦龙飞双鸾游兰渚二离扬清晖携手升玉阶并坐侍丹帷金铛缀惠文煌煌发令姿斯荣非攸庶缱绻情所希岂不企高踪麟趾邈难追临川靡芳饵何为守空坻槁叶待风飘逝将与君违违君能无恋尸素当言归归身蓬荜庐乐道以忘饥进则无云补退则恤其私但愿隆弘美王度日清夷
枣据
游览
矫足登云阁相伴步九华徙倚凭高山仰攀桂树柯延首观神州回睛盻曲阿芳林挺修干一岁再三花何以济不朽嘘吸漱朝霞重岩吐神溜倾觞挹涌波恢恢大道间人事足为多
杂诗
吴寇未殄灭乱象侵边疆天子命上宰作藩于汉阳开国建元士玉帛聘贤良子非荆山璞谬登和氏场羊质服虎文燕翼假凤翔既惧非所任怨彼南路长千里既悠邈路次限关梁仆夫罢远涉车马困山冈深谷下无底高岩暨穹苍丰草停滋润雾露沾衣裳玄林结隂气不风自寒凉顾瞻情感切凄怆心哀伤士生则悬弧有事在四方安得恒逍遥端坐守闺房引义割外情内感实难忘
刘伶
北邙客舍诗
泱漭望舒隐黤黮玄夜隂寒鸡思天曙拥翅吹长音蛟蚋归丰草枮叶散萧林陈醴发悴顔色歈畅真心縕被终不晓斯叹信难任何以除斯叹付之与瑟琴长笛响中夕闻此消胸襟
陆机
短歌行
置酒高堂悲歌临觞人夀几何逝如朝霜时无重至华不再扬苹以春晖兰以秋芳来日苦短去日苦长今我不乐蟋蟀在房乐以会兴悲以别章岂曰无感忧为子忘我酒既旨我肴既臧短歌有咏长夜无荒
日出东南隅行
扶桑升朝晖照此高台端高台多妖丽濬房出清顔淑貌耀皎日惠心清且闲美目扬玉泽蛾眉象翠翰鲜肤一何润秀色若可餐窈窕多仪容婉媚巧笑言暮春春服成粲粲绮与纨金雀垂藻翘琼佩结瑶璠方驾扬清尘濯足洛水澜蔼蔼风云会佳人一何繁南崖充罗幕北渚盈軿轩清川含藻景高?被华丹馥馥芳袖挥泠泠纤指弹悲歌吐清响雅舞播幽兰丹唇含九秋妍迹陵七盘赴曲迅惊鸿蹈节如集鸾绮态随顔变沈姿无定源俯仰纷阿那顾步咸可欢遗芳结飞飈浮景映清湍冶容不足咏春游良可叹
长歌行
逝矣经天日悲哉带地川寸隂无停晷尺波岂徒旋年往信劲矢时来亮急弦远期鲜克及盈数固希全容华夙夜零体泽坐自捐兹物苟难停吾夀安得延俛仰逝将过倏忽几何间慷慨亦焉诉天道良自然但恨功名薄竹帛无所宣迨及岁未暮长歌乘我闲
从军行
苦哉远征人飘飘穷四遐南陟五岭巅北戍长城阿深谷邈无底崇山郁嵯峨奋臂攀乔木振迹涉流沙隆暑固已惨凉风严且苛夏条集鲜藻寒冰结冲波胡马如云屯越旗亦星罗飞锋无絶影鸣镝自相和朝食不免胄夕息常负戈苦哉远征人抚心悲如何
饮马长城窟行
驱马陟隂山山高马不前往问山隂候劲虏在燕然戎车无停轨旌斾屡徂迁仰凭积雪岩俯陟坚冰川冬来秋未返去家邈以绵猃狁亮未夷征人岂徒旋末德争先鸣凶器无两全师克薄赏行军没微躯捐将遵甘陈迹收功单于旃振旅劳归士受爵藁街传
门有车马客行
门有车马客驾言发故乡念君久不归濡迹涉江湘投袂赴门涂揽衣不及裳拊膺携客泣掩泪叙温凉借问邦族间恻怆论存亡亲友多零落旧齿皆凋丧市朝忽迁易城阙或丘荒坟垄日月多松栢郁芒芒天道信崇替人生安得长慷慨惟平生俛仰独悲伤
梁甫吟
玉衡既已骖羲和若飞凌四运循环转寒暑自相承冉冉年时暮迢迢天路徵招揺东北指大火西南昇悲风无絶响玄云互相仍丰冰凭川结零露弥天凝年命时相逝庆云鲜克乘履信多愆期思顺焉足凭慷慨临川响非此孰为兴哀吟梁甫巅慷慨独拊膺
班婕好
婕妤去辞宠淹留终不见寄情在玉阶托意惟圑扇春苔暗阶除秋草芜高殿黄昬履綦絶愁来空雨面
驾言出北阙行
驾言出北阙踯躅遵山陵长松何郁郁丘墓互相承念昔徂殁子悠悠不可胜安寝重冥庐天壤莫能兴人生何所促忽如朝露凝辛苦百年间戚戚如履冰仁智亦何补迁化有明徵求仙鲜克仙太虚不可凌良会罄美服对酒宴同声
君子有所思行
命驾登北山延伫望城廓廛里一何盛街巷纷漠漠甲第崇高闼洞房结阿阁曲池何湛湛清川带华薄邃宇列绮窗兰室接罗幕淑貌色斯升哀音承顔作人生诚行迈容华随年落善哉膏梁士营生奥且博宴安消灵根鸩毒不可格无将肉食资取笑葵与藿
悲哉行
游客芳春林春芳伤客心和风飞清响鲜云垂薄隂蕙草饶淑气时鸟多好音翩翩鸣鸠羽喈喈仓庚音幽兰盈通谷长秀被高岑女萝亦有托蔓葛亦有寻伤哉客游士忧思一何深目感随气草耳悲咏时禽寤寐多远念缅然若飞沈愿托归风响寄言遗所钦
齐讴行
营丘负海曲沃野爽且平洪川控河济崇山入高冥东被姑尤侧南界聊摄城海物错万类陆产尚千名孟诸吞楚梦百二侔秦京惟师恢东表桓后定周倾天道有迭代人道无久盈鄙哉牛山叹未及至人情爽鸠苟已徂吾子安得停行行将复去长存非所营
为顾彦先赠妇
辞家远行游悠悠三千里京洛多风尘素衣化为缁修身悼忧苦感念同怀子隆思乱心曲沈欢滞不起欢沈难克兴心乱谁为理愿假归鸿翼飜飞游江泛
其二
东南有思妇长叹充幽闼借问叹何为佳人眇天末游宦久不归山川阻且濶形影参商乖音息旷不逹离合非有常譬彼弦与筈愿保金石躯慰妾长饥渴
拟今日良宴会
闲夜命欢友置酒迎风馆齐童梁甫吟秦娥张女弹哀音绕栋宇遗响入云汉四座咸同志羽觞不可算高谈一何绮蔚若朝霞烂人生无几何为乐常苦宴譬彼伺晨乌扬声当及旦曷为恒忧苦守此贫与贱
拟迢迢牵牛星
昭昭清汉辉粲粲光天步牵牛西北回织女东南顾华容一何冶挥手如振素怨彼河无梁悲此年岁暮跂彼无良缘睆焉不得度引领望大川双涕如沾露
拟涉江采芙蓉
上山采琼蘂穷谷饶芳兰采采不盈掬悠悠怀所欢故乡一何旷山川阻且难沈思锺万里踯躅独吟叹
拟青青河畔草
靡靡江蓠草熠熠生河侧皎皎彼姝女阿那当轩织粲粲妖冶容灼灼美顔色良人游不归偏栖独只翼空房来悲风中夜起叹息
拟明月何皎皎
安寝北堂上明月入我牖照之有余辉揽之不盈手凉风遶曲房寒蝉鸣高柳踟蹰感节物我行永已久游宦会无期离思难常守
拟庭中有奇树
欢友兰时往迢迢匿音徽虞渊引絶景四节逝若飞芳草久已茂佳人竟不归踯躅遵林渚惠风入我怀感物恋所欢采之欲遗谁
招隐诗
明发心不夷振衣聊踯躅踯躅欲安之幽人在浚谷朝采南涧藻夕息西山足轻条象云构密叶成翠幄激楚伫兰林回芳薄秀木山溜何泠泠飞泉漱鸣玉哀音附灵波颓响赴层曲至乐非有假安事浇淳朴富贵苟难图税驾从所欲
园葵
种葵北园中葵生郁萋萋朝荣东北倾夕頴西南曦零露垂鲜泽朗月耀其辉时逝柔风戢岁暮商猋飞层云无温液严霜有凝威幸蒙高墉德玄景?素蕤丰条并春盛落叶後秋衰庆彼晩凋福忘此孤生悲
陆云
赠汲郡太守
於穆皇晋豪彦实蕃天罔振维有圣贞观鸣鸟在林良骏即闲萃彼俊乂时亮庶官
抑抑奚生天笃其淳芳頴兰挥琼光玉振沈机照物妙思考神思我善问观德古人
善问伊何惠音孔韶肇允衡门翻飞宰朝肃雍芳林芬响凌霄穆矣和风育尔清休
亦既有试出宰邦家之子于行民固讴歌风澄俗俭化静世波芒芒既庶且乐于和
我有好爵既成尔服入赞崇华遂登帷幄时文圣宰天祚方谷朔风徽止鸿渐云岳
悠悠斯民三代直道我非明德惟奚攸考缉熙晖章天禄来保惠心无竞丰化有造
乐只君子茂德攸绥嗟我怀人式是言归聿言来集如翼斯挥日予不惠照尔清晖
职思既殊亦各有司念我同僚悲尔异事之子之远悠悠我思虽无赠之歌以言志
赠顾彦先
玄黄挺秀诞受至真行该其尚德备其新光莹之伟隋卞同珍腾都之骏龙凤合尘
皇皇明哲应期继声华暎殊域实镇天庭入辅出辅乾乾靡宁夏发凉台我雨我暑冬违邦族风霜是处嗟彼独宿谁与晤语飘飘艰辛非禹孰举言念君子怅惟心楚
悠悠山川骁骁征遐陟升嶣嶤降涉洪波言无不利乘嶮而嘉人怀思虑我保其和
邂逅相遇良愿乃从不逢知已谁济予躬莫攀莫附愧我高风时过年迈晻冉桑榆曦光赖润亦在斯须假我夷涂顿不忘躯泛子津川桴不失浮无爱余晖遂暗东嵎
幽幽东嵎恋彼西归瞻仪情感聆音心悲之子于迈夙夜京畿王事多难仲焉徘徊
荅顾秀才
芒芒上玄有物有则厥初造命立我艺则爰兹族类有觉先识斯文未丧诞育明德
允矣顾生载灵之和沈根芳沼濯秀兰波渊翘戢頴景茂凌华惟是德心是用闲邪
德心伊何行归于周希高仰峻企远怀悠匪愿在明靡倦斯幽凡我同朋瞻言清休
慎终追远俾民归厚言若有行及予携手何以恤我其仁孔有心之云爱隆敬其久
既迈斯仁亦迪兹文藻不雕朴华不变淳有斐君子如珪如璠仰钦德类依怀惠诠式扬好问邦家于宣
失题
思乐芳林言采其菊衡薄遵涂中原有菽登彼修峦在林寤宿仿佛佳人清顔如玉
予美亡此谁为适道容与俟之玄发方皓踯躅山阿玩此芳草愿飱其頴庶以遗老
亹亹嘉时飘忽弃子有瞻逝深永叹濳浒登愿扶桑仰结飞晷伊人匪存遗芳孰与
精气为物或降或升徂落攸往神奇有登死生为徒存亡曷胜谓予不信遗籍有徵
闲居外物静言乐幽绳枢增结瓮牖绸缪和神当春清节为秋天地则尔户庭已悠
嗟我怀人悠悠其濳念昔先烈有怀所钦骇情玩世堂允南金琼辉邈矣谁适为心明发兴言慷慨芳林
南山五首
南山酬至德也有退仕衡门修道以养和弃物以存神民思其治士怀其德或思置之列位或思从之信宿诗人嘉与此贤当年相遇又屡获德音情欢心至故作是诗焉
陟彼南山言采其萧乐只君子邦家之翘克茂厥犹輶德是收聊道以险广爱以周嗟我怀人永好千秋瞻彼江潭言钓其鱮有美硕人自公退处羔裘逍遥輶德是举白驹遯时世事孰与我思猗人寘之晋序有客信信独寤寐语
天高地卑玄黄絪緼人道交泰自昔先民躭文合好辅德与仁管叔罕侨旷世难隣修组施结玄弁生尘咨我与子遘会当身琴瑟在御永爱纒绵
瞻彼江澳言咏其潭所谓伊人在水之隂养和以泰乐道之濳衣锦尚綗至乐是躭兴言永思系怀所钦爱而不见独寤寐吟
诗以言志先民是经乃惠嘉讯德音惟馨钦咏繁藻永结中情华文伤实世士所营逹人神化反之混冥交弃其数言取其诚思与哲人独宝其贞
潘岳
金谷集作诗
王生和鼎实石子镇海沂亲友各言迈中心怅有违何以叙离思携手游郊畿朝发晋京阳夕次金谷湄回溪萦曲阻峻阪路威夷绿池泛淡淡青柳何依依滥泉龙鳞澜激波连珠挥前庭树沙棠後园植乌椑灵囿繁石榴茂林列芳棃饮至临华沼迁坐登隆坻玄醴染朱顔但愬杯行迟扬桴抚灵鼔箫管清且悲春荣谁不慕岁寒良独希投分寄石友白首同所归
河阳县作
微身轻蝉翼弱冠忝嘉招在疚妨贤路再升上宰朝猥荷公叔举连陪厠王寮长歗归东山拥耒耨时苗幽谷茂纤葛峻岩敷荣条落英陨林趾飞茎秀陵乔卑高亦何常升降在一朝徒恨良时泰小人道遂消譬如野田蓬干流随风飘昔倦都邑游今掌河朔徭登城眷南顾凯风扬微绡洪流何浩荡修芒郁迢嶤谁谓晋京远室迩身实辽谁谓邑宰轻令名患不劭人生天地间百年孰能要熲如槁石火瞥若截道飈齐都无遗声桐乡有余謡福谦在纯约害盈由矜骄虽无君人德视民庶不恌
内顾诗
静居怀所欢登城望四泽春草郁青青桑柘何奕奕芳林振朱荣渌水激素石初征冰未泮忽焉袗絺綌漫漫三千里迢迢远行客驰情恋朱顔寸隂过盈尺夜愁极清晨朝悲终日夕山川信悠永愿言良弗获引领讯归期沈思不可释
独悲安所慕人生若朝露绵邈寄絶域眷恋想平素尔情既来追我心亦还顾形体隔不逹精爽交中路不见山下松隆冬不易故不见涧边栢岁寒守一度无谓希见疎在远分弥固
悼亡
荏苒冬春谢寒暑忽流易之子归穷泉重壤永幽隔私怀谁克从淹留亦何益僶俛恭朝命回心返初役望庐思其人入室想所历帏屏无髣髴翰墨有余迹流芳未及歇遗挂犹在壁怅怳如或存周遑忡惊惕如彼翰林鸟双栖一朝只如彼游川鱼比目中路析春风缘隟来晨溜承檐滴寝息何时忘沈忧日盈积庶几有时衰庄缶犹可击
皎皎窗中月照我室南端清商应秋至溽暑随节阑凛凛凉风升始觉夏衾单岂曰无重纩谁与同岁寒岁寒无与同朗月何胧胧展转眄枕席长簟竟牀空牀空委清尘室虚来悲风独无李氏灵髣髴覩尔容抚衿长叹息不觉涕沾胸沾胸安能已悲怀从中起寝兴目存形遗音犹在耳上惭东门吴下愧蒙庄子赋诗欲言志此志难具纪命也可奈何长戚自令鄙
哀诗
摧如叶落树邈若雨絶天雨絶有归云叶落何时连山气冒冈岭长风鼓松栢堂虚闻鸟声室暗如日夕昼愁奄逮昬夜思忽终昔展转独悲穷泣下沾枕席人居天地间飘若远行客先後讵能几谁能弊金石
潘尼
荅陆士衡
顾兹蓬蔚厠根兰陂膏泽虽均华不足披逮春不茂未秋先萎子濯鳞翼我挫羽仪愿言难常载合载离昔游禁闼祗畏夕惕今放丘园纵心夷易口咏新诗目玩文迹予志耕圃尔勤王役惭无琬琰以酬尺璧
三月三日洛水作
晷运无穷已时逝焉可追斗酒足为欢临川胡独悲暮春春服成百草敷英蕤聊为三日游方驾结龙旗廊庙多豪杰都邑有艶姿朱轩?兰臯翠幕映洛湄临崕濯素手涉水搴轻衣沈鈎出比目举弋落双飞羽觞乘波进素俎随流归
赠荣阳太守吴子仲
大晋盛得人储宫畜髦士吴侯降高质割符授千里垂覆岂他乡回光临桑梓寮类感岐路黎庶思知耻老氏喻小鳞曹参寄狱士无谓敝邑陋覆篑由兹起
送卢景宣
杨朱焉所哭岐路重别离屈原何伤悲生离情独哀知命虽无忧仓卒意低回叹气从中发洒泪随襟颓九重不常键阊阖有时开愧无紵衣献贻言取诸怀
迎大驾
南山郁岑崟洛川迅且急青松?修岭绿繁被广隰朝日顺长途夕暮无所集归云乘?浮凄风寻帷入道逢深识士举手对吾揖世故尚未夷崤函方险澁狐狸夹两辕豺狼当路立翔凤婴笼槛骐骥见维絷俎豆昔尝闻军旅素未习且少停君驾徐待干戈戢
左思
咏史
弱冠弄柔翰卓荦观羣书着论准过秦作赋拟子虚边城苦鸣镝羽檄飞京都虽非甲胄士畴昔览穰苴长啸激清风志若无东吴铅刀贵一割梦想骋良图左眄澄江湘右盻定羌胡功成不受爵长揖归田庐
郁郁涧底松离离山上苗以彼径寸茎?此百尺条世胄蹑高位英俊沈下僚地势使之然由来非一朝金张藉旧业七叶珥汉貂冯公岂不伟白首不见招
吾希段干木偃息藩魏君吾慕鲁仲连谈笑却秦军当世贵不羁遭难能解纷功成耻受爵高节卓不羣临组不肯緤对珪宁肯分连玺曜前庭比之犹浮云
济济京城内赫赫王侯居冠盖?四术朱轮竟长衢朝集金张馆暮宿许史庐南隣击钟磬北里吹笙竽寂寂扬子宅门无卿相舆寥寥空宇中所讲在玄虚言论凖宣尼辞赋拟相如悠悠百世後英名擅八区
皎天舒白日灵景耀神州列宅紫宫里飞宇若云浮峨峨高门内蔼蔼皆王侯自非攀龙客何为歘来游被褐出阊阖高步追许由振衣千仞冈濯足万里流
荆轲饮燕市酒酣气益震哀歌和渐离谓若旁无人虽无壮士节与世亦殊伦高眄邈四海豪右何足陈贵者虽自贵视之若埃尘贱者虽自贱重之若千钧
主父宦不逹骨肉还相薄买臣困采樵伉俪不安宅陈平无产业归来翳负郭长卿还成都壁立何寥廓四贤岂不伟遗烈光篇籍当其未遇时忧在填沟壑英雄有迍邅由来自古昔何世无奇才遗之在草泽
习习笼中鸟举翮触四隅落落穷巷士抱影守空庐出门无通路枳棘塞中途计策弃不收块若枯池鱼外望无寸禄内顾无斗储亲戚还相蔑朋友日夜疎苏秦北游说李斯西上书俛仰生荣华咄嗟复雕枯饮河期满腹贵足不愿余巢林栖一枝可为逹士模
招隐
策杖招隐士荒涂横古今岩穴无结构丘中有鸣琴白云停隂冈丹葩曜阳林石泉漱琼瑶纤鳞或浮沈非必丝与竹山水有清音何事待啸歌灌木自悲吟秋菊兼餱粮幽兰间重襟踌躇足力烦聊欲投吾簪
经始东山庐果下自成榛前有寒泉井聊可莹心神峭蒨青葱间竹栢得其真弱枝栖霜雪飞荣流余津爵服无常玩好恶有屈伸结绶生纒牵弹冠去埃尘惠连非吾屈首阳非吾仁相与观所尚逍遥撰良辰
杂诗
秋风何冽冽白露为朝霜柔条旦夕劲绿叶日夜黄明月出云崖皦皦流素光披轩临前庭嗷嗷晨鸟翔高志局四海块然守空堂壮齿不恒居岁暮常慨慷
张翰
杂诗
暮春和气应白日照园林青条若总翠黄华如散金嘉卉亮有观顾此难久躭延颈无良涂顿足托幽深荣与壮俱去贱与老相寻欢乐不照顔惨怆发讴吟讴吟何嗟及古人可慰心
张载
赠虞显度
畴昔协兰芳缱绻在华年嘉好结平素分着寮友前谓得终遐日绸缪永周旋吾子遭不造遘闵丁忧艰俾我失良朋谁与吐话言一日为三秋岁况乃三年离居一何濶结思如回川
招隐诗
出处虽殊途居然匪轻易山林有悔恡人间实多累鵷雏翔穷冥蒲且不能视鹳鹭遵臯渚数为矰所系隐显虽在心彼我共一地不见巫山火芝艾岂相离去来捐时俗超然辞世伪得意在丘中安事愚与智
七哀
秋风吐商气萧瑟扫前林阳鸟收和响寒蝉无余音白露中夜结木叶柯条森朱光驰北陆浮景忽西沈顾望无所见惟覩松栢隂肃肃高桐枝翩翩栖孤禽仰听离鸿鸣俯闻蜻蛚吟哀人易感伤触物增悲心丘陇日已远纒绵弥思深忧来令髪白谁云愁可任裵向长风泪下沾衣襟
张协
咏史
昔在西京时朝野多欢娱蔼蔼东都门羣公祖二疎朱轩曜金城供怅临长衢逹人知止足遗荣忽如无抽簪解朝衣散发归海隅行人为陨涕贤哉此大夫挥金乐当年岁暮不留储顾谓四座宾多财为累愚清风激万代名与天壤俱咄此蝉冕客君绅宜见书
杂诗
秋夜凉风起清气荡暄浊蜻蛚吟阶下飞蛾拂明烛君子从远征佳人守?独离居几何时钻燧忽改木房栊无行迹庭草萋以绿青苔依空墙蜘蛛网四屋感物多所怀沈忧结心曲
大火流坤维白日驰西陆浮阳映翠林回飈扇绿竹飞雨洒朝兰轻露栖丛菊龙蛰暄气凝天高万物肃弱条不重结芳蕤岂再馥人生瀛海内忽如鸟过目川上之叹逝前修以自朂
金风扇素节丹霞啓隂期腾云似涌烟密雨如散丝寒花发黄采秋草含绿滋闲居翫万物离羣恋所思案无萧氏牍庭无贡公綦高尚遗王侯道积自成基至人不婴物余风足染时
朝霞迎白日丹气临汤谷翳翳结繁云森森散雨足轻风摧劲草凝霜竦高木密叶日夜疎丛林森如束畴昔叹时迟晩节悲年促岁暮怀百忧将从季主卜
述职投边城羁束戎旅间下车如昨日望舒四五圆借问此何时蝴蝶飞南园流波恋旧浦行云思故山闽越衣文虵胡马愿度燕风土安所习由来有固然
结宇穷冈曲耦耕幽薮隂荒庭寂以闲幽岫峭且深凄风起东谷有渰兴南岑虽无箕毕期肤才自成霖泽雉登垄雊寒猿拥条吟溪壑无人迹荒楚郁萧森投耒循?垂时闻樵采音重基可拟志回渊可比心养真尚无为道胜贵陆沈游思竹素园寄辞翰墨林
王赞
杂思
朔风动秋草边马有归心胡宁久分析靡靡忽至今王事离我志殊隔过商参昔往鶬鶊鸣今来蟋蟀吟人情怀旧乡客鸟思故林师涓久不奏谁能宣我心
孙楚
征西官属送于陟阳候作诗
晨风飘岐路零雨被秋草倾城远追送饯我千里道三命皆有极咄嗟安可保莫大于殇子彭聃犹为夭吉凶如纠纆忧喜相纷绕天地为我罏万物一何小逹人垂大观诫此苦不早乖离即长衢惆怅盈怀抱孰能察其心鉴之以苍昊齐契在今朝守之与偕老
石崇
王明君辞
王明君者本是王昭君以触文帝讳改之匈奴盛请婚于汉元帝以後宫良家子昭君配焉昔公主嫁乌孙令琵琶马上作乐以慰其道路之思其送昭君亦必尔也其造新曲多哀怨之声故叙于纸云尔
我本汉家子将适单于庭辞诀未及终前驱已抗旌仆御涕流离辕马悲且鸣哀郁伤五内泣泪沾朱缨行行日已远遂造匈奴城延我于穹庐加我阏氏名殊类非所安虽贵非所荣父子见凌辱对之惭且惊杀身良不易默默以苟生苟生亦何聊积思常愤盈愿假飞鸿翼乘之以遐征飞鸿不我顾伫立以屏营昔为匣中玉今为粪上英朝华不足欢甘与秋草并传语後世人远嫁难为情
思归引
思归引归河阳假予翼鸿鹤高飞翔经芒阜济河梁整我旧馆心悦康清渠激鱼傍徨雁惊泝波羣相将终日周览乐无方登云阁列姬姜拊丝竹叩宫商宴华池酌玉觞
翔风
怨诗
春华谁不美卒伤秋落时突烟还自低鄙退岂所期桂芳徒自蠧失爱在蛾眉坐见芳时歇憔悴空自嗤
曹摅
思友人
密云翳阳景霖潦淹庭除严霜雕翠草寒风振纤枯凛凛天气清落落卉木疎感时歌蟋蟀思贤咏白驹情随玄隂滞心与回飈俱思心何所怀怀我欧阳子精义测玄奥清机发妙理自我别旬朔微言絶于耳褰裳不足难清扬未可俟延首出阶檐伫立增想似
感旧
富贵他人合贫贱亲戚离廉蔺门易轨田窦相夺移晨风集茂林栖鸟去枯枝今我惟困蒙羣士所背驰乡人敦懿义济济?光仪对宾颂有客举觞咏露斯临乐何所叹素丝与路岐
枣腆
赠石季伦
深蒙君子眷雅顾出羣俗受宝取诸怀所赠非珠玉凡我二三子执手携玉腕嘉言从所好企予结云汉望风整轻翮因虚举双翰朝游清渠侧日夕登高馆翕如翔云会忽若惊风散分给怀析离对乐增累叹
郭泰机
荅传咸
皦皦白素丝织为寒女衣寒女虽妙巧不得秉杼机天寒知运速况复雁南飞衣工秉刀尺弃我忽若遗人不取诸身世事焉所希况复已朝餐曷由知我饥
刘琨
朝发广莫门暮宿丹水山左手弯繁弱右手挥龙渊顾瞻望宫阙俯仰御飞轩据鞍长叹息泪下如流泉系马长松下发鞍高岳头烈烈悲风起泠泠涧水流挥手长相谢哽咽不能言浮云为我结归鸟为我旋去家日已远安知存与亡慷慨穷林中抱膝独摧藏麋鹿游我前猿猴戏我侧资粮既乏尽薇蕨安可食揽辔命徒侣吟歗絶岩中君子道微矣夫子故有穷惟昔李骞期寄在匈奴庭忠信反获罪汉武不见明我欲竟此曲此曲悲且长弃置勿重陈重陈我心伤
胡姬年十五
虹梁照晓日渌水泛香莲如何十五少含笑当垆前花将面自许人共影相怜回头堪百万价重为时年
郭璞
游仙诗
京华游侠窟山林隐遯栖朱门何足荣未若托蓬莱临源挹清波陵冈掇丹荑灵谿可濳盘安事登云梯漆园有傲吏莱氏有逸妻进则保龙见退则触籓羝高蹈风尘外长揖谢夷齐
青溪千余仞中有一道士云生梁栋间风出窗户里借问此阿谁云是鬼谷子翘迹企頴阳临河思洗耳阊阖西南来濳波涣鳞起灵妃顾我笑粲然啓玉齿蹇修时不存要之将谁使
翡翠戏兰苕容色更相鲜绿萝结高林蒙笼盖一山中有冥寂士静歗抚清弦放情凌霄外嚼蘂挹飞泉赤松临上游驾鸿乘紫烟左挹浮丘袖右拍洪崖肩借问蜉蝣辈宁知龟鹤年
逸翮思拂霄迅足羡远游清源无增澜安得运吞舟珪璋虽特逹明月难闇投濳颖怨清阳陵苕哀素秋悲来恻丹心零泪缘缨流
王鉴
七夕观织女
牵牛悲殊馆织女悼离家一稔期一宵此期良可嘉赫奕玄门开飞阁郁嵳峩隐隐驱千乘阗阗越星河六龙奋瑶辔文螭负琼车火丹秉瑰烛素女执琼华绦旗若吐电朱盖如振霞云韶何嘈嗷灵鼓鸣相和停轩伫高眄眷子在岌峩泽因芳露沾恩附兰风加明发相从游翩翩鸾鷟罗同游不同观念子忧怨多敬因三祝末以尔属皇娥
江逌
咏秋
祝融解炎辔蓐收起凉驾高风催节变凝露督物化长林悲素秋茂草思朱夏鸣雁薄云岭蟋蟀吟深榭寒蝉向夕号惊飈激中夜感物增人怀凄然无欣暇
李充
嘲友人
同好齐欢爱纒绵一何深子既识我情我亦知子心燕婉历年岁和乐如瑟琴良辰不我俱中濶似商参尔隔北山阳我分南川隂嘉会罔克从积思安可任目想妍丽姿耳存清媚音修昼兴永念遥夜独悲吟逝将寻行役言别泣沾巾愿尔降玉趾一顾重千金
庾阑
三月三日
心结湘川渚目散冲霄外清泉吐翠流渌醽漂素濑悠想盼长川轻澜渺如带
观石鼔
命驾观奇逸径骛造灵山朝济清溪?夕憇五龙泉鸣石含濳响雷骇震九天妙化非不有莫知神自然翔霄拂翠岭绿涧漱岩间手澡春泉洁目翫阳葩鲜
衡山
北眺衡山首南晲五岭末寂坐挹虚恬运目情四豁翔虬凌九霄陆鳞困濡沬未体江湖悠安识南溟濶
采药
采药灵山?结驾登九嶷悬崕溜石髓芳谷吐丹芝泠泠云珠落漼漼石蜜滋鲜景染冰顔妙气翼冥期霞光焕?靡虹景照参差椿夀自有极槿花何用疑
曹毗
咏史
轩辕应玄期幼能总百神体链五灵妙气含云露津惨石曾城岫铸鼎荆山滨豁然天扉开飘然跨腾鳞仪辔洒长风褰裳蹑紫宸
咏冬
緜邈冬夕永凛厉寒气升离叶向晨落长风振条兴夜静轻响起天清月辉澄寒冰盈渠结素霜竟櫩凝今载忽已暮来纪奄复仍
夜听捣衣
寒兴御?素佳人理衣衾冬夜清且永皓月照堂隂纤手叠轻素朗杵叩鸣砧清风流繁节回飈洒微吟嗟此嘉运速悼彼幽滞心二物感予怀岂但声与音
许询
竹扇
良工眇芳林妙思触物骋篾疑秋蝉翼团取望舒景
袁山松
菊
灵菊植幽崖擢颖陵寒飈春露不染色秋霜不改条
王羲之
兰亭集诗【并序】
永和九年岁在癸丑暮春之初会于会稽山隂之兰亭修禊事也羣贤毕至少长咸集此地有崇山峻岭茂林修竹又有清流激湍映带左右引以为流觞曲水列坐其次虽无丝竹管弦之盛一觞一咏亦足以畅叙幽情是日也天朗气清惠风和畅仰观宇宙之大俯察品类之盛所以游目骋怀足以极视听之娯信可乐也夫人之相与俯仰一世或取诸怀抱晤言一室之内或因寄所托放浪形骸之外虽趋舍万殊静躁不同当其欣于所遇蹔得于已快然自足不知老之将至及其所之既倦情随事迁感慨系之矣向之所欣俛仰之间以为陈迹犹不能不以之兴怀况修短随化终期于尽古人云死生亦大矣岂不痛哉每揽昔人兴感之由若合一契未尝不临文嗟悼不能喻之于怀固知一死生为虚诞齐彭殇为妄作後之视今亦由今之视昔悲夫故列叙时人录其所述虽世殊事异所以兴怀其致一也後之览者亦将有感于斯文
代谢鳞次忽焉以周欣此暮春和气载柔咏彼舞雩异世同流乃携齐契散怀一邱
仰视碧天际俯瞰渌水滨寥閴无涯观寓目理自陈大矣造化工万殊莫不均羣籁虽参差适我无非亲
琅琊王友谢安二首
伊昔先子有怀春游契兹言执寄傲林丘森森连领茫茫原畴迥霄垂雾凝泉散流
相与欣佳节率尔同褰裳薄云罗景物微风翼轻航醇醪陶丹府兀若游羲唐万殊混一理安复觉彭殇
左司马孙绰二首
春咏登台亦有临流怀彼伐木宿此良俦修竹?沼旋濑萦丘穿池激湍连滥觞舟
流风拂枉渚停云?九臯莺语吟修竹游鳞戏澜涛携笔落云藻微言剖纎毫时珍岂不甘忘味在闻韶
陈郡袁峤之二首
人亦有言得意则欢佳宾来臻相与游盘微音迭咏馥焉若兰苟齐一致遐想揭竿
四眺华林茂俯仰晴川涣激水流芳醪豁尔累心散遐想逸民轨遗音良可玩古人咏舞雩今也同斯叹
石仓历代诗选卷三

[book_title]卷四
钦定四库全书
石仓历代诗选卷四
明　曹学佺　编
晋诗二
陶渊明
停云四章
停云思亲友也罇湛新醪园列初荣愿言不从叹息弥襟
霭霭停云蒙蒙时雨八表同昬平路伊阻静寄东轩春醪独抚良朋悠邈搔首延伫
停云霭霭时雨蒙蒙八表同昬平陆成江有酒有酒闲饮东窗愿言怀人舟车靡从
东园之树枝条再荣竞用新好以招余情人亦有言日月于征安得促席说彼平生
翩翩飞鸟息我庭柯歛翮闲止好声相和岂无他人念子实多愿言不获抱恨如何
时运四章
时运游暮春也春服既成景物斯和偶影独游欣慨交心
迈迈时运穆穆良朝袭我春服薄言东郊山涤余霭宇暧微霄有风自南翼彼新苗
洋洋平津乃漱乃濯邈邈遐景载欣载瞩称心而言人亦易足挥兹一觞陶然自乐
延目中流悠悠清沂童冠齐业闲咏以归我爱其静寤寐交挥但恨殊世邈不可追
斯晨斯夕言息其庐花药分列林竹翳如清琴横牀浊酒平壶黄唐莫逮慨独在余
荣木四章
荣木念将老也日月推迁已复有夏总角闻道白首无成
采采荣木结根于兹晨耀其华夕已丧之人生若寄顦顇有时静言孔念中心怅而
采采荣木于兹托根繁华朝起慨暮不存贞脆由人祸福无门匪道曷依匪善奚敦
嗟子小子禀兹固陋徂年既流业不增旧志彼弗舍安此日富我之怀矣怛焉内疚
先师遗训余岂云坠四十无闻斯不足畏脂我名车策我名骥千里虽遥孰敢不至
酬丁柴桑二章
有客有客爰来爰止秉直司聪于惠百里飡胜如归聆善若始
匪惟谐也屡有良由载言载眺以写我忧放欢一遇既醉还休实欣心期方从我游
荅龎参军六章
龎为卫军参军从江陵使上都过浔阳见赠
衡门之下有琴有书载弹载咏爰得我娱岂无他好乐是幽居朝为灌园夕偃蓬庐
人之所宝尚或未珍不有同爱云胡以亲我求良友实觏怀人欢心孔洽栋宇惟隣
伊余怀人欣德孜孜我有旨酒与汝乐之乃陈好言乃着新诗一日不见如何不思
嘉游未斁誓将离分送尔于路衔觞无欣依依旧楚邈邈西云之子之远良话曷闻
昔我云别仓庚载鸣今也遇之雪霰飘零大藩有命作使上京岂忘宴安王事靡宁
惨惨寒日肃肃其风翩彼方舟容裔江中朂哉征人在始思终敬兹良辰以保尔躬
归鸟四章
翼翼归鸟晨去于林远之八表近憇云岑和风不洽翻翮求心顾俦相鸣景庇清隂
翼翼归鸟载翔载飞虽不怀游见林情依遇云颉颃相鸣而归遐路诚悠性爱无遗
翼翼归鸟驯林徘徊岂思天路欣及旧栖虽无昔侣衆声每谐日夕气清悠然其怀
翼翼归鸟戢羽寒条游不旷林宿则森标晨风清兴好音时交矰缴奚施已卷安劳
游斜川
辛丑岁正月五日天气澄和风物闲美与二三隣曲同游斜川临长流望曾城鲂鲤跃鳞于将夕水鸥乘和以翻飞彼南阜者名实旧矣不复乃为嗟叹若夫曾城傍无依接独秀中臯遥望灵山有爱嘉名欣对不足率尔赋诗悲日月之遂往悼吾年之不留各疏年纪乡里以记其时口
开岁倏五日吾生行归休念之动中怀及辰为兹游气和天惟澄班坐依远流弱湍驰文鲂闲谷矫鸣鸥迥泽散游目缅然睇曾丘虽微九重秀顾瞻无匹俦提壶接宾侣引满更献酬未知从今去当复如此不中觞纵遥情忘彼千载忧且极今朝乐明日非所求
荅龎参军
三复来贶欲罢不能自尔隣曲冬春再交欵然良对忽成旧游俗谚云数面成亲旧况情过此者乎人事好乖便当语离杨公所叹岂惟常悲吾抱疾多年不复为文本既不丰复老病继之辄依周孔往往之义且为别後相思之资
相知何必旧倾盖定前言有客赏我趣每每顾林园谈谐无俗调所说圣人篇或有数斗酒闲饮自欢然我实幽居士无复东西缘物新人惟旧弱毫多所宣情通万里外形迹滞江山君其爱体素来会在何年
五月旦作和戴主簿
虚舟纵逸棹回复遂无穷发岁始俛仰星纪奄将中南窗罕悴物北林荣且丰神渊写时雨晨色奏景风既来孰不去人理固有终居常待其尽曲肱岂伤冲迁化或夷险肆志无窊隆即事如已高何必升华嵩
和刘柴桑
山泽久见招胡事乃踌躇直为亲旧故未忍言索居良辰入奇怀挈杖还西庐荒涂无归人时时见废墟茅茨已就治新畴复应畲谷风转凄薄春醪解饥劬弱女虽非男慰情良胜无栖栖世中事岁月共相疎耕织称其用过此奚所须去去百年外身名同翳如
酬刘柴桑
穷居寡人用时忘四运周榈庭多落叶慨然知已秋新葵郁北牖嘉穟养南畴今我不为乐知有来岁不命室携童弱良日登远游
和郭主簿
蔼蔼堂前林中夏贮清隂凯风因时来回飈开我襟息交游闲业卧起弄书琴园蔬有余滋旧谷犹储今营已良有极过足非所钦春秫作美酒酒熟吾自斟弱子戏我侧学语未成音此事真复乐聊用忘华簪遥遥望白云怀古一何深
赠羊长史
左军羊长史衔使秦川作此与之
愚生三季後慨然念黄虞得知千载外正赖古人书贤圣留余迹事事在中都岂忘游心目关河不可踰九域甫已一逝将理舟舆闻君当先迈负疴不获俱路若经商山为我少踌躇多谢绮与甪精爽今何如紫芝谁复采深谷久应芜驷马无贯患贫贱有交娱清謡结心曲人乖运见疎拥怀累代下言尽意不舒
癸卯十二月中作与从弟敬远
寝迹衡门下邈与世相絶顾盻莫谁知荆扉书常闭凄凄岁暮风翳翳经日雪倾耳无希声在目皓已洁劲气侵襟袖箪瓢谢屡设萧索空宇中了无一可悦历览千载书时时见遗烈高操非所攀深得固穷节平津苟不由栖迟讵为拙寄意一言外兹契谁能别
与殷晋安别
殷先作晋安南府长史掾因居浔阳後作太尉参军移家东下作此以赠
游好非久长一遇尽殷勤信宿酬清话益复知为亲去岁家南里薄作少时隣负杖肆游从淹留忘宵晨语默自殊势亦知当乖分未谓事已及兴言在兹春飘飘西来风悠悠东去云山川千里外言笑难为因才华不隐世江湖多贱贫脱有经过便念来存故人
於王抚军座送客
秋日凄且厉百卉具已腓爰以履霜节登高饯将归寒风冒山泽游云倏无依洲渚思绵邈风水互乖违瞻夕欲良讌离言聿云悲晨鸟暮来还悬车敛余晖逝止判殊路旋驾怅迟迟目送回舟远情随万化遗
始作镇军参军经曲阿作
弱龄寄事外委怀在琴书被褐欣自得屡空常晏如时来苟冥会宛辔憇通衢投策命晨装暂与园田踈眇眇孤舟逝绵绵归思纡我行岂不遥登降千里余目倦川途异心企山泽居望云慙高鸟临水愧游鱼真想初在襟谁谓形迹拘聊且凭化迁终返班生庐
辛丑岁七月赴假还江陵夜行涂口作
闲居三十载遂与尘事冥诗书敦宿好林园无俗情如何舍此去遥遥至南荆叩枻新秋月临流别友生凉风起将夕夜景湛虚明昭昭天宇濶晶晶川上平怀役不遑寐中宵尚孤征商歌非吾事依依在耦耕投冠旋旧墟不为好爵萦养真衡茅下庶以善自名
乙已岁三月为建威参军使都经钱溪
我不践斯境岁月好已积晨夕看山川事事悉如昔微雨洗高林清飈矫云翮眷彼品物存义风都未隔伊余何为者勉励从兹役一形似有制素襟不可易园田日梦想安得久离析终怀在归舟谅哉宜霜栢
咏二踈
大象转四时功成者自去借问衰周来几人得其趣游目汉廷中二踈复此举高啸返旧居长揖储君傅饯送倾皇朝华轩盈道路离别情所悲余荣何足顾事胜感行人贤哉岂常誉厌厌闾里欢所营非近务促席延故老挥觞道平素问金终寄心清言晓未悟放意乐余年遑恤身後虑谁云其人亡久而道弥着
桃花源诗
晋太元中武陵人捕鱼为业缘溪行忘路之远近忽逢桃花林夹岸数百步中无杂树芳草鲜美落英缤纷渔人甚异之复前行欲穷其林林尽水源便得一山山有小口髣髴若有光便舍船从口入初极狭才通人复行数十步豁然开朗土地平旷屋舍俨然有良田美池桑竹之属阡陌交通鸡犬相闻其中往来种作男女衣着悉如外人黄髪垂髫并怡然自乐见渔人乃大惊问所从来具荅之便要还家设酒杀鸡作食村中闻有此人咸来问讯自云先世避秦时乱率妻子邑人来此絶境不复出焉遂与外人间隔问今是何世乃不知有汉无论魏晋此人一一为具言所闻皆叹惋余人各复延至其家皆出酒食停数日辞去此中人语云不足为外人道也既出得其船便扶向路处处志之及郡下诣太守说如此太守即遣人随其往寻向所志遂迷不复得路南阳刘子骥高尚士也闻之欣然亲往未果寻病终後遂无问津者
嬴氏乱天纪贤者避其世黄绮之商山伊人亦云逝往迹浸复湮来迳遂芜废相命肄农耕日入从所憇桑竹垂余?菽稷随时艺春蚕收长丝秋熟靡王税荒路暧交通鸡犬互鸣吠俎豆犹古法衣裳无新制童孺纵行歌斑白欢游诣草荣识节和木衰知风厉虽无纪历志四时自成岁怡然有余乐于何劳智慧奇踪隐五百一朝敞神界淳薄既异源旋复还幽蔽借问游方士焉测尘嚣外愿言蹑轻风高举寻吾契
九日闲居
余闲居爱重九之名秋菊盈园而持醪靡由空服九华寄怀于言
世短意常多斯人乐久生日月依辰至举俗爱其名露凄暄风息气彻天象明往燕无遗影来雁有余声酒能祛百虑菊为制颓龄如何蓬庐士空视世运倾尘爵耻虚罍寒华徒自荣歛襟独闲謡缅焉起深情栖迟固多娱淹留岂无成
归田园居五首
少无适俗韵性本爱丘山误落尘网中一去三十年羁鸟恋旧林池鱼思故渊开荒南野际守拙归园田方宅十余亩草屋八九间榆柳?後园桃李罗堂前暧暧远人村依依墟里?狗吠深巷中鸡鸣桑树颠户庭无尘杂虚室有余闲久在樊笼里复得返自然
野外罕人事穷巷寡轮鞅白日掩荆扉虚室絶尘想时复墟曲中披草共来往相见无杂言但道桑麻长桑麻日已长我土日已广常恐霜霰至零落同草莽
种豆南山下草盛豆苗稀晨兴理荒秽带月荷锄归道狭草木长夕露沾我衣衣沾不足惜但使愿无违久去山泽游浪莽林野娱试携子侄辈披榛步荒墟徘徊丘垄间依依昔人居井竈有遗处桑竹残朽株借问采薪者此人皆焉如薪者向我言死没无复余一世异朝市此语真不虚人生似幻化终当归空无
怅恨独策还崎岖历榛曲山涧清且浅遇以濯吾足漉我新熟酒只鸡招近局日入室中闇荆薪代明烛欢来苦夕短已复至天旭
诸人共游周家墓栢下
今日天气佳清吹与鸣弹感彼栢下人安得不为欢清歌散新声緑酒开芳顔未知明日事余襟良已殚
移居二首
昔欲居南村非为卜其宅闻多素心人乐与数晨夕怀此颇有年今日从兹役敝庐何必广取足蔽牀席隣曲时时来抗言谈在昔奇文共欣赏疑义相与析
春秋多佳日登高赋新诗过门更相呼有酒斟酌之农务各自归闲暇辄相思相思则披衣言笑无厌时此理将不胜无为忽去兹衣食当须纪力耕不吾欺
癸卯岁始春怀古田舍二首
在昔闻南亩当年竟未践屡空既有人春兴岂自免夙装晨吾驾啓涂情已缅鸟弄欢新节泠风送余善寒竹被荒蹊地为罕人远是以植杖翁悠然不复返即理愧通识所保讵乃浅
先师有遗训忧道不忧贫瞻望邈难逮转欲志常勤秉耒欢时务解顔劝农人平畴交远风良苗亦怀新虽未量岁功即事多所欣耕种有时息行者无问津日入相与归壶浆劳近隣长吟掩柴门聊为陇亩民
已酉岁九月九日
靡靡秋已夕凄凄风露交蔓草不复荣园木空自凋清风澄余滓杳然天界高哀蝉无归响丛雁鸣云霄万化相寻绎人生岂不劳从古皆有没念之中心焦何以称我情浊酒且自陶千载非所须聊以永今朝
庚戌岁九月中於西田获早稻
人生归有道衣食固其端孰是都不营而以求自安开春理常业岁功聊可观晨出肆微勤日入负耒还山中饶霜露风气亦先寒田家岂不苦弗获辞此难四体诚乃疲庶无异患干盥濯息檐下斗酒散襟顔遥遥沮溺心千载乃相关但愿长如此躬耕非所叹
饮酒
余闲居寡欢兼此夜已长偶有名酒无夕不饮顾影独尽忽焉复醉既醉之後辄题数句自娱纸墨遂多辞无诠次聊命故人书之以为欢笑尔
衰荣无定在彼此更共之邵生瓜田中宁似东陵时寒暑有代谢人道每如兹逹人解其会逝将不复疑忽与一觞酒日夕欢相持
积善云有报夷叔在西山善恶苟不应何事立空言九十行带索饥寒况当年不赖固穷节百世当谁传道丧向千载人人惜其情有酒不肯饮但顾世间名所以贵我身岂不在一生一生能复几倏如流电惊鼎鼎百年内持此欲何成
栖栖失羣鸟日暮犹独飞徘徊无定止夜夜声转悲厉响思清远去来何依依自植孤生松歛翮遥来归劲风无荣木此?独不衰托身已得所千载不相违
结庐在人境而无车马喧问君何能尔心远地自偏采菊东篱下悠然见南山山气日夕佳飞鸟相与还此中有真意欲辨已忘言
秋菊有佳色裛露掇其英泛此忘忧物远我遗世情一觞虽独进杯尽壶自倾日入羣动息归鸟趋林鸣啸傲东轩下聊复得此生
青松在东园衆草没奇姿凝霜殄异类卓然见高枝连林人不觉独树衆乃奇提壶挂寒柯远望时复为吾生幻梦问何事绁尘羁
清晨闻叩门倒裳往自开问子为谁欤田父有好怀壶浆远见候疑我与时乖繿缕茅檐下未足为高栖一世皆尚同愿君汨其泥深感父老言禀气寡所谐纡辔诚可学违已讵非迷且共欢此饮吾驾不可回
有客常同止趣舍邈异境一士长独醉一夫终年醒醒醉还相笑发言各不领规规一何愚兀傲差若頴寄言酣中客日没烛当炳
子云性嗜酒家贫无由得时赖好事人载醪祛所惑觞来为之尽是谘无不塞有时不肯言岂不在伐国仁者用其心何尝失显默
羲皇去我久举世少复真汲汲鲁中叟弥缝使其淳凤鸟虽不至礼乐暂得新洙泗辍微响漂流逮狂秦诗书复何罪一朝成灰尘区区诸老翁为事诚殷勤如何絶世下六籍无一亲终日驰车走不见所问津若复不快饮空负头上巾但恨多谬误君当恕醉人
拟古
仲春遘时雨始雷发东隅衆蛰各濳骇草木纵横舒翩翩新来燕双双入我庐先巢固尚在相将还旧居自从分别来门庭日荒芜我心固匪石君情定何如
迢迢百尺楼分明望四荒暮作归云宅朝为飞鸟堂山河满目中平原独茫茫古时功名士慷慨争此塲一旦百岁後相与还北邙松栢为人伐高坟互低昂颓基无遗主游魂在何方荣华诚足贵亦复可怜伤
东方有一士被服常不完三旬九遇食十年着一冠辛苦无此比常有好容顔我欲观其人晨去越河关青松夹路生白云宿檐端知我故来意取琴为我弹上弦惊别鹤下弦操孤鸾愿留就君住从今至岁寒
日暮天无云春风扇微和佳人美清夜逹曙酣且歌歌竟长叹息持此感人多皎皎云间月灼灼叶中华岂无一时好不久当如何
少时壮且厉抚劒独行游谁言行游近张掖至幽州饥食首阳薇渴饮易水流不见相知人惟见古时丘路边两高坟伯牙与庄周此士难再得吾行欲何求
杂诗
白日沦西河素月出东岭遥遥万里辉荡荡空中景风来入房户夜中枕席冷气变悟时易不眠知夕永欲言无余和挥杯劝孤影日月掷人去有志不复骋念此怀悲凄终晓不能静
忆我少壮时无乐自欢豫猛志逸四海骞翮思远翥荏苒岁月颓此心稍已去值欢无复娱每每多忧虑气力渐衰损转觉日不如壑舟无须臾引我不得住前途当几许未知止泊处古人惜寸隂念此使人惧
昔闻长者言掩耳每不喜奈何五十年忽已亲此事求我盛年欢一毫无复意去去转欲远此生岂再值倾家时作乐竟此岁月驶有子不留金何用身後置
我行未云远回顾惨风凉春燕应节起高飞拂尘梁边雁悲无所代谢归北乡离鵾鸣清池暑月经秋霜愁人难为辞遥遥春夜长
咏贫士
万族各有托孤云独无依暧暧空中灭何时见余晖朝霞开宿雾衆鸟相与飞迟迟出林翮未夕复来归量力守故辙岂不寒与饥知音苟不存已矣何所悲
凄厉岁云暮拥褐曝前轩南圃无遗秀枯条盈北园倾壶絶余沥闚竈不见?诗书塞座外日昃不遑研闲居非陈厄窃有愠见言何以慰吾怀赖古多此贤
袁安困积雪邈然不可干阮公见钱入即日弃其官刍藳有常温采莒足朝餐岂不实辛苦所惧非饥寒贫富当交战道胜无戚顔至德冠邦闾清节映西关
仲蔚爱穷居遶宅生蒿蓬翳然絶交游赋诗颇能工举世无知者止有一刘龚此士胡独然实由罕所同介焉安其业所乐非穷通人事固以拙聊得长相从
读山海经
孟夏草木长遶屋树扶踈衆鸟欣有托吾亦爱吾庐既耕亦已种时还读我书穷巷隔深辙颇回故人车欢言酌春酒摘我园中蔬微雨从东来好风与之俱泛览周王传流观山海图俯仰终宇宙不乐复何如
悲从弟仲德
衔哀过旧宅悲泪应心零借问为谁悲怀人在九冥礼服名羣从恩爱若同生门前执手时何意尔先倾在数竟未免为山不及成慈母沈哀疚二胤才数龄双位委空馆朝夕无哭声流尘集虚座宿草旅前庭阶除旷游迹园林独余情翳然乘化去终天不复形迟迟将回步恻恻悲襟盈
拟挽歌辞三首
有生必有死早终非命促昨暮同为人今旦在鬼録魂气散何之枯形寄空木娇儿索父啼良友抚我哭得失不复知是非安能觉千秋万岁後谁知荣与辱但恨在世时饮酒不得足
在世无酒饮今但湛空觞春醪生浮蚁何时更能尝肴案盈我前亲旧哭我傍欲语口无音欲视眼无光昔在高堂寝今宿荒草乡一朝出门去归来夜未央
荒草何茫茫白杨亦萧萧严霜九月中送我出远郊四面无人居高坟正嶣嶤马为仰天鸣风为自萧条幽室一已闭千年不复朝千年不复朝贤逹将奈何向来相送人各自还其家亲戚或余悲他人亦已歌死去何所道托体同山阿
殷仲文
南州相公九井作
四运虽鳞次理化各有凖独有清秋日能使高兴尽景气多明远风物自凄紧爽籁惊幽律哀壑叩虚牝岁寒无早秀浮荣甘夙陨何以标贞脆薄言寄松菌哲匠感萧晨肃此尘外轸广筵散泛爱逸爵纡胜引伊余乐好仁惑祛吝亦冺猥首阿衡朝将贻匈奴哂
谢混
游西池
悟彼蟋蟀唱信此劳者歌有来岂不疾良游常蹉跎逍遥越城肆愿言屡经过回阡被陵阙高台眺飞霞惠风荡繁囿白云屯曾阿景昃鸣禽集水木湛清华褰裳顺兰沚徙倚引芳柯美人愆岁月迟暮独如何无为牵所思南荣戒其多
湛方生
庐山神仙诗
序曰寻阳有庐山者盘其彭蠡之西其崇标峻极辰光隔辉幽涧澄深积清百仞若乃絶阻重险非人迹之所游窈窕冲深常含霞而贮气真可谓神明之区域列真之苑囿矣太元十一年有樵采其阳者于时鲜霞褰林倾晖映岫见一沙门披法服独在岩中俄顷振裳挥锡凌岩直上排丹霄而轻举起九折而一指既白云之可乘何帝乡之足远哉穷目苍苍翳然灭迹诗曰
吸风玄圃饮露丹霄室宅五岳宾友松乔解缨复褐辞朝归薮门不容轩宅不盈亩茂草笼庭滋兰拂牖开棂攸瞻坐对川阜心焉孰托托非空有素构易抱玄根难朽即之匪远可以长久
帆入南湖
彭蠡纪三江庐岳王衆阜白沙浄川路青松蔚岩首此水何时流此山何时有人运互推迁兹器独长久悠悠宇宙中古今迭先後
天晴诗
屏翳寝神辔飞廉收灵扇青天莹如镜凝津平如研落帆修江渚悠悠极长眄清气朗山壑千里遥相见
游园咏
谅兹境之可怀究川阜之奇势水穷清以彻鉴山隣天而无际乘初霁之新景登北馆以悠瞩对荆门之孤阜傍鱼阳之秀岳乘夕阳而含咏杖轻策以行游袭秋兰之流芬幕长椅之森修任缓步以升降历丘墟而四周智无涯而难恬性有方而易适差一毫而遽乖徒理存而事隔故羁马思其华林笼雉想其臯泽矧流客之归思岂可忘于畴昔
苏彦
七月七日咏织女
火流凉风至少昊协素藏织女思北沚牵牛叹南阳时来嘉庆集整驾巾玉箱琼佩垂藻蕤雾裾结云裳金翠耀华辎軿辕散流芳释辔紫微庭解衿碧琳堂欢讌未及究晨晖照扶桑仙童唱清道盘螭起腾骧怅怅一宵促迟迟别日长
陆冲
杂诗二首
命驾遵长途绵邈途难寻我行亦何艰山川阻且深洿泽无夷轨重峦有层隂零雨淹中路玄云蔽高岑俯悼孤行兽仰叹偏翔禽空谷回倒景流风漂哀音羁旅淹留久怅望愁我心
肆观野原外放心希太和景岳造天汉丰林冒重阿清芬乘风散?藻映渌波
张骏
东门行
勾芒御春正衡纪运玉琼明庶起祥风和气翕来征庆云?八极甘雨润四垧昊天降灵泽朝日耀华精嘉苗布原野百卉敷时荥鸠鹊与鶖黄间关相和鸣菉萍覆灵沼香花扬芳馨春游诚可乐感此白日倾休否有终极落叶思本茎临川悲逝者节变动中情
支遁
四月八日赞佛诗
三春迭云谢首夏含朱明祥祥令日泰朗朗玄夕清菩萨彩灵和眇然因化生四王应期来矫掌承玉形飞天鼔弱罗腾櫂散芝英绿澜颓龙首缥蘂翳流泠芙蕖育神葩倾柯献朝荣芬津霈四境甘露凝玉瓶珍祥盈四八玄黄曜紫庭感降非情想恬怕无所营玄根泯灵府神条秀形名圆光朗东旦金姿艶春精含和总八音吐纳流芳馨迹随因溜浪心与太虚冥六度啓穷俗八解濯世缨慧泽融无外空同忘化情
五月长斋诗
炎精育仲气朱离吐凝阳广汉潜凉变凯风乘和翔令月肇清斋德泽润无疆四部钦嘉期洁己升云堂静宴和春晖夕阳厉秋霜萧条咏林泽恬愉味城傍逸容研冲赜彩彩运宫商匠者握神标乘风吹玄芳渊汪道行深婉婉化理长亹亹维摩虚德音畅游方罩窂妙倾玄絶致由近藏略略微容简八言振道纲掇烦练陈句临危折婉章浩若惊飈散冋若挥夜光寓言岂所托意得筌自丧沾濡妙习融靡靡轻尘亡萧索情牖颓寥朗神轩张谁谓冥津遐一悟可以航愿为海游师櫂柂入沧浪腾波济漂客玄归会道场
八关斋诗三首
问与何骠骑期当为合八关斋以十月二十二日集同意者在吴县土山墓下三日清晨为斋始道士白衣凡二十四人清和肃穆莫不静畅至四日朝衆贤各去余既乐野室之寂又有掘药之怀遂便独住于是乃挥手送归有望路之想静拱虚房悟外身之真登山采药集岩水之娱遂援笔染翰以慰二三之情
建意营法斋里仁契朋俦相与期良晨沐浴造闲丘穆穆升堂贤皎皎清心修窈窕八关客无楗自绸缪寂默五习真亹亹励心柔法鼔进三劝激切清训流凄怆弘愿济阖堂皆同舟明明玄表圣应此童蒙求存诚夹室里三界赞清休嘉祥归宰相蔼若庆云浮
三晦启前朝双忏暨中夕鸣禽戒朗旦备礼寝玄役萧索庭宾离飘颻随风适踟蹰岐路隅挥手谢内析轻轩驰中田习习陵电击息心投佯步零零振金策引领望征人怅恨孤思积咄矣形非我外物固已寂吟咏归虚房守真玩幽赜虽非一往游且以闲自释
靖一潜蓬庐愔愔咏初九广莫排林筱流飈洒隙牖从容遐想逸采药登崇阜崎岖升千寻萧条临万亩望山乐荣松瞻泽哀素柳解带长陵岥婆娑清川右泠风解烦怀寒泉濯温手寥寥神气畅钦若盘春薮逹度冥三才恍惚丧神偶游观同隐丘愧无连化肘
咏怀诗五首
傲兀乘尸素日往复月旋弱丧困风波流荡逐物迁中路高韵益窈窕钦重玄重玄在何许采真游理间苟简为我养逍遥使我闲寥亮心神莹含虚映自然亹亹沈情去彩彩冲怀鲜踟蹰观象物未始见牛全毛鳞有所贵所贵在忘筌
端坐隣孤影渺罔玄思劬偃蹇收神辔领略综名书涉老咍双玄披庄玩太初咏发清风集触思皆恬愉俯欣质文蔚仰悲二匠徂萧萧柱下迥寂寂蒙邑虚廓矣千载事消液归空无无矣复何伤万殊归一途道会贵冥想罔象掇玄珠怅怏浊水际几忘映清渠反鉴归澄漠容与含道符心与理理密形与物物疎萧索人事去独与神明居
曦阳熙春圃悠缅叹时往感物思所托萧条逸韵上尚想天台峻髣髴岩阶仰泠风洒兰林管濑奏清响霄崖育灵蔼神蔬含润长丹砂暎翠濑芳芝曜五爽苕苕重岫深寥寥石室朗中有寻化士外身解世网抱朴镇有心挥玄拂无想隗隗形崖颓冋冋神宇敞宛转元造化缥瞥隣大象愿投若人踪高步振策杖
闲邪托静室寂寥虚且真逸想流岩阿朦胧望幽人慨矣玄风济皎皎离染纯时无问道者行歌将何因灵溪眇惊浪四岳?埃尘余将游其嵎解驾辍飞轮芳泉代甘醴山果兼时珍修林畅轻迹石宇庇微身崇虚习本照损无归昔神暧暧烦情故零零冲气新近非域中客远非世外臣憺怕无为德孤哉自有隣
坤基葩简秀乾光流易頴神理速不疾道会无陵骋超超介石人握玄揽机领余生一何散分不谘天挺沈无冥到韵变不扬蔚炳冉冉年往逡悠悠化期永翘首希玄津想登故未正生途虽十三日已造死境愿得无身道高栖冲默靖
述怀诗二首
翔鸾鸣崑崿逸志腾冥虚惚怳回灵翰息肩栖南嵎濯足戏流澜采练衔神蔬高吟漱芳醴颉颃登神梧萧萧猗明翩眇眇育清躯长想玄运夷倾首俟灵符河清诚可期戢翼令人劬
总角敦大道弱冠弄双玄逡巡释长罗高步寻帝先妙损阶玄老忘怀浪濠川逹观无不可吹累皆自然穷理增灵薪昭昭神火传熙怡安冲漠优游乐静闲膏腴无爽味婉娈非雅弦恢心委形度亹亹随化迁
咏利城山居
五岳盘神基四渎涌查津动求目方智默守标静仁苟不宴出处托好有常因寻元存终古洞往想逸民玉洁箕岩下金声濑沂滨卷华藏纷雾振褐拂埃尘迹从尺蠖屈道与腾龙伸峻无单豹伐分非首阳真长啸归林岭潇洒任陶钧
惠远
庐山东林杂诗
崇岩吐清气幽岫栖神迹希声奏羣籁响出山溜滴有客独冥游径然忘所适挥手抚云门灵关安足辟流心叩玄扃感至理弗隔孰是腾九霄不奋冲天翮妙同趣自均一悟超三益
报罗什偈一首
本端竟何从起灭有无际一微涉动境成此颓山势惑相更相乘触理自生滞因缘虽无主开途非一世时无悟宗匠谁谓握玄契末问尚悠悠相与期暮岁
庐山诸道人
游石门诗
石门在精舍南十余里一名障山基连大岭体絶衆阜辟三泉之会并立而开流倾岩玄映其上蒙形表于自然故因以为名此虽庐山之一隅实斯地之奇观皆传之于旧俗而未覩者衆将由悬濑险峻人兽迹絶迳回曲阜路阻行难故罕经焉释法师以隆安四年仲春之月因咏山水遂振锡而游于时交徒同趣三十余人咸拂衣晨征怅然增兴虽林壑幽邃而开涂竞进虽乘危履石并以所悦为安既至则援木寻葛历险穷崖猿臂相引仅乃造极于是拥胜倚岩详观其下始知七岭之美藴奇于此双阙对峙其前重岩映带其後峦阜周回以为障崇岩四营而开宇其中则有石台石池宫馆之象触类之形致可乐也清泉分流而合注渌渊镜浄于天池文石发彩焕若披面柽松芳草蔚然光目其为神丽亦已备矣斯日也衆情奔悦瞩览无厌游观未久而天气屡变岩雾尘集则万象隐形流光回照则衆山倒影开阖之际状有灵焉而不可测也乃其将登则翔禽拂翮鸣猿厉响归云回驾想羽人之来仪哀声相和若玄音之有寄虽髣髴犹闻而神以之畅虽乐不期欢而欣以永日当其冲豫自得信有味焉而未易言也退而寻之夫岩谷之间会物无主应不以情而开兴引人致深若此岂不以虚明朗其照闲邃笃其情耶并三复斯谈犹昧然未尽俄而太阳告夕所存已往乃悟幽人之玄览逹恒物之大情其为神趣岂山水而已哉于是徘徊崇岭流目四瞩九江如带丘阜成垤因此而推形有巨细智亦宜然乃喟然叹宇宙虽遐古今一契灵鹫邈矣荒途日隔不有哲人风迹谁存应深悟远慨焉长怀各欣一遇之同欢感良辰之难再情发于中遂共咏之云尔
超兴非有本理感兴自生忽闻石门游奇唱发幽情褰裳思云驾望崖想曾城驰步乘长岩不觉质有轻矫首登灵阙眇若凌太清端坐运虚论转彼玄中经神仙同物化未若两俱冥
帛道猷
陵峯采药触兴为诗
连峯数千里修林带平津云过远山翳风至梗荒榛茅茨隐不见鸡鸣知有人闲步践其径处处见遗薪始知百代下故有上皇民
谢道韫
登山
峩峩东岳高秀极冲青天岩中间虚宇寂寞幽以玄非工复非匠云构发自然气象尔何物遂令我屡迁逝将宅斯宇可以尽天年
拟嵇中散咏松
遥望山上松隆冬不能凋愿想游下憇瞻彼万仞条腾跃未能升顿足俟王乔时哉不我与大运宁飘颻
桃叶
荅圑扇歌三首
七宝画圑扇粲烂明月光与郎却暄暑相忆莫相忘青青林中竹可作白圑扇动揺郎玉手因风托方便圑扇复团扇持许自障面憔悴无复理羞与郎相见
独漉篇
独漉独漉水深泥浊泥浊尚可水深杀我雍雍双雁游戏田畔我欲射雁念子孤散翩翩浮萍得风揺轻我心何合与之同并空牀低帷谁知无人夜衣锦绣谁别伪真刀鸣箾中倚牀无施父寃不报欲活何为猛猛斑斑游戏山间虎欲囓人不避豪贤
晋白紵舞歌诗
轻躯徐起何洋洋高举两手白鹄翔宛若龙转乍低昂凝停善睐容仪光如推若引留且行随世而变诚无方舞以尽神安可忘晋世方昌乐未央质如轻云色如银爱之遗谁赠佳人制以为袍余作巾袍以光躯巾拂尘丽服在御会佳宾醪醴盈樽美且淳清歌徐舞降祗神四座欢乐胡可陈
双袂齐举鸾凤翔罗裠飘颻昭仪光趋步生姿进流芳鸣弦清歌及三阳人生世间如电过乐时每少苦日多幸及良辰耀春华齐倡献舞赵女歌羲和驰景逝不停春露未曦严霜零百草凋索花落英蟋蟀吟牖寒蝉鸣百年之命忽若倾早知迅速秉烛行东造扶桑游紫庭西至崑仑戏曾城
吴声歌曲
子夜歌
始欲识郎时两心望如一理丝入残机何悟不成匹前丝断纒绵意欲结交情春蚕易感化丝子已复生郎为傍人取负侬非一事攡门不安横无复相关意我念欢的的子行由豫情雾露隐芙容见莲不分明昔别雁集渚今还燕巢梁敢辞岁月久但使逢春阳
杂曲歌辞
西洲曲
忆梅下西洲折梅寄江北单衫杏子红双鬓鸦雏色西洲在何处两桨桥头渡日暮伯劳飞风吹乌臼树树下即门前门中露翠钿开门郎不至出门采红莲采莲南塘秋莲花过人头低头弄莲子莲子青如水置莲怀袖中莲心彻底红忆郎郎不至仰首望飞鸿鸿飞满西洲望郎上青楼楼高望不见尽日栏干头栏干十二曲垂手明如玉卷帘天自高海水揺空绿海水梦悠悠君愁我亦愁南风知我意吹梦到西洲
东飞伯劳歌
东飞伯劳西飞燕黄姑织女时相见谁家儿女对门居阖顔发?照里闾南窗北牖桂月光罗帷绮帐脂粉香女儿年几十五六窈窕无双顔如玉三春已暮花从风空留可怜谁与同
乐辞
绣幙围风香耳节朱丝桐不知理何事浅立经营中爱惜加穷袴妨闲托守宫今日牛羊上丘陇当年近前面发红
休洗红二首
休洗红洗多红色淡不惜故缝衣记得初按茜人夀百年能几何後来新妇今为姿
休洗红洗多红在水新红裁作衣旧红番作里回黄转绿无定期世事返复君所知
襄阳儿童歌
山公出何许往至高阳池日夕倒载归酩酊无所知时时能骑马倒着白接?举鞭向葛疆何如并州儿
武陵人歌
黄阁武陵记曰有緑萝山侧岩垂水悬萝百里许得明月池碧潭镜澈百尺见底素岩若雪松如挿翠流风叩柯有丝桐之韵土人为之歌曰
仰兹山兮迢迢层石构兮嵯峨朝日丽兮阳岩落景梁兮隂阿鄣壑兮生音吟籁兮相和敷芳兮绿林恬淡兮润波乐兹潭兮安流缓尔櫂兮咏歌
石仓历代诗选卷四

[book_title]卷五
<集部,总集类,石仓历代诗选>
钦定四库全书
石仓历代诗选卷五
明　曹学佺　编
宋诗
文帝
登景阳楼
崇堂临万雉层楼跨九成瑶轩笼翠幌组幙翳云屏阶上晓露洁林下夕风清蔓藻嬛绿叶芳兰媚紫茎极望周天险留察浃神京交渠纷绮错列植发华英
北伐
季文鉴祸先辛生识机始崇眷非无徵兴废要有以自昔沦中畿倏焉盈百祀不覩南云隂但见胡尘起乱极治方形涂泰由积否方欲除遗氛矧乃秽边鄙眷言悼斯民纳隍良在已逝将振弘纲一麾同文轨
孝武帝
丁督护歌
闻欢去北征相送直渎浦只有泪可出无复情可吐督护初征时侬亦恶闻许愿作石尤风四面断行旅
自君之出矣
自君之出矣金翠闇无精思君如日月回还昼夜生
游覆舟山
束发好怡衍弱冠颇流薄素想终勿倾聿来果丘壑层峯亘天维旷渚绵地络逢臯列神苑遭坛树仙阁松墱含青晖荷源煜彤烁川界泳游鳞岩庭响鸣鹤
登作乐山
修路轸孤辔竦石顿飞辕遂登千寻首表里望丘原屯?扰风穴积水溺云根汉潦吐新波楚山带旧苑壤草凌故国拱木秀颓垣目极情无留客思空已繁
登鲁山
解帆憩通渚息徒凭椒丘粤值风景和升高从远眸纪郢穷西路湘梦极南流杳哉汉隂水浩焉江界修
济曲阿後湖
宵登毘陵路旦过云阳郛平湖旷津济菰渚迭明芜和风翼归采夕氛晦山嵎惊澜翻鱼藻頳霞照桑榆
与庐陵王绍别
连岁矜离心今兹幸良集信宿穷晨暮开顔披所戢未尽欢娱怀已伤岐路及舳舻引江介飞旌背京邑悄扰徒旅戒圑栾流景入迟迟分手念泫泫登路泣
拜衡阳文王义季墓
昧旦凭行轼濡露及山庭投步矜履蹈举目增凄清轺路灭归轸沦闼负重扃深松朝已雾幽隧宴未明长杨敷晩素宿草披初青哀往起沈泉追爱恸中情竹帛凭年远世范随代倾
七夕
白日倾晩照弦月升初光炫炫叶露满肃肃庭风扬瞻言媚天汉幽期济河梁服箱从?轺纨绮阙成章解带遽回轸谁云秋夜长爱聚双情欸念离两心伤
初秋
夏尽炎气微火息凉风生绿草未倾色白露已盈庭远视秋云发近听寒蝉鸣运移矜物化川上感余情
秋夜
局景薄西隅升月照东垂肃肃风盈幕泫泫露倾枝侧闻飞壶急坐见河宿移覩辰念节变感物矜乖离
江夏王义恭
艳歌行
江南游湘妃窈窕汉滨女淑问流古今兰音媚郑楚瑶顔映长川善服照通浒求思望襄澨叹息对衡渚中情未相感搔首增企予悲鸿失良匹俯仰恋俦侣徘徊忘寝食羽翼不能举倾首伫春鷰为我津辞语
游子移
三河游荡子丽顔迈荆宝携持玉柱筝怀挟忘忧草绸缪甘泉中驰逐邯郸道春服候时制秋纨迎凉造珍魄晖素腕玉迹满襟抱常叹乐日宴恒悲欢不早挥吹传旧美趋謡尽新好仲尼为辍餐秦王足倾倒
自君之出矣
自君之出矣笥锦废不开思君如清风晓夜常徘徊
登景阳楼
丹墀设金屏瑶榭陈玉牀温宫冬开燠清殿夏含霜弱蘂布遐馥轻叶振远芳弥望少无际肆睇周华疆象阙对驰道飞廉瞩方塘邸寺送晖曜槐柳自成行通川溢轻舻长街盈方箱顾此爝火微胡顔厠天光
彭城戏马台集
骋骛辞南京弭节憩东楚懿蕃重遐望兴言集僚侣于役未云淹时迁变溽暑眷恋江水流回首独延伫
南平王铄
三妇艳诗
大妇裁雾縠中妇牒冰练小妇端清景含歌登玉殿丈人且徘徊临风伤流霰
拟行行重行行
眇眇陵长道遥遥行远之回车背京里挥手从此辞堂上流尘生庭中绿草滋寒螿翔水曲秋?依山基芳年有华月佳人无还期日夕凉风起对酒长相思悲发江南调忧委子衿诗卧觉明灯晦坐见轻纨缁泪容不可饰幽镜难复治愿垂薄暮景照妾桑榆时
拟明月何皎皎
落宿半遥城浮云蔼层阙玉宇来清风罗帐延秋月结思想伊人沈忧怀明发谁为客行久屡见流芳歇
代收泪就长路
耸辔高陵曲挥袂广川濆黄尘昏白日悲风起浮云萧条万里别契濶三秋分时往从朝露年来惊夕氲徘徊去芳节依迟从远军
过历山湛长史草堂
兹岳藴虚诡凭览趣亦赡九峯相接连五渚逆萦浸层阿疲且引絶岩畅方禁溜衆夏更寒林交昼常?伊余久淄湼复得味恬淡愿逐安期止於焉惬高枕
秋歌
昊天清且高秋气发初凉白露下微津明月流素光凝烟泛城阙凄风入轩房朱华先零落绿草就芸黄纤罗还笥箧轻纨改衣裳
何承天
芳树篇
芳树生北庭丰隆正徘徊翠頴陵冬秀红葩迎春开佳人闲幽室惠心婉以谐兰房掩绮幌绿草被长阶日夕游云际归禽命同栖皓月盈素景凉风拂中闺哀弦理虚堂要妙清且凄啸歌流激楚伤此硕人怀梁尘集丹帷微飈扬罗袿岂怨嘉时暮徒惜良愿乖
顔延之
车驾幸京口侍游蒜山作
元天高北列日观临东溟入河起阳峡践华因削成岩险去汉宇襟卫徙吴京流池自化造山关固神营园县极方望邑社总地灵宅道炳星纬诞曜应辰明睿思纒故里巡驾市旧垧陟峯腾辇路寻云抗瑶甍春江壮风涛兰野茂荑英宣游弘下济穷远凝圣情岳滨有和会祥习在卜征周南悲昔老留滞感遗氓空食疲廊肆反税事岩耕
夏夜呈从兄散骑车长沙
炎天方埃郁暑宴阕尘纷独静阙偶坐临堂对星分侧听风薄木遥睇月开云夜蝉当夏急隂虫先秋闻岁候初过半荃蕙岂久芬屏居恻物变慕类抱情殷九逝非空思七襄无成文
和谢监灵运
弱植慕端操窘步惧先迷寡立非择方刻意藉穷栖伊昔遘多幸秉笔侍两闺虽慙丹雘施未谓玄素暌徒遭良时詖王道奄昬霾人神幽明絶朋好云雨乖吊屈汀洲浦谒帝苍山蹊倚岩听绪风攀林结留荑跂予间衡峤曷月瞻秦稽皇圣昭天德丰泽振沈泥惜无雀雉化何用充海淮去国还故里幽门树蓬藜采茨葺昔宇翦棘开旧畦物谢时既宴年往志不偕亲仁敷情眤兴玩究辞凄芬馥歇兰若清越夺琳珪尽言非报章聊用布所怀
北使洛
改服饬徒旅首路局险艰振楫发吴洲秣马陵楚山涂出梁宋郊道由周郑间前登阳城路日夕望三川在昔辍期运经始阔圣贤伊濲絶津济台馆无尺椽宫陛多巢穴城阙生云烟王猷升八表嗟行方暮年隂风振凉野飞云瞀穷天临涂未及引置酒惨无言隐悯徒御悲威迟良马烦游役去芳时归来屡徂諐蓬心既已矣飞薄殊亦然
还至梁城作
眇默轨路长憔悴征戍勤昔迈先徂师今来後归军振策睠东路倾侧不及羣息徒顾将夕极望梁陈分故国多乔木空城凝寒云丘陇填郛郭铭志灭无文木石扃幽闼黍苗延高坟惟彼雍门子吁嗟孟尝君愚贱同埋灭尊贵谁独闻曷为久游客忧念坐自殷
始安郡还都与张湘州登巴陵城楼作
江汉分楚望衡巫奠南服三湘沦洞庭七泽蔼荆牧经涂延旧轨登闉访川陆水国周地险河山信重复却倚云梦林前瞻京台囿清雰霁岳阳曾晖薄澜澳凄矣自远风伤哉千里目万古陈往还百代劳起伏存没竟何氏烔介在明淑请从上世人归来艺桑竹
秋胡诗九首
椅梧倾高凤寒谷待鸣律影响岂不怀自远每相匹婉彼幽闲女作嫔君子室峻节贯秋霜明艳作朝日嘉运既我从欣愿自此毕
燕居未及好良人顾有违脱巾千里外结绶登王畿戒徒在昧旦左右来相依驱车出郊郭行路正威迟存为久离别没为长不归
嗟余怨行役三陟穷晨暮严驾越风寒解鞍犯霜露原隰多悲凉回飈卷高树离兽起荒蹊惊鸟纵横去悲哉游宦子劳此山川路
超揺行人远宛转年运徂良时为此别日月方向除孰知寒暑积僶俛见荣枯岁暮临空房凉风起坐隅寝兴日已寒白露生庭芜
勤役从归愿反路遵山河昔辞秋未素今也岁载华蚕月欢时暇桑野多经过佳人从所务窈窕援高柯倾城谁不顾弭节停中阿
年往诚思劳路远阔音形虽为五载别相与昧平生舍车遵往路鳬藻驰目成南金岂不重聊自意所轻义心多苦调密此金玉声
高节难久淹朅来空复辞迟迟前途尽依依造门基上堂拜嘉庆入室问何之日暮行采归物色桑榆时美人望昏至慙叹前相持
有怀谁能已聊用申苦难离居殊年载一别阻河关春来无时豫秋至恒早寒明发动愁心闺中起长叹惨凄岁方宴日落游子顔
高张生絶弦声急由调起自昔枉光尘结言固终始如何久为别百行諐诸已君子失明义谁与偕没齿愧彼行露诗甘之长川泛
五君咏五首
阮步兵
阮公虽沦迹识密鉴亦洞沈醉似埋照寓辞类托讽长啸若怀人越礼自惊衆物故不可论途穷能无恸
嵇中散
中散不偶世本自餐霞人形解验默仙吐论知凝神立俗迕流议寻山洽隐沦鸾翮有时铩龙性谁能驯
刘参军
刘伶善闭关怀情灭闻见鼓钟不足欢荣色岂能眩韬精日沈饮谁知非荒宴颂酒虽短章深衷自此见
阮始平
仲容青云器实禀生民秀逹音何用深识微在金奏郭奕巳心醉山公非虚觏屡荐不入官一麾乃出守
向常侍
向秀甘淡薄深心托毫素探道好渊玄观书鄙章句交吕既鸿轩攀嵇亦凤举流连河里游恻凄山阳赋
为织女赠牵牛
婺女俪经星姮娥栖飞月慙无二媛灵托身侍天阙阊阖殊未晖咸池岂沐发汉隂不夕张长河为谁越虽有促讌期方须凉风发虚计双曜周空迟三星没非怨杼轴劳但念芳菲歇
归鸿
昧旦濡和风沾露践朝晖万有皆同春鸿雁独辞归相鸣去涧泛长引发江畿皦洁登云侣连绵千里飞长怀河朔路缅与湘汉违
辞难潮沟
徘徊眷郊甸俛仰引单襟一涂不苟豫百虑毕来侵永怀交在昔有愿諐瑟琴写言劳者事将用慰亡簪
谢庄
和元日雪花应诏
从候昭神世息燧应颂道玄化尽天秘凝功毕地宝笙镛流七始玉息承三造委霰下璇蕤叠雪翻琼藻积曙境寓明联萼千里杲掩映顺云悬揺裔从风扫发贶烛侄前腾瑞光图表泽厚见身末恩踰悟生眇竦诚岱驾肃侧志梁銮矫
七夕夜咏牛女应制
辍机起春暮停箱动秋衿璇居照汉右芝驾肃河隂容裔泛星道逶迤济?浔陆离迎宵佩倏烁望昏簪俱倾环气怨共歇浃年心珠殿釭未沬瑶庭路已深夕清岂淹拂弦辉无久临
游豫章西观洪崖井
幽愿平生积野好岁月弥舍簪神区外整褐灵乡垂林远炎天隔山深白日亏游隂腾鹄岭飞清起凤池隐爱松霞被容与涧烟移将遂丘中性结驾终在斯
自浔阳至都集道里名为诗
山经亟旋览水牒勌敷寻稽榭诚淹留烟台信遐临翔州凝寒气秋浦结清隂眇眇高湖旷遥遥南陵深青溪如委黛黄沙似舒金观道雷池侧访德茅堂隂鲁显阙微迹秦良灭芳音讯远博望崖采赋梁山岑崇馆非陈宇茂苑岂旧林
北宅秘园
夕天霁晩气轻霞澄暮隂微风清幽幌余日照青林收光渐窗歇穷园自荒深绿池翻素景秋槐响寒音伊人傥同爱弦酒共栖寻
怀园引
鸿飞从万里飞飞河岱起辛勤越霜雾联翩遡江汜去旧国违旧乡旧海悠且长回首瞻东路延翮向秋方登楚都入楚关楚地萧瑟楚山寒岁去冰未巳春来雁不还风肃幌兮露濡庭汉水初绿柳叶青朱光霭霭云英英离禽喈喈又晨鸣菊有秀兮松有蕤忧来年去容发衰流隂逝景不可追临堂危坐怅欲悲试托意向芳荪心绵绵兮属荒樊想绿苹兮既冒沼念幽兰兮已盈园夭桃晨暮发春莺旦夕喧青苔芜石路宿草尘篷门
山夜忧
庭光尽山明归流风乘轩卷明月缘河飞涧鸟鸣兮夜蝉清橘露靡兮蕙烟轻凌别浦兮值泉跃经乔木兮遇猨惊南臯别鹤行伫汉东隣孤管入青天沈疴白髪共急日朝露过隟讵赊年年既去兮发不还金膏玉液岂留顔回舲拓绳户收棹掩荆关
谢灵运
长歌行
倏烁夕星流昱奕朝露圑粲粲乌有停泫泫岂蹔安徂龄速飞电颓节骛惊湍览物起悲绪顾已识忧端朽貌改鲜色悴容变柔顔亹亹衰期迫靡靡壮志阑既慙臧孙慨复愧杨子叹寸隂果有逝尺素竟无观幸赊道念戚且取长歌观
折杨柳行二首
郁郁河边树青青野田草舍我故乡客将适万里道妻妾牵衣衿擦泪沾怀抱还拊幼童子顾托兄与嫂辞诀未及终严驾一何早负笮引文舟饥渇常不饱谁令尔贫贱咨嗟何所道
骚屑出穴风挥霍见日雪飕飕无久揺皎皎几时洁未觉泮春冰已复谢秋节空对尺素迁独视寸隂灭否桑未易系泰茅难重拔桑茅迭生运语默寄前哲
君子有所思行
总驾越锺陵还顾望京畿踯躅周名都游目倦忘归市鄽无厄室世族有高闱密亲丽华苑轩甍饬通逵孰是金张乐谅由燕赵诗长夜恣酣饮穷年弄音徽盛往速露坠衰来疾风飞饮生不欢娱何以竟暮归寂寥曲肱子瓢饮疗朝饥所秉自天性贫富岂相讥
燕歌行
孟冬初寒节气成悲风入闺霜依庭秋蝉噪柳燕辞楹念君行役怨边城君何崎岖久徂征岂无膏沐感鹳鸣对君不乐泪沾缨辟窗开幌弄秦筝调弦促柱多哀声遥夜明月鉴帷屏谁知河汉浅且清展转思服悲明星
永初三年七月十六日之郡初发都
述职期阑暑理棹变金素秋?澄夕隂火旻团朝露辛苦谁为情游子值颓暮爱似庄念昔久敬曾存故如何怀土心持此谢远度李牧愧长袖郤克慙躧步良时不见遗丑状不成恶曰余亦支离依方早有慕生幸休明世亲蒙英逹顾空班赵氏璧徒乖魏王瓠从来渐二纪始得傍归路将穷山海迹永絶赏心悟
隣里相送至方山
祗役出皇邑相期憇瓯越解缆及流潮怀旧不能发析析就衰林皎皎明秋月含情易为盈遇物难可歇积疴谢生虑寡慾罕所阙资此永幽栖岂伊年岁别各勉日新志音尘慰寂蔑
过始宁墅
束发怀耿介逐物遂推迁违志似如昨二纪及兹年缁磷谢清旷疲薾慙贞坚拙疾相倚薄还得静者便剖竹守沧海枉帆过旧山山行穷登顿水涉尽洄沿岩峭岭稠叠洲萦渚连绵白云抱幽石绿筱媚清涟葺宇临回江筑观基曾巅挥手告乡曲三载期归旋且为树枌檟无令孤愿言
七里濑
羁心积秋晨晨积展游眺孤客伤逝湍徒旅苦奔峭石浅水潺湲日落山照曜荒林纷沃若哀禽相叫啸遭物悼迁斥存期得要妙既秉上皇心岂屑末代诮目覩严子濑想属任公钓谁谓古今殊异代可同调
晩出西射堂
步出西掖门遥望城西岑连障叠巘崿青翠杳深沈晓霜枫叶丹夕曛岚气隂节往戚不浅感来念已深羁雌恋旧侣迷鸟怀故林含情尚劳爱如何离赏心抚镜华缁鬓揽带缓促衿安排徒空言幽独赖鸣琴
登池上楼
濳虬媚幽姿飞鸿响远音薄霄愧云浮栖川怍渊沈进德智所拙退耕力不任徇禄反穷海卧疴对空林衾枕昧节候褰开蹔窥临倾耳聆波澜举目眺岖嶔初景革绪风新阳改故隂池塘生春草园柳变鸣禽祁祁伤豳歌萋萋感楚吟索居易永久离羣难处心持操岂独古无闷徵在今
游南亭
时竟夕澄霁云归日西驰密林含余清远峰隐半规久痗昏垫苦旅馆眺郊岐泽兰渐被径芙蓉始发池未厌青春好已观朱明移戚戚感物叹星星白发垂药饵情所止衰疾忽在斯逝将候秋水息景偃旧崖我志谁与亮赏心惟良知
游赤石进帆海
首夏犹清和芳草亦未歇水宿淹晨暮隂霞屡兴没周览倦瀛壖况乃凌穷髪川后时安流天吴静不发扬帆采石华挂席拾海月溟涨无端倪虚舟有超越仲连轻齐组子牟眷魏阙矜名道不足适已物可忽请附任公言终然谢天伐
登江中孤屿
江南倦历览江北旷周旋怀新道转迥寻异景不延乱流趋正絶孤屿媚中川云日相辉映空水共澄鲜表灵物莫赏藴真谁为传想像崑山姿缅邈区中缘始信安期术得尽养生年
登永嘉绿嶂山诗
裹粮杖轻策怀迟上幽室行源迳转远距陆情未毕澹潋结寒姿圑栾润霜质涧委水屡迷林迥岩逾密眷西谓初月顾东疑落日践夕奄昏曙蔽翳皆周悉蛊上贵不事履二美贞吉幽人常坦步高尚邈难匹颐阿竟何端寂寂寄抱一恬如既已交缮性自此出
郡东山望溟海诗
开春献初岁白日出悠悠荡志将愉乐瞰海庶忘忧策马步兰臯緤空息椒丘采蕙遵大薄搴若履长洲白花缟阳林紫??春流非徒不弭忘览物情弥遒萱苏始无慰寂寞终可求
石室山诗
清旦索幽异放舟越垧郊苺苺兰渚急藐藐苔岭高石室冠林陬飞泉发山椒虚泛径千载峥嵘非一朝乡村絶闻见樵苏限风霄微戎无远览总笄羡升乔灵域久韬隐如与心赏交合欢不容言摘芳弄寒条
斋中读书
昔途游京华未尝废丘壑矧乃归山川心迹双寂寞虚馆絶诤讼空庭来鸟雀卧疾丰暇豫翰墨时间作怀抱观古今寝食展戏谑既笑沮溺苦又哂子云合执戟亦以疲耕稼岂云乐万事难竝欢逹生幸可托
种桑诗
诗人陈条柯亦有美攘剔前修为谁故後事资纺绩常佩知方诫愧微富教益浮阳骛嘉月艺桑迨闲隙踈栏发近郛长行逹广场旷流始毖泉湎涂犹跬迹俾此将长成慰我海外役
石壁精舍还湖中作
昏旦变气候山水含清晖清晖能娱人游子憺忘归出谷日尚早入舟阳已微林壑歛暝色云霞收夕霏芰荷迭映蔚蒲稗相因依披拂趋南迳愉悦偃东扉虑澹物自轻意惬理无违寄言摄生客试用此道推
登石门最高顶
晨策寻絶壁夕息在山栖疏峰抗高馆对岭临回溪长林罗户穴积石拥阶基连岩觉路塞密竹使径迷来人忘新术去子惑故蹊活活夕流驶噭噭夜猿啼沈冥岂别理守道自不擕心契九秋干目翫三春荑居常以待终处顺故安排惜无同怀客共登青云梯
从斤竹涧越岭溪行
猿鸣诚知曙谷幽光未显岩下云方合花上露犹泫逶迤傍隈隩迢逓陟陉岘过涧既厉急登栈亦陵缅川渚屡径复乘流翫回转苹萍泛沈深菰蒲冒清浅企石挹飞泉攀林摘叶卷想见山阿人薜萝若在眼握兰勤徒结折麻心莫展情用赏为美事昧竟谁辩观此遗物虑一悟得所遣
过白?亭诗
拂衣遵沙垣缓步入蓬屋近涧涓密石远山映踈木空翠难强名渔钓易为曲援萝聆青崖春心自相属交交止栩黄呦呦食苹鹿伤彼人百哀嘉尔承筐乐荣悴迭去来穷通成休慽未若长踈散万事恒抱朴
夜宿石门诗
朝搴苑中兰畏彼霜下歇暝还云际宿弄此石上月鸟鸣识夜栖木落知风发异音同至听殊响俱清越妙物莫为赏芳醑谁与伐美人竟不来阳阿徒曦发
南楼中望所迟客
杳杳日西颓漫漫长路迫登楼为谁思临江迟来客与我别所期期在三五夕圆景早已满佳人殊未适即事怨暌擕感物方凄戚孟夏非长夜晦明如岁隔瑶华未堪折兰苕已屡摘路阻莫赠问云何慰离析搔首访行人引领冀良觌
酬从弟惠连五首
寝瘵谢人徒灭迹入云峰岩壑寓耳目欢爱隔音容永絶赏心望长怀莫与同末路值令弟开顔披心胸心胸既云披意得咸在斯凌涧寻我室散帙问所知夕虑晓月流朝忌曛日驰悟对无厌歇聚散成分离分离别西川回景归东山别时悲已甚别後情更延倾想迟嘉音果枉济江篇辛勤风波事欸曲洲渚言洲渚既淹时风波子行迟务协华京想讵存空谷期犹复惠来章祗足搅余思傥若果归言共陶暮春时暮春虽未交仲春善游遨山桃发红萼野蕨渐紫苞嘤鸣已悦豫幽居犹郁陶梦寐伫归舟释我吝与劳登临海峤初发疆中作与从弟惠连可见羊何共和之
杪秋寻远山山远行不近与子别山阿含酸赴修畛中流袂就判欲去情不忍顾望脰未悁汀曲舟已隐隐汀絶望舟骛棹逐惊流欲抑一生欢并奔千里游日落当栖薄系缆临江楼岂惟夕情敛忆尔共淹留淹留昔时欢复增今日叹兹情已分虑况乃协悲端秋泉鸣北涧哀猿响南峦戚戚新别心凄凄久念攅攅念攻别心旦发清溪隂暝投剡中宿明登天姥岑高高入云霓还期那可寻傥遇浮丘公长絶子徽音
道路忆山中
采菱调易急江南歌不缓楚人心昔絶越客肠今断断絶虽殊念俱为归虑欸存乡尔思积忆山我愤懑追寻栖息时偃卧任纵诞得性非外求自已为谁纂不怨秋夕长常苦夏日短濯流激浮湍息隂倚密竿怀故叵新欢含悲忘春暖凄凄明月吹恻恻广陵散殷勤诉危柱慷慨命促管
入彭蠡湖口
客游倦水宿风潮难具论洲岛骤回合圻?屡崩奔乘月听哀狖浥露馥芳荪春晩绿野秀岩高白云屯千念集日夜万感盈朝昏攀崖照石镜牵叶入松门三江事多往九泒理空存灵物????珍怪异人秘精魂金膏灭明光水碧缀流温徒作千里曲弦絶念弥敦
入华子冈是麻源第三谷
南州实炎德桂树陵寒山铜陵映碧涧石磴泻红泉既枉隐沦客亦栖肥遁贤险径无测度天路非术阡遂登羣峰首邈若升云烟羽人絶髣髴丹丘徒空筌图牒复磨灭碑版谁闻传莫辩百代後安知千载前且申独往意乘月弄潺湲恒充俄顷用岂为古今然
初往新安桐庐口
絺綌虽凄其授衣尚未至感节良已深怀古亦云思不有千里棹孰申百代意远协尚子心遥得许生计既及泠风善又即秋水驶江山共开旷云日相照媚景夕羣物清对玩闲可憙
东阳溪中赠荅二首
可怜谁家妇缘流洒素足明月在云间迢迢不可得可怜谁家郎缘流乘素舸但问情若为月就云中堕
何偃
冉冉孤生竹
流萍依清源孤鸟宿深沚?干相经萦风波能终始草生有日月婚秊行及纪思欲侍衣裳关山分万里徒作春夏期空望良人轨芳色宿昔事谁见过时美凉鸟临秋竟欢愿亦云已岂意倚君恩坐守零落耳
汤惠休
怨诗行
明月照高楼含君千里光巷中情思满断絶孤妾肠悲风荡帷帐瑶翠坐自伤妾心依天末思与浮云长啸歌视秋草幽叶岂再扬暮兰不待岁离华能几芳愿作张女引流悲绕君堂君堂严且秘絶调徒飞扬
江南思
幽客海隂路留戍淮阳津垂情向春草知是故乡人
杨花曲二首
葳蕤华结情宛转风含思掩涕守春心折兰还自遗江南相思引多叹不成音黄鹤西北去衔我千里心
白紵歌
琴瑟未调心已悲任罗胜绮强自持忍思一舞望所思将转未转恒如疑桃花水上春风出舞袖逶迤鸾照日徘徊鹤转情艳逸君为迎歌心如一
秋风
秋风嫋嫋入曲房罗帐含月思心伤蟋蟀夜鸣断人肠长夜思君心飞扬他人相思君相忘锦衾瑶席为谁芳
楚明妃曲
琼台彩楹桂寝雕甍金闺流耀玉牖含英香芬幽蔼珠彩珍荣文罗秋翠纨绮春轻骖驾鸾鹤往来仙灵含姿缔视微笑相迎结兰枝送目成当秊为君荣
赠鲍侍郎
玳枝兮金英绿叶兮金茎不入君玉杯低彩还自荣想君不相艳酒上视尘生当令芳意重无使盛年倾
伍缉之
劳歌二首
幼童轻岁月谓言可久长一朝见零悴叹息向秋霜迍邅已穷极疚疴复不康每恐先朝露不见白日光庶及盛年时蹔遂情所望吉辰既乖越来期眇未央促促岁月尽穷年空悲伤
女萝依附松终已冠高枝浮萍生托水至死不枯萎伤哉抱关士独无松乔期月色似冬草居身苦且危幽生重泉下穷年冰与澌多谢负郭生无所事六奇劳为社下宰时无魏无知
萧璟
贫士诗
四时迭来往苦辛随事迫三冬泣牛衣五月披裘客迟迟春日永忧来安所适季秋授衣节荷裳竟不易班超弃笔砚娄敬脱挽轭虽云丈夫志终涉自媒迹贤哉顔氏子饮水常怡怿
陆凯
赠范?诗
折花逢驿使寄与陇头人江南无所有聊赠一枝春
鲍令晖
拟青青河畔草
褭褭临窗竹蔼蔼垂门桐灼灼青轩女泠泠高堂中明志逸秋霜玉顔掩春红人生谁不别恨君早从戎鸣弦慙夜月绀黛羞春风
代葛沙门妻郭小玉作
明月何皎皎垂幌照罗茵若共相思夜知同忧怨晨芳华岂矜貌霜露不怜人君非青云逝飘迹事咸秦妾持一生泪经秋复度春
题书後寄行人
自君之出矣临轩不解顔砧杵夜不发高门昼恒关帐中流熠燿庭前华紫兰杨枯识节异鸿归知客寒游用暮冬尽芳春待君还
寄行人
桂吐两三枝兰开四五叶是时君不归春风徒笑妾
吴声歌曲
碧玉歌
碧玉破瓜时郎为情颠倒芙蓉陵霜荣秋容故尚好碧玉破瓜时郎为情颠倒感郎不羞郎回身就郎抱
读曲歌
花钗芙蓉髻双鬓如浮云春风不知暑好来动罗裙红蓝与芙蓉我色与欢敌莫案石榴花历乱听侬摘打坏木栖牀谁能坐相思三更书石阙忆子夜啼碑侬心常慊慊欢行由豫情雾露隐芙蓉见莲讵分明执手与欢别合会在何时明灯照空局悠然未有期欢心不相怜慊苦竟何已芙蓉腹里萎莲汝从心起种莲长江边藕生黄蘖浦必得莲子时流离经辛苦蹔出白门前杨柳可藏鸟欢作沈水香侬作博山鑪
乌夜啼
歌舞诸少年娉婷无种迹菖蒲花可怜闻名不曾识辞家远行去侬欢独离居此日无啼音裂帛作还书可怜乌臼鸟强言知天曙无故三更啼欢子冒闇去
石仓历代诗选卷五

[book_title]卷六
钦定四库全书
石仓历代诗选卷六
明　曹学佺　编
齐诗
武帝
估客乐
昔经樊邓役阻潮梅根渚感忆追往事意满辞不叙
竟陵王子良
九月侍宴
月殿风转层台气寒高云敛色遥露已团式诏司警言戾秋峦轻觞时荐落英可餐
登山望雷居士精舍同沈右卫过刘先生墓下作
沛国刘子珪学优未仕迹迩心遐履信体仁古之遗德潜舟迅景灭赏沦辉言念芳猷式怀嗟述属舍弟随郡有示来篇弥缜久要之情益深宿草之叹升望西山率尔为荅虽因事雷生实申悲刘子云尔
汉陵淹馆芜晋殄洙风缺五都声论空三河文义絶兴礼迈前英谈玄踰往哲明情日夜深徽音岁时灭垣井总已平烟云从容裔尔叹牛山悲我悼惊川逝
王融
渌水曲
湛露改寒司交莺变春旭琼树落晨红瑶塘水初渌日霁沙溆明风泉动华烛遵渚泛兰觞乘漪弄清曲斗酒千金轻寸隂百年促何用尽欢娱王度式如玉
采菱曲
炎光销玉殿凉风吹凤楼雕辎傃平隰朱櫂泊安流金华妆翠羽鷁首画飞舟荆姬采菱曲越女江南讴腾声翻叶静发响谷云浮良时时一遇佳人难再求
青青河畔草
容容寒烟起翘翘望行子行子殊未归寤寐君容辉夜中心爱促觉後阻河曲河曲万里余情交襟袖踈珠露春华返璿霜秋照晩入室怨蛾眉情归为谁婉
同沈右率诸公赋鼓吹曲二首
巫山高
想像巫山高薄暮阳台曲烟霞乍舒卷蘅芳自断续彼美如可期寤言纷在瞩怃然坐相思秋风下庭绿
芳树
相望早秋日烟华杂如雾复此佳丽人含情结芳树绮罗已自怜暄风多有趣去来徘徊者佳人不可遇
临高台
游人欲骋望积步上高台井莲当夏吐窗桂逐秋开花飞低不入鸟散远时来还看云栋影含月共徘徊
从武帝琅邪城讲武应诏
治兵闻鲁策训旅见周篇教民良不弃任智理恒全白日映丹羽頳霞文翠旃凌山炫组甲带水被戈船凝霞郁摧怆清管乍联绵早逢文化洽复属武功宣愿陪玉銮右一举扫燕然
栖玄寺听讲毕游邸园七韵应司徒教
道胜业兹远心闲地能隟桂橑郁初裁兰墀坦将辟虚檐对长屿高轩临广液芳草列成行嘉树纷如积流风转还迳清烟泛乔石日汨山照红松映水华碧畅哉人外赏迟迟眷西夕
萧谘议西上夜集
徘徊将所爱惜别在河梁衿袖三春隔江山千里长寸心无远近边地有风霜勉哉勤岁暮敬矣事容光山中殊未怿杜若空自芳
别王丞僧孺
首夏实清和余春满郊甸花树杂为锦心池皎如练如何於此时别离言与宴留杂已郁纡行舟亦遥衍非君不见思所悲思不见
寒晩敬和何徵君点
踈酌候冬序闲琴改秋律如何将暮天复值西归日揺落迎轩牖飞鸣乱绳荜烟灌共深隂风篁两萧瑟虚堂无笑语怀君首如疾早轻北山赋晩爱东臯逸上德可润身下泽有徐辔【叶音必】
和王友德元古意二首
游禽暮知返行人独未归坐销芳草气空度明月辉嚬容入朝镜思泪点春衣巫山彩云没淇上绿杨稀待君竟不至秋雁双双飞
霜气下盟津秋风度函谷念君凄以寒当轩卷罗縠纤手废裁缝曲鬓罢膏沐千里不相闻寸心郁氤氲况复飞萤夜木叶乱纷纷
游仙诗
献岁和风起日出东南隅凤旍乱烟道龙驾溢云区结赏自员峤移讌乃方壶金巵浮水翠玉斚挹泉珠徒用霜露改终然天地俱
命驾瑶池隈过息嬴女台长袖何靡靡箫管清且哀璧门凉月举珠殿秋风回清鸟骛高羽王母停玉杯举手蹔为别千年将复来
湘沅有兰芷汨吾欲南征遗佩出长浦举袂望增城朱霞拂绮树白云照金楹五芝多秀色八桂常冬荣弭节且夷与参差闻凤笙
浄行诗
韫石谅非真饰瓶信为假窃服臯门上滥吹溜轩下凤祀徒惊心驺文终好野实相岂或照浮荣未能舍迹殊冠冕客事袭驱驰者已矣歇郑声无然乱周雅
处尘贵不染被褐重怀珠美玉曜幽石曾兰挺丛刍四氏不为侣三界岂能渝谅兹亲爱染宁以财利拘烦流舍智宝榛路坦夷途万物竟何匹烈火树红芙
心怨动纷绕情怡辄迁互欢爱一离远伤忧坐衰暮连幌结清隂高台起风露腐毒缘芳旨天伐实修嫮慾网必亏生繁罝或全?眇眇夜何期悠悠终肯悟
春游回文诗
枝分柳塞北叶暗榆关东垂条逐絮转落蘂散花丛池莲照晓月幔锦拂朝风低吹杂纶羽薄粉艶妆红离情隔远道叹结深闺中
侍游方山应诏
巡躅望登年帐饮临秋县日羽镜霜浔云旗落风甸四瀛良在目八寓婉如见小臣窃自嘉预奉柏梁讌
和南海王殿下咏秋胡妻七首
日月共为照松筠俱以贞佩纷甘自远结镜待君明且协金兰好方愉琴瑟情佳人忽千里幽闺积思生景落中轩坐悠悠望城阙高树升夕烟层楼满初月光隂非或异山川屡难越辍泣揜鈆姿搔首乱云髪倾魄属徂火揺念待方秋凉气承宇结明熠傃堦流三星亦虚映四屋惨多愁思君如萱草一见乃忘忧杼轴郁不谐契濶弥新故朔风櫩上发寒鸟林间度客远乏衣裘岁宴饶霜露参差兴别绪依迟起离慕愿言如可信行迈亦云反睇景不告劳瞻途宁遽远何以淹归辙蚕妾事春晩送目乱前华驰心迷旧婉椒佩容有结振芳跂路隅黄金徒以赋白珪终不渝明心良自皎安用久踟蹰遄车及枌巷流日下西虞披帷怅有望出门迟所欲彼美复来仪慙顔变欣瞩兰艾隔芳臭泾渭分清浊去去夫人子请殉川之曲
谢朓
入朝曲
江南佳丽地金陵帝王州逶迤带绿水迢逓起朱楼飞甍夹驰道垂杨?御沟凝笳翼高盖叠鼔送华輈献纳云台表功名良可收
出藩曲
云枝紫微内分组承明阿飞艎遡极浦旌节去关河眇眇苍山色沉沉寒水波铙音巴渝曲箫鼔盛唐歌夫君迈惟德江汉仰清和
从戎曲
选旅辞轘轩弭节赴河源日起霜戈照风回连骑翻红尘朝夜合黄沙万里昏寥戾清笳转萧条边马烦自勉辍耕愿征役去何言
送远曲
北梁辞欢宴南浦送佳人方衢控龙马平路骋朱轮琼筵妙舞絶桂席羽觞陈白云丘陵远山川时未因一为清吹激潺湲伤别巾
登山曲
天明开秀?澜光媚碧堤风荡飘莺乱云行芳树低暮春春服美游驾凌丹梯升峤既小鲁登峦且怅齐王孙尚游衍蕙草正萋萋
江上曲
易阳春草出踟蹰日已暮莲叶尚田田淇水不可渡愿子淹桂舟时同千里路千里既相许桂舟复容与江上可采菱清歌共南楚
咏邯郸故才人嫁为厮养卒妇
生平宫阁里出入侍丹墀开笥方罗縠窥镜比蛾眉初别意未解去久日生悲憔悴不自识娇羞余故姿梦中时仿佛犹言承燕私
芳树
早翫华池隂复影沧洲枻椅柅芳若斯葳蕤纷可结霜下桂枝销怨与飞蓬折不厠玉盘滋谁怜终委絶
临高台
千里常思归登台临绮翼才见孤鸟还未辩连山极四面动清风朝夜起寒色谁知倦游者嗟此故乡忆
同谢谘议咏铜爵台
繐帷飘井干樽酒若平生郁郁西陵树讵闻歌吹声芳襟染泪迹婵娟空复情玉座犹寂寞况乃妾身轻
游山
托养因支离乘闲遂疲蹇语默良未寻得丧云谁辩幸莅山水都复值清冬缅凌厓必千仞寻谿将万转坚崿既崚嶒回流复宛澶杳杳云窦深渊渊石溜浅傍眺郁篻簩还望森柟楩荒隩被葴莎崩壁带苔藓鼯狖叫层嵁鸥鳬戏沙衍触赏聊自观即趣咸巳展经目惜所遇前路欣方践无言萱草歇留垣芳可搴尚子时未归邴生思自免永志昔所钦胜迹今能选寄言赏心客得性良为善
将游湘水寻句溪
既从陵阳钓挂鳞骖赤螭方寻桂水源谒帝苍山垂辰哉且未会乘景弄清漪瑟泪泻长淀潺湲赴两岐轻苹上靡靡杂石下离离寒草分花映戏鲔乘空移兴以暮秋月清霜落素枝鱼鸟余方玩缨緌君自縻及兹畅怀抱山川长若斯
游东田
戚戚苦无悰擕手共行乐寻云陟累榭随山望菌阁远树暧阡阡生烟纷漠漠鱼戏新荷动鸟散余花落不对芳春酒还望青山郭
暂使下都夜发新林至京邑赠西府同僚
大江流日夜客心悲未央徒念关山近终知返路长秋河?耿耿寒渚夜苍苍引领见京室宫雉正相望金波丽鳷鹊玉绳低建章驱车鼎门外思见昭丘阳驰晖不可
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>