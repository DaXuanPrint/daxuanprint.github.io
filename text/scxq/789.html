<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="水云楼词,水云楼词全文在线阅读,水云楼词全文在线下载,大玄古籍书库">
<meta name="description" content="不分卷,清蒋春霖撰。蒋氏一生穷愁落拓,其词抑郁悲凉,多写离乱行役和身世之感,善于描写孤身行旅的凄凉气氛。如《木兰花慢》(乱霞晴隔浦)、《木兰花慢》(泊秦淮雨霁)、《探芳讯》(大江暮)等。其《凄凉犯》(夜泊万福桥)写道:“平芜黯淡,连鸦阵,危滩时响风叶。夜潮乍起,芦根浪涌,估帆催歇。深杯倦泼。听风激、哀笳乱咽。正遥空、寒星数点,旗影动残雪。谁念荒江外,铁甲生寒,泪花冰结。枕戈梦短,坏云堆、饿鸱啼绝。醉倚貂裘,问知否霜袍冻裂。但平沙,万幕寂寂拥寒月。”这不仅反映了个人遭遇的不耦,也隐含着时代动乱的影子。罪有一">
<title>水云楼词_蒋春霖_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">水云楼词</span> <br/>
          作者： <span class="inputVal" id="bkauthor">蒋春霖</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]17940</span> <br/>
          说明： <span class="inputVal" id="bkdec">不分卷,清蒋春霖撰。蒋氏一生穷愁落拓,其词抑郁悲凉,多写离乱行役和身世之感,善于描写孤身行旅的凄凉气氛。如《木兰花慢》(乱霞晴隔浦)、《木兰花慢》(泊秦淮雨霁)、《探芳讯》(大江暮)等。其《凄凉犯》(夜泊万福桥)写道:“平芜黯淡,连鸦阵,危滩时响风叶。夜潮乍起,芦根浪涌,估帆催歇。深杯倦泼。听风激、哀笳乱咽。正遥空、寒星数点,旗影动残雪。谁念荒江外,铁甲生寒,泪花冰结。枕戈梦短,坏云堆、饿鸱啼绝。醉倚貂裘,问知否霜袍冻裂。但平沙,万幕寂寂拥寒月。”这不仅反映了个人遭遇的不耦,也隐含着时代动乱的影子。罪有一些则写得更为直截,如《台城路》则为记事之作,其序云:“金丽生自陵围城出,为述沙洲避雨光景,感成此解。时画角咽秋,灯焰惨绿,如有鬼声在纸上也。”词云:“惊飞燕子魂无定,荒洲坠如残叶。树影疑人,鸮声幻鬼,欹侧春冰途滑。颓云万叠。又雨击寒沙,乱鸣金铁。似引宵程,隔溪磷火乍明灭。江间奔浪怒涌,断笳时隐隐,相和呜咽。野渡舟危,空村草湿,一饭芦中凄绝。孤城雾结。剩网离鸿,怨啼昏月。险梦愁题,杜鹃枝上血。”虽然作者对太平天国起义是否定的,但他对战乱的描绘却是大多数人所能理解和感受的。绢蒋词婉约深至,俊逸流畅,词风近张炎,但比张沉挚凝练。这一点从其造句中也体现出来,如:“罗衣叶叶寒未剪,乱城市一湖深翠。”(《瑶华·败荷》)“一丝吹去,碎剪东风为花瓣,分散春心几许。”(《金缕曲》)“芦边,夜潮骤起,晕波心,月影荡江圆。”(《木兰花慢》)从这些句式都可以看到吴文英对他的影响。</span> <br/>
          封面： <span class="inputVal" id="bkimg">Z_20520.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]水云楼词
[book_author]蒋春霖
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]17940
[book_dec]不分卷,清蒋春霖撰。蒋氏一生穷愁落拓,其词抑郁悲凉,多写离乱行役和身世之感,善于描写孤身行旅的凄凉气氛。如《木兰花慢》(乱霞晴隔浦)、《木兰花慢》(泊秦淮雨霁)、《探芳讯》(大江暮)等。其《凄凉犯》(夜泊万福桥)写道:“平芜黯淡,连鸦阵,危滩时响风叶。夜潮乍起,芦根浪涌,估帆催歇。深杯倦泼。听风激、哀笳乱咽。正遥空、寒星数点,旗影动残雪。谁念荒江外,铁甲生寒,泪花冰结。枕戈梦短,坏云堆、饿鸱啼绝。醉倚貂裘,问知否霜袍冻裂。但平沙,万幕寂寂拥寒月。”这不仅反映了个人遭遇的不耦,也隐含着时代动乱的影子。罪有一些则写得更为直截,如《台城路》则为记事之作,其序云:“金丽生自陵围城出,为述沙洲避雨光景,感成此解。时画角咽秋,灯焰惨绿,如有鬼声在纸上也。”词云:“惊飞燕子魂无定,荒洲坠如残叶。树影疑人,鸮声幻鬼,欹侧春冰途滑。颓云万叠。又雨击寒沙,乱鸣金铁。似引宵程,隔溪磷火乍明灭。江间奔浪怒涌,断笳时隐隐,相和呜咽。野渡舟危,空村草湿,一饭芦中凄绝。孤城雾结。剩网离鸿,怨啼昏月。险梦愁题,杜鹃枝上血。”虽然作者对太平天国起义是否定的,但他对战乱的描绘却是大多数人所能理解和感受的。绢蒋词婉约深至,俊逸流畅,词风近张炎,但比张沉挚凝练。这一点从其造句中也体现出来,如:“罗衣叶叶寒未剪,乱城市一湖深翠。”(《瑶华·败荷》)“一丝吹去,碎剪东风为花瓣,分散春心几许。”(《金缕曲》)“芦边,夜潮骤起,晕波心,月影荡江圆。”(《木兰花慢》)从这些句式都可以看到吴文英对他的影响。
[book_img]Z_20520.jpg


[book_title]水云楼词
[八声甘州六首]
怪西风、偏聚断肠人，相逢又天涯。似晴空堕叶，偶随寒雁，吹集平沙。尘世几番蕉鹿，春梦冷窗纱。一夜巴山雨，双鬓都花。○笑指江边黄鹤，问楼头明月，今为谁斜。共飘零千里，燕子尚无家。且休赏、珊瑚宝玦，看青衫、写恨入琵琶。同怀感，把悲秋泪，弹上芦花。
记疏林、霜堕蕲门秋，高谈四筵惊。击珊瑚欲碎，长歌裂石，分取狂名。短梦依依同话，风雨客窗灯。一醉江湖老，人似春星。○蓦上长安旧路，怅春来王粲，还赋离亭。唤天涯绿遍，今夜子规声。待攀取、垂杨寄远，怕杨花、比客更飘零。凄凉调，向琵琶里，唱彻幽并。
又东风、唤醒一分春，吹愁上眉山。趁晴梢胜雪，斜阳小立，人影珊珊。避地依然沧海，险梦逐潮远。一样貂裘冷，不似长安。○多少悲笳声里，认忽忽过客，草草辛盘。引吴驹不语，酒罢玉犀寒。总休问、杜鹃桥上，有梅花、且向醉中看。南云暗，任征鸿去，莫倚栏干。
悔年时、刻意学伤春，东风柳花颠。绕红阑是水，清波照影，镜拥双鸾。击楫桃根何处，团扇误婵娟。梦醒还疑梦，此恨绵绵。○休记银屏朱阁，便江山如画，今落谁边。倚斜阳弹泪，一例吊秋烟。待低拜、青溪夜月，问何时、重为玉人圆。长怀感，有相思血，都化啼鹃。
甚天涯、芳草引游鞯，春归旧奚囊。似登楼王粲，斜阳瘦马，饱看山光。飘泊可怜淮海，风雨醉殊乡。长铗归来未，燕子空梁。○谁识幽情苦调，借一枝斑管，散遍瑶芳。更烟萝池馆，弹泪说沧桑。莫偷和、玉台新句，怕春风、又妒画眉长。如虹气，不消磨处，夜识干将。
恨西风、吹澹白鸥心，吟诗鬓毛斑。任霜枝啼碧，舍南有竹，蠹粉空干。猛折芙蓉江上，老去觉春宽。百尺珊瑚冷，烟雾渔竿。○长记五陵豪事，唤银筝催客，玉铗光寒。泻龙头春酒，咳唾乱珠盘。又万感、沧溟变石，问桃华、流水几人闲。还搔首，向松门外，愁看秋山。
[东风第一枝二首]
雀谇晴檐，蝇苏冻纸，严霜忽作轻暖。锦貂才近熏炉，凤律暗移翠管。寻春无处，但日日、春痕偷展。恰引起、千丈愁思，添似绣床金线。○ 云影薄、画帘乍卷。山意冷、瘦筇又懒。几多酿雪楼台，豫涤熨寒酒盏。梅魂知否，怕迤逦、年华将换。待借他、一缕东风，悄把万花吹转。
糁草疑霜，融泥似水，飞花觅又无处。树梢才褪遥峰，帘外暗兼细雨。轻冰半霎，甚倚著、东风狂舞。怕一番、暖意烘晴，还带绿梅销去。○花市冷、试灯已误。芳径滑、踏青尚阻。依然浅画溪山，愁杀媆寒院宇。春回万瓦，听滴断、檐声凄楚。剩几分、残粉楼台，好趁夕阳句取。
[一萼红三首]
趁春晴。步前汀未晚，舟小蹙波行。抱树溪弯，眠沙石老，芳草随意青青。乍惊起、闲鸥短梦，伴落日、三两棹歌声。水曲豪筝，柳阴丛笛，那处重听。○多少夕阳楼台，倚阑干不见，空见流莺。萤苑星繁，虹桥月艳，还记玉辇曾经。自湖上、游仙事杳，问桃花、又过几清明。剩取凄烟楚雨，愁画芜城。
短墙阴。怪东风未到，春色已深深。压雪檐低，垂萝径窄，红萼开倩谁簪。漫惆怅、天寒袖薄，唤玉笛、吹怨入空林。烽火连江，河山满眼，那处登临。○回首东园旧路，剩几分流水，几树寒岑。冷雨宫垣，斜阳乔木，还听笳鼓沉沉。待销尽、华鬘小劫，洗冰泪、招客说伤心。只怕南枝开遍，没个人寻。
小溪湾。引扁舟几曲，风景未荒寒。密筿圈篱，深芦倚岸，斜照人语柴关。绕村径、桑麻渐了，晚树外、黄叶当花看。罨画人家，光阴似醉，鸡犬皆顽。○此地谁知魏晋，笑估帆来去，空羡桃源。绿剪葵根，红余稻粒，秋到还忆家山。乍飞梦、烟波旧隐，又海天、催月角声残。一夜吴江枫冷，老屋霜团。
[谒金门二首]
人未起。桐影暗移窗纸。隔夜酒香添睡美。鹊声春梦里。○妆罢小屏独倚。风定柳花到地。欲拾断红怜素指。卷帘呼燕子。
春雨足。阑外半池新绿。风聚落红一簇。水摇楼影蹙。○江上征帆去速。鸂鶒飞来自浴。独下晶帘翻象局。昼长香篆促。
[扫花游二首]
点波细雨，乍泥住归人，便迟春信。布帆漫整。满空江化酒，别筵花韵。数遍邮签，也怕莺期未准。雁程紧。试悄向故园，先探芳讯。○归梦今夜稳。奈湿雾蒙蒙，画楼难认。野梅瘦损。为凄吟客里，剩红销尽。堕水流香，又把孤蓬暗引。醉乡近。压春潮、一船幽恨。
扇香乍倚，看瘦尽疏红，晓光吹雾。碎阴似舞。冱村烟漠漠，润生窗户。怨雀空枝，算有东风替补。送春处。又千树媆晴，春未归去。○芳讯休更数。但早与安排、听莺情绪。秀眉斗妩。画新妆暗换，旧时花谱。万剪齐匀，渐隐楼台细雨。燕归阻。淡斜阳、翠深庭宇。
[木兰花慢三首]
泊秦淮雨霁，又灯火，送归船。正树拥云昏，星垂野阔，暝色浮天。芦边夜潮骤起，晕波心、月影烫江圆。梦醒谁入楚些？泠泠霜激哀弦。○婵娟，不语对愁眠，往事恨难捐。看莽莽南徐，苍苍北固，如此山川！钩连更无铁锁，任排空、墙舻自回旋。寂寞鱼龙睡稳，伤心付与秋烟。
乱霞晴隔浦，正横笛、暮江楼。看沙际潮回，城阴树暝，帆势遥收。湾头数枝瘦柳，尚依稀、认得去时舟。雁外心传锦字，鸥边梦阁离愁。○凝眸。桂影碧空浮。谁共举琼瓯。问西湖今夜，几分明月，可似扬州。重游待拌醉倒，怕石桥、枫冷又深秋。折得芦花懒寄，絮云吹满芳洲。
破惊涛一叶，看千里、阵图开。正铁锁横江，长旗树垒，半壁尘埃。秦淮几星磷火，错惊疑、灯影旧楼台。落日征帆黯黯，沈江戍鼓哀哀。○安排。多少清才弓。挂树字磨崖。甚绕雀寒枝，闻鸡晓色，岁月无涯。云埋蒋山自碧，打空城、只有夜潮来。谁倚莫愁艇子，一川烟雨徘徊。
[琐窗寒二首]
细竹通凉，疏苔媚雨，晓帘慵卷。窥花隔座，镜里暗传娇眼。最怜他、伤春未工，画眉错问愁深浅。甚妆楼一霎，西风如叶，梦云吹散。○重见。羞郎面。但恨指吴山，断霞沈晚。扁舟暝宿，冷月稀星孤伴。绕空江、芦花夜明，去鸿影淡烟岫远。又寒莎、两岸鸣虫，絮语惊秋换。
枯桕团鸦，荒芦聚鸭，淡阴催暝。云垂贴水，波暗更无星影。涌平沙、寒潮夜生，布帆一霎江风劲。正嘹空断雁，趁船斜去，酒边愁听。○重省。欢游境。记借舫移花，试泉分茗。西洲再过，可奈鸥乡人醒。掩霜篷、残灯自挑，半床翠被支峭冷。任秋窗、梦绕疏苹，隔浦寻烟艇。
[浪淘沙]
雲气压虚栏，青失遥山。雨丝风絮一番番。上已清明都过了，只是春寒。○花发已无端，何况花残？飞来胡蝶又成团。明日朱楼人睡起，莫卷帘看。
[渡江云二首]
燕泥衔杏雨，炉熏隐篆，朱户昼愔愔。半窗松影碎，小语分茶，日暖唤青禽。羊车再到，那不见、招手楼阴。空自踏、落花归去，消歇酒杯心。○沈吟。红墙几尺，远过蓬山，更难通鱼锦。换尽了、陌头柳色，愁满罗襟。梦中常订重逢约，甚隔帘、翻怕相寻。门又揜、碧桃一树春深。
春风燕市酒，旗亭赌醉，花压帽檐香。暗尘随马去，笑掷丝鞭，擫笛傍宫墙。流莺别后，问可曾、添种垂杨。但听得、哀蝉曲破，树树总斜阳。○堪伤。秋生淮海，霜冷关河，纵青衫无恙。 换了、二分明月，一角沧桑。雁书夜寄相思泪，莫更谈、天宝凄凉。残梦醒、长安落叶啼螀。
[绮罗香二首]
晓露荒园，斜阳破寺，十亩螀声啼遍。倦绿无多，生意井阑西畔。绕槿篱、蝶影还飞，近麦陇、马蹄偏践。怪年年、冷逐蓬蒿，闭门秋老壮心懒。○齑盐滋味最好，记伴西风信里，莼羹菰饭。笠影鸦锄，因甚故乡归晚。待青玉、一瓮春深，剩黄叶、半畦霜浅。认挑灯、细雨山家，客来寒夜剪。
晚树沈烟，枯荷乱浦，一换一番秋信。渍水庭阴，凉逼画罗衣润。滴疏桐、此夜偏长，滞新菊、重阳刚近。最萧条、铁马檐声，纸窗棋响落灯烬。○朝来芦絮似雪，望断濛濛影里，归飞鸿阵。带湿征帆，还共暮潮难准。剩空阶、蕉叶无多，恰添了、砌虫凄紧。怕遥山、洗褪微黄，倦妆眉黛损。
[寿楼春]
过垂杨春城。羂游丝一缕，偷倚红情。记得开帘收燕，隔花调莺。桃叶渡，谁相迎。又几番、潮生潮平。待菱唱船归，荷香路悄，留月伴娉婷。○西风起，凉蝉鸣。早抛闲素扇，歌断瑶筝。可奈诗题愁寄，梦回无凭。珠户寂，银釭明。任听残、秋宵长更。但疏雨空阶，萧萧半山黄叶声。
[水龙吟三首]
绛娥吹堕瑶京，可怜艳骨多尘土。几番梦醒，仙衣重试，冶游愁数。宝扇兜云，玉阶团雪，欲离还聚。恨东风力倦，娉婷双翅，衔不上、朱楼去。○记共踏青归路。斗盈盈、瘦腰红舞。西邻再过，满庭莎草，一天飞絮。枝老春空，水流香在，绿荫千树。但销魂歌板，年年弹泪，忆花开处。
一年似梦光阴，匆匆战鼓声中过。旧愁才剪，新愁又起，伤心还我。冻雨连山，江烽照晚，归思无那。任春盘堆玉，邀人腊酒，浑不耐、通宵坐。○还记敲冰官舸。闹蛾儿、扬州灯火。旧游嬉处，而今何在，城闉空锁。小市春声，深门笑语，不听犹可。怕天涯忆着，梅花有泪，向东风堕。
平沙一片斜阳，军声吹得边愁破。长旗月上，高城回望，层阴暗锁。斑马萧萧，昏鸦暗暗，惊寒齐和。纵蒲桃酒美，凄凉满耳，渐别泪、征袍涴。○休认芦洲宵过。想严更、戍楼星火。江天霜白，孤舟那日，伤心尚可。铁甲三年，铜钲五夜，枕兵谁卧。怕家山梦远，西风残响，趁归鸿堕。
[蝶恋花二首]
云影压檐蛩语咽。凉雨声声，心碎梧桐叶。天外雁程飞又歇，小屏山上晴沙阔。○愁减腰围添鬓雪。慵恋寒花，病似残秋蝶。题罢瑶笺和泪叠，相思后夜团团月。
沙外斜阳车影淡。红杏深深，人语黄茅店。陌上马尘吹又暗，柳花风里征衣减。○屋后筝弦莺语艳。浊酒孤琴，门对春寒掩。鸦背残霜侵短剑，纸窗梦破疏灯飐。
[金菊对芙蓉]
日澹还收，云低不落，轻寒轻暖轻阴。正朱弦响涩，宽褪湘琴。兽炉潮晕香迟起，似泼水、庭户愔愔。疏帘影里，昼长人懒，都恋香衾。○费尽春深春浅，把春人酿作、梅子酸心。怕东风去后，梦更难寻。近来天亦愁如睡，锁山眉、雨意沉沉。无端送别，絮飞花落，偏是而今。
[探芳讯]
大江暮。渐远寺沈钟，津亭换鼓。趁荒荒残月，斜帆夜深渡。懵腾梦在寒潮里，浪啮船唇语。信西风、棹入菰芦，缆维霜树。○回首竹西路。剩鸦宿孤村，雁惊遥戍。星火微茫，晓色乱瓜步。数声渔笛吹秋起，往事空烟浦。正无聊，篷背潇潇细雨。
[月下笛]
浅树留云，疏花倚石，小亭秋聚。风泉暗语。夜深琴韵愁谱。芭蕉叶碎桐阴减，料不碍、空阶细雨。奈笺纹叠雪，筝床横玉，旧情无数。○休赋。归来句。待采遍芙蓉，隔江烟雾。吹箫俊侣，跨鸾今在何许。相思泪滴珊瑚枕，尚梦到、穿针院宇。只后夜、酒醒时，满地鸣虫自苦。
[柳梢青]
芳草闲门，清明过了，酒滞香尘。白栋花开，海棠花落，容易黄昏。○东风阵阵斜曛，任倚遍红栏未温一片春愁，渐吹渐起，恰似春云。
[凄凉犯二首]
短檐铁马，和冰语、敲阶更少残叶。鼠声渐起，芸编倦拥，酒怀添渴。疏灯晕结。觉霜逼、帘衣自裂。似扁舟、风来舵尾，野岸冷云叠。○回首垂虹夜，瘦橹摇波，一枝箫咽。窗鸣败纸，尚惊疑、打篷干雪。悄护铜瓶，怕寒重、梅花暗折。却开门，树影满地压冻月。
平芜黯淡，连鸦阵、危滩时响风叶。夜潮乍起，芦根浪浦，估帆催歇。深杯倦泼。听风激、哀笳乱咽。正遥空、寒星数点，旗影动残雪。○谁念荒江外，铁甲生寒，泪花冰结。枕戈梦短，坏云堆、饿鸱啼绝。醉倚貂裘，问知否、霜袍冻裂。但平沙万幕，寂寂拥夜月。
[探春慢]
堕叶红腴，疏苔绿倦，年华轻换筝柱。玉病禁秋，花娇媚晚，烛底鬓添凉雾。缥缈惊鸿影，似乍见、春风前度。暗怜舞褪丝杨，镜中消瘦眉妩。○苏小芳颜认否。甚油壁归来，偏恨迟暮。带眼移香，琴心记梦，铅泪也无重数。寒雨连江夜，莫更把、琵琶低诉。明日相思，峭帆还挂愁去。
[踏莎行三首]
叠砌苔深，遮窗松密，无人小院织尘隔。斜阳双燕欲归来，卷帘错放杨花入。○蜨怨香迟，骂嫌语涩，老红吹尽春无力。东风一夜转平芜，可怜愁满江南北。
醉鹤幽怀，品鸾凄调。青袍旧泪知多少。梦回谁倚十三楼，斜阳满地空秋草。○雪浪愁题，云和孤抱。吟情除是莺能道。隔江残笛雨萧萧，垂杨瘦尽鸥波老。
雀舫迎花，骊尊倚树。啼莺无计留人住，满江春水是恩波，离心争逐轻帆去。○古驿分携，晴沙细语。灯窗重订巴山雨，新词书遍去思碑，暮云冉冉东皋路。
[满庭芳]
黄叶人家，芦花天气，到门秋水成湖。携尊船过，帆小入菰蒲。谁识天涯倦客，野桥外、寒雀惊呼。还惆怅、霜前瘦影，人似柳萧疏。○愁余。空自把、乡心寄雁，泛宅依凫。任相逢一笑，不是吾庐。漫托鱼波万顷，便秋风、难问莼鲈。空江上，沉沉戍鼓，落日大旗孤。
[瑶华二首]
青房乍结，梦醒江南，又雨声敲碎。罗衣叶叶，寒未剪、乱压一湖深翠。月明歌断，更谁倚、画船闲醉。剩数丛、败苇荒芦，合写横塘秋意。○飘零漫惜青衫，算舞散湘皋，都是憔悴。鸳鸯自浴，竟不管、悄换西风尘世。凄凉太液，莫暗滴、露盘清泪。待几时、重展枯香，斜日小桥鱼市。
帘栊未卷，甚处氤氲，乍吹来罗绮。随莺趁蝶，窗影外、一缕娇云同起。东风满院，更辨不、分明花气。料暗从、鬓角衣边，送到腻人滋味。○年时熏散筠笼，伴温酒华灯，春思浓醉。蘅芜梦远，金鸭冷、枉断绿窗心字。遗芳怕检，剩袖底、伤春清泪。问夜深、绣佛龛前，爇遍返魂知未。
[玉京秋]
江影阔。孤帆卸天际，倦怀凄切。晴树生秋，岸风送响，篷敲残叶。山勒寒潮怒起，涌波心、千万堆雪。者离别、一程程恨，去鸿愁说。○日落征衫寒怯。数归期、冰轮又缺。渍酒罗襟，缄诗瑶轴，余香都歇。瘦菊霜橙，怕客里、偏过登临佳节。暮笳咽。沙影沉沉动月。
[高阳台二首]
暗水平桥，明霞低浦，霜痕冷阁鱼叉。才一番寒，微黄却上蒹葭。瘦腰不恨秋来早，恨秋来、偏在天涯。更堪伤、十载荷衣，吟鬓苍华。○灯边记得分明语，待梦圆鹊镜、窗倚虫纱。几日西风，雁归客未还家。陌头柳色浑难觅，满空江、换了芦花。又斜阳、过尽西楼，都是昏鸦。
淡月依桥，平湖冱水，夜潮寒送归人。别酒无多，莫教翻污罗裙。愁来始觉眉尖窄，悔当时、错梦梨云。掩炉熏、袖底残香，都化秋痕。○扁舟尚有东风约，认摘梅小径，吹絮前村。一尺江波，年年误却桃根。春心待共花争发，怕花开、更易伤春。怯黄昏，不到斜阳，先闭重门。
[好事近二首]
吹遍野塘风，颦翠倦红都歇。寂寞斜阳墙角，见春前蝴蝶。○篱根露滴海棠疏，虫影颤秋叶。犹有一分花意，媚空阶凉月。
帆影比鸥迟，溪上柳花风软。闲理半床茶具，任船随溪转。○一春不听雨声哗，桥峙水痕浅。梦入菰蒲深处，共湖云低展。
[垂杨]
偷弹老泪。向短亭话别，兰舟重舣。韵咽寒箫，断肠听到篷窗底。渔滩风定芦花起。破霜色、天涯行李。晚来潮、催送秋心，共故人千里。○犹记题诗旧邸。染京洛暗尘，醉春游骑。戍鼓惊秋，梦魂还渡桑干水。连村黄叶围残垒。雁声在、斜阳红里。何时一笛山楼，杯共洗。
[扬州慢二首]
野幕巢乌，旗门噪鹊，谯楼吹断笳声。过沧桑一霎，又旧日芜城。怕双雁、归来恨晚，斜阳颓阁，不忍重登。但红桥风雨，梅花开落空营。○劫灰到处，便司空见惯都惊。问障扇遮尘，围棋赌墅，可奈苍生。月黑流萤何处，西风黯、鬼火星星。更伤心南望，隔江无数峰青。
乱草埋沙，孤城照水，倦游重见凄凉。近东园巷陌，但一片斜阳。占萝径、幽人自喜，暮鸦啼处，犹有垂杨。奈新栽红药，开时偏断人肠。○竹边旧屋，问归来、燕子都忘。漫指点烟芜，梅花冢在，文选楼荒。一觉十年前梦，春风减、杜牧清狂。又箫声吹起，疏帘残月微茫。
[虞美人四首]
冰痕微借斜阳送。钩小惊鱼梦。多情还说十分圆。才画些儿眉意便婵娟。○笼阶夜色如烟薄。花影轻帘幕。倚阑不用更眠迟。只向黄昏一见最相思。
风前忽堕惊飞燕。鬓影春云乱。而今翻说羡杨花。纵解飘零犹不到天涯。○琵琶声咽玲珑玉。愁损歌眉绿。酒边休唱念家山。还是兵戈满眼路漫漫。
水晶帘卷澂浓雾。夜静凉生树。病来身似瘦梧桐。觉道一枝一叶怕秋风。○银潢何日销兵气？剑指寒星碎。遥凭南半望京华。忘却满身清露在天涯。
月明刚及今宵好。心事西湖了。段家桥畔送残秋。已是斜阳满树四山愁。○芦花风起眠鸥醒。旧梦烟波冷。画船呼酒定何年。只怕垂杨髡尽恨啼鹃。
[清商怨]
津亭飞絮倦舞。趁陗帆南浦。别酒初醒，春潮催瘦橹。○天涯花落更苦。客乍到、春又归去。梦遍千山，江寒无杜宇。
[忆旧游二首]
记星街掩柳，雨径穿莎，悄叩闲门。酒态添花活，任翩翻燕子，偷啄红巾。篆销万重心字，窗影护憨云。甚飞絮年光，绿阴满地，断送春人？○痴魂，正无赖，又琵琶弦上，迸起烟尘。鸿影惊回雪，怅天寒竹翠，色暗罗裙。黛蛾更羞重斗，避面月黄昏。教说与东风，垂杨淡碧吹梦痕。
记倚窗窥笑，接座熏香，扇角初逢。门掩枇杷静，又惊枝暗起，人似春鸿。峭寒几番侵袂，眉翠淡芙蓉。叹絮语衾边，泪痕盏底，同诉飘蓬。○匆匆。最无赖，是种得垂杨，偏系归骢。别恨丝鞭阻，指一林残叶，瘦马西风。梦醒半规蛾月，依旧印帘栊。怕数遍幽期，灯花尚说今夜红。
[齐天乐四首]
天涯只恨溪山少，青春未留人住。海上闲鸥，沙边客燕，总被西湖招去。垂杨万缕。带离恨丝丝，暗牵柔橹。好趁东风，画船一路看飞絮。○相逢知更甚处。鹧鸪啼不断，都是烟雨。泪点关河，军声草木，愁杀江南行旅。丝阑漫谱。怕怨笛吹残，落花难数。门掩春寒，日斜闻戍鼓。
半春丝雨声中过，河桥未青杨叶。断角吹寒，孤帆滞远，可是将离时节。家山梦切。对岸芷汀兰，楚骚歌阕。那不还乡，杜鹃啼后更愁绝。○潇湘春色似画，剩烽斜照里，悲恨休说。鹤唳空江，鸦栖旧垒，景物归来都别。羁怀暗结。怕瘦尽东风，驿梅难折。后夜西窗，镜尘添鬓雪。
横窗绿雾凉波起，西风雁啼清沼。堕粉侵床，疏阴卧酒，冉冉银蟾低照。空江易老。认浅刻题名，自非年少。尚作龙吟，露寒深夜共悲啸。○萧条休话旧雨，废菭三径冷，春去谁到。笛怨枯椽，书残蠹简，过眼烟云一笑。霜清睡早。但许听秋声，醉醒都好。水叶风枝，画禅参未了。
千帆影里斜阳望，危阑醉中同倚。海气浮山，江声拥树，闪闪灯红萧寺。高谈未已。任夜鹊惊枝，睡蛟吟水。笑指天东，一丸霜月荡潮尾。○西风空想欬唾。似霏霏玉屑，吹散烟际。瘗鹤铭寒，盟鸥会冷，画出孤峰憔悴。啼鹃万里。怕化作秋声，醉魂惊起。凉露沉沉，断鸿悲暗苇。
[南浦]
绿意隐汀沙，雪痕消、又润村村酥雨。山晓睡容酥，斜阳外、深浅青无重数。飞飞蝴蝶，荒庭也是春来处。千里相思谁种出，搀了二分尘土。○年年空怨裙腰，甚愁根欲刬、东风未许。接岸绿波平，销魂事、第一送君南浦。莺啼几度。凭高不见天涯路。陌上闲花开落后，多少马蹄归去。
[南乡子]
寒意剩春纤。放燕归来又下帘。蝴蝶渐稀人渐懒，厌厌。满地青榆午梦甜。○淡日隐重檐。雨气云痕百态兼。睡起却惊天影暗，眉尖。愁似春阴向晚添。燕麦青青，大河西畔短长亭。日落子规啼不住。征帆去，蜀水秦山无尽处。
[绿意]
春原草宿。酿湿痕作影，光散林麓。近水偏多，避月还明，飞飞自照幽独。西风不醒雷塘梦，化万点、秋魂相逐。更那堪，雨暗黄昏，败井废苔凝绿。○还记荷亭露坐，小池乍退暑，凉气吹烛。绕遍花阴，巧入湘帘，笑倚画罗同扑。而今一院繁星乱，但冷飐、萧萧疏竹。等恁时，闲贮绡囊，怕展翠笺重读。
[风入松]
弯环绿水抱西城。小舫卧闻莺。樱桃树底春衫薄，倚红楼、偷听调筝。心事花开花谢，闲愁潮落潮生。○夕阳江上数峰青。烟草暗离亭。风怀老去如残柳，一丝丝、渐减春情。重写绿窗旧梦，酒阑浑不分明。
[贺新郎]
雪净梅根土。被琼箫、暗将残寒，一丝吹去。碎剪东风为花瓣，分散春心几许。料从此、红酣翠妩。蓦地思量虹桥月，是年时、刻意伤春处。还梦到，竹西路。○扁舟待趁寒潮渡。绕空江、鹧鸪声声，乱烟无数。歌管楼台斜阳冷，换了城西戍鼓。更不见、垂杨一树。十里深芜阴磷碧，哭青山、谁唤春魂语。云影暗，自延伫。
[鹧鸪天]
杨柳东塘细水流，红窗睡起唤晴鸠。屏间山压眉心翠，镜里波生鬓角秋。○临玉管，试琼瓯，醒时题恨醉时休。明朝华落归鸿尽，细雨春寒闭小楼。
[清平乐二首]
琐窗朱户。夜定人初去。满院商声无觅处。梧叶堆中虫语。○微寒乍掩屏纱。西风孤怯灯花。不是悲秋泪少，如今住惯天涯。
枕鸳钗凤。清夜和愁共。窗外月斜寒忒重。瘦尽梨花无梦。○东风燕子朱门。年年灯影黄昏。闲却半床金线，罗衣独自温存。
[三姝媚]
相思堤上柳，唤渔童樵青，系船沽酒。水鹤飞来，背乱山无语，共君招手。莫上层楼，春已在、斜阳时候。雁碛沙寒，潮落潮生，暮帆催又。○尘海吟身惊瘦。剩卅载才名，对花消受。尚着宫衣，听夜窗弦索，泪殷双袖。眼底沧桑，休更迭、哀蝉凄奏。怕问王孙芳草，淮阴渡口。
[角招三首]
暮寒际。谁家尚遣扁舟。去看烟水。橹枝沙外倚。忘却那回，花下游事。山灵倦矣。渐露出、双峰憔悴。十里寒香何在，剩千万树梅魂，伴铜仙铅泪。○还喜。梵王殿址。松梢塔影，陈迹残僧指。四阑仍画里。戍角声声，当年无此。霜枫满地。更懒问、归人归未。月上西风又起。怕潮落、石桥湾，愁难洗。
劝君去。伤心海上、孤琴又缓君住。峭帆催晚渡。更酌酒桮，灯下深语。青春鬓缕。莫厌染、京华尘土。十载江乡烽火。到楼阁五云中，忆哀鸿音否。○应许。桥题秀句。花围锦带，系马扬州路。故人还寄旅。待与重攀，津亭秋树。西泠梦阻。更不比、春波南浦。后日相思甚处。怕零落、石矶边，闲鸥鹭。
傍花醉。无端一片、花飞又趁流水。画船春去矣。猛折绿杨，幽恨都起。芳游梦里。谱艳曲、流莺能记。昔日青青犹在，到风雨客归时，管想思千里。○谁使。单衫聚泪。冰纨写怨，黄九诗轻寄。露桥惊后会。怕贴双蛾，羞郎憔悴。烟条踠地。似说与、飘零如此。叶落江潭尚未。漫忘却、玉箫心，银屏事。
[淡黄柳]
寒枝病叶，惊定痴魂结。小管吹香愁迭迭。写遍残山剩水，都是春风杜鹃血。○自离别。清游更消歇。忍重唱、旧明月。怕伤心、又惹啼莺说。十里平山，梦中曾去，唯有桃花似雪。
[无闷]
花外东风，吹过断桥，香到春山袖底。甚晚径余寒，画阑犹倚。应是怜春欲去，看万点、飞红斜阳里。冶游散后，深深胡蝶，绿烟垂地。○憔悴。更无计。聚镜角愁痕，远山眉意。教燕子休归，小窗须闭。只有杨花未醒，化一缕、春痕随流水。怕片霎、残梦溪西，又听倦莺啼起。
[忆秦娥二首]
垂杨陌。绿阴蘸水烟痕湿。烟痕湿。一湾城影，画桥双笛。○桃花岸上人如织。流莺久住都相识。都相识。斜阳船去，半湖春碧。
去去。去觅春归处。难寻。万树垂杨尽夕阴。○妆成只是熏香坐。帘影疏灯我。谁家。犹放冰蟾照落花。
[尉迟杯]
河堤路。正下马、晓日笼高树。遥山隐隐云横，知是轻帆归处。长亭燕子，偏不许、春光别南浦。听歌声、唱到将离，悄衔花瓣飞去。○还记水曲吹笙，频呼酒江船，胜友星聚。旧日垂杨都消瘦，谁更约、东风对舞。今宵又、芦根系缆，暗潮涌、霜寒闻雁语。怕孤篷、雨湿疏灯，醉中犹唤鸥侣。
[法曲献仙音]
云薄铺凉，露轻晞月，帘挂碧天秋浅。倚鹤琴闲，照萤灯瘦，依依梦随蕉扇。念极浦、人归后，西风片帆远。○恨疏懒。趁扁舟、又孤游兴，频冷落、湖山旧时鸥伴。清雾湿屏纱，絮荒庭、虫韵凄婉。万感烟鸿，寄相思、梧叶怕剪。对空江残角，一夜蓼花红怨。
[卜算子二首]
燕子不曾来，小院阴阴雨。一角栏干聚落华，此是春归处。○弹泪别东风，把酒浇飞絮：化了浮萍也是愁，莫向天涯去！
丹岭凤凰儿，爱集梧桐树。百尺宫墙一苑花，只见流莺度。○羞涩画蛾眉，宛转邀莲步。抱得云和不肯弹，还宿空房去。
[拜星月慢]
腊酒余寒，春灯残雪，地僻还闻箫鼓。帖翠粘红，是年时情绪。念前梦，顿觉、啼痕唾碧都化，半渍征衫尘土。马影鸡声，又韶华催暮。○隔帘栊、旧是相思路。阑干角、似有东风度。便觅象管鹅笙，奈凄凉难谱。抱孤琴、泪洒无人处。梅花外、强琢宜春句。怕冻草、暗长愁苗，滞游鞍不去。
[少年游]
曲阑斜护柳边楼。人影漾帘钩。银烛光沈，檀槽语涩，拌醉不曾休。○十年梦似朝云散，花落水空流。燕子归来，淡烟微雨，寂寞画春愁。
[声声慢二首]
秋痕欲化，冷梦初圆，闲庭似带新霜。病起西风，眉印浅褪宫黄。徐娘渐羞剩粉，问何时、偷种柔乡。明月底，怪飞来寒蝶，无处寻香。○姑射仙姿何处，纪红萸乌帽，看舞霓裳。酒晕全消，篱外懒送瑶觞。疏灯漫怜鬓影，伴羁愁、闲过重阳。怕瘦损，卷帘人、依旧淡妆。
荒城补壁，野涧侵篱，人来鹊起孤亭。未到花开，可怜春已零星。余寒尚栖稚柳，问东风、眼向谁青。空叹息，甚鸢肩火色，老更飘萍。○还剩苍藤古屋，趁斜阳泥饮，三两鸥盟。拍碎阑干，长啸暗答笳声。飞鸿漫愁印爪，算麻姑、沧海曾经。且尽醉，梦江南、残睡未醒。
[唐多令]
枫老树流丹，芦华吹又残。系扁舟、同倚朱栏。还似少年歌舞地，听落叶，忆长安。○哀角起重关，霜深楚水寒。背西风、归雁声酸。一片石头城上月，浑怕照，旧江山。
[相见欢]
东风舞倦腰支，几多时，惆怅春前绿鬓欲成丝。○枝头絮，吹不去，为相思。长把愁烟恨雨自禁持。
[烛影摇红]
天半楼台，月华未上先箫鼓。瘦腰无计避春愁，也逐歌尘去。迤逦欢游细数。试霞灯、谁家院宇。长陵小市，帘影钗光，一宵春聚。○绛蜡销迟，锦街夜色澄香雾。好游还有未归人，冷索梅边句。闲却西园俊侣。傍阑干、深杯自语。东风醉后，梦转瑶京，银花千树。
[青衫湿]
当时淮水西边月，曾照玉钩斜。游船多处，年年风雨，开尽桃花。○夕阳一醉，楼空失燕，树晚栖鸦。三生杜牧，扬州梦觉，依旧天涯。
[更漏子二首]
枕函欹，钗股重。睡起自疑残梦。临玉镜，写瑶笺。隔窗红杜鹃。○花影乱。卷帘看。砌下落梅风换。芳草歇，绣鞍归。送春蝴蝶飞。
柳丝风，菰叶雨。湖上画船来去。兰桨定，钓竿收。藕花香满楼。○歌声歇。望明月。沙静夜滩如雪。灯欲烬，酒初醒。隔河吹玉笙。
[台城路二首]
两年心上西窗雨，栏干背灯敲遍。雪拥惊沙，星寒大野，马足关河同贱。羁愁数点。问春去秋来，几多鸿雁？忘却华颠，昔时颜色梦中见。○青衫铅泪似洗，断笳明月里，凉夜吹怨。古石欹台，悲风咽筑，酒罢哀歌难遣。飞华乱卷。对万树垂杨，故人青眼。雾隐孤城，夕阳山外远。
惊飞燕子魂无定，荒洲坠如残叶。树影疑人，鸮声幻鬼，剞侧春冰途滑。颓云万叠。又雨击寒沙，乱鸣金铁。似引宵程，隔溪磷火乍明灭。○江间奔浪怒涌，断笳时隐隐，相和呜咽。野渡舟危，空村草湿，一饭芦中凄绝。孤城雾结。剩羂网离鸿，怨啼昏月。险梦愁题，杜鹃枝上血。
[点绛唇]
记倒离尊，断崖野树围孤店。翠帘风黯。客去春寒减。○雁背征帆，渐渐斜阳淡。归程暗。舵楼灯闪。犹系东湖缆。
[庆春宫二首]
蚓曲依墙，鱼更隔岸，短廊阴亚蔷薇。露幂闲阶，微凉自惊，无人泥问添衣。并禽栖遍，趁星影、孤鸿夜飞。绳河低转，梦冷孀娥，香雾霏霏。○当时曲槛花围。却月疏栊，玉臂清辉。纨扇抛残，空怜锦瑟，西风怨入金徽。返魂烧尽，甚环佩、宵深怕归。茫茫此恨，碧海青天，惟有秋知。
惨月啼鹃，荒滩惊雁，四山恨匝低云。心指潜渊，银瓶问绝，夜寒流水无春。戍笳吹断，叹钗钿、仓皇路尘。惊飙乱起，满地青枫，弥望秋磷。○谁知彳亍江滣。浊酒疏篷，细雨灯昏。幽壑难呼，空弹怨瑟，佩环何处归魂。素波重照，剩双鬓、孤怀自温。楚招歌罢，千里蘼芜，都长愁根。
[一络索]
村外柳烟深锁。晚寒惊破。强沽残酒熨春愁，已节候、梨花过。○望尽隔江星火。拥衾独坐。断钟隐隐欲霜天，问可有、诗魂堕。
[换巢鸾凤二首]
帆挂新蒲，背家山未远，又认吾庐。琴尊双鹤管，风月一船租。南湖抛却换西湖。廿年往来，天涯酒徒。鸥邻好，任占得、画桥闲住。○迟暮。成倦旅。孤棹冷烟，客燕栖何处。柳影低门，杏梢深巷，花落可怜焦土。无奈啼鹃，尚声声、隔江催唤人归去。南屏钟，乱乡愁、满地秋雨。
云涌荪桡。正薇烟绿帐，梦警龙绡。秋肌凉玉粟，花鬓妥金翘。湘弦冰断涩归潮。洞庭野阴、霜惊懒蛟。苹飔冷，渐月堕、佩珠声悄。○青鸟。飞缥缈。沙路远灯，细竹迷春啸。湿岸交禽，香阑文鲤，暗泣菱丝红老。谁为天孙，塞秋河，翠梭当夜呈双笑。穿针楼，看疏星、白露横晓。
[霜叶飞二首]
岸云湖草秋无际，斜帆疑挂云表。傍村枫叶未全霜，拥寺门红悄。正雨霁、山容似晓。经台吹帽西风小。试笔染糕香，又却怕、黄花笑我，空醉斜照。○遥认瘦塔玲珑，苔斑青换，去年人又重到。翠萸杯冷客衣单，况玉琴孤抱。算鬓影苍华误了。丝阑愁和凄凉调。待寄还、相思语，寒树冥冥，旧鸿稀少。
翠禽啼紧空闺暮，残妆都怨朱粉。玉钗微堕一枝斜，篱角黄昏近。看月下、疏香暗引。春愁先上徐娘鬓。向纸阁芦帘，傍烛影、低迷夜来，无限丰韵。○争奈绛缕凄凉，冷红吹罢，那时归又难准。髻鬟低处不胜寒，自倚东风问。怕竹外、腰支瘦损，琼奁珠琲飘零尽。待寄回、西州句，双挽刍雅，玉奴栖稳。
[西子妆三首]
山晕眉青，波揩镜晓，燕燕静依柔橹。戏圈杨柳作连环，印香心、画桥双树。纹窗泥语。浑不怕、鸳鸯听取。趁春潮，唤桃根桃叶，江头归去。○深盟误。一梦成烟，卷入东风絮。绕船三月落花多，是千点、泪痕红聚。凄凉画谱。待呼起、春魂重诉。乱筝弦、几阵疏篷暗雨。
倚稚莺憨，移香蝶瘦，一镜蔫红羞放。秀眉生小恨杨丝，借新月、替描愁样。春潮暗长。待轻把、相思吹上。燕飞回、任疏阴昼掩，枇杷深巷。○妆台傍。字写双鸳，颊晕初霞涨。拗枝花弱不禁秋，讳伤心、泪波酸酿。江头画桨。怕空付、桃根低唱。甚何郎，还对东风凝想。
雨叶宜颦，露华扶笑，睡起春情非旧。月中霜里见婵娟，换秋眉、醉妆频斗。红霞半口。记扫径、煎茶时候。画双身、算朱颜绿鬓，原是佳偶。○春归后。泪粉啼脂，暗逐湘波溜。可怜细骨为相思，几禁持、暮寒衫袖。灯窗试酒。任帘外、春风吹瘦。护仙心、玉洞青鸾夜守。
[瑞鹤仙]
蕙烟销素被。正地帖湘纹，小庭澄水。妆成脸霞腻。厌秾枝压鬓，凤钿重理。阑干倦倚。渐吹得、瑶芳竟体。料前身、梦托蘅皋，花影静如人意。○曾记。梳云窗眼，迓月帘腰，国香亲试。鸾台更启。惊消瘦，旧眉翠。待天涯偷寄，同心私语，又怕春愁暗起。剩冰纨背面东风，个侬画里。
[祝英台近]
岭霞明，江月堕，晓起浩无际。黄叶深深，诗思在驴背。不妨茸帽欺霜，满身松影，且饱看、六朝烟寺。○几年事。一番梦逐云空，仙瓢付流水。雪散沙鸿，愁写断肠字。可知画角声中，连天风雨。又减了、旧时山翠。
[徵招四首]
维舟听惯松江雨，离琴更亲良友。去住两伤心，指垂垂烟柳。青山无恙否。怕归日、野鸥惊瘦。故国春寒，夕阳潮落，卸帆偏又。○不拟此重逢，人何似、飘然白云为耦。语罢即天涯，忍凄凉杯酒。诗情谁共剖。漫相约、石榴开后。雁声起，渺渺凉天，待夜窗携手。
添修五凤楼台手，华严见来弹指。曲径转东风，似珠穿灵蚁。珑玲窗四启。看离合、海天云市。片片花飞，九微香琐，写春无际。○且自赋闲居，陈蕃室、谁云扫除安事。别馆旧烟萝，也沧桑如此。樵柯今烂矣。但一笑、玉枰推起。醉瞑久，尚未消磨，是剑弢龙气。
星宫夜启苍官事，沉沉太阴雷雨。海鹤倦飞来，选般阿嘉树。灵姿谁共伍。只老桂、伴香瑶圃。谡谡霜风，半空回首，尚通天语。○高处不胜寒，相思后、琼楼又教归去。恣意作龙吟，有清声千古。孤怀还自抚。放直干、化工能补。紫皇护，一柱层霄，召凤鸾仙侣。
石郎磊落今年少，雄才尚齐班马。广袖倚天风，引龙媒高驾。赏心知更寡。甚偏爱、野人情话。渺渺苍波，霜空木落，月明今夜。○醉也不成瞑，窗灯暗、翩然塞鸿飞下。底用惜飘零，已苍毛盈把。孤琴羞自写。荡云壑、古音弹罢。镇相忆，却恐相逢，又野梅春卸。
[浣溪沙]
凤焙团成小盏分。一墀帘影静湘纹。柳梢蝉咽欲黄昏。○细竹方床蕉叶伴，薄罗衫子藕花熏。晚凉闲坐看秋云。
[西溪子]
天外晴空孤卧，瘦石撑空疑堕，鹤飞来、幽壑底。云欲起。人坐群峰青里。听泉流。一窗秋。
[西河]
芳信断。莺帘恨事谁管。笼鹦生小忒聪明，妒春命短。玉奴狂约嫁东风，钗头栖凤先散。○记深夜、温翠盏。药窗花影零乱。丝丝红冷唾壶冰，镜眉未展。怨鸿还说不伤心，龙绡都儭香汗。○只今泪点凝素练。挽春魂难画娇面。除梦应羞重见。奈梨云瘦尽，罗屏熏换。残月相思和天远。
[减字木兰花]
疏篷淡月。短烛荧荧侵晓别。黄叶深村。入梦依然昨夜人。○芦花满地。多是离人衣上泪。秋色连波。比到寒潮泪更多。
[四字令]
钗边泪纹。灯边梦痕。花开处处思君。况无花过春。○鬟飞断云。衣残旧熏。垂杨一路黄昏。到东风墓门。
[莺啼序]
凄风又惊院竹，是春魂悄转。冱残雾、眉月微阴，背窗如听娇叹。梦回乍、兰釭淡碧，飞鸿冉冉轻烟散。误笼莺、檀板声空，画图谁唤。○剪烛青楼，桐阴试茗，道寻春未晚。镜花掩，相见还休，那时争似不见。记犀帷、扶肩问字，枉吟熟、鸳鸯诗卷。玉箫寒，门闭缃桃，去年人面。○离巾寄语，药槛移栽，算栖香愿满。幡影护蔫红，几日露叶霜蕊，瘦倚斜阳，顿成秋苑。啼鹃夜诉，飘篷旧事，无端落絮缁尘涴。更关山、笛里江烽乱，罗囊尚秘，伤心绣缬，痕销泪点，凝滴湘管。 莲枝解脱，丈室禅枯，任鬓丝素染。但沈恨、珠根玉蒂，堕溷何因，寄燕巢成，妒莺缘短。韦郎老矣，楚招歌罢，清宵归鹤环佩冷，剩西陵松柏埋幽怨。今生拌醉拌愁，听绝哀弦，翠衾怕展。
[暗香]
故山老鹤。等酒人散尽，飞归池阁。漫倚焦琴，斜日想思满京洛。知否休文病起，浑怕忆、西园花药。但自掩、独树闲门，灯影惜孤酌。○深约。更寂寞。待问取断鸿，去程难托。素衾怨薄。江上春寒晚来恶。千里谁携梦转，丝鬓有、东风吹觉。怕秀句、题未了，野棠又落。
[醉桃源]
迟迟树影过朱阑。日高门尚关。海棠红勒昨宵寒。花迟春限宽。○新旧雁，去来船。一年长恨得书难。赚人双玉环。
[一枝春]
梦远潇湘，雨丝寒、半折帘波垂晓。芳晨换了。画里媚香人杳。疏苔院宇，记同说、味秋怀抱。经几度、风剪冰锄，怨入玉琴凄调。○纹纱素蟾低照。奈姮娥更妒，同心花好。飘零瘦影，暗指鬓边春老。蘅皋步冷，怕难唤、倩魂飞到。空自倚、滴露献阶，醉吟恨稿。
[霓裳中序第一二首]
苍苔换旧迹，过却清明春是客。花外玉尊又侧。任庭树敛阴，风帘催夕。天涯倦翼。趁坠红、飞去无力。凄凉久、一灯梦觉，隐约夜窗白。○檐隙。峭寒犹积。叹瘦骨、轻衾怎敌。相思偏在故国。竹槛欹琴，水榭题壁。断鸿归太急。便忘却、江南旧识。乡程远、何时孤棹，卧听倚楼笛。
霜华坠帐角。信逼西风秋絮薄。空外玉砧又作。念孤戍远情，征衣齐索。罗纨怨错。算路遥、归梦难托。君恩重、碧绫分锡，冷辟阵云恶。○非昨。羊皮轻缚。衣短后、西山射鹊。承平犹滞旧约。马背空寒，犊鼻谁着。暮笳喧万幕。料挟纩、军心共乐，边尘静，虎文斑绣，笑看倚麟阁。
[菩萨蛮七首]
雄龙雌凤盘高阁。红墙百尺银河落。蜡烛散轻烟。春城寒食天。○兽环金屈戌。花影空房宿。轻烟趁风斜。还来王谢家。
青溪流水宵乌咽，青溪杨柳无枝叶。远客莫相思，江南春信迟。○迟君堤上道，堤下多荒草。布谷雨声中，野花肠断红。
镂金屏扇双青凤，象床日午迟娇梦。宝镜不相怜，好花窗外妍。○画堂传唤急，指重筝弦涩。舞罢又回身，春风陌上尘。
铜鞮歌断江烟白。神弦醉舞湘灵泣。惟有故乡音。高楼伤客心。○春风三十度。歌管春声聚。烟月过花期。惜君金缕衣。
南塘洗马喧春水。驮金买宅长干里。锦带玉麒麟。双鸾罗帐温。○御笺银沫冷。北雁音书警。落日动边愁。春寒罢远游。
绿章伏剑青铜吼。紫皇夜醉摇星斗。银汉有风波。仙郎休渡河。○上清沦小谪。鸡唱瀛州白。霖雨起苍龙。还来朝帝宫。
碧窗新火明朱鸟，金盘侍女分瑶草。作妇已经年，鸾刀清昼闲。○松纹团细绿，采采愁盈掬。微笑别春厨，羹汤劳小姑。
[桂殿秋]
瑶殿侣，五铢衣。青鸟无书相见稀。璇宫织罢当窗坐，独看星河秋雁飞。
[感恩多]
洞房花独宿。啼损横波目。锦字不思看。夜灯残。○露井蛄啼落秋月，晓风寒。晓风寒，马策弓衣，客程霜未干。
[蕃女怨]
美人楼上瞑未起，楼下春水。碧鱼鳞，红燕尾，梦魂千里。去年杨柳已天涯，况杨花。
[南歌子二首]
袖阔双鸾舞，帘深小燕栖。春尽更依依。如何骢马去，不知归。
烛穗残蛾绿，钗花独茧红。无意向春风。不堪双燕语，画梁中。
[河传二首]
春晓。啼鸟。昨夜新寒、露桃开少。起来试簪双凤钗。徘徊。绿莎生玉阶。○云外飞鸿几度。来又去。落月湘皋路。古湾头。春水流。僝愁。梦君江上楼。
鹦鹉，低语，绣帘垂，残日空房梦迷。白狼塞前书信稀。花枝，好如郎去时。○屋后垂杨临古道。飞絮少，极目空芳草。袖罗单，愁倚阑。玉关，铁衣春更寒。
[玉蝴蝶]
青泥未长莲枝，回影绿秋池。空镜网虫丝，犹能惜玉姿。○花裙旋月冷，兰脸别春迟。琴调不相知，白头空与期。
[玉蝴蝶慢]
水面乍开妆镜，弄波风起，惊堕疏蝉。翠楫香空，画眉声咽江边。怨歌长、蹋摇心苦，攀折误、叱利威寒。忆前欢。绛绡缄语，红泪阑干。○愁端。凭谁代理，槛迻病药，锦护双莲。因甚琼箫，不招彩凤过楼前。湿青衫、自题秋恨，怜翠袖、犹熨春暄。梦如烟。数峰青断，凉月娟娟。
[女冠子]
红墙榆柳。窗户离离星斗。夜寒生。香雾沈珠幔，银河罢玉笙。○睡鬟春水绿，啼粉落花明。为着归霞帔，更倾城。
[惜秋华]
断壁颓黄，带衰阳野色，何王宫宇。老鹳沫空，阴崖乍移晴雨。寒飙昼下灵旓，看冥合、斑虬青雾。荒凉，有苔花晕素，频邀幽步。○江上乱烽举。应潮生月上，还迟钟鼓。石骑夜归，雕戈暗惊尘土。精灵尚惜孤城，问玉怅、牙旗何处。春暮。赛神弦、陈雅空舞。
[绛都春]
萦尘罢舞。弄线缕睡迟，春窗疑曙。露井夜寒，乱落桃花如红雨。横波啼染蛟龙杼。寄遥怨、羁雌残树。玉颜争月，随君照转，镜花休蠹。○知否。蟾蜍漏促，探芳径、暗引浅莎微步。怕近翠帘，一尺春风，银钩阻。屏山幽梦盘蛇路。唤孤凤、行烟来去。病容扶起犀帷，刺桐又乳。
[醉吟商小品]
再过了清明，暮雨片帆归晚。玉尊空伴。旧曲青楼换。十里春愁吹乱。杨花那管。
[酒泉子]
落日放船。风定晚烟沈树。芦荻秋，鸿雁去。大江寒。○白波千里江蓠长。归梦野云来往。暮山多潮信爽。寄书难。
[玲珑四犯]
曳橹梦轻，平窗秋远，壶觞犹负清景。岁华归去晚，雁鹜惊霜冷，多愁更添旧病。又天涯、布帆催暝。逝水游情，夕阳官味，从古几人省。○幽斋记同佳兴。有灯前句好，帘外花靓。送君江上水，泪滴寒沙静。关河战罢余萧瑟，误松菊、迟来三径。成独醒。飘然去、鱼波万顷。
[琵琶仙二首]
天际归舟，悔轻与、故国梅花为约。归雁啼入箜篌，沙洲共漂泊。寒未减、东风又急，问谁管、沈腰愁削。一舸青琴，乘涛载雪，聊共斟酌。○更休怨、伤别伤春，怕垂老、心期渐非昨。弹指十年幽恨，损萧娘眉萼。今夜冷、篷窗倦倚，为月明、强起梳掠。怎奈银甲秋声，暗回清角。
江表春寒，已迟了、四月蔷薇消息。轻燕低蹴筝弦，飞花趁离席。惊夜雨、鹃声正恶，又千里、野云愁织。酹酒关河，驱车岁月，乡路休觅。○待重话、韦曲清游，叹尘海、苍茫鬓毛白。颠倒百年心，有归帆知得。鸥鹭少、溪山更远，问一生、几两游屐。也但灯夕翻书，梦君颜色。
[青房并蒂莲]
盼烟堤。又春归露草，愁长江蓠。絮语津亭，老去重分携。玉筝弦外吟髭白，记挑灯、同翦新词。伴翠尊、未了高谈，照花微月转窗西。○明朝布帆去远，听古岸垂杨、处处莺啼。也应忆、菰乡旧侣，醉隐渔矶。江上几番夜雨，怕春恨、还染薜萝衣。正倚阑，却过飞鸿，澹烟斜日晚凄迷。
[生查子]
画桥杨柳枝，生小成连理。不解作花飞，绕树东风起。○郎归如路尘，侬去随流水。今夜梦弹筝，还似朱门里。
[采桑子二首]
修蛾帖帖生疏翠，鸾镜回翔。兰烛明光。不为承恩试晚妆。○绿波照影怜溪水，细柳春藏。额印微黄。恨与遥山细细长。
病余十日羞鸾镜，刚近瑶钗。小玉偏来。报导辛夷懒未开。○锈床却顾双溪鸱，红沁霞腮。芳思难猜。帘隙东风晕酒杯。
[归国谣]
残烛。光乱画屏金屈戌。起来双脸红玉。酒情春睡足。○月过杏花斜屋。燕梁何处宿。夜寒微雨飘竹。晓阴窗影绿。
[渔家傲]
桂屑铜盘销烛泪。玉钗斜鬓烟光紫。蜀锦双梭闲未理。阑独倚。愁鸾带月归千里。○妾梦悠悠江上水。江潮如箭催船尾。欲鼓湘弦邀帝子。香雾里。潜虬舞罢春阴起。
[桃源忆故人]
云衫洗尽春江溜。漠漠绿烟双袖。何处翠裾金绣。共说吴宫有。○银环夜进房中奏。花采浓飞眉岫。听遍玉壶清漏。泪湿星铺柳。
[调笑令]
银烛。银烛。楼上美人独宿。雪花飞满千山。绣被熏炉夜寒。寒夜。寒夜。笳鼓征帆未卸。
[遐方怨]
芹叶乱，枣花零。送客江南，画船无风春水轻。断肠何处踏歌声，澹烟斜日里，闭孤城。
[醉蓬莱]
蜀桐虚素轸，芰槛凉归，晚风双袖。钗挂臣冠，镜影青蝉瘦。料蟀薇根，招萤竹尾，渐绮窗停绣。软泪霞绡，柔肌雪簟，夜阑冰透。○莫问芳时，春草抽心，系马桃花，水波红绉。琥珀沈壶，夜语迟街漏。露湿芹芽，岸生楂树，又呼船时候。璧月朱门，依依梦醒，翠环铜兽。
[疏影二首]
雕阑近曲。剪冻云几点，衫袖凝馥。珠络穿成，霜颗玲珑，珊瑚燕尾低簇。含章遗恨悲鸾镜，忍再见、当时装束。只断魂、偷趁幽香，飞傍那人蛾绿。○还记横枝翠帐，堕鬟倦未整，春睡初足。帘隙风尖，疏朵微欹，私语画屏斜触。犀帷月暗琼梳碎，任散乱、钗梁寒玉。剩几丝、冰腻残膏，冷挹泪绡难掬。
丹楼雾结。倚半山似画，围住黄叶。千里旌旗，远带斜晖，隐隐斗勺高揭。蟠空怪石吞江险，更壁立、千寻精铁。怎放他、秋燕飞来，唤起暮笳呜咽。○还记春零覆苑，丽谯望缥缈，登眺时节。动地征鼙，卷入惊风，乱落霜枫如血。荒城雨暗重阳近，怕遗恨啼乌羞说。但夜深、东去寒潮，冷伴女墙萝月。
[长亭怨]
望前路、依依衰草。瘦柳亭边，马尘多少。惨憺旗竿，去程愁认玉关道。夕阳来透，知每日、平安报。戍鼓不曾停，更可奈、明駞催到。○霜晓。傍山村水驿，几处荷戈人老。危楼四倚，况带着、荒堤斜照。甚时看、瓯脱烟消，定添入、秋征诗料。任画鹭模糊，寒日鸦啼残堡。
[辘轳]
半郊红树，放樵苏驻马，水餐星饭。万队炊香，认晴空烟散。江寒路远。趁野井、露泉寻遍。帐角支铛，矛头淅米，凉飙催晚。○移车翠旗乍展。讶才增顿减，奇计千变。朝食姑停，看封狼先剪。霜华又满。费筹笔、夜深传膳。策笑量沙，功归曲突，云台秋宴。
[一枝花]
赤羽横霜气。玉勒盘秋地。云边挥手处，双雕坠。便飞电排空，待指狼星碎。更射江潮退。趁几阵西风，千里全销烽燧。○奈暗老、当年猨臂。觅得封侯未。壮游还说、向天山外。问听遍弓衣，谁识穿杨技。凉月喧芦吹。四望蛮烟，肯静拥、乌号闲醉。
[夺锦标]
日闪驹尘，云低雁势，十丈火龙标立。指点西山名将，大字霞明，翩翻秋色。傍营门飐晚，正擎住、层霄风力。望平原、树影萧疏，又倚遥峰寒碧。○还对惊烽半壁。组练横空，招展楼船如织。共说军客千里，白鹊霜晴，翠霓烟幂。待周挥赵垒，唤一片、降幡飞出。看澄江、月静高牙，掩映洲前芦荻。

        </div>
      </div>
    </div>
  </div>
</div>
<!--update:2025-08-30 10:34:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>