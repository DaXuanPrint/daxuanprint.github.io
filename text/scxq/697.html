<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,●李义山诗集注卷一上,●李义山诗集注卷一下,●李义山诗集注卷二上,●李义山诗集注卷二下,●李义山诗集注卷三上,●李义山诗集注卷三下,●新添集外诗,李义山诗集笺注全文在线阅读,李义山诗集笺注全文在线下载,大玄古籍书库">
<meta name="description" content="又名《李义山诗集注》。诗文注。唐李商隐(约813—约858)撰，清朱鹤龄注。三卷。商隐有《李义山文集》已著录。鹤龄字长孺，江苏吴江人。此集成于清顺治十六年(1659)。录诗二百四十首。系注者据明末释石林(道源)注本，加以增补删改而成。鹤龄特重李诗内容，并揭示其诗多比兴寄托之特色。博考时事，解说翔实，一扫诸家穿凿附会之说，繁简颇为得当。此注本较佳。故后来注商隐集者如程梦星、姚培谦诸家大抵以此为蓝本。并附录诗谱。有清乾隆五十八年(1793)三多斋刻本，。文渊阁《四库全书》本等。_李义山诗集笺注_全文在线阅读_李义山诗集笺注_全文在线下载_大玄古籍书库">
<title>李义山诗集笺注_朱鹤龄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">李义山诗集笺注</span> <br/>
          作者： <span class="inputVal" id="bkauthor">朱鹤龄</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,笺注,完结</span> <br/>
          字数： <span class="inputVal" id="bknum">[book_length]137801</span> <br/>
          说明： <span class="inputVal" id="bkdec">又名《李义山诗集注》。诗文注。唐李商隐(约813—约858)撰，清朱鹤龄注。三卷。商隐有《李义山文集》已著录。鹤龄字长孺，江苏吴江人。此集成于清顺治十六年(1659)。录诗二百四十首。系注者据明末释石林(道源)注本，加以增补删改而成。鹤龄特重李诗内容，并揭示其诗多比兴寄托之特色。博考时事，解说翔实，一扫诸家穿凿附会之说，繁简颇为得当。此注本较佳。故后来注商隐集者如程梦星、姚培谦诸家大抵以此为蓝本。并附录诗谱。有清乾隆五十八年(1793)三多斋刻本， 文渊阁《四库全书》本等。</span> <br/>
          封面： <span class="inputVal" id="bkimg">Z_20428.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]李义山诗集笺注
[book_author]朱鹤龄
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,笺注,完结
[book_length]137801
[book_dec]又名《李义山诗集注》。诗文注。唐李商隐(约813—约858)撰，清朱鹤龄注。三卷。商隐有《李义山文集》已著录。鹤龄字长孺，江苏吴江人。此集成于清顺治十六年(1659)。录诗二百四十首。系注者据明末释石林(道源)注本，加以增补删改而成。鹤龄特重李诗内容，并揭示其诗多比兴寄托之特色。博考时事，解说翔实，一扫诸家穿凿附会之说，繁简颇为得当。此注本较佳。故后来注商隐集者如程梦星、姚培谦诸家大抵以此为蓝本。并附录诗谱。有清乾隆五十八年(1793)三多斋刻本， 文渊阁《四库全书》本等。
[book_img]Z_20428.jpg


[book_title]序
申酉之嵗,予箋注杜工部詩于紅豆山莊。既卒業,有友人謂予曰：“玉溪生詩，沈博絶麗，王介甫稱為善學老杜，惜從前未有為之注者。元遺山云：詩家総愛西崑好，只恨無人作鄭箋。子何不併成之，以嘉恵来學？”予因繙覈新舊唐書，本傳，以及箋啓序状諸作所載，于英華文粹者，反復参考，乃喟然嘆曰：“嗟乎義山，葢負才傲兀，抑塞于鈎黨之禍，而傳所云‘放利偷合，詭薄無行’者，非其實也。”
夫令狐綯之惡義山，以其就王茂元鄭亞之辟也；其惡茂元鄭亞，以其為賛皇所善也。賛皇入相，薦自晋公，功流社稷。史家之論，每曲牛而直李。茂元諸人，皆一時翹楚。綯安得以私恩之故，牢籠義山，使終身不為之用乎？綯特以仇怨賛皇，惡及其黨，因併惡其黨賛皇之黨者，非真有憾于義山也。太牢與正士為讐，綯父楚比太牢而深結李宗閔楊嗣復。綯之繼父，深險尤甚。会昌中賛皇擢綯臺閣，一旦失勢，綯與不逞之徒竭力排陷之，此其人可附離為死黨乎？義山之就王鄭，未必非擇木之智，渙邱之公。此而目為放利偷合，詭薄無行，則必将朋比奸邪，擅朝亂政如八關十六子之所為，而後謂之非偷合，非無行乎？且吾觀其活獄弘農，則忤廉察；題詩九日，則忤政府。于劉蕡之斥則抱痛巫咸；于乙卯之變則銜寃晋石。太和東討，懐積骸成莽之悲；黨項興師，有窮兵禍胎之戒。以至《漢宫》《瑶池》《華清》《馬嵬》諸作，無非諷方士為不經，警色荒之覆國。此其指事懐忠，鬱紆激切，直可與曲江老人相視而笑，断不得以放利偷合詭薄無行嗤摘之者也。
或曰，義山之詩半及閨闥讀者，與玉台香奩例稱，荆公以為善學老杜，何居？予曰：男女之情，通于君臣朋友，《國風》之螓首蛾眉，雲髪瓠齒，其辭甚亵，聖人頋有取焉。《離騷》托芳草以怨王孫，借美人以喻君子，遂為漢魏六朝樂府之祖。古人之不得志于君臣朋友者，往往寄遥情于婉孌，結深怨于蹇修,以序其忠憤無聊，纒綿宕往之致。唐至太和以後，閹人暴横，黨禍蔓延。義山阨塞當塗，沈淪記室。其身危，則顯言，不可，而曲言之；其思苦，則荘語，不可，而謾語之。計莫若瑶台璚宇，歌筵舞榭之間，言之可無罪，而聞之足以動。其《梓州吟》云：“楚雨含情俱有託”，早巳自下箋觧矣。吾故曰：義山之詩，乃風人之緒音，屈宋之遺響。葢得子美之深而變出之者也。豈徒以徴事奥博，擷采妍華，與飛卿柯古争覇一時哉？學者不察本末，類以才人浪子目義山。即愛其詩者，亦不過以為帷房暱媟之詞而巳，此不能論世知人之故也。予故博考時事，推求至隠，因箋成而發之，以復于友人，且以為世之讀義山集者告焉。
順治巳亥二月朱鶴齡書于猗蘭堂

[book_title]●李义山诗集注卷一上
吴江朱鹤龄撰
锦瑟
锦瑟无端五十弦。一弦一柱思华年。庄生晓梦迷蝴蝶。望帝春心託杜鹃。
沧海月明珠有泪。蓝田日暖玉生烟。此情可待成追忆。只是当时已惘然。
△周礼乐器图。雅瑟二十三弦。颂瑟二十五弦。饰以寳玉者曰寳瑟。绘文如锦曰锦瑟。汉书郊祀志。秦帝使素女鼔五十弦瑟。悲。帝禁不止，故破其瑟为二十五弦。或曰。吕氏春秋云。朱襄氏作五弦瑟。以采隂气。以定羣生。瞽叟乃拌五弦。为十五弦之瑟。命之曰大章。舜立。乃益八絃以为二十三弦之瑟。此诗五十弦。当倒其文为十五弦。与下思华年相应。一云。五十疑作廿五。正用素女事。廿。人汁切。音入。古人书二十字。多併省为廿。顔之推稽圣赋。中山何伙有子百廿。但诗家罕用。庄子。昔者庄周梦为蝴蝶。栩栩然蝶也。水经注。来敏本。蜀论望帝者。杜宇也。从天下。女子朱利自江源出。为宇妻。遂王于蜀。号曰望帝。蜀王本纪。望帝使鼈灵治水。与其妻通。惭愧。且以徳薄。不及鼈灵。乃委国授之。望帝去时。子规方鸣。故蜀人悲子规鸣而思望帝。成都纪。望帝死。其魂化为鸟。名曰杜鹃。亦曰子规。文选注。月满则珠全。月亏则珠阙。郭宪别国洞冥记。珠勒国在日南。其人乗象入海底取寳。宿于鲛人之宫。得泪珠。则鲛人所泣之珠也。亦曰泣珠。博物志。南海外有鲛人。水居如鱼。不废绩织。其眼泣则能出珠。长安志。蓝田山在长安县东南三十里。其山産玉。亦名玉山。困学纪闻。司空表圣云。戴容州叔伦谓诗之景。如蓝田日暖。良玉生烟。可望而不可置于眉睫之间也。李义山玉生烟之句。葢本于此。○按。义山房中曲。归来巳不见。锦瑟长于人。此诗寓意略同。是以锦瑟起兴。非専赋锦瑟也。缃素杂记引东坡适怨清和之说。吾谓不然。恐是伪託耳。刘贡父诗话云。锦瑟。当时贵人爱姬之名。或遂实以令狐楚青衣说。尤诬妄。当亟正之。
重过圣女祠
白石岩扉碧藓滋。上清沦谪得归迟。一春梦雨常飘瓦。尽日灵风不满旗。
蕚緑华来无定所。杜兰香去未移时。玉郎会此通仙籍。忆向天阶问紫芝。
△水经注。武都秦冈山悬崖之侧。列壁之上。有神像状妇人之容。其形上赤下白。世名之曰圣女神。福应愆违。方俗是祷。按。武都。今汉中府略阳县地。灵寳本元经。四人天外曰三清境。玉清。太清。上清。亦名三天。太真经。三清之间。各有正位。圣登玉清。真登上清。仙登太清。释道源注。上清蘂珠宫。大道玉宸君居之。梦雨。用巫山神女事。九歌。东风飘兮神灵雨。陶贞白真诰。英王夫人歌。阿母延轩观。朗肃蹑灵风。道源注。云笈七籖。灵风扬音。緑霞吐津。真诰。萼緑华者，自云是南山人。女子。年可二十许上下。青衣。顔色絶整。以晋穆帝昇平三年十一月夜降于羊权家。自此往来。一月之中輙六过其家。授权尸解药。亦隠景化形而去。墉城仙録。杜兰香者。有渔父于湘江之岸见啼声。四顾无人。惟一二嵗女子。渔父怜而举之。十馀嵗。天姿竒伟。灵顔姝莹。天人也。忽有青童自空下。集其家。携女去。临升天。谓渔父曰。我仙女也。有过。谪人间。今去矣。其后降于洞庭包山张硕家。搜神记。汉时有杜兰香者。自称南康人氏。以建业四年春数诣张硕。言本为君作妻。情无旷逺。以年命未合。其小乖。太嵗东方卯。当还求君。真诰。北元中玄道君太保玉郎李灵飞之小妺。道源注。云笈七籖。登命九天司命侍仙玉郎开紫阳玉。云锦之囊。出九天。生神玉章。茅君内传。句曲山有神芝五种。其三色紫。形如葵叶。光明洞彻。服之。拜为太清龙虎仙君。
寄罗劭兴
棠棣黄花发。忘忧碧叶齐。人閒微病酒。燕重逺兼泥。
混沌何由凿。青冥未有梯。高阳旧徒侣。时复一相携。
△兴。一作舆。棠棣。疑即唐棣。本草。不言花黄。侯考。博物志。合欢蠲忿。萱草忘忧。庄子。凿七日而混沌死。楚词。据青冥而摅虹兮。注青冥。云也。谢朓诗。共登青云梯。史记。郦生叱使者曰。入言沛公。吾高阳酒徒也。
令狐舍人说昨夜西掖翫月因戏赠
昨夜玉轮明。传闻近太清。凉波衝碧瓦。晓晕落金茎。
露索秦宫井。风弦汉殿筝。几时緜竹颂。拟荐子虚名。
△唐书。令狐綯。字子直。楚之子。大中三年拜中书舍人。袭封平阳男。初学记。中书省在右。因谓中书。为右曹。又称西掖。○李贺诗。玉轮轧露湿团光。世说。会稽王道子斋中夜坐。于时天月明浄。都无纎翳。歎以为佳。谢景重曰。意谓不如微云点缀。王因戏谢曰。卿居心不浄。乃复强欲滓秽太清耶。汉郊祀志。月穆穆以金波。刘騊駼诗。缥碧以为瓦。广韵。晕。日月旁气也。汉武故事。帝作金茎。擎玉杯。承云表露。和玉屑服之。以求仙。西都赋。擢双立之金茎。注。金茎。铜柱也。广韵。绠。井索。古乐府。桃生露井上。曹植述行赋。濯予身于秦井。杜甫诗。风筝吹玉柱。丹铅録。古人殿阁。簷稜间有风琴。风筝皆因风动成音。自叶宫商。汉书。緜竹县属广汉郡。蔡梦弼杜注。绵竹，产汉州绵竹县之紫岩山。扬雄甘泉赋序。孝成帝时。客有荐雄文似相如者。翰注。雄尝作绵竹颂。成帝时。直宿郎杨庄诵此文。帝曰。似相如之文。庄曰。非也。此臣邑人扬子云。帝即召见。拜黄门侍郎。按。子云答刘歆书云。先作县邸铭。王佴颂。阶闼铭。及成都四隅铭。蜀人杨庄为郎诵之于成帝。帝以为似相如。后又作绣补灵节龙骨之铭。诗三章。成帝好之。遂得尽意。不及緜竹颂。翰注云云。不知何本。五臣注极为东坡所讥。然间有可采者。如此事。义山亦引用之矣。
崔处士
真人塞其内。夫子入于机。未肯投竿起。惟欢负米归。
雪中东郭履。堂上老莱衣。读遍先贤传。如君事者稀。
△庄子。万物出乎机。入乎机。家语。昔者由也为亲百里负米。史记。东郭先生行雪中。履有上无下。足尽践地。列士传。老莱子行年七十。作婴儿娯亲。著五采斒斓衣。
自喜
自喜蜗牛舍。兼容燕子巢。緑筠遗粉箨。红药绽香苞。
虎过遥知穽。鱼来且佐庖。慢行成酩酊。邻壁有松醪。
△古今汪。蜗牛，陵螺也。野人为圆舍。如其殻。曰蜗舍。魏志。焦先自作一蜗牛庐。浄扫其中。韵会。筠竹。青皮。白居易诗。筠粉污新衣。谢朓诗。红药当阶翻。本草。松叶松节松胶。皆可为酒。能已疾。裴硎传。奇酒名松醪春。
题僧壁
捨生求道有前踪。乞脑剜身结愿重。大去便应欺粟颗。小来兼可隠针锋。
蚌胎未满思新桂。琥珀初成忆旧松。若信贝多真实语。三生同听一楼钟。
△道源注。知玄三昩懴。捨头目髓脑。如弃涕唾。报恩经。有婆罗门往乞其头。王许之。婆罗门寻断王头。持还本国。又转轮圣王为求佛法。有一婆罗门言。若能就王身上剜作千疮。灌满膏油。安施灯炷。然以供养者。我当为汝解说佛法。陈启源曰。佛偈。一粒粟中藏世界。即此句义。道源注。维摩经。如持一针锋。举一枣叶。而无所娆。涅槃经。尖头针锋。受无量衆。吕氏春秋。月望则蚌蛤实。羣隂盈。月晦则蚌蛤虚。羣隂缺。吴都赋。蚌蛤珠胎。与月亏全。虞喜安天论俗传。月中有仙人桂树。今视其初生。见仙人之足。渐巳成形。桂树后生。李贺诗。新桂如蛾眉。陈藏器本草。旧说松脂入地千年。化为琥珀。今烧之亦作松气。○按。新桂旧松。即未来过去之喻。酉阳杂俎。贝多出摩伽陀国。西土用以写经。长六七丈。经冬不凋。齐民要术。嵩山记云。嵩高寺中忽有思维树。即贝多也。一年三花。翻译名义集。贝多形如北方梭榈。直而且高。长八九十尺。花如黄米子。西域记云。南印建那补罗国北不逺。有多罗树林三十馀里。其叶长广。其色光润。诸国书写。无不採用。般若经。如来是真语者。实语者。道源注。过未现为三生。
霜月
初闻征雁已无蝉。百尺楼高水接天。青女素娥俱耐冷。月中霜里鬬婵娟。
△淮南子。秋三月。青女乃出。以降霜雪。高诱注。青女。青腰玉女。主霜雪也。谢庄月赋。集素娥于后庭。注。嫦娥窃药奔月。月色白。故曰素娥。
异俗二首
鬼疟朝朝避。春寒夜夜添。未惊雷破柱。不报水齐簷。
虎箭侵肤毒。鱼鈎刺骨銛。鸟言成谍诉。多是恨彤幨。
户尽悬秦网。家多事越巫。未曾容獭祭。只是纵猪都。
点对连鳌饵。搜求缚虎符。贾生兼事鬼。不信有洪炉。
△原注。时从事岭南。○本传。给事中郑亚廉察桂州。请为观察判官。检校水部员外郎。后汉书礼仪志注。颛顼氏有三子。生而亡去为疫鬼。一居江水。为疟鬼。宾退録。高力士流巫州。李辅国授谪制。力士方逃疟功臣阁下。则避疟之说。自唐巳然。世说。夏侯太初尝倚柱作书。时大雨霹雳。破柱。衣服焦燃。神色无变。桂海虞衡志。蛮箭以毒药濡箭锋。中者立死。药以蛇毒草为之。岭表志。鳄鱼大如船。牙如锯齿。尾有三鈎。极利。遇鹿豕即以尾戟之。韩愈文。小吏十馀家。皆鸟言夷面。北山移文。牒诉倥偬装其懐。注。牒。文牒也。诉。告也。○周礼。巾车有容葢。郑司农云。容。谓幨车。山东谓之裳帏。以帏障车旁如裳为容饰。其上有葢。四旁垂而下。谓之幨。地理志。桂林郡。本秦置。网罟之利开于秦。故曰秦网，汉郊祀志。命越巫立越祝祠。安台无坛。亦祠天神。帝。百鬼。而以鸡卜月令。孟春之月。獭祭鱼。然后虞人入泽梁。酉阳杂爼。伍相奴或扰人。许于伍相庙。多已。旧说。一姓姚。二姓王。三姓汪。昔值洪水。食都树皮。饿死。化为鸟都。皮骨为猪都。妇女为人都。在树根居者。名猪都。在树半可攀及者。名人都。在树尾者。名鸟都。南中多食其巢。味如木芝。窠表可为履。<上尸。下。洩去水。加双人旁>。治脚气。列子。龙伯之国有大人。一钓而连六鳌。抱朴子。道士赵昞能禁虎。虎伏地。低头闭目。便可执缚。真诰。道家有制虎豹符。南中多虎。故求符禁之。汉贾谊传。上方受釐。坐宣室。因感鬼神事。问以鬼神之本谊。具道所以然之故。庄子。今一以天地为大炉。贾谊鹏鸟赋。天地为炉兮造化为工。杜甫诗。汨没聴洪炉。
归墅
行李踰南极。旬时到旧乡。楚芝应徧紫。邓橘未全黄。渠浊村舂急。旗高社酒香。故山归梦喜。先入读书堂。
△按诗有踰南极之句。时必归自桂林。十道志。商洛山在商州东南九十里。亦名楚山。高士传。四皓避秦。入商洛山。作歌曰。煜煜紫芝。可以疗饥。唐书地理志。邓州南阳郡。属山南东道。王维诗。商山包楚邓。张衡南都赋。穰橙邓橘。杜甫诗。村舂雨外急。广韵。青帘。谓之酒旗。张载酒赋。拟酒旗于玄象。白居易诗。青旗沽酒趁梨花。
商于
商于朝雨霁。归路有秋光。背坞猿收果。投岩麝退香。
建瓴真得势。横戟岂能当。割地张仪诈。谋身绮季长。
清渠州外月。黄叶庙前霜。今日看云意。依依入帝乡。
△唐书。商州。上洛郡。属闗内道。即古商于地。埤雅。麝絶爱其香。为人追逐。即自投高岩。举爪剔出其香。汉书高帝纪。下兵于诸侯。譬犹居高屋之上建瓴水也。史记。张仪说楚能闭闗絶齐。请献商于之地六百里。楚果絶齐求地。仪与六里。三辅旧事。汉惠帝为四皓立碑。一曰园公。二曰绮里季。三曰夏黄公。四曰甪里先生。
和孙朴韦蟾孔雀咏
此去三梁逺。今来万里携。西施因网得。秦客被花迷。
可在青鹦鹉。非闗碧野鸡。约眉怜翠羽。刮目想金箆。
瘴气笼飞逺。蛮花向坐低。轻于赵皇后。贵极楚悬黎。
都护矜罗幕。佳人炫绣袿。屏风临烛釦。捍拨倚香脐。
旧思牵云叶。新愁待雪泥。爱堪通梦寐。画得不端倪。
地锦排苍雁。帘钉镂白犀。曙霞星斗外。凉月露盘西。
妬好休夸舞。经寒且少啼。红楼三十级。穏穏上丹梯。
△唐诗纪事。韦蟾。字隠珪。下杜人。表微之子。大中七年进士。为徐商掌书记。咸通末。官尚书左丞。○按义山樊南乙集序云。大中二年。自桂府归。为盩厔尉。与孙朴韦蟾同官。诗当作于是时。三梁。在桂管。本集。为郑亚桂州谢上表。三梁路阻。九峤山遥。西谿丛语。吴越春秋云。呉亡。西子被杀。杜牧之诗。西子下姑苏。一舸逐鸱夷。后人遂云。范蠡将西子去。尝疑之。别无所据。杨慎曰。修文御覧引呉越春秋逸篇云。呉亡。后越浮西施于江。令随鸱夷以终浮沉也。反言耳。随鸱夷者。子胥譛死。盛以鸱夷。西施有功焉。今沉之江。所以报子胥之忠。○按西施沉江。事容有之。但此云。西施因网得。他诗又云。莫将越客千丝网。网得西施别赠人。皆言初得西施。非呉亡后事也。其故实未详。疑出小说家。今逸之耳。秦客。未详。集内赠人诗。岂知一夜秦楼客。偷看吴宫苑内花。疑即此秦客。山海经。黄山有鸟焉。青羽赤喙。人舌。能言。名曰鹦鹉。南方异物志。鹦鹉有三种。一种青。大如鸟鶹。一种白大如鸱鴞。一种五色。大于青者。交州巴南尽有之。汉郊祀志。秦文公获若石于陈仓北坂城。祠之。其神从东方来。若雄雉。其声殷殷云。野鸡皆鸣。又云。宣帝时。或言金马碧鸡之神。可醮祭而致。于是遣王褒持节求焉。○言孔雀如青鹦鹉之可玩。非若碧野鸡之形声恍惚也。登徒子好色赋。眉如翠羽。湼槃经。有肓人诣良医。医即以金鎞刮其眼膜。续汉书。西南夷曰滇池出孔雀。是从蛮瘴中来也。稗雅。博物志。孔雀尾多变色。有金翠。始春而生。三四月后复凋。与花蕚相荣衰。杜甫诗。翠尾金花不辞辱。西京杂记。赵后体轻腰弱。善行步进退。白帖。飞燕体轻。能为掌上舞。战国策。梁有悬黎。楚有和璞。杜氏通典。汉置西域都护。唐永徽中。始于边方置安东安西安南安北四大都护府。○释名。妇人上服曰袿。广雅。长襦也。沉约诗。先表绣袿香。说文。釦。金饰器口。乐府杂録。琵琶以蛇皮为槽。厚二寸馀。鳞介亦具。以楸木为面。其捍拨以象牙为之。海録碎事。金捍拨在琵琶面上。当弦或以金涂为饰。所以捍护其拨也。説文。麝如小麋。脐有香。陆机云赋。金柯分。玉叶散。梁简文帝诗。云开玛瑙叶。卢纶送张少府诗。判词花落纸。拥吏雪成泥。郑嵎津阳门诗。锦鳬绣雁相追随。注。温泉汤中。缝缀锦绣为鳬雁。李贺诗。玳瑁钉帘薄。东观汉记。章帝元和元年。日南献白雉白犀。广志。犀角之好者。称鸡昩白。三辅故事。武帝于建章宫立铜柱。高二十丈。上有仙人掌承露盘。纪闻。孔雀自喜其尾而甚妬。遇妇人童子好衣服。必逐而啄之。闻管弦笙歌。必舒张翅尾。盼睇而舞。顾有孝曰。北地多寒。戒之以少啼。即子美花鸭诗。作意莫先鸣意也。酉阳杂俎。长乐坊安国寺红楼。睿宗在藩时舞榭也。李白诗。紫殿红楼觉春好。王建宫词。禁寺红楼内里通。谢灵运诗。躧步凌丹梯。注。丹梯。陛阶也。○后四语全是寓意。
人欲
人欲天从竟不疑。莫言圆葢便无私。秦中久巳乌头白。却是君王未备知。
△刘氏正歴。问黄帝为葢天。以天象葢。宋玉大言赋。方地为车。圆天为葢。艺文类聚。燕丹子曰。秦止燕太子丹为质。曰。乌头白乃可归。丹仰天叹。乌即白头。
华山题王母祠
莲华峯下锁雕梁。此去瑶池地共长。好为麻姑到东海。劝栽黄竹莫栽桑。
△华山记。山巅有池。生千叶莲花。服之羽化。因名华山。穆天子传。天子觞王母于瑶池之上。神仙传。麻姑谓王方平曰。接侍以来。见东海三变为桑田。向到蓬莱。水浅于往时略半也。岂将复还为陆陵乎。方平笑曰。圣人皆言。海中行复扬尘也。穆天子传。天子游黄台之丘。猎于苹泽。有隂雨。天子乃休。日中大寒。北风雨雪。有冻人。天子作诗三章以哀之。曰。我徂黄竹。负□〈脱一字〉寒。
华清宫
华清恩幸古无伦。犹恐蛾眉不胜人。未免被他褒女笑。只教天子暂蒙尘。
△唐书。天寳六载。改骊山温泉宫曰华清宫。治汤为池。环山列宫殿。唐书。太真得幸。进册贵妃。三姊皆美。帝呼为姨。帝幸华清。贵妃与三夫人皆从。遗簮堕舄。瑟瑟玑琲。狼籍于道。香闻数十里。言褒姒能灭周。而玄宗不久便归国。是贵妃之倾城。犹在褒氏下也。二语深著色荒之戒。意最警策。
楚泽
夕阳归路后。霜野物声乾。集鸟翻渔艇。残虹拂马鞍。
刘桢元抱病。虞寄数辞官。白袷经年卷。西来及早寒。
△刘桢诗。余婴沉痼疾。窜身清漳滨。南史。虞寄。字次安。性冲静。有栖遁志。大同中。闭门称疾。惟以书籍自娯。陈寳应既擒文帝。敕章昭达。发遣还朝。衡阳王出阁。手敕用为掌书记。后除东中郎。建安王谘议加昭戎将军。寄辞以疾。王于是命长停公事。其有疑议。就以决之。说文。袷。夹衣。无絮。亦作裌。真诰。许长史著葛帴。单衣白袷。李贺诗。白袷王郎寄桃叶。
蝉
本以高难饱。徒劳恨费声。五更疎欲断。一树碧无情。
薄宦梗犹汎。故园芜已平。烦君最相警。我亦举家清。
江亭散席循栁路吟归官舍
春咏敢轻裁。衔辞入半杯。巳遭江映栁。更被雪藏梅。
寡和真徒尔。殷忧动即来。从诗得何报。惟感二毛催。
潭州
潭州官舍暮楼空。今古无端入望中。湘泪浅深滋竹色。楚歌重叠怨兰丛。
陶公战舰空滩雨。贾傅承尘破庙风。目断故园人不至。松醪一醉与谁同。
△唐书。潭州。长沙郡。属江南西道。元和郡国志。隋平陈。改湘州曰潭州。取昭潭为名。博物志。舜二妃曰湘夫人。舜崩。二妃啼。以泪挥竹。竹尽斑。楚词九歌称澧兰秋兰者不一。故曰。重叠怨兰丛。晋陶侃传。刘弘为荆州刺史。以侃为江夏太守。又加督护。使与诸军。并力拒陈恢。侃乃以运船为战舰。所向必破。后讨杜弢。进克长沙。封长沙郡公。西京杂记。贾谊在长沙。鵩鸟集其承尘。俗以鹏鸟至人家。主人死。谊作鵩鸟赋。释名。承尘施于上。以承尘土也。寰宇记。贾谊庙在长沙县南六十里。庙即谊宅。宅中有井。上圆下方。
赠刘司户
江风吹浪动云根。重碇危樯白日昏。已断燕鸿初起势。更惊骚客后归魂。
汉廷急诏谁先入。楚路高歌自欲翻。万里相逢欢复泣。凤巢西隔九重门。
△刘司户。蕡。○唐书。刘蕡。字去华。昌平人。太和二年策试贤良。蕡切论黄门太横。将危宗社。考官不敢留蕡在籍中。人读其文。至有相对垂泣者。令狐楚在兴元。牛僧孺在襄阳。皆辟为从事。中人嫉之。诬以罪。贬栁州司戸。张协诗。云根临八极。注。云根。石也。云触石而生。故曰云根。韵会。碇。镇舟石。帝王世纪。黄帝时。凤凰止帝东园。或巢于阿阁。九辨。君之门兮九重。道源曰。东坡诗。九重新扫旧巢痕。本此。
哭刘司户二首
离居星嵗易。失望死生分。酒瓮凝馀桂。书籖冷旧芸。
江风吹鴈急。山木带蝉曛。一呌千迴首。天高不为闻。
有美扶皇运。无谁荐直言。已为秦逐客。复作楚寃魂。
湓浦应分派。荆江有会源。并将添恨泪。一洒问乾坤。
△蕡。卒于贬所。楚词。奠桂酒兮椒浆。杜甫诗。书籖映夕曛鱼豢。魏略。芸香。辟纸鱼蠧。故藏书台曰芸台。谓屈原。杜甫诗。应共寃魂语。投诗赠汨罗。庐山记。江州有青盆山。故其城曰湓城。浦。曰湓浦。一统志。湓浦。在今九江府城。西江赋。流九派乎浔阳。
悼伤后赴东蜀辟至散闗遇雪
剑外从军逺。无家与寄衣。散闗三尺雪。回梦旧鸳机。
△本传。栁仲郢镇东川。辟为节度判官检校工部郎中。方舆胜覧。大散闗在梁泉县。为秦蜀要路。通志。在凤翔府寳鸡县城南。通褒斜大路。属汉中府。剑外。剑阁之外也。杜甫诗。草木变衰行剑外。
乐游原
向晩意不适。驱车登古原。夕阳无限好。只是近黄昏。
△两京新记。汉宣帝乐游庙。一名乐游苑。亦名乐游原。基地最高。四望寛敞。
北齐二首
一笑相倾国便亡。何劳荆棘始堪伤。小怜玉体横陈夜。已报周师入晋阳。
巧笑知堪敌万几。倾城最在著戎衣。晋阳巳陷休回顾。更请君王猎一围。
△吴越春秋。夫差听谗。子胥垂涕曰。以曲为直。舍谗攻忠。将灭吴国。城郭丘墟。殿生荆棘。北齐书。后主冯淑妃。名小怜。大穆后从婢也。穆后爱衰。以五月五日进之。号曰续命。慧黠。能弹琵琶。工歌舞。后主惑之。愿得生死一处。宋玉讽赋。主人之女为臣歌曰。内憷惕兮徂玉牀。横自陈兮君之旁。释德洪楞严合论。引司马相如好色赋曰。花容自献。玉体横陈。今此赋不传。或出假託。
北齐书。武平七年十二月。周武帝来救晋州。齐师大败。帝弃军先还。留安德王延宗等守晋阳。帝走入邺。辛酉。延宗与周师战。大败。为周师所虏。北齐书。周师取平阳。帝猎于二堆。晋州告急。帝将还。淑妃请更杀一围。从之。
街西池馆
白阁他年别。朱门此夜过。疎帘留月魄。珍簟接烟波。
太守三刀梦。将军一箭歌。国租容客旅。香熟玉山禾。
△杜牧有街西诗。鼓吹注。长安。领街西五十四坊及西市。多王公贵戚之家。通志。紫阁白阁黄阁。三峯俱在圭峯东。紫阁。旭日射之。烂然而紫。白阁。隂森。积雪不融。黄阁。不知所谓。三峯相去不甚逺。杜甫诗。错磨终南翠。颠倒白阁影。晋书麴游歌。南开朱门。北望青楼。晋书。王濬梦悬三刀于梁上。须臾又益一刀。李毅曰。三刀为州。又益者。明府其临益州乎。果迁益州刺史。唐诗纪事。杨巨源诗。三刀梦益州。一箭取辽城。由是知名。此诗三刀一箭。即用巨源语。但下事未详。张协七命。琼山之禾。善曰。琼。仙山。即崑崙。山海经。崑崙之上有木禾。长五寻。大五围。鲍炤诗。逺食玉山禾。
南朝
玄武湖中玉漏催。鸡鸣埭口绣襦迴。谁言琼树朝朝见。不及金莲步步来。
敌国军营漂木柹。前朝神庙锁烟煤。满宫学士皆顔色。江令当年只费才。
△宋书。元嘉二十三年。筑北隄。立玄武湖于乐游苑北。建康实録。吴开城北渠。引后河水流入新宫。又名练湖。徐爰释文曰。本桑泊。晋大兴三年始创北海。筑长隄以壅北山之水。东自覆舟山。西至宣武城。六里馀。宋元嘉中。有黑龙见。因改玄武湖。张衡浑天制。以玉虬吐漏水。入两壶。李兰刻漏赋。以玉壶玉管流珠。马上奔驰行漏。南史。齐武帝数幸琅琊城。宫人常从早发。至湖北埭。鸡始鸣。故呼为鸡鸣。埭。一统志。在晋溪西南潮沟之上。陈书。后主製新曲。有玉树后庭花。临江乐等。其略云。璧月夜夜满。琼树朝朝新。大抵美张贵妃孔贵嫔之容色。二句乃江总词也。齐书。东昏侯凿金为莲花。贴地。令潘妃行其上。曰此步步生莲花也。隋书。文帝将伐陈。命大作战船。或请宻之。文帝使投柹于江。曰。若彼能改。吾又何求。陈书。后主于郭内大皇佛寺。起七层塔。未毕。火从中起。飞至石头。烧死者甚衆。陈书。后主起临春结绮望仙等阁。珠帘寳帐。服玩瑰丽。近古未有。上自居临春。张贵妃居结绮。孔龚二贵嫔居望仙。複道往来。以宫人袁大捨等为女学士。陈书。江总。字总持。后主授尚书令。总为宰辅。不亲政务。侍宴后庭。谓之狎客。与诸嫔妃及女学士共赋诗。采其尤豔丽者。被以新声。
复京
虏骑胡兵一战摧。万灵回首贺轩台。天教李令心如日。可要昭陵石马来。
△唐书。徳宗建中四年十月。泾原卒拥朱泚叛。上如奉天。兴元元年二月。如梁州。五月戊戌。李晟收复京城。七月壬子。上至自兴元。艺文类聚。山海经曰。西王母之山。有轩辕台。射者不敢西向。梁元帝临终诗。寂寥千载后。谁畏轩辕台。唐书。兴元元年六月。加李晟司徒。兼中书令。实封一千户。唐书。京兆府醴泉县有九峻山。太宗昭陵在西北六十里。唐会要。上欲阐扬先帝徽烈。乃刻石。为尝所乘破敌马六匹于昭陵阙下。安禄山事蹟。潼闗之战。我军既败。贼将崔乾祐领白旗引左右驰突。又见黄旗军数百队。官军潜谓。是贼。不敢逼之。须臾。见与乾祐闘。黄旗军不胜。退而又战者不一。俄。不知所在。后昭陵奏。是日灵宫前石人马汗流。
浑河中
九庙无尘八马回。奉天城垒长春苔。咸阳原上英雄骨。半向君家养马来。
△唐书。浑瑊。本铁勒九姓之浑部也。与李晟同平朱泚。德宗还宫。以瑊为河中尹。晋绦节度使。河中同陕虢等州。及管内行营副元帅。封咸宁郡王。贞元十五年薨。八马。八骏也。唐书。奉天县属京兆府。文明元年。分醴泉置。汉书。金日磾以父不降见杀。与母阏氏。弟伦。俱没入官。输黄门养马。后以讨莽何罗功。封秺侯。按旧唐书。瑊忠勤谨慎。功髙不伐。时论方之金日磾。故末语云然。
鄠杜马上念汉书
世上苍龙种。人间武帝孙。小来惟射猎。兴罢得乾坤。
渭水天开苑。咸阳地献原。英灵殊未已。丁傅渐华轩。
△一云五陵懐古○汉书。宣帝尤乐鄠杜之间。注。杜属京兆。鄠属扶风。汉书。宣帝。武帝曽孙。戾太子孙也。高材好学。然亦喜游侠。鬬鸡走狗。上下诸陵。周徧三辅。昌邑王废。霍光与诸大臣迎。即皇帝位。三辅黄圗。汉有三十六苑。羽猎赋序。武帝广开上林。北绕黄山。滨渭而东。长安志。长安万年二县之外。有毕。白鹿原。少陵原。高阳原。细栁原。呉融诗。咸阳一火便成原。汉书。哀帝时。帝舅丁明封阳安侯。皇后父傅晏封孔乡侯。説文。轩。曲輈轓车也。
栁
动春何限叶。撼晓几多枝。解有相思苦。应无不舞时。
絮飞藏皓蝶。带弱露黄鹂。倾国宜通体。谁来独赏眉。
△道源注。梁刘邈折杨栁诗。春来谁不思。相思君自知。北史栁昻传。杨素尝于朝堂见昻子调。因独言曰。栁条通体弱。独摇不须风。梁元帝诗。栁叶生眉上。唐太宗栁诗。半翠几眉开。
巴江栁
巴江可惜栁。栁色緑侵江。好向金銮殿。移隂入绮窗。
△三巴记。阆白二水。南流。自汉中经。始宁城下。入涪陵。曲折三回如巴字。曰巴江。经峻峡中。谓之巴峡。两京记。大明宫紫宸殿。北曰蓬莱殿。西龙首山支龎起平地。上有殿。名金銮殿。殿旁坡名金銮坡。五代会要。殿因金銮坡以为名。与翰林院相对。
咸阳
咸阳宫阙鬱嵯峨。六国楼台豔绮罗。自是当时天帝醉。不闗秦地有山河。
△史记。始皇每破诸侯。冩放其宫室。作之咸阳北坂上。殿屋複道。周阁相通。所得美人钟鼓。以充入之。西京赋。昔者大帝恱秦缪公而觐之。飨以钧天广乐。帝有醉焉。乃为金策锡。用此土而翦诸鹑首。薛综曰。大帝。天也。虞喜志林。谚曰。天帝醉秦暴。金误陨石坠。缪公梦天帝。奏钧天乐时。有此谚。事详史记。非言暴秦之兼并六国。实天帝畀之。非以其地有山河之固也。
同崔八诣药山访融禅师
共受征南不次恩。报恩惟是有忘言。岩花涧草西林路。未见高僧只见猿。
△道源注。稽古略。药山在澧州。惟俨禅师为初祖。太和六年入寂。融禅师或其后也。杜氏通典。征南将军。汉光武建武二年置。以冯异为之。高僧传。沙门慧永居在西林。与慧逺同门游好。遂邀同止。刺史桓伊以学徒日衆。更为逺建东林。
闻著明凶问哭寄飞卿
昔歎谗销骨。今伤泪满膺。空馀双玉劒。无复一壶冰。江势翻银砾。天文露玉绳。何因携庾信。同去哭徐陵。
△旧唐书。温庭。字飞卿。大中初应进士。累年不第。徐商镇襄阳。往依之。署为巡官。咸通初。迁隋县令。卒。曹植七启。步光之剑。错以荆山之玉。卢思道诗。犀渠玉剑良家子。剑有雌雄。故言双也。鲍炤诗。清如玉壶冰。○说文。砾。小石也。梁简文帝雪诗。晩霰飞银砾。《春秋元命苞》。玉衡北两星为玉绳。
听鼓
城头叠鼔声。城下暮江清。欲问渔阳掺。时无祢正平。
△卫公兵法。鼓三百三十三槌为一通。鼔止角动。吹十二声为一叠。掺。七勘切。后汉书。祢衡。字正平。善击鼓。曹操召为鼓吏。著岑牟单绞之衣。为渔阳掺挝。容态有异。音节悲壮。徐锴曰。掺。三挝鼓也。
送崔珏往西川
年少因何有旅愁。欲为东下更西游。一条雪浪吼巫峡。千里火云烧益州。
卜肆至今多寂寞。酒垆从古擅风流。浣花牋纸桃花色。好好题诗咏玉鈎。
△唐书。艺文志。崔珏。字梦之。大中进士。有诗一卷。徐凝瀑布诗。一条界破青山色。卢思道纳凉赋。火云赫而四举。高士传。严君平卖卜成都市中，日阅数人。得百钱足自养则闭肆。下帘而讲老子。史记。相如与文君俱之临卭买酒舍。令文君当垆。寰宇记。浣花溪在成都西郭外。属犀浦县地。名百花潭。大厯中。崔宁镇蜀。其夫人任氏本浣花溪人。后薛涛家其旁。以潭水造纸。为十色牋。资暇録。元和初。薛涛尚松花牋。而好製小诗。惜其幅大。乃命匠狭小为之。蜀中才子以为便。后减诸牋亦如是。特名曰薛涛牋。招魂。砥室翠翘。挂曲琼些。王逸注。挂。悬也。曲琼。玉鈎也。雕饰玉鈎以悬衣服。
代赠
杨栁路尽处。芙蓉湖上头。虽同锦步障。独映钿箜篌。
鸳鸯可羡头俱白。飞去飞来烟雨秋。
△晋书。石崇与王恺奢靡相尚。恺作紫丝步障四十里。崇以锦步障五十里敌之。拾遗记。石虎为浴室。列凤文锦步障萦蔽于浴所。风俗通。箜篌。一名坎侯。汉武帝令乐人侯调作坎侯。言其坎坎应节。侯。以姓冠章也。或曰。箜篌。取其空中。以钿饰之。曰钿箜篌。
桂林
城窄山将压。江寛地共浮。东南通絶域。西北有高楼。
神护青枫岸。龙移白石湫。殊乡竟何祷。箫鼓不曽休。
△山海经。桂林八树在贲隅东。注。八桂成林。言其大也。旧唐书。江源多桂。不生杂木。故秦时立为桂林郡。武徳四年。置桂州总管府。后置桂管经畧观察使治桂州。栁宗元记。桂州多灵山。发地峭竪。林立四野。方舆胜覧。桂州冇湘灕二江。荔江。阳江。方舆胜覧。桂州东接诸溪。南浮琼崖。桂海虞衡志。灵川兴安之间。有严闗。朔雪至此輙止。大盛则度闗至桂州城下。不复南矣。北城旧有楼曰雪观。所以夸南州也。道源注。南方草木状。五岭之间多枫木。嵗久则生瘤瘿。一夕遇暴雷骤雨。其树赘暗长三五尺。谓之枫人。越巫取之。作术。有通神之验。取之不以法。则能飞去。述异记。南中有枫子鬼。枫木之老者。人形。亦呼为灵枫焉。一统志。白石湫在桂林府城北七十里。俗名白石潭。宋李彦弼八桂堂记。民俗笃信隂阳。多尚巫卜。病不求医药。
夜雨寄北
君问归期未有期。巴山夜雨涨秋池。何当共剪西牕烛。却话巴山夜雨时。
陈后宫
茂苑城如画。阊门瓦欲流。还依水光殿。更起月华楼。
侵夜鸾开镜。迎冬雉献裘。从臣皆半醉。天子正无愁。
△呉都赋。带长洲之茂苑。虞世南诗。高台临茂苑。按。茂苑。非必呉地始可称。南史。宋有乐游苑。齐起新林芳乐等苑。皆在台城内。所谓茂苑城如画也。若呉地记之茂苑。其名立于贞观中。有引此者。非是。宋书。元嘉十二年。新作阊阖广莫二门。陈书。后主盛修宫室。无时休止。税江税市。徵取百端。范泰鸾鸟诗序。昔罽宾王结罝峻卯之山。获一鸾鸟。王甚爱之。三年不鸣。其夫人曰。尝闻鸟见其类而后鸣。何不悬镜以映之。王从其言。鸾睹影悲鸣。冲霄一奋而絶。晋咸宁起居注。太医司马程据上雉头裘一领。诏于殿前焚之。北齐书。后主好弹琵琶。自为无愁之曲。民间谓之无愁天子。
属疾
许靖犹覊宦。安仁复悼亡。兹辰聊属疾。何日免殊方。
秋蝶无端丽。寒花只暂香。多情真命薄。容易即迴肠。
△蜀志。许靖。字文休。避难。走交州。与相随中外同其饥寒。后因刘璋招入。蜀先主即尊号。以靖为司徒。潘岳集有悼亡诗二首。
石橊
橊枝婀娜榴实繁。橊膜轻明橊子鲜。可羡瑶池碧桃树。碧桃红颊一千年。
△道源注。尹喜内传。喜从老子西游。省太真王母。共食碧桃紫梨。
明日
天上参旗过。人间烛燄销。谁言整双履。便是隔三桥。
知处黄金鏁。曾来碧绮寮。凭栏明日意。池濶雨萧萧。
△天官书。参为白虎。其西有句曲九星。一曰天旗。正义曰参旗。九星在参。西天旗也。过即所谓参横。三桥。三渭桥也。三辅黄圗。渭水贯都。以象天汉。横桥南渡。以法牵牛。史记索隠。今渭桥有三所。一在城西北咸阳路。曰西渭桥。一在东北高陵邑。曰东渭桥。其中渭桥。在古城之北。唐书。德宗至自兴元。李晟戎服。谒见于三桥。鏁。门鏁也。魏都赋。皎日笼光于绮寮。注。寮。窻也。
饮席戏赠同舍
洞中屐响省分携。不是花迷客自迷。珠树重行怜翡翠。玉楼双舞羡鵾鸡。
兰迴旧蘂縁屛緑。椒缀新香和壁泥。唱尽阳闗无限叠。半杯松叶冻颇黎。
△长安志。莲花洞在神禾原。郑驸马潜曜所居。子美有郑驸马宅宴洞中诗。行。音杭。山海经。三珠树在厌火国北。生赤水上。树如栢。叶皆为珠。尔雅。翠。鹬也。说文。翡。赤雀。翠。青雀。十洲记。崑崙山有天墉城。四方千里。城上安金台五所。玉楼十二。楚词注。鵾鷄。似鹤。黄白。杜甫诗。沙僻舞鵾鸡。西京杂记。温室以椒涂壁。世说。石崇以椒为泥涂室。东坡志林。旧传阳闗三叠。然今世歌者。每句再叠而巳。若通一首言之。又是四叠。皆非是。或毎句三唱。以应三叠之说。则丛然无复节奏。余在密州。有文勋长官以事至。自云得古本阳闗。其声宛转凄断。及在黄州。偶读乐天对酒诗云。聴唱阳闗第四声。自注云。第四声。劝君更尽一杯酒。以此验之。若一句再叠。则此句为第五声。馀为第四声。是首句不叠。审矣。道源注。煮松叶汁浸米。并饙饭。泥酿封头。七日发。饮之。得此酒力者甚衆。韵会。玻瓈。寳玉名。本草作颇黎。云西国寳。或云是水玉。千嵗冰为之。乐史。太白集序。白进清平调词三章。太真妃持颇黎七寳杯。酌西凉蒲萄酒。笑领歌意。
西溪
近郭西溪好。谁堪共酒壶。苦吟防栁恽。多泪怯杨朱。
野鹤随君子。寒松揖大夫。天涯常病意。岑寂胜欢娱。
△梁书。栁恽。字文畼。河东解人。少工篇什。为诗曰。亭皋木叶下。陇首秋云飞。琅琊王融书之斋壁。入梁。为秘书监。终呉兴太守。淮南子。杨朱见岐路而哭之。为其可以南。可以北。抱朴子。周穆王南征。一军尽化。君子为猿鹤。小人为沙虫。汉官仪。秦始皇上封泰山。风雨暴至。休于松下。因封其树为五大夫。汉书注。五大夫。秦第九爵名。
忆梅
定定住天涯。依依向物华。寒梅最堪恨。常作去年花。
赠栁
章台从掩映。郢路更叅差。见说风流极。来当婀娜时。
桥迴行欲断。隄逺意相随。忍放花如雪。青楼扑酒旗。
△汉书。张敞为京兆尹。时罢朝会。走马章台街。唐人诗有章台栁。史记注。楚都于郢。今江陵县。世说。桓温自江陵北征。经金城。见少为琅琊时所种栁。皆巳十围。慨然叹曰。木犹如此。人何以堪。南史。刘悛之为益州刺史。献蜀栁数株。枝条状如丝缕。武帝植于灵和殿前。尝赏玩咨嗟曰。此杨栁风流可爱。似张绪当年。魏文帝栁赋。柔条婀娜而蛇伸。行，音杭。晋伍辑之栁赋。扬零花而雪飞。齐书。武帝兴光楼上施青漆。谓之青楼。白居易杨栁枝词。红板江桥青酒旗。
谑栁
巳带黄金缕。仍飞白玉花。长时须拂马。密处少藏鸦。
眉细从他歛。腰轻莫自斜。玳梁谁道好。偏拟映卢家。
△刘禹锡杨栁枝词。千条金缕万条丝。栁眉。注见前。杜甫诗。隔户杨栁弱嫋嫋。恰似十五女儿腰。沉佺期古意。卢家少妇欝金堂。海燕双栖玳瑁梁。
北禽
为恋巴江好。无辞瘴雾蒸。纵能朝杜宇。可得值苍鹰。
石小虚填海。芦銛未破矰。知来有乾鹊。何不向雕陵。
△山海经。赤帝之女名女娃。游于东海。溺而不返。化为精卫鸟。常取西山木石以填东海。淮南子。雁衔芦而飞。以避矰缴。埤雅。鹊取木杪枝。不取堕地枝。名乾鹊。淮南子。乾鹊知来而不知往。此修短之分也。庄子。庄周游雕陵之樊。睹一异鹊自南来。翼广七尺。目大运寸。感周之颡。而集于栗林。周执弹而留之。
初起
想像咸池日欲光。五更钟后更迴肠。三年苦雾巴江水。不为离人照屋梁。
△淮南子。日出于暘谷。浴于咸池。神女赋。耀乎如白日。初出照屋梁。
楚宫
複壁交青琐。重帘挂紫绳。如何一柱观。不碍九枝灯。
扇薄常规月。钗斜只镂氷。歌成犹未唱。秦火入夷陵。
△风赋。楚襄王游于兰台之宫。汉书注。青琐。户边刻为连琐文。以青涂之。渚宫故事。宋临川王义庆镇江陵。于罗公洲立观。甚大。而惟一柱。一统志。一柱观。在松滋县东。丘家湖中。西京杂记。汉高祖入咸阳。有青玉五枝灯。汉武内传。七月七日王母至。帝扫除宫内。然九光之灯。王筠灯檠诗。百花曜九枝。班婕妤怨歌行。裁为合欢扇。团团似明月。梁简文帝诗。青山衔月规。盐铁论。如画脂镂冰。费日损功。道源注。刻水玉作钗。如镂冰然。李贺诗。寒鬓钗斜玉燕光。史记。秦昭襄二十一年。白起伐楚。拔郢。烧夷陵。唐书。峡州夷陵郡。属山南东道。
栁
栁映江潭底有情。望中频遣客心惊。巴雷隠隠千山外。更作章台走马声。
石城
石城夸窈窕。花县更风流。簟氷将飘枕。帘烘不隠鈎。
玉童收夜钥。金狄守更筹。共笑鸳鸯绮。鸳鸯两白头。
△乐府。莫愁乐。莫愁在何处。莫愁石城西。唐书。乐志。石城在竟陵。有女子名莫愁。善歌谣。白帖。潘岳为河阳令。遍树桃李。庾信枯树赋。若非金谷满园树。定是河阳一县花。唐韦思谦传。涕泗氷鬚。氷谓涕著鬚而凝也。读去声。包佶诗。晓潄琼浆氷齿寒。萧诠诗。珠帘半上珊瑚鈎。李白诗。双鬟白玉童。张衡浑仪制。铸金人居壶之左。金胥徒居壶之右。以左手把箭。右手指刻。别天时早晩。西京赋。列坐金狄。善曰。金狄。金人也。道源注。筹。即漏箭也。王褒洛都赋。挈壶司刻。漏樽泻流。指日命分。应则唱筹。古诗。客从逺方来。遗我一端绮。文彩双鸳鸯。裁为合欢被。
韩碑
元和天子神武姿。彼何人哉轩与羲。誓将上雪列圣耻。坐法宫中朝四夷。
淮西有贼五十载。封狼生貙貙生罴。不据山河据平地。长戈利矛日可麾。
帝得圣相相曰度。贼斫不死神扶持。腰悬相印作都统。隂风惨澹天王旗。
愬武古通作牙爪。仪曹外郎载笔随。行军司马智且勇。十四万衆犹虎貔。
入蔡缚贼献太庙。功无与让恩不訾。帝曰汝度功第一。汝从事愈宜为辞。
愈拜稽首蹈且舞。金石刻画臣能为。古者世称大手笔。此事不繋于职司。
当仁自古有不让。言讫屡颔天子颐。公退斋戒坐小閤。濡染大笔何淋漓。
点窜尧典舜典字。涂改清庙生民诗。文成破体书在纸。清晨再拜铺丹墀。
表曰臣愈昩死上。咏神圣功书之碑。碑高三丈字如斗。负以灵鼇蟠以螭。
句奇语重喻者少。谗之天子言其私。长绳百尺拽碑倒。麄砂大石相磨治。
公之斯文若元气。先时已入人肝脾。汤盘孔鼎有述作。今无其器存其辞。
呜呼圣皇及圣相。相与烜赫流淳熈。公之斯文不示后。曷与三五相攀追。
愿书万本诵万遍。口角流沫右手胝。传之七十有二代。以为封禅玉检明堂基。
△按史。肃宗寳应初。以李忠臣镇蔡州。大厯末。为军中所逐。歴李希烈陈仙奇吴少诚呉少阳元济。据有淮西凡五十馀年。思玄赋。射嶓冡之封狼。注。封。大也。说文。貙似狸。能捕兽。一云虎。五指为貙。尔雅。罴如熊。黄白文。栁宗元罴说。鹿畏貙。貙畏虎。虎畏罴。旧唐书。呉少诚阻兵三十馀年。王师未尝及其城下。尝走韩全义败于頔。骄悍无所顾忌。又恃陂浸阻迴。故以天下兵环攻三年。所得者一县而已原。注。晏子春秋。仲尼。圣相也。○唐书。元和十年六月。上召裴度入对。拜中书侍郎同平章事。李师道遣客杀武元衡。撃裴度。伤首。堕沟中。度氊帽厚。得不死。元和十二年七月。度请自往督战。上恱。以度充淮西宣慰招讨处置使。元和十一年十二月。李愬为唐邓隋节度使。十年九月。韩弘为淮西都统。弘请使子公武以兵万三千会蔡下。十一年。李道古为鄂岳观察使。十年二月。李文通为夀州团练使。碑文。光顔重胤公武合攻其北。道古攻其东南。文通战其东。愬入其西。旧唐书。以司勋员外郎李正封都官员。外郎冯宿。礼部员外郎李宗闵。皆兼侍御。从度出征。度奏右庶子韩愈兼御史中丞。充彰义军行军司马。十二年十月己夘。李愬执呉元济。送长安。帝御兴安门受俘。以元济献庙社。徇于市斩之。度策勋进金紫光禄大夫。上柱国。封晋国公。户三千。旧书韩愈传。淮蔡平。十二月。随度还朝。以功授刑部侍郎。仍诏撰平淮西碑。道源注。破体。破当时为文之体。旧书韩愈传。碑辞多叙裴度事。时入蔡擒呉元济。李愬功第一。愬不平之。愬妻。唐安公主女也。出入禁中。因诉碑辞不实。诏令磨去愈文。命翰林学士段文昌重撰文勒石。史记。古者封太山禅梁父者七十二家。封禅仪。玉牒长一尺三寸。广厚五寸。玉检如之。厚减三寸。其印齿如玺。纚以金绳五周。
令狐八拾遗綯见招送裴十四归华州
二十中郎未足希。骊驹先自有光辉。兰亭讌罢方回去。雪夜诗成道韫归。
汉苑风烟吹客梦。云台洞穴接郊扉。嗟予久抱临卭渇。便欲因君问钓矶。
△唐书令狐綯传。太和四年登进士第。开成初为左拾遗。地理志。华州。华隂郡。属闗内道。○晋书。谢万弱冠辟抚军从事中郎。世説。谢中郎万。是王蓝田女壻。古乐府。何以识夫壻。白马从骊驹。海録。山隂县西南二十里。有兰渚。渚有亭。曰兰亭。羲之旧迹。何延之兰亭记。永和九年三月三日。琅琊王羲之与太原孙统孙绰。广汉王彬之。陈郡谢安。高平郄昙。太原王藴。释支遁。并其子凝之。徽之。操之等。四十有二人。会于会稽山隂之兰亭。修祓禊之礼。晋书。郄愔。字方回。鍳之子。官会稽内史。加镇军都督。晋书。王凝之妻谢氏。字道韫。安西将军。奕之女也。尝内集。俄而雪骤下。叔父安曰。何所似也。安兄子朗曰。撒盐空中差可拟。道韫曰。未若栁絮因风起。○按。郄愔不与兰亭四十二人之数。晋书。王羲之娶郄鍳女愔。又。羲之姊夫裴十四必令狐氏之壻。时携内归华州。故有此二语耳。华山志。岳东北有云台峰。其山两峰峥嵘。四面悬絶。上冠景云。下通地脉。嶷然独秀。有若云台下。有穴。昔有人入此穴。出东方。云经黄河底。上闻流水声。西京杂记。相如素有消渴疾。
离思
气尽前溪舞。心酸子夜歌。峡云寻不得。沟水欲如何。
朔雁传书絶。湘篁染泪多。无由见顔色。还自託微波。
△寰宇记。前溪在乌程县南。东入太湖。谓之风渚。夹溪悉生箭箬。晋车骑将军沉玩家于此。乐府有前溪曲。玩所制。乐府解题。前溪。舞曲也。唐书乐志。子夜歌者。晋曲也。晋有女子名子夜。造此歌。声过哀苦。乐府解题。后人更为四时行乐之词。谓之子夜四时歌。又。有大子夜歌。子夜警歌。子夜变歌。文君白头吟。今日斗酒会。明旦沟水头。蹀躞御沟上。沟水东西流。汉书苏武传。天子射上林中。得雁。足有繋帛书。言武等在某泽中。注。见前洛神赋。托微波而通辞。
宿骆氏亭寄懐崔雍崔衮
竹坞无尘水槛清。相思迢递隔重城。
秋隂不散霜飞晩。留得枯荷听雨声。
△唐年补録。长庆元年二月。王庭凑使河阳回。及沇水。酒困。寝于道。有济源骆山人。熟视之。曰。贵当列土。在今年秋。既归。遇田弘正之难。军士拥为畱。后访骆山人。待以凾丈之礼。乃别搆一亭。去则悬榻。号骆氏亭。又。唐语林。骆浚者。度支司书手。李吉甫擢用之。后典名郡。有令名。于春明门外筑台榭。食客皆名人。卢申州题诗云。地甃如拳石。谿横似叶舟。即骆氏池馆也。此诗骆氏亭未知在何地。唐书。崔雍。字顺中。戎之子。由起居郎出为和州刺史。龎勋刼。乌江雍遣人。持牛酒劳之。密表其状。民不知。诉诸朝。宰相路嵓傅其罪。赐死。衮。字炳章。雍之弟。见集内安平公诗。
风雨
凄凉寳劒篇。覊泊欲穷年。黄叶仍风雨。青楼自管弦。
新知遭薄俗。旧好隔良縁。心断新丰酒。销愁斗几千。
△唐书。武后索郭元振所为文章。上寳劒篇。王维诗。新丰美酒斗十千。
梦泽
梦泽悲风动白茅。楚王葬尽满城娇。未知歌舞能多少。虚减宫橱为细腰。
△云梦。楚二泽名。汉阳圗经。云在江之北。梦在江之南。墨子。楚灵王好细腰。其臣皆三饭为节。后汉马廖传。楚王好细腰。宫中多饿死。
赠歌妓二首
水精如意玉连环。下蔡城危莫破顔。红绽樱桃含白雪。断肠声里唱阳闗。
白日相思可奈何。严城清夜断经过。只知解道春来瘦。不道春来独自多。
△拾遗记。吴孙和尝于月下舞水精如意。误伤邓夫人颊。战国策。始皇遗齐襄王后玉连环。后引椎破之。登徒子好色赋。嫣然一笑。惑阳城。迷下蔡。注。阳城下蔡。二县名。水经注。蔡城公自新蔡迁于州来。谓之下蔡。
谢书
微意何曾有一毫。空携笔砚奉龙韬。自蒙半夜传衣后。不羡王祥得佩刀。
△太公六韬。一曰龙韬。李舟能大师传。五祖弘忍告之曰。汝縁在南方。宜往教授。持此袈裟以为法信。一夕南逝。公灭度后。诸弟子求衣。不获。始相谓曰。此非卢行者所得耶。使人追之。巳去。寳林传。能大师传法衣处。在曹溪寳林寺。晋书。吕虔有佩刀。工相之曰。当为三公。虔以赠别驾王祥。祥果为太傅。
寄令狐学士
秘殿崔嵬拂彩霓。曹司今在殿东西。赓歌太液翻黄鹄。从猎陈仓获碧鷄。
晓饮岂知金掌迥。夜吟应讶玉绳低。钧天虽许人间听。阊阖门多梦自迷。
△令狐綯传。大中二年。召拜考功郎中。寻知制诰。充翰林学士。西京杂记。始元元年。黄鹄下大液池。帝为歌曰。黄鹄飞兮下建章。唐书。凤翔府寳鸡县。本陈仓。至德二载更名。晋太康地志。秦文公时。陈仓人猎。得兽。如彘。不知名。牵以献之。逢二童子。童子曰。此名为媦。常在地中。食死人脑。即欲杀之。拍捶其首。媦亦语曰。二童名陈寳。得雄者王。得雌者霸。陈仓人乃逐之。化为雌雉。上陈仓北坂为石。秦祀之。水经注。昔秦文公感伯王之言。游猎陈仓。遇之于此坂。得若石焉。其色如肝。归而寳祠之。故曰陈寳。三辅旧事。仙人掌在甘泉宫。长安志。仙人掌。大十围。以铜为之。谢朓诗。玉绳低建章。史记。赵简子疾寤。语大夫曰。吾之帝所。甚乐。与百神游于钧天。广乐九奏万舞。不类三代之乐。其声动人心。
酬令狐郎中见寄
望郎临古郡。佳句洒丹青。应自丘迟宅。仍过栁恽汀。
封来江渺渺。信去雨冥冥。句曲闻仙诀。临川得佛经。
朝吟搘客枕。夜读潄僧瓶。不见衔芦雁。空流腐草萤。
土宜悲坎井。天怒识雷霆。象卉分疆近。蛟涎浸岸腥。
补羸贪紫桂。负气託青萍。万里悬离抱。危于讼阁铃。
△魏书。孝文曰。吏部郎必使才望兼允者。本集为郑亚谢上表。极望郎于南省。梁书。丘迟。字希范。呉兴人。丘灵鞠之子。八嵗能属文。累官中书郎。迁司徒。从事中郎。卒。白居易记。湖州城东南二百步。抵霅溪。溪连汀洲。洲。一名白苹。梁呉兴太守栁恽于此赋诗云。汀洲採白苹。因以名洲也。○按丘迟宅。栁恽汀。皆在苕霅间。此必令狐綯官湖洲时。有诗寄义山。而以此酬之也。唐史。开成中。綯累迁库部户部员外郎。出为湖州刺史。真诰。勾曲洞天。东通林屋。北通岱宗。西通峩眉。南通罗浮。南史。陶弘景止于句容之勾曲山。此山下是第八洞。宫名金陵华阳之天。周迴一百五十里。乃于山中立馆。自号华阳陶隠居。徧游名山。访求仙药。既得神符秘诀。以为神丹可成。而苦无药物。帝给黄金朱砂曽青雄黄等。复合飞丹。色如霜雪。服之体轻。宋书谢灵运传。帝不欲复使东归。以为临川内史。庐山记。灵运一见逺公。肃然心服。乃即寺翻湼槃经。名其台曰翻经台。月令。腐草化为萤。坎井。见易。呉武陵与孟简书。霆砰电射。天怒也。不能终朝。海録。鸟荒象卉寻隔于皇风。北梦琐言。蛟形如马蟥。涎沫腥粘。掉尾纒人。而噬其血。道源注。拾遗记。闇河之北有紫桂成林。羣仙饵焉。韩终採药诗。闇河之桂。实大如枣。得而食之。后天而老。陈琳荅曹植牋。君侯秉青萍干将之器。注。青萍。劒名。铃阁。风摇离绪如之。○句曲以下。皆自序。时义山覊宦桂管。故有象卉蛟涎等句。
七月二十八日夜与王郑二秀才听雨梦后
初梦龙宫寳燄然。瑞霞明丽满晴天。旋成醉倚蓬莱树。有箇仙人拍我肩。
少顷逺闻吹细管。闻声不见隔飞烟。逡巡又过潇湘雨。雨打湘灵五十弦。
瞥见冯夷殊怅望。鲛绡休卖海为田。亦逢毛女无憀极。龙伯擎将华岳莲。
恍惚无倪明又暗。低迷不巳断还连。觉来正是平阶雨。独背寒灯枕手眠。
△郭璞诗。右拍洪崖肩。楚词。使湘灵鼓瑟兮。山海经。冰夷。人面。乘两龙。注。氷夷。冯夷也。搜神记。冯夷。潼乡隄首人。八月上庚日死。上帝署为河伯。博物志。鲛人水居如鱼。不废织绩。时出人家卖绡。说文。销。生丝。缯也。列仙传。毛女。字玉姜。在华隂山中。形体生毛。自言始皇宫人也。秦亡入山。道士教食松叶。遂不饥寒。韵会。憀。悲恨也。按。唐人用无憀。皆与无聊同。通鑑注。无憀。无聊赖也。其义未详。河图玉版。崑崙以北九万里。龙伯国人长三十丈。万八千嵗。
寄令狐郎中
嵩云秦树久离居。双鲤迢迢一纸书。休问梁园旧宾客。茂陵秋雨病相如。
△古诗。客从逺方来。遗我双鲤鱼。呼儿烹鲤鱼。中有尺素书。史记。司马相如客游梁。梁孝王令与诸生同舍。后为孝文园令。病免。家居茂陵。
漫成三首
不妨何范尽诗家。未解当年重物华。逺把龙山千里雪。将来拟并洛阳花。
沉约怜何逊。延年毁谢庄。清新俱有得。名誉底相伤。
雾夕咏芙。何郎得意初。此时谁最赏。沉范两尚书。
△南史。何逊。字仲言。八嵗能赋诗。弱冠举秀才。范云见其对策。大相称赏。结为忘年友。鲍照诗。胡风吹朔雪。千里度龙山。注。龙山在云中。何逊集范广州宅聫句。洛阳城东西。却作今年别。昔去雪如花。今来花似雪。范广州。即云也。云尝迁广州刺史。南史。沉约尝谓逊曰。吾毎读卿诗。一日三复。犹不能巳。南史。谢庄。字希逸。七嵗能属文。孝武尝问顔延之曰。谢希逸月赋何。答曰。美则美矣。但庄始知隔千里兮共明月。帝召庄以延之语语之。庄应声曰。延之作秋胡诗。始知生为久离别。没为长不归。帝抚掌竟日。何逊集看伏郎新婚诗。雾夕莲出水。霞朝日照梁。何如花烛夜。轻扇掩红粧。沉约。领中书令。迁尚书令。范云。领太子中庶子。迁尚书右僕射。杜甫诗。沉范早知何水部。
无题
白道萦迴入暮霞。斑骓嘶断七香车。春风自共何人笑。枉破阳城十万家。
△李白诗。日日采蘼芜。上山成白道。斑骓注。别见。魏武帝与杨彪书。今赠足下画轮。四望。通幰。七香车二乘。乐府。青牛白马七香车。
槿花二首
燕体伤风力。鸡香积露文。殷鲜一相杂。啼笑两难分。
月里宁无姊。云中亦有君。三清与仙岛。何事亦离羣。
珠馆薰燃久。玉房梳扫馀。烧兰才作烛。襞锦不成书。
本以亭亭逺。翻嫌脉脉疎。迴头问残照。残照更空虚。
△说文。舜。木槿也。朝华暮落。广志。日及。木槿也。鸡香。鸡舌香也。梦溪笔谈。按齐民要术云。鸡舌香。世以其似丁子。故一名丁子香。即今丁香是也。○燕体。比其条之轻。鸡香。比其色之豔。广韵。殷。赤黒色。罗浮山记。木槿。一名赤槿。花甚丹。四时敷荣。江摠木槿赋。啼籹梁冀妇。红籹荡子家。若持花并笑。宜笑不胜花。《春秋感精符》。人君。父天。母弟。兄日。姊月。宋均注。兄日于东郊。姊月于西郊。九歌有云中君三清。注见前。仙岛。蓬莱三山也。言云月之质。宜在三清仙岛之间。何为亦离羣在此耶。楚词。紫贝阙兮珠宫。或曰。江赋。鲛人搆馆于悬流。鲛人能泣珠。故曰珠馆。汉郊祀歌。神之出。排玉房。晋庾阐游仙诗。玉房石龛磊砢。白居易诗。蝉髩加意梳。蛾眉用心扫。又。三梦记。唐末宫中髻。为闹扫籹。犹盘鸦堕马之类。唐人诗。还梳闹扫学宫籹。招魂。兰膏明烛。逸曰。以兰香练膏也。晋书。窦滔妻苏若兰。织锦为迴文璇玑图诗。以赠滔。辞甚悽惋。尔雅。脉。相视也。古诗。脉脉不得语。
哭刘蕡
上帝深宫闭九阍。巫咸不下问衔寃。广陵别后春涛隔。湓浦书来秋雨翻。
只有安仁能作诔。何曽宋玉解招魂。平生风义兼师友。不敢同君哭寝门。
△初学记。世本曰巫咸。作筮。○按。招魂。帝告巫阳云。云乃下招曰。王逸注。巫阳受天帝之命。因下招屈原之魂。此诗巫咸恐当作巫阳。潘岳传。岳词藻絶丽。尤善为哀诔之文。集有夏侯常侍及冯汧督诸诔。招魂注。宋玉怜屈原魂魄放佚。厥命将落。故作招魂。檀弓。孔子曰。师吾哭诸寝。朋友吾哭诸寝门之外。
杜司勳
高楼风雨感斯文。短翼差池不及羣。刻意伤春复伤别。人间惟有杜司勲。
△旧唐书。杜牧。字牧之。太和二年擢进士第。累官膳部比部员外郎。出牧黄。池。睦。三郡。迁司勲员外郎。史馆修撰。又授湖州刺史。迁中书舍人。卒。有集二十卷行于世。杜牧惜春诗。春半年巳除。其馀强为有。即此醉残花。便同尝腊酒。怅望送春杯。殷勤扫花帚。谁为驻东流。年年常在手。又。赠别诗二首。娉娉袅袅十三馀。荳蔻梢头二月初。春风十里扬州路。卷上珠帘总不如。多情却似总无情。惟觉罇前笑不成。蜡烛有心还惜别。替人垂泪到天明。
荆门西下
一夕南风一叶危。荆云迴望夏云时。人生岂得轻离别。天意何曽忌嶮巇。
骨肉书题安絶徼。蕙兰蹊径失佳期。洞庭湖濶蛟龙恶。却羡阳朱泣路歧。
△盛弘之荆州记。郡西泝江六十里南岸。有山曰荆门。水经注。荆门在南上合下。开状似门。
碧瓦
碧瓦衔珠树。红轮结绮寮。无双汉殿鬓。第一楚宫腰。
雾唾香难尽。珠啼冷易销。歌从雍门学。酒是蜀城烧。
栁暗将翻巷。荷欹正抱桥。钿辕开道入。金管隔隣调。
梦到飞魂急。书成即席遥。河流衝柱转。海沫近槎飘。
吴市蟕蠵甲。巴賨翡翠翘。他时未知意。重迭赠娇饶。
△碧瓦珠树。注俱见前。按沉约诗。画扇迎初暑。红轮映早寒。庾肩吾诗。粉白映轮红。庾信诗。红轮帔角斜。红轮不知是何物。杨用修云。想是妇女所执如暖扇之类。又。唐太宗白日半西山诗。红轮不暂驻。此则谓红日也。绮寮注。见前。太平御覧。史记曰。卫皇后。字子夫。与武帝传衣得幸。头解。上见其髮鬓。恱之。因立为后。按今本史记无此语。细腰。注见前。列子。韩娥东之齐。遗粮过雍门。鬻歌假食而去。馀响遶梁三日不絶。雍门人至今善歌。效娥之遗声也。萧子显诗。朝酤成都酒。暮数河间钱。唐国史补。酒则剑南之烧春。搜神记。杜兰香。数诣张硕。有婢子二人。大者萱支。小者松支。钿车青牛上。饮食皆备。白居易诗。曲江碾草钿车行。沉约诗。金琯玉柱响洞房。李白诗。玉箫金管坐两头。书传。河水分流包山。而过山见水中如柱然。故曰砥柱。博物志。有人居海上。年年八月见浮槎去来。不失期。海録，作蠀蛦。道源注。岭表録异。蟕蠵。俗谓之兹夷。乃山龟之巨者。潮循。人採之。取殻以货。要全其殻。须以木楔出肉。龟吼如牛。声响山谷。广州有巧匠取其甲黄明无日脚者煮而拍之。陷黒玳瑁花以为梳箆杯器之属。状甚明媚。注。甲上有散黒晕为日脚。稗雅。蠀蛦谓之蟦。自闗而东谓之蝤螬。旧曰蛴螬。化为复肓。转而为蝉类。呉女以蝉蜕和凤仙捣之。染指甲。极红媚可爱。鱼玄机诗。偏怜爱数螆蛦掌。每忆光抽玳瑁簮。愚按。蟕蠵。大龟。其甲即玳瑁之类。故吴市有之。作蠀蛦。非是。说文。賨。南蛮赋。晋书食货志。巴人输賨。布户一匹。晋中兴书。巴人谓赋为賨。因名巴賨。招魂。砥室翠翘。絓曲琼些。注。翠。鸟名。翘。羽也。炙毂子。高髻名凤髻。上有珠翠翘。
蜨
叶叶复翻翻。斜桥对侧门。芦花惟有白。栁絮可能温。
西子寻遗殿。昭君覔故村。年年芳物尽。来别败兰荪。
△方舆胜覧。归州东北四十里。有昭君村。
蝇蜨鸡麝鸾凤等成篇
韩蜨翻罗幕。曹蝇拂绮窓。鬬鸡迴玉勒。融麝暖金釭。
瑇瑁明书阁。琉璃冰酒缸。画楼多有主。鸾凤各双双。
△彤管新编。韩慿为宋康王舍人。妻何氏。美。王欲之。捕舍人。筑青陵台。何氏作乌鹊歌以见志。遂自缢死。韩亦死。列异传。宋康王埋韩慿夫妻。宿昔。文梓生。有鸳鸯雌雄各一。恒栖树上。音声感人。或云。化为蝴蝶。呉録。曹不兴画屏。误笔点汚。因就改为蝇。孙权谓是真。以手弹之。说文。勒。马头络衔也。有衔曰勒。无衔曰羁。博雅。釭。车轴中銕。汉书。赵昭仪居昭阳。舍壁带往往为黄金釭。注。壁带。壁之横木。露出如带者。以金为釭。若车釭之形。西都赋。金釭衔壁。是为列钱。又。说文。俗谓灯为釭。江淹赋。冬釭凝兮夜何长。李白夜坐吟。金釭清凝照悲啼。
韩翃舍人即事
萱草含丹粉。荷花抱緑房。鸟应悲蜀帝。蝉是怨齐王。
通内藏珠府。应官解玉坊。桥南荀令过。十里送衣香。
△唐书。韩翃。字君平。南阳人。侯希逸表佐淄青幕府。李勉在宣武。复辟之。俄以驾部郎中知制诰。终中书舍人。鲁灵光殿赋。圆渊方井。反植荷蕖。緑房紫菂。窋箢垂珠。铣曰。緑房。莲子也。注见前。古今注。牛亨问董仲舒曰。蝉名齐女。何也。对曰。昔齐王之后。怨王而死。尸变为蝉。登庭树嘒唳而鸣。王悔恨之。故名齐女。録异记。江州南七里店有藏珠。石梁四公记。东海龙王第七女。掌龙王珠。藏通志解。玉溪在成都华阳县大慈寺南。唐韦皋所凿。用其砂解玉则易为功。○言其通内则藏珠之府也。应官则解玉之坊也。因韩官中书舍人。故云。然未必用故实。习凿齿襄阳记。刘季和性爱香。谓张坦曰，荀令君至人家坐幙三日。香气不歇。为我何如。坦曰。丑妇效颦。见者必走也。晋荀朂为尚书令。故云令君。
公子
一盏新罗酒。凌晨恐易消。归应衝鼓半。去不待笙调。
歌好惟愁和。香浓岂惜飘。春塲铺艾帐。下马雉媒娇。
△通典。新罗国其先本辰韩种。在百济国东南五百馀里。按。五代唐时。新罗国併于高丽。通考云。高丽土无秫。以秔为酒。新罗酒。当即此也。鲍照雉朝飞。专塲挟雌恃强力。道源注。艾帐。雉翳也。李贺艾如张。艾叶緑花谁剪刻。中藏祸机不可测。射雉赋注。媒者。少养雉子。长而狎人。能招引野鸡。
子初全溪作
全溪不可到。况复尽馀醅。汉苑生春水。昆池换刼灰。
战蒲知雁唼。皱月觉鱼来。清兴恭闻命。言诗未敢迴。
△曹毘志怪。汉武凿昆明池。极深。悉见灰墨。无复土。以问东方朔。朔曰。试问西域胡。至明帝时外国道人入。时有忆朔言。问之。胡人曰。经云。天地大刼将尽则刼烧。此刼烧之馀。
杨本胜说于长安见小男阿衮
闻君来日下。见我最娇儿。渐大啼应数。长贫学恐迟。
寄人龙种瘦。失母凤雏痴。语罢休边角。青灯两髩丝。
△本集。樊南乙集序。大中七年十一月。弘农杨本胜始来军中。恳索所有四六。时义山在东川。世说。举头见日。不见长安。杜甫诗。愿托长安日。按。崔珏哭义山诗云。成纪星郎字义山。可证。义山乃陇西成纪李氏。义山诗亦云。我系本王孙。此故称龙种新书。或云。英国公世勣之后。考英公孙敬业。则天时起义事败。被诛。复姓徐氏。新史所云。不足信也。
西溪
怅望西溪水。潺湲奈尔何。不惊春物少。只觉夕阳多。
色染妖韶栁。光含窈窕萝。人间从到海。天上莫为河。
凤女弹瑶瑟。龙孙撼玉珂。京华他夜梦。好好寄云波。
△诗笺。天河。水气也。从到海。以其有朝宗之义。莫为河。以其隔牛女之会合。列仙传。弄玉随凤皇飞去。故秦作凤女祠于雍宫。世有箫声。道源注。龙孙。龙驹也。本草。珂。贝类。皮黄黒而骨白。可为马饰。生南海。义山谢河东公和诗启。某前因假日出次西溪。既惜斜阳。聊裁短什。葢以徘徊胜境。顾慕佳辰。为芳草以怨王孙。借美人以喻君子。
栁下暗记
无柰巴南栁。千条傍吹台。更将黄映白。拟作杏花媒。
△枯树赋。昔年杨栁。依依汉南。陈留风俗传。县有仓颉师旷。城上有列仙之吹台。梁王増筑以为吹台。元和郡国志。吹台在开封县东南六里。
妓席
乐府闻桃叶。人前道得无。劝君书小字。慎莫唤官奴。
△古今乐録。桃叶歌。晋王子敬所作也。桃叶。子敬妾。縁于笃爱。所以歌之。乐府集。桃叶。王献之妾。妹曰桃根。今秦淮口有桃叶渡。海録。右军书乐毅论与子敬。论后题云。书赐官奴。官奴。子敬小字也。按。右军有官奴帖。
少年
外戚平羌第一功。生年二十有重封。直登宣室螭头上。横过甘泉豹尾中。
别馆觉来云雨梦。后门归去蕙兰丛。灞陵夜猎随田窦。不识寒郊自转蓬。
△东观汉记。马防。援之子也。兄弟三人。各六千户。防为颖阳侯。特以前参医药勤劳。绥定西羌。以襄城羮亭一千二百戸増防。防身带三绶。宠贵至盛。汉书注。宣室未央前殿正室。又曰丹墀。直上之阶曰螭头。唐会要。唐左右二史分立殿下。直第二螭首坳处。号曰螭头。闗辅记。甘泉宫。一曰云阳宫。一曰林光宫。在今池阳县西甘泉山。本秦造。汉武建元中増广之。周十九里。去长安三百里。望见长安城。扬雄传。每上甘泉常法从。在属车间。豹尾中。服虔曰。大驾八十一乘。最后一乘悬豹尾。汉书。文帝葬灞陵。注。在长安东南。武安侯田蚡。魏其侯窦婴。皆外戚。
无题
近知名阿侯。住处小江流。腰细不胜舞。眉长惟是愁。
黄金堪作屋。何不作重楼。
△乐府。河中之水水东流。洛阳女儿名莫愁。十五嫁为卢家妇。十六生儿字阿侯。后汉志。元嘉中。京都妇女作愁眉。所谓愁眉者。细而曲折。古今注。梁冀改惊翠为愁眉。
玄微先生
仙翁无定数。时入一壶藏。夜夜桂露湿。村村桃水香。
醉中抛浩刼。宿处起神光。药裹丹山凤。碁函白石郎。
弄河移砥柱。呑日倚扶桑。龙竹裁轻策。鲛绡熨下裳。
树栽嗤汉帝。桥板笑秦王。径欲随闗令。龙沙万里强。
△后汉方术传。费长房为市吏。有卖药老翁悬一壶于肆头。及市罢。輙跳入壶中。度人经。惟有元始浩刼之家部制我界。广异记。儒谓之世。释谓之刼。道谓之尘。汉礼乐志。用事甘泉圜丘昏祠至明夜。常有神光集于祠坛。杜甫诗。药裹闗心诗总废。汉武内传。仙药有蒙山白凤之脯。道源注。碁函。碁筒也。乐府白石郎曲。积石如玉。列松如翠。郎豔独絶。世无其二。李贺诗。沙浦走鱼白石郎。愚按。列仙传。白石生。常煮白石为粮。因号白石山居。又述异记。晋王质入山。见二童子石室中围碁。坐观之。及起。斧柯已烂矣。此句似合用二事。西京杂记。鞠道龙说淮南王方士能画地为江河砥柱。真诰。欲得延年。日出二丈。正面向之，口吐死气。鼻噏日精。又曰。太虚真人以月五日夜半时。存日象在心中。日从口入。使照一心之内。十洲记。扶桑在碧海中。树长数千里。一千馀围。两两同根。更相依倚。故曰扶桑。后汉方术传。壶公以竹杖与长房曰。乘此任所之。长房乘杖须臾来归。投杖葛陂中。视之。则龙也。王绩诗。鸭桃闻巳种。龙竹未经骑。鲛绡。注见前。韵会。熨。火展布。南史。何敬容衣裳不整。伏床熨之。汉武故事。王母以桃食帝。帝留核。欲种之。王母笑曰。此桃三千年一著子。非下土所植也。三齐略记。始皇作石桥。欲过海看日出处。有神人驱石下海。石去不速。神輙鞭之。石皆流血。列仙传。老子西游闗。令尹喜知真人当过。物色而得之。与老子俱至流沙之西。莫知所终。汉班超传赞。咫尺龙沙。注。龙沙。沙漠也。
药转
鬱金堂北画楼东。换骨神方上药通。露气暗连青桂苑。风声偏猎紫兰丛。
长筹未必输孙皓。香枣何劳问石崇。忆事懐人兼得句。翠衾归卧绣帘中。
△神仙传。药之上者。有九转还丹。太乙金液。僧中寤诗。炉烧九转药新成。说文。鬱金。香草也。魏略。大秦国出鬰金。乐府。卢家兰室桂为梁。中有欎金苏合香。沉佺期诗。卢家少妇欎金堂。文昌杂録。唐宫中每行幸。即以欎金布地。欎金堂或以欎金然于堂中也。庾信诗云。然香欎金屋。汉武内传。王母谓帝曰。子但爱精握固。闭气呑液。一年易气。二年易脉。三年易精。四年易肉。五年易髓。六年易筋。七年易骨。八年易髮。九年易形。杜甫诗。相哀骨可换。文选注。养生经。上药养命。五石练形。六芝延年。中药养性。合欢蠲忿。萱草忘忧。嵇含。南方草木。状桂。出合浦。生必以高山之巅。冬夏长青。林无杂树。洞玄记。西王母驾玄鸾之与。至坛所。四面列软条青桂。风至自拂堦上游尘。楚词。秋兰兮青青。緑叶兮紫茎。刘次庄乐府集。今沅澧所生花。在春则黄。在秋则紫。然春黄不如秋紫之芬馥。道源注。长筹。厠筹也。法苑珠林。呉时。于建业后园平地获金像一躯。孙皓素未有信。置于厠处。令执厠筹。至四月八日浴佛时。遂尿头上。寻即通肿隂处。尤剧痛楚。号呌忍不可禁。太史占曰。犯大神圣。所致宫内伎女。有信佛者曰。佛为大神。陛下前秽之。今急可请邪。皓信之。伏枕皈依。懴谢尤恳。有顷。以香汤洗像。慙悔殷勤。隠痛渐愈。道源注。白帖。石崇厠中。尝令婢数十人。曳罗縠置漆箱中。盛乾枣。奉以塞鼻。大将军王敦至。取箱枣食。羣婢笑之。愚按。世说。石崇厠尝有十馀婢侍列。皆丽服藻饰。置甲煎粉沉香汁之属。又与新衣。著令出。客多羞。不能如厠。王敦往。脱故衣。著新衣。神色傲然。羣婢相谓曰。此客必能作贼。又曰。王敦初尚舞阳公主。如厠。见漆箱盛乾枣。本以塞鼻。王谓厠上亦下果食。遂至尽。羣婢莫不掩口。白帖合之为一。义山诗亦如此用。岂别有所据耶。
岳阳楼
欲为平生一散愁。洞庭湖上岳阳楼。可怜万里堪乘兴。枉是蛟龙解覆舟。
△方舆胜覧。岳阳楼在岳州郡治西南。西面洞庭。左顾君山。
岳阳楼
汉水方城带百蛮。四隣谁道乱周班。如何一梦高唐雨。自此无心入武闗。
△高唐赋序。昔者先王尝游高唐。梦见一妇人曰。妾巫山之女也。旦为朝云。暮为行雨。武闗。秦刼楚懐王处。汉书注。武闗。秦南关。通咸阳。一统志。在商县东一百八十里。
寄成都高苗二从事
家近红蕖曲水滨。全家罗袜起秋尘。莫将越客千丝网。网得西施别赠人。
△南都赋。罗袜蹑蹀而容与。洛神赋。凌波微步。罗袜生尘。
越燕二首
上国社方见。此乡秋不归。为矜皇后舞。犹著羽人衣。
拂水斜纹乱。衔花片影微。卢家文杏好。试近莫愁飞。
将泥红蓼岸。得草緑杨村。命侣添新意。安巢复旧痕。
去应逢阿母。来莫害王孙。记取丹山凤。今为百鸟尊。
△酉阳杂爼。紫胸轻小者是越燕。胸斑黒声大者是胡燕。格物总论。胡燕作巢喜长。越燕作巢如椀。文昌杂録。燕以春社来。秋社去。谓之社燕。拾遗记。周昭王昼而假寐。有人衣服皆羽毛。因名羽人。卢家。注见前。长门赋。饰文杏以为梁。容斋随笔。莫愁。郢州石城人。莫愁乐所云。莫愁石城西是也。梁武河中之水歌。洛阳女儿名莫愁者。洛阳人也。近世周美成西湖一阕。专咏金陵。有莫愁艇子曾繋之语。岂非误指石头城为石城乎。梅鼎祚曰。金陵莫愁湖。以石城误名耳。非。误始周也。○道源曰。本朝袁海叟白燕诗。似从此诗翻出。说文。蓼。辛菜。蔷簴也。尔雅。翼蓼有紫赤青等种。最大者名笼。有花。白居易诗。水蓼冷花红簇簇。原注。乐府诗。东飞伯劳西飞燕。黄姑阿母时相见。按。今本作黄姑织女。汉书。成帝时童谣云。燕飞来。啄王孙。山海经。丹穴之山。有鸟名曰凤皇。自歌自舞。韦应物诗。凤皇五色百鸟尊。
杜工部蜀中离席
人生何处不离羣。世路干戈惜暂分。雪岭未归天外使。松州犹驻殿前军。
座中醉客延醒客。江上晴云杂雨云。美酒成都堪送老。当垆仍是卓文君。
△此拟杜工部体也。元和郡国志。雪山在松州嘉城县东八十里。春夏常有积雪。故名。唐书。松州交川郡。属剑南道。取界内甘松岭为名。又曰。广德元年。鱼朝恩以神策军归禁中。永泰元年。又以神策屯苑中。自是势居北军右。数出征伐。有功。唐语林。蜀之士子。莫不沽酒藜相如涤器之风。陈会郎中家，以当垆为业。元和元年及第。
隋宫
紫泉宫殿锁烟霞。欲取芜城作帝家。玉玺不縁归日角。锦帆应是到天涯。
于今腐草无萤火。终古垂杨有暮鸦。地下若逢陈后主。岂宜重问后庭花。
△上林赋。左苍梧。右西极。丹水更其南。紫渊径其北。文颖曰。西河穀罗县有紫泽。长安为在北。按唐人避高祖讳。故渊作泉。鲍照芜城赋注。宋孝武时。照为临海王子瑱参军。随至广陵。子瑱叛逆。照见广陵故城荒芜。乃汉呉王濞所都。照以子瑱事同于濞。遂为赋以讽之。隋书。大业元年。发民十万开邗沟入江。自长安至江都。置离宫四十馀所。册府元龟。太宗为秦王。于宫西造宅初成。高祖送玉玺以至于帝所。东观汉记。光武隆准日角。郑玄尚书中侯注。日角。谓庭中骨起。状如日。旧唐书。太宗年四嵗。有书生相之曰。龙凤之姿。天日之表。开河记。炀帝御龙舟。幸江都。轴轳相继。自大堤至淮口。聫绵不絶。锦帆过处。香闻十里。○言神器若不归太宗。则帝之佚游应不止江都而巳。隋书。大业末。天下巳盗起。帝于景华宫徵求萤火数斛。夜出游山。放之。光照山谷。隋书。炀帝自板渚引河作街道。植以杨栁。名曰隋隄。一千三百里。隋遗録。炀帝在江都。昏湎滋深。尝游呉公宅鸡□，恍愡与陈后主相遇，尚唤帝为殿下。后主舞女数十中一人迥美。帝屡目之。后主云。即丽华也。乃以海蠡酌红粱新醖劝帝。帝饮之。甚欢。因请丽华舞玉树后庭花。丽华徐起。终一曲。后主问帝。萧妃何如此人。帝曰。春兰秋菊。各一时之秀也。
二月二日
二月二日江上行。东风日暖闻吹笙。花鬚栁眼各无赖。紫蝶黄蜂俱有情。
万里忆归元亮井。三年从事亚夫营。新滩莫悟游人意。更作风簷夜雨声。
△杜甫诗。随意数花鬚。白居易杨栁枝。花含浓露如啼眼。陶潜归园田诗。井灶有遗处。桑竹残朽株。汉书注。长安有细栁聚，周亚夫屯兵处。张楫曰。在昆明池南。今栁市是也。元和郡国志。京师万年县东北三十里有细栁营。
筹笔驿
猿鸟犹疑畏简书。风云常为护储胥。徒令上将挥神笔。终见降王走传车。
管乐有才终不忝。闗张无命欲何如。他年锦里经祠庙。梁文吟成恨有馀。
△方舆胜覧。筹笔驿在绵州绵谷县北九十九里。蜀诸葛武侯出师。尝驻军。筹画于此。杜牧诗。永安宫受诏。筹笔驿沉思。画地乾坤在。濡毫胜负知。长杨赋。木拥枪纍以为储胥。注。木拥。栅。其外又以竹枪纍为外储。○储胥。军中藩篱也。蜀志。邓艾破蜀。后主衘璧舆榇降。遂送洛阳。寰宇记。诸葛武侯祠在先主庙西。府城西有故宅。盛弘之荆州记。邓城西七里。有独乐山。诸葛亮尝登此。作梁父吟。
屏风
六曲连环接翠帷。高楼半夜酒醒时。掩灯遮雾密如此。雨落月明俱不知。
△唐书。宪宗著书十四篇。号前代君臣事迹。书冩于六曲屏风。李贺屏风曲。团迴六曲抱膏兰。李尢屏风铭。壅阏风邪。雾露是抗。
春日
欲入卢家白玉堂。新春催破舞衣裳。蝶衔红蘂蜂衔粉。共助青楼一日忙。
△古乐府。黄金为君门。白玉为君堂。
武侯庙古栢
蜀相阶前柏。龙蛇捧閟宫。隂成外江畔。老向惠陵东。
大树思冯异。甘棠忆召公。叶凋湘燕雨。枝拆海鹏风。
玉垒经纶逺。金刀歴数终。谁将出师表。一为问昭融。
△成都记。武侯庙前有双大柏。古峭可爱。人云诸葛手植。杜甫诗。丞相祠堂何处寻。锦官城外柏森森。杜甫古柏行。先主武侯同閟宫。方舆胜覧。水自渝上合州至绵州者。谓之内江。自渝上戎泸至蜀者。谓之外江。蜀志。昭烈帝葬惠陵。陆游笔记。予在成都。屡至昭烈惠陵。此柏在陵旁庙中忠武侯室之南。湘中记。零陵有石燕。遇风雨则飞舞如燕。止则为石。鹏风，见庄子。蜀都赋注。玉垒。山名。湔水出焉。在成都西北。寰宇记。在茂州汶川县北三里。汶水所经。王莽传。刘之为。字卯。金刀也。道源注。昭融。天也。杜甫诗。契合动昭融。
风
撩钗盘孔雀。恼带拂鸳鸯。罗荐谁教近。斋时锁洞房
△汉武内传。帝以紫罗荐地。燔百和之香。以待王母。
即日
一嵗林花即日休。江间亭下怅淹留。重吟细把真无奈。已落犹开未放愁。
山色正来衔小苑。春隂只欲傍髙楼。金鞍忽散银壶漏。更醉谁家白玉鈎。
△丁仙芝诗。帘垂白玉鈎。
李义山诗集注卷一上

[book_title]●李义山诗集注卷一下
吴江朱鹤龄撰
九成宫
十二层城阆苑西。平时避暑拂虹霓。云随夏后双龙尾。风逐周王八骏蹄。
吴岳晓光连翠巘。甘泉晚景上丹梯。荔枝卢橘沾恩幸。鸾鹊天书湿紫泥。
△唐书。九成宫在凤翔麟游县西五里。本隋仁夀宫。贞观间。修之以避暑。因更名焉。按。十洲记。水经注。俱言崑崙天墉城有金台五所。玉楼十二。郊祀志亦言。五城十二楼。义山诗每用十二城。未详所本。西王母传。王母所居在崑崙之圃。阆风之苑。十洲记。崑崙山有三角。其一角正北名曰阆风。西都赋。虹霓回带于棼楣。山海经。太栾之野。夏后启于此舞九代〈马名〉。乘两龙。博物志。夏德之盛。二龙降之。禹使范成光御之行域外。既周而还。二作马。穆天子传。八骏之乘。曰赤骥。盗骊。白义。踰轮。山子。渠黄。骅骝。騄耳。王融曲水诗序。夏后两龙。载驱璿台之上。穆满八骏。如舞瑶池之隂。周礼。雍州镇曰岳山。注。吴岳也。汉志。吴山在汧县西。秦都咸阳。以为西岳。元和郡国志。吴岳在汧阳县西南五十里。甘泉。注见前。上林赋。卢橘。夏熟。善曰。卢。黒也。张勃呉録。朱光为建安太守。有橘。冬月树上覆裹之。至明年春夏。色变青黒。味絶美。上林赋所云殆近是乎。海録。花木志。给客橙。出蜀土。若柚而香。冬夏花实相继。或如弹圆。或如拳。通嵗食之。名卢橘。郝天挺注。荔枝卢橘。皆当夏而熟。故贡于九成宫。杜甫诗。紫诰鸾迴纸。汉旧仪。天子信玺六。皆以武都紫泥封之。
少将
族亚齐安陆。风高汉武威。烟波别墅醉。花月后门归。
青海闻传箭。天山报合围。一朝携剑起。上马即如飞。
△萧子显。齐书。安陆昭王缅。字景乘。宣皇帝之孙也。太祖受禅。封安陆侯。累迁雍州刺史。加都督。永明九年薨。赠司徒。汉书。武威郡。故匈奴休屠王地。武帝太祖四年开。道源注。神仙感应録。汉武威太守刘子南。从道士尹公授务成子萤火九佩之隠形。辟疫鬼及五兵。白刃。盗贼。凶害。永平间与虏战。矢下如雨。未至子南马数尺輙堕地。终不能伤。刘禹锡诗。不逐张公子。应随刘武威。十三洲记。允吾县西有羌海。谓之青海。杜甫诗。青海休传箭。史记索隠。祁连山一曰天山。亦曰白山。在张掖酒泉二郡界。唐书。西州交河郡有天山。
咏史
歴览前贤国与家。成由勤俭破由奢。何须琥珀方为枕。岂得真珠始是车。
运去不逢青海马。力穷难拔蜀山蛇。几人曾预南薰曲。终古苍梧哭翠华。
△西京杂记。赵飞燕为皇后。其女弟在昭阳殿上襚三十五条中。有琥珀枕。龟文枕。宋书。武帝时。宁州尝献琥珀枕。光色甚丽。价盈百金珍。史记。梁惠王谓齐宣王曰。寡人国小。尚有径寸之珠炤车前后各十二乗者十枚。华覈。騧马赋。鞍罽缉裘。珠轮玉光。隋书。吐谷浑青海中有小山。其俗至冬輙放牝马于其上。言得龙种。有波斯草马放入海。因生骢驹。日行千里。故时称青海骢马。蜀王本纪。蜀五丁。力士。能徙山。秦献美女于蜀王。蜀王遣五丁迎之。还至梓潼。见一大蛇入山穴中。五丁共引蛇。山崩。五丁皆化为石。上林赋。建翠华之旗。注。以翠羽为旗上葆也。
赠白道者
十二楼前再拜辞。灵风正满碧桃枝。壶中若是有天地。又向壶中伤别离。
△一作咏史第二首。误。
无题二首
昨夜星辰昨夜风。画楼西畔桂堂东。身无彩凤双飞翼。心有灵犀一点通。
隔座送鈎春酒暖。分曹射覆蜡灯红。嗟余听鼓应官去。走马兰台类断蓬。
闻道阊门蕚緑华。昔年相望抵天涯。岂知一夜秦楼客。偷看呉王苑内花。
△南州异物志。犀有神异。表灵以角。抱朴子。通天犀角有白理如线。置犀粟中。鸡见輙惊。南人呼为骇鸡犀。汉西域传。通犀翠羽之珍。如淳曰。通犀谓中央色白。通两头。道源注。汉武故事。鈎弋夫人少时手拳。帝披其手。得一玉鈎。手得展。故因为藏鈎之戏。后人效之。别有酒鈎。当饮者以鈎引盃。白居易诗。酒鈎送盏推莲子是也。汉东方朔传。上尝使诸数家射覆。置守宫盂下。射之。注。于覆器之下置诸物。令暗射之。故云射覆。唐六典。汉御史中丞掌兰台秘书圗籍。故歴代建台省秘书。与御史为隣。杜氏通典。御史大夫所居之署。谓之宪台。后汉以来。亦谓之兰台寺。按。义山释褐秘书省挍书郎。王茂元辟为掌书记。得侍御史。故此用兰台事。蕚緑华。注见前。列仙传。用秦楼客萧史事。
汉宫词
青雀西飞竟未迴。君王长在集灵台。侍臣最有相如渇。不赐金茎露一杯。
△道源注。汉武故事。七月七日。上于承华殿斋。忽青鸟从西来。上问东方朔。朔曰。西王母欲来。有顷。王母至。洞玄记。东方朔望见巨灵。目之。化青雀飞去。帝乃起青雀台。三辅黄图。集灵台在华隂县界。武帝所造金茎露。注见前。按史。宪宗服金丹。暴崩。穆宗武宗复循其辙。义山此作深有託讽。与后瑶池诗同旨。
无题四首
来是空言去絶踪。月斜楼上五更钟。梦为逺别啼难唤。书被催成墨未浓。
蜡照半笼金翡翠。麝熏微度绣芙蓉。刘郎巳恨蓬山逺。更隔蓬山一万重。
飒飒东风细雨来。芙蓉塘外有轻雷。金蟾齧鏁烧香入。玉虎牵丝汲井迴。
贾氏窥帘韩掾少。宓妃留枕魏王才。春心莫共花争发。一寸相思一寸灰。
含情春晼晩。暂见夜阑干。楼响将登怯。帘烘欲过难。
多羞钗上燕。真愧镜中鸾。归去横塘晩。华星送寳鞍。
何处哀筝随急管。樱花永巷垂杨岸。东家老女嫁不售。白日当天三月半。
溧阳公主年十四。清明暖后同墙看。归来展转到五更。梁间燕子闻长叹。
△江淹翡翠赋。糅紫金而为色。刘遵诗。金屏障翡翠。崔颢卢姬诗。水晶帘箔绣芙蓉。李贺金人辞汉歌。茂陵刘郎秋风客。道源注。蟾善闭气。古人用以饰鏁。按。玉虎是井栏之饰。或以施汲器者。老杜铜瓶诗。蛟龙半缺落。犹得折黄金。旧注云。蛟龙刻铸。瓶上玉虎亦此类耳。丝。井索也。庾丹诗。银牀素丝绠。世说。韩受美姿容。贾充辟以为掾。贾女于青琐中见夀。悦之。与之通。充见女盛自拂拭。又闻夀有异香之气。是外国所贡。一著人衣。歴月不歇。充疑夀与女通。取左右婢拷问之。婢以状言充。秘之。以女妻夀。洛神赋序。黄初三年。予朝京师。还济洛川。古人有言。斯水之神。名曰宓妃。善曰。宓妃。宓牺氏之女。溺洛水。为神。又曰。魏东阿王求甄逸女。不遂。太祖回。与五官中郎将。植殊不平。黄初中。入朝。帝示甄后玉镂金带枕。植见之。不觉泣。时巳为郭后谗死。帝意寻悟。因令太子留宴。仍以枕赉植。植还度轘辕。将息洛水上。忽见女子来。自言。我本託心君王。其心不遂。此枕是我嫁时物。前与五官中郎。将今与君王。遂用荐枕席。欢情交集。又云。岂不欲常见。但为郭后以穅塞口。今披髮掩面。羞将此形貌重睹君王耳。言讫。不复见所在。王悲喜不自胜。遂作感甄赋。后明帝见之。改为洛神赋。元稹诗。班女恩移赵。思王赋感甄。○窥帘留枕。春心之摇荡极矣。迨乎香销梦断。丝尽泪乾情燄。炽然终归灰灭。不至此。不知有情之皆幻也。乐天和微之梦游诗序。谓曲尽其妄。周知其非然后返乎真归乎。实义山诗即此义。不得但以豔语目之。楚词。白日晼晩。其将入兮。古乐府。月没参横。北斗阑干。阑干。横斜貌。洞玄记。元鼎元年。起招灵阁。有神女留一玉钗。帝以赐赵婕妤。元凤中。宫人谋欲碎之。视钗匣。惟见白燕升天。宫人因作玉燕钗。魏文帝诗。华星出云间。乐府捉搦歌。老女不嫁只生口。梁书。溧阳公主。简文帝女也。年十四。有美色。侯景纳而嬖之。大寳元年三月。请简文褉饮于乐游苑。上还宫。景与公主共据御牀。南面坐。
赴职梓潼留别畏之员外同年
佳兆聨翩遇凤凰。雕文羽帐紫金牀。桂花香处同高第。柿叶翻时独悼亡。
乌鹊失栖长不定。鸳鸯何事自相将。京华庸蜀三千里。送到咸阳见夕阳。
△唐书。梓州。梓潼郡。属剑南道。乾元后分东西川。梓为东川节度治所。时义山为梓州节度判官。畏之。韩瞻也。唐诗纪事。韩偓父瞻。开成二年李义山同年。左传。懿氏卜妻敬仲。其妻占之曰。吉。是谓凤皇于飞。和鸣锵锵。江总诗。新人羽帐挂流苏。洞玄记。上起神明台。有金牀象席。时韩留京师。
桂林路中作
地暖无秋色。江晴有暮晖。空馀蝉嘒嘒。犹向客依依。
村小犬相护。沙平僧独归。欲成西北望。又见鹧鸪飞。
△禽经。子规啼。必北向。鹧鸪飞。必南翔。
无题
照梁初有情。出水旧知名。裙衩芙蓉小。钗茸翡翠轻。
锦长书郑重。眉细恨分明。莫近弹碁局。中心最不平。
△何逊诗。雾夕莲出水。霞朝日照梁。释名。裙下裳也。妇人蔽膝曰香衩。楚词。集芙蓉以为裳。宋玉讽赋。以其翡翠之钗。挂臣冠缨后。汉梁冀传注。萟经曰弹碁。两人对局。白黒碁各六。后先列碁相当。更相弹也。其局以石为之。魏丁廙弹碁赋。文石为局。金碧齐精。义山诗。莫近弹碁局。中心最不平。谓其中尊也。栁子厚序用二十四碁者。即此戏也。今人罕为之矣。
蝶三首
初来小苑中。稍与琐闱通。逺恐芳尘断。轻忧豔雪融。
只知防皓露。不觉逆尖风。迴首双飞燕。乘时入绮栊。
长眉画了绣帘开。碧玉行收白玉台。为问翠钗钗上凤。不知香颈为谁迴。
夀阳公主嫁时粧。八字宫眉捧额黄。见我佯羞频照影。不知身属冶游郎。
△拾遗记。石虎太极殿楼高四十丈。舂杂寳异香为屑。使数百人于楼上吹散之。名曰芳尘台。庾阐扬都赋。结芳尘于绮疎。韦应物诗。豔雪凌空散。乐府有情人碧玉歌。碧玉。宋汝南王妾。梁简文帝对烛赋。碧玉舞罢罗衣单。玉镜台注。别见。拾遗记。石崇爱婢翾风萦金。为凤冠之钗。杂五行书。宋武帝女夀阳公主。人日卧于含章殿檐下。梅花落公主额上。自后有梅花粧。海録。唐明皇令画工画十眉图。一曰鸳鸯眉。又名八字眉。张萧逺诗。玉指休匀八字眉。梁简文帝诗。同安鬟里拨。异作额间黄。庾信诗。额角轻。黄细安。杨慎曰。温飞卿诗。豹尾车前赵飞燕。栁风吹散蛾间黄。王荆公诗亦云。汉宫娇额半涂黄。其制巳起于汉。特未见所出耳。
无题二首
八岁偷照镜。长眉已能画。十岁去踏青。芙蓉作裙衩。
十二学弹筝。银甲不曾卸。十四藏六亲。悬知犹未嫁。
十五泣春风。背面鞦韆下。
幽人不倦赏。秋暑贵招邀。竹碧转怅望。池清尤寂寥。
露花终裛湿。风蝶强娇饶。此地如携手。兼君不自聊。
△杜甫诗。银甲弹筝用。按。银甲。繋爪之类。萟林。伐山妓女以鹿角琢为爪。以弹筝。曰繋爪。荆楚嵗时记。春节悬长绳于高木。女子袨服立其上。推引之。名曰打鞦韆。汉武帝千秋节日。以之戏于后庭。
王十二兄与畏之员外相访见招小饮时予以悼亡日近不去因寄
谢傅门庭旧末行。今朝歌管属檀郎。更无人处帘垂地。欲拂尘时簟竟牀。
嵇氏幼男犹可悯。左家娇女岂能忘。秋霖腹疾俱难遣。万里西风夜正长。
△按。王十二。必茂元之子。义山娶茂元女。故诗有谢傅门庭旧末行之句。通玩前赴职梓潼留别畏之员外诗。及后韩同年新居饯西迎家室诗。葢畏之与义山为僚壻。此云悼亡日近。疑所悼即茂元女也。晋书。谢安薨。赠太傅。諡曰文靖。世说。谢道韫曰。一门叔父。则有阿大中郎。杜甫诗。谢瞻不逺逺。李贺诗。檀郎谢女眠何处。或曰。檀奴。潘安仁小字。后人因号曰檀郎。潘岳悼亡诗。长簟竟牀空。晋书。嵇绍。字延祖。康之子。十岁而孤。左思娇女诗。左家有娇女。皎皎颇白晳。小字为织素。口齿自清歴。
隋宫
乘兴南游不戒严。九重谁省谏书函。春风举国裁宫锦。半作障泥半作帆。
△隋宫。一云隋堤。隋书。大业十二年。幸江都。奉信郎崔民象表谏上。大怒。先解其頥。乃斩之。道源注。障泥。以披马鞍旁者。西京杂记。武帝时。贰师得天马。以緑地五色锦为蔽泥。晋书。王济所乘马。不肯渡水。曰马必是惜障泥。解之。乃渡。
落花
高阁客竟去。小园花乱飞。参差连曲陌。迢递送斜晖。
肠断未忍扫。眼穿仍欲归。芳心向春尽。所得是沾衣。
△谢朓诗。乡泪尽沾衣。
月
池上与桥边。难忘复可怜。帘开最明夜。簟卷已凉天。
流处水花急。吐时云叶鲜。姮娥无粉黛。只是逞婵娟。
△池上与桥边。一作楼上与池边。
赠宗鲁笻竹杖
大夏资轻策。全溪问所思。静怜穿树逺。滑想过苔迟。
鹤怨朝还望。僧闲暮有期。风流真底事。常欲傍清羸。
△汉书。张骞至大夏。见笻竹杖。问之。云贾人市之身毒国。北山移文。蕙帐空兮夜鹤怨。
垂栁
娉婷小苑中。婀娜曲池东。朝佩皆垂地。仙衣尽带风。
七贤宁占竹。三品且饶松。肠断灵和殿。先皇玉座空。
△晋书。阮籍。嵇康。向涛。向秀。刘伶。王戎。阮咸。共为竹林之游。白居易诗。九龙潭月落杯酒。三品松风飘管弦。宋武帝植蜀栁于灵和殿前。详前注。江淹诗。玉座犹寂寞。
曲池
日下繁香不自持。月中流豔与谁期。迎忧急鼓疎钟断。分隔休灯灭烛时。
张葢欲判江灧灧。迴头更望栁丝丝。从来此地黄昏散。未信河梁是别离。
△淳于髠传。堂上烛灭。主人留髠而送客。搜神记。赵昞尝临水求渡。船人不许。昞乃张帷葢坐其中。长啸呼风乱流而渡。李陵别苏武诗。携手上河梁。
代应二首
沟水分流西复东。九秋霜月五更风。离鸾别凤今何在。十二玉楼空更空。
昨夜双鈎败。今朝百草输。闗西狂小吏。惟喝遶牀卢。
△西京杂记。庆安世。年十五为成帝侍中。善鼓琴。能为双凤离鸾曲。陶潜诗。上絃惊别鹤。下絃操孤鸾。周处风土记。义阳腊日饮祭之后。叟妪儿童为藏鈎之戏。分为二曹。以挍胜负。庾阐赋。歎近夜之藏鈎。赏一时之戏望。初学记。荆楚嵗时记。五月五日。四民并踏百草。今人又有鬬百草之戏。晋书。刘毅于东堂聚樗蒱大掷。馀人并黒犊以还。惟刘裕及毅在后。毅次掷得雉。大喜。遶牀叫曰。非不能卢。不事此耳。裕因援五木久之曰。老兄试为卿答。既而四木俱黒。一子转跃未定。裕厉声喝之。即成卢。
席上作
淡云轻雨拂高唐。玉殿秋来夜正长。料得也应怜宋玉。一生惟事楚襄王。
△原注。予为桂州从事。故府郑公出家妓。令赋高唐诗。一本题作席上赠人。注云。故桂林荥阳公席上出家妓。○郑公。郑亚也。注见迎弔桂府常侍诗。一云。淡烟微雨恣高唐。一曲清尘遶画梁。料得也应怜宋玉。只因无奈楚襄王。
访隠者不遇成二絶
秋水悠悠浸墅扉。梦中来数觉来稀。玄蝉去尽叶黄落。一树冬青人未归。
城郭休过识者稀。哀猿啼处有柴扉。沧江白日樵渔路。日暮归来雨满衣。
△杜甫诗。玄蝉无停号。
破镜
玉匣清光不复持。菱花散乱月轮亏。秦台一照山鸡后。便是孤鸾罢舞时。
△飞燕外传。飞燕始加大号婕妤。奏上三十六物以贺。有七尺菱花镜一奁。庾信镜赋。临水则池中月出。照日则壁上菱生。骆宾王诗。粧镜菱花暗。愁眉栁叶颦。西京杂记。高祖初入咸阳宫。有方镜广四尺。高五尺九寸。表里洞明。人直来照之。影则倒见。以手掩心。即见肠胃五脏。杜甫诗。秦台镜欲临。异苑。山鸡爱其毛羽。映水则舞。魏武时。南方献之。公子仓舒令置大镜其前。鸡鑑形而舞。不知止。遂乏死。注见前。
无题
紫府仙人号寳灯。云浆未饮结成冰。如何雪月交光夜。更在瑶台十二层。
△抱朴子。项曼都言到天上。先过紫府。金牀玉几。晃晃昱昱。道源注。佛有寳灯之名。神仙无此号。然佛亦称金仙。故可通用。庾信温汤碑序。其色变者流为五云之浆。其味美者结为三危之露。离骚。望瑶台之偃蹇兮。拾遗记。崑崙山傍有瑶台十二。各广千步。皆五色玉为台基。
赠庾十二朱版
固漆投胶不可开。赠君珍重抵琼瑰。君王晓坐金銮殿。只待相如草诏来。
△原注。时庾在翰林。○旧唐书。大中三年九月。以起居郎庾道蔚充翰林学士。疑即此人也。古诗。以胶投漆中。谁能别离此。
李花
李径独来数。愁情相与悬。自明无月夜。强笑欲风天。
减粉与园箨。分香沾渚莲。徐妃久巳嫁。犹自玉为钿。
△道源注。李开不与莲同时。此只彷彿其色耳。南史。元帝徐妃。讳昭佩。天监十六年十二月。拜湘东王妃。与瑶光寺智逺道及帝左右暨季江淫通。帝逼令自杀。初。妃嫁夕。车至西州。夕风大起。发屋折木。无何。雪霰交下。帷帘皆白。帝以为不祥。后果不终妇道。
栁
曾逐东风拂舞筵。乐游春苑断肠天。如何肯到清秋日。已带斜阳又带蝉。
△杨慎曰。形容先荣后悴之意。
三月十日流杯亭
身属中军少得归。木兰花尽失春期。偷随栁絮到城外。行过水西闻子规。
△方舆胜覧。巴州西龛寺。唐乾元间严郑公武所剏。其水曲折。可以流觞。一统志。流觞亭在巴县西龛山上。本草。木兰。大树。皮似桂而香。花粉红色。二三月间开。述异记。木兰川在浔阳。江中多木兰。吴王阖闾植此搆宫殿。又。七里洲中。鲁班刻木兰为舟。至今在。
过招国李家南园二首
潘岳无妻客为愁。新人来坐旧粧楼。春风犹自疑聫句。雪絮相如飞不休。
长亭岁尽雪如波。此去秦闗路几多。惟有梦中相近分。卧来无睡欲如何。
△招国里。在京师。白居易传。自皇子陂归招国里。雪絮。用谢道韫事。哀江南赋。十里五里。长亭短亭。
留赠畏之
清时无事奏明光。不遣当闗报早霜。中禁词臣寻引领。左川归客自迴肠。
郎君下笔惊鹦鹉。侍女吹笙弄凤凰。空寄大罗天上事。衆仙同日咏霓裳。
待得郎来月巳低。寒暄不道醉如泥。五更又欲向何处。骑马出门乌夜啼。
户外重隂黯不开。含羞迎夜复临台。潇湘浪上有烟景。安得好风吹汝来。
△原注。时将赴职梓潼。遇韩朝迴三首。○第二首絶句。唐人选入才调集。注云。遇韩朝迴。汉官仪。尚书郎直宿建礼门。奏事明光殿。三秦记。未央宫渐台西有桂宫。中有明光殿。珠玑为帘箔。金戺玉阶。昼夜光明。当闗。门卒也。东观汉记汝郁传。汝郁载病。徵诣公车。台遣两当闗扶入。拜郎中。絶交书。卧喜晩起。而当闗呼之不置。杜甫诗。诏许辞中禁。左川即东川。后汉祢衡传。黄祖大会宾客。人有献鹦鹉者。衡揽笔作赋。文无加点。辞采甚丽。按此语谓韩瞻子偓也。偓。小字冬郎。尝即席为诗。一座尽惊。汉武内传。王母命侍女董双成吹云和之笙。云笈七籖。最上一天名曰大罗。在玄都玉京之上。合三十六天。总是三尊所统。故经云。三界之上眇眇大罗。萟林。世传大罗天放榜于蘃珠宫。故称蘂榜。异闻録。开元六年八月望。上与申天师洪都客作术。夜游月宫。榜曰。清虚广寒之府。少前。见素娥十馀人乘鸾舞于广庭桂树之下。音乐清丽。遂归。製霓裳羽衣之曲。蔡寛夫诗话。唐开成初。尉迟璋尝倣古作霓裳羽衣曲以献。诏以曲名。赐贡院为题。是岁。榜首李肱所试诗即此题也。此曲世无谱。好事者每惜之。○或云。义山与畏之。疑皆李肱榜进士。故有末句。其年。髙锴权知贡举。按。新旧书皆云义山开成二年进士。集中有李肱画公诗。亦不云同年。后汉周泽传。一日不斋醉如泥。
为有
为有云屏无限娇。凤城寒尽怕春宵。无端嫁得金龟壻。辜负香衾事早朝。
△西京杂记。赵飞燕为皇后。女弟昭仪。遗云母屏风。琉璃屏风。梁戴暠诗。丹凤俯临城。赵次公杜注。秦缪公女吹箫。凤降其城。因号丹凤城。其后言京都之盛曰凤城。唐书。天授二年改佩鱼皆为龟。三品以上龟袋饰以金。
无题
相见时难别亦难。东风无力百花残。春蚕到死丝方尽。蜡炬成灰泪始乾。晓镜但愁云鬓改。夜吟应觉月光寒。蓬山此去无多路。青鸟殷勤为探看
△庾信对烛赋。铜荷承泪蜡。铁铗染浮烟。
碧城三首
碧城十二曲阑干。犀辟尘埃玉辟寒。阆苑有书多附鹤。女牀无树不栖鸾。
星沉海底当窓见。雨过河源隔座看。若是晓珠明又定。一生长对水晶盘。
对影闻声巳可怜。玉池荷叶正田田。不逢萧史休回首。莫见洪崖又拍肩。
紫凤放娇含楚佩。赤鳞狂舞拨湘弦。鄂君怅望舟中夜。绣被焚香独自眠。
七夕来时先有期。洞房帘箔至今垂。玉轮顾兔初生魄。铁网珊瑚未有枝。
捡与神方教驻景。收将凤纸写相思。武皇内传分明在。莫道人间总不知。
△道源注。太平御覧。元始天尊居紫云之阁。碧霞为城。道源注。南越志。高州巨海有大犀。出入有光。其角开水辟尘。岭表録异。辟尘犀。妇人为簮梳。尘不著髮。天寳遗事。宁王有暖玉盃。会昌年间。扶馀国贡火玉三斗。色赤。光照十步。寘之室中。不复挟纩。道源注。锦带。仙家以鹤传书。山海经。女牀之山有鸟焉。其状如翟。五彩文。名曰鸾鸟。见则天下安宁。东京赋。鸣女牀之鸾鸟。飞燕外传。真腊夷献万年蛤。不夜珠。光彩皆若月照。人无妍丑。皆美豔。帝以蛤赐后。以珠赐婕妤。后以蛤装成五色金霞。帐中常若满月。久之。帝谓婕妤曰。吾昼视后。不若夜视之美。每旦。令人忽忽如失。婕妤闻之。即以珠号枕前不夜珠。为后夀。太真外传。成帝穫飞燕。身轻欲不胜风。恐其飘翥。帝为造水晶盘。令宫人掌之而歌舞。沉约东武吟。誓辞金门宠。去饮玉池流。古诗。江南可採莲。莲叶何田田。列仙传。秦穆公以女弄王妻萧史。日于楼上吹箫作凤鸣。神仙传。卫叔卿与数人博。其子问向与博者为谁。叔卿曰。是洪崖先生。郭璞游仙诗。古拍洪崖肩。禽经。鸑。鷟凤之属也。五色而多紫。楚词离骚。纫秋兰以为佩。又云。折琼枝以继佩。别赋。耸渊鱼之赤鳞。道源曰。此句暗用瓠巴鼓瑟游鱼出听语。说苑。鄂君乘青翰之舟。张翠羽之葢。越人拥楫而歌曰。山有木兮木有枝。心恱君兮君不知。于是鄂君揄袂而拥之。举绣被而覆之。汉武内传。帝閒居承华殿。忽见一女子。美丽非常，曰。我墉宫玉女王子登也。七月七日。王母暂来。帝下席跪诺。于是登延灵之台。盛斋存道以候之。至七月七日二更后。王母果至。玉轮注。见前。天问。夜光何徳。死而又育。厥利维何。而顾兔在腹。王逸注。言月中有兔。何所贪利。居月之腹。而顾望乎。书。惟三月哉生魄。传。始生魄。月十六日明消而魄生。汉志。死魄。朔也。生魄。望也。本草。珊瑚似玉。红润。生海底盘石上。一嵗黄。三嵗赤。海人先作銕网沉水底。贯中而生绞网出之。失时不取则腐。○汉武内传。上元夫人命侍女纪离容径到扶广山〈左来右力〉青真小童出六甲。左右灵飞。致神之方十二事。以授刘彻。乃告帝曰。夫五帝者。方面之天。精六甲六位之通灵。佩而尊之。可致长生。王母因授以五岳真形圗。帝拜受俱毕。王母与夫人同乘而去。
对雪二首
寒气先侵玉女扉。清光旋透省郎闱。梅花大庾岭头发。栁絮章台街里飞。
欲舞定随曹植马。有情应湿谢庄衣。龙山万里无多逺。留待行人二月归。
旋扑珠帘过粉墙。轻于栁絮重于霜。已随江令夸琼树。又入卢家妒玉堂。
侵夜可能争桂魄。忍寒应欲试梅粧。闗河冻合东西路。肠断斑骓送陆郎。
△原注。时欲之东鲁。灵光殿赋。玉女窥窓而下视。哀江南赋。倚弓于玉女窓扉。白帖。诸曹郎署曰粉署。刘孝绰对雪诗。浮光乱粉壁。积照朗彤闱。旧唐书。东峤县即大庾岭。属韶州。一名梅岭。白帖。大庾岭上梅。南枝落。北枝开。洛神赋。车殆马烦。宋书符瑞志。大明五年正月戊午元日。花雪降殿庭。时右卫将军谢庄下殿。雪集衣。还白。上以为瑞。于是公卿并作花雪诗。唐太宗望月诗。魄满桂枝圆。说文。骓。马苍黒。杂色。一曰苍。白色。陈乐府明下童曲。陈孔骄赭白。陆郎乘斑骓。按。陈孔谓陈暄孔范。陆谓陆瑜。皆后主狎客。李贺诗。陆郎去兮乘斑骓。又。牵云曳雪留陆郎。皆用此。
蜂
小苑华池烂熳通。后门前槛思无穷。宓妃腰细纔胜露。赵后身轻欲倚风。
红壁寂寥崖蜜尽。碧帘迢递雾巢空。青陵粉蝶休离恨。长定相逢二月中。
△洛神赋。腰如约素。宓妃。即洛神。飞燕外传。帝临太液池。后歌归风送逺之曲。帝以文犀簮击玉瓯。酒酣风起。后扬袖曰。仙乎。仙乎。去故而就新乎。帝令冯无方持后裾。风止。裾为之绉。他日。宫姝或襞裙为绉。号留仙裾。拾遗记。每轻风至。飞燕殆欲随风入水。帝以翠缨结飞燕之裾。本草。石蜜。又名崖蜜。人以长竿刺出。多者至三四石。味醶色緑。比他蜜尤胜。青陵蝶。注见前。
公子
外戚封侯自有恩。平明通籍九华门。金唐公主年应小。二十君王未许婚。
△西京杂记。汉掖庭有云光殿。九华殿。金唐公主。未详。
赋得鸡
稻粱犹足活诸雏。妒敌专塲好自娱。可要五更惊晓梦。不辞风雪为阳乌。
△韩诗外传。鸡有五德。敌在前敢鬬者。勇也。曹植鬬鸡诗。愿蒙狸膏助。常得擅此塲。阳乌。日也。蜀都赋。阳乌迴翼于高标。
明神
明神司过岂令寃。暗室由来有祸门。莫为无人欺一物。他时须虑石能言。
△左传。石言于晋魏榆。
钱龙惕笺此诗为甘露之变作也。当时事起仓卒。王涯贾餗等实不与闻。仇士良执而讯之。五毒俱备。涯等诬伏。遂族诛之。一时不以为寃。实以涯等执政时。招权僣侈结怨于民。故曰明神。司过决无寃滥暗室祸门自招之也。然涯等国之大臣。一旦以无辜之事骈首就戮。专杀者自谓举世无人。一物可欺。抑知其取精多而用物弘。凭石而言得无虑乎。训注之咆虓于中国也。士大夫咸怨忿之。及其败也。又以畏中官之势未有言其寃者。岂惟不寃之又从而快之。如杜牧之诗曰。元礼去从缑氏学。江充来上犬台宫。又曰。其冬三凶败。涣汗开汤罟。他可知矣。独义山于此事抑扬反覆致其不平之意。以示诛戮不出于文宗。其人虽恶。犹然寃也。况履霜坚氷其渐。可无深戒哉。然犹不敢显言。特于是诗微寓其意。可见当时奄人暴横。士林胁息如此。悲夫。
辛未七夕
恐是仙家好别离。故教迢递作佳期。由来碧落银河畔。可要金风玉露时。
清漏渐移相望久。微云未接过来迟。岂能无意酬乌鹊。惟与蜘蛛乞巧丝。
△道源注。度人经。昔于始青天中。碧落空歌。注。东方第一天有碧霞遍满。是名碧落。白帖。天河。谓之银汉。亦曰银河。李密诗。金风荡初节。玉露凋晩林。淮南子。乌鹊填河成桥而渡织女。荆楚嵗时记。七夕。人家妇女结采缕。穿七孔针。陈瓜果于庭中。以乞巧。有蟢子网于瓜上者。则以为得巧。
壬申七夕
已驾七香车。心心待晓霞。风轻惟响珮。日薄不嫣花。
桂嫩传香逺。榆高送影斜。成都过卜肆。曾妒识灵槎。
△七香车。注见前。何逊七夕诗。仙车驻七襄。凤驾出天潢。谓月中桂树。古诗。天上何所有。歴歴种白榆。博物志。旧说天河与海通。有人居海上。年年八月见浮槎去来。不失期。多齎粮乘槎而往。十馀日至一处。遥望宫中。多织妇。一丈夫牵牛渚次饮之。其人还。至蜀问严君平。曰。某年某月有客星犯牵牛宿。计年月。正此人到天河时也。杜甫诗。沧海有灵槎。
壬申闰秋题赠乌鹊
绕树无依月正高。邺城新泪溅云袍。几年始得逢秋闰。两度填河莫告劳。
△通鑑日録。宣宗大中六年闰七月乙未。朔八月一日甲子。秋分。魏武乐府。月明星稀。乌鹊南飞。绕树三匝。无枝可依。魏武都邺。唐书。相州邺郡。属河北。道乾元二年。改为邺城。
端居
逺书归梦两悠悠。只有空牀敌素秋。堦下青苔与红树。雨中寥落月中愁。
△梁元帝纂要。秋曰白藏。亦曰素秋。
夜半
三更三点万家眠。露欲为霜月堕烟。鬬鼠上堂蝙蝠出。玉琴时动倚窓絃。
△嵇康琴赋。徽以荆山之玉。杜甫诗。收书动玉琴。
玉山
玉山高与阆风齐。玉水清流不贮泥。何处更求回日驭。此中兼有上天梯。
珠容百斛龙休睡。桐拂千寻凤要栖。闻道神仙有才子。赤箫吹罢好相携。
△穆天子传。天子北征。东还至于羣玉之山。阆风巅。注见前。尸子。凡水方折者有玉。圆折者有珠。清水有黄金。龙渊有玉英。沉约诗。玉水记方流。庄子。千金之珠必在九重之渊。骊龙颔下。能得珠者。必遭其睡也。诗疏。凤皇非梧桐不栖。三十国春秋。凉州胡安盗发晋文王张骏墓。得赤玉箫紫玉笛。
张恶子庙
下马捧椒浆。迎神白玉堂。如何铁如意。独自与姚苌。
△北梦琐言。梓潼县张恶子神。乃五丁拔蛇之所也。或云。巂州张生所养之蛇。因而立祠。时人谓为张恶子。其神甚灵。方舆胜覧。张恶子庙。即梓潼庙。在梓潼县北八里七曲山。按。图志。神姓张。讳亚子。其先越巂人也。因报母仇。遂陷县邑。徙居是山。其墓在隆庆府梓潼县东二十里。楚词。奠桂酒兮椒浆。乐府。白玉为君堂。道源注。《梓潼七十五化》云。建兴末。作儒士。称谢艾。为张〈左车右丸〉主簿张重华嗣位石季龙使将。麻秋侵冦。命艾以千人击之。秋单骑宵遁。继而往闗中与姚苌为友。然厌处凡世。思归蜀峰。约苌曰。苟富贵。无相忘。后苌以龙骧将军使蜀。至凤山访予。予礼待之。假以铁如意。祝之曰。麾之可致兵。苌疑予。予为之一麾。戈盾戎马万馀。列之平坡。今试兵埧是也。后苌以苻坚死。即帝位。因号秦焉。即其地祝之庙。先号九曲。葢梓潼来朝九折而去。后号七曲。迨至隋唐。其灵尤著。
雨
摵摵度瓜园。依依傍竹轩。秋池不自冷。风叶共成喧。
窓迥有时见。簷高相续翻。侵宵送书雁。应为稻粱恩。
△卢谌诗。摵摵芳叶零。广絶交论。分雁鹜之稻粱。
菊
暗暗淡淡紫。融融冶冶黄。陶令篱边色。罗含宅里香。
几时禁重露。实是怯残阳。愿汎金鹦鹉。升君白玉堂。
△陶潜诗。采菊东篱下。晋罗含传。含致仕还家。堦庭忽兰菊丛生。以为徳行之感。道源注。岭表録异。鹦鹉螺。旋尖处屈而朱。如鹦鹉觜。故以名。殻装为酒盃。竒而可玩。亦有范金为其形者。梁简文帝书。车渠屡酌。鹦鹉骤倾。
牡丹
锦帏初卷卫夫人。绣被犹堆越鄂君。垂手乱翻雕玉佩。招腰争舞欎金裙。
石家蜡烛何曾剪。荀令香炉可待熏。我是梦中传彩笔。欲书花叶寄朝云。
△原注。典略云。夫子见南子在锦帏之中。乐府解题。大垂手。小垂手。皆言舞而垂手也。书。顾命雕玉仍几。注。雕。刻镂也。招。当作折。招腰争舞。英华作细腰频换。西京杂记。戚夫人能作翘袖折腰之舞。歌出塞入塞望归之曲。王僧逹诗。缕金罗袖欝金裙。世说。王恺以〈左米右台〉糒澳釡。石崇以蜡烛代薪。荀令香法。见前。刘向有熏炉铭。南史。江淹尝梦一丈夫。自称郭璞。谓淹曰。吾有笔在卿处多年。可见还。淹乃探懐中。得五色笔一以授之。尔后为诗。絶无妙句。朝云。用神女事。
北楼
春物岂相干。人生只强欢。花犹曾敛夕。酒竟不知寒。
异域东风湿。中华上象寛。此楼堪北望。轻命倚危栏。
△倚。英华作俯。
拟沉下贤
千二百轻鸾。春衫瘦著寛。倚风行稍急。含雪语应寒。
带火遗金斗。兼珠碎玉盘。河阳看花过。曾不问潘安。
△唐诗纪事。沉亚之。字下贤。呉兴人。登进士第。太和初。李同捷反。授柏耆行营。计会使亚之以殿中侍御史为判官。谕旨耆。诛同捷。诸将嫉其功。譛之耆。贬循州司户参军。亚之贬南康尉。有集九卷。道源注。金斗。熨斗也。隋书。李穆奉熨斗于高祖曰。愿以此熨安天下。梁简文帝诗。熨斗金涂色。白居易诗。大珠小珠落玉盘。
蝶
飞来绣户隂。穿过画楼深。重傅秦台粉。轻涂汉殿金。
相兼惟栁絮。所得是花心。可要凌孤客。邀为子夜吟。
△古今注。萧史与秦穆公鍊飞雪丹。第一转与弄玉。粉。今水银腻粉是也。道书。蝶交则粉退。汉书。赵昭仪居昭阳舍。殿上髹漆。切皆铜沓冒。黄金涂。注。切。门限也。沓冒。其头也。涂以金。涂铜上也。子夜注。见前。
饮席代官妓赠两从事
新人桥上著春衫。旧主江边侧帽簷。愿得化为红绶带。许教双凤一时衔。
△原注。隋独孤信举止风流。曽风吹帽簷。侧观者塞路。说文。绶。韍维也。红绶。即朱绂。白居易诗。鹘衔红绶遶身飞。
代魏宫私赠
来时西馆阻佳期。去后漳河隔梦思。知有宓妃无限意。春松秋菊可同时。
△原注。黄初三年巳隔存没。追代其意。何必同时。亦广子夜呉歌之流。魏志陈思王传。黄初二年。植贬爵安乡侯。改封鄄城侯。四年来朝。帝责之。置西馆。未许朝。水经注。魏武引漳流。自城西东入。迳铜雀台下。洛神赋。荣曜秋菊。华茂春松。
代元城吴令暗为答
背阙归藩路欲分。水边风日半西曛。荆王枕上原无梦。莫枉阳台一片云。
△魏志。呉质。字季重。济隂人。以文才为文帝所善。出为朝歌长。迁元城令。封列侯。洛神赋。背伊阙。越轘辕。又曰。余从京师。言归东藩。洛神赋。日既西倾。车殆马烦。寰宇记。巫山县西有阳台古城。即襄王所游之地。亦曰阳云台。高一百二十丈。南枕长江。西谿丛语。楚襄王与宋玉游高唐之上。见云气之异。问宋玉。玉曰。昔先王梦游高唐与神女遇。玉为高堂赋。先王。谓懐王也。玉是夜梦见神女。寤而白王。王使为神女赋。后人遂言襄王梦神女。非也。愚按。宋玉作赋。本假梦为词。即懐王亦岂真有梦乎。西谿此辨。尚是呓语。○此诗为洛神辨诬。明思王感甄之说。未足深信。
牡丹
压迳复縁沟。当窓又映楼。终销一国破。不啻万金求。
鸾凤戏三岛。神仙居十洲。应怜萱草淡。却得号忘忧。
△比其豔于佳人之倾国。唐国史补。长安贵游尚牡丹。每春暮。马若狂人。种以求利。一本有数万者。史。封禅书。海中有三神山。曰蓬莱。方丈，瀛洲。十洲记。四方巨海之中。有祖洲。瀛洲。元洲。炎洲。长洲。充洲。凤麟洲。聚窟洲。流洲。生洲。
百果嘲樱桃
珠实虽先熟。琼莩纵早开。流鸎犹故在。争得讳含来。
△汉书葭莩注葭芦也莩其筒中白皮至薄者吕氏春秋仲夏之月羞含桃注含桃樱桃也鸎鸟所含食故曰含桃
樱桃答
衆果莫相诮。天生名品高。何因古乐府。惟有郑樱桃。
△乐府集石季龙宠惑优僮郑樱桃而杀郭氏更纳清河崔氏樱桃又譛而杀之樱桃美丽擅宠宫掖乐府由是有郑樱桃歌十六国春秋石虎郑后名樱桃晋冗从僕射郑世达家妓也
晓坐
后閤罢朝眠。前墀思黯然。梅应未假雪。栁自不胜烟。
泪续浅深绠。肠危高下弦。红顔无定所。得失在当年。
△一云后閤一作阁广韵绠井索道源注弦急则絶以比愁肠易断
咏史
北湖南埭水漫漫。一片降旗百尺竿。三百年间同晓梦。锺山何处有龙盘。
△北湖即玄武湖注见前道源注金陵志南埭上水闸也王荆公赠段约之诗闻君更欲通南埭非鸡鸣埭也刘禹锡金陵懐古诗一片降旗出石头徐爰释问建康东北十里有锺山旧名金山后更号蒋山诸葛亮以为锺山龙盘即蒋山也
一片
一片非烟隔九枝。蓬峦仙仗俨云旗。天泉水暖龙吟细。露畹春多凤舞迟。
榆荚散来星斗转。桂花寻去月轮移。人间桑海朝朝变。莫遣佳期更后期。
△孙氏瑞应图非气非烟五色絪緼谓之庆云九枝灯注见前齐地记齐有天齐泉汉书注临菑城南有天齐水五泉并出离骚既滋兰之九畹兮注十二亩为畹春秋运斗枢玉衡星散为榆元命苞三月榆荚落
日射
日射纱窓风撼扉。香罗掩手春事违。迴廊四合掩寂寞。碧鹦鹉对红蔷薇。
△碧鹦鹉即青鹦鹉也注见前
题鹅
眠沙卧水自成羣。曲岸残阳极浦云。那解将心怜孔翠。羁雌长共故雄分。
△一作雀○孔翠孔雀翡翠也杜甫诗孔翠望赤霄秋思雕笼养谢灵运诗羁雌恋旧侣鲁陶婴黄鹄歌夜半悲鸣兮想其故雄○言孔翠之羁孤不若鵞羣有眠沙卧木之适也
华清宫
朝元阁迥羽衣新。首按昭阳第一人。当日不来高处舞。可能天下有胡尘。燕
△注见前道源注雍録朝元阁在骊山天寳七载玄元皇帝见于朝元阁改名降圣阁太真外传天寳四载七月于凤凰园册太真宫女道士杨氏为贵妃半后服用进见之日奏霓裳羽衣曲汉书飞燕立为皇后宠少衰女弟絶幸为昭仪居昭阳舍李白诗宫中谁第一飞燕在昭阳
梓潼望长卿山至巴西复懐谯秀
梓潼不见马相如。更欲南行问酒垆。行到巴西觅谯秀。巴西惟是有寒芜。
△道源注方舆胜覧长卿山在梓潼县治西南旧名神山唐明皇幸蜀见山有司马相如读书之窟因改名长卿山谯周巴记刘璋分巴以永宁为巴东郡垫江为巴郡阆中为巴西郡是谓三巴孙盛晋阳秋谯秀字元彦巴西人谯周孙李雄盗蜀安车徵秀不应桓温平蜀返役上表荐之
齐宫词
永夀兵来夜不扃。金莲无复印中庭。梁台歌管三更罢。犹自风摇九子铃。
△齐书废帝寳卷别为潘妃起神仙永寿玉夀三殿皆帀饰以金璧萧衍兵入建康王珍国张稷引兵入殿御刀丰勇之为内应宝卷方在含德殿作笙歌兵入斩之稷召僕射王亮等令百僚署牋以黄油裹寳卷首遣博士范云等送诣石头金莲注见前按晋成帝七年作新宫舆地圗云即台城也容斋随笔晋宋后谓朝廷禁省为台故称禁城为台城西京杂记昭阳殿上设九金龙皆衔九子金铃每好风日幡眊光影照耀一殿铃镊之声惊动左右齐书庄严寺有玉九子铃外国寺佛面有光相禅灵寺墖诸寳珥皆剥取以施潘妃殿饰
十一月中旬至扶风界见梅花
匝路亭亭艳非时裛裛香素娥惟与月青女不饶霜赠逺虚盈手伤离适断肠为谁成早秀不待作年芳
△唐书凤翔府扶风郡属闗内道至德二载号西京一作雨说苑越使诸发执一枝梅遗梁王荆州记陆凯自江南寄梅花一枝诣长安与范煜赠诗云云
青陵台
青陵台畔日光斜。万古贞魂倚暮霞。莫讶韩慿为蛱蝶。等閒飞上别枝花。
△详前注一统志台在开封府封丘县界英华作春英华作许注见前
东还
自有仙才自不知。十年长梦採华芝。秋风动地黄云暮。归去嵩阳寻旧师。
△抱朴子华芝赤葢白茎上有两叶三实服之可以长生唐书河南登封县神龙元年改曰嵩阳嵩山有中岳祠有嵩阳宫
酬崔八早梅有赠兼示之作
知访寒梅过野塘。久留金勒为迴肠。谢郎衣袖初翻雪。荀令薰炉更换香。
何处拂胸资蝶粉。几时涂额藉蜂黄。维摩一室虽多病。亦要天花作道塲。
△谢庄衣见前又谢惠连雪赋纨袖慙冶注见前英华作要舞英华本原注时余在惠祥上人讲下故崔落句有梵王宫地罗含宅頼许时时听法来○维摩经长者维摩诘以其方便现身有疾因以身疾广为说法佛告文殊师利汝诣维摩诘问疾时维摩诘室有一天女见诸大人闻所说法便现其身即以天花散诸菩萨大弟子上而为供养
春风
春风虽自好。春物太昌昌。若教春有意。惟遣一枝芳。
我意殊春意。先春巳断肠。
蜀桐
玉垒高桐拂玉绳。上含非雾下含冰。枉教紫凤无栖处。斵作秋琴弹坏陵。
△一作梧一作霏潘岳赋天霏霏以垂雾英华同一作广琴操十二曲曰壊陵伯牙所作壊一作懐应璩与刘劭书听广陵之清散
蜀桐
通灵夜醮达清晨。承露盘晞甲帐春。王母不来方朔去。更须重见李夫人。
△王褒云阳记鈎弋夫人从至甘泉而卒既殡尸香闻十里帝哀悼乃起通灵台于甘泉宫有一青鸟集其上往来汉武故事上以琉璃珠玉明月夜光杂错天下珍寳为甲帐其次为乙帐甲以居神乙以自居汉书李夫人早卒帝思念不已方士齐人李少翁言能致其神乃夜张灯烛设帷帐陈酒肉而令帝居他帐望见好女如李夫人之貌还幄坐而步又不得就视帝益相思悲感
判春
一桃复一李。井上占年芳。笑处如临镜。窥时不隠墙。
敢言西子短。谁觉宓妃长。珠玉终相类。同名作夜光。
△古乐府桃生露井上李树生道旁江总李花诗当知露井上复与夭桃隣登徒子好色赋此女子登墙窥臣三年神女赋穠不短纎不长搜神记隋珠盈径寸夜有光明可以烛室十洲记周穆王时西湖献玉杯是百玉之精明夜照夕
促漏
促漏遥钟动静闻。报章重迭杳难分。舞鸾镜匣收残黛。睡鸭香炉换夕熏。
归去定知还向月。梦来何处更为云。南塘渐暖蒲堪结。两两鸳鸯〈上艹下左言右隻〉水纹。
△一作字唐书内官有掌书二人掌符契经籍宣传啓奏杜甫诗宫女开函近御筵是也通俗文染青石谓之点黛李贺诗深帏金鸭冷一作岂淮南子羿请不死之药于西王母姮娥窃之奔月注姮娥羿妻也服药得仙奔入月中为月精江总经故妃殿诗若令归就月照见不须疑乐府西州曲採莲南塘秋李贺乐词官街栁带不堪折早晩菖蒲胜绾结道源注言纵如姮娥入月终是独居神女为云徒成幻梦岂若南塘之鸳鸯长匹不离哉高棅曰此诗拟深宫怨女而作
江东
惊鱼拨刺燕翩翾。独自江东上钓船。今日春光太漂荡。谢家轻絮沉郎钱。
△方割切力达切谢灵运赋鱼水深而拨刺杜甫诗船尾跳鱼拨刺鸣鹪鹩赋肓翩翾之陋体兮谢絮注见前晋食货志呉兴沉充铸小钱谓之沉郎钱此以比榆荚也汉有小钱名榆荚钱李贺诗榆荚相催不知数沉郎青钱夹城路
读任彦昇碑
任昉当年有美名。可怜才调最纵横。梁台初建应惆怅。不得萧公作骑兵。
△南史任昉字彦昇乐安博昌人雅善属文尤长载笔入梁歴官御史中丞出为新安太守卒梁书武帝与昉遇竟陵王西邸从容谓昉曰我登三府当以卿为记室昉亦戏帝曰我若登三事当以卿为骑兵以帝善射也
荷花
都无色可并。不奈此香何。瑶席乘凉设。金羁落晚过。
迴衾灯照绮。渡袜水沾罗。预想前秋别。离居梦櫂歌。
△楚词瑶席分玉瑱英华作晓曹植乐府白马饰金羁英华作覆雪赋援绮衾兮坐芳缛注见前英华作愁前汉武帝秋风辞箫鼓鸣兮发擢歌
五松驿
独下长亭念过秦。五松不见见舆薪。只应既斩斯髙后。寻被樵人用斧斤。
△按白氏长庆集有望秦赴五松驿诗此驿在长安东贾谊有过秦论
灞岸
山东今岁点行频。几处寃魂哭虏尘。灞水桥边倚华表。平时二月有东巡。
△杜甫诗行人但云点行频三辅黄圗霸桥在长安东灞水上说文亭邮表徐曰表双立为桓今邮亭立木交于其端或谓之华表按桥柱亦曰华表杜甫桥成诗天寒白鹤归华表是也
送臻师二首
昔去灵山非拂席。今来沧海欲求珠。楞伽顶上清凉地。善眼仙人忆我无。
苦海迷途去未因。东方过此几微尘。何当百亿莲花上。一一莲花见佛身。
△水经注灵鹫山胡语云耆闍崫山山是青石逺望似鹫鸟形故曰灵鹫法显亲宿其山诵首楞严香花供养道源注法华释注灵山灵鹫山也又名狼迹山前佛今佛皆居此地既是灵圣所居故呼为灵山法华经尔时世尊告舍利佛汝今谛听吾当为汝分别解说尔时会中有比丘比丘尼优婆塞优婆夷五千人等即从座起礼佛而退所以者何此辈罪根深重及増上慢未得为得未证为证有如此失是以不住拂席而起譬喻经王舍国人欲作寺钱不足入海得名寳珠杜甫诗僧寳人人沧海珠道源注阁笔记梵云楞伽此云不可往惟神通者能至其上峯顶有夜义城佛于此说楞伽经楞伽经大慧菩萨白佛言世尊于大衆中唱如是言我是过去一切佛及种种受生尔时作曼陀转轮圣王六牙大象及鹦鹉鸟释提桓因善眼仙人如是等百千生经说道源注善眼仙人以比臻师也楞严经引诸沉冥出于苦海庄子七圣皆迷无所问途去未因过去未来之因法华经假使有人磨以为墨过于东方千国土乃下一点大如微尘又过千国土复下一点如是展转尽地种墨是诸佛土若算师知其数否传灯録释迦佛生刹利王家放大智光明照十方世界涌金莲花梵网经一华百亿国一国一释迦各坐菩提树一时成佛道
七夕
鸾扇斜分凤幄开。星桥横过鹊飞迴。争将世上无期别。换得年年一度来。
△庾信诗思为鸾翼扇愿备明光宫
谢先辈防记念拙诗甚多异日偶有此寄
晓用云添句。寒将雪命篇。良辰多自感。作者岂皆然。
熟寝初同鹤。含嘶欲并蝉。题时长不展。得处定应偏。
南浦无穷树。西楼不住烟。改成人寂寂。寄与路绵绵。
星势寒垂地。河声晓上天。夫君自有恨。聊借此中传。
△国史补互相推敬谓之先辈一作徒梁褚云蝉诗天寒响屡嘶楚词送美人兮南浦鲍照诗始出西南楼栁子原集序粲然如繁星丽天而芒寒色正楚词望夫君兮归来
马嵬二首
冀马燕犀动地来。自埋红粉自成灰。君王若道能倾国。玉辇何由过马嵬。
海外徒闻更九州。他生未卜此生休。空闻虎旅传宵柝。无复鸡人报晓筹。
此日六军同驻马。当时七夕笑牵牛。如何四纪为天子。不及卢家有莫愁。
△通志马嵬坡在西安府兴平县西二十五里左传冀之北土马之所生燕犀燕地之犀甲也郑玄周礼注燕近强胡习于甲胄或曰谓弓也列子燕角之弧朔蓬之干郭璞毛诗拾遗今西方有以犀角及鹿角为弓者长恨歌渔阳鞞鼔动地来国史补玄宗幸蜀至马嵬驿缢贵妃于佛堂梨树之前太真外传妃死瘗于西郭之外一里许道北坎下时年三十八嵗英华作堪原注邹衍云九州之外复有九州英华作决长恨传玄宗命方士致贵妃之神旁求四虚上下跨蓬壶见最髙仙山上多楼阁署曰玉妃太真院玉妃出揖方士问天寳十四载以还事言讫悯然取金钗钿合各折其半授使者还献上皇将行乞当时一事不闻于他人者为验玉妃曰昔天寳十年秋七月牵牛织女相见之夕时夜始半独侍上上慿肩而立因仰天感牛女事密相誓愿世世为夫妇执手各呜咽此独君王知之耳方士还奏上皇嗟悼久之此诗起二语正指其事言夫妇之愿他生未卜而此生先休徒髣髴其神于海外耳能无悲乎西京赋陈虎旅于飞亷周礼鸡人夜呼旦以班百官汉官仪宫中不得畜鸡卫士于朱雀门外传鸡唱王维诗绦帻鸡人报晓筹○按仙传拾遗云玄宗属念贵妃往往废寝则虎旅鸡人皆増感怆矣旧书肃宗纪杨国忠讽玄宗幸蜀至马嵬顿六军不进大将军陈玄礼请诛杨氏于是诛国忠赐贵妃自尽长恨歌六军不发可奈何宛转蛾眉马前死见上玄宗纪诏曰聿来四纪人亦小康
可歎
幸会东城宴未迴。年华忧共水相催。梁家宅里秦宫入。赵后楼中赤凤来。
氷簟且眠金镂枕。琼筵不醉玉交盃。宓妃愁坐芝田馆。用尽陈王八斗才。
△梁冀传冀爱监奴秦宫官至太仓令得出入妻孙夀所夀见宫輙屏御者託以言事因与私焉飞燕外传后所通宫奴燕赤凤雄健能超观阁兼通昭仪赤凤始出少嫔馆后适来幸是日连臂蹋地歌赤凤来曲杜甫诗恩分夏簟氷洛神赋注东阿王入朝帝示甄后玉镂金带枕李白序开琼筵以坐花拾遗记崑崙山第九层山形渐狭小下有芝田蕙圃皆数百顷羣仙种耨焉洛神赋秣驷乎芝田陈思王谢灵运曰天下才共一石曹子建独得八斗自古及今共用一斗竒才博识安可继也秦宫赤凤以刺当时之事也陈思之于宓妃情通而不及乱作者殆以自况欤
望喜驿别嘉陵江水二絶
嘉陵江水此东流。望喜楼中忆阆州。若到阆中还赴海。阆中应更有高楼。
千里嘉陵江水色。含烟带月碧于蓝。今朝相送东流后。犹自驱车更向南。
△寰宇记嘉陵水一名西汉水又名阆中水周地圗云水源出秦州嘉陵因名嘉陵江
别薛嵒宾
曙爽行将拂。晨清坐欲凌。别离真不那。风物正相仍。
漫水任谁照。衰花浅自矜。还将两袖泪。同向一窓灯。
桂树乖真隠。芸香是小惩。清规无以况。且用玉壶氷。
△奴卧切英华作清淮南王招隠桂树丛生兮山之幽二语义山自谓也义山释褐秘书省枝书郎旋调补弘农尉故有芸香之句
富平少侯
七国三边未到忧。十三身袭富平侯。不收金弹抛林外。却惜银牀在井头。
綵树转灯珠错落。绣檀迴枕玉雕锼。当闗不报侵晨客。新得佳人字莫愁。
△七国谓汉景时七国隋明馀庆诗三边烽乱惊汉书张安世封富平侯子延夀嗣延夀卒子放嗣放敬武公主所生娶皇后弟平恩侯许嘉女与上卧起宠爱殊絶西京杂记韩嫣以金为弹丸一日失数十每出儿童随之长安语曰苦饥寒逐弹丸乐府淮南篇后园凿井银作牀金瓶素绠汲寒浆吴曽漫録山海经崑崙墟九井以玉为槛银牀者以银作栏犹所云玉槛耳名义考银牀非井栏乃辘轳架也广韵辘轳圆转木用以汲水开元遗事韩国夫人上元夜然百枝灯树高八十馀尺?之高山百里皆见拾遗记魏明帝检寳库中得一玉虎头枕单池国所献其颔下有篆书云帝辛之枕尝与妲已同枕之是殷时遗物也语林王武子从荆州来敦欲杀之平子恒持玉枕以自防古诗玉枕龙鬚席郎眠何处牀魏都赋木无雕锼当闗注见前
肠
有懐非惜恨。不奈寸肠何。即席迴弥久。前时断固多。
热应翻急烧。冷欲彻微波。隔树澌澌雨。通池点点荷。
倦程山向背。望国阙嵯峨。故念飞书及。新懽借梦过。
染筠休伴泪。绕雪莫追歌。拟问阳台事。年深楚语讹。
△湘中记衡山如阵云九向九背乃复不见用湘妃事鲍照诗蜀琴抽白雪郢曲绕阳春杜甫诗朱?绕白雪
赠宇文中丞
欲构中天正急材。自縁烟水恋平台。人间只有嵇延祖。最望山公启事来。
△旧唐书太和六年八月以御史中丞宇文鼎为户部侍郎判度支列子西极化人见周穆王王为改筑宫室其高千仞临终南之上名曰中天之台汉书梁孝王治複道自宫连属于平台三十馀里注平台在大梁东北原注公感歎亡友张君故有此句○晋书嵇绍传绍字延祖康之子以父得罪靖居私门山涛领选启武帝请为秘书郎帝谓涛曰如卿所言乃堪为丞何但郎也山涛传所奏甄拔人物各为题目时称山公启事
晓起
拟杯当晓起。呵镜可微寒。隔箔山樱熟。褰帷桂烛残。
书长为报晚。梦好更寻难。影响输双蝶。偏过旧畹兰。
庾信对烛赋刺取灯花持桂烛
闺情
红露花房白蜜脾。黄蜂紫蝶两参差。春窓一觉风流梦。却是同袍不得知。
△郑谷蝶诗微雨宿花房王元之蜂记蜂酿蜜如脾谓之蜜脾本草蜡是蜜脾底也古效切
月夕
草下隂虫叶上霜。朱栏迢递压湖光。兎寒蟾冷桂花白。此夜姮娥应断肠。
杏花
上国昔相值。亭亭如欲言。异乡今暂赏。眽眽岂无恩。
援少风多力。墙高月有痕。为含无限意。遂对不胜繁。
仙子玉京路。主人金谷园。几时辞碧落。谁伴过黄昏。
镜拂铅华腻。炉藏桂烬温。终应催竹叶。先拟咏桃根。
莫学啼成血。从教梦寄魂。吴王採香径。失路入烟村。
△秦中记唐人举进士会杏园谓之探花宴去声谢灵运集有田南树园激流植援诗注援卫也英华作到灵枢金景内经下离尘境上界玉京元君注玉京者无为之天也玉京之下乃崑崙北都太霄隠书无上大道君治无极大罗天中玉京之上七寳玄台金牀玉几一作佳水经注金谷水出河南太白原东南流歴金谷谓之金谷水经石崇故居洛神赋铅华不御善曰博物志烧铅成胡粉拾遗记王母取緑桂之膏然以照夜张协诗尺烬重寻桂张衡七辨玄酒白醴蒲萄竹叶张华轻薄篇苍梧竹叶清宜城九醖酒王献之桃叶歌桃树连桃根禽经子规夜啼达旦血渍草木方舆胜覧姑苏灵嵒山有西施採香径此诗因杏花而寓失路之感玩首末语可见
灯
皎洁终无倦。煎熬亦自求。花时随酒逺。雨后背牕休。
冷暗黄茅驿。暄明紫桂楼。锦囊名画揜。玉局败碁收。
何处无佳梦。谁人不隠忧。影随帘押转。光信簟文流。
客自胜潘岳。侬今定莫愁。固应留半燄。迴照下帏羞。
△阮籍诗膏火自煎熬鲍昭诗凤楼十二重桂树玉盘龙诗耿耿不寐如有隠忧汉武故事上起神屋以白珠为帘箔玳瑁押之象牙为篾萧贯晓寒歌海牛押帘风不入梁简文帝诗簟文生玉腕香汗浸红纱陈启源曰梁纪少瑜灯诗惟馀一两燄纔得解罗衣结语从此化出
清河
舟小迴仍数。楼危凭亦频。燕来从及社。蝶舞太侵晨。
绦雪除烦后。霜梅取味新。年华无一事。只是自伤春。
△汉武内传上药有玄霜绦雪
韈
尝闻宓妃袜。渡水欲生尘。好借嫦娥著。清秋踏月轮。
追代卢家人嘲堂内
道却横波字。人前莫谩羞。只应同楚水。长短入淮流。
△傅毅舞赋目流睇而横波道源注横波同楚水谓其情之长也以淮代懐乃隠语如古乐府石阙衔碑之类
代应
本来银汉是红墙。隔得卢家白玉堂。谁与王昌报消息。尽知三十六鸳鸯。
△襄阳耆旧传王昌字公伯为东平相散骑常侍早卒妇任城王曹子文女也道源注古乐府入门时左顾但见双鸳鸯鸳鸯七十二罗列自成行此云三十六纯举雌言之
离亭赋得折杨栁二首
暂慿樽酒送无憀。莫损愁眉与细腰。人世死前惟有别。春风争拟惜长条。
含烟惹雾每依依。万绪千条拂落晖。为报行人休尽折。半留相送半迎归。
寄永道士
共上云山独下迟。阳台白道细如诗。君今併倚三珠树。不记人间落叶时。
△真诰王屋山仙之别天谓阳台也始得道者皆诣阳台是清虚之宫也注见前一作计
华州周大夫宴席
郡斋何用酒如泉。饮德先时巳醉眠。若共门人推礼分。戴崇争得及彭宣。
△旧唐书周墀字德升长庆二年擢进士第开成四年正拜中书舍人武宗即位出为华州刺史镇国军潼闗防御等使海録唐制吏部三铨尚书中铨两侍郎分东西两铨裴秀诗有肉如丘有酒如泉汉书张禹弟子尤著者淮阳彭宣沛郡戴崇宣为人恭俭有法度而崇恺悌多智禹心亲爱崇敬宣而疎之崇每禹禹将入后堂馀食妇女相对优人管弦铿锵极乐昏夜乃罢而宣之来也禹见之于便坐讲论经义日晏赐食不过一肉巵酒相对未尝得至后堂及两人皆闻知各自得也
荆山
压河连华势孱顔。鸟没云归一望间。杨僕移闗三百里。可能全是为荆山。
△唐书虢州湖城县有覆釡山一名荆山寰宇记荆山在鼎湖县南出美玉即黄帝铸鼎之所一统志在陕州闦乡县南二十五里○此诗一统志收入富平荆山非是相如大人赋放散畔岸骧以孱顔注不齐貌汉书元鼎三年冬徙函谷闗于新安应劭曰时楼船将军杨僕数有大功耻为闗外民上书乞徙东闗以家财给用武帝意亦好广濶于是徙闗新安去弘农三百里
次陕州先寄源从事
离思羁愁日欲晡。东周西雍此分途。迴銮佛寺高多少。望尽黄河一曲无。
△唐书陕州陕郡本弘农郡属河南道上声唐书代宗广德元年十月吐蕃入冦奉天上出幸陕州十二月上还京物理论河百里一小曲千里一大曲一直一曲九曲以达于海
过郑广文旧居
宋玉平生恨有馀。逺循三楚弔三闾。可怜留著临江宅。异代应教庾信居。
△唐书玄宗爱郑虔才更置广文馆以虔为博士长安志韩庄在韦曲之东退之与孟郊赋诗又送其子读书处郑庄又在其东南郑十八虔之居也离骚序屈原与楚同姓仕于懐王为三闾大夫三闾之职掌王族三姓曰昭屈景西谿丛语唐余知古渚宫故事曰庾信因侯景乱自建康遁归江陵居宋玉故宅宅在城北三里故哀江南赋云诛茅宋玉之宅穿径临江之府老杜云会闻宋玉宅每欲到荆州李义山亦云可怜留著临冮宅异代应教庾信居是也然子美移居夔州八宅诗云宋玉归州宅云通白帝城又有江山故宅空文藻之句葢归州亦有宋玉宅也
东下三旬苦于风土马上戏作
路遶函闗东复东。身骑征马逐惊蓬。天池辽濶谁相待。日日虚乘九万风。
△水经注潼闗歴北出东崤通谓之函谷闗邃岸天高空谷幽深涧道之峡车不容轨天池九万风见庄子
莫愁
雪中梅下与谁期。梅雪相兼一万枝。若是石城无艇子。莫愁还自有愁时。
△乐府莫愁在何处莫愁石城西艇子打两桨催送莫愁来
梦令狐学士
山驿荒凉白竹扉。残灯向晓梦清晖。右银台路雪三尺。凤诏裁成当直归。
△李肇翰林志翰林院在银台门北麟徳殿西厢重廊之后学士院在翰林之南别戸东向引铃门外虽宣事不敢入又曰学士毎下直出门相谑谓之小三昩出银台门乘马谓之大三昩邺中记石虎诏书以五色纸衔木凤皇口中飞下端门令狐綯传綯为翰林承?夜对禁中烛尽帝以乘舆金莲华炬送还院吏望见以为天子来及綯至皆惊
涉洛川
通谷阳林不见人。我来遗恨古时春。宓妃漫结无穷恨。不为君王杀灌均。
△洛阳记城南五十里有大谷旧名通谷洛神赋经通谷凌景山又曰容与于杨林流眄乎洛川善曰杨林地名多生杨因名五臣本作阳洛神赋恨人神之道殊怨盛年
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>