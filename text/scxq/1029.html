<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,甲申以前十二首,乙酉十首,丙戌三十二首,丁亥五十首,己丑十一首,庚寅十二首,辛卯至癸巳十八首,甲午五首,乙未四十七首,丙申三十五首,丁酉、戊戌三十七首,己亥十七首,庚子十八首,辛丑、壬寅五十一首,癸卯、甲辰三十二首,乙巳、丙午九首,戊申十二首,己酉五十八首,庚戌三十六首,辛亥三十六首,壬子一百五十二首,癸丑九十五首,甲寅三十二首,乙卯三十二首,丙辰一百十九首,丁巳七十首,窥园词,附录,后记,窥园留草全文在线阅读,窥园留草全文在线下载,大玄古籍书库">
<meta name="description" content="近代诗集。许南英著。1933年6月由作者之子许地山自费铅印,线装1册。近年台湾文海出版公司收入“近代中国史料丛刊”(沈云龙主编)。卷首有施士洁《序》、汪春源《序》、沈琇莹《序》、林景仁《序》以及《窥园先生自定年谱》、许地山《窥园先生诗传》。诗集系按年编排。收诗凡一千余首。后附《窥园词》一卷五十余阕。有民国二十二年(1933)许地山排印线装本。另有台湾文海出版社印行《近代中国史料丛刊》本_窥园留草_全文在线阅读_窥园留草_全文在线下载_大玄古籍书库">
<title>窥园留草_许南英_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">窥园留草</span> <br/>
          作者： <span class="inputVal" id="bkauthor">许南英</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]100508</span> <br/>
          说明： <span class="inputVal" id="bkdec">近代诗集。许南英著。1933年6月由作者之子许地山自费铅印,线装1册。近年台湾文海出版公司收入“近代中国史料丛刊”(沈云龙主编)。卷首有施士洁《序》、汪春源《序》、沈琇莹《序》、林景仁《序》以及《窥园先生自定年谱》、许地山《窥园先生诗传》。诗集系按年编排。收诗凡一千余首。后附《窥园词》一卷五十余阕。有民国二十二年(1933)许地山排印线装本。另有台湾文海出版社印行《近代中国史料丛刊》本</span> <br/>
          封面： <span class="inputVal" id="bkimg">Z_20760.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]窥园留草
[book_author]许南英
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]100508
[book_dec]近代诗集。许南英著。1933年6月由作者之子许地山自费铅印,线装1册。近年台湾文海出版公司收入“近代中国史料丛刊”(沈云龙主编)。卷首有施士洁《序》、汪春源《序》、沈琇莹《序》、林景仁《序》以及《窥园先生自定年谱》、许地山《窥园先生诗传》。诗集系按年编排。收诗凡一千余首。后附《窥园词》一卷五十余阕。有民国二十二年(1933)许地山排印线装本。另有台湾文海出版社印行《近代中国史料丛刊》本
[book_img]Z_20760.jpg


[book_title]序
●允白先生遗像
已矣，旧邦社屋，不死犹存面目！
蒙耻作遗民，有泪何从恸哭？
从俗、从俗，以是头颅濯濯！
窥园主人自题于台南，时年六十二。
●施序
予与允白，生同岁、长同里，处同笔砚、出同袍泽；凡所遭际，科名、仕宦、兵革、羁旅，举一生安乐忧患，盖亦未尝不同。允白年六十有三，客死南夷中，今墓已宿草。遗诗数卷，仅犹恒河、仓海之一沙、一粟耳。其孤雅不忍先迹之就湮也，奉其剩稿，问序于予。予年六十有七，燹余槁朽，自顾婆娑，生意尽矣；拊今追昔，其何忍序允白之诗！既而幡然曰：『世之号称为诗人者众矣，其不足当允白之一吷者亦多矣；则予又何忍不序允白之诗』！
允白家世凋窭，而雏声特异，崭然见头角。光绪之初，予主海东讲院，允白以博士弟子员肄业焉；乘锐攻苦，跌宕文场。春秋两闱，脱颖而出。通籍后，贫不能供驾部职，请急还山。
寻值甲午中东之役，乙未廷旨割让台湾，仓葛大呼，王人不服；允白与吾党诸子枕戈泣血，连结豪帅，敌忾同仇，而终于无效。允白遂宦粤东，宰烦剧者若而年；而朝政又鼎革矣。
陆沉归隐，与予啸傲于洞天鼓浪屿中，觞咏菽庄吟社又若而年，卒之以贫而客于夷以死：此允白之诗之所以不可不为之传也。
嗟呼，允白之诗，其传也、否也？予不敢知也！允白交遍海内外，而其少而壮、而老者，惟予相知最深；今序其诗，允白之真面目见矣、允白之诗亦见矣，此允白之诗之所以传也，又何沾沾于世之所谓诗者为哉！
辛酉（民国十年、一九二一）中冬，定慧老人施士洁序于鹭屿寄庐。
●汪序
春源蚤岁获交于允白许君，彼此观摩，遂成益友。维时台学使灌阳唐公文治方新，礼延耐公施先生掌教台澎讲院；于制义试帖外，倡为诗、古文词之学。院中月课，春源与君辄冠曹偶。君少孤，家贫力学，天资挺特；春源驽钝，常恐祖生先我着鞭。未几，君果以会魁授兵部主事。春源勉从君后，虽幸而得售，迄未能与君春秋同榜齐年，深以为恧。
君以崖厈自号，胸之所寓，笔之于诗。赤嵌城南故居有地数弓，杂莳花木，署曰「窥园」，日与朋侪觞咏；间或写梅弄翰以自娱，君盖澹于仕进者。亡何割台祸起，时春源以公车诣阙上书，不报；君与台帅同仇戮力，赍志不酬，恝然为蹈海之举。春源亦弃家避地，彼此流落闽南。终以劳燕分飞，一行作吏粤东、江右，不相见者几二十稔。辛亥鼎革，春源与君先后还山，同入菽庄吟社于鼓浪洞天者又数载。何意君之老健崛强犹昔，将为九万里图南之鹏，竟乘桴而居夷以死也！吾道之穷，宁仅诗人然也！
君诗不事涂饰，栩栩然自镜其元象。春源固陋，何足以序君之诗！回念数十年：陵谷沧桑，陆沉天醉，死生聚散于泯棼杂乱中者，君诗历历在心目焉。矧附相知之末，能无酸辛乌邑于山阳之笛、黄公之垆？读君之诗，屋梁落月，犹见颜色也！
岁在重光作噩（民国十年、一九二一）嘉平月祀照灶日，如弟汪春源拜序。
●沉序
岁辛亥，余识许蕴白先生余羊城听秋声馆，谈艺甚欢。暇则招同唱和，或至忘昏晓。嗣客芗江、客鹭门，唱和一如在羊城时。无何，先生有棉兰之行。同人饯之菽庄别墅，先生即席赋别，作变征之声，识者以为不祥；时丙辰九月九日也。先生居棉兰年余，诗益工，吟益苦。既病且死，遗蜕不归，所谓不祥者于是乎验。
夫古之诗人客死者多矣，若李太白、杜少陵，其最著者，然皆域中也；苏玉局不死于儋耳，而先生独死于黄支、乌弋之间，天之所以待先生者，何其薄耶！虽然，神州莽莽，一蜗角也，蛮触争雄，伏尸流血；其大哀诚有如「南华」所云者：『生无福地之可居也，死无吉壤之可葬也』。至炎荒数万里外，犹有一抔净土以瘗诗骨，其亦幸矣！且使后之来者，登垄凭吊，概然曰：『此诗人许先生之墓也』！如是，则先生为不朽，即天之所以待先生者为不薄矣！
嗟乎，先生已矣！而迂叟、耐公、筠老、翊翁复先后下世；老辈风流，一时销歇！夜台有知，其亦吟想悲凄于风清月白时否耶？
今者，先生嗣君将以遗集授梓，问序于余。枨触前尘，辄书数语于简端。其诗之佳，有副墨之子斯传之、有雒诵之孙斯知之，不赘辞可也。
壬戌（民国十一年、一九二二）伏日，衡阳沉琇莹。
●林序
嗟乎！衣冠敝坏，樊参军何贫；妻孥冻饥，杨县宰太拙！大造视才华如敌，我辈与文字为奴。历数我台耆旧工于诗者，室望七星，而施耐公憔悴且老矣；居居万鬼，而邱仙根牢骚至死矣。之二子者，虽沦踬窘乏；而伊川授杖、尚如盛年，曾子易箦、犹能正毙。独许先生蕴白者，幼而奇穷、仕而屯邅，死且葬身异域。吁！天之所以待诗人者，抑何若斯之酷邪！
叟殁之五年，其嗣君奉遗草将以寿世，而索言以弁其端。健也晚陋，何敢妄赞一词？且施、汪、沉诸老之叙，亦既详且尽矣。虽然，右军泛海，服食实偕许迈以修；尉佗居粤，日夕以见陆生而喜。毗野树下，青啸如仙；婆罗山头，长歌当哭！凉云洗暑，其飞奇肱之车；古月招秋，同听扶娄之乐。弓衣争绣真讲，茧纸传钞；舍人如卬负蟨，唯夔怜蚿。是则杜陵入蜀，惟■〈林上灬下〉张籍之灰；苏髯窜荒，独设鲁直之像。又胡不能不抚卷凄怆而明其概焉？
先生椎轮大雅，丹艧元气：婵娟不在貌，孰睇君如美人？傲睨不受怜，知何物为名士。其为诗也，荣光望气、火珠验经，镜乎万殊，约之至精。惟其博，挽歌、野谚古荡今肆，好好笑笑，头衔自署。惟其达，冰壶贮月、玉盘聚露，八垓清气，累劫不涸。惟其洁，伯麟题壁、司马指山，偶作激语，亦有微言。惟其讽，结念凄心、作泥化石，嫠鸾啼红，病鹤唳碧。又惟其怨，于是条发蕤播，征咀商含，丽南朝之金粉、雄朔部之山川。吾不知其曷为而使人仰也可歌、俛也可潸？悲夫！
荃孙满握，原是不祥之芳；块垒在胸，长积难消之物。后世我知，未详何人？穷年自苦，祗招百谤！先生已矣，诵兹遗编，引为厉戒！君如再世，永为没字之碑；我悔今生，已凿中央之帝。
壬戌（民国十一年、一九二二）三月三日，林景仁谨叙。

[book_title]甲申以前十二首
甲申（光绪十年、一八八四）以前
闻樨学舍将于腊月初五日解馆；初四夜，灯花忽开，喜而志之
终年伴我读书帷，方与青灯怅别离。今夜忽开花灿烂，多情若此可无诗？
卜得寒灯意不差，从今只照话桑麻。思将赠我无他物，结撰春心一朵花。
深宵相对理残篇，学舍叨光又一年！不意居诸长夜夜，而今始见火中莲。
有心腊烛还垂泪，何事灯花艳到明？是否春光知独占，佳音漏泄到寒檠？
笔
质直而心虚，与人无他技：毫末不敢私，尽心而已矣。
纸
昔子贵之时，曾居洛阳市。洛阳人情何？曰『薄乎云尔』！
登山
山后转山前，山前别有天；山前山未了，山后又山连。
拟唐人「自君之出矣」
自君之出矣，不复理残妆。思君如纺线，一转一抽长！
挽吴樵山外舅
论交与我结忘年，闻讣翻疑四日前（外舅于丁丑九月二十二日尚过「窥园」，坐谈半日；二十六日而讣至）。故里不归淹黑海（外舅原籍泉州），名山招隐到黄泉（因游冈山，中途暴疾）！几行绝笔谋儿女（外舅遗书以三女字余），半世知交隔地天。回忆看书贻拓本，临池不禁泪济然（外舅以余笔意近苏、黄，检秦邮帖相赠）！
端阳日哭谢宪章先生
命不如才奈尔何？几年笔砚共研摩。贾生「治策」虚宣室，屈子「骚经」吊汨罗。蓄艾不能除酒病，插蒲未必绝诗魔。停杯欲共冤魂语，三尺孤坟夕照多！
鼓山纪游
我昔在家山，曾读「古闽志」：榕城有鼓山，日夕萦梦寐。想欲一登临，林君有同嗜（林致和）；邱君喜欲狂（邱君养），王子争附骥（王泳翔）。壬午中秋后，同人毕秋试；相约出南台，不待携幞被。命仆买扁舟，呼童裹干糒；马江一帆风，山门顷刻至。一水慰溯洄，众山何嵬岿。斯游亦有缘，拾级从此始。万壑遍秋声，数家饶野思。松柏蔽天青，藤萝缠石翠。樵牧时或逢，猿鸟遥相避。百丈流泉飞，一声清磬坠。已到半山亭，有僧挂锡寄；揖客入禅房，席地蒲团位。我亦脚力疲，跏趺脱芒屣。老僧前致词，夕阳人影里：『请看摩崖碑，欲罢不能字。努力向前途，勿负初来志』！石瞪六千层，纵步忧颠踬。荡胸暮云升，刮面西风恣。更衣构小亭，闻是王忠懿。峦嶂秀摩天，殿堂高矗地。听经喝水岩，礼佛涌泉寺。山僧问来由，高谭有清致。座上证菩提，佛前看舍利。亦有百岁僧，袈裟脱半臂；扪虱向斜阳，旁若无人意。山楼亦明净，开筵饭疏食。指点翠微间，大师驱山魅。独登屴崱峰，与天通謦颏；苍崖翠壁间，处处探幽邃。扫石读新诗，妙语中心醉！山鸟啄稻粱，池鱼争饼饵。月影入檐低，苔痕上阶积。山楼枕簟凉，疏钟扰清睡。胜游足千秋，客心空万累！归来有短吟，当作游山记。
南台记所见
是愁是病是寒欺？斜倚熏笼力不支。我若梦中传彩笔，好图一幅病西施。

[book_title]乙酉十首
乙酉（光绪十一年、一八八五）
乙酉乡试，舟至马江口占
扁舟一棹马江平，席帽依然太瘦生；卖藕小娃犹认得，笑余三度到榕城！
自题梅花帐额
梦回书幌漏将残，曾与梅花耐岁寒。频唤山妻烹苦茗，一庭明月压阑干。
蛙鼓
梦回池馆寂无哗，鼓吹喧闻两部蛙。桑柘夕阳争报社，海棠春雨乱催花！几时蚁战初酣阵，何处蜂飞欲散衙？岂是正平灵爽在，屈身犹自作三挝？
蝉琴
入耳频和石上泉，请将缘绮托青蝉。有声自信非凡响，得趣何劳太古弦。羽调叶时鸣夏日，商音变处怨秋天。让他万壑松涛满，浓绿清音一饱眠。
蝶拍
六朝金粉不堪论，剩得翻风两拍存。按节日中衣任晒；踏歌花里翅无痕。记从天宝敲宫谱，梦与庄生唱鼓盆。倘入滕王新画本，依然子弟老梨园。
夜笛
弄残玉笛夜迢迢，又听虫声愈寂寥。绕径声飞风有韵，倚楼人去月无聊。落梅别调翻长短，折柳新歌记近遥。逸韵高低萦耳际，空阶默听到残宵。
秋柳（用渔洋山人原韵）
梨花前度系吟魂，转盼秋光到玉门。匹马嘶残深碧色，乱鸦啼破淡黄痕。愁生横笛新歌管，梦绕衔杯万酒村。好与断肠人送别，当年张绪不堪论！
非关繁露与微霜，本是柔条护曲塘。眉样嫩分新妇镜，梦魂冷系老渔箱。不闻弹指征唐士，空瘦腰围怨楚王。惆怅汴京花市好，双飞燕子寿安坊。
怯寒先着薄绵衣，竟与三春意态非。已似韦娘金缕尽，那堪苏小玉绳稀？楼台有客怜相望，燕雁凭君记代飞。一为停骖思往事，宦情、乡梦两相违！
自怜还是为君怜，镇日斜阳又淡烟！一片新秋明入画，几团乱絮薄成绵。数来眠起犹三度，阅尽炎凉又一年！独有桃花情意好，萧条相伴白堤边。

[book_title]丙戌三十二首
丙戌（光绪十二年、一八八六）
沪上雨夜
夜静雨初息，更阑烛未灰；乡园沧海外，移入梦中来。
沪上除夕
拨火围炉坐，今宵漏倍长；耐寒因守岁，拚醉复添浆。且喜灯花艳，旋听爆竹忙。叠笺呵冻笔，春帖舄双行。
沪上元旦
笙歌黄歇浦，孤客此迎春！风雪停中道，烟花自隔邻。笑书「恭喜」字，自祝苦吟身。闻道垂杨柳，柔条解系人。
天津道中
拥梦驱车出，星河欲曙天；草光珠滴露，柳暗黛含烟。野鸟喧初日，寒驴吸冷泉。枯肠费搜索，入望酒帘悬。
菜仓夜宿
顾我如稊米，令宵宿菜仓。孤村临驿路，荒屋隔驴房。土锉添煤火，瓷盆爇酒香。帝城云树里，明日卸巾箱。
闻蔡绛卿司马令嗣（应臣）县试前茅，书以志喜
一纸千金重，君家喜信闻。爱人能以德，有子必知文；入座芝兰味，摩空鸾鹤群。新硎初出试，拔队作前军。
都门清明日有感
细雨入清明，新烟出禁城。杏花天上梦，芳草客中情。九九寒威退，三三暖气生。墓田澎海外，拜扫忆诸兄！
闻陈卜五表弟秋试报罢，余亦春试罢归，书以志感
我望君诚切，君怀我更长。爱君如手足，误我是文章。转语聊相慰，何才那不偿？相期齐努力，鬓发未全苍！
丙戌偕徐仞千、陈梧冈两同年来京会试，徐捷得工部，陈考得中书；余已入彀，因对策伤时被放。二君强欲留余在京过夏，书此谢之
工部原诗客，中书号舍人；来时同幞被，归路自风尘。台阁花如锦，关河柳不春；不如归去好，傲肯自嶙峋。
甘蔤子
独抱美人姿，东风力不支。暂舒铺地影，羞放出栏枝。嫩脸餐霞重，清阴趁日移。绝非红豆子，亦自惹相思。
戏集香草笺句
汝纤我瘦不差池，对倚红阑不语时；十索十香空有恨，共君无事莫相思！
秋雨所期不至
红丁旧酒香初透，绿甲新蔬味亦饶；期与山人同一醉，忽闻风雨断溪桥！
风声又挟雨声来，落叶空庭覆绿苔；一语丁宁篱下菊，有花且莫尽情开！
七夕遇雨
黑云驱雨疾如潮，转为神仙贺此宵：舄尽银河千顷水，不须乌鹊为填桥。
王泳翔自闻樨学舍告归，约以二日再来，及期不至
听雨听风转费猜，河梁望绝又愁催；乡心已逐人归去，剩此诗肠日九回！
愆期不至苦非常，慎勿先期语寄将！偏是谢娘经阅历，殷勤嘱咐与王郎（泳翔言其内人与约，欲归勿先寄信示期。盖将及期之两三日前，令人悬系不已；况及期不至，则度刻如年，醉人似酒矣。诚阅历之言）。
为刘世抟茂才题并肩美人图
管城遥送美人来，不爱桃花爱绿苔。漫说乔家双姊妹，是儿眷属本天台。
穷途空笑阮生狂，那识温柔是者乡。为彼难消清艳福，尽将情种属刘郎。
四时宫怨（七绝集句）
寂寂花时闭院门（朱庆余），空留莺语到黄昏（段成式）！蓬莱阙下长相忆（宋之问），梦寐荒唐亦感恩（黄任）。
庭院沉沉画漏长（张尚礼），轻阴树底咽啼莺（谢宗可）；楼台深锁无人到（许浑），惟有葵花向日倾（司马光）！
古槐永巷暮蝉愁（张籍），一叶相飞已报秋（陆游）。莫上翠楼凭几望（郑所南），当时七夕笑牵牛（李商隐）！
云树深深碧殿寒（杜荀鹤），金垆香烬漏声残（王安石）；熏笼玉枕无颜色（王昌龄），常恐君王不忍看（张谓）。
台湾竹枝词
年年春色到瀛东，爆竹如雷贯耳中。镇日消寒惟有赌，一声「恭喜」万人同。
大南门外路三叉，二月游春笑语哗。桂子山头无数冢，纸钱飞上棠梨花。
春晚罗衫适体轻，买舟廿日渡安平。旌旗簇拥天妃过，茶果香花夹道迎。
佛头港里斗龙舟，挤拥行人到岸头。曾记昔年逢骤雨，仓皇红粉跌中流。
鲲鯓王入小西门，一月香烟不断温。回驾遍游城内外，下船时节已黄昏。
盂兰大会最闻名，鸡鸭豚鱼饭菜羹。一棒锣声初入耳，有人奋勇上孤棚。
佳期屈指到秋中，月饼团圆百印红。儿女鸠钱买瓜果，七层塔子火玲珑。
秋风策马出南郊，带得新诗马上敲。小住竹溪萧寺好，淋漓佳句壁中钞。
冬至家家作粉弹，儿童不睡到更阑。巧将糯米为龙凤，明日邻家共借看。
本来国宾自流通，每到年终妙手空；海外无台堪避债，大家看剧水仙宫。

[book_title]丁亥五十首
丁亥（光绪十三年、一八八七）
题颜汀如画蛱蝶探花图
颜生写蝶夺神工，写到探花妙手空。笑尔头衔夸及第，温柔乡里也招风。
王泳翔纳宠，戏作催妆诗贺之
苜蓿凋残荳蔻鲜，春风二月嫁人天；痴男原不移痴志（即用泳翔『人笑者男痴，痴男志不移』句），勉读召南第十篇。
久为西席忽东床（尊宠阿弟曾受业泳翔），礼分遥知叙桂堂。本是王郎渡桃叶，翻教桃叶渡王郎（泳翔暂为赘婿）！
频频顾影若无俦，八尺湘帘且下钓。秘却大乔无限恨（尊宠尚有大姊待字），自移奁镜自梳头。
钗头坠凤髻盘鸦，妆束今朝俨大家；对镜自怜还自喜，从郎细语索宫花。
淡红衫子怯轻寒，彻尽琼浆烛未残；香草笺诗还记否？手拈衣带恣人看。
巧思制出笔囊新，囊笔兼囊执笔人。漫向明窗书小楷，买丝劝汝绣针神（此段姻缘因贻笔囊而成）！
自题笔囊
钞书摹帖养疏慵，莫挫文坛未露锋；知是待开花五色，绮罗乡里梦重重。
直节虚心百炼锋，此才仅受管城封。阿房空作藏娇地，似此轻恩负祖龙。
题梅花赠赵雄叔
新凉一院乱秋虫，墨汁初浓烛影红；乘兴偶为梅写照，梦中惊起赵师雄。
闻樨学舍即景
天然位置一诗寮，此景从来未易描：芳草平阶无用翦，好山入户不须招；新添门外一渠水，旧种窗阴百本蕉。独惜岁寒无雪意，梅花消瘦大无聊。
暮雨
薄暮雨霏霏，寒鸦几点归；尚留空外影，远浦度残晖。
寒夜起坐
萧条瘦菊英，尚耐西风冷；岂我不如花，未堪当此境？
有赠
失火人犹贺，多金嫂便危。男儿能自奋，安在有家为！
感时
此身无百年，此名足千古。嗟嗟时世人，役役何其苦！既已美田庐，亦复荣簪组；妻妾列鸳鸯，童仆豢狼虎。顾盼亦足豪，乡邻谁与偶？以此为盛名，其实亦何取！海上无金丹，肉皮囊易腐；功名富贵身，北邙一坏土？况是膝下儿，昏昏愚且鲁。有酒饮则狂，无书医不愈。生儿永令名，翻以玷父祖。人各有此忧，胡不以德补？
五妃墓
墓在台南城外新昌里，墓碑题曰「明宁靖王从死五妃之墓」。
海山无处窜天潢，果尔王亡妾亦亡。同日雉经完晚节，有星鱼贯照新昌。苹蘩合附孤忠荐（同治甲戌，沈文肃奏以延平郡王郑成功祠列入祀典，五妃与焉），碑碣犹留十字香。监国夫人坟在否（监国夫人，陈永华之女、郑成功之孙郑克■〈臧上土下〉之妻也。克■〈臧上土下〉监国遇害，夫人随夫尽节，葬北门外洲仔尾。其地濒海，波浪冲没，不知其处）？凄凉洲尾吊斜阳！
伤心澎海竖降旗，誓死齐听绝命词。赤祚遗藩终草莽，朱家无地葬胭脂！天亡经、塽留孤岛，人似英皇泣九疑。凄绝万千新故鬼，月残听唱九池诗（范九池有五妃墓道七绝数首，勒石于南门外）。
闲散石虎墓
台南南城外有法华寺，即明末李正青梦蝶园故址也。其北畔一古墓，题曰「闲散石虎之墓」。考志乘，台湾流寓并无其名，意亦正青之流亚欤？正青先生名茂春。
梦蝶园边一坏土，残碑班驳勒「石虎」。墓中虎骨化灰尘，头衔独以「闲散」取。不知年代何许人，是清、是明难判剖。台湾自鼎革而还，郑氏开荒为初祖。其时亦有济时贤，文武衣冠难仆数：王、辜、卢、沉、张、郁、俞（王忠孝、辜朝荐、卢若腾、沉佺期、沈光文、张士■〈木郁〉、张灏、张瀛、郁永河、俞荔，此十人皆台湾流寓），刺桐花下诗坛聚。正青先生别一流，好佛自作「蝶园主」。之数人者我俱知，理乱不闻谢簪组。吁嗟乎！生才乱世总不祥，不如闲散之为愈！斯人不闻与虎群，虎亦不与斯人伍；剩水残山一虎坟，春草秋花荐牧竖。短歌当虎墓志铭，呜乎石虎足千古！
和郭士梯感怀原韵
知我何如我自知，空山岁月任栖迟！江淹未老才如尽，李广无侯数本奇。相与交游初舞勺，纵谈身世每倾卮。可怜君亦如飞鸟，绕树回环未有枝！
本来名士不求知，疏懒如云出岫迟。人到忘贫无异富；诗能不俗便称奇。有才何必名登榜，无累依然酒满卮。试看东风花历乱，落红偏是最高枝！
梦蝶园怀李茂春先生
李先生，龙溪人；明末进士。避乱，隐于台湾。
喃喃口诵「波罗蜜」，遯迹东来毘舍耶。名士晚年多好佛，古梅无主自开花。荒园蝶梦犹留址，瘴海龙潜未有家。二百余年香火地，孤松苍郁有栖鸦。
暮春感怀，兼呈林致和孝廉、王泳翔茂才、陈卜五茂才诸友
谬为诸君许赏音，十年久不作诗淫；刀因斗利锋先挫，玉为藏光蕴愈深。白袷有痕寒士泪，绛纱无语美人心。生平无一堪人意，置酒床头且自斟。
读施澐舫山长诗草，恭拟题词
吾师福慧本双清，弱冠驰驱游帝京：珥笔射策宴春明，秘省联班荣复荣。冲霄健翮如飞鹏，直上青云万里程。小臣自许答升平，老母承欢有长兄。忽闻断雁心怦怦，予季行役怅孤■〈忄孕〉，或出、或处两念萦，况有倚闾望归旌。挂冠买棹回东瀛，闭门不与世逢迎。人中佼佼铁中铮，实之大者声自宏。当轴闻名耳为倾，皋比讲学旧家声；海东桃李门墙盈（尊甫星阶先生，前亦主讲海东书院），吾师应聘为文衡。造士棫朴咏菁菁，十余年来叶士评。风流、道学两齐名，人拟汉代郑康成。我必是天上奎精，乃与东坡同日生；所以余事假诗鸣，偶得佳句锦囊盛。手自编订未梓行，先将稿本示南英。骚坛一队劲敌兵，何止五言策长城！雄浑劲健春雷轰，纤秾绮丽语流莺；犹如古侠一剑横，犹如儿女对吹笙。窥园寒月漏三更，高吟时复剔残檠；陆离光怪眩目睛，窗外知有鬼神惊！
秋日谒延平郡王祠
八月清秋秋皎洁，白帝初除三伏热；赤嵌几处有专祠？独拜有明郑忠节！忠节起自闽南安，彬彬儒服亦儒冠。轴覆枢翻明鼎革，慨然我独为其难！干戈满地降旗遍，甲马楼船拚转战。苍穹有意眷孤忠，大海忽将荒岛见。茫茫瘴雨杂蛮烟，横海将军气万千；北望已无明社稷，东来独辟古山川。一鼓荷兰战则克，寓兵于农教稼穑。惟公具有大经纶，知道足兵失足食。几回旗鼓出鲲身，恢复中原志不伸；纪岛火光销烈焰，天教海外死孤臣！回天只手嗟无术，天命有归神州一。二百余年隶版图，英雄心事如天日；御灾捍患护台阳，野老春秋奉瓣香。一自圣恩崇祀典，从来潜德有幽光。
客居杂兴
拨闷离家去，离家闷转深：雨声秋瑟瑟，灯影夜沉沉！
乡思知多少，残檠半灭明。客居原寂寞，祗有夜虫声！
前溪三尺水，大雨忽滂沱；截竹教童试，沙汀涨几多？
夜雨真无赖，荼■〈艹縻〉尽落花。多情双粉蝶，留恋到残葩。
过二重溪
一村初过雨，野水尚回漩。桥断思通竹，林疏渐补烟。草光浮极浦，树色染遥天。归去前途静，高槐咽暮蝉。
征妇词
楼台三尺雪，关塞万程途；苦战寒如此，边衣接得无？
塞上曲
大纛朔风飘，将军杀气骄；纵鞭驱怒马，夺取玉龙标。
采莲曲
郎妾各西东，隔住莲花路！不及野鸳鸯，东西任来去。
荻花
一派浔阳半是愁，青天碧海夜痕秋；琵琶水上随风起，吹出江边尽白头。
杂兴
天气初长日困人，近来诗稿懒誊真；偶思静作蝇头楷，用尽秋毫未入神。
案头书卷堪为友，篱角梅花即是春。笑说钱无如日落，行行连影不随身！
灯光射壁人留影，雨点敲窗鬼作声；裂破纸条吹灭火，暗帏欹枕到天明。
题许质珊墨兰（代友人作）
彼此同心本似兰，写兰当竹报平安。美人细认淋漓笔，笑向花前问质珊。
与陈子模、傅采若、张恺臣游梦蝶园，拜五妃墓；饮于竹溪寺，女校书四人与焉
下拜宁妃冢，闻游处士园。沿溪寻古寺，拂席布清尊。海外无名迹，空中有色根；桂山山下路，新月已黄昏。
雨夜不寐
滴滴铜壶夜漏迟，碧阑干外雨如丝。竹床藤簟初无梦，红烛纱窗合有诗。菡萏出泥刚得水，茅茨补屋恰当时。小园花落知多少？明日呼童试一窥。
更阑犹听响潇潇，天半雷声势转骄。煮茗白沙泉细沸，拾书红蜡烛频烧。三农待泽皆如愿，两地怀人共此宵。榻下嬴僮无挂碍，一眠安稳到明朝。
过旧游有感
分明旧事不堪论，咫尺天涯更断魂！流水落花空幻梦，青天碧海了无言。燕归巢冷留泥迹，凤去台空有月痕。翻是桃花情意好，似知崔护又过门。
偶成
眉尖眼角解温存，未必求凰曲动闻；赋就金门期一献，可能无负卓文君！
兰草
兰草湘中种，罡风一折寒：泪流三两副，思郁万千端。骨峭人应绝，情深鬼不单。小楼风雨急，红烛未烧残。
冬日游鹭岛榕林
久闻黄氏旧林皋，今日登临第一遭。海气万重天外画，江山一览客中豪。榕因送籁声偏永，鹤不惊寒啸愈高。自少能诗曾搁笔，不期从此再抽毫。
烟台道中
破晓事晨征，冬山尚酣睡；偃蹇不胜寒，白云为之被。
朔风卷地来，飞云连天积；日暮芝罘山，轮蹄一孤客。
云积高于天，云消深于渊；蹇驴亦饥渴，忍冻吸水泉。
太真
舍身为遣六军行，掩面君王太不情！比翼鸟分连理折，负他有殿号「长生」！
无人山下葬真姬，不及征夫革裹尸。空费洗儿钱百万，生前酷爱禄山儿！
委地花钿了不存，马嵬坡下渺芳魂。如何道士传来语，尚有金钗达至尊？

[book_title]己丑十一首
己丑（光绪十五年、一八八九）
被放出都
扪心自觉此心平，自古文章有定评。不信再来犹有望，依然两度未成名！计偕远道悲翁子，对策伤时笑贾生。甚欲邯郸寻梦去，人间无枕可通灵！
己丑在都，读吕汝修孝廉诗草，作此以当题词，并呈邱仙根诗伯
奚囊万水又千山，策马高吟入九关。献赋友朋膺泰侣（谓仙根孝廉），论交风骨晋、唐间。云开遥指鹏腾翮，雾散先教豹见斑。我有「窥园留草」稿，读君佳句拟除删。
尊酒论文幸识韩，燕京聚首倍秋欢（余于丁亥识汝修于台南试寓，兹因公车同寓都门）。重瞻标格真名士，得读嫏嬛胜拜官。久以山中为乐土，更从海外筑骚坛；即今射策金门去，别有经纶露笔端。
挽吴湘玉
病魔毕竟为情魔，一纸飞书唤奈何！顾我无言惟一笑，笑时恨比泪时多！
松鬓蓬蓬自苦辛，病来姊妹不相亲。一宵未了风尘债，强挽郎偎翠佩身！
空谷争传第一家，腰肢争柳貌争花。偶随仙子凌波去，辜负湘裙六幅纱！
枕屏无梦到潇湘，太息情长命不长！阿母错怜教不嫁，前身应是杜兰香！
卧病经旬怨转痴，罡风如翦断情丝！怜卿酷为荔支病，故筑香坟傍荔支（玉有嗜荔支之癖，病时犹日啖数十颗；葬于南门外荔支宅）。
回思旧事堪怜惜，巾扇钗裙一样深。卿似落花寒食节，春城无处不伤心！
老妓
当初悔不嫁商人，断送莺花几度春？记曲剩余红豆冷，登楼羞见绿杨新。绝无乐府留前辈，那有空房寄此身！夜静忽听儿女语，泪痕如水月如银！
海漫漫
海漫漫，谁是求仙海外还？浪说蓬莱金玉阙，虚无缥渺诳人间！有人鼓浪冲波去，秋水连天不遇仙。仙在人间人不见，升天入地求之遍。徐福楼船东复东，一去东洋不复转。海漫漫，空无际；那有仙舟海岛系？辨石已无严君平，好奇偏笑秦皇帝。崆峒山头拜广成，伊古帝尧闻真谛：必静必清毋劳神，便是神仙长生计。吁嗟乎，半生名利客，一梦入邯郸；纵有神仙传妙语，世人枉自炼金丹！

[book_title]庚寅十二首
庚寅（光绪十六年、一八九○）
申江旅次
晚来飞雪又重重，乱酌无巡兵转浓。拥被欲寻归去梦，冷魂飞不过吴淞！
申江即景
此景中原得未曾，楼台处处两三层；沿江无数垂杨绿，一树垂杨一盏灯。
吴淞夜泊
船向吴淞浅处行，楚人水调倚窗听；笛声吹落江心月，水上渔灯天上星。
通州舟次
轻舟一夜响潺潺，知过河流第几湾？晓起推篷窗外望，依然身在麦花间。
早起
起来不用报鸡筹，灯火微微焰未收；士女曾闻诗戒旦，乾坤独得气如秋。好花未醉先红靥，小鸟无愁已白头。分寸光阴宜护惜，将勤补拙励前修。
无题
几载阴资激厉功，窥臣有女在墙东。那知快婿求和靖，更有高人爱伯通。水是澄怀能印月，竹原劲节不妨风。冥冥仗尔氤氲使，颠倒因缘两不同！
歌儿名月宫者，以团扇索诗，作此应之
不妨唤我作诗狂，吟到香奁句亦香。自比三郎多艳福，人间长得听「霓裳」。
吴头楚尾驻婵娟：管领春风二十年；何必东皇长作主，斯人斯扇两团圆。
和赵玲史除夕即事原韵
风雪连天渐酿春，小园梅放一枝新。万千忙处抽身出，静里裁诗欲寄人。
竹窗初日鸟鸣辰，斜折诗筒得句新；我亦笑君多事甚，岁除无债又赊春。
题画梅纨扇赠李丽川司马（时任凤山县，卓有政声）
漫天风雪冻难支，酝酿梅花作意迟。怪煞天公不公道，春风偏是上南枝。
岁暮约王泳翔窥园饮酒
腊鼓频催岁欲阑，与君促膝强为欢；杯中有酒消愁易，海外无台避债难。贾岛尚余诗可祭，冯欢那肯铗空弹？小园报道梅花放，约尔探春共倚栏。

[book_title]辛卯至癸巳十八首
辛卯至癸巳（光绪十七年、一八九一～十九年、一八九三）
林佑轩同年索画，时在台将有续弦之喜
可怜独客天涯住，着意看花已二年。闻道南枝好消息，从今不冷落逋仙。
邱仙根工部以诗索画梅，用其原韵应之。时仙根掌教崇文书院，而余辞
蓬壶书院之聘
讲学输君据上游，偷闲让我占林邱。一枝图点淋漓笔，写作梅花澹墨浮。
索梅想欲梦同游，不怕林逋错老邱。一首新诗名士聘，分来半树暗香浮。
王泳翔索题秋海棠画扇
十年不赋闲花草，王子多情泥短吟。看画剧怜花薄命，怀人顿触我伤心。栏干屈曲烟犹重，帘幙低垂月未沉。夜奏通明重乞借，秋阴可否换春阴？
黄金台
一望蜃楼海市虚，残山剩水有樵渔；我来不见黄金址，为报燕昭一尺书。
有赠（代方雪桥）
忽唱骊歌仆在门，别筵和泪强为吞。锦衾慰藉喁喁语：约后思前总断魂！
衾裯昨夜不成欢，余暖余香上玉鞍；再莫为侬回首望，断云零雨小楼寒！
猖狂性格带柔肠，铁剑瑶琴自束装。古道夕阳偷写照，丰神宜友亦宜郎。
凭君去去忍淹留，多一分留一倍愁。闻道聪明多薄幸，如君是此性情不？
忆菊
着意在篱东，芳魂几日空？花容都寂寞，心事尚朦胧。节晚人偏瘦，秋归梦未通；多情情更误，无语怼西风！
访菊
花事近重阳，高人日日忙：招邀三径外，问讯竹篱旁。是处吟秋色，谁家赋晚香？萧条休傲我，诗兴倍堪偿。
品菊
秋色漫相争，霜花种种呈；如人甘澹泊，等我费详评。傲骨谁堪瘦？孤芳孰最清？何当邀赏识，老圃冠群英！
供菊
小径纵遨游，黄花品孰俦？摘来金盏艳，坐列玉瓶秋。寄意篱垣角，钟情几案头；一枝聊自适，相对景偏幽。
送王泳翔屏山访友
名山有佳友，相得每相从。古木斜阳挂，迷津野老逢。桥荒惊积雨，径尽见层峰。好是巴山雨，添君夜话浓。
窥园漫兴
就花缺处补茅庐，拟似衡门泌水居。幽径半村还半郭，小窗宜画亦宜书。阶前生意裁红药，篱外秋光种绿蔬。除却搢绅官气习，秀才风味忆当初。
秋风石径长苍苔，久与衙官谢往来。天上时时云狗幻，人间处处火牛催。豫章旧榻无徐稚，易水荒台吊郭隗。笑尔枢曹闲散吏，不当官去愧无才！
天生傲骨自嶙峋，不合时宜只合贫。容我读书皆造化，课人艺圃亦经纶。云雨翻覆一双手，冰雪消磨七尺身。不信驽骀鞭不起，也曾驰骋九京尘。
相逢俱是济时贤，愧我无能着祖鞭。厚禄故人无一字，措资散吏又三年。杜陵老屋秋风破，庾亮高楼夜月圆。兰秀菊芳长误我，酒酣频唤奈何天。

[book_title]甲午五首
甲午（光绪二十年、一八九四）
题画梅，赠陈焕耀（时中日失和，海氛方炽，有感作此）
斜风料峭到冬初，爱种梅花手自锄。踯躅荒园犹有恨，荆榛满地未芟除！
和祁阳陈仲英观察感时示诸将原韵
茫茫谁是济川舟？费杀筹边设戍楼！巳撤屏藩资广岛，那堪保障督并州！如斯纵敌成骑虎，遂使蹊田竟夺牛！半世紫光名相业，一朝断送海东头！
潜移兵祸海之东，炮火澎瀛杀气红。大帅易旗能御敌，平民制梃愿从戎。岳家军信山难撼，宋室金输库已穷。有诏班师臣不奉，圣明亦谅此愚衷！
妖氛纔息十三年（甲申台北有法人之战），烽火东溟又起烟。秦帝有心收党郡，鲁人无计返汶田！从今梓里非吾土，何处桃源别有天？欲隐枢曹为散吏，宦囊萧索转凄然！
难挥退日鲁阳戈，除是神鲸再跃波。望岁有谁趋免冑？求援终属倒持阿！牢羊已失成蛮触，市虎纷传幻战和。一局残棋浑未定，甲兵何日洗天河？
（附）原唱
上相东行一叶舟，五更笳鼓起舵楼。大名巳自垂千古，此错何堪铸九州？玉帛先将迎妇雁，河山权作犒师牛！有谁哭向苍天问？万里孤臣海尽头！
万年王气起辽东，朱鸟祥开一粒红。宗祖艰难会卜洛，臣工计策祗和戎！东邻地竟汶阳返，西帝图翻督亢穷！旰食宵衣频北顾，涓埃谁为答宸衷？
郑氏归仁二百年，王师渡海扫烽烟。廛居夫里宽征布，户有丁男尽力田。屈价终身成异俗，弁髦何日戴尧天？漫云殊俗无知识，欲叩重阍亦枉然！
圣明何事召兵弋？万里扶桑骤沸波。自大夜郎思比汉，辨奸英主早烹阿。疮痍无奈伤元气，慈忍终当致太和。壮不如人臣已老，诸君强起挽天河！

[book_title]乙未四十七首
乙未（光绪二十一年、一八九五）
奉和实甫观察原韵
时局变迁，拟焚笔砚，承余姚吴季籛寄和沅湘易实甫寓台「咏怀」六首原韵，并附实甫原唱，致言索和。展诵之余，檐际雨晴、纸窗风裂，依稀似有鬼神涕泣也。晚间伏枕效颦原韵，■〈扌翕〉杂寡绪，录呈季捻籛、实甫、鹿岑诸公笑正。罗鹿岑名绮章，广西人。
黑海黄河任往还，榆关回首白云间！悲歌有客来燕赵，凭吊无人管海山（实甫奉刘岘帅命自山海关来台，欲与唐中丞商办军务。在申江即闻台北失守之信，折而来台南，商刘渊师起任申包胥之役，亦人杰哉）！寇准信能司北钥，赵佗浪说长南蛮。有谁起任筹边事？国士无双尚内艰（时实甫尚丁内艰）。
浮槎为我难中民，清节和神泽似春。儒将流风君借寇，黍苗膏雨伯思郇。结交肝胆同盟血，誓许头颅不惜身。记得白龙庵里会，澧兰沅芷忆佳人。
赤嵌孤岛萃狼烽，仁轨天生闲气钟：「毗舍耶」山开一局，「婆娑洋」海隔双重。残山剩水呼仓葛，晚岁寒天见老松。竟使葫芦依旧样，紫桥尚有黑旗纵！
元武旗撑五丈峣，扶桑霸气黯然消。不甘披发冠冠楚，犹是章身服服尧。议院广开民主国，版图还隶圣明朝。请看强弩三千彀，鹿耳门前射怒潮！
茶樟矿炭萃菁华，况有金苗日拣沙，争羡五行山献宝，忽惊两度炮开花。纸糊媪相贻蜂虿，钱赐金人豢豕蛇。失马塞翁浑祸福，问天欲泛斗牛槎！
投笔从戎恋虎头，巨川欲济苦无舟！涕零阙下陈同甫，谈笑军前李邺侯。仗剑定应除丑虏，执鞭窃愿逐豪游。满腔热血向谁洒？诸葛先生近豫州。
吊吴季籛参谋
季籛名彭年，为刘渊帅幕客；往来公牍，多其手制。高谈雄辩，动惊四筵。公余之暇，不废吟咏。乙未夏五月，台北请援，刘帅遍阅诸将，无可恃者；季籛毅然请行。领兵数营，至彰化八卦山遇贼，诸军不战自溃，季籛独麾七星旗队与贼决战；孤军无援，困于山上，中炮而死。呜呼壮哉！
北望彰城吊季籛，西风酸鼻哭人天！沙场白骨臣之壮，幕府青衫我独贤。旗卷七星援卒散，山围八卦贼氛然。岂徒一死酬知己，苹藻春秋荐豆笾。
北望彰城吊季籛，离奇火色与鸢肩。死犹仗剑为雄鬼，生亦工诗作浪仙。遗恨千秋师退次，招魂一恸子来前！赤豹白龙扶翠辇，灵旗来往海中天。
防匪
匹马驰驱出北门，书生惭愧不能军！夷吾自创连乡法，龚遂空传谕贼文。城社已遭狐鼠毒，溪山竟聚犬羊群！兴戎伏莽营三窟，隔岸人家尽贼氛。
赤子潢池敢弄兵，梗顽竟自外生成；杀人坛作萑苻盗，命将何劳细柳营！白水漈头屯野垒，乌山仑上听残更。荷戈御贼皆农父，太息犁锄尽息耕！
练军小队驻南庄，号召团丁遍四乡。从我袒衣周太尉，望君免冑沈诸梁。忍闻中泽鸣鸿雁？那肯深山放虎狼！剿抚兼施操胜算，管教争献夜郎王。
号令遥传上将坛，书生独任斩楼兰。群酋自恃秦关险，诸将争歌蜀道难。羊叔鸩人心不毒，鱄诸刺客剑犹寒。健儿越岭如飞鸟，掷献头颅血未干。
挥军直捣甲山埔，乱石围营虎负嵎。乌合纷飞巢破碎，羊肠曲折路崎岖。操刀聊弒从戎事，传檄先安胁从徒。从此南人长不反，望尘乡老拜征途。
鸡犬桑麻付劫灰，流离琐尾怯归来。仓箱有粟鸟争啄，篱落无人门自开。避地偶随亲友去，隔溪潜约女儿回。斯民忧乐诚吾事，满目凄凉亦可哀。
和哭盦道人易实甫观察台舟感怀原韵
两洋无水济枯鱼，妄诞纷传鬼一车。愿渡长江追士雅，那堪秋雨病相如！谁偕秦伯无衣赋，犹作颜公乞米书。傀儡登场已作戏，暗中任彼线提予！
悲笳隐隐月当窗，黄鸟哀鸣去此邦。漫道分龙渡东海，竟无苏鲋决西江。干戈满地孤城险，波浪兼天巨舰撞。羡杀余姚吴季子，星旗队里换云幢。
东征果尔缺戕锜，将士南来力不支；新郑掔羊降楚子，临洮牧马许胡儿！丈夫意气千金重，壮士恩仇一剑知。心铁磨余磨鼻盾，指挥子弟守城陴。
投鞭快语听苻坚，将帅弢钤祗望天。教战卫公空好鹤，思乡蜀帝共啼鹃。成蛇始信难添足，群蚁如何不慕膻！半壁东南留半壁，余生效死亦时贤。
（附）原唱
此行端不为鲈鱼，万里南舟接日车。演弃朱崖非得已，越熏丹穴果何如？久轻陆贾千金橐，欲达刘公一纸书。碣石潇湘迷处所，海天极目独愁予！
火维朱鸟在南窗，割据英雄有旧邦。方慕班超探虎穴，岂知项羽走乌江！六州错铸金瓯缺，一局棋枯玉斗撞。纵得黄冠归故里，梦魂犹赧碧油幢。
顺昌闻道有刘锜，赤手空拳半壁支。即墨田单为守将，睢阳南八是男儿！两河忠义旌旗在，万福威名草木知。谁识洛阳年少客，抚弦凄壮共登陴。
漫道扶余拥仲坚，海滨邹鲁日中天。潮州谪宦能驱鳄，汐社遗民共拜鹃。千圣降灵留命脉，九州同气拒腥膻。辽东皂帽聊城矢，一节徘徊愧昔贤！
番社防匪偶成
深林日出晓烟消，过一重溪是菜寮；拔马、锡猴番社路，槟榔树下绿芭蕉。
笋舆初过木冈山，百丈悬崖步步艰。遥指南庄深树里，沿溪路转十三湾。
老农健步苦相邀，鸡黍田家野味饶。歇马万山苍翠里，人烟密处半平桥。
乌山顶上有人家，少妇茅檐擘苎麻；黑齿红唇蝉鬓整，满头乱插瑞香花。
竹筒高架翠微巅，凿石穿云自引泉；乞火烧柴消溽暑，一杯清茗泡香橼。
葛衣草帽两芒鞋，过大乌山淡水溪；零落村庄兵燹后，贼巢无复八张犁（一重溪、菜寮、拔马、锡猴、木冈、南庄、半平桥、乌山、淡水溪、八张犁，皆番社名）。
和王泳翔留别台南诸友原韵
文坛犹记竹溪西，一队鞭丝帽影齐。南国香销名士尽，杜鹃休向耳边啼！
竹枝唱罢泪如丝，庶务纷更异昔时。一样灾黎遭小劫，幽冤谁诉与天知？
为友人题五更待漏图
圣节王春待早朝，御寒裘帽换金貂；微臣一体覃恩被，愿献春台玉灼调。
铜龙滴漏夜迢迢，阊阖门高雪未消；青琐朝班臣待阙，官奴红烛烬三条。
题画梅，赠陈岳生（时同在鹭门）
同是天涯沦落人，那堪重忆故山春！客中况是匆匆别，别后看花亦怆神。
乙未秋日游丁家絜园
罡风送客到三阳，揭邑于吾是故乡。恸哭谁人怜阮籍？钓游无地隐严光！欲寻吕祖邯郸道，竟入裴公绿野堂。红蓼白芦围水阁，伊人宛在水中央（丁雨生中丞尚停棺园中水阁）！
楼台亭馆尚依然，冷落繁华二十年。主是令威难化鹤，客真杜宇欲成鹃。一畦寒菜锄斜日，半亩残荷锁淡烟。不负仲宣楼上望，瓣香低首拜湘贤（楼上祀湘乡曾文正公牌位）。
湖山原欲小勾留，无奈愁人倍有愁。非是陶潜能卜宅，剧怜宋玉善悲秋。功名险作焚身象，眷属浑如不系舟。眼底沧桑无限感，西风不忍再登楼。
题林云臣还来就菊花小照
逋仙本是梅之婿，竟效陶潜爱菊花。我展斯图秋兴起，归来欲赋已无家。
题蔡得路司马北堂承欢图
孝弟皆天性，披图自有真。荆田欣爱日，萱国庆长春。燕喜诗歌鲁，乌私表欲陈；触予游子恨，风木倍思亲！
冬日客居鮀浦，吴献堂过访
此地原羁旅，逢君是故人。有缘如梦寐，无病各吟呻。酒热人先醉，灯寒我已贫。沧桑家国泪，相对一沾巾！
自题画梅
四邻爆竹自喧哗，岁晚寒生旅客家。闹里抽身无俗事，自和墨水写梅花。
寄台南诸友
徒死亦何益，余生实可哀！纵云时莫挽，终恨我无才。身世今萍梗，图书旧劫灰。家山洋海隔，乡梦又归来。
忆昔筹防局，乡人义愤同。黔驴齐奏技，桀狗尽居功！含璧怜余子，收棋误乃公！幽冤千载后，谁为表初衷？
喜赖敬熙至潮州
未来曾有约，常恐不如期。有客悬徐榻，劳君下董帷。养亲原笔砚，报国此须眉。我幸居相近，停车好问奇。
台感
居台二百载，九叶始敷荣。自处贫非病，相传笔代耕。问天何罪戾？误我是功名。一掬思乡泪，松楸弃祖茔！
题画梅，赠宗人穆堂同年
金石图书付劫灰，那堪问讯故园梅？怜渠傲骨嶙峋甚，犹自含香海外来。
台局之变，台北郭茂才会川仗义与抗，所谋不遂，闻其来鹭江虎溪岩祝发为僧矣；感而作此
破尽家山剩此身，苍天厄我作劳人！几茎发甚千斤重，尚有风尘未了因。
赠陈省三观察、雨三鹾尹昆仲
浮家寄鮀浦，独客入羊城。地已牛皮弃，人余虎口生。壮心销烈士，悲泪洒新亭！末路谁相顾，元方两弟兄。
和宗人秋河四首（客南洋新加坡作）
容易秋风又一年，浮生如梦事如烟！此身局蹐留天地，小劫沧桑幻海田。日刻驹光销壮志，雪泥鸿爪恍前缘。鄙人笔砚都灰烬，竟为新诗触绪牵。
亭院新秋爱嫩凉，玉缸花扑酒初香；客来赤道三千里，座列金钗十二行。清福合宜居此地，好山竟是胜吾乡。穷途顿触流离眼，瘦菊疏篱自夕阳。
薄醉应难再举杯，参横斗转赋归来。流萤远树犹开火，怒马轻轺小忽雷。主是陈遵劳缱绻，客同阮籍尚低徊。萍踪聚散浑无定，如此相逢有几回？
男儿四海皆兄弟，况是高阳一派亲。避地自怜非海客，问天未许作闲人。苦无媚骨能谐俗，惟有刚肠但率真。强策驽骀还有力，重来驰骋九京尘。

[book_title]丙申三十五首
丙申（光绪二十二年、一八九六）
丙申九月初三日有感（去年此日日人登台南）
凉秋又是月初三，往事回思祗自惭！汉代衣冠遗族恨，顺昌旗帜老生谈！血枯魂化伤春鸟，茧破丝缠未死蚕。今日飘零游绝国，海天东望哭台南！
秋河再燕咽也是园倒叠前韵（座中八人，七人同姓，其一姓李）
主人邀再饮，几榻净无尘。日涉陶元亮，风流贺季真。群公皆韵友，独我是劳人。犹忆兰亭会，诸王半是亲。
当筵无俗客，宾主共徘徊。帘影入纤月，车声响薄雷。武陵偕子隐，函谷有人来。有酒无佳句，余才负酒杯。
风景重阳近，楼头望故乡！冷蝉终乏韵，断雁恨分行。绿竹留高节，黄花爱晚香。羡君风雅士，不比世炎凉。
岂特宗潢谊，尤深翰墨缘。骐骝嘶冀北，鸾鹤下芝田。晶榻留花气，银铛沸茗烟。归来清不寐，铜漏夜如年。
题云龙图
神龙天表露端倪，亿万苍生望眼迷；尽道风云隆际会，扫清东海恶鲸鲵！
谁知首见尾终藏，蛟蜃依然肄獗猖；再不飞腾神变化，海氛何止两重洋！
读邱菽园观察咏红楼梦中人诗册
班熏宋艳萃奚囊，吟到红楼独擅场！幻境别开诗世界，春兰秋菊有评章。
笔墨原参造化功，洛妃巫女赋同工！香魂若听菽园唱，妒杀怡红与悼红。
红颜薄命寻常事，感慨如君旷代深；搔首问天无补恨，凤鸾飘泊有知音。
忏除结习老头陀，读罢新诗又障魔；凉雨客窗灯似豆，风来如听佩环过。
邱菽园观察招咽南洲第一楼分韵，得一字
菽园豪情谁与匹？飞笺柬我如羽疾。画楼高处矗南天，酒香花香交泛溢。谁识花香与酒香，酝酿主人一枝笔？管弦声里雅征吟，好句如珠冲口出。骚坛健将肃精神，静听主人宣令毕；各拈一韵成一诗，不拘体格五七律。毘舍耶客本麤才，忽闻斯言惴惴栗。自从小劫历红羊，身似孤臣遭屏黜。犹如巢破乱飞蜂，依草附花难酿蜜；落拓江湖杜牧之，忏除结习王摩诘。主人爱才如爱命，不因穷通与得失；令我挥笔写牢骚，赏识风尘引入室。海天诚不负斯游，得与群贤谈促膝。异时分手各西东，不知斯会复何日？雪泥鸿爪是因缘，我为拈毫纪其实。时在光绪丙申年，仲冬十一月初一。
送邱菽园观察回海澄（时奉其先封君灵柩回籍）
一刺来投万里奔，主人先我返邱园。几囊束笋新诗卷，双袖酬花旧酒痕。冀北乍欣逢伯乐，汝南翻怅别陈遵！穷途作客真无奈，多少心胸未敢言。
多少心胸未敢言，星洲何处是龙门？功名阨我终安命，笔墨逢君亦感恩。别酒忍添游子恨，灵旗长护大夫魂！明年春水漳江绿，为我呼童一启轩。
新嘉坡竹枝词
海山雄镇水之涯，商贾云屯十万家；三岛千洲人萃处，此坡合好号「新嘉」。
傍晚齐辉万点灯，牛车水里闹奔腾（牛车水，地名；多娼寮）；笙歌一派闻天乐，人在高楼第几层？
觞咏楼头泛彩觞（觞咏楼，酒馆名），团花簇锦绕珠娘；夜光杯尽兰池酒，白牡丹花变澹红（白牡丹，妓名）。
女儿装束学男儿，变格文章夺目奇；可是酒阑人静后，衾裯始得辨雄雌（有妓名吴玉，年二十余，作男装，居然一美丈夫）。
花布红衫浅绿裈，鞋拖鸭舌步温存；金刚钻石簪螺髻，不着胭脂也断魂。
乘凉踏月打球场，细草如茵坐阿娘；酒果横陈拚一醉，恣人看煞野鸳鸯。
述怀（客新嘉坡除夕作）
独客已无家，客中重作客；鮀江已他乡，他乡复行役！五月入羊城，酷暑汗流额；岭南烟瘴地，况是炎威迫。西人重卫生，先事防疹疫；英属新嘉坡，因之禁海舶。来者尚有人，往者已绝迹。令我心如焚，进退殊躅踯。赖有贤主人，早晚相慰籍；时为驾桐艇，相与醉花席。转瞬忽新秋，珠江珠露白；泛海七洲洋，船唇浪花拍。水程八日余，寝馈蛟龙宅。壮哉此行游，岂曰行蛮貊！入世虽无缘，反躬惟自责：悔不学逢迎，况有孤高癖！倦鸟不知还，毋乃太局蹐；且勿随人忙，偷闲过除夕。
廖内（荷兰属地，福建、潮州人甚多）
福坡对面是潮坡，来往扁舟似掷梭；放着青山闲不住，人家都傍水边多。
云水生涯让老渔，夕阳欲下晚潮初；布帆小艇冲风出，随意沿溪去打鱼。
曼谷（暹罗都城）
暹江江水远连天，江畔家家系渡船；泛宅浮家成海市，夜潮来往枕函边。
居人多是水为乡，落日江边浴晚凉。丱角儿童轻似鸟，飞身凫渡水中央。
不曾携得丹青笔，遍写杨妃出浴图：露袒当胸坟起处，鸡头新剥不如酥。
乘凉隐坐小轮舟，鼓浪随波爱晚游；见惯中华难见物，美人双乳野僧头。
秋河贻梅花画册，诗以谢之
学书愧不学专家，倒倒颠颠作蚓蛇；忽悟南村老学究，胡涂圈点似梅花。
浮生佛说是因缘，酷爱梅花已十年；正眼法门无处觅，头陀妄证野狐禅。
不辨香魂与墨魂，春风随我返中原；他时按谱临摹处，便忆星洲也是园。
分得罗浮百幅披，也同香草美人贻；江南陆凯输慷慨，驿使相逢仅一枝。
偶成
南唐一阕破家山，落拓江湖作散闲。羁客尚羞弹剑铗，寡兄遥劝唱刀环。才如误我狂成癖，酒易欺人醉上颜。对镜忽惊双鬓影，青丝已露数茎斑！
波涛西望海漫漫，王粲楼头独倚栏！爱我尚留权小住，住人翻觉是无端。儒生薄福为行客，俗子多金类长官。坎■〈土禀〉自怜还自解，无求顿觉地天宽。
游暹罗佛寺
入境宜从俗，随缘到上方。钟声度隔海，殿角挂斜阳。偏袒僧人服，蓬头蛮女妆。讹传拜三宝，丈六大空王（俗人谓三宝公是明时郑三宝，实则三窦佛也）。
岁除日得家书
腊皷催声急，惊心又岁除。酒添游子恨，春入老兄书。身世浮萍似，家山劫火余！辽东还白帽，明日愧华裾！

[book_title]丁酉、戊戌三十七首
丁酉、戊戌（光绪二十三～四年、一八九七～九八）
和吴质钦司马原韵
丁酉春，在星洲遇吴质钦司马奉游历南洋、采探商务之役。旧友他乡，不尽沧桑之感！复承惠佳章，并索和句，敬步元韵，以志萍踪散聚之缘云尔。
铁马金戈忆旧游，相逢又在海西头。时当危局书无补，主有深恩剑未酬。季札才堪当使命，少陵诗半寄离忧。家山极目云烟里，太息东南海外洲！
和秋河送行原韵（并引）
近将告归，此心欲碎。复承秋河见惠佳章，回环雒诵，情见乎词。李谪仙云：『桃花潭水深千尺，不及汪伦送我情』！秋河殆有过之无不及也。月影横窗，移灯觅句；即用原韵，聊写离怀。
炎海深无极，如君送我情；海水碾飞轮，如君送我行。我本林泉癖，无意谒帝京；胡天苦相厄，鲸鲵肆东瀛！谁呼仓葛死？孰谅伯夷清？家山怅已矣，避地偕寡兄。漂摇无定处，遑计身外名？主人勉相勖，酌我以巨觥；劝我贾余勇，莫负寸心盟！慷慨赠多金，策厉奋前程。为贫为禄仕，听皷五羊城。努力还自爱，勿堕我家声！我爱我秋河，才迅如律令；新诗压行李，读罢心为倾。搔首问青天，天高月正明；欲别转无言，感愧心交萦。
也是园席上和梦盦
丁酉二月，在新嘉坡将附轮回华，秋河于「也是园」留饯。并以一别各自西东，不胜落月屋梁之感。用西人影相，图中萃秋河、寄园、寿岩、梦盦、意堂。梦盦即席赠诗送行，并索和。
别筵复为一天赊，秋士当筵奏铁琶。君似有人传彩笔，天犹厄我滞乌纱。腼然面目羞明镜，仓卒行踪逐远槎。强欲成诗浑未就，酒酣耳热眼生花。
也是园即席留别
竹林张祖饯，宾主一家亲。此会苔岑共，相看面目真。浮云闲似我，小雨苦留人，报道行期改，多游一日春。
聚散原无定，相看唤奈何。酒因衰病减，诗为别离多。心版盟高谊，头衔寄末曹。他年桑梓会，胜事话星坡。
陈子承司马嘱题梅花图，为其节母郑太宜人写照
数点梅花傲冰雪，古干虬枝能屈铁；斯图莫作等闲看，原为斯人表苦节！呜呼苦节天亦哀，风霜历尽春阳回；试看梅子非凡品，尽是和羹调鼎才。
题王泳翔玉照
天地不仁刍狗虐，水火风雷开橐钥；船坚炮利夸富强，渺兹毛锥弱又弱！典谟训诰古鸿文，科目文章今鸩毒！不任吾用中书君，我将并砚一齐焚。浪说铭勋铸铜柱，羞谈射策入金门！忆自秦、汉、唐、宋、元、明全盛日，其间文人几辈出？高文大册称作家，无补斯民于万一！不图天壤此王郎，双目炯炯有奇光。掷笔尚思空外去，不知海国已沧桑！我辈何鼙当其际，云散风流如隔世？方期永结苔岑交，岂料远违金石契！披图令我思故人，鮀江之畔、鹭江滨！知君欲写别离况，每一拈毫便怆神。天涯旧友知多少？天忌斯文天不吊！滔滔皆是我同群，大笔如椽饥莫疗。吁嗟乎！大笔如椽饥莫疗，请尔张琴变新调！
题家■〈氵敕〉六司马玉照
容润而庄，神清而净；果力精心，讷言敏行！麟子凤雏，惟家之庆。岂无他人，不如我同姓！
赠■〈氵敕〉六
古来知己本难逢，犹记榕江乙未冬：一见似曾相识久，订交更喜是同宗。
疑是三年结夙因，香江江畔鹭江滨；秋风同醉申江酒，逆旅相依分外亲（余于香江鹭江，皆与■〈氵敕〉六不期而遇。余将入都，又值■〈氵敕〉六有申江之行；非有前缘，乌能如此）。
覆雨翻云世态奇，红灯绿酒尽相知！论交君似云林画，澹远多情实可师。
我亦难为入世情，爱君心迹是双清。新诗当作金兰谱，何必红笺署铁盟。
秋思
出门惘惘有谁亲？到处溪山是主人。诗思复因秋后起，世情还觉梦中真。晨星夜月伤行色，北马南船历瘦身；我似散仙遭小劫，罡风再谪坠凡尘。
村居
卜筑村居傍水隈，空庭积雨绣青苔；浑如挂锡僧初到，时有求书客沓来。小艇曲从芦苇入，疏篱又见菊花开。乡邻争讯家山事，螳臂区区实不才。
题画梅，赠王泳翔
少时曾听梅花曲，明月寒窗拥翠轩（泳翔书斋）。为我再弹三叠弄，不知斯会复何年（泳翔善琴，余从学年余，未得其妙。丁酉遇于鹭门，再聆雅奏；戊戌而泳翔讣音至矣）！
吏部投供以兵曹知县，归途车中口占
何处桃源遂隐沦？风尘复现宰官身！此生久已如旋磨，未死何堪更转轮！半世驹光愁到老，一巢燕子苦依人！劳劳自分无闲福，少得余闲病又亲（时痢疾未愈）！
为王伯嵩题画梅
姑射仙人冰雪姿，天真熳烂蝶蜂痴。我爱罗浮山下住，寒花长赏未开时。
夜坐
槐叶萧萧下，西风屋上行；一灯摇鬼影，四壁噤虫声。骨瘦重衾冷，心烦百虑萦。跏趺长兀坐，衲子证前生。
题书梅，赠同年柯玉庭铨部（时余改官，分发广东）
同是慈恩塔下人，君真仙吏我风尘！相逢一别罗浮去，重寄梅花祝好春。
咏盆里水仙
不随桃李斗襛华，一勺清泉养绿芽；几度春风深酝酿，托根无地亦开花。
咏瓶里梅花
孤高漫说占春魁，合与松筠隶散材。可是罗浮无处着，缘何尔亦下山来？
同乡杨晴帆通守见贻问鹂诗钞，奉呈二首（时晴帆年近八十矣）
丽句清词拱璧珍，枌榆又见老诗人。穷愁不作牢骚语，温厚偏钟矍铄身。宗派诚斋真后起，宦游玉局是前因。少时我有留删草，太息沧桑付劫尘！
听皷同官滞五羊，岿然一叟鲁灵光！人经磨折多奇寿，诗信推敲有别肠。镂刻定寻安邑枣，披吟合试海南香。使君清白囊如洗，料理新诗入宦囊。
寄怀陈卜五
元龙湖海一豪人，落拓名扬十二春！鬓发不因愁困白，肝肠翻觉乱离真。如君抱道兼夷、惠，与我关情异越、秦。病鹤梳翎待云路，搔头漫脱腐儒巾！
寄怀陈岳生
避世佯狂听楚歌，茫茫拂意事偏多！头颅自许知音斫，笔墨甘为错爱磨。名器至今成网罟，米薪计日费张罗！依刘漫说非长策，寒甚其如范叔何！
寄怀林致和
才人不偶亦寻常，况是诸难历备尝。乌鸟私情依老父，杜鹃余泪哭慈娘。一钱不值登科记，数口交萦续命汤。转语告君希自爱，江山终古属文章。
寄怀王泳翔
萋萋芳草怨王孙，三叠梅花总断魂！拔剑痴男真倜宕，调弦素女解温存。已无别墅伤摩诘，况复登楼学仲宣！一样沧桑遭小劫，闻君今有小桃源！
七夕
隔邻瓜果闹笙歌，儿女新妆斗绮罗。我亦随人清不寐，独移水簟望秋河。
一年一度会新秋，尘世夫妻已白头！信是神仙长不老，束薪翻为咏绸缪？
巧处何曾得便宜，为他压线弄机丝。起居八座多庸福，乞巧何如去买痴！
为杨海帆同年作梅花并题
水边篱落自横斜，料得南枝已着花。欲作师雄酣一梦，冷魂归去已无家！
牡丹
春色随年至，书窗独养花。移根如槁木，得气茁新芽。富贵行吾素，风尘惜物华。敢同姚魏种，黄紫斗豪奢？
菊花
秋光还未老，度腊复迎年。风骨寒逾瘦，霜花傲亦圆。冷魂三径渺，晚节一枝妍。惭愦陶彭泽，归来未有田！
贺长沙杨庆荃广文腊月二十八日五十初度
拟祭诗坛学浪仙，欣闻楚客祝遐年。兴来笔墨多风雅，老去情怀倍缈绵。晚岁松筠如此健，古湘兰芷不胜妍！图开百寿纔过半，腊尽春回又焕然。
须眉合是玉堂仙，落拓风尘五十年：不向名场争位置，每逢情种亦缠绵。萍踪偶亦江干聚，梅信原从雪后妍。预祝延龄诗当酒，博君开口一嫣然。
牡丹，和吴献堂先生见赠原韵
莫恃繁华富贵胎，已离故土出山来；瓦盆专仗栽培力，好趁春风次第开（时儿辈皆就傅）。
送家兄梓修回台
西风路渺雁声长，一声声断水云乡。白云垂天波浪阔，鸿雁分飞各一方！回翔无依在云表，老雁饥鸣雏雁小！天边塞下稻粱肥，尚有空巢悬树杪。旧时鸿雁是同巢，双宿双飞不忍拋。彼鸟多情犹惜别，况君与我是同胞！

[book_title]己亥十七首
己亥（光绪二十五年、一八九九）
己亥春日感兴
栖迟谪宦此羊城，一醉屠酥百感生：太息家山会历劫，敢云宇宙是无情！呼天恸哭周仓葛，问卜牢骚楚屈平！门外笙歌春意闹，让人五岭看花明！
紫荆花发草堂前，燕子双飞二月天。昆季同怀分异域，乡邻一别已三年！伤心狐鼠凭城社，转瞬沧桑变海田！最是清明惆怅甚，松楸墓道草生烟！
白纸成灰恨未灰，羁人无计上坟来。郊原野火烧芳草，磴道春风长绿苔。一族愿期兄弟好，九原亦谅子孙呆。青葱白面家乡味，独上佗山奠酒杯。
琴歌酒赋竹溪西，香火情缘证菩提。旧址依稀蝴蝶梦，荒祠寥落杜鹃啼。咏觞胜会春风歇，贞节孤坟宿草迷。万壑松堂僧在否，何人再读壁间题？
论交何止一元龙，赵盾能令日爱冬。季札出游风落落，文通赋别恨重重。青衫有泪穷罗隐，黄绢多才老蔡邕。八百水程浑不见，乌头马角倘能逢。
南船北马走风尘，剩此沙场未死身：劲草疾风知气节，寒花晴雪见精神。干戈满地无边将，波浪兼天有故人。遥忆延平祠宇下，古梅摇落不胜春！
雄心尽付水东流，莽莽河山抱杞忧。宰相经纶挥尘尾，将军事业换羊头！屏藩谁复维危局，带蛎何堪失上游？依旧文章官样派，尚云圣主是怀柔！
苍天何事假强胡？不战甚于一战输。十万控弦屯北鄙，一书传檄失东隅！江河复报黄流决，庚癸频闻赤旱呼。有笔未能如郑侠，尽将民隐绘成图。
膝下牵衣小弟昆，如余鲁钝乏灵根！甫从襁褓怀中出，况在干戈队里奔。不舞恐为羊祜鹤，无才或是景升豚。但教不遇流离苦，混迹渔樵亦感恩！
凤泊鸾飘唤奈何，乡心新岁发悲歌。官能免俗无须大，诗到堪传不在多。洛水神妃贻玉佩，湘江帝子皷云和。相怜复有邱工部，唤起花神带醉哦。
题纨扇梅花应高簨琴观察
相别已经年，快睹春风面；空山有冷香，深情托纨扇。
玅高台（在番禺小金山，用坡翁原韵）
空山落叶无人径，独访先生胜迹来；南渡莺花三月梦，白云流水绕高台。
赠陈子模明府（时自山东请假回闽，来粤寓陈省三观察广州府署）
无家一例走风尘，容易相逢粤海滨！幸有陈蕃能爱客，不妨王粲暂依人。风骚不忍回头问，雪霜频惊入鬓新！后会何期难预定，典衣估酒莫辞贫。
拔剑当筵斫地歌，万方多难奈时何！山云未作崇朝雨，海水翻生皷浪波。士会游秦殷赠策，宣尼望鲁怅无柯！相看莫下新亭泪，买棹端阳泛白鹅。
送汪杏泉入都补殿试
风云变态几经秋，劫火生还有旧游。东海文章余数子，西清品望孰为俦！楼台蜃气文星朗，邑里鲲沙逝水流！栖翠簃（广州府署西偏书屋）间同翦烛，莫谈乡事起乡愁！
不容混迹列樵渔，奔走风尘难索居。好友难逢多难后，遗民喜见受恩初。一官老我羞元亮，三策期君学仲舒；浪说此乡多宝玉，东行枉驾故人车。
题画梅，赠汪杏泉（时新登甲榜回籍）
一枝又占故园春，犹是天公雨露仁；剩有延平祠入梦，已无花下咏花人！

[book_title]庚子十八首
庚子（光绪二十六年、一九○○）
重过桃都，赠家子荣子明昆季
庚子春仲，于役潮州；重过桃都，宿家子荣、子明里第。回忆乙未由台南仓皇内渡，眷口之外，别无长物；蒙主人敦推解之情、任寄托之责，予始入都，改官来粤，今日来游，不胜感念！率成四章，以志高谊。
认得桃都路，桃花夹岸开；二分春恰好，一棹客重来。树木新村抱，风尘老态催。有情如此水，绿涨自潆洄。
汲取新泉至，红垆自煮茶。主人能爱客，稚子解呼爷。近水宜栽竹，锄园好艺花。故乡浑不见，即此当归家。
回忆流离日，全家寄主人。穷途逢侠客，避地作遗民。衣食犹多累，功名未了因；挂冠如有日，就此卜芳邻。
伯歌还季舞，一室喜相将；座有诗书气，人为族党光。荆花重老荫，兰草发奇香。我亦有兄弟，天涯各一方！
送邱山根水部游历南洋，兼柬邱菽园
倚装相见鳄溪滨，避地匆匆共五春！浮海忽生尘外想，问途偏媿过来人。蛮花犵草皆生色，柔佛诗仙恍结因。还是扶轮风雅手，莫伤沦落是遗民！
掉头入海向南荒，十丈文星作作芒！号令曾驱十万卒，朗吟直过七洲洋；身经小劫多奇气，话到中原有热肠。为告前途东道主，许三宦迹滞仙羊！
和仙根水部见赠原韵，并以送行
游山杖履趁芳辰，胡越犹如一统春！东海文章余数子，南州冠冕属斯人。敢云阮籍穷前路，疑是张骞有后身。回首长安行不得，马头十丈起红尘！
人随岁晚渐生髭，壮不如人况此时！潦倒懒为三上策，穷愁思作七哀诗。错将四县酬秦伯，难得千金赎汉姬。一曲南唐翻旧调，念家山破付歌师。
故人携手话河梁，弧矢男儿爱自强：元豹有文因雾隐，大鹏翀翮任风张。地虽荒服人思汉，客有奇方主姓常。阅历文明新气象，归来佳句满奚囊。
火轮碾水吼车声，春水江边为客生。小别漫游程万困里，新诗索和夜三更。珠崖瘴气垂云立，琼海波光落日横。我甫归来君欲往，细将风景说临行。
一轮晓日射东溟，回望乡关泪眼停！伏枥老驹伤日暮，破巢孤鸟入云冥。苦将末路修臣节，频上高台望帝星。春水绿波伤别地，送君又折柳条青！
自揭阳夜发普宁
榕江微雨里，潮至响潺潺。一棹铁峰道，三更玉■〈氵窖〉关。帆随风信转，舟逐水痕弯。醉眼推篷看，渔灯明灭间。
游海丰五坡岭文信国祠堂，拜赡方饭亭文山先生像
南渡衣冠梦一场，空山信国有祠堂。五坡气象留磅礡，片石须眉自老苍。野父犹谈名相业，村娘尚带内家妆。贼来报道公方饭，匕箸惊时赵肉亡！
再登方饭亭拜文山先生遗像
哲人日已远，凛烈此丹青！古道留颜色，穷时见典型。死生蒙雾露，道义塞苍冥！浩气浮云白，风檐一小亭！
辜吉甫嘱题画石
是何意态雄且杰，小者玲珑大者凸。我是南宫小米颠，袍笏见君腰为折。山东之东羽没棱，岭南之南鞭见血。九重高拱女娲皇，请君为补苍天缺！
题友人秋江泛棹行乐图
秋江又涨水三篙，自在中流发浩歌；谁识黑风天外立，重洋万里起洪波（时天津与各国开衅）！
同乡竟在异乡亲，萍水论交面目真；我寄鮀江君鹭岛，一方秋水溯伊人。
过陆丰云落汛
山亦如云落，重天倒地横，排空千万树，守汛两三兵。过雨莺声滑，冲风鹭翅轻。摩崖多赭石，疑是夕阳明。

[book_title]辛丑、壬寅五十一首
辛丑、壬寅（光绪二十七～八年、一九○一～○二）
邱仙根工部付书王伯嵩索画梅，适余将之任徐闻，倚装作画应之，并题此诗
皇皇依岭表，终年局吏事；此乡宝玉多，独我怜惟悴。烈士伤暮年，譬如伏枥骥；山中素心人，时时萦梦寐。门前剥啄声，客从鮀江至。为余总角交，因贫出为吏。岂曰为时出，丈夫不得志！发箧贻我书，喜见故人字。大笔何淋漓，墨渍家山泪。一纸长相思，穷通见交谊。少时弄柔翰，余事作游戏；为君写纸帐，梅花伴清睡。沧桑历劫尘，君亦不忍弃。云是『神呵护』（仙根来书之语），神无此雅致。从古天生才，原为造物忌；盘盘如故人，久拥皋比位。东野以诗鸣，原非东野意；常欲问彼苍，如何作位置？我今绾墨绶，远在徐闻地。海滨民未驯，自昔称难治；而以袜线才，美锦使一试。恐贻桑梓羞，亦抱衾影愧。我思古君子，爱人以礼义；况君罗万卷，便便五经笥。治民原有谱，一一烦相示！何以端士习？何以开民智？我当尽我心，瘠苦不敢避。别来已三秋，聚会良不易；临行作此图，望风遥相寄。不改岁寒心，论交还有几？
题苏文忠遗像
余以壬寅出宰徐阳，官廨湫溢，别赁东偏道观为儿辈读书舍，以石拓苏文忠遗像悬于斋中；徐展云先生集公句为联辅之，用伸感慨。景仰前徽，无限吾道其穷之意焉！簿书之暇，集公句，得诗三首，敬题公像。音孔毅父以集句见赠，公次韵答之，有『问君久假何时归』之句。余假公句即以还公，亦自信取不伤廉也。
出处依稀似乐天，逢山未免更流连。崎岖世味尝应遍，鹤骨龙姿尚宛然。
吴越溪山兴未穷，白须萧散满霜风；芒鞋竹杖自轻软，春在先生杖履中。
一簪华发岸纶巾，云海相望寄此身。梦里如曾迁海外，不辞长作岭南人。
黄果
「台湾志」载：『黄果曰「檨」』。考「字汇」无檨字。「志」注云：『以果之佳，令人可羡，故以檨名；内地鲜有之者』。徐闻此果名「黄果」，即台湾之「檨」也，味亦相同。食之有感。
瓜李浮沉四月天，树头黄果又新鲜。异乡忽味家乡味，别汝于今已十年！
绿荔
闽地荔子熟时皆丹，粤地有绿者；徐闻尤胜。
海山仙人白玉肤，新妆不着绛罗襦；坡公若见犹怜汝，薄命楼头坠绿珠。
题徐闻贵生书院山长杨铎堂孝廉画扇（铎堂，琼州人）
插天一塔疑徐邑，月下芳洲是古琼。乘兴扁舟来复往，此邦文物属先生！
无题
请缨日记笔如椽，纸上谭兵是汝贤；急智刘锜能步武，北船去后又南船！
出走亏他计不麤，遗黎今尚有周余；纵然一战遭屠戮，此罪仍难罄竹书！
毁家纾难作王民，铁马金戈剩此身；寄语多金文弱士，莫将成败刻论人！
缠腰有客号知几，官帑搜罗十万归；太息蓬门贫女命，为他人作嫁时衣！
贻书本欲求王蠋，图貌翻为索伍员；无用恩威相促逼，本来与汝不同群！
压境分驱十万师，家家齐插顺民旗；伤心狐鼠凭城社，还嗾胡儿杀汉儿！
园中新松
我闻泰山松，秀与泰山俪；几经盘错功，一旦风云际。亦有祖龙子，登山暂幽憩；锡尔大夫封，一览众木细。嗟尔十八公，拔地生阶砌；及身无五尺，乃为乱草蔽！共见草敷荣，谁识松淹滞？达人观物理，草木有兴替：易荣者易萎，不萎者有济。秋来金气肃，冬至霜雪厉；翳彼蒙茸草，转瞬蜉蝣毙。孤松自矫矫，后雕历寒岁。始看捧日心，渐拓凌云势；任尔施茑萝，岂忧缠薜荔！终古垂清阴，重重荫一切！
闻蛩
萧瑟秋先至，惊人此一鸣；似闻胡地乐，忽动故乡情。冷月空诸籁，残灯已四更。及时同感喟，赠汝可怜名。
闺怨
良人情亦好，归计约年年。岂是郎无信？偏生妾薄缘！寒衣深慰贴，明镜惜婵娟；偶作刀环梦，还疑未必然。
赠徐闻小学堂吴生文谟
富者恃货财，贵者恃簪组；儒者何所恃？所恃能勤苦。天生孤寒士，滔滔遍寰宇；彼苍有深意，拓此人才薮。俾之历盘错，成材贡天府；济川作舟楫，大旱作霖雨。何以读书人，镇日忧终窭！不为才人才，甘为腐儒腐？真儒自有真，富贵不敢侮。勖哉延陵生，才华亦媚妩！仲尼曾有言：人非以貌取；所以言子游，武城得子羽。
送黄焜煌还乡
因缘文字遍江湖，兰臭同心汝与吾；方喜论文从意外，忽惊分别在须臾！俗人未识荆山璞，名士犹如合浦珠。携手几会弹别泪，添将海水送归桴！
重九日，徐展云先生、林致和孝廉偕游石门岭，酉儿执鞭从之；余以官守所羁，不获同往
秋风木落响前林，独有高人上古岑；我愧弗如羊叔子，岘山未敢一登临！
盘马秋郊向石门，插萸韵事不堪论。独怜飘泊他乡客，枨触家山愈断魂！
胜游随处起风骚，风浴天怀属我曹。未识明年在何处，好山绝顶再登高？
劳生底事为人忙？见说游山愿未偿。偏是一官能束缚，海天辜负此重阳！
官司火急正催租，我是催租败兴未。寄问四乡诸父老，今年禾稻有收无？
山衙未见菊花开，有酒羞衔九日杯。望泽不知千万户，最难风雨满城来（时方求雨）。
观雨即事
万顷禾苗待插田，昂头注眼望青天；西南风紧飞晴雪，转过墙头是木棉。
浓云倒卷黑风飞，转瞬天低墨四围。一幅画图临小米：断桥孤艇挂蓑衣。
种种阴霾闷不开，电光闪烁走轰雷；空潭惊起痴龙睡，露爪翻鳞洒雨来。
不厌潇潇入耳繁，卷帘深坐到黄昏；中庭已自如池沼，不识郊原泽几分？
四乡连日互阴晴，闻道三农俱足耕。瓦鹊亦知人意好，群飞檐起欢声。
本来僧道亦凡人，随例登坛叩上真；不是长官祈祷出，须知涓滴尽皇仁！
秋夜起坐
一夜西风送凉雨，洗尽炎荒三伏暑。带来秋信虫先知，唧唧灯前悲自语。披衣起坐四更时，清气似疑天付与。不少时人尚梦中，静听邻钟撞数杵。
再和徐展云先生重九登石门岭原韵
佳章雒诵屡回环，最有文缘是此山；卷石不知如许大，一经题品别灵顽。
天际云阴日色微，一鞭秋影逐尘飞。村风野色都收拾，也算登高应景归。
秋士悲秋感慨增，吟秋好句笔能胜！城东雁塔题名处，留待明秋拾级登。
杖策师门点也狂，随人觅句坐禅堂；笑渠未识诗中味，就使闻樨不觉香。
引玉拋砖索和歌，今朝洗耳听吟哦；满城一句留千古，语可惊人不在多！
旱苗得雨喜滋培，无奈车薪祗一杯。凭仗新诗通夜奏，空潭唤醒睡龙来。
徐闻杂咏（已奉卸而代者未来，衙斋无事，作此消遣）
铜印勾留过一春，尸居翻觉媿徐民：簿书裁判无灵手，辜负攀辕卧辙人！
讼庭春草荫层层，官长真如退院僧；十吏三班都肃静，清时便是一条冰。
蛇胥蝎吏本难防，况是迎新送旧场。一点红朱千点血，叩心停笔费商量。
随例科钱迎德政，剧怜父老太多情：方牌圆伞红如火，可是脂膏血染成？
留别徐闻绅士
代庖一例有瓜期，禄米经年愧滥糜！地僻炎荒容我拙，时逢旱虐累民饥！敢云讼狱心如镜，漫听讴歌口是碑。寄语四乡诸父老：能攻吾短即吾师！
水土谁云近瘴乡？微躯到此幸康强。不胜繁任还无过，稍赋闲居却未妨。细雨润田新绿柳，好风吹起旧甘棠（谓何绍秋回本任）。吟诗请寄他时念，收贮城东古锦囊（县治城东有锦囊所城，临海）。
踏雪征鸿作势飞，诸君携手尚依依。官如传舍随来去，人似从军听指挥。别后多情还递简，尊前有泪自沾衣。南塘水月清光好，不讳伤廉挹取归。
贵生讲席许登临，学准条条费苦心。广坐衣冠忝俗吏，改弦琴瑟发新音。孤寒几辈无膏火，慷慨何人有橐金？三月春风惆怅甚，满城桃李未成阴！
海安所
一城围一海安营，营外茅房半就倾。十丈红尘风起处，松声入耳杂车声。
芳草当春争弄色，夭桃无主恣开花；夕阳一片参差瓦，云是雷防二府衙。
两三野店集晨墟，半卖园蔬半卖鱼；待得冰花糖上市，一年利市在秋初。
蛋女扁舟傍水涯，一篙双桨便为家。如何近水还无水，饮水相从汲白沙（海安水恶劣有瘴，居人食水皆汲自白沙）？
田家
落日亦云暮，躬耕谢南亩。荷锄入我户，稚子候门久。因时摘晚菘，乘兴开新酒；布席命童仆，隔篱呼亲友。颓然同一醉，不醉随所受。岂必尽十觞，何须倾一斗！中庭悬明月，清辉照户牖。嗤彼簪组人，飞萤满地走。虽有星星光，转瞬复何有！我愿隐姓名，无劳栽五柳。
除夕日游法华寺看梅
除岁迎年忙不了，独游华寺探新春；寺僧亦向忙中去，让与梅花作主人。

[book_title]癸卯、甲辰三十二首
癸卯、甲辰（光绪二十九～三十年、一九○三～○四）
癸卯复奉调帘之役，有感而作
新学吾何有？从公今复来。若凭文取士，终觉世无才。洙泗木将坏，亚欧花未胎。群公皆硕彦，何以报涓埃！
社会浪滔滔，风潮学界高！群嗤先进野，自命少年豪！思想主冲突，言词擅贬褒。寄言自由党，入试尔徒劳！
癸卯乡闱分房襄校，和同乡虞和甫锁院述怀原韵
衡盐堂开八月天，从君校理共西偏。人才荟萃南交外，文气高腾北斗边。衔命儒臣殷荐士，济时圣主急求贤。相期大雅扶轮手，斵破方觚且学圆。
不虚所学究人天，守旧维新各一偏。但使霸才能富国，且同文士策筹边（「富国」、「筹边」皆本科题目）。蟾宫组织登科记，羊石搜求避世贤；尚恐遗珠珠海里，恼人双泪比珠圆。
回首低檐矮屋天，爱才心事不妨偏。廿年席帽随人后，一瞥霜风入鬓边！见说文章原有价，岂真科第竟无贤？倚栏夜半看星斗，耿耿元精晕影圆。
黄槐忙举晚秋天，赤道炎凉气候偏；内史遥从薇省下，同官分校桂堂边。但能得士歌鸿遇，也似生儿喜象贤。一事羡君嬴老蚌，年华未老已珠圆（和甫长郎年未弱冠，前科乡试以额满见遗）。
蚊子
斗帐流苏始下钓，喁喁絮语枕函头。世间此妇知多少？正好如斯扑杀休。
臭虫
肚皮饱尽民膏血，炎热场中毒吮人；未死已经遗臭味，恨污予手杀而身！
蟋蟀
善斗能鸣独出群，草虫争自建殊勋。「半闲」堂子依然在，别有消闲不用君！
蝉
薄翼高飞上绿槐，不惊风露亦清才！一鸣转使螳螂忌，何不如今御史台！
舟次北海龙门渡口
沿岸沙滩种蛎房，龙门高矗水中央；舟人指点青苍里，临水孤山玉桂香。
蛮烟瘴雨一孤舟，薄宦飘蓬海尽头。潮至月来双桨动，满天风露入钦州！
过钦州平南古渡天涯亭
谪宦天涯尚岿然，平南渡口夕阳天；东坡昔日经行处，能否重留八百年？
汉阳江上
万山环抱里，一水贯中央；触石云头散，垂天雨脚长。刺舟碍芳草，牵纔绊新杨。日落星明处，停篙泊古良。
衙斋隙地种桃艺菊，入望敷荣；而余又奉檄调阳江，书此志别
阳春假我小徘徊，绿意阶前手自栽。一瞥光阴过夏令，种花人去看花来。
留别阳春绅士
权阳春篆仅六月耳，忽奉檄调署阳江。自愧任事未久，兴学、教民、清乡、治盗多留缺点；清夜自思，百端交集。偶成六章，用志吾过。
飞檄星驰促履新，笑予草草作劳人！偶逢甘雨随帆至，时挹清风入座频。谨懔自防流酷吏，哀矜太惜此顽民。未能盼到梅花发，伫看阳春作好春！
来去匆匆仅半年，雪泥鸿爪亦因缘。官非久任无成效，我复疏才幸自全。试向慈云铭怪石（因乡征到黄泥湾，驻慈云岩；在石上铭刻十六字曰：『一拳顽石，巨灵分擘。有时兴云，苍生被泽』），曾从罗水浴温泉（因清乡到八甲。离该处二里许，近罗水坑；平地一凹，宽无半亩，涌泉如沸，嗅之微有磺气。余命往汲以浴，须候一时久，热度稍退；乃可用也）。疮痍未复流亡甚，何止苏州愧俸钱！
一水中流行自在，万山佳气郁崔巍。人安朴素堪相与，地蕴精华尚未开（阳春矿产遍地皆是，惜父老以故见自封）。教养兼施张弛道，农工都是富强材。起衰救弊新思想，总有能人揽辔来。
斯民患盗不聊生，万福威名草木惊（同乡柯月波统领，共事清乡）。列队鹳鹅原整肃，突围狼豕自纵横。牙旗静映沿江影，铜皷喧传众壑声。蛟虎未除周处恶，何心父老转徇情！
欧铅亚椠日输将，学界从今亟改良。后起青年勤淬厉，前途黄种卜灵长。孤寒有士皆分席，慷慨何人肯解囊？合为诸生开望眼，相期祖国焕辉光！
剩有游山愿尚赊，名山咫尺是天涯。权当难邑兼疲俗，除是清乡即坐衙。拙处但求勤可补，闲时忽值病相加。三庚伏日瓜期代，忏悔崆峒听法华。
为陈伯端通守写梅（甲辰冬至日）
自调水墨摹梅谱，窗外花枝影动摇；犹忆故山闲逸事，骑驴今日过溪桥。
为姜芝眉太史写梅（太史，阳江人）
来访孤山处士家，枝南枝北玉无瑕：棱层老干饶香韵，冠绝江城是此花。
赠彭华绚茂才（用姜芝眉太史原韵）
映座丰神独冠俦，长安子弟太原裘。罗浮郡县经流寓，丰镐家山作梦游（华绚原籍陕西，流寓惠州）；才士文章唐太白，女人容貌汉留侯。布衣坐镇将军幕，定策能教占上筹。
带得拈花夙慧来，读书坡老钓鱼台。风檐耻作雕虫技，露布争看倚马才。不取贼珍同李屈，更敦友谊胜陈雷。与君销尽春江劫，已是葭飞两度灰。
江干仆马赋晨征，余暖余香梦里惊；早起芳心怜脉脉，重来细语致声声。传闻忠孝多情种，不信风流有罪名！荳蔻梢头春二月，恍疑小杜是前生。
小姑性格本孤标，嫁与彭郎破寂寥。出水芙蓉争潋滟，随风杨柳自条苗。双修福慧应俱足，一结情缘总未销。入幕不羁还不吝，古来惟有晋郗超。
与柯参戎月波会剿石梯、珠环土匪纪事六十韵
鼍阳纵横四百里，第八珠环属北水；介在恩春东北隅，石栈天梯相屹峙。顽民据险为藩篱，法律久已弁髦视；乡邻畏之徒结舌，官吏闻之如充耳。去年我权阳春篆，群盗如麻正骄悍：遭盗死者亡妻孥，避盗生者断炊爨。陈新、陈文是盗魁，更有廖伦盗之冠。长官主抚不主剿，方谓毒攻毒即散；讵知群盗不知恩，天生野性本难驯。自从编列军中籍，更作逍遥法外人；杀父屠兄民有恨，命俦啸侣盗皆春。杯弓蛇影相疑忌，报道前营走廖伦。逃军宪法坐斩律，况原是匪罪何恤？自封伪号定南王，十道军符招不出。为盗终须为大盗，从前小盗今不造。联结叛党备军械，欲将春江城踏倒。穷民失业俱从贼，漠阳一江多荆棘。官吏因循别肺肠，士夫惨淡无颜色。儒官自恨难荷戈，其奈猖獗如贼何！况是越境难捕贼，坐看百姓日沈痾！警报纷纷朝至夕，始悔受降真失策。阳春檄调过阳江，为民请命吾之责。大帅西征靖匪氛，军声叱咤变风云；尽将琐尾流离子，寄与柯公续备军。柯公韬钤有奇特，能使健儿齐致力。六路分攻八面围，群盗欲逃逃不得。匹马身为士卒先，将军小队出淋田；万山壁立羊肠径，险仄崎岖马不前。将军纵鞭驱坐骑，冒险故犯兵家忌；诸将贾勇争先登，附葛攀藤犹整队。群盗拍手立山头，翻笑将军殊不智；轻将马上千金躯，为我弟兄入危地！忽闻巨炮如雷轰，上下四旁皆丑类；弹雨纷纷下不止，群盗四围伏莽起。挥兵转战一当千，将军一鎗廖伦死；覆巢之下卵无完，竟入虎穴得虎子。豕突狼莽贼自溃，更有一军击其背；因风纵火焚贼巢，先围黄山次良爱（村名）。练绅许生胆亦壮，弱不胜衣与贼抗；陈新、陈文齐受擒，群盗栗然心胆丧。萧萧落木寒风号，天接峰头百丈高；舍命突围慝山谷，计穷将以逸待劳。断崖绝壁悬空际，虎以负嵎为得计；将军下令纵火攻，复严要隘断接济。天公作美怒飞霜，冻者堕崖馁者毙。用兵不过三旬余，擒贼已有百数计。个个横刀向天笑：『我辈该死早自料』！大声致祝『君高迁，速砍吾头儆不肖』！将军知兵我叹服，号令严明纪律肃。萑苻不识郑国侨，草木尽知张万福。除夕解围还细柳，马前妇孺同稽首；入耳轰轰爆竹声，不为新年为君寿。从今安业事春耕，已无强梁窥户牖。别有多情喜剧金，纪念立碑传不朽。我从两地权司牧，日对囚徒劳讯鞫；虽将火针铁示明威，还是哀矜慎幽独。上有青天下赤子，失道民散已久矣；原情定罪有重轻，因法施仁无偏倚。漠阳江上有清风，劫运销沉气象融。幸有和衷能济事，但求无过敢言功。
赠张鲁恂（昭芹）广文（用芝眉太史赠彭华绚原韶）
曲江风度冠时俦，讲席青毡尚褐裘。云表鹏抟期直上，雪泥鸿印纪同游（予任阳春曾与同事）。一堂弦诵胡安国，万卷琅环李邺侯；记得春江风雨夜，携尊话到四更筹。
会宴苹芩酒醴来，天荒独破九成台（鲁恂，韶州乐昌人。乐昌本朝登科自鲁恂始）！长官早已推名士（予未履任，先见府宪多公；公曰：『阳春儒学张训导，为今之名士』），圣主终无屈逸才（鲁恂两度春试，俱以额满见遗）。执蠡如何能测海，聚蚊未必便成雷。天公位置吾能决，莫为闲官壮志灰！
瞠目东邻事北征，劳劳席帽旅魂惊：频年封豕开边衅，镇日寒蝉噤冷声。贾谊匡时曾上策，刘蕡下第转知名。「阳春」忽入巴人耳，竟使先生累后生（鲁恂门徒应试，文冠童队，主试者转疑为鲁恂作，批为「不通」抑之；实则本童本色也）。
阑干苜蓿伴孤标，闻道先生不寂寥：健妇能为开化种，佳儿便是读书苗。美人别泪恩犹在，良友钟情意也消。挑战以诗原韵事，寄声我让倚楼超（赵岛素广文以诗自鸣得意，由鲁恂处寄诗数首并论诗一篇索和。因案牍忙冗，无以应之，故结韵云及）。

[book_title]乙巳、丙午九首
乙巳、丙午（光绪三十～三十一年、一九○五～○六）
咏史
太公置俎上，高祖欲分羹；帝王有大度，父子无余情。天性已如此，何恤韩与彭！慷慨楚项羽，犹守弟兄盟！
秦亡汉嗣统，报韩愿已酬；明哲善保身，留侯不可留。愿弃人间事，欲从赤松游。鸟尽良弓藏，淮阴羞不羞？
帝王自有真，范增能望气。一剑得天下，功狗何足谓！独有吕雉淫，不知天子贵；转昵辟阳侯，镇略夫妻味！
汉惠非帝舜，焉能格母嚚！徒挟赵如意，惊哭戚夫人。饮酒恣淫乐，五年丧其身。使无代王恒，二世如亡秦！
猗兰叹（并序）
丙午春日，儿童握兰花十数箭，安插胆瓶。诘其所来，盖一箭五钱买来者。儿童喜其价廉，予转惜其物贱；意卖花俗子，不知其品之贵也。虽然，世有贵品而贱售如兰者，岂少哉！作
「猗兰叹」。
猗兰叹：惆怅春江畔，凡草贵，兰花贱！何物卖花奴，百钱二十箭！吁嗟乎国香！尔何不在黄金屋、白玉堂！豪华珠履三千客，旖旎金钗十二行；芍药牡丹同供养，追陪花相与花王。不然幽居在空谷，朝荣夕萎同草木；绝壁悬崖不可寻，望风怀想君幽独！峻品如斯高位置，或出或处得其义。天涯何处无知音，何必风尘贬价值！胡为乎，滋培涵养冬复春，花时不遇素心人；含香饮恨香魂泣，竟屈英雄在俗尘！譬之志士有怀抱，世无明王伤潦倒：抱关击柝隐下僚，薄俸微官殊草草！犹如美人自媚妩，红颜薄命身无主；春风桃李感韶华，百金嫁与大腹贾！兰兮我为抱不平，以笔代口嗟叹不成声！楚灵均、郑燕姞，古之有心人，风流已歇绝。兰其知我我知兰，各抱芳心勿摧折！
病牛
病牛治夏畦，烈日正亭午。莠草满平芜，赤旱无膏土。负犁仗牛力，牛病力不努；一犁未息肩，牛喘汗如雨。踯躅牛不前，农人赫然怒；鞭牛如鞭石，荆条集其股！民以食为天，畊以牛为主；忍哉此农人，胡不恤牛苦！农人有别意，为牛病不愈；故意磨死牛，翻可食牛脯！
老马
此马非凡马，其选出天闲。暮年逢伯乐，自许任辛艰。中原正多事，骅骝振镳镮：西风九折坂，落日太行山。绝尘拟追步，齿长力已孱！局蹐困辕下，恋栈亦羞颜。少年贵得志，莫待鬓毛斑！所以古烈士，对此泪长潸。
画梅，题赠彭季轩贰尹
小官非龌龊，世竟号颠人。有酒因成醉，无钱肯认贫。放言遭俗忌，随事见天真。祝汝如花好，清高不受尘。
画梅，题赠彭笛洲通守（时在阳江，将瓜代回三水本任）
栖迟薄宦寄浮生，我亦将行且送行。记取梅花三叠曲，午年午月在江城！

[book_title]戊申十二首
戊申（光绪三十四年、一九○七）
戊申入都门感兴
一瞥光阴已十年，觚棱翘望转凄然：国民自诩魂初醒，卧榻他人自在眠！
车前十丈起红尘，冠盖相望一例新；绝似浑忘庚子事（庚子联军入京），铜驼荆棘泪无痕！
马龙车水骋康庄，粉黛胭肢独擅场；冷落韩家潭外路，已无人过相公堂！
故土遗黎祖国来，伤心会馆纪「全台」！天公妒尔名无实，一炬三椽付劫灰（全台会馆于三月间失火）！
为张介安同年画梅（介安观政吏部）
门前趁热走辚辚，十丈炎威十丈尘。我写梅花花写我，可知俱是冷中人！
点额曾闻作内妆，媵诗嫁与画眉张。春风祝汝多生子，用汝调羹白玉堂。
出京之前一日，王吉臣、干臣昆季祖饯于陶然亭。是日阴雨，赋此志感
亭枕高城似旧时，柳条摇曳荻参差。山门系马客初到，驿路鸣蝉暑不知。胜地佛能消劫火，宦情我似着残棋！多情欲别难为别，别泪纷纷作雨丝。
寄怀郑养斋（台北廪生，北郭园郑祉亭先生之孙）
北郭园林黯夕晖，主人摇落景全非！看诗我不藏人善，入世君真与俗违。冰雪清操新白帽，风流文采旧乌衣。鹧鸪本是中原鸟（养斋能诗，时有「小郑鹧鸪」之号），变调长啼「去不归」。
施澐访山长在厦用「寄郑养斋原韵」作诗二首寄赠，并索和章；仍用原韵奉呈
疏林暮景挂斜晖，转悔今非似昨非。一别真成游子恨，十年竟与故人违！重来彭泽陶元亮（时予复任三水），遥忆辽东管布衣。我已无家长在客，守松三度去来归（三水官廨有堂名「守松」）。
沧溟东望日含晖（「沧溟晓日」为台南八景之一），城郭人民叹已非！乱世功名无所用，平生心迹不相违。词章应世东洋体，妇孺还乡大袄衣。我爱鹭江师与友，独存风骨忍言归？
和易实甫观察原韵
昨于汪辛伯同年处读易实甫观察原唱，辛伯与邱仙根各有和章。易公于甲午渡台，思挽危局，曾与酬唱。今读其诗，怅然有感；即步其韵，率成二章。
愁肠醉酒未能醇，眼底荆榛气不春：旧地钓游谁是主？新亭恸哭尔何人？重城赤嵌家何在？小劫红羊迹已陈！四万万人黄种里，头衔特别署「遗民」！
宦况蹉跎气转醇，随缘五岭看青春。不知避地依然我，始悔趋时不若人！士本长贫终自好，官如此苦向谁陈？还山无处思山隐，梦断桃源世外民。

[book_title]己酉五十八首
己酉（宣统元年、一九○九）
谳局同事王静甫大令以诗集相示（静甫，陕西举人）
应官听皷利名场，此老胸中澹若忘。人到无求随事好，日如有累为诗忙。大千世界开新运（年逢纪元），百二河山梦故乡。我亦未能除结习，推敲喜与共商量。
戏赠郑毓臣贰尹（台北廪生）
疏狂半是不羁材，命与时违实可哀。千里见王京北去（毓臣上条陈谒见肃邸，不遇而归），一行作吏岭南来！共谈时事忧心醉，忽听君言笑口开。「北郭」旧园花未尽，归途应见小春梅（时毓臣将假归）。
寄怀覃孝方大令（湖北进士）
旧闻茹子语（茹怀西大令），心识使君贤；梦毂如千里，神交已二年。士元非邑令，摩诘是诗禅；独惜从官末，犹悭一面缘！
爱我邱沧海（邱仙根工部），招邀读好诗：潮来船自在，客去月相随。葭露伊人溯（时孝方赴新宁任），苔岑与子期。拋砖思引玉，介绍结新知。
南园感事，和邱仓海工部原题
校书广雅开新局，跨水通桥傍古祠；寻迹南园独惆怅，十先生在敢吟诗！
火烬薪传尚未灰，幽光辉暎越王台；宋明五百余年后，又见邱迟吊古来。
亦爱今人爱古人，榜门十字出伊陈（「三忠祠」门联十字：『君臣三大节，词赋十先生』。为吾闽伊墨卿句，粤中陈兰甫书）。门前清水濠边路，点缀秋槐气不春。
不听孙蕡作粤声，抗风轩外草丛生；李、黄、王、赵风流尽，一水环流遶越城。
黄蕉丹荔已成阴，诸老风骚渺莫寻！不信池亭邱壑胜，可能阅历几升沉！
三水杂诗
数亩衙斋半欲倾，八榕匝地绿阴生；一官蕉鹿犹三水，石上浮沉梦未醒（「肄江志」载：『河面有浮沈石，潮水上下，石皆望见，不差寸尺』）。
凤尾修修次第生，窗前个介影分明；有时戛玉琼琤响，不是寻常风雨声。
新糊窗纸净无埃，卍字疏棂扇扇开；一片云阴含日影，松高遥见鹤归来（署后高松，鹤巢其上。五年前鹤俱飞去；予履任后，群鹤归来，父老相传为人民安乐之兆）。
中和二月鸟鸣初，翠滴新篁过雨余；书吏散时衙鼓静，忘机如在故山居。
豆棚支竹自欹斜，随意频开赤白花；笑指黄蜂遵部勒，及时来报午时衙。
岿然三十六江楼，人去楼空水自流；几辈儒臣皆过客，雪泥鸿爪阮公留（楼，督学使者阮文达公建，为按临来往行台）。
南门铁道电驱雷，铃铎铮铮动地来；纵使道人钟不打，先生春梦亦惊回。
沿堤路向黄塘（墟名）上，逆水浮舟紫洞平；细雨丝丝风剪剪，胥江江上过清明。
婆婆船尾起炊烟，稚子船头自在眠；郎自下罾侬补网，水多鱼处便停船。
巡遍三江万丈堤，堤边深处树成蹊；一鞭策马沿河上，远望行人树顶齐。
东阡西陌正分秧，四月农人日日忙；不雨倒抽溪上水，桔槔碌碡闹斜阳。
一肩桑叶一肩荠，大妇前行少妇随；百丈河堤人似鲫，芦苞（墟名）今日是墟期。
筑陂积水灌田禾，其奈天干水少何；昨夜雨来陂水满，欢声轰动一群鹅。
春时到处有春风，妇女茶亭笑语融；鬟鬓不知时世样，野花插得满头红。
寄题邱仓海工部澹定村心太平草庐（用东坡「书王晋卿烟江叠嶂图」原韵）
东望沧溟忆故山，十年前事已云烟。同群琐尾流离出，公等俱泰我依然。自贬南交为末吏，不栖恶木饮盗泉。一家飘泊梗犹泛，孤舟断缆浮长川。黄沙卷地迫我后，白浪滔天冲我前；挂冠便欲作渔父，何处桃源别有天？邱君仓海高尚士，卓荦为杰纡徐妍；卜筑梅州幽绝处，买山更买数顷田。自成村落名「澹定」，结庐经始丙申年。玉华、金简（镇平峰名）相罗列，石虹、水月（镇平仙桥）自娟娟。君不见先生「黄庭」手一卷，心自太平隐几眠。五羊石上重相见，我疑陆地有神仙。披图读诗自叹息，骯脏尚与山无缘；亦有故人招隐处，不堪展读归来篇！
画梅，题赠邓君寿（家仁，三水举人、奉天同知）
合住山隈与水隈，一枝春占百花魁。耐寒莫叹无知己，邓尉新从朔漠回。
三水高等学堂教员黄云坡（钟峻）广文见赠二首，倒叠原韵奉和
垂老风情顾盼豪，诗才更与寿争高。欲栽后学肩吾道，须仗先生教尔曹。酒畔逢君开笑口，花前泥汝吮吟毫。滑稽有传无人续，臣朔千秋定所操。
及门桃李已成阴，不是仍弹古调琴：文采一堂增特色，弦歌编邑发新音。浮沈宦梦魁冈冷，去就香缘肄水深。卅六江楼何处所，竟容俗吏复登临？
上易观察实甫
观察于乙未年秋间渡台，思挽危局，晨夕过从，相与唱和，为患难中诗友。前简放广西龙州兵备，有「龙州贤大吏」之称。今年改放广东钦廉兵备，来署广肇罗。予以属吏谒见，殷殷垂询台事，并送丛刻奏疏、诗歌十卷，中多为割台感愤之作。今读是书，枨触旧事。
郁郁轮囷一朵云，七星岩畔气氤氲：仪型两郡端州属，号令三罗整六军。寡笑今之包孝肃，先忧古有范希文。读公奏疏诗歌集，沅芷湘兰竟体芬。
故园东望暮云低，黑海重重去路迷。宁使弟昆沦异族，忍拋君父作遗黎！浮沈冷宦成蕉鹿，顾盼雄图失草鸡。痛哭上书天路远，负公万里走轮蹄！
撑持危局十年前，回首真如隔世缘！无母瞻依争让地，有君恸哭亟呼天！谁知鲲岛遗民老，又见龙州大吏贤。太息台山民薄福，帡幪独我受恩偏！
台感
小劫沧桑幻海田，不堪回首忆从前！某山某水还无恙？谁毁谁誉任自然！我信仰天无愧怍，人讥避地转颠连。浮沈薄宦珠江畔，已别乡关十六年！
居台初祖溯前明，二百余年隶圣清；九叶孙枝备族谱，三迁母教（祖居北门，次迁西门，后迁南门）起儒声。郑祠马庙邻观舍（祖居左有马伏波庙、右有郑延平郡王祠）。旧社（在东门外）新昌（在南门外）纪祖茔。无限秋霜春露感，耳边况有鹧鸪鸣！
风雨先人一敝庐，羁人何日归赋与？世情似水分寒暖，宦迹如云任卷舒。酒后喜谈高士传，灯前时展故人书。里邻乡党平安否？翘望东溟讯起居。
不为猿鹤与沙虫，毕竟书生误乃公。伯乐有心收冀北（日军到嘉义，即采访士论，通函请予在府办保良局。予内渡后，有兵官名花板者，亦通函请予回台），项王无面见江东！毁家纾难民为乱，观过知仁论有同（当台北陷时，屯匪刘乌河乘机窃发，予带乡勇征剿。至阿里关，勇乏口粮，皆予给发。日人入城，收封予屋，号曰「乱民」；旋即起还，并给先叔以六等徽章，列于绅士）。剩此须眉还媿杀，漫劳摄影照青铜（台南警察署摄予小照，悬诸厅事，题曰「名誉家某某」）！
台湾蛮语「埋冤」字（见「台湾志」），我道无冤不用埋。天演例原优者胜，地归民定与之偕。青衫落地怜昭谏，黄绢多才老伯喈。时景自甘心自苦，残棋一局费安排！
日出烟销气象新，自南自北净无尘：文明输灌青年会，武健追随白种人。教育普通兼妇女，抚绥特别化狉獉。他生或者来观化，不愿今生作殖民！
游鼎湖山三十六韵
西江江水长，鼎湖湖山美；屏障对衙斋（山适对三水署），看山日隐几。游山胜看山，登临兴忽起；西人有铁君（税务司铁士兰，法兰西人），东道是包子（河口厘厂总办包桂堂大令）。轮舟逆水行，布帆冲风驶。顷刻到山门，山僧沿岸俟；预备数竹兜，毋劳双屐齿。茅屋两三家，稻田八九里。既至半山亭，少住停芳趾。主人命治庖，布席陈八簋。食讫复前行，拾级互逦迤；纡回苔石阶，层层高尺咫。老树当路隅，疏钟度林里；佛寺隐山腰，寺外环垣垝。隙地起楼房，高墙筑壁垒；红白间草花，青苍缠葛藟。老僧亦不俗，见客询姓氏；知是长官来，面目色然喜。丹荔与黄蕉，浮瓜杂沈李；通竹引山泉，煮茶甘且旨。敬客结佛缘，邀我究禅理。顾兹清净地，心胸涤尘滓。振衣最高峰，游兴尚未靡；独鹤与高飞，众山皆俯视。怪石远如人，健牛小于蚁；矗地青芙蓉，屹立成鼎峙。树影阴满衫，云气寒生屣。忽闻山麓间，有声震入耳。山僧前致词，举手前山指；瀑布从空悬，日夜喧无已。百丈碧琉璃，嵌补在山觜；排决天上泉，汇归成涯涘。我疑上有龙，扬髯长喷水。渔梁（在福建浦城亦有瀑布）已巨观，匡庐可窃比。咽石乱流声，入壑清见底。濯足挹清流，坐石叹观止。
贺钱晴峰老夫子新婚二首
鼎盛年华卓荦姿，风流儒雅亦吾师。立身不肯卑官屈，坦腹曾为长者窥（君外舅诸老夫子，即君之师）。入幕郗超多伟略，传家钱起有新诗（君祖有观察诗集付梓）。平分笔下春风气，半拯苍生半画眉。
春入梅梢腊雪边，华堂好事近春先：一双眷属情初定，廿四花风信已全（君年恰二十四）。连理琼枝人似玉，芙蓉锦帐夜如年。今宵阳上非阳下，毋用「潜龙」小印镌（君有小印「潜龙」二字，戏用之）！
舟次芦苞岸上晚眺
晚眺林于外，松阴日气消。万山云里睡，一席水中摇。玉镜台何在？青云路自遥。华山山上石，仙迹问山樵（玉镜台、青云路、华山上仙人掌石，皆芦苞古迹，载于「县志」。玉镜台已不知在何处）。
中夜起坐
宿酒自然醒，徘徊度小亭。竹间藏睡鸟，树隙漏明星。村犬吠未息，阶虫语不停。拥衾寻旧梦，飞海渡东溟。
重游鼎湖山短吟八首
入山不见人，古树如人立。偶逢行脚僧，圆顶顶尖笠。
竹兜轻又快，五步当十步。彳亍阡陌间，牛与人争路。
路旁有盘石，少坐歇游踪；下有最清水，上有最高松。
曲折入幽径，石畔起孤亭；水已僧眼碧，山亦佛头青。
山静太古初，松柏送凉吹；危亭闻午钟，声出庆云寺。
湖在山头巅，寺在山腰里；寺下又有山，山上还有水。
山顶泻飞泉，百丈垂瀑布；移灌民间田，滴滴如甘露。
在山泉水清，可以濯我足。何日再来游，梦绕鼎湖曲？
秋怀八首和邱仙根工部原韵
转瞬光阴五十过，羞将白发慰蹉跎。咸、同人物销磨尽，欧、亚风潮变幻多！梦寐昨宵飞黑海，澄清何日问黄河？离忧万绪无从说，拔剑横天斫地歌。
岂独他乡我不归，月明乌鹊亦南飞。渡河宿将成功少，斗巷新妆夙愿违！宗祖江山鲲鹿走，隶奴性质马牛肥！行吟泽畔殊无奈，且着灵均败色衣。
乌号弓堕在人间，飞去湖龙未许攀。一代文章凝碧血，六宫粉黛怨朱颜！千年冤鸟思填海，万阵饥蚊强负山。盘马秋郊残照里，羡他十亩自闲闲。
生无建树死嫌迟，今古彭殇一了期。小草承恩称独活，名花解恨号将离；素心兰是含香种，傲骨梅无媚俗姿：谱入群芳皆薄命，罡风摧折已多时！
不为乡国搢绅囚，风送轻帆入粤州。缥缈神山原北向，奔腾逝水忽东流！虞翻讲学三年谪，潘岳栽花两鬓秋。天际孤鸿相问讯，旧巢极目海东头！
帘卷西风落日斜，美人迟暮隔天涯。如何飞舄劳劳转，只为收棋着着差！随地可能安眷属？问天未许乞年华！著书付与儿曹读，当作秋蜂酿蜜花。
尚武精神不尚文，大官未必有殊勋。六师韬略钞三岛，九阙丝纶下五云。黄种近编新宪法，青年待起自强军。暮笳晓角何悲壮，爱国歌声动地闻！
千山落木响萧萧，尽作秋声起怒颷。服岭十年边地湿，长安万里故人遥！书生立鹤名留洛，刺史驱鱼政在潮。老去百无能一事，胸中块垒未全消。
挽友
有台友某者，为台名宿，家亦少康；中壬午乡榜，有正人君子之目。自台让地后，某不舍家产，首先回台，请入日籍；乡人鄙之，日人亦贬词焉。积产数万，子女尚未婚嫁；闻于巳酉九月病故，不禁为之慨叹，率笔成此。
疑是传闻尚未真，斯人尚有二年春（友尝自言是老僧转世，寿有六十九；今年六十七岁而殁）。半生书癖兼钱癖（友自言生平第一爱读书、第二爱积钱），末路清人又日人！一室有戈遗子女，九原无地葬金银。老僧自念南无佛，忏悔红尘未了因！

[book_title]庚戌三十六首
庚戌（宣统二年、一九一○）
己酉除夕
读「尤西堂全集」，有「己酉除夕」、「庚戌元旦」二首。予任三水，适值己酉、庚戌；春初无事，即用原韵，援笔偶成，聊消闲耳，诗云乎哉？
名心官派尽消除，承乏匆匆一载余。迎岁喜开汤饼会（腊月二十八日添一孙儿，此日适三朝），课儿预买教科书（儿辈明年升入中学甲班）。居民门贴桃符艳，吏舍堂悬水镜虚。吉利红笺劳问讯，故久远道寄双鱼。
庚戌元旦
绾符一再再而三（余奉檄任三水已三度矣），薄德无功祇负惭！六事本廉皆应分，九年立宪岂虚谈！乍除旧腊鸿钧转，忽报新军蚁斗酣（元旦，粤省新军与警兵交哄，闭城三日。嗣以兵力解散）。兵气似随春气发，岭南闻道又江南（初二日，江南新军亦闹事）！
赠日本根岸辰雄君
庚戌元旦之二日，有日本人根岸辰雄君来谒；余命五儿叔未通译，始知其为环球步行游历之士，离乡已二年矣。曾游西伯利亚、满、蒙、直隶及大江南北，今由浙、闽入粤，将溯西江而上梧州。临行索诗，率笔以赠。
踏遍中原万里尘，肄江江上忽逢春；东风疑是扶桑至，喜见文明帝国人。
题李凌洲为陈雨三画美人纨扇
凌洲道人老曹椽，邱壑胸中千万变。从来名士悦倾城，道人下笔开生面。肥环瘦燕是前身，石上含香想旧因。莫是汉宫同伴妒，昨宵谪贬落风尘？陈子无端生艳羡，乞画蛾眉入纨扇。祗爱空中见色身，岂真肉髅堪系恋？自从小劫历沧桑，廿年自据一胡床；美眷如花间列屋，好龙竟似沈诸梁。我正与君反比例，乞图作佛书揭谛；忏除结习净尘根，寡过未能思强制。目中有色心中无，如君亦自非凡夫！情丝到处如罗网，谁脱人间地狱图？
息鞭亭（在粤省东门外，旧为燕塘试炮将军停站之处）
策马出郊垧，停鞭息小亭。高楼浮大白，远岫挹遥青。此日宴游地，当年讲武厅。燕塘年试炮，随例役旗丁。
城东十里路，城北五层楼；野色一翻变，山光四顾收。柳营新鬼哭，花冢女儿愁。日落西山下，青磷满地游。
芦苞道中苦热
一热竟如许，炎荒热转加；长途困行旅，烈日炙桑麻。树影乘凉盖，泉声止渴茶；舆中犹惮暑，还为仆夫嗟。
黑云吞赤日，极目树微蒙。隔岸来时雨，长天挂断虹。忽消三伏暑，饱受一帆风。不识炎凉意，焉知造化功！
观荷
叠叠新荷叶，当湖弄午风：水痕浮鸭绿，花瓣染猩红。思欲掉孤艇，因之折一筒；荷香与凉气，吹送小桥东。
日言
日言兴学务，为国毓人才；崇拜东西邻，晋用求楚材。少年欧、亚去，毕业欧、亚回；卢梭、达尔文，矢口交相推。兴学已十年，人才安在哉？但闻横议党，蚊聚便成雷！他日误天下，何人是祸胎！
日言开五矿，尽力辟地利；金银铜铁煤，遍地惜弃置！重币聘工师，多金购机器；或荐美利坚，或荐德意志。翳彼异国人，终非我族类；无论无此才，有之亦终秘。留以待他年，蚕食吾土地。太息资本家，钱了人无事！
和罗邵棠大令见怀蒋梓舒原韵
我昔在东江，与君同酒琖：秋雁看翱翔，春莺听睍睆。宦迹如飞鸿，忽焉东西■〈羽戋〉；落月屋梁间，中宵劳望眼。卷怀忆故人，兰生而玉产。今日西江头，仍事榷厘钣。民力日已穷，予才无异撰；省试顾考成，日夕深悚戁。但求需有孚，毋使艮其限。盘盘罗昭谏，风骨无可拣。珠玉在当前，对之颜羞赧。险韵寄新诗，弈弈龙蛇绾。放言时世局，墨渖和泪潸。回首望故乡，蜀道倾蜷嵼。矢志济时艰，投身登仕版；牧令亲民官，肉刑除大划。爱民去肤敲，说诗如肉丳。为君期任置；南、番、香、顺、莞。岂似我无能，驽骀恋豆栈。侧耳听贤声，九重帝心简。
北江舟次（时适苦旱议赈）
鼓棹北江平，南风若有情；尽驱三伏暑，相送一帆轻。水浅行舟缓，禾枯旱象成；老农沙际语，不忍听呼庚！
芦苞夜泊
薄宦等浮萍，芦苞画舸停。山高吞素月，水静印明星。枕上四更柝，窗前数点萤；诘朝犹有事，未晓梦先醒。
自题帐额（画梅花，花下一美人伫立；李凌洲手笔）
古干古如铁，新条生意生；有怀思彼美，独立自含情。绮梦频年断，吟魂澈骨清。老来空色相，睡稳到天明。
与韩国人李容机笔谈有感而作
累若丧家犬，飘蓬一李生！颠连箕子国，踯躅越王城。恋国有余泪，歧途何处行！谁怜君失路，馈赆策前程（李生行李被窃，来署告借，赠以十金）！
胥江夜归
凉雨洗长空，胥江夜气冲；波心摇素月，帆背受微风。诗思浮沉里，渔灯明灭中；迷蒙认归路，一塔矗城东。
次儿叔壬东洋就学，书此勉之
父母生汝身，抚养十九年。依依绕膝前，弟兄相把袂。成童入军界，尔志亦云锐。军界本光明，胡为忽阴翳？为友不平呜，忽受人排挤。脱然出军界，前功随水逝！男儿志四方，东洋事游艺。具此七尺躯，生此争竞世；国步正艰难，及时勤策励。戒尔收放心，放心学无济；戒尔须谨言，谨言少罪戾；毋友不如己，谨慎在交际；孤客在他乡，用财先会计；勿中酒色毒，勿受朋党弊；惟有苦心人，乃免为奴隶；少壮不努力，年华难为继！我家正飘泊，宦海无根柢；况无十万金，助尔纨裤势；即有十万金，转瞬有兴替。尔当念此行，于尔密关系！当体父母心，望尔光门第！时时诵此诗，行矣勿挥涕！
望月
雨洗秋空净，当头月正明。树高风有力，池满水无声。承乏经三载，蹉跎忽半生！常仪绝尘翳，圆缺尔同情？
游荔支湾
画舫张帆趁午风，一湾水绿荔支红。舟人若问停桡处，随意红稀绿暗中。
吊素馨斜
宫女至今疑有冢，汉皇终古已无家！夕阳遍地铺香雪，此是深宫薄命花！
乞巧
取巧原非君子儒，纷纷乞巧何其愚！我闻用拙存吾道，又闻巧者拙之奴；我生无事不守拙，自安义命心怡愉。天上神仙比我拙，其拙还为世间无：一年一度一相见，牛郎织女天一隅；银河竟绝仙槎渡，填桥还待白项乌？何如黄海、黑海、地中海，凡夫乘风破浪来往只须臾！
不寐
不寐听更筹，虫声闹不休；残灯摇永夜，凉风入初秋。昔我犹今我，乡愁杂旅愁：平生未了事，一一上心头。
中秋蒋梓舒明府在河口厘厂楼上邀饮赏月
江根（河口对面山名）收暮霭，河口吐冰轮；照我须眉现，与君面目真。今秋同作客，明岁是何人？不醉亦何待，提壶酌数巡。
秋日与蒋梓舒明府再游鼎湖
一江秋水一江烟，酒具茶铛共一船；携手蒋侯船上坐，偷闲重试鼎湖泉。
石径秋风作势骄，旧经行处响萧萧；千山落叶无人扫，尽逐山泉过野桥。
东坡赤壁游前后，我已三回上鼎湖；僧侣曾知非俗客，又劳盛馔设伊蒲。
佛堂幢里有婵娟，稽首慈云大士前；我是游山伊拜佛，各人各自有因缘。
题伏虎降龙图
金刚具佛力，见虎目亦怒；不及小沙弥，欢喜无恐怖。
毒龙本有毒，收在净瓶中；如何忽放出，云翳迷太空？
阅报载日韩合并有感
谁能揖让化征诛，炮利船坚计尽麤；不道生当争战代，阵云莽莽见唐、虞。
十年脱去藩王号，独立维新冀自存；老去恐难酬大德，尽将土地答君恩！
高安东门
晓日当头照，迎春入此门：薄田无上壤，破屋自成村。斫竹看遥嶂（筑城之初，形家云：东门民居竹遮明堂案山；命尽斫之。载「邑志」），栽桑杂乱坟。社公今托汝，早晚作司阍（自绿营裁后，东门无兵司启闭）。
高安西门
寂寂西门路，经年不一过。当关秋色满，望气夕阳多。盛世销兵甲，荒城长薜萝；红衣旧铁炮，苔锈任摩挲。
高安南门
城阙对官衙，城门地势洼；水光摇古塔，电气走飞车。蔀屋鱼鳞叠，沙河燕尾叉；熏风高树下，鼓吹听鸣蛙。
高安北门
冈峦拔地起，夭峤入城来；佳气山川聚，文昌锁钥开。星辉奎宿阁，花满法王台。邑小当冲要，专城媿不才。

[book_title]辛亥三十六首
辛亥（宣统三年、一九一一）
和高安中路自治会议长陈伯莪见赠原韵，并留别邑内诸君子（时奉委赴电白本任）
二年水乳渐交融，直道斯民毁誉中。一瞽飞鸿留爪印，半生磨蝎是身宫。文章喜见维新派，父老犹存太古风。翘首蒋侯飞鸟到（瓜代者为蒋润生），逖听载道口碑同。
百勤未免一拋荒，局外端资告语详：晚节相期魁塔峻，别情应与肄江长。许衡原是官为隐，陈实能令盗化良。寄语诸君图自治：疮痍满目莫相忘！
题画梅，赠张悔盦同年
二载高安去去休，广州无奈又高州（时奉调电白任）！也思归去空山里，耐冷看花不自由？
口占赠台人张端吉
家山破碎民无恙，薄宦栖迟我自怜。流落江南杜工部，他乡又遇李龟年！
寿陈笃臣尊甫渚芸先生暨德配周太夫人六旬双寿
木公金母庆平头，翘望三山祝太丘。社肉平分陈曲逆，家人共食宋江州。岭梅香梦春先度，屿竹青阴荫久留。难得鹤山贤令尹，能教山鹤岁添筹（时笃臣交卸鹤山篆）。
打叠斑衣与彩襕，伯歌季舞共承欢。克家有子斯为寿，隐市如公胜拜官。夫妇已邀三锡锡，弟兄如此二难难。伦常自是千秋业，何必神仙炼九丹！
送陈桂林回漳州（步沈琛笙大使原韵）
湖海元龙见此人，昂藏辜负济时身！万方多难天如醉，一夕将离酒不春。古砚奇书添箧笥，蛮烟瘴雨湿衣巾。买山拟向丹霞住，风雨相期过往频。
题螺山先生诗集
同乡黄让臣大使，出其尊甫「螺山先生诗集」请序。先生曾任阳江分县，亦乡先达也；余何敢作序！作五古二十韵，当作题词；并稿归之。
我生在海岛，朴野不知诗；偶得性灵语，时或一为之。惜无素心人，晨夕相切劘；譬之我视我，不自判妍媸。鲸鲵东海来，鼓浪台、澎涯，劫灰满天地，身外靡孑遗。诗稿付兵燹，免为识者嗤。自从来粤峤，无复有诗脾。昔年领鼍江，理乱如治丝。鼍江双鱼城，旧有人分治。尝问诸父老，望治多讴思；讴思黄先生，归去漳江湄。缕述先生政，双鱼有口碑。山衙临大海，金石润英词。呜呼乡先达，令我溯襟期。今日读遗编，大雅适在兹！温柔敦厚旨，正始有遗规。不知让臣老，乃是先生儿。琅函忽吐秘，珠玉光陆离：但愿宝手泽，不顾求人知。
题绣英阁女士诗卷（女士台人，邱缉臣明经令媛）
诗臻好处原天籁，不必词华格调新；三百编中存正始，河洲荇菜出宫人。
有明十子开诗社，歇绝风骚二百年；文献销沉羊劫后，犹闻谢女有薪传。
髫年文队识邱迟，知道邱迟善说诗；更比康成风雅极，过庭一卷授雌儿。
是儿不作庸人妇，嫁得夫君绘事精；想见春闺饶艳福，一图写好一诗成。
杨花五首，和沈琛笙大使原韵
飘零无力舞春风，回首关河落日红。随地托根生道北，漫天逐絮过墙东。至今别恨牵淮水，从古清阴荫汉宫。我尚不堪何况树？大堤愁杀白蒙蒙！
雒马斑骓系可怜，者番风信记年年：官梅动兴闻歌咏，人柳承恩自起眠。梦去芙蓉曾作镜，飞来榆荚亦名钱。如何我独飘蓬转，绾雪随风化碧烟？
玉河一样色青青，别泪长亭与短亭！鹦鹉羁栖轩外架，鹭鹚饥饿水中汀！昨宵惆怅高楼月，此世浮沈大海萍。送汝前途何处所？徒闻桂树故山馨！
白头辜负好时光，收敛诗心旧日狂。未有繁华终不散，绝无才思岂能长！山中故妇芜■〈艹縻〉老，泽畔孤臣兰芷香。作计不如归去好，让人「福禄」注鸳鸯！
落花狼藉溷涂泥，独立桥头日又西！末路论交犹泛泛，无家垂老自栖栖！新丝清白桑蚕蛰，冤血深红杜宇啼。春去已无多少日，满天风雨忽离迷！
纪事
南郭双门伏杀机，将军英武果能飞！金弹霹雳轰从骑，赤血淋漓渍战衣。不肯累人伤大德，尚能杀敌奋余威！顽民太息头颅贱，何苦甘心视死归？
春草八首，和沈琛笙大使原韵
八表阴霾起疾风，无端野火烧天红。蕨薇义士饥雷首，芹藻诸生冷頖宫。入海日光明灭外，隔江山色有无中：故原一片青青地，不听喓喓响草虫！
不堪急景掷飞梭，老矣何年唤渡河？沅芷湘兰生是独，天荆地棘一何多！美人绝代思空谷，君子当时想在阿。试问王孙归去不？无须补屋更牵萝。
故园梦蝶记遗踪，祗与南城隔一重。孤岛今非畿内地，瀛洲古是海中峰。人间小劫魂无鹤，地下埋冤种有龙。儿女不知兴废事，山歌野哭尽情浓！
走兔仓皇突四围，饥鹰健鹘一齐飞；北来铁骑达天堑，东望金乌射日辉。老态渐来如日暮，名心已死似春归。客中别有关怀事，书札亲朋远近稀！
真成滋蔓蔓难图，古道荒城遍绿芜。尼父龟山空望鲁，武侯鱼浦失吞吴！横流大海潮何急？落日空山影自孤！我是遗黎经丧乱，王民仓葛大声呼。
平原努力饭牛兮，布谷催耕尽日啼。栗里陶公书可读，花田平子赋还题。销魂欲别过南浦，乘兴来游上大堤。独羡农夫能作苦，不教稂莠稻粱齐。
问渡迷津一水横，津头踯躅客心惊：红花有恨销春色，黄犬无端吠水声。斜日欲依前浦尽，莫烟又向隔溪生。伤春孰是怜同病？惆怅湖南万里情！
自分杨花作絮绵，枝头犹为茑萝牵。浮生大梦如垂露，旧事微尘已化烟。扪腹依然呼负负，折腰何必曲拳拳！五陵裘马诸年少，帽影鞭丝二月天！
邱仙根为余录其近作于扇，写梅报之
昨从袖里出秋扇，乞写先生近作诗；欲换新诗无墨竹，横斜聊作老梅枝。
黄仲琴赠诗，即用原韵报之
天半阑干一客星，浮沉人海不知名。头衔闲散「天随子」，身世艰难「太瘦生」。满地龙蛇将变化，有人恩怨未分明；羡君尚有中和气，笔下曾无征角声。
奎璧联辉北斗星，双珠耀彩（谓仲琴令昆伯琴）并齐名。纪、群同气无虚士，李、孔忘年是友生。老我茫茫前路渺，照人朗朗玉山明。檐前铁马寒风紧，中夜惊闻北伐声！
故人寥落已晨星，思着羊裘变姓名。未与斯文称后死，欲依我佛证前生。酒酣拔剑雄心尽，烛炧看诗老眼明！强欲高謌和「白雪」，巴人下里不成声。
辛亥冬日与徐蕴山、胡君湘游南山寺（在漳郡南门外）
未来曾有约，今日入招提。古佛金泥落，名山培塿齐。诸天将寂灭，觉路转昏迷。领取尘根净，寒烟菜一畦。
黄仲琴赠漳郡开元寺宝幢石刻「陁罗尼经」搨本
宝幢石刻开元寺，唐代咸通大会场。我佛本空归寂灭（左文襄改寺为考棚），何人好古费收藏？跳龙卧虎忘真相，贝叶莲花发古香。此段因缘谁契合？揭阳许氏、海阳黄（仲琴，海阳人）。
送友人北伐
杀气满天地，终军万里行。朔风过易水，寄语问荆卿。
和衡州沉琛笙寓漳客感原韵
芗江寒泊孝廉船，望断湘衡岳麓烟。绝世美人多薄命，倚门慈母况高年！掉头谢病孔巢父，瘦骨身耽吟贾浪仙。幸有知音钟子在，不妨流水再挥弦。
表弟谢汝铨有斐律宾之行，顺道过访
意外晤玄晖，一朝慰梦想。相别二十年，喜君更倜傥。忘分老师生，言情旧戚党。问我新中华，河山犹莽莽！
老来舒倦眼，阅遍几沧桑。梦寐家千里，栖迟水一方！暮云归岫晚，春雨洗天光；送汝乘风去，波澜叹望洋！

[book_title]壬子一百五十二首
壬子（中华民国元年、一九一二）
壬子春日过霞阳访马君亦籛，得观所藏图书，复赏所植花木。信宿三日，踰苏岭，归海沧
霞阳达海沧，苏岭贯其腹。昨自霞阳归，笋舆入林麓。山灵讶俗客，足音响空谷。鼓吹海山花，东风送香馥。拾纷上翠微，俯瞰高人屋：屋中何所有？图书千万轴；屋外何所有？春兰与秋菊。主人不出山，甘为花之仆。花下自读书，消受山中福。我欲从主人，来往山路熟。伫立苏岭头，天风吹野服；翘首望八荒，龙蛇满大陆！
壬子春日自题画梅
已入共和年，视天犹梦梦！挥手坐空山，独与梅花弄。
莲花洲小山（在莲塘学堂后，为侯堂陈氏别墅）
此山何处来？东西空依傍；特地矗芙蓉，屹然小屏嶂。主人亦不俗，经营费意匠：凿池环其下，凿径穿其上；中有一幽谷，廓乎有容相。胜赏不在高，对之觉神王。门外泰武山，隔海遥相向；似与山争妍，故献峨眉样。
野兴
一生几两芒鞋福，随意林东转水西；远浦日烘芳草活，平田风押稻苗齐。未妨乘兴孤村醉，莫遣回头歧路迷！翘首长安何处所，病夫何事逐轮蹄？
范亚父撞斗
鸿门重续弟兄盟，亚父奇谋惜不成！一会已分刘、项局，留侯笑尔气难平。
孟叔达堕甑
本无我相无人相，岂有金刚不坏身！人尚如斯何况物，区区一甑碎微尘。
戴安道碎琴
破琴辱使怨何深？不是中和太古心。傲物凌人终免祸，武陵毕竟是知音。
徐德言破镜
私奔尚不追红拂，情侠无如老越公！天上团圆悬一镜，人间何靳半青铜？
早起
早起洁庭除，扫尽尘翳迹。一蛛隐窗间，垂丝二三尺；一丝挂檐际，一丝粘东壁：组织大罗网，纤毫无余隙。蚊蚋不知几，撄触随所择；乃知天演理，胜败原不易。嗟我黄种人，异种日逼迫；日日世网中，俯仰皆局蹐！
借沧海居冬夜不寐口占
起看残月寒无色，卧听回潮怒有声。子丑寅时酣睡足，碧天何事尚迟明？
壬子午节前一日，与莲塘学校陈畹兰教员并陈其纯诸昆季放舟沧江
卜筑邻沧海，招邀作水嬉；人当阴雨后，天值放晴时。细浪犹平槛，新泉尚满陂。鸭头浮石濑，鹢首动江湄；自在乘风顺，逍遥水上迟。友生机泼泼，兄弟乐怡怡；吾道思观海，斯游想浴沂。舟轻惊欲覆，簥嫩笑争持。傍岸寻红药，沿流掬绿菭；过桥如度鸟，穿闸若盘螭。瞥眼云生墨，当头雨散丝；镜光看日射，弓样指虹垂。罾动收鱼蛤，船摇骇鹭鹚。浑忘携笠屐，一任洗须眉。来路如鱼乐，回潮似马驰。言旋元亮宅，小坐仲舒帷。芳草迷三径，新荷净一池。茶香留渴口，莲味沁清脾。佳节逢明日，名山订后期。老夫清不寐，为作纪游诗。
壬子端午夜坐偶成
孤灯对风雨，入夜忽栖凉。转瞬逢端节，栖迟滞异乡！遗臣同吊屈，歧路更悲杨！新鬼滔滔是，钟馗剑失铓。
江东桥
排空雄石势岧峣，百丈横江走老蛟。汀水入溪归一束，漳江出海第三条。名儒学舍今零落（桥边有黄石斋先生讲堂），野老乡村更寂寞。远望万松关下路，战云愁惨未全消（发匪之乱，林刚愍殉难于此）。
挽陈瘦云（以下「游台草」）
闻道青年会，惟君最擅场。我来寻后起，尔竟作先殇！孤露偏多难，聪明总不祥。无聊搔白首，天道若茫茫！
君赴修文日，中途我已知。长才偏短命，寡母此孤儿！孰念伊人死，来怜季女饥？九原虽不作，想尔亦含悲！
赵云石赠诗，即步原韵二首
旧友相逢赵倚楼，骚坛牛耳冠朋俦！金戈历劫云过眼，铜钵敲诗海尽头。并世卢、王皆后起；齐名李、杜尽清流。与君共话桑沧事，尊酒原来不扫愁！
竹溪溪傍旧诗坛，十八年来指一弹。末路谨防随俗转，浮生尚悔了人难。令威化鹤寻华表，子美闻鹃拜石阑。垂老重游桑梓地，未妨惆怅强为欢！
南社同人在醉仙楼开欢迎会，酒后放歌
昔为此邦人，今为此邦客；一瞥沧桑十八年，蜃楼海市变化成陈迹。我从人海乍回头，飘泊身如不系舟。过海收帆问亲旧，凋零大半令我多悲忧！吁嗟乎，双丸跳掷疾如驰，死者不生生者死！独留天水老诗豪（赵云石），高踞骚坛执牛耳。须眉尚认老邱迟（邱及梯），争誉杨修是小儿（杨云程）。谢傅诸郎森玉树（谢石秋、溪秋、星楼、霁若），林逋处士茁新枝（林湘畹竹友）。元龙未除湖海气（陈筱竹、陈献其），仲雍断发居吴地（吴旭初、宴珍、筱霞）。黄粱梦醒一卢生（卢韫山），仍在人间作游戏。风流倜傥余君屏，孤高落落胡南溟。若论肆应强人意，座中推让蔡兰亭。玉树风前连氏子（连应榴），寄傲园林称佳士。黄、洪俱是旧通家（黄拱五、洪坤益），眼中诸人吾老矣。孰料余生逢世变，乃与诸君重相见！南部粉黛北胭肢，醉仙楼上开诗燕。莘莘一辈济时贤，岂特能诗结夙缘！他日梦魂南社远，不知斯会复何年？
绅商学界在台南公馆开欢迎会，赋此志谢
盛会开南部，延陵傍岭楼；园亭新结构，水竹更清幽。岛国天逾静，瀛台暑未收，南方初荔夏，西历已瓜秋。避地忘秦、汉，闻歌杂亚、欧；艺姬能赵舞，声伎解吴讴。晋接多新彦，周旋有旧游。襟花红欲滴，杯酒白初浮。宾主齐雍肃，词章互唱酬。窗明云母石，火射水晶球。式敬情文挚，欢迎礼意周。嘉鱼歌燕燕，鸣鹿咏呦呦。酌酒何须斗，飞觞不用筹。肆筵陈异果，广席列珍羞。胜地张筵燕，忘年乐应求。故人皆老大，名士尽朋俦。转悔来何暮，终应去不留！侧身依祖国，倦眼望神州。断发从吴俗，焚心抱杞忧！处堂成燕雀，生世等蜉蝣；有酒宜同乐，无官且自由。伊谁新世界，认我旧林丘？黑海能飞渡，黄河任倒流；无才日衰老，天地若为愁！
六月二十四日与社友往竹溪寺参谒关圣
少年喜结诗文会，胜日同盟香火缘。忠义千秋悬日月，沧桑一瞥化云烟。登堂礼乐从先进，入座衣冠尽后贤。一勺权当清酒荐，潢污行潦在山泉。
佛光神道两虚无，淘汰将归造化炉。独有纲常留正气，能令崇拜起吾儒！漫云炉齿同文国，忍看河山易色图？父老凋零多白发，犹闻仓葛大声呼。
南郊健步免扶筇，芳草迷离旧径封。寺外新分一脉水，门前不见十围松！山僧已死空禅室，远客重来动午钟。且息尘缘谋住此，溪山是否肯兼容？
啸霞楼题壁（楼在门生吴筱霞花园，壬子回台即寓楼上）
别墅枕城隅，荒城迹欲无。天容收薄翳，秋色上平芜。去国鸿离网，归山凤在笯；时宜都不合，祗合灌园夫。
楼对竹溪西，栏杆与竹齐；好花多碍路，嘉树自成蹊。岁月催人老，云烟入望迷；窥园荆棘满，移此暂羁栖！
与谢石秋、星楼、林湘畹、黄茂笙游冈山超峰寺中途遇雨
游憩超峰寺，登车日已曛；暮天销薄霭，秋雨酿浓云。老去思依佛，闲来欲与君。西风吹断雁，拭泪拜孤坟（四弟坟在冈山下）！
雨露衣衫湿，泥涂手足匀。本无人我相，忽现色空身（登山衣履尽湿，寺僧借衣衿一袭为予换干。是衣似向山邻斋堂妇人借来，式与男人同，惟袖稍短耳）。剥啄喧中夜，欢迎闹比邻。门前看墨妙，犹认老孙莘（超峰寺匾额是外舅吴樵山手笔，劲秀犹存）。
到寺已三更，当头月色清；朦胧秋树影，历乱夜泉声。我自贪斯景，人应悔此行。对床联好句，不寐到天明。
海外无名胜，南来祗此山。偶同乡老话，犹认故侯颜。莫问十年事，且偷半日闲。愧非苏玉局，留带镇禅关。
窥园梅花二株被日人移植四春园，闻亦枯悴而死；以诗吊之
主人宜避地，问汝亦何辜：共受锄根苦，谁怜傲骨枯？清高原是累，依附况相诬？太息蟠根地，终应变道途！
敝庐因日人筑路取用，子弟辈将别谋住所
秋风一敝庐，闻道作通衢。古谚「屋成路」（台人有『家欲破，屋成路』之谣），君权水在盂。后来蠲纳鼠（台湾为防疫起见，每户月必捕鼠二头，否则纳金；名曰「鼠组合」），爰止或瞻乌。思卜南庄外，山边筑一区。
题画梅，寄赠洪以南
美人香草意，洪子独无俦。乍向淡江驻，如从湘水游。逢人闻说项，即我亦依刘（台北登岸，曾主其家）。引玉拋砖意，余怀想纫秋（以南善画兰，欲以梅换兰；故云）。
秋日书怀
西风萧瑟恼人天，独客他乡更悄然！松菊已荒三径外，沧桑顿变廿年前！漫云归里如元亮，且自登楼效仲宣！珍重秋鸿传数字，「平安」为寄美江边！
我似秋风扇见捐，归来暂作小游仙：浑如挂锡僧栖止，幸有论诗客至前。有信忽惊看过雁，不鸣自分作寒蝉。新霜与汝干何事，尽日飞来两鬓边？
诗债
妙手空空一锦囊，索诗人似索钱忙。郊寒、岛瘦无颜色，且学当时周赧王。
为台南警务课今江正直君题曼倩偷桃图
九千年赴蟠桃会，此老行为太狡狯；偷桃作贼走尘凡，不是神仙是无赖。世间如是此等人，拘送警部除民害。
题画梅，赠黄旦梅雏姬
相别二十年，复睹风春面；老干茁新条，玉英飞雪片。
魏武帝
瓜分豆剖鼎将移，太息桓、灵不可为！乱世孝廉为国贼，当途谶纬属佳儿。文章岂特祢衡死，经济难瞒许邵知。我笑将军争汉土，葬身何地至今疑。
铜台高矗漳江湄，卖履分香有女儿；千古奸雄皆欲鬼，一家子弟尽情痴。竟因求士拘徐母，未必怜才赎蔡姬。我为二乔夫婿恨，空文亦受老瞒欺。
秋影
夕阳楼角影模糊，倒蘸秋园作画图。病鹤池头临水静，断鸿天际入云孤。自怜瘦态同篱菊，更爱清阴到井梧；高树昏黄生暝色，悬空尚有夜来珠。
秋扇
西风料峭挟霜严，收拾罗纨入枕函。宫女自怜恩爱绝，有人含泪叠青衫。
纪暴风
壬子八月秋，吴园互酬唱；矗地小楼高，临风亦和畅。忽焉少女来，继之大王王。客去夜已昏，风力恣奔放：疑是万马奔，东西不知向；又如万军号，南北相对仗。历乱瓦自飞，猖狂门不挡。颠沛如孤舟，逆风在巨浪；居高必思危，登楼收纸帐。思欲出门走，身轻目又障。蜷伏屋一隅，低头不敢仰。风声寒雨间，鳏目到天亮。满园薄命花，委顿半凋丧；竹树叶枯焦，如栽近火坑。田畴如野烧，耕者泣相望。是名麒麟飓，古书或不妄。我闻去年秋，更甚如此状：遍地尽灾黎，抚恤劳君相。元气尚未复，天公太不谅！演卦系大易，离下而巽上；其卦取家人，风火互颉颃。明乎治天下，与治家相况；伦理恩义中，由家充其量。天故示此意，以此来相贶。或为愚民愚，法外施惩创；不然民何辜，摧折多长养。翳彼低气压（天文家谓暴风将来，则气压低），压力谁敢抗！灌坛不鸣条，望古还惆怅！
题墨梅，赠赵云石
漫天飞雪正空蒙，酝酿梅花着意工。老鹤归来长一啸，师雄犹在醉眠中。
林投帽
林投亦名「露兜」；产台湾，果叶似波罗。农家植之陇陌，间以为藩篱。近时工师取其叶制帽，柔洁可爱。
公装夏帽仿西欧，编织新搜树叶柔；洗去泥涂肤自白，绝无芒刺背能留。葛巾陶令思归隐，箬笠苏公爱自由。嘉木蕃生遍台岛，此乡番语号「林投」。
徐福
五百童男女，楼船东复东。神仙原渺渺，方士竟匆匆！留种能开国，藏书亦见功。墓门在何处？翘首海暾红。
红楼梦题词
村言假语破情关，无奈空山石太顽。世事本空惟道、释，家声半坏在钗环。从知纨裤轻儇子，尽在衣冠世禄班。寄语观书观大略，先将绮障力除删！
李广射虎
一身都是力，不偶数迍邅。亦识将军勇，其如天子偏！谗言金可铄，神射石能穿。经过北平地，天高月不圆！
红拂女
尸居余气知杨素，倜傥权奇识卫公。公子太原裘可裼，侍儿半夜服仍红。能令夫婿军天策，更有阿兄王海东。惭愧凌烟诸将相，论功合让女英雄。
项羽
学书尤学剑，愿作万人豪。韬略输韩信，威名夺汉高。虞兮生不幸，骓也尔徒劳！盖世英雄气，乌江吼怒涛！
壬子中秋吴园小集，对月分韵
昨夜西风紧，凉月光生晕。今宵白玉盘，皎洁绝尘坋；清辉遍小园，月来花亦韵。布席列清樽，瓮头开旧酝。团圆十二子，我亦占一分；在吟不在饮，精神各自奋。苦思索枯腹，欲将老命拚；愧无有佳句，有之吾无隐。天生我何如？我欲向天问；身世有蹉跎，得失无喜愠。乘风欲归去，玉宇琼楼靳。举头月正中，时已三更近。
老骥
豆刍何恋栈，自分等驽骀。祗为故恩重，因之壮志灰。萧萧嘶落日，历历上崔嵬。市骨人何在，天涯望郭隗？
风筝
飘扬秋空一线痕，夕阳弹指又黄昏。远音似听飞鸿遽，绝调犹闻老鹤喧。昨夜霓裳开月府，当年词曲奏云门。钧天旧乐翻新调，入耳声声总断魂！
古琴
此是「芭蕉雨」，文山旧品题。伤心臣欲泣，焦尾物谁携？举世知音少，当途赏鉴低。抚弦弹一曲，风雨亦凄迷！
观鱼
偶来濠上数修鳞，游泳洋洋自在身。劝女潜渊休被饵，江干几辈正垂纶！
射鵰
遍地秋风落木号，平原驻马仰天高；徘徊莫试强弓手，为惜云霄一羽毛！
放鹤
孤山处士已无家，有鹤追随野兴赊。祝汝九皋长一啸，早归相约伴梅花。
盘马
一鞭曾走遍天街，捷足驰驱莫与偕。多少风尘名利客，何人解勒到临崖？
斗蟀
儿童偏好胜，时托瓦盆招。自恃虫能斗，频将草一撩。平章误君国，太史纪风谣。谁识崇勤俭？唐风上溯尧。
谈诗
风雅何人守一经？悬河巨口信纵横。五千年上无诗学，三百篇中有正声。乐府汉、唐编古体，骚坛李、杜占诗名。兴观群怨皆天籁，托兴随人籁自鸣。
鏖诗
刻烛夜鏖诗，钓心斗角时。登坛谁主将？制胜有偏师。争韵无妨险，成功独赏奇。若逢唐李、杜，我愿作偏裨。
病起
瘦尽腰围懒画眉，熏笼斜倚自支颐。憨痴故意骄慈母，困倦无因泥侍儿。粉印分明留角枕，花枝摇曳拂罗帏。阿侬别有伤心事，不是人间药可医！
绣鞋
踏青原上柳如烟，鞋印春郊步步填。细认凤头纤小处，今年花样胜常年。
竹夫人
苦熟何方一灸针？累伊称体解虚心。藤床与汝甘同梦，久被山妻妒到今。
题画梅，赠谢石秋
风云变态天无色，挂笏来游毗舍耶。世事人情全不管，自和墨水写梅花。
苏属国
忍死依然是汉臣，独全一节受诸辛：冰天雪窖寒如此，马角乌头惨不春。犹有音书传绝塞，别成眷属老胡尘。北平不见封侯印，君是将军劫后身。
议和不战议和亲，始见单于放使臣。属国一官归绝塞，中原万里靖胡尘。风骚独创五言体，冰雪能过十九春。骸骨依然归汉土，明妃毕竟是恩人。
孙武子
讲武思孙子，吴人听皷鼙；书生权上将，号令肃深闺。自古言行阵，真铨在止齐。十三篇尚在，按剑细参稽。
严武
乃有此儿非恶语，杀机一动太无情。看他盛气凌人处，开府由来是后生！
晓角
玉宇月将落，银河星欲无；一声催晓角，风雪满征途。
满城风雨近重阳
满城风雨近重阳，旅客他乡是故乡：遍插茱萸犹有恨，独看鸿雁不成行。悲秋自古诗多好，败兴从今事正长。羡杀孤高篱下菊，保持晚节傲新霜。
闻砧
谁家少妇意何哀，浣尽征衣坐水隈。捣碎秋心千万转，一声声自月中来！
竹烟筒
虚心劲节本通材，气味时时近草莱。太息热中如火炽，醉心熏得黑如煤！
一竿吐纳烟云气，草已成灰思未灰。好是诗余兼酒后，吹嘘坐索此君来。
螃蟹
公子无肠者，如何腹一团？满身皆甲冑，多足转蹒跚。罪尔横行甚，法宜支解完！持螯开毕瓮，一笑问州官。
吊祢衡
埋冤地下恨难消，鹦鹉洲前怅望遥！天下滔滔谁气节？诸公衮衮尽么幺！当时诸子阴相妒，从古才人病在骄。大小儿曹终见杀，愧君清白树风标！
重阳前一日吴园分韵小集
小楼耸出古城闉，中有栖迟一散人。闲日且还文字债，深秋尚滞去来身。十年旧雨如萍聚，两鬓飞霜对菊新。预约明朝高会处，老夫先脱惠文巾。
偶逢佳节联诗会，节未来时兴转新：作客他乡唯独我，逢时觅句有同人。深秋已想开兰棹，胜友犹留落葛巾。老去可能身健在，明年明日去来频？
重阳雨
孟嘉戴帽龙山落，王勃扬帆滕阁迷；本是有风今有雨，刘郎亦骇不能题。
静听檐前铁马嘶，凉风过处雨凄凄；同人已负登高约，屐齿篱东印菊畦。
瀑布
缭绕山当缺，奔腾水欲飞；穿林回组练，触石喷珠玑。雨过仙人掌，天垂织女机。回看原隰遍，千顷稻粱肥。
重阳后二日送黄西圃东航
酒赋琴歌已十旬，喜君烂熳见天真。文章天地皆秋气，品格江湖一散人。再策鳌头高濯足，莫留鹿耳困吟身！布帆无恙西风紧，君向蜓洲我鹭津。
秋月
万籁无声独倚阑，当头皓魄挂云端。清辉莫到十分满，圆缺从无一例看。遍地疑霜秋有色，长空如水夜生寒。关心伫望山河影，知否中原尚未安？
明妃
无功愧杀将军李，忍死徒劳属国苏；毕竟谗人还玉汝，奇功专在美人图。
太真
鼙皷声声动地来，梨花无主尽情开；洗儿百万金钱去，买得胡儿作祸胎！
谢石秋酒后赠句，即用原韵酬答
十旬游倦拟归休，况复新霜两鬓秋。花外联诗诗外酒，与君尽醉啸霞楼。
独客归山度一秋，若为笔墨半勾留。后来野史论耆旧，总对梅花说故侯。
附石秋原唱
一梦春婆休未休？宫移羽换几经秋！多情祗有当年月，犹趁歌声过小楼！
白板双扉掩莫秋，故乡还作客乡留！满园瓜果凭谁买？我是秦中邵故侯！
博物馆望招魂祭场，和谢石秋原韵
满天微雨洒秋空，彷佛灵旗正御风。一勺寒泉荐秋菊，雨晴风静日方中。
晚香楼即景（楼为吴绅书斋。日人领土后，改为博物馆，原田春境君管理）
一瞥沧桑十八年，延陵斋馆已云烟！尚余青草数弓地，况是黄花九月天！博雅参观方物贵，清高亲炙主人贤；儿时我亦频来此，再上高楼独怆然！
与谢石秋夜酌偶成
霜磬泠泠落九天，道人重梦小游仙；近来悟得长生诀，收拾云罗作被眠。
曲折云房别有天，万花簇拥紫髯仙：倦闻别鹤离鸾调，自酌琼浆自在眠。
有赠
不知海外有奇童，赠汝加名蔡汉融；四岁能通千百字，鸡群一鹤立当中。
吴大帝
大江东去走征颿，凭吊吴峰日色衔；金粉江山初得主，英雄兄妹迥非凡。刘、曹并世能分据，瑜、亮同时不信谗。遗庙尚存王气尽，秋风萧瑟响松杉。
紫髯碧眼亦威严，破虏生儿自不凡。兄寿不长天意在，母怀征异月华衔。薄情竟绝金刀婿，奇计能烧铁锁帆。王气至今犹未歇，石头城外石巉巉。
孙夫人
堂堂夫婿卯金刀，正统相承自不磨。窃幸蒹葭能倚玉，独怜戎马竟称戈。云封蜀栈迷归路，水溢吴江绝爱河。莫谓枭姬非正室，苦将失计怨哥哥！
有赠
舞衫歌扇一齐捐，忏悔慈云大士前。顾我似曾相识燕，美人名士各凄然！
廿年前事已云烟，况复沧桑幻海田。我似头陀卿绣佛，自怜且更为君怜。
高渐离
朔风易水涯，不与荆卿偕。岂是君无勇？明知事不谐。椎飞人不作，筑破恨长埋。忍听「萧萧」曲，难消侠士怀！
侯朝宗
当时马阮苦排挤，乱世危言几噬脐。公子文章高复社，美人恩怨起香闺。笺传「燕子」奸谋伏，扇画桃花血色迷。到老将军门下客，堂名「壮悔」不虚题！
闻笛
寒蛩四壁冷啾啾，寂静长空众籁收。何处一声初弄笛，有人万里独悲秋。余音嘹亮桓伊曲，曙色凄凉赵嘏楼；不尽江山摇落感，碧云如水满天流！
崖门吊古
残山剩水崖门下，有宋君臣草草消。大海回澜犹有恨，荒祠冷月转无聊！赵家块肉随流水，陆相忠魂化怒潮。中国祗今新易主，胡儿未必尽天骄。
赠日木步兵大尉吉村长藏君
君王恩重此身轻，号令初传第一声；斜出仁川据平壤，国旗耀日上严城。
题画梅，赠吉村长藏君
搓■〈扌牙〉傲骨茁冰肌，不辨南枝与北枝。阵阵冷香春似海，春风吹上管公祠。
赠萧莲卿女史
淡江萧莲卿女史，风雅能诗，所交无俗客；学诗于林湘畹、谢汝铨。予游淡江，欲往见之；因其杜门谢客，嫌于唐突。湘畹云莲卿亦以不见予为憾，代呈一诗。感
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>