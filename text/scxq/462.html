<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="一百六卷。清吴之振编。本书是作者不满明代前后七子“尊唐抑宋”,故搜集宋代诗人专集,选刻此书,以展宋诗全貌,显。“宋诗之长”。收诗人一百家。(其中十六家有目无书),收诗一万二千余首。所收宋人诗作,原已成集者按时代先后为序。原已成集但选诗不满五首者与原未成集者另为一编,附在全集之后。每集之首列有诗人小传。入选诸作,不加批点,不另品题。《宋诗钞》的编选,是向。“尊唐抑宋”潮流的一种挑战。吴之振在。“序”中说:。“宋诗。‘向无总集,亦无专选’,‘故今之黜宋者,皆未见宋诗者也’。”他们编选《宋诗钞》,正是为了让“天">
<title>宋诗钞（四库本）_吴之振_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宋诗钞（四库本）</span> <br/>
          作者： <span class="inputVal" id="bkauthor">吴之振</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]988701</span> <br/>
          说明： <span class="inputVal" id="bkdec">一百六卷。清吴之振编。本书是作者不满明代前后七子“尊唐抑宋”,故搜集宋代诗人专集,选刻此书,以展宋诗全貌,显 “宋诗之长”。收诗人一百家 (其中十六家有目无书),收诗一万二千余首。所收宋人诗作,原已成集者按时代先后为序。原已成集但选诗不满五首者与原未成集者另为一编,附在全集之后。每集之首列有诗人小传。入选诸作,不加批点,不另品题。《宋诗钞》的编选,是向 “尊唐抑宋”潮流的一种挑战。吴之振在 “序”中说: “宋诗 ‘向无总集,亦无专选’,‘故今之黜宋者,皆未见宋诗者也’。”他们编选《宋诗钞》,正是为了让“天下黜宋者得见宋之为宋。”因此,《宋诗钞初集》的编选,对清初的“唐宋诗之争”起到了推波助澜的作用。书成之后,流传甚广。但书中存有明显疏误,钞选诗中漏错互出,对卷帙繁多的别集,往往前详后略。然诗的艺术风格专主宋人,“出入于宛陵 (梅尧臣)、东坡 (苏轼)、山谷 (黄庭坚) 诸家。”(徐世昌《晚晴簃诗汇》)但同时注意避免许多宋诗佶屈聱牙、生硬艰涩的毛病。题材上多为写景、酬赠之作,山林诗最有名,也有一些反映现实的篇章,如 《常州歌》之一:“下车容易上车难,水到田头渐渐干。莫惮苦辛齐著力,十分收得总输官。”体裁上,以七言绝句见长。描写风俗的《课蚕词》十六首被称为绝唱。版本有1914年,李宣龚校补了其中的缺文,计五十八家七百二十八字,由商务印书馆排印出版; 有康熙十年(1671)吴氏鉴古堂刻本; 1914年上海涵芬楼影印本;1935年商务印书馆 《万有文库》 (第二集) 本; 《四库全书》本。</span> <br/>
          封面： <span class="inputVal" id="bkimg">Z_20191.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宋诗钞（四库本）
[book_author]吴之振
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]988701
[book_dec]一百六卷。清吴之振编。本书是作者不满明代前后七子“尊唐抑宋”,故搜集宋代诗人专集,选刻此书,以展宋诗全貌,显 “宋诗之长”。收诗人一百家 (其中十六家有目无书),收诗一万二千余首。所收宋人诗作,原已成集者按时代先后为序。原已成集但选诗不满五首者与原未成集者另为一编,附在全集之后。每集之首列有诗人小传。入选诸作,不加批点,不另品题。《宋诗钞》的编选,是向 “尊唐抑宋”潮流的一种挑战。吴之振在 “序”中说: “宋诗 ‘向无总集,亦无专选’,‘故今之黜宋者,皆未见宋诗者也’。”他们编选《宋诗钞》,正是为了让“天下黜宋者得见宋之为宋。”因此,《宋诗钞初集》的编选,对清初的“唐宋诗之争”起到了推波助澜的作用。书成之后,流传甚广。但书中存有明显疏误,钞选诗中漏错互出,对卷帙繁多的别集,往往前详后略。然诗的艺术风格专主宋人,“出入于宛陵 (梅尧臣)、东坡 (苏轼)、山谷 (黄庭坚) 诸家。”(徐世昌《晚晴簃诗汇》)但同时注意避免许多宋诗佶屈聱牙、生硬艰涩的毛病。题材上多为写景、酬赠之作,山林诗最有名,也有一些反映现实的篇章,如 《常州歌》之一:“下车容易上车难,水到田头渐渐干。莫惮苦辛齐著力,十分收得总输官。”体裁上,以七言绝句见长。描写风俗的《课蚕词》十六首被称为绝唱。版本有1914年,李宣龚校补了其中的缺文,计五十八家七百二十八字,由商务印书馆排印出版; 有康熙十年(1671)吴氏鉴古堂刻本; 1914年上海涵芬楼影印本;1935年商务印书馆 《万有文库》 (第二集) 本; 《四库全书》本。
[book_img]Z_20191.jpg


[book_title]提要
钦定四库全书　　　　　集部八
宋诗钞　　　　　　　　总集类
提要
【臣】等谨案宋诗钞一百六卷
国朝吴之振编之振有黄叶村庄诗集已着録是编以宋诗选本丛杂因蒐罗遗集共得百家其本无专集及有集而所选不满五首者皆不録每集之首系以小传略如元好问中州集例而品评考证其文加详盖明季诗派最为芜杂其初厌太仓历下之剽袭一变而趋清新其继又厌公安竟陵之佻巧一变而趋真朴故
国初诸家颇以出入宋诗矫鈎棘涂饰之弊之振是选即成於是时以其人自为集故甫刋一帙即摹印行世所传之本往往多寡不同此本有録无书者尚有刘弇邓肃黄轩魏了翁方逢辰宋伯仁冯时行岳珂严羽裘万顷谢枋得吕定郑思肖王柏葛长庚朱淑真十六家盖剞劂未竣故竟无完帙也近时曹庭栋病其未备因又有宋人百家诗存之刻以补其阙皆之振之所未録然之振於遗集散佚之余剏意蒐罗使学者得见两宋诗人之崖略不可谓之无功与庭栋之书互相补苴相辅而行固未可偏废其一矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
宋诗钞卷一
内阁中书舍人吴之振编
王禹偁小畜集钞
王禹偁字元之济州钜野人九岁能文太平兴国八年进士授成武主簿徙知长洲县端拱初召试擢右拾遗直史馆拜左司谏知制诰坐劾妖尼贬商州团练使量移解州进拜左正言直弘文馆出知单州?召为礼部员外郎再知制诰至道元年入翰林为学士知审官院兼通进银台封驳司又坐谤讪罢为工部郎中知滁州扬州召还知制诰又坐实録直书出知黄州徙蕲州而卒年四十八今有小畜集六十二卷绍兴丁卯沈虞卿所编也当时元之自编按其序则三十卷宋史言二十卷脱误也元之诗学李杜故其赠朱严诗云谁怜所好还同我韩柳文章李杜诗学杜而未至故其示子诗云本与乐天为後进敢期子美是前身是时西崑之体方盛元之独开有宋风气於是欧阳文忠得以承流接响文忠之诗雄深过於元之然元之固其滥觞矣穆修尹洙为古文於人所不为之时元之则为杜诗於人所不为之时者也酬种放徵君一百韵
太岁在辛卯九月万木落是时太阴亏占云臣道剥王生出紫微谴逐走商洛扶亲又抱子迤过京索弊车载诗史病马悬囊槖西都不敢住空负香山约阌乡正南路秦岭峭如削肩舆碍巨石十步三四却妻孥亦徒步碛砾不容脚山店盖木皮烟火浑薰灼夜深闻贙虎合家屡惊戄山泉何萦囘切裂无桥彴卸鞍引羸蹄解袜事芒屩晨澜发可鉴朝涉胫如斮商山六百里天设皆岩崿上洛在其中狴牢曾未若逐臣自可死何必在远恶刺史不我顾古寺聊淹泊卜居杂民甿致养无精□知道由自寛有亲强为乐侧闻种先生终南卧云壑长沮既躬耕元礼仍开学王绩妇未娶介洁翘孤鹤之推母偕隐教诲修天爵诗情亦嗜酒道气不服药田衣剪荷芰野饭烹茝药雾豹泽文彩冥鸿避矰缴肯从羔雁聘唯恐簪裾缚如何宋右史斥鷃议鵰鹗【起居舍人宋维翰奏种放隐居终南乞量才録用颇为识者所笑】玄纁与丹诏恩礼诚非薄仍勑京兆府敦谕辞恭恪先生恋板舆纯孝心坚确散发走烟峦拜章谢恩渥巨材犹在涧大玉不出璞使者遂空囘软轮何寂寞贤母召徵君庭责词嗃嗃胡为事章句漏名入街郭府县汚我山胥徒噪吾幄以兹近声利安得成高邈誓将徙穷谷庶可逃諠浊先生拜引过为夀开樽杓陶陶又熙熙何啻闻竽龠人传到迁客面目顿惭怍器小识不远当年事头角遭时得一第游宧何龌龊逐羶甚蚍蜉鬬耀同宰邑乏弦歌谏垣无謇谔便番朱紫绶僭忝丝纶阁方号騤騤尨已困狺狺?待罪始知非咄哉昧先觉一聆高世行罪发庸可擢忍耻赋三章尘埃寄【一作望】寥廓明年会恩有量移升蛙跃靡暇谒南山征途望西岳黄河波汹涌白径苕班驳中条围解县五老烟矗矗此焉为郡副乌敢事陨获笼禽幸未死尚且谋饮啄米呼村婢舂樵顾山童斫饲马捽寒芜看书熟秋蘀信口亦吟哦放心无适莫君恩已絶望人事终难度相府一张纸唤起久屈蠖诚知有梁栋未忍弃榱桷五城天上开三殿云间卓重取政衣冠笼裹山猱玃病翼得风云坏墙劳赭垩谏官与史氏旧职聊羁络举袖拂石螭凝眸睨金雀冥心想前事一梦何挥霍长恐先生闻倚松成大噱关中朋友来遗我神仙作繁华远容绮铮鏦美金错古澹啜鉶羮大雅铿木铎千言距百韵旨趣何绰绰孰念气如虹翻然轻抵鹊俊甚麻姑瓜快比屠门嚼浑金岂在熔尺璧宁施琢愈风齐捧檄忘味同闻乐置之向怀袖日夕芬兰若褒我尘俗韵铅刀化干莫同声必有应过实还疑谑盛夸山中事云屋张霞幕兰茆含露采石髓和烟酌巢由泉涤耳园绮芝盈握有时上絶顶星斗近可摸下视尘世人营营似螶男儿既束发出处岐路各苟非秉陶钧即去持矛槊致主比唐虞安边如卫霍不尔为逸人深居返吾朴胡然自碌碌名节亦销烁行年过半世功业无圭勺无术铸五兵使民兴钱鎛无才统六师逐寇开沙漠空言说王道肆目看人瘼多惭指佞草虚效倾心藿一览大雅文起予亦何博况兹山野性谟画昧方略搔首谢朝簪行将返耕凿
寄题陕府南溪兼简孙何兄弟
甲湖在陕服自昔名所重许昌擅唐律人口尚传颂旧迹固蓁莾胜槩犹出衆前年谪商于过此方忧恐无暇濯溪泉恻恻心甚痛量移遇恩宥方寸稍放纵故人孙汉公勤恳事迎送柅车得三宿延我入溪洞春残尚有蝶夏首始见蝀朱樱实颇烦黄鸟声亦哢地幽接府署亭高瞰村垄萦砌水逶迤入檐山巃嵸鲤翻自跃金蜗篆烧余汞石危君子介笋乱小人勇虚凉集鸥鹭爽垲无蚊蠓芰叶巧如剪萍根密非种迳苔白斑驳岸草玄蓊菶官醖緑开瓶时果青出笼醉中猛别复依约似一梦唯愁当要路时仗栖闒茸解梁虽近山坑埆费耕种常风自□南日夕尘塕埲云泉既辽远草树非秀耸况兹炎蒸月絷缚何所动缅怀八龙会南溪与谁共撮萼本多才甘棠应少讼枕簟与琴书鴒原聊自奉篇章取李杜讲贯本姬孔古文閲韩柳时策闻晁董清吹席上来当暑开冰冻菱脆擘琼枝瓜甘浮蜜筩气秋緑筱战露晛圆荷捧照湖小贺监溪堂轻马总此景且不同此怀可长恸平生好泉石况复官散冗近闻田紫微涟水许就俸【田舍人量移军州表乞就涟水居诏许之】援例苟得请甲湖当日用终老占溪居卧看秋泉涌
七夕【商州作】
去年七月七直庐开独坐西日下紫垣东窗昏青琐露柳蜩忽鸣风帘燕频过寂寂红药堦槿花开一朶时清无诏诰性淡忘物我兀然何所营横枕通中卧梦入无何乡蛱蝶甚么麽孰谓处深岩自得放慵惰中官传宣旨御诗令属和惊起俨衣冠拜舞苍苔破逸翰龙蛇走雅调金石播洋洋治世音乃赓强牵课暮随丞相出自谓天上堕归来备乞巧酒肴间瓜果海物杂时味罗列繁且夥家人乐熙熙儿戏舞娑娑宠辱方若惊倚伏忽成祸九月谪商于羁縻伏穷饿凤仪因鸱吓骥足翻鳖跛山城已僻陋旅舍甚丛脞夏旱麦禾死春霜花木挫吾亲极衰耄吾命何轗轲稚子啼我前孺人病我左玄发半凋落紫绶空垂拖客计鱼脱泉年光蚁旋磨昨夜枕簟凉西郊忽流火河汉势清浅牛女姿婀娜商土本硗?商民久劳瘅霜旱固不支水潦复无奈【今岁商山秋水大】居人且艰食行商不通货郡小数千家今夕惟愁呵吾儿索来禽【即林擒】倾市得一颗举家成大笑愁眉略舒軃自念一岁间荣辱两偏颇赖有道依据故得心安妥穷乎止旅人达也登王佐匏瓜从系滞糠粃任扬簸批凤不足言失马聊自贺委顺信吾生无可无不可
不见阳城驿【并序】
予为儿童时覧元白集唱和阳城驿诗时稹贬江陵过南山感阳道州而作是诗也且改驿为避贤邮不忍呼其讳也乐天在翰林得而和之又见杜紫微富水驿诗题下解云富水驿旧名与阳谏议同卒章曰驿名不合轻移改留警朝天者惕然淳化二年九月予自西掖左宧商于访其驿则无有也捡之图经求之郡境则富水地存而驿废阳城之号遂莫知矣因作古风诗申明三贤之作且以不见阳城驿为首句至于道州之行事元诗尽之矣此不复云
不见阳城驿空吟昔人诗谁改避贤邮唱首元微之微之谪江陵顦顇为判司路道商山驿一夕见嗟咨所嗟阳道州抗直贞元时时亦被斥逐南荒终一麾题诗改驿名格力何高奇乐天在翰林亦知迁客词遂使道州名光与日月齐是後数十年借问经者谁留题富水驿始见杜紫薇紫薇言驿名不合轻改移欲遣朝天者惕然知在兹一以讳事神名呼不忍为一以名警衆名存教可施为善虽不同同归化之基迩来又百稔编集空鳞差我迁上洛郡罪谴身絷维旧诗犹可诵古驿殊无遗富水地虽在阳城名岂知空想数君子贯若珠累累三章诗未冺千古名亦垂德音苟不嗣吾道当已而前贤尚如此今我复何悲题此商于驿吟之聊自怡
感流亡
谪居岁云暮晨起厨无烟赖有可爱日悬在南荣迁高舂已数丈和暖如春天门临商于路有客憩檐前老翁与病妪头鬓皆皤然呱呱三儿泣惸惸一夫鳏道粮无斗粟路费无百钱聚头未有食顔色颇饥寒试问何许人答云家长安去年关辅旱逐熟入穰川妇死埋异乡客贫思故园故园虽孔迩秦岭隔蓝关山深号六里路峻名七盘襁负且乞丐冻馁复险艰惟愁大雨雪殭死山谷间我闻斯人语倚户独长叹尔为流亡客我为冗散官在官无俸禄奉亲乏甘鲜因思筮仕来倏忽过十年峩冠蠧黔首旅进长素餐文翰皆徒尔放逐固宜然家贫与亲老覩尔?自寛
竹?
商岭多修篁苍翠连山谷有鼠生其中荐食无厌足春笱啮生犀秋筠折寒玉饫饱致肥腯优游恣蕃育林密鸢不攫宂深犬难逐凤皇饿欲死彼实无一掬惟此竹间?琅玕长满腹暖戏緑丛阴举头傲鸿鹄不知商山民爱尔身上肉有锸利其锋有锥銛于镞开穴窘如囚洞胸声似哭膏血尚淋漓擕来入市鬻竹也比贤良鼠兮类商俗所食既非宜所祸诚知速吁嗟狡小人乘时窃君禄贵依社树神俸盗太仓粟笙簧佞舌鸣药石嘉言伏朝见秉大权夕闻罹显戮李斯具五刑赵高夷三族信有司杀者在暗明与烛彼狡无害贤彼鼠无食竹
送筇杖与刘湛然道士
有客遗竹杖九节共一枝鹤胫老更长龙骨乾且奇我问何所来来从西南夷因思汉武帝求此民力疲明明圣天子德教嘉四维蛮荒尽臣妾县道皆羁縻僰童与笮马入贡何累累此竹日以贱轻视如蒿藜我年三十七血气未全衰况在紫微垣动为簪笏羁倚壁如长【去声】物岁月无所施寸心空爱惜惜此来天涯忽承明主诏来谒太乙祠再见刘先生气貌清且羸持此以为赠所谓得其宜少助橘童力好引花鹿随步月莫离手看山?搘颐微物懒致书故作筇竹诗
对雪
帝乡岁云暮衡门昼长闭五日免常参三馆无公事读书夜卧迟多成日高睡睡起毛骨寒窻牖琼花坠披衣出户看飘飘满天地岂敢患贫居聊将贺丰岁月俸虽无余晨炊且相继薪刍未阙供酒肴亦能备数杯奉亲老一酌均兄弟妻子不饥寒相聚歌时瑞因思河朔民输挽供边鄙车重数十斛路遥数百里羸蹄冻不行死辙冰难曳夜来何处宿閴寂荒陂里又思边塞兵荷戈遇敌骑城上卓旌旗楼中望烽燧弓劲添气力甲寒侵骨髓今日何处行牢落穷沙际自念亦何人偷安亦如是深为苍生蠧仍尸谏官位謇谔无一言岂得为直士褒贬无一词岂得为良史不耕一亩田不持一只矢多惭富人术且乏安边议空作对雪吟勤勤谢知己
送朱九龄
吏隐不求贵亲老不择禄之子有俊才弱冠中正鹄弗坠先人业何惭有道糓一命佐砀山枳棘聊容足再命宰嘉兴丝桐几易俗率身甘莱茹养母求粱肉承顔苟不亏折腰未为辱解印无余赀舟中只琴筑十口寄淮泗一身来辇毂又说东南行秋风江水渌鄱阳古名郡赤金流山谷每岁鼓钱刀从来设官局还得便高堂无辞縻逸躅扬帆江湖思木脱天地肃枫叶紫斓斒蓼花红津吏晓来迎溪僧夜留宿至止事方简优游从所欲江城丰稻粱水市多鱼蔌三载奉甘饴百钱饱家族自有彩衣华勿叹蓝袍緑行年未三十气壮顔如玉行义日以闻焉能长碌碌终列侍臣班耀我同年録且赋白华诗唱作离筵曲
暴富送孙何入史馆
孟郊尝贫苦忽吟不贫句为喜玉川子书船归洛浦【孟郊有忽不贫喜卢仝书船归洛诗】乃知君子心所乐在稽古汉公得高科不足惟坟素二年佐棠阴眼黑怕文簿跃身入三馆烂目閲四库孟贫昔不贫孙贫今暴富暴富亦须防文高被人妒
送冯尊师【时冯为拾遗】
前日访潘阆下马入穷巷忽见双笋石卧向青苔上云是冯尊师秋来留在兹今说东南行问我坚乞诗又见宋阁老亦言诗甚好欲去天台山即别长安道台阁有羣英赠别瑰与琼琤然满怀袖此事殊为荣安用徵吾句吾道方龃龉老为八品官有山未能去束发号男儿出处贵得宜出则学臯夔独立称帝师处则同乔松决起如冥鸿谁能似蚯蚓蟠屈泥土中师行甚可羡云鹤无羁绊为我持此诗题于桐柏观
庶子泉
物趣同天造物景不自胜泉乎未遇人石罅徒流迸宫相政多暇行乐蹑岩磴发蒙涨为溪幽致兹焉盛唐贤大历後峭壁刻名姓我来一何暮今秋始乘兴山势环有缺山门壶引柄乍挹清泚香颇惬幽闲性味将春茗宜光与晓岚暝架竹落僧厨远声入晴磬何当宿禅室欹枕终夜聼饮多病骨换照久尘襟迥销尽谪居愁无心治归艇
阳冰篆
冷冷庶子泉落落阳冰笔云气势奔垂龙蛇互蟠屈峄山既劘灭石鼓又缺失唯兹数十字遒劲倚云窟模印徧华夷流传耀缃帙书诚一艺尔小道讵可忽乃知出人事千古名不没
东门送郎吏行寄承旨宋侍郎
西门送仆射鞍马照落光南门送贰卿冠盖遥相望东门送郎吏?舟隋堤傍郎吏诚隔品同直白玉堂丈人况知已振拔在举扬携手惜我去深劝离别觞醉中不记事烟水空茫茫醒来闻呜橹呕轧独一伤犹疑在禁中残漏寒丁当回望银台间五云遮帝乡衆散今如此升沉庸何伤丈人名位峻只欠登岩廊平居倦朝请高论思退藏圃田有别业古木罗修篁覃亭寒萧萧池波碧泱泱尝云拂袖去可以傲羲皇丈人果能尔识度非?常安车比踈广辟谷如张良再拜愿丈人夀考乃康强自念山野士不解随圆方宧途多龃龉身计颇悲凉行将解簪笏归去事农桑幸容操履杖洒扫循丘墙
北楼感事【有序】
唐朱崖李太尉卫公为滁州刺史作怀嵩楼取怀归嵩洛之义也卫公自为之记其中述直翰林时同僚存殁且有白鸡黄犬之叹颇露知退之心及自滁徵拜再秉钧轴卒以怙权贾祸贬死海外则向之立言诚空文尔皇宋至道元年夏五月仆自翰林学士尚书礼部员外郎知制诰除工部郎中知滁州军州事到郡之日访卫公旧迹楼之与记皆莫知也而郡有北楼通刺史公署登晀终日甚亦自得作北楼感事诗以见意
北楼出林杪登览开病姿旁带滁州城雉堞何逶迤下入刺史宅却临统军池【孟统军作小池在楼下】伊予翰林客失职方在兹两衙部领外尽日吟望时晩窻度急雨夏木交繁枝淮南气候殊经秋啭黄鹂檐前有山果采掇亦甘滋樽中有官醖倾酌任醇醨忘机得真趣怀古生远思念昔李太尉落落邦家基下笔到西汉料兵如六奇谪官来此郡鬰鬰持一麾尝在怀嵩楼记文悲盛衰甚得进退理深明祸福机未几再入用斯言忽如遗君恩匪胶柱天殃若影随六月万里行炎荒竟不归功成又名遂不退将安之姑以人事较勿凭天命推矧予草泽士被褐复羮藜谬因弄文翰八载侍丹墀三入承明庐古人期并驰玉堂百日罢所累非文辞强仕未为老望郎不为卑淮边永阳郡人物自熙熙费用量所入丰约从其宜一妻本糟糠不识金翠施三男无庶孽讵爱纨绮赀甘贫絶诛求易退无羁縻五十拟归耕何必悬车期且予望卫公云龙与山麋唐贤昔际遇文雅道光辉进士取将相易于俯拾棊自从五代来素风已陵迟干戈为政事茅土输健儿儒冠筮仕者仅免寒与饥至今明圣代此风犹未移自无经济术焉能碌碌为归欤复归欤无忘北楼诗
官醖
为郡得官醖月给盈三斛地僻少使车时清罕留狱老大复迁谪吾怀颇幽独婵娟楼上月烂漫池边菊东院与西亭翛翛风弄竹对此不开樽骚人应恸哭独酌入醉乡陶然瞑双目醒来成浩叹胡为事口腹彛酒书垂戒羣饮圣所戮汉文亦禁酒患在糜人糓自从孝武来用度常不足推夺人利取钱入官屋古今事相倍帝皇道难复吾无奈尔何更尽杯中渌
黑裘
野蚕自成茧缲密为山紬此物产何许莱夷负海州一端重数斤裁染为亵裘守黑异华侈崇俭非轻柔燻香则无冣风雪曾何忧朝可奉冠带夜以为衾裯【一作裘】晏婴三十年庶几迹相侔季子叹貂弊吾服已为优不取狐貉者亦当师仲由况我屡迁谪行采赓歌讴映发垂鹭顶植杖昂鸠头袖寛可以舞老农即为俦不曳银台门任尔争封侯
闻鴞【有序】
滁淮地也郡堞之上鸱鴞巢焉【阙】　永夕呜啸不已妻子惊死或终夜不寐因作诗以喻【阙】　徵前贤放而闻是【阙】　　　总而述云以见吾志
元精自万彚羽族何茫茫为怪有鸱鴞为瑞称凤凰凤凰不时出未识五色章吾生在邹鲁风土殊远方鸣鸠随乳燕日夕巢吾梁翩翾杂鸟雀比屋率为常又从筮仕来五年居帝乡更直入承明侍宴夜未央上林闻莺啭巧舌如笙簧鸱鴞徒知名闻见实未尝顷年谪商山聼之已悲凉今兹出内庭罚郡来永阳谁知尔鸋鴂营巢在城墙年加睡渐少秋尽漏且长鸣啸殊不已历历含微霜孺人泣我右稚子啼我傍吾心非达士讵免亦怅怅人生纵百岁忽若火石光其间有穷通幽昧难自量我爱臯与夔峩冠虞舜堂箫韶闻九成丹穴来锵锵又爱闳与散陈力遇文王鸑鷟聼岐山多士周道昌嗟嗟汉贾谊年少谪南荒故有鵩鸟赋倚伏理甚详郇公暨邺侯放逐同一邦夜深闻此鸟韦公涕沾裳李侯举酒令斯音非不祥坐客如不闻罚之以巨觞遂使恶声鸟聼之无所伤【天宝中韦郇公谪守靳州时李邺侯亦以处士放逐因夜饮闻鸱鴞韦公泣下李公曰此鸟人以为恶其声可聼乃令坐客有不闻其声者罚以大杯由是聼之不厌】赞皇贬袁州怀鴞义亦臧【李太尉有怀鴞赋】乃知昔贤哲未免亦凄遑况予不肖者邀宠在朝行报国惟直道谋身昧周防四年两度黜鬓发已苍苍虽得五品官销尽百链钢何我解印绶归田谢膏粱教儿勤稼穑与妻甘糟糠凤来非我庆鴞集非我殃优游尽天年身世俱可忘
甘菊冷淘
经年厌粱肉颇觉道气浑孟春致斋戒勅厨惟素飱淮南地甚暖甘菊生篱根长芽触土膏小叶弄晴暾采采忽盈把洗去朝露痕俸麫新且细溲牢如玉墩随刀落银镂煮投寒泉盆杂此青青色芳香敌兰荪一举无孑遗空媿越盌存解衣露其腹稚子为我扪饱惭广文郑饥谢鲁山元【广文先生饭不足元鲁山饥而死】况我草泽士藜藿供朝昏谬因事笔砚名通金马门官供政事食久直紫薇垣【知制诰给政事食自小许公始】谁言谪滁上吾族饱且温既无甘旨庆焉用味品烦子美重槐叶直欲献至尊【事见杜工部槐叶冷淘诗】起予有遗韵甫也可与言
詶杨遂
杨君江左士文律何飘飘人言未冠时作赋陵洞箫甲科中南国【江南状元及第】通籍趋东朝【入中朝为赞善】轗轲位不进陶潜还折腰【复为县令】宰邑向蜀道萑蒲忽兴妖官小力不支犇窜避抢刀朝廷责守土黜入县佐僚昨朝写孤愤遗我有客谣伊予亦左迁讽之心无憀人生一世间否泰安可逃但问道何如未必论卑高自古富贵者撩乱如藜蒿德业苟无取未死名已消岂期顔子渊不朽在一瓢推此任穷逹其乐方陶陶达则为鵾鹏穷则为鹪鹩垂天与巢林识分皆逍遥
和杨遂贺雨
我罢内廷职出临永阳民永阳民虽庶未免多饥贫富之既无术龊龊为谨身可堪今夏旱如燎复如焚厥田本涂泥坐见生尘氛稚老无所诉嗷嗷望穹旻食禄忧人忧早夜眉不伸从决狱中囚徧祷境内神楚辞有山鬼庙貌罗水滨佛法有浮图寺宇连城闉斋庄命寮寀供给抽俸缗鼓笛迎湫水香花照金轮诚知非典故且慰旱熯人偶与天雨会霶四郊匀揷秧复修堰野叟何欣欣可办官府调亦免农艰辛燮调赖时相感应由圣君于吾复何有敢望歌颂云清流杨水部德与我为邻仇香官位屈何逊诗格新见投贺雨诗言自人口闻夫君盖私我过实岂相亲为霖非我事职业惟词臣若有民谣起当歌帝泽春庶使采诗官入奏助南薰
扬州寒食赠屯田张员外成均吴博士同年殿省柳丞
前年寒食节待诏直内?休假百官出独掩深严扃近侍不敢醉赐酒空满缾闲就通中枕时闻索上铃思入无何乡兀然欲忘形去年寒食日滁上忝专城山歌喧里巷春物媚池亭永阳溪水緑琅琊山色青谪宧自消遣不敢夸独醒往往取官醖时时对花倾醉来念身世翻使泪纵横今年涖淮海时节又清明对案有留事聼歌无欢声胥徒费簿领使客烦送迎狴牢未空歇堰□劳修营衰病力不支懒慢性已成虚花满双目素发添数茎酒肴略无味妓乐固难聼谁言寒食下终日取茶烹屯田布素交屈此关市征昔年同应举典衣飞巨觥博士东观客求官得步兵况且丹陛前同为出谷莺殿丞尹我邑桑梓复弟兄吏隐掌鹾茗终朝谈道经三贤宴会少七夕休假并何不策我马废苑?流萤何不荡我舟楼台访摘星三春景欲尽九曲波始平居然逼吏後顿此阻交情老态厌春华病身忧宿酲如水若不改藉糟亦胡宁解印蓄素志吟诗露丹诚维扬非所爱有便即为耕
扬州池亭即事
冥心閲羣动亦各趋所安胡为名利人戚戚常鲜欢吾生四十四结佩呼羣官掌言入纶阁待诏直金銮匪谓得禄少所嗟行道难前年谪滁州忧时双鬓残赖有琅琊溪时濯尘缨冠朝佥徙淮海任重力易殚君恩讵可报感激涕丸澜民瘼不能治恻隐情悲酸况复多病身名宦心已阑归田未果决怀禄尚盘桓公退何所适池亭一凭阑旭日媚春弄微风生鸣湍呵僮勿挟弹留客不持竿用冀鱼鸟驯熙熙肆游观神仙未可学吏隐聊自寛孤吟刻幽石此义非考盘
一品孙郑昱【郑絪元和中拜相至郑昱六世矣】
卜葬得假官南出安上门鞭马六十里暮投中书村村翁馆我宿茆屋欲黄昏有客忽投刺自称一品孙气貌不凡俗因为开酒罇坐久问家谍其族大且繁池州有清节滥觞发洪源太傅擅鸿笔入相又出藩其家本开封改号一何尊至昱始六代布衣老丘樊跨驴入府县驱犊耕郊原家庙固已毁国史空具存盛德百世着功必格乾坤高大已不祀羡絪何可论况复起章句乘时宠便蕃子孙虽替後尚得守田园我爱三代时法度有深根卿大夫称家世世奉苹蘩四民有定分宦路无驰奔自从杂霸道倾夺日喧喧脱耒秉金钺吮笔乘末轩朝荣暮又辱容易如掌翻古道不可仗颓波益以浑何况度木者倒置轮与辕我亦起白屋两朝直紫垣?子有冠裳赏延弟与昆尽待食人禄将何报君恩农桑国之本孝义古所敦五族不力穑终岁饱且温虽非享富贵亦以蠧黎元唐贤尚消歇我辈奚足言呼儿讽此诗播在篪与埙
月波楼咏怀【有序】
月波之名不知得于谁氏图缀故老皆无闻焉因作古诗一章凡六百八十字陷于楼壁庶使兹楼之名得与诗俱不冺也
郡城无大小雉堞皆有楼其间有名者不过十数州吹箫事辽迥仙迹难?求庾公在九江缔构何风流谢守镇宣城叠嶂名有由东阳敞八咏吾闻沈隐侯白雪架郢中调高谁和酬黄鹤倚鄂渚仙去事悠悠赞皇谪滁上作赋怀嵩丘楼居出俗态泽国多胜游好景不遇人安得名存留齐安古郡废移此清江头筑城随山势屈曲伏环周兹楼最轩豁旷望西北陬武昌地如掌天未入双眸平远无林木一望同离娄山形如八字会合势相勾【东晋方士戴洋言武昌有山无林山形八字势不及九故孙权以黄武元年都武昌八年迁建业】三国事既远六朝名亦休近从唐末来争夺互仇仇斯楼备矢石此地控咽喉终朝望烽燧连岁事戈矛可怜好诗景牢落无人收皇家统万国远迩尽怀柔三圣四十年荡荡文德修淮甸为内地黄冈为上游儒冠假郡印践更若公邮况多办职吏谁肯恣吟讴伊余何为者窃慕骚人俦两朝掌文翰十年侍冕旒去岁出西掖谪居抱穷愁日日江楼上风物得冥搜何人名月波此义颇为优西南新桂魄初上悬玉鈎晩濑清且浅漂荡影沉浮三五金波满夜光如暗投骊龙弄颔珠晃朗照汀洲澹台披宝劒碎壁斩长虬冰轮晓入地推下赤金球阑干四五星斜汉印清秋谁家上元灯儿盛刳此景吟不出慢使声呦呦千里画图濶四时诗兴幽野花媚宫缬芳草铺碧紬火云照沙浦暴雨倾瓦沟白乱芦花散红殷藜穗稠檐冰垂若练雪片大于鸥江篱烟漠漠官柳雨飕飕舟子斜荡桨牧童倒骑牛水獭有时戏江豚颇能泅山鸟奏竽籁落霞展衾裯鱼网雪离离酒旗风飂飂旅怀虽自适诗物奈相尤右顾徐邈洞精灵如在不左瞰伍员庙荒隙令人羞楼中何所有官醖湛蚍蜉棋枰留客坐琴调待僧抽橘苞邻药鼎墨笔间茶瓯平生性幽独寂寞谁献酬官常已三黜怀抱罹百忧凭阑忆王粲望阙同子牟自甘成潦倒无复事声猷身世喻泡幻衣冠如赘瘤放意无何乡谁分亲与讐寓形朝籍中毁誉任啁啾君恩无路报民瘼无术瘳惟慙恋禄俸未去耕田畴题诗郡楼上含毫思义猷功名非范蠡何必泛扁舟
十月二十日作【是日甚寒始有冰】
重衾又重茵盖覆衰孄身中夜忽涕泗无复及吾亲须臾残漏歇吏报国忌辰陵旦骑马出溪水薄潾潾路傍饥寒者顔色颇悲辛饱暖我不觉羞见黄州民昔贤终禄养往往归隐沦谁教为妻子头白走风尘修身与行道多愧古时人
成武县作
释褐来成武初官且自强位卑松在涧俸薄叶经霜雨菌生书案饥禽啄印牀犹惊写秋卷枕砌落花黄
寄砀山主簿朱九龄
忽思蓬岛会羣仙二百同年最少年利市襴衫抛白紵风流名纸写红牋歌楼夜宴停银烛柳巷春泥汚锦鞯今日折腰尘土里共君追想好凄然
寄鱼台主簿傅翺
聼说鱼台景最奇鲍参军到语多时【时林法掾来自鱼台因言烟水之兴故有此句】天晴緑野悬鱼网木脱空城露酒旗锦掷鲜鳞红拨剌雪翻寒鹭白?褷仍夸县尹风骚客应有秋来唱和诗
寄宁陵陈长官
吏隐宁陵县琴堂枕古河家山隔江远风雨过船多假日亲?药公庭自种莎相逢如旧识执手动劳歌
寄金乡张赞善
年少辞荣自古稀朝衣不着着斑衣北堂侍膳侵星起南亩催耕冒雨归种竹野塘春笋脆采兰幽涧露牙肥伊予自是徒劳者未得同?旧钓矶
游虎?山寺
寺墙围着碧孱顔曾是当年海涌山尽把好峰藏院里不教幽景落人间劒池草色经冬在石座苔花自古斑珍重晋朝吾祖宅一回来此便忘还
寄献润州赵舍人
南徐城古树苍苍衙府楼台尽枕江甘露钟声清醉榻海门山色滴吟窻直庐久负题红药出镇何妨拥碧幢闻说秋来自高尚道装筇竹鹤成双
记言彩笔罢摛华郡阁高闲似道家琴院坐聼江寺磬郡楼吟见海山霞春园遗母亲烧笋夜榻留僧自煮茶应笑陶潜未归去折腰奔走在泥沙
寄毗陵刘博士
毗陵古郡接江堧赴任琴书共一船下岸且?甘露寺到城先问惠山泉秋蟾吐槛供吟兴野鹤偎床伴醉眠官散道孤诗笔老不应双鬓更皤然
除夜寄罗评事同年二首
岁暮洞庭山知君思浩然年侵晓色尽人枕夜涛眠移棹风摇浪开窻雪满天无因一乘兴同醉太湖船郡僚方贺止独宿太湖棱堦下羞为吏船中秪载僧折梅和薄雪煮茗对孤灯应笑排衙早寒靴踏晓冰
春日官舍偶题
薄宦苦流离壮年心已衰莺花愁不觉风雨病先知晓月晃竹屋寒苔叠槿篱无人慰幽寂庭柳自低垂
寄献翰林宋舍人
金鼎盐梅偶未和位高犹说野情多宫墙月上开琴匣道院风清响药箩留客旋烧含露笋倩僧教种耐霜莎孤寒知有为霖望未忍江头钓緑波
吴江县寺留题
松江江寺对峯峦槛外生池接野滩幽鹭静翘春草碧病僧闲说夜涛寒晨斋施笋惟溪叟国忌行香祗县官近日门前照流水尘缨浑拟濯丸澜
中元夜宿余杭山仙泉寺留题
祭庙回来略问禅藓墙莎径碧山泉风疏远磬秋开讲水响寒车夜救田蓝绶有香花菡萏竹窻无寐月婵娟自惭政术贻枯旱忍卧松阴漱石泉
言怀
宦途日日与心违人事纷纷任是非却为游山置行李渔家船舫道家衣
泛吴松江
苇蓬疎薄漏斜阳半日孤吟未过江惟有鹭鹚知我意时时翘足对船窻
苏州寒食日送人归觐
江城寒食下花木惨离魂几宿投山寺孤帆过海门篷声泼火雨柳色禁烟村定省高堂後斑衣减泪痕
春晩游太和宫
数里新萍夹岸莎春来乘兴宿烟萝随风蝴蝶颠狂甚当路花枝采折多绦节参差抽苦笋翠钿狼籍撒圆荷湖山满眼不归去空羡渔翁雨一蓑
再泛吴江
二年为吏住江滨重到江头照病身满眼碧波输野鸟一蓑疎雨属渔人随船晓月孤轮白入座晴山数点青张翰精灵还笑我緑袍依旧惹埃尘
赠湖州张从事
前年春榜亚龙头词赋曾推第一流上直未归红药院供吟先得白苹洲酒醒野寺烹山蕨公退溪亭狎海鸥自是吴门折腰吏满衣尘上为君羞
送李中舍罢萧山赴阙
吏隐江东五六年归时犹恋好山川野僧送别携诗句瘦马临岐当酒钱吴苑醉逢梅弄雪隋堤吟见柳垂烟自言更共秋涛约未舍西兴一钓船
和郡寮题李中舍公署
树影池光映晓霞緑杨阴下吏排衙闲拖屐齿妨横笋静拂琴床有落花地脉暗分吴苑水厨烟时煮洞庭茶青宫词客多闲暇按曲飞觞待岁华
题张处士溪居
云里寒溪竹里桥野人居处絶尘嚣病来芳草生渔艇睡起残花落酒瓢闲把道书?晩迳静携茶鼎洗春潮长洲懒吏频过此为爱盘飱有药苖
送查校书从事彭门
佐幕徐方鬓未秋官升芝阁更风流姓名旧在莺迁榜诗什重题燕子楼渐有俸钱供药债应无归梦到渔舟公余时上台头寺珠履金貂共胜游
送罗着作奉使湖湘
使星躔次入长沙晓别延英去路賖数刻漏中承密旨几重湖外奉皇华山行马拂湘川石寺宿僧供岳麓茶回日期君直西掖当阶红药正开花
送冯学士入蜀
锦川宣共少年期四十风情去未迟蚕市夜歌欹枕处峨眉春雪倚楼时休夸上直吟红药多羡乘轺聼子规莫学当初杜工部因循不赋海棠诗
贺将作孔监致仕
泣辞明主挂冠簪便约幽云老旧林朝请罢来频典笏田园归去只携琴焚香静院当山色晒药空庭避竹阴一子得官三品禄未饶疏傅有黄金
和陈州田舍人留别
演纶多暇每封章暂去颁条道更光郡吏好排红粉妓使君曾是紫薇郎楼台有月新诗出囹圄无人緑草长地接清淮足佳致水村烟坞是鱼乡
阁下暮春
诏书稀少日何长闲枕通中睡一塲院吏报来丞相出紫薇花影上东廊
初入山闻提壶鸟【时秋暖此鸟忽闻】
迁客由来长合醉不烦幽乌道提壶商州未是无人境一路山村有酒沽
初到商州馆于妙高禅院佛屋壁上见草圣数行读之乃数年前应制时所作皇帝试贡士謌思追前事有感而成章
应制謌篇对玉除是谁传写到商于昔从蓂荚阶前作今向莲花座畔书商岭未甘随绮季汉庭曾忝用相如山僧莫怪频垂泪乍别承明旧直庐
谪居感事【一百六十韵】
迁谪独熙熙襟怀自坦夷孤寒明主信清直上天知消息还依道生涯只在诗惟当谕山木讵敢咏江蓠偶叹劳生事因思志学时读书方覩奥下笔便搜奇赋格轻鹦鹉儒冠薄鵕?耕桑都不事园井未曾窥必欲缣湘富宁教杼轴纰光阴常矻矻交友尽偲偲步骤依班马根源法孔姬收萤秋不倦刻鹄夜忘疲流辈多相许时贤亦见推叨荣偕计吏滥吹谒春司仆瘦途中病驴寒雪里骑空拳入塲屋拭目看京师技痒初调箾锋銛欲试锥甲科登汉制【大平兴国五年予首中甲科】内殿识尧眉数刻愁晡矣三题亦勉之先鸣输俊彦上第遂参差罢举身何托还家命自奇惟惭亲倚户敢望嫂停炊竭力求甘旨终朝走路岐贪希仲由米多废董生帷丹桂何时折孤蓬逐吹移知怜无国士志气自男儿季子貂裘弊狂生刺字隳广场重考覆蹇步载驱驰明代宁甘退青云暗有期礼闱冠多士御试拜丹墀泽雾宁惭豹搏风肯伏雌重瞳念孤迹一第忝鸿私得告还乡贵除官佐邑卑折腰称小吏矩步慎初资【予解?得主簿】枳棘心何恨松筠操自持及亲家有养事长礼无亏铜墨官常改烟霄雨露垂县花聊主管寺棘且羁縻【予九年授大理评事知苏州长洲县】吴郡包山侧长洲巨海湄万家呼父母【民间多呼县令为父母官】百里抚惸婺敢起徒劳叹长忧窃禄嗤宦途甘碌碌官业亦孜孜政事还多暇优游甚不羁村?鲁望宅寺认馆娃基【甫里有陆鲁望宅灵岩寺馆娃故宫】西子留香迳吴王有劒池【采香径在灵岩寺劒池在虎丘寺】狂歌殊不厌酒兴最相宜草织登山履蒲纫【平声】挽舫绥果酸尝橄?花好揷蔷薇震泽柑包火松江鱠缕丝三年无异政一箧有新词多恋南园卧【苏州南园最为胜景】俄从北阙追【雍熙四年予奉徵召赴阙】呈材真朴召对立茅茨载笔居三馆登朝忝拾遗紫泥天上降朱绂御前披侍从殊为贵图书颇自怡史才媿班固谏笔谢辛毗拟把微躯杀惭将厚禄尸安边上章疏【端拱三年诏百官各言边事因上封章极言为上容纳】端拱献箴规【予初拜拾遗即上端拱箴颇有讽谕】精鉴逢英主知怜白首夔【予论边事特为赵许公所器】赓歌才不称掌诰笔难摛【是岁蒙上召予殿上作歌遂有西掖之拜】制历多无事【阁下有制历当直舍人如无除目书名而出】词头每怯迟繁阴温室树清吹万年枝青琐霞光透苍苔露片萎御香飘砚席宫叶落缨緌看浴池心凤闲扪殿角螭上林花掩映仙掌露淋漓对近瞻旒冕班清辟虎貔宫帘垂翡翠御水动涟漪纪号年浮化朝元月建寅【叶移】摄官俸宝册【淳化元年立正伏别上尊号予摄中书侍郎俸玉册玉宝】祝夀执樽彛表案行低折【时予又押诸方表案】宫悬聼肃祗德音王泽润【是月德音降】谦柄斗杓移【时上省尊号】贵接臯夔步深窥龙凤姿策勲何煊赫赐紫更萎蕤【是岁加柱国谢日面赐金紫】蚊力山难负鹈梁翼易滋论功惭八柱受服欲三禠【音迟】祗虑殃将至曾无事可禆趂朝空俯伛退食自逶迤更直当春好横行隔宿咨【每休假三日後谓之横行于正衙参假院吏隔夜报】内朝长得对驾幸每教随琼院观云稼金明閲水嬉赏花临凤沼侍钓立鱼坻拂面黄金柳顔白玉巵分题宣险韵【每应制赋诗上出难韵】翻势得仙碁【上尝赐两制碁势图一日对面千里二曰独飞天蛾三曰海底取明珠四曰妙筭无穷人莫能晓】竟举窥天管争燃煮豆萁恨无才应副空有表?祈【每有御制诗韵难并新碁势但上表免和诉不晓而已】睿睠偏称赏天顔极抚绥中官赐大字【两朝每赐御诗皆遣中官送至本院】院吏捧巾綦遭遇诚堪惜功名窃自思请缨无壮志砚草亦胡为未献东封颂空镌北岳碑【浮化元年奉勑重修北岳予撰碑】深惭专俎豆长欲议边邮但可怀【阙】子何须斩谷蠡胷中贮兵甲堂上有熊罴成败观千古施张在四维兼磨断佞劒拟树直言旗【已上盖言予平主之志也】遇事难缄默平居疾喔咿无权逐鸟雀俛首任狐狸廷尉专刑煞【以制诰舍人兼大理寺事】词臣益等衰五花仪久废三尺法聊施书命犹无谄【予在阁下草词多不虚饰以此亦为人所怨】评刑肯有欺厚诬淩近侍内乱疾妖尼【妖尼道安诬告徐骑省】丹笔当无赦金科了不疑拜章期悟主仆法更防维萋菲终无已雷霆遂赫斯如弦伤讦直投杼觅瑕疵衆铄金须化羣排柱不支佞权回北斗谗舌簸南箕阙下羊肠险朝端虎尾危道孤贻衆怒责薄赖宸慈西掖除三字南山佐一麾苍黄尘满面挥洒涕交颐目断九重阙魂销八达逵尊亲远扶侍兄弟尽流离秦岭偏巉絶商于更嶮巇吾庐何处是我马忽长辞六里山苍翠丹河浪渺弥分封思卫鞅割地忆张仪懒读三间传空?四皓祠畲烟浓似瘴松雪白如梨坏舍床铺月寒窻砚结澌振书衫作拂解带竹为椸呼仆泥茶竈从僧借药筛钟愁上寺起角怨水门吹【上寺在州北子城有水门】旧友谁青眼新秋出白髭【予到商州始有白髭】烟岚晴郁郁风雨夜颸颸我过徒三省吾生自百罹初来闻旅雁不觉见黄鹂市井擕山菜房廊盖木皮【商州民多以木皮苫屋】野花红烂漫山草碧?副使官资冷商州酒味醨尾因求食掉角为触藩羸有梦思红药无心采紫芝瘦妻容惨戚稚子泪涟洏暖怯虵穿壁昏忧虎入篱松根燃夜烛山蕨助朝饥岂独堂亏养还忧地乏医迹飘萍渤海亲老日崦嵫阁下辞巢凤山中伴野麋风欺秀林木云隔向阳葵屈产遭驽马丹山困吓鸱悔须分黑白本合混妍媸自此韬余刃终当学钝鎚穷通皆有数得丧又奚悲自顾才何者空怜道在兹宣尼犹削伐大禹亦胼胝运去当如鼠投来且御魑避风聊戢翼得水会扬鬐琴酒图三乐诗章效四蚩【白公有四蚩诗】鱼须从典卖貂尾任倾欹兀兀拖肠鼠悠悠曳尾龟北窻?蛱蝶南岸看鸬鷀山翠楼频上云生杖独搘簟闲留晓魄檐暖负冬?松柏寒仍翠琼瑶湼不淄望谁分曲直秪自仰神祗吾道宁穷矣斯文未已而狂吟何所益孤愤泄黄陂
龙凤茶
様标龙凤号题新赐得还因作近臣烹处岂期商岭水碾时空想建溪春香于九畹芳兰气圆似三秋皓月轮爱惜不尝惟恐尽除将供养白头亲
上寺留题【在商州北山作】
松衫疎瘦簇山根楼殿参差对郭门不惜马蹄来北寺为怜熊耳在西轩【一作山误】云生石砌摇寒影泉汲铜缾露冻痕迁客频来何所得一丛修竹拂吟魂
岁暮感怀贻冯同年中允二首
谪居商于郡闲门车马稀尘侵书命笔香散入朝衣烧尽峰峦出霜晴木叶飞夜来天欲雪寒梦不成归谪居京信断岁暮更凄凉郡僻青山合官闲白日长烧烟侵寺舍林雪照街坊为有迁莺侣诗情不敢忘
畲田调【并序】
上洛郡南六百里属邑有丰阳上津皆深山穷谷不通辙迹其民力耕火种大底先斫山田虽悬崖絶岭树木尽仆俟其乾且燥乃行火焉火尚炽即以种播之然後酿黍稷烹鸡豚先约曰某家某日有事于畲田虽数百里如期而集鉏斧随焉至则行酒啗炙鼓噪而作盖斸而掩其土也斸毕则生不复耘矣援桴者有勉励督课之语若歌曲然且其俗更互力田人人自勉仆爱其有义作畲田五首以侑其气亦欲采诗官闻之传于执政者苟择良二千石暨贤百里使化天下之民如斯民之义庶乎污莱尽辟矣其词则取乎俚盖欲山民之易晓也
大家齐力斸孱顔耳聼田歌手莫闲各愿种成千百索【山田不知畎亩但以百尺绳量之曰某家今年种得若干索以为田数】豆萁禾穗满青山杀尽鸡豚唤斸畲由来逓互作生涯莫言火种无多利林树明年似乱麻【种糓之明年自然生木山民获济】
谷声猎猎酒醺醺斫上高山入乱云自种自收还自足不知尧舜是吾君
北山种了种南山相助力耕岂有偏愿得人间皆似我也应四海少荒田
畲田鼓笛乐熙熙空有歌声未有词从此商于为故事满山皆唱舍人诗
贺毕翰林新入
闲步花砖喜复悲所悲君较十年迟银台晓入批丹诏铜镜秋开镊白髭宫锦细袍宣与着内闲骄马赐来骑家门记得咸通事莫忘论兵夜召时【咸通中毕相在翰林时懿宗将复河湟夜召论边事敷陈方略甚称旨上曰吾方谋帅不意颇牧在吾禁苑遂有登坛之命】
商山海棠
锦里名虽盛商山艶更繁别疑天与态不类土生根浅着红兰染深于绦雪喷待开先酿酒怕落预呼魂香里无勍敌花中是至尊桂须辞月窟桃合避仙源浮动冠频侧霓裳袖忽翻望夫临水石窥客出墙垣赠别难饶柳忘忧肯让萱轻轻飞燕舞脉脉息妫言蕙陋虚侵迳梨凡浪占园论心留蝶宿低面厌莺喧不忝神仙品何辜造化恩自期栽御苑谁使掷山村绮季荒祠畔仙娥古洞门烟愁思旧梦雨泣怨新婚画恐明妃恨移同卓氏奔秪教三月见不得四时存綉被堆笼势燕脂挹泪痕贰车春未去应得伴芳罇
翰林毕学士寄示医瘿疾药方因题四韵兼简两制诸知
预忧囊瘿病龙锺乞得仙方必有功纵免项如樗里子也应头似夏黄公西晖亭下峰峦碧【亭在州之西十里对羣峰每日落时有如亭干】南静川中木叶红【川在州之南二三里平如掌居人百余家秋来一川红叶又有小桃细竹夹水而生春间此景不恶矣】尽是贰车堪醉处春来惟恐酒樽空
贺柴舍人新入西掖
早折蟾宫第一枝纶闱恩命若何迟久为俗吏殊无味合掌王言亦有时好继忠州文最盛应嫌长庆格犹卑【舍人尝与余评前贤诏诰以为陆相首出若奉天罪已诏元白之徒可坐在庑下】他年莫忘中吴宰六里山前謌紫芝
岁除日同年冯中允携觞见访因而沉醉病酒三日醒而偶赠
除夜浑疑便白头擕壶相劝醉方休敢辞枕上三朝卧且免灯前一夕愁薄命我甘离凤阙多才君亦滞龙楼相逢不尽杯中物何以支当寂寞州
放言
谁信人间是与非进须行道退忘机卦逢大壮羝羊困乡入无何蛱蝶飞泽畔衣裳兰作佩山中生计竹为扉饥肠已共夷齐约一曲高歌去采薇
囘襄阳周奉礼同年因题纸尾
武关西畔路巉岩两月劳君寄两缄镜里想添新白发箧中犹贮旧青衫扶头酒好无辞醉缩项鱼多且放嚵譬似元和张太祝十年不改旧官衔
清明日独酌
一郡官闲惟副使一年冷节是清明春来春去何时尽闲恨闲愁触处生漆燕黄鹂夸舌健柳花榆荚鬭身轻脱衣换得商山酒笑把离骚独自倾
寒食
今年寒食在商山山里风光亦可怜稚子就花拈蛱蝶人家依树系秋千郊原晓緑初经雨巷陌春阴乍禁烟副使官闲莫惆怅酒钱犹有撰碑钱
山僧雨中送牡丹
数枝香带雨霏霏雨里擕来叩竹扉拟戴却休成怅望御园曾揷满头归
春居杂兴
两株桃杏映篱斜粧点商山副使家何事春风容不得和莺吹折数枝花
春云如兽复如禽日照风吹浅又深谁道无心便容与亦同翻覆小人心
登郡南楼望山感而作
西接蓝田东武关有唐名郡数商顔二千石尽非吾道一百年来负此山【自唐末至今百余年无文臣为刺史】重叠晓岚新雨後参差春雪夕阳间唯供迁客风骚兴醉望吟看不暂闲
道服
楮符布褐皂纱巾曾奉西垣寓直人此际暂披因假日如今长着见闲身濯缨未识三湘水漉酒空经六里春不为行香着朝服二车谁信旧词臣
春游南静川
南过高车岭【一云膏车岭膏音告】川源似掌平峰峦开画障畎亩列碁枰帝女柔桑緑王孙野草生提壶催我醉戴胜劝人耕商岭堪擕妓丹河好濯缨盖圆松影密鞭乱竹根狞勃勃畲田气磷磷水磑声野桃谁似主山鸟不知名欲舞宁无蝶思謌亦有莺官闲春日永担酒此中行
南郊大礼诗七首
圣君重卜祀南郊仗拥黄麾间白旄仙吹冷翻苍玉佩晓霞晴透绦纱袍天开兜率斋宫静海涌蓬莱帐殿高迁客生还知有望商山不敢读离骚
严配郊丘展孝思质明参酌礼无违大羮味薄牲牷洁至乐声和凤鸟飞黄道月斜风细细紫坛天晓露霏霏可怜此夜商山客画尽炉灰泪满衣
彩城残月带微霜版奏中严夜未央三献欲终侵曙色百神齐下散天香珠旒微乱埙篪韵紫燎轻笼劒佩光此夕商山对何物猿啼鸟哭树苍苍
严禋礼退一阳生拚贺欢呼动四溟圣夀久长南至日宝图高大北辰星九重城阙天将曙百万人家户不扃知有化工无弃物海波分细一浮萍
乾元门上赭袍光雉扇初开散御香郊祀一千年运祚赦书三万里封疆人间草木沾皇泽天上咸韶送夀觞惆怅昔年曾侍从而今翻似鼠拖肠
千官云拥御楼时朝服纷纷换礼衣万里梯航归大国一声雷雨破圜扉青蝇传去人人喜丹凤?来处处飞收尽洛南迁客泪全家潜望日边归
年来不见祀圆丘谪宦擕亲叹白头作赋有时悲鵩鸟杀身无路学牺牛非才岂合居台阁归梦徒劳近冕旒千载遭逢如未替此时重见帝王州
恭闻种山人表谢急徵不赴
表让皇家买酒钱【上令京兆府赐山人酒钱让而不受】醉乡归去更陶然吾君若问徵君意自有东臯种黍田
不应明时鹄板书可能终老傲唐虞神仙见说须阴德肯为苍生一出无
五更睡
数载直承明宠深还若惊趂朝鸡唤起残梦马驮行左宦离双阙高眠尽五更如将闲比贵此味敌公卿
遣兴
百年身世片时间况是多愁鬓早斑贫有琴书聊自乐贵无功业未如闲波平南浦堪垂钓日满东窻尚掩关秪为慈亲忆归去商山不隐隐何山
新秋即事二首
宦途流落似长沙赖有诗情遣岁华吟弄浅波临钓渚醉披残照入僧家石挨苦竹旁抽笋雨打戎葵卧放花安得君恩许归去东陵闲种一园瓜
百岁浮生一梦中梦中何事有穷通姓名旧署黄麻纸顔状今成白发翁烟暝小窻萤火碧雨昏幽径蓼花红谪居始信为儒苦生计兼无一亩宫
秋居幽兴三首
秋光虽寂淡幽兴入诗家篱暗螿啼菊园荒蚁上茄围棋知日影理发见霜华向晓儿童喜溪僧遗晩瓜园林经积雨晩步思幽哉宿鸟头相并秋瓜顶自开药田荒野蔓屐齿没苍苔幽兴将何遣焦琴贳酒来谪居人事慵幽兴与谁同僧到烹秋菌儿啼索草虫扫苔留嫩緑写叶惜残红岁晏琴樽好篱边有竹丛前赋村居杂兴诗二首间半岁不复省视因长男嘉佑读杜工部集见语意颇有相类者咨于予且意予窃之也予喜而作诗聊以自贺
命屈由来道日新诗家权柄敌陶钧任无功业调金鼎且有篇章到古人本与乐天为後进【予自谪居时多取白公诗时时玩之】敢期子美是前身从今莫厌闲官职主管风骚胜要津
村行
马穿山径竹初黄信马悠悠野兴长万壑有声含晩籁数峰无语立斜阳棠梨叶落胭脂色荞麦花开白雪香何事吟余忽惆怅村桥原树似吾乡
淳化二年八月晦日夜梦于上前赋诗既寤惟省一句云九日山川见菊花间一日有商于二车之命实以十月三日到郡重阳已过残菊尚多意梦已徵矣今忽然一岁又逼登高追续前诗因成四韵
节近登高忽叹嗟经年憔悴别京华二车何处搔蓬鬓九日山川见菊花梦里荣衰安足道眼前杯酒且须賖商于邹鲁虽迢逓大底擕家即是家
仲咸就嘉郡印因以四韵为贺且有以勉之
如何小郡滞清贤未得徵归振鹭班莫怕三年持汉诏犹胜迁客卧商山俱谙宦路须推命同有诗情令好闲惟是谪官无考限比君知向几时还
寄丰阳喻长官
七十年华鬓未霜道情偏称宰丰阳旦衙请印无仇覧【丰阳户不满千例省主簿】夜榻围棋祗孟光【喻好碁与内子敌手】庭户万重岚气盛盘餐数飣药苖香犹言彭泽终归去门柳青青槛菊黄
喜雪贻仲咸
半冬无雪懒吟诗薄暮纷纷喜可知衣上惹来看不足竹边聼处立多时光迷曙色侵窻早片舞寒空到地迟今日使君吟望好一车飞絮醉褰帷
霁後望山中春雪
谁种离离碎玉苖晓楼吟望兴偏饶白云作伴宜长在红日无情已半销聚映早霞明野寺散随春水过溪桥世间安得王摩诘醉展霜缣把笔描
杏花七首
红芳紫萼怯春寒蓓蕾粘枝密作团记得观灯凤楼上百条银烛泪阑干
暖映垂杨曲槛边一堆红雪罩春烟春来自得风流伴榆荚休抛买笑钱
桃红梨白莫争春素态妖姿两未匀日暮墙头试囘首不施朱粉是东邻
长愁风雨暗离披醉遶吟看得几时只有流莺偏称意夜来偷宿最繁枝
登龙曾入少年塲锡宴琼林醉御觞争戴满头红烂漫至今犹杂桂枝香
长安废弃迁都後曲沼荒凉一梦中见说旧园为茂草寂寥无复万枝红
陌上纷披枝上稀多情犹解扑人衣双成洒道迎王母十里蒙蒙绦雪飞
日长简仲咸
日长何计到黄昏郡僻官闲昼掩门子美集开诗世界伯阳书见道根源风骚北院花千片月上东楼酒一樽不是同年来主郡此心牢落共谁论
自嘲
三月降霜花木死九秋飞雪麦禾灾虫蝗水旱霖沾雨尽逐商山副使来
偶圃小园因题二首
千眼春畦两眼泉置来因得弄潺湲三年谪宦供厨菜数月朝行贳宅钱空媿先师轻学圃未如平子便归田此心久畜耕山计不敢抛官为左迁
偶营菜圃为盘飱淮渎祠前水北村泉响静连衙鼓响柴门深近子城门蒙蒙细雨春蔬甲亹亹寒流老树根从此商于地图上画工添个舍人园
三月二十七曰偶作简仲咸
一未量移一转勲【时予未量移仲咸只加骑都尉】貂冠羊胃总非真【予检校常侍故云貂冠仲咸骑都尉故云羊胃】韶光秪有两三日浮世稀逢七十人青杏劝君重酌酒牡丹邀我且?春请看富贵赵中令已作北邙山下尘
别丹水
曾经烂漫濯吾缨忍别潺湲月夜声便入红尘染诗思吟魂犹合数年清
寄潘处士
卖药先生白布衣书来方信在京师减君炉里烧丹术助我山中买酒赀【处士自京寄白金相赠】闲似野云终不住闭如笼鹤已多时飘飘又去黄河北更负中条几首诗
自寛
身世龙锺且自寛追量才分合饥寒朝中旧友休夸贵箧里新诗不博官晓发静梳微霰落夜琴闲拂古风残会须归去沧江上累石移莎拥钓滩
赠卫尉宋卿二十二丈
谪宦归来发更斑徊翔犹在寺卿闲几多僚友三台上大半生徒两制间旧赐锦袍多贳酒新裁纱?欲归山东垣小谏龙锺甚空媿洪炉早铸顔
送融州任巽户曹撰越王爱姬墓志得罪
御前曾取好科名一掾如何万里行身落蛮方人共惜罪因文学自为荣吏供版籍多鱼税民种山田见象耕君看咸通十司户投荒终久是公卿
宁公新拜首座因赠
着书新奏御【上诏承旨苏公道士韩德纯与公集三教圣贤事迹各五十卷故有首座之命】优诏及禅扉首座名虽贵家山老未归磬声寒遶枕塔影静侵衣终忆西湖上秋风白鸟飞
幕次闲吟三首
二年憔悴咏江蓠恩诏重教侍玉墀寓直掖垣休入梦常参幕次且吟诗新文自负山中集旧吏多惊鬓畔丝莫道谏官无一事犹胜闲卧解州时
文章曾受帝褒称幕次孤吟冷似冰借马趂朝长後到问人求米尽难凭僮教罢乐朝无酒儿废看书夜絶灯除却金章在腰下其余滋味一如僧
江蓠吟尽鬓成霜谪宦归来梦一塲每日秪窥丹凤案被人犹斋紫薇郎斋宫独坐风翻幕客舍闲吟叶满床若是承明容再入未曾荒废旧文章
寄题义门胡氏华林书院
水阁山斋架碧虚亭亭华表映门闾力田岁取千箱稻好事家藏万卷书旋对杯盘烧野笋别开池沼养溪鱼吾生未有林泉计空媿妨贤卧直庐
送张监察通判余杭
郡城潇洒浙江滨暂辍乘骢慰远民莫放霜威夸御史且收风景属诗人雪侵楼上迎潮眼花拥湖中泛月身尽是公余吟咏处好飞佳句寄词臣
书斋
年年赁宅住闲坊也作幽斋作道装守静便为生白室着书兼是草玄堂屏山独卧千峰雪御札时开一炷香莫笑未归田里去宦途机巧尽能忘
送柴谏议之任河中
蒲津名郡得名公谏纸盈箱且罢封红药堦墀曾吐凤緑莎厅事旧鸣蛬【故事河府院有緑莎厅唐来治平时好事者尝加浇溉兵兴之後为不好事铲去之公好事　者也可复此景故云】下车首谒重华庙入境先经五老峰见说丘门诗版在应教囘也继遗踪【故兵部王侍郎常知河府公之座主也】
送李着作
芸阁新衔捧诏归历阳湖畔拜庭闱已闻爱子披朱绶【着作郎中已赐服色】犹学婴儿着彩衣饭馈海陵红稻软鱠擎淮水白鱼肥吾生自失荣亲禄漫踏花砖入北扉
滁州官舍
忽从天上谪人间知向山州住几年俸外不教收果实公余多爱入林泉朝簪未解虽妨道宦路无机即是禅铃阁悄然私自问郡斋何异玉堂前
今冬
休思官职落青云且筭今冬病养身白纸糊窻堪聼雪红炉着火别藏春旋篘官醖漂浮蚁时取溪鱼削白鳞况是丰年公事少为郎为郡似闲人
高闲
谪官滁上欲何为惟把高闲度岁时费尽俸钱因合药忙于公事是吟诗京中吏去慵传信江外僧来与撰碑更待吾家婚嫁了解龟休致未全迟
腊月
腊月滁州始觉寒年丰岁暮郡斋闲官供好酒何忧雪天与新诗合看山日照野塘梅欲绽烧回荒径草犹斑吏人散後无公事门戟森森夕鸟还
有伤
壁上时牌催昼夜案头朝报见存亡悬车又丧司空相延阁新薨贾侍郎【二公相继薨】陶铸官资经化笔【某登朝後所任官皆司空在中书】品题名姓在文塲【予应举时贾公以驾部员外知制诘同知贡举遂蒙首冠多士】繐帷一恸无由得徒洒春风泪数行
寄杭州昭庆寺华严社主省常上人
梦幻吾身是偶然劳生四十又三年任夸西掖吟红药何似东林种白莲入定雪龛灯焰直讲经霜殿磬声圆谪官不得余杭郡空寄僧高结社篇
诗酒
白头郎吏合归耕犹恋君恩典郡城已觉功名乖素志祗凭诗酒送浮生刚肠减後微微讽病眼昏来细细倾樽杓不空编集满未能将此换公卿
赠朱严
未得科名鬓已衰年年憔悴在京师妻装秋卷停灯坐儿趂朝飡乞米炊尚对交朋賖酒饮徧看卿相借驴骑谁怜所好还同我韩柳文章李杜诗【严妻能书】
戏和夀州曾秘丞黄黄诗
黄黄真是小巫娥买恐千金价不多别母语娇空有泪对人声颤未成謌产从南国胜桃李擕去东山隐薜萝滁上老郎无妓女草玄读易拟如何
和朱严留别依本韵
之子有文行常流窃比难挥毫秋露下【生文学余力尤工篆隶】开卷古风寒塲屋推盟主声诗立将坛论儒轻五伯议古嫉三桓师仰惟韩愈才名压李观【生有师韩说】固穷多短褐忧道即忘飡见访山围郡相逢菊满栏眼青怜造士头白愧郎官罢举层霄远监州勺水蟠贫厨兼味少市醖数杯酸旧业烦君勘新题为我刋【生为予刋小畜集又书八絶诗石】临岐留雅什天马感金銮
岁暮感怀
岁暮山城放逐臣老从霄汉委泥尘公卿别後全无信兄弟书来秪说贫眼看青山休未得鬓垂华发摘空频文章气槩成何事沾惹虚名误此身
茶园十二韵
勤王修岁贡晩驾过郊原蔽芾余千本青葱共一园牙新撑老叶【新牙之上去年旧叶尚在】土软迸新根舌小侔黄雀毛狞摘緑猿出蒸香更别入焙火微温采近桐华节生无谷雨痕缄縢防远道进献趂头番待破华胥梦先经阊阖门汲泉鸣玉甃开宴压瑶罇茂育知天意甄收荷主恩沃心同直谏苦口类嘉言未复金銮召年年奉至尊
寒食
寒食江都郡青旗卖楚醪楼台藏緑柳篱落露红桃妓女穿轻屐笙歌泛小舠使君慵不出愁坐读离骚
牡丹十六韵
艶絶百花慙花中合面南赋诗情莫倦中酒病先甘国色浑无对天香亦不堪遮须施锦帐戴好上瑶簪苞拆深擎露枝拖翠出蓝半倾留粉蝶微亚摘宜男邻妓临粧妒胡蜂得蕊贪忽行晴吹动浓睡晓烟含话别年经一相逢月又三遣谁?白发为尔换新衫池馆邀宾看衙庭放吏参仙娥喧道院魔女逼禅庵【道院禅庵皆公署内所有】乱折窠难惜分题韵更探歌欢殊未厌零落痛曾谙谷雨供汤沐黄鹂助笑谈顔生如见此未免也醺酣【顔囘不饮酒】
芍药开花忆牡丹
风雨无情落牡丹翻阶红药满朱栏明皇幸蜀杨妃死纵有嫔嫱不喜看
海仙花诗【并序】
海仙花者世谓之锦带维扬人传云初得于海州山谷间其枝长而花密若锦带然其花未开如海棠既开如木瓜而繁丽嫋弱过之一朶满头冠不克荷惜其不香而无子第可鈎压其条移植他所因以释草释木验之皆无有也近之好事者作花谱以海棠为花中神仙予谓此花不在海棠下宜以仙为号目之锦带俚俗甚焉又取始得之地名曰海仙且赋诗三章以存其名题诸僧壁
一堆绦雪压春丛嫋嫋长条弄晩风借问开时何所似似将綉被覆薰笼
春憎窈窕教无子天为妖娆不与香尽日含毫难并比花中应是卫庄姜
何年移植在僧家一簇柔条缀彩霞锦带为名俚且俗为君呼作海仙花
后土庙琼花诗二首
扬州后土庙有花一株洁白可爱且其树大而花繁不知实何木也俗谓之琼花云因赋诗以状其态
谁移琪树下仙乡二月轻冰八月霜若使夀阳公主在自当羞见落梅粧
春冰薄薄压枝柯分与清香是月娥忽似暑天深涧底老松擎雪白娑婆
芍药诗【并序】
芍药之义见毛郑诗百花之中其名最古谢公直入中书省诗云红药当堦翻自後词臣引为故事白少傅为主客郎中知制诰有草词毕咏芍药诗词彩甚为该备然自天后以来牡丹始盛而芍药之艶衰矣考其实牡丹初号木芍药盖本同而末异也予以端拱己丑岁由左司谏为制诰舍人後坐事黜弃淳化甲午年又以礼部员外郎牵复旧职?以本官充翰林学士则谢公白傅之任皆蹂躏矣自出滁上移广陵追念纶闱于今九载而编集之内未尝有芍药诗言于词臣不得无过扬州僧舍植数千本牡丹落时繁艶可爱因赋诗三章书于僧壁
牡丹落尽正凄凉红药开时醉一塲羽客谙传尸解术仙家重爇返魂香蜂?檀口论前事露湿红英试晓粧曾忝掖垣真旧物多情应认紫薇郎
东君留着占残春得得迟开亦有因曾与掖垣留故事又来淮海伴词臣曰烧红艶排千朶风逓清香满四邻更爱緑头弄金缕异时相对掌丝纶
满院匀开似赤城帝乡齐点上元灯感伤纶阁多情客珍重维扬好事僧酌处酒杯深蘸甲拆来花朶细含棱老郎为郡辜朝寄除却吟诗百不能
暮春
索寞红芳又一年老郎空解惜春残才闻莺啭夸杨柳已被蝉声哭牡丹壮志休磨三尺劒白头谁藉两梁冠酒樽何必劳人劝且折余花更尽欢
赠吕通秘丞【楚州监仓】
闻君公事苦喧卑红粟堆边独敛眉已入朝行翻掌庾未如畿尉且吟诗【君前任畿尉】堰头笑傲同张祜市里优游比路随惟有才名藏不得山阳留滞肯多时
赠省钦师【师善八分书太宗召於殿上书数行得赐紫衣】
旧隐何年别翠微瀑泉声外锁禅扉御前曾写八分字天上曾宣三事衣灯照夜寒霜後冷鼎烹秋菌雨中肥终归五老峰边去杯度长江一锡飞
送宋澥处士之长安
簪笏盈门独绍兰卧龙潜在八龙间鴒原任说朝贤贵鹤氅惟称处士闲静按仙经烧大药狂挨僧壁画遥山老郎见说林归计分取圭峰并掩关
赠状元先辈孙仅
病中何事忽开顔记得诗称小状元【予淳化辛卯岁赠君诗云明年再就尧阶试应被人呼小状元】粉壁乍悬龙虎榜锦标终属鶺鴒原青云随步登花塔红雪飘衣醉御园还有一条遗恨处不教英俊在吾门
赠浚仪朱学士
潘岳花阴覆杏坛门生参谒绦纱寛西垣久望神仙侣北部休夸父母官雨屐送僧莎迳滑夜棋留客竹斋寒何时儤直来相继三入承明兴渐阑
青猿
小仆如猿狖贫家备指呼未堪随马足已惯典鱼须时洗尘侵砚闲收雨滴图归田如有计留负酒胡芦顷年谪官解梁收得令狐补阙毛诗音义其本乃会昌三年所写数行残阙後人添之其笔迹乃工部毕侍郎所补也昨因问之乃云亡失多年矣作四韵以还之
谪宦山州自训童因求书藉有遭逢偶收毛郑古诗义认得欧虞旧笔踪南郡携行心不足【此本自解梁徵回便合纳上?值侍郎入圣上幕府不敢私谒遂携去滁扬二州】西斋送去手亲封尘侵烟染尤堪重年号标题历武宗
伏日偶作
移牀施簟就南轩门掩闲坊半树蝉多病形容只有骨食贫生计旋无钱掖垣已忝年深直朝谒终妨日晏眠会解纶闱求郡印早收余俸卜归田
赠密直张谏议
先皇忧蜀辍枢臣独冒兵戈出剑门万里辞家堪下泪四年归阙似还魂兄弟次序元投分儿女亲情又结婚且喜相逢开口笑甘陈功业不须论
送第三人朱严先辈从事和州
赁船东下历阳湖榜眼科名释褐初宾职不忧无厚俸郡斋惟喜有藏书伴吟先买秋江鹤醒酒时烹晩市鱼亷使多情应问我为言衰病似相如
对雪示嘉佑
去年看雪在商州使君命我山寺头峰峦草树六百里饥鼯冻鸟声啾啾山城穷陋无妓乐何以销得骚人愁抱缾自泻不待劝乘兴一引连十瓯晩归上马颇自适狂吟醉舞夜不休今年看雪在帝里瑶台琼树佳气浮朝囘揽辔聊四望移下五城十二楼樽中有酒翻不饮郁郁不快非怨尤吾儿娇骏未晓事问我胡不私献酬因令把笔写我意为渠吟作雪中讴昔为副使不理事待罪且免忧人忧今为谏官非冗长拾遗三馆俸入优秋来连澍百日雨禾黍飘溺多不收如今行潦占南亩农夫失望无来麰尔看门外饥饿者往往殭殕填渠沟峩冠旅进又旅退曾无一字禆皇猷俸钱一月数家赋朝衣一袭几人裘安边不学赵充国富民不作田千秋胡为碌碌事文笔歌时颂圣如俳优一家衣食仰在我纵得饱暖如狗偷况我眼昏头渐白安能隐几勤校讐何时提汝归田去卖马可易数只牛深耕浅种苟自给藜羮豆粥充饥喉黍畦锄理学元亮瓜田浇灌师秦侯素飱免作疲人蠧开卷免对古人羞未行此志吾戚戚对酒不饮抑有由斯言不敢向人道语尔小子为贻谋
送晁监丞赴婺州关市之役
关征市赋縻贤俊谁爱此官为吏隐将作晁丞于役时婺女星临海边郡黄绢辞高位尚卑白华行洁身犹困会待时来即并伸也知道在终无闷君不见路随含笑坐市中屈身岂愧丹阳尹又不见张生狂醉恋扬州冬瓜堰下甘肥遯此行况是奉皇华数丈轻舠载一家携缾下岸买竹叶挂席背风穿蓼花霜晴震泽初尝橘泉过惠山应试茶虎丘晓露灵隐雪钱塘夜潮照湖月密排诗景在途中旋吟新句教儿童渐近金华见集?五马来迎使者车应知骥足暂拘绊八咏楼开频啓宴醉中官妓乞謌诗剡溪纸贵抄新词他年谁献子虚赋召入金门五云路因思元白在江东不似晁丞今独步
还扬州许书记家集【许浑孙进家集得官】
君不见近代诗家流胡为蹇滞多穷愁孟郊憔悴死逆旅浪仙斥逐长江头张生飘泊冬瓜堰徒云轻薄万户侯浩然无成鹿门去李洞恸哭昭陵休生无风教兴王化死无勲爵贻孙谋可怜诗道日已替风骚委地何人收高阳许公精定义独向圣朝生後嗣因将先与进九重高步金台曳珠履祖德光辉圣主知府尹贤明丞相子【时维扬权牧即故中令薛相子】广陵郡大古九州记室官清外三事遂令天下学诗人徒羡君家穷四始我来迎侍游江都玳筵往往陪欢娱遂求家集恣吟讽海波乾处堆珊瑚因思贾孟数家一何苦诗鬼嗷嗷馁无主子孙沦没谁及君闲倚红莲倾渌醑草檄余闲好赋诗莫放风情忝尔祖
酬处才上人
我闻三代淳且质谁人熙熙谁信佛茹蔬剃发在西戎梵法不敢干华风周家子孙胡不肖奢淫惽乱际王道秦皇汉帝又杂伯亦以威刑取天下苍生哀苦不自知从此中国羡西陲无端更作金人梦万里迎来万民重为君为相犹皈依嗤嗤聋俗谁敢非若教却似周公时生民岂肯顾披缁可怜嗷嗷避征役半入金田不耕织君子之道动即穷亦有贤达藏其中上人来自九华山叩门遗我琼瑶编铮铮五轴余百篇定交仍以书为先书中不说经文中不言佛有心直欲兴文物感师自远来相亲为师画卦成同人出门无咎非羣分袈裟墨绶何足云
和冯中允炉边偶作
谁为东君掌青律故将春日连人日春日雨丝暖融融人日雪花寒栗栗雨雪寒暖苦不同可比交情去就中仲咸拥炉发歌咏古风激破浇漓风人情离合古来有召公初亦疑周公汾阳临淮本仇隙一旦分兵若亲戚四公翻覆人不讥各各操心为邦国此外譸张多为已反掌背面如千里张耳陈余不忍言魏其武安何足齿我爱中允君子心心与人交淡如水别有人间势利徒一去一就随荣枯西汉董贤方佞幸孔光迎拜卑如奴是时扬雄在东观投阁欲死无人扶有唐力士夫人死朝士执丧【平声】如丧妣是时李白放江边憔悴无人供酒钱小人之性何所似真如蜂蝶并蝼蚁寻香逐臭苟朝昏岂愿松篁与兰茞重君誓心一何极涧底松兮陵上栢涧松陵栢有朽时我约君心无改易
乌啄疮驴诗
商山老乌何惨酷喙长于钉利于镞拾虫啄卵从尔为安得残我负疮畜我从去岁谪商于行李惟存一蹇驴来登秦岭又巉岩为我驮背百卷书穿皮露脊痕连腹半年治疗将平复老乌昨日忽下来啄破旧疮取新肉驴号仆叫乌已飞劘觜振毛坐吾屋我驴我仆奈尔何悔不挟弹更张罗赖是商山多鸷鸟便问邻家借秋鹞鉄尔拳兮鈎尔爪折乌颈兮食乌脑岂惟取尔饥肠饱亦与疮驴复仇了
拍板谣
麻姑亲采扶桑木镂脆排焦其数六双成捧立王母前曾按瑶池白云曲几时流落来人间梨园部中齐管弦管弦才动我能应知音审乐功何全吴宫女儿手如笋执向玳筵为乐凖数声慢仙人屐齿下云栈老狐腊月渡黄河缓步轻轻踏冰片数声急空江雹打渔翁笠鲛人泣对水精盘满把珠玑连泻入划然一声送曲彻由基射透七重札金罍冷落閴无闻陇头冻把泉声絶律吕与我数自齐丝竹望我为宗师总驱节奏在术内歌舞之人无我欺所以唐相牛僧孺为文命之为乐句
筵上狂诗送侍棊衣袄天使
昔事先皇叨近侍北门西掖华清地太宗多材复多艺万几余暇翻棊势对面千里为第一独飞天蛾为第二第三海底取明珠三阵堂堂皆御制中侍宣来示近臣天机秘密通鬼神乃知棊法同军法既戒贪心又嫌怯惟宜静胜守封疆不乐穷兵用戈甲先皇三势有深旨岂独一枰而已矣当时受赐感君恩藏于箧笥传子孙至道年中出滁上失脚青云空怅望移典维扬日望还轩辕鼎成飞上天龙髯忽断攀不得旧朝衣上泪潺湲吾皇曲念先朝物徵归再掌西垣笔悲凉忽见红药开哭临空随梓宫出去年领郡得齐安山州僻陋在江干黄民谁识旧学士白头犹在老郎官昨日江边天使到随例沾恩着衣袄皇华本是江南客久侍先皇对棊奕筵中偶说当年事三势分明皆记得我从失职别上台御书深锁不将来遥想棊图在私室天香散尽空尘埃今日因君聊话及翻作停杯向隅泣人生不易逢圣朝君恩未报双鬓凋金銮殿花春灼灼永熙陵树夜萧萧空叹拖肠在泥土不如舐鼎升烟霄多病相如犹未死追思往事欲魂消星使今辰回马首强对离筵满倾酒悲歌一曲从事书唱与朝中旧知友
还杨遂蜀中集
上玄茫昧胡为乎施设吾道生吾徒否多泰少是天意生有述作死不虚圣人忧患方演易贤者穷愁始着书尽令富贵陷逸乐蠢蠢戢戢如鸡猪冺然无物作时瑞谁识凤皇与驺虞经史子集灿今古粉绘帝道张皇谟一言可采即不朽名姓张与日月俱乃知天心厚我辈穷辱不足形悲呼夫君擢秀在江左国小而逼何区区科名始得值兵火金陵坐见成丘墟归朝才得一赞善黜降重为县大夫彰明僻远在蜀道又遇祆贼攻成都徒行抱印入陇氐乞食【阙】落何崎岖归来朝责作主簿朱衣暗淡鬓毛疎昨朝投我蜀中作铮然一集如琼琚杜甫悲窜吟不辍庾信悲哀情有余我逢圣代自多难漫夸三入承明庐近令编缀小畜集文笔诗赋何纷如才名官职不两立真宰折刻分毫铢郎官疎远既未贵县吏礼数不足拘相逢且说文章乐为君酌酒焚枯鱼
宋诗钞卷一

[book_title]卷二
钦定四库全书
宋诗钞卷二
内阁中书舍人吴之振编
徐铉骑省集钞
徐铉字鼎臣会稽人与弟锴未弱冠以文行称仕南唐三主历官至吏部尚书右仆射机命制诰咸出其手文章议论与韩载齐名宋问罪江南请使见太祖乞存辨论不屈太祖亦嘉礼之後随後主归宋授太子率更令改左散骑常侍累封东海郡开国侯检校工部尚书卒年七十六精於篆隶修许氏说文自撰韵谱江南冯延已曰凡人为文皆事奇语不尔则不足观惟徐公率意而成自造精极诗冶衍遒丽具元和风律而无淟涊纤阿之习初嗣主以谗贬移饶州适周世宗兵过淮铉即榜小舟归昇州赋诗有云一夜黄星照官渡本初何面见田丰其伉直如此大梁以後气稍衰苶矣盖情郁为声凄楚宛折则难言之意多焉
寒食宿陈公塘上
垂杨界官道茅屋倚高坡月下春塘水风中牧?歌折花闲立久对酒远情多今夜孤亭梦悠扬奈尔何
登甘露寺北望
京口潮来曲岸平海门风起浪花生人行沙上见日影舟过江中闻橹声芳草远迷扬子渡宿烟?映广陵城游人乡思应如橘相望须含两地情
京口江际弄水
退公求静独临川扬子江南二月天百尺翠屏甘露阁数帆晴日海门船波澄濑石寒如玉草接汀苹緑似烟安得乘槎更东去十洲风外弄潺湲
重游木兰亭
缭绕长堤带碧浔昔年游此尚青衿兰桡破浪城阴直玉勒穿花苑树深宦路尘埃成久别仙家风景有谁?那知年长多情後重凭阑干一独吟
送魏舍人仲甫为蕲州判官
从事蕲春兴自长蕲人应识紫微郎山资足後抛名路蒓菜秋来忆故乡以道卷舒犹自适临戎谈笑固无妨如闻郡阁吹横笛时望青谿忆野王
宿蒋帝庙明日游山南诸寺
便返城闉尚未甘更从山北到山南花枝似雪春虽半桂魄如眉日始三松盖遮门寒黯黯柳丝妨路翠登临莫怪偏留恋游宦多年事事谙
爱敬寺有老僧尝游长安言秦雍间事历历可聼因赠此诗兼示同行客
白首栖禅者尝谈灞滻游能令过江客偏起失乡愁室倚桃花崦门临杜若洲城中无此景将子剩淹留
和殷舍人萧员外春雪
万里春阴乍履端广庭风起玉尘乾梅花岭上连天白蕙草堦前特地寒晴去便为经岁别兴来何惜彻宵看此时鸳侣皆闲暇赠答诗成禁漏残
从兄龙武将军殁于边戍过旧营宅作
前年都尉没边城帐下何人领旧兵徼外瘴烟沉鼓角山前秋日照铭旌笙歌却返乌衣巷部曲皆还细柳营今日园林过寒食马蹄犹拟入门行
景阳台怀古【六言】
後主亡家不悔江南异代长春今日景阳台上闲人何用伤神
寄驾部郎中【赡】
贱子乖慵性频为省直牵交亲每相见多在相门前君独疎名路为郎过十年炎风久成别南望思悠然秋日雨中与萧赞善访殷舍人於翰林座中作
野出西垣步步迟秋光如水雨如丝铜龙楼下逢闲客红药堦前访旧知乱点乍滋承露处碎声因想滴蓬时银台锁入须归去不惜余欢尽酒巵
和明道人宿山寺
闻道经行处山前与水阳磬声深小院灯影迥高房落宿依楼角归云拥殿廊羡师闲未得早起逐班行
晩归
暑服道情出烟街薄暮还风清飘短袂马健弄连环水静闻归橹霞明见远山过从本无事从此涉旬间
除夜
寒灯耿耿漏迟迟送故迎新了不欺往事并随残历日春风宁识旧容仪预慙岁酒难先饮更对乡傩羡小儿吟罢明朝赠知已便须题作去年诗
正初答锺郎中见寄
高斋迟景雪初晴风拂乔枝待早鸎南省郎官名籍籍东邻妓女字英英流年倏忽成陈事春物依稀有旧情新岁相思自过访不烦虚左远相迎
江舍人宅筵上有妓唱和州韩舍人歌辞因以寄
良宵丝竹偶成欢中有佳人俯翠鬟白雪飘颻传乐府阮郎憔悴在人间清风朗月长相忆佩蕙纫兰早晩还深夜酒空筵欲散向隅惆怅鬓堪斑
寒食日作
厨冷烟初禁门闲日更斜东风不好事吹落满庭花过社纷纷燕新晴淡淡霞京都盛游观谁访子云家贺殷游二舍人入翰林江给事拜中丞
清晨待漏独徘徊霄汉悬心不易裁阁老深严归翰苑夕郎威望拜霜台青绫对覆蓬壶晩赤棒前驱道路开犹有西垣厅记在莫忘同草紫泥来
送欧阳太监游庐山
家家门外庐山路惟有夫君乞假游案牍乍抛公署晩林泉已近洞天秋海潮尽处逢陶石江月圆时上庾楼此去萧然好长往人间何事不悠悠
秋日卢龙村舍
置却人间事闲从野外游树声村店晩草色古城秋独鸟飞天外闲云度陇头姓名君莫问山木与虚舟
和萧郎中小雪日作
征西府里日西斜独试新炉自煮茶篱菊尽来低覆水塞鸿飞去远连霞寂寥小雪闲中过斑驳轻霜鬓上加算得流年无奈处莫将诗句祝苍华
中书相公谿亭闲宴依韵【李建勲】
雨霁秋光晩亭虚野兴回沙鸥掠岸去溪水上堦来客傲风欹帻筵香菊在杯东山长许醉何事忆天台
寄饶州王郎中效李白体
珍重王光嗣交情尚在不芜城连宅住楚塞并车游别後官三改年来岁六周银鈎无一字何以缓离愁
寄歙州吕判官
任公郡占好山川谿水萦回路屈盘南国自来推胜境古人此地作郎官风光适意须留恋禄秩资贫且喜欢莫忆班行重回首是非多处是长安
宣威苖将军贬官後重经故宅
蒋山南望近西坊亭馆依然鏁院墙天子未尝过细柳将军?已戍炖煌【史万岁尝谪戍炖煌】欹倾怪石山无色零落圆荷水不香为将为儒皆寂寞门前愁杀马中郎
附池州薛郎中书因寄歙州张员外
新安从事旧台郎直气多才不可忘一旦江山驰别梦几年簪绂共周行岐分出处何方是情共穷通此义长因附邻州寄消息接舆今日信为狂
寄江都路员外
吾兄失意在东都闻说襟怀任所如已纵乖慵为傲吏有何关键制豪胥县斋晓闭多移病南亩秋荒忆遂初知道故人相忆否稽康不得嬾修书
送应之道人归江西
曾骑竹马傍洪崖二十余年变物华客梦等闲过驿阁归帆遥羡指龙沙名题小篆矜垂露诗作吴吟对绮霞岁暮定知回未得信来凭为寄梅花
临石步港
碕岸随萦带微风起细涟緑阴三月後倒影乱峰前吹浪游鳞小黏苔碎石圆会将腰下组换取钓鱼船
病题二首
性灵慵懒百无能惟被朝参遣夙兴圣主优容恩未答丹经疎阔病相陵脾伤对客偏愁酒眼暗看书每愧灯进与时乖不知退可怜身计漫腾腾
人间多事本难论况是人间懒慢人不解养生何怪病已能知命敢辞贫向空咄咄烦书字与世滔滔莫问津金马门前君识否东方曼倩是前身
寄江州萧给事
夕郎忧国不忧身今向天涯作逐臣魂梦暗驰龙阙曙啸吟闲绕虎谿春朝车载酒过山寺谏纸题诗寄野人惆怅懦夫何足道自离羣後已同尘
和州酬江中丞见寄
贾傅南迁久江关道路遥北来空见雁西去不如潮鼠穴依城社鸿飞在泬寥高低各有处不拟更相招
和锺郎中送朱先辈还京垂寄
分司洗马无人问词客殷勤辍棹过苍藓满庭行径小高梧临槛雨声多春愁尽付千杯酒乡思遥闻一曲歌且共胜游消永日西冈风物近如何
送郝郎中为浙西判官
大藩从事本优贤幕府仍当北固前花绕楼台山倚郭寺临江海水连天恐君到即忘归日忆我游曾历二年若许他时作闲伴殷勤为买钓鱼船
陪王庶子游後湖涵虚阁【东宫园】
悬圃清虚乍过秋看山?水上兹楼轻鸥的的飞难没红叶纷纷晩更稠风卷微云分远岫浪揺晴日照中州跻攀况有承华客如在南皮奉胜游
柳枝辞十二首
把酒凭君唱柳枝也从丝管遽相随逢春只合朝朝醉记取秋风叶落时
南园日暮起春风吹散杨花雪满空不惜杨花飞也得愁君老尽脸边红
陌上朱门柳映花帘鈎半卷緑阴斜凭郎暂驻青骢马此是钱塘小小家
夹岸朱顔柳映楼緑波平幔带花流歌声不出长条密忽地风囘见彩舟
老大逢春总恨春緑杨阴里最愁人旧游一别无因见嫩叶如眉处处新
蒙蒙堤岸柳含烟疑是阳和二月天醉里不知时节改漫随儿女打秋千
水阁春来乍减寒晓粧初罢倚阑干长条乱拂春波动不许佳人照影看
柳岸烟昏醉里归不知深处有芳菲重来已见花飘尽唯有黄鸎啭树飞
此去仙源不是遥垂杨深处有朱桥共君同过朱桥去密映垂杨聼洞箫
暂别扬州十度春不知光景属何人一帆归客千条柳肠断东风扬子津
仙乐春来按舞腰清声偏似傍娇娆应缘鸎舌多情赖长向双成说翠条
凤笙临槛不能吹舞袖当筵亦自疑惟有美人多意绪解衣芳态画双眉
贬官秦州出城作
浮名浮利信悠悠四海干戈痛主忧三谏不从为逐客一身无累似虚舟满朝权贵皆曾忤绕郭林泉已徧游唯有恋恩终不改半程犹自望城楼
过江
别路知何极离肠有所思登舻望程远摇橹过江迟断岸烟中失长天水际垂此心非橘柚不为两乡移
赠维扬故人
东京少长认维桑书劒谁家入帝乡一事无成空放逐故人相见重凄凉楼台寂寞官河晩人物稀疎驿路长莫怪临风惆怅久十年春色忆维扬
秦州道中却寄东京故人
风紧雨凄凄川回岸渐低吴州林外近隋苑雾中迷聚散纷如此悲欢岂易齐料君残酒醒还聼子规啼得浙西郝判官书未及报闻燕王移镇京口因寄此诗问方判官田书记消息
秋风海上久离居曾到刘公一纸书淡水心情长若此银鈎踪迹更无如尝忧座侧飞鴞鸟未暇江中觅鲤鱼今日京吴建朱邸问君谁共曳长裾
王三十七自京垂访作此送之
失乡迁客在天涯门揜苔垣向水斜只就鳞鸿求远信敢言车马访贫家烟生柳岸将垂缕雪压梅园半是花惆怅明朝樽酒散梦魂相送到京华
寒食成判官垂访因赠
当年寒食在京华今岁清明在海涯远巷蹋謌深夜月隔墙吹管数枝花鸳鸾得路音尘濶鸿雁分飞道里賖不是多情成二十断无人解访贫家
送客至城西望图山因寄浙西府中
牧叟邹生笑语同莫嗟江上聼秋风君看逐客思乡处犹在图山更向东
九日雨中
茱茰房重雨霏微去国逢秋此恨稀目极暂登台上望心遥长向梦中归荼蘼路远愁霜早兄弟乡遥羡雁飞唯有多情一枝菊满杯顔色自依依
寄外甥苖仲武
放逐今来瘴海边亲情多在凤台前且将聚散为闲事须信华枯是偶然蝉噪疎林村倚郭鸟飞残照水连天此中唯欠韩康伯共对秋风咏数篇
寄从兄宪兼示二弟
别路吴将楚离忧弟与兄断云惊晩吹秋色满孤城信远鸿初下郷遥月共明一枝栖未稳囘首望三京
附书与锺郎中因寄京妓越宾
暮春桥下手封书【海陵桥名】寄向江南问越姑不道诸郎少欢笑经年相别忆侬无
亚元舍人不替深知猥贻佳作三篇清絶不敢轻酬因为长歌聊以为报未竟复得子乔校书示问故兼寄陈君庶资一笑耳
海陵城里春正月海畔朝阳照残雪城中有客独登楼遥望天边白银阙【天帝以黄金白银为宫阙】白云阙下何英英雕鞍绣毂趋承明阊门晓辟旌旗影玉墀风细佩环声此处追飞皆俊彦当年何事容疵贱怀鈆昼坐紫微宫焚香夜直明光殿王言简静官司闲朋好殷勤多往还新亭风景如东洛邙岭林泉似北山光阴暗度盃盂里职业未妨谈笑间有时邀宾复携妓造门不问都非是酣歌叫笑惊四隣赋笔纵横动千字任他银箭转更筹不怕金吾司夜吏可怜诸贵贤且才时情物望两无猜伊余独禀狂狷性褊量多言仍薄命吞舟可漏岂无恩负乘自贻非不幸一朝削迹为迁客旦暮青云千里隔离鸿别雁各分飞折柳攀花两无色卢龙渡口问迷津瓜步山前送暮春【去年三月三十日瓜步阻风】白沙江上曾行路青林花落何纷纷汉皇昔幸囘中道【昇中扈驾东元游之路】极目牛羊卧芳草旧宅重游尽隟荒故人相见多衰老禅智寺山光桥风瑟瑟兮雨萧萧行杯已醒残梦断征途未极离魂消海陵郡中陶太守相逢本是随行旧乍申拜起已开眉却问辛勤还执手精庐外榭最清幽一税征车聊驻留闭门思过谢来客知恩省分寛离忧郡斋胜境有後池山亭茵阁互参差有时虚左来相召举白飞觞任所为多才太守能挝鼓醉送金船问歌舞酒酣耳热眼生花暂似京华欢会处归来旅馆还端居清风朗月夜窻虚駸駸流景岁云暮天涯望断故人书春来凭槛方叹息仰头忽见南来翼足繋红牋堕我前引颈长鸣如有言开缄试读相思字乃是多情乔亚元短韵三篇皆丽絶小梅寄意情偏切【亚元诗云借问小梅应得信春风新自海边来此篇尤嘉】金兰投分一何坚银鈎置袖终难灭醉後狂言何足奇感君知己不相遗长卿曾作美人赋玄成今有责躬诗【铉去春醉中赠醉妓长歌酷为乔君所赏来篇所引故以谢之】报章欲托还京信笔拙纸穷情未尽珍重芸香陈子乔亦解贻书远相问宁须买药疗羁愁只恨无书消鄙吝【子乔问药物所要又问置书故有此句】游处当时靡不同欢娱今日两成空天子尚应怜贾谊时人未要嘲扬雄曲终笔阁缄封已翩翩驿骑行尘起寄向中朝谢故人为说相思意如此
送蒯司録归京
早年间有蒯先生二十余年道不行抵掌曾论天下事折腰犹忤俗人情老还上国欢娱少贫聚归脊结束轻迁客临流倍惆怅冷风黄叶满山城
还过东都留守周公筵上赠座客
贾生三载在长沙故友相思道路賖已分中年甘寂寞岂知今日返京华麟符上相恩偏厚隋苑留欢日欲斜明旦江头倍惆怅远山芳草映残霞
送杨郎中唐员外奉使湖南
江边微雨柳条新握节含香二使臣两绶对悬云梦日方舟齐泛洞庭春今朝草木逢新历昨日山川满战尘同是多情怀古客不妨为赋吊灵均
和表弟包頴见寄
平生中表最情亲浮世那堪聚散频谢朓却令归省阁刘桢犹自卧漳滨旧游半似前生事要路多逢後进人且喜新吟报强健明年相望杏园春
使浙西先寄燕王侍中
京江风静喜乘流极目遥瞻万岁楼喜气茏葱甘露晩水烟波淡海门秋五年不见鸾台长明日将陪兔苑游欲问平津门下吏相君还许吐茵不
驿中七夕
七夕雨初霁行人正忆家江天望河汉水馆折莲花独坐凉何甚微吟月易斜今年不乞巧钝拙转堪嗟
赠浙西顾推官
盛府宾寮八十余闭门高卧兴无如梁王苑里相逢早润浦城中得信疎狼籍盃盘重会面风流才调一如初愿君百岁犹强健他日相?隐士庐
邵伯埭下寄南邮陈郎中
故人相别动经年候馆相逢倍惨然顾我饮冰难辍棹感君扶病为开筵河湾水浅翘秋鹭柳岸风微噪暮蝉欲识酒醒魂断处谢公祠畔客亭前
谪居舒州累得韩高二舍人书作此寄之
三峰烟霭碧临谿中有骚人理钓丝会友少于分袂日谪居多却在朝时丹心历历吾终信俗虑悠悠尔不知珍重韩君与高子殷勤书札寄相思【舒人以潜晓天柱为三峰】
和张先辈见寄二首
去国离羣掷岁华病容憔悴媿丹砂谿连舍下衣长润山带城边日易斜几处垂鈎依野岸有时披褐到邻家故人书札频相慰谁道西京道路賖
清时沦放在山州卭杖纱巾处处游野日苍茫悲鵩舍水风阴湿弊貂裘鸡鸣候旦宁辞晦松节凌霜几换秋两首新诗千里道感君情分独知丘
印秀才至舒州见?别後寄诗依韵和
羁游白社身虽屈高步词塲道不卑投分共为知我者相?多媿谪居时离怀耿耿年来梦厚意勤勤别後诗今日谿边正相忆雪晴山秀柳丝垂
送彭秀才
贾生去国已三年短褐闲行晥水边尽日野云生舍下有时京信到门前无人与和投湘赋媿子来浮访戴船满袖新诗好回去莫随骚客醉林泉
移饶州别周使君
正怜东道感贤侯何幸南冠脱楚囚晥伯台前收别宴乔公亭下舣行舟四年去国身将老百郡徵兵主尚忧更向鄱阳湖上去青衫憔悴泪交流
避难东归依韵和黄秀才见寄
戚戚逢人问所之东流相送向京畿自甘逐客纫兰佩不料平民着战衣树带荒村春冷落江灯霁色雾霏微时危道丧无才术空首徘徊不忍归
詶郭先辈
太原郭夫子行高文炳蔚弱龄负世誉一举淤月窟【阙】
仙籍及我窜羣舒向风心郁郁归来
暮江上云雾一披拂雷雨不下施犹作池中物念君介然气感时思奋发示我数篇文与我争驰突彩缛粲英华理深剖肌骨古诗尤精奥史论皆宏拔举此措诸民何忧民不活吁嗟吾道薄与世长迂濶顾我徒有心数奇身正诎论兵属少年经国须儒术夫子无自轻苍生正愁疾
和集贤锺郎中
石渠册府神仙署当用明朝第一人腰下别悬新印绶座中皆是故交亲龙池树色供清景浴殿香风接近邻从此翻飞应更远徧?三十六天春
送黄梅江明府【江前为江夏令有善政今更宰小邑赋诗留别作此和之】
封疆多难正经纶台阁如何不用君江上又劳为小邑箧中徒自有雄文书生胆气人谁信远俗謌謡主不闻一首新诗无限意再三吟咏向秋旻
和萧郎中五日见寄
细雨轻风采药时褰帘隐几更何为岂知泽畔纫兰客来赴城中角黍期多罪静思如剉檗赦书才聼似含饴谢公制胜常闲暇愿接西川敌手碁
送黄秀才姑熟辟命
世乱离情苦家贫色养难水云孤棹去风雨暮春寒幕府才方急骚人泪未乾何时王道泰万里看鹏抟
送王四十五归东都
海内兵方起离筵泪易垂怜君负米去惜此落花时想忆凭来信相寛指後期殷勤手中柳此是向南枝
梦游三首
魂梦悠扬不奈何夜来还在故人家香蒙蜡烛时时暗户映屏风故故斜檀的慢调银字管云鬟低缀折枝花天明又作人间别洞口春深道路賖
绣幌银屏香霭间若非魂梦到应难牕前人静偏宜夜户内春浓不识寒蘸甲逓觞纎似玉含词忍笑腻於檀锦书若要知名字满县花开不姓潘
南国佳人字玉儿芙蓉双脸远山眉仙郎有约长相忆阿母无猜不得知梦里行云还倏忽暗中擕手乍疑迟因思别後闲窻下织得回文几首诗
和翰长闻西枢副邻居夜晏
开筵别有邻居兴卜夜应怜禁漏长旧友不期争命驾新姬凭宠剩传觞香烟结雾笼金鸭烛焰成花照杏梁京邑衣冠多胜赏鲈鱼争敢道思乡
和清源太保寄湖州潘郎中
老大离羣一倍愁谿山风物且淹留醖成春酒谁斟酌抄得新书自校讐莫似牧之矜旷逹须教子重让风流恩门旧忿知难忘题取新诗上郡楼
送蒯员外东游旧治
百岁犹强健知君即地仙孤飞下华表太息问桑田故吏今谁在高名昔共传伊余亦遗老相送一澘然
送王监丞之历阳
叹息曾游处江边故郡城青襟空皓首往事似前生緑
绶看重绾【阙】　　　　年衰俱近道莫话别离情
奉和武【阙】　　舍人寄赠文懿大师
旧国荒凉成【阙】　　　危脆似琉璃高人独喜阳师在手把新文数道碑
文似春花铺晓陌思如泉涌注长江诗情道性浑无梦频见残灯照曙窻
已洁心源超世表却缘诗句有时名初闻行业如耆宿及见容顔是後生
和钱秘监与边
筵上诗题共笔牀罇前酒兴话高阳心清自觉官曹简院静先知节候凉南国少年推贵重东堂前辈让贤良好看双凤追飞去胡粉新涂紫界墙
送周郎中还司
忆在庐山始识君当时唯拟共眠云那知身计关前定却向人间逐世纷紫阁峰前欣欲往银台门里叹离羣青囊旧有登真诀莫遣闲人取次闻
送高先辈南归
乡国悲前事风光属後生名从天上得身入故都行草色初裁绶鹏飞不算程自怜枯朽思相送剩含情
送曾秀才
涂水神仙宅仙山夹县楼吾孙好诗句归咏故乡秋紫竹遮书幌红蕉拂钓舟东堂有平路莫谒外诸侯
寄玉笥山沈道士
珍重江南沈链师未曾相识久相思已全真气能从俗不坠家风善赋诗玉笥共游知早晩金貂回顾觉喧卑多慙书札遥相问更望刀圭换白髭
和萧少卿见庆新居
湘浦怀沙已不疑京城赐第岂前期鼓声到晩知坊远山色来多与静宜簪履尚应怜故物稻粱空自媿华池新诗问我偏饶思还念鹪鹩得一枝
又和
惊蓬偶驻知多幸断雁重联惬素期当户小山如旧识上墙幽藓最相宜清风不去因裁竹隙地无多也凿池更喜良邻有佳树绿阴分得近南枝
送彭秀才南游
问君孤棹去何之玉笥春风楚水西山上断云分翠霭林间晴雪入澄溪琴心酒趣神相会道士仙童手共携他日时清更随计莫如刘阮洞中迷
和明上人除夜见寄
酌酒围炉久愁襟默自增长年逢岁暮多病见兵兴夜色开庭燎寒威入砚冰汤师无别念吟坐一灯凝
送从兄赴临川幕
梁王籍宠就东藩还召邹枚坐兔园今日好论天下事昔年曾受主人恩石头城下春潮满金柅亭边绿树繁唯有音书慰离别一杯相送别无言
宋诗钞卷二

[book_title]卷三
钦定四库全书
宋诗钞卷三
内阁中书舍人吴之振编
韩琦安阳集钞
韩琦字稚圭相州安阳人弱冠举进士名在第二方唱名太史奏日下五色云见累官至右仆射侍中历仪卫魏三国公出备两镇辅三朝立二帝决大策安社稷制西夏出入将相事具史传不载卒年六十八大星陨於治所?马皆惊单赠尚书令谥忠献诗率臆得之而意思深长有鍜链所不及理趣流露皆贤相识度其题刘御药画册语云观画之术唯逼真而已得真之全者絶也得多者上也非真即下矣人谓此术不独观画即可观人物窃谓唯诗亦然魏公勲业彪炳直无暇于笔墨争长然语窥阃奥无他此道得也
夜合
俗人之爱花重色不重香吾今得真赏以矫时之常所爱夜合者清芬异衆芳叶叶自相对开敛随阴阳不惭历草滋独擅尧堦祥得此合欢名忧忿诚可忘茸茸红白姿百和从风扬沉水燎庭槛薰陆纷缨裳弥月固未歇况兹夏景长凡目不我贵馥烈徒自将仲尼失灭明史迁疑子房以貌不以行举世同悲伤予欲先馨德羣艶孰可方直饶妖牡丹须让花中王
蜂虿
事小不可忽义或戒蜂虿蜂虿之中人始意脱已害人兮怒一虫为报速睚眦白昼擿危巢夜独穷纤介必获而後已立死以为快彼诚蓄微毒谓已有所赖失於小不忍而自取糜坏吁嗟阴巧徒毒迈蜂虿大包潜中善良断腕未足骇小或一身危甚则家族逮渊微如鬼神无隙可漏败君子被戕贼守道不为怪有时丑迹露事或无可柰一旦吾道行乃置之度外使其自愧缩似不容覆载非力不足较赖有盛德在隂巧既常幸蜂虿胡不贷
啄木
剥剥复卜卜意若念两木营营求蠧心未获空我腹或露一裆红或展双翅緑捷缘都卢槿响弄羯鼓曲捜索不知疲利觜信摧秃忽尔破奸穴种类无遗族内孽固难辨一发知潜伏彼实害珍材尽殄此非酷直疑天意深不使嗜粱肉专为衆蠧仇待饫弗与足如令知庶味恣择虫与粟杞梓任阴贼长喙罢攻触饱食作羣飞时下泉沼浴归鸣凉树隂暮趂高枝宿
来凤
来凤趋社期翩若天外至徘徊大厦间汲汲营巢意中心有所托自谓得其地衔泥两吻疮旦暮不少憩主人爱高堂病尔如疣赘尔巢屡肤寸长挺辄摧坠胡为不识嫌又续前功弃何处无蓬茆自足为生计不尔卵而覆其祸愈非细予既伤尔愚窃复探尔志孜孜不忍去欲动主人义万一怜其勤庶获息我类巨栋既不挠出处安且贵其能无报乎唯守信无贰年年应候来驯狎如儿稚双双轩户前为君作嘉致不学君家客去就惟势利微羽一知归至死不他诣
答孙植太博後园宴射
花稍点红牙緑茁宴亭爽垲堋云列呼宾习射次序升体裁人人矜勇挃六钧力副百中艺由基注目老羿拽支左屈右何太工象弭急收如列缺须臾一镝入鹄心画皷连轰尽声喝後者审固意愈精有时大呼劈箭筈惜哉最是毫厘差彩侯似动笴微撇分明角胜各记晕将终或为一箭夺当筵主筹令难犯大白时举出正罚此礼自古尤所重矍圃去留宜有别五善大抵主和容不止穿杨与穿札因忆当年黠羌叛非才误授将军钺帐下貔貅十万师力过生犀心似铁大仁未许覆凶巢饬谨封垂御侵越悍夫猛士志待骋贮填愤气何由泄正值高秋天气寒塞塲霜重严风刮约束偏禆整队兵旌旗烁电戈矛雪驱出长郊閲奇阵离合应麾皆有节次引精鋭较絶技控弦命中无虚发气豪马健走危坡直下千?未尝蹷收军校猎围平原犬顺人呼鹰解绁山麋冲轶犯劲矢冈兔奔逃迷狡穴大鵰盘空不轻搏老狐仰视肝胆裂驻鞍赏获犒部曲浪泻酒车轮染血将军未酣衆心醉耳後风生鼻头热此日淮藩奉寛诏朱轮慢碾行春辙铃索声沉讼牒稀优游大司养疎拙斜蒿青青鲚鱠新公醪香重醅才拨射堂对客且相娱不妨乐事陶嘉月襟怀聊与水云闲梦魂犹寄关山濶逢辰未立赫然勲破的求功真琐屑欲得心如外貌欢报国之诚尽摅豁
广陵大雪
淮南常岁冬犹燠今年阴沴何严酷黑云漫天一月昬大雪飞扬平压屋风力轩号助其势摆撼琳琅摧冻木通宵彻昼不暂停堆积楼台满溪谷有时造出可怜态柳絮梨花乱纷扑乘温变化雨声来度日堦庭恣淋漉几萦寒霰不成丝骤集疎檐还挂瀑蛰蛙得意欲跳掷幽鹭无情成挫辱罾鱼江叟冰透蓑卖炭野翁泥没辐闾阎细民诚可哀三市不喧游手束牛衣破解突无烟饿犬声微饥子哭我闻上天主时泽亦有常数滋农谷膏润均於一岁中是谓年丰调玉烛此来盛冬过尔多却虑麦秋欠沾足太守忧民仰天祝愿嘘氛霾看晴旭望晴不晴无奈何拥被醉眠头更缩
和袁陟节推龙兴寺芍药
广陵芍药真奇美名与洛花相上下洛花年来品格卑所在随人趂高价接头着处骋新妍轻去本根无顾藉不论姚花与魏花只供俗目陪妖姹广陵之花性絶高得地不移归造化大豪大力或强迁费尽拥培无艶冶东君固是花之主千苞万萼从荣谢似矫东君泛爱心枉杀春风不肯嫁遂令天下走香名髣髴丹青竞夸诧以此扬花较洛花自合扬花推定霸其间絶色可粗陈天工着意诚堪讶仙家冠子镂红云金线粧治无匹亚旋心体弱不胜枝宝髻欹斜犹堕马冰雪肌肤一缬斑新试守宫明似赭双头两两最多情象物更呈鞍面窊楼子亭亭欠姿媚特有怪状堪图写见者方知画不真未见直疑传者诈前贤大欲巧赋咏片言未出心先怕天上人间少其比不似余芳资假借我来淮海涉三春三访龙兴旧僧舍问得龙兴好事僧每岁看承不敢暇後园栽植虽甚蕃及见花成由取舍出羣标致必惊人方徙矮坛临大厦客来只见轩槛前国艳天姿相照射因知灵种本自然须凭精识能陶冶君子果有育材心请示维扬种花者
苦热
皇佑辛卯夏六月朔伏暑始伏之七日大热极炎苦赫日升扶桑焰焰指亭午阳乌自焦铄垂翅不西举炙翻四海波天地入烹煮蛟龙窜潭穴汗喘不敢雨雷神抱桴逃不顾车裂皷岂无堂室深气郁如炊釡岂无台榭高风毒如遭蛊直疑万类繁尽欲变修脯尝闻崑阆间别有神仙宇雷散涤烦襟玉浆清浊腑吾欲飞而往於义不独处安得世上人同日生毛羽
答章望之秘校惠诗求古瓦砚
魏宫之废知几春其间万事成埃尘唯有昭阳殿瓦不可坏埋没旷野迷荒榛陶甄之法世莫得但贵美璞踰方珉数百年来取为砚墨光烂发波成轮求之日盛得日少片材无异圭璧珍巧工近岁知衆宝杂以假伪窥钱缗头方面凸槩难别千百未有三二真我来本邦责邺令朝搜暮索劳精神遗基坏地徧刓窟始获一瓦全元淳藓斑着骨尚乾翠夜雨点渍痕如新当时此复近檐溜印以篆字花其唇磨砻累日喜成就要完旧质知无伦吾才寡陋不足称思与好古能文人好古能文今者谁武宁秘书章表民无诗尚欲两手拊何况大雅之奏闻铿纯
答陈舜俞推官惠诗求全瓦古砚
邺宫废瓦埋荒草取之为砚成坚好求者如麻几百年宜乎今日难搜讨吾邦匠巧世其业能辨瓌奇幼而老随材就器固不遗大则梁栋细棼橑必须完者始称珍何殊巨海?三岛荆人之璧尚有瑕夏后之璜岂无考况乎此物出坏陶千耕万斸常翻搅吾今所得不专全秘若英瑶藉文缫君诗苦择未如意持赠只虞笑絶倒君不见镇圭尺二瑁四寸大小虽异皆君宝
观胡九龄员外画牛
丹青之笔夺造化能者几何登品録蛟龙狞恶鬼神怒更工不接时人目有形之物至者稀是否难欺衆所瞩绦台胡掾文章外偏向画牛其好酷海内驰名三十年得者珍藏过金玉老来才始着青衫养亲不及朝家禄前日野服忽相过云访恩知走京毂微风入指未能画示我蜡本数十幅采摭诸家百余状毫端古意多含蓄鬭者取力全在角卧者称身全在腹立者髣髴精神慢背者分数头项促行者动作皆得羣乳者顾视真怜犊当流泅戏益自在欲走或疑犹蓄缩从容饮啮得天真荷鞭时有童儿牧或横一笛坐牛背便是无声太平曲江天雨雪易溟蒙风势掀号摧古木欹斜蓑笠趂牛归萧疎暮景烟村宿奇哉胡掾老笔不可到戴叟重生须死伏吾观诸牛之态虽尽妙尚有所遗思未熟牛於生民功最大不画牛功牛亦辱胡君胡君聼我言别选轻绡成巨轴写出区区耒耜勤贵知天下由吾方食足
次韵和子渊学士春雨
天幕沉沉淑气温雨丝轻软坠云根洗开春色无多润染尽花光不见痕寂寞画楼和梦锁依微芳树过人昬堂虚座密珠帘下试问淳于醉几罇
和春卿学士柳枝词五阕
楼前轻雪未全消偷得春光入嫩条似向东风犹绰约可能浑忘舞时腰
陌闲宫古緑烟迷惹尽春愁困拂堤却为多情足离恨故教沟水亦东西
章台风晓起新眠寒食轻阴未雨天无限青丝拂游骑一生芳意负金鞭
淡烟轻日簇谁家微出青旗一带斜对景似嫌春意老更摇疎影扫残花
画桥南北水连天才聼莺声乂晩蝉长使离魂容易断春风秋月自依然
和春卿学士上元罢灯
丝竹沉声月泛波警宵方喜罢谁何楼深酒密客留易路远香残人去多寒烛倚莲犹结泪淡云归陇不停歌那知梦稳瀛州上正是钧天九奏和【是夕馆宿闻宫中奏乐】
再赋柳枝词二阕
曲江风暖晓阴斜翠色相宜拂钿车自是春眠慵未起日高人困又飞花
叶叶新长约黛蛾丝丝轻软任风梭啼莺便学歌喉啭知是春来舞意多
上已
远道今逢祓禊辰雨余风物一番新等闲临水还思旧取次看花便当春絮雪暖迷西苑路车雷晴起曲江尘台英正约?芳会谁是山阴作序人
寓目
拥传修途倦逢春旅思长远烟含树色细雨起尘香陇麦成行緑林莺并对黄扬鞭聊自慰举目见韶光
使囘戏成
专对慙非出使才拭圭申好敛旌囘礼烦偏苦元正拜【北廷元日拜礼最烦】户大犹轻永夀杯【永夀北朝元辰节名其日以大白酌南使】欹枕顿无归梦扰据鞍潜觉旅怀开明朝便是侵星去不怕东风拂面来
柳絮二阕
惯恼东风不定家高楼长陌奈无涯一春情绪空撩乱不是天生稳重花
絮雪纷纷不自持乱愁萦困满春晖有时穿入花枝过无限蜂儿作坠飞
中秋月
月满中秋夜人人惜最明悲欢徒自感圆缺本无情天外有相忆世间多不平嫦娥难借问寂寞趂西倾
谢丹阳李公素学士惠鹤
高笼携得意何勤玉树慙无可待君只爱羽毛欺白雪不知魂梦托青云孤标直好和松画清夜偏宜带月闻自有三山归去路莫辞时暂处鸡羣
重九会光化二园
谁言秋色不如春及到重阳景自新随分笙歌行乐处菊花茰子更宜人
春晴
霁色破春昬高楼日未曛林稍零旧雨山顶入残云醉粉匀花颊风罗皱水纹踏青人误约芳思几纷纷
春霖
咫尺东郊路春霖絶未通销闲生奕思醒睡费茶功楼迥昬昬露窗寒霎霎风待晴桑陌上五马恣璁珑
登西大悲阁
蔼蔼西蓝阁烦襟一望开山川归盛德奸杰委沉埃城迥云连堞峰闲草蔽台谁知太守意不为纳凉来
新馆
宴宇新成苦未嘉忽膺朝委易军牙张侯暂喜留欢客开槛凭谁种好花北沼不难平钓岸【钓岸未成】西风犹欠入窻纱【城楼未立】後贤政敏多余暇高会何妨月影斜
北塘避暑
尽室林塘涤暑烦旷然如不在尘寰谁人敢议清风价无乐能过白日闲水鸟得鱼长自足岭云含雨只空还酒阑何物醒魂梦万柄莲香一枕山
发白有感
区区边朔有何成三失流年只自惊无一事来头尚白白人头处岂堪行
感事
一来边障地走马过三秋万绪事常扰九分春又休鸎花谁在目霜雪只侵头纵得风光住风光可奈忧
北塘春雨
叶叶轻云帐薄罗坐看膏泽洒庭柯风前芳杏红香减烟外垂杨緑意多声落檐牙飞短瀑点匀池面起圆波晴来西北凭栏望拂黛遥峰濯万螺
寄题广信军四望亭
西北云高拂女墙危亭虚豁望中长田间堤陌成新险天外江川是旧疆古道入秋漫黍稷远坡乘晩下牛羊凭栏多少无言恨不在归鸿送夕阳
閲古堂前植菊二本九月十八日花犹未开因以小诗嘲之
只趂重阳选菊栽当栏殊不及时开风霜日紧犹何待甚得迎春见识来
後园闲步
池圃足高趣公余事少关幽禽声自乐流水意长闲近竹花终俗过栏草费删心休谁似我官府有青山
观稼囘北园席上
郊原飞隼拂晴霓秋入丰年自惨凄尝酒管弦先社集【北人社前一日亲宾相会谓之尝酒】捺弮禾黍极云齐雪铺荞麦花漫野黛抺蔓菁菜满畦区脱狴牢无一事山翁赢得醉如泥
壬辰重九即席
中山风物有前缘经赏重阳第五年莫为素毛悲晩岁且吹黄菊酌芳筵退求僻郡疑邀宠甘老穷边似好权笑问此身何计是不如嘉节倒垂莲
离天威驿
早发天威驿深春尚薄寒龙蛇盘道路波浪卷峰峦古木隂初绕新流势未湍忠臣方叱驭更险不辞难
过故关
晓入并州路羣芳夹故关前驺驱弩过别境荷戈还古戍余荒堞新耕入乱山时平民自适白首乐农闲
出山口
待晓出山口溟蒙雨乍晴始知经尽险终得坦然平草树开春意川原经眼明吏民当自信竹马不须迎次韵和都运崔谏议寄示立春前一日宿岚谷山程
絶色风霜正树威不知韶律起从微十千酒且迎春酌五九寒须伴腊归破屐好山连日上费诗娇雪看人飞属封所过皆蒙惠民吏应如挟纩衣
六月六日雨後过岳庙游从封寺观稼席上
暑雨频经信宿休近郊方出释潜忧虽妨麦始三停获且见苗知一半收【农语有之】神岳怖民藏电雹老僧凭寺偃蛟虬佳游况遇从丰谶好饬千仓待有秋
北园秋雨
轻雨来秋晩郊园对客樽暂和春气味将冷雪胚浑声入关榆苦阴纒塞岭昬黄花应自笑揺落独承恩
後园春日
并塞园林古春来似不知雨轻成冻易树老发花迟剧事随年倦欢悰入病衰芳时期强赏宴鼔揭天槌
过吴儿谷
晓入吴儿谷危途信不虚千峰疑絶路一迳俯容车山鸟过云语田夫半岭锄时平尽周道天险欲何如
观稼
一夕甘滋起瘁田?囘灾沴作丰年便晴惟恐禾生耳将熟犹宜谷捺弮云退不留驱旱迹气清浑露已秋天衰翁岂忘同民乐更觉诗豪似有权
再出行田
丰稔观农获先畴路不遐子多宜晩糓生抝就新麻荞麦方【阙】龊蔓菁未入桠乡民愚自诧太守是吾家
暮春康乐园
榆荚纷纷掷乱钱柳花相扑滚新绵一年寂寞频来地三月芳菲已过天树密只喧闲鸟雀台高犹得好山川病夫不饮时如此徒有诗情益自然
庚申相台闵稼
淫雨农畴害复收彼何恩厚此何仇高田糓穗拖牛尾卑地庄窠没兽头稔社彻宵喧皷乐灾居无日苦饥流如云祸福关为政安得丰凶在一州
春阴马上
正是风和日暖天重阴凌扰苦纒绵蕉心自结凭谁展柳眼慵开只待眠草湿漫铺留醉席榆寒难掷买春钱几时霞外氛霾散放出红轮一丈圆
登广教院阁
岑寂禅扉啓昼关公余为会一开顔高台面垒包平野老栢参天碍远山花去春丛蝴蝶乱雨匀朝圃桔槔闲徘徊轩槛何时下直待前枝倦鹊还
会故集贤崔侍郎园池再赋
门径萦纡洞府间了无尘外累幽闲长杨十丈乱风雨流水数枝鸣佩环入户好峰谁可画碍人新竹不容删池亭面面圆荷满薄暮飞香送客还
凉榭池上二阕
游鳞惊触緑荷香水马成羣股脚长逐浪相追留篆迹偃波垂露满方塘
病襟思适绕东塘水荇初花吐嫩黄行困老樗阴下坐儿童争喜舍红娘
题玉泉院
两行修栢夹云根引入莲峰直下村病骨醒魂安气母幽亭收景厌山孙金堆望远千滩出玉溜声喧万马奔坐叹尘劳无计住却?归路日黄昬
观鱼轩
雨後方池碧涨秋观鱼亭槛俯临流时看隐荇骈头戏忽见开萍作队游喜掷舟前翻乱锦静潜波下起圆呕吾心大欲同斯乐肯挿筠竿饵钓鈎
九日水阁
池馆隳摧古榭荒此延嘉客会重阳虽慙老圃秋容淡且看寒花晩节香酒味已醇新过热蟹黄先实不须霜年来饮兴衰难强漫有高吟力尚狂
九月四日会安正堂
风流裙屐使君家尚去重阳五日賖且诵好诗成素饮更倾新酿对黄花池萍渍雨钱钱密塞雁书空字字斜但纵高阳狂醉胆莫惊揺落动悲嗟
辛亥重九会安正堂
斯堂曾许占风光【去年诗有留与邺都为故事年年常占好风光之句】须到重阳复命觞坐上半非前岁客杯中无改旧花香初晴已过登高日散虑宜趋自得塲唯有一时诗酒战愿开强户振雄鋩
壬子十一月二十九日时雪方洽
近腊犹悭六出繁忽惊盈尺及民寛万方蒙泽人人贺通夕无风阵阵乾危石盖深盐虎陷老枝擎重玉龙寒欲知灵鹫银为界试陟高楼一望看
再题狎鸥亭
危亭初起俯清浔只得当轩几醉吟一日乡园伤骤别四年宫阙动归心檐前好竹今成筱波下修鳞旧种针鸥识再来犹不惧向人驯狎似家禽
郡圃春晩
溶溶春水满方塘栏槛风微落蘂香尽日杨花飞又歇有时林鸟见还藏沉疴不为闲来减流景知从静处长欲战万愁无酒力可堪三月去堂堂
昼锦堂再赏牡丹
锦堂重赏牡丹红不惜残英数日空嘉艶岂无来岁好清欢难得故人同谁言山下曾为雨【一春无雨】只恐身轻去逐风共且对花开口笑莫持姚左较雌雄
暮春书事
榆荚空飞不?钱韶光归速置何缘惜春情味过年少战酒英雄退日前竹笋迸堦抽兕角杨花铺水涨龙涎妖妍万变成凋谢长养须资大夏权
北第同赏芍药
芍药名高致亦难此观妖艶满雕栏酒酣谁欲张珠网【醉西施】金细偏宜间宝冠【金线冠子】露裛更深云髻重【髻子】蝶栖长苦玉楼寒【楼子】郑诗已取相酬赠不见诸经载牡丹
乙卯昼锦堂同赏牡丹
从来三月赏芳妍开晩今逢首夏天料得东君私此老且留西子久当筵柳丝偷学伤春绪榆荚争飞买笑钱我是至和亲植者雨中相见似澘然
宋诗钞卷三

[book_title]卷四
钦定四库全书
宋诗钞卷四
内阁中书舍人吴之振编
苏舜钦沧浪集钞
苏舜钦字子美其先梓州人以父任补太庙斋郎调荥阳尉?第进士改光禄寺主簿知长垣县迁大理评事监在京房宅务以范仲淹荐召试集贤校理监进奏院舜钦所论侵权贵而妇父杜衍与仲淹富弼在政府为时忌会进奏院祠神晏会不与者衔劾舜钦用鬻故纸公钱召妓乐醉歌狂悖因欲揺动衍等舜钦坐除名後为湖州长史卒年四十一既废居苏州买水石作沧浪亭益读书时发愤懑于歌诗善草书酣酒落笔往往惊人与梅尧臣齐名时称苏梅刘後村谓其歌行雄放於圣俞轩昂不羁如其为人及蟠屈为吴体则极平夷妥帖盖宋初始为大雅於古朴中具灏落渟畜之妙二家所同擅而梅之深远闲淡苏之超迈横絶则又各出机抒永叔所谓不能优劣者也至情志忠恻而议论当理要又非诗人粗豪一流所比诗有云笔下驱古风直趣圣所存又曰会将趋古淡先可去浮嚣其本领卓越如此
感兴三首
後寝藏衣冠前庙宅神主吾闻诸礼经此制出中古秦嬴食先法乃复祭於墓汉衣以月游於道盖无取宣帝尊祖庙失制徧九土孝元酌前文一旦悉除去魏帝乐铜台遗令置歌舞昬嗣竟从之此事狂夫阻唐制益纷华诸陵销嫔御旷女日哀吟於先亦奚补吾庙三圣人乘云不可睹威灵已霄汉嗣皇念宗祖绘事移天光刻象肖神武徧勑旧游地输材起宫宇阶墄扣以金墙壁衣之黼功既即奉迎法仗叠箫皷玩好择珍奇目夺不可数三京佛老家已有十数处朝家虽奉先越礼古不许君不祭臣仆父不祭支庶丹楹岂非孝圣贬甚萧斧大祀当以时寝庙即其所惜哉共俭德乃为侈所盬痛乎神圣姿遂与愚为侣苍生何其愚瞻叹走旁午贱子私自嗟伤时泪如雨
昔在帝舜日光宅辟四门所贵无凶邪德教日益敦末世多滥奸九重严大阍扞掫主讥察谁何辩语言一关百力士列立甃石温设官按尺籍唱号於未昏唐末稍懈怠尝值外使奔京城凶豪儿奋剑闯帝藩狂呼啸虎豹便欲倾乾坤赖有宰相在不然神器翻我朝讲制度门籍反不存近知贱丈夫突入犯赤轩陛官未暇执呶呶何其諠祖宗创业难慎重在後昆勇夫犹重闭况乃天子尊何罗犹宜察况乃外寇屯兴语一及此舌出反自扪吾家本寒微世受朝廷恩欲奏鸱鴞诗当涂谁荐论
瞽说圣所择愚谋帝不罪况乎言有文白黑时利害前日林书生自谓胷臆大潜心摭世病策成谓可卖投颡触谏函献言何耿介云昨见凶星上帝下警戒意若日昏?出处恣蜂虿安坐弄神器开门纳珍贿宗支若系囚亲亲礼日杀大臣尸其柄咋舌希龙拜速速伐虎丛无使自沉瘵陛下幸察之聪明即不坏如忽贱臣言不瞬防祸败一封朝飞入羣目已眦睚力夫暮塞门就缚不容喟十手捽其胡如负杀人债幽诸死牢中系灼若龟蔡亦既下风指黥而播诸海长涂万余里一钱不得带必令朝夕间渴饥死於械从前有口者蹜脰气如鞲独夫已去除易若吹糠稗奈何上帝明非德不可盖倏忽未十旬炎官下其怪乙夜紫禁中一燎不存芥天王下牀走苍猝畏挂碍连延旧寝廷顿失若空寨明朝黄纸出大赦徧中外嗟乎林书生生命不可再翻令凶恶囚累累受恩贷
庆州败
无战王者师有备军之志天下承平数十年此语虽存人所弃今岁西戎背世盟直随秋风寇边城屠杀熟户烧障堡十万驰骋山岳倾国家防塞今有谁官为承制乳臭儿酣觞大嚼乃事业何尝识会兵之机符移火急蒐卒乘意谓就戮如缚尸未成一军已出战驱逐急使缘嶮巇马肥甲重士饱喘虽有弓劒何所施连颠自欲堕深谷骑乃指笑声嘻嘻一麾发伏雁行出山下奄截成重围我军免胄乞死所承制面缚交涕洟逡廵下令艺者全争献小伎歌且吹其余劓馘放之去东走矢液皆淋漓首无耳凖若怪兽不自愧耻犹生归守者沮气陷者苦尽由主将之所为地机不见欲侥胜羞辱中国堪伤悲
及第後与同年宴李丞相宅
十年苦学文出语背时向苶力不自知艺围辄掉鞅薄伎遭休明一第君所唱拔身泥滓底飘迹云霞上气和朝言甘梦好夕魂王轩眉失旧歛举意有新况爽如秋後鹰荣若凯旋将台府张宴集吾辈纵谑浪花梢血点乾酒面玉纹涨狂歌互喧传醉舞迭阆伉兹时实无营此乐亦以壮去去登显涂幸无隳素尚
昇阳殿故址
昔在开元中此名昇阳殿西通大名宫夹道直如箭至尊黄金舆乘春日幸宴翠嫔戞钟鼓欢呼奏新徧巧舞风燕翻妖歌露莺啭酒光射锦幄上下花会炫雕盘堆繁英艶粉弱自战天欢日无穷臣谏莫敢献乐极哀继之在理亦可见敌来塞宫阙戎马蹂香荐纵火寝庙平挥戈君臣迸庸嗣忽前丑泚巢福更乱冉冉竟覆亡返为耕牧便瓦砾虽费犁土壤颇肥衍盖由杀人多膏血浸滨远髑髅今成堆皆昔燕赵面每因锄耨时数得宝玉片今秋雨泽多糓穗密如辫农惟喜丰稔吾独悯迁变不有失德君焉为穑夫佃大国尚如此小人易流转道德可久长作诗将自劝
蓝田悟真寺作
旅食长安城回遑奔走无停行清怀壮抱失素向胷中堆积尘土生偷闲得至玉峰下为闻悟真之寺之嘉名杖筇赤脚渡蓝水细流激激心骨清仰看苍山高峰旁白云明灭藏日光行人遥指置寺处正在白云之中央逡廵缘栈更险絶攀萝扪壁随低昂明行咫尺乃相失已与云雾相翺翔时闻啼鸟如吹竹数步一休还纵目行行未知高则危下视昬烟覆平陆满岩佳树光朴赫赤如霞间浓緑是时八月初路旁已见芬芬菊贪奇恋景不知倦侧睥又复心瑟缩神魂飞下大壑幽定省移时进双足寺门高开朝日辉丹青黭淡唐时屋老僧引我周游看且云白氏子诗乃实録此诗畴昔予所闻殷勤更向碑前读按言索像今无复惟有流泉数道如车辐我嫌世累欲暂居又云此地无留宿殿宇之後林莽中日暮常有虎豹伏凿石龛边崖至深近有浮屠於此相枨触快心宿忿两不解一乃颠挤死其谷我闻为之久颦戚此向期将避烦辱不为伤生事更多争如平地随流俗叹息囘头急出山始觉全躯已为福
兴庆池
余润涨龙渠疏溜连清滻助晓远昏山浮秋明刮眼渔归别浦闲雁下沧波晩岸北有高台离魂荡无限
长安春日效东野
前秋长安春今春长安秋节物自荣悴我有乐与忧穷阎何卑漏时燕不见投门庭谢过从兰萌舒緑柔燕托喜广厦亦非善是仇兰生静愈茂堪将义为俦芳香诚可慕对之触穷愁
太行道
行行太行道一步三叹息念厥造化初夫何险此极左右无底壑前後至顽石高者欲作天朋党深者疑断地底脉夜中岩下埋斗杓日午阴壁风雪号攀缘有路到絶顶四望羣峰合沓如波涛忽至逼侧处咫尺颠坠恐莫逃嗟乎古昔未开时隔絶往来人不思淳源一破山岳碎巧心遂去缘嶮巇嶮巇不穷甚可畏悼此二者亡其宜天地不自嶮嶮由人为之彼车摧轮马伤足中路勿叹勿恸哭世上安涂故有焉孰使汝行此道驱高轩丧坠不收宜尔然
对酒
丈夫少也不富贵胡顔奔走乎尘世予年已壮志未行案上敦敦考文字有时愁思不可掇峥嵘腹中失和气侍官得来太行颠太行美酒清如天长歌忽发泪迸落一饮一斗心浩然嗟乎吾道不如酒平禠哀乐如摧朽读书百车人不知地下刘伶吾与归
夜中
夜分衆諠死耿耿抱真履中君湛以寜不为外官使七兵乘间入攻剽势向圮主将不谋阵敌恶荡然失守遽藏避骇浪奔腾一刻万里纷纷变化无穷已俄如独茧丝忽复满天地乳虎不受缚狂龙难驯致我思精甲以扞异类邪慝弗萌元辟复位辅以逍遥之至道烂然光辉照无际
蜀士
蜀国天下险奇怪生中间有士贾其姓抱才东入关献册叩谏鼓其言蔚可观愿以微贱躯一得至上前掉舌灭西寇画地收幽燕且云太平久兵战无人言臣尝学其法自集数百篇治乱与成败密然不可删三献辄罢去志屈心悲酸将相门户深欲往复见拦负贩冒日热引重冲雪寒羇苦辇毂下以图晨夕餐如此三岁余夜夜抱膝叹义者或赈给遂复归巴川嗟乎区宇大此徒亦已繁城市与岩穴隐默孰辨旃幸得出自鬻何惜置末班吾相柄天下处事当机先古之设爵位盖欲英雄躔次第立名级不使智虑闲稍有才器者必以禄仕牵所患在不出既出那弃捐放蛟入大水驱虎还深山失一故无害其类莫可攀
已卯冬大寒有感
延川未撤警夕烽照冰雪穷边苦寒地兵气相躔结主将初临戎猛思风前发朝笳吹余哀叠鼓暮不絶淹留未见敌愁端密如发予闻古烈士自誓立壮节丸泥封函关长缨系南越本为朝廷羞宁计身命活功名非与期册书岂磨灭然由在遇专丑类易翦伐训士无他才赏罚在果决近闻边方奏中覆多沉没罪者既稽诛功者不见閲虽使颇牧生勇智当坐竭或云庙堂上与彼势相戞恐其立异勲?然自超拔不知百万师寒刮肤革裂关中困诛歛农产半匮竭我欲叫上帝愿帝下明罚早令黠敌亡无为生民孽
猎狐篇
老狐宅城隅涵养体丰大不知窟穴处草木但掩蔼秋食承露禾夏饮灌园派暮夜出旁舍鸡畜遭横害晩登埤堄坞呼吸召百怪或为婴儿啼或变艶妇态不知几十年出处颇安泰古语比社鼠盖亦有恃赖邑中年少儿耽猎若沉瘵远郊尽雉兔近水殱鳞介养犬号青鹘逐兽驰不再勇闻此老狐取必将自快纵犬索幽邃张人作强界兹时颇窘急迸出赤电骇羣小助嘑嘷奔驰数颠沛所向不能入有类狼失狈鈎牙咋巨颡髓血相溃洙喘叫遂死矣争观若期会何暇正首丘愁氛满蓬艾数穴相穿通城堞几隳坏久此纵囚妖一旦果祸败皮为榻上藉肉作盘中脍观此为之吟书以为警戒
舟中感怀寄馆中诸君【时得告之山阳挈家】
扁舟迎春色东下淮楚郷侧身风波地回首英俊场顾我本俗材百事无一长滥迹入册府举动初不皇乍脱泥滓庭稍见日月光峻阁鬰前起隐嶙天中央春风花竹明晓雨宫殿凉溢目尽图史接翼皆鸾凤明窻置刀笔大案罗缣缃文字虽幼学钝慵今废忘不能温旧习考古评兴亡腼顔於其间汗下如流浆徒然日饱食出入随羣行朝廷此多事亦合强激昂况有诏书在烂然贴北墙奋舌说利害以救民膏肓不然弃砚席挺身赴边强喋血鏖羌人胷胆森开张弯弓射欃枪跃马埽火荒功勲入丹青名节万世香是亦丈夫事不为鼠子量数事皆不能徒只饱腹肠有如鳬雁儿唼唼守稻粱岁月今逝矣齿摇发已苍於时既无益自合早退藏诸君天下选才业吁异常愿当发册虑坐使中国强蛮荒不敢欺四海无灾殃莫效不肖者所向皆荒唐又不耐羞耻但欲归沧浪濡毫备歌咏仰首看翺翔舟中稍无事思念益以详恨无一棱田可以足糟糠出处皆未决语默两弗臧莽不知所为大叫欲发狂作诗寄诸君鄙怀实所望
送李生
李生以病废东入徂徕峰志气尚突兀形骸已龙锺男儿生世间有如絶壑松误为风雷伤不与匠石逢哀哉千尺干摧折似秋蓬
哭曼卿
去年春风开百花与君相会欢无涯高歌长吟挿花饮醉倒不去眠君家今年恸哭来致奠忍欲出送攀魂车春辉照眼一如昨花已破纇兰生芽惟君顔色不复见精魄飘忽随朝霞归来悲痛不能食壁上遗墨如栖鵶呜呼死生遂相隔使我双泪风中斜
赠释秘演
高车大马阗上京释曰演者何声名当年余尝与之语实亦可喜无俗情作诗千篇颇振絶放意吐出吁可惊不肯低心事镌凿直欲淡泊趋杳冥落落吾儒坐满室共论慤若木陷钉卖药得钱辄沽酒日费数斗同醉醒伤哉不栉被佛缚不尔烜赫为名卿数年不见今老矣自说厌苦居都城垂颐孤坐若痴虎眼吻开合犹光精雄心瞥起忽四顾便拟击浪东南行开春余行可同载相与旷快观沧溟
城南感怀呈永叔
春阳泛野动春阴与天低远林气蔼蔼长道风依依览景虽蹔适感怀翻然移所见既可骇所闻良可悲去年水复旱田亩不及犁冬温晩得雪宿麦生者稀前去固无望往日已苦饥老雉满田野斲掘寻鳬茈此物近亦尽卷耳亦所资昔云能驱风充腹理不疑今乃有毒厉肠胃生疮痍十有七八死当路横其尸犬彘咋其骨乌鸢啄其皮胡为残良民令此鸟兽肥天岂意如此泱荡莫可知高位厌粱肉坐论搀云霓岂无富人术使之长熙熙我今饿伶俜闵此复自思自济既不暇将复奈尔为愁愤徒满胷嵘不能齐
吴越大旱
吴越龙蛇年大旱千里赤?常秔穄地烂漫长荆棘蛟龙久遁藏鱼鼈尽枯腊炎暑发厉气死者道路积城市接引野恸哭去如织是时西贼羌凶?日炽剧军须出东南暴敛不蹔息复闻籍兵民驱以教战力吴侬水为命舟檝乃其职金革戈盾矛生眼未尝识鞭笞血涂地惶惑宇宙窄三丁二丁死存者亦乏食寃怼结不宣冲廹气侯逆二年春及夏不雨但赫日安得凉冷云四散飞霹?霶消祲疠甘润起稻稷江波开旧涨淮岭发新碧使我扬孤帆浩荡入秋色胡为泥滓中视此久戚戚长风卷云阴倚柂愁横臆
扬子江观风浪
晩至瓜洲渡系舟泊西湾日落暴风起大浪得纵观凭凌积石岸吐吞天外山霹?左右作雪洒六月寒吁嗟至柔物威壮不可干若为神龙凭气势非一端大舰失所操翻覆如转丸高山虽有路辙险马足酸居朝号安逸重禄多忧患争得清静交共骑双翔鸾矫翅入赤霄不见此险艰奈何蚩蚩衆共处天壤间因知古圣人立法万世安济川作舟梁铸鼎穷神奸朝廷布礼度粲粲莫可删後来渐破坏所向行路难凶邪得骋志物命遭摧残视此念古昔杖藜空盘桓
中秋夜吴江亭上对月怀前宰张子野及寄君谟蔡大
独坐对月心悠悠故人不见使我愁古今共传惜今夕况在松江亭上头可怜节物会人意十日阴雨此夜收不惟人间重此月天亦有意於中秋长空无瑕露表里拂拂渐上寒光流江平万顷正碧色上下清澈双璧浮自视直欲见筋脉无所逃遁鱼龙忧不疑身世在地上秪恐查去触斗牛景清境胜返不足叹息此际无交游心魂冷烈晓不寝勉为笔此传中州
越州云门寺
翠嶂环合封白云中有萧寺三为邻【云门梁武所作今分为三寺相连】老松偃蹇若傲世飞泉喷薄如避人苍狐啸断夜月古丹花开徧阳崖春盘桓数日不忍去舟出耶溪犹惨神
和韩三谒欧阳九之作
予方居忧艰胷怀积疮刺昏明走日月惨惨絶生意阖门厌过从揜耳避时事韩子我所佳招我懃有谓城南访永叔共可豁蒙蔽是时穷阴久泥淖没马鼻区区不惮远饥渴奔高谊永叔闻我来解榻顔色喜殷懃排清鐏甘酸飣果饵图书堆满牀指论极根柢伊余昏迷中忽若出梦寐划然毛骨开精神四边至既归尚冷然数日饱滋味韩子叹不足作诗畅精义烂如珊瑚鈎光艳不可闭廹余使之和庶以同气类自顾屯钝极出语少姿媚抉剔虽强成徒使肠胃沸永叔经术深烂漫不可既虽得终日谈百未出一二苍皇逼行役萧飒包素志不日便乖拆安能讫精粹他年老门墙君子无我弃
城南归值大风雪
一夜大雪风喧豗未明跨马城南囘四方迷惑共一色挥鞭欲进还徘徊旧时崖谷不复见纵有直道令人猜低头抢朔风两眼不肯开时时偷看问南北但见白羽之箭纷纷来既以脂粉傅我面又以珠玉缀我顋天公似怜我貌古巧意装点使莫偕欲令学此男女态免使埋没随灰埃据鞍照水失旧恶容质洁白如婴孩虽然外饰得蹔好自觉面目如刀裁又不知胷中肝胆挂铁石安能柔软随良媒世人饰诈我尚笑今乃复见天公乖应时降雪故大好慎勿改易吾形骸
出京後舟中有作寄仲文韩二兄弟永叔欧阳九和叔杜二
久居倦京尘归心日倾写扁舟理棹楫已与峻流下断岸如崩山远树若奔马囘头云间阙出没见图画还家快虽蹔去国伤以乍况我二三友眷恋数迂驾前夕南巷堤昨日东城舍论精如可收意密不见罅恍忽梦寐中萧然已相舍他人所至乐惟我气类寡迂僻不能?往往自嗟骂平生居京都正辈乃知者异郷孰与言救谤定不暇柔软衆所佳佞面谁可借中怀百忧集包酿似葅鮓身世苦飘浮岁月不可把後期浩难知高吟但悲洒
大风
秋半收获登郊原欹侧小屋愁夕眠是夜大风拔树走吹倒南壁如崩山梦中惊起但呼叫病仆未动徒豗喧驱令燃火徧照燎瓦甓狼籍满我前披衣抱枕欲避去去此乃是旷野田况时风怒尚未息直恐泾渭遭吹翻露坐不免念禾黍必已刮刷无完根六事不和暴风作尝闻洪范有此言昔时大风禾尽偃上帝盖直周公冤方今天子至神圣惟恐臣下辜其恩是何此风乃震作吹尽秋实伤元元有能返风起禾者亦足表异知所存至诚皎洁固不昧时虽今古同乾坤
检书
烦心思所持屏事入小阁踾扑下尘梁侈哆张败笈雨烂百数番虫食三四夹轩昂醉墨閙纎悉新书杂鱼子或破碎蚕儿尚狎恰快心伯长文拔尾清臣榻幼辞反知进故句时自惬坠亡多玩爱存聚必劵帖疎密交及戚前後生与□诲束俨父师寒暑布儿妾谑浪笑忽还私匿情再接怆事涕涔涔悯时叹????????一饷诚寂寞千里遽会合游心到句涌开眼见苕霅京华历历复节物忽忽涉恍尔惊异方遁去乃几腊囘头厌襞积举体觉疲苶东阁聊欠伸梦断风一飒
别邻几予赋高山诗以见意
高山扶层巅下与地盘结气贯不变移泽枯乃朽裂有如善人交生死两固节语默无异方黯沮在为别世风随日俭俗态逐势热负子好古心嘘叹星斗灭近得邻几生胷怀贮霜雪饥渴入册书趣向着羁絏又与斯人离先日心破折古也无贻言在子可扪舌柰何区区诚敢以御者说器成必刓琢德盛资澡刷空文漫徽墨古训乃佩玦帝门急豪英济物无自孑
杂兴
虎豹性食人智者畜为戏形影本相亲愚者见而畏疑同不疑异远哉愚与智
往王顺山值暴雨雷霆
苍崖六月阴气舒一霔暴雨如绳粗霹?飞出大壑底隂火黑雾相奔趋人皆喘汗抱树立紫藤翠蔓皆焦枯苍龙已在天中吼有如上帝来追呼震揺巨石当道落惊嘷似闻虎与貙俄而青岭吐赤日行到平地晴如初囘看絶壁尚可畏吁嗟神怪何所无
依韵和胜之暑饮
九夏苦炎烈入伏气侯恶况兹大旱时其焰等炮烙争得羿复生射此赤日落欲擘青天开腾身出寥廓趋走无处逃坐恐肝脑涸不如以酒浇庶可免焦烁相呼土窟居顷刻釂百酌佳瓜判青肤熟李吸绦膜尚嫌味不爽更与水雪嚼裂耳发浩歌解顔纵善谑迳趋无何乡回觉世事剧不知余中虚外冷得所托真气潜遁亡半夜忽发霍呕泄不蹔停迸筋走两脚初如巨绳纒忽似秋蚓跃头眩体不支藜牀为穿凿君言暑饮佳但得一饷乐艰难逾旬时备饮数斗药快意事皆然遗殃慎无作
答宋太祝见赠
穷冬三日雪旅肠廹枯饿不免东郭行难效袁安卧我谒故所宜君来无乃左复贶长句诗如留万金货恣睢莫能名豪横不可挫怒犇时旁出力翥复下堕使人但惊絶欲继谁敢作况君名家驹少小声已播丈夫气刚精不必在长大譬如利锥末所向物已破余资本滞浊既壮困家祸区区走俗格仅若螘循磨诗枯实零丁文僻又坎坷翘然当路人顾我甚涕唾雅意返愿交得无自卑涴俛首已内倾抚躬辄私贺无以答高谊胷中强搜逻披豁聊短篇安足谓酧和莞尔当弃投毋留重吾过
送李冀州诗
冠盖倾动车马稠都门晓送李冀州冀州緑发三十一?俊骑居上头眼如坚冰面珂月气劲健鹘横清秋不为刍豢所汨没直与忠义相沉浮干戈未定民力屈此行正为苍生忧男儿胜衣志四海实耻坐得万户侯斾旌明灭平野濶笳鼓凄断边风愁孤云南飞莫囘首下有慈亲双睁眸自古忠孝不两立功名及时乃可收衆人刮目看能事着鞭无为儒生羞
和邻几登繁台墖
孝王有遗墟寥落千年余今为太帝宅复此繁华都踊甓冠旧邱西人号浮图下镇地脉絶上与云烟俱我来历初级穰穰瞰市衢羣动尽蚍螘大河乃汚渠跻攀及其顚四顾万象无迥然尘坌隔顿觉襟抱舒俄思一失足立见糜体躯投步求自安不暇为他谟平时好交亲岂复能邀呼举动强自持恐为衆揶揄一身虽蹔高争如且平居君子不幸险吾将监诸书
依韵和伯镇中秋见月九日遇雨之作
衆皆爱春发枯荄我知惟动儿女怀天地昏酣醉梦里人有爽思皆沉埋岂如秋风劲利剧刀劒刮破天膜清光开衰根危蔕埽除尽辨别松竹并蒿莱青娥供霜洗夜月兼以皓露驱纎埃常年此夕或阴晦今岁澄澈特快哉是时呼宾赏此景渐见照我白玉杯清辉向人若有意经历窻户犹徘徊放歌狂饮不知晓烂漫酌客山岳颓时节飘流晦朔转已觉九日来相催北轩隙地破苍藓带花移得黄金栽倒冠露顶坐狂客撷香咀蕊浮新醅最怜小雨洒疎竹爽籁飒飒吹醉顋君时传诗颇精丽意苦泥淖不得来开缄文采自飞动欲和但愧顽无才久之黾勉强为答嫌春爱秋真可咍
夜闻秋声感而成咏同邻几作
八月天气肃万物日已阑庭前两高桐夜籁如哀弦志士感节物中夕耿不眠起聼抱膝吟悲烈声相干念此华叶改想见顔色鲜顾人生世间荣悴理亦然岂伤岁月速愧无功名传少小学文章出值用武年儒冠多见侮敢为战士先欲弃俎豆事强习孙吴篇迃钝不可为屈曲性亦难虚言盗禄食实又畏上天未能追世好且乐樽酒闲九日近不远同醉黄花前
和圣俞庭菊
不谓花草稀实爱菊色好先时自封植坐待秋气老类粧翠羽枝已喜金靥小严霜发层英益见化匠巧摇疑光艶落折恐丛薄少一日三四吟一吟三四遶赏专情自迷美极语难好得君所赋诗烂漫惬怀抱朗咏偿此心清樽为之倒
答梅圣俞见赠
自嗟处身拙与世尝龃龉至於作文章实亦少精趣低摧俦辈间所向触谤怒夫子与衆殊琢饰贶佳句将然纸上云得风恐飞去自觉异平居恍惚忘世故迥如出泥涂熏沐脱旧汚衣之青霞裾饮以紫蕊露輶轩驾飞黄蹀蹀上紫雾所贵知者稀流俗岂足顾雅意虽可珍三复未敢报尘览已不堪尚恐君传播
舟至崔桥士人张生抱琴携酒见访
晩泊野桥下暮色起古愁有士不相识通名叩余舟铿铿语言好举动亦风流自鸣紫囊琴泻酒相献酧余少在仕宦接纳多交游失足落坑穽所向逢戈矛不图田野闲佳士来倾投山林益有味足可消吾忧
维舟野步呈子履
白日出高冈远野春气动苍鸠鸣相欢幽草色已弄系舟大河曲登步目一纵逍遥翫物华所乐与君共已忘窜逐伤但喜怀抱空古人负才业未必为世用吾侪性疎拙摈弃安足痛四顾不见人高歌免惊衆
滞舟
落照满长河流水暖冲融中有鳬鹜羣上下随和风捕鱼没浅浦矫翅入紫空嬉游意自得肯顾冥冥鸿伊余何所适舟滞数见穷十步九暗滩咫尺不可通獠工裂吻噪舍檝将何从巨絙挽屡断有如拔山峰夕忧寇盗至蹶弩映岸丛徊徨但搔首叹息无所容曾无鸟禽乐虚在人曹中
过濠梁别王原叔
交道今莫言难以古义责锱铢较利害便有太行隔予生性濶疎逢人出胷臆一旦触骇机四向尽戈戟平生朋游面化为虎狼额谤气惨不开中者苦病疫遂令老成人坐是亦见斥既出芸香署又下金华席摧辱实难任官名亦非惜罪始职於予时情未当隙今来濠川涯日夜自羞惕高风激颓波相遇过畴昔白璧露肺肝晴云见顔色乃知天壤间自有道义伯明日又告行吁嗟四海窄
尹子渐哀辞【有序】
予昨得罪子渐数相过感慰激切恐予重得罪於朝也其意结括避慎非昔时子渐也与之剧饮则必作薤露长歌举音凄断坐中不忍闻已而又有厌苦世故之说予谓死者人之所恶子何乐焉对曰吾未尝死安知死之不乐也生理局促不足乐见之矣既别才百余日子渐化去岂其魄兆欤予始闻之怛然震起为出涕徐又追其绪言作哀辞以寄执绋者
漂流江湖外负罪气惨凄况间故人死惊呼不成啼当案含七筯?怀大河西箴言尚在耳铿若环佩随志气凛已失神魂飘何之昔云死者乐复以生为悲予知逹士怀将以二物齐今也果何如无乃往意迷荆棘饱雨露丛兰委污泥紫鸾忽肠絶永年赋狐狸天理漭难问我意多乖暌哀吟苍山濶注目白日低不得恸寝门雪涕江上堤
天平山
吴会括衆山戢戢不可数其间号天平突兀为之主杰然镇西南羣岭争拱辅吾知造物意必以屏大府清溪至其下仰视势飞舞伟石如长人聚立欲言语扪萝缘险磴烂漫松竹古中腰有危亭前对绀壁举石窦落玉泉泠泠四时雨源生白云间顔色若粉乳旱年或播洒润可足九土奈何但泓澄未为应龙取予方弃尘中岩壑素自许盘桓择处胜至此快心膂庶得耳目清终甘死於虎
奉酬公素学士见招之作
平生交分耻苟合贵以道义久可要世俗盈虚逐势利清风?邈日以凋长吟宇宙独引领浩浩万古与我遥安得此身有两翅飒然远举随风飇近逢公素我同好厌愤偷俗常郁陶君方谪官镇京口我以重罪废本朝身虽俱在大江外不得会合烦相邀秋风八月天地肃千里明迥草木焦冷霜惨烈气节劲激起壮思冲斗杓岂如儿女但悲感唧唧吟叹随螳蜩拟攀飞云抱明月欲踏海门观怒涛念君治所近不远江山蟠辟气象豪楼头阴明变霞雾槛下日夕鬭蜃蛟便将一往刷滞闷去兴草茁不可休呼儿襆衣办舟楫一日百里岂惮劳君方酒酣亦思我奔墨纸上为长謡上言风物丽复壮下述宴集乐且遨意我羇愁正无赖欲以此事相夸招此篇笔絶墨未渗我舟适到范老桥古人千里有神会以兹可信非相辽倜然不以穷见弃旷然不以位自骄开缄朗咏毛发竦通夕噤?睫不交病膜谁将宝箆刮痒背恰得仙人抓长川奔浑走一气巨镇截嶭上赤霄又如阴云载雷电光怪迸漏不可包惊呼叹伏已不暇焉敢有意争其高却疑欺我老困顿故作大句来相鏖近罹罪辱舌虽在每避嫌谤口已胶更遭掀搅岂不畏欲取笔砚俱焚烧既承嘉命敢无报将吐复茹移昏朝留连日日奉杯宴殊无间隙吟风骚看君岸帻卷大白有似巨浸吸百潮宾从倾颓尚未厌直恐溃烂肠与脬神迷耳热眼生缬嚼尽宝压狂酲消欢流乐极古所诫不免厌旦潜遁逃还家数日却愁寂梦中犹奉笑与嘲强为短篇答高谊鄙思轧轧空自挠覧之捧腹定絶倒幸为投弃毋传抄相思复思往相会予今岂复如系匏行看雪夜景清絶更乘逸兴飞轻舠
迁居
前岁旅淮楚去年还上都上都一岁内前後七徙居岁暮被重谪狼狈来中吴中吴未半岁三次迁里闾京师重腾移长物动数车江湖亦稍便一舟已有余破坏新器皿散亡旧图书家人颇倦烦行路亦叹呼吾知人之生天壤乃蘧庐其间蹔寄寓一世还须臾纵游极南北所历足自娱犹恨苦滞迹举动携妻孥安得出入极浩与元气俱仰首羡日月终古只奔趋二物本无情亦为气所驱况我有血肉乂生名利区手足日不闲在地无根株流宕固宜矣何必厌道涂此身亦外物安用伤羁孤庸人所见狭但以乡井拘屑屑寸粒食何异鸡在笯拟随犯斗槎欲上浮海桴寄语怀安者嗟嗟尔何愚
若神栖心堂
予心充塞天壤间岂以一物相拘关然放一物无不有遂得此身相与闲上人构堂号栖心不欲尘累相追攀冷灰藁木极溃败虽有善迹辄自删予尝浩然无所挠与子异指亦往还卷舒动静固有道期於逹者诚非艰郡侯访予於沧浪亭因而高会翌日以一章谢之
荒亭俗少游迁客心自爱绕亭植梧竹私心亦有待昨朝千骑来?拥林外水禽骇笳鼓野老瞻车盖公余喜静境宾至因高会跋石已行庖临流聊禠带优游鄙情通放广末礼杀酒醇引易釂?美举必嘬千跖恣食鸡二螯时啜蟹解顔间善谑倾耳得嘉话暮夜欢未厌徘徊意将再据跋已瞢腾跨鞍极倒载明日尚狂酲嘉贶不遑拜
送关永言赴彭门
鄙性背时向处身介且迂自固以为节人皆指为愚少年宦京邑与衆颇异涂一朝被放弃漂然若江湖江湖信美矣心迹益更孤永言金闺彦器识当世无机发弦上矢辩走盘中珠高风落溪山耻与势利趋殊科二十不肯仕京都顾我穷悴者一笑情相於日日奉盃宴但觉怀抱摅琼琚照坐席内顾瓦砾麤未饮心自醉相对气已舒得忘羁旅忧盖以道义俱云间宿古寺花下招歌姝胜境?已遍赏心未尝辜玺书趋赴治侯吏拥舳舻秋风卷大斾喧喧指东徐郊亭对别酒我独增悲吁人生大块间气类有万殊贤愚各有合唯予邈无徒君子误见知交契若勘符一旦又暌索千里成濶疎期君早自奋佐时发雄图功成速收身单舸还东吴白头青林下罇酒相从娱
夏热昼寝感咏
盛夏日苦永解带坐小轩对案不能食挥汗白雨翻轧轧过午景宛转无由昏偃卧一榻上既觉复梦魂恬然世虑寂时被苍蝇喧睡味胜仙去忽怳难俱论晨事如隔日半杂梦寐言人生贵壮健及时取荣尊夏禹惜寸阴穷治万水原栉沐风雨中子哭不入门况复庸下者不出强趋奔奈何但耽寝懒惰守坏垣念昔年少时奋迅期孤骞笔下驱古风直趣圣所存山子逐雷电安肯服短辕便将决渤澥出手洗乾坤文章竟误身大议谁周爰捽首下牢狱殗殗如孤豚法吏使除籍其过秪一飧宾朋四散逐投窜向僻藩九虎口牙恶便欲膏其蹯上赖天子明不使钳且髠此身自流浪岂能济元元天下无所归泛舟旅江村春雨看秧稻落日自灌园殊郷寡朋友孰辨石与琨卷藏经济术强谈奉狙猿闲困尚有待不忍沉湘沅大暑昼闭户一径恶草繁出嫌鸟啅噪行见蛇蜿蜒蠧书徒盈箧浊醪徒盈樽谈笑谁可共道义孰与敦终日对稚孺千里远弟昆此心既无用不寝徒自烦况兹昼景长但厌枕簟温北窻无纎风返见赤日痕流光何辉赫独不照覆盆会当破氛祲血吻叫帝阍烂尔正国典旷然涤羣寃奸谗囚大幽上压九崑仑贤路自肃爽朝政不复浑万物宇宙间共被阳和恩
哭师鲁
前年子渐死予哭大江头今年师鲁死予方旅长洲初闻尚疑惑涕泪已不收举杯欲向口荆棘生咽喉忆初定交时後前穆与欧君顔白如霜君语清如流予年又甚少学古衆所羞君欲举拔萃声耦日抉搜不鄙吾学异推尊谓前修今踰二十年迹远心甚稠後会国南门夜谈雪满楼青灯照素发酒阑气益遒昨君握兵柄节制关外侯予才入册府俄作中都囚飞章力辨雪危言动前旒时虽不见省凛凛压衆媮旋闻君下狱六月送渭州渭州旧治所昔拥万貔貅堂中坐玉帐堂下森蛇矛令严山石裂恩煦春色浮衅生无根牙衆言起愆尤返来入狴犴吏对安可酧法冠巧权诈刺骨不肯抽削祑贬汉东驱廹日置邮穷途无一响百口谁相賙诸子继死亡清血渍两眸贸然几丧明愤苦结不瘳君性本刚峭安可小屈柔暴罹此寃辱苟活何所求人间不见容不若地下游又疑天憎善专与恶报讐二?潜膏肓衆鬼来揶弃局奔南阳後事得所投心胆尚卓荦精明已弥留生平经纬才萧瑟掩一丘青天自茫茫长夜何悠悠万物孰不死死常在严秋君齿方盛壮衆期树风猷二边况横猾四海皆疮疣斯时忽云亡孰为朝廷忧予方编吴氓日自亲锄耰无缘匐匍救兀兀空悲愁时思庄生言所乐惟髑髅物理不可诘此说诚最优
和永叔琅琊山庶子泉阳冰石篆诗
一气破散万事起独有篆籀含其真周皷秦山坏已久下至唐室始有人宗臣转注得天法质虽浑厚气乃振人间所存十数处丰疎异体世共珍其中琅玡石泉记比之他法殊不伦铁鎻关连玉鈎壮曲处力可挂万钧复疑蛟虬植爪角隐入翠壁蟠未伸近来俗眼苦不赏唯有风月时相亲紫微仙人谪此守此地胜絶旧喜闻公余往观领宾从猎猎昼隼揺青春远休车骑步泉侧酌泉爱篆移朝昏挥弄潺湲玩点画情通怳忽疑前身作诗缄本远相寄邀我共赋意甚勤昨承见教久阁笔压以大句尤难文【永叔近以书戒予作诗】高风胜事日倾倒安得身寄西飞云
答章传
废官旅吴门迹与世俗埽构亭沧波间筑室乔树杪穷经交圣贤放意狎鱼鸟志气内自充藜藿日亦饱不图名利场有士同所好南闽章其氏传名字传道清晨闯予门疎爽见姿表大篇随自出烂漫风力老安敢当所襃读之欲惊倒开轩延与语指亦有深到半生踏京尘识予恨不早扶疎珊瑚枝本不自雕巧当珍玉府中何故委衰草秋风还故郷无或难枯槁贵富乌足论令名当自保
寒夜
九河巨冻流长潺山高微黯石色顽沙笼如烟吐朱鸾中天擿皷云垂关壶炙不温乳乌死城上琴声愁九子罗幕翻风花满波玉尘洒窻湿明绮兽角消红犀凤乾缕生篆字香盘盘坐聆翰音拂南极驰念疆场中已酸欲决沉云叫阴帝速灭不使天下寒
宋诗钞卷四

[book_title]卷五
钦定四库全书
宋诗钞卷五
内阁中书舍人吴之振编
苏舜钦沧浪集钞
送施秀才
贱生罹凶丧日与死亡逼羁孤困猜嫌动步畏蛇蜮之子脱俗情平生未相识足茧千里来顾我喜顔色衣裘风霜凋顔发尘土蚀开席揖之坐意勤语腷塞徐徐动辞气突兀露胷臆绀囊出文章发覆见宝碧自羞无所有曷以报相德告行东风前花草正狼籍又无一樽酒浇沃慰远客扁舟下长淮企立空叹息
送韩三子华还家
人在天壤间共为气驱逐岁月自崩奔冉冉若转毂荣乐随云烟凋零共草木亨屯固常物逹者安可速奈何此躯骸未免混世俗前年奔大凶况复堕手足零丁旅山阳逐熟聚三族相逢眼尽白闭户甘退缩左丞镇京亳相去路重复数遣令子来千里吊荼毒子华勇此行东下甚匐匍入门未及言相向且恸哭嗟我顔色枯须苍髩双秃相别始踰年世事何反覆晤言出古表但觉白日速勘书春雨静煮药夜火续襟怀两沉淡炯炯抱明玉时苦外物喧又嗟别期促和风送归帆盎动淮气緑早寄别後篇微吟慰孤独
观放□
沉沉沧淮口植木限衆流啓闭固有时出纳千万舟眷予怀抱昏羇别相牵钩观此巨泒注颇觉滞闷瘳喧豗怒霆起始骇久不收既前目眩转足缩不敢留朔雪下喷薄散为白雾浮上悬赤油幕旁断缥玉旒恐激地轴转人有鱼鼈忧惊嗟势力壮孰谓此物柔吾思作至监实以处上游又欲接之口沃荡胷中愁俄然渐枯涸哮尔空泥沟渟滀既因人开泄岂自由立间见底里咄哉为尔羞
金山寺
孤峰踊沧江突兀台殿积惊波四面起日夜走礔礰阴壑滀风云阳崖产金碧离披万年树根抱太古石修廊转峻合窈窕压山脊宝像浮海来珠缨冷光滴叩栏见鼋鼍扬首意自得偃蹇互出没日此饱余食又有翠羽禽羣飞喜宾客口衔绀蔕花近我若相识开轩必旷絶上下无异色气象特清壮所覧辄快适余心本高洒悞为尘土隔不知人间世有此物外迹落日将登舟低囘空自惜
秋夜
新秋积雨後夜闻蚯蚓声似争络纬繁不让蟋蟀清嗟尔微陋物身与土壤并藐然本无心天时使之鸣空庭杂稿叶亦能感人情老蛟蛰汚泥寂嘿不自惊一旦走霹?飞雨洗八紘幽蟠孰可闻自有济物诚岁若弗大旱此志岂忘行
送黄莘还家
东风揺江波碧草日夜芳蔼蔼春物归游子思故郷黄生士林华志业收清刚虎步南山隈气立衆兽旁不肯受羁辔但欲挿翅翔顾亦念所亲归心剧风樯想当舍檝初喜气充门墙晨昏奉顔色以时荐豆觞虽享万锺禄此乐不可偿予家白日下偶来恋沧浪因君江上别撩我归兴长
和菱磎石歌
滁州信至诧双石云初得自菱水滨长篇称夸语险絶欲使来者不复言画图突兀亦颇怪张之屋壁惊心魂麒麟才生头角异混沌虽死窍凿存琅瑘之郡褊且僻得此固可骇衆观予尝飞帆入震泽穷探异境登龟鼋【太湖二山名最出怪石】居民百户石为业日夜采琢山不贫山前森列战白浪犹似百万铁马羣雨昏浪打岁月古千株万穴僵复奔自嗟才力本衰弱安敢抵敌为之文况兹出产极易致郷俗见惯不甚尊彼以至少合贵重胡为久弃如隐沦偶逢精识见奨拔衆目今乃称奇珍百人拥持大车载城市观走风涛翻立於新亭面幽谷共为澡刷泥沙痕凉泉下照嘉树阴翠影澄澹留烟云襃以篇章绘缣素积水汨没一日伸苟非高贤独赏激终古弃卧於穷津世人爱憎逐兴废使我吟叹偿精神
顶破二山诗
北邑有顶山下潜子母虬其子去为雨以救郷人忧前擘穹峰开化出百丈湫後因号破山致祠献庶羞岁来省其母风雹六月秋烟云腾踏去不复经月留邑民赖其
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:33:18-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>