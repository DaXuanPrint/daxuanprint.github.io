<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="玉川子诗集目录,玉川子诗外集序,玉川子集卷第一,玉川子诗集卷第二,玉川子诗集全文在线阅读,玉川子诗集全文在线下载,大玄古籍书库">
<meta name="description" content="诗别集。二卷。唐卢仝撰。宋代韩盈于宋仁宗庆历八年(1048)作《玉川子诗外集序》云:“歌诗百篇,镂板已行于世,……近友人李生于道士崔怀玉处又得集外一十五首……以编附旧本。”是在北宋时,已有诗集行世。又《永乐大典》九○六诸家诗目中有南宋理宗嘉熙元年(1237)刊本,集中之《月蚀》一诗曾经胡伯和考订注释,钩玄探秘,一句一字,必详其所出。然宋之庆历、嘉熙旧本皆不见传,后人所著录者多为影宋抄本,且多如《直斋书录解题》所录的正集二卷、外集一卷。丁丙藏明抄宋本有无名氏题云:“予家藏宋刻本,最为完善,因寿之梓”,则明人">
<title>玉川子诗集_卢仝_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">玉川子诗集</span> <br/>
          作者： <span class="inputVal" id="bkauthor">卢仝</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]12766</span> <br/>
          说明： <span class="inputVal" id="bkdec">诗别集。二卷。唐卢仝撰。宋代韩盈于宋仁宗庆历八年(1048)作《玉川子诗外集序》云:“歌诗百篇,镂板已行于世,……近友人李生于道士崔怀玉处又得集外一十五首……以编附旧本。”是在北宋时,已有诗集行世。又《永乐大典》九○六诸家诗目中有南宋理宗嘉熙元年(1237)刊本,集中之《月蚀》一诗曾经胡伯和考订注释,钩玄探秘,一句一字,必详其所出。然宋之庆历、嘉熙旧本皆不见传,后人所著录者多为影宋抄本,且多如《直斋书录解题》所录的正集二卷、外集一卷。丁丙藏明抄宋本有无名氏题云:“予家藏宋刻本,最为完善,因寿之梓”,则明人不仅曾见宋本,且曾据以梓行。涵芬楼藏旧抄本于此题记后有一行“后学徐献忠跋”,可见《四部丛刊初集》影旧抄本亦源出宋刊。瞿镛于其《藏书目录》中说,明时吴郡陆涓曾以家藏旧宋本翻雕。给卢仝诗作注的除胡伯和外,还有清孙之騄;其所著《玉川子诗集注》,据《全唐诗》增诗二十二首,又误增入《栉铭》、《月》二首。之騄嗜奇,特注仝集,对理解奇谲诗颇有助益,然其注多有枝蔓、割裂之处。有《晴川八识》本及1923年卢永祥刻本。</span> <br/>
          封面： <span class="inputVal" id="bkimg">Z_20629.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]玉川子诗集
[book_author]卢仝
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]12766
[book_dec]诗别集。二卷。唐卢仝撰。宋代韩盈于宋仁宗庆历八年(1048)作《玉川子诗外集序》云:“歌诗百篇,镂板已行于世,……近友人李生于道士崔怀玉处又得集外一十五首……以编附旧本。”是在北宋时,已有诗集行世。又《永乐大典》九○六诸家诗目中有南宋理宗嘉熙元年(1237)刊本,集中之《月蚀》一诗曾经胡伯和考订注释,钩玄探秘,一句一字,必详其所出。然宋之庆历、嘉熙旧本皆不见传,后人所著录者多为影宋抄本,且多如《直斋书录解题》所录的正集二卷、外集一卷。丁丙藏明抄宋本有无名氏题云:“予家藏宋刻本,最为完善,因寿之梓”,则明人不仅曾见宋本,且曾据以梓行。涵芬楼藏旧抄本于此题记后有一行“后学徐献忠跋”,可见《四部丛刊初集》影旧抄本亦源出宋刊。瞿镛于其《藏书目录》中说,明时吴郡陆涓曾以家藏旧宋本翻雕。给卢仝诗作注的除胡伯和外,还有清孙之騄;其所著《玉川子诗集注》,据《全唐诗》增诗二十二首,又误增入《栉铭》、《月》二首。之騄嗜奇,特注仝集,对理解奇谲诗颇有助益,然其注多有枝蔓、割裂之处。有《晴川八识》本及1923年卢永祥刻本。
[book_img]Z_20629.jpg


[book_title]玉川子诗集目录
卷第一　古今诗
月蚀诗　哭玉碑子　观放鱼歌　示添丁
寄男抱孙　自咏三首　送王储詹事西游献兵书
送卲兵曹归江南　寄外兄魏澈　喜逄郑三游山
卓女怨　守岁二首　新月　解闷
杨子津　人日立春　送尉迟羽之归宣州
忆酒寄刘侍郎　白鹭鸶　风中琴
感秋别怨　新蝉　题褚遂良孙庭竹
访含曦上人　含曦酬　客淮南病
村醉　萧宅二三子赠荅诗二十首有序
卷第二　古今体　杂著
走笔追王内丘　思君吟寄　生
将归山招冰僧　酬愿公雪中见寄
苦雪寄退之　寄赠含曦上人
听萧君姫人弹琴　蜻蜓歌　出山作
寄崔柳州　赠稚禅师　送好约法师归江南
萧二十三赴歙州婚期二首　掩关铭

[book_title]玉川子诗外集序
唐玉川先生卢仝履道守正之莭见于昌黎退之之文当时洛中才名硕德者如温石二处士咸应辟署吏于诸侯惟先生自顾俯仰不能与世合筑环堵以居休焉遂志而浩浩自娱观其出处之迹若人哉安可轻量矣又传先生春秋之学举世莫淂见其书故人不淂窥其涯涘矣但歌诗百萹镂板已行于世其为体峭挺严放脱略拘维特立群品之外要夫指事措意于救物之为忠愤切深者矣常爱其诗恨不淂多见其篇近友人李生于道士崔怀玉处又淂集外一十五首余甚喜之以编附旧夲且夫人之愚哲存乎性道之用舍系乎时倘气类孚应上下感会则见诸行事于空言安足贵尚㦲惜其失志穷时用是欲传其言耳谨序其槩以贻于好事者云时庆历八年仲冬望日
昌黎韩盈谦甫序

[book_title]玉川子集卷第一
古今诗
月蚀诗
新天子即位五年岁次庚寅斗柄插子律调黄钟森森万木夜僵立寒气赑屃顽无风烂银盘从海底出出来照我草屋东天色绀滑凝不流冰光交贯寒朣胧初疑白莲花浮出龙王宫八月十五夜比并不可双此时怪事发有物吞食来轮如壮士斧斫坏桂似雪山风拉摧百鍊镜照见胆平地埋寒灰火龙珠飞出脑却入蚌蛤胎摧环破壁眼看尽当天一搭如煤炱磨踪灭迹须臾间便似万古不可开不料至神物有此大狼狈星如撒沙出争头事光大奴婢炷暗灯掩鸟感菼如玳瑁今夜吐𦦨长如虹孔隙千道射户外玉川子涕泗下中庭独自行念此日月者太阴太阳精皇天要识物日月乃化生走天汲汲劳四体与天作眼行光明此眼不自保天公行道何由行吾见阴阳家有说望日蚀月月光灭朔月掩日日光缺两眼不相攻此说吾不容又孔子师老子云五色令人目盲吾恐天似人好色即丧明幸且非春时万物不娇荣青山破瓦色绿水冰峥嵘花枯无女艳鸟死沉歌声顽冬何所好偏使一目盲传闻古老说蚀月虾蟆精径圆千里入汝腹汝此痴骸阿谁生可从海窟来便解缘青冥恐是眶睫间揞塞所化成黄帝有二目帝舜童瞳明二帝悬四目四海生光辉吾不遇二帝滉漭不可知何故瞳子上坐受虫豸欺长嗟白兔捣灵药恰似有意防奸非药成满臼不中度委任白兔夫何为忆昔尧为天十日烧九州金烁水银流玉煼(音炒)丹砂焦六合烘为窑(音遥)尧心增百忧帝见尧心忧勃然发怒决洪流立拟沃杀九日妖天高日走沃不及但见万国赤子𧤏𧤏生鱼头此时九御导九日争持节幡麾幢旒驾车六九五十四头蛟螭虬掣电九火辀汝若蚀开齱齵轮御辔执索相爬钩推荡轰訇入汝喉红鳞𦦨鸟烧口快翎鬣倒侧声盏邹撑肠拄肚礧傀如山丘自可饱死更不偷不独填饥坑亦解尧心忧恨汝时当食藏头擪脑不肯食不当食张唇哆觜食不休食天之眼养逆命安淂上帝请汝刘呜呼人养虎被虎齧天媚蟆被蟆瞎乃知恩非类一一自作孽吾见患眼人必索良工诀想天不异人爱眼固应一安淂常娥氏来习扁鹊术手操舂喉戈去此睛上物其初犹䑃胧既久如抹漆但恐功业成便此不吐出玉川子又涕泗下心祷再拜额榻砂土中地上虮虱臣仝告愬帝天皇臣心有铁一寸可刳妖蟆痴肠上天不为臣立梯蹬臣血肉身无由飞上天扬天光封词付与小心风颰排阊阖入紫宫密迩玉几前擘坼奏上臣仝顽愚胸敢死横干天代天谋其长东方苍龙角插戟尾捭风当心开明堂统领三百六十鳞虫坐理东方宫月蚀不救援安用东方龙南方火鸟赤泼血项长尾短飞跋躠头戴井冠高达蘖月蚀鸟宫十三度鸟为居停主人不觉察贪向何人家行赤口毒舌毒虫头上吃却月不啄杀虚眨鬼眼明突䆷鸟罪不可雪西方攫虎立踦踦斧为牙凿为齿偷犠牲食封豕大蟆一脔固当软美见似不见是何道理爪牙根天不念天天若准拟错准拟北方寒龟被蛇缚藏头入壳如入狱蛇筋束紧束破壳寒龟夏鳖一种味且当臛其肉一板没信处唯堪支床脚不堪钻灼与天下卜岁星主福德官爵奉董秦忍使黔娄生覆尸无衣巾天失眼不吊岁星胡其仁惑荧矍铄翁执法大不中月明无罪过不糺蚀月虫年年十月朝太微支卢谪罚何灾凶土星与土性相背反养福德生祸害到人头上死破败今夜月蚀安可会太白真将军怒激锋铓生恒州阵斩郦定进项骨脆甚春蔓青天唯两眼失一眼将军何处行天兵辰星任廷尉天律自主持人命在盆底固应乐见天盲时天若不肯信试唤皋陶鬼一问一如今日三台文昌宫作上天纪纲环天二十八磊磊尚书郎整顿排班行剑握他人将一四太阳侧一四天市傍操斧代大匠两手不怕伤弧矢引满反射人天狼呀啄明煌煌痴牛与騃女不肯勤农桑徒劳含淫思旦夕遥相望蚩尤簸箕弄旬朔始搥天鼓鸣珰琅枉矢能蛇行眊目森森张天狗下舐地血流何滂滂谲险万万党架何可当眯目舋成就害我光明王请留北斗一星相北极指麾万国悬中央此外尽扫除堆积如山冈赎我父母光当时常星没殒雨如迸浆似天会事发叱喝诛奸强何故中道废自遗今日殃善善又恶恶郭公所以亡愿天神圣心无信他人忠玉川子词讫风色紧格格近月黑暗边有似动剑戟须臾痴蟆精两吻自决拆初露半个璧渐吐满轮魄众星尽原赦一蟆独诛磔腹肚忽脱落依旧挂穹碧光彩未苏来惨澹一片白柰何万里光受此吞吐厄再淂见天眼感何天地力或问玉川子孔子脩春秋二百四十年月蚀尽不收今子咄咄词颇合孔意不玉川子笑荅或请听逗留孔子父母鲁讳鲁不讳周书外书大恶故月蚀不见收予命唐天口食唐土唐礼过三唐乐过五小犹不说大不可数灾沴无有小大瘉安引衰周研覈可否日分昼月分夜辨寒暑一主刑二主德政乃举孰谓人面上一目偏可去愿天完两目照下万方土万古更不瞽万万古更不瞽照万古
哭玉碑子
山有洞左颊拾淂玉碑子其长一周尺其阔一药匕颜色九秋天棱角四面起轻敲吐寒流清悲动神鬼稽首置手中只似一片水至文反无文上帝应有以予疑仙石灵硕以仙人比心期香汤洗归送箓堂里颇柰穷相驴行动如跛鳖十里五里行百蹶复千蹶颜子不少夭玉碑中路折横文寻龟兆直理任瓦裂劈竹不可合破环永离别向人如有情似痛滴无血勘斗平地上罅折多齧缺百见百伤心不堪再提挈怪哉坚贞姿葱脆不坚固矧曰人间人安能保常度敢问生物成败为有真素为禀灵异气不淂受秽污驴罪真不厚驴生亦错误更将前前行复恐山神怒白云蓊闭岭高松吟古墓置此忍其伤驱驴下山去
观放鱼歌
常州贤刺史从諌议大夫除天地好生物刺史性与天地俱见山客狎鱼鸟坐山客北亭湖命舟人驾舫子漾漾菰蒲酒兴引行处正见渔人鱼刺史密会山客意复念网罗婴无辜忽脱身上殷绯𫀆尽买罟擭尽有无鳗鳣鲇鳢鰌延恶最顽愚鳟鲂见豳风质干稍高流时白喷雪鲫鲤　此辈肥脆为绝尤老鲤变化颇神异三十六鳞如抺朱水苞弘窟有鲛鼍饵非龙饵唯无鲈丛杂百千头性命悬须臾天心应刺史刺史尽活诸一一投深渊跳脱不复拘淂水竞腾突动作诡怪殊或透藻而出或破浪而趋或掉尾孑孑或奋鬣愉愉或如　或如蛇衔珠四散渐不见岛屿徒萦纡鸂鵣鸰鸥凫喜观争叫呼小虾亦相庆绕岸摇其须乃知贪生不独顽凝夫可怜百千命几为肠中𦵔若养圣贤真大烹龙髓敢惜乎若痛如今人尽是鱼食鱼族类恣饮啖强力无亲疏明明刺史心不欲与物相欺诬岸虫两与命无意杀此活彼用贼徒亦忆清江使横遭乎余且神圣七十钻不及泥中鰌哀哉托非贤五脏生冤雠若当刺史时圣物保不囚不疑且不卜二子安能䛕二子倘故䛕吾知心受诛礼重一草木昜卦称中孚又曰钓不纲又曰远庖厨故仁人用心刺史尽合符昔鲁公观棠距箴遂被孔子贬而书今刺史好生德洽民心谁为刺史一褒誉刺史自上来德风如草铺衣冠兴废礼百姓减暴租豪不豪猾鳏孤不鳏孤开古孟渎三十里四千顷泥坈为膏腴刺史视之总若无讼庭雀噪坐不淂湖上拔茭植芙蕖胜业庄中二桑门时时对坐谈真如因说十千天子事福力当与刺史俱天花曼陀罗花深没膝四十千真珠缨络堆高楼此事怪特不可会但慕刺史仁有馀刺史敕左右兼小家奴慎勿背我沉毒钩念鱼承奉刺史仁深僻处远远游刺史官职小教化未能敷第一莫近人恶人唯口䛕第一莫出境四境多网罟重伤刺史心丧尔微贱躯
示添丁
春风苦不仁呼逐马蹄行人家惭愧瘴气却怜我入我憔悴骨中为生涯数日不食强强行何忍索我抱看满树花不知四体正困惫泥人啼哭声呀呀忽来案上翻墨汁涂抺诗书如老鸦父怜母惜掴不淂却生痴笑令人嗟宿舂连晓不成米日高始进一碗茶气力龙钟头欲白凭仗添丁莫恼爷
寄男抱孙
别来三淂书书道违离久书处甚粗杀且喜见汝手殷十七又报汝文颇新有别来才经年囊盎未合斗当是汝母贤日夕加训诱尚书当毕工礼记速须剖喽啰儿读书何异摧枯朽寻义伯作声便可养年寿莫学村学生粗气强叫吼下学偷工夫新宅锄藜莠乘凉劝奴婢园里耨葱韭远篱编榆棘近眼栽桃柳引水灌竹中蒲池种莲藕捞漉蛙蟆脚莫遣生科斗竹林吾最惜新笋好看守万箨苞龙儿攒迸溢林薮吾眼恨不见心肠痛如搊宅钱都未还债利日日厚箨龙正称冤莫杀入汝口丁宁嘱托汝汝活箨龙不殷十七老儒是汝父师友传读有疑误辄告咨问取两手莫破拳一吻莫饮酒莫学捕鸠鸽莫学打鸡狗小时无大伤习性防已没顽发苦恼人汝母必不受任汝恼弟妹任汝恼姨舅姨舅非吾亲弟妹多老丑莫恼添丁郎泪子作面垢莫引添丁郎赫赤日里走添丁郎小小别吾来久久脯脯不淂吃兄兄莫撚搜他日吾归来家人若弹糺一百放一下打汝九十九
自咏三首
为报玉川子知君未是贤伯地虽有地仰面辄无天骨肉清成瘦莴蔓老觉膻家书与心事相伴过流年
卢子龙钟也贤愚总莫惊蚊䗈当家口草石是亲情万卷堆胸朽三光撮眼明翻悲广成子闲气说长生
物外无知已人间一癖王生涯身是梦耽乐酒为乡日月黏髭鬓云山锁肺肠愚公只公是不用谩惊张
送王储詹事西游献兵书
美酒拨醅酌杨花飞尽时落日长安道方寸无人知箧中制胜术气雄屈指算半醉千殷勤仰天一长叹玉匣百鍊剑龟文又龙吼抽赠王将军勿使虚白首
送卲兵曹归江南
春风杨柳陌连骑醉离觞千里远山碧一条归路长花开愁北渚云去渡南湘东望濛濛处烟波是故乡
寄外兄魏澈
何处堪惆怅情亲不淂亲兴宁楼上月辜负酒家春
喜逄郑三游山
相逄之处花茸茸石壁攒峰千万重他日期君何处好寒流石上一株松
卓女怨
妾本怀春女春怀不自任迷魂随凤客娇思入琴心托援交情重当垆酌意深谁家有夫婿作赋淂黄金
守岁二首
去年留不住来年也任他当垆一榼酒争奈两年何老来经莭腊乐事甚悠悠不及儿童日都卢不解愁
新月
仙宫云箔卷露出玉帘钩清光无所赠相忆凤凰楼
解闷
人生都几日一半是离忧但有尊中物从他万事休
杨子津
风卷鱼龙暗楚关白波沉却海门山鹏腾鳌倒且快性地圻天开总是闲
人日立春
春度春归无限春今朝方始觉成人从今剋已应犹及颜与梅花俱自新
送尉迟羽之归宣州
君归乎君归兴不孤谢眺澄江今夜月也应忆著此山夫
悲新年
新年何事最堪悲病客遥听百舌儿太岁只游桃李径春风肯
𬋩岁寒枝
忆酒寄刘侍郎
爱酒如偷蜜憎醒似见刀君为曲蘖主酒醴莫辞劳
白鹭鸶
刻成片玉白鹭鸶欲捉纤鳞心自急翘足沙头不淂时傍人不知谓闲立
风中琴
五音六律十三徽龙吟鹤响思庖羲一弹流水一弹月水月风
生松树枝
感秋别怨
霜秋自断魂楚调怨离分魄散瑶台月心随巫峡云蛾眉谁共画凤曲不同闻莫似湘妃泪斑斑点翠裙
新蝉
泉溜潜幽咽琴鸣乍往还长风剪不断还在树枝间
题褚遂良孙庭竹
负霜停雪田根枝龙笙凤𬋩君莫截春风一番琴上来摇碎金樽碧天月
访含曦上人
三入寺曦未来辘轳无绳井百尺渴心归去生尘埃
含曦酬
长寿寺石壁卢公一首诗渴读即不渴饥读即不饥鲸饮海水尽露出珊瑚枝海神知贵不知价留向人间光照夜
客淮南病
扬州蒸毒似燂汤客病清枯鬓欲霜且喜闭门无俗物四肢安稳一张床
村醉
昨夜村饮归健倒三四五摩挲青每苔莫嗔惊著汝
萧宅二三子赠荅诗二十首并序
萧才子修文行名闻将迁家于洛卖杨州宅未售玉川子客杨州羁旅识萧遂馆萧未售之宅既而萧有事于歙州玉川子欲归洛忆萧遂与砌下二三子酬酢说相愧意俄而二三子有忧宅售心与其他人手孰与洛客以萧故亦有勉强不能逆其情文以见意遂尽录寄萧天知地知非苟有所欲二三子心远讷君子萧乎萧乎君归不淂见者细长三四片者乎
客赠石
竹下青莎中细长三四片主人虽不归长见主人面
石让竹
自顾拨不转何敢当主人竹弟有清风可以娱佳宾
竹答客
竹弟谢石兄清风非所任随分有萧瑟实无坚重心
石请客
竹弟虽让客不敢当客恩自惭埋没久满面苍苔痕
客荅石
遍索天地间彼此最痴癖主人幸未来与君为莫逆
石荅竹
石报孤竹君此客甚高调共我相共痴不怕主人天下笑我非蛱蝶儿我非桃李枝不要儿女扑不要春风吹苔藓印我面雨露皴我皮此故不嫌我突兀蒙相知此客即西归我心徒依依我欲随客去累重不解飞知弟虚心亦待客此客何以共报之
竹请客
我夲泰山阿避地到南国主人欲移家我亦要归北上客幸先归愿托归飞翼唯将翛翛风累路报恩德
客谢竹
杨州駮杂地不辨龙蜥蝪客身正乾枯行处无膏泽太山道不
远相庇实无力君若随我行必有煎茶厄
石请客
启母是诸母三十六峰是诸父知君家近父母家小人安淂不怀土怜君与我金石交君归可淂共载否小人无以报君恩使君池亭风月古
客谢石
我有水竹庄甚近嵩之巅是君归休处可以终天年虽有提携劳不忧粮食钱但恐主人心疑我相钓竿石再请客
主人若知我应喜我结淂君主人不知我我住何求于主人我在天地间自是一片物可淂杠压我使我头不出
客许石
石公说道理句句出凡格相知贵知心岂恨主为客过须归去来旦晚上无厄主人诚贤人多应不相责
井请客
我生天地间颇是往还数已效炊㸑劳我亦不愿住君有造化力在君一降顾我愿拔黄泉轻举随君去
客谢井
改邑不改井此是井卦辞井公莫怪惊说我成憨痴我纵有神力争敢将公归扬州恶百姓疑我卷地皮
马兰请客
兰兰是小草不怕郎君骂愿淂随君行暂到嵩山下
客请马兰
嵩山未必怜兰兰兰兰已受郎君恩不须刷帚跳踪走只拟兰
浪出其门
蛱蝶请客
粉末为四体春风为生涯愿淂纷飞去与君为眼花
客请蛱蝶
君是轻薄子莫窥君子肠且须看雀儿雀儿衔尔将
虾蟆请客
凡有水竹处我曹长先行愿君借我一勺水与君昼夜歌德声
客请虾蟆
虾蟆蟆叩头莫语人闻声扬州虾蚬忽淂便腥臊臭秽逐我行我身化作青泥坑
玉川子诗外集
古今体
走笔追王内丘
自识夫子面便获夫子心夫子一启颜义重千黄金平原孟尝骨已土始有夫子堪知音忽然夫子不语带席帽骑驴去余对醁醽不能斟君且来余之瞻望心悠哉零雨其濛愁不散闲花寂寂班阶苔不如对此景含笑倾金罍莫问四肢畅暂取眉头开弦琴待夫子夫子来不来
思君吟寄生
我思君兮河之壖我为河中之泉君为河中之青天天青青泉泠泠泉含青天天隔泉我思君兮心亦然心亦然此心复在天之侧我心为风兮淅淅君身为云兮羃羃此风引此云兮云不来此风此云兮何悠哉与我身心双徘徊
将归山招冰僧
买淂一片田济源花洞前千里石壁坼一条流泌泉青松盘樛枝森森上插青冥天枝上有猿宿处近鹤巢清唳孤吟声相交月轮下射空洞响丝篁成韵风萧萧我心尘外心爱此尘外物欲结尘外交苦无尘外骨泌泉有冰公心静见真佛可结尘外交占此松与月
酬愿公雪中见寄
积雪三十日车马路不通贫病交亲绝想忆唯愿公春鸠报春归苦寒生暗风檐乳堕悬玉日脚浮䡖红梅柳意却活园圃冰始融更侯四体好方可到寺中
苦雪寄退之
天生二月行时令白银作雪漫天涯山人门前遍受赐平地一尺白玉沙云颓月坏桂英下鹤毛风剪乱参差山人屋中冻欲死千树万树飞春花菜头出土胶入地山庄取粟埋却车冷絮刀生削峭骨冷齑斧破慰老牙病妻烟眼泪滴滴饥婴哭乳声呶呶市头博米不用物酒店买酒不肯赊闻道西风弄剑戟长阶杀人如乱麻天眼高开欺草茅我死未肯兴叹嗟但恨口中无酒气刘伶见我相榆椰清风肠筋力绝白灰压屋梁柱斜
圣明有道薄命汉可淂再见朝日耶柴门没胫昼不扫黄昏绕树栖寒鸦唯有河南韩县令时时醉饱过贫家
寄赠含曦上人
楞伽大师兄誇曦识道理破锁推玄关高辨果难揣论语老庄昜搜索通神鬼起信中百门敲骨淂佛髓此外杂经律泛读一万纸高殿排名僧执卷坐累累化物自一心三教齐发起随钟嚼宫啇满口文字美啇贾女郎辈不曾道生死纵遭强礼拜雅语不露齿劈破天地来莭义可屈指季展即此僧孤立无依倚近来爱作诗新奇颇烦委忽忽造古格削尽俗绮靡假如慵裹头但勤读书史切磋并工夫休远不可比怜僧无远信佛殊
未已皃古饶风情清论兴舋舋访余十数度相去三五里见时心亦喜不见心亦喜见时谈谑乐四座尽角嘴不见养天和无人聒人耳昨朝披雪来面色赤韡韡封灶养黄金许割方寸匕泥九佛教怛化庄亦耻未达不敢尝孔子疑季子药成必分
余余必投泥里不如向阳堂拨醅泛浮蚁曲米本无愆酒成是法水行道不见心毁誉徒云尔雪晴天气和日光弄梅李春鸟娇关关春风醉旎旎道上正无尘人家有花卉高僧有柱杖愿淂数觏止
听萧君姫人弹琴
弹琴人似膝上琴听琴人似匣中弦二物各一处音韵何由传无风质气两相感万般悲意方缠绵初时天山之外飞白雪渐渐万丈涧生流泉风梅花落轻扬扬十指乾净声涓涓昭君可惜嫁单于不远只眼前蔡琰薄命没胡虏乌枭啾唧啼
胡天关山险隔一万里颜色错漠生风烟形魄散逐五音尽双娥结草空婵娟中腹苦恨杳不极新心愁绝难复传金尊湛湛夜沉沉馀音叠发清联绵主人醉盈有淂色座客向隅增内然孔子怪责颜回瑟野夫何事萧君筵拂衣屡命请中废月照书窗归独眠
蜻蜓歌
黄河中流日影斜水天一色无津涯处处惊波喷流飞雪花篙工楫师力且武进寸退尺莫能度吾甚惧念汝小虫子造化借羽翼随风戏中流翩然有馀力吾不如汝无他无羽翼吾若有羽翼则上叩天关为圣君请矣臣布惠化于人间然后东飞浴东溟吸日精撼若木之英纷而零使地上学仙之子淂而食之皆长生不学汝无端小虫子叶叶水上无一事忽遭风雨水中死
出山作
出山忘掩山门路钓竿插在枯桑树当时只有鸟窥窬更亦无人淂知处家僮若失钓鱼竿定是猿猴把将去
寄崔柳州
使者立取书叠纸生百忧使君若不信他时看白头三百六十
州剋情唯柳州柳州蛮天末鄙夫嵩之幽花落陇水头各自东西流凛凛长相逐为谢池上鸥
赠稚禅师
春风满禅院师独生南轩万化见中尽始觉静性尊我来契平生目击道自存与师不勤游此游无迹门
送好约法师归江南
杯度度一身法度度万民为报江南三二日这回应见雪中人
萧二十三赴歙州婚期二首
淮上客情殊冷落蛮方春早客何如相思莫道无来使回堆峰
前好寄书
南方山水生时兴教有新诗淂寄余路带长安迢递急多应不逐使君书
掩关铭
蛇毒毒有形药毒毒有名人毒毒在心对面如弟兄美言不可听深于千丈坑不如掩关坐幽鸟时一声
玉川子诗主于奇怪而语句浑成与唐之诸家不类其茶歌月蚀二萹尤为世所传诵昔之评诗者谓天地间不可无此则玉川诗之可爱者正以其怪耳予家藏宋刻本最为完善因寿之梓与骚坛之好奇者共
后学徐献忠跋

[book_title]玉川子诗集卷第二
古今体　杂著
龟铭
龟汝灵于人不灵于身致网于津吾灵于身不灵于人致走于尘龟吾与汝邻
梳铭
有发兮朝朝思理有身兮胡不如是
小妇吟
小妇欲入门隈门匀红妆大妇出门迎整顿罗衣裳门边两相见笑乐不可当夫子于傍聊断肠小妇哆堤上高堂开玉匣取琴张陈金罍酌满觞愿言两相乐永与同心事我郎夫子于傍剩欲狂珠帘风度百花香翠帐云屏白玉床啼鸟休啼花莫笑女英新喜淂娥皇
月下寄徐希仁
夜半沙上行月莹天心明沙月浩无际此中离思生上天何寥廓下地何峥嵘吾道岂已矣为君倾兕觥
赠徐希仁石砚别
灵山一片不灵石手斲成器心所惜凤鸟不至池不成蛟龙乾蟠水空滴青松火鍊翠烟凝寒竹风摇远天碧今日赠君离别心此中至浅造化深用之可以过圭璧弃置还为一片石
有所思
当时我醉美人家美人颜色娇如花今日美人弃我去青楼珠箔天之涯娟娟姮娥月三五盈又缺翠眉蝉鬓生别离一望不见心断绝心断绝几千里梦中醉卧巫山云觉来泪滴湘江水湘江两岸花木深美人不见愁人心含愁更奏绿绮琴调高弦绝无知音美人兮美人不知为暮雨兮为朝云相思一夜梅花发忽到窗前疑是君
楼上女儿曲
谁家女儿楼上头指挥婢子挂帘钩林花撩乱心之愁卷却罗袖弹箜篌箜篌历乱五六弦罗袖掩面啼向天相思弦断情不断落花纷纷心欲穿心欲穿凭栏干相忆柳条绿相思锦帐寒直缘感君恩爱一回顾使我双泪长珊珊我有娇靥待君笑我有娇娥待君扫莺花烂熳君不来及至君来花已老心肠寸断谁淂知玉阶羃历生青草
秋梦行
客行一夜秋风起客梦南游渡湘水湘水泠冷彻清二妃怨处无限情娥皇不语启娇靥女英目　心惬长眉入鬓何连娟肌肤白玉秀且鲜徘徊共咏东方日沉吟再理南风弦声断续思绵绵中含幽意两不宣殷勤纤手惊破梦中宵寂寞心悽然心悽然肠亦绝寐不寐兮玉枕寒夜深夜兮霜似雪镜中不见双翠眉台前空挂纤纤月纤纤月盈复缺娟娟似眉意难诀愿此眉兮如此月千里万里光不灭
自君之出矣
自君之出矣壁上蜘蛛织近取见妄心夜夜无休息妾有双玉环寄君表相忆环是妾之心玉是君之德驰情增悴容蔷思损精力玉簟寒悽悽延想心恻恻风含霜月明水泛碧天色此水有尽时此情无终极
走笔谢孟谏议新茶
日高丈五睡正浓军将打门惊周公口云諌议送书信白绢斜封三道印开缄宛见諌议面手阅月团三百片闻道新年入山里蛰虫惊动春风起天子须尝阳羡茶百草不敢先开花仁风暗结珠琲瓃先春抽出黄金芽摘鲜焙芳旋封裹至精至好且不奢至尊之馀合王公何事便到山人家柴门反关无俗客纱帽笼头自煎吃碧云引风推不断白花浮光凝碗面一碗喉吻润两碗破孤闷三碗搜枯肠唯有文字五千卷四碗发轻汗平生不乎事尽向毛孔散五碗肌骨清六碗通仙灵七碗吃不淂也惟觉两腋习习清风生蓬莱山在何处玉川子乘此清风欲归去山上群仙司下土地位清高隔风雨安淂知百万亿苍生命堕在巅崖受辛苦便为谏议问苍生到头还淂苏息否
冬行三首
虫豸腊月皆在蛰吾独何乃劳其形小大无由知天命但怪守道不淂宁老母妻子一挥手涕下便作千里行自顾不及遭霜叶旦夕保淂同飘零达生何足云偶然苦乐经其身古来尧孔与桀蹠善恶何补如今人
长年爱伊洛决计卜长久赊买里仁宅水竹且小有卖宅将还资旧业苦不厚债家徵利心饿虎血染口腊风刀刻肌遂向东南走贤哉韩员外劝吾莫强取凭风谢长者敢不愧心苟赁载淂估舟估杂非吾偶壮色排榻席别座夸羊酒落日无精光哑瞑被掣肘漕石生齿牙洗滩乱相掫奔嘶嚼篙杖夹岸雪龙吼可怜圣明朝还为丧家狗通运隔南溟债利拄北斗扬州屋舍贱还债堪了不此宅贮书籍地湿忧蠹朽贾僎旧相识十年与营守贫交多变态僎淂君子否利命子罕言我诚孔门丑且贵终焉图死免惭狐首何当归帝乡白云永相友
不敢唾汴水汴水入东海污泥龙王宫恐获不敬罪不敢蹋汴堤汴堤连秦宫蹋尽天子土馈餫无由通此言虽太阔且是臣心肠野风结阴兵千里鸣刀枪海月护羁魄到晓点孤光上不事天子下不识侯王夜半睡独觉爽气盈心堂颜子甚年少孔圣同行藏我年过颜子敢道不自强船人虽奴兵亦有意智长问我何所淂乐邑填清扬我报果有为孔经在衣裳
常州孟諌议座上闻韩员外职方贬国子博士有感五首
忽见除书到韩君文学宫死生从有命人事始知难烈火先烧玉庭芜不养兰山夫与刺史相对两㠝岏
干禄无便佞宜知黜此身员郎犹小小国学大频频孤宦心肝直天王苦死嗔朝廷无谏议谁是雪韩人
何事遭朝贬知何被不容不如思所自只欲涕无从爵服何曾好荷衣已惯缝朝官莫相识归去老岩松
力小垂垂上天高又不登致身惟一已获罪则颜朋禄位埋坑阱康庄垒剑棱公卿共惜取莫遣玉山崩
谁怜野田子海内一韩侯左道官虽乐刚肠淂健无功名生地狱礼教死天囚莫言耕种好须避蒺藜秋
夏夜闻蚯蚓吟
夏夜雨欲作傍砌蚯蚓今念尔无筋骨也应天地心汝无亲朋累汝无名利侵孤韵似有说哀怨何其深汎汎轻薄子旦夕还讴吟肝胆异汝辈热血徒相侵
扬州送伯龄过江
伯龄不厌山山不养伯龄松㒹有樵堕石上无禾生不认六尺躯遂作东南行诸侯尽食肉壮气吞八纮不唧溜钝汉何由通姓名夷齐饿死日武王称圣明莭义士枉死何异鸿毛轻努力事千谒我心终不平
忆金鹅山沈山人二首
君家山头松树风适来入我竹林里一片新茶破鼻香请君速来助我喜莫合九转大还丹莫读三十六部大洞经闲来共我说真意齿下领取真长生不须服药求神仙神仙意智或偶然自古圣贤放入土淮南鸡犬驱上天白日上升应不恶药成且啜一凡药暂时上天少问天蛇头蝎尾谁安著
君爱鍊药药欲成我爱鍊骨骨已清试自比校淂仙者也应合淂天上行天门九重高崔嵬清空凿出黄金堆夜叉守门昼不启夜半醮祭夜半开夜叉喜欢动关锁锁声㩧地生风雷地上禽兽重血食性命血化飞黄埃太上道君莲花台九门隔阔安在哉呜呼沈君大药成兼须巧会鬼物情无求长生丧厥生
寄萧二十三庆中
萧乎萧乎忆萧者嵩山之卢卢杨州萧歙州相思过春花鬓毛生麦秋千灾万怪天南道猩猩鹦鹉皆人言山魈吹火虫入碗鴥鸟咒咀鲛吐延就中南瘴欺北客凭君数磨犀角吃我忆君心千百间千百间君何时还使我夜夜劳魂魄
赠金鹅山人沈师鲁
金鹅山中客来到扬州市买药床头一破颜撇然便有上天意日月高挂玄关深金膏切淬肌骨异人皆食榖与五味独食太和阴阳气浩浩流珠走百关绵绵若存有深致种玉不耕山外非内粹凿儒关决文泉彰风雅因君不复坠光不外照刃不磨回避人间恶富贵三日四日五六日盘礴化元搜万类昼饮兴酣陶天和夜话造微　精魅示我插血不死方赏我风格不肥腻肉眼不识天上书小儒安敢窥奥秘昆崙路隔西北天三山没浮不著地君到头上忆我时金简为吾镌一字
叹昨日三首
昨日之日不可追今日之日须臾期如此如此复如此壮心死尽生鬓丝秋风落叶客肠断不辨斗酒开愁眉贤名圣行甚辛
苦周公孔公徒自欺
天下薄夫苦耽酒玉川先生也耽酒薄夫有钱恣张乐先生无钱养怙漠有钱无钱俱可怜百年骤过如流川平生心事消散
尽天上白日悠悠悬
上帝版版主何物日车劫劫西向没自古圣贤无奈何道行不淂皆白骨白骨土化鬼入泉生人莫负平生年何时出淂禁酒国满瓮酿酒曝背眠
月蚀诗
东海出明月清明照毫发朱弦初罢弹玉兔正奇绝三五与二八此时光满时颇奈虾蟆儿吞我芳桂枝我爱明镜洁尔乃痕翳之尔且无六翮焉淂升天涯方寸有白刃无由扬清辉如何万里光遭尔小物欺却吐天汉中良久素魄微日月尚如此人情良可知
直钩吟
初岁学钓鱼自谓鱼昜淂三十持钓竿一鱼钓不淂人钩曲我钩直哀哉我钩又无食文王已没不复生直钩之道何时行
与马异结交诗
天地日月如等闲卢仝四十无往还唯有一片心脾骨巉岩崒硉兀郁律刀剑为峰崿平地放著高如昆崙山天不容地不受日月不敢偷照耀神农画八卦凿破天心胸女娲夲是伏羲妇恐天怒捣鍊五色石引日月之针五星之缕把天补补了三日不肯归婿家走向日中放老鸦月里栽桂养虾蟆天公发怒化龙蛇此龙此蛇淂死病神农合药救死命天怪神农党龙蛇罚神农为牛头令载元气车不知药中有毒药药杀元气天不觉尔来天地不神圣日月之光无正定不知元气元不死忽闻空中唤马异马异若不是祥瑞空中敢道不容昜昨日仝不同异自异是谓大仝而小异今日仝自同异不异是谓仝不往兮异不至直当中兮动天地白玉璞里斲出相思心黄金矿里铸出相思泪忽闻空中崩崖倒谷声绝胜明珠千万斛买淂西施南威一双婢此婢娇娆恼杀人凝脂为肤翡翠裙唯解画眉朱点唇自从获淂君敲金㧿玉凌浮云却返顾一双婢子何足云平生结交若少人忆君眼前如见君青云欲开白日没天眼不见此奇骨此骨纵横奇又奇千岁万岁枯松枝半折半残压山谷盘根蹙莭成蛟螭忽雷霹雳卒风暴雨撼不动欲动不动千变万化总是鳞皴皮此奇怪物不可欺卢仝见马异文章酌淂马异胸中事风姿骨本恰如此是不是寄一字
马异答卢仝结交诗
有鸟南翔口衔一书札达我山之维开缄金玉焕陆离乃是卢仝结交诗此诗峭绝天边格力与文星色相射长河拔作数条丝太华磨成一拳石莫嗟独秀无往还月中芳桂难追攀况值乱邦不平年回陵倒谷如等闲与君俛首大艰阻喙长三尺不淂语因君今日形章句羡猕猴子著衣裳悲蚯蚓兮安翅羽上天不识察仰我为辽天失所将吾剑兮切淤泥使良骥兮捕老鼠昨日脱身卑贱笼茆屋借与老人峰抱锄斸地芸芝术偃盖参天旧有松术与松兮保身世卧居居兮起吁吁漱潺潺兮聆嘒嘒道在其中可终岁不教辜负尧为帝烧我荷衣摧我身回看天地如砥平钢刀剉骨不辞去毕躬君子今明明俛首辞山心惨恻白云虽好恋不淂看云且拟直须臾疾风又卷西飞翼为报覃怀新结交死生富贵存后凋我心不畏朱公叔君意须防刘孝标以胶投漆苦不早就中相去万里道河水悠悠山之间无由把袂摅怀抱忆仝吟文能治臭成兰薰不知何处清风夕拟使张华见陆云
感古四首
天生圣明君必资忠贤臣舜禹竭股肱共佐尧为君四载成地理七政齐天文阶下萱荚生琴上南风薰轮转夏殷周时复犹一人秦汉事谗巧魏晋忘机钧猜忌相剪灭迩来迷恩亲以愚保其身不觉身沉沦以智理其国遂为国之贼苟图容一身万事良可恻可怜万乘君聪明受沉惑忠良伏草莽无因施羽翼日月异又蚀天地晦如墨既亢而复求异哉龙之龙
人生何所贵所贵有终始昨日盈尺璧今朝尽瑕弃苍蝇点垂棘巧舌成锦绮箕子为之奴比干諌而死仲尼鲁司寇出走为群婢假如屈原醒其奈一国醉一国醉号呶一人行清高便欲激颓波此事真徒劳上山逄猛虎入海逄巨鳌王者苟不死腰下鱼鳞刀东海波连天三度成桑田高岸高于屈斯须变溪谷天地犹尚然人情难久全夜半白刃仇旦来金石坚萧绶既解坼陈印亦弃捐竭莭遇刀割输忠遭祻缠不予衾之眠信予衾之穿镜明不自照膏润徒自煎抱剑长太息堕泪秋风前
古来不患寡所患患不均单醪投长河三军尽沉沦今人异古人结托唯亲宾毁坼维鹊巢不行鸤鸠仁鄙吝不识分有心占阳春鸾鹤日已疏燕雀日已亲小物无大志安测栖松筠恩眷多弃故物情尚逐新瓦䃯暂拂拭光掩连城珍唇吻恣谈铄黄金同灰尘苏秦北游赵张禄西入秦既变嫂叔莭仍摈华阳君万世金石交一饷如浮云骨肉且不顾何况长羁贫
君莫以富贵轻忽他年少听我暂话会稽朱太守正受冻饿时索淂人家贵傲妇读书书史未润身负薪辛苦胝生肘谓言琴与瑟糟糠结长久不分杀人羽翮成临临冲天妇嫌丑其奈一朝太守振羽仪乡关昼行衣锦衣哀哉旧妇何眉目新婿随行向天哭寸心金石徒尔为杯水庭沙空自覆乃知愚妇人妒忌阴毒心惟救眼底事不思日月深等闲取羞死岂如甘布衾
杂兴
意智未成百不解见人富贵亦心爱等闲对酒呼三达屠羊杀牛皆自在放心为乐笙歌攒壮气激作风霜寒厨中玉馔盈金盘方丈厌见嫌不餐飞鹰跃马实快性唇腐齿烂空㠝岏岂期福极翻成祻祻成身诛家亦破昨朝惆怅不如君今日悲君不如我否泰交加无定主懒学风云戢翎羽绿酒清琴好养生出将入相无心取三五图书旧揣摩五千道德新规矩
酬徐公以新文见招
昨夜霜月明果有清音生便欲走相和愁闻寒玉声
招玉川子咏新文
清气宿我心结为清泠音一夜吟不足君来相和吟
门箴
贪残奸酗狡佞讦愎身之八杀背惠恃已狎不肖妒贤能命之四孽有是有此予敢辞无是无此予之师一日不见予心思思其人惧其人其交其难敢告于门
孟夫子生生亭赋
玉川子沿寒冬之寒流兮辍棹上登生生亭夫子何之兮面遂云没兮南行百川注海而心不写兮落日千里凝寒精予日衰期人生之世斯已矣爰为今日犹犹岐路之心生悲夫南国风涛鱼龙畜伏予小予戆朴必不能济夫子欲嗟自惭承夫子而不失予兮传古道甚分明予且广孤目遐赍于天壤兮庶淂外尽万物变化之幽情然后惭愧而来归兮太息吾躬于夫子之亭

        </div>
      </div>
    </div>
  </div>
</div>
<!--update:2025-08-30 10:34:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>