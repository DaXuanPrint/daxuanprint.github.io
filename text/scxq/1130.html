<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="苏轼词集卷一,苏轼词集卷二,苏轼词集卷三,总评,苏轼词集全文在线阅读,苏轼词集全文在线下载,大玄古籍书库">
<meta name="description" content="词集，苏轼是宋代伟大的现实主义文学家，他以卓越的天才、广博的学识、开朗的胸襟，写出了大量辉煌的诗、文、词，表达了自己一生的真实经历和和丰富的思想情感。苏轼词内容广阔，气魄雄伟，语言朴素，一反过去绮罗香泽及离情别绪的局限，是宋词空前的划时代的革新，也是宋词进一步的发展。本书备搜苏轼词全部作品及后人的评论，另外还加以简单的注释和系年，为读者欣赏苏轼词提供了较多的方便。_苏轼词集_全文在线阅读_苏轼词集_全文在线下载_大玄古籍书库">
<title>苏轼词集_苏轼_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">苏轼词集</span> <br/>
          作者： <span class="inputVal" id="bkauthor">苏轼</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]94769</span> <br/>
          说明： <span class="inputVal" id="bkdec">词集，苏轼是宋代伟大的现实主义文学家，他以卓越的天才、广博的学识、开朗的胸襟，写出了大量辉煌的诗、文、词，表达了自己一生的真实经历和和丰富的思想情感。苏轼词内容广阔，气魄雄伟，语言朴素，一反过去绮罗香泽及离情别绪的局限，是宋词空前的划时代的革新，也是宋词进一步的发展。本书备搜苏轼词全部作品及后人的评论，另外还加以简单的注释和系年，为读者欣赏苏轼词提供了较多的方便。</span> <br/>
          封面： <span class="inputVal" id="bkimg">Z_20861.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]苏轼词集
[book_author]苏轼
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]94769
[book_dec]词集，苏轼是宋代伟大的现实主义文学家，他以卓越的天才、广博的学识、开朗的胸襟，写出了大量辉煌的诗、文、词，表达了自己一生的真实经历和和丰富的思想情感。苏轼词内容广阔，气魄雄伟，语言朴素，一反过去绮罗香泽及离情别绪的局限，是宋词空前的划时代的革新，也是宋词进一步的发展。本书备搜苏轼词全部作品及后人的评论，另外还加以简单的注释和系年，为读者欣赏苏轼词提供了较多的方便。
[book_img]Z_20861.jpg


[book_title]苏轼词集卷一
浪淘沙
昨日出东城，试探春情。墙头红杏暗如倾。槛内群芳芽未吐，早已回春。
绮陌敛香尘，雪霁前村。东君用意不辞辛。料想春光先到处，吹绽梅英。
◆熙宁五年（1072）壬子正月，城外探春作。（清王文诰《苏诗总案》）
南歌子八月十八日观潮
海上乘槎侣，仙人萼绿华。飞升元不用丹砂，住在潮头来处渺天涯。
雷辊夫差国，云翻海若家。坐中安得弄琴牙。写取馀声归向《水仙》夸。
◎近世有人居海上，每年八月，见海槎来不违时，赍一年粮，乘之到天河。见妇人织，丈夫饮牛，问之不答。遣归，问严君平。某年某月日，客星犯牛斗，即此人也。（晋张华《博物志》）
◎萼绿华者，自云是南山人。女子，年可二十许，颜色绝整。以晋穆帝升平三年十一月十日，夜降羊权家，自此往来。后赠权诗、火浣布、金条脱。访问，曰：“是九疑山得道女罗郁也。”（《真诰·运象第一》）
◎渤海之东不知几亿万里，有大壑焉，实为无底之谷。其中有五山，一曰代舆，二曰圆峤，三曰方壶，四曰瀛州，五曰蓬莱。而五山之根无所连着，常随潮上下往来。（《列子·汤问》）
◎伯牙学琴于成连，三年不成。成连云：“吾师方子春，今在东海中，能移人情。”乃与伯牙俱往。至蓬莱山，留伯牙曰：“子居习之，吾将迎子。”刺船而去，旬日不返。伯牙延望无人，但闻海涛汹涌，山林窅冥，怆然叹曰：“先生移我情矣！”乃援琴而歌，作《水仙操》。曲终，成连回，刺船迎之而还，因而鼓琴妙绝天下。今《水仙操》乃伯牙之所作。（《乐府解题》）
◆壬子（1072）八月十八日作。（清王文诰《苏诗总案》）
行香子过七里濑
一叶舟轻，双桨鸿惊。水天清、影湛波平。鱼翻藻鉴，鹭点烟汀。过沙溪急，霜溪冷，月溪明。
重重似画，曲曲如屏。算当年、虚老严陵。君臣一梦，今古空名。但远山长，云山乱，晓山青。
◎时人未会严陵志，不钓鲈鱼只钓名。（唐韩偓《招隐》）
祝英台近
挂轻帆，飞急桨，还过钓台路。酒病无聊，攲枕听鸣橹。断肠簇簇云山，重重烟树，回首望、孤城何处？
间离阻，谁念萦损襄王，何曾梦云雨。旧恨前欢，心事两无据。要知欲见无由，痴心犹自，倩人道、一声传语。
◎昔者楚襄王与宋玉游于云梦之台，望高唐之观，其上独有云气。玉曰：“昔者先王尝游高唐，怠而昼寝，梦见一妇人，曰：‘妾巫山之女也，为高唐之客。闻君游高唐，愿荐枕席。’王因幸之。去而辞曰：‘妾在巫山之阳，高丘之阻，旦为朝云，暮为行雨，朝朝暮暮，阳台之下。’旦朝视之如言。故为立庙，号曰朝云。”（战国宋玉《高唐赋》）
瑞鹧鸪
寒食未明至湖上，太守未来，两县令先在。
城头月落尚啼乌，朱舰红船早满湖。鼓吹未容迎五马，水云先已漾双凫。
映山黄帽螭头舫，夹岸青烟鹊尾炉。老病逢春只思睡，独求僧榻寄须臾。
◎王乔者，河东人也。显宗世为叶令。乔有神术，每月朔望，常自县诣台朝。帝怪其来数而不见车骑，密令太史伺望之。言其临至，辄有双凫从东南飞来。于是候凫至，举罗张之，但得一只舃焉。（《后汉书·方术传》）
◎邓通以濯船为黄头郎。文帝尝梦欲上天不能，有一黄头郎推上天。觉而之渐台，以梦阴求推者郎，见邓通，梦中所见也。（《汉书·佞幸传》）
又观潮
碧山影里小红旗，侬是江南蹋浪儿。拍手欲嘲山简醉，齐声争唱浪婆词。
西兴渡口帆初落，渔浦山头日未攲。侬欲送潮歌底曲，尊前还唱使君诗。
◎侬是清浪儿，每蹋清浪游。笑伊乡贡郎，蹋土称风流。（唐孟郊《送澹公》）
◎（山）涛子简，字季伦。性温雅，有父风。永嘉三年，出镇襄阳。优游卒岁，唯酒是耽。诸习氏，荆土豪族，有佳园池。简每出游嬉，多之池上，置酒辄醉，名之曰高阳池。时有童儿歌曰：“山公出何许，往至高阳池。日夕倒载归，酩酊无所知。时时能骑马，倒着白接䍠。举鞭向葛疆，何如并州儿？”疆家在并州，简爱将也。（《晋书·山涛传》）
◎铜斗饮江酒，手拍铜斗歌。侬是蹋浪儿，饮则拜浪婆。脚蹋小船头，独速舞转莎。笑伊《渔阳掺》，空持文章多。闲倚青竹竿，白日奈我何。（唐孟郊《送澹公》）
◎西兴渡在浙江萧山县西十二里。本名西陵，为吴越通津。（《清一统志》）
◆熙宁癸丑（1073）八月十五日观潮作。是日与陈襄同游，故落句及之。（清王文诰《苏诗总案》）
临江仙风水洞作
四大从来都遍满，此间风水何疑。故应为我发新诗。幽花香涧谷，寒藻舞沦漪。
借与玉川生两腋，天仙未必相思。还凭流水送人归。层巅馀落日，草露已沾衣。
◎风水洞在杨村慈岩院，洞极大，流水不竭。顶上又一洞，立夏清风自生，立秋则止。（《咸淳临安志》）
◎四大：佛教以地、水、火、风为四大。
◎河水清且沦漪。（《诗经·魏风·伐檀》）
◎惟觉两腋习习生清风。（唐卢仝《茶》。卢仝号玉川子。）
◎层巅馀落日，草蔓已多露。（唐杜甫《西枝村寻置草堂夜宿赞公土室二首》）
◆癸丑（1073）八月作。（宋傅《东坡纪年录》）
南乡子
晚景落琼杯。照眼云山翠作堆。认得岷峨春雪浪，初来，万顷蒲萄涨渌醅。
春雨暗阳台。乱洒歌楼湿粉腮。一阵东风来卷地，吹回，落照江天一半开。
◎（杨）贵妃进见，初处即授以合欢条脱紫琼杯。（《杨妃外传》）
◎遥看汉水鸭头绿，恰似葡萄初酦醅。（唐李白《襄阳歌》）
◎乱飘僧舍茶烟湿，密洒歌楼酒力微。（唐郑谷《雪》）
◆甲寅（1074），润州作。（宋傅《东坡纪年录》）
行香子丹阳寄述古
携手江村，梅雪飘裙。情何限、处处消魂。故人不见，旧曲重闻。向望湖楼，孤山寺，涌金门。
寻常行处，题诗千首。绣罗衫、与拂红尘。别来相忆，知是何人。有湖中月，江边柳，陇头云。
◎黯然销魂者，唯别而已矣。（南朝江淹《别赋》）
◎孤山寺北贾亭西，水面初平云脚低。（唐白居易《钱唐湖春行》）
◎杭州府城周三十五里有奇，门十，正西曰涌金，西南曰清波，西北曰钱唐，皆近湖。（《一统志》）
◎寇莱公（準）典陕日，与处士魏野同游僧寺，观览旧游，有留题处，公诗皆用碧纱笼之，至野诗则尘蒙其上。时从行官妓之慧黠者，辄以红袖拂之。野顾公曰：“若得常将红袖拂，也应胜着碧纱笼。”莱公大笑。（宋吴处厚《青箱杂记》）
◆“甲寅（1074），自京口还，寄述古作。”案词云“梅雪”，应是正月赴润州过丹阳时作。（宋傅《东坡纪年录》）
昭君怨金山送柳子玉
谁作桓伊三弄，惊破绿窗幽梦。新月与愁烟，满江天。
欲去又还不去，明日落花飞絮。飞絮送行舟，水东流。
◎（桓）伊字叔夏，善音乐，尽一字之妙，为江左第一。有蔡邕柯亭笛，常自吹之。王徽之赴召京师，泊舟青溪侧。素不与徽之相识，伊于岸上过，船中客称伊小字曰：“此桓野王也。”徽之便令人谓伊曰：“闻君善吹笛，试为我一奏。”伊是时已贵显，素闻徽之名，便下车，踞胡床为作三调。弄毕，便上车去，客主不交一言。（《晋书·桓伊传》）
◆甲寅（1074）二月，再送柳瑾作。（清王文诰《苏诗总案》）
醉落魄离京口作
轻云微月，二更酒醒船初发。孤城回望苍烟合。记得歌时，不记归时节。
巾偏扇坠藤床滑，觉来幽梦无人说。此生飘荡何时歇。家在西南，常作东南别。
◆甲寅（1074）作。（宋傅《东坡纪年录》）
蝶恋花京口得乡书
雨后春容清更丽。只有离人，幽恨终难洗。北固山前三面水，碧琼梳拥青螺髻。
一纸乡书来万里。问我何年，真个成归计。回首送春拚一醉，东风吹破千行泪。
◎（北固山）山斗入江，三面临水。（宋乐史《太平寰宇记》）
◆甲寅（1074）作。（宋傅《东坡纪年录》）
少年游
润州作，代人寄远。
去年相送，馀杭门外，飞雪似杨花。今年春尽，杨花似雪，犹不见还家。
对酒卷帘邀明月，风露透窗纱。恰似姮娥怜双燕，分明照，画梁斜。
◎举杯邀明月，对影成三人。（唐李白《月下独酌》）
◎羿请不死之药于西王母，姮娥窃之，奔月宫。（《淮南子·览冥训》）
◎月初出，照屋梁。（战国宋玉《神女赋》）
◆甲寅（1074）四月，有感雪中行役作。公以去年十一月发临平，及是春尽犹行役未归，故托为此词。（清王文诰《苏诗总案》）
卜算子
自京口还钱塘，道中寄述古太守。
蜀客到江南，长忆吴山好。吴蜀风流自古同，归去应须早。
还与去年人，共藉西湖草。莫惜尊前子细看，应是容颜老。
◎吴山在府城内西南隅，旧名胥山，上有子胥祠。（《一统志·杭州府》）
◎藉萋萋之纤草。（晋孙绰《游天台山赋》）
◆甲寅（1074），自京口还寄述古作。（宋傅《东坡纪年录》）
江城子
陈直方妾嵇，钱塘人也，求新词，为作此。钱塘人好唱《陌上花》缓缓曲，余尝作数绝以纪其事。
玉人家在凤凰山。水云间，掩门闲。门外行人，立马看弓弯。十里春风谁指似，斜日映，绣帘斑。
多情好事与君还。闵新鳏，拭馀潸。明月空江，香雾着云鬟。陌上花开春尽也，闻旧曲，破朱颜。
◎游九仙山，闻里中儿歌《陌上花》。父老云，吴越王妃每岁春必归临安，王以书遗妃曰：“陌上花开，可缓缓归矣。”吴人用其语为歌，含思宛转，听之凄然。而其词鄙野，为易之云。（宋苏轼《陌上花三首》序）
◎凤凰山在仁和县南十里，与钱塘县接界。自唐以来州治在山右，宋建行宫，山遂环入禁苑。其顶砥平，可容万马，有宋时御教场。（《一统志》）
◎弓弯：谓美人足也。
◎春风十里扬州路，卷上珠帘总不如。（唐杜牧《赠别》）
◎香雾云鬟湿，清辉玉臂寒。（唐杜甫《月夜》）
◆陈直方之妾嵇，本钱塘妓人也，乞新词于苏子瞻。子瞻因直方新丧正室，而钱塘人好唱《陌上花》缓缓曲，乃引其事以戏之，其词则《江神子》也。（明田汝成《西湖游览志馀》）
又
湖上与张先同赋，时闻弹筝。
凤凰山下雨初晴。水风清，晚霞明。一朵芙蕖，开过尚盈盈。何处飞来双白鹭，如有意，慕娉婷。
忽闻江上弄哀筝。苦含情，遣谁听。烟敛云收，依约是湘灵。欲待曲终寻问取，人不见，数峰青。
◎复引舟于深湾，忽八九之红芰。姹然如妇，敛然如女。堕蕊黦颜，似见放弃。白鹭潜来兮，邈风标之公子。窥此美人兮，如慕悦其容媚。（唐杜牧《晚晴赋》）
◎高谈娱心，哀筝顺耳。（三国魏曹丕《与吴质书》）
◎湘灵：帝舜二妃娥皇、女英，帝尧之二女也。从舜南征三苗不返，道死沅湘之间，后世谓之湘灵。
◎曲终人不见，江上数峰青。（唐钱起《湘灵鼓瑟》）
◆张先郎中能为诗及乐府，至老不衰。居钱塘，苏子瞻作倅时，先年已八十馀，视听尚精强，犹有声妓。子瞻尝赠以诗云：“诗人老去莺莺在，公子归来燕燕忙。”盖全用张氏故事戏之。先和云：“愁似鳏鱼知夜永，懒同蝴蝶为春忙。”极为子瞻所赏。俚俗多喜传咏先乐府，遂掩其诗声，识者皆以为恨云。（宋叶梦得《石林诗话》）
◆东坡在杭州，一日游西湖，坐孤山竹阁前临湖亭上。时二客皆有服，预焉。久之，湖心有彩舟渐近亭前，靓妆数人，中有一人尤丽，方鼓筝，年且三十馀，风韵娴雅，绰有态度。二客竞目送之。曲未终，翩然而逝。公戏作长短句云。（宋张邦基《墨庄漫录》）
虞美人有美堂赠述古
湖山信是东南美，一望弥千里。使君能得几回来，便使尊前醉倒更徘徊。
沙河塘里灯初上，《水调》谁家唱。夜阑风静欲归时，惟有一江明月碧琉璃。
◎钱塘县南五里，有沙河塘。咸通二年，刺史崔彦曾开。昔潮水冲击钱塘江岸，至于奔逸入城，势莫能御，故开沙河以决之。河有三，曰外沙、中沙、里沙。（《新唐书·地理志》）
◎波涛万顷堆琉璃。（唐杜甫《渼陂行》）
◆甲寅（1074）七月，陈襄将罢任，宴僚佐于有美堂作。（清王文诰《苏诗总案》）
◆嘉祐初，梅公仪守杭，上特制诗宠赐，其首章曰：“地有湖山美，东南第一州。”梅既到杭，遂筑堂山上，名曰有美。（宋陈岩肖《庚溪诗话》）
◆陈述古守杭，已及瓜代，未交前数日，宴寮佐于有美堂。侵夜月色如练，前望浙江，后顾西湖，沙河塘正出其下。陈公慨然，请贰车苏子瞻赋之，即席而就。（《本事集》）
诉衷情
送述古，迓元素。
钱塘风景古今奇，太守例能诗。先驱负弩何在，心已浙江西。
花尽后，叶飞时，雨凄凄。若为情绪，更问新官，向旧官啼。
◎（司马相如）持节使巴蜀，太守以下郊迎，县令负弩矢先驱，蜀人以为宠。（《汉书·司马相如传》）
◎陈太子舍人徐德言之妻，后主叔宝之妹，封乐昌公主，才色冠绝。时陈政方乱，德言知不相保，谓其妻曰：“君之才貌，国亡必入权豪之家，斯永绝矣。倘情缘未断，犹冀相见，宜有以信之。”乃破一照。人执其半，约曰：“他日必以正月望日卖于都市，我当在，即以是日访之。”及陈亡，其妻果入越公杨素之家，宠嬖殊厚。德言流离，仅能至京，遂以正月望日访于都市。有苍头卖半照者，大高其价，人皆笑之。德言直引至其居，设食，具言其故。出半照以合之，仍题诗曰：“照与人俱去，照归人不归。无复姮娥影，空留明月辉。”公主得诗，悲泣不已。素诘知之，怆然改容，即召德言，还其妻。仍三人共宴，命公主作诗以自解。诗曰：“此日何迁次，新官对旧官。笑啼都不敢，方验作人难。”遂与德言归江南，竟以终老。（唐孟棨《本事诗》）
◆甲寅（1074）七月，杨绘（字元素）自应天来代作。（清王文诰《苏诗总案》）
菩萨蛮
杭妓往苏迓新守杨元素，寄苏守王规甫。
玉童西迓浮丘伯，洞天冷落秋萧瑟。不用许飞琼，瑶台空月明。
清香凝夜宴，借与韦郎看。莫便向姑苏，扁舟下五湖。
◎王诲字规父，熙宁六年以朝散大夫、司勋郎中知苏州。（《吴郡志》）
◎浮丘伯本嵩山道士，后得仙去。（《列仙传》）
◎西王母乘紫云之辇，履玄琼之舃。下辇上殿，呼帝共坐，命侍女许飞琼鼓云和之簧。（《汉武帝内传》）
◎兵备森画戟，宴寝凝清香。（唐韦应物《郡斋雨中与诸文士燕集》）
◎吴亡后，西施复归范蠡，同泛五湖而去。（《越绝书》）
◆甲寅（1074）作。（宋傅《东坡纪年录》）
◆李东川有送人携妓赴任诗，此词又记杭妓往苏迓新守，是知唐宋时赴任迎任，皆有官妓为导之例。此风盖自元明已来，微论废绝，国朝且悬为厉禁，著之律条，并饮酒挟妓亦有罪已。古今风气之硕异如是。（郑文焯手批《东坡乐府》）
又
西湖席上，代诸妓送陈述古。
娟娟缺月西南落，相思拨断琵琶索。枕泪梦魂中，觉来眉晕重。
华堂堆烛泪，长笛吹新水。醉客各西东，应思陈孟公。
◎琵琶拨断相思调。（五代陶谷《春光好》）
◎陈遵字孟公，好客，每大宴，宾客满堂，辄关门，取客车辖投井中。虽有急，终不得去。（《后汉书·游侠传》）
◆唐宋间郡守新到，营妓皆出境而迎。既出，犹得以鳞鸿往返，靦不为异。苏子瞻“送杭妓往苏州迎新守”《菩萨蛮》词云云，《西湖席上代诸妓送陈述古》云云。此亦足觇一时之风气矣。（明田汝成《西湖游览志馀》）
江城子孤山竹阁送述古
翠蛾羞黛怯人看。掩霜纨，泪偷弹。且尽一尊，收泪听《阳关》。漫道帝城天样远，天易见，见君难。
画堂新创近孤山。曲阑干，为谁安。飞絮落花，春色属明年。欲棹小舟寻旧事，无处问，水连天。
◎乌窠禅师见秦望山有长松，枝叶繁茂，盘屈如盖，遂栖止其上。白居易出守兹郡，因入山礼谒。乃起竹阁于湖上，迎师居之。（《传灯录》）
◎晋明帝数岁，坐元帝膝上。有人从长安来，元帝问洛下消息，潸然流涕。明帝问何以致泣，具以东渡意告之。因问明帝：“汝意谓长安何如日远？”答曰：“日远。不闻人从日边来，居然可知。”元帝异之。明日，集群臣宴会，告以此意，更重问之，乃答曰：“日近。”元帝失色曰：“尔何故异昨日之言邪？”答曰：“举目见日，不见长安。”（《世说新语·夙惠》）
◎水天相与永。（唐杜甫《渼陂西南台》）
◆甲寅（1074）七月，与陈襄放舟湖上，宴于孤山竹阁作。（清王文诰《苏诗总案》）
菩萨蛮西湖送述古
秋风湖上萧萧雨，使君欲去还留住。今日漫留君，明朝愁杀人。
佳人千点泪，洒向长河水。不用敛双蛾，路人啼更多。
◎令狐挺《题相思河》云：“只应自古征人泪，洒向空川作浪波。”（宋张师正《倦游录》）
◆甲寅（1074），送述古赴南都作。（宋傅《东坡纪年录》）
清平乐送述古赴南都
清淮浊汴，更在江西岸。红旆到时黄叶乱，霜入梁王故苑。
秋原何处携壶，停骖访古踟蹰。双庙遗风尚在，漆园傲吏应无。
◎大中时，图（张）巡、（许）远、霁云像于凌烟阁。睢阳至今祠享，号双庙云。（《新唐书·忠义传》）
◎庄周尝为蒙漆园吏，与梁惠王、齐宣王同时。楚威王闻庄周贤，使使厚币迎之，许以为相。庄周笑谓楚使者曰：“千金重利，卿相尊位也。子独不见郊祭之牺牛乎？养食之数岁，衣以文绣，以入太庙。当是之时，虽欲为孤豚，岂可得乎？子亟去，无污我。我宁游戏污渎之中自快，无为有国者所羁，终身不仕，以快吾志焉。”（《史记·老庄申韩列传》）
◆甲寅（1074），送述古作。（宋傅《东坡纪年录》）
南乡子送述古
回首乱山横，不见居人只见城。谁似临平山上塔，亭亭，迎客西来送客行。
归路晚风清，一枕初寒梦不成。今夜残灯斜照处，荧荧，秋雨晴时泪不晴。
◆甲寅（1074）七月，追送陈襄移守南都，别于临平舟中作。（清王文诰《苏诗总案》）
南歌子
苒苒中秋过，萧萧两鬓华。寓身此世一尘沙，笑看潮来潮去了生涯。
方士三山路，渔人一叶家。早知身世两聱牙，好伴骑鲸公子赋雄夸。
◎化佛以三千大千世界，其众犹微尘，其数犹恒河沙。（《内典》）
◎蓬莱、方丈、瀛州，此三神山者，其传在勃海中，去人不远，患且至，则船风引而去。盖尝有至者，诸仙人及不死之药皆在焉。其物、禽兽尽白，而黄金、银为宫阙。未至，望之如云，及到，三神山反居水下。临之，风辄引去，终莫能至云。（《史记·封禅书》）
◎若逢李白骑鲸鱼，道甫问讯今何如。”（唐杜甫《送孔巢父谢病归江东兼呈李白》）
◆甲寅（1074）八月十八日，江上观潮作。（清王文诰《苏诗总案》）
泛金船流杯亭和杨元素
无情流水多情客，劝我如相识。杯行到手休辞却，似轩冕相逼。曲水池上，小字更书年月。还对茂林修竹，似永和节。
纤纤素手如霜雪，笑把秋花插。尊前莫怪歌声咽，又还是轻别。此去翱翔，遍上玉堂金阙。欲问再来何岁，应有华发。
◎杯行到君莫停手。（唐韩愈《赠郑兵曹》）
◎永和九年，岁在癸丑。暮春之初，会于会稽山阴之兰亭，修禊事也。群贤毕至，少长咸集。此地有崇山峻岭，茂林修竹，又有清流激湍，映带左右。引以为流觞曲水，列坐其次，虽无丝竹管弦之盛，一觞一咏，亦足以畅叙幽情。（晋王羲之《兰亭序》）
◆甲寅（1074）九月，公以太常博士权知密州军州事，罢杭州通守任。杨绘饯别于中和堂，和韵作。（清王文诰《苏诗总案》）
南乡子
和杨元素，时移守密州。
东武望馀杭，云海天涯两渺茫。何日功成名遂了，还乡，醉笑陪公三万场。
不用诉离觞，痛饮从来别有肠。今夜送归灯火冷，河塘，堕泪羊公却姓杨。
◎（羊）祜为荆州都督，卒，襄阳百姓于岘山祜平生游憩之所建碑立庙，岁时飨祭焉。望其碑者莫不流涕。杜预因名为“堕泪碑”。（《晋书·羊祜传》）
◆甲寅（1074）九月，杨绘再饯别于湖上作。（清王文诰《苏诗总案》）
又和杨元素
凉簟碧纱厨，一枕清风昼睡馀。睡听晚衙无个事，徐徐，读尽床头几卷书。
搔首赋归欤，自觉功名懒更疏。若问使君才与气，何如，占得人间一味愚。
◎子在陈，曰：“归与，归与。”（《论语·公冶长》）
又
梅花词，和杨元素。
寒雀满疏篱，争抱寒柯看玉蕤。忽见客来花下坐，惊飞，蹋散芳英落酒卮。
痛饮又能诗，坐客无毡醉不知。花谢酒阑春到也，离离，一点微酸已着枝。
◎繁蕊风惊散，轻红鸟蹋翻。（唐王质《金谷园花发怀古》）
◎才名四十年，坐客寒无毡。（唐杜甫《赠郑虔》）
浣溪沙
自杭移密守，席上别杨元素，时重阳前一日。
缥缈危楼紫翠间，良辰乐事古难全。感时怀旧独凄然。
璧月琼枝空夜夜，菊花人貌自年年。不知来岁与谁看。
◆甲寅（1074），答元素。（宋傅《东坡纪年录》）
又
《白雪》清词出坐间，爱君才器两俱全。异乡风景却依然。
可恨相逢能几日。不知重会是何年。茱萸子细更重看。
◎其为《阳春》《白雪》，国中属而和者，不过数人而已。（战国宋玉《对楚王问》）
◎明年此会知谁健，醉把茱萸子细看。（唐杜甫《九日》）
南乡子
沈强辅雯上出犀丽玉作胡琴送元素还朝，同子野各赋一首。
裙带石榴红，却水殷勤解赠侬。应许逐鸡鸡莫怕，相逢，一点灵心必暗通。
何处遇良工，琢刻天真半欲空。愿作龙香双凤拨，轻拢，长在环儿白雪胸。
◎通天犀有一白理如线者，以盛米，置鸡群中，鸡欲往啄米，至则惊却。故南人名为骇鸡犀。得其角一尺以上，刻为鱼，衔以入水，水常开，方三尺，可得气息水中耳。（《抱朴子·内篇·登涉》）
◎身无彩凤双飞翼，心有灵犀一点通。（唐李商隐《无题》）
◎妃子（杨贵妃）琵琶，乃寺人白季贞使蜀还所进，用逻逤檀为之。木温润如玉，光耀可鉴。有金缕红文，蹙成双凤。弦乃末弥诃罗国所贡绿冰丝蚕也，光莹如贯瑟。（《杨妃外传》）
◎轻拢漫捻抹复挑。（唐白居易《琵琶行》）
◆此词题当分为二，以胡琴送元素还朝为第二题。集中《采桑子慢》题序：有胡琴者姿色尤好，三公皆一时英秀，景之秀，妓之妙，真为希遇云云。是胡琴为妓女可证。次阕过片所谓“粉泪怨离居”，即胡琴送元素之意。《定风波》送元素作，亦有“红粉尊前添懊恼”之句，可知胡琴为元素所眷已。朱云一赋胡琴，一送元素，误甚。至“犀丽玉”亦妓名，词中用典切，正可证托喻其人。本集中咏姬人名字并如是例。此“作”字即结束前题，断无咏作胡琴之理。况以玉作胡琴，更与送元素无关。词中“良工”、“琢刻”云云，皆喻言丽玉之天真，故下有“愿作龙香双凤拨”之语，益足征命题之义。且集中谓某出妓或侍姬某，亦词人恒例，岂可泥于“琢刻”等字，即谓其切“作”字，不亦死于句下乎？集中《双荷叶》，本耘老侍儿小名，公即以为曲名，且词中以荷叶贴切，尤尽清妙之致。此犀丽玉并姓字亦曲曲写出，独何疑乎？（郑文焯手批《东坡乐府》）
又
旌旆满江湖，诏发楼船万舳舻。投笔将军因笑我，迂儒，帕首腰刀是丈夫。
粉泪怨离居，喜子垂窗报捷书。试问伏波三万语，何如，一斛明珠换绿珠。
◎舳，船后持柂处也。舻，船前头刺棹处也。言其船多，前后相衔，千里不绝也。（《汉书·武帝纪》“舳舻千里”注）
◎（班超）为人有志，不修细节。与母随兄固至洛阳，家贫，常为官佣书以供养，久劳苦。尝辍业投笔叹曰：“大丈夫无他志略，犹当效傅介子、张骞立功异域，以取封侯，安能久事笔砚间乎？”左右皆笑之。超曰：“小子安知壮士志哉！”（《后汉书·班超传》）
◎岭南节度为大府，其馀四府亦各置帅，然大府帅或过其府，府帅必戎服，左握刀，右属弓矢，帕首袴靴迎于郊。及既至，大府帅入据馆，帅守若将趋拜，大府与之为让，至一至再，乃敢改服，以宾主见焉。（唐韩愈《送郑尚书序》）
◎蜘蛛集而百事喜，故俗以蜘蛛为喜子。（《西京杂记》）
◎建武十七年，交趾女子徵侧及女弟徵贰反，攻没其郡。九真、日南、合浦蛮夷皆应之，寇略岭外六十馀城。侧自立为王。于是玺书拜援伏波将军，缘海而进，随山刊道千馀里，斩徵侧、徵贰，传首洛阳，峤南悉平。援奏言：西于县户有三万二千，远界去庭千馀里，请分为封溪、望海二县。许之。（《后汉书·马援传》）
◎绿珠井在白水双角山下。昔梁氏之女有容貌，石季伦为交趾采访使，以真珠三斛买之。梁氏之居，旧井存焉。耆老传云，汲饮此井者，生女必多美丽。闾里有识者以美色无益于时，遂以巨石填之。尔后虽时有产或端严，则七窍四肢多不完具。异哉！（唐刘恂《岭表异录》）
定风波送元素
今古风流阮步兵，平生游宦爱东平。千里远来还不住，归去，空留风韵照人清。
红粉尊前添懊恼，休道，如何留得许多情。记取明年花絮乱，看泛，西湖总是断肠声。
◎（阮）籍容貌瑰杰，志气宏放，傲然独得，任性不羁，而喜怒不形于色。本有济世志，属魏晋之际，天下多故，名士少有全者。籍由是不与世事，遂酣饮为常。及文帝辅政，籍尝从容言于帝曰：“籍平生曾游东平，乐其风土。”帝大悦，即拜东平相。籍乘驴到郡，坏府舍屏障，使内外相望，法令清简，旬日而还。帝引为大将军从事中郎。籍闻步兵营厨人善酿，有贮酒三百斛，乃求为步兵校尉。遗落世事，虽去佐职，恒游府内，朝宴必与焉。（《晋书·阮籍传》）
减字木兰花
秘阁古《笑林》云：晋元帝生子，宴百官，赐束帛。殷羡谢曰：“臣等无功受赏。”帝曰：“此事岂容卿有功乎？”同舍每以为笑。余过吴兴，而李公择适生子三日会客，求歌辞。乃为作此戏之，举坐皆绝倒。
惟熊佳梦，释氏老君亲抱送。壮气横秋，未满三朝已食牛。
犀钱玉果，利市平分沾四坐。多谢无功，此事如何着得侬。
◎大人占之，维熊维罴，男子之祥。（《诗经·小雅·斯干》）
◎虎豹之驹，虽未成文，已有食牛之气。（《尸子》）
◎徐卿二子生绝奇，感应吉梦相追随。孔子释氏亲抱送，尽是天上麒麟儿。大儿九龄色清澈，秋水为神玉为骨。小儿五岁气食牛，满堂宾客皆回头。（唐杜甫《徐卿二子歌》）
◎犀钱：即洗儿钱，以犀角为之者也。
◎腊月二十四日，市井迎傩，以锣鼓遍至人家乞求利市。（《乾淳岁时记》）
◆甲寅（1074）九月，访李常于湖州作。（清王文诰《苏诗总案》）
河满子湖州寄南守冯当世
见说岷峨凄怆，旋闻江汉澄清。但觉秋来归梦好，西南自有长城。东府三人最少，西山八国初平。
莫负花溪纵赏，何妨药市微行。试问当垆人在否，空教是处闻名。唱着子渊新曲，应须分外含情。
◎（司马）相如与临邛令王吉饮富人卓王孙家，相如酒酣弄琴，卓氏女文君新寡，窃从户窥，心悦而好之，乃夜奔相如。相如乃与驰归成都，家徒四壁。久之，相如与俱之临邛，尽卖车骑，置一酒舍酤酒。令文君当垆，相如身着犊鼻裈，与佣保杂作，涤器于市。王孙耻之，诸公更谓王孙曰：“司马长卿故倦游，虽贫而人材足依也，且又令客，奈何相辱如此？”王孙不得已，分与僮仆财物。文君乃与相如归成都，买田宅，而为富人矣。（《汉书·司马相如传》）
◎汉王褒字子渊，蜀人。王襄为益州刺史，闻有俊才，请与相见。使褒作《中和》、《乐职》、《宣布》诗，选好事者，令依《鹿鸣》之声，习而歌之。下传而上闻，宣帝召见，悦之，擢褒为谏大夫，使侍太子。太子喜褒所为《甘泉》及《洞箫颂》，令后宫贵人左右皆诵读之。（宋傅干《注坡词》）
菩萨蛮席上和陈令举
天怜豪俊腰金晚，故教月向松江满。清景为淹留，从君都占秋。
身闲惟有酒，试问遨游首。帝梦已遥思，匆匆归去时。
◎有客言志，一愿为扬州刺史，一愿多赀财，一愿骑鹤上升。其一人曰：“愿腰缠十万贯，骑鹤上扬州。”欲兼三者。（《殷芸小说》）
◎成都风俗，以遨游相尚。绮罗珠翠，杂沓衢巷，所集之地，行肆毕备，须得太守一往后方盛，土人因目太守为“遨头”云。
鹊桥仙七夕送陈令举
缑山仙子，高情云渺，不学痴牛騃女。凤箫声断月明中，举手谢时人欲去。
客槎曾犯，银河波浪，尚带天风海雨。相逢一醉是前缘，风雨散飘然何处。
◎陈舜俞字令举，乌程人。博学强记，登进士，又举制科第一。熙宁中，知山阴县。青苗法行，舜俞不奉令，上疏自劾，谪监南康军酒税，卒。苏轼为文哭之，称其学术才能，兼百人之器。（《一统志·湖州府·人物》）
◎王子晋，周灵王太子也。好吹笙作凤鸣。游伊洛间，道士浮丘公接上山，三十馀年。后来于山上告桓良曰：“我家七月七日，待我缑氏山。”至日果乘白鹤驻山头，望之不得到，举手谢时人而去。（《列仙传》）
◎天河之东有织女，天帝之子也。年年机杼劳役，织成云锦天衣。天帝怜其独处，许嫁河西牵牛郎，遂废织纴。天帝怒，责令归河东，唯每年七月七日夜渡河一会。（南朝宗懔《荆楚岁时记》）
◎痴牛与騃女，不肯勤农桑。徒劳含淫思，夕旦遥相望。（唐卢仝《月蚀》）
◎客槎：注见本卷《南歌子》“海上乘槎侣”。
◎风流云散，一别如雨。（三国魏王粲《赠蔡子笃》）
阮郎归
一年三过苏，最后赴密州，时有问这回来不来，其色凄然。太守王规父嘉之，令作此词。
一年三度过苏台，清尊长是开。佳人相问苦相猜，这回来不来。
情未尽，老先催，人生真可咍。他年桃李阿谁栽，刘郎双鬓衰。
◎阖闾起姑苏台，三年聚材，五年乃成，高可见五百里。（《越绝书》）
◎咍，蚩笑也。（《说文解字》）
◎刘尚书禹锡自屯田员外左迁朗州司马，凡十年，始征还。方春，作《赠看花诸君子》诗曰：“紫陌红尘拂面来，无人不道看花回。玄都观里桃千树，尽是刘郎去后栽。”其诗一出，传于都下。有素嫉其名者，白于执政，又诬其有怨愤。他日见时宰，与坐，慰问甚厚。既辞，即曰：“近有新诗，未免为累，奈何？”不数日，出为连州刺史。其自叙云：“贞元十一年春，余为屯田员外，时此观未有花。是岁出牧连州，至荆南，又贬朗州司马。居十年，诏至京师，人人皆言有道士手植仙桃满观，盛如红霞，遂有前篇，以记一时之事。旋又出牧，于今十四年，始为主客郎中，重游玄都，荡然无复一树，唯兔葵燕麦动摇于春风耳。因再题二十八字，以俟后再游。”时大和二年三月也。诗曰：“百亩庭中半是苔，桃花净尽菜花开。种桃道士归何处，前度刘郎今又来。”（唐孟棨《本事诗》）
◆甲寅（1074）十月，至金阊，饮于王诲席上作。（清王文诰《苏诗总案》）
醉落魄苏州阊门留别
苍颜华发，故山归计何时决？旧交新贵音书绝，惟有佳人，犹作殷勤别。
离亭欲去歌声咽，潇潇细雨凉吹颊。泪珠不用罗巾裛，弹在罗衫，图得见时说。
◎阖闾城西，阊、胥二门。（《一统志·苏州府》）
◎翟公云：“一死一生，乃知交情。一贫一富，乃知交态。一贵一贱，交情乃见。”（《汉书·郑当时传》）
◎厚禄故人书断绝，恒饥稚子色凄凉。（唐杜甫《狂夫》）
菩萨蛮润州和元素
玉笙不受珠唇暖，离声凄咽胸填满。遗恨几千秋，心留人不留。
他年京国酒，堕泪攀枯柳。莫唱短因缘，长安远似天。
◎温自江陵北伐，行经金城，见少为琅邪时所种柳皆已十围，慨然曰：“木犹如此，人何以堪！”攀枝执条，泫然流涕。（《晋书·桓温传》）
◎鲍生者，有妾二人，遇外弟韦生有良马，鲍出妾为酒劝韦。韦请以马换妾，鲍许以抱胡琴者，仍命歌以送韦酒。既而妾又歌以送鲍酒，歌曰：“风飐荷珠难暂圆，多生信有短因缘。西楼今夜三更月，还照离人泣断弦。”（《太平广记》卷三四九《韦鲍生妓》）
◎长安远：注见本卷《江城子》“翠蛾羞黛怯人看”。
◆甲寅（1074），和元素。（宋傅《东坡纪年录》）
减字木兰花
赠润守许仲涂，且以郑容落籍、高莹从良为句首。
郑庄好客，容我尊前先堕帻。落笔生风，籍籍声名不负公。
高山白早，莹骨冰肤那解老。从此南徐，良夜清风月满湖。
◎郑当时字庄，为汉太子舍人。每五日洗沐，常置驿马长安诸郊，请谢宾客，夜以继日，至明旦，常恐不遍。（宋傅干《注坡词》）
◎（庾）峻子敳，字子嵩，为陈留相。参东海王越太傅军事，有重名，为搢绅所推，而聚敛积实，谈者讥之。时刘舆见任于越，人士多为所构，惟敳纵心事外，无迹可间。后以其性俭家富，说越令就换钱千万，冀其有吝，因此可乘。越于众坐中问于敳，而敳乃颓然已醉，帻堕机上，以头就穿取。徐答曰：“下官家有二千万，随公所取矣。”舆于是乃服。越甚悦，因曰：“不可以小人之虑，度君子之心。”（《晋书·庾峻传》）
◎高名动京师，天下皆籍籍。（唐李白《赠韦秘书子春》）
◎雪里高山头白早。（唐刘禹锡《苏州白舍人寄新诗有叹早白无儿之句因以赠之》）
◆甲寅（1074）作。（宋傅《东坡纪年录》）
◆东坡自钱塘被召，过京口，林子中作郡守，有宴会，座中营妓出牒，郑容求落籍，高莹求从良。子中命呈牒东坡，坡索笔题《减字木兰花》于牒后云云，暗用“郑容落籍、高莹从良”八字于句端也。一作润守许仲远。（宋孙宗鉴《东皋杂录》）
南歌子别润守许仲涂
欲执河梁手，还升月旦堂。酒阑人散月侵廊，北客明朝归去雁南翔。
窈窕高明玉，风流郑季庄。一时分散水云乡，惟有落花芳草断人肠。
◎携手上河梁，游子暮何之。（汉李陵《与苏武三首》）
◎（许）劭与从兄靖俱有高名，好共核论乡党人物，每月辄更其品题。故汝南俗有月旦评焉。（《后汉书·许劭传》）
◎高明玉，莹也。郑季庄，容也。高莹、郑容，皆南徐之名妓。（宋傅干《注坡词》）
采桑子
润州甘露寺多景楼，天下之殊景也。甲寅仲冬，余同孙巨源、王正仲参会于此，有胡琴者姿色尤好。三公皆一时英秀，景之秀，妓之妙，真为希遇。饮阑，巨源请于余曰：“残霞晚照，非奇才不尽。”余作此词。
多情多感仍多病，多景楼中，尊酒相逢，乐事回头一笑空。
停杯且听琵琶语，细捻轻拢，醉脸春融，斜照江天一抹红。
◎多景楼在今江苏北固山甘露寺内，北面大江，颇据形势。始建于宋郡守陈天麟，即唐临江亭故址。（《清一统志》）
◎尊酒相逢十载前，君为壮夫我少年。（唐韩愈《赠郑兵曹》）
◆甲寅（1074），多景楼与孙巨源相遇作。（宋傅《东坡纪年录》）
◆润州甘露寺多景楼，天下之殊景。甲寅仲冬，苏子瞻、孙巨源、王正仲参会于此，有胡琴者姿色尤好。三公皆一时英秀，景之秀，妓之妙，真为希遇。饮阑，巨源请于子瞻曰：“残霞晚照，非奇才不尽。”子瞻作此词。（《本事集》）
更漏子送孙巨源
水涵空，山照市，西汉二疏乡里。新白发，旧黄金，故人恩义深。
海东头，山尽处，自古客槎来去。槎有信，赴秋期，使君行不归。
◎疏广、疏受，东海人。广为太子太傅，受为少傅。并乞骸骨归乡里，宣帝赐黄金二十斤，太子赠五十斤。公卿大夫、故人邑子设祖道，供帐东都门外，观者皆曰：“贤哉，二大夫！”广既归乡里，日与故旧宾客相与饮乐。问其家金馀有几所，趣卖以共具，曰：“此圣主所以惠养老臣也。”于是乡党族人悦服焉。（《汉书·疏广传》）
◎客槎：注见本卷《南歌子》“海上乘槎侣”。
◆甲寅（1074）十月作。（清王文诰《苏诗总案》）
醉落魄席上呈杨元素
分携如昨，人生到处萍飘泊。偶然相聚还离索。多病多愁，须信从来错。
尊前一笑休辞却，天涯同是伤沦落。故山犹负平生约。西望峨嵋，长羡归飞鹤。
◎同是天涯沦落人，相逢何必曾相识。（唐白居易《琵琶行》）
◎丁令威学道于灵虚山，后化鹤归辽，集华表柱云：“有鸟有鸟丁令威，去家千年今始归。城郭如故人民非，何不学仙冢累累。”（《搜神后记》）
◆甲寅（1074），离京口，呈元素作。（宋傅《东坡纪年录》）
浣溪沙
赠陈海州。陈尝为眉令，有声。
长记鸣琴子贱堂，朱颜绿发映垂杨。如今秋鬓数茎霜。
聚散交游如梦寐，升沉闲事莫思量。仲卿终不忘桐乡。
◎子贱宰单父，鸣琴而治。巫马期亦宰单父，以星出，以星入，日夜不处，以身亲之，而单父亦治。（《说苑·政理》）
◎朱邑字仲卿，庐江舒人。少时为舒桐乡啬夫，廉平不苛，以爱利为行，未尝笞辱人，存问耆老孤寡，遇之有恩，所部吏民爱敬焉。后官至大司农，病且死，属其子曰：“我故为桐乡吏，其民爱我，必葬我桐乡。后世子孙奉尝我，不如桐乡民。”及死，其子葬之桐乡西郭外。民果然共为邑起冢立祠，岁时祠祭，至今不绝。（《汉书·循吏传》）
沁园春
赴密州，早行，马上寄子由。
孤馆灯青，野店鸡号，旅枕梦残。渐月华收练，晨霜耿耿，云山摛锦，朝露团团。世路无穷，劳生有限，似此区区长鲜欢。微吟罢，凭征鞍无语，往事千端。
当时共客长安，似二陆初来俱少年。有笔头千字，胸中万卷，致君尧舜，此事何难。用舍由时，行藏在我，袖手何妨闲处看。身长健，但优游卒岁，且斗尊前。
◎鸡声茅店月，人迹板桥霜。（唐温庭筠《商山早行》）
◎秋河曙耿耿。（南朝谢朓《暂使下都夜发新林至京邑赠府同僚》）
◎野有蔓草，零露漙兮。（《诗经·郑风·野有蔓草》。“漙”通“团”。）
◎陆机字士衡，吴郡人。抗子。少有异才，文章冠世。抗卒，领父兵为牙门将。年二十而吴灭。太康末，与弟云俱入洛，造太常张华。华素重其名，如旧相识，曰：“伐吴之役，利获二俊。”云字士龙，六岁能属文。性清正，有才理。少与机齐名，虽文章不及机，而持论过之，号曰“二陆”。年十六，吴平，入洛。机初诣张华，华问云何在，机曰：“云有笑疾，未敢自见。”俄而云至，华为人多姿制，又好帛绳缠须，云见而大笑，不能自已。（《晋书·陆机传》）
◎伊尹曰：“吾安能使是君为尧舜之君哉？”（《孟子·万章上》）
◎用之则行，舍之则藏，惟我与尔有是夫。（《论语·述而》）
◎且斗尊前见在身。（唐牛僧孺《席上赠刘梦得》）
◆甲寅（1074）十月作。（宋傅《东坡纪年录》）
◆公时由海州赴密，不复绕道至齐一视子由，故其词如此耳。（清王文诰《苏诗总案》）
◆绛人孙安常注坡词，参以汝南文伯起《小雪堂诗话》，删去他人所作《无愁可解》之类五十六首，其所是正亦无虑数十百处，坡词遂为完本，不可谓无功。然尚有可论者，如“古岸开青葑”《南柯子》以末后二句倒入前篇。此等犹为未尽，然特其小小者耳。就中“野店鸡号”一篇，极害义理，不知谁所作，世人误为东坡，而小说家又以神宗之言实之，云神宗闻此词不能平，乃贬坡黄州，且言“教苏某闲处袖手，看朕与王安石治天下”。安常不能辨，复收之集中。如“当时共客长安，似二陆初来俱妙年。有胸中万卷，笔头千字，致君尧舜，此事何难。用舍由时，行藏在我，袖手何妨闲处看”之句，其鄙俚浅近，叫呼衒鬻，殆市驵之雄醉饱而后发之，虽鲁直家婢仆且羞道，而谓东坡作者，误矣。又前人诗文有一句或一二字异同，盖传写之久，不无讹谬，或是落笔之后，随有改定。而安常一切以别本为是，是亦好奇尚异之蔽也。就孙集录取七十五首，遇语句两出者，择而从之。自馀“玉龟山”一篇，予谓非东坡不能作，孙以为古词，删去之，当自别有所据。姑存卷末，以候更考。（元元好问《遗山文集·东坡乐府集选引》）
永遇乐
孙巨源以八月十五日离海州，坐别于景疏楼上。既而与余会于润州，至楚州乃别。余以十一月十五日至海州，与太守会于景疏楼上，作此词以寄巨源。
长忆别时，景疏楼上，明月如水。美酒清歌，留连不住，月随人千里。别来三度，孤光又满，冷落共谁同醉。卷珠帘、凄然顾影，共伊到明无寐。
今朝有客，来从濉上，能道使君深意。凭仗清淮，分明到海，中有相思泪。而今何在，西垣清禁，夜永露华侵被。此时看、回廊晓月，也应暗记。
◎三五二八时，千里与君同。（南朝鲍照《月》）
◎西垣：中书省。
◆甲寅（1074），海州寄巨源作。（宋傅《东坡纪年录》）
减字木兰花
空床响琢，花上春禽冰上雹。醉梦尊前，惊起湖风入坐寒。
《转关》《镬索》，春水流弦霜入拨。月堕更阑，更请宫高奏独弹。
◎正之云，《转关六么》、《濩索梁州》、《历弦薄媚》、《醉吟商胡渭州》，此四曲承平时专入琵琶，今不复有能传者。（宋范成大《复作韵记昨日坐中剧谈及赵家琵琶之妙呈王正之提刑二绝》自注）
◎间关莺语花底滑，幽咽流泉水下滩。（唐白居易《琵琶行》）
蝶恋花密州上元
灯火钱塘三五夜，明月如霜，照见人如画。帐底吹笙香吐麝，更无一点尘随马。
寂寞山城人老也，击鼓吹箫，却入农桑社。火冷灯稀霜露下，昏昏雪意云垂野。
◎正月十五日为上元。（《白氏六帖》）
◎暗尘随马去。（唐苏味道《正月十五夜》）
◆乙卯（1075）正月十五日作。（清王文诰《苏诗总案》）
江城子
乙卯正月二十日夜记梦。
十年生死两茫茫。不思量，自难忘。千里孤坟，无处话凄凉。纵使相逢应不识，尘满面，鬓如霜。
夜来幽梦忽还乡。小轩窗，正梳妆。相顾无言，惟有泪千行。料得年年肠断处，明月夜，短松冈。
◆词注谓公悼亡之作，考通义君卒于治平二年（1065）乙巳，至是熙宁八月乙卯（1075），正十年也。本集《亡妻王氏墓志铭》：治平二年五月丁亥，赵郡苏轼之妻卒于京师。其明年六月壬子，葬于眉之东北彭山县安镇乡可龙里先君先夫人墓之西北。（清王文诰《苏诗总案》）
雨中花慢
初至密州，以累年旱蝗，斋素累月。方春牡丹盛开，遂不获一赏。至九月，忽开千叶一朵，雨中特为置酒，遂作。
今岁花时深院，尽日东风，轻飏茶烟。但有绿苔芳草，柳絮榆钱。闻道城西，长廊古寺，甲第名园。有国艳带酒，天香染袂，为我留连。
清明过了，残红无处，对此泪洒尊前。秋向晚、一枝何事，向我依然。高会聊追短景，清商不假馀妍。不如留取，十分春态，付与明年。
◎明皇内殿赏牡丹，问侍臣牡丹诗谁为首。奏云，李正封诗曰：“国色朝酣酒，天香夜染衣。”（唐李浚《松窗杂录》）
◆乙卯（1075）九月作。（宋傅《东坡纪年录》）
江城子密州出猎
老夫聊发少年狂。左牵黄，右擎苍。锦帽貂裘，千骑卷平冈。为报倾城随太守，亲射虎，看孙郎。
酒酣胸胆尚开张。鬓微霜，又何妨。持节云中，何日遣冯唐。会挽雕弓如满月，西北望，射天狼。
◎（冯）唐事文帝，帝曰：“公何以言吾不能用颇、牧也？”唐对曰：“今臣窃闻魏尚为云中守，军市租尽以给士卒，出私养钱，五日壹杀牛，以飨宾客军吏舍人，是以匈奴远避，不近云中之塞。虏尝一入，尚帅车骑击之，所杀甚众。夫士卒尽家人子，起田中从军，安知尺籍伍符。终日力战，斩首捕虏，上功莫府，一言不相应，文吏以法绳之。其赏不行，吏奉法必用。愚以为陛下法太明，赏太轻，罚太重。且云中守尚坐上功首虏差六级，陛下下之吏，削其爵，罚作之。繇此言之，陛下虽得李牧，不能用也。臣诚愚，触忌讳，死罪！”文帝说，是日令唐持节赦魏尚，复以为云中守，而拜唐为车骑都尉。（《汉书·冯唐传》）
◎举长矢兮射天狼。（《楚辞·九歌·东君》）
◆乙卯（1075）冬，祭常山回，与同官习射放鹰作。（宋傅《东坡纪年录》）
水龙吟赠赵晦之吹笛侍儿
楚山修竹如云，异材秀出千林表。龙须半剪，凤膺微涨，玉肌匀绕。木落淮南，雨晴云梦，月明风袅。自中郎不见，桓伊去后，知孤负，秋多少。
闻道岭南太守，后堂深、绿珠娇小。绮窗学弄，《梁州》初遍，《霓裳》未了。嚼徵含宫，泛商流羽，一声云杪。为使君洗尽，蛮风瘴雨，作《霜天晓》。
◎（蔡）邕告吴人曰：吾昔尝经会稽高迁亭，见屋椽竹东间第十六可以为笛。取用果有异声。（《后汉书》注引张骘《文士传》）
◎桓伊：注见本卷《昭君怨》“谁作桓伊三弄”。
◎绿珠：石崇家妓名也。素善吹笛。另参见本卷《南乡子》“旌旆满江湖”注。
◎《梁州》，乃开元间西凉州所献之曲也。其词则贵妃为之。天宝初，罗公远侍明皇中秋宴，公远奏曰：“陛下能从臣月宫游乎？”命取桂枝杖，向空掷之为大桥，色如白金。上同行数十里，至大城阙，公远曰：“此月宫也。”仙女数百，素衣飘然，舞于广庭中。上问：“此为何曲？”曰：“《霓裳羽衣曲》也。”上密记其声节，及回，即喻伶人象其音调，制为《霓裳羽衣》之曲。初遍者，今乐府诸大曲，凡数十解，于攧前则有排遍，攧后则有延遍。此谓之初遍，岂非排遍之首谓乎？（《杨妃外传》）
《水龙吟》（楚山修竹如云）词意图
◆乙卯（1075）作。（宋傅《东坡纪年录》）
◆东坡《水龙吟》咏笛词，传有八字谥：“楚山修竹如云，异材秀出千林表”，此笛之质也；“龙须半剪，凤膺微涨，玉肌匀绕”，此笛之状也；“木落淮南，雨晴云梦，月明风袅”，此笛之时也；“自中郎不见，将军去后，知孤负，秋多少”，此笛之事也；“闻道岭南太守，后堂深、绿珠娇小”，此笛之人也；“绮窗学弄，《凉州》初试，《霓裳》未了”，此笛之曲也；“嚼徵含宫，泛商流羽，一声云杪”，此笛之音也；“为使君洗尽，蛮烟瘴雨，作《霜天晓》”，此笛之功也。嚼徵、含宫、泛商、流羽，五音已用其四，唯少一“角”字。末句作“《霜天晓》”，歇后一“角”字。（宋张端义《贵耳录》）
◆东坡词如《水龙吟》咏杨花、咏闻笛，又如《过秦楼》、《洞仙歌》、《卜算子》等作，皆清丽舒徐，高出人表。（宋张炎《词源》）
◆岭南太守闾丘公显致仕，居姑苏，东坡每过必留连。坡尝言，过姑苏不游虎丘，不谒闾丘，乃二欠事。其重之如此。一日，出其后房佐酒，有懿卿者，善吹笛，坡作《水龙吟》赠之，“楚山修竹如云”是也。词见《草堂诗馀》，而不知其事，故著之。（明杨慎《词品》卷三）
◆二百馀字，堪与马融《长笛赋》抗衡。（明卓人月《古今词统》）
◆非无字面芜累处，然丰骨毕竟超凡。玉田云“清丽舒徐”，未敢轻议也。（清先著、程洪《词洁》）
◆愚溪云：“笛制，取良竿，首存一节，节间留纤枝，剪而束之，节以下当膺处则微张，全体皆须白净。”此词上阕“龙须”三句形容尽致，“木落”三句咏笛而兼状景物，中郎桓伊，更悠然怀友，可谓句意并到。结句一奏霜天之曲，瘴雨蛮风，一时尽扫，见笛韵之高也。（俞陛云《唐五代两宋词选释》）
减字木兰花
送东武令赵昶失官归海州
贤哉令尹，三仕已之无喜愠。我独何人，犹把虚名玷搢绅。
不如归去，二顷良田无觅处。归去来兮，待有良田是几时？
◎令尹子文三仕为令尹，无喜色；三已之，无愠色。（《论语·公冶长》）
◎苏秦曰：“使我有洛阳负郭田二顷，吾岂能佩六国相印乎？”（《史记·苏秦列传》）
◆乙卯（1075）作。（宋傅《东坡纪年录》）
蝶恋花
微雪，客有善吹笛击鼓者，方醉中，有人送《苦寒诗》求和，遂以此答之。
帘外东风交雨霰。帘里佳人，笑语如莺燕。深惜今年正月暖，灯光酒色摇金盏。
掺鼓《渔阳》挝未遍。舞褪琼钗，汗湿香罗软。今夜何人吟古怨，清诗未了冰生砚。
◎曹操闻衡善击鼓，乃召为鼓史。因大会宾客，阅试音节。诸史过者，令脱其故衣，更着岑牟单绞之服。次至衡，衡方为渔阳掺挝，蹀而前，容态有异，声节悲壮，听者莫不慷慨。（《后汉书·祢衡传》）
◆丙辰（1076）春夜，文勋席上作。（清王文诰《苏诗总案》）
满江红
正月十三日，雪中送文安国还朝。
天岂无情，天也解、多情留客。春向暖、朝来底事，尚飘轻雪。君遇时来纡组绶，我应老去寻泉石。恐异时、杯酒复相思，云山隔。
浮世事，俱难必。人纵健，头应白。何辞更一醉，此欢难觅。不用向佳人诉离恨，泪珠先已凝双睫。但莫遣、新燕却来时，音书绝。
◎袖中有短诗，愿寄双飞燕。（南朝江淹《杂体诗》）
殢人娇戏邦直
别驾来时，灯火荧煌无数。向青琐、隙中偷觑，元来便是，共彩鸾仙侣。方见了、管须低声说与。
百子流苏，千枝宝炬，人间有、洞房烟雾。春来何事，故抛人别处。坐望断、楼中远山归路。
◎大和末，有书生文箫游锺陵，因中秋许仙君上升日，吴、蜀、楚、越士女骈集，生亦往焉。忽遇一姝，风韵出尘，吟诗曰：“若能相伴陟仙坛，应得文箫驾彩鸾。自有绣襦并甲帐，琼台不怕雪霜寒。”生曰：“吾姓名其兆乎？此必神仙之俦侣也。”夜四鼓，姝与三四辈独秉烛登山，生潜蹑其后。姝觉，回首曰：“岂非文箫耶？”至绝顶，乃知其为女仙矣。彩鸾与生有夙契，遂同归锺陵，仅十载。后至会昌间，遂入越王山，各乘一虎，登仙而去。（《传奇集》）
望江南超然台作
春未老，风细柳斜斜。试上超然台上看，半壕春水一城花，烟雨暗千家。
寒食后，酒醒却咨嗟。休对故人思故国，且将新火试新茶，诗酒趁年华。
◎冬节一百五日，即有疾风甚雨，谓之寒食，禁火三日。（南朝宗懔《荆楚岁时记》）
◎新火：《周官》以季春出火，则寒食后乃其时尔，故曰“新火”。
又
春已老，春服几时成？曲水浪低蕉叶稳，舞雩风软纻罗轻，酣咏乐升平。
微雨过，何处不催耕。百舌无言桃李尽，柘林深处鹁鸪鸣，春色属芜菁。
◎莫春者，春服既成，冠者五六人，童子六七人，浴乎沂，风乎舞雩，咏而归。（《论语·先进》）
◎晋武帝问尚书挚虞曰：“三月曲水，其义何？”答曰：“汉章帝时，平原徐肇以三月初生三女，至三日而俱亡，一村以为怪，乃招携至水滨盥洗，遂因水以泛觞。曲水之义起于此。”帝曰：“若所谈非好事。”尚书郎束皙曰：“仲治小生，不足以知。臣请说其始。昔周公成洛邑，因流水以泛酒，故逸诗曰：‘羽觞随流波。’又秦昭王三日置酒河曲，见有金人出奉水心剑曰：‘令君制有西夏。’乃因其处立为曲水。二汉相沿，皆为盛集。”帝曰：“善。”赐金五十斤，左迁仲治为阳城令。（南朝吴均《续齐谐记》）
◎蕉叶：杯名。
满江红
东武会流杯亭，上巳日作。城南有坡，土色如丹，其下有堤，壅邞淇水入城。
东武南城，新堤就、邞淇初溢。微雨过、长林翠阜，卧红堆碧。枝上残花吹尽也，与君试向江头觅。问向前、犹有几多春，三之一。
官里事，何时毕？风雨外，无多日。相将泛曲水，满城争出。君不见兰亭修禊事，当时坐上皆豪逸。到如今、修竹满山阴，空陈迹。
◎三月三日，都人并出水渚，为流杯曲水之饮。（南朝宗懔《荆楚岁时记》。另参见本卷《望江南》“春已老”注。）
◆丙辰（1076）上巳日，流觞于南禅小亭作。（宋傅《东坡纪年录》）
水调歌头
丙辰中秋，欢饮达旦，大醉，作此篇，兼怀子由。
明月几时有，把酒问青天。不知天上宫阙，今夕是何年。我欲乘风归去，惟恐琼楼玉宇，高处不胜寒。起舞弄清影，何似在人间。
转朱阁，低绮户，照无眠。不应有恨，何事长向别时圆。人有悲欢离合，月有阴晴圆缺，此事古难全。但愿人长久，千里共婵娟。
《水调歌头》（明月几时有）词意图
◎青天有月来几时，我今停杯一问之。（唐李白《把酒问月》）
◎八月十五夜，叶静能邀上游月宫，将行，请上衣裘而往。及至月宫，寒凛特异，上不能禁。静能出丹二粒进，上服之，乃止。（唐郑处诲《明皇杂录》）
◆此词清空中有意趣，无笔力者未易到。（宋张炎《词源》）
◆“人有”三句，大开大阖之笔，他人所不能。（王闿运《湘绮楼词选》）
◆发端从太白仙心脱化，顿成奇逸之笔。湘绮诵此词，以为此全字韵，可当三语掾，自来未经人道。（郑文焯手批《东坡乐府》）
◆苏轼于中秋夜宿金山寺，作《水调歌头》寄子由云云。神宗读至“琼楼玉宇”二句，乃叹曰：“苏轼终是爱君。”即量移汝州。（《坡仙集外纪》）
◆歌者袁绹，乃天宝之李龟年也，宣和间供奉九重。尝为吾言：东坡公昔与客游金山，适中秋夕，天宇四垂，一碧无际，加江流澒涌，俄月色如昼。遂共登金山山顶之妙高台，命绹歌其《水调歌头》曰：“明月几时有，把酒问青天。”歌罢，坡为起舞而顾问曰：“此便是神仙矣。”吾谓文章人物，诚千载一时，后世安所得乎？（宋蔡絛《铁围山丛谈》）
画堂春寄子由
柳花飞处麦摇波，晚湖净，鉴新磨。小舟飞棹去如梭，齐唱采菱歌。
平野水云溶漾，小楼风日晴和。济南何在暮云多，归去奈愁何。
江城子
前瞻马耳九仙山。碧连天，晚云闲。城上高台，真个是超然。莫使匆匆云雨散，今夜里，月婵娟。
小溪鸥鹭静联拳。去翩翩，点轻烟。人事凄凉，回首便他年。莫忘使君歌笑处，垂柳下，矮槐前。
◎马耳山高百丈，上有二石并举，望齐马耳，故世取名焉。（北朝郦道元《水经注》）
◎子瞻守高密，因其城上之废台而增葺之，以告辙曰：“将何以名之？”辙曰：“天下之士，奔走于是非之场，浮沉于荣辱之海，嚣然尽力而忘反，亦莫自知也。而达者哀之，非以其超然不累于物耶？老子曰：‘虽有荣观，燕处超然。’试以‘超然’名之，可乎？”乃为之赋云云。（宋苏辙《超然台赋叙》）
◎沙头宿鹭联拳静，船尾跳鱼拨剌鸣。（唐杜甫《漫成一绝》）
◆丙辰（1076）十月，晚登超然台望月作。（清王文诰《苏诗总案》）
又东武雪中送客
相从不觉又初寒。对尊前，惜流年。风紧离亭，冰结泪珠圆。雪意留君君不住，从此去，少清欢。
转头山上转头看。路漫漫，玉花翻。云海光宽，何处是超然。知道故人想念否，携翠袖，倚朱阑。
◎转头山在诸城县南四十里。（《一统志·青州府》）
◆丙辰（1076）十二月，东武雪中送章传道作。（宋傅《东坡纪年录》）
南乡子席上劝李公择酒
不到谢公台，明月清风好在哉。旧日髯孙何处去，重来，短李风流更上才。
秋色渐摧颓，满院黄英映酒杯。看取桃花春二月，争开，尽是刘郎去后栽。
◎张辽问吴降人：“向有紫髯将军，长上短下，是谁？”答曰：“是孙会稽仲谋也。”（《三国志·吴书·吴主传》裴松之注）
◎短李：唐李绅为人短小精悍，于诗最有名，时号“短李”。
◎刘郎：注见本卷《阮郎归》“一年三度过苏台”。
◆丁巳（1077），过齐，时公择守齐，席上作。（宋傅《东坡纪年录》）
阳关曲答李公择
济南春好雪初晴，才到龙山马足轻。使君莫忘霅溪女，还作《阳关》肠断声。
◎霅溪在府治南，即诸水所汇也。（《一统志·湖州府》）
◎断肠声里唱《阳关》。（唐李商隐《赠歌妓二首》）
◆是阕第三句第五字，以入声为协律，盖昉于“劝君更尽一杯酒”也。（郑文焯手批《东坡乐府》）
蝶恋花暮春别李公择
簌簌无风花自堕。寂寞园林，柳老樱桃过。落日有情还照坐，山青一点横云破。
路尽河回人转柁。系缆渔村，月暗孤灯火。凭仗飞魂招楚些，我思君处君思我。
◆丁巳（1077）作。（宋傅《东坡纪年录》）
殢人娇小王都尉席上赠侍人
满院桃花，尽是刘郎未见。于中更、一枝纤软。仙家日月，笑人间春晚。浓睡起、惊飞乱红千片。
密意难传，羞容易变。平白地、为伊肠断。问君终日，怎安排心眼？须信道、司空自来见惯。
◎刘郎：见本卷《阮郎归》“一年三度过苏台”注。
◎刘尚书禹锡罢和州，为主客郎中，集贤殿学士。李司空罢镇在京，慕刘名，尝邀至第中，厚设饮馔。酒酣，命妙妓歌以送之。刘于席上赋诗曰：“鬌梳头宫样妆，春风一曲《杜韦娘》。司空见惯浑闲事，断尽江南刺史肠。”李因以妓赠之。（唐孟棨《本事诗·情感》）
◆丁巳（1077）二月，告下，以尚书祠部员外郎直史馆，徙知徐州军州事。三月二日寒食，与王诜饮于四照亭上作。（清王文诰《苏诗总案》）
洞仙歌
江南腊尽，早梅花开后。分付新春与垂柳。细腰肢、自有入格风流，仍更是，骨体清英雅秀。
永丰坊那畔，尽日无人，谁见金丝弄晴昼。断肠是飞絮时，绿叶成阴，无个事、一成消瘦。又莫是东风逐君来，便吹散眉间，一点春皱。
◎隔户垂杨弱袅袅，恰如十五女儿腰。（唐杜甫《绝句漫兴九首》）
◎永丰坊西南角园中有垂柳一株，柔条极茂。白尚书曾赋诗，传入乐府，流遍京都。近有诏旨，取两枝植于禁苑，乃知一顾增十倍之价，非虚语也。（唐白居易《河南卢贞和乐天诗序》）
阳关曲中秋作
暮云收尽溢清寒，银汉无声转玉盘。此生此夜不长好，明月明年何处看？
◆不字律，妙句天成。（郑文焯手批《东坡乐府》）
水调歌头
余去岁在东武，作《水调歌头》以寄子由。今年子由相从彭门百馀日，过中秋而去，作此曲以别。余以其语过悲，乃为和之，其意以不早退为戒，以退而相从之乐为慰云。
安石在东海，从事鬓惊秋。中年亲友难别，丝竹缓离愁。一旦功成名遂，准拟东还海道，扶病入西州。雅志困轩冕，遗恨寄沧洲。
岁云暮，须早计，要褐裘。故乡归去千里，佳处辄迟留。我醉歌时君和，醉倒须君扶我，惟酒可忘忧。一任刘玄德，相对卧高楼。
◎（谢）安字安石，少有重名，栖迟东土，放情丘壑。安妻，刘惔妹也，既见家门富贵，而安独静退，乃谓曰：“丈夫不如此也。”安掩鼻曰：“恐不免耳。”及万黜废，安始有仕进志，时年已四十馀矣。（《晋书·谢安传》）
◎谢安尝谓（王）羲之曰：“中年以来，伤于哀乐，与亲友别，辄作数日恶。”羲之曰：“年在桑榆，自然至此。顷正赖丝竹陶写，恒恐儿辈觉，损其欢乐之趣。”（《晋书·王羲之传》）
◎（谢）安虽受朝寄，然东山之志，始末不渝，每形于言色。及镇新城，尽室而行，造泛海之装，欲须经略粗定，自江道还东。雅志未就，遂遇疾笃，上疏请量宜旋旆。诏遣侍中慰劳，遂还都。闻当舆入西州门，自以本志不遂，深自慨失，因怅然谓所亲曰：“吾病殆不起乎！”（《晋书·谢安传》）
◎今之所谓得志者，轩冕之谓也。轩冕在身，物之傥来寄也。（《庄子·缮性》）
◎（顾荣）谓张翰曰：“惟酒可以忘忧，但无如作病何耳。”（《晋书·顾荣传》）
◎陈登字元龙。许汜曰：“陈元龙湖海之士，豪气未除。”刘备（字玄德）谓汜曰：“君言豪，宁有事耶？”汜曰：“昔过下邳，见元龙。元龙无主客之意，久不与语，自上大床卧，使客卧下床。”备曰：“天下大乱，望君有救世之意，而君求田问舍，言无可采，如小人，欲卧百尺楼，而卧君于地，何但上下床之间耶？”（《三国志·魏书·陈登传》）
◆丁巳（1077），子由过中秋而别作。（宋傅《东坡纪年录》）
浣溪沙
赠闾丘朝议，时还徐州。
一别姑苏已四年，秋风南浦送归船。画帘重见水中仙。
霜鬓不须催我老，杏丹依旧驻君颜。夜阑相对梦魂间。
◎春草碧色，春水绿波，送君南浦，伤如之何。（南朝江淹《别赋》）
◎郑生晨出，渡洛桥，遇艳丽，载而与俱，号曰泛人。居岁满，无以久留，生持泣留之不能，竟去。后十馀年，生之兄为岳州刺史，上巳日与家徒登岳阳楼，望岳渚，张乐宴酣。生愁思，吟诗曰：“情无限兮荡洋洋，怀佳期兮属三湘。”声未终，有画舻浮漾而来，中有彩楼，高百尺，其上施帷帐栏笼，画饰帏褰。有弹弦鼓吹者，皆神仙蛾眉，被服烟霞，裾袖皆广尺。中有一人起舞，含颦怨望，形类泛人，舞而歌曰：“泝青春兮江之隅，拖湖波兮袅绿裾。荷拳拳兮未舒，非同归兮焉如。”舞毕，敛袖翔然，凝望楼中。纵观方临槛，须臾风涛崩怒，遂迷所往。（《湘中怨》）
◎董奉居庐山，为人治病，重者种杏五株，轻者种一株，号董仙杏林。（《神仙传》）
◆丁巳（1077）八月，闾丘公显过彭城作。（清王文诰《苏诗总案》）
临江仙送李公恕
自古相从休务日，何妨低唱微吟。天垂云重作春阴。坐中人半醉，帘外雪将深。
闻道分司狂御史，紫云无路追寻。凄风寒雨更骎骎。问囚长损气，见鹤忽惊心。
◎杜牧为御史，分务洛阳。时李司徒罢镇闲居，声伎豪华，为当时第一，洛中名士咸谒见之。李乃大开筵席，当时朝客高流，无不臻赴。以杜持宪，不敢邀置。杜遣座客达意，愿与斯会。李不得已驰书。方对花独酌，亦已酣畅，闻命遽来。时会中已饮酒，女奴百馀人，皆绝艺殊色。杜独坐南行，瞪目注视。引满三卮，问李云：“闻有紫云者，孰是？”李指示之。杜凝睇良久，曰：“名不虚得，宜以见惠。”李俯而笑，诸妓亦皆回首破颜。杜又自饮三爵，朗吟而起曰：“华堂今日绮筵开，谁唤分司御史来。忽发狂言惊满座，两行红粉一时回。”意殊闲逸，傍若无人。（唐孟棨《本事诗·高逸》）
◎龟言此地之寒，鹤讶今年之雪。（北朝庾信《小园赋》）
浣溪沙
徐门石潭谢雨，道上作五首。潭在城东二十里，常与泗水增减，清浊相应。
照日深红暖见鱼，连村绿暗晚藏乌。黄童白叟聚睢盱。
麋鹿逢人虽未惯，猿猱闻鼓不须呼。归来说与采桑姑。
◎暂出白门前，杨柳可藏乌。（古乐府）
◎盱者，睢盱。睢盱者，喜悦之貌。（《易·豫》：“六三，盱豫，悔。迟，有悔。”孔颖达疏）
又
旋抹红妆看使君，三三五五棘篱门。相排踏破蒨罗裙。
老幼扶携收麦社，乌鸢翔舞赛神村。道逢醉叟卧黄昏。
又
麻叶层层檾叶光，谁家煮茧一村香。隔篱娇语络丝娘。
垂白杖藜抬醉眼，捋青捣麨软肌肠。问言豆叶几时黄。
◎檾高四五尺，或六七尺，叶似苎而薄，实如大麻子。今人绩为布。（《尔雅翼》）
◎莎鸡以六月振羽作声，连夜札札不止，其声如纺丝之声，故一名梭鸡，一名络纬。今俗人谓之络丝娘。（《尔雅翼》）
◎杖藜从白首。（唐杜甫《屏迹三首》）
◎“小麦青青大麦枯”。则青者已足捋，而枯者可为麨矣。（《汉书》）
又
簌簌衣巾落枣花，村南村北响缲车。牛衣古柳卖黄瓜。
酒困路长惟欲睡，日高人渴漫思茶。敲门试问野人家。
又
软草平莎过雨新，轻沙走马路无尘。何时收拾耦耕身。
日暖桑麻光似泼，风来蒿艾气如熏。使君元是此中人。
◆戊午（1078）作。（宋傅《东坡纪年录》）
又徐州藏春阁园中
惭愧今年二麦丰，千歧细浪舞晴空。化工馀力染夭红。
归去山公应倒载，阑街拍手笑儿童。甚时名作锦熏笼。
◎瑞香一名锦熏笼，一名锦被堆。（清高士奇《天禄识馀》）
◆戊午（1078），藏春阁作。（宋傅《东坡纪年录》）
又
缥缈红妆照浅溪，薄云疏雨不成泥。送君何处古台西。
废沼夜来秋水满，茂林深处晚莺啼。行人肠断草凄迷。
◆戊午（1078），送颜、梁，作《浣溪沙》。（宋傅《东坡纪年录》）
永遇乐
彭城夜宿燕子楼，梦盼盼，因作此词。
明月如霜，好风如水，清景无限。曲港跳鱼，圆荷泻露，寂寞无人见。紞如三鼓，铿然一叶，黯黯梦云惊断。夜茫茫、重寻无处，觉来小园行遍。
天涯倦客，山中归路，望断故园心眼。燕子楼空，佳人何在，空锁楼中燕。古今如梦，何曾梦觉，但有旧欢新怨。异时对、黄楼夜景，为余浩叹。
◎燕子楼：张建封镇武宁，盼盼乃徐府奇色，公纳之于燕子楼，三日乐不息。后别为新燕子楼，独安盼盼，以宠嬖焉。暨公薨，盼盼感激深恩，誓不他适。后往往不食，遂卒。
◎徐州张尚书有爱妓盼盼，善歌舞，雅多风态。予为校书郎时，游淮、泗间，张尚书宴予。酒酣，出盼盼佐欢。予因赠诗，落句云：“醉娇胜不得，风袅牡丹花。”（唐白居易《和燕子楼诗序》）
◎紞：击鼓声。
◎天畔登楼眼，随春入故园。（唐杜甫《春日梓州登楼二首》）
◎黄楼在铜山县城东门，宋郡守苏轼建。（《一统志》）
◆戊午（1078）十月，梦登燕子楼，翼日往寻其地作。（清王文诰《苏诗总案》）
◆公以“燕子楼空”三句语秦淮海，殆以示咏古之超宕，贵神情，不贵迹象也。余尝深味是言，若发奥悟。昨赋吴小城观梅《水龙吟》，有句云：“对此茫茫，何曾西子，能倾一顾。又水漂花出，无人见也，回阑绕，空怀古。”自信得清空之致，即从此词悟得法门。以视旧咏吴小城词，竟有仙凡之别。（郑文焯手批《东坡乐府》）
◆东坡守徐州，作燕子楼乐章，方具稿，人未知之。一日，忽哄传于城中，东坡讶焉。诘其所从来，乃谓发端于逻卒。东坡召而问之，对曰：“某稍知音律，尝夜宿张建封庙，闻有歌声，细听乃此词也，记而传之，初不知何谓。”东坡笑而遣之。（宋曾敏行《独醒杂志》）
千秋岁徐州重阳作
浅霜侵绿，发少仍新沐。冠直缝，巾横幅。美人怜我老，玉手簪金菊。秋露重，真珠满袖沾馀馥。
坐上人如玉，花映花奴肉。蜂蝶乱，飞相逐。明年人纵健，此会应难复。须细看，晚来明月和银烛。
◎汉末王公名士好服幅巾，盖裂取幅缣而横着之也。（《晋书·舆服志》）
◎花奴，汝阳王琎小字也。善羯鼓，明皇极钟爱焉，尝曰：“花奴姿质明莹，肌发光细，非人间人，必神仙谪堕也。”（《羯鼓录》）
◎红颜白面花映肉。（唐杜甫《暮秋忆枉裴道州手札》）
◎明年人纵健：注见本卷《浣溪沙》“白雪清词出坐间”。
◆戊午（1078）九月作。（宋傅《东坡纪年录》）
阳关曲赠张继愿
受降城下紫髯郎，戏马台南旧战场。恨君不取契丹首，金甲牙旗归故乡。
◎神龙三年，张仁愿于河北筑三受降城，首尾相应，以绝南寇之路。以拂云祠为中城，与东西两城相去各四百馀里。北拓地三百馀里，置烽堆一千八百所。自是突厥不敢度山放牧。（《旧唐书·张仁愿传》）
◎紫髯郎：注见本卷《南乡子》“不到谢公台”。
◎戏马台在彭城县南三里。（《太平寰宇记》）
◆戊午（1078）作。（宋傅《东坡纪年录》）
江城子别徐州
天涯流落思无穷。既相逢，却匆匆。携手佳人，和泪折残红。为问东风馀几许，春纵在，与谁同？
隋堤三月水溶溶。背归鸿，去吴中。回首彭城，清泗与淮通。欲寄相思千点泪，流不到，楚江东。
《江城子》（天涯流落思无穷）词意图
◆己未（1079）三月，告下，以祠部员外郎直史馆知湖州军州事。留别田叔通、寇元弼、石坦夫作。（清王文诰《苏诗总案》）
减字木兰花彭门留别
玉觞无味，中有佳人千点泪。学道忘忧，一念还成不自由。
如今未见，归去东园花似霰。一语相开，匹似当初本不来。
◎君子游道，乐以忘忧。（《汉书·杨恽传》）
西江月平山堂
三过平山堂下，半生弹指声中。十年不见老仙翁，壁上龙蛇飞动。
欲吊文章太守，仍歌杨柳春风。休言万事转头空，未转头时是梦。
◎平山堂：欧阳文忠公守扬州，于僧舍建平山堂，颇得观览之胜。《舆地纪胜》：在大明寺侧。负堂而望，江南诸山拱列檐下，故名，为士女游观之所。
◎二十瞬为一弹指。（《吕氏春秋》）
◎老仙翁：谓欧阳修。
◎百年随手过，万事转头空。（唐白居易《自咏》）
◆己未（1079）四月，同张大亨游平山堂。公倅杭、赴密、守湖，三过扬。熙宁辛亥，见欧阳公（修）于汝阴，至是元丰己未（1079），凡九年。词云“十年”，举成数也。（清王文诰《苏诗总案》）
南歌子湖州作
山雨萧萧过，溪风浏浏清。小园幽榭枕蘋汀，门外月华如水彩舟横。
苕岸霜花尽，江湖雪阵平。两山遥指海门青，回首水云何处觅孤城。
◎苕溪在安吉县西南七十五里，北流径长兴县东四十五里，乌程县南五十步。以其两岸多生芦苇，故曰苕溪。（宋乐史《太平寰宇记》）
◆己未（1079）五月十三日，钱氏园送刘撝赴馀姚作。（清王文诰《苏诗总案》）
又送行甫赴馀姚
日出西山雨，无晴又有晴。乱山深处过清明，不见彩绳花板细腰轻。
尽日行桑野，无人与目成。且将新句琢琼英，我是世间闲客此闲行。
◎东边日出西边雨，道是无晴还有晴。（唐刘禹锡《竹枝》）
◎彩绳花板：秋千戏也。
◎景物登临闲始见，愿为闲客此闲行。（唐杜牧《八月十二日得替后移居霅溪馆因题长句四韵》）
又
雨暗初疑夜，风回便报晴。淡云斜照着山明，细草软沙溪路马蹄轻。
卯酒醒还困，仙村梦不成。蓝桥何处觅云英，只有多情流水伴人行。
◎明日早花应更好，心期同醉卯时杯。（唐白居易《蔷薇正开春酒初熟因招刘十九张大夫崔二十四同饮》）
◎唐长庆中，有裴航秀才下第游襄汉，与樊夫人同舟。樊赠诗：“一饮琼浆百感生，玄霜捣尽见云英。蓝桥便是神仙宅，何必崎岖上玉京。”后经蓝桥驿，道渴，求浆，见女子云英，愿纳厚礼娶之。访得玉杵臼，更为捣药百日。仙姬迎航往一大第就礼，遂遣航将妻入玉峰洞中，饵绛雪琼英之丹，神化自在，超为上仙。（唐裴硎《传奇》）
又
带酒冲山雨，和衣睡晚晴。不知钟鼓报天明，梦里栩然胡蝶一身轻。
老去才都尽，归来计未成。求田问舍笑豪英，自爱湖边沙路免泥行。
◎睡美不闻钟鼓传。（唐杜甫《偪侧行赠毕曜》）
◎昔者庄周梦为胡蝶，栩栩然胡蝶也。自喻适志与，不知周也。俄然觉，则蘧蘧然周也。不知周之梦为胡蝶与，胡蝶之梦为周与？周与胡蝶则必有分矣，此之谓物化。（《庄子·齐物论》）
◎老去才虽尽，愁来兴甚长。（唐杜甫《寄彭州高三十五使君适虢州岑二十七长史参三十韵》）
◎向蜀还秦计未成。（唐郑谷《兴州江馆》）
◎求田问舍：注见本卷《水调歌头》“安石在东海”。
双荷叶
湖州贾耘老小妓名双荷叶。
双溪月，清光偏照双荷叶。双荷叶。红心未偶，绿衣偷结。
背风迎雨流珠滑，轻舟短棹先秋折。先秋折。烟鬟未上，玉杯微缺。
◎双溪：谓苕、霅二溪。
◎庐山上有三石梁，长数十丈，广不盈尺。吴猛将弟子登山，见一老公坐桂树下，以玉杯承甘露与猛，猛遍与弟子饮之。（《述异记》）
◆己未（1079）作。（宋傅《东坡纪年录》）
渔家傲七夕
皎皎牵牛河汉女，盈盈临水无由语。望断碧云空日暮。无寻处，梦回芳草生春浦。
鸟散馀花纷似雨，汀洲蘋老香风度。明月多情来照户。但揽取，清光长送人归去。
◎迢迢牵牛星，皎皎河汉女。河汉清且浅，相去复几许。盈盈一水间，脉脉不得语。（《古诗十九首》）
◎日暮碧云合，佳人殊未来。（南朝江淹《休上人怨别》）
◎鱼戏新荷动，鸟散馀花落。（南朝谢朓《游东田》）
◎照之有馀辉，揽之不盈手。（晋陆机《拟明月何皎皎》）
临江仙
龙丘子自洛之蜀，载二侍女，戎装骏马，至溪山佳处辄留数日，见者以为异人。其后十年，筑室黄冈之北，号曰静安居士，作此词赠之。
细马远驮双侍女，青巾玉带红靴。溪山好处便为家。谁知巴峡路，却见洛城花。
面旋落英飞玉蕊，人间春日初斜。十年不见紫云车。龙丘新洞府，铅鼎养丹砂。
◎吴姬十五细马驮，青黛画眉红锦靴。（唐李白《对酒》）
◎是山皆有寺，何处不为家。（唐僧可士《送僧》）
◎繁英飞面旋，艳舞起翩跹。（宋曾巩《亳州雪》）
◎七月七日夜，帝于寻真台见王母乘紫云辇来。（《汉武外传》）
◆己未（1079）八月，送御史台根勘。十二月，责授检校尚书水部员外郎，充黄州团练副使，本州安置。庚申（1080）正月，赠故人陈慥季常作。（清王文诰《苏诗总案》）
◆词句亦飘飘欲仙。（郑文焯手批《东坡乐府》）
◆东坡云：龙丘子自洛之蜀，载二侍女，戎装骏马，至溪山佳处辄留数日，见者以为异人。后十年，筑室黄冈之北，号静庵居士，作《临江仙》赠之云云。龙丘子即陈季常也。《西清诗话》云：季常自以为饱禅学，妻柳，颇悍忌，季常畏之，故东坡因诗戏之，有“忽闻河东狮子吼，拄杖落手心茫然”之句。观此，则知季常载二侍女以远游，及暮年甘于枯寂，盖有所制而然，亦可悯笑也。（宋胡仔《苕溪渔隐丛话》）
西江月黄州中秋
世事一场大梦，人生几度新凉。夜来风叶已鸣廊，看取眉头鬓上。
酒贱常愁客少，月明多被云妨。中秋谁与共孤光，把盏凄然北望。
◆庚申（1080）八月十五日作。（清王文诰《苏诗总案》）
◆《古今词话》：东坡在黄州，中秋夜对月独酌，作《西江月》词云云。坡以谗言谪居黄州，郁郁不得志，凡赋诗缀词，必写其所怀，然一日不负朝廷。其怀君之心，末句可见矣。苕溪渔隐曰：《聚兰集》载此词，注曰“寄子由”，故后句云：“中秋谁与共孤光，把酒凄凉北望。”则兄弟之情，见于句意之间矣。疑是在钱唐作，时子由为睢阳幕客。若《词话》所云，则非也。（宋胡仔《苕溪渔隐丛话》）
定风波
十月九日，孟亨之置酒秋香亭。有双拒霜独向君猷而开，坐客喜笑，以为非使君莫可当此花，故作是篇。
两两轻红半晕腮，依依独为使君回。若道使君无此意，何为，双花不向别人开？
但看低昂烟雨里，不已，劝君休诉十分杯。更问尊前狂副使，来岁，花开时节与谁来？
◎芙蓉一名拒霜，艳如荷花。八九月始开，故名拒霜。（《本草》）
◆庚申（1080），孟亨之置酒西风亭作。（宋傅《东坡纪年录》）
少年游
黄之侨人郭氏，每岁正月迎紫姑神，以箕为腹，箸为口，画灰盘中为诗，敏捷立成。余往观之，神请余作《少年游》，乃以此戏之。
玉肌铅粉傲秋霜，准拟凤呼凰。伶伦不见，清香未吐，且糠粃吹扬。
到处成双君独只，空无数、烂文章。一点香檀，谁能借箸，无复似张良。
◎世有紫姑神，云是人家妾，为大妇所嫉，每以秽事相次役。正月十五日，感激而死。故世人以其日作其形，夜于厕间迎之。（南朝刘敬叔《异苑》）
◎郦食其劝汉王（刘邦）立六国后，张良从外来谒汉王，方食，曰：“子房前，客有为我计挠楚权者。”具以郦生语告于子房，曰：“何如？”良曰：“谁为陛下画此计者？陛下事去矣。”汉王曰：“何哉？”张良曰：“臣请藉前箸为大王筹之。”（《史记·留侯世家》）
又端午赠黄守徐君猷
银塘朱槛曲尘波，圆绿卷新荷。兰条荐浴，菖花酿酒，天气尚清和。
好将沉醉酬佳节，十分酒、一分歌。狱草烟深，讼庭人悄，无吝宴游过。
◎五月五，蓄兰沐浴。（《大戴礼记·夏小正》）
◎端午，以菖蒲一寸九节者泛酒，以辟瘟气。（南朝宗懔《荆楚岁时记》）
◆辛酉（1081）五月五日，过徐大受饮作。（清王文诰《苏诗总案》）
浣溪沙
十二月二日雨后微雪，太守徐君猷携酒见过，坐上作《浣溪沙》三首。明日酒醒，雪大作，又作二首。
覆块青青麦未苏，江南云叶暗随车。临皋烟景世间无。
雨脚半收檐断线，雪床初下瓦跳珠。归来冰颗乱黏须。
◎入风衣暂敛，随车盖转轻。作叶还依树，为楼欲近城。（陈蔡凝《春云》）
又
醉梦昏昏晓未苏，门前轣辘使君车。扶头一盏怎生无？
废圃寒蔬挑翠羽，小槽春酒滴真珠。清香细细嚼梅须。
◎一榼扶头酒，泓澄泻玉壶。十分蘸甲酌，潋滟满银盂。（唐白居易《早饮湖州酒寄崔使君》）
◎琉璃钟，琥珀秾，小槽酒滴真珠浓。（唐李贺《将进酒》）
又
雪里餐毡例姓苏，使君载酒为回车。天寒酒色转头无。
荐士已闻飞鹗表，报恩应不用蛇珠。醉中还许揽桓须。
◎（苏）武使匈奴，胁使降，武不可。匈奴乃幽武，置大窖中，绝其饮食。天雨雪，武卧啮雪，与毡毛并咽之，数日不死。匈奴以为神。徙武北海上，使牧羝，羝乳乃得归。（《汉书·苏武传》）
◎鸷鸟累百，不如一鹗。（汉孔融《荐祢衡表》）
◎隋侯见大蛇伤断，以药傅而涂之。后蛇于夜中衔大珠以报之，因曰隋侯之珠。（《淮南子》高诱注）
◎谢安女婿王国宝专利无检行，安恶其为人，每抑制之。及孝武末年，嗜酒好内，而会稽王道子昏醟尤甚，惟狎昵谄邪，于是国宝谗谀之计，稍行于主相之间。而好利险诐之徒，以安功名盛极而构会之，嫌隙遂成。帝召伊饮燕，安侍坐。帝命伊吹笛，伊神色无迕，即吹为一弄。乃放笛云：“臣于筝，分乃不及笛，然自足以韵合歌管，请以筝歌，并请一吹笛人。”帝善其调达，乃敕御妓奏笛。伊又云：“御府人于臣必自不合。臣有一奴，善相便串。”帝弥赏其放率，乃许召之。奴既吹笛，伊便抚筝而歌怨诗曰：“为君既不易，为臣良独难。忠信事不显，乃有见疑患。周旦佐文武，《金縢》功不刊。推心辅王政，二叔反流言。”声节慷慨，俯仰可观。安泣下沾衿，乃越席而就之，捋其须曰：“使君于此不凡。”帝甚有愧色。（《晋书·桓伊传》）
◆辛酉（1081），微雪作。（宋傅《东坡纪年录》）
又
半夜银山上积苏，朝来九陌带随车。涛江烟渚一时无。
空腹有诗衣有结，湿薪如桂米如珠。冻吟谁伴捻髭须。
◎穆王游化人之宫，实以为清都紫微，钧天广乐，帝之所居。王俯而视之，其宫榭若累瑰积苏焉。（《列子·周穆王》）
◎随车翻缟带，逐马散银杯。（唐韩愈《咏雪赠张籍》）
◎董京能诗，逍遥吟咏，常宿白社中。时丐于市，得残碎缯絮，结以自覆，全帛佳绵，则不肯受。（《晋书·隐逸传》）
◎苏秦谓楚王曰：“楚国食贵于玉，薪贵于桂。”（《战国策·楚策》）
又
万顷风涛不记苏，雪晴江上麦千车。但令人饱我愁无。
翠袖倚风萦柳絮，绛唇得酒烂樱珠。尊前呵手镊霜须。
◎翠袖低徊真蹀躞，朱唇得酒假樱桃。（唐方干《赠美人四首》）
◆辛酉（1081）大雪，又作。（宋傅《东坡纪年录》）
江城子
大雪，有怀朱康叔使君，亦知使君之念我也，作此以寄之。
黄昏犹是雨纤纤。晓开帘，欲平檐。江阔天低，无处认青帘。孤坐冻吟谁伴我，揩病目，捻衰髯。
使君留客醉厌厌。水晶盐，为谁甜。手把梅花，东望忆陶潜。雪似故人人似雪，虽可爱，有人嫌。
◎白鸟窥鱼网，青帘认酒家。（唐郑谷《旅寓洛南村舍》）
◎厌厌夜饮，不醉无归。（《诗经·小雅·湛露》）
◎帝语至中夜，赐浩缥醪酒十斛，水晶戎盐一两，曰：“朕味卿言，若此盐酒，故与卿同其味也。”（《北史·崔浩传》）
◆辛酉（1081）十二月，雪中有怀朱寿昌作。（清王文诰《苏诗总案》）
满江红寄鄂州朱使君寿昌
江汉西来，高楼下、蒲萄深碧。犹自带、岷峨雪浪，锦江春色。君是南山遗爱守，我为剑外思归客。对此间、风物岂无情，殷勤说。
《江表传》，君休读。狂处士，真堪惜。空洲对鹦鹉，苇花萧瑟。独笑书生争底事，曹公黄祖俱飘忽。愿使君、还赋谪仙诗，追黄鹤。
◎江带岷峨雪，川横山峡流。（唐李白《经乱离后天恩流夜郎忆旧游书怀赠江夏韦太守良宰》）
◎《江表传》：《江表传》载江左吴时事，多见汉末群雄角逐之义，《三国志》每引以为证也。
◎祢衡字正平，平原般人。少有才辩，而气尚刚傲，好矫时慢物。孔融既爱衡才，数称述于曹操，操喜，敕门者有客便通，待之极晏。衡乃着布单衣疏巾，手持三尺棁杖，坐大营门，以杖棰地大骂。吏白：“外有狂生，坐于营门，言语悖逆，请收案罪。”操怒，谓融曰：“祢衡竖子，孤杀之犹鼠雀耳。顾此人素有虚名，远近将谓孤不能容之。今送与刘表，视当何如。”于是遣人骑送之。表及荆州士大夫先服其才名，甚宾礼之。后复侮慢于表，表耻不能容，以江夏太守黄祖性急，故送衡与之。祖亦善待焉。衡为作书记，轻重疏密，各得体宜。祖持其手曰：“处士，此正得祖意，如祖腹中之所欲言也。”后黄祖在蒙冲船上大会宾客，而衡言不逊顺。祖惭，乃诃之。衡更熟视曰：“死公，云等道？”祖大怒，令五百将出，欲加棰，衡方大骂。祖恚，遂令杀之。（《后汉书·文苑传》）
◎鹦鹉洲：祢衡死，埋于沙洲之上，后人因号其洲曰鹦鹉洲，以衡尝为《鹦鹉赋》故也。
◎晴川历历汉阳树，芳草萋萋鹦鹉洲。（唐崔灏《黄鹤楼》）
◎鹦鹉洲在江夏县西南二里。（《一统志》）
◎李太白初自蜀至京师，舍于逆旅。贺监知章闻其名，首访之。既奇其姿，复请所为文，出《蜀道难》以示之。读未竟，称叹者数四，号为谪仙。解金龟换酒，与倾尽醉，期不间日。由是称誉光赫。（唐孟棨《本事诗·高逸》）

[book_title]苏轼词集卷二
水龙吟
闾丘大夫孝终公显尝守黄州，作栖霞楼，为郡中绝胜。元丰五年，余谪居黄，正月十七日，梦扁舟渡江，中流回望，楼中歌乐杂作，舟中人言公显方会客也。觉而异之，乃作此曲，盖越调《鼓笛慢》。公显时已致仕，在苏州。
小舟横截春江，卧看翠壁红楼起。云间笑语，使君高会，佳人半醉。危柱哀弦，艳歌馀响，绕云萦水。念故人老大，风流未减，空回首，烟波里。
推枕惘然不见，但空江、月明千里。五湖闻道，扁舟归去，仍携西子。云梦南州，武昌东岸，昔游应记。料多情梦里，端来见我，也参差是。
◎《水龙吟》，姜夔词注无射商，俗名越调。吕渭老词名《鼓笛慢》。（《钦定词谱》）
◎薛谭学讴于秦青，未穷青之技，自谓尽之，遂辞归。秦青弗止，饯于郊衢，抚节悲歌，声振林木，响遏行云。薛谭乃谢求反，终身不敢言归。（《列子·汤问》）
◎五湖三句：注见卷一《菩萨蛮》“玉童西迓浮丘伯”。
◆壬戌（1082）作。（宋傅《东坡纪年录》）
◆突兀而起，仙乎，仙乎！“翠壁”句，奇崭不露雕琢痕。上阕全写梦境，空灵中杂以凄丽。过片始言情，有沧波浩渺之致。真高格也。“云梦”二句，妙能写闲中情景。煞拍不说梦，偏说梦来见我，正是词笔高浑不犹人处。读东坡先生词，于气韵格律，并有悟到，空灵妙境，匪可以词家目之，亦不得不目为词家。世每谓其以诗入词，岂知言哉？董文敏论画曰：同能不如独诣。吾于坡仙词亦云。（郑文焯手批《东坡乐府》）
江城子
陶渊明以正月五日游斜川，临流班坐，顾瞻南阜，爱曾城之独秀，乃作《斜川诗》，至今使人想见其处。元丰壬戌之春，余躬耕于东坡，筑雪堂居之。南挹四望亭之后丘，西控北山之微泉。慨然而叹，此亦斜川之游也。乃作长短句，以《江城子》歌之。
梦中了了醉中醒。只渊明，是前生。走遍人间，依旧却躬耕。昨夜东坡春雨足，乌鹊喜，报新晴。
雪堂西畔暗泉鸣。北山倾，小溪横。南望亭丘，孤秀耸曾城。都是斜川当日境，吾老矣，寄馀龄。
◎吾其寄馀龄。（唐韩愈《过南阳》）
◆壬戌（1082）二月作。（清王文诰《苏诗总案》）
定风波
三月七日，沙湖道中遇雨，雨具先去，同行皆狼狈，余独不觉。已而遂晴，故作此。
莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。
料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。
◎登山临水，啸咏自若。（《晋书·阮籍传》）
◆壬戌（1082），相田至沙湖，道中遇雨作。（清王文诰《苏诗总案》）
◆此足征是翁坦荡之怀，任天而动。句亦瘦逸，能道眼前景，以曲笔直写胸臆，倚声能事尽之矣。（郑文焯手批《东坡乐府》）
浣溪沙
游蕲水清泉寺。寺临兰溪，溪水西流。
山下兰芽短浸溪，松间沙路净无泥。萧萧暮雨子规啼。
谁道人生无再少，门前流水尚能西。休将白发唱黄鸡。
◎淮南蕲春郡，领县四。其一蕲水，在州西北，本汉蕲春县地，唐武德四年，改曰兰溪，天宝中，改蕲水。（宋乐史《太平寰宇记》）
◎花有重开日，人无再少年。（《古诗》）
◎罢胡琴，掩秦瑟，玲珑再拜歌初毕。谁道使君不解歌，听唱黄鸡与白日。黄鸡催晓丑时鸣，白日催年酉前没。腰间红绶系未稳，镜里朱颜看已失。玲珑玲珑奈老何，使君歌了汝更歌。（唐白居易《醉歌示妓人商玲珑》）
◆壬戌（1082）三月，与庞医游清泉寺，饮王羲之洗笔泉，徜徉兰溪之上作。（清王文诰《苏诗总案》）
西江月
顷在黄州，春夜行蕲水中，过酒家，饮酒醉。乘月至一溪桥上，解鞍，曲肱醉卧少休。及觉已晓，乱山攒拥，流水锵然，疑非尘世也。书此语桥柱上。
照野弥弥浅浪，横空隐隐层霄。障泥未解玉骢骄，我欲醉眠芳草。
可惜一溪风月，莫教蹋碎琼瑶。解鞍攲枕绿杨桥，杜宇一声春晓。
◎王济善解马性，常乘一马，着连干障泥，前有一水，终不肯渡。济曰：“此必是惜障泥。”使人解去，便渡。故当时谓济有马癖。（《晋书·王济传》）
◆壬戌（1082）三月作。（《苏轼年谱》）
满江红
董毅夫名钺，自梓漕得罪，罢官东川。归鄱阳，过东坡于齐安。怪其丰暇自得，余问之，曰：“吾再娶柳氏，三日而去官。吾固不戚戚，而忧柳氏不能忘怀于进退也。已而欣然，同忧患若处富贵，吾是以益安焉。”命其侍儿歌其所作《满江红》。嗟叹之不足，乃次其韵。
忧喜相寻，风雨过、一江春绿。巫峡梦、至今空有，乱山屏簇。何似伯鸾携德耀，箪瓢未足清欢足。渐粲然、光彩照阶庭，生兰玉。
幽梦里，传心曲。肠断处，凭他续。文君婿知否，笑君卑辱。君不见《周南》歌《汉广》，天教夫子休乔木。便相将、左手抱琴书，云间宿。
◎梁鸿字伯鸾，扶风平陵人。邻里势家慕其高节，多欲女之，鸿并绝不娶。同县孟氏有女，状肥丑而黑，力举石臼，择对不嫁，至年三十。父母问其故，女曰：“欲得贤如梁伯鸾者。”鸿闻而聘之。女求作布衣麻屦，织作筐缉绩之具。及嫁，始以装饰入门，七日而鸿不答。妻乃跪床下，请曰：“窃闻夫子高义，简斥数妇，妾亦偃蹇数夫矣。今而见择，敢不请罪。”鸿曰：“吾欲裘褐之人，可与俱隐深山者尔。今又衣绮缟，傅粉墨，岂鸿所愿哉？”妻曰：“以观夫子之志耳。妾自有隐居之服。”乃更为椎髻，着布衣，操作而前。鸿大喜曰：“此真梁鸿妻也，能奉我矣。”字之曰德曜，名孟光。居有顷，妻曰：“常闻夫子欲隐居避患，今何为默默，无乃欲低头就之乎？”鸿曰：“诺。”乃共入霸陵山中，以耕织为业，咏诗书，弹琴以自娱。东出关，过京师，作《五噫》之歌。肃宗闻而非之，求鸿不得。乃易姓名，遂至吴，依大家皋伯通，居庑下，为人赁舂。每归，妻为具食，不敢于鸿前仰视，举案齐眉。伯通察而异之，曰：“彼佣能使其妻敬之如此，非凡人也。”乃方舍之于家。（《后汉书·逸民传》）
◎一箪食，一瓢饮，在陋巷，人不堪其忧，回也不改其乐。贤哉回也。（《论语·雍也》）
◎（谢）安尝戒约子侄，因曰：“子弟亦何豫人家事，而正欲使其佳？”诸人莫有言者。谢玄答曰：“譬如芝兰玉树，欲使其生于庭阶耳。”安大悦。（《晋书·谢安传》）
◎南有乔木，不可休思。汉有游女，不可求思。（《诗经·周南·汉广》）
◎左手引妻子，右手抱琴书，终老于斯，以成就平生之志。清泉白石，实闻斯言。（唐白居易《庐山草堂记》）
◆壬戌（1082）三月，和董钺。（清王文诰《苏诗总案》）
◆东坡为董毅夫作长短句：“文君婿知否，笑君卑辱。”奇语也。文君婿犹虞姬婿云。今刻本者不知有自，改“文君细知否”，可笑耳。（宋邵博《邵氏闻见后录》）
哨遍
陶渊明赋《归去来》，有其词而无其声。余既治东坡，筑雪堂于上，人俱笑其陋，独鄱阳董毅夫过而悦之，有卜邻之意。乃取《归去来词》，稍加櫽括，使就声律，以遗毅夫。使家僮歌之，时相从于东坡，释耒而和之，扣牛角而为之节，不亦乐乎？
为米折腰，因酒弃家，口体交相累。归去来，谁不遣君归？觉从前皆非今是。露未晞，征夫指余归路，门前笑语喧童稚。嗟旧菊都荒，新松暗老，吾年今已如此。但小窗容膝闭柴扉，策杖看孤云暮鸿飞。云出无心，鸟倦知还，本非有意。
噫！归去来兮，我今忘我兼忘世。亲戚无浪语，琴书中有真味。步翠麓崎岖，泛溪窈窕，涓涓暗谷流春水。观草木欣荣，幽人自感，吾生行且休矣。念寓形宇内复几时，不自觉皇皇欲何之。委吾心、去留谁计？神仙知在何处，富贵非吾志。但知临水登山啸咏，自引壶觞自醉。此生天命更何疑，且乘流、遇坎还止。
◎乘流则逝兮，遇坎则止。（汉贾谊《鵩鸟赋》）
◆壬戌（1082）春，以渊明《归去来辞》櫽括为《哨遍》。（宋傅《东坡纪年录》）
渔家傲赠曹光州
些小白须何用染，几人得见星星点。作郡浮光虽似箭。君莫厌，也应胜我三年贬。
我欲自嗟还不敢，向来三郡宁非忝。婚嫁事稀年冉冉。知有渐，千钧重担从头减。
◎近来时世轻前辈，好染髭须事后生。（唐刘禹锡《与歌者米嘉荣》）
◆壬戌（1082）六月，曹焕来谒。为《渔家傲》，使焕寄其父九章。（清王文诰《苏诗总案》）
定风波
元丰五年七月六日，王文甫家饮酿白酒，大醉。集古句作墨竹词。
雨洗娟娟嫩叶光，风吹细细绿筠香。秀色乱侵书帙晚，帘卷，清阴微过酒尊凉。
人画竹身肥拥肿，何用？先生落笔胜萧郎。记得小轩岑寂夜，廊下，月和疏影上东墙。
◎绿竹半含箨，新梢才出墙。色侵书帙晚，阴过酒尊凉。雨洗娟娟静，风吹细细香。但令无剪伐，会见拂云长。（唐杜甫《严郑公咏竹》）
◎萧郎：唐协律郎萧悦善画竹，举世无伦。白乐天尝为《画竹歌》曰：“萧郎下笔独逼真，丹青已来惟一人。人画竹身肥拥肿，萧画茎瘦节节竦。”
◆壬戌（1082）作。（宋傅《东坡纪年录》）
洞仙歌
余七岁时，见眉山老尼，姓朱，忘其名，年九十岁。自言尝随其师入蜀主孟昶宫中。一日大热，蜀主与花蕊夫人夜纳凉摩诃池上，作一词，朱具能记之。今四十年，朱已死久矣，人无知此词者。但记其首两句，暇日寻味，岂《洞仙歌令》乎？乃为足之云。
冰肌玉骨，自清凉无汗。水殿风来暗香满。绣帘开、一点明月窥人，人未寝，攲枕钗横鬓乱。
《洞仙歌》（冰肌玉骨）词意图
起来携素手，庭户无声，时见疏星渡河汉。试问夜如何？夜已三更，金波淡、玉绳低转。但屈指西风几时来，又不道流年，暗中偷换。
◎徐匡璋纳女于孟昶，拜贵妃，别号花蕊夫人，意花不足拟其色，似花蕊翾轻也。又升号慧妃，如其性也。王师下蜀，太祖闻其名，命别护送。陈无己云姓费，误矣。（宋吴曾《能改斋漫录》）
◎玉衡北两星为玉绳。（《春秋元命苞》）
◆东坡作长短句《洞仙歌》，所谓“冰肌玉骨，自清凉无汗”者，公自叙云：予幼时见一老人，年九十馀，能言孟蜀主时事，云“蜀主尝与花蕊夫人夜起，纳凉于摩诃池上，作《洞仙歌令》”。老人能歌之。予今但记其首两句，乃为足之。近见李公彦《季成诗话》，乃云：“杨元素作《本事》记《洞仙歌》：‘冰肌玉骨，自清凉无汗。’钱塘有老尼能诵后主诗首章两句，后人为足其意，以填此词。”其说不同。予友陈兴祖德昭云：“顷见一诗话，亦题云李季成作。乃全载孟蜀主一诗：‘冰肌玉骨清无汗，水殿风来暗香满。帘间明月独窥人，攲枕钗横云鬓乱。三更庭院悄无声，时见疏星渡河汉。屈指西风几时来，只恐流年暗中换。’云：‘东坡少年遇美人，喜《洞仙歌》，又邂逅处景色暗相似，故檃括稍协律以赠之也。’予以谓此说乃近之。”据此，乃诗耳，而东坡自序乃云《洞仙歌令》，盖公以此叙自晦耳。《洞仙歌》腔出近世，五代及国初未之有也。（宋张邦基《墨庄漫录》）
◆《漫叟诗话》云，杨元素作《本事曲》，记《洞仙歌》云云。钱塘有老尼，能诵后主诗首章两句，后人为足其意，以填此词。余尝见一士人诵全篇云：“冰肌玉骨清无汗，水殿风来暗香满。帘开明月独窥人，攲枕钗横云鬓乱。起来琼户启无声，时见疏星渡河汉。屈指西风几时来，只恐流年暗中换。”又东坡《洞仙歌》序云云。苕溪渔隐曰：《漫叟诗话》所载《本事曲》云钱塘一老尼，能诵后主诗首章两句，与东坡《洞仙歌》序全然不同，当以序为正也。（宋胡仔《苕溪渔隐丛话》）
◆子瞻佳词最多，其间杰出者，如……“冰肌玉骨，自清凉无汗”。夏夜词（略）凡此十馀词，皆绝去笔墨畦径间，直造古人不到处，真可使人一唱而三叹。（宋胡仔《苕溪渔隐丛话》）
◆蜀主孟昶令罗城上尽种芙蓉，盛开四十里。语左右曰：“古以蜀为锦城，今观之，真锦城也。”尝夜同花蕊夫人避暑摩诃池上，作《玉楼春》词云：“冰肌玉骨清无汗，水殿风来暗香满。绣帘一点月窥人，攲枕钗横云鬓乱。起来琼户启无声，时见疏星渡河汉。屈指西风几时来，只恐流年暗中换。”（《温叟诗话》）
◆孟蜀主水殿诗，东坡续为长短句。一云昶与花蕊夫人避暑摩诃池上所咏《玉楼春》词也。一云东坡少年遇美人，喜《洞仙歌》，又邂逅处景色暗相似，故櫽括稍协律以赠之也。然考东坡《洞仙歌》序云云，惟朱尼作宋尼，与诸本异。（宋姚宽《西溪丛话》）
◆词以意趣为主，要不蹈袭前人语意。如：……夏夜《洞仙歌》云：（略）。此数词皆清空中有意趣，无笔力者未易到。（宋张炎《词源》）
◆杜诗“关山同一点”，“点”字绝妙。东坡亦极爱之，作《洞仙歌》云：“一点明月窥人。”用其语也。（明杨慎《词品》）
◆东坡墨迹行书《洞仙歌》词一首，字如当三钱大，丰茂多姿，全法徐季海。此词首语“冰肌玉骨，自清凉无汗”，旧传蜀花蕊夫人句，后皆坡翁续成之，豪华婉逸，如出一手，亦公自所得意者。染翰洒洒，想见其轩渠满志也。（明李日华《味水轩日记》）
◆坡老改添此词数字，诚觉气象万千，其声亦如空山鸣泉，琴筑竞奏。（郑文焯手批《东坡乐府》）
念奴娇赤壁怀古
大江东去，浪淘尽、千古风流人物。故垒西边，人道是、三国周郎赤壁。乱石崩云，惊涛裂岸，卷起千堆雪。江山如画，一时多少豪杰。
遥想公瑾当年，小乔初嫁了，雄姿英发。羽扇纶巾，谈笑间、强虏灰飞烟灭。故国神游，多情应笑我，早生华发。人间如梦，一尊还酹江月。
◆壬戌（1082）七月作。（宋傅《东坡纪年录》）
◆东坡在玉堂日，有幕士善歌，因问：“我词何如柳七？”对曰：“柳郎中词，只合十七八女郎，执红牙板，歌‘杨柳岸、晓风残月’。学士词须关西大汉，铜琵琶，铁绰板，唱‘大江东去’。”东坡为之绝倒。（宋俞文豹《吹剑录》）
《念奴娇》（大江东去）词意图
◆昔人谓铜将军，铁绰板，唱苏学士“大江东去”，十八九岁好女子，唱柳屯田“杨柳岸晓风残月”，为词家三昧。然学士此词，亦自雄壮，感慨千古，果令铜将军于大江奏之，必能使江波鼎沸。至咏杨花《水龙吟慢》，又进柳妙处一层矣。（明王世贞《艺苑卮言》）
又中秋
凭高眺远，见长空万里，云无留迹。桂魄飞来光射处，冷浸一天秋碧。玉宇琼楼，乘鸾来去，人在清凉国。江山如画，望中烟树历历。
我醉拍手狂歌，举杯邀月，对影成三客。起舞徘徊风露下，今夕不知何夕。便欲乘风，翻然归去，何用骑鹏翼。水晶宫里，一声吹断横笛。
◎开元中，明皇与申天师游月中，见素娥十馀人，皓衣，乘白鸾，笑舞于广庭大桂树下，乐音嘈杂清丽。明皇归，制《霓裳羽衣曲》。（《异闻录》）
◎举杯邀明月，对影成三人。（唐李白《月下独酌》）
◎鹏之背，不知其几千里也，怒而飞，其翼若垂天之云。（《庄子·逍遥游》）
◆壬戌（1082）八月十五日作。（清王文诰《苏诗总案》）
南乡子
重九涵辉楼呈徐君猷。
霜降水痕收，浅碧鳞鳞露远洲。酒力渐消风力软，飕飕。破帽多情却恋头。
佳节若为酬，但把清尊断送秋。万事到头都是梦，休休。明日黄花蝶也愁。
◆壬戌（1082）作。（宋傅《东坡纪年录》）
◆从来九日用落帽事，东坡独云“破帽多情却恋头”，语为奇特，不知东坡用杜子美诗：“羞将短发还吹帽，笑倩旁人为整冠。”（宋胡舜陟《三山老人语录》）
临江仙夜归临皋
夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。
长恨此身非我有，何时忘却营营。夜阑风静縠纹平。小舟从此逝，江海寄馀生。
◎舜问乎丞曰：“道可得而有乎？”曰：“汝身非汝有也，女何得有夫道？”舜曰：“吾身非吾有也，孰有之哉？”曰：“是天地之委形也。”（《庄子·知北游》）
《南乡子》（霜降水痕收）词意图
◎无使汝思虑营营。（《庄子·庚桑楚》）
◎寸心仍有适，江海一扁舟。（唐高适《奉酬睢阳李太守》）
◆壬戌（1082）九月，雪堂夜饮，醉归临皋作。（清王文诰《苏诗总案》）
◆子瞻在黄州，与数客饮江上。夜归，江面际天，风露浩然，有当其意，乃作歌词，所谓“小舟从此逝，江海寄馀生”者，与客大歌数过而散。翼日喧传子瞻夜作此词，挂冠服江边，拏舟长啸去矣。郡守徐君猷闻之惊且惧，以为州失罪人，急命驾往谒，则子瞻鼻鼾如雷，犹未兴也。然此语卒传至京师，裕陵亦闻而疑之。（宋叶梦得《避暑录话》）
减字木兰花
赠徐君猷三侍人，一妩卿。
娇多媚杀，体柳轻盈千万态。殢主尤宾，敛黛含颦喜又瞋。
徐君乐饮，笑谑从伊情意恁。脸嫩肤红，花倚朱阑裹住风。
又胜之
双鬟绿坠，娇眼横波眉黛翠。妙舞蹁跹，掌上身轻意态妍。
曲穷力困，笑倚人旁香喘喷。老大逢欢，昏眼犹能子细看。
◎飞燕体轻，能为掌上舞。（《赵飞燕外传》）
又庆姬
天真雅丽，容态温柔心性慧。响亮歌喉，遏住行云翠不收。
妙词佳曲，啭出新声能断续。重客多情，满劝金卮玉手擎。
◎遏云：注见本卷《水龙吟》“小舟横截春江”。
◆壬戌（1082）十二月，张商英过黄州，会于徐大受席上作。（清王文诰《苏诗总案》）
又赠君猷家姬
柔和性气，雅称佳名呼懿懿。解舞能讴，绝妙年中有品流。
眉长眼细，淡淡梳妆新绾髻。懊恼风情，春着花枝百态生。
又赠胜之
天然宅院，赛了千千并万万。说与贤知，表德元来是胜之。
今来十四，海里猴儿奴子是。要赌休痴，六只骰儿六点儿。
◎闲草甚多，丛者束兮，靡者杳兮。仰风猎日，如立如笑兮，千千万万之容兮，不可得而状也。（唐杜牧《晚晴赋》）
◎海猴儿：言好孩儿也。
西江月
送建溪双井茶、谷帘泉与胜之。徐君猷家后房，甚慧丽，自陈叙本贵种也。
龙焙今年绝品，谷帘自古珍泉。雪芽双井散神仙，苗裔来从北苑。
汤发云腴酽白，盏浮花乳轻圆。人间谁敢更争妍，斗取红窗粉面。
◎建宁府建安县，有北苑茶龙焙监库，及石舍、永兴、丁地三银场。（《宋史·地理志》）
◎陆羽第水高下，有二十品，庐山谷帘水居第一。（唐陆羽《茶经》）
◎北苑茶正所产为曾坑，谓之正焙，非曾坑为沙溪，谓之外焙。二地相去不远，而茶种悬绝。沙溪色白过于曾坑，但味短而微涩，识茶者一啜，如别泾渭也。（宋叶梦得《避暑录话》）
◎枉压云腴为酪奴。（唐陆龟蒙《茶》）
菩萨蛮赠徐君猷笙妓
碧纱微露纤掺玉，朱唇渐暖参差竹。越调变新声，龙吟彻骨清。
夜阑残酒醒，惟觉霜袍冷。不见敛眉人，胭脂觅旧痕。
◎筠管参差排凤翅，月堂凄戚胜龙吟。最宜稍动纤纤玉，醉送当歌滟滟春。（唐罗邺《笙》）
醉翁操
琅琊幽谷，山川奇丽，泉鸣空涧，若中音会。醉翁喜之，把酒临听，辄欣然忘归。既去十馀年，而好奇之士沈遵闻之往游，以琴写其声，曰《醉翁操》。节奏疏宕而音指华畅，知琴者以为绝伦。然有其声而无其辞，翁虽为作歌，而与琴声不合。又依《楚词》作《醉翁引》，好事者亦倚其辞以制曲，虽粗合韵度，而琴声为词所绳约，非天成也。后三十馀年，翁既捐馆舍，遵亦没久矣。有庐山玉涧道人崔闲，特妙于琴，恨此曲之无词，乃谱其声，而请东坡居士以补之云。
琅然，清圜，谁弹？响空山，无言，惟翁醉中知其天。月明风露娟娟，人未眠。荷蒉过山前，曰有心也哉此贤。
醉翁啸咏，声和流泉。醉翁去后，空有朝吟夜怨。山有时而童巅，水有时而回川，思翁无岁年。翁今为飞仙，此意在人间，试听徽外三两弦。
◎环滁皆山也。其西南诸峰，林壑尤美，望之蔚然而深秀者，琅琊也。（宋欧阳修《醉翁亭记》）
◎余作醉翁亭于滁州，太常博士沈遵，好奇之士也，闻而往游焉。爱其山水，归而以琴写之，作《醉翁吟》三叠。去年秋，余奉使契丹，沈君会余恩、冀之间。夜阑酒半，援琴而作之，有其声而无其辞，乃为之辞以赠之。其辞曰云云。（宋欧阳修《醉翁吟》）
◎子击磬于卫，有荷蒉而过孔氏之门者，曰：“有心哉，击磬乎！”既而曰：“鄙哉，硁硁乎！莫己知也，斯己而已矣。深则厉，浅则揭。”子曰：“果哉，末之难矣。”（《论语·宪问》）
◎山无草木曰童，若童子未冠然。（《释名》）
◆壬戌（1082），为崔闲作。（清王文诰《苏诗总案》）
◆人谓东坡作此文，因难以见巧，故极工。余则以为不然。彼其老于文章，故落笔皆超逸绝尘耳。（宋黄庭坚《跋子瞻醉翁操》）
◆庆历中，欧阳文忠公谪守滁州。有琅琊幽谷，山川奇丽，鸣泉飞瀑，声若环佩，公临听忘归。僧智仙作亭其上，公刻石为记，以遗州人。既去十年，太常博士沈遵，好奇之士，闻而往游。爱其山水秀绝，以琴写其声，为《醉翁吟》，盖宫声三叠。后会公河朔，遵援琴作之，公歌以遗遵，并为《醉翁引》以叙其事。然调不主声，为知琴者所惜。后三十馀年，公薨，遵亦殁。其后庐山道人崔闲，遵客也，妙于琴理，常恨此曲无词，乃谱其声，请于东坡居士子瞻，以补其阙。然后声词皆备，遂为琴中绝妙，好事者争传。词不具录，“惟翁醉中”作“惟有醉翁”，“此贤”作“此弦”，下注“第二叠泛声同此”七字，“童巅”作“同巅”，“回川”作“回渊”。方其补词，闲为弦其声，居士倚为词，顷刻而就，无所点窜。遵之子为比丘，号本觉真禅师，居士书以与之云：二水同器，有不相入；二琴同手，有不相应。沈君信手弹琴而与泉合，居士纵笔作词而与琴会，此必有真同者矣。（宋王辟之《渑水燕谈录》）
◆读此词，髯苏之深于律可知。（郑文焯手批《东坡乐府》）
卜算子黄州定慧院寓居作
缺月挂疏桐，漏断人初静。谁见幽人独往来，缥缈孤鸿影。
惊起却回头，有恨无人省。拣尽寒枝不肯栖，寂寞沙洲冷。
◆壬戌（1082）十二月作。（清王文诰《苏诗总案》）
◆东坡雁词云“拣尽寒枝不肯栖”，以其不栖木，故云尔。盖激诡之致，词人正贵其如此，而或者以为语病，是尚可与言哉？近日张吉甫复以“鸿渐于木”为辨，而怪昔人之寡闻，此益可笑。易象之言，不当援引为证也。其实雁何尝栖木哉？（元王若虚《滹南遗老集诗话》）
《卜算子》（缺月挂疏桐）词意图
◆东坡道人在黄州时作，语意高妙，似非吃烟火食人语。非胸中有万卷书，笔下无一点尘俗气，孰能至此？（宋黄庭坚《跋东坡乐府》）
◆此东坡在黄州时作。鲖阳居士云：缺月，刺明微也。漏断，暗时也。幽人，不得志也。独往来，无助也。惊鸿，贤人不安也。回头，爱君不忘也。无人省，君不察也。拣尽寒枝不肯栖，不偷安于高位也。寂寞沙洲冷，非所安也。此词与《考槃》诗极相似。（清张惠言《词选》）
◆以《考槃》为比，其言非河汉也。此亦鄙人所谓作者未必然，读者何必不然。（2谭献《复堂词话》）
◆此亦有所感触，不必附会温都监女故事，自成馨逸。（郑文焯手批《东坡乐府》）
◆东坡先生谪居黄州，作《卜算子》云云，“漏断”作“梦断”，其属意盖为王氏女子也，读者不能解。张右史文潜继贬黄州，访潘邠老，尝得其详，题诗以志之：“空江月明鱼龙眠，月中孤鸿影翩翩。有人清吟立江边，葛巾藜杖眼窥天。夜冷月堕幽虫泣，鸿影翘沙衣露湿。仙人采诗作步虚，玉皇饮之碧琳腴。”（宋吴曾《能改斋漫录》）
◆《女红馀志》云，惠州温氏女超超，年及笄，不肯字人。闻东坡至，喜曰：“我婿也。”日徘徊窗外，听公吟咏，觉则亟去。东坡知之，乃曰：“吾将呼王郎与子为姻。”及东坡渡海归，超超已卒，葬于沙际。公因作《卜算子》词，有“拣尽寒枝不肯栖”之句。按词为咏雁，当别有寄托，何得以俗情傅会也。（清沈雄《古今词话》）
◆东坡《贺新郎》词“乳燕飞华屋”云云，后段“石榴半吐红巾蹙”以下皆咏榴，《卜算子》“缺月挂疏桐”云云，“缥缈孤鸿影”以下皆说鸿，别一格也。（元吴师道《吴礼部诗话》）
满庭芳
有王长官者，弃官黄州，三十三年，黄人谓之王先生。因送陈慥来过余，因为赋此。
三十三年，今谁存者？算只君与长江。凛然苍桧，霜干苦难双。闻道司州古县，云溪上、竹坞松窗。江南岸，不因送子，宁肯过吾邦。
摐摐，疏雨过，风林舞破，烟盖云幢。愿持此邀君，一饮空缸。居士先生老矣，真梦里、相对残釭。歌声断，行人未起，船鼓已逢逢。
◎摐，撞也。（《博雅》）
◆癸亥（1083）五月，陈慥报荆南庄田，同王长官来作。（清王文诰《苏诗总案》）
◆健句入词更奇峰，此境匪稼轩所能梦到。不事雕凿，字字苍寒，如空岩霜干，天风吹堕颇黎地上，铿然作碎玉声。（郑文焯手批《东坡乐府》）
水调歌头
黄州快哉亭赠张偓佺。
落日绣帘卷，亭下水连空。知君为我新作，窗户湿青红。长记平山堂上，攲枕江南烟雨，渺渺没孤鸿。认得醉翁语，山色有无中。
一千顷，都镜净，倒碧峰。忽然浪起，掀舞一叶白头翁。堪笑兰台公子，未解庄生天籁，刚道有雌雄。一点浩然气，千里快哉风。
◎平山栏槛倚晴空，山色有无中。（宋欧阳修《醉偎香》）
◎楚襄王游于兰台之宫，宋玉、景差侍。有风飒然而至，王乃披襟而当之，曰：“快哉此风，寡人所与庶人共者邪？”宋玉对曰：“此独大王之风耳，庶人安得而共之。”又：“清凉雄风，清清泠泠，愈病析酲，发明耳目，宁体便人。此所谓大王之雄风也。庶人之风，中心惨怛，生病造热，中唇为胗，得目为蔑，啗齰嗽获，死生不卒。此所谓庶人之雌风也。”（战国宋玉《风赋》）
◎颜成子游曰：“地籁则众窍是已，人籁则比竹是已，敢问天籁。”南郭子綦曰：“夫吹万不同，而使其自已也，咸其自取，怒者其谁邪？”（《庄子·齐物论》）
◎我知言，我善养吾浩然之气。其为气也，至大至刚，以直养而无害，则塞于天地之间。（《孟子·公孙丑上》）
◆此等句法，使作者稍稍矜才使气，便流入粗豪一派。妙能写景中人，用生出无限情思。（郑文焯手批《东坡乐府》）
《水调歌头》（落日绣帘卷）词意图
蝶恋花送潘大临
别酒劝君君一醉。清润潘郎，又是何郎婿。记取钗头新利市，莫将分付东邻子。
回首长安佳丽地。三十年前，我是风流帅。为向青楼寻旧事，花枝缺处馀名字。
◎（潘）岳字安仁，举秀才为郎。少时常挟弹出洛阳道，妇人遇之者，皆连手萦绕，投之以果，遂满车而归。徐陵《洛阳道》乐府：“潘郎车欲满，争奈掷花何。”（《晋书·潘岳传》）
◎何平叔晏美姿仪，面纯白，魏明帝疑其傅粉，夏日以汤饼食之，汗出，以朱衣拭面，色转皎然。（明何良俊《何氏语林》）
◆《蝶恋花》词，东坡在黄时，送潘邠老赴省试作也，今集不载。（宋吴曾《能改斋漫录》）
醉蓬莱
余谪居黄州，三见重九，每岁与太守徐君猷会于栖霞楼。今年公将去，乞郡湖南。念此惘然，故作是词。
笑劳生一梦，羁旅三年，又还重九。华发萧萧，对荒园搔首。赖有多情，好饮无事，似古人贤守。岁岁登高，年年落帽，物华依旧。
此会应须烂醉，仍把紫菊红萸，细看重嗅。摇落霜风，有手栽双柳。来岁今朝，为我西顾，酹羽觞江口。会与州人，饮公遗爱，一江醇酎。
◎处世若大梦，胡为劳其生。（唐李白《春日醉起言志》）
◎陈轸为楚使秦，过梁，欲见犀首，谢弗见。已乃见之。陈轸曰：“公何好饮也？”犀首曰：“无事也。”曰：“吾请令公餍事可也。”（《史记·陈轸传》）
◎孟嘉为征西将军桓温参军事，温甚礼之。及九月九日，温宴龙门山，参寮毕至。有风吹嘉帽落，温令左右勿言，以观其举止也。（《世说新语·识鉴》）
◎九月九日，佩茱萸，饮菊花酒，令人长寿。（《西京杂记》）
◎悲哉秋之为气也，萧瑟兮草木摇落而变衰。（战国宋玉《九辩》）
◆癸亥（1083）君猷将去作。（宋傅《东坡纪年录》）
◆结处掉入苍茫，便有无限离景。（郑文焯手批《东坡乐府》）
好事近黄州送君猷
红粉莫悲啼，俯仰半年离别。看取雪堂坡下，老农夫凄切。
明年春水漾桃花，柳岸隘舟楫。从此满城歌吹，看黄州阗咽。
◆癸亥（1083），君猷将去作。（宋傅《东坡纪年录》）
西江月重阳栖霞楼作
点点楼头细雨，重重江外平湖。当年戏马会东徐，今日凄凉南浦。
莫恨黄花未吐，且教红粉相扶。酒阑不必看茱萸，俯仰人间今古。
◎宋武帝为宋公，在彭城，九月九日出项羽戏马台，至今相承，以为故事。（《南史》）
定风波
王定国歌儿曰柔奴，姓宇文氏，眉目娟丽，善应对，家世住京师。定国南迁归，余问柔：“广南风土应是不好？”柔对曰：“此心安处，便是吾乡。”因为缀词云。
常羡人间琢玉郎，天应乞与点酥娘。自作清歌传皓齿，风起，雪飞炎海变清凉。
万里归来年愈少，微笑，笑时犹带岭梅香。试问岭南应不好，却道，此心安处是吾乡。
◎佳人绝代歌，独立发皓齿。（唐杜甫《听杨氏歌》）
◎安处是吾乡。（唐白居易《四十五》）
◆王定国自岭表归，出歌者柔奴，劝东坡饮。坡问：“广南风土应不好？”柔奴曰：“此心安处，便是吾乡。”东坡喜其语，作《定风波》词以记之。（宋孙宗鉴《东皋杂录》）
鹧鸪天
林断山明竹隐墙，乱蝉衰草小池塘。翻空白鸟时时见，照水红蕖细细香。
村舍外，古城旁，杖藜徐步转斜阳。殷勤昨夜三更雨，又得浮生一日凉。
◎杖藜徐步立芳洲。（唐杜甫《绝句漫兴九首》）
◆渊明诗：“啸傲东轩下，聊复得此生。”此词从陶诗中得来，逾觉清异。较“浮生半日闲”句，自是诗词异调。论者每谓坡公以诗笔入词，岂审音知言者？（郑文焯手批《东坡乐府》）
十拍子
白酒新开九酝，黄花已过重阳。身外傥来都似梦，醉里无何即是乡。东坡日月长。
玉粉旋烹茶乳，金虀新捣橙香。强染霜髭扶翠袖，莫道狂夫不解狂。狂夫老更狂。
◎陶潜盈把，既浮九酝之欢；毕卓持螯，须尽一生之兴。（唐中宗《九日登高诗序》）
◎物之傥来，寄也。（《庄子·缮性》）
◎庄子曰：“今子有大树，患其无用，何不树之于无何有之乡，广漠之野，彷徨乎无为其侧，逍遥乎寝卧其下。不夭斤斧，物无害者。无所可用，安所困苦哉？”（《庄子·逍遥游》）
◎无事日月长。（唐白居易《偶作二首》）
◎泛之白花如粉乳，乍见紫面生光华。（宋欧阳修《茶歌》）
◎染髭：注见本卷《渔家傲》“些小白须何用染”。
◎欲填沟壑惟疏放，自笑狂夫老更狂。（唐杜甫《狂夫》）
◆癸亥（1083）九月作。（清王文诰《苏诗总案》）
南歌子
黄州腊八日饮怀民小阁。
卫霍元勋后，韦平外族贤。吹笙只合在缑山，同驾彩鸾归去趁新年。
烘暖烧香阁，轻寒浴佛天。他时一醉画堂前，莫忘故人憔悴老江边。
◎卫霍：卫青、霍去病。
◎韦平：韦贤、平当。
◆癸亥（1083），饮张梦得小阁作。（清王文诰《苏诗总案》）
瑶池燕
闺怨，寄陈季常。
飞花成阵，春心困。寸寸，别肠多少愁闷。无人问，偷啼自揾，残妆粉。
抱瑶琴、寻出新韵，玉纤趁，《南风》来解幽愠。低云鬓，眉峰敛晕，娇和恨。
◎舜作五弦之琴，以歌《南风》诗曰：“南风之熏兮，可以解吾民之愠兮。”（《史记·五帝纪》）
◆东坡云：琴曲有《瑶池燕》，其词不协，而声亦怨咽。变其词作《闺怨》，寄陈季常去。此曲奇妙，勿妄与人云。（宋赵令畤《侯鲭录》）
满庭芳
元丰七年四月一日，余将去黄移汝，留别雪堂邻里二三君子。会李仲览自江东来别，遂书以遗之。
归去来兮，吾归何处，万里家在岷峨。百年强半，来日苦无多。坐见黄州再闰，儿童尽楚语吴歌。山中友，鸡豚社酒，相劝老东坡。
云何，当此去，人生底事，来往如梭？待闲看秋风，洛水清波。好在堂前细柳，应念我、莫剪柔柯。仍传语，江南父老，时与晒渔蓑。
◎杨朱曰：“百年寿之大齐，得百年者，千无一焉。设有一者，孩抱以逮昏老，几居其半矣。”（《列子·杨朱》）
◎年皆过半百，来日苦无多。（唐韩愈《除官赴阙至江州寄鄂岳李大夫》）
◎秋风吹洛水，落叶满长安。（唐吕洞宾《促拍满路花》）
◆甲子三月，告下，特授检校尚书水部员外郎，汝州团练副使，本州安置。（清王文诰《苏诗总案》）
◆使君抱负不凡。（郑文焯手批《东坡乐府》）
西江月
姑熟再见胜之，次前韵。
别梦已随流水，泪巾犹裛香泉。相如依旧是臞仙，人在瑶台阆苑。
花雾萦风缥缈，歌珠滴水清圆。蛾眉新作十分妍，走马归来便面。
◎（司马）相如见上好仙，因曰：“上林之事，未足美也，尚有靡者。臣尝为《大人赋》，未就，请具而奏之。”相如以为列仙之儒，居山泽间，形容甚臞，此非帝王之仙意也，乃遂奏《大人赋》。（《汉书·司马相如传》）
◎瑶台、阆苑：昆仑之别名。
◎珠唱铺圆袅袅长。（唐杜牧《羊栏浦夜陪宴会》）
◎（张）敞无威仪，时罢朝会，过走马章台街，使御吏驱，自以便面拊马。又为妇画眉，长安中传张京兆眉妩。有司以奏敞，上问之，对曰：“臣闻闺房之内，夫妇之私，有过于画眉者。”上爱其能，弗备责也。（《汉书·张敞传》。师古注：便面，所以障面，盖扇之类也。不欲见人，以此自障面，则得其便，故曰便面，亦曰屏面。）
◆徐君猷后房甚盛，东坡尝闻堂上丝竹，词中所谓“表德原来字胜之”者，所最宠也。东坡北归过南都，其人已归张乐全之子厚之恕矣。东坡复见之，不觉掩面号恸，妾乃顾其徒而大笑。东坡每以语人，为蓄婢之戒。（宋王明清《挥麈后录》）
渔家傲
金陵赏心亭送王胜之龙图。王守金陵，视事一日，移南郡。
千古龙蟠并虎踞，从公一吊兴亡处。渺渺斜风吹细雨。芳草渡，江南父老留公住。
公驾风车凌彩雾，红鸾骖乘青鸾驭。却讶此洲名白鹭。非吾侣，翩然欲下还飞去。
◎赏心亭在江宁县西下水门城上。（《一统志》）
◎青箬笠，绿蓑衣，斜风细雨不须归。（唐张志和《渔父》）
◎奇肱氏能为飞车，从风远行。（《括地图》）
◎三山半落青天外，二水中分白鹭洲。（唐李白《登金陵凤凰台》）
◆甲子（1084）八月，与王益柔游蒋山作。（清王文诰《苏诗总案》）
◆东坡自黄移汝，过金陵，见舒王，适陈和叔作守，多同饮会。一日游蒋山，和叔被召将行，舒王顾江山曰：“子瞻可作歌。”坡醉中书云云。（宋赵令畤《侯鲭录》）
浣溪沙席上赠楚守田待问小鬟
学画鸦儿正妙年，阳城下蔡困嫣然。凭君莫唱短因缘。
雾帐吹笙香袅袅，霜庭按舞月娟娟。曲终红袖落双缠。
◎东家之子，增之一分则太长，减之一分则太短，着粉则太白，施朱则太赤。眉如翠羽，肌如白雪，腰如束素，齿如含贝。嫣然一笑，惑阳城，迷下蔡。（战国宋玉《登徒子好色赋》）
又
一梦江湖费五年，归来风物故依然。相逢一醉是前缘。
迁客不应常眊矂，使君为出小婵娟。翠鬟聊着小诗缠。
◎进士不捷而饮，谓之打眊矂。（唐李肇《唐国史补》）
虞美人
波声拍枕长淮晓，隙月窥人小。无情汴水自东流，只载一船离恨向西州。
竹溪花浦曾同醉，酒味多于泪。谁教风鉴在尘埃，酝造一场烦恼送人来。
◆甲子（1084）十一月，与秦观淮上饮别作。（清王文诰《苏诗总案》）
◆东坡长短句云：“无情汴水自东流，只载一船离恨向西州。”张文潜用其意以为诗云：“亭亭画舸系东潭，只待行人酒半酣。不管烟波与风雨，载将离恨过江南。”王平甫尝爱而诵之，彼不知其出于东坡也。（宋吴曾《能改斋漫录》）
行香子
与泗守过南山晚归作。
北望平川，野水荒湾，共寻春、飞步孱颜。和风弄袖，香雾萦鬟。正酒酣时，人语笑，白云间。
飞鸿落照，相将归去。澹娟娟、玉宇清闲。何人无事，宴坐空山。望长桥上，灯火乱，使君还。
◎放散畔岸，骧以孱颜。（汉司马相如《大人赋》。注：孱颜，不齐也。）
◆甲子（1084），与刘士彦山行晚归作。（清王文诰《苏诗总案》）
◆东坡自黄州移汝州，舟次泗上，偶作词云：“何人无事，宴坐空山。望长桥上，灯火闹，使君还。”太守刘士彦，本出法家，山东木强人也。闻之，亟谒东坡，曰：“知有新词。学士名满天下，京师便传。在法，泗州夜过长桥者徒二年，况知州耶？”切告收起，勿以示人。（宋王明清《挥麈后录》）
◆人外之游，澹然仙趣。（郑文焯手批《东坡乐府》）
如梦令
元丰七年十二月十八日，浴泗州雍熙塔下，戏作《如梦令》两阕。此曲本唐庄宗制，名《忆仙姿》，嫌其名不雅，故改为《如梦令》。庄宗作此词，卒章云：“如梦，如梦，和泪出门相送。”因取以为名云。
《行香子》（北望平川）词意图
水垢何曾相受，细看两俱无有。寄语揩背人，尽日劳君挥肘。轻手，轻手，居士本来无垢。
◎泗州塔，人传下藏真身，后阁上碑道兴国中塑僧伽事甚详。塔本喻都料造，极工巧，俗谓塔顶为天门。（宋刘攽《中山诗话》）
又
自净方能净彼，我自汗流呀气。寄语澡浴人，且共肉身游戏。但洗，但洗，俯为人间一切。
◆甲子（1084）作。（宋傅《东坡纪年录》）
浣溪沙
元丰七年十二月二十四日，从泗州刘倩叔游南山。
细雨斜风作小寒，淡烟疏柳媚晴滩。入淮清洛渐漫漫。
雪沫乳花浮午盏，蓼茸蒿笋试春盘。人间有味是清欢。
◆甲子（1084）同刘倩叔游都梁山作。（清王文诰《苏诗总案》）
满庭芳
余年十七，始与刘仲达往来于眉山。今年四十九，相逢于泗上。淮水浅冻，久留郡中。晦日同游南山，话旧感叹，因作《满庭芳》云。
三十三年，飘流江海，万里烟浪云帆。故人惊怪，憔悴老青衫。我自疏狂异趣，君何事、奔走尘凡。流年尽，穷途坐守，船尾冻相衔。
巉巉，淮浦外，层楼翠壁，古寺空岩。步携手林间，笑挽攕攕。莫上孤峰尽处，萦望眼、云海相搀。家何在，因君问我，归梦绕松杉。
◎疏狂属年少，闲散为官卑。（唐白居易《代书诗一百韵寄微之》）
◆甲子（1084）作。（宋傅《东坡纪年录》）
水龙吟
昔谢自然欲过海求师蓬莱，至海中，或谓自然：“蓬莱隔弱水三十万里，不可到。天台有司马子微，身居赤城，名在绛阙，可往从之。”自然乃还，受道于子微，白日仙去。子微著《坐忘论》七篇，《枢》一篇。年百馀，将终，谓弟子曰：“吾居玉霄峰，东望蓬莱，尝有真灵降焉。今为东海青童君所召。”乃蝉脱而去。其后李太白作《大鹏赋》云：“尝见子微于江陵，谓余有仙风道骨，可与神游八极之表。”元丰七年冬，余过临淮，而湛然先生梁公在焉，童颜清彻，如二三十许人，然人亦有自少见之者。善吹铁笛，嘹然有穿云裂石之声。乃作《水龙吟》一首，记子微、太白之事，倚其声而歌之。
古来云海茫茫，道山绛阙知何处？人间自有，赤城居士，龙蟠凤翥。清净无为，《坐忘》遗照，八篇奇语。向玉霄东望，蓬莱晻霭，有云驾，骖风驭。
行尽九州四海，笑纷纷、落花飞絮。临江一见，谪仙风采，无言心许。八表神游，浩然相对，酒酣箕踞。待垂天赋就，骑鲸路稳，约相将去。
◎果州南充县，寒女谢自然。童騃无所识，但闻有神仙。轻生学其术，乃在金泉山。繁华荣慕绝，父母慈爱捐。凝心感魑魅，慌惚难具言。一朝坐空室，云雾生其间。如聆笙竽韵，来自冥冥天。白日变幽晦，萧萧风景寒。檐楹暂明灭，五色光属联。观者徒倾骇，踯躅讵敢前。须臾自轻举，飘若风中烟。茫茫八弦大，影响无由缘。（唐韩愈《谢自然》）
◎赤城山，天台之南门也。（《天台山图》）
◎司马承祯字子微，隐于天台山，自号白云子，有服饵之术。则天、中宗朝，频征不起。睿宗雅尚道教，稍加尊异，承祯方赴召。无何，苦辞归，乃赐宝琴花帔以遣之。（《大唐新语》）
◎玉霄峰在天台山，司马子微隐处。有蜀女谢自然，将诣蓬莱求师，遇一叟，指言司马承祯者，名在赤台，身居赤城，真良师也。遂从承祯得道，白日冲举。（《一统志》）
◎余昔于江陵见天台司马子微，谓余有仙风道骨，可与神游八极之表。因著《大鹏遇希有鸟赋》以自广。此赋已传于世，往往人间见之。悔其少作，未穷宏达之旨，中年弃之。及读《晋书》，睹阮宣子《大鹏赞》，鄙心陋之，遂更记忆，多将旧本不同，今复存手集。岂敢传诸作者，庶可示之子弟而已。（唐李白《大鹏赋序》）
◎晻霭，旌旗蔽日貌。（《文选·离骚》五臣注）
◆甲子（1084）冬作。（宋傅《东坡纪年录》）
满庭芳
余谪居黄州五年，将赴临汝，作《满庭芳》一篇别黄人。既至南都，蒙恩放归阳羡，复作一篇。
归去来兮，清溪无底，上有千仞嵯峨。画楼东畔，天远夕阳多。老去君恩未报，空回首、弹铗悲歌。船头转，长风万里，归马驻平坡。
无何，何处有，银潢尽处，天女停梭。问何事人间，久戏风波。顾谓同来稚子，应烂汝、腰下长柯。青衫破，群仙笑我，千缕挂烟蓑。
◎初冯驩闻孟尝君好客，蹑屩而见之，置传舍十日。孟尝君问传舍长曰：“客何所为？”答曰：“冯先生甚贫，犹有一剑耳，又蒯缑，弹其剑而歌曰：‘长铗归来乎，食无鱼。’”孟尝君迁之幸舍，食有鱼矣。五日，又问传舍长，答曰：“客又弹剑而歌曰：‘长铗归来乎，出无舆。’”孟尝君迁之代舍，出入乘舆车矣。五日，孟尝君复问传舍长，舍长答曰：“先生又尝弹剑而歌曰：‘长铗归来乎，无以为家。’”孟尝君不悦。（《史记·孟尝君列传》）
◎王良旁有八星，绝汉曰天潢。（《史记·天官书》）
◎晋中朝时，有民王质伐木至石室中，见童子四人，弹琴而歌，质倚柯听之。童子以一物如枣核与质，质含之，不复饥。俄顷，童子曰：“其归。”承声而去，斧柯漼然烂尽。既归，质去家已数十年，亲戚凋落，无复向时比矣。（北魏郦道元《水经注》）
◆乙丑（1085）二月，告下，仍以检校尚书水部员外郎、团练副使，不得签书公事，常州居住，再作《满庭芳》词。（清王文诰《苏诗总案》）
◆《桃溪客语》载：阳羡邵氏因东坡此词，遂名所居曰天远堂。余曾于吴市见一古砂壶，底有篆文，即此堂名，乃知为宋制邵家故物。惜未购致为憾耳。（郑文焯手批《东坡乐府》）
南乡子宿州上元
千骑试春游，小雨如酥落便收。能使江东归老客，迟留，白酒无声滑泻油。
飞火乱星球，浅黛横波翠欲流。不似白云乡外冷，温柔，此去淮南第一州。
◎天街小雨润如酥，草色遥看近却无。（唐韩愈《早春呈水部张十八员外》）
◎后进（赵）合德，帝大悦，以辅属体，无所不靡，谓为温柔乡，曰：“吾老是乡矣，不能效武皇帝求白云乡也。”（《飞燕外传》）
又
用前韵，赠田叔通舞鬟。
绣鞅玉镮游，灯晃帘疏笑却收。久立香车催欲上，还留，更且檀唇点杏油。
花遍《六幺》球，面旋回风带雪流。春入腰肢金缕细，轻柔，种柳应须柳柳州。
◎乐工进曲，录出要者名《录要》，误为《绿腰》、《六幺》。（《琵琶录》）
◎柳州柳刺史，种柳柳江边。（唐柳宗元《种柳戏题》）
◆乙丑（1085）四月作。（清王文诰《苏诗总案》）
又用韵和道辅
未倦长卿游，漫舞夭歌烂不收。不是使君能□世，谁留，教有琼梳脱麝油。
香粉缕金球，花艳红笺笔欲流。从此丹唇并皓齿，清柔，唱遍山东一百州。
◎发妙声于丹唇，激哀音于皓齿。（晋成公绥《啸赋》）
渔父
渔父饮，谁家去，鱼蟹一时分付。酒无多少醉为期，彼此不论钱数。
◎或置酒招之，造饮辄尽，期在必醉。（《南史·陶潜传》）
又
渔父醉，蓑衣舞，醉里却寻归路。轻舟短棹任横斜，醒后不知何处。
又
渔父醒，春江午，梦断落花飞絮。酒醒还醉醉还醒，一笑人间今古。
又
渔父笑，轻鸥举，漠漠一江风雨。江边骑马是官人，借我孤舟南渡。
◎江天漠漠鸟双去，风雨时时龙一吟。（唐杜甫《滟滪》）
菩萨蛮
买田阳羡吾将老，从来不为溪山好。来往一虚舟，聊从造物游。
有书仍懒著，且漫歌归去。筋力不辞诗，要须风雨时。
◎泛若不系之虚舟，而遨游者也。（《庄子·列御寇》）
◆乙丑（1085）五月，归宜兴作。（清王文诰《苏诗总案》）
蝶恋花
云水萦回溪上路。叠叠青山，环绕溪东注。月白沙汀翘宿鹭，更无一点尘来处。
溪叟相看私自语。底事区区，苦要为官去。尊酒不空田百亩，归来分取闲中趣。
◎坐上客常满，尊中酒不空。（《后汉书·孔融传》）
◆乙丑（1085）五月，起知登州，将行，有怀荆溪作。六月，告下，复朝奉郎，起知登州军州事。（清王文诰《苏诗总案》）
又
过涟水军赠赵晦之。
自古涟漪佳绝地。绕郭荷花，欲把吴兴比。倦客尘埃何处洗，真君堂下寒泉水。
左海门前鱼酒市。夜半潮来，月下孤舟起。倾盖相逢拚一醉，双凫飞去人千里。
◎河水清且涟漪。（《诗经·魏风·伐檀》。毛传：涟，风行水成文也。）
◎白头如新，倾盖如故。（汉邹阳《狱中上梁王书》）
◆乙丑（1085）十月作。以吴兴比涟水，故有“绕郭荷花”之句，非十月见荷花也。（清王文诰《苏诗总案》）
水调歌头
欧阳文忠公尝问余：“琴诗何者最善？”答以退之《听颖师琴》诗。公曰：“此诗固奇丽，然非听琴，乃听琵琶诗也。”余深然之。建安章质夫家善琵琶者乞为歌词，余久不作，特取退之词稍加櫽括，使就声律，以遗之云。
昵昵儿女语，灯火夜微明。恩怨尔汝来去，弹指泪和声。忽变轩昂勇士，一鼓填然作气，千里不留行。回首暮云远，飞絮搅青冥。
众禽里，真彩凤，独不鸣。跻攀寸步千险，一落百寻轻。烦子指间风雨，置我肠中冰炭，起坐不能平。推手从归去，无泪与君倾。
◎昵昵儿女语，恩怨相尔汝。划然变轩昂，勇士赴敌场。浮云柳絮无根蒂，天地阔远随飞扬。喧啾百鸟群，忽见孤凤凰。跻攀分寸不可上，失势一落千丈强。嗟予有两耳，未省听丝簧。自闻颖师琴，起坐在一旁。推手遽止之，湿衣泪滂滂。颖乎尔诚能，无以冰炭置我肠。（唐韩愈《听颖师琴》）
◎填然鼓之，或百步而后止，或五十步而后止。（《孟子·梁惠王上》）
◎臣之剑，十步一人，千里不留行。（《庄子·说剑》）
水龙吟
次韵章质夫《杨花》词。
似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被，莺呼起。
不恨此花飞尽，恨西园、落红难缀。晓来雨过，遗踪何在，一池萍碎。春色三分，二分尘土，一分流水。细看来，不是杨花，点点是离人泪。
◎打起黄莺儿，莫教枝上啼。啼时惊妾梦，不得到辽西。（唐金昌绪《春怨》）
◆章楶质夫作《水龙吟》咏杨花，其命意用事，清丽可喜。东坡和之，若豪放不入律吕，徐而视之，声韵谐婉，便觉质夫词有织绣工夫。晁叔用云：“东坡如毛嫱、西施，净洗却面，与天下妇人斗好，质夫岂可比耶？”（宋朱弁《曲洧旧闻》）
◆东坡《和章质夫杨花词》云“思量却是，无情有思”，用老杜“落絮游丝亦有情”也。“梦随风万里，寻郎去处，依前被，莺呼起”，即唐人诗云：“打起黄莺儿，莫教枝上啼。几回惊妾梦，不得到辽西。”“细看来，不是杨花，点点是离人泪”，即唐人诗云：“时人有酒送张八，惟我无酒送张八。君看陌上梅花红，尽是离人眼中血。”皆夺胎换骨手。（宋曾季狸《艇斋诗话》）
《水龙吟》（似花还似非花）词意图
◆词不宜强和人韵。若倡者之曲韵宽平，庶可赓歌；倘韵险，又为人所先，则必牵强赓和，句意安能融贯。徒费苦思，未见有全章妥溜者。东坡“次章质夫杨花”《水龙吟》韵，机锋相摩，起句便合让东坡出一头地。后片愈出愈奇，真是压倒今古。（宋张炎《词源》）
◆如虢国夫人不施粉黛，而一段天姿，自是倾城。（明李攀龙《草堂诗馀隽》）
◆人谓“大江东去
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:35:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>