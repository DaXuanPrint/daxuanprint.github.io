<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="菊庄词,菊庄词全文在线阅读,菊庄词全文在线下载,大玄古籍书库">
<meta name="description" content="清词别集。徐釚撰。1卷,收词110阕。徐釚的词,格调华秀而趋于苍老沉着,声调谐合而不戾于古。“便娟芊丽,已轶花间草堂而上,称贵轻婉而戒浮腻”(丁澎序),如[蝶恋花]《客中感春》、[卜算子]《春恨》等。也有少数感慨豪宕之作,如[望海潮]《登吴山绝顶》、[念奴娇]《题陈其年乌丝词》等。其词用意幽细,造语雅当,多咏怀唱和之作,“艳而不流于靡曼,澹而不入于枯寂”(王嗣槐序),甚为后人称颂。徐釚词与纳兰性德词同为朝鲜使臣购去,传诵域外。集前有丁澎、王嗣槐、傅燮诇3序,吴蔼跋。有《百名家词钞初集》本,《清名家词》本。">
<title>菊庄词_徐釚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">菊庄词</span> <br/>
          作者： <span class="inputVal" id="bkauthor">徐釚</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]18645</span> <br/>
          说明： <span class="inputVal" id="bkdec">清词别集。徐釚撰。1卷,收词110阕。徐釚的词,格调华秀而趋于苍老沉着,声调谐合而不戾于古。“便娟芊丽,已轶花间草堂而上,称贵轻婉而戒浮腻”(丁澎序),如[蝶恋花]《客中感春》、[卜算子]《春恨》等。也有少数感慨豪宕之作,如[望海潮]《登吴山绝顶》、[念奴娇]《题陈其年乌丝词》等。其词用意幽细,造语雅当,多咏怀唱和之作,“艳而不流于靡曼,澹而不入于枯寂”(王嗣槐序),甚为后人称颂。徐釚词与纳兰性德词同为朝鲜使臣购去,传诵域外。集前有丁澎、王嗣槐、傅燮诇3序,吴蔼跋。有《百名家词钞初集》本,《清名家词》本。</span> <br/>
          封面： <span class="inputVal" id="bkimg">Z_20886.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]菊庄词
[book_author]徐釚
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]18645
[book_dec]清词别集。徐釚撰。1卷,收词110阕。徐釚的词,格调华秀而趋于苍老沉着,声调谐合而不戾于古。“便娟芊丽,已轶花间草堂而上,称贵轻婉而戒浮腻”(丁澎序),如[蝶恋花]《客中感春》、[卜算子]《春恨》等。也有少数感慨豪宕之作,如[望海潮]《登吴山绝顶》、[念奴娇]《题陈其年乌丝词》等。其词用意幽细,造语雅当,多咏怀唱和之作,“艳而不流于靡曼,澹而不入于枯寂”(王嗣槐序),甚为后人称颂。徐釚词与纳兰性德词同为朝鲜使臣购去,传诵域外。集前有丁澎、王嗣槐、傅燮诇3序,吴蔼跋。有《百名家词钞初集》本,《清名家词》本。
[book_img]Z_20886.jpg


[book_title]菊庄词
荷叶杯·归思
小立黄昏庭院。难见。残月又如钩。谁怜独自拥衾裯。愁么愁。愁么愁。
其二
忽听雁声凄警。哀更。清泪滴罗幃。小腰应减旧时围。归么归。归么归。
蝶恋花·客中感春
儂似浮萍漂泊里。不道留儂，到便儂留住。柳絮随风花落处。為儂又惹閒情绪。红泪抛残无一语。滚滚难描，最是伤春句。试问荼蘼开似许。如何春又将归去。
凤栖梧·春草
廉纤丝雨春阴重。嫩草平铺，低把金鞍鞚。绿遍天涯无半缝。怜伊岁岁和愁种。飞絮落花都不动。斗帐微寒，自做池塘梦。明日踏青谁与共。芳郊怕损鞋头凤。
画屏秋色·重九登姑苏城上作
鹤市登高日。舒倦眼、万迭青山攒碧。天外归帆，天际归云，断桥人寂。花草记吴宫、但野烧荒原堆积。且放却、登山屐。听城内哀笳，城边画角，无数通侯高第，建牙荣戟。追昔。可胜悽惻。麋鹿散、苍茫无极。闔閭基址，淮张宫殿，顿成遣跡。欹帽战西风，凭栏泪湿穷途客。短发萧丝槭槭。诸事总飘零，只有清秋（案《瑶华集》作「清江」。）过雁，凄断高楼顏色。
念奴娇·题陈其年乌丝词
彼髯何也，吐乌丝小字、公然满幅。细嚼高吟叁百遍，句句响过哀玉。被冷香残，酒醒灯灺，最怕霜毫秃。而今绝妙，依稀燕泥梁屋。却忆去岁春风，吴门绝句，数首江烟绿。谓与高人元叹说，许我香奩堪续。（去春其年过吴门，作绝句十二首，其赠僕云：昨见高人顾元叹，说君诗比玉溪生。今朝果读香奩作，喜汝风流剧老成。）吹裂银笙，拓残金戟，一任歌徵逐。何时斗酒，与君汎愁千斛。
满江红·寿禾中严质人
甲子重开，看双鬢、丝丝记取。休回首、高歌亢节，壮怀几许。击碎唾壶冰一片，蠹残书卷香千缕。待葛巾、野服友柴桑，翁為主。君平肆，谁堪与。子陵钓，空延佇。指南山作寿，苍崖高踞。华萼堂中迷昼锦，鸳鸯湖畔看烟雨。但芒鞋、竹杖偏山川，无他语。
前调·次韵奉酬宋荔裳先生
彩鷁初停，柳塘外、碧波新涨。更堪喜、寒山夜半，鐘声无恙。诗句自疑湘水阔，赋心却在梅花上。愧书生、餐字顿忘饥，神仙餉。抚瑶瑟，清音漾。最难和，高山唱。况新愁未洗，旧愁重酿。躑躅未能摹俊鹃，伶仃窃愿支筇杖。看穷途、俛首欲无言，萧骚状。
前调·再迭前韵寄吴虞升。虞升北上后终日惘惘，昨得淮阳书，缕缕千言，情逾骨肉，感而有作
泪洒江干，添几尺、桃花春涨。想别后、篷窗千里，布帆无恙。忽寄短书看未了，重挑离恨眉尖上。感君情、缕缕几千言，江鱼餉。忆昨岁，萍踪漾。恰相遇，同欢唱，更吹簫市里，壚头沽酿。玩世吾从方朔醉，登山君觅卢敖杖。到而今、去住总飘零，真无状。
前调·广陵旅感
十里芜城，风景异、漫天飞雪。嘆半载、蹇驴皂帽，空弹长鋏。雁字不传云外信，梅花正忆窗前月。望乡关、只尺路偏迷，堪呜咽。画虎志，终消歇。雕虫手，遭摧折。笑寒宵拥被，鹿裘如铁。世态何须防面冷，丈夫原不因人热。看热肠、清泪几销磨，英雄血。
浣溪沙·寿云间宗人五十，宗人為相国曾孙，年少从军，兼工书法
青鬢童顏五十人。征衫空染洛阳尘。还看使酒傲平津。丹鼎乍调云母屑，蛮笺初写洛川神。右军书法是前身。
南柯子·咏睡鸚鵡
綺阁抛红豆，珠帘下玉钩。低垂双翅绿云柔。报道鸚哥睡也，小窗幽。粉蝶花梢过，流鶯枝上愁。凭渠梦到陇西头。怕是醒时多语，不曾休。
浪淘沙·岁暮风雪客邗江，同家安士作
残腊北风骄。雪压江潮。愁多怕听广陵涛。冻折梅花香梦冷，且度寒宵。孤雁叫江皋。归路萧条。玉钩斜畔影空遥。记取廿桥明月夜，几处吹簫。
贺新郎·庚戌九月為既庭师五袠，浪跡燕齐，未获捧觴称庆，隔岁归来，绘云松图补祝，时辛亥正月望后，梅花盛开日也
玉磬山房好。算从前、风流文沈，真堪压倒。绝学河汾还记取，莫问蓬莱瀛岛。喜立雪、门庭却扫。欹帽巡簷无箇事，索梅花、铁笛舒长啸。谁种就，金光草。子云阁上欣相召。指狂奴、频年漂泊，雪泥鸿爪。同学少年都不贱，只有侯芭渐老。直愧煞、文章庾鲍。弹鋏归来空袖手，话秦松、记得烟云绕。聊绘取，期壶嶠。（玉磬山房為文待詔旧额，今移置吾师读书堂之左。）
菩萨蛮·渡江
六朝都被江潮打。兴亡阅尽今非也。滚滚水东流。难浇万斛愁。风恬鱼浪簇。帆影摇空绿。往事恨难平。降帆出石城。
水龙吟·维扬旅店和壁上韵，时壬子清明后一日
卖餳时节征尘，淡烟微雨轻相逗。羈怀暗数，客思重悲，泪珠沾袖。锦缆何归，绿杨空遍，也应参透。向雷塘风景。朱楼畔淮，安排带围消瘦。今夜藁砧别后。香闺幽梦曾知否。银鱼信断，绣幃烟烬，那堪回首。绿鬢全非，青山不老，且啣尊酒。倩邗关阵阵，东风吹落，满街残漏。
沁园春·校鐫七十二芙蓉词成，上合肥龚先生，用陈其年韵
我爱先生，兰畹花间，亦復為之。想琼楼玉宇，閒抛锦字，晓风残月，偶逗相思。夺却骚坛，撇残狂客，黄绢重题少妇辞。还须谱，倩银筝翠管，玉轸金徽。天街露冷烟霏。划不断、柔情世上稀。更兔园春老，宫怀磊落，龙门路杳，人想雄奇。绿野阴浓，碧纱烟笼，拈断霜毫色已飞。堪更羡，笑枝头红杏，压倒前题。
其二
雅健雄深，公岂逊之，焉数班扬。念纷纷项领，谁能推轂，丝丝烟雨，肯付冥茫。坐有布衣，交怜短褐，灶下芦中也激昂。仗短句，论平津东阁，今日谁长。追思剧孟欢场。便丞相、车茵醉不妨。况玉筝红袖，分行领取，银簫翠管，逐队翱翔。慷慨悲歌，嶔崎歷落，铁板红牙总断肠。还太息，嘆书生鹅笼，藩触羝羊。
其叁
落魄堪悲，不数江东，二陆叁张。况词追屈宋，哀吟入破，年惭终贾，苦调摧藏。清泪如铅，春愁似水，难博欢娱醉一场。堪怜处，恰花开蜀缬，鬢点吴霜。休嫌犊鼻凄凉。愿击碎、胡琴去故乡。忽传来好句，恍闻凤吹，携归清响，宛奏霓裳。坐炙鹅筝，閒排雁柱，红豆斜拖与绿杨。求益耳，虑买丝难绣，且缀兰香。
蝶恋花·送沈又文随宋荔裳先生入蜀，同伯紫、蛟门、湘草、雪客、纬云、元礼及家方虎作
天际巴流锦字纈。栈道云深，好扈严公节。一曲驪驹歌未歇。柳绵乱落疑残雪。拍遍阑干声正闋。带减堪怜，准傋愁肠绝。玉笛梅花吹又彻。休听杜宇枝头月。（唐诗云：杜宇呼名语，巴江学字流。又巴江即锦江。）
风入松·旗亭小饮同蘗子、亦友、方虎、雪客、古直、法乳
青春游侠去江东。六博场中。旗亭对酒花如雪，当壚侧、烂醉吴儂。指点绿杨蘸水，赢他紫马嘶风。伟长（方虎）文笔少瑜（檗子）工。燕市相逢。吹簫击筑悲歌里，谁怜惜、爨后枯桐。只有石头周顗，（客雪）典衣埋骨堪从。
五福丽中天·贺大司农苍嵓梁先生育麐，次汪蛟门舍人原倡
平津阁下笙歌绕，竞说充閭佳兆。摩顶重看，弄麞错写，绣袱春风斜抱。红窗围笑。恰树长琼枝，庭开香草。更值天顏有喜，天上麒麟早。禁苑鶯花未了。五陵方挟弹，侯家小。聪比杨乌，慧同虞荔，谁识韦贤来到。沙堤联步，丹穴高翔，凤毛争好。佳话先传，峥嶸头角少。
贺新凉·旅况自遣，用雪客秋水轩倡和词韵
双鬢萧骚卷。金臺侧、旅魂空颺，病魔难遣。隻立低徊形共影，况是烛花垂泫。提别绪、春蚕蒙茧。开箧鮫绢浑似锦，裹相思、珠泪成深浅。离恨锁，眉难展。五陵年少都通显。嘆狂生、胡琴击碎，唾壶敲扁。昨夜邯郸曾入梦，惊断寺门荒犬。犊鼻裤、何时其免。饱杀侏儒臣饿死，怪秦皇、不尽烧坟典。肠欲断，西风剪。
水调歌头·壬子季夏，海寧朱人远、大梁周雪客、云间宋楚鸿、周鹰垂、王季友、武林卓永瞻、同邑叶元礼，置酒寓斋，招同武塘曹掌公雅集，时掌公初至都门，雪客将归大梁，余南游钱塘
痛饮追河朔，击筑喜同游。坐爱黄驄年少，腰下解吴钩。跃马风鬃雾鬣，燃烛哀丝急管，大醉酒壚头。今夜应欢此，无奈理征裘。玉山倒，铁笛叫，珀光浮。狗屠一半逢场，齐愿筑糟丘。顾曲周郎将去（雪客），作赋陈思喜至（掌公），衣马盛长楸。袞袞羣公在，我独咏归休。
夜行船·黄河岸野泊，月下借宿商船柁楼
金盘堆起凉天碧。抚澄鲜、夜眠难得。百顷黄芦，千条浊浪，人在柁楼吹笛。月苦沙清露又白。恍逢挝鼓惊涛立。玉臂乍寒，清辉独冷，应念天涯孤客。
摊破浣溪沙·秦邮道中
千顷盂湖水接天。远山一碧柳如烟。无数布帆随白鷺，下晴川。淮海风流人不见，空餘缘鬢过流年。且买高邮红玉酒，好停船。
少年游·过红桥感旧，用柳屯田韵
绿杨丝里隐红桥。帘幙记曾挑。狂似樊川，情如白傅，斗煞小蛮腰。年来漂泊心情改，犹自梦江皋。万点离愁，一行清泪，都上木兰橈。
减字木兰花·客途
垂鞭欲暮。踏遍天涯荒草路。割面西风。昨夜浓香是梦中。远山几点。牵惹离愁浑欲断。衰柳鸦啼。一片残阳在客衣。
贺新凉·至毘陵謁纪光韩郡伯，与曾青藜话旧，再迭秋水轩韵
身似飘蓬卷。最难忘、雨萍风絮，饥驱愁遣。忆昔相逢燕市日，别泪今朝犹泫。来握手、芒鞋重茧。月黑城东射虎路，绕秋花、竹马欢非浅。参佐重，谋猷展。多君倚马才名显。笑微躯、平津纔扫，又寻卢扁。（予抱病燕邸，合肥宗伯龚先生屡使良医诊视。）回首软红尘十丈，争似桃花鸡犬。捉鼻事、吾知其免。美酒兰陵应共醉，念黑貂、裘敝还须典。凭夜话，西窗剪。
满江红·至锡山赠吴伯成明府，再用荔裳、顾菴诸先生原韵
九龙巖畔，翻麦浪、千村花涨。还更指、远山云起，危楼无恙。（明府筑云起楼。）文采肯居吴质后，风流却在樊川上。倩司勋、司户两行书，（余以西樵、阮亭两先生书至。双鱼餉。玉壶侧，鸣琴漾。锦瑟里，鵾鷄唱。喜泉名第二，可除官酿。载酒愿从明府讌，登山窃侍先生杖。（时招同国符方伯、对巖太史、梁汾舍人、暨修远先生同游锡山。）看讼庭、帘阁夜香浓，挥毫状。
忆餘杭·归途野泊寄忆
天是柴窑雨洗碧。洗尽新愁眠不得。客怀如梦梦如尘。小泊滞迷津。天涯荡子谁知道。低卜金钱明日到。夜深起坐剔银缸。生怕是成双。
卜算子·春恨
满院碧桃花，半為东风瘦。恼煞梁间燕子飞，有箇人来否。簪柳过清明，斜插凭纤手。烟锁楼头翠锁眉，薄恨浓于酒。
一剪梅·春夜
细雨廉纤自掩门。生怕黄昏。又到黄昏。鸳鸯枕上拭啼痕。多少青春。断送残春。红烛和愁一样新。剪得叁分。减得叁分。落花如梦不逢人。未是消魂。已觉消魂。
蝶恋花·画眉鸟
春锁阑干小睡足。粉粉朱朱，巧映斑斑竹。不许鸚哥為眷属。雕笼自踏连枝木。斜带远山新似沐。老去秋娘，输与双蛾蹙。宛转啼声防断续。黄鸜偷却眉心绿。
雨中花·当壚
宝马香车碾絮。沽酒踏青何处。天竺山前，六桥堤内，萧九娘家去。红槽滴沥真珠注。傍汲将人偷觑。看鸦鬢依然，风情不改，且向壚头住。
惜分釵·别恨
心情别。柔肠结。几回立尽梅梢月。惜东流。付东流。郎做杨花，儂逐萍浮。悠悠。
眉儿皱。人儿瘦。魂消最是黄昏候。泪难收。倚银钩。拚着东风，断送离愁。休休。
满江红·题柳村渔乐图
烟柳濛濛，斜抱着、清溪一曲。向此处、编篱晒网，牵船结屋。鶯暖鮰鱼堆似上，水深莼菜寒于玉。枕晴川、泼眼入窗来，山光绿。雨初霽，分陶菊。炊渐冷，燃湘竹。听拍歌铜斗，何愁荣辱。鸦舅笼烟昏树绕，恶姑叫雨春田足。更月明、小艇剪汀莎，渔蛮熟。
临江仙·题广陵韩醉白小照
侠骨青衫奚用缚，吾曹原自豪奢。壮怀烟冷夕阳斜。芙蓉休吐鍔，珠袷且看花。漂母祠边春草绿，王孙旧事犹赊。英雄红粉不争差。携来刘碧玉，暂醉鲁朱家。（图画脱冠倚剑，双（髟眔）行酒。）
沁园春·读曹顾菴学士京华词，依韵奉柬
金马铜龙，游戏当时，犊车入燕。看禁烟藏柳，鶯啼旧树，玉河浸月，雁诉遥天。华轂朱门，白衣苍犬，田竇纷紜绝可怜。归来好，有陶家松菊，谢傅林泉。旧游景物依然。倩纨扇、新词记往年。想漳水臺空，梁园鄴下，华清梦短，杜曲樊川。无数红牙，一羣腰鼓，秋水春帆书画船。重来此，听黄鸝细囀，坡老堤边。（时学士来西湖。）
洞庭春色·题棠村词，遥為大司农苍巖先生寿
学海词源，功名胜矣，足并千秋。看曹刘沈谢，迺公驱遣，夔龙稷契，于帝旁求。累叶金貂连凤闕，那便少、车前拥八騶。经纶展，啟沙隄黄阁，一半丹丘。满座邹枚宾客，较才雄、谁似君侯。记尚书红杏，金全兰畹，坡仙铁板，玉宇琼楼。暂借度支元补袞，更头黑、叁公笑白头。逢洗沐，坐蕉林书屋，细勒银钩。
满江红·吴越故宫弔钱武肃王，用岳忠武韵
电马霜戈，驰江上、怒涛始歇。夸保障、并吞割据，韩彭比烈。寂寞几堆羊虎石，凄凉一片铜驼月。忆白盐、担里是何人，关情切。故宫内，餘残雪。荒庙里，灵旗灭。笑宋家南渡，金甌也缺。五国未曾生马角，五王莫漫啼鹃血。算原来、天道好循环，悲双闕。
水龙吟·七夕寿冶湄大令，用辛稼轩韵
鹊灵此夕填桥，支机石畔经纶手。龙梭夜剪，星軺小驾，华騶如旧。謫向人间，满街风露，几经回首。羡六桥叁竺，閒时管领，白苏侣，能追否。泻落银河珠斗。捲晶帘、篆烟消昼。休题往事，且看拍手，儿童奔走。准傋今宵，添筹割炙，弹筝行酒。倩天孙偷取，鮫绢一幅，為君称寿。
武陵春·弔林处士墓
鹤去亭空争窈窕，香雪满湖流。山外青山楼外楼。碧水漾春鸥。处士祠边苔蘚绿，酹酒上荒丘。梅圃芝岑事事幽。禪草不曾留。
忆秦娥·秋夜独坐
声凄切。宾鸿夜叫霜前月。霜前月。年年离别，不愁圆缺。红蕤枕畔心情歇。吴山顶上鐘初绝。鐘初绝。明朝又是，重阳时节。
点絳唇·雨窗不寐，和冶湄大令
序曰：时维九月，序属清秋。放鹤亭边，寒花匝地；射潮江上，哀雁横天。冶湄先生，偶抱微疴，閒吟短句。二毛生鬢，强扶落帽之晨；五斗折腰，空负漉巾之兴。爰歌白苧，未遂登高；漫托乌丝，聊同胜赏。余因搦管，敬和新词，愿寄同人，不忘佳话云尔。时癸丑重阳后一日书。
颯颯乾坤，帘前暮雨西风透。秋潮如溜。铁骑声还骤。腹转车轮，绿鬢原依旧。君知否。一分重九。消得人儿瘦。
醉花阴·灯下菊影，用易安韵
丝雨沉沉移白昼。红灯偎铜兽。秋影上窗纱，妙手黄全，墨晕层层透。最怜酒冷香残后。泪粉沾罗袖。生怕拂玄霜，却笑花枝，形影俱同瘦。
桃源忆故人·怀元礼
白杨枫叶俱零乱。旧恨大家难遣。记得年时小讌。京洛浮沉倦。供愁又阻红綾宴。落魄频呼鸚醆。舌在犹须转战。何处吹簫管。
如梦令·客愁
昨夜芦花飞絮。閒着江潮不去。拚教梦来寻，暗把红绵泪雨。且住。且住。又恐雪花点树。
罗敷媚·无题，用香严斋词韵
梵字阑干银屈戌，锦瑟欢逢。弹破春风。都在花香鬢影中。帘前鹊脑烟初散，惜别匆匆。翩若惊鸿。顿隔屏山路几重。
其二
绿熊小簟红蕤枕，春笋亲携。月照窗西。半晌微闻笑语低。惺忪睡怯兰缸灭，又被荒鸡。惊醒双栖。恼煞霜天哑哑啼。
其叁
双文两小心情减，往事休论。月晕灯昏。记得柔奴污酒痕。谁家玉笛琼楼下，吹断香魂。一缕温存。也算东君一度恩。
其四
酒阑便忆年时事，彻夜欢娱。锦幙芳襦。销得春风一斛珠。而今零落谁知道，梦见罗敷。帐冷衾孤。燕子雕梁到也无。
法曲献仙音·寄王编修季友、董庶常方南
董相江都，黑头王掾，同射策金华殿。宫柳飘颺，禁烟摇曳，寒食新词传遍。更人称，携湘管，侍史薰香畔。挥歌扇。思昨岁、旗亭赌酒，槐树下、击筑弹丝欢讌。转眼到鸞坡，看滚滚、金莲归院。戴笠迴车，先焚却、君苗笔砚。纵雄文能似，流落不堪君荐。
踏莎行·愁
着地寻来，无端牵惹。一生锁住眉尖下。如呆似梦復如痴，怜伊倒被心肠挂。脉脉红楼，萋萋绿野。一江春水茫茫泻。好花明月总怜人，小窗弹破凄凉话。
鷓鴣天·西湖即事
似镜湖光正可怜。六桥杨柳蘸寒烟。（案《瑶华集》作「更含烟。」）朱楼窈窕迷芳榭，石马凄凉冷墓田。人似玉，酒如泉。朝朝携上木兰船。尽听商妇弹红泪，犹掷歌儿买笑钱。
忆旧游·寄家方虎翰林
桑乾东去路，记玉河烟月几追欢。狗屠和筑客，旗亭尊酒，唱彻双鬟。春风马蹄行疾，一日遍长安。喜孝穆珊瑚，吾家砚匣，已冠仙班。音书迟白雁，想华清官闕，自异人间。纵漏催莲炬，酒阑猛省，犹欲追攀。只是依人憔悴青鬢损朱颜。传语曲江头，凄凉法曲岂能弹。
百字令·索汪蛟门舍人新词
金门游戏，向人间唾咳、皆成珠玉。司马愁消方朔倦，傅粉薰香鹿鹿。才子吟红，佳人拾翠，辛柳真臣僕。新词好寄，与君齐被丝竹。怜余如此飘零，劈牋飞檄，夜夜燃官烛。肠断西泠衰草暮，何况荆高哀筑。驱驾花间，頡頏兰畹，两者先生足。先生不弃，貽予黄绢千幅。
綺罗香·柬檗子，兼忆茂伦、雪客
碧树城西，乌皮几上，脱帽羣呼小友。落拓周郎，（雪客）顾曲时时载酒。记昨年、雪藕初尝，又今年、霜柑暂剖。想书仓、腹笥便便，中原鞭弭吾何有。平津东阁如云，扫六朝金粉，才华八斗。炊熟胡麻，又劚花间杞枸。红尘里、几堆皂帽，真江畔，一湾春柳。向雪滩、钓叟呼余，余日如君否。（茂伦号雪滩钓叟。）
驀山溪·题樊圻画揖石斋图
吾友真定梁君云麓，才过僧弥，兴同康乐。偶开叁径，风牵薜荔之墙；纔搆一椽，水浸菖蒲之石。袖中窈窕，酷爱米癲；室内嶔崎，无妨嵇懒。据梧脱帽，展卷便拂烟霞；隐几折腰，置身欲藏丘壑。髣髴輞川图画，难寻摩詰裁诗；依稀栗里琴樽，思舆陶潜载酒。因题短闋，聊步佳词；愿订叁秋，言归二酉。
周旋一室，妬煞嵇康懒。着汝旧青衫，呼石丈、欲浇名椀。短垣繚绕，染半幅鹅溪，团秋玉，注春泉，架上琴樽满。松菊当窗，同拌青精饭。开卷鬬嶙峋，最难忘、素瓷红琖。公然小揖，莫怪是痴癲，韩陵话，鬱林携，不把閒愁管。
定西番·野菊
霜饱篱根苦以，（野菊《本草》名苦以。）枫叶炙，冷风轻。乱山横。采采粗充酿事，寒花凄雁声。布袜香沾孤枕。伴云僧。
望江南·题画
家山好，沘笔点晴嵐。一抹寒林青似黛，几湾烟水碧于簪。昨夜梦江南。
诉衷情·寒夜
霜华初堕湿红楼。悄坐拥香篝。撩人薄寒天气，清冷怯凝眸。宝鸭睡，篆烟浮。理衾裯。几声街鼓，万种离愁，都上心头。
望海潮·登吴山绝顶
吴山如此，真堪立马，怒潮若个曾迴。金粉楼臺，水犀甲仗，回思旧日长开。指点总销埋。剩湖光瀲艷，小住為佳。一片笙歌，城边画舫始移来。壮怀如许难排。忽银涛捲雪，铁马轰雷。宋寝烟荒，吴宫露冷，两峰南北崔嵬。试进酒千杯。笑白衣苍狗，触处堪哀。慟哭山巔，且扶残醉卧蒿莱。
琐窗寒·旅梦
铜漏初沉，银缸欲烬，角声繚绕。孤枕寒衾，担误心情多少。帐钩纔下暗香浓，朦朧月色犹相照。溯关河千迭，音书难寄，家乡空杳。静悄。兰闺里，愁煞梦儿，归路迷荒草。霎时欢聚，早被霜鷄惊觉。奈愁怀、驀地重来，把梦一时忘记了。魂销也，又听鸦啼，说与谁知道。
一萼红·答闺人寄朱履
恰霜天，正旅怀初恶，旧恨迭罗巾。忽展乌丝，密添綵线，貽来朱履殷勤。屈指算、梅开将近，问个儂、何事久依人。楚馆休眠，秦楼莫踏，絮絮叮嚀。欲识相思情味，只粉痕香捻，綃泪朱分。咄汝黔娄，凄凉荡子，怎能消受鍼神。莫道是、魂销妆阁，天涯荒草更销魂。料尔一分憔悴，记取腰身。
鷓鴣天·忆故园
螺髻烟青乌桕红。满林霜信白苹风。漫摇鸭嘴蛛潭侧，斜筑蜗庐笠泽东。狂欲饮，闷书空。年年旅况客愁中。几时归卧渔庄稳，分付乡心与断鸿。
渔家傲·望钱塘江
江面西风鳞甲细。冰车隐隐轰天际。昔日海门澄见底。蛟龙起。鸱夷怒涌银涛闭。廿载悲秋摇落里。茫茫百感生江水。沙树汀烟空倚徙。潮平未。从人指点青螺髻。
摸鱼儿·寒夜观剧，演韩蘄王夫人故事
舞氍毹、霜天夜冷，画帘银烛如昼。一声河满肠千折，只有青衫依旧。君见否。西陵畔、两家钱赵惟衰柳。霓裳休奏。但红粉英雄，也曾相助，櫑鼓长江口。空侘傺，验取衣冠优孟。几回灯下搔首。猩（羊戊）绣袄芙蓉颊，值得当年消受。揎短袖。人未老、功名莫漫同芻狗。天移星斗。洒珠泪罗襟，悲歌慷慨，拚与销残漏。
柳梢青·题画
曲岸迴沙。远汀孤屿，衰柳疏斜。淡写青螺，轻描翠黛，怕染霜华。酒醒人远天涯。魂销处、烟藏暮鸦。髣髴倪迂，依稀荆浩，秋到谁家。
蝶恋花·冶湄大令嘲予迟至，戏為解嘲
閒画眉峰青未了。懊恨斑鳩，啼断红窗晓。纔忆钱塘苏小小。别离依旧东风杳。怕说西泠双睡鸟。一叶兰舟，载得愁多少。束翠添香幽梦悄。从今打迭重烦恼。
临江仙·腊月初度自赠
回忆男儿方坠地，学书学剑粗兼。翩翩游侠大江南。看花嘶玉勒，攀柳控金衔。辗转吴霜惊点鬢，关心壁月晶帘。十年憔悴醒江潭。无情羞白发，有泪湿青衫。
东风齐着力·题绕屋梅花图，寄陆藎思
香浸牙籤，春生兰叶，苦注南华。东头屋里，况有锦屏遮。羡煞骚茵墨宝，纸窗下、老铁嵯岈。巡簷步，烟濛曲径，疏影横斜。格韵转堪夸。图画里，芝岑菊圃增加。玉瓷浅斟，且漫醉流霞。料理叁间小屋，先归去、负郭栽花。还疑是，孤山处士，放鹤人家。
菩萨蛮·题蓝涛画花鸟
鹅溪一幅胭脂染。粉堆露洗芙蓉面。靧面学桃花。秋江怜煞他。枝头閒小鸟。啼断烟波晓。细草间疏红。还多杨柳风。
渔父·本意
鱸乡亭畔钓鱼翁。惯着簑衣烟雨中。滩上雪，柳边风。况有吴江枫叶红。
霜叶飞·冬闺，用周清真韵
雁声草草南楼过，齐飞羣下江表。兰膏和泪咽空房，小胆添幽悄。渐哀角、霜林催晓。残星数点银蟾小。又寻到深闰，把半枕、孤眠滋味，偏来相照。凄凄远树烟迷，关山路黑，纵有游魂难到。玉簫彻夜弄新声，辗转伤怀抱。宝瑟鈿蝉都弃了。怕弹别鵠离鸞调。拚得朝朝暮暮，鸳枕香消，泪痕多少。
玉漏迟·寄吴园次太守
新词歌禁苑，香名廿载，汉宫传早。出守前溪，白苧春衫縈绕。记得风流刺史，侧帽影、杯啣清沼。拂袖好。樊川梦短，黄鸝声巧。枉是鼓鋏吹竽，却盼煞吴均，难追欢笑。煬帝宅荒，五湖里、乘烟棹。肠断参军一赋，鬢丝漾、心情未老。春雁杳。几时拾君瑶草。
烛影摇红·除夕
隔岁东风，预欺旅鬢添华发。屠苏传遍，守兰缸、怎得消愁法。料是红闺早掩，诉灯花、向伊难说。除非好梦，归去相寻，不教閒杀。十万笙歌，繁华自趁江潮发。椒盘岁岁忆团圞，剪烛频移榻。那管今宵帐冷，真辜负、爆声喧热。定香桥下，嘱付双鱼，替传锦札。
解佩令·早春听云居寺僧弹琴
东风吹鬢，韶光暗去，怕难支、羈怀情绪。自听沙弥拂玉軫，繚垣低处。恍瀟湘、泪啼姚女。灞亭秋老，枫江雁叫，入清商、弹来如许。颯颯凄凉小窗下，浑疑烟雨。问梅花、此情谁诉。（案《瑶华集》作「低诉」。）
偷声木兰花·春雪
春阴晕墨阑干透。飞絮撒盐縈白昼。宝兽笼香。妆罢梅花縆额黄。帘前竹压阶难扫。鸳瓦铺明乾鹊噪。红日初生。碧水潜消解宿酲。
虞美人·梅影
笼烟带月黄昏悄。蘸墨知多少。玉娥睡醒怕东风。背立墙阴移过烛花红。暗香转被添螺黛。掠鬢霜姿改。天寒漏永几多愁。驛使难凭疏景梦江楼。
小秦王·闻笳
寒食笳声动地来。小窗鸡叫梦儿回。看看剪纸招魂候，不到沙场也自哀。（戍杭旗军事，每清明前数日，大吹胡笳，声甚酸楚。）
开元乐·春梦
愁锁长堤芳草，梦回小院梨花。刚道绣茵重展，醒来依旧天涯。
清平乐·春雨
梨花无语。断送春如许。因恁斜阳留不住。变做一天丝雨。帘前都满苔痕。魂消不等黄昏。柳眼皆含珠泪，山头错认巫云。
春衫泪·客怀
子规叫初歇。正客怀撩乱，无人猜着。明月楼前，碧桃花下，记当日、烟鬟雾薄。痴如中酒，也都想、日斜妆阁。心情恶。看翠袖重揾，泪珠弹却。斜压香衾，低垂罗帐，幽梦后、天涯原各。且把断肠提起，拚做杨花，向江南流落。
浣溪沙·初夏
懊恼提壶唤客愁。小窗浓绿上帘钩。浅红深白一时休。闷诉落花鶯舌老，閒思着絮柳腰柔。抬将倦眼倚高楼。
如梦令·幽恨
帘外雨狂风骤。幽恨浓于春酒。有泪不教弹，儘把罗衫湿透。消瘦。消瘦。那箇人儿知否。
梦扬州·寄酬广陵宗梅岑
鲤鱼收。恰钱江、潮涨方休。惯爱书来，整整花前凝眸。展纨素、芙蓉集好，宗资谢朓堪儔。（梅岑寄示所撰《芙蓉集》。）隋堤路，繁华去，柳梢烟锁春愁。长记羣公胜游。有丽句清歌，萧统楼头。击钵弹丝，只恁年年飘流。绿腰纵谱红牙曲，输小香、居士清幽。还记取，卖花声里，梦到扬州。（梅岑字定九，一号小香居士，着《卖花老人传》。
醉落魄·被酒感赋
官亭日暮，柳绵已着斜阳树。心情小恶丝千缕。又值花飞，断送胭脂雨。唾壶击碎悲难住。银瓶指点尝清醑。雄心骯脏高歌去。袁伏羞呼，醉拍雕阑语。（袁虎与伏滔，在桓宣武幕下同被宠遇，每呼袁伏，袁以為至辱。）
满江红·哭合肥尚书
江左风流，今尽矣、管絃零谢。谁得似、尚书风度，围棋绿野。执法容臺兼礼乐，禁中颇牧筹还借。更东京、党部廿年前，何為者。东阁闭，开樽夜。平津扫，趋朝罢。忆挥毫对客，词场惊诧。典尽金貂偿酒债，只留兰畹高声价。（时余方校公《香严斋词》成。）嘆西州、寒食草青青。羊曇话。（忆壬子夏秋间，与家季电发暨檗子、雪客在合肥夫子座上，联袂和歌，神气激发．尔时初不自知其乐也。既而家季南还，僕留京国，世事驛骚、风流云散。南浦之思，西州之慟，愁绪纷来，百端交集，虽旗亭一曲，流传人口，而回念昔游，邈若河汉。今于离索中忽接电发手书并寄此词，悲凉激楚，如听山阳之笛。披读数四，不禁重下羊曇之泪矣。甲寅冬日，兄倬方虎书。）
蕙兰芳引·咏珍珠兰
夏日懨懨，人睡醒、蕊兰芳馥。暮雨似瀟湘，枝叶平分黛绿。旅怀无赖，倚桃笙、恰逢新沐。待携来牀伴，细裛清芬簌簌。盆内丁香，帘前梔子，是儿堪续。更翠鈿斜簪，宜衬云鬟绣褥。越罗裁罢，手摇斑竹。只说他，香泛绿珠千斛。
清平乐·咏茉莉
清芬飘颺。偏与黄昏傍。浴罢玉奴心宕漾。小缀乌云髻上。定瓷渍水初开。春纤朵朵分来。半晌鬢鬟撩乱，不教贴上银釵。
醉春风·艷情
烟暝兰膏坠。花影帘筛碎。耳听鱼钥漏沉沉，睡。睡。睡。良夜如梭，好天似水，肯辜鹣被。界粉香腮腻。半蝉乌云髻。眼睃鸳瓦月朦朦，未。未。未。瑞脑重薰，文犀再掠，且休厮覷。
兰陵王·灯下检宋荔裳观察二乡亭词，泫然有作，末并悼王西樵司勋也
酒壚邈。往事重提乍阁。银塘外、水涨花深，亭筑乡名暎红药。羊肠催梦恶。一枕黄粱睡觉。还追想、曾祭皋陶，（观察下西曹，撰《祭皋陶杂剧》。）杜宇声声怨难索。寻游旧京洛。正吹笛当歌，市簫纨芍。君王重赐君侯爵。（公昭雪后，还原官，补四川按察。）恰熊軾低辗，蚕丛初闢，栈道云深早共约。又谁信今错。漂泊。怎忘却。任衰草西风，瘦琴空削。尤怜十笏堂如昨。悵清狂曇首，同归双鹤。（西樵司勋，有十笏草堂。）思量旧雨，对灯花里，泪珠落。
哨遍·听弹琵琶
响急秦声，越女休听，何处埋忧地。倚酒悲、牀上碎胡琴，正懨懨、驱愁无计。唤狭邪，秃金短衣行酒，鵾絃夜拨凉于水。听拂面惊沙，沉沉秋雨，知是本师绝伎。似小窗、儿女喁深闺，又起看、霜林落叶飞。慢捻轻笼，斜抹低挑，做些情味。记白草黄沙，桑乾铁骑。穹庐内，风雪偏漻慄。诉关山、便流涕。喜今夕看花，新愁似梦，半湾逻逤尊前起。转阁住琵琶，伤今弔古，茫茫百感生此。想庭花、玉树小江南，也只為、那一两叁声，把家山、一般抛徙。听歌原且无据。婉转筹前调，却疑两岸猿啼雁语，肠断今宵不止。江州司马泪难
乾，已拚湿、透青衫矣。
梦江南·肠断
肠断也，何处最关情。燕子楼中尘一缕，杜鹃枝上月叁更。教人恨怎生。
减字木兰花·久阴
春晴无几。断送一春今夏矣。夏雨如春。藏着斜阳不见人。湿云疑墨。鳩妇笼烟丝乱织。西子含啼。萍叶横铺絮作泥。
行香子·归兴
鶯舌初圆。唤醒啼鹃。嘆劳劳、旅鬢徒然。翩其反矣，不受人怜。学嵇康懒，倪迂癖，米痴颠。收拾残编。早买归船。算匆匆、世事空煎。翩其反矣，且自随缘。觅叁间屋，数竿竹，一池莲。
玉楼春·睡
过雨园林铺似锦。洗砚刚留残墨瀋。能消白堕只叁升，堪爱黑甜尝一枕。着意东君憔悴甚。春困懒从花下饮。大槐国里正排衙，早被黄鹏惊睡醒。
江城子·闺怨
芳容消瘦柳腰柔。话离忧。捲帘钩。犹记别时，南浦繫扁舟。月誓香盟成底事，千种意，与东流。从今羞整玉搔头。恨悠悠。懒凝眸。非是落花，时节怕登楼。纵扫双眉青似黛，锁不断，许多愁。
误佳期·离情
深锁沉沉院落，睡起鬢丝慵掠。从头细诉订山盟，儂意原非错。地久与天长，谁料成担阁。呢喃双燕语雕梁，也駡郎情薄。
满江红·羽檄交驰，慨然有从军之志，感而赋此
宝剑装成，思燕頷、当年投笔。詎便少、乌号赤兔，流星霹靂。笳吹横天营壁冷，戈错匝地烽烟急。问何為、犹自着青衫，真无策。射虎恨，难消释。斩蛟志，今须毕。把茶经笛谱，忙忙收拾。生怕死埋白玉麈，且教醉拓黄金戟。看马前、飞檄扫千军，呼杀贼。
采桑子·西陵弔苏小，用香严集韵
同心欲结西陵路，一点痴情。占断芳名。应驻芙蓉十二城。花开花落钱唐住，飞絮风轻。墓草烟生。犹倚垂杨屡唤卿。
一痕沙·对镜，和勒山韵
愁画远山镜里。难掩春波帐底。含笑復含顰。肯窥人。小立妆臺悄悄。又被薄情偷照。羞涩却难拚。背郎看。
翠华引·题湖心亭
絃管四围繚绕，楼臺叁面参差。山色喜晴喜雨，湖光宜酒宜诗。
美少年·夏夜，用棠村词韵
晶帘乍捲时，沉水香千缕。偷弄玉簫声，翻作新愁谱。不寐倚桃笙，更漏频频数。冰骨自清凉，休倩芭蕉雨。
风中柳·夏日泛舟湖上
十里荷香，水气渐消炎暑。汎画橈、轻盈越女。柳梢晴弄，愁共眉峰语。听莲歌、藕花深处。堤上郎心，似被湖光牵住。更那堪、沙鸥几点，笛声远唱，遏夏云千缕。待归来、凤簫重谱。
蝶恋花·咏杨梅
纨扇生风人衣葛。尝尽樱桃，又过黄梅节。青李来禽閒抚帖。生生啮碎胭脂雪。冰椀盛来消暑渴。可似杨家，佳果江南绝。点破絳唇纔一撮。轻罗色染春纤捏。
鹊桥仙·七夕雨过，逢冶湄令君初度，置酒庭前，遂成小词
流萤暗扑，红兰初吐，过雨玻瓈如洗。製成美锦傲天孙，倩乌鹊、桥边报喜。宛转西泠，巧逢仙令，歌沸采莲声里。双星今夜挽银河，吹横笛、更浇残垒。
离亭燕·偶忆
记得鸦鬟初剪。娇晕额黄低浅。迭枕添香薰翠被，曾把鮫綃偷染。悄悄怕防闲，早被鸚哥听见。桂子樱桃呼徧。谁锁东风庭院。憔悴章臺杨柳色，此际绿阴浓满。懊恼是西陵，牵惹离亭飞燕。（《小玉传》有桂子、樱桃，俱婢名。）
谢池春·柬毛大千广文，兼寄大可
大小毛生，岂让谢家池草。验鬢丝、心情不老。马曹萧寂，苜蓿盘空抱，妬歌楼、碧笙縹緲。劈牋索米，何日寻君醉倒。被晴湖、桃花微笑。堪怜好景，过苏堤春晓。暮潮迴、且乘烟棹。（以上《菊庄词》甲集）
青玉案·春夜张灯饮碧桃花下
离魂倩女东风起。笼夜月，情无底。人面去年谁与比。暗怜小玉，重思崔护，深院愁如水。太湖石畔苔茵洗。凤脛灯寒藏树尾。只恐似他轻薄死。故烧红烛，满斟玉斝，狼藉胭脂里。
前调·题王丹麓听松图
謖謖涛声耳畔过。好梦北窗吹破。弄笛弹琴惟一箇。枕流漱齿，科头濯足，片石堪趺坐。高披鹤氅烟霞堕。濯濯王恭还似么。手种龙鳞今已大。拂衣元亮，挂冠弘景，招与松间卧。
一斛珠·落花
鶯捎燕掠。脂残粉褪无人觉。子规昨夜来相约。行遍江南，红雨纷纷落。斜阳一片閒池阁。捲帘休駡东风恶。马嵬青塚都萧索。料得黄昏，一样怜飘泊。
渔家傲
乙卯五日，泛舟西湖，午风酣畅，画舫笙歌，湖山环绕，冶湄大令载酒放鹤亭边，其弟中溪子偶寻小青墓不得，微吟「消魂一半是孤山」之句，余信口足成之云：「青青芳草瘗红顏，愁对双峰似翠鬟。多少西陵松柏路，消魂一半是孤山。」相与拍浮叫绝。酒痕墨瀋，几污衫袖。酒半小憩处士祠中，分韵赋《渔家傲》一闋，已而夕阳在山．人影散去，逋仙有灵，亦应呼梅妻鹤子，共伴香魂於暮烟衰草之际也。
艾虎釵苻悬百结。兰橈重汎菖蒲节。影漾湖心清又彻。无休歇。子规枝上声声血。瘗玉埋香魂断绝。银涛江上空呜咽。莫把灵均閒话说。春纤捏。半湾逻逤沉檀屑。
春从天上来·旅食钱唐，喜家果亭叔典试南来，於其出闈也，赋一词赠之，时乙卯九月十日
坐拨鹅笙。望凤阁鑾坡，恰是蓬瀛。人间天上，絳幄银屏。回头驀听歌声。记当年鼓瑟，歷城下、连榻宵停。到而今，更一番憔悴，着意飘零。九霄忽飞彩仗，正桂子叁秋，露冷西泠。摇曳宫袍，起居八座，满牀牙笏堪擎。喜班中玉笋，平添取、一半参苓。返瑶京。两行莲炬，分照西清。
减字木兰花·题牛潜子郡丞小照
青衫司马。船泊芦花枫叶下。何事投竿。也向西风烟水寒。鐏罍图史。若笠蓑衣谁似此。為语君侯。濯足须从万里流。
醉桃源·题章子鹤竹溪徜徉图
蒹葭秋水人如玉。閒傍轻鸥栖宿。偃仰浅莎一曲。箇箇琅玕绿。竹溪逸兴无人续。都被红尘拘束。爱煞先生清福。恍惚真羞僕。
倦寻芳·客武昌赠歌者杨郎
烟迷鄂渚，露湿樊山，小春时候。琥珀纔浮，滉漾酒船如縐。月落声随雁柱涩。影怜人比黄花瘦。最堪愁，把衣香褪了，薄寒初逗。叹蓬瀛、一番清浅，铅泪消磨，青衫依旧。擫捺驪珠，喁喁儿女窗竇。骚屑漫须抛玉笛，欢娱且自拈红豆。更难忘，屏风立地，箇人还幼。
展
凤凰臺上忆吹簫·為梁万倩题方邵村画竹林书屋
筛月笼烟，拂云捎粉，琅玕环绕墙头。正幽人睡熟，初捲帘钩。坐拥骚茵墨宝，红尘外、车马都休。山房好，鹅溪一幅，点染清秋。颼颼。瀟湘南去，便渭川千亩，也為儂留。更干霄戛玉，遥和书楼。万籟萧萧静也，还舒啸、醉豁眸。难消受，百城南面，忘却閒愁。
万年欢·赠长白成侍中
羽猎期门，念长杨作赋，曾霏琼雪。铁板擂槌，重见曹刘豪发。金戟珠丸容易，算只有、雕龙称绝。凄凉煞、白柳黄羊，从骏马收骨。六博弹棋未歇。料名士英雄，真个难别。挥麈披襟，不数六朝人物。看取槐厅联步，那换却、彩毫霞袜。人争羡、金紫神仙，玉河管领烟月。
月华清·题陈其年填词图
翠螺调墨，蕉叶迎凉，细写乌丝蚕茧。都道我，一生贪看，桃腮腻脸。怪髯奴、也捻霜毫，凝盼着、真真低唤。应恋。听偷声减字，霓裳重按。玉宇琼楼非远。羡徵车似水，子初荐。勅使填词，早遣宫娥传遍。猛惊醒、残月晓风，重回首、酒旗歌扇。休怨。拚青衫已老，紫罗今换。
减字木兰花·题兰陵龚节孙种橘小照
移家罨画。玉女张公曾共话。残醉重扶。爱向霜前看木奴。此生狂绝。熟读离骚兼射猎。画得千头。也傲山中万户侯。
临江仙·赠元肃敬仲
蜡凤骑羊年甚少，连枝琼树翩翩。摩挲丹桂意飘然。姮娥亲嘱咐，一对小神仙。红豆数声檀板歇，绿衣舞出堂前。难兄难弟不虚传。宫花明日赐，分插帽簷边。
踏莎行·题范廉夫松下小照
范叔寒耶，宽衣博带。科头箕踞长松外。笼鳞战罢咽涛声，琤琮不减笙簧派。击筑相从，破琴未改。休休莫莫凭他怪。松风一枕熟黄粱，御沟桥下春如海。
天香·龙涎香
璇室瑶窗，海天良夜，睡鸭朦朧初起。凤脑烧残，鮫綃裹罢，别是一番滋味。玄霜捣就，被一缕心烟縈繫。梦绕芙蓉帐内，魂消水晶宫裡。年时雀臺分矣，秋风又遇湘中娣。雾湿云鬟，泪滴莹莹青綺。蚕蠋聚精欲化，正月明、风细冷如水。迷迭输他，甲煎添未。（《管子》曰：龙被五色而游．欲小则如蚕蠋。漦藏夏庭事见《史记》。）
水龙吟·白莲
银塘斜织疏烟，薰风吹送湘娥面。亭亭翠盖，淡妆依约，驀然相见。素袜凌波，圆珠泻露，清芬难散。看沙边宿鷺，惊飞扑漉，却还被，伊遮断。道是玉奴新浴，又无端、抛残团扇。猜红怨绿，千丝并蒂，满池葱蒨。风细月明，六郎回去，眼波一线。待停橈珠浦，碧筒相吸，為偿私愿。
齐天乐·暮蝉
疏林遥挂斜阳淡，抱叶哀吟凄楚。小着冠緌，疑披雾縠，羞学柳塘蛙鼓。螳螂休怒。看咽露餐霞，清商徐吐。庭树依依，关心似诉人间暑。小楼横连竹苑。荷香闻十里，红尘犹舞。榆荚阴浓，槐花雨糝，任尔潜栖弱羽。晚凉稍阻。想无数寒螀，谁為做主。趁炎趋热，人情浑似汝。
桂枝香·蟹
香秔初熟。堆碧浪黄云，苓箵断续。八戟横霜，截取脂膏似玉。五湖鮭菜关心甚，最难忘、渔灯茅屋。蓼垂沙岸，烟生芦渚，啮残新穀。被酒愁肠还自触。想主萸高会，葛巾堪漉。白破双鰲，狂叫老饕惟僕。结网牵船曾有约，待回去、溪坳小筑。莼鱸共汝，吴江枫冷，洞庭橘绿。
摸鱼儿·莼
惹江东、季鹰归去，只叁泖五湖路。年年惯做秋风伴，碧缕愁牵烟雾。愁何莫。君不见、霜摧菰米莲房露。留伊少住。恰鱸膾方残，霜柑又好，一样繫情处。堪惊也，惟有波漂苹末。那禁几番风雨。还从碧涧忆莼羹，脂滑晶莹无数。休回顾。君不见、芦花瑟瑟迷寒渚。犹闻人语。问食品厨娘，银丝冰缕，应為尔添箸。
贺新凉·何梅庄太守招集江淮同人，公讌长安邸中，即席赋赠
满泛觥（舟吕）酒。儘占断、沉沉街鼓，当筵红豆。东阁观梅诗兴好，更擅才华八斗。恰逢着、小春时候。回首兰亭风日美，念书从、宛委山中授。钱一箇。今何有。霜摧宣武门前柳。看多少、邹枚词客，徵车辐輳。咸向纱橱听玉笛，急管哀絃徐奏。只当日、庐陵堪偶。白练裙拖鹅换字，爱使君、醉染霜毫透。（梅庄书法最工。）谁不羡，会稽守。
沁园春·砚池
湘竹生烟，剡藤铺雪，昼日初长。正梦吐江花，文成掷地，霞霏凤味，草圣称狂。石黛方添，隃麋再蘸，洒出龙蛇又几行。虾鬚卷，看杨花点点，飞入池傍。一泓澄似沧浪。但秋水、南华注两章。见翡翠床边，眼迴雊鵒，珊瑚匣底，苔绣鸳鸯。群玉山头，沉香亭北，游戏人间翰墨场。吾倦矣，凭他妃子，去舞霓裳。
洛阳春·寒夜同王惟夏、叶九来、李武曾、饮家华隐兄寓斋，用六一居士韵
霜浓烟瓦寒鸦语。惹炉烟频炷。酒香易水爱燕山，红滴槽床雨。羊裘不暖犹添絮。乱乡愁无绪。荆高市上且弹丝，问屠狗、曾逢否。
百字令·寿大司寇宋公
尚书红杏，念隃麋醉染，双鬟争羡。宣武门东开邸第，疏柳两行葱蒨。女乐生徒，碡簪珠履，夜夜张灯宴。鸚哥能说，雕梁又来双燕。追忆报法霜严，青蒲白简，岳耸延英殿。帝曰皋陶惟汝弼，草绿园扉都遍。萧相功高，于公门大早，筑沙堤换。回头笑问，梅华赋是公擅。
锦帐春·赠苗哥
秋碧堂前，笙歌縹緲。谁拥出、骑羊人小。天生成，多福慧，看江花梦了。彩毫频扫。陶縠题诗，君苗留稿。还只羡、麒麟騕褭。算将来，登凤阁，问宫袍着早。年纔多少。
探春慢·己未新正四日，东华门道上，同陈其年并轡作
宫树藏鸦，禁烟着柳，东风剗地吹破。宝马嘶来，欵尘飞处，画轂雕轮无数。雉尾晴云迥，喜輦道、方回卤簿。而今漫说，长杨谁是，子云独步。好把鞭梢微軃。指殿阁崔巍，半绕香雾。碧眼髯奴，白头宫监，来往频敲腰鼓。废苑妆楼改，惹一段、閒愁眉锁。说尽消沉，恰去江郎词赋。
满庭芳·元夕陪司农公观灯小饮
鸳瓦楼明，水晶帘捲，踏歌声正喧譁。金凫银燕，（灯名。）曲曲小屏遮。掩映蕉林书屋，照牙籤、玉轴堪夸。还妆点，六朝胜事，移上碧笼纱。（灯上都装齐梁旧事。）开元全盛日，传柑灯市，渔鼓频挝。且啣杯低唱，追数繁华。最喜九衢灯烛，阑珊也、尚拨琵琶。朱阑转，星毬万点，大树烂银霞。
孤鸞·為尤悔庵悼亡
乱鸦啼歇。正鈿瑟空弹，凤簫声咽。為忆梁鸿举案，向谁重说。梦到故园庭院，恰漫天、谢庭飞雪。枉自金门待詔，悵椒花颂绝。想少君、德曜芳名揭。羡官誥五花，九霄重接。怎向瑶池去，惹安仁凄切。回头玉河春暖，又看看、芳菲时节。吟取哀蝉落叶，增几茎华发。
贺新凉·岳州大捷，上以二月二日宣凯，是日大雪
雉尾霞如綺。恰天边、巴陵露布，随风偕至。铁骑蹴云开輦道，下界欢声鼎沸。应不数、棘门儿戏。熊耳山高齐积甲，笑从今、白占昇平世。花六出，真祥瑞。歌传黄竹君王喜。看重重、水晶宫殿，璇铺珠缀。更向瑶臺高处望，疑布江边鱼丽。想空壁、叁千如是。舞罢玉龙纷綵伏，晃银鲜、片片遥空坠。鐃竞唱，催征骑。
琐窗寒·奉和司徒公寒食悼亡，次原韵
禁火清明．春归天上，空传佳丽。梨花飞雪，吹落阑干如綺。掩流苏、环珮姗姗，壁间遗挂生绡腻。剩千堆麝粉，子规啼煞，柳绵初起。遥睇。纱窗畔，恰宝镜尘封，瑶臺迤邐。綵鸞飞去，红杏词添憔悴。悵蕉林、退食归来，返魂香冷薰笼倚。漫伤神，奉倩诗成，只裹珍珠泪。
玉簟凉·己未七夕，和其年韵
菡萏生香。望禁柳烟浓，未似江乡。穿针当此夕，漫軃却釵梁。纵今莲漏夜永，金门客、谁许清狂。只别院，有红牙齐拍，同唱伊凉。清光。玉绳低转，银汉斜横，牵起愁海难量。拥衾和月睡，且闲闭云窗。双鱼音信都断，怎能够、梦到迴廊。风露裡，怕天边、啼损残妆。
綺罗香·燕京市上得佛手柑，貽棠村公并缀此词
抹丽餘香，霜柑未破，月冷苑墙宫树。刚挂银鱼，转忆蕉林深处。妬橙黄、纤手初擎，羞橘绿、樱桃微注。最堪怜、甌越纔来，北方佳果还如许。故园莼菜渐老，青李来禽又过，应添愁绪。酷爱清芬，閒写断肠新句。江路远、红友无凭，倩乌丝、苔笺裹去。笑连枝，合掌和南，散花深夜雨。
解连环·用李十九武曾韵，送孙愷似之凤阳
昨宵凉雨。舞馋蛟乱叶，激成凄楚。何况是、衰柳旗亭，綰皂帽青衫，一鞭回去。未酣邯郸，且莫付、龟兹小部。向濠梁、暂赋依刘，曾记征衣着处。狗屠共谁问否。惜李郎才调，神伤卫虎。到官阁、醉染隃麋，谩劈阮吹簫，辟寒避暑。閒话莼鱸，又牵惹、离愁如絮。待看花、宴喫红綾，去天尺五。
念奴娇·中秋饮蕉林书屋，用其年韵，时京师地震不已
九秋刚半，望天边云影，淡烘黄月。擫笛弹丝豪兴减，宛转愁肠凝结。庾亮楼头，马融帐底，坐等姮娥出。露浓衣冷，应怜照见华发。徒剩断甃颓垣，六街叁市，犹恐巨鰲掣。拚向糟床倾腊酿，齿沁霜桃如雪。深锁银蟾，浅笼玉兔，不放鮫绡裂。冰轮碾碎，有谁能诉瑶闕。
归朝欢·寿吴母徐太夫人，為同馆吴青坛赋
荔浦归来帘不捲。青犊千群传羽箭。追思鹤化广陵涛，廿年黄鵠歌成怨。凤毛今喜见。彩衣犹带御香浅。待重来，板舆昼捧，早自看花遍。千岁冰桃琼液溅。嘹亮笙簫声近远。锦筵开处记调羹，霜螯雪鲙金刀断。龙池鸞誥显。红綾春饼曾相荐。最难忘，双驹绕膝，絳蜡烧银剪。
百字令·棠村公席上咏米家灯，和其年韵
晶帘纔下，掩红篝翠幙，曲栏低亚。燄吐兰釭花结蕊，人倚纱屏如画。烟缕香尘，縠裁宝雾，遮莫分真假。閒来鬬巧，虫鱼歷歷堪写。应忆天宝年时，开元盛日，小试传柑夜。金燕鈿蝉曾不再，只剩霜浓鸳瓦。喜值良宵，春灯百盏，背立华堂下。火阑珊处，旧愁今夜重话。
摸鱼儿·咏窝丝糖，糖出旧内遗製，今一白头老监尚能為之，然已退居西山，恐此后便成广陵散也
是何人、丝丝糅熟，螺蚊一缕堪理。铜驼阅尽兴亡泪，只向筵前争嗜。春灯市。犹曾记、天街夜静龙楼底。茫茫对此。嘆头白宫人，昔难觅处，弱雪又沾齿。鬆如许，休问厨娘食品，漫怜旧监遗製。餳簫轻弄东风软，好请玉巵娘子。浑难似。且说与、饼师可似闽中荔。南朝軼事。看腻粉堆盘，老饕狂叫，剪却愁肠细。
河满子·春夜棠村公席上观小伶演剧，同蛟门赋
小部钧天夜奏，听来如醉春酲。赢得司空曾见惯，偏爱杜牧多情。记取当筵红豆，能消几束吴綾。锦瑟初停再鼓，琼丹细酌还倾。剩有鮫人珠一颗，彩鸞驾出云軿。惆悵马融帐底，风流那减安陵。
菩萨蛮·题蝶庵词，寄阳羡史云臣
浓阴欲洗桐花甃。旗亭一曲拋红豆。唱到蝶庵词，开残芍药时。子规啼不住。归梦牵人去。烟艇几时移。从君罨昼溪。
秋霽·九日灵佑宫登高，和棠村公作
戏马臺荒塞雁杳，珠宫罩却烟靄。市上吹簫，壚头击筑，旧日酒徒谁在。朝衫典却，只餘双鬢西风外。嗟索米，辜负题糕，触目愁无赖。呜騶喜至，佳客携樽，宣武风流嘆难再。倚高寒、帝京千里，桑乾水绕浑如带。休蹙眉心远黛。且凭杰阁，西山爽气飞来，萧萧落木，静闻天籟。（是日刘子逊携樽讌棠村公及余。）
浪淘沙·咏万年冰
玉柱一重重。不响净琮。水晶殿闕晓朦朧。钩取莹莹方寸铁，何处蛟宫。香雪满帘风。寒压芙蓉。绿云轻刻小金虫。移向妆臺偎翠袖，巧夺天工。
貂裘换酒·寄梁冶湄，时擢延平守
曾记西湖醉。恰清明、画橈簫管，满城桃李。小住為佳垂手别，越鸟燕云无际。羞割肉、一官如寄。别后双鸿时见忆，奈君腰、久折伤流辈。乘五马，便应喜。鸥眠波冷衰荷醉。响渔叉、月明花港，儿童歌起。残碣菊香坟尚在，半闋凄凉何已。（余曾与冶湄同弔菊香墓，作《渔家傲》词，今尚刻放鹤亭中。）真好事、惟吾与子。抛却杭州今已去，想勾留、一半烟和水。闽州荔，又尝矣。
五綵结同心·荔支
星毬颗颗，繁实离离，蛮雨做将炎热。谁綰同心扣，早衔到、锦树枝头相结。筠笼小摘堆常满，倩纤手、玉人徐揭。红衣褪，琼浆斜进，齿陡惊寒彻。水晶瓦似冰雪。且漫言，一骑软尘曾接。掛绿名偏好，（增城荔支以掛绿為第一。）还输与、顏比石榴裙褶。饱餐叁百君休讶，较佳果、杨家迥别。记玉奴初酲，卯酒乍啟，朱唇微啮。
减字木兰花·鷓鴣
桄榔叶暗。旅客频惊声一唤。月黑前滩。懊恼人间行路难。荒烟苦竹。占个山头常独宿。最是钩輈。偏与啼猿一样愁。
月华清·白鸥
躑躅花明，马缨叶暗，记曾玉羽栖处。赚入瑶阶，却被珠娘留住。合倩着、妙手边鸞，画黑白、分明千缕。休怖。待岭表归来，香秔饲汝。离却黄茅苦竹，早月黑滩昏，蛮江飞渡。移傍雕栏，输与鸚哥能语。留住取、孔雀屏开，沾几点、绿蕤红雨。无绪。试开笼放尔，愁消几许。
贺新凉·题顾舍人侧帽投壶图，次成侍中原韵
作达何妨耳。任猜嫌、六朝人物，过江门第。稷契许身原不薄，争识乃公此意。也只要、一人知己。匣冷鱼肠壶注矢，倩谁儂、揾住英雄泪。看写照，情如水。记曾綺席同沾醉。笑回头、夷门渐老，不逢无忌。胡粉搔头聊自噱，击筑弹丝而已。閒共话、拂衣追悔。宫柳轻烟寒食近，盼仙韶、再奏龙池里。游侠传，君休记。
高阳臺·西湖感旧
葛岭苔荒，孤山鹤去，重来漫醉觥船。屈指繁华，笙歌不似当年。酒壚依旧人何处，上裙腰、草绿堪怜。转凄然，多少坟头，石马嘶烟。踏青犹记曩时路，但柳迷花港，燕触风帘。遮莫消凝，新愁更锁眉尖。蓬莱梦短心情懒，放轻橈、且伴沤眠。莫憎嫌，刚度刘郎，又到桃边。
百字令·题竹垞图
春明梦断，小长芦、重整数间茅屋。晴日疏窗烟缕散，浅露一丛寒玉。扑鹿沙沤，惺忪岸柳，暗水当门缘。曝书亭子，与谁消夏同曝。恰喜短棹频过，深盃屡把，不远江乡曲。细按薲洲渔笛谱，醉劈蛮牋十幅。衮衮诸公，万人海里，只是相争逐。输君高卧，垞南垞北皆竹。以上《菊庄词二集》

        </div>
      </div>
    </div>
  </div>
</div>
<!--update:2025-08-30 10:35:17-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>