<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="陈独秀诗集,陈独秀诗集全文在线阅读,陈独秀诗集全文在线下载,大玄古籍书库">
<meta name="description" content="本书收集陈独秀的诗、联等。从中既能了解到陈独秀斐然的诗意才情，又能感受到陈独秀傲然不屈的品格魅力，也在一定程度上反映了时事世事。诗如其人，读诗足以看出陈独秀的文化精神、政治思想、品格情操之全貌。他的诗风格既有诗经之淳朴、自然，也有乐府之古风、遗韵，更有魏晋之恢弘、恣肆；既有李白之奔放、豪迈，亦有杜甫之深沉、练达，更有韩柳之犀利、峻峭；他的诗往往以政治、哲理入诗，眼界广阔，思想深刻，词锋锐利。_陈独秀诗集_全文在线阅读_陈独秀诗集_全文在线下载_大玄古籍书库">
<title>陈独秀诗集_陈独秀_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">陈独秀诗集</span> <br/>
          作者： <span class="inputVal" id="bkauthor">陈独秀</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]11787</span> <br/>
          说明： <span class="inputVal" id="bkdec">本书收集陈独秀的诗、联等。从中既能了解到陈独秀斐然的诗意才情，又能感受到陈独秀傲然不屈的品格魅力，也在一定程度上反映了时事世事。诗如其人，读诗足以看出陈独秀的文化精神、政治思想、品格情操之全貌。他的诗风格既有诗经之淳朴、自然，也有乐府之古风、遗韵，更有魏晋之恢弘、恣肆；既有李白之奔放、豪迈，亦有杜甫之深沉、练达，更有韩柳之犀利、峻峭；他的诗往往以政治、哲理入诗，眼界广阔，思想深刻，词锋锐利。</span> <br/>
          封面： <span class="inputVal" id="bkimg">Z_21143.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]陈独秀诗集
[book_author]陈独秀
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]11787
[book_dec]本书收集陈独秀的诗、联等。从中既能了解到陈独秀斐然的诗意才情，又能感受到陈独秀傲然不屈的品格魅力，也在一定程度上反映了时事世事。诗如其人，读诗足以看出陈独秀的文化精神、政治思想、品格情操之全貌。他的诗风格既有诗经之淳朴、自然，也有乐府之古风、遗韵，更有魏晋之恢弘、恣肆；既有李白之奔放、豪迈，亦有杜甫之深沉、练达，更有韩柳之犀利、峻峭；他的诗往往以政治、哲理入诗，眼界广阔，思想深刻，词锋锐利。
[book_img]Z_21143.jpg


[book_title]陈独秀诗集
哭汪希颜
凶耗传来忍泪看，恸君薄命责君难。英雄第一伤心事，不赴沙场为国亡。
历史三千年黑暗，同胞四百兆颠连。而今世界须男子，又杀支那二少年（吴君茂良以事亡于海上故兼悼之）。
寿春倡义闻天下，今日淮南应有人。说起联邦新制度，又将遗恨到君身。
题西乡南洲游猎图
勤王革命皆形迹，有逆吾心罔不鸣。直尺不遗身后恨，枉寻徒屈自由身。驰驱甘入棘荆地，顾盼莫非羊豕群。男子立身惟一剑，不知事败与功成。
座右铭联
推倒一时豪杰，
扩拓万古心胸。
哭何梅士
海上一为别，沦桑已万重。
落花浮世劫，流水故人踪。
星界微尘里，吾生弹指中。
棋卿今尚在，能否此心同。
夜梦亡友何梅士觉而赋此
故人一别流水东，我悲朝露齐翁童。
理为万劫不复值，胡意梦中忽一蓬。
谈笑颜色一如昨，我亦知尔为鬼雄。
自言回航为恋西方之彼美，相援忽堕沧海中。
舟师大呼急相救，已果鱼腹难为功。
感君悲念特一致，告以友谊自此终。
我闻尔死死于东京脚气病，警疑欲问辞复穷。
此时相见不忍别，坐对惟有明双瞳。
促膝犹在东大陆书局之楼上，撒手刹那千界空。
迩今书局已迁徙，我亦长辞故地毋乃与尔同。
神州世变日益急，方以病亡为尔惜。
今知拯弱横葬沧海东，男儿壮举何悲泣。
况复捐躯从知己，同种同心此爱一。
我惊此梦百感来，灯火不温人语寂。
吁嗟呼，众生九道相轮移。
动植石沙流转何离奇，与尔有缘得再随。
不知尔为何物，我为何物在何时。
赠王徽伯东游
闻君将发扶桑渡，已识相逢又一秋。
宝剑莫弹知己泪，诸天终古美人愁。
东航触我追前梦，南国依然困楚囚。
近别远离同一散，我心恻恻没来由。
偕曼殊自日本归国舟中
身随番舶朝朝远，
魂附东舟夕夕还。
收拾闲情沈逝水，
恼人新月故湾湾。
作于1906年9月
曼上人作葬花图赠以蛰君为题一绝
罗袜玉阶前，东风杨柳烟。
携锄何所事，双燕语便便。
作于1906年
曼上人述梵文典成且将次西游
命题数语爱奉一什丁未夏五
千年绝学从今起，愿罄全功利有情。
罗典文章曾再世，悉昙天语竟销声。
众生茧缚乌难白，人性泥涂马不鸣。
本愿不随春梦去，雪山深处见先生。
作于1907年夏
本事诗（十首）
一
双舒玉笋轻挑拨，鸟啄风铃珠碎鸣。
一柱一弦亲手抚，化身愿作乐中筝。
二
深夜沉香沃甲煎，隋皇风雅去茫然。
羊车我若过卿宅，细饮番茶话夙缘。
三
湘娥鼓瑟灵均泫，才子佳人共一魂。
誓忍悲酸争万劫，青衫不见有啼痕。
四
丹顿裴伦是我师，才如江海命如丝。
朱弦休为佳人绝，孤愤酸情欲语谁？
五
慵妆高阁鸣筝坐，羞为他人工笑颦。
镇日欢场忙不了，万家歌舞一闲身。
六
少人行处独吹笙，思量往事泪盈盈。
缺憾若非容易补，报答娲皇炼石情。
七
目断积成一钵泪，魂销赢得十篇诗。
相逢不及相思好，万境妍于未到时。
八
多才天子神山女，未必高唐定雨云。
相见烦君惟一曲，不教红泪落湘裙。
九
空劳秦女为吹箫，孤负天门上下潮。
周郎未遇春衫薄，沽酒无颜过二桥。
十
昭王已死燕台废，珠玉无端尽属卿。
黄鹤孤飞千里志，不须悲愤托秦筝。
杭州酒家
武林市上酒家炉，
自别江城又一秋。
若问狂郎生活意，
醉归每见月沉楼。
存殁六绝句
伯先京口夸醇酒，孟侠龙眠有老亲。
仗剑远游五岭外，碎身直蹈虎狼秦。
（存为丹徒赵伯先，殁为桐城吴孟侠。）
何郎弱冠称神勇，章子当年有令名。
白骨可曾归闽海，文章今已动英京。
（存为长沙章行严，殁为福州何梅士。）
夬公说法通新旧，汪叟剧谈骋古今。
入世莫尊小乘佛，论才恸惜老成心。
（存为寿春孙少侯，殁为徽郡汪仲伊先生）
老赞一腔都是血，熊侯垂死爱谭兵。
蜀丁未辟蚕丛路，淮上哀吟草木声。
（存为霍邱郑赞丞，殁为正阳熊子政。）
谷士生前为诤友，彤侯别后老诗魂。
冢中傲骨成枯骨，衣上啼痕杂酒痕。
（存为歙县江彤侯，殁为绩溪章谷士。）
曼殊善画工虚写，循叔耽玄有异闻。
南国投荒期皓首，东风吹泪落孤坟。
（存为广州曼上人，殁为同邑葛循叔。）
辛亥春临安时所作
感怀二十首
（一）
委巷有佳人，颜色艳桃李。珠翠不增妍，所佩兰与芷。
相遇非深恩，羞为发皓齿。闭户弄朱弦，江湖万余里。
（二）
旾日二三月，百草恣妍美。瘦马仰天鸣，壮心殊未已。
日望苍梧云，夜梦湘江水。晓镜览朱颜，忧伤自此始。
（三）
得失在跬步，杨朱泣路歧。变易在俄顷，墨翟悲染丝。
人心有取舍，爱憎随相欺。八骏虽神逸，绝尘犹可追。
（四）
美哉武灵王，梦登黄华颠。女娃挟赵瑟，歌诗流眄妍。
变服习胡射，宗族害其贤。奇计竟不成，美人空弃捐。
（五）
昔有梁孝王，风流歌吹台。西行见天子，侍从多贤才。
相如虽未至，得见邹与枚。旷世无伯乐，骐骝为驽骀。
（六）
筑墙非过计，邻人乃见疑。忠言戮其身，哀哉关其思。
周泽即云渥，爱憎谁能期。奈何婴逆鳞，祸福岂不知。
（七）
鲧死于羽邱，乃因窃息壤。义士与顽民，周师异诛赏。
圣贤秉至公，曲直应无枉。人心无是非，是非徒自网。
（八）
木鸣响焦杀，怪星党天居。人情有忧乐，天意亦惨舒。
穆王得造父，八骏供驰驱。如何致千里，辟马駈毁舆。
（九）
取士必取骨，相马莫相毛。淮南养宾客，所重斗与筲。
照蝉不明火，振树将徒劳。哀哉蒙鸠子，托命于苇苕。
（十）
东邻有处子，文采何翩翩。高情薄尘俗，入海求神仙。
归来夸邻里，朱楼列绮筵。今日横波目，昔时流泪泉。
（十一）
古人重附民，后世重兵车。鲛革与铁釶，兵败于垂沙。
田野有饥色，千金购莫邪。将军不好武，守身龙与蛇。
（十二）
列星昼 队，华灯耀疏堂。杂布夺文锦，欲语回中肠。
鸱枭岂终吉，惊散双鸳鸯。美人怀远思，中夜起彷徨。
（十三）
威凤敛羽翼，众口誉焦明。焦明与威凤，异命不同声。
西巢三珠树，振翮一哀鸣。王母不可见，但忆董双成。
（十四）
猛虎长百兽，梧斗轻重围。群鸟侍凤凰，摩天能高飞。
人王御万众，勇武世所稀。蛟䗾与弥龙，乌足养其威。
（十五）
力父佩璇玉，被服妖不妍。背人傅脂粉，巧笑尾群仙。
玉台谒王母，心醉天子篇。高邱一回首，众女空婵娟。
（十六）
魂魂昆仑气，洛洛清溪流。琅玕出西极，光彩粲九州。
鸾凤一朝去，宫馆颓山邱。崦嵫不可望，望之令人愁。
（十七）
女娃为精卫，衔石堙东海。东海水未堙，女娃心已改。
夸父走虞渊，白日终相待。奈何金石心，坐视生吝悔。
（十八）
峚山多丹木，其下有丹水。中产白玉膏，食之长不死。
哀哀世上人，果腹任鞭箠。栖迟尘网中，局蹐待销毁。
（十九）
天路绝泥滓，人世终苦辛。一念脱尘网，双足生青云。
云中发箫管，悦耳何缤纷。回瞰所来地，泣下为人群。
（二十）
百川深自回，噭焰坐相失。饮羽及石梁，九载甘肃瑟。
八表同阴霾，虚白自盈室。十日丽芜皋，光明冀来日。
寄士远长安
自君别湖水，天地失清秋。
影着孤山树，心随江汉流。
转蓬俱异域，诗酒各拘囚。
未及祖龙死，咸阳不可留。
杭州酷暑寄怀刘三沈二
病起客愁新，心枯日景沦。
有天留巨眚，无地着孤身。
大火流金铁，微云皱石鳞。
清凉诗思苦，相忆两三人。
咏　鹤
本有冲天志，飘摇湖海间。
偶然憩城郭，犹自绝追攀。
寒影背人瘦，孤云共往还。
道逢王子晋，早晚向三山。
游韬光
石级穿林三百层，层层仄径绕山行。
碍云密竹两旁立，裂地清泉一路鸣。
山意不遮湖水白，钟声疏与暮云平。
月明远别碧天去，尘向丹台寂莫生。
游虎跑二首
昔闻祖塔院，幽绝浙江东。
山绕钟声外，人行松涧中。
清泉漱石齿，树色暖碧空。
莫就枯禅饮，阶前水不穷。
神虎避人去，清泉满地流。
僧贫慵款客，山邃欲迎秋。
竹沼滋新碧，山堂锁暮愁。
烹茶自汲水，何事不清幽。
灵隐寺前
垂柳飞花村路香，酒旗风暖少年狂。
桥头日系青骢马，惆怅当年萧九娘。
雪中偕友人登吴山
春寒一夜雪，绕郡千山白。
凄风敛微和，城郭暗朝赤。
相期素心人，寒空荡匈臆。
登高失川原，乾坤莽一色。
骋心穷頫仰，万象眼中寂。
屋瓦白如沙，层城没寒碛。
缤纷蔽远峰，冷色空林积。
冻鸟西北来，下啄枯枝食。
感尔饥寒心，四顾天地窄。
紫阳踞我前，积素明峭石。
上有鹿皮翁，浩歌清涧壁。
饥来啮坚冰，荒岩坐晨夕。
不笑复不悲，雪上数人迹。
炎威灭千春，忍令肤寸磔。
华严瀑布
（一）
湖水深且碧，波静敛微白。
东注落为泷，高悬一千尺。
（二）
矫若天龙垂，倒挂玲珑石。
飞沫惊四筵，无语万山碧。
（三）
仰瞻接奔雷，俯视迷霾雾。
回首觅归途，夕阳满红树。
（四）
少女曳朱裙，掩面声凄恻。
自惜倾城姿，不及君颜色。
（五）
列峰颦修眉，湖水漾横波。
时垂百丈泪，敢问意如何。
（六）
死者浴中流，吊者来九州。
可怜千万辈，零落卧荒丘。
（七）
日拥千人观，不解与君语。
空谷秘幽泉，知音复几许。
（八）
我欲图君归，虚室生颜色。
画形难为声，置笔泪沾臆。
作于1908年
赠朱灿枢联
气概居贫颇招逸，
文章垂老溢纵横。
曼殊赴江户余适皖城写此志别
春申浦上离歌急，扬子江头春色长。
此去凭君珍重看，海中又见几株桑。
作于1913年冬
述　哀
亡兄孟吉，与仲隔别，于今十载。季秋之初，迭获凶电，兄以肺疾客死关东。仓卒北渡，载骨南还；悲怀郁结，发为咏歌。情促辞拙，不鬯所怀。聊写衷曲，敢告友生。宣统元年秋九月。陈仲志于沈阳寓斋。
死丧人之戚，况为骨肉亲。
所丧在远道，孤苦益酸辛。
秋风衰劲草，天地何不仁。
驾言陟阴岭，川原低暮曛。
临空奋远响，寒飙逐雁群。
一月照两地，两地不相闻。
秉烛入房中，孔怀托幽梦。
相见不暂留，若虑晨鸡弄。
牵裙频致辞，毋使薄寒中。
言笑若平生，奚以怀忧恸。
起坐弄朱弦，弦乱难为理。
凉风扣庭扉，开扉疾审视。
月落霜天冥，路远空延企。
掩户就衾枕，犹忆梦见之。
辗转不能寐，泪落如垂丝。
扁舟浮沦海，去住随风波。
浩淼不可测，起伏惊蛟鼍。
仙人御离合，聒耳如哀歌。
海立天俯仰，安危在刹那。
一朝落玄渚，尧桀无殊科。
救死恐不及，岂复悲坎坷。
坎坷复踽踽，慷慨怀汨罗。
孤篷岂足惜，狂澜满江河。
区区百年内，力命相劖磨。
蓬莱阻弱水，南屏落叶多。
所违不在远，隔目成关河。
生别已恻恻，死别当如何。
感此百念结，巨浪如嵯峨。
噰噰鹡鸰鸟，双飞掠舷过。
与君为兄弟，勿勿三十年。
十年余少小，罔知忧苦煎。
十年各南北，一面无良缘。
其间十年内，孤苦各相怜。
青灯课我读，文彩励先鞭。
慈母虑孤弱，一夕魂九迁。
弱冠弄文史，寸草心拳拳。
关东遭丧乱，飞鸿惊寒弦。
南奔历艰险，意图骨肉全。
辛苦归闾里，母已长弃捐。
无言执兄手，泪湿雍门弦。
相携出门去，顾影各涓涓。
弟就辽东道，兄航燕海边。
海上各为别，一别已终天。
回思十载上，泣语如眼前。
见兄不见母，今兄亦亡焉。
兄亡归母侧，孑身苦迍邅。
地下语老母，儿命青丝县。
老母喜兄至，泪落如流泉。
同根复相爱，怎不双来还。
朔风吹急雪，萧萧彻骨寒。
冰砾裹蹄足，蹇骡行蹒跚。
寸进复回却，蜷曲以盘桓。
盘桓不能进，人心似弹丸。
汽车就中道，人畜各喜欢。
一日骋千里，无异策虬鸾。
余心复急切，长夜路曼曼。
路长亦不恶，心怯且自宽。
吉凶非目睹，疑信持两端。
驱车入城郭，行近心内酸。
入门觅兄语，尚怀握手欢。
孤棺委尘土，一瞥摧心肝。
千呼无一应，掩面不忍观。
仆夫语疾语，一一无遗残。
依依僮仆辈，今作骨肉看。
故旧默无语，相视各汍澜。
中夜不成寐，披衣抚孤棺。
孤棺万古闭，非梦无疑团。
侧身览天地，抚胸一永叹。
远　游
晨风一嘘吸，吹落羲和车。
细雨海上来，蒙蒙弥空虚。
骄阳不驭世，冥色惨不舒。
寒暄各异恨，晴晦两弗愉。
百年苦劳役，汲汲胡为乎。
达人识此意，裂冕轻毁誉。
阳春玩小儿，入眼等空无。
小草檐闲碧，青山门外臞。
读书破万卷，只以益懦愚。
徒步历州郡，穷途泣海隅。
拿空窥五岳，破碎混中区。
忽然生八翼，轻身浮天衢。
初见海如勺，熟视益模糊。
撮土载万类，旦夕相诛锄。
强弱不并处，存灭争斯须。
寥廓不可尽，星火何稀疏。
微尘点点外，幽暗不可居。
归来观五蕴，微命系囚俘。
贪痴杂粪秽，妄葆千金躯。
仙释同日死，儒墨徒区区。
佳人进美酒，痛饮莫踟蹰。
夜雨狂歌答沈二
黑云压地地裂口，飞龙倒海势蚴蟉。
喝日退避雷师吼，两脚踏破九州九。
九州嚣隘聚群丑，灵琐高扃立玉狗。
烛龙老死夜深黝，伯强拍手满地走。
竹斑未灭帝骨朽，来此浮山去已久。
雪峰东奔朝峋嵝，江上狂夫碎白首。
笔底寒潮撼星斗，感君意气进君酒。
滴血写诗报良友，天雨金粟泣鬼母。
黑风吹海绝地纽，羿与康回笑握手。
游仙诗联
九天珠玉盈怀袖，
万里仙音响佩环。
丁巳除夕歌（一名《他与我》）
古往今来忽有我，
岁岁年年都遇见他，
明年我已四十岁，
他的年纪不知是几何？
我是谁？
人人是我都非我，
他是谁？
人人见他不识他，
他何为？
令人痛苦令人乐，
我何为？
拿笔方作除夕歌，
除夕歌，歌除夕；
几人嬉笑几人泣：
富人乐洋洋，
吃肉穿绸不费力，
穷人昼夜忙，
屋漏被破无衣食，
长夜孤灯愁断肠，
团圆恩爱甜如蜜，
满地干戈血肉飞，
孤儿寡妇无人恤，
烛酒香花供灶神，
灶神那为人出力，
磕头放炮接财神，
财神不管年关急，
年关急，将奈何；
自有我身便有他，
他本非有意作威福，
我自设网罗自折磨，
转眼春来，还去否？
忽来忽去何奔波，
人生是梦，
日月如梭，
我有千言万语说不出，
十年不作除夕歌，
世界之大大如斗，
装满悲欢装不了他，
万人如海北京城，
谁知道有人愁似我？
金粉泪五十六首
一
放弃燕云战马豪，胡儿醉梦倚天骄。
此身犹未成衰骨，梦里寒霜夜渡辽。
二
要人玩耍新生活，贪吏难招死国魂。
家国兴亡都不管，满城争看放风筝。
三
清党倒党一手来，万般复古太平哉！
当年北伐诚多事，笑倒蓝衫吴秀才。
（杨永泰以拥蒋倒党取悦于蒋）
四
经正民兴礼教尊，救亡端赖旧文明。
投壶雅集孙联帅，不愧先知先觉人。
五
世事由来似弈棋，黄龙青白耍斯梯（Swastiks）。
红袍不及蓝袍好，行酒青衣古有之。
六
抽水马桶少不了，洋房汽车没有不行。
此外摩登齐破坏，长袍骑射庆升平。
七
五四五卅亡国祸，造反武昌更不该。
微笑捻须张大辫，石头城畔日徘徊。
（蒋介石谓五四运动为亡国祸）
八
一国三公赣港宁，可怜诸葛竟分身。
党中无派缘清党，阿斗先生双眼明。
九
庶人议政干刑典，民气销沉受品弹。
莫道官家难说话，本来百姓做人难。
十
兵车方过忍朝饥，租吏追呼乌夜啼。
壮者逃亡老者泣，将军救国要飞机。
（广东、湖南皆以飞机捐榨取民间巨款）
十一
飞机轰炸名城堕，将士欢呼百姓愁。
虏马临江都沉寂，天朝不战示怀柔。
十二
批颊何颜见妇人，妇人忍辱重黄金。
高官我做他何恤，廉耻声声教国民。
（蒋曾因事批邵元冲之颊）
十三
士气嚣张应付难，读书救国最平安。
埋头学得胡儿语，好待荣膺甲必丹。
十四
民智民权是祸胎，防微只有倒车开。
蠃家万世为皇帝，全仗愚民二字来。
十五
木鞋踏破黄河北，救国三民有万能。
革命维新皆反动，祭陵保墓建中兴。
十六
四方烽火入边城，修庙扶乩更念经。
国削民奴皆细事，首宜复古正人心。
十七
人心一正般般古，四裔夷酋自罢兵。
中国圣人长训政，紫金山色万年青。
十八
德赛自来同命运，圣功王道怎分开。
忏除犯上无君罪，齐到金刚法会来。
十九
宝华山上暗生春，春满书斋不二门。
妒病难医今有药，老僧同榻尔何能。
（戴传贤有惧内癖，营金屋于宝华山僧舍，颜曰不二书斋，以与僧同宿诳其妻）
二十
艮兑成名老运亨，不虞落水仗天星。
只怜虎子风流甚，斩祀汪汪长叹声。
（吴敬恒以子有恶疾，绕室长叹曰吴氏之祀斩矣）
二十一
保墓贤人别有思，痛心考古播邪辞。
三皇五帝推翻后，稻桶（道统）灰飞大圣悲。
二十二
两载匆匆亡四省，三民赫赫壮千秋。
中华终有新生命，海底弘开纪念周。
二十三
长城以外非吾土，万里黄河惨澹流。
还有长江天堑在，贵人高枕永无忧。
二十四
苏马幽居蒋蔡逃，胡儿拍手汉号啕。
儿皇忠悃应无失，毋事皇军汗马劳。
二十五
人心不古民德薄，中夏亡君世道忧。
幸有安排谢邻国，首宜统一庆车邮。
二十六
关东少帅如兄弟，淮上勋臣师道尊。
钦慕抒诚承雅教，何郎软语最温存。
（何应钦在天津宴客语）
二十七
虎狼百万昼横行，兴复农村气象新。
吸尽苛捐三百种，贫民血肉有黄金。
二十八
低头分取一杯羹，实业宣传花样新。
机器农场偷卖尽，增加生产厚民生。
（谓陈公博长实业部事）
二十九
分肥不及暗生嗔，蹩脚先生老气横。
唯一辉煌新建设，前朝灯火万家明。
（张人杰长建设委员所建设者，李纯遗留之电灯公司而已）
三十
严刑重典事唐皇，炮烙凌迟亦大方。
暴虐秦皇绝千古，未闻博浪狙张良。
三十一
贪夫济济盈朝右，英俊雕残国脉衰。
孕妇婴儿甘并命，血腥吹满雨花台。
三十二
关门闭户两争持，佝偻主人佯不知。
幸有雄兵过百万，威加百姓不迟疑。
（开门闭户谓英美与日本之争持也）
三十三
感恩党国诚宽大，并未焚书只禁书。
民国也兴文字狱，共和一命早呜呼。
三十四
麻雀乌鸦总祸胎，投机彩票禁难开。
检查毒品官家利，奖券航空大发财。
三十五
故宫春色悄然去，无饰王冠只一端。
南下明珠三百箧，满朝元老面团团。
（故宫盗宝案乃李石曾、吴敬恒、张人杰合伙为之）
三十六
珊珊媚骨吴兴体，书法由来见性真。
不识恩仇识权位，古今如此读书人。
（谓汪兆铭也）
三十七
拳乱偿金万民血，故宫宝器尽连城。
要人垄断伶人喜，一掷缠头十万金。
（李石曾垄断庚款及故宫财物以十万元赠程砚秋出洋）
三十八
十三万万债台高，破产惊呼路政糟。
太子叨光三百万，宗臣外府大荷包。
（孙科长铁道部时侵吞三百万元、汪兆铭任行政院长以铁道部为外府）
三十九
萧何立法身难免，嗾杀陈郎道路哀。
司马家儿同眷属，祝君终老妙高台。
（胡汉民嗾陈济棠杀陈树人之子）
四十
凛凛威风御史台，三光荫下集群才。
狐狸暗笑苍蝇拍，心眼歪时嘴亦歪。
（世谓监察院委员为苍蝇拍）
四十一
一门亲贵人称羡，宋玉高唐结主欢。
几见司农轻授受，乃知裙带胜衣冠。
（谓宋孔相继为财长）
四十二
党权为重国权轻，破碎山河万众惊。
弃地丧权非细事，庙谟密定两三人。
四十三
严惩鸦片不容情，高坐唐皇国法尊。
为免欠呻濒掩袖，好将烟泡暗中吞。
四十四
鸦片专营陆海军，明严烟禁暗销行。
州官放火寻常事，巢县新焚八大村。
四十五
嫌疑反动日惊心，拱默公卿致太平。
干事委员资笑谑，女权不重重花瓶。
（男干事女干事干事干干事，大委员小委员委员委委员。彼中自嘲之词也）
四十六
法外有法党中党，继美沙俄黑百人。
囚捕无须烦警吏，杀人如草不闻声。
四十七
皇皇大典枉抡才，官运高低靠后台。
封锁未成民已苦，七分政治费疑猜。
四十八
苛捐榨尽民间血，百业凋残袖手看。
商贾不知遗教美，但愁歇业忍饥寒。
四十九
观瞻对外苦周旋，索命难延建设捐。
白发媪翁双跪泣，乞留敝絮过冬天。
五十
委员提款连翩至，心软州官挂印逃。
入室无人拘妇去，婴儿索乳苦哀号。
五十一
垣墙属耳党先生，士气消沉官运亨。
闭户闭心兼闭口，莫伤亡国且偷生。
五十二
虏民夺地数千里，使节依然笑语迎。
无力复仇应抱恨，如何握手进香苹。
五十三
健儿委弃在疆场，万姓流离半死伤。
未战先逃恬不耻，回銮盛典大铺张。
五十四
嫩江血战惊强敌，爱国男儿自主张。
雪地冰天谁管得，东风吹暖半闲堂。
五十五
专制难期政令宽，每因功业震人寰。
未闻辱国儿皇帝，亦欲伊周一例看。
（陈立夫谓国民党为伊尹周公）
五十六
自来亡国多妖孽，一世兴衰照眼明。
幸有艰难能炼骨，依然白发老书生。
所谓民国二十三年（1934年）
赠望江吴幼卿联
金樽银烛销春雨，
象管鸾笙护紫云。
为刘海粟题字
海粟先生雅教：
行无愧怍心常坦；
身处艰难气若虹。
独秀
题刘海粟作古松图
黄山孤松，不孤而孤，孤而不孤。
孤与不孤，各有其境，各有其图。
（此非调和折中于孤与不孤之间也，题奉海粟先生）
自撰遣兴联
海底乱尘终有日，
山头化石岂无时。
为潘玉良画题词
一幅画为《侧身背卧女人体》题词为：
余识玉良女士二十余年矣，日见其进，未见其止，迫所作油画已入纵横自如之境，非复以运笔配色见长矣。今见此新白描体，知其进犹未已也。
独秀（印）
另一幅画为《祼女》，题词为：
以欧洲油画雕塑之神味入中国之白描，余称之白描，玉良以为然乎。廿六年初夏
独秀（印）
和斠玄兄赠诗原韵
莫色薄大地，憔悴苦斯民。豺狼骋郊邑，兼之惩尘频。悠悠道途上，白发污红尘。沦溟何辽阔，龙性岂能驯
1937年10月
题赠甲原先生
公理没有强权，便是无力的废物；
强权不讲公理，终于崩溃。
题赠
甲原先生
独秀（印章）
二六年一二月二四日
简　孤　桐
竟夜惊秋雨，山居忆故人。
干戈兮满地，何处着孤身？
久病心初静，论交老更肫。
与君共明月，起坐待朝暾。
1939年秋
赠程里鸣联
美酒饮到微醉处，
好花看在半开时。
告　少　年
太空暗无际，昼见非其形。
众星点缀之，相远难为明。
光行无所丽，虚白不自生。
半日见光彩，我居近日星。
西海生智者，厚生多发明。
摄彼阴阳气，建此不夜城。
局此小宇内，人力终难轻。
吾身诚渺小，傲然长百灵。
食以保躯命，色以延种姓。
逐此以自足，何以异群生。
相役复相斫，事惯无人驚。
伯强今昼出，拍手市上行。
旁行越郡国，势若吞舟鲸。
食人及其类，勋旧一朝烹。
黄金握在掌，利剑腰间鸣。
二者唯君择，逆死顺则生。
高踞万民上，万民齐屏营。
有口不得言，伏地传其声。
是非旦暮变，黑白任其情。
云雨翻覆手，信义鸿毛轻。
为恶恐不足，惑众美其名。
举世附和者，人头而畜鸣。
忍此以终古，人世昼且冥。
古人言性恶，今人言竞争。
强弱判荣辱，自古相吞并。
天道顺自然，人治求均衡。
旷观伊古来，善恶常相倾。
人中有鸾凤，众愚顽不灵。
哲人间世出，吐辞律以诚。
忤众非所忌，坎坷终其生。
千金市骏骨，遗言觉斯民。
善非恶之敌，事倍功半成。
毋轻涓涓水，积之江河盈。
亦有星星火，燎原势竟成。
作歌告少年，努力与天争。
赠太虚法师联
一切无常
万有不空
为太虚法师书
独秀
书赠胡子穆先生
嫩秧被地如茵绿，落日衔山似火红。
闲倚柴门贪晚眺，不知辛苦乱离中。
挽方守敦联
先生已死无乡长，
小子偷生亦病夫。
1939年
与孝远兄同寓江津出纸索书辄赋一绝
何处乡关感乱离，
蜀江如几好栖迟。
相逢须发垂垂老，
且喜疏狂性未移。
1939年
即奉一绝
前年初识杨夫子，
过访偕君昨日情。
寂寞胭脂坪上月，
不堪回忆武昌城。
二十八年秋独秀作江津（1939年）
赠台氏父子
坐起忽惊诗在眼，
醉归每见月沉楼。
寄沈尹默先生
湖上诗人旧酒徒，十年匹马走燕吴；
于今老病干戈日，恨不逢君尽一壶。
村居为爱溪山尽，卧枕残书闻杜鹃；
绝学未随明社屋，不辞选懦事丹铅。
哀乐渐平诗兴减，西来病骨日支离；
小诗聊写胸中意，垂老文章气益卑。
论诗气韵推天宝，无那心情属晚唐；
百艺穷通偕世变，非因才力薄苏黄。
贺邓蟾秋先生七十大寿联
火学从衡称卓彦，
事功耀赫当寿铭。
病中口占
日白云黄欲暮天，
已无多剩此残年。
病如垣雪消难尽，
愁似池冰结愈坚。
斩爱力穷翻入梦，
炼诗心豁猛通禅。
邻家藏有中山酿，
乞取深卮疗不眠。
寒夜醉成
孤桑好勇独撑风，
乱叶颠狂舞太空。
寒幸万家蚕缩茧，
暖偷一室雀趋丛。
纵横谈以忘形健，
衰飒心因得句雄。
自得酒兵鏖百战，
醉乡老子是元戎。
独秀书来促写杨鹏升父墓表
懒性从来作答迟，多君笃老重风期。
剧伤羊祜碑仍□，为识杨雄字失奇。（原文此处为□）
笔债偿从积薪后，作家误被隔邻嗤。
恰逢湘水归休日，定与书成当去思。
一九四一年初
春日忆广州
江南目尽飞鸿远，
隐约罗浮海外山。
曾记盈盈春水阔，
好华开满荔枝湾。
闻屈原祭日友人聚饮大醉赠建功
除却文章无嗜好，
世无朋友更凄凉。
诗人枉向汩罗去，
不及刘伶老醉乡。
民国三十年七月于蜀之江津
挽　大　姊
兄弟凡四人，惟余为少焉。
长兄殁辽东，二年共和前。
二姊老故乡，死已逾廿年。
大姊今又亡，微身且苟延。
大姊幼勤谨，祖父所爱怜。
及长适吴门，事姑姑称贤。
相夫营市贾，勤俭意拳拳。
夫亡教子女，商读差比肩。
余壮志四方，所亲常别离。
抗战军事起，避寇群西移。
率家奔汉皋，姊颜犹未衰。
卅年未见姊，见姊且危颠。
相将就蜀道，欢聚忘百罹。
卜居江津城，且喜常相随。
诸甥善营贾，市利可撑持。
姊性习勤俭，老益戒怠侈。
纨素不被体，兼味素所訾。
家人奉甘旨，尽食孙与儿。
强之拒不纳，作色相争持。
针帚恒在手，巨细无张弛。
如何操奇赢，日夕心与驰。
生存为后人，信念不可移。
肥甘既失养，身心复交疲。
行年六十九，一病遂不支。
今春还山居，余病静是宜。
姊意愿偕往，临行复迟疑。
送我西廓外，木立无言辞。
依依不忍去，怅怅若有思。
骨肉生死别，即此俄顷时。
当时未警觉，至今苦追忆。
胞弟独秀挽于蜀之江津鹤山坪
自鹤山坪寄怀江津诸友
竟夜惊秋雨，山居忆故人。
干戈今满地，何处着孤身。
久病心初静，论交老更肫。
与君共日月，起坐待朝暾。
作于1941年秋
题“朴园收藏”
百年乔木读书堂，允矣吾宗世泽长。
文物不随戎马尽，蜀中独有鲁灵光。
1941年12月
对月忆金陵旧游
辛巳秋作（1941年）
匆匆二十年前事，
燕子矶边忆旧游。
何处渔歌惊梦醒，
一江凉月载孤舟。
壬午暮春写寄静农兄
独秀自鹤山坪
漫　游
峰峦出没成奇趣，
胜境多门曲折开。
蹊径不劳轻指点，
好山识自漫游回。
录近作一绝以寄静农兄
民国卅卅一年一月七日（1942年）
独秀书蜀之江津鹤山坪（阴阳文两印）
郊　行
蹑屐郊行信步迟，
冻桐天气雨如丝。
淡香何似江南路，
拂面春风杨柳枝。
作于1942年春
致欧阳竞无
贯休入蜀唯瓶钵，
久病山居生事微。
岁暮家家足豚鸭，
老馋独羡武荣碑。
赠罗宗文联
还师自西旅，
祖道出东门。
宗文先生长斯邑年余，今调赴铜梁，出纸索书，因集散氏铭以赠，即乞政之。
独秀
挽朱执信联
失一执信，得一广东，得不偿失；
生为人敬，死为人思，死犹如生。

        </div>
      </div>
    </div>
  </div>
</div>
<!--update:2025-08-30 10:35:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>