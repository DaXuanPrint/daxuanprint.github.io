<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷一　　五言古诗,卷二　　七言古诗,卷三　　五言律诗,卷四　　七言律诗,卷五　　五言排律,卷六　　五言绝句,卷七　　七言绝句,卷八　　杂体,外集　　文,石洲集全文在线阅读,石洲集全文在线下载,大玄古籍书库">
<meta name="description" content="诗集，七卷，文集一卷，古代朝鲜诗人权韠撰，存有汉文诗800余首。权韠对唐朝诗人杜甫、白居易等很是仰慕，“杜甫文章世所宗，一回披读一开胸”（权韠《读杜诗偶题》），又有《记异，效白乐天》《有木不知名，效白乐天》《忠州石，效白乐天》等诗作。_石洲集_全文在线阅读_石洲集_全文在线下载_大玄古籍书库">
<title>石洲集_权韠_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">石洲集</span> <br/>
          作者： <span class="inputVal" id="bkauthor">权韠</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]64864</span> <br/>
          说明： <span class="inputVal" id="bkdec">诗集，七卷，文集一卷，古代朝鲜诗人权韠撰，存有汉文诗800余首。权韠对唐朝诗人杜甫、白居易等很是仰慕，“杜甫文章世所宗，一回披读一开胸”（权韠《读杜诗偶题》），又有《记异，效白乐天》《有木不知名，效白乐天》《忠州石，效白乐天》等诗作。</span> <br/>
          封面： <span class="inputVal" id="bkimg">Z_20722.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]石洲集
[book_author]权韠
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]64864
[book_dec]诗集，七卷，文集一卷，古代朝鲜诗人权韠撰，存有汉文诗800余首。权韠对唐朝诗人杜甫、白居易等很是仰慕，“杜甫文章世所宗，一回披读一开胸”（权韠《读杜诗偶题》），又有《记异，效白乐天》《有木不知名，效白乐天》《忠州石，效白乐天》等诗作。
[book_img]Z_20722.jpg


[book_title]序
詩，天機也。鳴於聲，華於色澤，淸濁雅俗，出乎自然。聲與色，可爲也；天機之妙，不可爲也，如以聲色而已矣。顚冥之徒可以假彭澤之韻，齷齪之夫可以效靑蓮之語，肖之則優，擬之則僭。夫何故？無其眞故也。眞者何？非天機之謂乎。世之人，以詩觀詩，不以人觀詩，若然者，豈唯不得其人，幷與其詩而失之。詩可易言乎哉，石洲之詩，談者謂百年來所未有，此固以詩論也，乃余實得其人焉。余生後公幾二十年，弱冠幸得從公游，爲人廣顙哆口，疏眉目，貌偉而氣豪。言論磊落動人，間雜詼謔，性酷嗜酒。酒後語益放，傲睨吟嘯，風神散朗。即不待操紙落筆，而凡形於口吻，動於眉睫。無非詩也者，及其章成也。情境妥適，律呂諧協，蓋無往而非天機之流動也。公雖以詩酒自放，然天資甚高，內行甚飾，讀濂洛諸書，見解通明。雖老師宿儒，無以遠過之，宣廟聞其名，命進所爲詩，大加稱賞，至以布衣佐儐使。光海政亂，屢以危言忤權貴，竟中蜚語，坐詩案以死，及今上踐阼，命贈某官，以伸直道。完山尹洪公靌始鋟公遺稿，刻成，屬余序之。余結髮知慕公，嘗得一言奬許，至今未敢忘也。序卷之託，又何可辭。噫！公以豪傑之資，用志不分，專發之於詩。然其遇於世也，只一當華使而已，奇禍之憯，竟亦繇是致焉。不知天之畀公絶藝，榮之歟，抑禍之歟。乃今遺集之行，出於禍釁之餘，殘膏賸馥，將沾被寰中。其視富貴而名磨滅者，得失何如哉。逝者而有知，亦足以自慰矣，悲夫！
崇禎壬申春日，德水張維，謹序。

[book_title]卷一　　五言古詩
四懷詩〈並序〉
懷德水子〈李君安訥〉
〈余性疏誕，不宜於世，頗爲禮法之士所絀。所與忘形不相疑者，獨有四人焉。世亂相失，存沒不可知。言念曩日交遊之盛，落莫如夢中事，感時懷舊，作五言詩四篇。凡千有七百五十言，命曰四懷，以擬工部八哀云。〉
昔在漢京時，年少尙豪毅。
涉世昧樞機，論詩誇斐亹。
苟匪子同病，知音復能幾。
君才北溟羽，失勢困罿罻。
鏌鎁閉塵匣，空有斗間氣。
我時坐閑冷，頭角縮如蝟。
孤懷靡所託，蠅附得驥尾。
聚螢實分光，噉蔗還共味。
文章恣馳騁，雕琢愁肝胃。
春城花爛熳，夏院葉蔽芾。
微霜隕高梧，凍雪埋衆卉。
泛湖波漭沆，登山石礧磈。
傑閣俯南山，朝隮看薈蔚。
詩罷試新茶，蟹眼聞百沸。
論事究輗軏，命物羅品暈。
閑尋此郭生，高揖南昌尉。
奇談騁雕龍，妙道況履豨。
百怪聚玄窞，下覷焉足畏。
蛟鰐壯角牙，手攬如刺蜚。
世情忌殊異，人心不可謂。
瑾瑜比皎潔，噂𠴲多讒誹。
魯酒解旁圍，楚璧能成腓。
不容亦何傷，固窮君勿諱。
秋蘭可以佩，畫錦寧須衣。
相期越世網，漁釣老葭葦。
生逢聖明君，欲去還歔欷。
國家二百年，廊廟密經緯。
群賢協謀猷，四海馳光煒。
陸慴而水慄，玄黃爭實篚。
豺狼忽改慮，毒螫肆蛇虺。
妖星照玉除，翠蓋違丹扆。
平生十三篇，願敵王所愾。
長策欻差池，壯志懷憤悱。
遠身落南鄕，明月幾回朏？
山河慘滿目，風景泣周顗。
諸葛欲扶漢，嗣宗不忘魏。
夜夢叫天閽，五雲深靉霼。
覺來如昨日，旅枕獨自唏。
高陽舊酒徒，半作殊方鬼。
念君亦棲棲，如今安穩未？
相思費晷景，雲樹渺江渭。
天津十年容，想見衣冠偉。
擧世一溷濁，不辨珉與瑋。
孤忠皎如日，貪佞蝕之旣。
分甘一瓢樂，安用五鼎貴。
低心逐時利，只使精神費。
不如抱遺經，瑟僩追有斐。
願子採吾言，愼莫棄葑菲。
詩成無使將，聊可以自慰。
〈右，懷德水子，李君安訥〉
懷王方老人〈洪君春壽〉
太一杳旭卉，山河初兆朕。
絪縕播群物，神秀子獨稟。
聲華動湖海，符彩拔流品。
丹穴弄瑞羽，綠耳生赤瀋。
胸次九雲夢，稽天浮大浸。
妙道發開楗，世俗安敢闖。
我心如廢井，茅塞不堪沁。
賴子劚荒棘，溫蠖忽已滲。
逸翮羨毰毸，跛足愧踔踸。
秋詠小山桂，春開淸夜飮。
雅論戛華鯨，淸詩翦宮錦。
高人少町畽，薄俗多譏譖。
懷寶故迷邦，價重難沽賃。
明珠翳沙礫，嘉菊沒葵荏。
齚齒子已齩，韜舌我亦𦧈。
誓將決焉去，結屋桑麻蔭。
所要在甔石，不用崇倉廩。
聖朝尙文治，金革久不衽。
調鼎忽違和，烹鮮俄失飪。
秦關破天險，漢苑霾氛祲。
風塵蔽寰宇，警蹕離丹禁。
蓬蒿愍閭巷，灰燼悲陵寢。
蒼生輟錢鎛，紅女罷蠶紝。
喪亂何代無？比古今更甚。
平生斬郅劍，意氣空凜凜。
蹉跎二湖間，旅泊長懷懍。
思君不可見，幽抱向誰諗？
山川鬱回互，消息難令鴆。
寄食一家村，忽忽坐昏窨。
診夢感櫟社，尋僧解謠讖。
狂走屢盻盻，孤懷恒伈伈。
處約昔未慣，涉世今差審。
詩情餘舊習，瘦盡東陽沈。
窮餓士之常，非關降大任。
昨夜夢仙山，曉鶯鏖客枕。
未遂丹竈約，一別經三稔。
願爲雙白鶴，天外叫相喑。
世人醉榮利，有如鳩食葚。
齪齪不足道，棄置吾將噤。
徙倚步前簷，瞑雲寒淰淰。
〈右，懷王方老人，洪君春壽〉
懷宋天翁〈宋君耇〉
孔孟去我久，大道日以闇。
六籍旣灰燼，擧世入玄窞。
區區紫陽翁，綴緝費鉛槧。
難齊天下口，易牙徒能喊。
至今千載下，聖路多坎壈。
吾子發幽憤，進道無不敢。
妙理洞鴻蒙，高懷謝黯黮。
金仙尙空寂，老氏貴恬憺。
下至百家術，乃以一手攬。
曰余昧前訓，小技忸鐫鏨。
窹寐想風采，事類嗜昌歜。
相逢塵土間，論議令人感。
語我太極先，眞味本來淡。
器小易至盈，事重難容擔。
義苑得切磋，文堂事點勘。
雪峯凍巍峨，春湖漲泛濫。
夏院綠篔簹，秋池紅菡萏。
詩酒動相隨，脫略傾肝膽。
妖星一彗孛，烽燧秦川黲。
脫身豺虎窟，共繫江都纜。
重携十年手，相視各悽慘。
撫釰慨時事，淚落不可掩。
旅窗十日話，端如嘗橄欖。
歡喜詎幾何，離裾又一摻。
把酒水上亭，戀戀不忍寁。
孤帆忽南下，極目唯江菼。
別離已經歲，天柱尙頓撼。
顧我褦襶人，分甘藜不糝。
念子抱奇器，何帠亦䫲頷。
淳風死不回，世敎一幽暗。
服艾棄蘭茫，惡朱喜緋紺。
天運固如此，志士空多憾。
悄悄坐窮愁，對案不能噉。
客堂感流景，缺月頗窺瞰。
每懷少年遊，想見兩髦髧。
人生實可憐，百世亦云暫。
夫唯道德鄕，萬古無增減。
至人不凝滯，逝止在流坎。
願言各努力，勿爲利所啗。
作詩聊自警，憂來時一覽。
〈右，懷宋天翁，宋君耇〉
懷六友堂〈具君容〉
昔與子同遊，恩義日彌重。
心肝瑩相照，襟抱豁無壅。
受性我實頑，向道子則勇。
雅懷皎璧月，高標拔山冢。
閑行袂相聯，醉眠衾共擁。
林園哢曉禽，池館吟秋蛬。
江春花艶艶，寺夜鼓洶洶。
賦罷手幾又，詩成肩尙聳。
湖山入牢籠，宇宙歸錯綜。
筆力騁𤬁𤫶，簡編刪闒𤾖。
瑰意世方驚，逸韻人皆竦。
往往話社稷，淚逬若泉涌。
重雲欺白日，讒佞各矜寵。
世事日垢玩，時態多煩宂。
海寇忽憑陵，黎元盡肱腫。
煙塵犯畿甸，兵甲滿皐鞏。
戰瓦落罘罳，賊焰燒欒拱。
防胡挫漢威，幸蜀躡唐踵。
平生報國心，愁緖類抽蛹。
與子叫天閽，性命輕一氄。
蹉跎各星散，晤語誰與共？
逃山愁犖嶨，走海怯洶溶。
懷憤背成癭，蹈險足生尰。
幸爾脫䃔䃧，快若解梏拲。
鄕路幾西悲，君恩長北拱。
臥病殢江海，歸夢泣秦隴。
子惠萬里書，披讀兼忻悚。
又得七字詩，光彩耀珪珙。
依依想平昔，愛玩手長捧。
輾轉落南州，旅宿魂猶恟。
子兮忽來過，眉宇喜重奉。
燈火照夜語，新詩相爲誦。
鷄鳴戒徒御，曉氣作寒霿。
別離幾日月，盜賊尙恣縱。
郡國日以病，軍須絶漢甬。
瘦薾苟懷策，迫此懼將恐。
知音限流寓，札翰阻䥗縫。
長懷京洛間，意氣相追從。
戰詩日角逐，有似鄒魯閧。
只今無鬪心，惰氣鼓不踊。
惟當棄鉛槧，南畝理荒茸。
出租奉公上，謹身守丘冢。
君看榮利場，擾擾求斷壟。
俗途有千岐，高駕苦易覂。
處身木雁間，誰知無所用。
此志恐不固，爲詩斯自訟。
〈右，懷六友堂，具君容〉
感懷〈三首〉
其一
今日忽不樂，杖策登北林。
雪消遠山淨，日落浮雲陰。
蕭蕭叢薄間，磔磔喧衆禽。
衆禽各有侶，客子方獨吟。
美人在天端，悵望傷我心。
巾車欲有往，道路多嶇嶔。
朅來理舟楫，滄海闊且深。
坐看高飛鴻，涕下沾衣襟。
夜歸寒檐臥，夢行湘水潯。
臨水弔楚魂，碧水空沈沈。
回首叫虞舜，但見雲外岑。
古有遠別離，此恨寧獨今。
去去勿復念，芳樽聊自斟。
其二
黃雀何翩翩，寄巢枯葦枝。
江天喟然風，葦折巢仍欹。
巢破不足惜，卵破良可悲。
雄雌飛且鳴，日夕無所依。
君看彼黃雀，物理因可推。
結巢豈不固，所託非其宜。
其三
種蘭盈九畹，雨露日芳菲。
坐冀枝葉茂，庶用充佩幃。
嚴霜昨夜下，百草倏已腓。
杉篁尙不免，況乃蕙茝微。
仰視白日光，有淚霑我衣。
豈徒感時節，君子有所思。
夜坐醉甚，走筆成章〈三首〉
其一
我本無心人，願得無言友。
同遊無有鄕，共醉無味酒。
有無不是無，無無更何有。
爲問無是公，如此是無否？
其二
昔余夢爲鳥，飛入白雲鄕。
又嘗夢爲魚，潑剌游滄浪。
方其得意也，翐翐且洋洋。
俄然形忽開，此身尙在床。
物理有合散，變化固難常。
孰辨眞與夢，孰分蝶與莊。
古來世間事，幾度炊黃粱？
悠悠倚山閣，天地正斜陽。
其三
幽居所居屋，繞屋多古木。
有鳥半夜鳴，聲如小兒哭。
其名曰訓狐，鳴則主人厄。
主人語訓狐，爾聲雖甚毒。
擧世皆爾曹，不祥爾豈獨。
哫訾弄巧舌，睗睒張奸目。
對面設機阱，陷人動不測。
以爾比世人，焉知不爲福。
述懷
朝日自何來，夕日向何去？
一朝復一夕，白髮遽如許。
少年志氣壯，長嘯望伊呂。
方圓豈相謀，與世實鉏鋙。
始也多毀譽，終焉寡儔侶。
況逢干戈際，漂泊忍羈旅。
溝壑幸而免，疾病固其所。
皎皎平生心，壹鬱誰與語。
手掇秋菊英，願貽高兵女。
佳期未易得，歲暮徒延佇。
切切何切切
切切何切切？有婦當道哭。
問婦何哭為？夫婿遠行役。
謂言即顧返，三載無消息。
一女未離乳，賤妾無筋力。
高堂有舅姑，何以備饘粥？
拾穗野田中，歲暮衣裳薄。
北風吹郊墟，寒日慘將夕。
獨歸茅檐底，哀怨豈終極。
貧
人無置錐地，而我本無錐。
物量有定分，盜誇非所期。
蓬蒿原憲宅，霖雨子來詩。
去者雖已遠，淸風猶可追。
獨酌有詩〈三首〉
其一
春雨細如霧，好花開滿枝。
忽忽感時物，濁酒聊自私。
竟日臥南榮，擧目多好詩。
人生貴適意，局束欲何爲。
寄語同心子，莫孤林下期。
百年任醒醉，人知我是誰。
其二
少也待佳節，長恨日月遲。
及壯念衰老，坐嘆年光馳。
努力愛紅顏，莫忘歡樂時。
眼前不自覺，後來徒自悲。
孰云貴賤殊，貴賤皆若斯。
但願百年內，有酒勤相持。
其三
昨日盡日風，今日盡日雨。
天道豈無意，陰晴自有數。
幽人念時節，擁褐開北戶。
曖曖近村煙，蒼蒼遠湖樹。
所懷不在此，閑情向誰吐？
幸有一樽酒，可以慰遲暮。
書詩記朝夕，不是要佳句。
題邊秀才〈慶胤〉南華經後
道本無始終，物豈有生死。
適來適去間，何者主張是？
鼠肝卽鼠肝，蟲臂卽蟲臂。
何爲何不爲？待彼而已矣。
贈林子定〈㤞〉
我愛林子定，其人王佐才。
奇韜握龍虎，俊辯騰風雷。
鬱鬱抱奇器，功名安在哉。
鳴琴咽流水，古劍生秋苔。
我亦落拓者，半世趨風埃。
欲陳濟時策，天門何崔嵬。
茫然撫疇昔，壯志中道摧。
托跡屠市中，燕歌空自哀。
三花若未落，與子歸去來。
雙騎紫鱗去，浩蕩遊蓬萊。
題沈尙志〈㤿〉郊居
客自水站來，淸曉叩門板。
主人去京華，歲暮猶未返。
園丁慣看客，迎我笑而筦。
開室掃華簟，戒廚供白飯。
居然飽我飢，不愁前路遠。
顧謝汝園丁，何以報深懇。
留詩牕壁間，要掛主人眼。
具公受〈容〉將赴任金化，枉書求詩
我衰益疏誕，蹭蹬不自悔。
陸沈古都市，歲暮欲何待。
朋知日星散，坐歎光陰改。
忽枉竹樹書，價重珠百琲。
竹樹天下士，擧世仰符彩。
平生古錦囊，可以括四海。
十書命未通，去作山澗宰。
邑居倚名山，萬峯碧㟪𡾊。
遙知謝簿領，峻陟窮爽塏。
自笑落塵土，謾受群兒詒。
行當拾瑤草，宿昔佳期在。
道路阻且長，江水流浼浼。
離懷不可瀉，悵望愁更倍。
題此寄行軒，拙語無足採。
秋懷戲效李白
白露下蒹葭，水國知新秋。
天虛遠山淨，地迥寒江流。
美人隔南浦，日夕令人愁。
相思屬涼夜，片月生西樓。
食蝦蟇
蝦蟇本有尾，一名是丁子。
南公號爲蛤，初不校同異。
凡物各有區，陸者不能水。
去來唯所便，嗟汝獨何智。
在淵或在田，欲學神龍事。
自古當鼎實，熊掌未足比。
孟軻豈欺我，天下口相似。
淸晨課隷人，罩釣水草裏。
居然得雋歸，狼籍駭人視。
膳夫備辛鹹，炰炙隨所指。
下箸初可猜，下咽終可喜。
觀者怪吾饞，掩口爭唾鄙。
人誰不飮食？知味蓋鮮矣。
丁寧謝詩人，莫賦河之鯉。
秋日把酒，感而賦詩
手掇秋菊英，寒香盈我襟。
槽床夜來注，洗觥聊自斟。
輕雲掩淸旭，古井生微陰。
此時無與語，眷焉懷所欽。
佳期歲云暮，閉門黃葉深。
古意〈八首〉
其一
隴鳥何翩翩，東來入紫宮。
君王顧之笑，貯以金絲籠。
宵眠曲檻靜，晝啄香稻豐。
紅觜語朝日，綠羽搖春風。
一朝柏梁火，委質灰燼中。
人皆羨其始，我獨悲其終。
豈若故山侶，孤鳴松桂叢。
其二
有客別東魯，求名入長安。
長安多甲第，歌舞靑雲端。
衣冠散廣陌，劍佩聲珊珊。
忽見車騎來，白日輝金鞍。
認是平生親，欲進仍盤桓。
願一道姓名，氣象不可干。
日暮歸邸舍，撫枕涕汍瀾。
傳語後來人，此路誠獨難。
其三
少年喜遠游，按劍出西塞。
道傍雙古冢，纍纍正相對。
云是孤竹子，蕪沒向千載。
慷慨爲悲吒，沈慟傷五內。
盤桓不忍去，白日慘將晦。
商周今已遠，是非竟何在。
其四
幽蘭生都房，秀色一何嫩。
雨露日夜滋，枝葉忽盈畹。
竊恐鵜鴂鳴，靑歲坐成晩。
今人不知佩，古人亦已遠。
天運苟如此，持此欲誰怨。
其五
鳳皇生丹穴，一擧橫九州。
朝辭閬風岑，夕飮滄海流。
文王久已沒，何當一來遊。
嗟彼籓籬雀，啾啾安所求。
其六
行出郭北門，日暮游江皐。
凝霜被百草，烈風聲怒號。
原野何蕭條，極目唯蓬蒿。
豈無同來人，莫知我心勞。
所思在萬里，茫茫隔風濤。
孤雁西南翔，哀鳴求其曹。
見此長嘆息，淚下沾寒袍。
其七
嚶嚶谷中禽，芊芊江上草。
皎皎深閨女，採桑城南道。
行者爲蹰躇，共言顏色好。
蹇脩沒已久，佳期苦不早。
終然守幽獨，歎息年光老。
其八
夕日何暉暉，照我秋園葵。
秋葵共夕日，能復幾多時。
忽有回風發，浮雲來翳之。
恩光中道隔，對此令人悲。
行路難
吳歈且勿叫，蜀絃且勿彈。
四座各傾耳，聽我行路難。
何處路最難，最難在長安。
長安大道傍，甲第遙相望。
借問誰所居，許史與金張。
軒車溢閭巷，絲竹鳴中堂。
手握造化關，天地隨低昂。
笑或吐春華，怒或飛秋霜。
一言不相入，瞬息成禍殃。
嗟爾遠方士，營營欲何求。
歸去復歸去，桂樹山之幽。
曉踰車嶺
人生無賢愚，爲口長營營。
處世豈免俗，也復勞此行。
中宵發古館，策馬西南征。
地傾崖石大，天寒沙水淸。
凌晨越車嶺，左右山峥嶸。
松風何喧喧，怪鳥時一鳴。
斜月隱奔峭，鬼火林間明。
我僕泣且僵，我馬行復驚。
險艱不可道，斯路何時平？
長歌若寒行，古人同此情。
情之中。
記夢
夜歇葛院村，鷄鳴逐群動。
荒林十里陂，駝褐冒寒霿。
䫋䫋據鞍睡，歷歷還家夢。
斑衣上北堂，侍立雙手拱。
山妻語音好，春蟻方浮甕。
小女始扶床，婭奼極可弄。
中堂鋪綺席，棣萼羅伯仲。
雕觴湛琥珀，畫燭生螮蝀。
簪纓雜諧笑，粉黛多迅衆。
孰知一餉間，喜事紛總總。
耳邊溪水急，逸響風吹送。
形開境忽移，行色方倥傯。
浮生百年內，生死等蠛蠓。
覺夢豈兩般，悲歡本一種。
不能自解脫，更覺塵緣重。
攬轡三歎息，林端初日湧。
夢具容
百川日東流，逝者何時還。
堂堂具公子，零落歸丘山。
昨夜來入夢，彷彿平生顏。
戒我愼處世，處世良獨艱。
苟能適其適，死生同一般。
轉輾忽不見，起坐淚潺潺。
奈何失知己，白首留人間。
遊城東，次使相韻〈使相，即月沙李公廷龜〉
我生遭飄蕩，十年別鄕國。
苦被世務迫，又作西州客。
西州形勝地，川原紛駭矚。
地僻衆山秀，天寒萬壑縮。
平生延賞心，遇景輒難抑。
日昨到龍灣，城府開淸旭。
粉堞連雲煙，靑樓夾街陌。
人言城此陲，有淵深莫測。
玉鏡不受塵，淸輝蕩高壁。
餘波瀉千里，浩浩窮遠目。
枯松與怪石，顚倒蒼崖側。
華夏此爲界，控引雄拖軸。
巖楓九秋赤，汀草三春綠。
光景逐時新，照映馮夷宅。
有時龍用壯，白日飛霹靂。
陰姦所含蓄，俯瞰彌悚惕。
神物豈敢侮，靈源何可塞。
當年有異事，鐵鎖留古跡。
伊余坐賓館，自傷遊絶域。
偶此忝陪賞，初筵動匏革。
江鱠白雪高，山肴絳實拆。
覽物脰空勞，弔古腕屢扼。
幸今時運泰，正値兵火熄。
卽事但酣歌，金戈何用拓。
日入邊月生，奇興殊未極。
逢場却盡歡，豈道鄕關隔。
佳人金縷衣，裊裊隨長笛。
亂後得此遊，人間有今夕。
所恨江水凍，錦帆不可劃。
醉來驅雪馬，忽若的盧躍。
歸路擁火城，橫鞭意自得。
公詩淸照眼，有如江漢濯。
隋珠何以報，拙語同燕石
次韻，題正上人詩軸
何所聞而來，何所見而去。
去來唯適意，超忽絶儔侶。
我有心中疑，願下一轉語。
此道具本末，進德要循序。
奈何黃面老，云有頓悟處。
上人默不言，臨別更問汝。
送李子敏〈安訥〉出守端川
春陰逗餘寒，關路正風雪。
奈何君遠行，重嶺不可越。
君才合侍從，小邑非所屑。
豈伊厭承明，聊復爲親屈。
國家新去亂，憂虞方未畢。
黎元困征賦，愁痛未忍說。
官吏恤供給，割剝到膏血。
向來百家村，所存無十室。
愼勿踵前跡，務在蘇疲薾。
用刑戒酷吏，推恕法先哲。
佇令凋瘵民，再見昇平日。
從此藹聲績，卿相可俯掇。
伊余性放誕，與世實疏闊。
閉戶風塵中，十日不一出。
沈憂恒鬱鬱，況此與君別。
尊酒慰行役，勞歌頗愁絶。
願言各努力，無使音塵闕。
憶舊遊五百字，奉寄開城留守許令公〈潛〉
憶歲在攝提，翰墨遊關西。
關西形勝地，觸處多山溪。
恨爲王事拘，不得窮遊娛。
居然脫羈縶，決若驚飛鳧。
人言松壤國，乃是神仙區。
況聞太守賢，風流天下無。
回輈駕言邁，山路多崎嶇。
途彈得異境，況入壺公壺。
君侯喜得我，顏色頗敷腴。
號呼促管絃，接袂登華筵。
紅樓枕綠水，敞豁當中天。
娟娟神女峯，列侍尊罍前。
是時朱夏初，景氣何澄鮮。
江流正浩蕩，江草方芊綿。
迥然諧宿心，似脫區中緣。
艶姬眸射戟，羅袖輕翩翩。
妖歌激畫樑，亂舞落金鈿。
高譚雜嘲笑，醉態狂且顚。
擧酒酹東明，事往今千年。
日入設庭燎，華燭長如椽。
峯頭擲火戲，至樂寧有此。
夜闌淸讌終，逸興殊未已。
平明登綵舟，扣拽浮中流。
魚龍避畫鷁，簫鼓驚沙鷗。
箕踞露吾髮，嘯傲凌滄洲。
結纜蒼壁根，步躡高唐雲。
襄王去不返，異跡空傳聞。
平生好奇怪，頓覺斯遊最。
人事不如意，三宿乃旋旆。
山川忽已隔，悵望知何奈。
我於去歲秋，匹馬趨西州。
公時尹右京，邀我城南樓。
聯鑣紫霞洞，水石淸而幽。
不謂道途間，更續巫山遊。
別來幾多時，歲月秣馬馳。
中間一再見，綴綴意益彌。
公村實間世，早抱靑雲姿。
淸風振濁俗，國耳忘其私。
引士必名勝，布惠先惸嫠。
顧惟褦襶者，失路迷所之。
豈無濟時策，耿耿空自奇。
嗜酒益疏誕，擧動人共嗤。
髮白走塵土，未暇營一炊。
泥塗垂拂拭，感荷君子知。
許與眉宇間，一諾山可移。
離合故多端，升沈那得期？
唯餘方寸心，金石無磷緇。
索居殊壹鬱，舊遊徒夢思。
西風掃炎溽，秋氣生磵谷。
幾時陪杖屨，天磨看飛瀑。
雨中，隣翁惠酒，醉中信筆爲詩
亭午鳥聲歇，急雨鳴屋樑。
空齋盡日睡，草樹生微涼。
家貧煙火絶，嘯歌如子桑。
西隣頗解事，送酒澆飢腸。
向來惜人情，況此安敢忘。
一酌十回謝，百回情未央。
居然不復謝，去入無何鄕。
酒後示諸生
我聞群聖人，相傳唯此心。
所貴守本性，不爲外物侵。
窮持顏巷瓢，達作商家霖。
行身依典禮，可托君子林。
其餘反是者，未免爲昏淫。
老夫早向道，古言以自箴。
中間遂放倒，兀兀仍至今。
擧世不我容，白首甘陸沈。
豈意諸少年，負笈來相尋。
願言各努力，惜此分寸陰。
立志要堅固，窮理要精深。
人生不再壯，歲月驅駸駸。
勿以我爲妄，聽我醉中吟。
病後步西園有懷
偶嬰漳水疾，鬱鬱度晨昏。
今朝試腳力，杖策登西園。
春光欲淡沱，日色和且溫。
羃地芳草積，滿林幽鳥喧。
觸物已生感，好懷寧復論。
蜘蛛網詩篋，塵土生酒尊。
平生放浪意，消落無餘存。
因思浿水上，千古勝事繁。
靑山麟馬窟，明月大同門。
歷歷舊遊地，悠悠勞夢魂。
惜哉不得往，泯默更何言。
時以製述官，有西行之命。
而病不能赴，故及之。
送金進士〈輳〉南歸星州〈並引〉
〈余識金君志遠近十年，始見於處士成氏之居。成氏之甥曰趙君士安者，亦佳士，與君情好甚密，有若天倫焉。一日，君出畫卷曰群山二友圖，蓋二友者，君與士安也；群山者，二君始會之地也。畫則趙君手筆，而二君俱有題序，且命余爲一言，余竊歎朋友道滅絶久矣。乃特見於今，而又在於吾所從遊者，雖未能參入畫中，得掛名於其後，亦幸矣。乃賦長句詩，以附卷尾，自是雖或聚或散，而率不過數十百里之間，得以時時經過以瀉壹鬱。曾未幾何，而趙君逝矣；又未幾何，而君且南歸矣。噫！士之知己，夫豈易哉。古今如許其寥闊，而生在一世，四海如許其廣大。而生在一國，國人如許其衆且多，而獨吾與二三子者，一言定交莫逆於心，則其風期宿緣似非偶然。而或不幸早逝，或遠作千里之別，使我白首同歸之約，堙沒無成，此非人力所到。其如天何哉，雖然，感舊傷離，亦情所不能已者。聊書所懷。以贐其行。〉
吾侯不羈士，乃是東南美。
艱關避兵亂，輾轉西海涘。
爲人古心貌，文藻蓋餘事。
飢寒走不暇，得喪無慍喜。
我亦骯髒人，白首屠沽市。
相逢風塵中，一笑許知己。
往還八九載，浩蕩江湖醉。
今晨來告別，千里適南紀。
星山舊田廬，雲谷好山水。
身持令名歸，亦足償素志。
況人生世間，如泛梗相似。
縱橫不自覺，聚散固其理。
但憐鹿皮翁，末契得數子。
心期坐乖張，襟抱欲誰倚。
平生趙士安，零落歸蒿里。
逝者不可回，萬世長已矣。
子又決然去，後會焉足持。
川原莽回互，相視各垂淚。
臨岐更贈語，珍重愼行李。
如逢北來雁，願寄平安字。
余居閑無事，習懶成癖，絶朋友過從之樂，因以淵明詩爲會心友，玄鶴琴爲知音友，麴生爲忘形友，遂題三詩以志之
題淵明詩卷
禮樂歸金刀，平陸渾成江。
斗粟聊爾耳，高節不可降。
秋花非俗物，濁醪盈我缸。
平生五字句，古意極醇庬。
吾今百世下，夢想拜老龐。
每到會心處，淸風生北窗。
〈右題淵明詩卷〉
題玄鶴琴
孤桐生龍門，直上高十尋。
下臨不測淵，上有哀鳴禽。
何年斸天骨，製此丘中琴。
一鼓淸人耳，再鼓和人心。
擧世無鍾期，誰知音外音。
〈右題玄鶴琴〉
題麴生
世路極險巇，吾身安所歸。
幸有麴秀才，風味不我違。
平生老瓦盆，白首相因依。
一杯遺萬物，寧復爲人鞿。
聖處不難到，酒德能庶幾。
未覺軒冕榮，豈知蓬蓽微。
至味諒斯在，所貴知者稀。
回語獨醒人，醉鄕無是非。
〈右題麴生〉
題馴鶴翁詩卷
翩翩羽衣仙，乃是靑田眞。
朝辭閬風岑，夕飮滄海津。
別來綠玉樹，花發三千春。
雖然落世網，獨立超風塵。
此物非俗物，非爾誰能馴。
麕兒行
麕也鹿之徒，瞻白故善驚。
喜山或喜澤，同實浪異名。
產子豐林中，纍纍相隨行。
偶落樵夫手，跳擲何生獰。
毛骨未及壯，不足充炰烹。
啼號若嬰兒，殺却豈我情。
催僮樹短柵，飼之等養牲。
見人必傽偟，豎耳突眼睛。
摩挲稍相近，漸覺趨和平。
終然擾且順，傾倒喜人聲。
每遇當飼時，昂首先來迎。
此物本山野，與人不相營。
由其善畜養，習性若天成。
況乎人與人，元自同胞生。
夷狄縱異倫，亦可就羈纓。
小人君子間，只隔毫釐爭。
初豈與我異，遇之當在誠。
苟能得其懽，敵讎爲弟兄。
笑談或失意，骨肉生五兵。
至人齊萬類，與物無所攖。
豈學群小態，爭鬪紛硜硜。
丁寧告同志，此詩君且評。
次韻趙持世〈緯韓〉以繕工監役官，觀刈葦於鴨島，自嘲之作
其一
君侯盛壯時，諸少氣欲盡。
居然屈壯圖，但有毛骨緊。
胸中萬甲兵，聊復試筆陣。
昨日君家騶，揷趐爭奮迅。
騰馳九幾輩，造次生悔吝。
富貴何足論，今古一灰燼。
何如積薪底，白首甘吏隱。
來詩語不多，味求方覺雋。
古人豈難到，世俗那妨哂。
擲地已金聲，期君終玉振。
附元韻
祗後出鴨島，監刈秋已盡。
蕭蕭蘆葦晩，烈烈風霜緊。
侵晨驅役徒，魚貫排行陣。
利鎌似新月，一揮驚電迅。
斬伐竝蘭蘅，蒿荻何曾吝。
平原忽已赭，大澤無餘燼。
鷗鷺失舊棲，狐兔不復隱。
斯須積如山，課功若得雋。
事業止於斯，功名聊自哂。
安得芟群小，致令王靈振。
奉贈灘隱〈即宗室石陽正〉，墨竹妙絶一世
翩翩佳公子，標致迥絶代。
超然厭濁世，遐擧謝流輩。
胸中千畝竹，歲寒常不改。
平生三昧手，自有能事在。
融心造化屈，用意煙霞外。
方將下筆時，神與境俱會。
須臾風動壁，爽氣欲生籟。
向來文湖州，更覺才力退。
不惜傳世人，但恐泣眞宰。
遺我以醉墨，行李頓生彩。
他年開展處．眉宇宛相對。
勉率留詩章．拙語無足採。
次山人處英詩韻
有物絶名相，所以能物物。
心如寒江水，印得空界月。
一自混沌死，萬法從此別。
諸佛亦微塵，群經皆妄說。
何人強解事，作此淡生活。
雜詩
臣海浸坤維，浩浩揚風濤。
橫看無際涯，仰視星斗高。
徒言九州大，宇宙一毫毛。
何處覓三山，誰人釣六鼇。
王母老赤脚，妄說千年桃。
但見百川水，日夜流滔滔。
寄語精衛鳥，銜石無徒勞。
挽歌，為金〈自謙〉作
握珠忽隕地，錯莫驚神魂。
種木園囿中，貴者恒不蕃。
人生有如此，天道寧復論。
中宵動祖車，丹旐風翻翻。
親戚執素紼，行哭向丘原。
佳城一以閉，厚夜何由暾。
今古共一轍，已矣知何言。
送李錦山子敏之任
君侯神駿姿，如馬脫重銜。
雙瞳淸照人，寶鏡新開函。
胸中千卷書，藻思不可緘。
氣酣恣揮洒，筆勢爭風帆。
雄詞肆滂沛，苦語工鐫劖。
和璧脫玷翳，楚俗多謗讒。
嶷嶷廊廟器，誰辨玉與瑊。
一麾三出守，大惠斂莫咸。
終始執苦節，亦足勵貪饞。
辛勤備滫瀡，奉養出至諴。
平生報國心，上有神明監。
鄙夫早識面，蒲蘇倚松杉。
才名雖不逮，氣味同酸鹹。
江湖極遊衍，諧笑相諵諵。
開尊愛灎灎，捧盌憐攕攕。
結交三十載，心地鉏磛嵒。
白頭那此別，有淚霑我衫。
西風振槁葉，曉氣成寒雪。
眷然懷往路，雲山鬱巉巉。
行矣樹佳政，使君元不凡。
任寬甫〈錪〉挽詞
我國於爲詩，好尙唯蘇黃。
中間崔白輩，稍稍歸盛唐。
雖然喜淸麗，古氣頗凋傷。
君侯大雅姿，錦繡爲心腸。
平生三百篇，逸韻何鏗鏘。
不入陶謝室，要升蘇李堂。
才名四十年，與世終乖張。
文窮自古然，貧病乃其常。
嚴霜一夜下，蘭蕙委微芳。
傷心懸磬室，門逕已荒涼。
弱齡蒙許與，藝苑參翶翔。
將老失知己，我涕流滂滂。
淸談與雅量，已矣今則亡。
唯應擬古作，萬古江河長。
記異，效白樂天
十一月將晦，時夜二更後。
天地色黯慘，江河聲怒吼。
雨師挾風伯，鞭策群龍走。
陰陽失其度，怪事無不有。
爲問百歲翁，曾識冬雷否？
有木不知名，效白樂天
有木不知名，三株互蟠結。
地高偏受露，陰重巧遮日。
群蟻喜心空，衆鳥欣葉密。
兼爲魍魎宅，百怪中夜發。
有人不量力，持斧擬翦伐。
爲近社壇下，欲進還股慄。
一朝霰雪繁，天道有肅殺。
豈若澗底松，千載自蕭瑟。
新春，病不能飮，慨然有作
平生喜飮酒，一石嫌未痛。
居然喫不得，造物眞好弄。
秪恨身早衰，敢言心不動。
任情得新懶，求道喪前勇。
行年四十四，閱世夢中夢。

[book_title]卷二　　七言古詩
驅車兒〈兒時作〉
驅車兒，三十四十猶總角，有廬不居田不耕。
年年伐木在山谷，借問伐木何所用。
長安城中起樓閣，樓閣連雲山木盡。
官家催促無虛日，城南昨夜飛雨滑。
陌上春泥深沒膝，竟日十步五步間。
「牛飢無草兒不食，兒不食尙可，牛飢恐失足。」
驅車兒兒有辭，傍人問之亦悽惻。
兒驅牛牛駕車，牛蹄趵趵車轆轆。
轆轆趵趵十餘歲，兒身無子牛無犢。
一朝牛斃兒亦死，官家何處施鞭朴。
願將此意叫天閽，及時下令除苦役。
兒但與牛相對眠，日長村巷桑麻綠。
秋懷，側體
柴荊寂寞無人跡，中酒多年與世隔。
諸葛休誇管樂儔，荊公正笑春秋學。
牀蟲喞喞語深秋，籬蕊盈盈斂寒夕。
獨背孤燈枕手眠，雲山入夢參差碧。
觀燈行，示友人
須彌之山兜率天，四月八日生金仙。
心心相印比傳燈，流入東華知幾年。
漢陽豪富天下雄，張燈設戲傳遺風。
紛紛甲第鬪奢華，羅幃繡幕連靑空。
金樽酒重花滿煙，紗籠銀燭光玲瓏。
五鳳毰毸九龍騰，十里金碧輝觚稜。
是日金吾不禁夜，笙歌滿路香煙凝。
靑樓處處捲珠箔，分曹作隊多豪客。
繁華幾時人事改，滿目干戈日月晦。
九重城闕忽丘墟，疇昔同遊幾人在。
他鄕作客伴孤燈，歸夢遙遙越雲海。
閉門飢臥動經旬，不覺明朝是佳節。
速宜相就飮一斗，人世悲歡不堪說。
男兒百年貴得意，何用傷心催白髮。
玉蟲金粟亦無賴，夜來應有花間月。
遊摩尼山，用觀燈行韻
摩尼山高高揷天，上有瑤臺遊羽仙。
溪花笑日知幾重，澗松閱世皆千年。
危峯拔地氣勢雄，絶頂四月多寒風。
西南軒豁眼力窮，碧海萬里涵靑空。
玉京去此不盈尺，想聞仙佩鳴玲瓏。
琳宮駕虛鐵鳳騰，萬壑嵐翠連觚𧤁。
晩歸蒲團聞妙香，客塵滅盡神魂凝。
山光雲影繞箱箔，數聲啼鳥留歸客。
向來人事易變改，浮世光陰幾明晦。
昨日飛綏拖玉者，今日曾無一人在。
萬古消沈忽忽間，吾生一粟浮滄海。
方丈聞名徒怳惚，玄圃尋河費時節。
不如卜宅近前峯，依止老宿求法說。
出門一笑歸路遙，水樹微茫綠如髮。
夜來陳迹已空虛，茅簷祗對山中月。
贈李明應，用前韻
李白騎鯨飛上天，芙蓉城裏追群仙。
醉飜王母九霞觴，再謫人間三十年。
多生習氣尙豪雄，歷落頗有前身風。
向來能事未全消，淸詩健賦聲磨空。
比年學劍干伯王，腰間㻫琫搖玲瓏。
風塵蹭蹬失騫騰，白羽在篋還生𧤁。
即今飄泊江海間，相逢一破窮愁凝。
自嘆貧賤事織箔，屠市夷門曾結客。
狂圖未試鬢先改，大醉長歌自韜晦。
有時彈鋏氣如虹，知音賴有夫君在。
即不能揚鞭走馬出橫門，腋挾燕山超北海。
又不能上章請斬佞臣頭，折檻天庭立奇節。
破窗燈火坐閑散，鬱鬱幽懷向誰說。
飮君樽酒爲君歌，莫論世事多如髮。
各將藤杖待秋風，去踏萬二千峯月。
天何蒼蒼，醉中走筆
天何蒼蒼，地何茫茫。
山岳何崒崒，江海何洋洋。
堯舜何巍巍，孔孟何遑遑。
盜跖何以壽，顏淵何以殤。
甯子何爲愚，箕子何爲狂。
萬物盡如此，此理誰能詳。
君不見楚國群陰蔽明月，屈原懷石沈江湘。
又不見漢廷諸公惡年少，賈誼去傅長沙王。
鳳翔千仞竟焉往，蕙樹百畝空餘芳。
有才不必用，有德不必彰。
李斯入關秦乃帝，孔明出廬漢終亡。
世間成敗本如此，力耶命耶誰主張。
酈生舌下七十城，不免身作鼎中烹。
淮陰戰勝攻必取，不免身死女兒手。
智巧不可恃，從古有如此。
爲問白日金殿上，何似淸風北窗裏，況復長安大道多險巇。
前有太行山，後有巫峽水。
魍魎嘯林蛇出竇，熊羆西咆虎東踞。
水鏡俟人影，天螻錄人語。
羉罿罣兩肩，矰蜼罥雙腳。
寄立尺才地，進退俱不得。
人生莫向此間行，富貴向來生五兵，所以江東張季鷹。
但愛一杯酒，不願千載名。
去子驕氣與多欲，不用多言與多力。
驕則不自保，欲則不知止。
言終裂蘇秦，力不救任鄙。
莫愛采石江上月，莫愛灞陵橋上雪。
蹇驢覓句只冷淡，長鯨登天終怳惚。
不如樹樗無何鄕，游居寢臥于其傍。
六合爲室，萬物爲糧。
星辰爲佩，雲月爲裳。
塞兌閉門，與道翺翔。
下跐黃泉，上登太皇。
男兒到此，即是大休歇，何用在世長蹩躠。
詩酒歌
杜子耽佳句，岑生嗜醇酎。
而我何如者，愛詩兼愛酒。
擧世盡趢趗，二老可尙友。
人生快意貴目前，何用浮名萬歲後。
我筆不去手，我杯不離口。
岑生在吾左，杜子在吾右。
一生如此又如此，詩凡幾首酒幾斗。
不管人間寒暑換，不問天上日月走。
不是堯與舜，不非桀與紂。
不悲貧賤夭，不喜富貴壽。
或登山臨水，或訪花隨柳。
有興輒醉醉即吟，萬物於我知何有。
飛光，戲贈友人
飛光飛光爾行誰所迫，朝出東溟暮西極。
昨日今日又明日，如此如此不得息。
人生世間駒過隙，少年一失難再得。
不知身後名何似眼前樂，請呼精衛銜木石。
塡四海之波化平陸，駕神農以耕。
召后稷播百穀，千歲爲春禾始生。
千歲爲秋禾乃熟，九州之鐵鑄大鎌，穫而積之高於崑崙碣石。
釀作無限酒，元氣以爲麴。
一飮九九八十一萬斛，醉臥鴻濛之野溟涬之域。
大兒赤精子，小兒衛叔卿。
令湘娥鼓瑟，命子晉吹笙。
下視無懷几蘧等蜼螟，其餘堯舜禹湯文武周孔瑣瑣不足程。
時乘紫雲車，容與出八紘。
手撼若木枝，花葉紛而零。
要令天下人，拾以食之皆長生。
狂吟志在此，無乃太瓠落。
既覯百年友，是不是歌一曲。
棲烏問答
問棲烏：「秦塞楚山無限樹，何處不堪棲。
卻向遠客窗前秋夜月，飛來飛去伴人啼。」
棲烏答：「去年失雛仍失雌，在野空見虞羅羈。
豈知牕裏愁人泣，只愛牕前好樹枝。」
走筆，謝申質夫〈樸〉惠鷄
君家物色似尸鄕，赤幘喧呼滿阡陌。
去年從君得孤雄，熟視方知不是木。
至今茆簷風雨曉，夢罷隔牕聞喔喔。
豈但盥櫛事父母，更以利善分舜跖。
昨日又惠一隻雌，定知獨陽難化育。
人言此物合養老，況乃天生備五德。
從今飽喫錦帶羹，飣餖肯復供藜藿。
不許小奴縛向市，恨無稚子催成柵。
翰林得鷴報以詩，右軍換鵝曾費墨。
故用再拜謝君嘉，題此寄去君應噱。
詠畫，爲宋子深〈淵〉作〈六首〉
其一
詠畫，爲宋子深淵作 (其一)
其二
詠畫，爲宋子深淵作 (其二)
其三
詠畫，爲宋子深淵作 (其三)
其四
詠畫，爲宋子深淵作 (其四)
其五
詠畫，爲宋子深淵作 (其五)
其六
詠畫，爲宋子深淵作 (其六)
古長安行
長安甲第橫靑雲，高樓絲管遙相聞。
漢代承相七寶車，轔轔夜入金張家。
琱盤綺食天廚來，宮中美女顏如花。
燭影熒煌淸漏遲，尊前密語無人知。
門巷斜連夾城路，平明冠蓋多如霧。
機開欻翕令人迷，白日鼻息吹虹霓。
一朝人事忽顚倒，玉臺金館生春草。
寄語世間夸奪子，古來浮榮不足恃。
只今人憐賈太傅，紛紛絳灌誰比數。
春宮詞
香風澹蕩吹綺羅，千門碧樹鶯聲多。
珠簾晝下洞房深，美人睡覺傷春心。
起把金針刺孤鳳，翠鬟欲墜鸞釵重。
芳華已晩君不來，玉階寂寂生靑苔。
送胡秀才〈慶元〉從吳都司南下
吾聞鏡湖水荷花，十里傳香風。
又聞會稽山千峯，影落波濤中。
淑氣鍾精鬱磅礴，其間往往生豪椎。
賀公已去餘古宅，蘭亭高會亦寂寞。
後來何者繼千古，人道胡生材卓犖。
胡生年少風骨殊，意氣昂昂出塵鸛。
上有爺孃下有弟，孝悌出天無失禮。
力貧不足供珍羞，去家千里來遠遊。
樓船將軍是知己，引爲幕客資良籌。
大帆如雲略扶桑，百年壯觀超子長。
去年來住江都城，閭巷小兒知姓名。
我時陸沈屠市中，一日傾蓋如平生。
眉宇之間得心事，朱絲之直冰壺淸。
投我詩文動哀玉，建安七子堪動色。
龍文之鼎可獨扛，筆端自有千鈞力。
羨君才如不羈馬，一生豈是長貧者。
自歎短衣不掩骬，長夜悲歌牛口下。
幸蒙夫子許知音，片言出口輕黃金。
胸中恢疏無愛憎，快辨可破窮愁凝。
客舍開樽對雪峯，江頭走馬觀春燈。
奇遊忽忽不可再，世間離合元相仍。
君今南去逐旌麾，丈夫所期誰得知。
方將跨海斬長鯨，肯作屑屑兒女悲。
斗酒高歌臨大道，離魂黯黯連芳草。
湖南自古淸絶地，驛路梅花今正好。
煩君折得一枝春，遠寄江潭憔悴人。
以竹枝報菊花之惠，寄車五山〈天輅〉
故人贈我秋菊英，何以報之靑竹枝。
我佩幽芳當自潔，君依勁操終莫移。
平生相許只如此，此心耿耿誰得知。
郊居，忽有詩思，命婢覓酒，詩成而酒不至
三冬被酒遊康莊，任敎俗子譏淸狂。
榮辱寧論世翻覆，得失但覺心淸涼。
昨者歸來田舍間，日照苜蓿春盤香。
人生趣舍隨所適，且把詩篇慰朝夕。
詩成不得一杯酒，腹不負吾吾負腹。
鬥狗行
誰投與狗骨，群狗鬥方狠！
小者必死大者傷，有盜窺窬欲乘釁。
主人抱膝中夜泣，天雨牆壞百憂集。
次韻宋子深長句見示
天公於我賦窮相，短不可續如鳧脛。
倡狂自許同阮籍，歇後從他譏鄭綮。
三秋讀書深巷中，風雨茅簷坐寒冷。
濁酒酣眠聊自娛，恥向塵埃伍噲等。
感君作詩能起我，合眼依依夢漁艇。
〈來詩，有江海語。〉
燕都行，送李子敏
燕都地理雄且壯，城闕峨峨九天上。
南臨五嶺西蔥河，四海萬國皆奔波。
往者楊獠頗猖狂，天子赫怒誅姦彊。
大開明堂受朝賀，諸候冠蓋遙相望。
我王赤心拱北宸，妙簡在庭馳使臣。
李侯貳之才有餘，萬里結束隨征車。
薊樹蒼蒼遼塞長，漁陽驛路連醫間。
去去追趨丹陛前，身與佳氣同周旋。
男兒墮地要遠遊，李侯此行仍少年。
我守蓬廬三十霜，壯志索莫頭髮蒼。
知君定過黃金臺，爲我一弔燕昭王。
夢中作
〈九月初四夜夢，入一宅。池館甚麗，杏花方盛，主人置酒索詩。〉
君家美酒琥珀光，杏花撲地春風香。
問君對此胡不飮，不飮只令人斷腸。
君不見柏梁銅雀生荊棘，世事回環不可測。
人生老去寧再少，莫借千金買一笑。
肅川池亭，次子敏韻，送尹定卿赴京
天涯節序何草草，千村楊柳鶯聲老。
何處開筵送遠行，肅寧古館池閣好。
世間離合劇茫茫，一尊且復開懷抱。
酒酣騎馬忽歸去，此時此恨誰知道。
次子敏韻，寄題滄澤李處士安仁草堂
雨後池塘荷氣涼，池邊小閣凝淸香。
道人骨靑仍髓綠，偃仰百年閑味熟。
白葛小巾烏行杖，放歌一曲林月上。
我有佳期在早晩，命駕不辭千里遠。
記夢
夜夢靑童引我去，忽到雲霞最深處。
仙樂風飄自帝所，玉樓十二高入天。
五色靄靄煙非煙，攝身飛上身飄然。
金支翠蓋相後先，左右環佩羅群仙。
余乃長跪玉皇前，焚香敬受長生編。
一讀可度三千年，簷間語燕聲呢喃。
破牕透雨寒𩁺𩁺，招魂不復煩巫咸，此身兀兀仍世間。
眼前萬事頭欲斑，幾時長往巢神山？
題雲水亭八景帖
華嶽晴嵐
曉晴山靄何霏霏，如煙非煙無定所。
初看雨氣帶將來，旋覺風光句引去。
群峯出沒迷近遠，正似波頭見島嶼。
何許騷人拄笏看，新詩合在微茫處。
葛峴殘照
山橋寂寂行人少，一帶平林見歸鳥。
夕風吹日欲西沈，瀲瀲寒空餘返照。
浮嵐曖翠相發揮，天際依微數峯小。
誰將此景作畫看，除是龍眠筆頭妙。
金陵夕烽
高孤烽櫓臨峭頂，候火遠到從金微。
正將邊警報靑瑣，更輸佳致歸荊扉。
小星昏見欲明滅，疏螢秋盡偏依俙。
杖藜擡首者誰子，意在覓句無是非。
鴨浦歸颿
江豚吹浪浪花翻，向夕稍稍風力迅。
龍驤萬斛何處船，掛席差池作雁陣。
遠遠依依看似閑，終覺脩程秪一瞬。
須臾日落帆影盡，水氣霏微生白蜃。
江村夜火
江頭籬落天色暝，煙樹微茫風露冷。
遙看松火燦星點，乍近乍遠斜復整。
誰家貧女勤夜績，有底閑人理笭箵。
別有漁燈歸極浦，搖搖波浪光難定。
山寺晨鍾
屋後靑山重復重，中有古刹藏雲松。
闍梨念誦宵不寐，曉起禮佛仍鳴鍾。
幾隨風引遠搖曳，或被雨翳寒容舂。
幽人寂寂發深省，坐想落月低西峯。
長洲落雁
鴻雁營營爲何事，去寒就暖常紛紜。
幾行飛度玉關塞，數聲叫破秋江雲。
水闊天長迷所向，平沙落日求其群。
恐有傷弓流落羽，月下哀鳴那忍聞。
曠野行人
平林漠漠連芳草，草間遙識金陵道。
金陵向西多旅人，各牽世務爭追討。
荷擔營營爲底忙，冠蓋翩翩有何好。
南來北去豈終極，無限浮生此中老。
次韻上使〈朱之蕃〉漢江泛舟觀漁
江上和風引上客，淸曉肩輿出南陌。
笙歌擁路雜輪蹄，兩仙住節臨苔磯。
濟川亭子名海國，乘興不辭勞遠陟。
東山絲竹繼謝安，赤壁風月追蘇軾。
亭前湛湛江水流，島嶼出沒連芳洲。
中天睇眄殊未已，更復移尊登彩舟。
高談朗詠相許與，座上風標皆擧擧。
漁人捩拖棹謳發，長網橫江密於組。
衆鱗𫙺𫙺跳復立，沙岸漸近波濤急。
秪爲般遊助歡謔，豈是婪酣快胸臆。
徐州禿尾漢陰鯿，取之不復論洪纖。
馮夷股慄水仙怒，鱣鮪遠遁蛟螭潛。
酒中樂作仍設鱠，此興已覺超塵界。
但憐頃刻割素鬐，龍門永失風雲會。
歸舟日落浪打篷，極目煙樹何重重。
向來奇事易陳跡，獨留江月當靑空。
君不見，對酒走筆
君不見思庵朴政丞，家居冷落如山僧。
君不見松江鄭相國，百年行己能淸直。
豈但寒餓困一生，復令子孫無地耕。
環碧堂虛成草萊，拜鵑窩破空蒼苔。
洛陽車馬何喧喧，紆靑拖紫皆賢才。
爭將毀鄭作階梯，誰肯譽朴生禍胎。
朱門峨峨臨九衢，一夫顧眄千夫趨。
斲來寶玉山岳崩，漉出明珠滄海枯。
雖傳仍雲億萬歲，金帛爛用無時無。
君不見體素李翰林，半世黃卷爲書淫。
君不見五山車祕書，欲將詞賦凌相如。
文章益富家益貧，仕路狹窄難容身。
生者飄零趨路傍，死者埋沒隨埃塵。
男兒行世別有路，莫把陳編徒自苦。
翰苑淸深玉堂高，其中學士多英豪。
花牋彩筆恣揮洒，觀者焉能辨眞假。
人生稱意得如此，班楊燕許爲何者。
爲酌一杯勸少年，榮悴貴賤寧在天。
故知通塞皆自由，以彼易此知誰賢。
不如是非都兩忘，日日醉倒春風前。
目前謠
白玉鬐鬣黃金鱗，小雛作戲翁不嗔。
翁不嗔尙可，胡爲更遣鼇骨塡滄津。
黑風倒吹昷海沸，海鳥退飛仍墜地。
金明丞相識天意，夢登九門身不危。
峨峨宮闕天中起，風生群口徒紛紛，廟議至密誰得聞。
但令木貝花似雪，不用社樹鬱鬱連靑雲。
況復冠帶天驕子。彗彼小星何足云。
叢祠行
朝發板橋院，南指駒城縣。
道傍古叢祠，林木何蔥蒨。
自古相傳叢有神，無限路中求福人。
爭持紙錢掛枝去，回向叢中共神語。
前途百事和且吉，馬背不瘡蹄不脫。
手致金帛堆成山，到處酒食開容顏。
我聽其言潛歎息，此豈有靈能禍福。
偶然得名眞自誣，怪事秪足欺昏愚。
不如翦伐充柴薪，免使篝火鳴妖狐。
仍栽嘉樹高十尋，六月颯颯生寒陰。
縱令不合明堂用，猶慰炎程暍死心。
高判書敬命改葬挽章
學士早抱靑雲姿，標格不群才不羈。
弱冠射策明光宮，聲價一日凌煙虹。
玉堂詞藻公爲宗，星斗燦燦羅心胸。
末路浮沈聊爾耳，軒冕從知倘來寄。
却將西掖演綸手，閑把林泉無事酒。
黑龍之歲月建午，島夷睗睒窺東土。
重江失險兩京墟，玉輦遠駐西塞隅。
謀臣卷舌壯士泣，國事已去誰能扶。
公時陸沈田野間，欻然奮起思捐軀。
登壇誓衆天爲悲，風雲慘惔隨旌旗。
孤軍抗賊衆知難，爲國一死心所安。
雄圖未騁將星落，日月晦蒙神鬼哭。
忠魂毅魄埋不得，長虹夜射秋空碧。
向時騰踏北闕下，紛紛冠蓋爲何者。
公侯將相不可紀，獨使書生辦此事。
男兒徇國古來有，父子三忠世無偶。
昔我爭名翰墨場，公掌選試開東堂。
雕蟲小枝何足數，片言許可生輝光。
百年未酬知己恩，至今耿耿增惋傷。
公家二妙俱象賢，擇地再起南陽阡。
鼇山之南佛臺麓，有岡鬱□臨長川。
山靈護衛虎豹遁，子孫永世宜千年。
作詩挽公公不留，雪涕仰視蒼蒼天。
鐵甕行，送張〈晩〉節度
君不見鐵甕之城餘萬丈，崇墉巨壁天下壯。
一夫按劍當要衝，千人蟻附不得上。
橫臨薩水負太白，雄峙西方作保障。
古來設鎭號寧邊，此意有在寧偶然。
廟堂成算未易測，棄此不守非萬全。
似聞老虜頗倔強，畜銳伺釁今有年。
至尊旰食勞聖躬，乃命擇帥群臣中。
左相淸鑑無失擧，遂將虎符歸我公。
我公頃者領北門，號令萬里如雷風。
軍中無事但投壺，瀚海不波沙漠空。
歸來正見笳鼓競，坐席未煖還此命。
男兒墮地重橫行，百身報國心耿耿。
麒麟錦帶玉轆轤，據鞍叱咤千夫趨。
鐵騎驕騰旌旆揚，春風浩浩吹前途。
嬰城效死是餘事，目中久已無西胡。
野人白頭何所識，巷北巷南曾偪側。
浮生離合固難常，縱欲挽公那可得。
故作短歌歌出塞，悵望開雲涕霑臆。
西河歌
〈高麗時，有西河林椿者，工爲四六，以峭直見忤於世，終身不第，人至于今冤之。余友西河任茂叔，亦工於四六，與林椿相頡頑，屢擧不利。今年春，始登別試及第，其對策中，直斥戚里驕橫，上命削科。〉
莫唱行路難，聽我西河歌。
西河有直士，前後皆蹉跎。
浮雲軒冕何足道，美名百世應不磨。
林西河，任西河，才高命薄知奈何，古來此輩何其多。
忠州石，效白樂天
忠州美石如琉璃，千人劚出萬牛移。
爲問移石向何處，去作勢家神道碑。
神道之碑誰所銘，筆力倔強文法奇。
皆言此公在世日，天姿學業超等夷。
事君忠且直，居家孝且慈。
門前絶賄賂，庫裏無財資。
言能爲世法，行足爲人師。
平生進退間，無一不合宜。
所以垂顯刻，永永無磷緇。
此語信不信，他人知不知。
遂令忠州山上石，日銷月鑠今無遺。
天生頑物幸無口，使石有口應有辭。

[book_title]卷三　　五言律詩
夜坐書懷
世事有如此，流光無奈何。
菊花秋後少，蟲語夜深多。
悄悄月侵牖，蕭蕭風振柯。
關心十年事，坐數撲燈蛾。
夢中作
風雨幾年別，相思俱白頭。
蟬鳴江樹暮，雁斷寒雲秋。
事往渾疑夢，書來只益愁。
平生多少恨，斜日獨登樓。
〈辛卯冬，在兩宜堂讀書，夢得具客手札，詩以答之。覺後了然記得，未解詩意。癸巳秋，予在德水。具自關西枉書相訊，別已二歲矣，始覺此詩有驗。〉
舟中作
澤國春多雨，孤村浪沒洲。
重爲楮子客，却泛廣陵舟。
石出回波急，花濃側島幽。
斜陽更奇絶，歸棹故遲留。
旅懷
東郡秋將盡，西征計又非。
煙塵關外阻，書信峽中稀。
古渡寒吹角，空林暮掩扉。
愁時見歸雁，一一背人飛。
悼妓
王骨埋靈鎖，金爐罷夕薰。
柳藏蘇小宅，花繞薛濤墳。
一夢秦樓月，孤魂楚峽雲。
年年大堤草，空學舞時裙。
客懷
絶岸斜陽盡，孤城畫角終。
密雲陰不雨，喬木暮多風。
世事悠悠裏，人生忽忽中。
向來江海志，歸夢水連空。
有歎
兵戈今未定，何處問通津。
地下多新鬼，尊前少故人。
衰年聊隱几，浮世獨沾巾。
閉戶風塵際，寥寥又一春。
江漲
其一
江村三日雨，今曉報新晴。
伏枕曾愁寂，鉤簾忽眼明。
映空鋪雪色，蟠地作雷聲。
坐見垂綸者，悠悠滄海情。
其二
伏枕愁多雨，開門喜近湖。
微茫沙岸小，迢遞水村孤。
蹴地雷聲轉，連空雪色鋪。
何當理舟楫，乘興到蓬壺。
旅宿
兵戈今未定，世路幾時平。
江上三年客，天涯十日程。
荒村依古木，畫角隱空城。
夜入田家宿，悠悠塊此生。
宋通川〈枏壽〉，將歸懷德農野，求詩甚急，次韻贈之
避地干戈際，抽身簿領間。
眼靑逢骨肉，頭白夢湖山。
筋力猶聞健，功名已等閑。
一樽無事酒，隨處作歡顏。
九月九日，在務安縣沙湖，對酒有作
喪亂看今日，凄涼異故園。
風塵桃竹杖，江海菊花樽。
古戍遙聞角，荒城早閉門。
兵戈滿天地，漂轉更堪論。
用眞寺口占，示趙善述〈纘韓〉
〈丁酉暮秋，僅脫兵火，至用眞山，逢善述。善述亦自兵火中來，執手道舊，悲喜倍常。〉
艱難投古寺。邂逅是前緣。〈先是，善述以書，期我于此寺，竟不果。〉
不謂看今日。何由似昔年。
深秋霜隕葉。寒夜雨鳴泉。
欲話平生事。無端涕泫然。
南州留別
漠漠兵塵起，茫茫世事非。
江湖人北去，時序雁南飛。
驛路多秋草，離亭半夕暉。
相看不忍別，流淚各沾衣。
自河源向首陽，途中驢病，留延安村舍，時余新脫湖南之厄，氣甚不平
田翁留客宿，甕牖隱疏籬。
葉墜聞山雨，廚喧覺夜炊。
驢乎枝秪此，人亦病於斯。
尙有歸心速，鷄鳴問路岐。
訪神光寺途中作，入寺，示李德餘
騎驢向山寺，落日古城西。
怪石斜侵逕，危橋仄渡溪。
洞深人未到，林暝鳥初棲。
更覺諸天近，伽陵逼耳啼。
林子定湖亭，次鄭秀才韻
年年此邂逅，萬事水東流。
白首傷離合，淸尊慣獻酬。
夜兼孤燭盡，人與候蟲愁。
別後夢何處，靑山江上樓。
過坡州，有懷牛溪先生
跡屈世爭笑，義高誰得知。
人心入于彼，天道至於斯。
寂寞溪堂路，凄涼山月詩。
秋風滿眼淚，不獨爲吾私。
〈牛溪疾革，贈故人詩曰。
相思一見意悽悽，去入無窮萬象虛。
獨有年年山月好，淸光依舊照牛溪。〉
次持世韻〈二首〉
其一
一室他鄕遠，琴書寄海山。
潮呑平野闊，雲傍古城寒。
旅寓還多病，艱難信少歡。
何當拂衣去，嚴瀨釣潺湲。
其二
避地安吾拙，居然不念歸。
隔籬聞葉墜，遵渚見鴻飛。
忽忽浮生晩，茫茫世道非。
夜來湖海夢，煙雨滿蓑衣。
江都，與韓別坐〈瓘〉、金判官〈止男〉、尹正字〈民逸〉、邊秀才〈慶胤〉夜酌
邂逅連宵話，天寒葉擁門。
白頭俱絶域，靑眼且深尊。
畫角山樓迥，寒雲水國昏。
明朝各漂轉，愁絶更堪論。
江都客懷〈二首〉
其一
水國陰雲積，春來瞹尙遙。
寒川冰罨岸，凍樹雪封條。
浪跡如秦𬑞，羈魂待楚招。
今年又留滯，歸興謾迢迢。
其二
絶域身多病，危魂日九升。
上春猶積雪，殘夜更寒燈。
政爾愁如海，徒然酒似僶。
苦吟仍不寐，歸夢了無憑。
夢訪子敏于山居，飮酒賦詩，余得一聯曰，入門聞水響，移席近花叢，餘不記，因補成八句
昨日尋吾友，超然一笑同。
入門聞水響，移席近花叢。
酒盡依俙裏，詩成彷彿中。
淸歡殊未已，歸夢太忽忽。
和持世韻
年年湖海約，幾度墮空虛。
夢裏開靑眼，春來見素書。
禁城寒食後，微雨杏花初。
他日理舟楫，問君江上廬。
題沈尙志幽居
特地孤村僻，緣溪一徑斜。
柳晴纔弄色，蒲暖已抽芽。
歸客欲騎馬，主人留煮茶。
不辭鷄黍約，唯恐失桃花。
春盡無雨，四月初吉，有作
旱到今年甚，春從昨夜歸。
燕泥難上觜，階蘚不成衣。
餬口身長困，爲農計却非。
片雲無意緖，終日掩淸暉。
送婁〈鳳鳴〉還杭州錢塘縣
水接吳天闊，山從越地分。
雲霞靈隱寺，花月湧金門。
形勝中原最，繁華外國聞。
平生勞夢想，送爾更消魂。
仲夏，訪趙君兄弟于龍山之江樓，留數日，文酒之樂，殆七八年間所未有也，將散，趙君兄弟各賦詩識別，余悤悤未及和，既歸，用韻却寄
聚散元常理，逢場偶滯淫。
山如詩骨聳，江與酒杯深。
萍水此爲別，鴻泥何處尋。
唯餘白頭計，耿耿在中心。
初秋夜坐書懷
客子悄無睡，空堂秋夜深。
螢從窗隙入，蟲在石間吟。
世路難如此，兵戈動至今。
居然生白髮，寂寞壯年心。
七月十五夜對月，有懷李子敏
雲煙看漸散，星漢坐來微。
滿地金波動，當空玉鏡飛。
蟲聲喧夜砌，露氣入秋衣。
憶與同袍子，淸尊共此輝。
余與姜君太初，初無一日之雅。余嘗寓居珍原縣之水流村，太初以公事入縣。走書於余曰：「不見面則不通書，非吾輩中事也。」既而，冒雨來訪。留一夜，詩酒之樂甚洽。未幾，太初被虜于賊，莫知存沒者凡三年。今太初自日本因華人之還者，上疏于我主上。其疏中，有遠托異國，昔人所悲之語，余聞而甚悲，作詩以見情焉。太初名沆，爲人聰明彊記，爲文章，下筆滔滔，未嘗起草。其兄瀣，死於非罪，太初祭之以文曰：「黃粱人世，百年草草。靑史是非，千載昭昭。」讀此文，則其人之所守可知。
未盡新知樂，居然怨咎天。
鍾儀雖在晉，王蠋不降燕。
節爲看羊落，書才賴雁傳。
相思千里夢，迢遞海雲邊。
旅舍秋夜
短褐常多病，深秋更遠征。
郊扉違宿計，詩句占虛名。
草白天霜重，林明江月生。
悲吟對櫪馬，誰識此時情。
自歎
其一
道屈吾將隱，身危事可驚。
茫茫撫心跡，咄咄念平生。
豈是才爲累，還應醉得名。
向來長往計，今夕更關情。
其二
韠也龍鍾甚，經秋守竹扉。
田園爲計晩，功業與心違。
未有玉堪獻，更無金可揮。
寒天登遠道，只着去年衣。
〈時將有湖南之行。〉
十二月二十一日夜，與客數人飮至曉，是曉立春
濁酒還留客，靑燈坐及晨。
山寒猶醞雪，禽語已知春。
草草干戈事，悠悠江海人。
天邊梅柳樹，又作一番新。
十二月二十八日，金浦途中口呼，時鄭子羽〈振溟〉，鄭聖游〈洛〉從
莽蒼愁征路，遲回怯問津。
今年才二日，我輩恰三人。
霧罷山如畫，江寒雪似銀。
東風將小雨，似欲報新春。
雨中簡林正字子慎𢢜
寂寞揚雄宅，柴門倚斷坡。
小園春意早，枯木雨聲多。
酒興忽如許，詩情當若何。
寄言林正字，明日肯相過。
題韓瑩中草堂
山家近寒食，風雨作輕寒。
隱几當花塢，鉤簾近藥欄。
濁醪初出甕，春菜始登柈。
不識幽居好，方從此日看。
淸明日有作
淑氣催花信，輕黃着柳絲。
人煙寒食後，鳥語晩晴時。
老去還多事，春來不賦詩。
京華十年夢，惆悵只心知。
幽居即事，寄示天翁持世
幽居少塵事，晝日掩柴扉。
寫石苔侵筆，攀花露滴衣。
興來時獨往，意適忽忘歸。
寄語同心子，吾今已息機。
春日獨酌，有詩二首
其一
水國春將晩，韶華處處皆。
煙林花淡淡，晴日鳥喈喈。
久客渾無賴，今朝忽有懷。
一壺聊自適，隨意坐苔階。
其二
今日又云暮，百年能幾何。
詩情病後少，樂事夢中多。
學道蛙聞海，謀生鼠飮河。
無人問幽獨，對酒一高歌。
醉後，命室人呼韻
睡起仍無事，開牕面小園。
雨餘觀草性，林晩聽禽言。
倩婦呼詩韻，敎兒進酒樽。
牛羊各歸巷，吾亦閉柴門。
入山作
落日靑驢瘦，登登一逕危。
溪聲如昨夢，山色可新詩。
寺在蟬吟處，鍾鳴客到時。
向來幽興熟，不遣外人知。
懿仁王后挽章〈二首〉
其一
壼法垂三紀，慈仁浹萬民。
鷄鳴齊女曉，鶯囀葛蕈春。
月御歸滄海，風旌別紫宸。
山陵空鬱鬱，厚夜幾時晨。
其二
西塞遐巡日，東韓再造年。
蒼黃坤道正，終始母儀全。
繭館方昭化，星軒忽上仙。
孤臣無限淚，沾洒向秋天。
山齋十事，爲成進士〈輅〉作
東岑晴月
雨罷天如洗，山寒月欲生。
不知全魄露，何似半輪明。
地白流螢失，林疏睡鵲呈。
今宵道人意，添得十分淸。
〈右東岑晴月〉
平野暮煙
望裏郊墟僻，寒煙處處同。
依微連小浦，搖曳逐流風。
淡白初籠樹，軴靑忽掩空。
斜陽更多事，照作一邊紅。
〈右平野暮煙〉
江城秋雨
漠漠連江雨，凄凄落木天。
疏時斜映日，密處遠和煙。
暮色延愁望，寒聲鬧醉眠。
無端蕭瑟意，又入寂寥篇。
〈右江城秋雨〉
山村夜雪
雪意連空黑，寒威向夕凝。
隨風潛入戶，和雨細侵燈。
煖酒壚無火，哦詩硯有冰。
多年布衾冷，此夜轉生稜。
〈右山村夜雪〉
瓦樽濁酒
瓦器形偏古，醇醪號是賢。
傾銀何乃爾，拈碧亦徒然。
偶發閑中趣，因成醉後眠。
石田秋正熟，聊此慰殘年。
〈右瓦樽濁酒〉
小圃露蔬
圃小依林麓，畦橫近草亭。
灌時還抱甕，鋤處不抛經。
韭愛春根白，葵憐露葉靑。
摘來供糲飯，飣餖有餘馨。
〈右小圃露蔬〉
童奚掃庭
靜室無餘事，柴荊晩始開。
敎童洒淸水，折竹掃輕埃。
但喜階庭淨，非關車馬來。
丁寧莫放手，恐破錦紋苔。
〈右童奚掃庭〉
癡孫學字
閑將卷中字，試敎膝前兒。
弄舌初猶澁，拈毫竟不疑。
喜聞鶯語好，驚見雁行奇。
遠怪陶彭澤，空題責子詩。
〈右癡孫學字〉
道書堆案
玉字心長念，金編手自挐。
籖懸憐整整，帙散任斜斜。
滿眼皆仙訣，關身是道家。
從來呂夫子，用此作生涯。
〈右道書堆案〉
親朋在座
朝來烏鵲喜，今夕是何辰。
在座非新輩，連牀卽故人。
劇談遺俗物，孤笑發天眞。
更有盈尊酒，襟期轉覺親。
〈右親朋在座〉
送胡秀才〈慶元〉歸越中
海上初分手，相思過半年。
如何萬里別，又是九秋天。
百越山重阻，三韓地一偏。
前期未可卜，頭白此離筵。
別後
有客歸南越，征帆帶夕暉。
途窮還此別，歲晩欲誰依。
九月淸霜重，孤城黃葉稀。
那堪相送罷，寂寞掩柴扉。
途中
昨夜
作者：權韠　朝鮮王朝
姊妹计划姊妹计划: 数据项
五言律詩
暮經潺水驛〈驛在求禮縣南十餘里〉，宵越宿星山〈山在南原府南二十餘里〉。
自分長辛苦，那辭此險艱。
澗寒冰折骨，風緊雪吹顏。
更想吾廬好，爐薰晝掩關。
五言絕句
日入投孤店，山深不掩扉。
鷄鳴問前路，黃葉向人飛。
本作品在全世界都属于公有领域，因为作者逝世已经超过100年，并且于1928年1月1日之前出版。
本作品原文沒有標點。後來方便今人閲讀，而加入標點符號的版權狀況可能是：
若由維基文庫用戶自己的方式加入標點符號，依據知识共享 署名-相同方式共享 4.0协议（CC BY-SA 4.0）及GNU自由文档许可证（GFDL）的条款释出。
1999年7月12日，中华人民共和国国家版权局版权管理司关于古籍标点等著作权问题的答复《权司1999第45号》，认为仅加标点不足以有创作性，但按照《中华人民共和国民法通则》（现由《中华人民共和国民法典》取代其地位）的公平和等价有偿原则，利用他人的智力劳动，至少应当支付相应的对价。此处民法通则的公平和等价有偿原则与著作权是分别的话题。
中華民國94年（2005年）4月15日，中華民國經濟部智慧財產局智慧財產局解釋令函（存档）也認爲僅對古文加標點不足以取得新著作權。
另請參見：章忠信《著作權筆記·句讀的著作權保護》
客十上元書懷
草草南州客，愁邊歲又新。
微雲能掩月，小雨不關春。
亂世還今夕，窮途秪此身。
平生木上座，頭白轉相親。
題李主簿〈用濟〉湖亭，與子敏同賦
爲愛君家好，留連更賦詩。
捲簾江雨細，隱几野雲遲。
水國元千里，山光自四時。
平生卜隣計，付與白鷗知。
哭具金化〈容〉
不謂遽如許，問天胡喪予。
凄涼朝露曲，寂寞夜臺居。〈高適詩曰：「夜臺何寂寞，猶是子雲居。」〉
靜念平生語，重尋次第書。
向來憂世志，牢落轉成虛。
寄呈二梧亭主人
處世享淸福，主人眞少儔。
傾家買絶境，卜宅近滄洲。
院靜桐陰夕，池涼荷氣秋。
鳴琴與斟酒，無事不風流。
九日懷抱甚惡
此日還愁思，浮生亦可傷。
林風響枯葉，山雨入虛堂。
薄酒不堪飮，寒花空自香。
無人慰幽獨，心事轉凄涼。
大興洞作
經行二三日，幾度到雲林。
石瘦蒼苔古，蹊回黃葉深。
澗聲晴作雨，山氣晝生陰。
忽聽林端磬，悠悠塵外心。
朴淵
絶壁當天險，仙源袞袞來。
寒陰吹洞府，倒影落泉臺。
白日能飛雨，靑山自出雷。
平生爲雙眼，到此不知回。
早發龍泉，有作
一宿龍泉館，鷄鳴更問岐。
谷虛人語響，橋拆馬行危。
俗學終何賴，浮名只自欺。
前途猶萬里，不敢計歸期。
次使相納淸亭韻
忽覺邊城近，仍知節序移。
凍川冰塞岸，枯木雪封枝。
酒薄堪深酌，亭寒且少時。
吾行不落莫，隨處有新詩。
次宣城客舍
謝眺分符地，停驂爲一過。
柳邊西北路，堤外兩三家。
欹枕水聲遠，捲簾山色多。
所嗟逢歲暮，無處覓春華。
龍灣，逢仲氏〈韐〉
京口分離後，音書久杳茫。
相思今幾月，茲會卻殊方。
雪裏生春色，天涯似故鄕。
仍懷倚門望，喜極輒悲傷。
次韻，南窗金〈玄成〉謝使相惠鰱魚卵
忽喜眞珠顆，無端到客邊。
山肴俁足數，海味此爲徧。
的的光能紫，盈盈體更圓。
分明泉客淚，初自水宮傳。
奉送謝恩使書狀金公〈止男〉
春愁不可道，滿眼芳草生。
況爲關外客，更送天涯行。
鴨水旣浩蕩，鶻山亦崢嶸。
相失各萬里，中心那得平。
題降仙樓
千年楚王峽，形勝愜前聞。
水石分靑野，樓臺出紫氛。
山疑屛裏畫，人是夢中雲。
欲賦高唐事，慙無宋玉文。
述懷，寄宋天翁
此意憑誰道，平生上有天。
極知身是夢，聊用酒爲年。
物議隨時異，人情逐勢偏。
吾聞宋榮子，萬事一猶然。
沈監司〈友勝〉挽詞
一代論人物，英才少似公。
艱難知苦節，盤錯見奇功。
聖主方加眷，私門忽告凶。
傷心仗鋮地，棠葉落秋風。
題林子寬〈愃〉百花亭
早得安身法，如君更幾人。
一丘堪避世，小塢可藏春。
酒後新詩好，琴中古意眞。
多慙走岐路，嬴得滿衣塵。
題送老堂，爲杏村酒隱作
此老今誰似，能知養拙尊。
行藏桃竹杖，身世杏花村。
地僻山圍屋，沙虛水到門。
茲焉可卒歲，餘事任乾坤。
示玄翁趙〈纘韓〉
問子何來此，空山白竹扉。
夢中鄕路近，江外故人稀。
歲暮鳥烏瘦，天寒燈燭微。
相看俱白髮，重覺寸心違。
夜坐，又示玄翁
靜念平生事，于今幾折肱。
空山十月雨，破壁二更燈。
心似傷弓雁，形如入定僧。
那堪正寥落，離恨暗相仍。
大風，用玄翁韻
萬里塵沙漲，千山鳥獸號。
江河翻地脈，林谷吼天牢。
向晩聲初壯，中宵勢益高。
幽人坐深室，不寐聽松濤。
哭古玉鄭先生〈碏〉
歎息神仙表，平生夢想中。
大名詩價重，浮世酒壚空。
天欲窮吾輩，人誰惜此翁。
一哀無限淚，回首向西風。
醉賦，示李實之〈春英〉
其一
節序遽如許，浮生知幾何。
秋風捲溪雨，暮鳥集庭柯。
酒量吾差大，詩才子患多。
向來飛動意，相見各蹉跎。
附次韻
作別已多月，相逢如老何。
朝端皆鼎貴，歲晩守枯柯。
帶郭雲陰重，連空雨氣多。
平生詩酒興，從此莫蹉跎。
次韻李端川子敏見寄
賤子人誰記，慙君枉短章。
既今身潦倒，依舊酒顚狂。
節序風霜急，音書道路長。
何須問心事，擧目秪堪傷。
題呂氏林亭
呂氏棲遲處，林園喜寂寥。
澄江宜落日，古木記前朝。
野店皆依岸，春潮欲沒橋。
何當來卜築，詩酒費招邀。
遊修證寺
曾聞修證寺，乃是古叢林。
偶爾踏初地，悠然諧宿心。
水喧知石亂，逕盡覺山深。
已此發淸省，更聽鍾磬音。
贈李佐郞〈璈李〉，江陵人也
歷歷江陵事，憑君更一聽。
家人多習禮，士子盡通經。
水作天然白，松留太始靑。
何當借隙地，送老此林坰。
宋子淸〈浚〉妻氏挽章
結髮歸名族，溫溫有德音。
可憐芳歲歇，此去夜臺深。
剝落齊眉案，凄涼在御琴。
呱呱小兒女，隣里亦沾襟。
題草堂
蹭蹬風塵際，棲遲水竹間。
敢論名位晩，徒覺鬢毛斑。
堰石留淸澗，開窗納遠山。
小詩還自課，生事未全閑。
漫題
卜地依淸澗，開軒對小塘。
窗虛山入座，簷短雨侵牀。
得意乾坤闊，無營日月長。
唯餘詩酒習，老去益顚狂。
岑上人送紙索詩
好踏佳山水，平生幾兩鞋。
淸閑君也獨，汩沒世應皆。
彼岸難容到，眞空可得階。
老夫才力退，深愧水松牌。
送朴監司子龍〈東亮〉赴關西〈二首〉
其一
夙昔瞻風裁，平生仰盛名。
芳年五鼎貴，昭代一家榮。
棨戟臨西土，庭闈近古京。
黃州好樓閣，想見二難幷。
〈長公爲養方牧黃州，州之去平壤僅一日程，故篇內及之。〉
其二
國倚藩維重，公今節制尊。
流傳箕子井，形勝大同門。
關樹秋先落，邊雲暮更繁。
遙知浿水上，歌吹候行軒。
題德陽遺稿後，次荷谷韻，稿乃音公遵所著
淸詩有餘韻，一讀一悽然。
世道曾多難，吾生後幾年。
從知苦士志，不受衆人憐。
欲作投湘賦，氈城何處邊。
奉和館伴李五峯〈好閔〉相公惠韻
步屧乘淸曉，風欹鬢上紗。
敲門看脩竹，歸路踏殘花。
野店深春雨，江天薄暮霞。
此時沖逸老，書札到貧家。
新晴獨遊後園
晩起身無事，荒園獨杖藜。
泥晴蚯蚓出，林暖鶉鴣啼。
道味閑初熟，詩情老轉迷。
他鄕少親識，誰問此幽棲。
卜居
故里歸無計，他鄕且自寬。
繩床煩地主〈陳簡齊詩云：「聊從地主借繩床。」〉，菜杷謝園官〈杜工部有園官送菜杷詩〉。
課隷肩山木，邀人看藥欄。
浮生聊爾耳，未用憶長安。
西楹外，故有棄地方丈餘，蕪沒有年。今春，余抱病不出，因命小僮，刜荒穢，夷嶇嶔，雜植梧桐、篠簜、花卉之屬，以爲流憩之所，而名之曰西臺，紀以短律。
築土西軒外，爲臺占地宜。
小梧初吐葉，新筍欲抽枝。
不有今年病，爭成此段奇。
但令樽酒在，猶足慰棲遲。
重陽
令節不宜負，朝來秋興長。
酒從前夜熟，菊是故園香。
栗里籬邊醉，龍山座上狂。
神交付冥漠，異代可相忘。
送南坡沈公〈悅〉按節湖西
海國雄藩翰，人才倚棟樑。
別筵徒悵望，前路極輝光。
地入扶蘇盡，江從濯錦長。
遙知行部處，春色滿甘棠。
松棚
小屋茅簷短，偏愁溽暑侵。
聊憑歲寒葉，偸得午時陰。
露曉看瓔珞，風宵聽瑟琴。
卻憐卿相宅，徙倚盡堂深。
次韻，謝朴明府子眞〈東望〉九日見訪
悄悄意不適，采花香滿衣。
那知枉車騎，忽此問郊扉。
酒重誇秋事，林昏惜暮暉。
還同晉山簡，醉自習池歸。
途中作，到公山，示汝仁吟契
晨發細橋北，路緣雙嶺間。
馬愁穿犖确，人喜聽潺湲。
遠樹分孤驛，遙程指亂山。
平生倦行役，秋日復江關。
秋夜旅懷
久抱幽棲志，無端落遠鄕。
艱難隨世務，羈旅費年光。
一雨催秋晩，孤燈照夜涼。
分明故園夢，風露滿西塘。
題舍弟汝顯郊居
吾弟東山秀，林泉好卜居。
生涯滿尊酒，心事一牀書。
步屧松陰靜，焚香竹雨疏。
多慙走岐路，歸興負匡廬。
題宋村宋林川幽居
久識幽居好，柴荊卜地偏。
幾年勞遠夢，今夕了前緣。
竹影秋宜月，林霏夜作煙。
相看耿不寐，山果落尊前。
次友人雨中見懷韻
靑蛙知雨候，閤閤鬧官池。
濕燕多依棟，寒蟬獨抱枝。
身慵偏着睡，吟劇或成詩。
最愛團蒲靜，茶煙惹鬢絲。
將歸示友人
宇宙空搔首，風塵幾折肱。
浮沈元有數，離合忽無憑。
八月孤城雨，淸尊半夜燈。
明朝北歸路，愁殺亂山層。
次友人贈別韻
去去終奚適，棲棲不自謀。
有誰容懶性，無地免羈愁。
白首多年別，淸尊十日留。
浮生如落葉，分散錦江秋。
淸輝至細橋，終日行泥濘中
世故令吾病，征驂犯曉寒。
未經今日苦，誰信此途難。
濁水高齊膝，靑泥躍上鞍。
天時正如許，后土若爲乾。
途中口占
瘦馬緣林麓，崎嶇一逕斜。
山寒餘臘雪，溪淺露晴沙。
夢裏秦京遠，天邊楚驛賖。
恐敎歸日緩，孤負五陵花。
再宿姜太初溪堂，次其韻
其一
再宿煩溪老，終宵聽水聲。
此生長汩沒，浮世幾逢迎。
歷歷眼前事，悠悠身外名。
百年湖海酒，聊復對君傾。
附元韻
三月淸明雨，春泉夜有聲。
政逢天下士，渾似夢中迎。
嗜酒看眞性，論詩愧大名。
一生能幾見，惟恐曙何傾。
題高達夫〈弘達〉幽居
一別身仍遠，重來歲已華。
無端半夜雨，更發幾枝花。
古縣山圍野，春塘水沒沙。
知君好看客，忘卻在天涯。
白蓮寺夜坐書懷
院靜僧初定，山晴月更多。
疏螢依亂草，暗鳥集深柯。
壯志餘孤釰，窮愁且短歌。
京華有兄弟，消息定如何。
詠史
戚里多新貴，朱門擁紫微。
歌鐘事遊讌，裘馬鬪輕肥。
秪可論榮辱，無勞問是非。
豈知蓬屋底，寒夜泣牛衣。
十一月十三夜夢，至一處，頗有林泉之勝，茅屋數間，幽絶可愛。壁上有詩曰：「受諧來物議，發矢失同的。」旁有人曰：「此屋，乃故相思庵所居，詩即相公手題也。」余不解詩意，徬徨吟詠。忽得一句云：「故宅煙霞裏，行人水石間。」篇未就，向人報曰：「相公至矣。」余惶懼走伏竹林中。俄而，有老人布衫草履，癯然步來，以杖叩竹林曰：「吾竹已枯矣。」因朗吟曰：「萬里歸來仍此地，百年何事定非天。」吟訖不見。余亦驚寤，時夜將半，風雪交作，令人愴然起感。遂取夢中所得，足成四韻。
皎皎冰壺質，眞宜玉筍班。
中年辭爵祿，卒歲飽淸閑。
古宅煙霞裏，行人水石間。
九原安可作，徒此仰高山。
送李子敏赴任潭陽
虎竹分南服，慈顏慰北堂。
向來勤奉養，此去轉輝光。
路接湖天闊，梅生野館香。
幾時行部罷，書疏問滄浪。
舟次餠潭
薄暮投魚店，平明問水程。
經過知俗態，飄蕩愧浮生。
宿霧輕初散，晴灘淺更鳴。
華山看漸遠，回首一含情。
尹甥〈雲衢〉從余于江都，請寫先人習齋詩集及余拙作凡數百首以歸，賦短律爲別
似舅真知忝，從來宅相賢。
卻從湖外地，相訪海西堙。
詩句吾家事，風流爾輩傳。
爲將江鮑體，書與兩三編。
送金生赴德川任
聖代知名士，騷壇第一豪。
相門淸議重，親策甲科高。
驥足宜千里，牛刀且轁勞。
行行樹佳政，佇見璽書褒。
奇同福妻氏挽章
巨閥風流遠，貞姿俶氣鍾。
一兒能記馬，兩壻各乘龍。
大化人誰脫，歸魂路幾重。
遙憐閨裏月，留照若堂封。
次鄭公述〈宗周〉湖亭韻
淸江抱危閣，水氣作微寒。
檻靜賖晴月，簷虛納遠山。
寧紆長者轍，聊考碩人槃。
莫話功名事，浮生也等閑。
送李都事〈慶倬〉赴咸鏡道
去去關河遠，看看世道非。
風波一失所，社稷幾沾衣。
驛路吟秋草，離筵惜暮暉。
邊霜催早雁，音信莫令稀。
用東槎後會聯句韻
悵望關西路，平生浿上遊。
人煙箕子井，花月謝公樓。
虜酒春初熟，賓筵夜不收。
誰憐十載後，白首坐窮愁。
子敏臺山讌集，和諸公韻〈四首〉
其一
夢裏龍灣會，尋思尙宛然。
笙歌沸城郭，羅綺艶神仙。
好事追無路，淸秋復此筵。
却愁高宴罷，明日隔天淵。〈坐客，多是關西舊遊。〉
其二
弱歲追遊密，羈棲契闊深。
郊扉曾夜叩，江岸憶春臨。
出處俄殊跡，浮沈秪此心。
重來讀書處，松桂尙森森。〈少時，與子敏讀書于此。〉
其三
平臨曠漠野，高近蔚藍天。
白日低林杪，淸江動席邊。
依俙漢陽樹，指點廣陵船。
勝地寧無主，浮生亦有緣。
其四
勝地宜登覽，淸尊更引人。
風煙迷近甸，舟楫控遙津。
興逸寧辭酒，顏衰暫借春。
不須嫌屢舞，飄盡滿衣塵。
黃秀才〈坤載〉挽章
一死人皆有，唯君最可哀。
子安方弱冠，長吉更多才。
璧月沈滄海，文星落夜臺。
應餘膝下戀，魂魄倘歸來。
李谷山〈希幹〉母氏挽章
淑愼膺多福，康寧過七旬。
那知潔飧日，忽罷彩衣春。
濫醉陶家酒，偏依孟母隣。
忍將雙眼淚，沾洒素車塵。
偶題
老去仍多病，生涯任陸沈。
雲山千里夢，霜鬢百年心。
曉雨鶯聲滑，春江柳色深。
如何艶陽節，悄悄動悲吟。

[book_title]卷四　　七言律詩
登摩尼山天壇，用牧隱韻
捫蘿直上海山頭，坐送江南萬里舟。
牧老舊題餘板在，檀君陳跡古壇留。
分明日月臨玄圃，浩蕩風煙沒白鷗。
天地有窮人易老，此生能得幾回遊。
沔陽，示李子敏
雪深虛館不勝寒，慙愧情人數往還。
末路困窮唯我獨，丈夫軒輊似君難。
孤燈說舊夢中夢，落日望鄕山上山。
聞道驛梅春欲動，可能交轡向長安。
別子敏，用前韻
其一
臥病殊方歲已闌，可堪今夕送君還。
人生到此分離苦，塵世從前會合難。
日下故園千里夢，天涯歸路萬重山。
秦中舊侶如相問，終作遼東管幼安。
其一
惜別燈前語夜闌，故都千里一身還。
同憂已是兼衰疾，相呴誰能救急難。
交道唯吾淡若水，人情乃爾陰於山。
何當共作潯陽隱，容膝蝸廬占易安。
其二
古林風叫夕陽寒，煙外雙雙宿鳥還。
聖世只今戎馬亂，故人於此別離難。
孤舟泛泛天連海，匹馬遲遲雪滿山。
惆悵水雲相望處，定應無使報平安。
再用前韻
其一
窮陰漠漠朔風寒，詞客南征且未還。
萬事糾紛容鬢換，一身迢遞路岐難。
耳聞湖外年年雁，足繭天涯處處山。
欲就新詩轉愁絶，撚髭終日費吟安。
其二
江上孤村水色寒，平林落照見鴉還。
身仍病後開門少，詩欲成時下字難。
千里旅遊生白髮，二年鄕國隔靑山。
只今民社堪垂淚，何日朝廷起謝安。
讀周子通書，邵子觀物篇，感而有作
禮門仁宅久榛蕪，千載歸來得大儒。
霽月光風周茂叔，天心水面邵堯夫。
當時獨解先天學，後世空傳太極圖。
小子秪今迷所向，茫茫岐路泣楊朱。
次韻舍弟〈韜〉見寄
節序看看二月闌，東風無力野梅殘。
江臨黑石春波闊，山對靑溪暮色寒。
病後尙吟靑玉案，老來空負紫金丹。
明年定入桃源去，莫道人間行路難。
海村雜興
秋墟寥落動寒砧，遠岸蕭蕭楓樹林。
小邑依山雨偏足，孤村近海天常陰。
野童獨鱉溪潭冷，江客射鳧蒲葦深。
落日翩翩雙白鶴，背人飛去故哀吟。
海州神光寺，酬蘇公〈克善〉見寄韻
浮世功名已謬悠，林泉聊可慰窮愁。
秋風赤葉寒溪水，落月疏鐘古寺樓。
達士以閑爲好事，殘年唯懶是良籌。
何當共結香山社，斗酒詩篇爛熳遊。
夢行松京有作
繁華無跡有山河，觸月其如感慨何。
太液枯荷秋色老，禁林寒葉雨聲多。
宮烏愛啄金盤露，野鳥能吟玉樹歌。
瘦馬獨來還獨去，不堪斜日照銅駝。
途中書懷
客中嬴得鬢星星，愁似醇醪醉未醒。
落日危橋深淺水，寒天落葉短長亭。
靑黃不到溝中斷，枯槁誰憐澤畔形。
舊喜讀書今不讀，夢魂長繞海山靑。
早渡碧瀾
江上嗚嗚聞角聲，斗柄揷江江水明。
早潮侵岸鴨鵝亂，遙舍點燈砧杵鳴。
客子出門月初落，舟人掛席風欲生。
西州千里自此去，長路險艱何日平？
延城客舍，寄人
兵塵何地可安棲，已渡西江更向西。
兩地別愁容鬢換，七年歸夢道途迷。
空城盡日無人到，舊國殘春有烏啼。
風雨一番寒食過，不堪回首草萋萋。
呈湖西李兵馬使
將軍勇銳冠三韓，胸次堂堂萬甲蟠。
落日建牙烽櫓密，曉天吹角戍樓寒。
功登竹簡威聲赫，戰苦沙場血色丹。
自笑謾懷投筆志，十年憔悴戴儒冠。
贈湖南親友
兵火倉黃記去年，中間消息兩茫然。
一身竄伏曾無地，萬死歸來卻有天。
亂後郊原惟古木，客邊時序又寒蟬。
相逢更起存亡恨，莫怪臨觴淚逬泉。
題林子中陣中
畫角吹開萬竈煙，陣橫雲鳥壓山川。
赤光在地戈麾日，白氣漫空劍倚天。
未着祖鞭吾老矣，欲投班筆意茫然。
可憐玉帳秋宵夢，還繞西江舊釣船。
寄車五山
陸沈霜髮意如何？長夜空吟白石歌。
四海窮途悲涕泗，七年浮世厭干戈。
後凋子已依松柏，初服吾將製芰荷。
莫遣音書長寂寞，江湖秋雁近來多。
述懷，示五山〈三首〉
其一
異鄕寥落寡朋儔，客夢遙尋漢北州。
萬事只知歸去好，七年空賦伴牢愁。
地連故國山圍野，門對寒江浪沒洲。
林壑未成長往計，幾回怊悵桂花秋。
其二
十月孤村已滌場，時危人事自棲遑。
三更催稅此州吏，萬里負戈何郡郞。
戰檄交馳塵漠漠，哭聲直上天蒼蒼。
寡妻群盜正如此，悵望南雲摧肺腸。
其三
客居無奈寂寥何，日夕唯聞樵牧歌。
場圃歲登鷄啄黍，陂塘水落蟹橫戈。
紛紛世事霜凋葉，忽忽年光露瀉荷。
曳杖出郊時極目，不堪歸路晩山多。
江都，別柳善甫，兼簡鳳山太守
八年離索鬢俱蒼，賦罷停雲幾斷腸。
忽漫萍逢還此別，可憐蓬累更何鄕。
雪消南浦春初動，天接西關路正長。
與報鳳州張太守，幾時書札及滄浪。
送別林子愼赴廷試之擧
知君此去氣無前，直向蓬萊拜列仙。
已道龍泉初出地，更聞鵬翼欲垂天。
上林樹色和春雪，長樂鍾聲拂曉煙。
雲路若逢相識問，濁醪麤飯送殘年。
再到鎭江，題村舍
憶曾流落此江頭，客裏還成爛熳遊。
詩罷野亭花繞席，酒醒山寺月臨樓。
七年聚散身如夢，萬事浮沈髮欲秋。
騎馬獨來尋舊跡，碧雲芳草思悠悠。
賀林子愼登第
聞君自致靑雲上，一日聲華動四方。
人誦佳篇喧洛邑，詔隨飛蓋出明光。
春深禁掖鶯花鬧，酒送仙杯雨露香。
白首久無軒冕意，彈冠今却爲王陽。
寄李子敏先達〈時擢庭試乙科第一名〉
君隨織女渡天河，咫尺星辰手自摩。
丹桂壓頭香襲帽，靑雲擁路色侵靴。
日斜淸禁傳金榜，花滿春城響玉珂。
何似孤舟釣魚處，碧波無限白鷗多。
雨行
不堪歸興太生濃，蓐食催程趁曉鍾。
短夜齕箕羸馬倦，崇朝躋險小僮慵。
崩沙擁路還登岸，急雨渾山不辨峯。
回首偶看雲缺處，忽驚斜日已高舂。
次韻，答實之
高才莫歎積薪場，萬事端宜信彼蒼。
我有靑氈同子敬，君垂白髮似馮唐。
浮生閱世驚年促，旅館逢秋怨夜長。
擧目政妨人作樂，誓將歸老水雲鄕。
別後，又用實之韻
詩篇樽酒憶逢場，聚散關心鬢欲蒼。
老雁重雲天錯莫，秋燈虛閣夜蒼唐。
十年江海人空老，千里關河夢亦長。
見說邊頭多警急，好將書劍早還鄕。
〈實之向嶺北，余歸江都，故五六及之。〉
暮歸
夕日已入群動息，煙沙露草迷荒原。
虎嘯陰壑夜風烈，狐鳴空林秋月昏。
流螢閃閃疑鬼火，老樹曖曖知山村。
家僮出迎把兩炬，枝間寒雀驚飛翻。
陶通判別章〈二首·月汀相公所命通判名良性，晉陶潛之後也〉
其一
太尉勳名照八垠〈晉陶侃，官至太尉〉，潯陽高節更無倫〈晉書，淵明，尋陽柴桑人也〉。
九門飛上平生夢，五柳歸來自在春。
靑史舊欽名世士，自眉今識出群人。
衮衣忽似鴻遵渚，不許凡蹤託後塵。
其二
四海堂堂蓋世豪，幾年東土獨賢勞。
又從紫極回金節，長使靑丘戀繡袍。
霜落薊門秋葉下，月臨遼塞朔雲高。
應知此去三千里，萬古風煙入彩毫。
吳都司別章，代人作
高才自是萬夫雄，緩帶輕裘有古風。
曾見斬鯨波已息，此行探虎穴應空。
春天玉帳梅花外，落日樓船海氣中。
聞說南邊多警急，官軍回首望吾公。
春日有懷
綠楊如畫弄晴暉，深院蒼苔晝掩扉。
燕子歸來春寂寂，杏花零落雨霏霏。
心還舊國身猶滯，夢對淸樽覺卻非。
京洛故人休借問，十年江海淚盈衣。
首夏村居，睡起對酒
茆簷偃臥腹便便，任使諸生笑孝先。
萬事忘懷唯夢裏，百年得意是樽前。
正聽布穀鳴桑樹，忽見舂鋤下水田。
苔蘚滿庭晴晝永，不妨終日枕書眠。
書懷
故知天意薄浮生，險阻艱難實飽更。
萬事升除都外物，一身譽毀摠虛名。
文章不免有齊氣，旅寓豈能無越聲。
半夜悲歌頭欲白，赤憎燈火向人明。
再宿靈通寺〈寺爲兵火所燒，一殿巍然獨存〉
昔年曾向此間行〈余於辛卯秋嘗遊于此〉，夜上西樓聽水聲。
溪月欲沈秋樹黑，佛燈初盡曉鐘鳴。
塹灰過劫驚浮世，塵路關心歎此生。
山意似知曾宿客，故將雲雨掩歸程。
〈是日有雨〉
遣悶
絶域淹留歲月催，白頭愁寂望鄕臺。
寒潭夜識魚龍氣，古渚秋聞鴻雁哀。
兵甲定來民更苦，俊賢登後事堪咍。
少年相識今要路，一寄封書久未回。
讀杜詩偶題
杜甫文章世所宗，一回披讀一開胸。
神飆習習生陰壑，天樂嘈嘈發古鐘。
雲盡碧空橫快鶻，月明滄海戲群龍。
依然步入仙山路，領略千峯更萬峯。
滿月臺
登臨忽覺意悽悽，興廢人間事不齊。
宮樹有霜秋葉落，土城無堞暮雲低。
可憐螭陛成樵路，誰遣龍池作稻畦。
此地繁華君莫問，只今唯見夜烏啼。
登百祥樓
江上飛樓近碧空，獨來臨眺思無窮。
天低草樹微茫外，地入雲霞縹緲中。
宇宙此生都夢幻，山河終古幾英雄。
簾旌不動斜陽盡，欲就新詩愧未工。
次使相韻
俗語令人頭觸屛，麴生聊可與忘形。
百年憂樂身如夢，萬事乘除髮欲星。
只把詩篇供謾興，要尋泉石寄餘齡。
中宵坐念平生計，風滿疏簾月滿庭。
贈洪判官〈有義〉
羨君投筆事弓刀，八尺堂堂意氣豪。
壯士要須探虎穴，奇才況復蘊龍韜。
莫嫌佐郡親敲朴，會見登壇擁節旄。
肯似吾人淡生活，苦吟終日但含毫。
〈洪既登進士，棄文就武，方爲義州判官。〉
次友人韻
澤國春深寫影稀，遠人猶着臘前衣。
鄕關渺渺無消息，塵世紛紛有是非。
何處小桃臨水岸，即看新燕入山扉。
晴窗忽作還家夢，門外垂楊綠已肥。
次崔天使〈廷健〉途中感懷韻，代遠接使作
其一
仙旆乘春轉海陬，東風花柳滿長途。
留連酒賦聊隨俗，整頓精神在省吾。
身外求名都幻妄，靜中觀物本虛無。
吟詩不用愁肝腎，學到忘言是丈夫。
其二
春晴官柳綠初敷，玉節翩翩向漢都。
使事不論行邁遠，嚴程寧歎歲華徂。
諮詢謠俗雖無暇，點檢身心彽在吾。
花錦草茵俱可賞，不妨隨處着工夫。
別顧天使〈天峻〉，代遠接使作
江頭細柳綠煙絲，暫駐蘭橈折一枝。
別語在心徒脈脈，離杯到手故遲遲。
死前祗是相思日，送後那堪獨去時。
莫道音容便長隔，百年還有夢中期。
元上人將遊楓嶽，詩以贈行
人言楓嶽是丹丘，萬古巉嵒碧海頭。
懸瀑斷崖多秀絶，佛堂禪室可淹留。
石門長照綠蘿月，琪樹不知紅葉秋。
塵土幾年勞夢想，羨君蹤跡去悠悠。
送李重卿〈顯英〉佐幕關北
東風行邁正迢迢，征蓋飄搖駟馬驕。
關路入天春有雪，驛亭邊海夜聞潮。
傳杯幕府催檛鼓，觀獵陰山試射鵰。
莫歎詞臣屈參佐，會看徵札下雲霄。
淸明
東風吹暖艶陽天，病後逢春卻自憐。
燕子入簷仍舊壘，家僮乞火是新煙。
催花小雨知佳節，鬪草閑遊記少年〈國俗，才兒有鬪草之戲，與中國所云者不同〉。
景物不殊人已老，更能聞健向尊前。
途中遇小雨，宿天燈村
朝來暑氣忽凄淸，小雨冥濛滿去程。
着霧始憐才有色，入林還覺細無聲。
簷間語燕應愁濕，葉底鳴鳩末喚晴。
夜宿田家聞喜語，不知行客怯晨征。
次李實之韻
擊節高歌猛虎行，人生頭白竟何成。
今朝拄笏看雲氣，昨夜連床聽雨聲。
聊把酒杯酬暇日，敢將文字鬪虛名。
君詩白璧無瑕釁，價重秦王十五城。
又用行字韻，求和
其一
世路羊腸未易行，可憐辛苦欲何成。
年來倚着如秦贅，客裏呻吟有越聲。
微祿只堪供酒債，此心初豈在榮名。
應須卷取詩書去，終學龐公不入城。
附次韻
踽踽難堪獨自行，屠龍藝亢竟無成。
黃鍾牛鐸誰同調，布鼓雷門謾一聲。
旅館入秋驚客鬢，微班通籍唉浮名。
故山芋栗時將晩，何日歸驂却出城。
奉別禾谷鄭公按節海西
即今宵旰重西方，方面雄材較孰長。
俗喜動搖須鎭靜，事多騷屑貴商量。
爲煩公試澄淸轡，要使民歌蔽芾棠。
簿領侵尋應少暇，肯容書疏及滄浪。
解職後題
平生樗散鬢如絲，薄官凄涼未救飢。
爲問醉遭官長罵，何如歸赴野人期。
摧開臘甕嘗新醞，更向晴簷閱舊詩。
謝遣諸生深閉戶，病中唯有睡相宜。
送林子愼赴統制幕
送君南去路悠悠，元帥營臨地盡頭。
男子要爲天下用，兵家須仗幕中籌。
詩成野館梅花暖，角罷轅門海氣收。
未脫儒冠吾已老，春風回首庾公樓。
記夢
夢泊孤舟江水涯，柳邊一逕斜復斜。
溪東溪西浣紗女，巷北巷南沽酒家。
淺沙初茁小蒲葉，遲日欲睡甘棠花。
恰向橋頭謀一醉，奈此閤閤官池蛙。
送丁內翰奉使嶺南
才看石室罷紬書，又向江南萬里餘。
賓館凍醪窮臘後，驛程殘雪上春初。
遺風可揖金烏老，古蹟應經首露墟。
與問星州賢太守，官梅詩興定何如。
〈時友人洪輝世爲星州〉
題德陽遺稿後，次蘇齋韻
往事傳聞右老言，欲傾東海洗深冤。
至今賸馥留天地，能使餘輝被子孫。
澤畔共憐曾謫處，洛陽應有儻來魂。
平生我亦剛腸者，每把遺編拭淚痕。
病中幽懷
春來伏枕動經旬，藥餌扶吾備苦辛。
晨旭入簷禽語好，午風吹樹雨聲新。
書空咄咄憐浮世，合眼依依夢故人。
誰識病中危得道，此心隨處露天真。
次韻，謝朱天使〈之藩〉惠示蔥秀山所作長律
古洞香風吹碧桃，仙翁浥露弄柔毫。
銀鉤落紙驚回鳳，硬語盤空掣巨鼇。
嘉貺詎宜歸俗子，醉心渾似酌芳醪。
平生遠慕滄洲老，丹穴今看五色毛。
〈朱文公嘗自號滄洲病叟，上使卽文公後裔云〉
次朱天使謁聖韻
百家諸說莫徒繁，一脈真源在聖門。
妙括乾坤元莫測，明懸日月更何論。
梯航萬里風聲遠，俎豆千年禮意存。
多謝使華珍重意，爲將心法啓東藩。
次梁天使謁文廟示諸生韻
靑衿肅穆競趨隅，爲向橋門謁大儒。
學貫精粗方是道，行違忠孝定非夫。
點狂詎肯同三子，參唯從知在一呼。
略把微言警多士，如公善誘向來無。
家牒稿成，題于卷尾
羅王聖骨是吾先，西始鳴鷄事渺然。
錫邑今方三七伐，開邦舊已一千年。
翰林詞藻風聲遠，僉議尊榮福慶綿。
小子怛然憂失墜，錄爲家牒要流傳。
〈太史於韠爲二十一代祖云，故三七〉
寄供察訪〈命元〉
樽前每憶椄觀初，聚散無端髮欲疏。
君似馬曹寧記馬，我知魚樂且觀魚。
風塵動作三年別，關塞空傳一紙書。
想得春來多好句，郵筒能問野人廬。
江村病後
病人門巷可張羅，頭上光陰任擲梭。
江燕受風飛去便，岸花經雨落來多。
濁醪政爾禁愁得，佳節如吾不飮何。
暫向此窗成一睡，夢中無限白鷗波。
成通判〈準〉爲其大人求壓海亭詩，得靑字
湖西形勝此名亭，高壓鼇頭俯鶴汀。
萬里山河扶棟宇，四時風月衛牕櫺。
寒聲蹴地波濤壯，秀色浮空島嶼靑。
更覺天文近南極，尊前長對老人星。
自懷川回公山，途中作
三宵魂夢在江干，歸騎寧辭此路難。
山木欲誇秋色好，松風倂入雨聲寒。
愁緣石棧藤纏足，怯渡沙灘水及鞍。
強把新詩記行役，詩成還復費吟安。
冠南亭，次韻〈二首〉
其一
飛樓迢遞出重霄，怯跨危梯步步搖。
斜瞰帝車天闕逼，俯臨仙島海門遙。
人煙罨地渾疑畫，草色迷空僅辨橋。
送了夕陽迎素月，獨憐松韻鬧深宵。
其二
千尺危甍近九霄，登臨除是借扶搖。
雲中秀色峯巒出，海上晴霞島嶼遙。
最好倚欄看北斗，不關行藥到東橋。
山城角罷人初定，竹月松風共一宵。
觀瀾亭，次趙怡叔〈希逸〉韻爲柳僉知〈春發〉題
踏石穿林一徑遙，忽看危構勢矜驕。
煙中樹色分回渚，雨外帆風逐暮潮。
二月鶯花渾滿地，千峯蒼翠欲摩霄。
主人飽受淸閑福，長把琴尊了夜朝。
次熊天使〈化〉食橘韻
嘉樹從來出南國，誰令美味落吾脣。
叢叢綠葉紛堪喜，箇箇金包訝許匀。
芬藹隔年猶未沫，嫩姿涵露久能新。
絶勝西蜀櫻桃實，相贈筠籠賴野人。
次熊天使漢江韻
仙遊忽忽夢才回，詩比明珠敵十枚。
氣挾元龍凌百尺，名高大陸患多才。
一邊晴浪兼天淨，無限雲山入座來。
勝地不常人易老，好懷能復幾時開。
沈尙志挽詞
春風交蓋記韶顏，玉雪高標杳莫攀。
才合廟廊終縣邑，戚聯豪貴也淸閑。
公能得我形骸外，我亦遊公父子間。
好事秪今都寂寞，忍看丹旐雨斑斑。
書示法林上人
此道從來未決疑，紛紛何者是真知。
靈源政在忘機地，妙法元存不語時。
說有說無都幻妄，觀心觀性轉支離。
平生每戒人饒舌，強爲吾師一賦詩。
寄題金秀才〈宣〉最樂堂，用車五山韻
塵緣銷落了無餘，爲向林泉好卜居。
塪井可容東海鼈，逍遙聊學北溟魚。
百年濁酒三杯足，千里雲山四壁虛。
何物巨源能浼我，知君不作絶交書。
次韻李東萊子敏見寄
江雲嶺樹久離居，忽得新詩錦不如。
潘陸文才知益妙，嵇劉禮法向來疏。
孤燈每結中宵夢，兩歲曾無一紙書。
更向尊前鬪強健，鬢毛吾已不勝梳。
月沙宅酒席有作
寒天燈燭照黃昏，鐘動嚴城欲閉門。
異禮向來慙始隗，淸尊何幸獨留髡。
未將感激酬高義，空自周旋奉緖言。
明日孤舟江海闊，白頭愁絶更堪論。
舟次豆毛浦，登申景昇亭子，次壁上韻
浮生苦樂劇紛然，取捨由人不在天。
要識世間眞富貴，試看湖上小神仙。
樓前月色半江水，門外笛聲何處船。
十載奔忙吾欲老，肯容風榻片時眠。
李判事〈愼言〉挽詞
休論妙解察璿璣，孝友家聲世固稀。
禍福在天終莫詰，妻兒無食欲安歸。
松楸寂歷迎丹旐，風雨凄涼捲素愇。
惆悵向來相送地，白沙村路掩柴扉。
〈君治天文學，與余同住江村，故起落及之。〉
次鄭公述湖亭韻
沙村臨水水侵門，獨愛茲亭近白雲。
一鳥去邊天遠大，群山盡處地橫分。
世間得失看棋局，身外悲歡付麴君。
秪許風煙生眼底，竹床梧几了晨曛。
送李判書〈尙毅〉朝燕京
可但朝中屬望勞，向來多士仰仙曹。
行看鼎軸登黃閣，却捧綸音拜赭袍。
霜重薊門秋樹落，雪晴燕塞朔雲高。
定知丹陛趨班日，指點東韓第一豪。
自遣效白樂天
譽毀紛紛奈我何，仰天時復一高歌。
歡隨好事年年減，病逐窮愁故故多。
濁酒數杯聊獨自，白頭千事已從他。
誰人更問揚雄宅，門巷兼無雀可羅。
李子敏臺山讌集和諸公韻
偶然聯袂出風塵，共是關西舊日人。
世事糾紛身欲老，天時搖落雁初賓。
久知上客才無敵，自覺高歌興有神。
回首莫看湖外路，別腸還恐轉車輪。
〈子敏將若任湖郡〉
大歲日，抱疾有作
誰言此日是佳辰，節序關心更損神。
病眼不眠非守歲，貧家無酒可迎春。
至今忉怛存遺俗，行處繁華屬別人。
只有窮愁與衰意，一時俱入鬢絲新。

[book_title]卷五　　五言排律
寄車五山吟契〈二十八韻〉
有美文章伯，聲華溢大包。
佳詞知吐鳳，雄筆見騰蛟。
雅健凌韓杜，酸寒笑島郊。
麗時偏旖旎，奇處極牙聱。
截鵠流星劍，穿楊偃月弰。
高風起頹墮，雅量滌昏怓。
鵰鶚靑雲路，驊騮白玉鞘。
忽驚身蹭蹬，可奈謗豗呶。
犀首終無事，揚雄已解嘲。
唯應攬宿莽，未用索瓊茅。
小子蒙湔祓，微才似斗筲。
顚瞑長勿勿，狂簡漫嘐嘐。
入室香薰鼻，趨風汗被骹。
暮江煙漠漠，春館鳥咬咬。
逸興詩盈卷，淸談酒滿匏。
望洋多海若，覆水愧堂坳。
醉態從人罵，新篇任客抄。
俗情疑楚璧，世路劇秦崤。
萬事風中絮，殘生水上泡。
行裝桃竹杖，活計海棠巢。
聚散頭如鶴，艱危泣似鮫。
竄身愁羽檄，避地法鳴髇。
水伴鳧鷖宿，風聞虎豹咆。
窮途雖少暇，舊習未全抛。
雪棹期相訪，雲扄許再敲。
無論一日長，已是十年交。
義重同瓜葛，情深比漆膠。
相思歲又換，春色上梅梢。
奉別吳都司〈宗道·三十韻〉
曁曁當朝傑，堂堂間世英。
詩書初學道，韜略偶成名。
雅量人皆服，高標孰與京。
才堪調鼎鼐，志在掃攙搶。
壯氣風雲動，孤忠日月明。
驥蹄香土軟，鷹翮碧霄晴。
馹騎辭秦塞，樓船擁楚兵。
先聲驅乳贙，餘勇掣奔鯨。
巨猾雖云斃，妖氛未盡淸。
分符防絶海，留節鎭孤城。
令肅轅門靜，人和邑里平。
英明通物理，慈惠得民情。
玉帳經年駐，春天萬里征。
觀光喧士女，戀德泣孤惸。
勳業期他日，安危在此行。
佇看金印大，還恐雪山輕。
海雨連營幕，江風捲旆旌。
去應催畫鷁，歸及聽啼鶯。
賤子爲何者，窮途笑此生。
自甘無事飮，誰識不平鳴。
濫辱招賢禮，深紆下士誠。
掃臺迎郭隗，虛坐引侯嬴。
感激情彌切，蒼茫意自驚。
蒯緱終有托，珠履一何榮？
別恨還千種，前途更幾程。
碧幢翻日影，畫角雜波聲。
祖席依依展，離觴細細傾。
灰心不盈寸，霜髮欲添莖。
記室非何遜，軍謀愧子荊。
未酬知己分，回首淚縱橫。
吳都司別章，代江華府使作十韻
帝命詩書將，東征鎭海隅。
才高爲世用，名重應時須。
妙略超千古，威聲動九區。
指揮安鰈域，光彩照龜趺。
鼓角樓船遠，風煙海戍孤。
此行臨絶徼，終要展奇圖。
偶爾趨郞署，居然佩郡符。
掃門供執役，負弩作先驅。
鄭重驚深眷，龍鍾愧薄軀。
百年懷感激，長覓報恩珠。
尹政丞〈斗壽〉挽章〈八韻〉
朝野多艱日，乾坤再造辰。
方將恢大業，忽復喪斯人。
宿昔登黃閣，周旋捧紫宸。
世稱雙白璧，家有十朱輪。
士論茲爲重，天恩久益新。
如何歸厚夜，不可問蒼旻。
素幕風翻旐，靈輀雨灑塵。
只應良史筆，垂耀在千春。
奉送月沙相公東還〈十六韻〉
國有無雙士，公今第一人。
妙年登玉署，華譽夾楓宸。
德望誠如此，文章更絶倫。
運籌酬造化，揮翰潤絲綸。
釰佩丹墀曉，煙花紫禁春。
榮光承雨露，符采照臣隣。
受節龍爐側，乘槎鴨水濱。
聖情終不倦，殊錫向來頻。
世事豈可料，人情難具陳。
縱然心許國，爭奈病纏身。
得喪兼憂喜，行藏任屈伸。
疏慵叨末眷，翦拂荷深仁。
未作登門客，先爲入幕賓。
報恩當結草，戀德已書紳。
後會知何地，離愁惜此辰。
天涯無限淚，沾洒望行塵。
李端川〈安訥〉母氏挽章〈八韻〉
奕世家聲遠，宜人婦德恒。
肅雍無與比，豪貴亦堪矜。
院落笙歌夜，樓臺錦繡層。
向來聯禁掖，何必問山陵。
終始三從備，哀榮一代稱。
歸魂應月殿，往事已風燈。
有子能爲後，論交早服膺。
升堂百年約，中道忽無憑。
賦得春日觀朝，效唐朝省試體
丹極垂衣地，彤庭謁帝時。
春深百子殿，花發萬年枝。
肅肅鉤陳位，深深獻納司。
曙鶯啼禁籞，晴柳拂旌旗。
禮樂尊堯典，文章法漢儀。
日高聞佩響，應在鳳凰池。
宣宗昭敬大王挽詞十六韻，代人作
嗣聖開新統，膺期撫大東。
神謀參造化，至道契昭融。
禮樂於斯備，文章與古隆。
洗誣光典冊，恭己接臣工。
布澤春何限，掄才鏡至公。
庶頑歸一德，群目仰重瞳。
運極須中否，戎生匪內訌。
暫勞西塞駕，遙控北宸宮。
克復寧無策，憂勤實自躬。
果然哀痛札，能致廓淸功。
日月重新後，乾坤再造中。
浯溪纔頌業，鼎水忽遺弓。
雨紼催仙馭，寒笳咽曉風。
扈行兵衛肅，奔哭里閭空。
肺附蒙殊渥，心期效小忠。
攀髥知莫及，泣血向蒼穹。

[book_title]卷六　　五言絕句
昨夜
昨夜西園醉，歸來對月眠。
曉風多意緖，吹夢到梅邊。
秦始皇
焚書計太拙，黔首豈曾愚。
竟發驪山冢，還非詩禮儒。
醉贈李子善
長釰脫相贈，酒巵安足辭。
男兒然諾地，頭白以爲期。
江口早行
雁鳴江月細，曉行蘆葦間。
悠揚據鞍夢，忽復到家山。
偶用三南韻
月黑風吹雪，驚鳥繞樹三。
燈前萬里客，頭白滯江南。
滴滴
滴滴眼中淚，盈盈枝上花。
春風吹恨去，一夜到天涯。
村居雜題〈二首〉
其一
微雨乍晴後，小桃初發時。
東風強作意，吹折最高枝。
其二
紫扉啓曙煙，芒屩踏朝日。
夜來山雨晴，春蕨已堪折。
途中
日入投孤店，山深不掩扉。
鷄鳴問前路，黃葉向人飛。
詠道傍廢宅
古宅何年廢，墻垣半已傾。
空廚有殘粟，白日鼠縱橫。
白蓮寺，訪鄭德容、林子愼
不識招提路，天寒雪滿山。
忽看煙起處，知在亂松間。
高陽途中，見白骨，感而作
攓逢指枯骨，問君何代人。
微禽尙有墓，爲爾一沾巾。
〈道傍有俗傳鷦鷯墓，故云。〉
九月初五，把酒有作
江縣葉初墜，山扉秋欲深。
重陽知已近，人醉菊花陰。
簡李子敏
其一
江漢春風起，離懷又一年。
南飛有鴻雁，書札儻相傳。
附次韻
天涯病初起，春晝靜如年。
此日花山子，新詩萬里傳。
題騎驢圖，爲韓瑩中作
落日靑驢背，襟懷只自知。
暮雲千嶂雪，何處不宜詩。
留子定宅，邀子寬不至，詩以代簡
孤燭照寒夜，小梅花半開。
淸尊望夫子，夫子胡不來。
室人勸我止酒，詩以答之
數日留連飮，今朝興又多。
卿言也復是，奈此菊枝何。
有懷李實之
泥酒朝慵起，尋詩夜少眠。
還憐李太守，不在此樽前。
題畫六絶，爲韓宜仲作
春
春服初成後，山蹊獨立時。
直須忘去路，詩在好花枝。
〈右春〉
夏
露髮烏巾小，哦詩對曲塘。
耽看荷色淨，不覺柳陰涼。
〈右夏〉
秋
爲愛霜楓晩，維舟古樹根。
深知垂釣意，只是佐淸尊。
〈右秋〉
冬
皎皎梅梢月，淸宵分外寒。
猶嫌未奇絶，更向水中看。
〈右冬〉
古松
秀色滿空天，寧知是粉繪。
無論枝幹奇，已似聽寒籟。
〈右古松〉
倒松
怪此蒼髥老，長身醉不扶。
唯知直幹好，杜子一何愚。
〈右倒松〉
城東梁子漸〈慶遇〉寓舍，次主人韻
其一
背郭村墟小，深秋獨掩關。
休言在城市，簾外是靑山。
附元韻
萬戶煙光紫，初陽已滿關。
爲憐淸景早，欹枕看秋山。
酒席，贈梁子漸
會心爲至樂，無事是良辰。
偶得一尊酒，更逢千里人。
題桐葉
晩携綠綺琴，愛此梧桐影。
坐待月華生，夜深風露冷。
十月二十一日，雨雪交下，雷電俱作
莫畫純陰卦，休論七日來。
要知爻外易，聽取雪中雷。
寄傲軒，次主人邊明叔韻
忘言長莫莫，得意便由由。
盡日無人問，江風吹白頭。

[book_title]卷七　　七言絕句
南山讌集，歸路作
十里煙花春近遠，一樽香碧玉東西。
歸時月出重城閉，燈火千家路欲迷
征婦怨
交河霜落雁南飛，九月金城未解圍。
征夫不知郞已沒，夜深猶自擣寒衣。
與子敏夢得，夜登兩宜堂，以西江月分韻，余得西字
江空水落露凄凄，沙上鳴禽不定棲。
高閣拳簾人夜語，月輪移在海山西。
送義上人之松都〈二首〉
其一
六年辛苦已忘言，萬事都歸不二門。
古寺翻經秋又盡，萬山紅葉自黃昏。
其二
空山水落響寒溪，古寺重來意自迷。
淸坐一番微雨歇，夕陽依舊在吾西。
寒食
城頭春酒賽神歸
城頭春酒賽神歸，城外人家盡掩扉。
小雨霏霏濕枯樹，寒鴉銜得紙錢飛。
祭罷原頭日已斜
祭罷原頭日已斜，紙錢翻處有鳴鴉。
山蹊寂寂人歸去，雨打棠梨一樹花。
寄具容
其一
年年同賞禁城花，別後那堪度歲華。
鴻雁不來春又晩，一船風雨在天涯。
附次韻
春雨冥濛欲放花，客窓癡坐感韶華。
曉星寥落子規歇，夢斷江南天一涯。
宿大津院
夕投孤錧抱鞍眠，破屋疏簷仰見天。
聽得廚人連曉語，艱難各說壬辰年。
〈壬字平聲，此用側，讀乃國音，如杭州十字例。〉
題金晉卿郊居，次元常丈人韻
孤村感暮雪皚皚，竹下柴扉午未開。
中酒擁衾慵不起，主人扶首勸餘杯。
林下十詠
早春
早春林木澹孤淸，無數山禽下上鳴。
昨夜無端南澗雨，澗邊多少草芽生。
〈右早春〉
暮春
疏籬短短兩三家，水滿池溏吠亂蛙。
山客夢回山鳥語，曉風催發碧桃花。
〈右暮春〉
悶旱
春事闌殘雨不來，野田無水起黃埃。
老農淸曉開門出，山下尋泉午未回。
〈右悶旱〉
喜雨
澗邊靑草漸看長，階上閑花滿意香。
蓬戶拳簾終日雨，小池鳧浴綠汪汪。
〈右喜雨〉
無為
避俗年來不過溪，小堂分與白雲棲。
晴窗日午無人到，唯有山禽樹上啼。
〈右無為〉
觀物
鳶魚飛躍太和中，萬物浮沈一氣融。
春雨歇時庭草綠，這般生意與人同。
〈右觀物〉
溪亭
林下淸溪溪上亭，亭邊無數亂峯靑。
幽人醉臥日西夕，萬壑松風吹自醒。
〈右溪亭〉
獨樂
已將身世寄山樊，俗客年來不到門。
四壁圖書燈一盞，此間眞意欲忘言。
〈右獨樂〉
觀心
此心非色亦非空，方寸之間萬理融。
本地風光誰解得，向來都在寂然中。
〈右觀心〉
存養
世間萬事總相忘，顏氏簞瓢一味長。
淸曉卷書聊合眼，一簾微雨可燒香。
〈右存養〉
馬上得詩
世事如今不管他，只將詩句了山河。
可憐馬上平生得，持比劉翁果孰多。
過鄭松江墓有感
空山木落雨蕭蕭，相國風流此寂寥？
惆悵一杯難更進，昔年歌曲即今朝！
〈公嘗有短歌，道死後誰勸一杯酒之意。〉
瓶梅
盡日巡簷意未闌，折來要向靜中看。
孤燈照作橫斜影，水在玉瓶春夜寒。
題仙滄精舍
松下縈回一逕微，竹林高處見巖扉。
山光水色自淸絶，更被斜陽來發揮。
次林子定韻，贈山人
到無知處得眞知，始覺坐忘成坐馳。
報道西湖林處士，本來無笛若爲吹。
〈林詩云：「歸把祖家無孔笛，碧潭明月盡情吹。」〉
初春
天邊梅柳又沾衣，意落江南尙未歸。
夢裏茫茫無限事，回頭二十九年非。
效香奩體
雲屛斜掩翠眉顰，不恨紅顏只怨春。
窗外綠簾簾外路，路中多少斷腸人。
抱兒有感
赤子胡然我念之，曾聞為父止於慈。
白頭永隔趨庭日，忍想吾身似汝時。
書懷
獻賦論兵心事違，此生蓬纍欲何依。
風塵滿眼知音少，海上千峯獨掩扉。
醉贈秋娘
楊州一夢杳難追，此地琴尊本不期。
莫唱江南斷腸曲，向來存沒不勝悲。
送玄翁歸湖南
其一
聽雨江樓淸夜深，離情到此已難禁。
湖南去去一千里，他日相思何限心。
附次韻
北極迢迢南斗深，離懷垂老若爲禁。
夜寒鴻海生明月，斟酌玄翁一片心。
旅食鱸膾
長綱擁出碧波間，白雪堆盤解破顏。
巨口細鱗風味好，此行非但為名山。
〈附識：余之遊湖南也，嘗四月喫蓴，作一絶云：「湖南佳致似江東，此物多生野水中。張翰從來不知味，歸帆何必待秋風。」今喫鱸魚，偶記此作，因幷錄。〉
六月初五夜夢，入古寺，賦一絶，覺而記得
滿林霜葉鬧秋聲，咽咽寒蛩到曉鳴。
更有風泉助蕭瑟，便敎歸夢不分明。
〈到曉鳴，本作語夜涼，不協韻，故改之。〉
夢得一小冊，乃金德齡詩集也。其首一篇曰《醉時歌》，余三復得之。其詞曰：「時歌此曲無人聞，我不要醉花月，我不要樹功勳。樹功勳也是浮雲，醉花月也是浮雲。醉時歌無人知我心，只願長劍奉明君。」既覺悵然悲之，為作一絶。
將軍昔日把金戈，壯志中摧奈命何？
地下英靈無限恨，分別一曲醉時歌！
捕蠅飼鷄兒，戲作
烏鳶何愛蟻何憎，一視同仁我未能。
不把蟲鷄辨得失，盤中只喜減秋蠅。
秋日，題宋子淸蓮亭
小塘秋色在枯荷，折藕寒香浸碧波。
好是酒醒欹枕處，一軒寥落雨聲多。
謝五山寄一枝菊
雨後秋花濕滿枝，故人遙寄歲寒姿。
憑渠更覺年華晩，獨嗅淸香有所思。
存歿〈二首〉
其一
尹生〈名尙賓，字觀仲。〉詩思秋天杳，李子〈名榮元，字子善。〉淸談玉露繁。
江海幾年音信絶，古墳衰草自黃昏。
其二
形骸礧磈具公受，眉宇淸奇姜子舒。
塵世五年雙眼淚，湖山千里一封書。
睡起
西窗睡起對斜陽，花影參差柳影長。
深巷閉門無客到，博山終日費都梁。
〈香名〉
寄李楨求畫
麟閣勳名計已空，十年塵土暮途窮。
從君暫借丹靑手，置我湖光山色中。
還家，雨夜憶山中諸友
在山誰料出山愁，一夜相思欲白頭。
夢罷不知簷溜亂，却疑身臥澗邊樓。
初秋，寄子敏
聞君萬里還家日，値我三旬伏枕時。
惆悵未因乘興去，井欄桐葉墜相思。
舟行〈六絕〉
其一
巴陵城外中宵月，烏島山邊半日風。
穩枕書囊篷底睡，不知身在急流中。
其二
寺下長江百丈淸，江頭楊柳大堤平。
他年誰作黃驪志，倘記洲翁此日行。
〈甓寺，在驪江，一名神勒。〉
其三
先人曾此作遨頭，欲向遺民訪舊遊。
昔日小兒今白髮，繁華無跡水東流。
〈驪州客舍，有樓臨江，號淸心，形勝爲東方最。壬辰被兵燹所化，唯故址尙存。〉
其四
楊花津口浩煙波，兩岸靑靑芳草多。
西北雲山千萬疊，行人回首一長歌。
其五
衆山環擁似荊門，兩岸疑聽楚峽猿。
記取泊船沽酒處，短籬臨水數家村。
其六
春陰漠漠日銜山，微雨扁舟載酒還。
一夢舊遊那再得，謾留佳句落人間。
〈余於二十年前，與亡友具君容，遊楮島。君有句云：「春陰一邊雨，落照萬重山。」至今傳於世。〉
題畫四首，為子深作
許由
百年蹤跡寄雲林，得計於魚不厭深。
何物小兒剛解事，敢將天下感余心。
〈右許由〉
夷齊
叩馬方知是義人，死生終始一殷民。
遂令薇蕨尋常草，留得山中別樣春。
〈右夷齊〉
嚴光
七里灘頭數疊山，釣臺孤絶白雲閑。
平生悔作狂奴態，虛播聲名滿世間。
〈右嚴光〉
陶潛
柴桑物色似隆中，出處雖殊氣味同。
當日若蒙三顧惠，晉家天祿未宜終。
〈右陶潛〉
對菊有感
愛花曾號菊齋翁，遠識吾家文正公。
舊事茫茫無處問，一樽惆悵對西風。
代人寄遠二絶，戲林子中
其一
不向空閨怨獨棲，怨郞騎馬出關西。
關西自古多佳麗，恐為新人滯馬蹄。
其二
獨伴秋燈坐到明，念君迢遞在邊城。
平生不識關河路，昨夜分明夢裏行。
秋夜感懷
月照虛簷生夜涼，草間秋露語商羊。〈爾雅註曰，草蟲也。〉
十年人世無窮事，門閉寒林葉又黃。
春江詞，效竹枝歌〈二首〉
其一
二月江村花絮飛，水深沙暖荻芽肥。
漁童入夜唱歌去，渡口月生人語稀。
其二
喜雨亭邊朝雨過，楊花渡頭芳草多。
江中擊鼓賈客醉，堤上女郞爭唱歌。
入林子定郊居
臘殘春近水邊村，幾處寒梅欲返魂。
匹馬問人沙路細，滿林風雪獨敲門。
題枕碧亭
層城東畔是扶桑，千尺危亭倚女墻。
孤戍夜寒吹畫角，碧空無際海茫茫。
夜雨雜詠〈四首·正月晦夜，翦燈斟酒，情發成詩，文不加點〉
其一
春宵小雨屋簷鳴，老子平生愛此聲。
擁褐挑燈因不寐，對妻連倒兩三觥。
其二
扁舟無補聖明朝，白首滄浪意寂寥。
孤枕夢回聞小雨，一燈明滅照春宵。
其三
昨日喧喧歌舞場，只今荊棘露沾裳。
世間萬事皆如此，莫怪書生鬢髮蒼。
其四
百年契闊詩千首，萬事驅除酒一缸。
半夜虛簷風雨鬧，夢成欹枕聽寒江。
悼亡，寄示李子敏
親知零落已無存，萬事人間秪斷魂。
為問如今風雨夕，也能重夢具綾原。
〈李嘗有「夜雨燈殘夢具容」之句，故云〉
送沈生
年少今爲席上珍，瓊枝標格玉精神。
春風相見忽相別，却羨悠悠行路人。
哭具金化喪柩于楊州之山中，因日暮留宿，天明出山，是夜夢金化，如平生
幽明相接杳無因，一夢殷勤未是真。
掩淚出山尋去路，曉鶯啼送獨歸人。
偶成
明璫能使盜心注，昏鏡最爲媸者求。
志士幽人莫惆悵，人間禍福總悠悠。
沈秀才〈讚〉從余讀中庸，作一絶以示
此道平如大路然，誰將意見比登天。
爐熏一炷滿團靜，驗取吾心未發前。
題壁
秪要從容未要忙，眼前無地不風光。
如今始悔平生事，誤認幷州作故鄕。
金龜城〈汝㟳〉湖亭八景
三角晴雲
雨後濃雲重復重，捲簾淸曉看奇容。
須臾日出無蹤跡，始見東南三兩峯。
〈右三角晴雲〉
三山落照
微陽瀲瀲照寒波，無限新詩到此多。
可向騷人留一刻，為君持酒勸羲和。
〈右三山落照〉
荷塘夜雨
綠荷回首背西風，人倚樓頭水檻空。
半夜酒醒聞小雨，寒聲偏覺在池中。
〈右荷塘夜雨〉
蘆渚秋鴻
蘆花如雪滿江干，陣陣邊鴻報早寒。
何處櫓聲驚着汝，一時飛入暮雲端。
〈右蘆渚秋鴻〉
東郊牧笛
春郊漠漠雨來初，草嫩沙平畫不如。
蘆管一聲牛背穩，人間未信有安車。
〈右東郊牧笛〉
南浦漁燈
煙渚蒼蒼極目寒，忽驚流火照沙灘。
分明知是漁舟子，莫作疏星蘸水看。
〈右南浦漁燈〉
鳳翔風帆
西南貢賦湊王京，千陣風檣趁水程。
此去漢陽知不遠，船頭指點幸州城。
〈右鳳翔風帆〉
烏島夕烽
塞外傳光檻外看，年年長是報平安。
幽人不識防秋事，只愛雲邊落點殘。
〈右烏島夕烽〉
宿高禪庵
夕投巖寺近靑空，枕底蕭蕭落木風。
老釋不關塵土夢，獨敲秋磬月明中。
和子敏絶句
其一
朱絃淸唱對金尊，一夜風流抵十分。
却恨詩翁乘興到，主人沈醉已昏昏。
附元韻
今朝臥病阻淸尊，強起來尋夜欲分。
惆悵醉翁眠正熟，琵琶一曲小燈昏。
〈十二月二十六日，權汝章生辰也，置酒要飮，病不得赴。及夜半，獨臥無聊，力疾往焉。君已醉倒，牢睡不起。左右無人，唯琶工侍旁，因命彈一曲，留絶句而去。〉
次郭山雜題韻〈四首〉
其一
羨君文彩映諸郞，七字新詩近盛唐。
自笑暮年疏翰墨，醉中啽囈劇顚狂
其二
官燭成灰夜漏遲，美人相對淚如絲。
從今客舍靑靑柳，不復長條似蔦垂。
其三
忙時爭及靜時好，樂處不知愁處多。
不怕鬢毛成白鶴，但憐尊酒似黃鵝。
其四
多醉昏昏倒綺筵，枕邊官燭爲誰燃。
五更忽夢宣城事，只是前宵已惘然。
百祥樓月夜，次使相韻
長洲煙草綠萋萋，人在樓頭月欲低。
多少世間佳麗地，斷腸唯有浿江西。
憶成川
雲雨高唐夢裏還，滿空蒼翠是巫山。
至今最有開心處，人在樓臺縹渺間。
六月初吉夜夢，入空宅。夕雨霏霏，落葉滿庭。如有怨別傷時之感，口占一絶，覺而記之
空村寂寞掩柴扉，滯臥殊方故舊稀。
送盡夕陽人不到，滿庭紅葉雨霏霏
宿高秀才〈傅霖〉山亭
習池留客醉醺醺，夜宿秋山近白雲。
風露滿身渾不寐，小泉幽咽隔窗聞。
滄浪亭〈二絶〉
其一
屋下淸江屋上山，道人生計水雲間。
應知靜坐翻經處，潭底神龍夜叩關。
其二
蒲團岑寂篆煙殘，獨枹山經靜裏看。
江閣夜涼松月白，渚禽飛上竹闌于。
金平甫郊居
野人生理何須足，一頃荒田數畝園。
縣吏不來門巷靜，自編靑竹護鷄孫。
海莊八詠，為尹景望作
瀛山挹翠
千疊峯巒展畫屛，朝朝爽氣滿窓櫺。
幽人柱笏看雲處，最愛天邊一髮靑。
〈右瀛山挹翠〉
溟海觀濤
鯨海茫茫迥接空，馮夷鼓浪駕雷風。
乾坤自古東南豁，日月浮沈元氣中。
〈右溟海觀濤〉
沙津遠帆
東津迢遞水連空，一陣檣烏杳靄中。
宗愨平生破浪願，幾時容借半帆風。
〈右沙津遠帆〉
蝟島落照
寒空閃閃暮鴉翻，紅日亭亭下海門。
但使夕陽無限好，不須多事怕黃昏。
〈右蝟島落照〉
蘆洲雁陣
江干愁色滿蘆花，望裏長洲一帶斜。
何處靑天數行字，晩風吹落白鷗沙。
〈右蘆洲雁陣〉
竹嶼漁村
鶴汀鳧渚望依依，幾處殘村掩竹扉。
江口夜深聞犬吠，月明知有打魚歸。
〈右竹嶼漁村〉
孤城戍角
江上孤城欲閉門，戍樓寒角報黃昏。
幾枝吹徹浮雲盡，正見沙汀月一痕。
〈右孤城戍角〉
極浦炊煙
遠林初日上銅鉦，極浦微茫眼底平。
遙識人家在沙岸，隔江猶見亂煙生。
〈右極浦炊煙〉
利仁驛，贈李察訪忠彥
風塵一別幾秋螢，尊酒他鄕忽眼靑。
莫歎郵亭屈奇士，向來浮世寄郵亭。
歸江都，留別邊明叔〈應壁〉
京口移家計已非，又將書劍決然歸。
他時若問吾消息，海上孤村獨掩扉。
寄呈成川許令公〈潛〉
江潭芳草綠迢迢，千里音書久寂寥。
想得降仙樓上月，玉人閑捻鳳凰簫。
淸明日，寄洪秀才〈靌〉覓酒
萋萋芳草喚愁生，老去逢春更有情。
一夜雨聲花盡發，可堪無酒過淸明。
〈古詩，有「無花無酒過淸明」之句，故云。〉
淸明
淸明籬落起新煙，物色依俙似去年。
深巷閉門終日雨，杜鵑花發小窗前。
嬋娟洞
年年春色到荒墳，花似新粧草似裙。
無限芳魂飛不散，至今為雨更為雲。
過城山具〈容〉故宅〈二首〉
其一
城山南畔是君家，小巷依依一逕斜。
浮世十年人事變，春來空發滿山花。
其二
春陰漠漠向黃昏，空巷無人雀自喧。
獨有山陽舊儔侶，不聞隣笛也消魂。
飮權同知〈恂〉新樓，主人催詩甚苛，因次壁間韻
高人柱笏看雲飛，樓外靑山翠撲幃。
不向樽前談世事，知公已息漢陰機。
安樂堂八詠，爲外舅鄭新昌〈思億〉題
三角朝雲
雨後靑山雲出谿，朝來三角失東西。
白衣蒼狗須臾事，欲賦新詩意自迷。
〈右三角朝雲〉
城山夕烽
千里傅光自玉關，小星明滅暮雲端。
誰知野老回頭處，正想蓬來立馬看。
〈右城山夕烽〉
長林細雨
林靄霏微仍作雨，望中疑有更疑無。
不須去借元暉手，已對真身水墨圖。
〈右長林細雨〉
斷橋殘照
古岸崩沙擁小儺，斷橋遙帶夕陽殘。
此間更着騎驢客，政好傍人作畫看。
〈右斷橋殘照〉
煙郊牧笛
煙光草色共氛氳，曲岸回汀遠不分。
認得村童牧牛處，數聲蘆管隔溪聞。
〈右煙郊牧笛〉
蘆岸樵歌
帶索腰鎌野水濱，黃蘆枯萩盡堪薪。
安知荷擔行歌地，不有當時朱買臣。
〈右蘆岸樵歌〉
洑坪觀稼
晩稻靑靑早稻香，田間小路入陂塘。
西風昨夜淸霜重，萬頃濃雲一半黃。
〈右洑坪觀稼〉
曲浦網魚
小網橫沈傍石磯，秋來正愛紫鱗肥。
歸時每趁斜陽盡，一路煙汀雨滿衣。
〈右曲浦網魚〉
秋日書感
禁城煙樹起西風，滿目池臺太半空。
莫問侯家兼陋巷，一般秋草夕陽中。
贈山人
早着禪衣臥白雲，不敎魂夢到塵紛。
渠家王戒渾閑事，何況工夫少一分。
〈山人，乃宦者，故末句戲之。〉
題僧軸〈五絶〉
其一
世間行路極多蹊，無限浮生到死迷。
回首試看雲盡處，夕陽元在碧峯西。
其二
曼陁花雨給孤園，中有禪家不二門。
安得撥平身事了，佛香僧飯送朝昏。
其三
招提高住自雲間，世外乾坤日月閑。
方丈寂寥人入定，不關花鳥滿春山。
其四
不待求心心已安，向來饒舌戒豐干。
相逢試問西來意，手把花枝帶笑看。
其五
將心那復遣人安，案上楞嚴亦不看。
欲問祖師端的意，月輪當午碧天寒。
觀打圍，次府伯韻
風傳鼓角三軍動，日射推麾五彩明。
蹴踏寒山禽獸盡，叢祠寧復有狐鳴。
五川草堂四時詞，爲尹而性〈孝止〉題
春
池塘水綠柳絲斜，沙上新蒲欲吐芽。
睡美不知連夜雨，曉看紅濕滿山花。
〈右春〉
夏
簾外雲山雨乍晴，北窗筠簟午風淸。
靑苔滿院人無事，臥聽流鶯一兩聲。
〈右夏〉
秋
茅簷坐對菊花樽，盡日看山不閉門。
莫道詩人生理薄，秋來芋栗滿西園。
〈右秋〉
冬
孤村歲暮斷人跫，谷口悲泉凍石矼。
深室擁爐開小甕，任敎風雪打寒窗。
〈右冬〉
奉和長溪黃府院君〈廷彧〉見寄一絶
其一
寒潭皎月能留印，亂岫靑霞欲建標。
正愛團團叢桂樹，不關人作小山招。
附元韻
亂代飄零余到此，海山專壑爾淸標。
澗邊碧草俱書帶，莫遣騷人浪賦招。
幽居漫興〈四首〉
其一
老去扶吾有短筇，林居無日不從容。
淸晨步到澗邊石，落日坐看波底峯。
其二
池岸才容人往還，兩池分蘸一邊山。
靑荷葉小不掩水，時見魚兒蒲葦間。
其三
引水作潭聊自娛，平地波濤遽如許。
飛湍落石風雨喧，隔岸人家不聞語。
其四
當日溪流深尺餘，兩岸狹窄才容車。
今朝化作滄浪水，已有水禽來捕魚。
僧軸中，有先人手書絶句，敬次韻，題卷尾
先子文章曾瑞世，小生才薄忝家風。
白頭逬淚看遺墨，更忍題詩一紙中。
郊居秋興，呈府伯沈令公〈悅·二首〉
其一
數椽茆屋一床書，生理蕭然不願餘。
無限世間榮辱事，獨臨秋水看游魚。
其二
荷葉彫殘柳葉黃，郊居物色近重陽。
無人送酒添秋興，奈此寒花擁鼻香。
種松，示諸生
愛爾靑蒼有異姿，殷勤為向澗邊移。
他年自致雲霄上，儻記先生手種時。
畿伯月沙李公，枉過草堂，贈守僧信修詩曰：「爾居石洲之學舍，石洲新有能詩聲。勤將首牋求我句，無乃山僧亦好名。」余亦戲次其韻。
山僧要得沙翁句，只爲淸詩畫有聲。
不用強生分別想，世間何者是真名。
戲簡東隣
日照先生苜蓿盤，貧廚冷落未朝餐。
君家酒熟紬衾暖，肯念山齋特地寒。
李判官〈愼言〉遣子求詩，走筆以寄
今朝忽覺眼雙靑，為對兒郞想典刑。
見說江天雲霧裏，夜寒長候少微星。
〈李為天文學〉
銅雀妓
一自君王去上天，紅顏虛度艶陽年。
傷心欲望西陵樹，淚落平生歌舞筵。
病中，聞夜雨，有懷草堂，因敍平生〈二十四首〉
其一
不到書齋近二旬，忽驚時序已深春。
中宵臥聽催花雨，欲種山榴奈病身。
〈常擬緣水岸，列植山榴，今病未能果。〉
其二
夜雨懸簷到曉鳴，病中幽思忽然生。
關心最是巖前竹，不聽蕭蕭打葉聲。
其三
萬古仇池小洞門，雙泉咽咽瀉雲根。
無端一夜千峯雨，臥想飛流觸石喧。
〈由草堂緣澗南行百步許，有小石門雙瀑，高才數尺，從亂石間，下落小潭，山勢環擁。別作一區，余嘗取杜甫萬古仇池穴，潛通小有天之句，名其地曰小有洞。〉
其四
小澗潺潺日夜鳴，澄潭一畝向來平。
即今春水知何似，應有輕鰷作隊行。
其五
小屋初營澗水潯，新栽花木未成林。
殷勤種柳遮隣舍，嫩色如今深未深。
其六
櫻桃坡下井新開，汲取煎茶日幾回。
未將不食爲心測，但愛源頭活水來。
〈堂西緣岸植櫻桃，因名之曰櫻桃坡，下開小井，甘洌可食。〉
其七
山下方塘上下連，踏泥初種陸池蓮。
長思去夏黃梅雨，夜夜靑蛙聒醉眠。
〈溪南山麓，古有水田基址，因地形作上下池。〉
其八
溪邊小圃近風湍，聞說畦蔬尙怯寒。
何日雨晴山日暖，紫蔥靑韭助春盤。
其九
桐孫初自嶧陽移，庭畔才橫數尺枚。
早晩淸陰濃滿地，摘來靑葉坐題詩。
其十
東庭葡蔓狀離奇，為向虛簷引小枝。
不要滿盤堆馬乳，最憐蒼翠隔朝曦。
其十一
覓得桃花向水栽，今春更復幾枝開。
丁寧莫逐東流去，恐有漁舟入洞來。
其十二
索居偏覺故人稀，林壑寥寥草逕微。
賴有東隣能好事，每携春酒款柴扉。
〈余端居草堂，寂無來問者，唯東隣尹而性，每携酒相訪，故云。〉
其十三
多慙蹇劣得虛名，千里相從有宋生。
汲水採薪勤服役，問渠辛苦欲何成。
〈有宋生名希甲者，自湖外負笈來訪，執弟子禮甚恭，服賤任無惰色，蓋至誠也，方居守草堂，為十年計。〉
其十四
北窗淸曉拳疏簾，重疊雲山露碧尖。
前夜似聞行雨過，朝來爽氣滿虛簷。
〈草堂啓北戶，正對天磨山。〉
其十五
醉上危亭近碧峯，獨臨斜日撫孤松。
茫茫巨野呑滄海，可盪平生雲夢胸。
〈月出峯一脈，蜿蜒扶與，至堂之南數十步而止。其上平廣可坐，薙草種松，名之曰盤桓亭。〉
其十六
檻外蟠松一蓋靑，枝枝欲作老龍形。
微風故作冷然響，爽氣吹顏酒易醒。
其十七
佳菊分栽數十叢，淡黃微白與深紅。
傍人莫怪勤封植，會待淸霜九月中。
其十八
階上紅葵間白葵，隨緣開落獨多時。
傍人謾作尋常看，向日深誠只自知。
其十九
少讀仙經慕伯陽，中年耽酒趁風光。
秪今老大身多病，萬事關心髮欲蒼。
其二十
素心元不在榮名，欲佐明君致太平。
人莫我知斯已矣，白頭重覺負平生。
其二十一
讀破兵書五十家，少年豪氣向人誇。
晩知弓劍非吾事，歸去淸江釣淺沙。
其二十二
誤將鉛槧學題詩，身外浮名竟自欺。
六歲再煩西塞後，林泉無計脫塵羈。
〈余於辛丑冬，以自衣隨遠接使，到義州。今又以製述官，當往義州。適有采薪之憂。未及登途。〉
其二十三
半生虛作曲岐行，至理元來在六經。
能使此心存此性，胸中風月有誰爭。
其二十四
邵氏當年弄此環，何曾把筆事朱丹。
欲知妙理無窮處，須向先天仔細看。
〈余方讀易〉
尹而性有約不來，獨飮數器，戲作徘諧句
逢人覓酒酒難致，對酒懷人人不來。
百年身事每如此，大笑獨傾三四杯。
次李士常彈琴韻
一曲悲歌行路難，匣琴絃絶莫須彈。
君看千載淵明意，不在區區撫弄間。
前日，開城沈經歷〈諿〉因往來商人，寄煮酒一胡瓶。今遇歸便，作二絶致謝。上篇送別胡瓶，下篇約天磨之遊。
其一
珍重胡瓶出奉常，為盛官酒到滄浪。
今朝告別還歸去，任是無情亦斷腸。
其二
相思咫尺夢徒牽，消息還憑賈客傳。
安得一樽陪杖屨，北山秋月看飛泉。
記夢
人間百事與心違，江漢垂綸計亦非。
一夜夢魂能辦此，蘆花煙雨滿蓑衣。
呈東隣尹秀才〈君時屈禮圍〉
百年浮世一邯鄲，得失須憑夢裏看。
秋水滿溪山雨細，不妨來把釣魚竿。
即事〈丙午九月二十一日夜〉
秋陰散盡月華淸，一夜天公似有情。
何處片雲來作孽，便敎蟾兔不分明。
雜興
掠削雲鬟曳錦裙，市門觀者鬧如雲。
丁寧寄謝紅顏女，莫向深閨刺繡紋。
觀史有感
高起阿房切太蒼，自誇功德擬三皇。
當時只倚長城固，未信咸陽作戰場。
翻俗傳紙鳶歌
我家諸厄爾帶去，不落人家掛野樹。
只應春天風雨時，自然消滅無尋處。
送友人赴三陟任
聞君遠作名區宰，未到吾能說此州。
關嶺極天滄海闊，月明歌吹在西樓。
〈三陟有竹西樓，杜牧詩云：「誰知竹西路，歌吹是楊州。」〉
無題
宮中氣候風兼雨，妾似盈盈枝上花。
昨日被催今被妬，可憐零落委泥沙。
記夢
輕陰漠漠雨廉纖，樓外山光翠滿簾。
好是家家春酒重，杏花無數撲靑帘。
春日感舊
城西寒食草靑靑，走馬探春酒半醒。
少壯幾時今已老，白頭花下抱添丁。
城東記事
郭外靑山春日斜，村園無處不開花。
黃衫年少來何所，立馬橋頭問酒家。
題柳淵傳後〈李完平元翼，屬李鼇城恒福作，傳八板〉
一回披讀一傷神，冤屈從知久乃伸。
得附靑雲真幸耳，世間何限不平人。
秋夜，披香堂口占
簾幕重重水檻淸，夜涼江月上孤城。
金罍酒盡人初散，碧樹蔥籠曙靄生。
贈天香女伴
仙姿不合在風塵，獨抱瑤琴怨暮春。
絃到斷時腸亦斷，世間難得賞音人。
舟中，示成韓山退夫〈以敏〉
沙頭逢看使君車，共上蘭舟任所如。
政是江南好天氣，杏花時節雨晴初。
題贈天印上人，兼柬東嶽鶴谷
觀心見性徒自勞，似蟲撲紙驢年去。
爲報含元殿上人，莫問長安在何處。
山中早秋，喜晴有作
山木吟風秋氣生，峯頭初旭射新晴。
澗邊白
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>