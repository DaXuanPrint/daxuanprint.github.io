<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,第一章。绪论,第二章。论平仄四声,第三章。论韵,第四章。论音律,第五章。作法,第六章。概论一。唐五代,第七章。概论二。两宋,第八章。概论三。金元,第九章。概论四。明清,词学通论全文在线阅读,词学通论全文在线下载,大玄古籍书库">
<meta name="description" content="吴梅著。上海商务印书馆印行。1932年12月出版。32开本,186页,8万6千余字。全书九章:一、绪论;二、论平仄四声;三、论韵;四、论音律;五、作法;六、概论一,唐五代;七、概论二,两宋;八、概论三,金元;概论四,明清。本书与作者之曲论同为主要论著,初由北京大学、东南大学印行。所论词与曲之演变,极为精细。对于前人以字数多少来区分小令、中调、长调,认为并无依据,且列举实例予以批驳,并谓“皆是妄为分析,无当于词学”。在“论音律”一章中,分别详列宫、商、角徵、羽、变宫、变徵七音,以及黄钟、大吕等十二律的音律表">
<title>词学通论_吴梅_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">词学通论</span> <br/>
          作者： <span class="inputVal" id="bkauthor">吴梅</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词论,完结</span> <br/>
          字数： <span class="inputVal" id="bknum">[book_length]89247</span> <br/>
          说明： <span class="inputVal" id="bkdec">吴梅著。上海商务印书馆印行。1932年12月出版。32开本,186页,8万6千余字。全书九章:一、绪论;二、论平仄四声;三、论韵;四、论音律;五、作法;六、概论一,唐五代;七、概论二,两宋;八、概论三,金元;概论四,明清。本书与作者之曲论同为主要论著,初由北京大学、东南大学印行。所论词与曲之演变,极为精细。对于前人以字数多少来区分小令、中调、长调,认为并无依据,且列举实例予以批驳,并谓“皆是妄为分析,无当于词学”。在“论音律”一章中,分别详列宫、商、角徵、羽、变宫、变徵七音,以及黄钟、大吕等十二律的音律表、“中西律音对照表”,一览了然,应用方便。论及的词人,自唐五代至明清,凡120余人,各举作品,一一分析,均有独见之处。</span> <br/>
          封面： <span class="inputVal" id="bkimg">Z_20967.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]词学通论
[book_author]吴梅
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词论,完结
[book_length]89247
[book_dec]吴梅著。上海商务印书馆印行。1932年12月出版。32开本,186页,8万6千余字。全书九章:一、绪论;二、论平仄四声;三、论韵;四、论音律;五、作法;六、概论一,唐五代;七、概论二,两宋;八、概论三,金元;概论四,明清。本书与作者之曲论同为主要论著,初由北京大学、东南大学印行。所论词与曲之演变,极为精细。对于前人以字数多少来区分小令、中调、长调,认为并无依据,且列举实例予以批驳,并谓“皆是妄为分析,无当于词学”。在“论音律”一章中,分别详列宫、商、角徵、羽、变宫、变徵七音,以及黄钟、大吕等十二律的音律表、“中西律音对照表”,一览了然,应用方便。论及的词人,自唐五代至明清,凡120余人,各举作品,一一分析,均有独见之处。
[book_img]Z_20967.jpg


[book_title]目录
第一章  绪论
第二章  论平仄四声
第三章  论韵
第四章  论音律
第五章  作法
第六章  概论一  唐五代
第七章  概论二  两宋
第八章  概论三  金元
第九章  概论四  明清

[book_title]第一章 绪论
词之为学，意内言外，发始于唐，滋衍于五代，而造极于两宋。调有定格，字有定音，实为乐府之遗，故曰诗余。惟齐粱以来，乐府之音节已亡，而一时君臣，尤喜别翻新调。如梁武帝之《江南弄》，陈后主之《玉树后庭花》，沈约之《六忆诗》，已为此事之滥觞。唐人以诗为乐，七言律绝，皆付乐章。至玄肃之间，词体始定。李白《忆秦娥》，张志和《渔歌子》其最著也。或谓破五七言绝句为之，如《菩萨蛮》是。又谓《瑞鹧鸪》即七律体，《玉楼春》即七古体，《杨柳枝》即七绝体，欲实诗余之名，殊非塙论。盖开元全盛之时，即词学权舆之日。旗亭画壁，本属歌诗；陵阙西风，亦承乐府。强分后先，终归臆断。自是以后，香山、梦得、仲初、幼公之伦，竞相藻饰。调笑转应之曲，江南春去之词，上拟清商，亦无多让。及飞卿出而词格始成，握兰金荃，远接骚辨。变南朝之宫体，扬北部之新声。于是皇甫松、司空图、韩偓、张曙之徒，一时云起。杨柳大堤之句，芙蓉曲渚之篇，自出机杼，彬彬称盛矣。
作词之难，在上不似诗，下不类曲。不淄不磷，立于二者之间。要须辨其气韵，大抵空疏者作词易近于曲，博雅者填词不离乎诗。浅者深之，高者下之，处于才不才之间，斯词之三味矣。惟词中各牌，有与诗无异者。如《生查子》何殊于五绝？《小秦王》、《八拍蛮》、《阿那曲》何殊于七绝？此等词颇难著笔。又需多读古人旧作，得其气味，去诗中习见辞语，便可避去。至于南北曲，与词格不甚相远，而欲求别于曲，亦较诗为难。但曲之长处，在雅俗互陈，又熟谙元人方言，不必以藻缋为能也。词则曲中俗字如你、我、这厢、那厢之类，固不可用。即衬贴字，如虽则是、却原来等，亦当舍去。而最难之处在于上三下四对句。如史邦卿《春雨》词云：“临断岸、新绿生时，是落红、带愁流处”，此词中妙语也。汤临川《还魂》云：“他还有念老夫诗句？男儿：俺则有学母氏画眉娇女，又没乱里春情难遣，蓦忽地怀人幽怨”，亦曲中佳处，然不可入词。由是类推，可以隅反，不仅在词藻之雅俗而已。宋词中尽有鄙俚者，亟当力避。
小令、中调、长调之目，始自《草堂诗余》，后人因之，顾亦略云尔。《词综》所云，以臆见分之，后遂相沿，殊属牵强者也。钱塘毛氏云：“五十八字以内为小令，五十九字至九十字为中调，九十一字以外为长调，古人定例也。”此亦就草堂所分而拘执之。所谓定例，有何依据？若少一字为短，多一字为长，必无是理。如《七娘子》有五十八字者，有六十字者，将为小令乎，抑中调乎？如《雪狮子》有八十九字者，有九十二字者，将为中调乎，抑长调乎？此皆妄为分析，无当于词学也。况草堂旧刻，止有分类，并无小令、中调、长调之名。至嘉靖间，上海顾从敬刻《类编草堂诗余》四卷，始有小令、中调、长调之目，是为别本之始。何良俊序称，从敬家藏宋刻，较世所行本多七十余调，明系依托。自此本行而旧本遂微，于是小令、中调、长调之分，至牢不可破矣。
词中调同名异，如《木兰花》与《玉楼春》，唐人已有之。至宋人则多取词中辞语名篇，强标新目。如《贺新郎》为《乳燕飞》，《念奴娇》为《酹江月》，《水龙吟》为《小楼连苑》之类。此由文人好奇，争相巧饰，而于词之美恶无与焉。又有调异名同者，如《长相思》、《浣溪沙》、《浪淘沙》，皆有长调，此或清真提举大晟时所改易者，故周集中皆有之。此等词牌，作时须依四声，不可自改声韵。缘舍此以外，别无他词可证也。又如《江月晃重山》、《江城梅花引》、《四犯翦梅花》类，盖割裂牌名为之，此法南曲中最多。凡作此等曲，皆一时名手游戏及之，或取声律之美，或取节拍之和。如《巫山十二峰》、《九回肠》之目，歌时最为耐听故也。词则万不能造新名，仅可墨守成格，何也？曲之板式，今尚完备，苟能遍歌旧曲，不难自集新声。词则拍节既亡，字谱零落，强分高下，等诸面壁，间释工尺，亦同响壁。集曲之法，首严腔格，亡佚若斯，万难整理，此其一也。六宫十一调，所隶诸曲，管色既明，部署亦审。各宫各犯，塙有成法。词则分配宫调，颇有出入。管色高低，万难悬揣，而欲汇集美名，别创新格，既非惑世，亦类欺人，此其二也。至于明清作者，辄憙自度腔，几欲上追白石梦窗，真是不知妄作。又如许宝善、谢淮辈，取古今名调，一一被诸管弦。以南北曲之音拍，强诬古人，更不可为典要，学者慎勿惑之。
沈伯时《乐府指迷》云：“音律欲其协，不协则成长短之诗；下字欲其雅，不雅则近乎缠令之体。用字不可太露，露则直突而无深长之味；发意不可太高，高则狂怪而失柔婉之意。”此四语为词学之指南，各宜深思也。夫协律之道，今不可知。但据古人成作而勿越其规范，则谱法虽逸，而字格尚存，揆诸按谱之方，亦云弗畔。若夫缠令之体，本于乐府相和之歌，沿至元初，其法已绝，惟董词所载犹存此名。清代《大成谱》备录董词，而于缠令格调，亦未深考。亡佚既久，可以不论。至用字发意，要归蕴籍。露则意不称辞，高则辞不达意。二者交讥，非作家之极轨也。故作词能以清真为归，斯用字发意皆有法度矣。
咏物之作，最要在寄托。所谓寄托者，盖借物言志，以抒其忠爱绸缪之旨。三百篇之比兴，离骚之香草美人，皆此意也。沈伯时云：“咏物须时时提调，觉不分晓，须用一两件事印证方可。如清真咏梨花《水龙吟》第三、第四句，须用‘樊川’、‘灵关’事；又‘深闭门’及‘一枝带雨’事，觉后段太宽，又用‘玉容’事，方表得梨花。若全篇只说花之白，则是凡白花皆可用，如何见得是梨花？”（见《乐府指迷》）案：伯时此说，仅就运典言之，尚非赋物之极则。且其弊必至探索隐僻，满纸谰言，岂词家之正法哉？惟有寄托，则辞无泛设。而作者之意，自见诸言外。朝市身世之荣枯，且于是觇之焉。如碧山咏蝉《齐天乐》：“宫魂馀恨”点出命意。“乍咽凉柯，还移暗叶”，慨播迁之苦。“西窗”三句，伤敌骑暂退，燕安如故。“镜暗妆残，为谁娇鬓尚如许”二语，言国土残破，而修容饰貌，侧媚依然。衰世君主，全无心肝，千古一辙也。“铜仙”三句，言宗器重宝，均被迁夺，泽不下逮也。“病翼”二句，更痛哭流涕，大声疾呼。言海岛栖迟，断不能久也。“余音”三句，遗臣孤愤，哀怨难论也。“漫想”二句，责诸臣苟且偷安，视若全盛也。如此立意，词境方高。顾通首皆赋蝉，初未逸出题目范围，使直陈时政，又非词家口吻。其它赋白莲之《水龙吟》，赋绿荫之《琐窗寒》，皆有所托，非泛泛咏物也。会得此意，则绿芜台城之路，斜阳烟柳之思，感事情措辞，自然超卓矣。（碧山此词，张皋文、周止庵辈，皆有论议，余本端木子畴说诠释之，较为确切。他如白石《暗香》、《疏影》二首亦寄时事，惟语意隐晦，仅“江国，正寂寂。叹寄与路遥，夜雪初积”数语，略明显耳，故不具论。）
沈伯时云：“前辈好词甚多，往往不协律腔，所以无人唱和。秦楼楚馆之词，多是教坊乐工及闹井做赚人所作，只缘音律不差，故多唱之。求其下语用字，全不可读。甚至咏月却说雨，咏春却说凉。”（《乐府指迷》）余案此论出于宋末，已有不协律之词，何况去伯时数百年，词学衰熄如今日乎？紫霞论词，颇严协律。然协律之法，初未明示也。近二十年中，如沤尹、夔笙辈，辄取宋人旧作，校定四声，通体不改易一音。如《长亭怨》依白石四声，《瑞龙吟》依清真四声，《莺啼序》依梦窗四声。盖声律之法无存，制谱之道难索，万不得已，宁守定宋词旧式，不致偭越规矩。顾其法益密，而其境益苦矣。（余案定四声之法，实始于蒋鹿潭。其《水云楼词》，如《霓裳中序第一》、《寿楼春》等，皆谨守白石、梅溪定格，已开朱况之先路矣。）余谓小词如《点绛唇》、《卜算子》类，凡在六十字以下者，四声尽可不拘。一则古人成作，彼此不符，二则南曲引子，多用小令。上去出入，亦可按歌，固无须斤斤于此。若夫长调，则宋时诸家，往往遵守，吾人操管，自当确从。虽难付管丝，而典型具在，亦告朔饩羊之意。由此言之，明人之自度腔，实不知妄作，吾更不屑辨焉。
杨守斋《作词五要》，第四云：要随律押韵，如越调《水龙吟》，商调《二郎神》，皆用平入声韵。古词俱押去声，所以转折怪异，成不祥之音。昧律者反称赏之，真可解颐而启齿也。守斋名瓒，周草窗《蘋洲渔笛谱》中所称紫霞翁者即是。尝与草窗论五凡工尺义理之妙，未按管色，早知其误，草窗之词，皆就而订正之。玉田亦称其持律甚严，一字不苟作，观其所论可见矣。戈顺卿又从其言推广之，于学词者颇多获益。其言曰：“词之用韵，平仄两途。而有可以押平韵，又可以押仄韵者，正自不少。”其所谓仄，乃入声也。如越调又有《霜天晓角》、《庆春宫》，商调又有《忆秦娥》，其余则双调之《庆佳节》，高平调之《江城子》，中吕宫之《柳梢青》，仙吕宫之《望梅花》、《声声慢》，大石调之《看花回》、《两同心》，小石调之《南歌子》。用仄韵者，皆宜入声。《满江红》有入南吕宫者，有仙吕宫者。入南吕宫者，即白石所改平韵之啼，而要其基本用入声，故可改也。外此又有用仄韵，而必须入声者，则如越调之《丹凤吟》、《大酺》，越调犯正宫之《兰陵王》，商调之《凤凰阁》、《三部乐》、《霓裳中序第一》、《应天长慢》、《西湖月》、《解连环》，黄钟宫之《侍香金童》、《曲江秋》，黄钟商之《琵琶仙》，双调之《雨霖铃》，仙吕宫之《好事近》、《蕙兰芳引》、《六么令》、《暗香》、《疏影》，仙吕犯商调之《凄凉犯》，正平调之《淡黄柳》，中吕商之《白苧》，夹锺羽之《玉京秋》，林锺商之《一寸金》，南吕商之《浪淘沙慢》，此皆宜用入声韵者，勿概之曰仄，而用上去也。其用上去之调，自是通协，而亦稍有差别。如黄钟商之《秋宵引》，林锺商之《清商怨》，无射商之《鱼游春水》，宜单押上声。仙吕调之《玉楼春》，中吕调之《菊花新》，双调之《翠楼吟》，宜单押去声。复有一调中必须押上，必须押去之处，有起韵结韵，互皆押上，宜皆押去之处，不能一一胪列。（《词林正韵·发凡》）。顺卿此论，可云发前人所未发，应与紫霞翁之言相发明。作者细加考核，随律押韵，更随调择韵，则无转折怪异之病矣。
择题最难，作者当先作词，然后作题。除咏物、赠送、登览外，必须一一细讨，而以妍雅出之。又不可用四六语，间用偶语亦不妨。要字字秀冶，别具神韵方妙。至如有感、即事、漫兴、早春、初夏、新秋、初冬等类，皆选家改易旧题，别标一二字为识，非原本如是也。《草堂诗余》诸题，皆坊人改易，切不可从。学者作题，应从石帚、草窗。石帚题如：《鹧鸪天》“予与张平甫自南昌同游”云云，《浣溪沙》“予女须家沔之山阳”云云，《霓裳中序第一》“丙午岁，留长沙”云云，《庆宫春》“绍熙辛亥除夕，予别石湖”云云，《齐天乐》“丙辰岁，与张功甫会饮张达可之堂”云云，《一萼红》“丙午人日，予客长沙别驾之观政堂”云云，《念奴娇》“予客武陵，湖北宪治在焉”  云云；草窗题，如《渡江春》“丁卯岁未初三日”云云，《采绿吟》“甲子夏，霞翁会吟社诸友”云云，《曲游春》“禁烟湖上薄游”云云，《长亭怨》“岁丙午丁未，先君子监州太末”云云，《瑞鹤仙》“寄闲结吟台”云云，《齐天乐》“丁卯七月既望”云云，《乳燕飞》“辛未首夏以书舫载客”云云，叙事写景，俱极生动。而语语妍炼，如读《水经注》，如读柳州游记，方是妙题，且又得词中之意。抚时感事，如与古人晤对。（清真、梦窗词题至简。平生事实，无从讨索，亦词家憾事。）而平生行谊，即可由此考见焉。若通篇皆言书感漫兴，成何题目。
意之曲者词贵直，事之顺者语宜逆，此词家一定之理。千古佳词，要在使人可解。尝有意极精深，词涉隐晦，翻译数过，而不得其意之所在者，此等词在作者固有深意，然不能日叩玄亭，问此赢篇奇字也。近人喜学梦窗，往往不得其精，而语意反觉晦涩，此病甚多，学者宜留意。

[book_title]第二章  论平仄四声
平仄一道，童孺亦知之，惟四声略难，阴阳声则尤难耳。词之为道，本合长短句而成，一切平仄，宜各依本调成式。五季两宋，创造各调，定具深心。盖宫调管色之高下，虽立定程，而字音之开齐撮合，别有妙用。倘宜平而仄，或宜仄而平，非特不协于歌喉，抑且不成为句读。昔人制腔造谱，八音克谐。今虽音理失传，而字格具在。学者但宜依仿旧作，字字恪遵，庶不失此中矩矱。凡古人成作，读之格格不上口，拗涩不顺者，皆音律最妙处。张綎《诗馀图谱》遇拗句即改为顺适，无怪为红友所讥也。拗调涩体，多见清真、梦窗、白石三家。清真词如《瑞龙吟》之“归骑晚，纤纤池塘飞雨”，《忆旧游》之“东风竟日吹露桃”，《花犯》之“今年对花太匆匆”；梦窗词如《莺啼序》之“快展旷眼，傍柳系马”，《西子妆》之“一箭流光，又趁寒食去”，《霜花腴》之“病怀强宽，更移画船”；白石词如《满江红》之“正一望千顷翠澜”，《暗香》之“江国正寂寂”，《凄凉犯》之“怕匆匆，不肯寄与误后约”，《秋宵吟》之“今夕何夕恨未了”，此等句法，平仄拗口，读且不顺，而欲出辞尔雅，本非易易，故不得轻易改顺也。虽然，平仄之道，仅止两途，而仄有上去入三种，又不可遇仄而概以三声统填也。一调之中，可以统用者，十之六七，不可统用者，十之三四，须斟酌稳惬，方能下字无疵，于是四声之说起矣。盖一调有一调之风度声响，若上去互易，则调不振起，便有落腔之弊。黄九烟论曲，有“三仄应须分上去，两平还要辨阴阳”之句，填词何独不然？如《齐天乐》有四处必须用去上声，清真词“云窗静掩”，“露萤清夜照书卷”，“凭高眺远”，“但愁斜照敛”是也。此四句中，如“静掩”、“眺远”、“照敛”，万不可用他声。故此词切忌用入韵，虽入可作上，究不相宜。又《梦芙蓉》亦有五处必须去上声。梦窗词“西风摇步绮”，“应红绡翠冷，霜挽正慵起”、“仙云深路杳，城影蘸流水”是也。“步绮”、“翠冷”、“正起”、“路杳”、“蘸水”，亦万不可用他声。此词亦忌入韵。又《眉妩》，亦有三处用去上声，白石词“信马青楼去”，“翠尊共款”，“乱红万点”是也。中如“信马”、“共款”、“万点”，亦不可用他声。至如《兰陵王》之多仄声字，《寿楼春》之多平声字，又当一一遵守，不得混用上去入三声也。此法在词中虽至易晓，但所以必要遵守之理，实由发调。余尝作南曲《集贤宾》，据旧谱首句云：“西风桂子香正幽”，用平平去上平去平，历按各家传作，如《西楼》云：“愁魔病鬼朝露捐”，《长生殿》云：“秋空夜永碧汉清”，皆守则诚格式。因戏改四声作之云：“烽烟古道人懒游”，此“懒”字必须落下，而此处却宜高揭，遂至字顿喉间，方知旧曲中如“博山云袅鸡舌焚，寻常杏花难上头”类，歌时转捩怪异，拗折嗓子也。因曲及词，其理本同。清词名家，惟陈实庵、沈闺生、蒋鹿潭能合四声，馀皆不合律式。清初诸家，如陈迦陵、纳兰容若、曹溶辈，且不足以语此也。盖上声舒徐和软，其腔低；去声激厉劲远，其腔高，相配用之，方能抑扬有致。大抵两上两去，法所当避，阴阳间用，最易动听。试观方千里和清真词，于用字去上之间，一守成式，可知古人作词之严矣。万红友云：“名词转折跌荡处，多用去声。”此语深得倚声三昧。盖三仄之中，入可作平，上界平仄之间，去则独异，且其声由低而高，最宜缓唱，凡牌名中应用高音者，皆宜用此。如尧章《扬州慢》“过春风十里”，“自胡马窥江去后”，“渐黄昏，清角吹寒”，凡协韵后转折处皆用去声，此首最为明显。他如《长亭怨慢》“树若有情时”，“望高城不见”，“第一是早早归来”，“算空有并刀”，《淡黄柳》之“看尽鹅黄嫩绿”，“怕梨花落尽成秋色”，其领头处，无一不用去声者，无他，以发调故也。此意为昔人所未发，红友亦言之不详，因特著之。
入声之叶三声，《中原音韵》、《菉斐轩词林韵释》既备列之矣。但入作三声，仅有七部，支微、鱼虞、皆来、萧豪、歌戈、家麻、尤侯诸部是也。然此是曲韵，于词微有不合。就词韵论，当分八部，以屋、沃、烛为一部，觉、药、铎为一部，质、栉、迄、昔、锡、职、叶、帖为一部，合、盍、业、洽、狎、乏为一部。如此分合，较戈氏《词林正韵》为当矣。其派作三声处，仍据高安旧例，分隶前列七部之内，则入作三声，亦—览而知，(详后论韵篇)此其大较也。惟古人用入声字，其叶韵处，固不外七部之例。如晏几道《梁州令》“莫唱阳关曲”，“曲”字作邱雨切，叶鱼虞韵。柳永《女冠子》“楼台悄似玉”，“玉”字作于句切。又《黄莺儿》“暖律潜催幽谷”，“谷”字作公五切，皆叶鱼虞韵。辛弃疾《丑奴儿慢》“过者一霎”，“霎”字作始鲊切，叶家麻韵。张炎《西子妆慢》“遥岑寸碧”，“碧”字作邦彼切，叶支微韵。又《征招》换头“京洛染淄尘”，“洛”字须韵，作郎到切，叶萧豪韵。此与曲韵无所分别。至如句中用入，派作三声处，则大有不同。大抵词中入声协入三声之理，与南曲略同，不能谨守菉斐所派三声之例。如欧词《摸鱼子》“恨人去寂寂，风枕孤难宿”，“寂寂”叶精妻切。苏轼《行香子》“酒斟时须满十分”，周邦彦《一寸金》“便入渔钓乐”，“十”、“入”二字叶绳知切。秦观《望海潮》“金谷俊游”，“谷”叶公五切。又《金明池》“才子倒玉山休诉”，“玉”叶语居切。姜夔《暗香》“旧时月色”，“月”叶胡靴切。诸如此类，不可尽数。而按诸菉斐旧律，或有未尽合者，此不得责订韵者之误，亦不可责填词者之非也。盖入声叶韵处，其派入三声，本有定法，某字作上，某字作平，某字作去，一定不易，仅示高安、菉斐二家，亦可勿畔。至于句中入声字，严在代平，其作上去，本不多见。词家用仄声处，本合上去入三声言之，即使不作去上，直读本声，亦无大碍。故句中入字，叶作三声，实无定法，既可作平，亦可上去，但须辨其阴阳而已。如用“十”字，其在乎声格，固必须协绳知切，读若池音。苟在仄声格，上则作去，可作本字入声读，亦无不可。所谓词中之仄，本上去入三声统用也。故学者遇入作三声时，宜注意作平之际者，即此故也。又词有必须用入之处，不得易用上去者，如《法曲献仙音》首二句“虚阁笼寒，小帘通月”，“阁”、“月”宜入。《凄凉犯》首句“绿杨巷陌”，“绿”、“陌”宜入。《夜飞鹊》“斜月远堕馀辉，兔葵燕麦”，“月”、“麦”宜入。《霜叶飞》换头“断阕经岁慵赋”，《瑞龙吟》“愔愔坊陌人家”，“侵晨浅约宫黄”，“吟笺赋笔”，“陌”、“约”、“笔”宜入。《忆旧游》末句“千山未必无杜鹃”，“必”字宜入。词中类此颇多，盖入声字重浊而断，词中，理本相同，虽谱法亡逸，而程式尚存，故当断断谨守之也。戈氏词韵，于入声字分为五部，虽失之太宽，而分派三声，仍分列各部之下，眉目既晰，而所分平上去三声，亦按图可索，学者称便利。且派作三声者，皆有切音，使人知有限度，不能滥施自便，尤有功于词学，非浅鲜矣。

[book_title]第三章  论韵
词之有韵，所以谐节奏，调起毕也。是以多取同音，弗畔宫律，吐字开闭，畛域綦严。古昔作者，严于律度，寻声按谱，不逾分刌。其时词韵，初无专书，而操觚者出入阴阳，动中窍奥，盖深知韵理，方诣此境，非可望诸后人也。韵书最初莫如朱希真作《应制词韵》十六条，其后张辑释之，冯取洽增之。至元陶宗仪，曾讥其混淆，欲为更定，而其书久佚，无从扬榷矣。绍兴间，刻《菉斐轩词林要韵菉》一册，樊榭曾见之。其论词绝句，有“欲呼南渡诸公起，韵本重雕菉斐轩”之句，后果为江都秦氏刻入《词学全书》中，即今通行之本。词韵之书，此为最古矣。惟近人皆疑此书为北曲而设，又有谓元明之季伪托者，今不备论。自是而沈谦之《词韵略》，赵钥之《词韵》，李渔之《词韵》，胡文焕之《文会堂词韵》，许昂霄之《词韵考略》，吴烺之《学宋斋词韵》，纯驳不一，殊难全璧。至戈载《词林正韵》出，作者始有所依据。虽其中牴牾之处，或未能免，而近世词家，皆奉为令典，信而不疑也。夫填词用韵，大氐平声独押，上去通押。故凡作词韵者，俱总合三声分部，而中又明分平仄。至于入声，无与乎上去统押之理，故入声须另立部目，不得如曲韵之例。分配三声以外，不再专立韵目，如《中原音韵》、《中州全韵》诸书也。
今先论诸韵。收声字音，不转收别韵，并不受别韵转收者，支时、家麻、歌罗是也。转收别韵，不受别韵转收者，皆来转齐微，萧豪转鱼模，幽尤转鱼模是也。不转收别韵，但受别韵转收者，齐微受皆来转，鱼模受萧豪转是也。收鼻音者，东同、江阳、庚亭三韵是也。收闭口音者，侵寻、监咸、纤廉三韵是也。收音时舌谔相抵，而略似鼻音，略似闭口者，真文、寒山、先田三韵是也。韵之与音，其关系如此。昔人谓皆来收齐微处，音如衣；萧豪收鱼模处，音如乌；东同收鼻音处，音如翁；江阳、庚亭二韵收鼻音处，又与东同小异。此说最精。惟所论不备，因详述如右。次论分韵标目。词韵与曲韵。须知有不同之处。曲中如寒山、桓欢分为两部，家麻、车遮亦分为二。词则通用，不相分别。且四声缺入声，而词则明明有必须用入之调。故曲韵不可用为词韵也。至标目，则参酌戈载《正韵》、沈谦《韵略》二书，并列其目。(韵目用《广韵》)
第一部：平一东      二冬      三钟
上一董      二肿
去一送      二宋      三用
第二部：平四江      十阳      十一唐
上三讲      二十六养  三十七荡
去四绛      四十一漾  四十二宕
第三部：平三支      六脂      七之      八微  十二齐  十五灰
上四纸      五旨      六止      七尾  十一荠  十四贿
去五寅      六至      七志      八未  十二霁  十三祭  十四太半  十八队  二十废
第四部：平九鱼      十虞      十一模
上八语      九噳      十姥
去九御      十遇      十一暮
第五部：平十三佳半  十四皆    十六咍
上十二蟹    十三骇    十五海
去十四太半  十五卦半  十六怪    十七夬    十九代
第六部：平十七真    十八谆    十九臻    二十文    二十一欣    二十三魂   二十四痕
上十六轸    十七准    十八吻    十九隐    二十一混    二十二很
去二十一震  二十二稕  二十三问  二十四焮  二十六圂    二十七恨
第七部：平二十二元  二十五寒  二十六桓  二十七删  二十八山    一先        二仙
上二十阮    二十三旱  二十四缓  二十五潸  二十六产    二十七铣    二十八猕
去二十五愿  二十八翰  二十九换  三十谏    三十一裥    三十二霰    三十三线
第八部：平三萧      四宵      五肴
上二十九篠  三十小    三十一巧  三十二皓
去三十四啸  三十五笑  三十六效  三十七号
第九部：平七歌      八戈
上三十三哿  三十四果
去三十八箇  三十九过
第十部：平十三佳半  九麻
上三十五马
去十五卦半  四十祃
第十一部：平十二庚    十三耕    十四清    十五青    十六蒸     十七登
上三十八梗  三十九耿  四十静    四十一迥  四十二拯   四十三等
去四十三映  四十四诤  四十五劲  四十六径  四十七证  四十八澄
第十二部：平十八尤    十九侯    二十幽
上四十四有  四十五厚  四十六黝
去四十九宥  五十候    五十一幼
第十三部：平二十一侵
上四十七寝
去五十二沁
第十四部：平二十二覃  二十三谈  二十四盐  二十五添  二十六咸  二十七衔  二十八严  二十九凡
上四十八感  四十九敢  五十琰    五十一忝  五十二俨  五十三豏  五十四槛  五十五范
去五十三勘  五十四阚  五十五艳  五十六柡  五十七酽  五十八陷  五十九鉴  六十梵
第十五部：入一屋      二沃      三烛
第十六部：四觉        十八药    十九铎
第十七部：五质        七栉      九迄      二十二昔  二十三锡  二十四职  二十五德  二十六缉
第十八部：六术        八物
第十九部：二十陌      二十一麦
第二十部：十一没      十二曷    十三末
第二十一部：十月      十四黠    十五牵    十六屑    十七薛    二十九叶  三十帖
第二十二部：二十七合  二十八盍  三十一洽  三十二狎  三十三业  三十四乏
右韵二十二部，不守高安旧例，大氐仍用戈氏分部。而入声则分八部，盖术、物二韵，与平上去之鱼、模、语、噳等，未便与质栉等同列。陌、麦又隶属于皆来，没、曷、末亦属于歌罗，故陌、麦不能与昔、栉同叶，没、曷、末不能与黠、屑同叶。戈氏合之，未免过宽，余故重为订核焉。
夫词中叶韵，惟上去通用，平入二声，绝不相混。有必用平韵者，有必用入韵者，《菉斐》无入，故疑为曲韵。沈去矜、李笠翁辈，分列入韵，妄以乡音分析，尤为不经，且以二字标目，实袭曲韵之旧。夫曲韵之以二字标目，盖一阴一阳也。今沈韵中之屋、沃，李韵中之支、纸、实，围、委、未，奇、起、气，此何理也?高安所列东、钟，支、思等目，后人且有议之者矣。今不用《广韵》旧目，任取韵中一二字标题，而又不尽合阴阳之理，好奇炫异，又何为也?当戈韵未出以前，词家奉为金科玉律者，莫如吴烺、程名世等所著之《学宋斋词韵》。是书以学宋为名，宜其是矣。乃所学者，皆宋人误处。真、谆、臻、文、欣、魂、痕、庚、耕、清、青、蒸、登、侵皆同用。元、寒、桓、删、山、先、仙、覃、谈、监、沾、严、咸、衔、凡又皆并用。入声则术、物入质、栉韵，合、盍、洽、乏入月、屑韵。此皆滥通无绪，不可为法。且字数太略，音切又无分合，半通之韵，则臆断之，去上两见之字，则偏收之。种种疏缪，不可殚述，贻误后学，莫此为甚，远不及戈韵多矣。余故仍守戈氏之例，而于入声则较严云。
韵有开口闭口之分。第二部之江、阳，第七部之元、寒，此开口音也。第十三部之侵，第十四部之覃、谈，此闭口音也。最为显露，作者不致淆乱。所易混者，第六部之真、谆，第十一部之庚、耕，第十三部之侵，即宋词中亦有牵连混合者。张玉田《山中白云》词，至多此病。如《琐窗寒》之“乱雨敲春”，《摸鱼子》之“凭高露饮”，《凤凰台上忆吹箫》之“水国浮家”，《满庭芳》之“晴卷霜花”，《忆旧游》之“问蓬莱何处”，皆混合不分。于是学者谓名手如玉田，犹不龂龂于此，不妨通融统叶，以宽韵脚。不知此三韵本非窄韵，即就本韵选字，已有馀裕，何必强学古人误处，且为之文过饰非也。即以诗论，此三韵亦无通押之理，何况拘守音律之长短句哉!其他第七部与第十四部韵，词中亦有通假者，此皆不明开闭口之道，而复自以为是，避难就易也。韵学之弊有四。浅学之士，妄选韵书，重误古人，贻误来学，其弊一也。次则蹇于牙吻，囿于偏方，虽稍窥古法，而吐咳不明，音注之间，毫厘千里，其弊二也。又有妄作之徒，不知稽古，孟浪押韵，其弊三也。才劣而口给者，操觚之际，利趁口而畏引绳，故乐就三弊，且为之张帜，其弊四也。余故严别町畦，为学者导，能不越此韵式，庶可言词矣。

[book_title]第四章 论音律
音者何?宫、商、角、徵、羽、变宫、变徵七音也。律者何?黄钟、大吕、太簇、夹钟、姑洗、中吕、蕤宾、林钟、夷则、南吕、无射、应钟之十二律也。以七音乘十二律，则得八十四音。此八十四音，不名曰音，别名曰宫调。何谓宫调?以宫音乘十二律，名曰宫，以商、角、徵、羽、变宫、变徵乘十二律，名曰调。故宫有十二，调有七十二。表如下。
(一)(十二宫表)    (正名)    (俗名)
宫乘黄钟      黄钟宫    正黄钟宫
宫乘大吕      大吕宫    高宫
宫乘太簇      太簇宫    中管高宫
宫乘夹钟      夹钟宫    中吕宫
宫乘姑洗      姑洗宫    中管中吕宫
宫乘中吕      中吕宫    道宫
宫乘蕤宾      蕤宾宫    中管道宫
宫乘林钟      林钟宫    南吕宫
宫乘夷则      夷则宫    仙吕宫
宫乘南吕      南吕宫    中管仙吕宫
宫乘无射      无射宫    黄钟宫
宫乘应钟      应钟宫    中管黄钟宫
(二)(十二商表)    (正名)    (俗名)
商乘黄钟      黄钟宫    大石调
商乘大吕      大吕商    高大石调
商乘太簇      太簇商    中管高大石调
商乘夹钟      夹钟商    双调
商乘姑洗      姑洗商    中管双调
商乘中吕      中吕商    小石调
商乘蕤宾      蕤宾商    中管小石调
商乘林钟      林钟商    歇指调
商乘夷则      夷则商    商调
商乘南吕      南吕商    中管商调
商乘无射      无射商    越调
商乘应钟      应钟商    中管越调
(三)(十二角表)    (正名)    (俗名)
角乘黄钟      黄钟角    正黄钟宫角
角乘大吕      大吕角    高宫角
角乘太簇      太簇角    中管高宫角
角乘夹钟      夹钟角    中吕正角
角乘姑洗      姑洗角    中管中吕角
角乘中吕      中吕角    道宫角
角乘蕤宾      蕤宾角    中管道宫角
角乘林钟      林钟角    南吕角
角乘夷则      夷则角    仙吕角
角乘南吕      南吕角    中管仙吕角
角乘无射      无射角    黄钟角
角乘应钟      应钟角    中管黄钟角
(四)(十二变徵表)  (正名)    (俗名)
变徵乘黄钟    黄钟变徵  正黄钟宫变徵
变徵乘大吕    大吕变徵  高宫变徵
变徵乘太簇    太簇变徵  中管高宫变徵
变徵乘夹钟    夹钟变徵  中吕变徵
变徵乘姑洗    姑洗变徵  中管中吕变徵
变徵乘中吕    中吕变徵  道宫变徵
变徵乘蕤宾    蕤宾变徵  中管道宫变徵
变徵乘林钟    林钟变徵  南吕变徵
变徵乘夷则    夷则变徵  仙吕变徵
变徵乘南吕    南吕变徵  中管仙吕变徵
变徵乘无射    无射变徵  黄钟变徵
变徵乘应钟    应钟变徵  中管黄钟变徵
(五)(十二徵表)    (正名)    (俗名)
徵乘黄钟      黄钟徵    正黄钟宫徵
徵乘大吕      大吕徵    高宫正徵
徵乘太簇      太簇徵    中管高宫正徵
徵乘夹钟      夹钟徵    中吕正徵
徵乘姑洗      姑洗徵    中管中吕正徵
徵乘中吕      中吕徵    道宫正徵
徵乘蕤宾      蕤宾徵    中管道宫正徵
徵乘林钟      林钟徵    南吕正徵
徵乘夷则      夷则徵    仙吕正徵
徵乘南吕      南吕徵    中管仙吕正徵
徵乘无射      无射徵    黄钟正徵
徵乘应钟      应钟徵    中管黄钟正徵
(六)(十二羽表)    (正名)    (俗名)
羽乘黄钟      黄钟羽    般涉调
羽乘大吕      大吕羽    高般涉调
羽乘太簇      太簇羽    中管高般涉调
羽乘夹钟      夹钟羽    中吕调
羽乘姑洗      姑洗羽    中管中吕调
羽乘中吕      中吕羽    正平调
羽乘蕤宾      蕤宾羽    中管正平调
羽乘林钟      林钟羽    高平调
羽乘夷则      夷则羽    仙吕调
羽乘南吕      南吕羽    中管仙吕调
羽乘无射      无射羽    羽调
羽乘应钟      应钟羽    中管羽调
(七)(十二变宫表)  (正名)    (俗名)
变宫乘黄钟    黄钟变宫  大石角
变宫乘大吕    大吕变宫  高大石角
变宫乘太簇    太簇变宫  中管高大石角
变宫乘夹钟    夹钟变宫  双角
变宫乘姑洗    姑洗变宫  中管双角
变宫乘中吕    中吕变宫  小石角
变宫乘蕤宾    蕤宾变宫  中管小石角
变宫乘林钟    林钟变宫  歇指角
变宫乘夷则    夷则变宫  商角
变宫乘南吕    南吕变宫  中管商角
变宫乘无射    无射变宫  越角
变宫乘应钟    应钟变宫  中越管角
右八十四宫调，第一表为宫，二、三、四、五、六、七表为调，此但论律之排列，未及音之高下分配也。各宫调各有管色，各宫调各有杀声。何谓管色?即今西乐中CDEFGAB七调，所以限定乐器用调之高下也。何为杀声?每牌必隶属一宫或一调，而此宫调之起声与结声，又各有一定，此一定之声，即所谓杀声也。即以黄钟宫论，黄钟管色用六字，黄钟宫之各牌起结声，为合字或六字。故黄钟宫下各牌如《侍香金童》、《传言玉女》、《绛都春》诸词，皆用六字管色，而以合字或六字为诸牌之起结声。八十四宫调，各有管色及杀声。因总列十二表如下。
(一)黄钟  管色用(合)或(六)
宫……………………………正黄钟宫用(合)字杀
商………………………………大石调用(四)字杀
角…………………………正黄钟宫角用(一)字杀
变徵……………………正黄钟宫变徵用(勾)字杀
徵………………………正黄钟宫正徵用(尺)字杀
羽………………………………般涉调用(工)字杀
变宫……………………………大石角用(凡)字杀
(二)大吕  管色用(下四)或(下五)
宫…………………………………高宫用(下四)杀
商…………………………高大石调用(下一)字杀
角………………………………高宫角用(上)字杀
变徵…………………………高宫变徵用(尺)字杀
徵……………………………高宫正徵用(下工)杀
羽…………………………高般涉调用(下凡)字杀
变宫…………………………高大石角用(合)字杀
(三)太簇  管色用(四)或(五)
宫……………………………中宫高宫用(四)字杀
商………………………中管高大石调用(一)字杀
角…………………………中管高宫角用(勾)字杀
变徵…………………中管高宫变徵用(下工)字杀
徵………………………中管高宫正徵用(工)字杀
羽………………………中管高般涉调用(凡)字杀
变宫…………………中管高大石角用(下四)字杀
(四)夹钟  管色用(下一)或(高五)
宫……………………………中吕宫用(下一)字杀
商…………………………………双调用(上)字杀
角……………………………中吕正角用(尺)字杀
变徵…………………………中吕变徵用(工)字杀
徵…………………………中吕正徵用(下凡)字杀
羽………………………………中吕调用(合)字杀
变宫………………………………双角用(四)字杀
(五)姑洗  管色用(一)
宫…………………………中管中吕宫用(一)字杀
商……………………………中管双调用(勾)字杀
角………………………中管中吕角用(下工)字杀
变徵…………………中管中吕变徵用(下凡)字杀
徵………………………中管仲吕正徵用(凡)字杀
羽………………………中管中吕调用(下四)字杀
变宫………………………中管双角用(下一)字杀
(六)中吕  管色用(上)
宫…………………………………道宫用(上)字杀
商………………………………小石调用(尺)字杀
角………………………………道宫角用(工)字杀
变徵…………………………道宫变徵用(凡)字杀
徵……………………………道宫正徵用(合)字杀
羽………………………………正平调用(四)字杀
变宫……………………………小石角用(一)字杀
(七)蕤宾  管色用(勾)
宫……………………………中管道宫用(勾)字杀
商………………………中管小石调用(下工)字杀
角………………………中管道宫角用(下凡)字杀
变徵……………………中管道宫变徵用(合)字杀
徵……………………中管道宫正徵用(下四)字杀
羽………………………中管正平调用(下一)字杀
变宫………………………中管小石角用(上)字杀
(八)林钟  管色用(尺)
宫………………………………南吕宫用(尺)字杀
商………………………………歇指调用(工)字杀
角………………………………南吕角用(凡)字杀
变徵………………………南吕变徵用(下四)字杀
徵……………………………南吕正徵用(四)字杀
羽………………………………高平调用(一)字杀
变宫……………………………歇指角用(勾)字杀
(九)夷则  管色用(下工)
宫……………………………仙吕宫用(下工)字杀
商………………………………商调用(下凡)字杀
角………………………………仙吕角用(合)字杀
变徵…………………………仙吕变徵用(四)字杀
徵…………………………仙吕正徵用(下一)字杀
羽………………………………仙吕调用(上)字杀
变宫………………………………商角用(尺)字杀
(十)南吕  管色用(工)
宫…………………………中管仙吕宫用(工)字杀
商……………………………中管商调用(凡)字杀
角………………………中管仙吕角用(下四)字杀
变徵…………………中管仙吕变徵用(下一)字杀
徵……………………，中管仙吕正徵用(一)字杀
羽…………………………中管仙吕调用(勾)字杀
变宫………………………中管商角用(下工)字杀
(十一)无射  管色用(下凡)
宫……………………………黄钟宫用(下凡)字杀
商…………………………………越调用(合)字杀
角………………………………黄钟角用(四)字杀
变徵…………………………黄钟变徵用(一)字杀
徵……………………………黄钟正徵用(上)字杀
羽…………………………………羽调用(尺)字杀
变宫………………………………越角用(工)字杀
(十二)应钟  管色用(凡)
宫…………………………中管黄钟宫用(凡)字杀
商…………………………中管越调用(下四)字杀
角………………………中管黄钟角用(下一)字杀
变徵……………………中管黄钟变徵用(上)字杀
徵………………………中管黄钟正徵用(勾)字杀
羽…………………………中管羽调用(下工)字杀
变宫………………………中管越角用(下凡)字杀
右八十四宫调，管色、杀声，一一备列。但能知某牌之属何宫调，即可知某牌用何管色，用何起结。其事极简，而探索极易。然而明清以来，何以不明此理乎?曰：管色杀声，诸谱字备载《词源》，而玉田所书诸谱，皆为宋代俗乐之字，年代久远，乐工不能识，文人能歌者少，且妄加考订，而其理愈晦。且书经数刻，歌谱各字，渐次失真，于是毫厘千里，不可究诘矣。因取古今雅俗乐府字，列一对照表，又以中西律音，作一对照表，再取白石旁谱，以证管色、杀声之理，则前十二表可豁然云。
古今雅俗乐谱字对照
右表即据《词源》排次，而旧刻多误。于夹钟本律，当以(下一)配之，《词源》讹作(一上)。下五为大吕清声，应加一○，五字为太簇清，不当加○，而《词源》互讹。高五即 ，当加小画，以别于五，而《词源》亦加以○，于是知音者，皆怀疑矣。勾字音义，今人度曲，皆不能识，方成培《词
麈》疑为高上，亦未合，独凌廷堪《燕乐考原》引韩邦奇之言，始发明勾，即下尺之义。近人皆遵信之，而宋词谱无窒碍矣。(宋乐俗谱，低音加○，高音加一，前代乐音皆低，故高音部字少见。)兹复列中西律表于下。
中西律音对照表
右表自明。要知中西古今同此七音，是以理无二致，可以理测也。今再就白石旁谱，考其管色起结，即知《词源》列八十四调之理。今词谱虽亡，而慨想遗音，亦可略为推求焉。
白石自制曲《扬州慢》、《长亭怨慢》二词，皆注中吕宫。按中吕宫管色用下一或高五，即今俗乐之一字调，或正工调也。起结两声，亦当用下一或高五。今《扬州慢》“少驻初程”、“都在空城”、“知为谁生”三句，末字旁谱皆作“”，此盖“一”字之声，加上底拍耳。“初程”之“程”，为起声，“城”、“生”二韵为结声，其理显然也。《长亭怨》之“绿深门户”、“青青如此”、“离愁千缕”，虽底拍不尽同，而住声于“一”字则同也。《暗香》、《疏影》二词，注仙吕宫，管色为工字，即今乐之小工词也。杀声亦作工字，起结二声，亦当用工字。白石二词中“梅边吹笛”、“香冷入瑶席”、“几时见得”，旁谱于末字皆作“”，此盖用工字结声而加拍也。按诸律度，无不吻合。《疏影》词亦同。惟“小窗横幅”，旁谱于“幅”字上作“”，此盖形近之误。《惜红衣》为无射宫，俗名黄钟宫，管色用下凡，即今乐之凡字调也。起结声同。姜词“睡馀无力”、“西风消息”、“三十六陂秋色”三韵，谱声“”，此盖用凡字结声而加拍也。按诸律度，亦全吻合。其他各词，无一不同前义，是可知管色起结，各宫调自有一定，知音者无不遵守之。白石于新曲作谱，如此谨严，则旧调从可知矣。
两宋诸词宫调可考者，如清真、屯田，皆自注各牌之下。梦窗亦然。其谱固亡佚，而宫调格式仍在，就其起结声之高下，而分配平仄阴阳，便是合律之作。大抵声音之高下，以工字为标准。工字以上声为高音，工字以下声为低音。(此约略言之，勿过拘泥。)高者宜阴字，低者宜阳字，此大较也。惟八十四调中，非每调各有曲子，据《词源》所列，止七宫十二调有曲耳。七宫者，黄钟宫、仙吕宫、正宫、高宫、南吕宫、中吕宫、道宫也。十二调者，大石调、小石调、般涉调、歇指调、越调、仙吕调、中吕调、正平调、高平调、双调、黄钟羽调、商调也。盖八十四调者，音律之次第也。七宫十二调者，音律之应用也。此意不可不知。

[book_title]第五章 作法
作词之法，论其间架构造，却不甚难，至于撷芳佩实，自成一家，则有非言语可以形容者。所谓能与人规矩，不能使人巧也。有一成不变之律，无一定不易之文。南宋时修内司所刊《乐府混成集》，巨帙百馀，周草窗《齐东野语》称其古今歌词之谱，靡不备具，而有谱无词者，实居其半。当时词家，但就已定之谱，为之调高下，定句读，叶四声，而实之以俊语。故白石集中，自度腔皆有字谱，其他则否，非不知旧词之谱也。盖是时通行诸谱，完全无缺，作者按谱以下字，字范于音，音统于律，正不必琐琐缮录也。(此意余别有考订，今省。)是以在宋时，多有谱而无词，至今则有词而无谱，惟无谱可稽，斯论律之书愈多矣，要皆扣盘扪烛也。余撰此篇，亦匠氏之规矩耳。律可合，而音不可求，余亦无如何焉。
(一)结构。词之为调，有六百六十馀，其体则一千一百八十有奇。学者就万氏《词律》按律谐声，不背古人之成法，亦可无误。惟律是成式，文无成式也，于是不得不论结构矣。全词共有几句，应将意思配置妥贴后，然后运笔。凡题意宽大，宜抒写胸襟者，当用长调。而长调中就以苏、辛雄放之作为宜。若题意纤仄，模山范水者，当用小令或中调。惟境有悲欢，词亦有哀乐。大抵商调、南昌诸词，皆近悲怨，正宫、高宫之词，皆宜雄大，越调冷隽，小石风流，各视题旨之若何，以为择调张本。若送别用《南浦》，祝嘏用《寿楼春》，皆毫厘千里之谬。(《南浦》系欢词，《寿楼春》为悼亡。)此择调之大略也。至每调谋篇之法，又各就词之长短以为衡。短令宜蕴藉含蓄，令人得言外之意，方为合格。如李后主词“别有一般滋味在心头”，不说出苦字；温飞卿词“杨柳又如丝，驿桥春雨时”，不说出别字，皆是小令作法。长调则布置须周密，有先将题而说过，至下叠方发议论者，如王介甫《桂枝香》《金陵怀古》；有直赋一物，寄寓感喟者，如东坡《水龙吟》《杨花》，而凭高念旧，枨触无端，又复用意明晰，措词娴雅者，莫如草窗《长亭怨》《怀旧》。词云：
记千竹万荷深处。绿净池台，翠凉亭宇。醉墨题香，闲箫横玉尽吟趣。胜流星聚。知几诵燕台句。零落碧云空，叹转眼岁华如许。    凝伫。望涓涓一水，梦到隔花窗户。十年旧事，尽消得庾郎愁赋。燕楼鹤表半飘零，算惟有盟鸥堪语。谩倚遍河桥，一片凉云吹雨。
盖草窗之父，曾为衢州倅官，时刺史为杨泳斋，(按即草窗之外舅。)别驾为牟存斋，郡博士为洪恕斋，一时名流星聚。倅衙在龟阜，有堂曰啸咏，为琴尊觞咏之地。是时草窗尚少，及后数十年，再过是地，则水逝云飞，无人识令威矣。词中“千竹万荷”指啸咏堂也。“醉墨题香”、“胜流星聚”指一时裙屐也。“隔花窗户”、“燕楼”、“飘零”指目前景物也。“谩倚遍河桥”、“凉云吹雨”是直抒葵麦之感矣。此等词结构布局，最是匀称，可以为法。(宋词佳构，浩如烟海，安得一一引入，仅举一例，以俟隅反。)
(二)字义。我国文字，往往有一字两三音，而解释殊者，词家当深明此义。如萧索之索，当叶速，索取之索，当叶啬。数日之数当叶素，烦数之数当叶朔。睡觉之觉当去声，知觉之觉当入声。其他专名如嫪毒、仆射、龟兹等，尤宜留意。作词者一或不慎，动辄得咎。词为声律之文，苟失黏错误，便无意致。草窗《玉漏迟》题吴梦窗《霜花腴》词集首云“老来欢意少”，又云“与君共是承平年少”。两用“少”字，非复韵也。盖多少之少是上声，老少之少是去声，本系两字，尽可同叶。又如些字，一入麻韵，一入个韵，盖些儿之些为平，楚些之些为仄也。因略举数则。
屈信(申)    信义(迅)    造作(早)    造就(糙)    矛盾(忍)    甲盾(遁)    窒塞(色)
边寒(赛)    冯妇(逢)    冯河(平)    女红(工)    红紫(洪)    戕害(祥)    戕牁(臧)
诸如此类，不胜其多。学者平，时诵习，一加考核，则音读既正，自无误用矣。
(三)句法。积字成句，叶以平仄，此填词者，尽人知之也。但句法之异，须在作者研讨。一调有一定之平仄，而句法亦有成规，若乱次以济，未有不舛谬者。今自一字句至七字句止，逐句核证如左。
(一)一字句。此种甚少，惟《十六字令》首句有之。其他皆用作领字，而实未断句者。(领不外正、甚、怎、奈、渐、又、料、怕、是、证、想等数字，用平声者不多。)
(二)二字句。此种大概用于换头首句，其声“平仄”者最多。又或用于句中暗韵处。用在换头者，如王沂孙《无闷》云：“清致，悄无似”，周邦彦《琐窗寒》云：“迟暮，嬉游处”，此用平仄者。又如东坡《满庭芳》“无何，何处是”，张炎《渡江云》“愁余，荒洲古溆”，此用平平者。用在暗韵者，如《木兰花慢》梦窗《寿秋壑》云：“金狨，锦鞯赐马”，“兰宫，系书翠羽”，此用平平者。又如白石《惜红衣》云：“故国，渺天北”，是用仄仄者。二字句法，不外此数例矣。
(三)三字句。通常以仄平平为多，如《多丽》之“晚山青”是也。他如平平仄者，如《万年欢》之“仁恩被”、“封人祝”皆是。仄平仄者，如平韵《满江红》之“奠淮右”。平平平者，如《寿楼春》之“今无裳”皆是也。若仄仄平、仄仄仄类，大半是领头句矣。
(四)四字句。平平仄仄、仄仄平平固四字句普通句法，无须征引古词。然如《水龙吟》末句，辛稼轩云：“揾英雄泪”，苏东坡云：“是离人泪”，是上一下三句法也。又如杨无咎《曲江秋》云：“银汉坠怀，渐觉夜阑”，是平仄仄平也。
(五)五字句。按此亦只有上二下三与上一下四两种。平平平仄仄、仄仄仄平平、仄仄平平仄、平平仄仄平，此四种皆上二下三句法也。若如《燕归梁》云：“记一笑千金”，是上一下四也。惟《寿楼春》“裁春衫寻芳”用五平声字，则殊不多耳。
(六)六字句。此有二种：一为普通用于双句对下，一为折腰句。如《清平乐》之下叠，《风入松》之末二句，则词中不经见者。平仄无定。
(七)七字句。此亦有二种：一为上四下三，如诗一句者，如《鹧鸪天》“小窗愁黛淡秋山”，《玉楼春》“棹沉云去情千里”之类；一为上三下四者，若《唐多令》“燕辞归客尚淹留”，《洞仙歌》“金波淡玉绳低转”之类。平仄无定，作时须留意。
以上七格，词中句法略备矣。至八字句，如《金缕曲》“枉教人梦断瑶台月”；九字句，如《江城子》“锦帽貂裘千骑卷平冈”类，实皆合“三五”、“四五”成句耳。句至七字，诸体全矣。盖歌之节奏，全视句法之何若。今南曲板式，即为限定句法而设，故曰乐句。曲与词固是一例，词谱虽亡，而句法未改，守定成式，自无偭规越矩之诮。至就文律言之，则出句宜雅艳，忌枯瘁，宜芳润，不宜噍杀。意常，则造语贵新。语常，则倒换须奇。一调之中，句句琢炼，语语自然，积以成章，自无疵病矣。
(四)结声字。结声者，词中第一韵与两叠结韵处也。第一韵谓之起调，两结韵谓之毕曲。此三处下韵，其音须相等。 (说见前章)近人作词，往往就古人成作，守定四声，通体不易一音，其用力良苦，然煞声字不合之弊，则无之也。此端昉于蒋鹿潭，近则朱、况，皆斤斤于此，一字不少假借，夔笙更欲调以清浊，分订八音，守律愈细，而填词如处桎梏，分毫不能自由矣。
(五)杂述。古今诗话，汗牛充栋，词话则颇罕。然如玉田《词源》、辅之《词旨》，宋元时已有专书。而周公谨《浩然斋雅谈》末卷，吴曾《能改斋漫录》十六、十七两卷、亦皆词话之类也。至清则如刘公勇之《七颂堂词绎》、王阮亭之《花草蒙拾》、邹程村之《远志斋词衷》等书，亦皆有价值者。 (《古今词话》一书，散见《词综》，无单行者。)而周氏《词辨》，又有独到语，概足为学者取法也。
词以自然为宗，但自然不从追琢中来，便率易无味。此彭金粟语，最是中肯。又云：用古人之事，则取其新僻，而去其陈因。用古人之语，则取其清隽，而去其平实。用古人之字，则取其轻丽，而去其浅俗。近人好用僻典，颇觉晦涩，乃叹范贽之记云仙，陶俗之录清异，稍资谈柄，不是仙才。
吴子律云：“词患堆积，堆积近缛，缛则伤意。词忌雕琢，雕琢近涩，涩则伤气。”又云：“言情以雅为宗，语艳则意尚巧，意亵则语贵曲。”(按意亵亦是一病。)
学稼轩，要于豪迈中见精致。学梦窗，要于缜密中求清空。
咏物词须别有寄托，不可直赋，自诉飘零。如东坡之《咏雁》，独写哀怨，如白石之《咏蟋蟀》，斯最善矣。至如史邦卿之《咏燕》，刘龙洲之《咏指足》，纵工摹绘，已落言诠。今之作者，即欲为刘、史之隶吏，亦不可得也。彼演肤词，此征僻典，夸多竞富，味同嚼蜡，况词之体格，微与诗异乎?比如咏梅花者，累代不能得数语，而鄙者或百咏，或数十咏，徒使开府汗颜，逋仙冷齿耳。且竹垞咏猫，武曾咏笋，辄胪故实，亦载鄙谚，偶一为之，亦才人忍俊不禁之故技。究之《静志居》、《秋锦山房》之联踪两宋，弁冕一朝者，谓区区在此，谅亦不然，顾奈何以侔色揣声为能事乎?

[book_title]第六章 概论一 唐五代
词者诗之余也。诗莫古于三百篇，皆可以合乐。周衰，诗亡，乐废。屈宋代兴，虽《九歌》侑乐，而已与诗异途矣。经秦之乱，古乐胥亡。汉武立乐府，作《郊祀》十九章，《铙歌》二十二章。历魏晋六朝，皆仍其节奏，（其名历代不同，其歌法仍袭旧。）于是诗与乐分矣。自魏武借乐府以写时事，《薤露歌》、《蒿里行》，皆为董卓之乱而作，与原义不同。陈思王植作《鞞舞新歌》五章，谓古曲谬误至多，异代之文，不必相袭，爰依前曲，别作新歌。此说一开，后人乃有依乐府之题，而直抒胸臆者，于是乐府之真又失矣。两晋以下，诸家所作，不尽仿古。一时君臣，犹喜别翻新调，而民间哀乐缠绵之情，托诸长谣短咏以自见者，亦往往而有。如东晋无名氏作《女儿子》、《休洗红》二曲，粱武帝之《江南弄》，沈约之《六忆诗》，其字句音节，率有定格，此即词之滥觞矣。盖诗亡而乐府兴，乐府亡而词作。变迁递接，皆出自然也。今自隋唐以迄五代，略为诠论如左。
第一 唐人词略
昔人论词，皆断自唐代。诚以唐代以前，如炀帝之“清夜游湖上”曲，侯夫人“看梅一点春”等，虽在李白、王维以前，而其词恐为后人伪托，不可据为典要，因以唐代为始。按赵璘《因话录》：唐初，柳范作江南《折桂令》，当在青莲《忆秦娥》、《菩萨蛮》之前。而各家选本，皆未及之，其词盖久佚矣。皋文以青莲首列者，有深意焉。大抵初唐诸作，不过破五七言诗为之。中盛以后，词式始定。迨温庭筠出，而体格大备，此唐词之大概也。爰为论列之。
（一）李白  白字太白，蜀人，或云山东人。供奉翰林。录《忆秦娥》一首。
箫声咽，秦娥梦断秦楼月。秦楼月。年年柳色，灞陵伤别。    乐游原上清秋节，咸阳古道音尘绝。音尘绝。西风残照，汉家陵阙。
太白此词，实冠今古，决非后人可以伪托。非如《菩萨蛮》、《桂殿秋》、《连理枝》诸阕，读者尚有疑词也。盖自齐粱以来，陶弘景之《寒夜怨》、陆琼《饮酒乐》、徐孝穆《长相思》等，虽具词体，而堂庑未大。至太白而繁情促节，长吟短慕，遂使前此诸家，悉归笼化，故论词不得不首太白也。刘融斋以《菩萨蛮》、《忆秦娥》两首，足抵杜陵《秋兴》。想其情境，殆作于明皇西幸之后。此言前人所未发，因亟录之。（按太白前，不独柳范有《折桂令》一曲也，沈佺期有《回波词》，红友亦收入《词律》，实则六言诗耳。又明皇亦有《好时光》一首，见《尊前集》，亦系伪作。）
（二）张志和  志和字子同，金华人。擢明经，肃宗命待诏翰林。坐贬，不复仕。自称烟波钓徒。录《渔歌子》一首。
西塞山前白露飞，桃花流水鳜鱼肥。青箬笠，绿蓑衣，斜风细雨不须归。
此词为七绝之变，第三句作六字折腰句。按志和所作，共五首。《词综》录其二，馀三首见《尊前集》。唐人歌曲，皆五七言诗。此《渔歌子》既与七绝异，或就绝句变化歌之耳。因念《清平调》、《阳关曲》，举世传唱，实皆是诗。《清平调》后人拟作者鲜，《阳关曲》则颇有摹效之者。如东坡《小秦王》词，四声皆依原作，盖音调存在，不妨被以新词也。至此词音节，或早失传，故东坡增句作《浣溪沙》，山谷增句作《鹧鸪天》，不得不就原词，以叶他调矣。
（三）韦应物  应物京兆人，官左司郎中，历苏州刺史。录《调笑》一首。
胡马，胡马，远放燕支山下。跑沙跑雪独嘶，东望西望路迷。迷路，迷路，边草无穷日暮。
应物词见《尊前集》者共四首。《调笑》二、《三台》二也。唐人作《调笑》者至多，如戴叔伦之《边草词》，王建之《团扇词》，皆用此调。其后《杨柳枝》盛行，而此调鲜见。入宋以后，此调句法更变，专供大曲歌舞之用矣。（《杨柳枝》实即七绝耳。）
（四）白居易  居易字乐天，下邽人。贞元十四年进士，历官至中书舍人，以刑部尚书致仕。有《长庆集》。录《长相思》一首。
汴水流，泗水流，流到瓜州古渡头。吴山点点愁。    思悠悠，恨悠悠，恨到何时方始休。月明人倚楼。
公所作词至富，如《杨柳枝》、《竹枝》、《花非花》、《浪淘沙》、《宴桃源》等，皆流丽稳协，而《一七令》体，尤为古今创作。后人塔体诗，即依此作也。余细按诸作，惟《宴桃源》与《长相思》为纯粹词体。馀若《杨柳枝》、《竹枝》、《浪淘沙》显为七言绝体。即《花非花》、《一七令》，亦长短句之诗，不得概目为词也。《宴桃源》云：“前度小花静院，不必寻常时见。见了又还休，愁却等闲分散。肠断，肠断，记取钗横鬓乱。”按格直是《如梦令》。昔人以后唐庄宗所作为创，不知已始于白傅矣。余此录概取唐人之确凿为词者，彼长短句之诗勿入焉。
（五）刘禹锡  禹锡字梦得，中山人。贞元中进士，仕为太子宾客。会昌中，检校礼部尚书。录《忆江南》一首。
春去也，多谢洛城人。弱柳扶风疑举袂，丛兰浥露似沾巾。独坐亦含颦。
《尊前集》录梦得作，有《杨柳枝》十二首、《竹枝》十首、《纥那曲》二首、《忆江南》一首、《浪淘沙》九首、《潇湘神》二首、《抛球乐》二首。中惟《忆江南》为词。《潇湘神》亦长短句诗耳，（词云：“斑竹枝，斑竹枝，泪痕点点寄相思。楚客欲听瑶瑟怨，潇湘深夜月明时。”与韩翃《章台柳》词，实是一格。韩词云：“章台柳，章台柳，昔日青青今在否。纵使长条似旧垂，亦应攀折它人手。”所异者，一平韵，一仄韵而已。）《忆江南》一调，据韩偓《海山记》，隋炀帝泛东湖，制湖上曲八阕，即为《忆江南》句调，后人遂谓隋炀帝所作。不知湖上八曲，皆是双叠。而双叠之体，实始于宋，唐人诸作，无一非单调。岂有炀帝时，反有是格哉？故论此调创始，不若以白傅、梦得辈为妥云。
（六）温庭筠  本名歧，字飞卿，太原人，官方山尉。有《握兰》、《金荃》等集。录《更漏子》一首。
玉炉香，红烛泪，偏照画堂离思。眉翠薄，鬓云残，夜长余枕寒。    梧桐树，三更雨，不道离情正苦。一叶叶，一声声，空阶滴到明。
唐至温飞卿，始专力于词。其词全祖风骚，不仅在瑰丽见长。陈亦峰曰：“所谓沉郁者，意在笔先，神馀言外，写怨夫思妇之怀，寓孽子孤臣之感。凡交情之冷淡，身世之飘零，皆可以一草一木发之。而发之又必若隐若现，欲露不露，反复缠绵，终不许一语道破。匪独体格之高，亦见性情之厚。”此数语惟飞卿足以当之。学词者从沉郁二字着力，则一切浮响肤词，自不绕其笔端，顾此非可旦夕期也。飞卿最著者，莫如《菩萨蛮》十四首。大中时，宣宗爱《菩萨蛮》，丞相令狐绹，乞其假手以进，戒令勿他泄。而遽言于人，由是疏之。今所传《菩萨蛮》诸作，固非一时一境所为，而自抒性灵，旨归忠爱，则无弗同焉。张皋文谓皆感士不遇之作，盖就其寄托深远者言之；即其直写景物，不事雕绘处，亦夐绝不可追及。如“花落子规啼，绿窗残梦迷”，“杨柳又如丝，驿桥春雨时”，“鸾镜与花枝，此情谁得知”等语，皆含思凄婉，不必求工，已臻绝诣，岂独自以瑰丽胜人哉？（《词苑丛谈》载，宣宗时，宫嫔所歌《菩萨蛮》一首，云在《花间集》外，其词殊鄙俚。如下半叠云：“风流心上物，本为风流出。看取薄情人，罗衣无此痕”，决非飞卿手笔，故赵选不取。）至其所创各体，如《归国遥》、《定西番》、《河渎神》、《遐方怨》、《诉衷情》、《思帝乡》、《河传》、《蕃女怨》、《荷叶杯》等，虽亦就诗中变化而出，然参差缓急，首首有法度可循，与诗之句调，绝不相类。所谓解其声，故能制其调也。彭孙遹《词统源流》，以为词之长短错落，发源于三百篇。飞卿之词，极长短错落之致矣。而出辞都雅，尤有怨悱不乱之遗意。论词者必以温氏为大宗，而为万世不祧之俎豆也，宜哉。
（七）皇甫松  松字子奇，湜之子。录《摘得新》一首。
酌一卮，须教玉笛吹。锦筵红蜡烛，莫来迟。繁红一夜经风雨，是空枝。
松为牛僧孺甥，以《天仙子》一词著名，词云：“晴野鹭鹚飞一只，水葓花发秋江碧。刘郎此日别天仙，登绮席，泪珠滴。十二晚峰青历历。”黄花庵谓不若《摘得新》，为有达观之见。余因录此。元遗山云：“皇甫松以《竹枝》、《采莲》排调擅场，而才名远逊诸人。《花间集》所载，亦止小令短歌耳。”余谓唐词皆短歌，《花间》诸家，悉传小令，岂独子奇？遗山此言，未为确当。松词殊不多，《尊前集》有十首，如《怨回纥》、《竹枝》、《抛球乐》等阕，实皆五七言诗之变耳。
右唐词凡七家，要以温庭筠为山斗。他如李景伯、裴谈之《回波词》，崔液之《踏歌词》，刘长卿、窦弘馀之《谪仙怨》，概为五六言诗。杜甫、元结等所撰之新乐府，多至数十韵。自标新题，以咏时政，名曰乐府，实不可入词。无名氏诸作，如《后庭宴》之“千里故乡”，《鱼游春水》之“秦楼东风里”，虽证诸石刻，定为唐人所作，然《鱼游春水》为长调词，较杜牧之《八六子》字数更多，未免怀疑也。至若杨妃之《阿那曲》，柳姖之《杨柳枝》，刘采春之《罗唝曲》，杜秋娘之《金缕曲》，王丽真之《字字双》，更不能谓之为词，余故概行从略焉。
第二 五代十国人词略
陆放翁曰：诗至晚唐五季，气格卑陋，千人一律。耳长短句独精巧高丽，后世莫及，此事之不可晓者。盖其时君唱于上，臣和于下。极声色之供奉，蔚文章之大观。风会所趋，朝野一致，虽在贤知 ，亦不能自外于习尚也。《花间 》辑录，重在蜀人。（赵录共十八人，词五百首，而蜀人有十三家，如韦庄、薛昭蕴、牛峤、牛希济、欧阳炯、顾夐、魏承班、鹿虔扆、阎选、尹鹗、毛熙震、李珣等，皆蜀人也。）并世哲匠，颇多遗佚。后唐西蜀，不乏名言；李氏君臣，亦多奇制。而屏弃不存，一语不采，不得不谓蔽于耳目之近矣。夫五代之际，政令文物，殊无足观。惟兹长短之言，实为古今之冠。大 抵意婉词直，首让韦庄；忠厚缠绵，惟有延巳。其余诸子，亦各自可传。虽境有哀乐，而辞无高下也。至若吴越王钱俶，闽后陈氏、蜀昭仪李氏、陶学士、郑秀才之伦，单词片语，不无可录，第才非专家，不妨从略焉。
（一）后唐庄宗  录《阳台梦》一首。
薄罗衫子金泥缝，困纤腰怯铢衣重。笑迎移步小兰丛，嚲金翘玉凤。   娇多情脉脉，羞把同心撚弄。楚天云雨却相和，又入阳台梦。
按庄宗之词可考者，有《忆仙姿》、《一叶落》、《歌头》及此首而已，皆见《尊前集》。《忆仙姿》即《如梦令》，《一叶落》为自度曲，此取末三字为调名，意境却甚似飞卿也。《歌头》一首，分咏四季，其语尘下，疑是伪作。庄宗好优美，或伶工进御之言，故词中止及四时花事耳。五季君主之能词者，尚有蜀后主王衍，后蜀后主孟昶，而《醉妆》、《甘州》，殊乏风致 ，“水殿风来”，亦属赝作，余故阙之焉。
（二）南唐嗣主  录《山花子》一首。
菡萏香销翠叶残，西风愁起碧波间。还与韶光共憔悴，不堪看。    细雨梦回鸡塞远，小楼吹彻玉笙寒。多少泪珠何限恨，倚阑干。
中宗诸作，自以《山花子》二首为最，盖赐乐部王感化者也。此词之佳，在于沉郁。夫“菡萏销翠”，“愁起西风”，与“韶光”无涉也。而在伤心人见之，则夏景繁盛，亦易摧残，与春光同此憔悴耳。故一则曰“不堪看”，一则曰“何限恨”。其顿挫空灵处，全在情景融洽，不事雕琢，凄然欲绝。至“细雨”、“小楼”二语，为“西风愁起”之点染语，炼词虽工，非一篇中之至胜处。而世人竞赏此二语，亦可谓不善读者矣。余尝谓二主语，中主能哀而不伤，后主则近于伤矣。然其用赋体不用比兴，后人亦无能学者也，此二主之异处也。
（三）南唐后主  录《虞美人》一首。
春花秋月何时了，往事知多少。小楼昨夜又东风，故国不堪回首月明中。    雕栏玉砌应犹在，只是朱颜改，问君能有几多愁，恰似一江春水向东流。
前谓后主词用赋体，观此可信，顾不独此也。《忆江南》、《相见欢》、《长相思》（“一重山”一首）等，皆直抒胸臆，而复婉转缠绵者也。至《浪淘沙》之无限江山，《破阵子》之“泪对宫娥”，此景此情，安得不以眼泪洗面。东坡讥其不能痛 哭九庙，以谢人民，此是宋人之论耳。余谓读后主词，当分为两类。《喜迁莺》、《阮郎归》、《木兰花》、《菩萨蛮》（“花明月暗”一首）等，正当江南隆胜之际，虽寄情声色，而笔意自成馨逸，此为一类。至入宋后，诸作又别为一类， （即前述《忆江南》、《相见欢》等。）其悲欢之情固不同，而自写襟抱，不事寄托，则一也。今人学之，无不拙劣矣。（“雕栏玉砌”云云，即《浪淘沙》“玉楼瑶殿”，“空照秦淮”之意也。 ）
（四）和凝  凝字成绩，郓州人。唐举进士，官翰林学士。晋天福中，拜中书侍郎同平章事。入后汉，拜太子太傅，封鲁国公。有《红叶稿》。录《喜迁莺》一首 。
晓月坠，宿烟披，银烛锦屏帷。建章钟动玉绳低，宫漏出花迟。    春态浅，来双燕，红日渐长一线。严妆欲罢啭黄鹂，飞上万年枝。
成绩有“曲子相公”之名，而《红叶稿》已佚。《词综》所录，仅《春光好》、《采桑子》、《何满子》、《渔父》四首。《尊前集》则《江城子》五首。《麦秀两歧》及此词而已，皆不如《花间集》之多也 。（《花间》录二十首。）余案成绩诸作，类摹写宫壶，不独此词“宫漏出花迟”也。（《春光好》之“蘋叶软”，《薄命女》之“天欲晓”皆是。《江城子》五支，为言情者之祖，后人凭空结构，皆本此词。托美人以写情，指落花而自喻，古人固有之，亦未可轻议也。
（五）韦庄  庄字端己，杜陵人。乾宁元年进士，入蜀，王建辟掌书记，寻召为起居舍人，建表留之。后官至散骑常侍，判中书门下事。有《浣花集》。录《归国遥》一首。
金翡翠，为我南飞传我意。罨画桥边春水，几年花下醉。    别后只知相愧，泪珠难远寄。罗幙绣帷鸳被，旧欢如梦里。
端己《菩萨蛮》四章，惓惓故国之思，最耐寻味。而此词南飞传意，别后知愧，其意更为明显。陈亦峰论其词谓似直而纡，似达而郁。洵然。虽一变飞卿面目，而绮罗香泽之中，别具疏爽之致。世以温 、韦并称，当亦难于轩轾也。《菩萨蛮》云：“未老莫还乡，还乡须断肠”。又云：“凝恨对斜晖，忆君君不知”。《应天长》云：“夜夜绿窗风雨，断肠君信否”。又云：“难相见，易相别，又是玉楼花如雪”，皆望蜀思君之辞。时中原鼎沸，欲归未能，言愁始愁，其情大可哀矣。
又按《花间集》共录十八家，自温庭筠、皇甫松外，凡十六家，为五季时人。而十六家外，除韦庄外，蜀人有十二人之多。今附列韦庄之下，以见蜀中文物之盛云。
(1)薛昭蕴《小重山》云：“春到长门春草青，玉阶华露滴，月胧明。东风吹断紫箫声。宫漏促，帘外晓啼莺。   愁极梦难成，红妆流宿泪，不胜情。手挼裙带绕花行。思君切，罗幌暗生尘。”
(2)牛峤《江城子》云：“鵁鶄飞起郡城东，碧江空，半滩风。越王宫殿， 蘋叶藕花中。帘卷水楼鱼浪起，千片雪，雨蒙蒙。”
(3)毛文锡《虞美人》云：“宝檀金缕鸳鸯枕，绶带盘宫锦。夕阳低映小窗明，南园绿树语莺莺，梦难成。    玉炉香暖频添烛，满地飘轻絮。珠帘不卷度沉烟，庭前闲立画秋千，艳阳天。”
(4)牛希济《谒金门》云：“秋已暮，重叠关山歧路。嘶马摇鞭何处去，晓禽霜满树。    梦断愁城钟鼓，泪滴檀枕无数。一点凝红和薄雾，翠蛾愁不语。”
(5)欧阳炯《凤楼春》云：“凤髻绿云浓，深掩房栊，锦书通。梦中相见觉来慵，匀面泪，脸珠融。因想玉郎何处去，对淑景谁同。    小楼中，春思无穷。倚阑凝望，暗牵愁绪，柳花飞趁东风，斜日照帘栊。（与前叠复）罗幌香冷粉屏空，海棠零落，莺语残红。
(6)顾夐《浣溪沙》云：“红藕香残翠渚平，月笼虚阁夜蛩清，塞鸿惊梦两牵情。    宝帐玉炉残麝冷，罗衣金缕暗尘生，小窗孤独泪纵横。”
(7)魏承班《谒金门》云：“烟水阔，人值清明时节。雨细花零莺语切，愁肠千万结。    雁去音徽断绝，有恨欲凭谁说。无事伤心犹不彻，春时容易别。”
(8)鹿虔扆《临江仙》云：“金锁重门荒芜静，绮窗愁对秋空。翠华一去寂无踪。玉楼歌吹，声断已随风。    烟月不知人事改，夜阑还照深宫。藕花相向野塘中。暗伤亡国，清露泣香红。”
(9)阎选《定风波》云：“江水沉沉帆影过，游鱼到晚透寒波。渡口双双飞白鸟，烟袅，芦花深处隐渔歌。    扁舟短櫂归兰浦，人去，萧萧竹径透青莎。深夜无风新雨歇，凉月，露迎珠颗入圆荷。”
(10)尹鹗《满宫花》云：“月沉沉，人悄悄，一炷后庭香袅。风流帝子不归来，满地禁花慵扫。    离恨多，相见少，何处醉迷三岛。漏清宫树子规啼，愁锁碧窗春晓。”
(11)毛熙震《菩萨蛮》云：“梨花满院飘香雪，高楼夜静风筝咽。斜月照帘帷，忆君和梦稀。    小窗灯影背，燕语惊愁态。屏掩断香飞，行云山外归。”
(12)李珣《定风波》云：“帘外烟和月满庭，此时闲坐若为情。小阁拥炉残酒醒，愁听，寒风落叶一声声。    谁恨玉人芳信阻，云雨，屏帷寂寞梦难成。斗转更阑心杳杳，将晓，银缸斜照绮琴横。”
上十二家，皆见《花间集》。崇祚为蜀人，故所录多本国人诸作。词家选本，以此集为最古。其有不见此选者，亦无从搜讨矣。夫蜀自王建戊辰改元武成，至后主衍咸康已酉亡，历十有八年。后蜀自 孟知祥甲午改元明德，至后主昶广政甲子亡，历三十年。此选成于广政三年，是时孟氏立国，仅有七载。故此集所采，大抵前蜀人为多，而韦庄、牛峤、毛文锡，且为唐进士也。五季之际，如沸如羹，天宇崩颓，彝教凌废。深识之士，浮沈其间，惧忠言之触祸，托俳语以自晦。吾知十国遗黎，必多感叹悲伤之作，特甄录无人，乃至湮没，滋可惜矣。后人籀讽，独有赵录，遂谓声歌之制，独盛于蜀，滋可惜矣。今就此十二家言之，惟欧阳炯，顾敻、鹿虔扆为孟蜀显官，至阎选、李珣亦布衣耳，其它皆王氏旧属。是以缘情托兴，万感横集，不独醉妆薄媚，沦落风尘。睿藻流传，足为词谶也。牛希济之“梦断禁城”，鹿虔扆之“露泣”、“亡国”，言为心声，亦可见其大概矣。
（六）孙光宪  字孟文。陵州人。游荆南，高从晦署为从事，仕南平，累官检校秘书。曾劝高继冲献三州之地。宋太祖授以黄州刺史，将用为学士，未及而卒。有《荆台 》、《笔佣》、《橘斋》、《巩湖》诸集。录《谒金门》一首。
留不得，留得也应无益。白纻春衫如雪色，扬州初去日。    轻别离，甘抛掷，江上满帆风疾。却羡彩鸳三十六，孤鸾还一只。
陈亦峰云：孟文词，气骨甚遒，措语亦多警炼，然不及温、韦处亦在此，坐少闲婉之致。余谓孟文之沉郁处，可与李后主并美。即如此词，已足见其不事侧媚，甘处穷寂矣。他如《清平乐》云：“烟镜无语眉低，思随芳草凄凄 。”是自抱灵修楚累遗意也。《菩萨蛮》云：“碧烟轻袅袅，红战灯花笑。”盖讽刺弋取名利，憧憧往来者也。至闲婉之处，亦复尽多，如《浣溪沙》云：“目送征鸿飞杳杳，思随流水去茫茫，兰红波碧忆潇湘 。”又云：“花冠闲上午墙啼。”《思越人》云：“渚莲枯，宫树老，长洲废苑萧条。想像玉人空处所，月明独上溪桥。”此等俊逸语，亦孟文所独有。
（七）冯延巳  字正中，唐末，徙家新安。事南唐，官至右仆射，同平章事。有《阳春集》一卷。录《菩萨蛮》一首。
画堂昨夜西风过，绣帘时拂朱门锁。惊梦不成云，双蛾枕上颦。    金炉烟袅袅，烛暗纱窗晓。残月尚弯环，玉筝和泪弹。
正中词缠绵忠厚，与温、韦相伯仲，其《蝶恋花》诸作，情词悱恻，可群可怨。张皋文云：忠爱缠绵，宛然骚辨之义。余最爱咏之，如“日日花钱常病酒，不辞镜里朱颜瘦”，“泪眼倚楼频独语，双燕来时，陌上相逢否 ？”“浓睡觉来莺乱语，惊残好梦无寻处”，思深意苦，又复忠厚恻怛。词至此则一切叫嚣纤冶之失，自无从 犯其笔端矣。他如《归国谣》、《抛球乐》、《采桑子》、《菩萨蛮》等，亦含思凄婉，蔼然动人，俨然温、韦之意也。其《谒金门》一首，当系成功文作。《古今词话》曰：幼文为大理卿，词曲妙绝，尝作《谒金门》曰：“风乍起，吹皱一池春水 。”为中主所闻。因按狱稽滞，召诘之。且谓曰：“卿职在典刑，‘一池春水’，干卿何事？”幼文顿首以谢。《南唐书》以为冯词。陈振孙《书录解题》曰：“风乍起”词，世多言冯作，而《阳春录》无之，当是成作 ，不独“庭院深深”一首。明是欧作，有李清照《漱玉词》可证也。
又按南唐享国虽不久长，而文学之士，风发云举，极一时之盛。如张泌、成幼文、韩熙载、潘佑、徐铉兄弟、汤悦，俱有才名。即以词论，诸子亦有可观。而赵录于南唐诸人，自张沁外，概不置录，何也？因附见一二，如前韦端 己条例。
(1)张泌《临江仙》云：“烟收湘渚秋江静，蕉花露泣愁红。五云双鹤去无踪。几回魂断，凝望向长空。    翠竹暗留珠泪怨，闲调宝瑟波中。花鬟月鬓绿云重。古祠深殿，香冷雨和风。”
(2)成幼文《谒金门》云：“风乍起，吹皱一池春水。闲引鸳鸯香径里，手 挼红杏蕊。    斗鸭阑干遍倚，碧玉搔头斜坠。终日望君君不至，举头闻鹊喜。”
(3)徐昌图《临江仙》云：“饮散离亭西去，浮生长恨飘蓬。回头烟柳渐重重。淡云孤雁远，寒日暮天红。    今夜画船何处，潮平淮月朦胧。酒醒人静奈愁浓。残灯孤枕梦，轻浪五更风。”
(4)潘佑《题红罗亭梅花残句》云：“楼上春寒山四面，桃李不须夸烂漫，已失了、东风一半。
右四家惟徐昌图一首，《词综》入宋词内，而成肇麟《唐五代词选》则列入冯正中后。且徐籍莆田，是为南唐人无疑也。潘佑词不经见，此见罗大经《鹤林玉露》，惜全词佚矣。总支，五季时词以西蜀南唐为最盛。而词之工拙，以韦庄为第一，冯延巳次之，最下为毛文锡。叶梦得尝谓馆阁诸公评庸陋之词，必曰此仿毛司徒，是在宋时已有定论，今亦赖赵录而传，崇祚洵词苑功臣哉。至诸家情至文生，缠绵忠爱，不独为苏 、黄、秦、柳之开山，即宣和绍兴之盛，皆兆于此矣。

[book_title]第七章 概论二 两宋
论词至于赵宋，可云家怀隋珠，人抱和璧，盛极难继矣。然合两宋计之，其源流递嬗，可得而言焉。大抵开国之初，沿五季之旧，才力所诣，组织较工。晏 、欧为一大宗，二主一冯，实资取法，顾未能脱其范围也。汴京繁庶，竞赌新声，柳永失意无憀，专事绮语；张先流连歌酒，不乏艳辞。惟托体之高，柳不如张，盖子野为古今一大转移 也。前此为晏、欧，为温、韦，体段虽具，声色未开；后此为苏、辛，为姜、张，发扬蹈厉，壁垒一变。而界乎其间者，独有子野，非如耆卿专工铺叙，以一二语见长也。迨苏轼则得其大，贺铸则取其精，秦观则极其秀，邦彦则集其成，此北宋词之大概也。南渡以还，作者愈盛，而抚时感事，动有微言。稼轩之“烟柳斜阳”，幸免种豆之祸；玉田 之“贞芳清影”（《清平乐·赋所南画兰》），独馀故国之思。至若碧山咏物，梅溪题情，梦窗之“丰乐楼头”，草窗之“禁烟湖上”，词翰所寄，并有微意，又岂常人所易及哉 ！余故谓绍兴以来，声律之文，自以稼轩、白石、碧山为优，梅溪、梦窗则次之，玉田、草窗又次之，至竹屋、竹山辈，纯疵互见矣，此南宋词之大概也。夫倚声之道，独盛天水。文藻留传，矜式万世。余之论议，不事广征者，亦聊见渊源而已。兹更分述之 。
第一 北宋人词略
言词者必曰：词至北宋而大，至南宋而精。然而南北之分，亦有难言者也。如周紫芝、王安中、向子湮、叶梦得辈，皆生于北宋，没于南宋。论者以周、王属北，向 、叶属南者，只以得名之迟早而已。盖混而不分，又不能明流别，尚论者约略言之，作一界限，实无与于词体也。毛晋刻《六十一家词》，北宋凡十九家，晏殊、欧阳修、柳永、苏轼、黄庭坚、秦观、晏几道、晁补之、 程垓、陈师道、李之仪、毛滂、杜安世、葛胜仲、周紫芝、谢逸、周邦彦、王安中、蔡伸是也。此外若潘阆《逍遥词》一卷，王安石《半山词》一卷，张先《子野词》一卷，贺铸《东山寓声乐府》三卷，皆有成书，而见于他刻也。余谓承十国之遗者，为晏 、欧，肇慢词之祖者为柳永，具温、韦之情者为张先，洗绮罗之习者为苏轼，得骚雅之意者为贺铸，开婉约之风者为秦观，集古今之成者为邦彦。此外或力非专诣，或才工片言，要非八家之敌也。因论列如 左。
（一）晏殊  字同叔，临川人，官至枢密使，有《珠玉词》一卷。录《蝶恋花》一首。
南雁依稀回侧阵，雪霁墙阴，偏觉兰芽嫩。中夜梦余消酒困，炉香卷穗灯生晕。    急景流年都一瞬，往事前欢，未免萦方寸。腊后花期知渐近，寒梅已作东风信。
宋初如王禹偁、钱惟演辈，亦有小词。王之《点绛唇》，钱之《玉楼春》，虽有佳处，实非专家。故宋词应以元献为首，所作《浣溪沙》有“无可奈何花落去，似曾相识燕归来”一语，为一时传诵。相传下语为王琪所对， （见《后斋漫录》）无俟深考。即“重头歌韵响琮铮，入破舞腰红乱旋”，亦仅形容歌舞之胜，非词家之极则，总不及此词之俊逸也。宋初诸家，靡不祖述二主。宪章正中 ，同叔去五代未远，馨烈所扇，得之最先。刘攽《中山诗话》谓：元献喜冯延巳词，其所自作，亦不减延巳，此语亦是。第细读全词，颇有可议者，如《浣溪沙》之“淡淡梳妆薄薄衣，天仙模样好容仪”，《诉衷情》之“东城南陌花下，逢着意中人”，又“心心念念，说尽无凭，只是相思”诸语，庸劣可鄙，已开山谷、三变俳语之体，余甚无取也。惟“满目山河空念远，落花风雨更伤春”二语，较“无可奈何”胜过十倍，而人未尽之知，可云陋矣。
（二）欧阳修  字永叔，庐陵人。官至兵部尚书。有《六一居士集》，词附。录《踏莎行》一首。
候馆梅残，溪桥柳细，草熏风暖摇征辔。离愁渐远渐无穷，迢迢不断如春水。    寸寸柔肠，盈盈粉泪，楼高莫近危阑倚。平芜尽处是青山，行人更在青山外。
宋初大臣之为词者，寇莱公、宋景文、范蜀公与欧阳公，并有声艺苑。然数公或一时兴到之作，未为专诣。独元献与文忠，学之即至，为之亦勤，翔双鹄与交衢，驭二龙 于天路。且文忠家庐陵，元献家临川，词之有西江派，转在诗先，亦云奇矣。公词纯疵参半，盖为他人所窜易。蔡绦《西清诗话》云：欧词之浅近者，谓是刘煇伪作。《名臣录》亦云：修知贡举，为下第举子刘煇等所忌，以《醉蓬莱》、《望江南》诬之。是 读公词者，当别具会心也。至《生查子·元夜灯市》，竟误载淑真词中，遂启升庵之妄论，此则深枉矣。余按公词以此最为婉转，以《少年游·咏草》为最工切超脱，当亦百世之公论也。
（三）柳永  字耆卿，初名三变。崇安人。官至屯田员外郎。有《乐章集》。录《雨霖铃》一首。
寒蝉凄切，对长亭晚，骤雨初歇。都门帐饮无绪，方留恋处，兰舟催发。执手相看泪眼，竟无语凝咽。念去去千里烟波，暮霭沈沈楚天阔。    多情自古伤离别，更那堪冷落清秋节。今宵酒醒何处，杨柳岸、晓风残月。此去经年，应是良辰好景虚设。总有千种风情，更与何人说。
《能改斋漫录》云：仁宗留意儒雅，务本向道，深斥浮艳虚华之文。初，进士柳三变，好为淫冶讴歌之曲，传播四方。尝有《鹤冲天》词云：“忍把浮名，换了浅斟 低唱”。及临轩放榜，特落之曰：且去浅斟低唱，何要浮名！景祐元年，方及第。后改名永，方得磨勘转官。《后山诗话》云：柳三变游东都南北二巷，作新乐府，骫骳从俗，天下咏之，遂传禁中。仁宗颇好词，每对宴，必使侍从歌之再三。三变闻之，作宫词，号《醉蓬莱》 ，因内官达后宫，且求其助。仁宗闻而觉之，自是不复歌其词矣。黄花庵云：永为屯田员外郎，会太史奏老人星现，时秋霁，宴禁中，仁宗名左右词臣为乐章，内侍属柳应制。柳方冀进用，作此词进 。（指《醉蓬莱》词）上见首有“渐”字，色若不怿。读至“宸游凤辇何处”，乃与御制真宗挽词暗合，上惨然。又读至“太液波翻”，曰：“何不言波澄？”投之于地，自此不复擢用。《钱塘遗事》云：孙何帅钱塘，柳耆卿作《望海潮》词赠之，有“三秋桂子，十里荷香”之句。此词流播，金主亮闻之，欣然起投鞭 渡江之志。据此，则柳永之侘傺无聊，与词名之远，概见一斑。余谓柳词仅工铺叙而已，每首中事实必清，点景必工，而又有一二警策语，为全词生色，其工处在此也。冯梦华谓其曲处能直，密处能疏， 傲处能平，状难状之景，达难达之情，而出之以自然，自是北宋巨手。然好为俳体 ，词多媟黩，有不仅如提要所云以俗为病者。此言甚是。余谓柳词皆是直写，无比兴，亦无寄托。见眼中景色，即说意中人物，便觉直率无味 ，况时时有俚俗语。如《昼夜乐》云：“早知恁地难拚，悔不当初留住。其奈风流端正外，更别有系人心处。一日不思量，也攒眉千度。”《梦还京》云：“追悔当初，绣阁话别太容易。”《鹤冲天》云：“假使重相见，还得似当初么？悔恨无计， 那迢迢长夜，自家只恁摧挫。”《两同心》云：“箇人人昨夜分明，许伊偕老。”《征部乐》云：“待这回好好怜伊，更不轻拆。”皆率笔无咀嚼处，诸如此类，不胜枚举，实不可学。且通本皆摹写艳情，追述别恨，见一斑已具全豹，正不必字字推敲也。惟北宋慢词，确创自耆卿，不得不推为大家耳。
（四）张先  字子野，吴兴人。为都官郎中，有《安陆集》。录《卜算子慢》一首。
溪山别意，烟树去程，日落采苹春晚。欲上征鞍，更掩翠帘，回面相盼。惜弯弯、眉黛长长眼。奈画阁欢游，也学狂花乱絮轻散。    水影横池馆，对静夜无人，月高云远。一晌无人，两眼泪痕还满。难遣恨，私书又逐东风断。纵梦泽层楼万尺，望湖城那见。
《古今诗话》云，有客谓子野曰：“人皆谓公张三中，即心中事，眼中泪，意中人也。”公曰：“何不目之为张三影？”客不晓。公曰：“云破月来花弄影。娇柔懒起，帘压卷花影 。柳径无人，堕飞絮无影。此皆余平生所得意也”。《石林诗话》云：张先郎中，能为诗及乐府，至老不衰。居钱唐，苏自瞻作倅时，先年已八十余，视听尚精强，犹有声妓。子瞻尝赠以诗云：“诗人老去莺莺在，公子归来燕燕忙”，盖全用张氏故事戏之。是子野生平亦可概见矣。今所传《安陆集》，凡诗八首，词六十八首。诗不论 。词则最著者，为《一丛花》、为《定风波》、为《玉楼春》、为《天仙子》、为《碧牡丹》、为《谢池春》、为《青门引》。余谓子野词气度宛似美成，如《木兰花慢》云：“行云去后遥山瞑，已放笙歌庭院静。中庭月色正清明，无数杨花过无影。”《山亭宴》云：“落花荡漾怨空树，晓山静、数声杜宇。天意送芳菲，正黯淡、疏烟短雨。”《渔家傲》云：“天外吴门清霅路，君家正在吴门住。赠我柳枝情几许。春满缕，为君将入江南去。”此等词意，同时鲜有能及者也。盖子野上结晏 、欧之局，下开苏、秦之先，在北宋诸家中适得其平。有含蓄处，亦有发越处，但含蓄处不似温、韦，发越亦不似豪苏、腻柳。规模既正，气格亦古，非诸家能及也。晁无咎曰：“子野与耆卿齐名，而时以子野不及耆卿。然子野韵高，是耆卿所乏处。”余谓子野若仿耆卿，则随笔可成珠玉；耆卿若效子野，则出语终难安雅。不独泾渭之分，抑且雅郑有别 ，世有识者，当不河汉。
（五）苏轼  字子瞻，眉山人。嘉祐初，试礼部第一，历官翰林学士。绍圣初，安置惠州，徙昌化。元符初，北还，卒于常州。高宗朝，谥文忠。有《东坡居士词》二卷。录《水龙吟》一首，赋杨花 。
似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。    不恨此花飞尽，恨西园、落红难缀。晓来雨过，遗踪何在，一池萍碎。春色三分，二分尘土，一分流水。细看来，不是杨花点点，是离人泪。
东坡词在宋时已议论不一。如晁无咎云：“居士词，人多谓不谐音律，然横放杰出，自是曲子内缚不住者。”陈无 己云：“东坡以诗为词，如教坊雷大使之舞，虽极天下之工，要非本色。”陆务观云：“世谓东坡不能词，故所作乐府词多不协。晁以道谓绍圣初，与东坡别于汴下。东坡酒酣，自歌 《古阳关》，则非公不能歌，但豪放不喜裁剪以就声律耳。”又云：“东坡词，歌之曲终，觉天风海雨逼人。”胡致堂云：“词曲至东坡，一洗绮罗香泽之态，摆脱绸缪宛转之度，使人登高望远，举首高歌，逸怀浩气，超乎尘垢之外。于是 《花间》为皂隶，而耆卿为舆台矣。”张叔夏云：“东坡词清丽舒徐处，高出人表。周、秦诸人所不能到。”此在当时毁誉已不定矣。至《四库提要》云：“词至晚唐五季以来，以 清切婉丽为宗。至柳永而一变，如诗家之有白居易，至轼而又一变，如诗家之有韩愈，遂开南宋辛弃疾等一派。寻源溯流，不能不谓之别格。然谓之不工，则不可。”此为持平之论。余谓公词豪放缜密，两擅其长。世人第就豪放处论，遂有铁板铜琵之诮，不知公婉约处，何让温 、韦！如《浣溪沙》云：“彩索身轻长趁燕，红窗睡重不闻莺。”《祝英台》云：“挂轻帆，飞急浆，还过钓台路。酒病无聊，欹枕听鸣舻。”《永遇乐》云：“天涯倦客，山中归路，望断故园心眼。燕子楼空，佳人何在，空锁楼中燕。”《西江月》云：“高情已逐晓云空，不与梨花同梦。”此等处，与“大江东去”、“把酒问青天”诸作，如出两手 ，不独“乳燕飞华屋”、“缺月挂疏桐”诸词，为别有寄托也。要之公天性豁达，襟抱开朗，虽境遇迍邅，而处之坦然，即去国离乡，初无羁客迁人之感 ，惟胸怀坦荡，词亦超凡入圣。后之学者，无公之胸襟，强为摹仿，多见其不知量耳。
（六）贺铸  铸字方回，卫州人。孝惠皇后族孙。元祐中，通判泗州，又倅太平州。退居吴下，自号庆湖遗老。有《东山寓声乐府》。录《柳色黄》（今作《石州引》）一首。
薄雨收寒，斜照弄晴，春意空阔。长亭柳色才黄，倚马何人先折。烟横水漫，映带几点归鸿，平沙销尽龙沙雪。犹记出关来，恰而今时节。    将发，画楼芳酒，红泪清歌，便成轻别。回首经年，杳杳音尘都绝。欲知方寸，共有几许清愁，芭蕉不展丁香结。憔悴一天涯，两厌厌风月。
张文潜云：“方回乐府，妙绝一世。盛丽如游金、张之堂，妖冶如揽嫱、施之祛，幽索如屈、宋，悲壮如苏、李。”周少隐云：“方回有梅子黄时雨之句，人谓之黄梅子。方回寡发，郭功父指其 髻谓曰，此真贺梅子也。”陆务观云：“方回状貌奇丑，俗谓之贺鬼头。其诗文皆高，不独长短句也。”据此，则方回大概可见矣。所著《方回寓声乐府》，宋刻本从未见过。今所 见者，只王刻、毛刻、朱刻而已。所谓寓声者，盖用旧调谱词，即摘取本词中语，易以新名，后《东泽绮语债》略同此例。王半塘谓如平园近体，遗山新乐府类，殊不伦也。 （词中《清商怨》名《尔汝歌》，《思越人》名《半死桐》，《武陵春》名《花想容》，《南歌子》名《醉厌厌》，《一落索》名《窗下绣》，皆就词句改易。如“如此江山”、“大江东去”等是也。 ）方回词最传述人口者，为《薄倖》、《青玉案》、《望湘人》、《踏莎行》诸阕，固为杰出之作。他如《踏莎行》云：“断无蜂蝶梦幽香，红衣脱尽芳心苦。”又云：“当年不肯嫁东风，无端却被西风误。”《下水船》云：“灯火虹桥，难寻弄波微步。”《诉衷情》云：“秦山险，楚山苍，更斜阳。画桥流水，曾见扁舟，几度刘郎。”《御街行》云：“更逢何物可忘忧，为谢江南芳草。断桥孤驿，冷云黄叶，想见 长安道。”诸作皆沉郁，而笔墨极飞舞，其气韵又在淮海之上，识者自能辨之。至《行路难》一首，颇似玉川长短句诗。诸家选本，概未之及。词云：“缚虎手，悬河口，车如鸡栖马如狗。白纶巾，扑黄尘，不知我辈可是蓬蒿人。衰兰送客咸阳道，天若有情天亦老。作雷颠，不论钱，谁问旗亭美酒斗十千 。    酌大斗，更为寿，青鬓长青古无有。笑嫣然，舞翩然，当墟秦女十五语如弦。遗音能奏秋风曲，事去千年犹恨促。揽流光，系扶桑，争奈愁来一日却为长。”与《江南春》七古体相思，为方回所独有也。要之骚情雅意，哀怨无端。盖得力于风雅，而出之以变化。故能具绮罗之丽，而复得山泽之清。 （《别东山》词云：“双携纤手别烟萝，红粉清泉相照。”可云自道词品。）此境不可一蹴即几也。世人徒知“黄梅雨”佳，非真知方回者。
（七）秦观  观字少游，高邮人。登第后，苏轼荐于朝，除太学博士，迁正字，兼国史院编修。坐党籍遗戍。有《淮海词》三卷。录《踏莎行》一首。
雾失楼台，月迷津渡，桃源望断无寻处。可堪孤馆闭春寒，杜鹃声里斜阳暮。    驿寄梅花，鱼传尺素，砌成此恨无重数。郴chen1江幸自绕郴山，为谁流下潇湘去。
晁无咎云：“近来作者，皆不及少游。如‘斜阳外，寒鸦万点，流水绕孤村’，虽不识字人，亦知是天生好言语。”蔡伯世云：“子瞻辞胜乎情，耆卿情胜乎辞 ，辞情相称者，惟少游而已。”张綎云：“少游多婉约，子瞻多豪放，当以婉约为主。”叶少蕴云：“少游乐府，语工而入律，知乐者谓之作家歌。子瞻戏之山抹微云秦学士，露花倒影柳屯田，微以气格为病也。”诸家论断，大 抵与子瞻并论。余谓二家不能相合也。子瞻胸襟大，故随笔所之，如怒澜飞空，不可狎视。少游格律细，故运思所及，如幽花媚春，自成馨逸。其《满庭芳》诸阕，大半被放后作 ，恋恋故国，不胜热中，其用心不逮东坡之忠厚，而寄情之远，措语之工，则各有千古。他作如《望海潮》云：“柳下桃蹊，乱分春色到人家。西园夜饮鸣笳，有华灯碍月，飞盖妨花。”《水龙吟》云：“花下重门，柳边深巷，不堪回首。”《风流子》云：“斜日半山，瞑烟两岸。数声横笛，一叶扁舟。”《鹊桥仙》云：“两情若是久长时，又岂在朝朝暮暮。”《千秋岁》云：“春去也，飞红万点愁如海。”《浣溪沙》云：“自在飞花轻如梦，无边丝雨细如愁。”此等句皆思路沉着，极刻画之工，非如苏词之纵笔直书也。北宋词家以缜密之思，得遒炼之致者，惟方回与少游耳。今人以秦 、柳并称，柳词何足相比哉！（《高斋诗话》云：少游自会稽入都，见东坡。东坡曰：“不意别后却学柳七作词。”少游曰：“某虽无学，亦不如是。”东坡曰：“销魂当此际，非柳七语乎？”据此，则知少游雅不愿与柳齐名矣。 ）惟通观集中，亦有俚俗处。如《望海潮》云：“妾如飞絮，郎如流水，相沾便肯相随。”《满园花》云：“近日来、非常罗皂丑，佛也须眉皱，怎掩得旁人口。”《迎春乐》云：“怎得香香深处，作个蜂儿抱。”《品令》云：“幸自得一 分索强，教人难吃。好好地恶了十来日，恰而今较些不。”又云：“帘儿下时把鞋儿踢，语低低，笑咭咭。”又云：“人前强不欲相沾识，把不定、脸儿赤。”竟如市井荒伧之言，不过应坊曲之请求，留此恶札。词家如此，最是魔道，不得以宋人之作，为之文饰也。但全集止此三四首，尚不足为盛名之累。
（八）周邦彦  字美成，钱唐人。元丰中，献《汴都赋》，召为太学正。徽宗朝，仕至徽献阁待制，提举大晟府，出知顺昌府。晚居明州，卒。自号清真居士，有《清真集》。录《瑞龙吟》一首 。
章台路，还见褪粉梅梢，试花桃树。愔愔坊陌人家，定巢燕子，归来旧处。    黯凝伫，因记个人痴小，乍窥门户。侵晨浅约宫黄，障风映袖，盈盈笑语。    前度刘郎重到，访邻寻里，同时歌舞。惟有旧家谢娘，声价如故。吟笺赋笔，犹记燕台句。知谁伴、名园露饮，东城闲步？事与孤鸿去。探春尽是、伤离意绪。官柳低金缕。归骑晚，纤纤池塘飞雨。断肠院落，一帘风絮。
陈郁《藏一话腴》云：“美成自号清真，二百年来，以乐府独步。贵人、学士、市侩、妓女，皆知美成词为可爱。”楼攻媿云：“清真乐府播传 ，风流自命，顾曲名堂，不能自已。”《贵耳录》云：“美成以词行，当时皆称之。不知美成文章大有可观，可惜以词掩其他文也。”强焕序云：“美成抚写物态，曲尽其妙。”陈 质斋云：“美成词多用唐人诗，櫽括入律，混然天成，长调尤善铺叙，富艳精工，词人之甲乙也。”张叔夏云：“美成词浑厚和雅，善于融化诗句。”沈伯时云：“作词当以清真为主，盖清真最为知音，且下字用意，皆有法度。”此宋人论清真之说也。余谓词至美成，乃有大宗，前收苏 、秦之终，后开姜、史之始。自有词人以来，为万世不祧之宗祖，究其实亦不外沉郁顿挫四字而已。即如《瑞龙吟》一首，其宗旨所在，在“伤离意绪”一语耳。而入手先指明地点曰“章台路”，却不从目前景物写出，而云“还见”，此即其 沉郁处也。须知“梅梢”、“桃树”，原来旧物，惟用“还见”云云，则令人感慨无端，低徊欲绝矣。首叠末句云：“定巢燕子，归来旧处”，言燕子可归旧处，所谓前度刘郎者，即欲归旧处而不可得，徒彳亍于“愔愔坊陌”，章台故路而已，是又 沉郁处也。第二叠“黯凝伫”一语为正文，而下文又曲折，不言其人不在，反追想当日相见时状态，用“因记”二字，则通体空灵矣，此顿挫处也。第三叠“前度刘郎”至“声价如故”，言个人不见，但见同里秋娘，未改声价，是用侧笔以衬正文，又顿挫处也。“燕台”句 ，用义山柳枝故事，情景恰合。“名园露饮，东城闲步”，当日亦已为之。今则不知伴着谁人，赓续雅举。此“知谁伴”三字，又沉郁之至矣。“事与孤鸿去”三语，方说正文，以下说到归院，层次井然，而字字凄切。末以“飞雨”、“风絮”作结，语情于景，倍觉黯然。通体仅“黯凝伫”、“前度刘郎重到”、“伤离意绪”三语，为作词主意。此外则顿挫而复缠绵，空灵而有 沉郁，骤视之，几莫测其用笔之意，此所谓神化也。他作亦复类此，不能尽述。总之，词至清真，实是圣手，后人竭力摹效，且不能形似也。至说部记载，如《风流子》为溧水主簿姖人作，《少年游》为道君幸李师师家作，《瑞鹤仙》为睦州梦中作，此类颇多 ，皆稗官附会，或出之好事忌名，故作讪笑，等诸无稽。倘史传所谓邦彦疏隽少检，不为州里所推重者此欤？
右北宋八家，皆迭长坛坫，为世诵习者也。其有词不甚高，声誉颇盛，题襟点笔，间亦不俗 ，虽非作家之极，亦在附庸之列，成作咸在，不可废也。因复总述之。
(1) 王安石《金陵怀古 》登临送目，正故国晚秋，天气初肃。千里澄江似练，翠峰如簇。征帆去棹残阳里，背西风、酒旗斜矗。彩舟云淡，星河鹭起，画图难足。    念自昔、繁华竞逐，叹门外楼头，悲恨相续。千古凭高，对此漫嗟荣辱。六朝旧事随流水，但寒烟衰草凝绿。至今商女，时时犹唱，后庭遗曲。《桂枝香》
荆公不以词见长。而《桂枝香》一首，大为东坡叹赏。各家选本，亦皆采录。第其词只稳惬而已。他如《菩萨蛮》、《渔家傲》、《清平乐》、《浣溪沙》等，间有 可观。至《浪淘沙》之“伊吕两衰翁”，《望江南》之“归依三宝赞”，直俚语耳。
(2)晏几道《临江仙》梦后楼台高锁，酒醒帘幕低垂。去年春恨却来时。落花人独立，微雨燕双飞。    记得小苹初见，两重心字罗衣。琵琶弦上说相思。当时明月在，曾照彩云归。
小山词之最著者，如此词之“落花”二句，及《鹧鸪天》之“舞低杨柳楼心月，歌尽桃花扇底风”，又“今宵剩把银缸照，犹恐相逢是梦中”，又“梦魂惯得无拘检，又踏杨花过谢桥”，《浣溪沙》之“户外绿杨春系马，床头红袖夜呼庐”，皆为世人盛称者。余谓艳词自以小山为最，以曲折深婉，浅处皆深也。
(3)李之仪《卜算子 》我住长江头，君住长江尾。日日思君不见君，共饮长江水。    此水几时休，此恨何时已。只愿君心似我心，定不负、相思意。
此词盛传于世，以为古乐府俊语是也。但不善学之，易流于滑易，《姑溪词》中佳者殊鲜。如《千秋岁》之“东风半落梅梢雪”，《南乡子》之“西墙，犹有轻风递暗香”亦工 。此外皆平直而已。
(4)周紫芝《朝中措》雨 馀庭院冷萧萧，帘幕度微飙。鸟语唤回残梦，春寒勒住花梢。    无聊睡起，新愁黯黯，归路迢迢。又是夕阳时候，一炉沈水烟销。
孙竞谓竹坡乐章，清丽婉曲，非苦心刻意为之。此言极是。竹坡少师张耒，行辈稍长李之仪，而词则学小山者也。人第赏其《鹧鸪天》之“梧桐叶上三更雨，叶叶声声是别离”，《醉落魄》之“晓寒谁看伊 梳掠，雪满西楼，人在阑干角”，《生查子》之“不忍上西楼，怕看来时路”诸语，实皆聪俊句耳。余最爱《品令》登高词，其后半云：“黄花香满，记白苧吴歌软。如今却向乱山丛里，一枝重看。对着西风搔首，为谁肠断”。沉着雄快，似非小山所能也。
(5)葛胜仲《鹧鸪天》小榭幽园翠箔垂，云清日薄淡秋晖。菊英露浥渊明径，藕叶风吹叔宝池。    酬素景，泥芳卮，老人痴钝强伸眉。欢华莫遣笙歌散，归路从教灯影稀。
鲁卿与常之，亦如元献、小山也。然门第誉望，可以齐驱，至论词，则虎贲之与中郎矣。鲁卿以《蓦山溪·天穿节》二首得盛誉，其词亦平平，盖名高而实不足副也。余爱其《点绛唇》末语：“乱山无数，斜日荒城鼓”，可与范文正“长烟落日孤城闭”并美， 馀不称矣。
(6)黄庭坚《虞美人·宜州见梅作》天涯也有江南信，梅破知春尽。夜阑风细得香迟，不道晓来开遍向南枝。    玉台弄粉花应妒，飘到眉心住。平生个里愿杯深，去国十年老尽少年心。
晁无咎谓山谷词，不是当行家，乃着腔唱好诗。此言洵是。陈后山乃云：今代词手，惟秦七与黄九。此实阿私之论。山谷之词安得与太虚并称，较耆卿且不逮也。即如《念奴娇》下片 ，如“共倒金尊家万里，难得尊前相属。老子平生，江南江北，爱听临风曲”，世谓可并东坡，不知此仅豪放耳，安有东坡之雄俊哉！
(7)张耒《风流子 》亭皋木叶下，重阳近，又是捣衣秋。奈愁入庾肠，老侵潘鬓，漫簪黄菊，花也应羞。楚天晚，白苹烟尽处，红蓼水边头。芳草有情，夕阳无语，雁横南浦，人倚西楼。   玉容知安否，香笺共锦字，两处悠悠。空恨暮云离合，青鸟沉浮。向风前懊恼，芳心一点，寸眉两叶，禁甚闲愁。情到不堪言处，分付东流。
此词仅“芳草”四语为俊语，通体布局，宛似耆卿。故下片说到本事，即如强弩之末矣。元祐诸公，皆有乐府，惟张仅见《少年游》、《秋蕊香》及此词。胡元任以为不在元祐诸公之下，非公论也。 （《少年游》、《秋蕊香》二词，为营侠刘淑奴所作。）
(8)陈师道《清平乐 》秋光烛地，帘幕生秋意。露叶翻风惊鹊坠，暗落青林红子。    微行声断长廊，熏炉衾换生香。灭烛却怜明月，揽衣先怯微凉。
胡元任云：后山自谓他文未能及人，独于词不减秦七、黄九，其自矜若此。而放翁题跋则云：陈无己诗妙天下，以其馀作词，宜其工矣。顾乃不然，殆未易晓也。余谓后山词，较文潜为优。如《菩萨蛮》云：“急雨洗香车，天回河汉斜”，《蝶恋花》云：“路转河回寒日暮，连峰不许重回顾”等语皆胜，放翁所云，亦非公也。
(9)程垓《南浦 》金鸭懒薰香，向晚来、春酲一枕无绪。浓绿涨瑶窗，东风外、吹尽乱红飞絮。无言伫立，断肠惟有流莺语。碧云欲暮，空惆怅韶华，一时虚度。   追思旧日心情，记题叶西楼，吹花南浦。老去觉欢疏，伤春恨、多付断云残雨。黄昏院落，向谁犹在凭阑处。可堪杜宇，空只解声声，催他春去。
毛子晋云：正伯与子瞻，中表兄弟也，故集中多溷苏作，如《意难忘》、《一剪梅》之类。余按今传《书舟词》，已无苏作，子晋已删汰矣。其《酷相思》、《四代好》、《折红英》诸作，盛为升庵推许。盖其词以凄婉绵丽为宗，为北宋人别开生面 ，自是以后，字句间凝炼渐工，而昔贤疏宕之致微矣。
(10)毛滂《临江仙·都城元夕》闻道长安灯夜好，雕轮宝马如云。蓬莱清浅对觚棱。玉皇开碧落，银界失黄昏。    谁见江南憔悴客，端忧懒步芳尘。小屏风畔冷香凝。酒浓春入梦，窗破月寻人。
滂以《惜分飞》赠伎词得名。陈质斋且云：泽民他词虽工，未有能及此者，所见太狭矣。《东堂词》中佳者殊多，如《浣溪沙》云：“小雨初收蝶作团，和风轻拂燕泥 干，秋千院落落花寒。”《七娘子》云：“云外长安，斜晖脉脉，西风吹梦来无迹。”《蓦山溪·杨花》云：“柔弱不胜春，任东风吹来吹去”，皆俊逸可喜，安得云《惜分飞》为最乎？即此词之“酒浓”二句，何减“云破月来”风调。
(11)晁补之《摸鱼儿》买陂塘、旋栽杨柳，忆昔淮岸湘浦。东皋雨足轻痕涨，沙觜鹭来鸥聚。堪爱处，最好是、一川月光流渚。无人自舞，任翠幕张天，柔茵藉地，酒尽未能去。    青绫被，休忆金闺故步，儒冠曾把身误。弓兵千骑成何事，荒了劭平瓜圃。君试觑，满青镜、星星鬓影今如许。功名浪语，便作得班超，封侯万里，归计恐迟暮。
无咎词酷似东坡，不独此作然也。如《满江红》之“东武城南”，《永遇乐》之“松菊堂深”，皆直摩子瞻之垒，而灵气往来，自有天然之秀。胡元任盛称其《洞仙歌·泗州中秋作》，谓如常山之蛇，救首救尾，可云知无咎者矣。
(12)晁端礼《水龙吟》倦游京洛风尘，夜来病酒无人问。九衢雪少，千门月淡，元宵灯近。香散梅梢，冻销池面，一番春信。记南楼醉里，西城宴阕，都不管、人春困。    屈指流年未几，早人惊、潘郎双鬓。当时体态，如今情绪，多应瘦损。马上墙头，纵教瞥见，也难相认。凭阑干，但有盈盈泪眼，把罗襟揾。
次膺为无咎叔，蔡京荐于朝，诏乘驿赴阙。次膺至，适禁中嘉莲生，遂属词以进，名《并蒂芙蓉》，上览称善。除大晟府协律，不克受而卒。今《琴趣外篇》有《鸭头绿》、《黄河清慢》，皆所创也 。其才亦不亚于清真云。
(13)万俟雅言《昭君怨》春到南楼雪尽，惊动灯期花信。小雨一番寒，倚阑干。    莫把阑干频倚，一望几重烟水。何处是京华，暮云遮。
雅言自号词隐，与清真堂名顾曲，其旨相同。崇宁中，充大晟府制撰，又与清真同官。今《大声集》虽不传，而如《春草碧》、《三台》、《卓牌儿》诸词，固流播千古也。黄叔旸谓其词平而正，和而雅，洵然。
上附录十三家，姑溪、竹坡、丹阳三家，则学晏氏父子者也。文潜、后山、正伯、东堂、无咎，则属于苏门者也。次膺、词隐为邦彦同官，讨论古音古调，又复增演慢、曲、引、近，或为三犯、四犯之曲，皆知音之士，故当系诸清真之下。荆公、山谷，实非专家，盛誉难没，因附入焉。
第二 南宋人词略
词至南宋，可云极盛时代。黄昇散花庵《中兴以来绝妙词选》二十卷，始于康与之，终于洪瑹；周密《绝妙好词》七卷，始于张孝祥，终于仇远，合订不下二百家。二书皆选家之善本，学者必须探讨。顾由博返约，首当抉择 。兹选论七家，为南渡词人之表率，即稼轩、白石、玉田、碧山、梅溪、梦窗、草窗是也。此外附录所及，各以类聚，亦可略见大概矣。
（一）辛弃疾  字幼安。历城人。耿京聚兵山东，节制忠义军马，留掌书记。绍兴中，令奉表南归。高宗召见，授承务郎，累官浙东安抚使，进枢密都承旨。有《稼轩长短句》十二卷。
贺新郎·独坐停云作
甚矣吾衰矣。怅平生、交游零落，只今余几。白发空垂三千丈，一笑人间万事。问何物、能令公喜。我见青山多妩媚，料青山、见我亦如是。情与貌，略相似。    一尊搔首东窗里。想渊明、停云诗就，此时风味。江左沈酣求名者，岂识浊醪妙理。回首叫、云飞风起。不恨古人吾不见，恨古人、不见吾狂耳。知我者，二三子。
陈子宏云：“蔡元工于词，靖康中，陷金。辛幼安以诗词谒蔡，曰：子之诗则未也，他日当以词名家。”刘潜夫云：“公所作大声镗鎝，小声铿鍧，横绝六合，扫空万古。其秾丽绵密者，又不在小晏 、秦郎之下。”毛子晋云：“词家争斗秾纤，而稼轩率多抚时感事之作，磊落英多，绝不作妮子态。宋人以东坡为词诗，稼轩为词论，善评也。”陈亦峰云：“稼轩词自以《贺新郎》一篇为冠 ，《别茂嘉十二弟》，沉郁苍凉，跳跃动荡，古今无此笔力。”余谓学稼轩词，须多读书。不用书卷，徒事叫嚣，便是蒋心馀、郑板桥，去沉郁二字远矣。辛词着力太重处，如《破阵子·为陈同甫赋壮词以寄之》、《瑞鹤仙·南涧双溪楼》等作，不免剑拔弩张 。至如《鹧鸪天》云“却将万字平戎策，换得东家种树书”，读之不觉衰飒。《临江仙》云：“别浦鲤鱼何日到，锦书封恨重重，海棠花下去年逢。也应随分瘦，忍泪觅残红 。”婉雅芊丽，孰谓稼轩不工致语耶？又《蝶恋花·元日立春》云：“今岁花期消息定，只愁风雨无凭准”，盖言荣辱不定，邅谪无常，言外有多少 疑惧哀怨，而仍是含蓄不尽。此等处，虽迦陵且不能知，遑论馀子。世以《摸鱼子》一首为最佳，亦有见地，但启讥讽之端，陈藏一之《咏雪》，德祐太学生之《百字令》，往往易招愆尤也。
（二）姜夔  字尧章，鄱阳人。萧东父识之于年少，妻以兄子，因寓居吴兴之武康，与白石洞天为邻，自号白石道人。庆元中，曾上书乞正太常雅乐。有《白石诗》一卷，词五卷。录词一首。
霓裳中序第一
亭皋正望极，乱落江莲归未得。多病却无气力，况纨扇渐疏，罗衣初索。流光过隙，叹杏梁、双燕如客。人何在，一帘淡月，仿佛照颜色。    幽寂，乱蛩吟壁，动庾信、清愁似织。沉思年少浪迹，笛里关山，柳下坊陌。坠红无信息，漫暗水、涓涓溜碧。漂零久，而今何意，醉卧酒垆侧。
宋人词如美成乐府，仅注明宫调而已。宫调者，即说明用何等管色也。如仙吕用小工，越调用六字类，盖为乐工计耳。白石词凡词牌皆不注明管色，而独于自度腔十七支，不独书明宫调，并乐谱亦详载之。宋代曲谱 ，今不可见，惟此十七阕，尚留歌词之法于一线。因悟宋人歌词之法，皆用旧谱。故白石于旧牌各词，概不申说，而于自作诸谱，不殚详录也。何以明之？白石词《满江红》序云：《满江红》旧词用仄韵，多不协律 。如末句“无心扑”三字，歌者将“心”字融入去声，方谐音律。又云：末句云“闻珮环”，则协律矣。是白石明知旧谱“心”字之不协，乃为此“珮”字之去声以就歌谱焉。故此词不注旁谱，以见韵虽用平，而歌则仍旧也。又吴梦窗《西子妆》亦自度腔也 。而张玉田和之。且云：梦窗自制此曲，余喜其声调娴雅，久欲效而未能。又云：惜旧谱零落，不能倚声而歌也。据此，则宋词之能歌者，皆非旧谱零落之词。梦窗此 调，虽娴雅可观，而谱法已佚，无从按拍。苟可不拘旧谱，则玉田尽可补苴罅漏，别订新声。今宁使阙疑，不敢妄作者，正足见宋人歌词之法，概守旧腔，非如南北曲之随字音清浊而为之挪移音节也。是以吴词自制腔九支，以不自作谱，元明以来，赓和者绝少。姜词十七谱俱存，故继姜而作者至多。于此见谱之存逸，关系于词之隆重者至重。而宋词谱之守成定式者，亦缘此可悟矣。南渡以后，国势日非，白石目击心伤，多于词中感慨 ，不独《暗香》、《疏影》发二宋之幽愤，伤在位之无人也。特感慨全在虚处，无迹可寻，人自不察耳。盖词中感喟，只可用比兴体，即比兴中亦须含蓄不露，斯为 沉郁。若慷慨发越，终病浅显。如《扬州慢》“自胡马窥江去后，废池乔木，犹厌言兵”，已包含无数伤乱语。又如《点绛唇·丁未过吴淞作》，通首只写眼前景物，至结处云：“今何许，凭阑怀古，残柳参差舞”，其感时伤事，只用“今何许”三字提唱，无穷哀感，都在虚处。他如《石湖仙》、《翠楼吟》诸作，自是有感而发，特未敢 臆断耳。（姜词十七谱，余别有释词，今不论。）
（三）张炎  字叔夏，号玉田，循王后裔。居临安，自号乐笑翁。有《玉田词》三卷，郑思肖为之序。录《南浦》一首。
南浦·春水
波溪绿粼粼，燕飞来，好是苏堤才晓。鱼没浪痕圆，流红去，翻笑东风难埽。荒桥断浦，柳阴撑出扁舟小。回首池塘青欲遍，绝似梦中芳草。    和云流出空山，甚年年净洗，花香不了？新绿乍生时，孤村路，犹忆那回曾到。余情渺渺，茂林觞咏如今悄。前度刘郎从去后，溪上碧桃多少。
玉田词皆雅正，故集中无俚鄙语，且别具忠爱之致。玉田词皆空灵，故集中无拙滞语，且又多婉丽之态。自学之者多效其空灵，而立意不深，即流于空滑之弊。岂知玉田用笔，各极其致，而琢句之工，尤能使笔意俱显。人仅赏其精警，而作者诣力之深，曾未知其甘苦也。如《忆旧游·大都长春宫》云：“古台半压琪树，引袖拂寒星。”结云：“鹤衣散彩都是云”。《壶中天·夜渡古黄河》：“扣舷歌断，海蟾飞上孤白”；《渡江云·山阴久客寄王菊存》：“山空天入海，倚楼望极，风急暮潮初”；《湘月·山阴道中》：“疏风 迎面，湿衣原是空翠”；《清平乐》云：“只有一枝梧叶，不知多少秋声”；《甘州·寄沈尧道》云：“短梦亦然江表，老泪洒西州。一字无题处，落叶都愁”，又云：“折芦花赠远，零落一身秋”；又《饯草窗西归》云：“料瘦筇归后，闲锁北山云”；《台城路·送周方山》：“暗草埋沙，明波洗月，谁念天涯羁旅”；又《寄太白山人陈又新》云：“虚沙动月，叹千里悲歌，唾壶敲缺”；又云：“回潮似咽，送一点愁心， 故人天末。江影沉沉，夜凉鸥梦阔”；《长亭怨·饯菊泉》云：“记横笛玉关高处，万叠沙寒，雪深无路”；《西子妆·江上》云：“杨花点点是春心，替风前万花吹泪”；《忆旧游·登蓬莱阁》 云：“海日生残夜，看卧龙和梦，飞入秋冥。还听水声东去，山冷不生云”，此类皆精警无匹，可以尧章颉颃。又如《迈陂塘》结处云：“深更静，待散发吹箫，鹤背天风冷。凭高露饮，正碧落尘空，光摇半壁，月在万松顶。”沉郁 ，以清超出之，飘飘有凌云气概，自在草窗、西麓之上。至如《三姝媚·送舒亦山》云：“贺监犹存，还散迹、千山风露”，又云：“布袜青鞋，休误入桃源深处”，盖是时菊泉、亦山，各有北游，语带箴规，又复自明不仕之志。君国之感，离别之情，言外自见，此亦足见玉田生平矣。
玉田用韵至杂，往往真文、青庚、侵寻同用，亦有寒删间杂覃监者，此等处实不足法。惟在入声韵，则又谨严，屋沃不混觉药，质陌不混月屑，亦不杂他韵。学者当从其谨严处，勿借口玉田，为文过之地也。
（四）王沂孙  字圣与，号碧山，又号中仙。会稽人。至元中，曾官庆元路学正。有《碧山乐府》二卷。录初一首。
齐天乐·馀闲书院拟赋蝉
一襟余恨宫魂断，年年翠阴庭树。乍咽凉柯，还移暗叶，重把离愁深诉。西窗过雨。怪瑶珮流空，玉筝调柱。镜暗妆残，为谁娇鬓尚如许。    铜汕铅泪似洗，叹携盘去远，难贮零露。病翼惊秋，枯形阅世，消得斜阳几度。余音更苦。甚迎抱清商，顿成凄楚。谩想薰风，柳丝千万缕。
大抵碧山之词，皆发于忠爱之忱，无刻意争奇之意，而人自莫及。论词品之高，南宋诸公，当以《花外》为巨擘焉。其咏物诸篇，固是君国之忧，时时寄托，却无一笔犯复，字字贴切故也。《天香·龙涎香》一首，当为谢太后作。其前半多指海外事，惟后叠云：“荀令而今渐老，总忘却尊前旧风味”，必有寄托，但不知何所指耳。至如《南浦·春水》云：“帘影蘸楼阴，芳流去，应有泪珠千点。沧浪一舸，断魂重唱 蘋花怨。”寄慨处清丽纡徐，斯为雅正。又《庆宫春·水仙》云：“岁华相误，记前度湘皋怨别。哀弦重听，都是凄凉未须彻。”后叠云：“国香到此谁辨，烟冷沙昏，顿成愁绝。”结云：“试招仙魂，怕今夜 瑶簪冻折。携盘独出，空怨咸阳，故宫落月。”凄凉哀怨，其为王清惠辈作乎？（清惠等诗词具见汪水云《湖山类稿》。）又《无闷·雪意》后半云：“清致，悄无似。有照水南枝，已搀春意。误几度凭阑，暮愁凝睇。应是梨云梦好，未肯放东风来人世。待翠管吹破苍茫，看取玉壶天地。”无限怨情，出以浑厚之笔。张皋文《词选》，碧山词止取四首 ，除《齐天乐·赋蝉》外，有《眉妩·新月》、《高阳台·梅花》、《庆清朝·榴花》三阕，且于每词下各注案语。《眉妩》云：“此伤君有恢复之志，而惜无贤臣也。”《庆清朝》云：“此言乱世尚有人才，惜世不用也。”是知碧山一篇热肠，无穷哀怨，小雅怨诽不乱之旨，诸词有焉。以视白石之《暗香》、《疏影》，亦有过之无不及，词至 此蔑以加矣。
（五）史达祖  字邦卿。汴人。有《梅溪词》。《四朝闻见录》：“韩侂胄为平章，专倚省吏史达祖奉行文字，拟帖拟旨，皆出其手，侍从柬札，至用申呈。韩败，遂黥焉。”有《梅溪词》一卷。录词一首。
三姝媚
烟光摇缥瓦。望晴檐多风，柳花如洒。锦瑟横床，想泪痕尘影，凤弦常下。倦出犀帷，频梦见、王孙骄马。讳道相思，偷理绡裙，自惊腰衩。    惆怅南楼遥夜。记翠箔张灯，枕肩歌罢。又入铜驼，遍旧家门巷，首询声价。可惜东风，将恨与、闲花俱谢。记取崔徽模样，归来暗写。
邦卿为平原堂吏，千古无不惜之。楼敬思云：史达祖南宋名士，不得进士出身，以彼文采，岂无论荐？乃甘作权相堂吏，至被弹章，不亦降志辱身之至耶？读其《满江红·书怀》词：“好领青衫，全不向诗书中得”，“三径就荒秋自好，一钱不值贫相逼”，亦自怨自艾矣。 又读其《满江红·出京》词：“更无人擪笛傍宫墙，苔花碧”，又云：“老子岂无经世术，诗人不预平戎策”，是亦善于解嘲焉。然集中又有《龙吟曲·留别社友》：“楚江南每为神州未复，阑干静， 慷登眺”，新亭之泣，未必不胜于兰亭之集也。乃以词客终其身，史臣亦不屑道其姓氏，科目之困人如此，岂不可叹！然则词人立品，为尤要矣。戈顺卿谓：“周清真善运化唐人诗句，最为词中神妙之境，而梅溪亦擅其长，笔意更为相近。”又云：“若仿张为词家主客图，周为主，史为客，未始非定论也。”其倾倒梅溪，可为尽至。余谓白石、梅溪，皆祖清真，白石化矣，梅溪或稍逊耳 。至其高者，亦未尝不化。如《湘江静》云：“三年梦冷，孤吟意短，屡烟钟津鼓。屐齿厌登临，移橙后，几番凉雨。”又《临江仙》云结句云：“枉教装得旧时多，向来箫鼓地，曾见柳婆娑。”慷慨生哀，极悲极郁，居然美成复生。较“临断岸新绿生时，是落红带愁流处”，尤为 沉着。此中境地，却是梅溪独到处。
（六）吴文英  字君特。四明人。从吴履斋诸公游。有《梦窗甲乙丙丁稿》四卷，录词一首。
莺啼序
残寒正欺病酒，掩沈香绣户。燕来晚、飞入西城，似说春事迟暮。画船载、清明过却，晴烟冉冉吴宫树。念羁情、游荡随风，化为轻絮。    十载西湖，傍柳系马，趁娇尘软雾。溯红渐、招入仙溪，锦儿偷寄幽素。倚银屏、春宽梦窄，断红湿、歌纨金缕。暝堤空，轻把斜阳，总还鸥鹭。    幽兰渐老，杜若还生，水乡尚寄旅。别后访、六桥无信，事往花委，瘗玉埋香，几番风雨 。长波妒盼，遥山羞黛，渔灯分影春江宿，记当时、短楫桃根渡。青楼彷佛，临分败壁题诗，泪墨惨澹尘土。    危亭望极，草色天涯，吹鬓侵半苎。暗点检、离痕欢唾，尚染鲛绡，嚲凤迷归，破鸾慵舞。殷勤待写，书中长恨，蓝霞辽海沈过雁，漫相思、弹入哀筝柱。伤心千里江南，怨曲重招，断魂在否?
按梦窗词，以绵丽为尚，运意深远，用笔幽邃，练字炼句，迥不犹人。貌观之，雕缋满眼，而实有灵气行乎其间。细心吟绎，觉味美于方回，引人入胜。既不病其晦涩，亦不见其堆垛，此与清真、梅溪、白石并为词学之正宗。一脉真传，特稍变其面目耳。犹之玉溪生之诗，藻采组织，而神韵流 转，旨趣永长，未可妄讥其獭祭也。昔人评骘，多有未当，即如尹惟晓以梦窗并清真，不知置东坡、少游、方回、白石等于何地？誉之未免溢量。至沈伯时谓其太晦，其实梦窗才情超逸，何尝 沉晦？梦窗长处，正在超逸之中，见沉郁之思，乌得转以沉郁为晦耶？若叔夏七宝楼台之喻，亦所未解。窃谓东坡《水调歌头》、介甫《桂枝香》有此弊病。至梦窗词，合观通篇，固多警策，即分摘数语，亦自入妙，何尝不成片段耶？张皋文《词选》，独不收梦窗词，而以苏 、辛为正声，此门户之见，乃以梦窗与耆卿、山谷、改之辈同列，此真不知梦窗也。董氏《续词选》，只取梦窗 《唐多令》、《忆旧游》两篇，此二篇绝非梦窗高诣。《唐多令》一篇，几于油腔滑调，在梦窗集中最属下乘。《续选》独取此两篇，岂故收其下者，以实皋文之言耶？谬矣。
梦窗精于造句，超逸处，则仙骨珊珊，洗脱凡艳。幽索处，则孤怀耿耿，别缔古欢。如《高阳台·落梅》：“宫粉雕痕，仙云堕影，无人野水荒湾。古石埋香，金 沙锁骨连环。南楼不恨吹横笛，恨晓风千里关山。半飘零，庭上黄昏，月冷阑干。”又云“细雨归鸿，孤山无限春寒。”《瑞鹤仙》云：“怨柳凄花，似曾相识，西风 破屐。林下路，水边石。” 《祝英台近·除夜立春》云：“剪红 情，裁绿意，花信上钗股。残日东风，不放岁华去。”又《春日客龟溪游废园》云：“绿暗长亭，归梦趁风絮。”《水龙吟·惠山酌泉》云：“艳阳不到青山，淡烟冷翠成秋苑。”《满江红·淀山湖》云：“对两蛾犹锁，怨绿烟中。秋色未教飞尽雁，夕阳长是坠疏钟。”《点绛唇·试灯夜初晴》云：“情如水，小楼薰被，春梦笙歌里。”又云“征衫贮，旧寒一缕，泪湿风帘絮。”《八声甘州·游灵岩》云：“箭径酸风射眼，腻水染花腥。”又云“连呼酒，上琴台去，秋与云平。”俱能超妙入神。
（七）周密  字公谨号草窗。济南人。流寓吴兴，居弁山，自号弁阳啸翁，又号萧斋，又号四水潜夫。淳祐中，为义乌令。有《蜡屐集》、《草窗词》二卷，一名《蘋洲渔笛谱》。录词一首。
曲游春
禁苑东风外，飏暖丝轻絮，春思如织。燕约莺期，恼芳情偏在翠深红隙。漠漠香尘隔，沸十里乱弦丛笛。看画船尽入西泠，闲却半湖春色。    柳陌。新烟凝碧，映帘底宫眉，堤上游勒。轻瞑笼寒，怕梨云梦冷，杏香愁幂。歌管酬寒食，奈蝶怨良宵岑寂。正满湖碎月摇花，怎生去得。
按草窗词，尽洗靡曼，独标清丽，有葱茜之色，有绵渺之思，与梦窗旨趣相侔。二窗并称，允矣无忝。其于词律，亦极严谨，盖交游甚广，深得切劘之益。如集中所称之霞翁，乃杨守斋也。守斋名 缵，字继翁，又号紫霞翁。善弹琴，明宫调词法。周美成有《紫霞洞箫谱》，尝著《作词五要》，于填词按谱，随律押韵二条详言之。守律甚细，一字不苟作。草窗与之交，宜其词律之细矣。观其《一萼红·登蓬莱阁有感》一阕，苍茫感慨，情见乎词，当为草窗集中压卷。虽使美成、白石为之，亦无以过，惜不多觏耳。 词云：“步深幽。正云黄天淡，雪意未全休。监曲寒沙，茂林烟草，俛仰千古悠悠。岁华晚、漂零渐远，谁念我、同载五湖舟。磴古松斜，崖阴苔老，一片清愁。    回首天涯归梦，几魂飞西浦，泪洒东州。故国山川，故园心眼，还似王粲登楼。最怜他、秦鬟妆镜，好江山、何事此时游。为唤狂吟老监，共赋销忧。”又《法曲献仙音·吊香雪亭梅》云：“一片古今愁，但废绿平烟空远。无语销魂，对斜阳芳草泪满。又西泠残笛，低送数声哀怨。”即杜诗“回首可怜歌舞地”之意。以词发之，更觉凄婉。《水龙吟·白莲》云：“擎露盘深，忆君凉夜，时倾铅水。想鸳鸯正结，梨云好梦。西风冷，还惊起。”词意兼胜，似此亦不亚碧山也。
右七家皆南宋词坛领袖，历百世不祧者也。其他潜研音吕，敷陈华藻，正不乏人。复择其善者附录之，得十四家。
(1)陆游  字务观。山阴人。以萌补登仕郎。隆兴初，赐进士出身。范成大帅蜀，为参议官。人讥其颓放，因自号放翁。有《剑南集》，词二卷。录《水龙吟》一首。
摩诃池上追游路，红绿参差春晚。韶光妍媚，海棠如醉，桃花欲暖。挑菜初闲，禁烟将近，一城丝管。看金鞍争道，香车飞盖，争先占、新亭馆。    惆怅年华暗换。黯销魂、雨收云散。镜奁掩月，钗梁拆凤，秦筝斜雁。身在天涯，乱山孤垒，危楼飞观。叹春来只有，杨花和恨，向东风满。（春日游摩诃池）
刘潜夫云：“放翁、稼轩，一扫纤艳，不事斧凿，但时时掉书袋，要是一弊。”余谓务观与稼轩，不可并列，放翁豪放处不多，今传诵最著者，如《双头莲》、《鹊桥仙》、《真珠帘》等，字字馨逸，与稼轩大不相同 。至《南园》一记，蒙垢今古，《钗头凤》，寄慨家庭，平生家国间，真有隐痛矣。
(2)张孝祥  字安国。历阳人。绍兴二十四年廷试第一，历官至显谟阁直学士。有《于湖词》一卷。录《念奴娇》一首。
洞庭青草，近中秋，更无一点风色。玉鉴琼田三万顷，著我扁舟一叶。素月分辉，明河共影，表里俱澄流澈。悠然心会，妙处难与君说。    应念岭海经年，孤光自照，肝胆皆洋雪。短发萧骚襟袖冷，稳泛沧溟空阔。尽吸西江，细斟北斗，万象为宾客。扣舷独啸，不知今夕何夕。（过洞庭）
此作绝妙好词，冠诸简端，其气象固是豪雄，惟用韵不甚合耳。于湖他作，如《西江月》之“东风吹我过湖船，杨柳丝丝拂面”，《满江红》之“点点不离杨柳外，声声只在芭蕉里”，皆俊妙可喜。陈郡汤衡序《于湖词》云：“元祐诸公，嬉玩乐府，寓以诗人句法，无一毫浮靡之气，实自东坡发之也。于湖 、紫微、张公之词，同一关键”。以于湖并东坡，论亦不误，惟才气较薄弱耳。
(3)陈亮  字同甫。婺州人。绍熙四年，擢进士第一。有《龙川集》词三卷。录《水龙吟》一首。
闹花深处层楼，画帘半卷东风软。春归翠陌，平莎茸嫩，垂杨金浅。迟日催花，淡云阁雨，轻寒轻暖。恨芳菲世界，游人未赏，都付与，莺和燕。    寂寞凭高念远。向南楼、一声归雁。金钗 斗草，青丝勒马，风流云散。罗绶分香，翠绡封泪，几多幽怨。正销魂，又是疏烟淡月，子规声断。
叶水心云：“同甫长短句四卷，每一章成，辄自叹曰：平生经济之怀，略已陈矣。”周草窗云：“龙川好谈天下大略，以节气自居，而词亦疏宕有致。”毛子晋云：“龙川词读至卷终，不作一妖语媚语，殆所称不受人怜者欤。”余谓龙川与幼安 ，往来至密，集中《贺新郎》三首，足见气谊，故词境亦近之。而如此作，又复幽秀妍丽，能者固无所不能也。
(4)刘过  字改之。太和人。尝伏阙上书，请光宗过宫。复以书抵时宰，陈恢复方略，不报，放浪湖海间。有《龙洲词》一卷。录《沁园春》一首。
古岂无人，可以似吾，稼轩者谁。拥七州都督，虽然陶侃，机明神鉴，未必能诗。常衮何如，羊公聊尔，千骑东方侯会稽。中原事，纵匈奴未灭，毕竟男儿。    平生出处天知。算整顿乾坤终有时。问湖南宾客，侵寻老矣，江西户口，流落何之。尽日楼台，四边屏幛，目断江山魂欲飞。长安道，奈世无刘表，王粲畴依。（寄辛稼轩）
改之词学幼安，而横放杰出，尤较幼安过之。叫嚣之风，于此开矣。黄花庵云：“如《天仙子·别妾》、《小桃红·咏画眉》诸阕，稼轩集中能有此纤秀语耶？”毛子晋又述此语为改之辩护。余以为改之诸作，如《美人指甲》、《美人足》，虽传述人口，实是秽亵，不足为法 。至豪迈处又一放不可收。盖学幼安不从沉郁二字着力，终无是处也。集中《沁园春》至多，“斗酒彘肩”一首尤著名，亦谰语耳。细检一过，惟《贺新郎》“老去相如”一 阕，是其最胜者矣。
(5)卢祖皋  字申之。永嘉人。与四灵相唱和，盛称湖海间。庆元五年进士，为军器少监。嘉定十四年，擢直学士。有《浦江词》。录《水龙吟》一首。
会昌湖上扁舟，几年不醉西山路。流光又是，宫衣初试，安榴半吐。千里江山，满川烟草，薰风淮楚。念离骚恨远，独醒人去，阑干外，谁怀古。    亦有鱼龙戏舞，艳晴川、绮罗歌鼓。乡情节意，尊前同是，天涯羁旅。涨绿池塘，翠阴庭院，归期无据。问明年此夜，一眉新月，照人何处？（淮西重午）
《浦江词》仅二十五阕，而佳者颇多。如《贺新郎》之“钓雪亭”、《倦寻芳》之“春思”、《西江月》之“中春”、《清平乐》之“春恨”，字字工协。 毛子晋谓其有古乐府佳句，犹在字句间求之。论其词境，可与玉田、草窗并美云。
(6)高观国  字宾王。山阴人。有《竹屋痴语》一卷。录《解连环》一首。
浪摇新绿。漫芳洲翠渚，雨痕初足。荡霁色、流入横塘，看风外漪漪，皱纹如谷。藻荇萦回，似留恋、鸳飞鸥浴。爱娇云蘸色，媚日（手妥）蓝，远迷心目。    仙源漾舟岸曲。照芳容几树，香浮红玉。记那回、西洛桥边，裙翠传情，玉纤轻掬。三十六陂，锦鳞渺、芳音难续。隔垂杨，故人望断，浸愁万斛。（春水）
宾王与梅溪交谊颇挚，词亦各有长处。集中如《贺新郎》之“赋梅”、《喜迁莺》之“秋怀”、《花心动》之“梅意”、《解连环》之“咏柳”、《瑞鹤仙》之“筇枝”，皆情意悱恻，得少游之意。陈慥序其词云：“高竹屋与史梅溪皆出周 、秦之词，所作要是不经人道语，其妙处，少游、美成亦未及也。”此论虽推崇过当，惟以竹屋为周、秦之词，是确有见地。大抵南宋以来，如放翁、如于湖，则学东坡 ，如龙川、如龙洲，则学稼轩。至浦江、宾王辈，以江湖叫嚣之习，非倚声家所宜。遂瓣香周、秦，而词境亦闲适矣。诸家造诣，固有不同，论其大概，不外乎此。
(7)张辑  字宗瑞，号东泽。鄱阳人。冯深居目为东仙，有《欸乃集》、《东泽绮语债》二卷。录《疏帘淡月》一首。
梧桐雨细，渐滴作秋声，被风惊碎。润逼衣篝，线袅蕙炉沈水。悠悠岁月天涯醉，一分秋、一分憔悴。紫箫吹断，素笺恨切，夜寒鸿起。    又何苦、凄凉客里，负草堂春绿，竹溪空翠。落叶西风，吹老几番尘世。从前谙尽江湖味，听商歌、归兴千里。露侵宿酒，疏帘淡月，照人无寐。
东泽得诗法于姜尧章，词亦学之，但少尧章清刚之气耳。集中词共二十三首，皆摘取词中语标作牌名，与方回《寓声》正同。顾贺、张二家则可，今人则万不能学也。诸作中亦有效苏 、辛者，如《貂裘换酒》（即《贺新郎》）《乙未别冯可久》、《淮甸春》（即《念奴娇》）《访淮海事迹》、《东仙》（即《沁园春》）《冯可迁号余为东仙，故赋》，皆雄健可惜，不似
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:35:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>