<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="周邦彦词集,总评,周邦彦词集全文在线阅读,周邦彦词集全文在线下载,大玄古籍书库">
<meta name="description" content="作者（宋）周邦彦。该书备搜清真词全部作品及后人的精彩评论，另外还加以简单的注释，为读者欣赏和研究清真词提供了很大的方便。周邦彦被誉为是宋词的集大成者，其词音律精整，词法讲究，铺述瞻丽，文辞典雅。其词具有极高的艺术欣赏价值，对后世词家更是产生了深远的影响。_周邦彦词集_全文在线阅读_周邦彦词集_全文在线下载_大玄古籍书库">
<title>周邦彦词集_周邦彦_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">周邦彦词集</span> <br/>
          作者： <span class="inputVal" id="bkauthor">周邦彦</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]104057</span> <br/>
          说明： <span class="inputVal" id="bkdec">作者（宋）周邦彦。该书备搜清真词全部作品及后人的精彩评论，另外还加以简单的注释，为读者欣赏和研究清真词提供了很大的方便。周邦彦被誉为是宋词的集大成者，其词音律精整，词法讲究，铺述瞻丽，文辞典雅。其词具有极高的艺术欣赏价值，对后世词家更是产生了深远的影响。</span> <br/>
          封面： <span class="inputVal" id="bkimg">Z_20042.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]周邦彦词集
[book_author]周邦彦
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]104057
[book_dec]作者（宋）周邦彦。该书备搜清真词全部作品及后人的精彩评论，另外还加以简单的注释，为读者欣赏和研究清真词提供了很大的方便。周邦彦被誉为是宋词的集大成者，其词音律精整，词法讲究，铺述瞻丽，文辞典雅。其词具有极高的艺术欣赏价值，对后世词家更是产生了深远的影响。
[book_img]Z_20042.jpg


[book_title]周邦彦词集
少年游
并刀如水，吴盐胜雪，纤手破新橙。锦幄初温，兽烟不断，相对坐调笙。
低声问向谁行宿，城上已三更。马滑霜浓，不如休去，直是少人行。
◎安得并州快剪刀，剪取吴松半江水。（唐杜甫《戏题王宰画山水歌》）
◎玉盘杨梅为君设，吴盐如花皎如雪。（唐李白《梁园吟》）
◎行，方语，犹言边。
◆毛稚黄（先舒）曰：周清真《少年游》题云“冬景”，却似饮妓馆之作。起句“并刀如水”四字，若掩却下文，不知何为陡着此语。“吴盐”、“新橙”，写境清别。“锦幄”数语，似为上下文太淡宕，故着浓耳。后阕绝不作了语，只以“低声问”三字贯彻到底，藴藉袅娜，无限情景都自纤手破橙人口中说出，更不必别着一语。意思幽微，篇章奇妙，真神品也。（清王又华《古今词论》引）
◆周美成词家神品。如《少年游》：“马滑霜浓，不如休去，直是少人行。”何等境味！若柳七郎，此处如何煞得住。（同上）
◆“马滑霜浓，不如休去，直是少人行。”言马、言他人，而缠绵偎倚之情自见。若稍涉牵裾，鄙矣。（清沈谦《填词杂说》）
◆周清真避道君，匿李师师榻下，作《少年游》以咏其事。吾极喜其“锦幄初温，兽烟不断，相对坐调笙”，情事如见。至“低声问向谁行宿，城上已三更，马滑霜浓，不如休去”等语，几于魂摇目荡矣。（清贺裳《皱水轩词筌》）
◆情景如绘，宜遭道君之怒也。（清许昂霄《词综偶评》）
◆此亦本色佳制也。本色至此便足，再过一分，便入山谷恶道矣。（清周济《宋四家词选》）
◆恐其平直，以曲折出之，谓之婉。如清真“低声问”数句，深得婉字之妙。（清孙麟趾《词径》）
◆美成艳词，如《少年游》、《点绛唇》、《意难忘》、《望江南》……等篇，别有一种姿态，句句洒脱，香奁泛语，吐弃殆尽。（清陈廷焯《白雨斋词话》）
◆曰向谁行宿，曰城上三更，曰不如休去，曰少人行，颠倒重复，层折入妙。（清陈廷焯《词则·闲情集》一）
◆秀艳。情急而语甚婉约，妙绝古今。（清陈廷焯《云韶集》）
◆丽极而清，清极而婉。然不可忽过“马滑霜浓”四字。（清谭献评《词辨》）
◆以此词附会于李师师、宋徽宗及清真儿女恩怨，成小说家言者，其在南宋初词话笔记之书，若《碧鸡漫志》、《玉照新志》、《挥麈录话》、《夷坚支志》、《鸡肋编》等，犹未有之。迨后，《耆旧续闻》（按见沈雄《古今词话》引，查今本《续闻》并无此条，未知所出，或不足据。后来叶申芗《本事词》即合此及《贵耳集》为说）始谓：
周美成至汴京，主角妓李师师家，为作《洛阳春》，师师欲委身而未能也。与同起止，美成复作《凤来朝》云（引词从略）。一夕，徽宗幸师师家，美成仓卒不能出，匿复壁间，遂制《少年游》以纪其事，徽宗知而谴发之。师师饯送，美成作《兰陵王》，云“应折柔条过千尺”，至“斜阳冉冉春无极”，人尽以为咏柳，淡宕有情，不知为别师师而作，便觉离愁在目。徽宗又至，师师迟归，更诵《兰陵王》别曲，含泪以告，乃留为大晟府待制。
此节谬误非一端：清真至汴京为太学生，居太学斋舍，安得主李师师家？其谬一也；赋《少年游》与赋《兰陵王》，其间相去四十年，乃并为一谈，其谬二也；大晟府无待制之官，其谬三也。详下文王国维说。《贵耳集》亦云：
道君幸李师师家，偶周邦彦先在焉，知道君至，遂匿于床下。道君自携新橙一颗，云江南初进来，遂与师师谑语。邦彦悉闻之，櫽括成《少年游》云：“并刀如水，吴盐胜雪，纤手破新橙。”后云：“城上已三更，马滑霜浓，不如休去，直是少人行。”李师师因歌此词，道君问谁作，师师云周邦彦词，道君大怒。坐朝，谕蔡京云：“闻开封府有监税周邦彦者，闻课额不登，如何京尹不案发来？”蔡京罔知所以，奏云：“容臣退朝，呼京尹叩问，续得覆奏。”京尹至，蔡以御前圣旨谕之，京尹云：“惟周邦彦课额增羡。”蔡云：“上意如此，只得迁就将上。”得旨：“周邦彦职事废弛，可日下押出国门。”隔一二日，道君复幸李师师家，不见李师师，问其家，知送周监税。道君方以邦彦出国门为喜，既至，不遇，坐久至初更，李始归，愁眉泪睫，憔悴可掬。道君大怒云：“尔往那里去？”李奏：“臣妾万死！知周邦彦得罪，押出国门，略致一杯相别。不知官家来。”道君问：“曾有词否？”李奏云：“有《兰陵王词》。”今“柳阴直”者是也。道君云：“唱一遍看。”李奏云：“容臣妾奉一杯，歌此词为官家寿。”曲终，道君大喜，复召为大晟府乐正。后官至大晟乐府待制。
《贵耳集》下紧接此条之上，有云：
道君北狩，在五国城，或在韩州。凡有小小凶吉丧祭节序，北虏必有赐赉，一赐必要谢表。北虏集成一帙，刊在搉扬中博易。四五十年，士大夫皆有之，余曾见一本，有李师师小传，同行于时。则此条未知是否出李师师小传也。
绘影绘声，穿凿附会，无异话本小说，后世不究虚诞，侈为艳谈者，大抵先出于此。宋周密《浩然斋雅谈》亦载其事，则与《贵耳集》所云因词获罪者适相反，云：
宣和中，李师师以能歌舞称，时周邦彦为太学生，每游其家。一夕，值佑陵（徽宗葬佑陵）临幸，仓猝引去。既而赋小词所谓“并刀如水，吴盐胜雪”者，盖纪此夕之事也。未几，李被宣唤，遂歌于上前，问谁所为，则以邦彦对，于是遂与解褐，自此通显。既而朝廷赐酺，师师又歌《大酺》、《六丑》二解，上顾教坊使袁裪问，裪曰：“此起居舍人新知潞州周邦彦作也。”问六丑之义，莫能对。急召邦彦问之，对曰：“此犯六调，皆声之美者，然绝难歌。昔高阳氏有子六人，才而丑，故以比之。”上喜，意将留行，且以近者祥瑞沓至，将使播之乐府。命蔡元长微叩之，邦彦云：“某老矣，颇悔少作。”会起居郎张果与之不咸，廉知邦彦尝于亲王席上作小词赠舞鬟云（《望江南》“歌席上”阕，从略）。为蔡道其事，上知之，由是得罪。
《贵耳》、《雅谈》所载，年月乖戾，职衔无稽，事本不经，然八百年来，《少年游》故事深入人心，几于牢不可破矣。至郑文焯、王国维出，始辨其非是。王氏《清真先生遗事》非《贵耳》云：
案此条所言尤失实。《宋史·徽宗纪》：宣和元年十二月，帝数微行，正字曹辅上书极论之，编管郴州。又《曹辅传》：自政和后，帝多微行，乘小轿子，数内臣导从。置行幸局，局中以帝出日谓之有排当，次日未还，则传旨称疮痍不坐朝。始，民间犹未知，及蔡京谢表，有“轻车小辇，七赐临幸”，自是邸报闻四方。是徽宗微行，始于政和而极于宣和。政和元年先生已五十六岁，官至列卿，应无冶游之事；所云开封府监税，亦非卿监侍从所为；至大晟乐正与大晟乐府待制，宋时亦无此官也。李《皇宋十朝纲要》卷十七“丙申政和六年，是岁，微行始出”，则非元年矣。清真已六十一矣。
又卷十八：“己亥宣和元年十二月，是月，正字曹辅上书谏微行，编管郴州。”
又非《雅谈》云：
案此条失实与《贵耳集》同。云宣和中先生尚为太学生，则事已距四十余年，且苟以《少年游》致通显，不应复以《忆江南》词得罪，其所自记，亦相抵牾也。
郑氏《清真词校后录要》亦曰：
草窗宋周密《浩然斋雅谈》云：“宣和中……遂与解褐。”（引文已见，从略）按强焕叙，言元佑癸酉春公为溧水邑长，是其作宰已在哲宗朝。癸酉属元佑八年，距宣和前廿余年；且《宋史》称其元丰中献《汴都赋》，召为太学正，安所谓宣和中始为太学生？……《词苑丛谈》又载邦彦在师师家，闻道君至，匿床下，道君自携新橙一颗，云是江南初进，遂与谐谑。邦彦悉闻之，櫽括成《少年游》，因师师歌以直对，道君大怒，因加迁谪，押出国门。越日复幸，闻歌其《兰陵王》留别词，乃大喜，复召邦彦为大晟乐正。凡此皆小说家附会，或出好事忌名，故作讪笑，等诸无稽。倘史传所谓邦彦疏隽少检，不为州里推重者，此欤？苕溪渔隐谓小词纪事，率多舛误，岂复可信。洵知言也。
陈思《清真居士年谱》，既采郑氏《录要》，又以清真仕历考之，谓一切附会，皆因以李邦彦为周邦彦之故。别是一解，文长不录。
案此词故事，《雅谈》谓在清真为太学生时；《续闻》所谓“美成至汴京”，意谓初至汴京，亦即为太学生时也。
南宋人郭彖《睽车志》卷一有林灵素对道君李师师乃狐狸事。案此志怪之书，《四库提要》谓是洪迈《夷坚志》之先导。
《雅谈》又称“宣和中”，虽与为太学生时相去甚久，想因传闻不同，强为牵合耳。《贵耳》不言时，然俱谓此词为徽宗、师师作，则亦不外为太学生时或宣和中。今以清真行谊考之，均绝不能与赵、李相遇于汴京也。据《遗事》，清真以元丰二年至六年为太学生，而徽宗生于元丰五年，若清真为太学生时与师师游，则徽宗尚未出生，或犹在襁褓，安能幸李师师家？至于宣和，则清真以重和元年知真定府，宣和元年徙知顺昌府，宣和二年徙知处州，旋罢官奉祠，客居睦州，值方腊事起，还杭州，又居扬州；宣和三年春，赴提举南京鸿庆宫，旋卒。是则宣和之世，清真不惟年已六十余，必无冶游艳事，又未曾一日在师京，安能与道君俱过李家耶？晚宋小说家言，去周世代已远，用资谈柄，本无足怪，而遗误滋甚矣，遂致清许昂霄《词综偶评》之类，所言不异痴人说梦，则又《贵耳》诸书之过也。毛先舒谓是“似饮妓馆之作”，斯为得实。
又案北宋人词中具师师之名者，有张先《师师令》及《熙州慢》“送陈述古”词，晏幾道《生查子》二首，秦观《一丛花》，而清真无之。子野词作于熙宁七年（据夏承焘先生《张子野年谱》），其时师师方在童年而以歌着矣，故有“学妆皆道称时宜”，“蜀彩衣长胜未起”之句。子野有《醉垂鞭》词，题云：“赠琵琶娘，年十二”，其《师师令》亦此类，皆是童妓也。小山、少游赠词当作于元丰中，其时师师甫过二十。清真倘与交游，亦当在元丰数年之间。大抵其人自熙宁末年即以声歌著名汴都，历元佑、绍圣、崇宁、大观、政和、宣和而不衰，考之《墨庄漫录》、《宋诗钞·具茨集钞》注所言晁冲之与师师交游事，《东京梦华录》所载崇宁、大观以来京师瓦肆人物，《三朝北盟会编》所载师师被抄家事，盖可见矣。比及宣和，师师已老，故南渡之初，刘子翚《汴京纪事》有云：“辇毂繁华事可伤，师师垂老过湖湘。缕衣檀板无颜色，一曲当时动帝王。”靖康之难上距宣和不过数年，而师师已“垂老”，盖自熙宁末成名，至是年逾六十矣。道君果赏师师，当是征歌而非选色也。论者以其荒淫，意师师必方盛年，而后狎之；若是元丰时李师师，至宣和已伤老丑矣，宁复相狎？因疑李师师有二，其实非也。盖数百年来，无稽之谈人皆信以为真，非有元丰李师师及宣和李师师，则无以为《贵耳》圆谎也。（罗忼烈《清真集笺注》）
一落索
眉共春山争秀，可怜长皱。莫将清泪湿花枝，恐花也、如人瘦。
清润玉箫闲久，知音稀有。欲知日日倚栏愁，但问取、亭前柳。
◎莺啼如有泪，为湿最高花。（唐李商隐《天涯》）
◆情词双绝，奴婢秦、柳。（清陈廷焯《云韶集》）
凤来朝
逗晓看娇面，小窗深、弄明未遍。爱残朱宿粉云鬟乱，最好是帐中见。
说梦双蛾微敛，锦衾温、酒香未断。待起难舍拚，任日炙画栏暖。
◎逗，方言辞，临也。
◎拚：方言辞，亦作判、拌，割舍之意。
◆柳永《慢卷紬》云：“似恁般偎香倚暖，抱着日高犹睡。”此词媟黩似之，故《续闻》又附会于李师师云：“与同起止，美成复作《凤来朝》。”《扪虱新语》云：“黄鲁直好作艳歌小词，道人法秀谓其以笔墨诲淫，于我法中当堕泥犂之狱。”毛晋跋《山谷词》谓鲁直答曰：“空中语耳。”案宋人艳词亦多属空中语，非夫子自道也。（罗忼烈《清真集笺注》）
望江南
歌席上，无赖是横波。宝髻玲珑敧玉燕，绣巾柔腻染香罗。人好自宜多。
无个事，因甚敛双蛾。浅淡梳妆疑见画，惺松言语胜闻歌。何况会婆娑。
◎个人无赖是横波，黛染隆颅蹙小蛾。幸好留侬伴成梦，不留侬住意如何？”（隋炀帝《嘲罗罗》）
◎元鼎元年，起招仙阁于甘泉宫西……以迎神女。神女留玉钗以赠帝，帝以赐赵婕妤。至昭帝元凤中，宫人犹见此钗。黄諃欲之，明日示之，既发匣，有白燕飞升天。后宫人学作此钗，因名玉燕钗。（《洞冥记》）
◎醉后金蝉重，欢余玉燕敧。（唐韩偓《春闷偶成十二韵》）
◎淡淡梳妆薄薄衣，天仙模样好容仪。（宋晏殊《浣溪沙》）
◎婆娑，舞也。（《诗经·陈风·东门之枌》“子仲之子，婆娑其下”毛传）
◆美成艳词，如《少年游》、《点绛唇》、《意难忘》、《望江南》……等篇，别有一种姿态，句句洒脱，香奁泛语，吐弃殆尽。（清陈廷焯《白雨斋词话》）
◆美成以少年游一词通显，以此词得罪，荣枯皆系于一词，异矣。艳词至美成，一空前人，独辟机杼，如此词下半阕，不用香泽字面，而姿态更饶，浓艳益至，此美成独绝处也。（清陈廷焯《词则·闲情集》）
◆此词最芊绵而有则，他手自不及。（清陈廷焯《云韶集》）
◆清真《望江南》云“惺忪言语胜闻歌”，谢希深《夜行船》云“尊前和泪不成歌”，皆熨帖入微之笔。（清况周颐《蕙风词话》）
◆小令极近五季，不为当行。（《乔大壮手批〈片玉集〉》）
望江南
游妓散，独自绕回堤。芳草怀烟迷水曲，密云衔雨暗城西。九陌未沾泥。
桃李下，春晚未成蹊。墙外见花寻路转，柳阴行马过莺啼。无处不凄凄。
◎怀烟：犹言含烟。
◎密云不雨，自我西郊。（《周易·小畜》）
◎谚曰：桃李不言，下自成蹊。（《汉书·李广传赞》）
丹凤吟
迤逦春光无赖，翠藻翻池，黄蜂游阁。朝来风暴，飞絮乱投帘幕。生憎暮景，倚墙临岸，杏靥夭邪，榆钱轻薄。昼永惟思傍枕，睡起无憀，残照犹在庭角。
况是别离气味，坐来但觉心绪恶。痛引浇愁酒，奈愁浓如酒，无计消铄。那堪昏暝，簌簌半檐花落。弄粉调朱柔素手，问甚时重握。此时此意，长怕人道着。
◎生憎：“生”，方言辞，犹偏、最。
◎夭邪：亦作“夭斜”，多姿貌。
◎清夜沉沉动春酌，灯前细雨檐花落。（唐杜甫《醉时歌》）
◎弄粉知伤重，调红或有馀。（唐李商隐《木兰》）
◆奈酒至愁还，又酒与愁尚分二候，愁浓于酒，知酒之为愁，愁之为酒乎！“重握”句可住。转云“怕人道着”，直出数丈。（《草堂诗馀正集》）
◆本是“睡起无聊”，却说“春光无赖”；已“残照”矣，始念“朝来”；已“暮景”矣，因思“昼永”；笔笔断，笔笔逆，为“迤逦”二字曲曲传神，以垫起换头“况是”二字。不为“别离”，已是“无聊”，缩入上阕，小歇然后转出下句。二句不可连读。“心绪恶”则比“无聊”难遣，故曰“无计”。到此一步，已是尽头，复作何语？却以“那堪”二句钩转，“弄粉”二句放开；至“怕人道着”，则“无聊”、“无计”，一齐收起，惟有“无赖”之“春光”耳。三“无”字极幻化。（陈洵《海绡说词》）
◆按此亦犹前此之意。“翠藻翻池”，喻自己之颠覆；“黄蜂游阁”，喻别人之得意；“杏靥”、“榆钱”，俱刺谗之意耳。次阙是别京中好友而作。“素手”“重握”，指素心之友也。细玩自得其用意处。（清黄苏（清黄苏《蓼园词选》））
◆勾勒可思。（评下阕第二韵，《乔大壮手批〈片玉词〉》）
秋蕊香
乳鸭池塘水暖，风紧柳花迎面。午妆粉指印窗眼，曲里长眉翠浅。
问知社日停针线，探新燕。宝钗落枕梦春远，帘影参差满院。
◎风逆花迎面，山深云湿衣。（北周庾信《和宇文内史春日游山》）
◎自从小靥来东道，曲里长眉少见人。（唐李贺《许公子郑姬歌》）
◎庭前春鸟啄林声，红夹罗襦缝未成。今朝社日停针线，起向朱樱树下行。（唐张籍《吴楚歌词》）
◆周词：“午妆粉指印窗眼，曲里长眉翠浅。问知社日停针线，探新燕。宝钗落枕梦春远，帘影参差满院。”非工于词，讵至是！或谓眉间为窗眼，谓以粉指印眉心耳。此说非无据，然直作窗牖之眼，亦似意远。盖妇人妆罢，以馀粉指印于窗牖之眼，自有闲雅之态。仆尝至一巷舍，见窗壁间粉指无限，诘其所以，乃其主人尝携诸妓抵此。因思周词，意恐或然。（宋王楙《野客丛书》卷十）
◆从来佳处不传，不但隐鳞之士，名人犹抱此憾。周美成人所共称，然如：“乳鸭池塘水暖，……（引词从略）。”《草堂》所收周词，不及此者多矣。（清贺裳《皱水轩词筌》）
◆春闺无事，妆罢惟有睡耳。作想象之词最佳；不必有本事也。“梦春远”，妙；此时风景皆消归梦中，正不止一帘内外。（陈洵《海绡说词》）
渔家傲
灰暖香融消永昼，葡萄架上春藤秀，曲角栏干群雀斗。清明后，风梳万缕亭前柳。
日照钗梁光欲溜，循阶竹粉沾衣袖，拂拂面红如着酒。沉吟久，昨宵正是来时候。
◎灰暖残香炷，发冷青虫簪。（唐李贺《谢秀才有妾缟练改从于人秀才引留之不得从生感忆座人制诗嘲谢贺复继四首》）
◎葡萄架上朝光满，杨柳园中暝鸟飞。（唐储光羲《蔷薇》）
◎风摇裙佩，日照钗梁。（唐李百药《笙赋》）
◎笋添南阶竹，日日成清閟……风枝未飘吹，露粉先涵泪。（唐韩愈《新竹》）
南乡子
晨色动妆楼，短烛荧荧悄未收。自在开帘风不定，飕飕，池面冰凘趁水流。
早起怯梳头，欲挽云鬟又却休。不会沈吟思底事，凝眸。两点春山满镜愁。
◎春山：喻眉，蹙则眉头坟起，故云。
◆晓景确。（《草堂诗馀正集》）
◆词客当行之笔。（《乔大壮手批〈片玉集〉》）
浣溪沙
争挽桐花两鬓垂，小妆弄影照清池，出帘踏袜趁蜂儿。
跳脱添金双腕重，琵琶拨尽四弦悲，夜寒谁肯剪春衣。
◎跳脱：腕钏。
◎曲终收拨当心画，四弦一声如裂帛。（唐白居易《琵琶行》）
浣溪沙
雨过残红湿未飞，珠帘一行透斜晖，游蜂酿蜜窃香归。
金屋无人风竹乱，衣篝尽日水沉微。一春须有忆人时。
◎湿花飞未远，阴云敛向低。（北周庾信《同颜大夫初晴》）
◎蝶繁经粉住，蜂重抱香归。（唐温庭筠《牡丹》）
◎天回北斗挂西楼，金屋无人萤火流（唐李白《长门怨二首》）
◎露荷香自在，风竹冷相敲。（唐郑谷《池上》）
◎衣篝：熏衣竹笼，宋人通称衣篝。
◎沉香，木之心节置水则沉，故名沉水，亦曰水沉。（明李时珍《本草纲目》）
浣溪沙
日射敧红蜡蔕香，风干微汗粉襟凉，碧纱对掩簟纹光。
自剪柳枝明画阁，戏抛莲菂种横塘。长亭无事好思量。
◎紫蜡融花蔕，红绵拭镜尘。（唐韩偓《无题》）
◎轻花鬓边堕，微汗粉中光。（南朝梁简文帝《晚景出行》）
◎影随帘押转，光信簟文流。（唐李商隐《灯》）
◎莲菂：莲子。
◆“粉襟”句画出佳人。（《草堂诗馀正集》）
◆夏词颇见新意。（《乔大壮手批〈片玉集〉》）
浣溪沙
翠葆参差竹径成，新荷跳雨泪珠倾，曲栏斜转小池亭。
风约帘衣归燕急，水摇扇影戏鱼惊，柳梢残日弄微明。
◎天晓密云开，亭亭翠葆来。（唐吴融《奉和御制》。翠葆：此处喻指竹叶。）
◎濯锦翻红蕊，跳珠乱碧荷。（唐钱起《苏端林亭对酒喜雨》）
◎晚年颇好音乐，有妓妾十数人，并无被服姿容，每有客，常隔帘奏之，时谓帘为夏侯妓衣。（《南史·夏侯亶传》）
◎鱼吹细浪摇歌扇，燕蹴飞花落舞筵。（唐杜甫《城西陂泛舟》）
◆景物一一不谬。（《草堂诗馀正集》）
浣溪沙
薄薄纱厨望似空，簟纹如水浸芙蓉，起来娇眼未惺忪。
强整罗衣抬皓腕，更将纨扇掩酥胸，羞郎何事面微红。
◎水纹簟映青纱帐，雾罩秋波上。一枝娇卧醉芙蓉，良宵不得与君同，恨忡忡。（五代阎选《虞美人》）
◎《团扇歌》者，中书令王珉与嫂婢有情，爱好甚笃，嫂捶挞婢过苦，婢素善歌，而岷好捉白团扇，故制此歌。”歌云：“团扇复团扇，持许自遮面，憔悴无复理，羞与郎相见。”（《晋书·音乐志》）
浣溪沙
宝扇轻圆浅画缯，象床平稳细穿藤，飞蝇不到避壶冰。
翠枕面凉频忆睡，玉箫手汗错成声，日长无力要人凭。
◎直如朱丝绳，清如玉壶冰。……食苗实硕鼠，玷白信苍蝇。（南朝鲍照《代白头吟》）
塞翁吟
暗叶啼风雨，窗外晓色珑璁。散水麝，小池东。乱一岸芙蓉。蕲州簟展双纹浪，轻帐翠缕如空。梦远别，泪痕重。淡铅脸斜红。
忡忡。嗟憔悴、新宽带结，羞艳冶、都消镜中。有蜀纸、堪凭寄恨，等今夜、洒血书辞，剪烛亲封。菖蒲渐老，早晚成花，教见熏风。
◎秋姿生白发，木叶啼风雨。（唐李贺《伤心行》）
◎鸡人唱罢晓珑璁，鸦啼金井下梧桐。（唐李贺《河南府试十二月乐词》）
◎端溪琢出缺月样，蕲州织成双水纹。（宋欧阳修《有赠余以端溪绿石枕蕲州竹簟……》）
◎未见君子，忧心忡忡。（《诗经·召南·草虫》）
◎官街柳带不堪折，早晚菖蒲胜绾结。（唐李贺《河南府试十二月乐词》）
◆后段累累谆谆，真字字更长漏永，声声衣宽带松。（《草堂诗馀正集》）
诉衷情
出林杏子落金盘，齿软怕尝酸。可惜半残青紫，犹印小唇丹。
南陌上，落花闲，雨斑斑。不言不语，一段伤春，都在眉间。
◆闺咏亦新，不似柳公尘下。（《乔大壮手批〈片玉集〉》）
醉桃源
冬衣初染远山青，双丝云雁绫。夜寒袖湿欲成冰，都缘珠泪零。
情黯黯，闷腾腾，身如秋后蝇。若教随马逐郎行，不辞多少程。
◎去年中使宣口敕，天上取样人间织，织为云外秋雁行，染作江南春水色。（唐白居易《缭绫》）
◎腾腾：慵懒貌。
◎常愁夜来皆是蝎，况乃秋后转多蝇。”（杜甫《早秋苦热堆案相仍》。秋蝇附物每久久不去，词借以喻难舍之意。）
◆“身如”三句，蝇附骥尾，极陈之语，用得极新。（清卓人月《古今词统》徐士俊评）
醉桃源
菖蒲叶老水平沙，临流苏小家。画栏曲径宛秋蛇，金英垂露华。
烧蜜炬，引莲娃，酒香熏脸霞。再来重约日西斜，倚门听暮鸦。
◎桃李新开映古查，菖蒲犹短出平沙。（唐李白《送祝八之江东赋得浣沙石》）
◎苏小小，钱塘名倡也，盖南齐时人。（《乐府诗集》卷八十五《苏小小歌》注引《乐府广题》）
◎（萧）子云近出，擅名江表，然仅得成书，无丈夫气，行行若萦春蚓，字字如绾秋蛇。（《晋书·王羲之传》）
◎霜间开紫蒂，露下发金英。（南朝陈叔达《咏菊》）
虞美人
金闺平帖春云暖，昼漏花前短。玉颜酒解艳红消，一面捧心啼困不成娇。
别来新翠迷行径，窗锁玲珑影。砑绫小字夜来封，斜倚曲栏凝睇数归鸿。
◎丁当玉佩三更雨，平帖金闺一觉云。”（唐高蟾《偶作二首》。春云，喻帖笼罩下垂。）
◎昼漏：日间漏壶，指白日，与夜漏相对。
◎玉颜艳红彩，云发非素丝。”（唐李白《古风》第四十四首）
◎一面捧心：《庄子·天运》：“西施病心而矉其里，其里之丑人见而美之，归亦捧心而矉其里。”
◎窗锁句：韩愈《题百叶桃花》：“百叶双桃晚更红，窥窗映竹见玲珑。”
◎砑绫句：韩偓《余作探使以缭绫手帛子寄贺因而有诗》：“解寄缭绫锦字封，探花筵上映春丛。黛眉印在微微绿，檀口消来薄薄红。缏处直应心共紧，砑时兼恐汗先融。帝台春尽还东去，却系裙腰伴雪胸。”砑绫，以石碾磨使平滑之绫，盖便于书也。
如梦令
尘满一絣文绣，泪湿领巾红皱。初暖绮罗轻，腰胜武昌官柳。长昼，长昼，困卧午窗中酒。
◎尘满句：絣，无文绮也（见《一切经音义》引《字林》）。刘禹锡《历阳书事七十韵》：“柳长千丝宛，西塍一线絣。”“文绣”谓刺绣，非所谓文绣之衣。言无心女红，任绮上文绣尘封也。
◎领巾：《方言》：“帍裱谓之被巾。”郭璞注：“妇人领巾也。”庾信《春赋》：“镂薄窄衫袖，穿珠帖领巾。”
◎庾亮楼中初见时，武昌春柳似腰肢。（唐刘禹锡《有所嗟二首》）
◎中酒：酒酣。
如梦令
门外迢迢行路，谁送郎边尺素。巷陌雨馀风，当面湿花飞去。无绪，无绪，闲处偷垂玉筯。
◎客从远方来，遗我双鲤鱼，呼儿烹鲤鱼，中有尺素书。（汉蔡邕《饮马长城窟行》）
◎魏甄后面白，泪双垂如玉筯。（《白氏六帖》）
月中行
蜀丝趁日染干红，微暖面脂融。博山细篆霭房栊，静看打窗虫。
愁多胆怯疑虚幕，声不断、暮景疏钟。团团四壁小屏风，啼尽梦魂中。
◎博山香炉者，象海中博山，下盘贮汤，润气蒸香，象海之四环，故名之。（宋吕大临《考古图》）
◎卷帘飞燕还拂水，开户暗虫犹打窗。（唐李商隐《水斋》）
迎春乐
人人花艳明春柳，忆席上，偷携手。趁歌停舞罢来相就，醒醒个，无些酒。
比目香囊新刺绣，连隔坐、一时熏透。为甚月中归，长是他，随车后。
◎个：句末语助辞，有估量之意。
◎时寻汉阳令，取醉月中归。（唐李白《醉题王汉阳厅》）
◆见词家新意。（《乔大壮手批〈片玉集〉》）
满路花
金花落烬灯，银砾鸣窗雪。夜深微漏断，行人绝。风扉不定，竹圃琅玕折。玉人新间阔，着甚情悰，更当恁地时节。
无言敧枕，帐底流清血。愁如春后絮，来相接。知他那里，争信人心切。除共天公说。不成也还、似伊无个分别。
◎曾是寂寥金烬暗，断无消息石榴红。（唐李商隐《无题》）
◎晓霰飞银砾，浮云暗未开。（南朝梁简文帝《同刘谘议咏春雪》）
◎风扉掩不定，水鸟过仍回。（唐杜甫《雨》）
◎琅玕：喻竹。
◎间阔：犹久别。
◎着甚情悰：犹言有甚欢情。
◆起句炼。“争信”几句，一信了有何意味？“说”、“行”、“成”，一发没味了。“知他”几语如食橄榄，多回味。（《草堂诗馀正集》）
◆词家用意极浅，然愈翻愈妙。如周清真《满路花》后半云：“愁如春后絮，来相接。知他那里，争信人心切！除共天公说。不成也还，似伊无个分别。”酷尽无聊赖之致。至陆放翁《一丛花》则云：“从今判了，十分憔悴，图要个人知。”其情加切矣。至孙夫人《风中柳》则更云：“别离情绪，待归来都告，怕伤郎又还休道。”则又进一层。然总此一意也，正如剥蕉者转入转深耳。（清贺裳《皱水轩词筌》）
◆玉人新间阔”，脱，“更当恁地时节”，复上六句，后阕全写“着这情怀”。前用虚提，后用实证。（陈洵《海绡说词》）
满路花
帘烘泪雨干，酒压愁城破。冰壶防饮渴，培残火。朱消粉退，绝胜新梳裹。不是寒宵短，日上三竿，殢人犹要同卧。
如今多病，寂寞章台左。黄昏风弄雪，门深锁。兰房密爱，万种思量过。也须知有我。着甚情悰、你但忘了人呵。
◎兰房竞妆饰，绮帐待双情。（乐府《子夜秋歌》）
归去难
佳人约未知，背地伊先变。恶会称停事，看深浅。如今信我，委的论长远。好采无可怨，洎合教伊，因些事后分散。
密意都休，待说先肠断。此恨除非是，天相念。坚心更守，未死终相见。多少闲磨难，到得其时、知他做甚头眼。
◎恶：甚也。
◎信我：犹言知我。
◎好采：幸运。
◆缠令可厌，语体之敝如此。“坚心”九字自好。（《乔大壮手批〈片玉集〉》）
意难忘
衣染莺黄，爱停歌驻拍，劝酒持觞。低鬟蝉影动，私语口脂香。檐露滴，竹风凉，拚剧饮淋浪。夜渐深、笼灯就月，子细端相。
知音见说无双，解移宫换羽，未怕周郎。长颦知有恨，贪耍不成妆。些个事，恼人肠，试说与何妨。又恐伊、寻消问息，瘦减容光。
◎低鬟蝉影动，回步玉尘蒙。（唐元稹《续张生会真诗三十韵》）
◎山枕上，私语口脂香。（顾夐《甘州子》）
◎瑜时年二十四，吴中皆呼为周郎。……瑜少精意于音乐，虽三爵之后，其有阙误，瑜必知之，知之必顾，故时人谣曰：‘曲有误，周郎顾。’”（《三国志·吴书·周瑜传》）
◆周美成长短句，纯用唐人诗句，如“低鬟蝉影动，私语口脂香”，此乃元、白全句。（宋周密《浩然斋雅谈》卷下）
◆词欲雅而正，志之所之，一为情役，则失其雅正之音。耆卿、伯可不必论，虽美成亦有所不免。如“为伊泪落”（《解连环》）；如“最苦梦魂，今宵不到伊行”（《风流子》）；如“天便教人，霎时得见何妨”（同上）；如“又恐伊寻消问息，瘦损容光”（《意难忘》）；如“许多烦恼，只为当时，一晌留情”（《庆春宫》）；所谓淳厚日变成浇风也。（宋张炎《词源》）
◆中吴车氏号秀卿，乐部中之翘楚者，歌美成曲，得其音旨，余每听，辄爱叹不能已，因赋此以赠。余谓有善歌而无善听，虽抑扬高下，声字相宣，倾耳者指不多屈，曾不若春蚓秋蛩，争声响于月篱烟砌间。绝无仅有，余深感于斯，为之赏音，岂亦善听者耶。（宋张炎《山中白云词》卷四《意难忘》词序）
◆沈梅娇，杭妓也，忽于京都见之，把酒相劳苦，犹能歌周清真《意难忘》、《台城路》二曲，因嘱余记其事。词成，以罗帕书之。（宋张炎《山中白云》卷一《国香》词序）
◆每念李后主“小楼昨夜又东风”，辄欲以泪眼洗面。及咏周美成“低鬟蝉影动，私语口脂香”，则泪痕犹在，笑靥自开矣。词之能感人如此。（清尤侗《苍梧词序》）
◆清真“衣染莺黄”词，忽而欢笑，忽而悲泣，如同枕席，又在天畔，真所谓不可解、不必解者。此等最难作，作亦最难得佳。（清王又华《古今词论》引毛稚黄曰）
◆小令中有排荡之势者，吴彦高之“南朝千古伤心事”，范希文之“塞下秋来风景异”是也。长调中极狎昵之情者，周美成之“衣染莺黄”，柳耆卿之“晚晴初”是也。于此足以悟偷声变律之妙。（清沈谦《填词杂说》）
◆美成艳词，如《少年游》、《点绛唇》、《意难忘》、《望江南》等篇，别有一种姿态，句句洒脱，香奁泛语，吐弃殆尽。（清陈廷焯《白雨斋词话》）
◆洒落有致，吐弃一切香奁泛话。（清陈廷焯《词则闲情集》）
◆此词香艳极矣。但香艳不难，难在吐弃一切泛语。谁不能作香奁词，谁能如此摆脱有致？（清陈廷焯《云韶集》：）
◆檐露滴，竹风凉”六字，如繁休伯《与魏文帝笺》“是时日在西隅，凉风拂衽”也。（陈洵《抄本海绡说词》）
◆“停歌”八字作对，甚密。“低鬟”十字作对跳掷。“檐露”六字作对写景。又自命周郎。“长颦”十字甚新。（《乔大壮手批〈片玉集〉》）
荔枝香
照水残红零乱，风唤去。尽日恻恻轻寒，帘底吹香雾。黄昏客枕无憀，细响当窗雨。看两两相依燕新乳。
楼下水，渐绿遍行舟浦。暮往朝来，心逐片帆轻举。何日迎门，小槛朱笼报鹦鹉。共剪西窗蜜炬。
◎横空一鸟度，照水百花然。（唐虞世南《侍宴应诏赋得前字》）
◎恻恻轻寒剪剪风，小梅飘雪杏花红。（唐韩偓《夜深》）
◎楼头曲宴仙人语，帐底吹笙香雾浓。（唐李贺《秦宫诗》）
◎岁穷归未得，心逐片帆还。（唐郑谷《登杭州城》）
◎何当共剪西窗烛，却话巴山夜雨时。（唐李商隐《夜雨寄北》）
荔枝香
夜来寒侵酒席，露微泫。舄履初会，香泽方熏，无端暗雨催人，但怪灯遍帘卷。回顾始觉惊鸿去云远。
大都世间最苦惟聚散，到得春残，看即是、开离宴。细思别后，柳眼花须更谁剪，此怀何处消遣。
◎翩若惊鸿，婉若游龙。（三国魏曹植《洛神赋》）
◎花须柳眼各无赖，紫蝶黄蜂俱有情。（唐李商隐《二月二日》）
◆柳词云：“算人生、悲莫悲于轻别。”又云：“置之怀袖时时看。”此从古乐府出。美成词云：“大都世间最苦惟聚散。”乃得此意。（清陈锐《袌碧斋词话》）
渔家傲
几日轻阴寒恻恻，东风急处花成积。醉踏阳春怀故国，归未得，黄鹂久住如相识。
赖有蛾眉能暖客，长歌屡劝金杯侧。歌罢月痕来照席，贪欢适，帘前重露成涓滴。
◎长安女儿踏春阳，无处春阳不断肠。舞袖弓腰浑忘却，蛾眉空带九秋霜。（唐段成式《酉阳杂俎》前集卷十四）
◎好是春风湖上亭，柳条藤蔓系离情。黄莺久住浑相识，欲别频啼四五声。（唐戎昱《移家别湖上亭》）
◎罢琴惆怅月照席，几岁寄我空中书。（唐杜甫《送孔巢父谢病归游江东兼呈李白》）
◎重露成涓滴，稀星乍有无。（唐杜甫《倦夜》）
◆美成“春恨”《渔家傲》，以“黄鹂久住如相识”、“重露成涓滴”作结，有离钩三寸之妙。（清刘体仁《七颂堂词绎》）
◆“醉”字倒提，“金杯侧”逆挽。（陈洵《抄本海绡说词》）
◆起处急拍哀弦。（《乔大壮手批〈片玉集〉》）
浣溪沙
楼上晴天碧四垂，楼前芳草接天涯，劝君莫上最高梯。
新笋已成堂下竹，落花都上燕巢泥。忍听林表杜鹃啼。
◎交亲书断竟不到，忍听黄昏杜宇啼。（五代南唐李中《锺陵禁烟寄从弟》）
一落索
杜宇思归声苦，和春催去。倚栏一霎酒旗风，任扑面桃花雨。
目断陇云江树，难逢尺素。落霞隐隐日平西，料想是分携处。
◎千里莺啼绿映红，水村山郭酒旗风。（唐杜牧《江南春绝句》）
◎况是青春日将暮，桃花乱落如红雨。（唐李贺《将进酒》）
◎亭皋木叶下，陇首秋云飞。（南朝柳恽《捣衣诗》）
◎天际识归舟，云中辨江树。（南朝谢朓《之宣城郡出新林浦向板桥》）
◎尺素：见《如梦令》“门外迢迢行路”。
苏幕遮
燎沈香，消溽暑。鸟雀呼晴，侵晓窥檐语。叶上初阳干宿雨，水面清圆，一一风荷举。
故乡遥，何日去。家住吴门，久作长安旅。五月渔郎相忆否，小檝轻舟，梦入芙蓉浦。
◎临池清溽暑，开幌望高秋。（南朝沈约《休沐寄怀》）
◎窥檐燕争入，穿林鸟乱飞。（隋炀帝《晚春》）
◎风荷：司空图《王官二首》：“风荷似醉和花舞，沙鸟无情伴客闲。”
◆上阕，若有意，若无意，使人神眩。（清周济《宋四家词选》）
◆不必以词胜，而词自胜。风致绝佳，亦见先生胸襟恬淡。（清陈廷焯《云韶集》）
◆美成《青玉案》（当作《苏幕遮》）词：“叶上初阳干宿雨，水面清圆，一一风荷举。”此真能得荷花之神理者，觉白石《念奴娇》、《惜红衣》二词，犹有隔雾看花之恨。（王国维《人间词话》）
满江红
昼日移阴，揽衣起、春帷睡足。临宝鉴、绿云撩乱，未忺妆束。蝶粉蜂黄都褪了，枕痕一线红生肉。背画栏、脉脉悄无言，寻棋局。
重会面，犹未卜。无限事，萦心曲。想秦筝依旧，尚鸣金屋。芳草连天迷远望，宝香熏被成孤宿。最苦是、蝴蝶满园飞，无人扑。
◎绿云扰扰，梳晓鬟也。（唐杜牧《阿房宫赋》）
◎未忺：犹言未喜、未欲。
◎莫近弹棋局，中心最不平。（唐李商隐《无题》）
◎心曲，心之委曲也。（《诗经·秦风·小戎》“在其板屋，乱我心曲”郑笺）
◆杨东山言《道藏经》云：“蝶交则粉退，蜂交则黄退。”周美成词云：“蝶粉蜂黄浑退了。”正用此也。而说者以为宫妆，且以退为褪，误矣。（宋罗大经《鹤林玉露》卷十四）
◆苕溪云：“蝶粉蜂黄都过”，“过”字乃“褪”字。蝶粉蜂黄，宫中时妆。宋子京《蝶恋花》词“泪落胭脂，界破蜂黄浅”，则知方睡起时，宫妆褪尽，所见唯一线枕痕。如以蜂蝶时节都过，与下句不属，兼卒章蝶飞相发，此说可据矣。罗鹤林《道藏经》：“粉退”、“黄退”，谓美成词乃“退”字，非“褪”字，其说更确。无言寻棋局，无心扑蝴蝶，思路绝灵。（《草堂诗馀正集》）
◆美成能作景语，不能作情语；能入丽字，不能入雅字；以故价微劣于柳。然至“枕痕一线红生肉”；“唤起两眸清炯炯，泪花落枕红棉冷”；其形容睡起之妙，真能动人。（明王世贞《弇州山人词评》）
◆美成词“蝶粉蜂黄都褪了”，宋祁词“泪落胭肢，界破蜂黄浅”，则知宫中时妆有时褪尽也。（清沈雄《古今词话》）
忆旧游
记愁横浅黛，泪洗红铅，门掩秋宵。坠叶惊离思，听寒螀夜泣，乱雨潇潇。凤钗半脱云鬓，窗影烛光摇。渐暗竹敲凉，疏萤照晚，两地魂消。
迢迢。问音信，道径底花阴，时认鸣镳。也拟临朱户，叹因郎憔悴，羞见郎招。旧巢更有新燕，杨柳拂河桥。但满目京尘，东风竟日吹露桃。
◎倚瑟红铅湿，分香翠黛嚬。（唐温庭筠《江南曲》）
◎后岁馀，崔已委身于人，张亦有所娶。适经所居，乃因其夫言于崔，求以外兄见。夫语之，而崔终不为出。张怨念之诚，动于颜色。崔知之，潜赋一章，词曰：“自从消瘦减容光，万转千回懒下床；不为旁人羞不起，为郎憔悴却羞郎。”竟不之见。（唐元稹《会真记》）
◎藤垂戟户，柳拂河桥。（唐韩偓《春昼》）
◎京尘：陆机《为顾彦先赠妇诗》：“京洛多风尘，素衣化为缁。”
◆一起下个“记”字，后来下个“听”字。“新燕”“东风”是题旨。有以“门掩秋宵”明说是秋。寒蛩疏萤，秋宵物类，疑是错简，则虚字何往。“因郎”二句，散活尖酸过崔氏语。（《草堂诗馀正集》）
◆“旧巢”下，如琴曲泛音，尽而不尽。美成词是此等笔意处最难到，玉田亦似十分模拟者。（刘麟生《词絜》）
◆无限凄凉，炼字炼句，精劲绝伦。（清陈廷焯《云韶集》）
◆此词似有弦外之音，疑作于元丰末、元佑初，将出都教授庐州之前。盖其时哲宗以冲龄继位，高太后主政，逐新党，起旧党，司马光、吕公着相继为相，以次召复昔之被摈者，是“旧巢更有新燕”也。十载之后，哲宗亲政，又逐旧党而起新党，清真自溧水召还，赋《瑞龙吟》则云“定巢燕子，归来旧处”，两相印证，托意自见。方旧党得政之初，亦稍招揽新党之操两可而非居高位者，若蔡肇本出王安石门下，至是复交结苏轼诸人是也。大抵清真不为所动，词云：“也拟临朱户，叹因郎憔悴，羞见郎招。”或即指此。观其后来《重进汴都赋表》自称“旋遭时变，不能俯仰取容，自触罢废”；而楼钥《清真先生文集序》亦谓“未几神宗上宾，公亦低徊不自表襮”。则所谓“羞见郎招”者，非无故也。王国维《清真先生遗事》云：“先生于熙宁、元佑两党均无依附，其于东坡为故人子弟。哲宗初，东坡起谪籍，掌两制，时先生尚留京师，不闻有往复之迹。”按清真实右熙宁变法，属新党，观《汴都赋》及《田子茂墓志铭》可证，非无依附，惟事功不着，故知之者鲜耳。东坡祇长清真二十岁，清真叔父邠与东坡交好，是所谓故人子弟也。元佑初东坡复起时，清真尚在太学正任，不容不相知，然而无交往之迹者，其“羞见郎招”欤？抑道不同不相为谋欤？文献无征，不可知矣。（罗忼烈《清真集笺注》）
宴清都
地僻无钟鼓，残灯灭，夜长人倦难度。寒吹断梗，风翻暗雪，洒窗填户。宾鸿谩说传书，算过尽、千俦万侣。始信得、庾信愁多，江淹恨极须赋。
凄凉病损文园，徽弦乍拂，音韵先苦。淮山夜月，金城暮草，梦魂飞去。秋霜半入清镜，叹带眼、都移旧处。更久长、不见文君，归时认否。
◎庾信愁多：北朝庾信有《愁赋》，见南宋叶廷珪《海录碎事》卷九下《愁乐门》引。
◎江淹恨极：江淹有《恨赋》，见《文选》卷十六。
◎文园：司马相如汉武帝时拜孝文园令，故称文园。
◎徽弦：琴徽也。琴上表识抚抑之处或琴轸系弦之绳，皆谓之徽，泛言之则琴弦也。
◎不知明镜里，何处得秋霜。（唐李白《秋浦歌》）
◎百日数旬，革带常应移孔。（南朝沈约《与徐勉书》）《西昆酬唱集》
◆美成词，乍近之觉疏朴苦涩，不甚悦口，含咀久之，则舌本生津。（刘麟生《词絜》）
◆词中用事、使人姓名，须委曲，得不用出最好。清真词多要两人名对使，亦不可学也。如《宴清都》云“庾信愁多，江淹恨极”；《大酺》云“兰成憔悴，卫玠清羸”；《过秦楼》云“才减江淹，情伤荀倩”之类是也。（宋沈义父《乐府指迷》）
◆曰文园，曰文君，似为旅宦思家之作。或别有所托，亦未可知。而词旨自尔凄然欲绝。（清黄苏《蓼园词选》）
玉楼春
桃溪不作从容住，秋藕绝来无续处。当时相候赤栏桥，今日独寻黄叶路。
烟中列岫青无数，雁背夕阳红欲暮。人如风后入江云，情似雨馀黏地絮。
◆风云入江散难聚，雨絮沾地牢不解，即“秋藕”句意，而味之有无迥别。（《草堂诗馀正集》）
◆按东坡有《点绛唇》词咏天台云：“醉漾轻舟……乱红如雨，不记来时路。”盖全用刘阮天台事也，今并附于此。按美成由秘书监徽猷阁待制出知顺昌，是其被出后，借题寄托也。东坡亦由翰林学士被谪，其《点绛唇》一词，亦其寓意耳。是皆工于写意者。（清黄苏《蓼园词选》）
◆只赋天台事，态浓意远。（清周济《宋四家词选》）
◆《渔隐丛话》曰：“少游《踏莎行》为郴州旅舍作也。山谷曰：此词高绝，但斜阳暮为重出。欲改斜阳为帘栊。范元实曰：只看孤馆闭春寒，似无帘栊。山谷曰：亭传虽未有帘栊，有亦无碍。范曰：词本摹写牢落之状，若曰帘栊，恐损初意。今《郴州志》竟改作斜阳度。余谓斜阳属日，暮属时，不为累，何必改。东坡“回首斜阳暮”，美成“雁背夕阳红欲暮”，可法也。”按引东坡、美成语是也。分属时日，尚欠明析，《说文》：“莫，日且冥也，从日在茻中。”今作暮者俗也。是斜阳为日斜时，暮为日入时，言自日昃至暮，杜鹃之声亦云苦矣。山谷未解暮字，遂生轇轕。（清宋翔凤《乐府馀论》）
◆美成词有似拙实工者，如《玉楼春》结句云：“人如风后入江云，情似雨馀黏地絮。”上言人不能留，下言情不能已，呆作两譬，别饶姿态，却不病其板，不病其纤，此中消息难言。（清陈廷焯《白雨斋词话》）
◆上句人不能留，下句情不能已。平常意写得姿态如许。（清陈廷焯《词则·大雅集》二评结拍）
◆只纵笔直写，情味愈出。（清陈廷焯《云韶集》）
◆上阕大意已足，下阕加以渲染，愈见精采。（陈洵《抄本海绡说词》）
◆此词当是元佑四年任满去庐州，祖帐留别时付声歌之作，味“今日独寻黄叶路”一语，其行当在秋冬间。《远游》诗云：“淮西渡两桨，江左随一鸥。苦嗟波涛窄，所至胶吾舟。借问舟中人，流转何时休……”首言渡淮，别庐而去也，以下皆伤行役之言，似与此词同时之作；“流转何时休”，则又“人如风后入江云”耳，诗显词隐，可以互参。（罗忼烈《清真集笺注》）
还京乐
禁烟近，触处浮香秀色相料理。正泥花时候，奈何客里，光阴虚费。望箭波无际，迎风漾日黄云委。任去远，中有万点相思清泪。
到长淮底。过当时楼下，殷勤为说、春来羇旅况味。堪嗟误约乖期，向天涯、自看桃李。想而今、应恨墨盈笺，愁妆照水。怎得青鸾翼，飞归教见憔悴。
◎触处：犹言到处。
◎料理：犹言逗引。
◎河洲多沙尘，风悲黄云委。（南朝谢灵运《拟魏太子邺中集》）
◎当时楼下水，今日到何处。（唐杜牧《题安州浮云寺楼寄湖州张郎中》）
◆陈匪石说：此篇乃用古文笔法。（《乔大壮手批〈片玉集〉》）
◆词情哀怨，与《宴清都》同调。过遍：“到长淮底，过当时楼下，殷勤为说、春来羁旅况味。”似是别庐州、初至荆州之作。《玉楼春》庐州惜别词有“今日独寻黄叶路”之语，则时在秋冬间；此云“春来”，则次年春抵荆也。清康熙敕编《骈字类编》卷一三五“黄云”条引《物类相感志》云：“襄阳石梁山出云应验符合，白云起定雨，黄云起则风。”盖风土早有此说。词中“迎风漾日黄云委”之句，未知是否暗用襄阳黄云事，若然，则作于荆南无疑也。（罗忼烈《清真集笺注》）
倒犯
霁景对霜蟾乍升，素烟如扫。千林夜缟，徘徊处、渐移深窈。何人正弄、孤影蹁跹，西窗悄。冒霜冷貂裘，玉斝邀云表。共寒光，饮清醥。
淮左旧游，记送行人，归来山路窵。驻马望素魄，印遥碧，金枢小。爱秀色初娟好，念漂浮、绵绵思远道。料异日宵征，必定还相照。奈何人自衰老。
◎我歌月徘徊，我舞影零乱。（唐李白《月下独酌》）
◎淮左旧游：谓教授庐州旧事。
◎窵：深远貌。
◎金枢：西方月没之处。（《文选》木华《海赋》“大明辔于金枢之穴”吕延济注）
◎青青河边草，绵绵思远道。”（乐府古辞《饮马长城窟行》）
◆此词亦多抑郁之情，味其“淮左旧游”等语，似亦客荆州时有怀合肥之作。（罗忼烈《清真集笺注》）
少年游荆州作
南都石黛扫晴山，衣薄耐朝寒。一夕东风，海棠花谢，楼上卷帘看。
而今丽日明如洗，南陌暖雕鞍。旧赏园林，喜无风雨，春鸟报平安。
◎南都石黛，最发双蛾；北地燕支，偏开两靥。（南朝徐陵《玉台新咏序》）
◎耐：与奈通用。
◎海棠花在否，侧卧卷帘看。（唐韩偓《懒起》）
◎殷勤陌上日，为客暖征鞍。（宋王安石《送丁廓秀才三首》）
◆教授庐州，旋复流转荆州，侘傺无聊，稍捐绮思，词境亦渐由软媚而入于凄惋。例如《少年游》“荆州作”（词略），看似清丽，而弦外多凄抑之音。（龙沐勋《清真词叙论》）
点绛唇
台上披襟，快风一瞬收残雨。柳丝轻举，蛛网黏飞絮。
极目平芜，应是春归处。愁凝伫，楚歌声苦，村落黄昏鼓。
◎楚襄王游于兰台之宫，宋玉、景差侍，有风飒然而至，王乃披襟而当之曰：“快哉此风，寡人所与庶人共者邪？”（《文选》宋玉《风赋》）
◎落絮游丝亦有情，随风照日宜轻举。（唐杜甫《白丝行》）
◆此词凄抑甚于《少年游》“荆州作”，漂泊幽寂之思，溢于言表，当是同时之作。案“楚歌”一语，可泛用，亦可专指，此则专指楚人之歌也。刘禹锡《竹枝词序》云：“四方之歌，异音而同乐。岁正月，余来建平，里中儿联歌《竹枝》，吹短笛击鼓以赴节，歌者扬袂睢舞，以曲多为贤。聆其音，中黄锺之羽，卒章如吴声，虽伧儜不可分，而含思宛转，有淇澳之艳。昔屈原居沅、湘间，其民迎神，词多鄙陋，乃作《九歌》，到于今荆楚鼓舞之。故余亦作《竹枝词》九篇，俾善歌者扬之。”梦得以永贞革新之故，被贬荆楚十年，清真以新党被逐，流落荆南，殆有同感，故闻楚歌而觉其声苦也。（罗忼烈《清真集笺注》）
扫花游
晓阴翳日，正雾霭烟横，远迷平楚。暗黄万缕，听鸣禽按曲，小腰欲舞。细绕回堤，驻马河桥避雨。信流去，想一叶怨题，今在何处。
春事能几许，任占地持杯，扫花寻路。泪珠溅俎，叹将愁度日，病伤幽素。恨入金徽，见说文君更苦。黯凝伫，掩重关、遍城钟鼓。
◎寒城一以眺，平楚正苍然。（南朝谢朓《宣城郡内登望》）
◎唐小说记红叶事凡四。一《本事诗》：顾况在洛，乘间与一二诗友游苑中，流水上得大梧叶题诗云：“一入深宫里，年年不见春。聊题一片叶，寄与有情人。”况明日于上流亦题云：“愁见莺啼柳絮飞，上阳宫女断肠时。君恩不禁东流水，叶上题诗寄与谁？”后十馀日，客来苑中，又于叶上得诗以示况，曰：“一叶题诗出禁城，谁人酬和独含情？自嗟不及波中叶，荡漾乘春取次行。”又明皇代，以杨妃、虢国宠盛，宫娥皆衰悴，不愿备掖庭，尝书落叶随御沟水流出云：“旧宠悲秋扇，新恩寄早春。聊题一片叶，将寄接流人。”顾况闻而和之，既达圣听，遣出禁内人不少，或有五使之号。况所和即前四句也。其二，《云溪友议》：卢渥舍人应举之岁，偶临御沟，见红叶上有诗云：“流水何太急，深宫尽日闲；殷勤谢红叶，好去到人间。”其三，《北梦琐言》：进士李茵尝游苑中，见红叶自御沟流出，上题诗曰……（与卢渥诗同）。其四，《玉溪编事》：侯继图秋日于大慈恩寺倚阑楼上，忽木叶飘坠，上有诗曰：“拭翠敛愁蛾，为郁心中事。搦笔下庭除，书作相思字。此字不书名，此字不书纸。书向秋叶上，愿逐秋风起。天下有情人，尽解相思死。”余意前三则本只一事，而传记者各异耳。刘斧《青琐》中有《流红记》，最为鄙妄，盖窃取前说，而易其名为于佑云。本朝词人罕用此事，惟周清真乐府两用之，《扫花游》云：“随流去，想一叶怨题，今到何处？”《六丑》咏落花云：“飘流处莫趁潮汐，恐断红上有相思字，何由见得。”脱胎换骨之妙极矣。（庞元英《谈薮》）
◎咽咽学楚吟，病骨伤幽素。（唐李贺《伤心行》）
◆结句须要放开，含有馀不尽之意。以景结情最好，如清真之“断肠院落，一帘风絮”；又“掩重关遍城钟鼓”之类是也。（宋沈义父《乐府指迷》）
◆词秾意稳。（《草堂诗馀正集》）
◆宛雅幽怨，梅溪全祖此种。（清陈廷焯《词则大雅集》二）
◆词中四声句最为着眼，如《扫花游》之起句，《渡江云》之第二句，《解连环》、《暗香》之收句是也。又如《琐窗寒》之“小唇秀靥”、“冷熏沁骨”，《月下调》之“品高调侧”，美成、君特无不用上平去入，乃词中之金科玉律。今人随手乱填又何也？（清陈锐《袌碧斋词话》）
◆微雨春阴，绕堤驻马，闲闲写景。“信流去”陡接，“怨题”逆出。“任占地持杯，扫花寻路”，言任是如此，春亦无多耳；缩入上句。“看将愁度日”，再推进一层，如此则日日好春，亦只是愁，而春事之多少，更不足问矣。“文君更苦”，复从对面反逼“遍城钟鼓”，游思缥缈，弥见沉郁。（陈洵《抄本海绡说词》）
◆词中有“平楚”、“回堤”，明是客荆州时作。“叹将愁度日，病伤幽素，恨入金徽，见说文君更苦”，与《宴清都》之“凄凉病损文园，徽弦乍拂，音韵先苦”，“更久长不见文君，归时认否”，怀抱正同。而两词之文君，所指亦同也。《宴清都》云“地僻无钟鼓”，此云“遍城钟鼓”，动静虽殊境，而凄苦亦同。（罗忼烈《清真集笺注》）
风流子
枫林凋晚叶，关河迥、楚客惨将归。望一川暝霭，雁声哀怨，半规凉月，人影参差。酒醒后、泪花消凤蜡，风幕卷金泥。砧杵韵高，唤回残梦，绮罗香减，牵起馀悲。
亭皋分襟地，难拚处、偏是掩面牵衣。何况怨怀长结，重见无期。想寄恨书中，银钩空满，断肠声里，玉筯还垂。多少暗愁密意，惟有天知。
◎画帘朱箔，惆怅卷金泥。（五代李煜《临江仙》）
◎魏甄后面白，泪双垂如玉筯。（《白氏六帖》）
◆炼字下语，最是紧要。如说桃，不可直说破桃，须用红雨、刘郎等字；如咏柳，不可直说破柳，须用章台、灞岸等字。又用事，如曰“银钩空满”，便是书了，不必更说书字；“玉筯双垂”，便是泪了，不必更说泪。（宋沈义父《乐府指迷》）
◆“花销凤蜡”、“幕卷金泥”，自是以待制出知顺昌时作。而恋主之情，婉曲周至。至“惟有天知”字，其心亦苦矣。（清黄苏《蓼园词选》）
◆此词四句对偶凡三处，句调皆变换不同。又云：通篇一气衔贯。（《唐宋名家词选》引夏敬观《评清真集》）
◆《遗事》云：“先生少年曾客荆州……《风流子》词云：‘楚客惨将归。’均此时作也。其时当在教授庐州之后，知溧水之前。”审如是，当为元佑七年秋间知溧水命下，将离荆州时作。《虞美人》“廉纤小雨”阕，似亦同时之制；而《红罗袄》有“楚客忆江蓠”语，则新别有所思而作也。（罗忼烈《清真集笺注》）
虞美人
廉纤小雨池塘遍，细点看萍面。一双燕子守朱门，比似寻常时候易黄昏。
宜城酒泛浮香絮，细作更阑语。相将羇思乱如云，又是一窗灯影两愁人。
◎廉纤晚雨不能晴，池岸草间蚯蚓鸣。（唐韩愈《晚雨》）
◎气凉先动竹，点细未开萍。（唐李商隐《细雨》）
◎襄阳郡宜城县：宜城故城汉县，在今县南，其地出美酒。（宋乐史《太平寰宇记》）
◎感时兼惜别，羇思自纷纷。（唐刘商《赋得月下闻蛩送别》）
玉楼春
大堤花艳惊郎目，秀色秾华看不足。休将宝瑟写幽怀，坐上有人能顾曲。
平波落照涵赪玉，画舸亭亭浮澹渌。临分何以祝深情，只有别愁三万斛。
◎大堤在襄阳府城外。（《一统志》）
◎朝发襄阳城，暮至大堤宿；大堤诸女儿，花艳惊郎目。（《清商曲·襄阳乐》）
◎顾曲：见《意难忘》“未怕周郎”注。
◎妇女马上笑，颜如赪玉盘。（唐李白《幽州胡马客歌》）
◆结笔大处，非周不能。（《乔大壮手批〈片玉集〉》）
◆此别荆州时作，大堤祖帐，平波落日，绿水维舟，词意分明。（罗忼烈《清真集笺注》）
红罗袄
画烛寻欢去，羸马载愁归。念取酒东垆，尊罍虽近，采花南浦，蜂蝶须知。
自分袂、天阔鸿稀，空怀梦约心期。楚客忆江蓠，算宋玉、未必为秋悲。
◎心期不会面，怀之成首疾。（南朝何逊《刘博士江丞朱从事同顾不值作诗云尔》）
◎不学汉臣栽苜蓿，空教楚客咏江蓠。（唐李商隐《九日》）
◎悲哉秋之为气也，萧瑟兮草木摇落而变衰。（《楚辞》宋玉《九辩》）
◆《风流子》云：“枫林凋晚叶，关河迥、楚客惨将归。”是将去荆南之作。此云：“楚客忆江蓠。”是别后有忆而作，词情凄怨与客江陵诸篇同调，似是知溧水前、甫离荆时作，故与溧水及以后之作，格调殊异。（罗忼烈《清真集笺注》）
满庭芳夏日溧水无想山作
风老莺雏，雨肥梅子，午阴嘉树清圆。地卑山近，衣润费炉烟。人静乌鸢自乐，小桥外、新绿溅溅。凭栏久，黄芦苦竹，拟泛九江船。
年年，如社燕，飘流瀚海，来寄修椽。且莫思身外，长近尊前。憔悴江南倦客，不堪听、急管繁弦。歌筵畔，先安簟枕，容我醉时眠。
◎溧水：今南京市东南之溧水县，宋代与上元、江宁、句容、溧阳同属江宁府。
◎韩熙载读书堂在溧水无想寺中。熙载集有赠寺僧诗：“无想景幽远，山屏四面开。凭师领鹤去，待我挂冠来。药为依时采，松宜绕舍栽。林泉自多兴，不是效刘雷。”盖寺以山为名也。（宋周应合《景定建康志》卷二十一）
◎露蔓虫丝多，风蒲燕雏老。（唐杜牧《赴京初入汴口晓景即事先寄兵部李郎中》）
◎绿垂风折笋，红绽雨肥梅。（唐杜甫《陪郑广文游何将军山林》）
◎住近湓江地低湿，黄芦苦竹绕宅生。（唐白居易《琵琶行》）
◎九江船：用唐白居易《琵琶行》事。
◎社燕：立春后第五戊日为春社，立秋后第五戊日为秋社。燕以春社前后来，秋社前后去，故称社燕。
◎莫思身外无穷事，且尽生前有限杯。（唐杜甫《绝句漫兴九首》）
◆词中多有句中韵，人多不晓，不惟读之可听，而歌时最叶韵应拍，不可以为闲字而不押。如《木兰花慢》云：“倾城尽寻胜去”，“城”字是韵；又如《满庭芳》过处“年年如社燕”，“年”字是韵，不可不察也。（宋沈义父《乐府指迷》）
◆“费”：周美成“衣润费炉烟”，谢勉仲“心情费消遣”，晏小山“莫向花笺费泪行”，本于“学书费纸”之“费”。（清沈雄《古今词话》）
◆“衣润费炉烟”，景语也，景在“费”字。（《草堂诗馀正集》引沈际飞语）
◆通首疏快，实开南宋诸公之先声。“人静乌鸢乐”，杜句也；“黄芦苦竹”，出香山《琵琶行》。（清许昂霄《词综偶评》）
◆（“人静”等二句）体物入微，夹入上下文中，似褒似贬，神味最远。（清周济《宋四家词选》）
◆“黄芦苦竹”，此非词家所常设字面，至张玉田《意难忘》词尤特见之，可见当时推许大家者自有在，决非后人以土泥脂粉为词耳。（清初先、程洪《词洁》）
◆美成词有前后若不相蒙者，正是顿挫之妙。如《满庭芳》上半阕云：“人静乌鸢自乐，小桥外新绿溅溅。凭阑久，黄芦苦竹，拟泛九江船。”正拟纵乐矣，下忽接云：“年年如社燕，飘流瀚海，来寄修椽。且莫思身外，长近樽前。憔悴江南倦客，不堪听急管繁弦。歌筵畔，先安簟枕，容我醉时眠。”是乌鸢虽乐，社燕自苦，九江之船，卒未尝泛。此中有多少说不出处，或是依人之苦，或有患失之心。但说得虽哀怨，却不激烈，沉郁顿挫中别饶蕴藉。后人为词，好作尽头语，令人一览无馀，有何趣味？（清陈廷焯《白雨斋词话》）
◆乌鸢自乐，社燕自苦，九江之船卒未尝泛。沉郁顿挫中别饶蕴藉。（清陈廷焯《词则·大雅集》）
◆起笔绝秀，以意胜，不以词胜。笔墨真高，亦凄恻，亦疏狂。（清陈廷焯《云韶集》）
◆“地卑”二句，觉《离骚》廿五，去人不远；“且莫”二句，杜诗韩笔。（清谭献《谭评词辨》）
◆周美成云：“流潦妨车毂”；又云：“衣润费炉烟”；辛幼安云：“不知筋骨衰多少，祗觉新来懒上楼”。填词者试于此消息之。（清谭献《复堂词》自序）
◆此必其出知顺昌后作。前三句见春光已去。“地卑”至“九江船”，言其地之僻也。“年年”三句，见宦情如逆旅。“且莫思”句至末，写其心之难遣也。末句妙于语言。（清黄苏《蓼园词选》）
◆最颓唐，语最含蓄。（梁令娴梁令娴《艺蘅馆词选》引梁启超云）
◆方喜“嘉树”，旋苦“地卑”；正羡“乌鸢”，又怀芦竹。人生苦乐万变，年年为客，何时了乎！“且莫思身外”，则一齐放下。“急管繁弦”，徒增烦恼，固不如醉眠之自在耳。词境静穆，想见襟度，柳七所不能为也。又云：层层脱卸，笔笔钩勒，面面圆成。（陈洵《抄本海绡说词》）
◆此首在溧水作。上片写江南初夏景色，极细密；下片抒飘流之哀，极宛转。“风老”二句，实写景物之美。莺老梅肥，绿阴如幄，其境可想。“地卑”二句，承上，言所处之幽静。江南四月，雨多树密，加之地卑山近，故湿重衣润而费炉烟，是静中体会之所得。“人静”句，用杜诗，增一“自”字，殊有韵味。“小桥”句，亦静境。“凭阑久”，承上。“黄芦”句，用白香山诗，言所居卑湿，恐如香山当年之住湓江也。换头，自叹身世，文笔曲折。叹年年如秋燕之飘流。“且莫思”句，以撇作转，劝人行乐，意自杜诗“莫思身外无穷事，且尽尊前有限杯”出。“憔悴”两句，又作一转，言虽强抑悲怀，不思身外，但当筵之管弦，又令人难以为情。“歌筵畔”一句，再转作收。言愁思无已，惟有借醉眠以了之也。（唐圭璋《唐宋词简释》）
隔浦莲中山县圃姑射亭避暑作
新篁摇动翠葆，曲径通深窈。夏果收新脆，金丸落、惊飞鸟。浓翠迷岸草，蛙声闹，骤雨鸣池沼。
水亭小，浮萍破处，帘花檐影颠倒。纶巾羽扇，困卧北窗清晓。屏里吴山梦自到，惊觉，依然身在江表。
◎曲径通幽处，禅房花木深。（唐常建《题破山寺后禅院》）
◎金丸落飞鸟，夜入琼楼卧。”（唐李白《少年子》。词以金丸喻黄梅）
◎浮萍破处见山影，小艇归时闻草声。（宋张先《西溪》）
◎言夏月虚闲，高卧北窗之下，清风飒至，自谓羲皇上人。（《晋书·陶潜传》）
◆果如丸，巧喻。“浮萍”句，小而致。（《草堂诗馀正集》）
◆自起句至换头第三句，皆“惊觉”后所见。“纶巾”、“困卧”，却用逆叙。“身在江表”，“梦到吴山”；船且到，风辄引去。仙乎仙乎，周词固善取逆势，此则尤幻者。（陈洵《抄本海绡说词》）
◆此句（“帘花檐影”）论者颇多，《渔隐丛话》云：“周美成：‘水亭小，浮萍破处，檐花帘影颠倒。’按少陵诗‘灯前细雨檐花落’，美成用此，檐花二字，全与出处意不合。”王楙《野客丛书》卷十周侍郎词意条非之曰：“苕溪渔隐谓周侍郎词‘浮萍破处，檐花帘影颠倒’，‘檐花’二字用杜少陵‘灯前细雨檐花落’，与出处意不相合。又赵次公注杜少陵诗，引刘邈‘檐花初照日’之语。仆谓二说皆考究未至。少陵檐花落三字，原有所自，丘迟诗曰：‘共取落檐花。’何逊诗曰：‘燕子戏还飞，檐花落枕前。’少陵用此语。赵次公但见刘邈有此二字，引以证杜诗；渔隐但见杜诗有此二字，引以证周词。不知刘邈之先，已有檐花落三字矣。李白诗‘檐花落酒中’，李暇亦有‘檐花照月莺对栖’之语，不但老杜也。详味周用‘檐花’二字，于理无碍，渔隐谓与出处不合，殆胶于所见乎？大抵词人用事圆转，不在深泥出处，其纽合之工，出于一时自然之趣。”杨慎《词品》云：“杜诗‘灯前细雨檐花落’，注谓檐下之花，恐非，盖谓檐前雨映灯光如花尔。后人不知，改作‘檐前细雨灯花落’，则直致无味矣。宋人小词多用檐花字，周美成云：‘浮萍破处，檐花帘影颠倒。’又云‘檐花细雨照芳塘’，多不悉记。”毛本云：“‘帘花檐影’，一作‘檐花帘影’。……（此处抄杨慎语，从略）《花庵词选》作‘帘花檐影’，今从之。”沈雄《古今词话》云：“美成词‘浮萍破处，檐花帘影颠倒’，谢无逸词‘檐花细雨照芳塘’，以檐间画花为是，非雨花也。”陈洵《抄本海绡说词》云：“‘檐花帘影’，从萍破处见。盖晚灯未灭，所以有檐花；风动帘开，所以有帘影。若作‘帘花檐影’，兴趣索然矣。胡仔固是胶柱鼓瑟，王楙又愈引愈远，可惜于此佳趣都未领会。”（罗忼烈《清真集笺注》）
鹤冲天溧水长寿乡作
梅雨霁，暑风和，高柳乱蝉多。小园台榭远池波，鱼戏动新荷。
薄纱厨，轻羽扇，枕冷簟凉深院。此时情绪此时天，无事小神仙。
◎鱼戏新荷动，鸟散馀花落。（南朝谢朓《游东田》）
◎有句闲富贵，无事小神仙。（宋魏野《述怀》）
◆此词并无深致，远逊溧水他作，故陈本不收，毛氏所见《清真集》亦不载。然《乐府雅词·补遗》下录之，《景定建康志》卷三十七复采之以实溧水乐府，当非伪托，词题亦出自注也。盖即事之篇，不免稍率耳，下一首亦然。（罗忼烈《清真集笺注》）
鹤冲天
白角簟，碧纱厨，梅雨乍晴初。谢家池畔正晴虚，香散嫩芙蕖。
日流金，风解愠，一弄素琴歌舞。慢摇纨扇诉花笺，吟待晚凉天。
◎白角簟：竹席之色白者。罗邺《白角簟》：“叠玉骈珪巧思长，露华烟魄让清光。”曹松亦有《白角簟》诗云：“角簟工夫已到头，夏来全占满床秋。”松又有《碧角簟》诗，则谓青竹席也，见《浣溪沙》“薄薄纱厨”阕笺引。
◎谢家：谢娘家，犹言倡家也。
◎十日代出，流金铄石些。（《楚辞·招魂》）
◎舜弹五弦之琴，歌《南风》之诗，其诗曰：“南风之熏兮，可以解吾民之愠兮；南风之时兮，可以阜吾民之财兮。”（《孔子家语》）
风流子
新绿小池塘，风帘动、碎影舞斜阳。羡金屋去来，旧时巢燕，土花缭绕，前度莓墙。绣阁凤帏深几许，听得理丝簧。欲说又休，虑乖芳信，未歌先咽，愁近清觞。
遥知新妆了，开朱户、应自待月西厢。最苦梦魂，今宵不到伊行。问甚时说与，佳音密耗，寄将秦镜，偷换韩香。天便教人，霎时厮见何妨。
◎新绿：据强焕《题周美成词》“又睹新绿之池”，知池在县治后圃，其名为清真所号。
◎土花：苔也。
◎未歌先敛，欲笑还颦，最断人肠。（宋欧阳修《诉衷情》）
◎是夕红娘复至，持彩笺以授张曰：“崔所命也。”题其篇曰《明月三五夜》，其词曰：“待月西厢下，迎风户半开。拂墙花影动，疑是玉人来。”（唐元稹《会真记》）
◎如今不是梦，真个到伊行。”（宋晏幾道《临江仙》）
◎不如早睡，今宵梦魂，先到伊行。（宋蔡伸《极相思》）
◎汉秦嘉字士会，陇西人。嘉为上郡椽，其妻徐淑寝疾，还不获而别，赠诗三章，有“宝钗好耀首，明镜可鉴形”之句，妻亦答诗。见《玉台新咏》。《晋书》曰：“韩寿与贾充女私。时西域贡奇香，一着人经月不脱，武帝以赐充，充女盗以予寿。充僚属闻其芬馥，称于充。充知与寿私也，秘之，以女妻寿。”（庾信《燕歌行》：“盘龙明镜饷秦嘉，辟恶生香寄韩寿。”倪璠注引）
◆周美成为江宁府溧水令，主簿之室有色而慧，美成常款洽于尊席之间，世所传《风流子》词，盖所寓意焉。新绿、待月，皆簿厅亭轩之名也。（宋王明清《挥麈馀话》）
◆词中句法要平妥精粹，一曲之中安能句句高妙？只要拍搭衬副得去，于好发挥笔力处极要用工，不可轻易放过，读之使人击节可也。如东坡杨花词云：“似花还似非花，也无人惜从教坠。”又云：“春色三分，二分尘土，一分流水。”如美成《风流子》云：“凤阁绣帏深几许，听得理丝簧。”……此皆平易中有句法。（宋张炎《词源》）
◆词欲雅而正，志之所之，一为情所役，则失其雅正之音。耆卿、伯可不必论，虽美成亦有所不免。如“为伊泪落”；如“最苦梦魂，今宵不到伊行”；如“天便教人，霎时得见何妨”；如“又恐伊寻消问息，瘦损容光”；如“许多烦恼，只为当时，一晌留情”；所谓淳厚日变，成浇风也。（同上）
◆结句须要放开，含有馀不尽之意，以景结情最好。如清真之“断肠院落，一帘风絮”；又“俺重关遍城钟鼓”之类是也。或以情结尾亦好。往往轻而露，如清真之“天便教人，霎时厮见何妨”；又云：“梦魂凝想鸳侣”之类，便无意思。亦是词家病，却不可学也。（宋沈义父《乐府指迷》）
◆此词虽极情致缠绵，然律以名教，恐亦有伤风雅也。（清叶申芗《本事词》）
◆元人沈伯时作《乐府指迷》，于清真词推许甚至。惟以“天便教人，霎时厮见何妨”；“梦魂凝想鸳侣”等句为不可学，则非真能知词者。清真又有句云：“多少暗愁密意，惟有天知”；“最苦梦魂，今宵不到伊行”；“拌今生对花对酒，为伊泪落”。此等语愈朴愈厚，愈厚愈雅，至真之情由性灵肺腑中流出，不妨说尽，而愈无尽。南宋词人如姜白石云：“酒醒波远，政凝想明珰素袜。”庶几近似，然已微嫌刷色。诚如清真等句，惟有学之不能到耳！如曰不可学也，讵必颦眉搔首，作态几许然后出之，乃为可学耶？明以来词纤艳少骨，致斯道为之不尊，未始非伯时之言阶之厉矣。窃尝以刻印比之：自六代作者以萦纡拗折为工，而两汉方正平直之风荡然无复存者，救敝起衰，欲求一丁敬身、黄大易而未易遽得。乃至倚声小道，即亦将成绝学，良可慨夫！（清况周颐《蕙风词话》）
◆“天便教人，霎时厮见何妨”；“花前月下，见了不教归去”。卞急迂妄，各极其妙，美成真深于情者。（清沈谦《填词杂说》）
◆因见旧燕度莓墙而巢于金屋，乃思自身已在凤帏之外，而听别人理丝簧，未免悲咽耳。次阙亦托词以恋主之意，读者不可以辞害意也。（清黄苏《蓼园词选》）
◆“池塘”在“莓墙”外，“莓墙”在“绣阁”外，“绣阁”又在“凤帏”外，层层布景，总为“深几许”三字出力。既非“巢燕”可以任意去来，则相见亦良难矣。“听得”、“遥知”，只是不见，梦亦不到。“见”字绝望，“甚时”转出“见”字。后路千回百折，逼出结句，画龙点睛，破壁飞去矣。（陈洵《抄本海绡说词》）
◆此首写怀人，层次极清。“新绿”三句，先写外景，图画难足。帘影映水，风来摇动，故成碎影，而斜日反照，更成奇丽之景，一“舞”字尤能传神。“羡金屋”四句，写人立池外之所见。燕入金屋，花过莓墙，而人独不得去，一“羡”字贯下四句，且见人不得去之恨，徒羡燕与花耳。“绣阁里”三句，写人立池外之所闻。“欲说”四句，则写丝簧之深情。换头三句，写人立池外之所想，故曰“遥知”。“最苦”两句，更深一层，言不独人不得去，即梦魂亦不得去。“问甚时”四句，则因人不得去，故问可有得去之时。通篇皆是欲见不得见之词。至末句乃点破“见”字。叹天何妨教人厮见霎时，亦是思极恨极，故不禁呼天而问之。（唐圭璋《唐宋词简释》）
过秦楼
水浴清蟾，叶喧凉吹，巷陌马声初断。闲依露井，笑扑流萤，惹破画罗轻扇。人静夜久凭栏，愁不归眠，立残更箭。叹年华一瞬，人今千里，梦沈书远。
空见说、鬓怯琼梳，容消金镜，渐懒趁时匀染。梅风地溽，虹雨苔滋，一架舞红都变。谁信无憀为伊，才减江淹，情伤荀倩。但明河影下，还看稀星数点。
◎桃绶含情依露井，柳绵相忆隔章台。（唐李商隐《临发崇让宅紫薇》）
◎银烛秋光冷画屏，轻罗小扇扑流萤。（唐杜牧《秋夕》）
◎花渐凋疏不耐风，画帘垂地晚堂空，堕阶萦藓舞愁红。（五代孙光宪《浣溪沙》）
◎淹少以文章显，晚节才思微退，云为宣城太守时罢归，始泊禅灵寺渚，夜梦一人自称张景阳，谓曰：“前以一匹锦相寄，今可见还。”淹探怀中得数尺与之，此人大恚曰：“那得割截都尽。”顾见丘迟，谓曰：“馀此数尺既无所用，以遗君。”自尔，淹文章踬矣。又尝宿于冶亭，梦一丈夫自称郭璞，谓淹曰：“吾有笔在卿处多年，可以见还。”淹乃探怀中得五色笔一以授之。尔后为诗绝无美句，时人谓之才尽。（《南史·江淹传》）
◎荀奉倩（粲）与妇至笃，冬月妇病热，乃出中庭自取冷，还以身熨之。妇亡，奉倩后少时亦卒。以是获讥于世。”（《世说新语·惑溺》。刘孝标注引《粲别传》云：粲常以妇人才智不足论，自宜以色为主。骠骑将军曹洪女有色，粲于是聘焉。容服帷帐甚丽，专房燕婉。历年后，妇病亡。未殡，傅嘏往喭粲，粲不哭而神伤。嘏问曰：“妇人才色并茂为难，子之聘也，遗才存色，非难遇也，何哀之甚？”粲曰：“佳人难再得。顾逝者不能有倾城之异，然未可易遇也。”痛悼不能已已，岁馀亦亡，时年二十九。”）
◆词中用事、使人姓名，得不用出最好。清真词多要两人名对使，亦不可学也。……《过秦楼》云：“才减江淹，情伤荀倩”之类是也。（宋沈义父《乐府指迷》）
◆出口成词，平平铺叙，自有一种闲情，不当以凡品目之。（《草堂诗馀隽》引李攀龙语）
◆“梅风地溽，虹雨苔滋，一架舞红都变。”入此三句，意味淡厚。（清周济《宋四家词选》）
◆婉约芊绵。凄艳绝世，满纸是泪，而笔墨极尽飞舞之致。（清陈廷焯《云韶集》）
◆换头三句，承“人今千里”，虚。“梅风”三句，承“年华一瞬”，然后以“无聊为伊”三句结情，以“明河影下”两句结景。篇法之妙，不可思议。（陈洵《海绡说词》）
◆通篇只做前结三句。自起句至“更箭”，是去秋情事。“梅风”三句，又历春夏，所谓“年华一瞬”。“见说”三句，“人今千里”。“谁信”三句，“梦沈书远”也。“明河”、“疏星”，又到秋景。前起逆入，后结仍用逆挽，构局精奇，金针度尽。（陈洵《抄本海绡说词》）
◆梅风虹雨，江南初夏；露井流萤，庭院清宵；绮情未衰，离思自苦；此殆亦溧水之作也。陈洵《抄本海绡说词》，时序纷纭，岂其然？（罗忼烈《清真集笺注》）
侧犯
暮霞霁雨，小莲出水红妆靓。风定，看步袜江妃照明镜。飞萤度暗草，秉烛游花径。人静，携艳质、追凉就槐影。
金环皓腕，雪藕清泉莹。谁念省、满身香，犹是旧荀令。见说胡姬，酒垆寂静，烟锁漠漠，藻池苔井。
◎雾夕莲出水，霞朝日照梁。（南朝何逊《看伏郎新婚》）
◎凌波微步，罗袜生尘。（三国魏曹植《洛神赋》）
◎江妃，郑交甫常游汉江，见二女皆丽服华装，佩两明月珠，大如鸡卵。交甫见而悦之，不知其神人也。……手解佩以与交甫，交甫受而怀之，既趋而去，行数十步，视怀空无珠，二女忽不见。（《列仙传》）
◎艳质：陈后主《玉树后庭花》：“丽宇芳林对高阁，新妆艳质本倾城。”
◎攘袖见素手，皓腕约金环。（三国魏曹植《美女篇》）
◎公子调冰水，佳人雪藕丝。（唐杜甫《丈八沟纳凉二首》。雪，洗涤。）
◎桥南荀令过，十里送衣香。（唐李商隐《韩翃舍人即事》）
◎东汉荀彧性喜香，常将衣服薰香，若去他人家坐一下，坐处三日有香气。（晋习凿齿《襄阳记》）
◎昔有霍家奴，姓冯名子都，依倚将军势，调笑酒家胡。胡姬年十五，春日独当炉。（《玉台新咏》辛延年《羽林郎》）
◆出水芙蓉，步袜江妃，所写当是隔浦之莲。槐影追凉，花径秉烛，亦《满庭芳》“莫思身外，且近尊前”之意。自起句至过遍第二句，皆夏夜县圃行乐情景。熏香荀令，当垆胡姬，则缅怀汴京少年游也。时在绍圣，旧党既去，新党登坛，未见召命，故有所思耳。当于言外求之。而《贵耳集》卷上云：“《舜典》曰：‘八音克谐，无相夺伦，神人以和。’自宣（和）、政（和）间，周美成、柳耆卿辈出，自制乐章，有曰《侧犯》、《尾犯》、《花犯》、《玲珑四犯》，八音杂律，宫吕夺伦，是不克谐矣。天宝后，曲遍繁声，皆曰入破；破者破碎之义，明皇幸蜀。宣和之曲皆曰犯，犯者侵犯之义，二帝北狩。曲中之谶，深可畏哉！”曲谶之谈，固属妄诞，以柳永为徽宗时人，抑何无知至此。其言清真《少年游》词事，可想而知矣。（罗忼烈《清真集笺注》）
红林檎近
高柳春才软，冻梅寒更香。暮雪助清峭，玉尘散林塘。那堪飘风递冷，故遣度幕穿窗。似欲料理新妆，呵手弄丝簧。
冷落词赋客，萧索水云乡。援毫授简，风流犹忆东梁。望虚檐徐转，回廊未扫，夜长莫惜空酒觞。
◎若逐微风起，谁言非玉尘。（南朝何逊《和司马博士咏雪》）
◎王乃歌北风于《卫诗》，咏南山于《周雅》，授简于司马大夫曰：“抽子秘思，骋子妍辞，侔色揣称，为寡人赋之。”（南朝谢惠连《雪赋》）
◎回散萦积之势，飞聚凝曜之奇，固展转而无穷。（南朝谢惠连《雪赋》）
◆清真咏梅诸作，就其历官之地推之，当以溧水最切合。盖地处江南水乡，盛产梅，若隆德、真定，则纯属山国，顺昌亦非水国也。明州虽在江南，惟在任甚短，且年在桑榆，情怀当不如此。陈思《清真居士年谱》云：
《太平寰宇记》：“溧水县庐山，在县东二十里，有水源三派，流入秦淮合大江。”“船山一名感泉山，在县南十二里，山有青丝洞，泉脉泓澄，四时不绝。”“丹阳湖在县西南。”“石臼湖在县东南三十里，西连丹阳湖，岸广一百六十馀里，军山、塔子、马头、雀垒四山，并在湖中。”《江宁府志》：“秦淮水有二源，其西源出溧水东庐山，西北流，过溧水城东北乌刹桥，与胭脂河合。胭脂河首引引高淳、石臼湖水，西入溧水界。又东至洪蓝埠入山，又东北流过天生桥出山，受溧水城西南山溪。又北流过沙河桥，东出通城壕，西北入秦淮水。”“澳洞山在溧水西南二十五里。”按丹阳、石臼二湖皆在县，秦淮西源及胭脂河水环经县城。故《咏雪》云：“萧索水云乡”；《雪晴》云：“水乡增暮寒”，“对南山横素”。南山即船山。
案陈说是也。此首之“玉尘散林塘”，下一首之“清池涨微澜”，或即县圃中之新绿池，而“虚檐”、“回廊”，或即姑射等亭轩也。（罗忼烈《清真集笺注》）
红林檎近
风雪惊初霁，水乡增暮寒。树杪堕飞羽，檐牙挂琅玕。才喜门堆巷积，可惜迤逦消残。渐看低竹翩翻，清池涨微澜。
步屐晴正好，宴席晚方欢。梅花耐冷，亭亭来入冰盘。对前山横素，愁云变色，放杯同觅高处看。
◎林表明霁色，城中增暮寒。（唐祖咏《终南望馀雪》）
◎堕飞羽：钱起《禁闱玩雪寄薛左丞》：“细遶回风转，轻随落羽浮。”
◎山明迷旧径，溪满涨新澜。（唐许浑《看雪》）
◎步屐：杜甫《答郑十七郎一绝》：“雨后过畦润，花残步屐迟。”
◆均是雪耳，《宴清都》则以“洒窗填户”为可悲，《红林檎近》则以“度幕穿窗”、“门堆巷积”为可喜。境自心生，因年事而变，亦因政事而变，此中消息，不难体会。（罗忼烈《清真集笺注》）
丑奴儿
肌肤绰约真仙子，来伴冰霜，洗尽铅黄，素面初无一点妆。
寻花不用持银烛，暗里闻香，零落池塘，分付馀妍与寿阳。
◎藐姑射之山，有神人居焉，肌肤若冰雪，绰约若处子。（《庄子·逍遥游》）
◎封大姨为韩国夫人，三姨为虢国夫人，八姨为秦国夫人，同日拜命，皆月给钱十万，为脂粉之资。然虢国不施妆粉，自衒美艳，常素面朝天。（宋乐史《杨太真外传》）
◎武帝女寿阳公主人日卧于含章檐下，梅花落公主额上，成五出之华，拂之不去。皇后留之。自后有梅花妆，后人多效之。（《太平御览》引《宋书》）
◆“来伴”、“暗里”，先后承上。“洗尽”、“零落”先后启下，此北宋词法。（《乔大壮手批〈片玉集〉》）
玉烛新
溪源新腊后，见数朵江梅，剪裁初就。晕酥砌玉，芳英嫩、故把春心轻漏。前村昨夜，想弄月黄昏时候。孤岸峭、疏影横斜，浓香暗沾襟袖。
尊前赋与多材，问岭外风光，故人知否。寿阳谩斗，终不似、照水一枝清瘦。风娇雨秀，好乱插繁花盈首。须信道、羌管无情，看看又奏。
◎溪源即出庐山三派入秦淮之水。（陈思《清真居士年谱》）
◎前村深雪里，昨夜一枝开。（唐僧齐己《早梅》）
◎疏影横斜水清浅，暗香浮动月黄昏。（宋林逋《山园小梅》）
◎大庾岭上梅，南枝落，北枝开。（《白氏六帖》）
◎武帝女寿阳公主人日卧于含章檐下，梅花落公主额上，成五出之华，拂之不去。皇后留之。自后有梅花妆，后人多效之。（《太平御览》引《宋书》）
◎安得健步移远梅，乱插繁花向晴昊。（唐杜甫《苏端薛复筵简薛华醉歌》）
◎笛者，羌乐也，古有《落梅花》曲。（《乐府杂录》）
◆晓景确。（《草堂诗馀正集》）
◆词客当行之笔。（《乔大壮手批〈片玉集〉》）
菩萨蛮
银河宛转三千曲，浴凫飞鹭澄波绿。何处是归舟，夕阳江上楼。
天憎梅浪发，故下封枝雪。深院卷帘看，应怜江上寒。
◎银河句：指环绕溧水县城之秦淮西源及胭脂河，二水穿插河梁城壕间，受城西南山溪水。以溪河宛转曲折，故云。
◎小院回廊春寂寂，浴凫飞鹭晚悠悠。（唐杜甫《涪城县香积寺官阁》）
◎天际识归舟，云中辨江树。（南朝谢朓《之宣城出新林浦向版桥》）
◆（“天憎”二句）造语奇险。（清周济《宋四家词选》）
◆美成《菩萨蛮》上半阕云：“何处望归舟，夕阳江上楼。”思慕之极，故哀怨之深。下半阕云：“深院卷帘看，应怜江上寒。”哀怨之深，亦忠爱之至。似此不必学温、韦，已与温、韦一鼻孔出气。（清陈廷焯《白雨斋词话》）
◆美成小令，于温、韦、晏、欧外别开境界，遂为南宋诸名家所祖。（清陈廷焯《词则大雅集》二）
三部乐
浮玉霏琼，向邃馆静轩，倍增清绝。夜窗垂练，何用交光明月。近闻道、官阁多梅，趁暗香未远，冻蕊初发。倩谁摘取，寄赠情人桃叶。
回文近传锦字，道为君瘦损，是人都说。祅知染红着手，胶梳黏发。转思量、镇长堕睫，都只为、情深意切。欲报消息无一句，堪愈愁结。
◎散葩似浮玉，飞英若束素。（南朝任昉《同谢朏花雪》）
◎照室红炉促曙光，萦窗素月垂文练。（唐杜甫《湖城东遇孟云卿因为醉歌》）
◎如何雪月交光夜，更在瑶台十二层。（唐李商隐《无题》）
◎东阁官梅动诗兴，还如何逊在扬州。（唐杜甫《和裴迪登蜀州东亭送客逢早梅见寄》）
◎《古今乐录》曰：“《桃叶歌》者，晋王子敬之所作也。桃叶，子敬妾名，缘于笃爱，所以歌之。”《隋书·五行志》曰：“陈时，江南盛歌王献之《桃叶词》云：桃叶复桃叶，渡江不用檝，但渡无所苦，我自迎接汝。”按末句一作“我自来迎接”，歌凡三章。（《乐府诗集·吴声曲辞·桃叶歌》解题）
◎窦滔妻苏氏，始平人也，名蕙，字若兰，善属文。滔苻坚时为秦州刺史，被徙流沙，苏氏思之，织锦为《回文旋图》诗以赠滔。宛转循环以读之，词甚凄惋。凡八百四十字。（《晋书·列女传》）
◎祅知，犹云情知也。（张相《诗词曲语辞汇释》）
◎镇长：镇亦长义。
◆上阕虽言雪言梅，而词非咏物，寥寥数语，发兴而已。“倩谁”二句，暗用陆凯《赠范蔚宗》“折花逢驿使”诗意，已与梅雪无涉，下阕愈说愈开，令人莫测。此中定有寄托，可与《玉烛新》“问岭外风光，故人知否”同参。（罗忼烈《清真集笺注》）
花犯
粉墙低，梅花照眼，依然旧风味。露痕轻缀，疑净洗铅华，无限佳丽。去年胜赏曾孤倚，冰盘同宴喜。更可惜、雪中高树，香篝熏素被。
今年对花最悤悤，相逢似有恨，依依愁悴。吟望久，青苔上、旋看飞坠。相将见、脆丸荐酒，人正在、空江烟浪里。但梦想、一枝潇洒，黄昏斜照水。
◎剥梅浸雪酿之，露一宿，取去，蜜渍之，可荐酒。（宋林洪《山家清供》。脆丸，谓梅子。）
◎疏影横斜水清浅，暗香浮动月黄昏。（宋林逋《山园小梅》）
◆此只咏梅花，而纡馀反复，道尽三年间事，昔人谓好诗圆美流转如弹丸，余于此词亦云。（宋黄昇《花庵词选》）
◆机轴圆转，组织无痕，一片锦心绣口，端不减天孙妙手，宜占花魁矣。（《草堂诗馀隽》李攀龙语）
◆清真词其清婉者至此，故知建章千门，非一匠所营。（清周济《宋四家词选》）
◆此词非专咏梅花，以寄身世之感耳。黄叔旸谓“此词只咏梅花，而纡徐反复，道尽三年间事，圆美流转如弹丸”，可谓知言。（清陈廷焯《云韶集》）
◆“依然”句，逆入。“去年”句，平出。“今年”句，放笔为直干。“凝望久”以下，筋摇脉动。“相将见”二句，如颜鲁公书，力透纸背。（清谭献清谭献《谭评词辨》）
◆总是见宦迹无常，情怀落漠耳。忽借梅花以写，意超而思永。言梅犹是旧风情，而人则离合无常；去年与梅共安冷淡，今年梅正开而人欲远别，梅似含愁悴之意而飞坠；梅子将圆，而人在空江中，时梦见梅影而已。（清黄苏《蓼园词选》）
◆愚谓此为梅词第一。（同上）
◆只“梅花”一句点题，以下却在题前盘旋。换头一笔钩转。“相将”以下，却在题后盘旋，收处复一笔钩转。往来顺逆，盘控自如，圆美不难，难在拙厚。（陈洵《海绡说词》）
◆“正在”应“相逢”，“梦想”应“照眼”，结构天然，浑然无迹。又云：此词体备刚柔，手段开阔。后来稼轩有此手段，无此气韵；若白石，则并不能开阔矣。（同上）
◆起七字极沉着，已将三年情事一齐摄起。“旧风味”，从“去年”虚提。“露痕”三句，复为“照眼”作周旋。然后“去年”逆入，“今年”平出，“相将”倒提，“梦想”逆挽。圆美不难，难在浑劲。（陈洵《抄本海绡说词》）
◆此是古今绝唱，读之可悟词境。“旧风味”、“去年”、“曾”、“今年”、“相将见”、“梦想”，皆时也。“粉墙”、“雪中”、“苔上”、“空江”、“照水”，皆地也，合时与地遂成境界。（《乔大壮手批〈片玉集〉》）
◆按清真以元佑八年（一〇九三）二月知溧水，至绍圣三年（一〇九六）三月何愈继任，旋入京任国子主簿。此词为在溧水最后一次赏梅之作，盖其时已奉召命矣，故有“相将见脆丸荐酒，人正在空江烟浪里”之叹。疑此篇作于绍圣二年冬或三年春初梅开之候。花庵所谓“三年间事”，海绡翁所谓“三年情事”，并得其实。黄蓼园谓“宦迹无常，情怀落寞”，亦知言也。（罗忼烈《清真集笺注》）
品令
夜阑人静，月痕寄、梅梢疏影。帘外曲角栏干近，旧携手处，花雾寒成阵。
应是不禁愁与恨，纵相逢难问，黛眉曾把春衫印。后期无定，肠断香消尽。
◎云山离晻暧，花雾共依霏。（南朝吴均《同柳吴兴乌亭集送柳舍人》）
◆如此美景，只于帘内依稀。“曲角栏干”却不敢凭，以其为“旧携手处”也。如此则“应是不禁愁与恨”矣，以换头结上阕。“纵相逢难问”，加一倍写。“黛痕”七字，即恨即愁。“后期无定”，未有相逢。“肠断香消”，收足起句。（陈洵《抄本海绡说词》）
◆此词似与《花犯》为同时同地之作：近帘外曲角阑干之梅，《花犯》粉墙之梅，皆县圃中梅也；“黛眉曾把春衫印”，即“去年胜赏曾孤倚”也；“后期难定”者，盖“人正在空江烟浪里”矣。（罗忼烈《清真集笺注》）
西河金陵怀古
佳丽地，南朝胜事谁记。山围故国绕清江，髻鬟对起。怒涛寂寞打孤城，风樯遥度天际。
断崖树犹倒倚，莫愁艇子曾系。空遗旧迹郁苍苍，雾沉半垒。夜深月过女墙来，赏心东望淮水。
酒旗戏鼓甚处市，想依稀、王谢邻里。燕子不知何世，入寻常、巷陌人家相对，如说兴亡斜阳里。
◎金陵：其名始于战国楚之金陵邑，即今江苏南京市。
◎江南佳丽地，金陵帝王州。（南朝谢朓《入朝曲》）
◎山围故国周遭在，潮打空城寂寞回。（唐刘禹锡《石头城》）
◎莫愁在何处，莫愁石城西；艇子打两桨，催送莫愁来。（乐府诗《莫愁乐》）
◎淮水东边旧时月，夜深还过女墙来。（唐刘禹锡《石头城》）
◎城上垣曰睥睨，亦曰女墙。言其卑小，比于城，若女子之于丈夫也。（《释名·释宫室》）
◎朱雀桥边野草花，乌衣巷口夕阳斜。旧时王谢堂前燕，飞入寻常百姓家。（唐刘禹锡《乌衣巷》）
◆周美成词《金陵怀古》，用莫愁字；金陵石头城非莫愁所在，前辈指其误。予尝守郢，郡治西偏临汉江上，石崖峭壁可长数十丈，两端以绳续之，流传此为石头城。莫愁名见古乐府，意者是神，汉江之西岸，至今有莫愁村，故谓艇子往来是也。莫愁像有石本，衣冠甚古，不知何时流传郢中。郢中倡女尝择一人名以莫愁，示存古意，亦僭渎矣。（曾三异《同话录》）
◆瞿宗吉《西湖十景》云：“铃音自语，也似说成败。”许伯扬《咏隋河柳》云：“如将亡国恨，说与路人知。”都与此词末句一例。（《词统》）
◆介甫《桂枝香》独步不得。（《草堂诗馀正集》）
◆櫽括唐句，浑然天成。“山围故国绕清江”四句，形胜；“莫愁艇子曾系”三句，古迹；“酒旗戏鼓甚处是”至末，目前景物。（清许昂霄《词综偶评》）
◆此词以“山围故国”“朱雀桥边”二诗作蓝本，融化入律，气韵沈雄，音节悲壮。（清陈廷焯《词则放歌集》一）
◆此词纯用唐人成句融化入律，气韵沈雄，苍凉悲壮，直是压遍古今。金陵怀古词，古今不可胜数，要当以美成此词为绝唱。（清陈廷焯《云韶集》）
◆张玉田谓清真最长处，在融化古人诗句，如自己出。读此词，可见词中三昧。（梁令娴《艺蘅馆词选》引梁启超语）
◆此首金陵怀古，櫽括刘禹锡诗意，但从景上虚说，不似王半山之“门外楼头”、陈西麓之“后庭玉树”，搬弄六朝史实也。起言“南朝盛事谁记”，即撇去史实不说。“山围”四句，写山川形胜，气象巍峨。第二片，仍写莫愁与淮水之景象，一片空旷，令人生哀。第三片，藉斜阳、燕子，写出古今兴亡之感。全篇疏荡而悲壮，足以方驾东坡。（唐圭璋《唐宋词简释》）
◆溧水为江宁府属邑，西北接江宁，东北接句容，游踪所及，佚诗尚多。溧水以外，若《芝术歌》、《宿灵仙观》、《投子山》，句容茅山之作也；《凤凰台》、《越台曲》，则江宁金陵之作也，金陵怀古词当与此同时。故《景定建康志》与姑射亭、长寿乡两首，都为一录。（罗忼烈《清真集笺注》）
◆刘过《清平乐》“赠妓”云：“忔憎憎地，一捻儿年纪，待道瘦来肥不是，宜着淡黄衫子。唇边一点樱多，见人频敛双蛾。我自金陵怀古，唱时休唱《西河》。”正谓此词。盖南宋偏安之局与南朝等，而燕安鸩毒，种种淫奢粉饰之为，亦六朝金粉之覆辙也，故结有感而云。清真词传唱之盛，于此亦可见一斑。（罗忼烈《清真集笺注》）
迎春乐
清池小圃开云屋，结春伴、往来熟。忆年时、纵酒杯行速，看月上，归禽宿。
墙里修篁森似束，记名字、曾刊新绿。见说别来长，沿翠藓、封寒玉。
◎云屋，言其黮䨴，状若云也。（《汉书·外戚传》班倢伃赋：“仰视兮云屋。”师古注）
◎连昌宫中满宫竹，岁久无人森似束。（唐元稹《连昌宫词》）
◎门外晚晴秋色老，万条寒玉一溪烟。（唐雍陶《韦处士郊居》。寒玉：喻竹。）
迎春乐
桃蹊柳曲闲踪迹，俱曾是、大堤客。解春衣、贳酒城南陌，频醉卧、胡姬侧。
鬓点吴霜嗟早白，更谁念、玉溪消息。他日水云身，相望处、无南北。
◎大堤客：大堤已见《玉楼春》“大堤花艳惊郎目”注。
◎朝回日日典春衣，每日江头尽醉归。（唐杜甫《曲江二首》）
◎邻家少妇有美色，当垆沽酒，籍尝诣饮，醉，便卧其侧。籍既不自嫌，其夫察之，亦不疑也。（《晋书·阮籍传》）
◎吴霜点归鬓，身与塘蒲晚。（唐李贺《还自会稽歌》）
◆结语高横。（《乔大壮手批〈片玉集〉》）
◆此首以大堤言，旧游之地视前词更明。“玉溪消息”一语用义山事，似有所托。孙光宪《北梦琐言》云：“李商隐员外依彭阳令狐公楚，以笺奏受知。……彭阳之子绹，继有韦平之拜（按谓拜相），似疏陇西（按谓李），未尝展分。重阳日，义山诣宅，于厅事上留题，其略云：‘十年泉下无消息，九日樽前有所思……郎君官重施行马，东合无因许再窥。’相国覩之，惭怅而已。乃扃闭此厅，终身不处也。”绍圣间新党已再执政，清真犹在溧水任，未见知遇，故以令狐绹、李义山事为喻。溯自元佑二年出都，至绍圣三年，为时十载，正所谓“十年泉下无消息”也。时年逾四十矣，故有“鬓点吴霜”之叹。偃蹇薄宦，故有归隐水云之思耳。（罗忼烈《清真集笺注》）
浣溪沙
日薄云飞官路平，眼前喜见汴河倾，地遥人倦莫兼程。
下马先寻题壁字，出门闲记牓村名，早收灯火梦倾城。
◎汴河，自隋大业初，疏通济渠，引黄河通淮，至唐，改名广济。宋都大梁，以孟州河阴县南为汴首受黄河之口，属于淮、泗。每岁自春及冬，常于河口均调水势，止深六尺，以通行重载为准。岁漕江、淮、湖、浙米数百万，及东南之产，百物众宝，不可胜数。又下西山之薪炭，以输京师之粟，以振河北之急，内外仰给焉。故于诸水，莫此为重。（《宋史·河渠志》）
◆此词似是绍圣三年赴京途中作。十载飘零，今始得归朝，故见汴河而欢喜；若是后来频频出入汴都，冉冉征途间，则感伤之不暇，何喜之有？寻题壁之字，记牓村之名，亦见重来之可喜。与《绮寮怨》之“当时曾题败壁，蛛丝罩、澹墨苔晕青。念去来岁月如流，徘徊久，叹息愁思盈”，又自不同。结拍未捐绮思，亦非晚年怀抱。（罗忼烈《清真集笺注》）
浣溪沙
不为萧娘旧约寒，何因容易别长安，预愁衣上粉痕干。
幽阁深沈灯焰喜，小垆邻近酒杯宽，为君门外脱归鞍。
◎武帝诏（萧）宏都督诸军侵魏。……宏闻魏援近，畏懦不敢进。……魏人知其不武，遗以巾帼，北军歌曰：“不畏萧娘与吕姥，但畏合肥有韦武。”（《南史·临川王宏传》）
◎晚节渐于诗律细，谁家数去酒杯宽。（唐杜甫《遣闷戏呈路十九曹长》）
◆此首似与前词同为赴京途中作。“不为”二句，追思十年前去国之故，《陈谱》云：“如《浣溪沙》之‘不为萧娘旧约寒，何因容易别长安’；《夜游宫》之‘有谁知，为萧娘，书一纸’；其中所指，断非所欢，惜文集久佚，无术探索。”按所言近是。“预愁”以下，皆设想之辞，结句尤深婉。老杜《喜观即到》云：“泊船悲喜后，款款话归秦。”情景虽异，深挚则同。（罗忼烈《清真集笺注》）
瑞龙吟
章台路，还见褪粉梅梢，试花桃树。愔愔坊陌人家，定巢燕子，归来旧处。
黯凝伫，因念个人痴小，乍窥门户。侵晨浅约宫黄，障风映袖，盈盈笑语。
前度刘郎重到，访邻寻里，同时歌舞。惟有旧家秋娘，声价如故，吟笺赋笔，犹记燕台句。知谁伴、名园露饮，东城闲步。事与孤鸿去，探春尽是，伤离意绪。官柳低金缕，归骑晚、纤纤池塘飞雨，断肠院落，一帘风絮。
◎章台路：妓女聚居之地。
◎植之三年馀，今年初试花。（唐张籍《新桃行》）
◎坊陌：即章台路。
◎暂止飞乌将数子，频来语燕定新巢。（唐杜甫《堂成》）
◎乍窥门户：宋人称妓院为门户人家，此即倚门卖笑之意。
◎约黄能效月，裁金巧作星。（南朝梁简文帝《美女篇》。黄者黄色脂粉，用以涂额作装饰，故称额黄；宫中所用者最上，故称宫黄。约者，言涂抹时有约束使状月也。）
◎余贞元二十一年为屯田员外郎，时此观未有花。是岁出牧连州，寻贬朗州司马。居十年，召至京师，人人皆言有道士手植仙桃，满观如红霞，遂有前篇以志一时之事。旋又出牧，今十有四年，复为主客郎中。重游玄都，荡然无复一树，唯兔葵燕麦动摇于春风耳，因再题二十八字以俟后游。时大和二年三月。
百亩中庭半是苔，桃花净尽菜花开。种桃道士归何处？前度刘郎今又来。（唐刘禹锡《再游玄都观绝句并引》）
◎杜秋，金陵女也。年十五，为李锜妾。后锜叛灭，籍之入宫，有宠于景陵。穆宗即位，命秋为皇子傅姆。皇子壮，封漳王。郑注用事，诬丞相欲去异己者，指王为根，王被罪废削，秋因赐归故乡。予过金陵，感其穷且老，为之赋诗。（唐杜牧《杜秋娘诗》序）
◎柳枝，洛中里娘也……生十七年，涂妆绾髻，未尝竟，已复起去。吹叶嚼蕊，调丝擫管，作天风海涛之曲，幽忆怨断之音。……余从昆让山，比柳枝居为近。他日春曾阴，让山下马柳枝南柳下，咏余《燕台诗》，柳枝惊问：“谁人有此？谁人为是？”让山谓曰：“此吾里中少年叔耳。”柳枝手断长带，结让山为赠叔乞诗。明日，余比马出其巷，柳枝丫鬟毕妆，抱立扇下，风障一袖，指曰：“若叔是？后三日，邻当去溅裙水上，以博山香炉待，与郎俱过。”余诺之。会所友有偕当诣京师者，戏盗余卧装以先，不果留。……（唐李商隐《柳枝五首》序）
◎牧大和三年，佐故吏部沈公江西幕，好好年十三，始以善歌来乐籍中。后一岁，公移镇宣城，复置好好于宣城籍中。后二岁，为沉着作述师以双鬟纳之。后二岁，于洛阳东城重覩好好，感旧伤怀，故题诗赠之。（唐杜牧《张好好诗》序）
◎恨如春草多，事与孤鸿去。（唐杜牧《题安州浮云寺楼寄湖州张郎中》）
◆结句须要放开，含有馀不尽之意，以景结情最好。如清真之“断肠院落，一帘风絮”，又“掩重关遍城钟鼓”之类是也。（宋沈义父《乐府指迷》）
◆此词负才抱志，不得于君，流落无聊，故托以自况。（《草堂诗馀隽》引李攀龙语）
◆“事与孤鸿去”，只一句，化去町畦。（清周济《宋四家词选》）
◆不过桃花人面，旧曲翻新耳。看其由无情入，结归无情，层层脱换，笔笔往复处。（同上）
◆笔笔回顾，情味隽永。（清陈廷焯《词则别调集》二评第三叠）
◆余谓词至美成，乃有大宗，前收苏、秦之终，后开姜、史之始，自有词人以来，为万世不祧之宗祖。究其实，亦不外沉郁顿挫四字而已。（按以上乃杂取清陈廷焯《白雨斋词话》中语）即如《瑞龙吟》一首，其宗旨所在，在“伤离意绪”一语耳。而入手先指明地点曰章台路，却不从目前景物写出，而云“还见”，此即沉郁处也。须知梅梢桃树，原来旧物，惟用“还见”云云，则令人感慨无端，低徊欲绝矣。首迭末句云：“定巢燕子，归来旧处。”言燕子可归旧处，所谓前度刘郎者，即欲归旧处而不得，徒彳亍于愔愔坊陌、章台故路而已，是又沉郁处也。第二迭“黯凝伫”一语为正文，而下文又曲折，不言其人不在，反追想当日相见时状态。用“因记”二字，则通体空灵矣，此顿挫处也。第三迭“前度刘郎”至“声价如故”，言个人不见，但见同里秋娘，未改声价，是用侧笔以衬正文，又顿挫处也。燕台句，用义山柳枝故事，情景恰合。名园露饮，东城闲步，当日己亦为之，今则不知伴着谁人，赓续雅举？此“知谁伴”三字，又沉郁之至矣。“事与孤鸿去”三语，方说正文；以下说到归院，层次井然，而字字凄切。末以飞雨风絮作结，寓情于景，倍觉黯然。通体仅“黯凝伫”、“前度刘郎重到”、“伤离意绪”三语，为作词主意；此外则顿挫而复缠绵，空灵而又沉郁。骤视之，几莫测其用笔之意，此所谓神化也。（吴梅《词学通论》）
◆词中对偶，最忌堆砌板重。如此词“褪粉”二句，“名园”二句，皆极流动，所以妙也。又云：“愔愔”、“侵晨”挺接。又云：末段挺接处尤妙，用潜气内转之笔行之。（龙榆生《唐宋名家词选》引夏敬观评《清真集》）
◆第一段地，“还见”逆入，“旧处”平出。第二段人，“因记”逆入，“重到”平出；作第三段换头。以下抚今追昔：“访邻寻里”，今；“同时歌舞”，昔；“惟有旧家秋娘，声价如故”，今犹昔。而秋娘已去，却不说出，乃吾所谓留字诀者。于是“吟笺赋笔”、“露饮”、“闲步”，与窥户、约黄、障袖、笑语，皆如在目前矣。又吾所谓能留，则离合顺逆皆可随意指挥也。“事与孤鸿去”，咽住；“探春尽是，伤离意绪”，转出官柳以下，风景依稀，与“梅梢”、“桃树”映照，词境浑融，大而化矣。（陈洵《海绡说词》）
◆此首为归院后追述游踪之作，与《瑞鹤仙》、《夜飞鹊》追述送客之作作法相同。第一片记地，“章台路”三字，笼照全篇。“还见”二字，贯下五句，写梅桃景物依稀，燕子归来，而人则不知何往，但徘徊于章台故路、愔愔坊陌，其怅惘之情为何如耶！第二片记人，“黯凝伫”三字，承上起下。“因念”二字，贯下五句，写当年人之服饰情态，细切生动。第三片写今昔之感，层层深入，极沉郁顿挫缠绵宛转之致。“前度”四句，不明言人不在，但以侧笔衬托。“吟笺”二句，仍不明言人不在，但以“犹记”二字，深致想念之意。“知谁伴”二句，乃叹人去。“事与孤鸿去”一句，顿然咽住，盖前路尽力盘旋，至此乃归结，既以束上三层，且起下意。所谓事者，即歌舞、赋诗、露饮、闲步之事也。“探春”二句，揭出作意，唤醒全篇。前言所至之处，所见之景，所念之人，所记之事，无非伤离意绪，“尽是”二字，收拾无遗。“官柳”二句，写归途之景，回应篇首“章台路”。“断肠”二句，仍寓情于景，以风絮之悠扬，触起人情思之悠扬，亦觉空灵，耐人寻味。（《唐宋词简释》）
◆此词《陈谱》及龙沐勋《清真词叙论》，并以为还京任国子主簿时作是也。时在绍圣四年，清真四十二岁。看似章台感旧，而弦外之音，实寓身世之感，则又系乎政事沧桑者也。惟词情惝恍迷离，言近意远，若不迹其生平及仕宦得失而寻绎之，诚如周止庵所谓“不过桃花人面，旧曲翻新耳”。
盖自元佑二年教授庐州，至是十载，十载之中，新旧党争未已。元佑时旧党为政，罢新法，逐新人；绍圣时新党复起，则又复新法，逐旧人，起新人，清真以是召还。词云“还见”，又云“重到”，指十载之后再来京师，殆无疑义。“定巢燕子，归来旧处”二句，乍看似只写春景，其实亦有寓意。方元佑初政，新党既逐，旧党居政府，《忆旧游》则以“旧巢更有新燕”为言；方其知溧水时，自伤飘零不偶，则有“年年如社燕”之叹；今旧党既逐，新党复居政地，是“归来旧处”也。三词所言燕子，比而观之，其旨自见。“前度刘郎重到”，取譬更显白，永贞变法败绩，刘梦得坐贬朗州司马十年；己亦因新党之故，去朝十载，事与时皆相似。比及反永贞变法者或老或死，失其政柄，于是梦得始获召回为主客郎中，其间得失之故，又相类也。梦得前后两绝句，盖寓人政沧桑之感，本无涉于冶游，而此词与“访邻寻里，同时歌舞”并称，扑索迷离，毋怪论者但以桃花人面视之也。“吟笺赋笔，犹记《燕台》句”二语，乍看似只谓昔日所欢，犹能歌其词；实则暗指《汴都赋》。《楼序》谓其“以一赋而得三朝之眷”，所以不忘于当道者以此，故次年复重进此赋而擢官也。然则旧家秋娘，犹记《燕台》，其此之谓乎？王灼称清真词中有《离骚》者，大抵如是；所谓秋娘，当是有力者，惜无从考知其为谁耳。（罗忼烈《清真集笺注》）
应天长寒食
条风布暖，霏雾弄晴，池塘遍满春色。正是夜堂无月，沉沉暗寒食。梁间燕，前社客，似笑我、闭门愁寂。乱花过、隔院芸香，满地狼藉。
长记那回时，邂逅相逢，郊外驻油壁。又见汉宫传烛，飞烟五侯宅。青青草，迷路陌，强载酒、细寻前迹。市桥远，柳下人家，犹自相识。
◎东风曰条风。（《淮南子·墬形训》）
◎池塘生春草，园柳变鸣禽。（南朝谢灵运《登池上楼》）
◎妾乘油壁车，郎骑青骢马。何处结同心？西陵松柏下。（乐府古辞《苏小小歌》）
◎春城无处不飞花，寒食东风御柳斜。日暮汉宫传蜡烛，青烟散入五侯家。（唐韩翃《寒食》）
◆前半泛写，后半专叙，盖宋人多此法。如子瞻《贺新凉》后段只说榴花，《卜算子》后段只说鸣雁；周清真寒食词后段只说邂逅，乃更觉意长。（清王又华《古今词论》引毛先舒语）
◆上半叙景色寥寂，下半与世人睽绝。又曰：不用介子推典实，但意俱是不求名，不徼功，似有埋光铲采之卓识。（《草堂诗馀隽》引李攀龙语）
◆美成《应天长》，空淡深远，较之石帚作，宁复有异。石帚专得此种笔意。遂于词家另开宗派，如“条风布暖”句，至石帚皆淘洗尽矣。然渊源相沿，固是一祖一祢也。（清先著、程洪《词洁》）
◆“池台”二句生辣，“青青草”以下反剔所不见。（清周济《宋四家词选》）
◆“布暖”、“弄晴”，已将后阕游兴之神提起。“夜堂无月”，从“闭门”中见。梁燕笑人，乱花过院，一有情，一无情，全为“愁寂”二字出力。后阕全是闭门中设想，“强载酒细寻前迹”，言意欲如此也；人家相识，反应“邂逅相逢”。又《抄本》曰：前阕如许风景，皆从“闭门”中过；后阕如许情事，偏从“闭门”中记。“青青草”以下，真似一梦；是日间事，逆出。（陈洵《海绡说词》）
◆此亦重返汴京，缅忆昔游之作。汉宫侯宅，所在京师。《东京梦华录》云（节录）：“京师以冬至后一百五日为大寒食，寒食第三日即清明节矣。四野如市，往往就芳树之下，或园囿之间，罗列杯盘，互相劝酬，都城之歌儿舞女，遍满园亭，抵暮而归。”词言“长记那回时，邂逅相逢，郊外驻油壁”，即当时少年胜赏也。十载之后，细寻前迹，人已中年，心事都非，勉趁佳节而已，故云“强载酒”也。旧游如梦，惟“柳下人家，犹自相识”耳。宋人称倡家为门户人家，若姜白石《长亭怨慢》所谓“是处人家，绿深门户”之类是，“柳下人家”亦然也。所谓“犹自相识”者，盖旧家秋娘之类。宋时寒食节共三日，兼包清明，上引《梦华录》已言之矣。《岁时广记》引吕原明《岁时杂记》云：“清明节在寒食第三日，故节物乐事，皆为寒食所包。”又云：“清明前二日为寒食节，前后各三日，凡假七日。而民间以一百四日始禁火，谓之私寒食，又谓之大寒食。”此词所写，起调三句为昨日事；“正是夜堂无月”至“满地狼藉”，乃昨夜事；“又见”至末为今日事，皆在寒食中。海绡不知当时风俗，以为古之寒食亦犹后世，只有一日，于是“又见”以下明是实写，却谓“全是闭门中设想”，强作通解，实则削趾就履耳。
洪刍《香谱》引鱼豢《典略》云：“芸香辟纸鱼蠧，故藏书台称芸台。”芸阁、芸窗、芸编、芸签、芸卷诸名，义亦本此。国子主簿掌文簿之官，若词作于此时，则芸香一语亦双关者也。（罗忼烈《清真集笺注》）
垂丝钓
缕金翠羽，妆成才见眉妩。倦倚绣帘，看舞风絮。愁几许，寄凤丝雁柱。
春将暮，向层城苑路。钿车似水，时时花径相遇。旧游伴侣，还到曾来处，门掩风和雨。梁燕语，问那人在否。
◎桂栋坐清晓，瑶琴商凤丝。（唐温庭筠《和沈参军招友生观芙蓉池》）
◆重寻旧迹，却写得如许凄凉，唐人“桃花依旧笑东风”，不及此也。（清陈廷焯《云韶集》）
◆据“层城苑路”语，此词当作于京师。按汴京旧城周回二十里一百五十五步，有十门，新城周回五十里一百六十五步，有十一门，见《宋史·地理志》。杨侃《皇畿赋》云“高城千雉”，《东京梦华录》云“城门皆瓮城三层”，是所谓“层城”也。《皇畿赋》又云：“其东则有汴水之阳，宜春之苑。”李长民《广汴都赋》云：“苑囿非一，聚众芳而骈罗。”清真《汴都赋》云：“上方欲与百姓同乐，大开苑囿，凡黄屋之所息，鸾辂之所驻，皆得穷观而极赏。”以其不禁游人，故“苑路”之上，“钿车似水”也。
此词自起句至“时时花径相遇”，皆追忆汴京初旅时事。“旧游伴侣”，作者自谓，重来访旧则楼空人去矣，故末数语云云。辛稼轩《念奴娇》（书东流村壁）云：“楼空人去，旧游飞燕能说。”似从此出，特化去町畦耳。（罗忼烈《清真集笺注》）
少年游
朝云漠漠散轻丝，楼阁淡春姿。柳泣花啼，九街泥重，门外燕飞迟。
而今丽日明金屋，春色在桃枝。不似当时，小桥冲雨，幽恨两人知。
◎九街：即九陌、九衢，京师街巷之通称。
◎惭愧黄鹂与蝴蝶，只知春色在桃溪。（宋林逋《梅花三首》）
◆起轻倩，亦一法。结意翻新。（《乔大壮手批〈片玉集〉》）
◆上阕旧游，下阕重来，抚今追昔，与《垂丝钓》同。据“九街”句，当是汴京再旅之作。（罗忼烈《清真集笺注》）
少年游
檐牙缥缈小倡楼，凉月挂银钩。聒席笙歌，透帘灯火，风景似扬州。
当时面色欺春雪，曾伴美人游。今日重来，更无人问，独自倚栏愁。
◆杜牧有《扬州三首》，又《题扬州禅智寺》云：“谁知竹西路，歌吹是扬州。”又《赠别》云：“娉娉袅袅十三馀，荳梢头二月初。春风十里扬州路，卷上珠帘总不如。”词谓缅怀昔游，似杜牧之在扬州也。（罗忼烈《清真集笺注》）
◆此亦旧地重游，抚今追昔之作，“今日重来”一语，意甚明白。（罗忼烈《清真集笺注》）
玉楼春
当时携手城东道，月堕檐牙人睡了。酒边难使客愁惊，帐底不教春梦到。
别来人事如秋草，应有吴霜侵翠葆。夕阳深锁绿苔门，一任卢郎愁里老。
◎吴霜点归鬓，身与塘蒲晚。（唐李贺《还自会稽歌》）
◎（卢）伯源（玄之孙）年十四，尝诣长安。将还，饯送者五十馀人，别于渭北。有相者扶风人王逵曰：“诸君皆不如此卢郎，虽位不副实，然得声名甚盛，望踰公辅。后二十馀年，当制命关右，愿不相忘。”（《北史·卢玄传》）
◆上阕“当时”，汴京初旅。“携手城东”，与《瑞龙吟》之“东城闲步”同意；“酒边难使客愁惊”，与《渔家傲》之“赖有蛾眉能暖客，长歌屡劝金杯侧”同意。下阕别后重来，则鬓点吴霜，愁老卢郎矣。（罗忼烈《清真集笺注》）
玉楼春
玉奁收起新妆了，鬓畔斜枝红袅袅。浅颦轻笑百般宜，试着春衫犹更好。
裁金簇翠天机巧，不称野人簪破帽。满头聊插片时狂，顿减十年尘土貌。
◎美姿容，尝览镜自照，称其父字曰：“王文开生此儿邪！”居贫，帽败，自入市买之，妪悦其貌，遗以新帽。时人以为达。（《晋书·王蒙传》）
◆此盖重返汴京，歌席赋赠之作。野人破帽，十年尘土者，自元佑二年出都，漂零不偶，至是十载矣。（罗忼烈《清真集笺注》）
玲珑四犯
秾李夭桃，是旧日潘郎，亲试春艳。自别河阳，长负露房烟脸。憔悴鬓点吴霜，细念想、梦魂飞乱。叹画栏玉砌都换，才始有缘重见。
夜深偷展香罗荐，暗窗前、醉眠葱蒨。浮花浪蕊都相识，谁更曾抬眼。休问旧色旧香，但认取、芳心一点。又片时一阵风雨恶，吹分散。
◎岳美姿仪，少时常挟弹出洛阳道，妇人遇之者皆连手萦绕，投之以果，遂满车而归。（《晋书·潘岳传》）
◎潘岳为河阳令，树桃李花，人号曰河阳一县花。（《白氏六帖》）
◎吴霜点归鬓，身与塘蒲晚。（唐李贺《还自会稽歌》）
◆下片后几句，有层节，凄痛自笃。（《草堂诗馀正集》）
◆此首似为重返汴京赠旧欢之作，以花譬人，不即不离。“秾李”三句，往日情悰。“自别河阳”，喻当时出都远行。比及重来，“有缘重见”，己则“鬓点吴霜”，地则栏砌都换，人则色香俱褪矣，故曰“休问”。绮艳盈纸，亦不外沧桑之感耳。（罗忼烈《清真集笺注》）
一寸金新定作
州夹苍崖，下枕江山是城郭。望海霞接日，红翻水面，晴风吹草，青摇山脚。波暖凫鹥作，沙痕退、夜潮正落。疏林外、一点炊烟，渡口参差正寥廓。
自叹劳生，经年何事，京华信漂泊。念渚蒲汀柳，空归闲梦，风轮雨檝，终辜前约。情景牵心眼，流连处、利名易薄。回头谢、冶叶倡条，便入渔钓乐。
◎碧知湖外草，红见海东云。（唐杜甫《晴二首》）
◎蜜房羽客类芳心，冶叶倡条遍相识。（唐李商隐《燕台诗》）
◆清真于徽宗建中靖国元年曾客新定，有记二篇可证。《敕赐唐二高僧师号记》见宋董棻《严陵集》卷八，略云（有节录）：“有二大士，显于有唐，在新定城，住阿兰若，咸举宗教，转大法轮。其故道场，皆有遗像，而奉事弗虔，称号无闻，为日久矣。元符二年，马公玗来守是邦，始知崇敬，乞加褒显。元符三年十二月二十四日命下，明年三月十七日，具花幡威仪，表揭新号。”末署“年月日钱塘周邦彦记”，虽省去某年某月字，然元符三年之明年则建中靖国元年也。又《睦州建德县清理堂记》见《永乐大典》卷七千二百四十一，末署“建中靖国元年七月十日钱塘周某记”。两文所记，皆亲见者，是则自春至秋皆在新定也。此词题“新定作”，当是同年之作。
按州治建德县本水乡山郭。《清理堂记》云：“淛西之壤与江而接者，穷于新定，大江渺绵，陆地险阻，其势若与下流诸郡斗绝。重山复岭，环抱万室，朝霏夕岚，与人俯仰。”据宋陈公亮《严州图经》，仁安山在城北一里，高六百丈，周一百六十里，平壁山在城西四十里，千仞壁立，是词所谓“州夹苍崖”也。《严州续志》云：“郡城岸江枕山……濒江一带，雉堞如削。”是所谓“下枕江山是城郭”也。《图经》又言新安江在城东，东阳江在城东南二里，东津渡在县东南，水南渡在县西南，小里渡在县东十五里云云。词有“望海霞接日”至“渡口参差正寥廓”八句，所写正是此等山水景象。清真自绍圣四年至政和元年，十五年间皆官于朝，未闻外任，其客新定及还吴（见后），当是乞假南归。
建中靖国元年，清真四十六岁，自太学正至是，偃蹇薄宦，已十九年，故下阕归欤之叹，情见乎辞。“冶叶倡条”一语，极堪寻味，盖其时新党之人，偷乐贪婪，竞奔名利，不知操守为何物，如章台杨柳之因风动止也。《尉迟杯》之“冶叶倡条俱相识”，亦同此意。今不欲同流合污，故曰“回头谢”也。
近世说清真词者或不知“新定”何谓，妄作解人，徒资笑柄。陈思《清真居士年谱》云：“新定作者，新制定之谱也。姜白石《扬州慢》序所谓因自度此曲，即其例也。《宋史》：‘邦彦好音乐，能自度曲，制乐府长短句，词韵清蔚。’宋张炎《词源》云：‘美成诸人，又复增慢曲引近，或移宫换羽，为三犯四犯之曲。’今考集中如《隔浦莲近拍》、《玲珑四犯》、《拜星月慢》、《蕙兰芳引》、《红林檎近》、《浪淘沙慢》、《浣溪沙慢》、《花犯》、《粉蝶儿慢》、《长相思慢》诸调，皆为新定之作无疑。”姑不论“新定”为地名，即《一寸金》、《浪淘沙慢》等词，亦非清真始谱也。
郑文焯《清真词校后录要》知其为地名矣，而于地志之书所见极少，其言曰：“案新定为宋县名，属宁州建宁郡。按李兆洛《历代地理志韵编今释》：‘新定，晋县，宁州建宁郡；南宋县，宁州建宁郡；南齐县，宁州建平郡。今阙。按当在云南境，唐县，羁縻剑南道淯州，今四川叙州府长宁县南。’按居士游踪宦迹，不但未曾到此，即‘海霞接日’、‘夜潮正落’等句景象，亦非滇、蜀所有。”仅据李氏之书，问道于盲之类也。
《遗事》云：“先生晚年自杭徙居睦州，故《严陵集》有先生《敕赐唐二高僧师号记》，《景定严州续志》载州校书板有《清真集》、《清真诗馀》，以此。集中《一寸金》词，恐亦在睦州时改定也。”按王静安淹博，虽未见《清理堂记》，而既睹《师号记》矣，当知清真客睦州不惟晚年一次；亦当知新定即睦州，不宜为字面所惑，谓是改定。杨易霖《周调订律》云：“按宋之新定，即今浙江建德、淳安、遂安等县。”是也。（罗忼烈《清真集笺注》）
点绛唇
辽鹤归来，故乡多少伤心地。寸书不寄，鱼浪空千里。
凭仗桃根，说与凄凉意。愁无际，旧时衣袂，犹有东门泪。
◎辽东城门有华表柱，忽有一白鹤集柱头，时有少年举弓欲射之，鹤乃飞徘徊空中而言曰：“有鸟有鸟丁令威，去家千岁今来归，城郭如故人民非，何不学仙冢累累。”遂高上冲天。（《搜神后记》）
◎桃叶复桃叶，桃树连桃根。相怜两乐事，独使我殷勤。”（《桃叶歌》。参看《三部乐》注）
◎出东门，不顾归。（《东门行》）
◆淡淡写来，深情无限，宜楚云为之感泣也。（清许昂霄《词综偶评》）
◆美成艳词，如《少年游》、《点绛唇》、《意难忘》、《望江南》等篇，别有一种姿态，句句洒脱，香奁泛语，吐弃殆尽。（清陈廷焯《白雨斋词话》）
◆缠绵凄咽，措语亦极大雅，艳体正则也。（清陈廷焯《词则闲情集》一）
◆此词本事，《碧鸡漫志》云：“周美成初在姑苏，与营妓岳七楚云者游甚久，后归自京师，首访之，则已从人矣。明日，饮于太守蔡峦子高，坐中见其妹，作《点绛唇》曲寄之。（引词从略）”《夷坚三志》壬集七亦云：“周美成顷在姑苏，其营妓岳七楚云者追游甚久，后从京师归，过苏访之，则已从人数年矣。明日，饮于太守蔡峦子高，坐中因见其妹，作《点绛唇》词寄之云（引词从略）。楚云览之，累日感泣。”
《遗事》云：“案《吴郡志》，自元丰至宣和，苏州太守并无蔡峦其人，仅崇宁间有蔡渭耳。渭、故相蔡确之子，后改名懋，与峦字不类，义亦与子高之字不相应。以他书所记先生事观之，则此说疑亦出附会也。”按明人王鏊《姑苏志》（景印《四库全书》本）卷三古今令守表中宋知州：“蔡崈，《实录》：大观二年十一月，除显谟阁待制，知苏州。三年七月，落职提举嵩山崇福观。”按崈为崇之别体，与子高之字正相应；然其字罕见，又与峦之俗体峦形近，故易误，《年谱》所引《苏州府志》，即作蔡峦。又引《吴门补乘》云：“崈，亦作峦，字子高。周美成在姑苏，曾饮于衙斋，见王灼《碧鸡漫志》。”《遗事》但据《吴郡志》，谓并无其人，非是。盖方志常有疏漏，《吴郡志》于此阙如耳，当以明修《姑苏志》为是。
王灼生长北宋，其《颐堂词》中有题政和作用，盖与清真先后同时，所闻或多得实，且蔡崈其人无赖，亦不足附会也。倘所记可据，则大观二三年之间，清真曾乞假南归而过姑苏也。惟与楚云从游甚久之说，似未必是。
按《宋人传记资粹索引》页三七九三，据《宋史翼》卷四十云：“蔡崈，仙游人，京族子。性矫妄，喜谈鬼神事，京党荐于朝，以道士服入谒，累官给事中兼侍读。京去位，言者并攻之，夺职。及京复相，徽宗戒毋得用崈，但复集英殿修撰，旋还待制，提举洞霄宫。”考蔡京去位，在大观四年，次年即复相，则夺职当在四年，而据《姑苏志》，则三年七月已落职矣，其时京犹在位也。又《志》言提举嵩福观，而此谓洞霄宫，亦不合，当以《志》为是。
《挥麈录》卷三：“本朝以来，以遗逸起达者，惟种明逸、常夷甫二人而已。徽宗朝，王易简、蔡崈、吕注自布衣拜崇政殿说书，然荐绅间多不与之也。”又案柳永祖父名崇，字子高，见王禹偁《小畜集》卷三十《建溪处士赠大理评事柳府君墓碣铭》，亦崇与子高名字相应之一例。又案宋人有杨崈，字景山，曾与山谷交游，大观中为仙居令。见《宋诗纪事补遗》，其名崇，亦作崈。《曲洧旧闻》卷八：“陈莹中，大观末，以其子讼蔡崈语言事，就逮开封狱。时黄经臣监勘，有旨令莹中疏蔡京过失，莹中因辞曰：‘瓘在垣尝论京，今为狱囚而论三公，不可也。’”（罗忼烈《清真集笺注》）
解语花元宵
风消焰蜡，露浥烘炉，花市光相射。桂华流瓦，纤云散、耿耿素娥欲下。衣裳淡雅，看楚女、纤腰一把。箫鼓喧、人影参差，满路飘香麝。
因念都城放夜，望千门如昼，嬉笑游冶。钿车罗帕，相逢处、自有暗尘随马。年光是也，惟只见、旧情衰谢。清漏移、飞盖归来，从舞休歌罢。
◎桂华吐辉，兔影腾精。（唐韩愈《明水赋》）
◎青女素娥俱耐冷，月中霜里斗婵娟。（唐李商隐《霜月》）
◎胡童结束还难有，楚女腰支亦可怜。（唐杜甫《清明二首》）
◎腕动飘香麝，衣轻任好风。（南朝刘遵《繁华应令诗》）
◎暗尘随马去，明月逐人来。（唐苏味道《正月十五夜》）
◎清夜游西园，飞盖相追随。（三国魏曹植《公宴》）
◆昔人咏节序，不为不多，付之歌喉者，类是率俗，不过应时纳祜之声耳。所谓清明“拆桐花烂漫”，端午“梅霖初歇”，七夕“炎光谢”，若律以词家调度，则皆未然。岂如美成《解语花》赋元夕云……（引词从略）。如此等妙词，不独措辞精粹，又且见时序风物之胜，人家宴乐之同。（宋张炎《词源》）
◆上是佳人游玩，下是灯下相逢，一气呵成。（《草堂诗馀隽》引李攀龙语）
◆词起结最难，而结尤难于起，盖不欲转入别调也。“呼翠袖，为君舞”；“倩盈盈翠袖，揾英雄泪”；正是一法。然又须结得有“不愁明月尽，自有夜珠来”之妙，乃得。美成《元宵》云：“任舞休歌罢。”则何以称焉？（清刘体仁《七颂堂词绎》）
◆此美成在荆南作，当与《齐天乐》同时。到处歌舞太平，京师尤为绝盛。（清周济《宋四家词选》）
◆美成《解语花》后半阕云：（引词从略）。纵笔挥洒，有水逝云卷之妙。（清陈廷焯《白雨斋词话》）
◆后半阕念及禁城放夜时，纵笔挥洒，有水逝云卷，风驰电掣之感。（清陈廷焯《词则·大雅集》二）
◆因元宵而念禁城放夜时，屈指年光，已成往事。此种着笔，何等姿态，何等情味。若泛写元宵衣香灯影如何艳冶，便写得工丽百二十分，终觉看来不俊。（清陈廷焯《云韶集》）
◆词忌用替代字。美成《解语花》之“桂华流瓦”，境界极妙，惜以“桂华”二字代月耳。梦窗以下，则用代字更多。其所以然者，非意不足则语不妙也。盖意足则不暇代，语妙则不必代。此少游之“小楼连苑”、“绣毂雕鞍”，所以为东坡所讥也。（王国维《人间词话》）
◆杜少陵《清明二首》，作于潭州，故有“楚女腰支”之语，周止庵清周济《宋四家词选》遂据以为此词作于荆南，其实非也。盖诗词中楚女字多泛用，若李贺《屏风曲》之“城上乌啼楚女眠”，《钓鱼诗》之“楚女泪沾裾”，李商隐《细雨》之“楚女当时意”，温庭筠《酒泉子》之“楚女不归”，此类甚多，不必实指。且词中有“年光是也”、“旧情衰谢”之叹，则年在桑榆矣，若客荆南时在元佑，方壮岁，当无此等语。
陈谱云：“《武林旧事》：‘元夕至五夜，则京尹乘小提轿，诸舞出队，次第簇拥，前后连亘十馀里，锦绣填委，箫鼓振作，耳目不暇及。’词曰：‘箫鼓喧、人影参差。’又曰：‘清漏移、飞盖归来，从舞休歌罢。’足证《旧事》所记五夜京尹乘小提轿，舞队簇拥，仍沿浙东西之旧俗也。”因以词为政和五年知明州（治今浙江鄞县）作，其说近是。按清真于政和二年以卫尉卿直龙图阁出知隆德府（治今山西长治市），五年徙知明州，见《干道四明图经》、《宝庆四明志》、《延佑四明志》太守题名，次年入为秘书监，而以毛友代之。此词果为明州元宵作，则是时六十岁矣，故曰“年光是也”。徐陵《答李颙之书》云：“年光遒尽，触目崩心。”殆有同感。（罗忼烈《清真集笺注》）
齐天乐
绿芜凋尽台城路，殊乡又逢秋晚。暮雨生寒，鸣蛩劝织，深阁时闻裁剪。云窗静掩，叹重拂罗裀，顿疏花簟。尚有綀囊，露萤清夜照书卷。
荆江留滞最久，故人相望处，离思何限。渭水西风，长安乱叶，空忆诗情宛转。凭高眺远，正玉液新篘，蟹螯初荐。醉倒山翁，但愁斜照敛。
◎《建康实录》：“晋成帝咸和七年，新宫成，名建康宫。”注：“即今之所谓台城也，在县东北五里，周回八里。”又按《舆地志》云：“同泰寺，南与台城隔路，今法宝寺及圆寂寺，即古同泰寺基，故法宝亦名台城院。”以此考之，法宝、圆寂寺之南，盖古台城地也，今之基址尚在。”（宋张敦颐《六朝事迹类编》）
◎秋风吹渭水，落叶满长安。（唐贾岛《忆江上吴处士》）
◎玉液新篘：刘孝仪《谢晋安王赐宜城酒启》：“瓶泻椒芳，壶开玉液。”篘，竹制漉酒器，段成式《怯酒赠周繇》：“大白东西飞正狂，新篘石冻杂梅香。”又《唐诗纪事》载杜荀鹤断句：“旧衣灰絮絮，新酒竹篘篘。”
◎（山简）镇襄阳。……诸习氏荆土豪族，有佳园池，简每出嬉游，多之池上，置酒辄醉，名之曰高阳池。时有儿童歌曰：“山公出何许？往至高阳池。日夕倒载归，酩酊无所知。时时能骑马，倒着白接䍦。”（《晋书·山简传》）
◆沈梅娇，杭妓也。忽于京都见之，把酒相劳苦，犹能歌周清真《意难忘》、《台城路》（按《齐天乐》因此词起句又名《台城路》）二曲，因嘱余记其事。词成，以罗帕书之。（张炎《山中白云》卷一《国香》词序）
◆此清真荆南作也，胸中犹有块垒。南宋诸公多模仿之。又云：身在荆南，所思关中，故有“渭水”、“长安”之句，碧山（按谓王沂孙《水龙吟》落叶词“渭水风生”句）用作故实。（清周济《宋四家词选》）
◆美成《齐天乐》：“绿芜凋尽台城路，殊乡又逢秋晚。”伤岁暮也。结云：“醉倒山翁，但愁斜照敛。”几于爱惜寸阴。日暮之悲，更觉馀于言外。此种结构，不必多费笔墨，固已意无不达。（清陈廷焯《白雨斋词话》）
◆苍凉沉郁，开白石、碧山一派。（清陈廷焯《词则·大雅集》二）
◆只起二句，便觉黯然销魂。下字用意，无不精炼。沉郁苍凉，太白“西风残照”后，有嗣音矣。（清陈廷焯《云韶集》）
◆起句亦是以扫为生法。“荆江”应“殊乡”。“渭水”二句，点化成句，开后来多少章法。结束出奇，正是哀乐无端。（清谭献《谭评词辨》）
◆“西风吹渭水，落日满长安”，美成以之入词，白仁甫以之入曲（按白朴《梧桐雨》杂剧第二折《普天乐》：“伤心故园，西风渭水，落日长安。”），此借古人之境界为我之境界也。然非自有境界，古人亦不为我用。（王国维《人间词话》）
◆此美成晚年重游荆南之作。观起句，当是由金陵入荆南，又先有次句然后有起句，因殊乡秋晚，始念“绿芜凋尽”也。“留滞最久”，盖合前游言之。“渭水”、“长安”指汴京，此行又将由荆南入开封矣。《渡江云》“晴岚低楚甸”，疑继此而作。王国维谓作于金陵，微论后阕，即第二句已不可通矣。周济谓渭水、长安指关中，亦非。（陈洵《抄本海绡说词》）
◆此词时地，前说纷纭，周止庵、王静安外，《陈谱》编入元丰二年为太学生之前、十九岁时游荆南作，其说悠谬不足论。止庵不言岁月，惟于地名借代处殊不通达，以渭水、长安为实指，亦犹《解语花》有楚女字而误认为荆州作也。静安又忽略结拍迟暮之悲，亦误。
按海绡翁之说是也。“醉倒山翁，但愁斜照敛”二句，陈亦峰谓“日暮之悲，更觉馀于言外”，是善读词者。宋祁《玉楼春》之“为君持酒劝斜阳，且向花间留晚照”，情景正相同，皆所谓年在桑榆，自然如此者也。海绡断为“晚年重游荆南之作”，又谓“此行将由荆南入开封”，确不可移。抑有进者，当是政和五年明州解组，入都为秘书监，取道金陵，至荆南逢九日作，故用把酒持螯事。旧地重游，回首当年，故有“荆江留滞最久”之语。用山简事，极切合所在地。秘书监掌图书，故有“露萤清夜照书卷”之喻。政和五年，六十岁矣，故结拍有日暮之悲。次年抵京后有《琐窗寒》寒食词，明言年已“迟暮”，更足前后印证也。（罗忼烈《清真集笺注》）
琐窗寒寒食
暗柳啼鸦，单衣伫立，小帘朱户。桐花半亩，静锁一庭愁雨。洒空阶、夜阑未休，故人剪烛西窗语。似楚江暝宿，风灯零乱，少年羇旅。
迟暮，嬉游处，正店舍无烟，禁城百五。旗亭唤酒，付与高阳俦侣。想东园、桃李自春，小唇秀靥今在否。到归时、定有残英，待客携尊俎。
◎君问归期未有期，巴山夜雨涨秋池。何当共剪西窗烛，却话巴山夜雨时。（唐李商隐《夜雨寄北》）
◎初过寒食一百六，店舍无烟宫树绿。（唐元稹《连昌宫词》）
◎百五，冬至后一百五日，即寒食节。
◎开元中，诗人王昌龄、高适、王之涣共诣旗亭贳酒。忽有伶官十数人会宴，三人因私约曰：“我辈各擅诗名，今观诸伶讴，若诗入歌辞多者为优。”俄一伶唱“寒雨连江夜入吴”，昌龄引手画壁曰：“一绝句。”又一伶唱“开箧泪沾臆”，适引手画壁曰：“一绝句。”寻又一伶讴“奉帚平明金殿开”，昌龄又画壁曰：“二绝句。”之涣因指诸妓中最佳者曰：“此子所唱，如非我诗，终身不敢与争衡矣。”须臾，双鬟发声，则“黄河远上白云间”。之涣揶揄二子曰：“田舍奴，我岂妄哉？”因大谐笑，饮醉竟日。（唐薛用弱《集异记》）
◎初，沛公引兵过陈留，郦生踵军门上谒曰：“高阳贱民郦食其，窃闻沛公暴露，将兵助楚讨不义，敬劳从者，愿得望见，口画天下事。”……使者出谢曰：“沛公敬谢先生，方以天下为事，未暇见儒人也。”郦生瞋目案剑叱使者曰：“走！复入言沛公，吾高阳酒徒也，非儒人也。”（《史记·郦生传》）
◆上描旅思最无聊，下描酒兴最无聊。又云：寒窗独坐，对此禁烟时光，呼卢浮白，宁多逊高阳生哉？（《草堂诗馀隽》引李攀龙语）
◆（“似楚江暝宿”三句）奇横。（清周济《宋四家词选》）
◆起三语精工，若他人写来，秀丽或过之，骨韵终逊。“少年羁旅”四字凄惨。一味直来直往，自非他手所能到。（清陈廷焯《云韶集》）
◆前阕写宦况凄清，次阕起处点清寒食，以下引到思家情怀，风情旑旎可想。（清黄苏《蓼园词选》）
◆由户而庭，由昏而夜，一步一境，总趋归“故人剪烛”一句。“楚江暝宿，少年羁旅”，又换一境，一“似”字极幻。“迟暮”钩转，浑化无迹。以下设景设情，层层脱换，皆收入“西窗语”三字中。美成藏此金针，不轻与人。（陈洵《海绡说词》）
◆此篇机杼，当认定“故人剪烛西窗语”一句。自起句至“愁雨”，是从“夜阑”追溯。由户而庭，乃有此“西窗”；由昏而夜，乃为此“剪烛”，用层层赶下。“嬉游”五句，又从“暗柳”、“单衣”前追溯。旗亭无分，乃来此户庭；俦侣俱谢，乃见此故人。用层层缴足，作意已极圆满。“东园”以下，复从后一步绕出，笔力直破馀地。“少年”、“迟暮”，大开大阖，是上下片紧凑处。（陈洵《抄本海绡说词》）
◆此首寒食感怀词。起句点染，次句入事，第三句记地。“桐花”两句写雨。“洒空阶”两句承上，言夜深话雨。“似楚江”三句，因今思昔，文笔荡开。“暝宿”与夜“雨”应，“风灯”与“剪烛”应。“迟暮”自“少年”转下，更写羁客之凄寂。旗亭唤酒，已属他人之事，故曰“付与”，用撇笔以衬己之无心作乐。“想”字直到底，言思家之切。家中桃李无人同赏，故曰“自春”。“定有”与“在否”应。“携尊俎”与“唤酒”应。“待客”之“客”字，从“笑问客从何处来”之“客”字悟出，颇有意味。（唐圭璋《唐宋词简释》）
◆清真于政和六年还京为秘书监，进徽猷阁待制，提举大晟府，在京共两载，至重和元年出知真定府，自是不复回京矣，此词当作于此二载中。“禁城百五”，京师寒食之谓，已明示作地。“迟暮”一语，自伤晚景，盖其时已六十一二岁矣。
《应天长》词，亦京师寒食之作，时当绍圣末、元符初，作者犹在壮年，故回首旧游，尚存绮思，细寻前迹，差堪载酒。此则二十年后京师寒食之作，老怀落寞，迟暮嬉游，徒伤羁旅，旗亭唤酒，已属他人，但有归思而已。景随情迁，两相对比，不中不远。（罗忼烈《清真集笺注》）
烛影摇红
芳脸匀红，黛眉巧画宫妆浅。风流天付与精神，全在娇波眼。早是萦心可惯，向尊前、频频顾眄。几回相见，见了还休，争如不见。
烛影摇红，夜阑饮散春宵短。当时谁会唱《阳关》，离恨天涯远。争奈云收雨散，凭阑干、东风泪满。海棠开后，燕子来时，黄昏深院。
◎相见争如不见，有情何似无情。（宋司马光《西江月》）
◎《渭城》一曰《阳关》，王维之所作也。本送人使安西诗，后遂被于歌。刘禹锡与歌者诗云：“旧人唯有何戡在，更与殷勤唱《渭城》。”白居易《对酒》诗云：“相逢且莫推辞醉，听唱《阳关》第四声。”第四声即“劝君更尽一杯酒，西出阳关无故人”也。《渭城》、《阳关》之名，盖因辞云。（《乐府诗集·渭城曲》题解）
◆宋吴曾《能改斋漫录》卷十七《乐府》：“王都尉（诜）有《忆故人》词云：‘烛影摇红，向夜阑，乍酒醒，心情懒。尊前谁为唱《阳关》，离恨天涯远。无奈云沈雨散，凭阑干、东风泪眼。海棠开后，燕子来时，黄昏庭院。’徽宗喜其词意，犹以不丰容宛转为恨，遂令大晟府别撰腔。周美成增损其词，而以首句为名，谓之《烛影摇红》。（引词从略）”据此，则词为政和六、七年间提举大晟府时奉敕作也。《遗事》谓清真提举大晟府，“不闻有所建议，集中又无一颂圣贡谀之作”，信然。此非颂圣贡谀之作，不似府中旧员晁端礼、万俟咏诸人之所制也。
宋刘克庄《后村诗话》：“嘉定更化，收召故老。一名公拜参政，虽好士而力不能援，谓客曰：‘贽而来见者，吾皆倒屣，未尝敢失一士。外议如何？’客素滑稽，曰：‘自公大用，外间盛唱《烛影摇红》词。’参政问何故，客举卒章曰：‘几回相见，见了还休，争如不见。’宾主相视一笑。”按周密《癸辛杂识》别集卷下：“嘉定间，宇文绍节为枢密，楼钥为参政。”按
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:32:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>