<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="彊村集外词,彊村集外词·跋,彊村集外词全文在线阅读,彊村集外词全文在线下载,大玄古籍书库">
<meta name="description" content="一卷,一百十九首。朱祖谋撰。收入《疆村遗书》。卷末刊民国二十一年(1932)龙沐勋跋。龙跋云:“《彊村集外词》一卷,据先生手稿写定。稿原二册,于先生遗箧中检得之,大抵皆二十年来往还吴门沪渎间所作,亦有成于国变前者。”_彊村集外词_全文在线阅读_彊村集外词_全文在线下载_大玄古籍书库">
<title>彊村集外词_朱祖谋_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">彊村集外词</span> <br/>
          作者： <span class="inputVal" id="bkauthor">朱祖谋</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]13107</span> <br/>
          说明： <span class="inputVal" id="bkdec">一卷,一百十九首。朱祖谋撰。收入《疆村遗书》。卷末刊民国二十一年(1932)龙沐勋跋。龙跋云:“《彊村集外词》一卷,据先生手稿写定。稿原二册,于先生遗箧中检得之,大抵皆二十年来往还吴门沪渎间所作,亦有成于国变前者。”</span> <br/>
          封面： <span class="inputVal" id="bkimg">Z_20278.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]彊村集外词
[book_author]朱祖谋
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]13107
[book_dec]一卷,一百十九首。朱祖谋撰。收入《疆村遗书》。卷末刊民国二十一年(1932)龙沐勋跋。龙跋云:“《彊村集外词》一卷,据先生手稿写定。稿原二册,于先生遗箧中检得之,大抵皆二十年来往还吴门沪渎间所作,亦有成于国变前者。”
[book_img]Z_20278.jpg


[book_title]彊村集外词
买陂塘·题夏悔生同年山塘秋泛图
夕阳边、几千年事，惊鸦和叶零乱。画船自荡无情水，不管伤秋人换。■■■。谁记得、碧城天样阑干远。蓬莱更浅。剩语石花凉，埋香藓坏，浇酒问吴苑。　　樽前意，疏了燕台笑伴。故人吟帻慵岸。风情薄到如云叶，多事双鬟还劝。君不见。才一角、微波断送江南晚。玉箫休按。便虎气腾■，澹烟衰草，一味助凄怨（夏孙桐云，古微四十始为词，此乃最初之第一首。）。
念奴娇·辛亥初春贻书恪士、吷盦、子言、公达、方舟，载酒探梅邓尉，叔问有约不至。既登还元阁，观觉阿上人象册，叔问用白石韵念奴娇词在焉。松禅相国曾属和一章，册中又多故人墨迹，感喟横集，与吷盦联句，再次其韵
半奁残雪，有闲鸥、解讶讨春幽侣（古微）。寒勒野梅开未遍，醉缬香屏无数（吷盦）。曲岸连桡，短亭呼酒，多事闲风雨（古微）。鹤天烟暝，晓窗来看题句（吷盦）。朝暮。黄阁前尘，青芝旧诺，梦与荒波去（古微）。凄咽虎山桥畔笛，还为吹香别浦（吷盦）。琼蕊重攀，翠禽如唤，投老双■（左山右弇）住（古微）。轻阴无际，坠红休点帆路（吷盦）。
八声甘州·甲寅闰端阳
要今年、沈醉到湘纍，更番酹觞蒲。甚骚心满纸，兰衰蕙变，章句荒芜。照眼丹榴依旧，霜鬓与花疏。陈似三年艾，人意何如。　　湘水无情谁吊，又凄凉节物，流恨江鱼。笑南风不竞，夺得锦标无。问辟兵、赤灵谁画，剩小窗、儿女闹钗符。■■■，■■■■，■■■■。
烛影摇红·止翁招集乙盦斋中，率赋
飘断春镫，酒卮不抵残寒酽。借人篱落酹横枝，消与流年感。客意飞花共减。费天涯、清铅数点。画堂双燕，飞傍谁家，雕梁新占。独卧沧江，旧盟寻到鸥群淡。莫凭回雁诉乡心，满地惊波撼。生茶春盘未餍。两京梅、凝尘半糁。岁寒情味，肯被邻家，东风轻赚。
蝶恋花
飘酒繁英如雪片。摇荡游丝，那系流光转。未必清歌弹指散。急觞催拍谁能限。涴地花尘生对面。步障重重，未省春深浅。烟语隔窗人不见。解红新曲空排遍。
还京乐·和庞檗子
断魂事，说与残笺，倦墨能惆怅。念鬓羞尘镜，泪灰蜡炬，吹箫谁唱。记影娥池上，长条带月和烟荡。倩素手，扶醉唤取，柔波双桨。伫高楼望。剩狂花歧路，飞莺未惜声声，芳草又长。东风换绿林亭，暗梨云、慊梦来往。费销凝，是急雨弦声，明霞佩响。怨色西阑月，窥人昨夜薇帐。
前调·题况夔笙餐樱词
倦怀抱，阅尽斜阳，稍觅微波语。任坠香迷燕，乱红踏马，缄情无据。问绛都花事，伤春泪泼闲风雨。并万感，吟夜醉晓，蛮芳成谱。旧销魂处。傍珍丛千绕，而今涨笔狂尘，弦外调苦。沈吟又拍阑干，荡云愁、海思如许。坐沧洲，还赚得天涯，文章羁旅。半箧秋萧瑟，兰成身世重赋。
高山流水·宋徽宗松风琴
故宫法曲冷朱弦。倚龙吟、风雨潸然。开宴记芳时，南薰韵入流泉。河清慢、徵角重翻。宸游处，仙籁层霄遍彻，仗合苍官。和春雷别殿，笃耨御香前。无端。青城几千里，黄鹄谱、应指秋寒。零乱杏花词，梦落万水千山。问霓裳、几度飘烟。知音少、枨触孤臣老泪，怨拨哀弹。恨宫声不返，凄绝陇禽言。
鹧鸪天·立秋夕同瞿庵过君直家饮海淀莲花白，元遗山有饮倪文仲家莲花白醉中之作，率同其调
呜咽丹棱水不波。拍浮来赴小红螺。临风坐接秋香近，擎露凉分太乙多。从汗漫，日亡何。霸陵醉尉不须诃。白头野史亭前客，消得平生老茗柯。
虞美人·八月十四夕，同吴瞿庵赋
常娥不悔偷灵药。碧海孤秋约。宝奁犹未是圆时。谁唤风前乱笛起参差。纤云卷尽金波冷。破碎山河影。言愁真欲问青天。可许今年明月复明年。
水调歌头·寿沈子培七十
风力与吹垢，海日总明楼。危阑笼袖无边，景物座中收。变灭白衣苍狗，寂寞寒山虚牖，心定与天游。吟望依南斗，吾道讵沧洲。白符芝，碧筩酒，若为酬。双声笛奏翩然，一鹤此衔筹。早是夔龙耆旧，况复刘樊嘉耦，仙籍本双修。佳语持相寿，羲驭伫回辀。
点绛唇
镫黯春阴，瘞花铭罢空瑶想。佩环无恙。梦结归风响。十载江春，与忆桃根桨。仙云往。费人惆怅。多事千丝网。
浣溪沙·西溪泛舟，同病山、仁先、贞壮、吷盦、愔仲、伯完
又是寻秋一度来。十年城郭半蒿莱。眼明屈曲镜流开。出骨微嫌山偃蹇，折腰犹舞柳毰毸。荻花抛雪点行杯。
又
溪水何缘也姓西。淡妆浓抹更相宜。几堆红树压芦碕。大好年光须酒送，小颓风范与鸥期。西湖虽好不须题。
又
作队凫翁导桨行。招提取次出花塍。一龛香火草堂灵。太息声家无记莂，因依佛界即传镫。我来分作打包僧。
念奴娇·题蒋孟蘋写书图
渊源蜀学，问灵衿谁托，鹤山一叟。巨集觥觥天水刻，艺苑珍逾琼玖（鹤山集士礼居藏本，荛圃又有鹤山渠阳诗集，亦宋本。）。三篋云亡，一瓻许借，善本蕲无负。元亭油素，古香擩染衫袖。前事十七遗篇，纷纶要义，三写流传久。说似芳椒排日课，几辈姜芽敛手。金薤端书，瑶华副墨，操劵名山寿。卮言日出，坠传期与宗守。
金缕曲
惯醉长生酒。是前身、安期飞舄，浮丘挹■（外衣内由，枫注：疑为“袖”的异体字。）。鼎鼎百年皆寂寞，肯负持螯双手。问蛉蠃、二豪知否。不喻茗柯微妙理，便三杯、两盏终多又。持此意，为君寿。羡君无事如犀首。尽随宜、千场盘礴，月天花候。此乐未须儿辈觉，此事今人稀有。恁日涉、园林如绣。四海子由真健者，定白须、红颊长厮守。还起舞，对花侑。
水调歌头·壬戌七月十六日甘翰臣招同王息存、王病山、况夔笙、潘饼庵、劳敬修及令弟璧生、子季、闰生非园秋禊，赋此纪事
今岁不闰夏，昨夕已中秋。但期风月佳耳，何地不清游。尽有婵娟花竹，难得肝肠冰雪，尔汝狎盟鸥。胸次几丘壑，老子已菟裘。我知君，君傲我，醉乡侯。掀髯一笑，纵非吾土且登楼。有弟相非食肉（璧生以丰佛持斋。），有妇相呼谋酒，客至亦浮休。扬觯论齐物，何必问黄州。
百字令·题余尧衢倦知山庐图
角巾投老，依然是、抟控人生骨肉。造化小儿空簸弄，随分寻得归宿。老层三椽，良田二顷，高卧清湘曲。荒湾织屦，老仙来伴幽独。谁道倦羽安巢，惊尘连海，哀郢歌相续。多难万方同一概，目断乡园松菊。故国青山，沧洲白发，归梦愁成斛。何年畏垒，大穰珍重遗祝。
蝶恋花
带雨孤花支薄暮。天际朱阑，隔著濛濛雾。刻骨相思侬与汝。东风计较闲言语。得意红襟穿绣户。但解呢喃，不省谁为主。影事零星从细诉。千头万绪君休误。
帝台春·寿词
冈上竹黄，祥云绚南国。瀛海秋澄，闻道今年，蟠桃初实。好是金英浥露处，劝觅醉、郦乡泉洁。话春晖，子舍心情，云帆催发。堂锦冪，萓翠茁。驻凤翼，粲鲛额。正紫禁仙郎，彩衣归也，亲祝春慈南极。料得瑶台谱家庆，香入金觞暖仙液。拜寿母年年，认幔纱霞赩。
醉蓬莱·寿词
望南云似盖，簇翠萱丛，亭亭堂北。家庆屏开，■（左日右耎）琼枝瑶席。东海桑柔，南阳菊滟，万景澄秋夕。寸草心情，瓣香亲拜，明星南极。粉署仙郎，彩帆归去，桑浦山前，版舆登历。乐府新声，下青鸾仙翼。缥桂香浓，仙厨麟脯，有麻姑亲擘。一曲陔兰，传觞遥羡，陶家宾客。
风入松·寿词
祥云如盖簇南州。双鹤更添筹。遥知家庆屏开处，有新声、乐府相酬。潋滟郦潭菊秀，葳蕤东海桑柔。仙翁衿佩水云秋。吟绪渺沧洲。数椒梅蕊巡檐笑，盎洞天、春入琼瓯。来岁鹊峰胜处，彩衣绕膝香浮。
烛影摇红·寿词，集梦窗句
玉树悬秋，蜜沈烬暖馀香袅。银台双引绕花行，宿宴连清晓。数点官梅信早。占年光、琼箫缥缈。春风无定，过却重阳，蟠桃正饱。野阔天宽，赋情合载鸱夷棹。身闲犹耿寸心丹，阆苑芝仙貎。同抚云根一笑。彩毫飞、朱弦古调。双鸾共跨，已■（左日右耎）天香，红萸乌帽。
玉楼春·寿词
南云似盖笼澄晓。簇翠萱丛春暗袅。郦潭斟过菊花期，庾岭香迎梅蕊好。佳儿整顿诗篇了。瀛海归艎秋满抱。■■■■■■■，■■■■■■■。
虞美人·题费晓楼秋镫忆梦图，和渔川
井梧一夜惊秋早。月底南鸿少。金猊香篆不禁风。遮得天涯路断画屏中。帊罗费尽年时泪。欢怨浑忘记。秋更二十五声长。谁伴不眠人背合欢床。
满江红·为病山、梦湘题匡庐笠屐图
放杖翩然，问谁是、高霞真逸。有尘外、浮丘袖把，洪厓肩拍。隔郡笺筒分日递，连峰屏障排云出。信肝肠、如雪两诗翁，机同息。浔阳郭，香炉色。记曾挂，西风席。老生涯只欠，苍烟双屐。出世扁舟谁净侣，入山他日犹生客。剩岁寒、风雪梦匡君，空头白。
前调·赋吴伯宛甘遁村居，时君将之官北行
门对青山，称旧隐、东皋亭馆。临玩有、绯桃黦浪，缃梅连岸。小筑最宜鸿案隐，十年未结鸥波券。问何时、著论效潜夫，先生懒。胸磊块，愁湔盥。销磨与，书千卷。笑修椽空寄，年年海燕。长策无如河朔饮，短歌休和南山矸。好趋班、青琐莫从容，沧江晚。
好事近·题前溪散牧图（渔川先德。），拟曹珂雪
扣角发高歌，谁把道书同读。不作羡鱼痴计，对溪光如玉。江湖犹是未归人，亡羊笑臧穀。早晚上彊山下，买春蓑黄犊。
柳梢青·题韵香道女画兰，拟厉樊榭
小熨芳笺。烟根露蕊，倩影亲传。粉本双身，黄絁一梦，薄负婵娟。年年听雨空山。消不得、天花妙鬘。休问东风，色香多少，叶叶情禅。
减字木兰花·送黄小鲁
无情湘水。摇落芳蓠秋色里。冷月回桡。自倚清琴谱大招。平生风义。江汉愁心成屑涕。雪鬓霜髯。胸次先收一华山。
好事近·和梅缘韵
飘簟烛花凉，阑外水葓风急。箫罢忽催归去，有万千怜惜。铭心百遍许云英，料理寸肠直。别有当筵廋语，是红鹅不食。
减字木兰花·题辛仿苏青衫捧砚图，集迦陵句
黄金台古。百不怜人游猎赋。醉帽攲斜。忍看灵均九畹花。玉箫风起。小展簟纹融似水。咄汝青衫。夜冷春葱下几签。
鹊桥仙·次珊席上戏示白琴
五陵旧梦，五湖新约，并作天涯流浪。尊前点检去年人，半经卷、药炉供养。先生有道，隐囊纱帽，一笑都无我相。翠眉新作捧心颦，漫描得、远山相向。
思佳客·代赠
蝉翼单绡不道轻。粉清朱薄转盈盈。唤来羞障垂鸾扇，别去佯抛小雁筝。云护惜，月将迎。众中最得可怜名。花花相对相当惯，未要尊前意不平。
水龙吟·展重阳，虎阜李公祠小集，呈子异
画帘官舫清秋，五湖对酒平如掌。簪萸节过，觞梅信远，溪山无恙。金虎荒烟，紫鸿新驾，连情散赏。问荒池剑气，消沈何处，一泓底，笙竽响。谁酹祠堂丞相，费勾留、中兴怀想。东风战鼓，悤悤换与，西塘菱唱。一局沧桑，九能词赋，几回怊怅。愿明年更健，重摩翠壁，倒黄花酿。
蝶恋花
役眼红芳容易歇。风雨沉沉，送了清明节。添尽罗衣寒更怯。旋灰香印无人爇。短睡却偎山枕热。梦里愁心，不放双眉缬。漏水半乾街鼓绝。夜鹃啼上梨花月。
西子妆·题张白琴侬汀宴月图，用君特韵
驱马烛斜，背沤笛起，半罥空波花雾。被霜黄柳著愁多，绾离情、卧桥沙堍。闻鸡漫舞。尽商略、闲云去住。梦封侯，是锦鞯茸帽，玉箫亲许。英游误。岁晚瞢腾，射虎荒山去。几回釃酒拭吴钩，夜沈沈、照残乡树。萧关健句，换江表、登楼一赋。黯襟痕，不负当筵泪雨。
谒金门·题张■■■■图
留不住。簇蝶仙裙微步。滴断巫峰天外路。画帘连夜雨。泪点黄花新谱。写作婵嫣忆语。待唤仙山双翠羽。深情凭寄与。
满庭芳·赋刘聚卿所藏大小忽雷
蜀国冰弦，胡沙尘柱，双檀离合千场。春风几曲，乐府小沧桑。内宴倾杯趁拍，亲曾傍、红袖眧阳。伤心是，玉宸零落，一例委霓裳。东塘。曾识曲，六么按出，孤咽清商。又比翼鹍鸡，飞下彫堂。安得双声绛树，琉璃甲、对拨龙香。人间世，惊雷破柱，重与话兴亡。
金缕曲·寿恽澹翁六十
一澹从天放。尽区中、粃糠尘垢，了无我相。身是凤皇池上客，彩笔曾干气象。但赢得、白头吟望。世变轮云千万态，算故山、猿鹤犹无恙。资格称，五湖长。森森风骨长松样。羡今朝、紫芝飡罢，葳蕤自养。谁奏鹤南飞一曲，神与臞仙俱王。似行入、玉山朗朗。此老胸中无块磊，笑谈閒、况有高歌荡。浑不用，瓮头酿。
前调·芸巢病起，赋此柬之
未是师种放。更休休、松风满听，山中宰相。兴到试拈如神笔，悟入渡河香象。正不免、高丘怅望。小示维摩居士疾，要众生、与我俱无恙。閒问讯，药苗长。休嫌枯木形骸样。总不消、嵇生高论，道机能养。说到补天填海事，泽雉依然神王。问何日、三光重朗。半醉每依南斗看，酒波中、那得西风荡。愁尽扫，抵千酿。
前调·题中吴吴老行看子
自解嫌疏放。尽安排、黄韲注籍，酸寒骨相。此子最宜丘壑置，不称凌烟画象。有散髻、斜簪相望。同拜散人新封号，要江湖、终古长无恙。沧洲趣，日应长。头巾懒学周家样。伴诸公、吟尊料理，炉烟供养。手把离骚须痛饮，耳热酒酣神王。更难得、风云开朗。任尔安期灵气尽，武陵源、何物能摇荡。行荷锸，坐倾酿。
前调·三和
赤手龙蛇放。痛陆沈、神州现出，天魔变相。劝汝长星一杯酒，起视青冥何象。有贯索、欃枪弥望。多少新亭闲涕泪，问河山、风景谁无恙。愁似草，刬还长。壶卢到处翻新样。漫平章、伯夷盗跖，才人厮养。谁要卿来相料理，各约三章而王。盼不到、天清日朗。大好家居谁撞坏，是金银、气与天潢荡。消日计，仗醇酿。
前调·四和，病中校梦窗词
一箭漳兰放。透筠帘、幽芬占断，酴醾宝相。欲写情芳无闲笔，空谷久消心象。展湘簟、波纹盈望。听雨独眠忘忧馆，正药烟、风定人微恙。壶漏水，几消长。闲愁依旧年时样。任输他、道书开阖，井华供养。归本欣然留亦好，何必丹砂气王。剩两眼、观书雪朗。一卷霜腴丛残谱，付人閒、秋士肠回荡。重按拍，试呼酿。
前调·寿曹邃庵
一疏扁舟放。便安排、膏肓泉石，缁尘卿相。元是玉堂挥翰手，三策居然贾让。正雕缋、宣房景象。巨浪掀天风怒吼，把布帆、收定浑无恙。归去领，水云长。庭阶和气春醪样。更谁如、棣华交韡，芝兰竞爽。不问传家灵素诀，驻得朱颜长王。定忘却、趋班仙仗。牵率门生儿子辈，有篮舆、不用青藤杖。南飞鹤，为君唱。
满江红
积古斋空，谁与问、吉金祥器。粲然对、判悬半堵，土花凝素。三寿奚斯工作颂，一篇融扁新诠字。伴归装、虹月米家船，沧江涘。高文擅，嫏嬛祕。前尘渺，金銮记。问沈沦九鼎，人閒何世。小筑都含山泽趣，新诗定有云雷气。只夜深、长乐梦回时，潸然涕。
寿楼春·题陈仁先南湖寿母图
云英英溪堂。正兰馨夕膳，梅点春觞。几度招邀山意，吸嘘湖光。佳处占，鸥凫乡。看婺星、连宵荧煌。况鱼脍双供，鹿车共挽，膝下有仙郎。年年祝，慈晖长。看双堤缋幅，淡抹浓妆。最好匊波涤研，临池题香。还整顿、闲篇章。趁柳阴、篮舆扶将。看家庆屏开，瑶池绮窗春未央。
减字木兰花·题李云谷先生残研拓本
英英光气。磊落半规三十字。旧学江门。一样深衣皁帽人。韩陵谁语。填海补天无用处。一片苍云。中有灵均旧泪痕。
前调·为潘弱海题画松
苍虬根幹。不管人间风日换。龙性谁驯。貌此嵚崎历落人。含豪犹怒。那便蜿蜒霄汉去。规作新图。待访家山第四株（时将偕王病珊游天目，吴仲圭画天目松第四株，今藏蕲谁陈仁先所。）。
鹧鸪天·寿吴子修
隐几高楼送夕阳。天教晚节伴寒香。彩衣扶杖呼文度，椎髻新舂有孟光。秋潋滟，日舒长。三年海上看红桑。西湖归棹寻鸥约，好为梅花进一觞（首四句一作菊酒筵开昼锦堂。琼英天与伴寒香。鲤庭诗礼趋文度，鸿案钗群式孟光。）。
定风波·寿陈小石
花近楼头书眼明。水云矜佩本来清。一院双成诗伴侣。天许。谪仙人是老人星。往事北门严筦钥。忘却。好从南极驻箳篂。更进菖蒲觞面酒。为寿。与君沈醉梦觚棱。
寿楼春·题葛毓山词集
鸳鸯湖词乡。有金风俊拍，黑蝶新腔。几辈同音笙磬，振镳词场。纫楚佩，兰情芳。嗣雅音、曾推丹阳。想浣笔闽涛，呼笺澉月，料理酒边狂。燕台梦，飞花忙。拥青绫觅句，憔悴星郎。同是承平年少，大罗霓裳。桑海换、人琴亡。忆旧游、惊秋沧江。对匧底蟫尘，江关鬓霜愁庾郎。
清平乐·赵芝山属题其夫人遗照
步虚环佩。画里屏山地。落叶哀弦秋字字。证取彩鸾身世。竟床凉簟潺潺。麻源梦断空坛。不看十洲兵火，戴花人较平安。
满江红·题杭州岳忠武庙精忠柏，用忠武韵
大木无阴，浑不似、众芳彫歇。相望处、灵旗风雨，于今为烈。终古心坚如铁石，何人手植无年月。向南枝、应有旧啼鹃，伤情切。奸桧铸，沈冤雪。幽兰瘗，仇讐灭。问乔柯几见，金瓯圆缺。朱鸟定飘枋得泪，碧苔疑渍苌宏血。更空山、玉骨冷冬青，悲陵阙（朱鸟二句一作树色黯疑裒著泪，苔斑误认宏藏血。）。
眉妩·题河东君妆镜
认文回蟠凤，影落惊鸿，秋水半规晓。篆取相怜意，菱花瘦、娉婷妆伴巾帽。秀眉倦扫。映涧东、红豆枝小。忏情是、一片沧桑影，带风絮愁嫋。谁料玉台人老。剩故山蘼冷，铜晕孤照。稠发抛残后，诸天泪、春来肠断花貌。绛云恨绕。费麝奁、红翠多少。记亲见圆姿，和月满媚頳笑。
踏莎行·题徐积馀小檀栾室勘词图
锦字香名，琴弦妙解。鬘花十二锵琼佩。风来应有凤笙和，月明定下蛾眉拜。苍雪清阴，白云仙籁。玉台家法千春在。江南谁解唱流波，共君绮语消吟债。
清平乐·集玉田句，赋芜园归思图
旧家池沼。镜里芙蓉老。满院飞花休要扫。过了一番残照。人生苦恋天涯。此时那处堪归。不道江空岁晚，白鸥尚识天随。
百字令·寿词
良医良相，记邦贤名论，千秋相属。仁术一身都是德，看取门庭雍睦。红杏家林，白华陬萼，趋步锵泉玉。恩言三接，上池曾效芹曝。嘉耦七十平头，桂芳相引，绕膝台莱祝。才调鄴唐推玉季，为谱鹤南飞曲。万千欢悦，锦制花团簇，遐算筹添屋。双扶鸠杖，小园春在新绿。
琼华·水仙
湘烟泛瑟，一笑迎风，是玉人归日。缄情未诉，荒翠冷、旧恨瑶宫消得。袜罗新步，肯轻放、凌波尘入。看等闲、京洛相逢，不坠素琼标格。　　年年鹅筦吹春，只冰折瑶簪，应未吹湿。沙清月冷心事，在矾弟梅兄能识。一杯谁属，望渺渺、江天无极。■■■、■■■■，■■■■■■。
侧犯·送林铁尊之毗陵，即题其词卷
壮游易倦，廿年客味消吟卷。谁遣。是转烛秾华、酒边换。江湖梦觉后，始信文章贱。流转。甚翠墨、红牙尚堪伴。蘋洲旧月，笛韵和天远。料理到、顾塘秋，归鹤未嫌晚。倦拍霓裳，急觞慵劝。一曲樵歌，待君排遍。
减字木兰花·题老燕恋雏图
几双玉翦。掠地风捎珠蕊乱。晕入生绡。珍重金奁付左娇。青春彩服。一霎霜摧萱草绿。衣线侵寻。省识寒泉一片心。
百字令·沈石田三桧图卷，郭季仁藏
蟠根阙里，怅古尘脉断，三千年物。乔木苍烟新画本，翠满嵚崎岩壁。鹤去云孤，虯飞月冷，挥洒吴缯雪。东阳大笔，是何意态雄杰。为问并世钱尤，沈吟绕树，孰敢为先发。想见解衣盘礴，赢柯干之而变灭。今昔风流，丹青文采，何遽争毫发。熟参画理，信君双眼如月。
前调·题郭起庭盆柏图
柏因社冷，郁虬枝犹结，蓊厓昔梦。厚地高天无著处，来作闲堂清供。大谷霜姿，平泉珠实，伟质宜梁栋。杜陵一喟，古来才大难用。珍重此叟支离，托根咫尺，一样巢鸾凤。柯叶四时长不改，未要东皇矜宠。五粒松蟠，双甀梅格，岁晚寒交共。满堂动色，河阳有笔天纵。
齐天乐·刘体乾奉所藏蜀石经残拓，上呈乙览，蒙御题孟蜀石经四篆文，以示孝臧，敬书其后
西川残霸鹃啼歇，江山未销文藻。正始青珉，开成翠墨，氊蜡流馨多少。遗经独抱。对厨几虹辉，楬橥鸿宝。善本摩挲，大峨一片绛云绕。天章休气倬汉，是鸾回凤舞，飞下蓬岛。秘笈镌华，奇觚悟诀，家法珠林能绍。微臣颂祷。念游艺冲龄，中兴祯兆。十碣摹刊，右文看再造。
减字木兰花·题颜使君牡丹扇
半规清影。中有天香相比並。遗爱湖湘。留得仁风好奉扬。读书有种。岳岳文孙能洛诵。一笏棠甘。莫作人閒富贵看。
好事近·题族叔半亭寒泉阁印谱
游刃入斯冰，笔与蛟螭蟠曲。把臂二金蜨馆，有臣家痴叔。廿年郁郁勒铭才，雕龙手长缩。此事倘关兵象，抵鲁戈追逐（兵象轻将汉印论。樊榭诗也。用云门张绅语。）。
祝英台近·有赠
髻新兴，妆闹扫，微步戛环佩。走上红裀，倾座尽回睐。香檀拍过惊鸿，春莺休啭，要聆取、迦陵仙籁。更多态。步虚两袖天风，解脱总无碍。是李和南，还是李波妹。有时卸却歌衫，安花对镜，揀一朵、小南强戴（一作丹成好向三山，此心安处，便长伴、眉娘幢盖。）。
柳梢青
阑夜镫青。玉箫仨冷，锦瑟无声。坠月孤楼，行云半峡，谁唤愁醒。缠绵未卜他生。凭叩取、西厢玉扃。为报青鸾，影梅庵底，忆语分明。
减字木兰花·题刘蘅庄藏唐人写涅槃经卷
等闲文字。直证人天堪涕泪。千偈澜翻。大笑吹镫受涅槃。杀机天发。猿鹤沙虫同一劫。香发旃檀。想见金刚湧笔端。
浣溪沙·题雷峰塔经卷
龙象销沈几杵钟。诸天无路问青峰。庄严输与画图工。天水荒凉依旧碧，劫灰生灭可怜红。散花香处万缘空。
水调歌头
香梦堕槐国，林语咽新蝉。澡兰时节无恙，催彻小游仙。不分巫云一段，几误黎涡双靥，遗恨满瑶天。续命费红缕，■■与缠绵。　　画屏角，风雨恶，惜芳妍。低鬟辟兵符袅，钗约误经年。侥倖小怜玉体，辛苦汉宫珊步，犹自斗婵娟。寄语玳梁燕，珍重旧堂前。
寿楼春·社集赋查楼菊部
嘶香骢铜街。有筝琶夜月，箫鼓春雷。说似清时歌舞，旧家楼台。桑海后，仍崔嵬。怡近依、方壶蓬莱。只币地花钿，齐云榜篆，零乱劫馀灰。觚棱梦，愁天涯。早霓裳曲怨，湘瑟弦哀。底事燕兰芳约，渺兮予怀。今昔感、成低徊。唱渭城、何戡重来。问凄断云韶，青霜鬓催知几回。
沁园春·八徽图题词
德象女师，有炜管、彤思贻令名。缅蘧缋姜嫄，稚图孟母，甄慈鞶帨，益誉丹青。四德倍之，群伦仰止，为烈于今有典型。瑶源远，溯双江毓秀，蕙洁兰馨。金闺弁冕贤英，衍孝友、宗风雅泳徵。谉经以行权，积而能散，音流太似，传续更生。两佩纫芳，六珈式度，例以须眉亦老更。钟馀庆，也抗颜厨及，雏凤声清（蘧师贞姜嫄图，见太清楼画目。谢稚孟母图，见贞观画史。）。
清平乐·题赵叔雍高梧轩图
龙门百尺。罨画明秋色。南北两峰相映碧。看取朝阳凤立。开轩满目烟霞。软红不到云涯。著个仙源居士，湖山越恁清嘉。
减字木兰花·题黄九烟为李元白藏周江左书离骚经跋
沈湘古恨。文字造哀天倘问。悬圃陈词。异代萧条又一时。骚心不死。滩艇行吟声变徵。招手彭咸。依样伤心史一函（李衷■（枫注：看不清楚。）字元白，周嘉胄字江左。）。
朝中措
鉏犁身手拙于鸠。老去有菟裘。留得子春家法，不知冠带崑丘。东林下潠，廿年旧梦，莫莫休休。抛尽山田十棱，无缘部曲黄牛。
减字木兰花·赋苏文忠铁如意
雷雹班駮。八百年来谈柄握。散发桄榔。携向南天舞一场。指挥无定。箕口难回磨蝎命。犹胜西台。朱鸟声中击节来。
前调·刁遵墓志
蝉嫣华裔。秉节诸州流泳美。长掞清芬。妙绝潜研跋尾文。黝然氈蜡。难得碣阴双璧合。辟咡谘碑。怆念东华撰杖时。
前调·题陈蓝洲纪游诗刻
云关投老。把臂入林成一笑。笠屐逢迎。赢得青山养伯龄。流传烟楮。诗笔如神心画古。辽鹤归来。剩与残僧话劫灰。
踏莎行
花胜年光，籸盆情话。峥嵘冰雪柴门夜。欃枪天末阵云多，先生岂是闲吟者。短褐风流，长城声价。松壶诗老应同社。衔杯舞剑岁朝图，争悭一幅烟绡写。
减字木兰花·题某君寿藏
■■■■。■■■■■■■。笑揖青山。身是龙荒劫外仙。感深屺岵。料理首丘莱子舞。风引回舟。那便修文白玉楼。
清平乐·钟馗
人閒何世。魑魅听然喜。三字头衔唐进士。消得阎浮游戏。纷纷艾子萧郎。招邀袍笏登场。笑问三阊角黍，何如一醉蒲觞。
沁园春·寿郭翁
开遍梅花，昼锦屏风，春风画堂。说德乡铜钵，家声金穴，刘樊眷属，蓬阆班行。东海桑柔，南阳菊滟，云满丹丘日月长。琼筵启，傍九芝眉采，一瓣心香。馀庆双凤高翔。知保障功留在梓桑。操奇赢蛮舶，函珠怀玉，劳来鸿泽，义粟仁浆。横舍弦歌，高楣绰楔，通德门多吉事祥。轩眉笑，先东坡一日，腰笛称觞。
清平乐·题高颖生环翠楼图
傍家亭沼。倚杖容舒啸。天与围屏新画稿。换了几番残照。廿年旧梦青墩。荷花也是君恩。一觉江空岁晚，山中自有閒云。
定风波·寿钱新甫七十
记罢金銮笔一枝。坐看蓬岛绿尘飞。天上春愁消白发。亲撷。白苻花浸紫霞卮。一院双成诗伴侣。天许。酩然重到太平时。■（外衣内由，枫注：疑为“袖”的异体字。）了东坡三制手。搔首。却填风雨放鱼词。
寿楼春·寿词
称眉筵金瓯。是刘樊美眷，蓬阆仙俦。得似木公金母，紫芝丹丘。知福慧，曾双修。鼓瑟琴、同心赓酬。又桂子传芳，桐枝茁秀，花甲庆初周。蟠桃熟，瑶池头。趁堂开昼锦，笺写银钩。为祝灵椿齐寿，八千春秋。招海鹤，来衔筹。恰近来、移家瀛洲。待花烛重辉，双扶杖鸠歌好逑。
疏影·题陈叔通百梅书屋图
南枝旧约，惬素心得似，何遜东阁。彩笔禅仙，玉貌臞仙，天涯已忍沦落。劫灰一度春消息，省缟袂、丰姿如昨。尽海桑、著意迁流，不改绿华红萼。遥忆前芳晚晼，故园伫翠羽，初别黄鹤。泛雪重湖，锄月空山，底事烟霞孤却。溪藤百幅凭珍重，问冷艳、幽香谁托。待料量、物外琴书，占取幼舆丘壑。
百字令·题松月居士印集
蕊书琅简，泝高矩、卓越嬴刘而上。四集飞鸿何足数，艺苑独标真赏。鼎足螭盘，钗头凤立，妙迹冰斯仿。一珠一字，效珍都入珊网。当日诒晋高斋，铁书精鉴，别空诸筌象。好古河閒惟求是，何似风流宏奖。照眼芝泥，惊心桑海，文物翻无恙。松声月色，为君特地疏朗。
摸鱼子·题许玉年先生孤山补梅图
问西湖、湖山信美，此中谁是和靖。梅花眷属千年梦，处士家风栖冷。空念省。荐一匊寒泉，从剔荒碑认。烟锄雨艇。更带月移根，依岩卜筑，料理到香影。丹青事，一例沧桑无定。吟魂花下惊醒。翻新祠宇成唐突，何处巢居堪证。高阁凭。便谱出、玉龙哀曲无人听。横峰侧岭。剩红萼无言，缟衣飞下，清唳远相应。
减字木兰花
婆娑二老。负手招邀成一笑。香讯冥濛。春在诗人杖履中。令威重到。风物依稀花事了。鼓角春城。不是高楼玉笛声。
采桑子·和琴缘本事词
辞巢婉娈低飞燕，总道无情。泪眼盈盈。苦讳雕梁住不成。回廊缥缈经行地，烟月逢迎。梦里商声。一夜秋苔步步生。
又
情知飘泊残春有，自惜年光。不换炉香。坐定愁心小字旁。闲情那及楼东水，凝瞰明妆。琐户文窗。赢得多生梦一场。
又
浮生天与羁孤分，不许缠绵。薄醖枯弦。尽是秋人自在缘。影娥池上当时月，双照婵娟。一别如烟。过眼风花十九年。
又
而今省识刘郎恨，泊凤飘鸾。不在蓬山。只在低帘小扇閒。揽衣中夜徘徊惯，月好谁看。哀乐无端。未止高丘旧梦寒。
黑漆弩·题汉建安铜弩机拓本
双牙苔洗铜华古。是当涂省括尚方铸。恨炎精、荡作寒灰，挂壁大弨安取。细书十九勒工名，点缀宣和图谱。问谁能、手殪天狼，重鼓吹曲中朱鹭。
南乡子
吾道有真如。掉臂能同霹雳居。竞把浮沤当溟渤，粗疏。中有全潮认得无。露电一身馀。殇子彭铿了不殊。随受罡风谁转得，须臾。大笑携镫照暗衢（成句。）。
采桑子
今宵莫惜无明月，回避姮娥。酒满香螺。好夜看人梦里过。归来独卧西窗雨，閒泪无多。不为闻歌。早自安排唤奈何。
永遇乐·题章价人铜管感旧图
斜日河山，惊风草木，故垒何处。铁戟沙腥，戈船燐闪，肠断征南路。灵旗甲马，居人指点，犹识当年荒戍。记压城、颓云似墨，乱鸦解道悽苦。参军老矣，扁舟重檥，书剑萧憀谁与。湘水无情，巫阳有恨，只觅归鸿语。擎天身手，封侯骨相，都付怒涛东去。问一隄、寒鸦败柳，替人怨否。
恋绣衾
红鳞吹动酒面香。倚金船、孤送夜长。寻梦到，蓬山底，问阑心、罗袖露凉。雁程不带相思去，听空楼、秋镜倦妆。料锦字，稀能会，负年年、江水寄将。
寿楼春·送潘幼畲出守西川
金沙酴醿薰。有风花堕帻，雪絮飘茵。催赋将离词句，麴波微尘。圆月晕，如金盆。照别筵、悤悤黄昏。料栈路蕉红，巴丘树绿，输与凤城春。筹边路，荒烟屯。况横流恨满，清酒盟新。说甚瀛洲风月，草堂琴尊。明日是，阳关人。一万重、清猿寒云。便梦绕觚棱，天涯断魂襟上痕。
齐天乐·集草窗句
翠微缥缈楼台亚，霜华锦空洲渚。山护云衣，波涵月彩，梦到隔花窗户。芳期暗数。怕水叶沈红，去年心绪。旧隐谁招，东堂松桂尽吟趣。一襟清致谁识，软尘飞不到，苒苒诗句。怨笛吟商，闲箫横玉，惟有盟鸥堪语。西风倦旅。怅望极归舟，一閒天付。立尽斜阳，花深连别墅。
减字木兰花
■■■■。横路閒云知客意。侧帽寻诗。荠麦樱桃又一时。劫馀城郭。来作辽东千岁鹤。旧日趋庭。山向吾曹一样青。
水调歌头·题冯君木逃空图
逼塞人间世，何处足音跫。逍遥云将东指，一笑谢鸿濛。多少寿陵学步，却曲楚狂迷路，不出雉樊中。颠倒百年事，坐误主人翁。拍洪厓，招若士，枵猿公。不如打扫心地，坐断四山空。一任虚舟流止，芟尽诸方藤葛，末后句参通。送者自厓返，谁蹑白云踪。
前调·题王蓬心三吾图卷，卷有东洲题句
白发永州守，开口说潇湘。一官十年不调，丘壑满诗肠。百折浯溪清驶，百尺浯台突起，亭子与轩昂。发兴簿书底，协趣水云乡。莞然笑，师北苑，仿香光。就中家法不失，烟麓故相望。窈窕次山铭句，兀傲柳州游记，画笔足攀翔。心折到蝯叟，一幅倒千觞。
减字木兰花·题倪鸿宝诗画卷
平生风义。把臂吴桥双国士。天路飞攀。收拾光芒入小言。雯华月渍。一段苍烟飞不起。拈笔如神。馀兴能为石写真。
前调
烟萝猗靡。意外荒寒生笔底。眯目黄尘。谁是青山独往人。无多茅屋。风味举家清似鹄。鞍马平生。老作江南粥饭僧。
采桑子·题看云觅句图
闲云未必关才思，题遍蛮笺。缥缈游仙。输尔清吟一辈贤。老来搜句浑无力，坐惜徂年。逝雁行边。魂断西堂白日眠。
减字木兰花·题梁庄会葬图
冬青泪洒。九死攀髯终未悔。日降天临。不负青山独往心。使君风义。易水波寒吹不起。高阁葵霜。终古相望一柳堂。
暗香疏影·湖帆静淑夫妇属题宋本梅花喜神谱，用觉翁自制夹钟宫调
碎珠一一，借粉函敛取，家林冰雪。笺管留珍，不待良金铸花骨。劫后人天岁晚，莫尽愁、灵芬销歇。算几生、风味依然，流藻入词笔。何况都房旖旎，瓣香致叩叩，薰遍芸叶。展取镫宵，与媵芳尊，恰称宜春奁帖。罗浮新月关同梦，愿双化、书丛仙蜨。倘数将、滂喜家珍，定有外孙能说。
煕州慢·湖帆属题七姬权厝志
诔秋鹃，剩片石花铭，瘗恨终古。旧劫华鬘，渺后宫烟草，东风无主。怕作换巢鸾凤，夜半同蹑飞凫。休问艳影，长桥玩月，那时情素。谁写眉庵乐府。仗牙拍，谱出红儿新句（杨基七姊妹花诗，盖为七姬作。）。杯酒话旧，齐云白杨天暮。荒原遍寻故阡，问拾翠人归知否。砑光抚。春愁尽付尘土。
清平乐·为湖帆题所南翁画兰，用玉田韵
劫馀花叶。楚畹容光别。露泣烟啼那可说。不受等闲风月。芳魂零落荒山。根荄终古相关。好伴一编心史，长留沈恨人閒。
烛影摇红·题拔可令妹李穉青花影吹笙室填词图，即用其原作集成一解
几日诗魂（长亭怨慢），不知燕子归何处（蝶恋花）。止多落絮与飞花（一落索），换了门前路（壶中天）。曾采幽芳题句（疏影），况湖山（月上海棠），顿伤心素（齐天乐）。娉婷一笛（长亭怨慢），解诉清愁（庆春宫），沈吟渐苦（齐天乐）。
减字木兰花·题董浔阳尚书董伯念光禄祖孙书扇册
丹梯拾级。接武蓬池贻厥力。抗疏批鳞。成就清门两逐臣。朝衫脱了。赢得祖庭开口笑。深闭柴关。将取清风满故山。
浣溪沙·梦坡德配张夫人六十寿，作放生会于西溪，为赋此阕
黾采澄鲜片玉词。春波溶漾放生池。延年美意嗣萱闱。佳谶旧溪龟左顾，长生新曲鹤南飞。鸳鸯遐福本相宜。
减字木兰花·题明遗老顺德薛剑公画丛兰竹石册
人间何世。老去丹青馀涕泪。肝肺槎牙。不写诸天称意花。孤芳直节。长恨补天身手拙。坐抚吴钩。高馆何时访蒯缑。

[book_title]彊村集外词·跋
彊村集外词一卷，据先生手稿写定。稿原二册，于先生遗箧中检得之。大抵皆二十年来往还吴门沪渎閒所作，亦有成于国变前者。料其初当为零缣断楮，掇拾彙存，故不尽依岁月编次。各词每自加标识，隐寓去取之意，今悉仍之。其卷首买陂塘一阕，则江阴夏闰枝丈自旧京录示者也。
先生晚岁酬应题咏之笔，閒或假手他人，即此册中亦复时有代做作。先生往矣，輙本过而存之之意，并付手民。学者分别观之可也。校录既竟，附识数语于此。
壬申重九，龙沐勋谨跋于真茹寓居之受砚庐。
《彊村集外词》终

        </div>
      </div>
    </div>
  </div>
</div>
<!--update:2025-08-30 10:33:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>