<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="黔苗竹枝词,黔苗竹枝词全文在线阅读,黔苗竹枝词全文在线下载,大玄古籍书库">
<meta name="description" content="1卷，词集。清舒位撰。《黔苗竹枝词》五十四首，从族源，民居，语言文字，饮食，歌舞乐器，服饰，婚配，丧葬祭祀，商业工艺，社会结构等内容，对黔苗的民族风物进行了全方位的描绘和抒写，在艺术风格上典雅清丽而充满趣味，具有珍贵的民族史料价值和极高的文学艺术价值。《黔苗竹枝词》的规模,内容和艺术特点，可勘媲美刘禹锡竹枝词，产生了很大影响。_黔苗竹枝词_全文在线阅读_黔苗竹枝词_全文在线下载_大玄古籍书库">
<title>黔苗竹枝词_舒位_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">黔苗竹枝词</span> <br/>
          作者： <span class="inputVal" id="bkauthor">舒位</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]7711</span> <br/>
          说明： <span class="inputVal" id="bkdec">1卷，词集。清舒位撰。《黔苗竹枝词》五十四首，从族源，民居，语言文字，饮食，歌舞乐器，服饰，婚配，丧葬祭祀，商业工艺，社会结构等内容，对黔苗的民族风物进行了全方位的描绘和抒写，在艺术风格上典雅清丽而充满趣味，具有珍贵的民族史料价值和极高的文学艺术价值。《黔苗竹枝词》的规模,内容和艺术特点，可勘媲美刘禹锡竹枝词，产生了很大影响。</span> <br/>
          封面： <span class="inputVal" id="bkimg">Z_21266.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]黔苗竹枝词
[book_author]舒位
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]7711
[book_dec]1卷，词集。清舒位撰。《黔苗竹枝词》五十四首，从族源，民居，语言文字，饮食，歌舞乐器，服饰，婚配，丧葬祭祀，商业工艺，社会结构等内容，对黔苗的民族风物进行了全方位的描绘和抒写，在艺术风格上典雅清丽而充满趣味，具有珍贵的民族史料价值和极高的文学艺术价值。《黔苗竹枝词》的规模,内容和艺术特点，可勘媲美刘禹锡竹枝词，产生了很大影响。
[book_img]Z_21266.jpg


[book_title]黔苗竹枝词
（清）大兴舒位立人 撰
黔於汉属西南夷，唐宋以来，曰蛮，曰獠。洎明始，设府州县，种类日渐繁息，则曰苗，曰蛮，曰僰，曰峒，曰犵狫，曰■⑴犷，曰番，曰木老，曰六额子，曰猓猡，曰犵兜。其自粤迁至者，又有若猺，若獞、若■⑵，与■⑶、与■⑷，咸隶属焉，然皆得名之曰苗，是真所谓苗裔也。苗既居处，言语不与华同，其风俗饮食衣服各诡骇，不可殚论。余从车骑之后，辄以见闻所及，杂撰为竹枝体诗，且为之注，盖不啻郭景纯作《山海经》圆赞，吴道子画地狱变相也。设非亲历其境，骤而示之，以所作不几致疑於海上之木、山中之鱼哉！夫古者輶轩采风，不遗於远，而刘梦得作《竹枝词》，武陵俚人歌之，传为绝调。余诚乏梦得之才，又所记謏琐，无足当於采录。而以一书生，万里从征，往来柳雪，横槊而赋，磨盾而书，将以是为饶歌一曲之先声焉。
西南夷一首
嫁得槃瓠不自由，岑山孖水远来游。
无因石室功臣表，狗尾如貂续未休。
槃瓠，高辛氏之畜狗也，衔犬戎吴将军头献阙下，帝酬其功。而妻以少女。盘瓠遂负女走入南山石室，三年生六男六女，自相夫妇。衣服制裁皆有尾形，号曰“蛮夷”，详见范史《西南夷列传》。此盖苗子之始祖矣。苗以山之高者为岑，水分流曰孖。（高辛一作南辛。）
夜郎一首
流水淙淙市夜郎，浣纱人见竹三王。
年年饱吃桄榔饭，不信人间有稻粱。
初有女子浣於遁水，见三节大竹流入足间，闻哭声，剖竹得一男，归养之。长而自立为竹郎侯，以竹为姓。汉武帝杀之，后封其三子，民为立竹王三郎神祠。其地桄榔木可为面，百姓资食焉。
牂柯蛮一首
且兰江上战船闲，南去庄豪竟未还。
留得瓢笙作歌舞，一条冷水万荒山。
庄蹻至且兰，椓船步战牂柯。椓，船杙也。宋时牂柯蛮入贡，令作本国歌舞，一人吹瓢笙，如蚊蚋声，数十辈宛转，舞以足顿地为节，名曰“水曲”。按史汉皆作庄蹻，范蔚宗作豪，郭青螺考辨，谓当从《后汉书》。
东谢蛮二首
络额金银压两肩，皮冠革履去朝天。
分明山海图经赞，那拟周书王会篇。
唐贞观初，东谢酋入朝，冠烏熊皮，若注旄，以金银络额，被毛皮，韦行滕著履。颜师古上言：昔周武王时，远国来朝，太史次为王为篇，今当写作王会图。诏可。
红丝早已系绸缪，牛酒相邀古洞幽。
底事相逢不相识，谢郎翻比谢娘羞。
东谢婚姻不避同姓，以牛酒为聘，女归夫家，夫羞涩，避之旬日乃出。其俗男女皆椎髻，绦以绛垂於后。
南平獠一首
新制通裙称体量，竹筒三寸缀明珰。
夜深留客干栏宿，细说当年剑荔王。
妇人横布二幅，穿中，贯其首，号曰“通裙”。美发髻垂於后，竹筒三寸，斜穿其耳，富者饰以珠珰，人皆楼居，梯而上，名曰“干栏”。其酋姓朱氏，唐时称剑荔王云。
狆苗一首
浅草春开跳月扬，聘钱先乞紫槟榔。
隔年一咲占归妹，抱得新儿认旧郎。
狆家在五代时，楚王马殷自邕管迁来。其种有三，曰补笼、卡尢、青仲，散处贵阳、平越，都匀、安顺、南笼各郡属，风俗相同。每岁孟春，会男女於平野，曰“跳月地”，曰“月场”。各为歌唱，合意则以槟榔投赠，遂为夫妇。而婚成三日，妇即别求他男与合，非生子不能归也。（按平越府今改为直隶州，南笼府今改为兴义府。）
宋家苗一首
识字耕田不记年，男婚女嫁两茫然。
似渠打鸭休相咲，胜索开门一种钱。
宋家在贵阳，相传为春秋时宋国裔，楚蚕食上国，俘其民而放之南海，遂流为夷。颇通汉语，文字男帽女笄。将嫁，男家遣人往迎，女家则率亲党棰楚之，谓之夺亲。俗诚可咲，然今人嫁女之家，有索开门钱者，竟至攘臂请益，则其异於苗子也几希。
蔡家苗一首
卿卿毡髻我毡裳，做戛匆匆兴不常。
几见鸳鸯能作冢，销魂人赠返魂香。
蔡人为楚所俘，在贵筑、清平、修文、清镇诸县，暨大定之威甯、平远州。男女制毡为衣，妇人以毡为髻，饰以青布，若牛角状，长簪绾之。夫死，将以妇殉，妇所私挟，众夺之去，乃免。其聚会亲属，椎牛跳舞，名曰“做戛”。
龙家苗二首
狗耳苕亭绾髻螺，鬼竿影裹两婆娑。
明珠薏苡偏相似，肠断征蛮马伏波。
龙苗种有四，一曰狗耳龙家，在广顺州康佐司。男子束发而不冠，妇人辫发，螺髻上指如狗耳形。春时，立木於野，谓之鬼竿，男女旋跃而择配。衣以五色，药珠为饰，贫者代以薏苡。
抛却残春趁早秋，纸钱一陌笑牵牛。
看他被发伊川野，何不蚕娘祭马头。
一曰马镫龙家，妇人作冠若马镫然。以七月七日祭於墓。又大头龙家，曾竹龙家。其俗约略相似。
花苗一首
牛角传欢复几时，声声铜鼓赛丛祠。
无端飞出金蚕箭，掷破鸡黄又闹尸。
花苗居大定、贵阳、遵义各属。每会必击铜鼓，饮酒注牛角中。好蓄蛊毒，夜飞而饮於河，有金光一线，谓之金蚕，每以杀人，否则反噬其主。故虽至戚，亦必毒之，以泄蛊怒也。人死，则集亲友歌唱尸侧，曰“闹尸”。葬瘗以鸡子掷地卜之，不破者为吉。
黑苗三首
马郎房底好姻缘，偻指佳期又几年。
插遍青山黄竹子，哝哝还索鬼头钱。
都匀之八寨、丹江、镇远之清江，黎平之古州，其近山者，为山苗，近水者，为洞苗，有土司者，为熟苗，无管曰生苗。又有高坡苗，皆衣黑，总曰黑苗。结婚则邻建空房，名“马郎房”。未婚嫁者，遇晚聚歌，情稔则以牛只行聘。合卺三日，女归母家，或半年始一返。女父母向婿索头钱，不与或另嫁。有婿女皆死，犹向女之子索者，则谓之鬼头钱。凡人死一月后，其生前所私男女，各插竹於坟前祭焉。
两姓姻缘接舅姑，乡风世世画葫芦。
外甥钱少迟归姝，从此罗敷自有夫。
清江婚嫁，姑之子定为舅媳，倘舅无子，必重献於舅，谓之外甥钱，否则终身不得嫁。或召少年往来，谓之阿姝，曰妹，讳之也。
耶头洞崽画鸿沟，■⑸菜藏来各几秋。
准待来年吃牯脏，鬼堂风雨自啾啾。
黑苗以上户为耶头，下户为洞崽。虽男女多苟合，然洞崽不敢通耶头，犯则死期至矣。所得羔豚鸡犬鸱鸦之属，死则连毛脏置之瓮中，层层按纳，俟其螂蛆臭腐，始告缸成，名曰“■⑸菜”，珍为异味，愈久愈贵。问苗子之富。则曰“藏■⑸桶几世矣。”又每十三年畜牡牛，祭天地祖宗，号祭曰“吃牯脏”。每寨公建祖祠，名曰“鬼堂”。
青苗一首
不借双双大小同，浑难扑簌辨雌雄。
低头争似抬头好，布自青青笠自红。
修文、镇甯、黔西皆有青苗，在平远者，或称箐苗。男女，皆著草履，衣亦无别，惟其首则妇人蒙青布一幅，男子戴红藤笠，非是几不知鸟之雌雄矣。
红苗一首
织就班丝不赠人，调来铜鼓赛山神。
两情脉脉浑无语，今夜空房是避寅。
红苗惟铜仁府有之，衣服悉用班丝，女红以此为务。击铜鼓以歌舞，名曰“调鼓”。每岁五月寅日，夫妇别寝，不敢相语，以为犯则有虎伤。
白苗一首
折得芦笙和竹枝，深山酣唱妹相思。
蜡花染袖春寒薄，坐到怀中月堕时。
白苗之习略同花苗，其服先用蜡绘花於布，而后染之，既染，去蜡则花见焉。芦笙者，编芦管为笙，有簧，男女相会，吹以倚歌。歌曲有所谓妹相思、妹同庚者，率淫奔私昵之词。贵定龙里皆有，衣尚白，故曰“白苗”。
西苗二首
山塍高下接青黄，今岁丰收是涤场。
便要椎牛祭白号，万山箫鼓闹斜阳。
西苗居平越之清平，岁十月收获后，以牡牛置平壤，延善歌祝者导於前，男女童数十百辈随之，歌舞历三昼夜，乃屠牛以报丰年，名曰“祭白号”。
一曲山谣两鬓花，月球抛后女归家。
野田岂有宜男草，更遣娄猪定艾豭。
凡苗类有跳月之习，西苗制花球，於唱歌时掷所欢以结婚姻，亦非生子弗归也。
东苗一首
半臂青青织锦阑，浅裙百叠不知寒。
一梳飞上昆仑月，便是君家黑牡丹。
东苗有族无姓，杂处贵筑、龙里、清平。衣尚浅蓝色，短不及膝。妇人花衣无袖，惟两幅遮前覆后，著细褶短裙，挽发盘头，笼以木梳，故用唐人墨池雪岭之事为咏。
夭苗二首
华胄周南太觉遥，葛根难庇远椒聊。
山风夜夜吹枯骨，倒挂收香绿凤么。
夭苗一名夭家，多姬姓，自以为周之后，在广平州。人死不葬，以藤蔓束之树间。
豆蔻梢头月似钩，山花开近女郎楼。
不知谁擫青芦管，一夜春情散不收。
其在夭坝者，女子年近十三四，即构竹楼，野外处之，闻歌而合。此较黑苗之马郎房更奇。
克孟牯羊苗一首
山房缥缈际青天，百尺梯头踏臂眠。
才到三更春梦觉，泪花一斗听啼鹃。
广顺州之金筑司，有苗曰“克孟牯羊”，择悬崖鉴窍而居。不设床第，构竹梯上下，高者或至百仞。亲死不哭，笑舞浩歌，亦曰“闹尸”。明年，闻杜鹃声，则举家号泣，悲不能胜，曰：鸟犹岁至，亲不返矣。
平伐苗二首
长裙雌豸短裙雄，吹入山前一阵风。
我亦青袍似春草，泥他蓑影作渔翁。
平伐苗在贵定之小平伐司，以地名也。男女皆著裙，男子裙短，妇人裙长，然无绔，或学他苗制绔，则又不裙，彼绔与裙终身不相识也。男子入市则衣草衣，蔌蔌如渔蓑，顾影自喜，盖以为盛服云。
木槽埋趁一身宽，论定何须更盖棺。
略仿南朝通替式，不知曾许再开看。
平伐人死，盛於木槽而瘗之，有底无盖，独木所成。此与殷淑妃通替棺颇类。
紫姜苗一首
洞门侧侧掩莱芜，三尺黄泥冷未涂。
从此天边飞破镜，分明女子重前夫。
紫姜苗在都匀所属，以十一月朔为岁节，闭户把忌，七日而启，犯者以为不祥，夫死，妻嫁而后葬，曰丧有主矣。
阳洞罗汉苗二首
月场难筑避风台，衣尾匆匆隔夜裁。
试问裙腰腰上带，唾绒一幅为谁开。
罗汉苗在黎平府，婚姻亦以跳月成。女子长裙无绔，加布一幅，刺绣，垂之於前，名曰“衣尾”。
髻上梳比项下钱，生苗居后熟苗先。
不愁双鬓鸦堆重，又制银环厌到肩。
妇人挽髻额前，插木梳於上。富者以金银作连环耳坠，项下刺绣一方，饰银钱焉，婚或先外家，不则卜他族。远者曰生苗，然仍跳月。
谷兰苗一首
纤锦簇簇花有痕，织布缕缕家无裈。
月中织布日中市，织锦不如织布温。
其在定番州者，则有谷兰苗。定番多织苗锦，而谷兰独工於布。其布最精密，每遇场期入市，人争购之，遂有谷兰布之名。皆深山遥夜，机杼轧轧所成，顾不自衣也。
九股苗一首
牛尾枪开夜有声，佣中佼佼铁铮铮。
当年铸就六州错，丞相原来是老兵。
苗之剽悍，莫过於九股，在凯里司。武乡侯南征，戮之殆尽，仅存九人，遂为九股，散处蔓延。头戴铁帽，后无遮肩，前有护面铁两片，即铸於帽身。披铁铠，如半臂，自腰以下用铁炼周围，形如环，垂及於足，坐则缩而立则伸。下以铁片缠其股，若韤，琤琮有声。健者结束，尚能左牌右杆，衔利刃，逾岭若飞猱。两足无冬夏皆赤，生时即漆其脚底也。其子母炮名“牛尾枪”，尤极猛恶。前明杨应龙之叛，九股实羽佐之，应龙伏诛，而不敢问罪九股。至本朝雍正九年，经略张广泗合楚粤黔三省官兵剿抚，然后搜缴兵甲，建城安汛焉。
红犵狫一首
三寸桐棺一栗牌，山围皮骨水湔骸。
泪珠若到家亲殿，凭仗红裙细细揩。
男女桶裙以红布为之，曰红犵狫。殓以棺而不葬，或置岩穴间，或临大河，不施蔽盖，树木主，识其处曰“家亲殿”，岁时展埽之。
花犵狫一首
羊楼高接半天霞，杉叶阴阴犵狫家。
减却腰围余几许，桶裙量就一身花。
犵狫种不一，所在多有。男女以幅布围腰，旁无襞绩，谓之桶裙花布，为花犵狫。屋宇去地数尺，架巨木上，覆杉叶如羊栅，称为“羊楼”。
水犵狫一首
扰家捕鱼鱼欲愁，占得烟波老未休。
只道诛茆山上住，谁知结屋水中洲。
余庆、施秉等地，有名扰家者，善捕鱼，虽隆冬亦能入渊，故曰水犵狫。
翦头犵狫一首
不作刘伶荷锸埋，焚如真是突如来。
心长发短君休笑，留得相思一寸灰。
翦头犵狫在贵定，男女蓄发寸许，死则积薪焚之。性皆嗜酒，入市者无不陶然。
打牙犵狫一首
有意齐眉结婿欢，无端凿齿做人难。
青唇吹火今宵事，口血分明尚未乾。
打牙一种，多在平远、黔西。其俗，女子将嫁，必先折其二齿，否则妨夫家，殆所调凿齿之民欤？又翦前发而留后发，则取齐眉之意。
锅圈犵狫一首
平远州中鬼画符，传来面具有於菟。
虽然不作招魂赋，且尽生前酒一壶。
此种惟在平远州，其俗嗜饮尚鬼，有疾则延鬼师，以虎头一具，用五色绒装饰，置簸箕内祷之。亲死，侧置其尸，谓使其不知归路。其曰“锅圈”者，妇人以青布束乱发，肖其形也。
披袍犵狫一首
底事裁衣似打包，风风雨雨自披袍。
却嫌针线寻无迹，织遍山羊五色毛。
披袍亦在平远州，男女衣服长仅尺余，外披以袍，方而阔，洞其中，从头笼下，前短后长，左右无袖，裙以五色羊毛织成，亦无褶。
木老一首
放鬼才过七七期，更传画鬼祀灵旗。
无端食指今朝动，问是槃瓠第几支。
木老所在多有。父母死，长子闭户居四十九日，乃延巫荐祝，名曰“放鬼”。祀鬼则用五采旗，其族同姓不婚，异姓不共食犬。
狫兜一首
栊就风鬟堕马妆，双心一袜绣鸳鸯。
不妨径向君家宿，行到深山药箭香。
狫兜亦苗也，施秉、黄平皆有之。女子多美者，短衣偏髻，绣五彩於胸前，人调之，则笑而从焉。善为药箭，埋所居之远近，触之，机发往往伤人。
■⑴犷一首
山家风露竹墙低，麂眼玲珑望欲迷。
从此不愁牛砺角，夜深封到一丸泥。
■⑴犷即阳荒，其种最繁，都匀、石阡、施秉、龙泉、黄平、余庆、黎平、龙里皆有之。荆壁不涂，门户不扃，出入以泥封之，余俗与诸苗略同。
八番一首
八番女儿日夜忙，耕田织布胜於郎。
长腰鼓敲老虎市，今年香稻满椎塘。
八番在定番州，其俗男逸女劳，男皆仰给於女。刳木作臼，曰“椎塘”。临炊，始取稻把入臼春之，以寅日为市，凡燕会则击长腰鼓为乐。
六额子一道
空山埋后才三尺，冷水浇来又一回。
不信膏肓容二竖，招魂入骨锦囊开。
六额子，有黑白二种，皆在大定府，风俗相同。人死葬亦用棺，至年余，则发冢开棺，取枯骨刷洗之，至白为度，以布裹骨复埋。一两岁，仍取刷洗，如是七次乃止。凡家人有疾，则谓祖先之骨不洁也。
猓猡四首
蜀道曾挥济火戈，部民四十八罗罗。
阿谁赐得银鸠杖，谢表签名曲似蝌。
猓猡本卢鹿，而误为今称。汉时有济火者，从武侯破孟获有功，封罗甸国王，即安氏远祖。千余年世长其土，勒四十八部，部之长曰“头目”，其等有九，曰“九扯”。最贵者曰“更苴”，不名不拜，赐镂银鸠杖，凡有大事取决焉。次则慕魁、勺魁，以至黑乍，皆有职守，亦有文字，类蒙古书。
锦缎招魂野色宽，精夫红葬骨难寒。
未妨月没教星替，梅额新加耐德官。
其酋死，则以锦缎裹尸，焚於野。子幼不能嗣，则妻为女官。耐德，猓猡言妻也。其俗妇人用青布缠首，多带银，梅花贴额。精夫，见《后汉书》。
断头掉尾水西城，罗鬼关山行重行。
鸟蛮鬼大白蛮小，鬼方黑白太分明。
猓猡有黑白二种，黑者为大姓，又曰“乌蛮”。白曰“白蛮”。俗皆尚鬼，亦称“罗鬼”，好畜骏马，善驰骤击刺，其兵为诸苗冠。谚曰：“水西罗鬼，断头掉尾。”
红泥坡下白罗罗，下姓相逢唤阿和。
一带青山横作黛，春风吹遍采茶歌。
白为下姓，居普定者，曰“阿和”，多以贩茶为业。
峒人一首
撷得茅花冷过冬，比肩人似鸟雌雄。
此间定是多情地，开出相思草一丛。
峒人冬采茅花为絮，以御寒，盖仿佛芦花球矣。夫妇出入必偕。其种在石阡朗溪司及永从诸寨，断肠草生焉。
蛮人一首
记得牛场又狗场，带刀入市笑昂藏。
草衣男子花裙女，花太短时草太长。
在新添、舟行二司居者，曰“蛮人”，以丑戌日为市期，出入必佩刀。男子以草为衣，长过其足，曳而走，作郭索声。妇人裙皆花绣，然及膝而止，殊不雅观耳。
■⑷人一首
暮雨匆匆过绿塍，朝来入市发鬅鬙。
生愁女伴多轻薄，新压青花布一层。
■⑷人在定番州之罗斛，永丰州之册亨。俗好野合，亦以此为荣。妇人私一男，则髻上蒙青花布一方，布愈高而意愈得。凡入市交易，髻上布有积累至数十层者，同伴皆啧啧艳指称之。（按永丰州今改为贞丰州 。）
猺人一首
秋蛇春蚓贮青囊，可有神仙辟谷方。
何事居山偏爱水，草根短短树皮长。
猺之居处无常，必择近水者，以大树皮接续，引水至家，不用瓮桶出汲。常入山采药，沿村寨行医。有书名“榜簿”，其字类今所摹钟鼎款识者，然绝无考证，而彼珍为秘藏。愚者亦或谬赏之，又有■⑵獞、■⑶狪等种，皆杂居荔波县。此悉自粤迁来者，风俗尽同於猺。自桧以下无讥焉。
僰人一首
一串牟尼极乐天，舌端青有妙华莲。
参军诗思娵隅跃，正要方音作郑笺。
僰人在普安州，姓淳而佞佛，尝持念珠诵梵咒，朗朗可听。凡诸苗言语不能相谙者，类皆以僰人通传。
凡苗之性，类与华殊。顺其性则喜，拂其性则怒，至於怒而无所不至矣，故治苗之术，则必识其性而驯扰之。今从政者，或未尝识其性也，又从而取求焉。逮其无所不至，然后聚而歼旃。彼且不知致死之由，又并不知求生之路，冥然顽然，骈傫授首，是岂羁縻弗绝之始意？而所谓兵者，盖不得已而用之者也。览此可以思过半矣，钱塘王朝梧。
【附录】
舒位（1765～1815）字立人，小字犀禪，號鐵雲，生卒同於吳門（蘇州），直隸大興（北京）人。乾隆舉人。著有《瓶水齋詩集》、《乾嘉詩壇點將錄》等。
楊花詩
歌殘楊柳武昌城，撲面飛花管送迎。
三月水流春太老，六朝人去雪無聲。
較量妾命誰當薄，吹落鄰家爾許輕。
我住天涯最飄蕩，看渠如此不勝情。
臥龍岡作
象床寶帳悄無言，草得降書又幾番？
兩表涕零前出塞，一官安樂老稱藩。
祠官香火三間屋，大將星辰五丈原。
異代蕭條吾悵望，斜陽滿樹暮雲蘩。
舟過山塘聞笛
紅穗疏燈水上樓，笛聲縴遠指痕留。
定知吹笛人雙髻，可惜湘簾不上鉤。
花生日詩魏塘道中作
啼鶯如夢送歸艎，日子平分夜未央。
願取鴛鴦湖裡水，釀成春酒寄花嘗。
【附录】
舒位（1764－1815） 清文学家、杂剧作家。字立人，号铁云，北京大兴人。乾隆五十三年（1788）举人。曾为王朝梧幕客。与当时的戏曲家蒋士铨、王昙等相友善。著有诗歌《瓶水斋诗集》。所作杂剧四种，合称《瓶笙馆修箫谱》，包括《卓女当垆》、《樊姬拥髻》、《酉阳修月》和《博望访星》。
〖注： ■⑴，犭+羕，音漾，獸名。■⑵，犭+水，音未詳，廣西苗種也。■⑶，犭+今，音京，獸名 。与■⑷，犭+農，音农，犬惡毛也。■⑸，酉+音，音音，与醃音別義通，用密闭浸渍发酵法酿制食品。〗

        </div>
      </div>
    </div>
  </div>
</div>
<!--update:2025-08-30 10:36:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>