<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,续诗话。全文,续诗话全文在线阅读,续诗话全文在线下载,大玄古籍书库">
<meta name="description" content="宋代司马光作。又名《司马温公诗话》、《司马光诗话》、《司马君实诗话》、《司马太师诗话》、《迂叟诗话》。1卷,共28则。光有《传家集》已著录。为续欧阳修《六一诗话》而作,亦偏于记事。所记诗人轶事,有价值珍贵者,所下断语,极见眼光不凡。据作者自称,欧阳修的“《诗话》尚有遗者,欧阳公文章名声虽不可及,然记事一也,故敢续书之”。因此书为续欧阳修的《六一诗话》而作,故称《续诗话》,在内容上也明显的承续《六一诗话》。如此书中的“惠崇诗”条、“九僧诗集”条均续《六一诗话》中的“国朝浮图”条，“科场程试诗”条续《六一诗话">
<title>续诗话_司马光_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">续诗话</span> <br/>
          作者： <span class="inputVal" id="bkauthor">司马光</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗论,完结</span> <br/>
          字数： <span class="inputVal" id="bknum">[book_length]4873</span> <br/>
          说明： <span class="inputVal" id="bkdec">宋代司马光作。又名《司马温公诗话》、《司马光诗话》、《司马君实诗话》、《司马太师诗话》、《迂叟诗话》。1卷,共28则。光有《传家集》已著录。为续欧阳修《六一诗话》而作,亦偏于记事。所记诗人轶事,有价值珍贵者,所下断语,极见眼光不凡。据作者自称,欧阳修的“《诗话》尚有遗者,欧阳公文章名声虽不可及,然记事一也,故敢续书之”。因此书为续欧阳修的《六一诗话》而作,故称《续诗话》,在内容上也明显的承续《六一诗话》。如此书中的“惠崇诗”条、“九僧诗集”条均续《六一诗话》中的“国朝浮图”条，“科场程试诗”条续《六一诗话》中的“自科场用赋”条，“王绅作宫词”条续《六一诗话》中的“王建宫词”条等。</span> <br/>
          封面： <span class="inputVal" id="bkimg">Z_20811.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]续诗话
[book_author]司马光
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗论,完结
[book_length]4873
[book_dec]宋代司马光作。又名《司马温公诗话》、《司马光诗话》、《司马君实诗话》、《司马太师诗话》、《迂叟诗话》。1卷,共28则。光有《传家集》已著录。为续欧阳修《六一诗话》而作,亦偏于记事。所记诗人轶事,有价值珍贵者,所下断语,极见眼光不凡。据作者自称,欧阳修的“《诗话》尚有遗者,欧阳公文章名声虽不可及,然记事一也,故敢续书之”。因此书为续欧阳修的《六一诗话》而作,故称《续诗话》,在内容上也明显的承续《六一诗话》。如此书中的“惠崇诗”条、“九僧诗集”条均续《六一诗话》中的“国朝浮图”条，“科场程试诗”条续《六一诗话》中的“自科场用赋”条，“王绅作宫词”条续《六一诗话》中的“王建宫词”条等。
[book_img]Z_20811.jpg


[book_title]提要
【臣】等谨案续诗话一巻宋司马光续六一诗话而作传家集未载惟见百川学海毛晋津逮秘书亦录之前有光自作小引光徳行功业冠絶一时非斤斤于词章之末者而品第诸诗乃极精宻如林逋之疎影横斜水清浅暗香浮动月黄昏魏野之数声离岸橹几防别州山韩琦之花去晓丛蜂蝶乱雨余春圃桔槔闲耿仙芝之草色引开盘马地箫声吹暖卖天冦准之江南春诗陈尧佐之吴江诗畅当王之涣之鹳雀楼诗及其父池行色诗相沿传诵皆自光始表出之其论魏野诗误改药字及説杜甫国破山河在一首尤妙中理解非他诗话所及惟梅尧臣病死一条与诗无渉乃载之此书殊不可解者光别有涑水纪闻皆记当时士大夫逸事或两书并修一时误录入此册中亦未可定也乾隆四十二年五月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆　费　墀

[book_title]续诗话 全文
诗话尚有遗者，欧阳公文章名声虽不可及，然记事一也，故敢续书之。
文德殿，百官常朝之所也。宰相奏事毕，乃来押班，常至日旰，守堂卒好以厚朴汤饮朝士。朝士有久无差遣，厌苦常朝者，戏为诗曰：「立残阶下梧桐影，吃尽街头厚朴汤。」亦朝中之实事也。
惠崇诗有「剑静龙归匣，旗闲虎绕竿」。其尤自负者，有「河分冈势断，春入烧痕青」。时人或有讥其犯古者，嘲之：「河分冈势司空曙，春入烧痕刘长卿。不是师兄多犯古，古人诗句犯师兄。」进士潘阆尝谑之曰：「崇师，尔当忧狱事，吾去夜梦尔拜我，尔岂当归俗邪？」惠崇曰：「此乃秀才忧狱事尔。惠崇，沙门也，惠崇拜，沙门倒也，秀才得毋诣沙门岛邪？」
梅圣俞之卒也，余与宋子才选、韩钦胜宗彦、沈文通遘，俱为三司僚属，共痛惜之。子才曰：「比见圣俞面光泽特甚，意为充盛，不知乃为不祥也。」时钦圣面亦光泽，文通指之曰：「次及清圣矣。」众皆尤其暴谑。不数日，钦圣抱疾而卒。余谓文通曰：「君虽不为咒咀，亦戏杀耳。」此虽无预时事，然以其与圣俞同时，事又相类，故附之。
郑工部诗有「杜曲花香醲似酒，灞陵春色老于人」，亦为时人所传诵，诚难得之句也。
科场程试诗，国初以来，难得佳者。天圣中，梓州进士杨谔，始以诗着。 其天圣八年省试 〈 蒲车诗 〉云：「草不惊皇辙，山能护帝舆。」是岁，以策用清问字下第。景佑元年，省试〈宣室受厘诗〉云：「愿前明主席，一问洛阳人。」谔是年及第，未几卒。庆历二年，韩钦圣试〈勋门赐立戟诗〉云：「凝峰画旛转，交铩彩支繁。」范景仁云，曾见真本如此。传钦圣作「迎风画旛转，映日彩支繁」，故两存之。苏州进士丁偃，试〈迩英延讲艺诗〉云：「白虎前芳掩，金华旧事轻。天心非不寤，垂意在苍生。」有古诗讽谏之体。偃是岁奏名甚高，御前下第。自是二十年始及第，寻卒。滕元发甫，皇佑五年御试〈律听军声诗〉云：「万国休兵外，群生奏凯中。」以是得第三人，最为场屋所称。
鲍当善为诗，景德二年进士及第，为河南府法曹。薛尚书映知府，当失其意，初甚怒之，当献〈孤雁诗〉云：「天寒稻粱少，万里孤难进。不惜充军庖，为带边城信。」薛大嗟赏，自是游宴无不预焉，不复以掾属待之。时人谓之「鲍孤雁」。薛尝暑月诣其廨舍，当方露顶，狼狈入，易服，把板而出，忘其纀头。薛严重，左右莫敢言者。坐久之，月上，当顾见发影，大惭，以公服袖掩头而走。
林逋处士，钱塘人，家于西湖之上，有诗名。人称其〈梅花诗〉云「疏影横斜水清浅，暗香浮动月黄昏」，曲尽梅之体态。
魏野处士，陕人，字仲先，少时未知名。尝题河上寺柱云：「数声离岸橹，几点别州山。」时有幕僚，本江南文士也，见之大惊，邀与相见，赠诗曰：「怪得名称野，元来性不群。借冠来谒我，倒屣起迎君。」仍为延誉，由是人始重之。其诗效白乐天体。真宗西祀，闻其名，遣中使招之，野闭户踰垣而遁。王太尉相旦从车驾过陜，野贻诗曰：「昔年宰相年年替，君在中书十一秋。西祀东封俱已了，如今好逐赤松游。」王袖其诗以呈上，累表请退，上不许。野又尝上寇莱公准诗云：「好去上天辞将相，却来平地作神仙。」又有〈啄木鸟诗〉云：「千林蠹如尽，一腹馁何妨。」又〈竹杯珓诗〉云：「吉凶终在我，反复谩劳君。」有诗人规戒之风。卒，赠著作郎，乃诏子孙租税外，其余科役，皆无所预。仲先诗有「妻喜栽花活，童夸斗草赢。」真得野人之趣，以其皆非急务也。仲先诗有「烧叶炉中无宿火，读书窗下有残灯」。仲先既没，集其诗者嫌「烧叶」贫寒太甚，故改「叶」为「药」，不惟坏此一字，乃并一句亦无气味，所谓求益反损也。仲先赠先公诗，有「文虽如貌古，道不似家贫」。先公监安丰酒税，赴官，尝有〈行色诗〉云：「冷于陂水淡于秋，远陌初穷见渡头。犹赖丹青无处画，画成应遣一生愁。」岂非状难写之景也。
丁相谓善为诗，在珠崖犹有诗近百篇，号《知命集》，其警句有「草解忘忧忧底事，花能含笑笑何人」。少时好蹴踘，长韵其二联云：「鹰鹘腾双眼，龙蛇绕四肢。蹑来行数步，跷后立多时。」
寇莱公诗，才思融远。年十九进士及第，初知巴东县，有诗云：「野水无人渡，孤舟尽日横。」由尝为〈江南春〉云：「波渺渺，柳依依，孤村芳草远，斜日杏花飞。江南春尽离肠断，苹满汀洲人未归。」为人脍炙。
陈文惠公尧佐能为诗。世称其〈吴江诗〉云：「平波渺渺烟苍苍，菰蒲纔熟杨柳黄。扁舟系岸不忍去，秋风斜日鲈鱼香。」又尝有诗云：「雨网蛛丝断，风枝鸟梦摇。诗家零落景，采拾合如樵。」
庞颖公籍喜为诗，虽临边典藩，文案委积，日不废三两篇，以此为适。及疾亟，余时为谏官，以十余篇相示，手批其后曰：「欲令吾弟知老夫病中尝有此思耳。」字已惨淡难识，后数日而薨。
韩退处士，绛州人，放诞不拘，浪迹秦、晋间，以诗自名。尝跨一白驴，自有诗云：「山人跨雪精，上便不论程。嗅地打不动，笑天休始行。」为人所称。好着宽袖鹤氅，醉则鹤舞，石曼卿赠诗曰：「醉狂玄鹤舞，闲卧白驴号。」
章献太后上仙，群臣进挽歌数百首，惟曼卿一联首出，曰：「震出坤柔变，干成太极虚。」太后称制日，仁宗端拱，至是始亲万几，曼卿诗切合时宜，又不卑长乐也。
李长吉歌「天若有晴天亦老」，人以为奇绝无对。曼卿对「月如无恨月常圆」，人以为勍敌。
《诗》云：「牂羊坟首，三星在罶。」言不可久。古人为诗，贵于意在言外，使人思而得之，故言之者无罪，闻之者足以戒也。近世诗人，为杜子美最得诗人之体，如「国破山河在，城春草木深。感时花溅泪，恨别鸟惊心」。山河在，明无余物矣；草木深，明无人矣；花鸟，平时可娱之物，见之而泣，闻之而悲，则时可知矣。他皆类此，不可遍举。
刘概字孟节，青州人。喜为诗，慷慨有气节。举进士及第，为幕僚。一任不得志，弃官隐居冶原山，去人境四十里。好游山，常独挈饭一罂，穷探幽险，无所不至，夜则宿于岩石之下，或累日乃返，不畏虎豹蛇虺。富丞相甚礼重之，尝在府舍西轩有诗云：「昔年曾作潇湘客，憔悴东秦归未得。西轩忽见好溪山，如何尚有楚乡忆。读书误人四十年，有时醉把阑干拍。」
唐之中叶，文章特盛，其姓名湮没不传于世者甚众。如河中府鹳雀楼有王之涣、畅诸一云畅当。诗，畅诗曰：「迥临飞鸟上，高谢世人间。天势围平野，河流入断山。」王诗曰：「白日依山尽，黄河彻海流。欲穷千里目，更上一层楼。」二人者，皆当时贤士所不数，如后人擅诗名者，岂能及之哉！
陈亚郎中性滑稽，尝为药名诗百首。其美者有「风雨前湖夜，轩窗半夏凉」，不失诗家之体。其鄙者有〈赠乞雨自曝僧〉云：「不雨若令过半夏，定应晒作胡芦巴。」又咏〈上元夜游人〉云：「但看车前牛领上，十家皮没五家皮。」蔡君谟尝嘲之曰：「陈亚有心终是恶。」亚应声曰：「蔡襄除口便成衰。」
杨朴，字契玄，郑州人，善为诗，不仕。少时尝与毕相同学，毕荐之，太宗召见，面赋〈蓑衣诗〉云：「狂脱酒家春醉后，乱堆渔舍晚晴时。」除官不受，听归山，以其子从政为长水尉。朴尝为〈七夕诗〉云：「年年乞与人间巧，不道人间巧已多。」
刘子仪与夏英公同在翰林，子仪素为先达。章献临朝时，子仪主文，在贡院，闻英公为枢密副使，意颇不平，作〈堠子诗〉云：「空呈厚貌临官道，大有人从快捷方式过。」先朝春月，多召两府、两制、三馆于后苑赏花、钓鱼、赋诗。自赵元昊背诞，西垂用兵，废缺甚久。嘉佑末，仁宗始复修故事，群臣和御制诗。是日，微阴寒，韩魏公时为首相，诗卒章云：「轻云阁雨迎天仗，寒色留春入寿杯。二十年前曾侍宴，台司今日喜重陪。」时内侍都知任守忠，尝以滑稽侍上，从容言曰：「韩琦诗讥陛下。」上愕然，问其故。守忠曰：「讥陛下游宴太频。」上为之笑。
熙宁初，魏公罢相，留守北京，新进多陵慢之。魏公郁郁不得志，尝为诗云：「花去晓丛蜂蝶乱，雨匀春圃桔槔闲。」时人称其微婉。
元丰初，宦者王绅，效王建作宫词百首，献之，颇有意思。其〈太皇太后生日诗〉云：「太皇生日最尊荣，献寿宫中未五更。天子捧觞仍再拜，宝慈侍立到天明。」宝慈，皇太后宫名也。太后幸景灵宫，〈驾前露面双童女诗〉曰：「平明彩仗幸琳宫，紫府仙童下九重。整顿珑璁时驻马，画工暗地貌真容。」
欧阳公云，《九僧诗集》已亡。元丰元年秋，余游万安山玉泉寺，于进士闵交如舍得之。所谓九诗僧者：剑南希昼、金华保暹、南越文兆、天台行肇、沃州简长、贵城惟凤、淮南惠崇、江南宇昭、峨眉怀古也。直昭文馆陈充集而序之。其美者亦止于世人所称数联耳。交如好治经，所为奇僻，自谓得圣人微旨，先儒所不能到。贫无妻儿，不应举，常寄食僧舍，僧亦不厌苦之。始居龙门山，犹苦游人往来多，徙居万安山，屏绝人事，专以治经为事，凡数十年，用心益苦，而去人情益远，众非笑之，交如不变益坚。虽非中行，其志亦可怜也。
范景仁镇喜为诗，年六十三致仕。一朝思乡里，遂径行入蜀。故人李才元大临知梓州，景仁枉道过之。归至成都，日与乡人乐饮，散财于亲旧之贫者，遂游峨眉青城山，下巫峡、出荆门，凡期岁乃还京师。在道作诗凡二百五篇，其一联云：「不学乡人夸驷马，未饶吾祖泛扁舟。」此二事他人所不能用也。
嘉佑中，有刘讽都官，简州人，亦年六十三致仕，夫妇徙居赖山。景仁有诗送之云：「移家尚恐青山浅，隐几惟知白日长。」时有朱公绰送讽诗云：「疏草焚来应见史，橐金散尽只留书。」皆为时人所传诵。
大名进士耿仙芝，以诗着，其一联云：「浅水短芜调马地，淡云微雨养花天。」为人所称。
唐明皇以诸王从学，命集贤院学士徐坚等讨集故事，兼前世文词，撰《初学记》。刘中山子仪爱其书，曰：「非止初学，可为终身记。」
宗衮尝曰：「残人矜才，逆诈恃明，吾终身不为也。」犹唐相崔涣曰：「抑人以远谤，吾所不为。」
杜甫终于耒阳，槁葬之。至元和中，其孙始改葬于巩县，元微之为志。而郑刑部文宝谪官衡州，有〈经耒阳子美墓诗〉，岂但为志而不克迁，或已迁而故冢尚存邪？
北都使宅，旧有过马厅。按唐韩偓诗云：「外使进鹰初得按，中官过马不教嘶。」注云：「乘马必中官驭以进，谓之过马。既乘之，然后碟躞嘶鸣也。」盖唐时方镇亦效之，因而名厅事也。

        </div>
      </div>
    </div>
  </div>
</div>
<!--update:2025-08-30 10:35:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>