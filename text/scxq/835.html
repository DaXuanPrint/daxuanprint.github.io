<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,涧泉集全文在线阅读,涧泉集全文在线下载,大玄古籍书库">
<meta name="description" content="宋代诗词别集。20卷。韩淲著。系《四库全书》据《永乐大典》所收集的诗词编辑而成,凡诗2,400余首,词79首。作者是当时公认的江西诗派的继承者,但亦受“四灵派”的影响,风格比较多样。有清新婉丽的闲适诗:“去年寒食姑苏馆,吟到吴歌子夜声。犹记春城芳草渡,一帘花雨画船行。”(《二十九日寒食》)也有苍凉悲壮的诗篇:“满城风雨近重阳,独上吴山看大江。老眼昏花忘远近,壮心轩豁任行藏。从来野色供吟兴,是处秋光合断肠。今古骚人乃如许,暮潮声卷入苍茫。”(《风雨中诵潘邠老诗》)诗集中尚有少量直接反映民生疾苦之作,如《枕上">
<title>涧泉集_韩淲_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">涧泉集</span> <br/>
          作者： <span class="inputVal" id="bkauthor">韩淲</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,词集,完结</span> <br/>
          字数： <span class="inputVal" id="bknum">[book_length]151585</span> <br/>
          说明： <span class="inputVal" id="bkdec">宋代诗词别集。20卷。韩淲著。系《四库全书》据《永乐大典》所收集的诗词编辑而成,凡诗2,400余首,词79首。作者是当时公认的江西诗派的继承者,但亦受“四灵派”的影响,风格比较多样。有清新婉丽的闲适诗:“去年寒食姑苏馆,吟到吴歌子夜声。犹记春城芳草渡,一帘花雨画船行。”(《二十九日寒食》)也有苍凉悲壮的诗篇:“满城风雨近重阳,独上吴山看大江。老眼昏花忘远近,壮心轩豁任行藏。从来野色供吟兴,是处秋光合断肠。今古骚人乃如许,暮潮声卷入苍茫。”(《风雨中诵潘邠老诗》)诗集中尚有少量直接反映民生疾苦之作,如《枕上》:“今晨雪如何,云何蝗不生。且愿蝗不生,明年谷价平。”这类诗为数不多,但值得称道。</span> <br/>
          封面： <span class="inputVal" id="bkimg">Z_20566.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]涧泉集
[book_author]韩淲
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,词集,完结
[book_length]151585
[book_dec]宋代诗词别集。20卷。韩淲著。系《四库全书》据《永乐大典》所收集的诗词编辑而成,凡诗2,400余首,词79首。作者是当时公认的江西诗派的继承者,但亦受“四灵派”的影响,风格比较多样。有清新婉丽的闲适诗:“去年寒食姑苏馆,吟到吴歌子夜声。犹记春城芳草渡,一帘花雨画船行。”(《二十九日寒食》)也有苍凉悲壮的诗篇:“满城风雨近重阳,独上吴山看大江。老眼昏花忘远近,壮心轩豁任行藏。从来野色供吟兴,是处秋光合断肠。今古骚人乃如许,暮潮声卷入苍茫。”(《风雨中诵潘邠老诗》)诗集中尚有少量直接反映民生疾苦之作,如《枕上》:“今晨雪如何,云何蝗不生。且愿蝗不生,明年谷价平。”这类诗为数不多,但值得称道。
[book_img]Z_20566.jpg


[book_title]提要
钦定四库全书　　　　　集部四
涧泉集二十卷　　　　　别集类三【宋】
提要
【臣】等谨案涧泉集二十卷宋韩淲撰淲有涧泉日记已着録此其诗集也淲诗稍不逮其父而渊源家学故非徒作同时赵蕃号章泉有诗名与淲并称曰二泉李龏端平诗隽序所谓章涧二泉先生方回诗所谓上饶有二泉者即指蕃与淲也然其集世罕传本文献通考宋史艺文志皆不着録方回瀛奎律髓絶推重之有世言韩涧泉名下固无虚士之语尤称其人家寒食常晴日野老春游近午天诸句而所録淲作亦属寥寥又戴复古挽淲诗有三篇遗稿在当并史书传句复古自注称淲临终作三诗近厉鹗辑宋诗纪事采摭极博乃仅载所以商山人所以桃源人二首而所以鹿门人一首佚焉则淲之诗文湮没已久今从永乐大典所载凡得诗二千四百余首词七十九首编为二十卷又得制词一首铭二首亦并附焉而所以鹿门人一篇终不可见知所轶者尚多然较诸书所载仅得残章断句者已可谓富有矣观淲所撰涧泉日记于文章颇深又制行清高恬于荣利一意以吟咏为事平生精力具在于斯故虽残缺之余所存仍如是之夥也乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆　费　墀

[book_title]卷一
钦定四库全书
涧泉集卷一　　　　　　　宋　韩淲　撰五言古诗
春昼
青春白昼永一日如两日平心得淑景佳思入诗律湖山气姿媚海汐声荡潏回旋且回旋杨花满书室
春隂
春雨?山溜花事回绿隂东家举杯酒为我成芳斟蝶遶莺流音轻云晩沉沉挥手惜素心入林惊未深
苦隂
梅熟麦秀时浓隂多转晴础润雷掣电沟壑须臾平清风四起处郁蒸或不轻今兹冷气深经旬压檐声
正月二十七日
晨兴启蓬门緑树有啼莺山风远远来墟烟低低横水写蔽芾影岸束湍濑声春事曾几何?花尚含情
春晚
余霭浄麦岐流晖转兰臯燕垒落梁尘渔舠激碕涛芳斟竞飞斚绮思归摇毫良燕气清和物色如春韶
春分前一日
沉沉听雨坐瓶花养香梅鼻观得此供息定本气回春阳已大壮隂云尚难开小窗千叶黄眼尘一清哉青青叶中兰庭幽有余芳新葩明轻茎知我春昼长安得滋九畹命骚与争光风泛不须纫深林宜永藏细雨桃树枝依流欲舒红水深相?挥倍觉多春工从渠武陵源不与人迹通冯生天地间我汝俱樊笼柳已绿可爱溪风更摇之人居春气中安知物熙熙常年二三月醉眼不自持摩挲此瞢腾老去今其时草色老春荠气数戚已分流光生鬓丝日暮江东云故交本不多零落那忍闻墙隂雨凄凄夕阳何时熏
避暑
亭午暑未凉竹隂访泉石泉源彻底清石色半痕碧幽处鸟声流闲中人意适风微一幅巾林深转虚寂
秋意
秋意不堪老宦情惟自悲萧萧风雨中吟哦漫寻诗古来骚雅士常恐归计迟此事不难办无语王谢儿
二十九日寒食【按诗四首其一首见七律二首见七絶】
花间雨未亁强饮食犹寒山涧得名流岂曰俗相看晋文绵上田往事今鼻酸江南好风景且取文酒懽
清明
既喜寒食晴复值清明雨山空洗雨花零落蔽泥土?林?新叶青绿粲莫数虽云风日异景物俱可覩犂鉏动远村愈觉爱农圃形迹欣得闲持醪醉为主
上饶禊饮
流芳报花信畅叙记东晋何知胸崔嵬未觉景急峻泛觞河阳春庶且雅俗镇
九日钱塘江
九日风凄紧扁舟?龛山龛山正自佳况复江水间吴歌动两浆泝洄过沧湾虽无菊可把矫首云斑斑
九日次前韵答赋德久
客里素秋节谁复同襟期黄花虽满眼何意采摘之古今旷达人把此顔为怡谓可制颓龄属兴深于兹渊明南山下放浪东篱枝白衣纵莫至自惜草木姿斯辰天隂隂云深翳晴曦更想杜陵老抱病登台时我欲事啸歌舒忧以娱悲悠悠时序心摇毫漫致词
九日次陶韵
草木易黄落倏然时序交岂无素心人松栢不改凋今日我重九惘然风度高起寻得良觌南鴈将横霄夸毗信谁子短世亦已劳旱暵乃天运惔焚禾谷焦一歌百世苏重歌千载陶唱予而和汝其雨复崇朝
九日
悠悠两高峯眇眇见落木病余老身倦登楼谩伸蹜兹晨有何味酒面欲泛菊常年得重九高兴必徵逐谁知嬾出门搔发鬓已秃子云虽识字君平唯卖卜坐久风颇怒新霜夜来肃
野色荒荒白岚光隐隐青家乡未千里客路复长亭絶景诗难状多愁酒易醒西风搅黄叶兴寄托鸿冥
除夕前两日示秉
雪风吹溪云昼刻催岁律欢传颂椒花饯岁欲何出举头荒山庐氷涧溜凄瑟两鬓已颠童种种不满栉题舆得斯文爱士欲黼黻团呼一樽酒清言了人物四座各尽情烛跋屡剪拂如愚於席间踸踔倍勃窣授简而供令古兴亦岂不
二十五日
焚香得深居清风养幽抱杜鹃来何迟鸿鴈去常早微澜响沟流积润滑磴道绵绵百草长春风雨中老
三月八日
昼闲春婉婉草树转花事人谁用吾情我自顺吾意江山不徒吟城郭亦可醉隂隂起晴风相赏岂云易方斋既虚清山堂亦深翠来燕翩翩归啼鹃眇眇至时物付芳华所惜者风谊
春浓自徘徊我歌亦其事峥嵘眼中人磊磈言外意何哉非达也拂石醒小醉棋枰随圆方目击胜败易冷斋芹泮地坐久湿空翠了无官曹尘所以野老至泛乎不系舟未数长沙谊
所贵知者希初不与人事飘风击坠瓦彼岂有本意百尔我所思岂必待熟醉烈士徒殉名归洁似图易鱣鲸困蝼螘兰苕巢翡翠广心之昭融巽语之极至何若於燕闲相与谈仁谊
初九日
山空草木长明日欲立夏俄顷一蝉鸣节物便相亚平心阅四时益觉运而化残杯了清昼新香度深夜风雨隂阳间悠悠嬾悲咤
十月初十日
南窗午逾暖日气烘人衣徒有苍蝇声甚无鸿雁飞老身漫自伸老眼其畴依摩挲根尘间瓦沟霜已曦
晦日即事示同游
闲居谁与娱寂历满黄叶冬晴日气午乘暖得步屧儿仆为鉏园俛仰才自惬亲朋忽过我少坐情意浃烹茶味既爽穿林景逾接纵游星居寺僧房颇稠叠随流觉路熟更见沙觜涉道院出香鼎春山弄书箧留连一两杯设饭羮用筴亭虚列峯峦溪浄映城堞跻攀重阁晚览句费目睫归欤语河梁分手兴未帖吾衰子俱壮岁莫何术业从来评道德亦必在耕猎好恶空纷拏利害漫慑怯郡国有惠养朝家有调燮孙膑为断足范睢至折胁尚能变轩昂未信秪萎苶庄知冥灵春佛说恶浊刼无视雾气蒸飞鸢堕跕跕
十二月二十八日
寂寂园中林脉脉林下泉萧闲岁云暮老身欲何言不畏日月驶但笑霜雪繁人生本非恶往往迷宿愆昏明夜复旦寒云满空山瓶储粟粒罄交旧无往还尘埃岂不知冠緌易牵纒五鼎食与烹寸景能几年心境互生灭雅俗相移迁危坐明檠灯炉香更清然
日长
日长林影聚早暮气弥清既自罕人迹而犹闻市声物生各有态境异俱忘情门前酒谁来吾其撞余醒
落日
落日青松间疎明山翠寒谁於元气中弄此赤玉丸我心本清阳隂浊不可干虞渊下可取快饮盃勿乾
喜晴
积日困秋雨晓起天开明披轩纳晴光树影当堦横遥闻玄蝉急忽见翠羽轻整衣聚足坐似觉天籁清身形百年尔衣食苦强营运化有理道超然得此生
晚晴
两年元日隂今年元日晴微霜起清寒人物多欢声行都占江海鱼盐易经营何时复三京万世开太平
掩关月色满牕宴坐久之
云牕月当午小醉人未眠儿童鼻鼾雷听息方绵绵万籁一以虚性地开其天入林山自深金涧通瑶泉
对月
璇霄荡凉颸静夜却团扇幽人醉未醒月色牕户转起舞步高寒借我蟾宫便
十六夜看月
夜久羣动息廵檐尚何观庭空叶忽坠琤若摧琅玕芒寒星彩动霜气尤弥漫谁知太虚中运此宝月团须臾一雁叫飞下溪流滩
月过林端清甚
月出双树间营魄何流光初弦还当午净极涵莽苍溪虚响城角露重天欲霜送客出篱门共立古道长
玉溪楼看月
山晴夜自明草树遥可瞩楼头春已非尚有月如玉胡为乎来哉可谓万事足沟流杂蛙黾信阅人代速
夏夜翫月
夜气生微凉山空步明月飞光入人家流影到林樾零零白露滴冉冉清思?乘云度罡风天上有宫阙
方斋啓牕见月
我岂不解饮风轩乘月开细细春酌动徐徐秋兴来俄而弄清影自尔却氛埃谁信城市居野老为裴回
中夜危坐雨声清甚
倦卧一塌上展转不能寐更听蟋蟀吟时时风雨至披衣起趺坐数息存妙?其生何用观夜气吾已志八月初七日终夜大雷震雨如倾注风败吾藩篱拔吾庭树
晴明天气佳草木浮光煇珎禽各翔语羣花竞芳菲人情春和时怡游类忘归常阳一以亢旱甚翻歔欷赤地至千里焉有不年饥家家望云霓想像隂雨霏狂飈震雷吼连夕恐非机溪涨桥已解拍岸欲平矶所幸蛙黾尔跳噪皆轻肥居民其奈何泥淖生理微意欲问彼苍何日生清晖由来此隂阳岁事中和希今年积秋热焦熬在郊圻既雨复苦风拔树败墙围后土无乾处眇予将畴依
雨後骤冷凄然
天高气萧瑟薄薄寒中人登山兮临水贫士志不平惆怅徒自怜覉旅谁友生申旦耿不寐淹留可无成
梅雨
山溪遶寒城林园眇荒隅南枝小春梅意似醉眼舒云隂冒霏霏欲步雨如涂人闲压芳槽洗酌留我娱易斋诵铭语耆英几年无吾侪老孙子交契岁月徂速饮付丘壑微吟对江湖何当暗香底花影相持扶
微雨
云间度微雨沾洒草木浄披衣未盥栉失却体中病屋角鸠鸣隂是亦彼情性今我睡既醒岂不有?咏
夜雨
卧听空山雨愁人春夜长田蛙与水鸣聒聒来耳旁缅怀千载遥贤达多遯藏岂无命世才所抱或沮伤离家脱尘役且憇云水乡时运不我留老去空彷徨但恐壮志销放浪宜自强
午牕骤雨
日暖石础润雷雨响空山草木尽披霏云气满牕间我方岸帻坐与客谈笑间会当乘少霁午隂听潺湲
急雨
淫淫夏暑雨小民惟曰怨连朝浸田塍一夜倒河堰寻常已食麦积久况少饭钱币易低昂亦合利商贩
阻雨
独坐空堂上忧来与谁语出门欲远游泥雨复艰阻不见一人来那逢会心侣前除一幽禽四壁响饥鼠无以涤睡昏春茶尚可煮
自清明後十日雨
得雨宜秧田久雨损麦陇日暖可成实天寒妨出种米麫世所资敢为一身奉望眼冀晴色深为农夫恐长林风飕飕狭港水汹汹闲谣不能欢名与食孰重
雨中作
闵雨涧将涸为霖流复湍声来白浩浩气起清漫漫随山问本源踏地观狂澜隔水城市尘了然不相干
初三日雨
一林梅花雨香湿烟冥蒙水流涧底清声落前溪中鸟飞既整暇人意亦冲融今岁春来早新萱已满丛
雨中
山林得凉雨倍觉十分秋衡门篱落间木槿上牵牛霏微弄空明炊烟澹飞浮有酒不肯饮南冠真楚囚
夏雨
已忻五月凉连得六月雨泉石养芝术甽浍长禾黍病虽未能饮起亦尚可句凌晨百鸟啼静夜百虫语寺外钟磬音樵歌自来去
隂雨
变风忽交作雨脚牕纸鸣隘巷掩关坐炉深沸瓶笙岂不念故山斗升聊自营米贵薪炭少天亦放我晴
夜霜牕户肃然严冷
行都镇东南衣冠萃轩盖文书漫穰穰人物当蔼蔼痴或不知止隘即莫可奈江山何清空天地本正大四更霜气重肃若起深籁乃信埃中此景终不害
雨後
夜煖雨骤至沟流起微湍一秋多苦晴鱼鰕生意艰朝来清蛙鸣便觉斗水寛岂不念其涸跳梁聊自欢
凉雨
凉雨濯袢暑中林动清觞一日亦易与千古不可忘人物信消长治运空微昌我有挿架书醉甚无慨慷
社雨
空山水流涧社雨掩篱门云隂起微寒药炉自常温老?一欠伸开卷牕明昏屋边桃李蹊飞飞亦无言开帘卷书坐燕声烟雨中时物依辰至春社古所同岂不知其然岁月何匆匆拥襟一闲谣林花落檐风
梅雪
残冬且论诗岂待梅与雪雪固以水清梅自惟花洁玄机未易窥圣解不难说弃置便扫除俗者虑上拙
松雪
松雪照残腊沟流起轻氷倦身固蹒跚睡眼犹瞢腾尘埃与野马何急来相仍东隣可以饮一举宜数升
雪
我枕麴藉糟女为彼玉雪惊心京索旧流徙此越絶霏霏醉飞花堂上烛勿灭
积雪
积雪有何好照我牕牖明牕明不能寐披衣数寒更带雨岂灭踪无风如有声荒荒山野人渺渺江海情
坐想?山雪竹压篱碍过之胜
诗亦常语尔细思有何情瞀瞀青眼收种种白髪生不如缄口住时复信脚行折竹松边路?山篱雪清
回路雪作野酤
适俗心不夷索隐山不深驾言出春浦回车已留隂雪飞催我句村酤且重斟此致天所资优哉有遗音
雪中
雪映山牕白竹炉残叶?寒垂纸帐低起坐百念催推枕理吾梦栩栩鼻如雷觉来神气中平旦阳明开浄业与秽业交战则我微未能涤玄览前识相依违玄冬霜後雪磵谷慵啓扉天耶其人耶咸言上上机今年已有雪今年亦有梅梅花与雪片日夕相徘徊失喜固莫尔亡忧尚何哉不与万法侣孔跖俱尘埃泾渭本一水浊清我何尤白雪固为洁老兴开两眸须臾冥心坐薪火时添抽咄哉皆前尘秃髪不满头鸟声已鸣春磵庐雪色深纷纶五经笥古人云鉥心心本理和顺万缘常逼侵莫作断灭相明明去来今赵十有诗及高泉之行因思往年同游青岩
秋花满青岩禅榻如昨日举眼曾几何岁月流电疾君其壮藻思我已老蓬荜谁云彼高泉春晩又能出寺底读叶碑祠前看周笔夷犹慨以慷缅邈咤而叱思君弟行役应惜良会失朋从淫液之於我岂固必旁观徵逐间往往诮游逸相望一樽酒朱弦理青瑟坠绪或可寻陈迹安可诘澒洞尘眯人荣名真虮蝨
八月二十五日过南豅
凉雨忽不止秋隂无奈何山根泻新涨小立玩流波会逢其适尔紫芝有奇歌惜此未深密时见人迹过岩桂苦未花寻香上扁舟溯洄得蹊间微步理旧游鲜鲜见新枝幽芳浩难收回首城市尘所憇因少留抚枕知夜永淅淅过山雨浄听秋气还清吟可无侣年来幽兴熟心口自相语我其内热欤何其未能处
题南豅
南豅山下路一眼烟雨昏松篁叶满地杨柳条映门此兴非所难吾道何由尊铿尔舍瑟希带湿藏春痕
游南高峯下
蒙鸿山气润喷薄涧水急残花护新枝春晩绿隂集杖策一俛仰挈榼共行立路转南高峯窣堵正嶪岌胜迹古今同轩裳孰覉絷
谭守约陈漕林宰同游南岩得问字
高情动岩壑幽讨忘远近追随得秋日挈榼多美醖悠悠远朝市寂寂委时运雨集星散间他年或相问
霞山
避喧甘猛虎杜语诚有味况此古城游尽迥尽无畏扪萝鱼贯登确入荒蔚俄而得峻极天阙逼象纬春风犹未旬芳事已髣髴凭虚了不寒清淑满肠胃眼高物破碎意广身良贵隘彼微尘歊邑郭亦何谓同来三二友斯道久泾渭偶然一尊携物笑我频喟焉知酒行多但觉饮之既烟峦屏障环秀润仍蔽芾更对西日红轮囷纒海气
中平峯下岩可坐百客絶顶尤奇
临水既凝竚望崖试徘徊榜舟一以渡露曦岚影开矫首与人居直上无飞埃峭壁过鸟道老树相萦回下访隐者庐败堵留岩隈乱草蔽嵌空停泉照崔嵬因知胜絶地使我心悠哉誓当如龎老举家为此来
斋居湖寺晚对南屏疎钟茂林雾气蓊然
南山起寒雾雨气蓊林木但觉白漫漫不见山下屋须臾逼昏黑疎钟度幽谷寺冷西湖秋斋房媚幽独
步涧壑上山隐
秋山响松竹漠漠起云隂褰裳过石瀬望崖荒草深谁家牕户开少?闲澹心茗醑无不可所畏尘雾侵道场山山上有伏虎师宴坐嵓寺中方池清深可爱
翠麓转危径清涟媚方池钟鱼鸣宝坊窣堵高不危凭轩眼力尽晴色烟凄迷秋原禾黍登佳处端在兹斋余作茗事昼寂香篆迟当年伏虎师此地尝嵓栖高风动寥邈胜迹穷险巇回桡日已暮怅望空自知
茶山
人日游茶山点检山下泉载惟两贤祠缅邈桑苎仙岂无高洁怀何有香火缘雨晴动春事草树含芳妍独来宴坐久湛然还惘然扶舆度归路寻友了闲篇
又
南风满修竹两贤凛如生残僧具汤饼茗椀寒泉清归来涉城市货殖何纵横溪明漾长桥履此复畅情喧寂等一境人世不足惊北牕卧微凉神思才清平
同尹一游茶山齐贤继来
蒸雨隘闾巷茶山午风清同吟方斋人禅老相送迎隔城带湖光更约畅叙情轻云转雷晚静定天宇明
东南一峯松雪明朗舍前甚可眺
夜严风色冽开门恍奇絶谁将连日雨幻此琼玉屑林深竹初折涧浅氷复结望久忽烟销山明见松雪【弋阳县山色奇秀有一峯屹立于衆峯之间意颇异之邑人云山有三十六峯此一峯石间有如龟山明之陈丞相家祖茔在焉】
四月十一日灵岩
陟迳得遐瞩濯泉惬幽寻禅牕坐来久聊以娱客心平田绿未整湖色收晚隂回桡缱绻余翔禽亦遗音午日赵钤辖同坐溪旁望灵山云气次韵
尘俗自尘俗幽奇自幽奇竞渡殊汚人正尔无所之城隅白云堆涌出灵山诗不可磨灭者天欲铸伟辞是大有佳趣岂问庾元规举扇勿障风吾与子同归
雪观
絶壑过兰若炷熏拥寒炉稍收神观明时翻经与书忘言忽自笑得兴将谁拘雪云起氷霜是事俱澹如
雪观
暮鼓朝钟外鼻端消息真灵山高溪南而有彼上人祝发岂灭性趺坐宜忘身咄哉露地牛染浄俱一尘当年少林立话头犹许新北风吹雨花缤纷皓如银我来试标榜此境何了因无相亦无证颦伸气方匀
秋日郊行题崇福寺大井
秋暑未退舍独游亭午时篮舆汗翻浆陟觉回凉颸青春十载前此地尝娱嬉只今髪种种蹉????尚何之悬崖多紫花遶夜垂青枝残蝉犹尔噪新鴈乃许迟允矣原宪贫异哉宋玉悲酌泉揖老僧清坐生佳思
灵井【九峯庵前涉涧入崦间泉?嵌空日夜流不竭乡老传尝有龙见光怪吾翁名之灵
井】
灵井复何许薰风度前林一卭为萧散涉流殊匪深山空人迹少无言见鸣禽嵌嵓适所会潺然送清音宜我濯尘土陶写此胸襟富贵本天命得闲且幽寻
天竺灵隐观鸿渐寺记白香山泉碑
灵隐天竺山清流漱奇石草木郁青葱岩洞耀丹碧有时闲聨?尽日为散策萧条怀古心髣髴问遗迹胜士多去来流年几今昔寺记喜逢陆泉碑尚余白因知幽絶处得之乃无斁所以千载後山名转辉赫二子有逸韵烟霞本其癖想当落笔时无地着清适嗟我复何人长歌想英魄
参寥泉
湖光佛寺古山色泉水清苏仙则已远名字空含情西风动林松琴瑟有余声我来揖而酌一饮百虑轻朗吟两石碣脊记眼为明当年彼比邱亦足得此生
六一泉
不见六一翁但见六一泉得泉以思翁昔僧何其贤旨哉山中乐合与苍崖镌後来坡仙铭空以文字传山林已禁苑复与道院连兰若纵莫存此水尤泠然岁月诚易与陵谷终变迁薰风拂湖水晚日明湖烟回头叫林逋醉倒?山前

[book_title]卷二
钦定四库全书
涧泉集卷二　　　　　　　宋　韩淲　撰五言古诗
松竹堂次萧宰相韵
鸣琴意自永小筑松竹林公余一委蛇廵檐见遥岑氷雪凛节操昼寂緑隂隂何事智与名萧散徵在今当年山水间读书情致深仪凤览德辉终古存知音
栖闲堂
能栖不能闲其心未可知能闲不能栖其迹无已时栖闲一以名二者兼得之昔春升其堂尊酒饮于斯昆山日夕佳陂池清渺弥手植花柳间田园粗充饥洁哉两龚家异代犹许奇夫岂忘治功而故与世违汉朝有蒲轮用舍端不欺三江五湖口君子谨其仪何以写我歌遥遥记所思
?题寿乐亭
兰江生縠波金华欝嵯峨是中鹤髪亲赢得岁月多时时着莱衣儿嬉为婆娑抚掌问妻子我意今如何祥风动檐花美日行庭柯更觉山水外一曲欵乃歌过新安月夜步浮丘亭分韵赋诗得弄字
平生风月怀醉语或惊衆休倾袁绍杯且卧毕卓瓮使君良不凡客子恍如梦对影将奈何暁角梅花弄
同谭守登跨鹤台
昔守王道甫作此跨鹤台金行露气高尝同斸蒿莱九日长沙归晦翁命予杯至今清梦长寂寂令心哀君侯我辈人能赋有余才复兹菊花秋登临为徘徊子美高李句万里风云来世道古犹今兴也何悠哉
浙江亭
海风吹潮声过我栏槛外不知地?险但觉天宇大何时一壶酒挂席上严瀬班班云寿隂越山远如带
访南岩一滴泉
僧逃寺已摧唯余旧堂殿颠倒但土木彷佛昔所见山寒少阳焰崖冷尽氷线曾无五六年骤觉荒凉变遗基尚可登一滴泉自溅忆昨淳熙秋诸老所闲燕晦庵持节归行李自畿甸来访吾翁庐翁出成饮饯因约徐衡仲西风过游?辛师倏然至载酒具殽饍四人语笑处识者知叹羡摩挲题字在苔藓忽侵徧壬寅到庚申风景过如箭惊心半存没历览步徐转回思劝耕地尝着郡侯宴今亦不能来草木漫葱蒨人间之废坏物力费营缮不如姑付之猿鸟自啼啭
寻梅至梅岭因游红羊石青枫峡
冲寒步晴光霜重积如雪寻梅渡长溪荦确路曲折回风送滩声静听鸣复咽当知我辈游名与山不灭
题姜尧章白石洞
诗眼玩尘世漫作威凤鸣经行苕溪水乃见白石清拂衣监须眉唤起仙骨惊胡为随人间叹息百虑萦洞中应笑我何不高举轻明时乐未正尚欲追英茎它年淳气合肯有爵服情痴人莫说梦烈士徒殉名转庵偶饶舌已足压旦评古来旷逹者谈笑得此生临流赋招隐一奏朱弦声
?雪观
秋暑睡不美但想雪观居焚香贝叶动洗鉢伊蒲余应身了诸幻起性包太虚蓬蒿一水隔吾岂爱吾庐
?题熊氏得要亭
未?得要亭先写得要诗识赏无远近渺然西江涯薰风入山水佳趣罔不宜想见昏且候云鸟日参差主人应飘洒何时同酒巵三叹玉局仙为我先及兹
夜过潘楼
雨多晴气新星彩动凉夜因人闲出门寻诗税吾驾一杯小楼风图画?清暇
聚远台
遥遥聚远台是岂俗所要只宜我行适信得山水妙地高出林表眇邈有殊调主人运心匠择胜出素料陂陁阐微迳俯视溪可照匪云赋新诗聊尔索言笑三月青春深风林杜鹃叫
亭臯
亭臯新雨沐物物秋气深着蕊木芙蓉桂树尤萧森岂伊酒可尝而我诗未吟朅来六七辈领会宜素衿尘眯共一扫风乎出云岑
会心堂
胷中有天游寓外皆所嬉胜士固可逢俗物亦可偕杯酒得流行放意而伸眉兹辰我阳春溪水多清姿岸柳已青青山花更晖晖当筵主与宾谈妙尤克谐雷声忽送雨云风动情思由来理性真肯计志愿违松柏独也正造物付之谁欢笑酬座人长言其勿噫
题三茅堂读放翁碑易道士设茗
宝山最佳处突兀三茅堂幽襟翫岩穴散脚登崇冈梅亭虽未花自觉草树香午阴布修干禽鸟时来翔下视江海波风烟渺茫茫贞石披妙词摩挲有余光吾身已尘土乃得闲相羊羽人复能吟煎茗邀山房意胜神顿适俗远虑兼忘乃知轩裳絷自苦升?藏饥饿非难忍岁月空帝乡挥手下山去余情满秋阳
溪山堂曾宏甫作徐师川吕居仁曾吉甫王元渤郑顾道晁恭道王起岩吴传朋徐明叔游咏之地
当年二三老曾醉溪山堂至今月露底草木有余香兴言我良友六月此追凉还同章泉叟访之以相羊夜久清辉寒水际如雪光谁知幽絶处怀贤正难忘
拂松阁
太白孰可作五松自青山关关鸟飞集冉冉云往还时世有今古客意徒悲欢我来见令君弦歌游其间醉?舞回时俗眼应不看人韵乃如许结阁横朱栏
伯辉竹林书院
竹林彼一时仲容乃此游寥寥千载後忍曰为良谋古人心匪遐用舍多风流身容纵未老岁月去不留结茅我山椒诗书尚何求固将淑诸人犹能诵轲邱朅来南风薰见子忘百忧阮盖青云器涛戎信其俦取酒且勿饮听作商声讴
逍遥阁
翁家烂柯桥游戱钱塘欤昔贤有乐地天与此屋庐依依巷陌间将鹤倒?驴流传得佳声是时当国初四方次第平降王亦诛鉏朝野多豪英仲先颇知渠相邀一夜话华山图匪虚此州真可人林逋复来居一湖浸?山相望诚有余人生百年尔贵贱空乘除尚友千载上是心良晏如有手可持酒有眼可诵书结阁老树高扁榜聊自舒方今开禧年吴越都乘舆我遯楚溪口因名倍踌躇既同逍遥吟又且思庄樗
王右司家池阁
寒日照竹色老槐摇池光凭栏俯虚檐忽此陶一觞主人与客笑万事俱茫茫回首十年梦吹霜晩云黄
守轩
孟以身为大曾惟贵夫约况欲行之家盖亦念前作诚斋彼何人老笔乃挥霍勿忘勿助长世世可如昨
寄轩【按诗意用陶潜归去来辞?南窗以寄傲句疑作?傲轩】
陶潜彭泽归岂敢傲一世聊从户牖间作计等蝉蜕君乎得此心名字置所憇俛仰旦复昏浅揭深则厉
恕斋
公心不两照?意必四出涖官行法间要以身为律物物或藩篱事事只刀笔由来贵仁贤存之在勿失美哉一言富乃榜此书室因利得行义徇名岂忘实君兮诗中仙我语非秘密三叹莲幕地退食有学术
昌甫竹隐
竹隐高深处江南怀玉村此老已华颠清门非市阍缓步泉周遭放眼云吐吞野马閲衆甫冥鸿本?骞经年未能往梦思疲我魂是中夫如何不以俗谛论时来五七字惨惨感慨存想其树扶踈遶屋夏箨翻
田间
乌麦相看种黄籼已皆熟坳塘无賸水古径堕枯木贫多收刈迟勤有翻耕速整履步大田扶藜问幽谷
余干黄师求北窻诗
陶令一北窗今古自无对折腰岂为米归来本非退平生羲皇心肯与时向背当年五柳传谁云闭关辈子能知其然此意要常在渊明不吾欺是中诚可爱
李礼侍石林
磊磈着胷次婆娑?嶙峋客来亦置酒相与悦老身晴风吹岷峨浩荡无边春巴江下吴波软红生?尘回头山房染石也诚可人不知几千人造化此一真只恐断取去补天费精神
官闲
官闲读书余?杖看緑隂黄鸟时飞来临风流好音我亦为之喜夷犹情味深世间事乃尔回首生夕曛
休日静居
寒饿迫我出忽忽儿女大原思乐商颂宋玉悲楚些吹面薰风来刮眼春风过飞鸣鹊遶树徵逐蚁旋磨瀹茗销梦事凝香理经课休澣得暂闲栖深净趺座
丛薄
丛薄欲微雨絶壑留余寒陇麦已黄熟园梅尚青攅宛宛路转坡激激流起湍卧瓶掷酒椀开奁理香盘
十月旦日过云林
云林起清霜山寒红日吹城郭催租日田家获稻时仲尼虽少贱李广漫多奇好事能相覔茅檐曝晴曦
云庵
云兮所怡悦遂以庵我名时时檐下来日日山畔生和烟不知处致雨非有情龙鹤亦物耳依乘定飞鸣
次韵伯臯真隐道院
幽讨过真隐同抱白云眠夜呼醉道士取琴咏琅然松鸣檐外山水落桥下渊推窗挂星斗清神浩无边是中宜共如此外凭谁传孙登苏门啸子猷剡溪船古来贤逹士往往如春烟浮名竟何益毕世空林泉踪观彼斗筲畏涂竞争先舆马能几时鼎镬已在前
楚黄相庙
开禧二年春寂寂楚相庙上书能说秦将兵亦救赵太子质不归变衣何其妙因城吴故墟宫室本照耀宠辱一以惊失计易贻笑帐座神所严香火忍兴吊但想荀兰陵朱英或同调
夏日集报恩僧寺同庄贤良诸公分韵得饼字
寻僧坐清昼会友践佳境兴?徒自深游观转便静荷翻一水香柳散满堦影相从解巾屦爱此夏日永熏罏鼻观通汲井齿颊冷劳公具酒炙饷我作汤饼同时得二士俊发锥露頴高步不可攀奇语尚堪省徐郎招不来怅望终耿耿生平厌尘烦老去合幽屏岂无亲朋乐所虑乏规警长歌及黄农妙处亦深领
寂照寺
江西得名士与我同山行老释能追随醉眼增双明经时客吴会杂遝尘务婴偶然泛?舟故人百里情既已酒屡饮亦复诗自成尽日空翠间冥鸿杳飞鸣
祖印寺俗云严光寺考治平堂牒乃光严也又言有子陵墓因往吊之
长沟流水?荒涂少人迹扶舆问遗踪晶晶度秋日子陵谁复知墓古莾榛棘传闻虽未真此意自无极
月林
秋池浸秋月梅影摇清流数枝虽未花横斜已幽幽白酒孰饮我同来亦良谋盃行景自佳风叶何飕飀林德九国録作氷玉寮来索赋因?五字
仇池苏僊语发挥我?山?山有何佳林逋庐其间风高气化远庸贩亦班班是荣人爵欤百世不可攀沉冥惬幽性道胜无戚顔至今西湖西眇弥尚沧湾谁夫仕吴京敛焉心肯闲吟讽彼一诗静视触与蛮斋房如僧寮热客自尘寰出处贵君子安时谅非艰
周质夫山楹
山楹非市?悬解於其表灌木固蔽亏闲云定旋绕广厦千万间一架亦已了坐起共炎冷眠食易昏暁偶然屋打头所处实在小鷄鸣近相闻鸥下复远矫尤当沃巵酒忘却吟思悄
补篱
补篱去恶竹修迳护幽草微风入庭榭秋雨泛池沼荷香浸狂澜林影动深窈寛平日月闲湫隘天地小
过永丰题
落日洲渚明水石鸣滩声临眺一何乐共此人境清游子未忘情亦复小诗成东风波??为我吹酒醒
夜过博山
山行迫昏黑乞火野人家隂风振林壑水激沟港斜扶舆听鸣钟尚觉涂路賖叩门得兰若僮仆欣不差老僧为作茗趺坐谈无涯子夜各休去幻境良可嗟
冲雨小舟上南港
拖舟上寒瀬冥冥吹雨来连绵岸草合断落山林开鴈鹜杳灭没鳬鸥正沿洄?舟见修竹题句复寻盃
过吴淞【案此诗二首其一见五律】
家住楚溪口几年卧云峯春风此行迈烟树五湖东无因见范蠡危亭只垂虹逃名匪难事浪曰陶朱公仓皇诚自汚商贾聊长雄庶几收伯图不见前日功欲富果本心是岂计未终我疑滑稽甚视彼如儿童西子有底好尚有欢笑同扁舟泛长波自足成老翁
山口
山口复谿口飞花闲度柳不喜梅雨晴清和犹在候一日是一日青鬓对皓首朋来方斋家杯行莫停手
德源道中
数鸭泛寒塘前後相参差不知已严冬但谓水自如贪生处尘世大抵多类斯木叶风下来红緑杂萍芜
灵鹫道中【案此诗二首其一见五言律】
霜林落衰草游子叹道途岂不念?景冉冉尘务俱闲写僧寺幽髣髴摩诘图风前鸿鴈来日下鶬鸹呼
楼窗静对颇快
奔忙九衢里无处着两眼楼高试推窗可以得笑莞东方接弥茫西地列嵼心中与之然不记倒手板
晩访斯远村坞
沿流出山来度桥向城去晃朗雨复晴峥嵘岁云暮闲常称心言孰是得力句坞静见高明林深认幽趣
地偏
地偏尘自销风扉亦常关不知芳草多但与落花闲红日到碧涧白云在青山怀人长言之老子何痴顽
大涤翠蛟寺
山以水而胜水以人而清人水亦何事乾坤无限情酒好满杯饮诗到一篇成杜鹃风外啼青林开晩晴
对雪思山居之时
烟迷南屏山冻压竹落磵幽人纸被软卧起日已晏藩篱鸟雀噪亦复断藜苋惨淡诗未成诗成复何患
散步
世道日狭隘无地可自容岂不有崖壑乐此林下风乘晴气清和试听飞流淙凭轩得名酒老我时一中
秋兴家山之咏
尘埃困小官忍穷未为长勿苦问穷逹当与贫相忘幽栖吴山底偶占大隐坊晨兴到药局夜坐唯书房俯仰亦已安怳然如山庄巷僻远市语窗明摇灯光不觉西风起鴈飞草木黄涧下有敝庐怀哉付饥肠
招隐
浩歌以求志徜徉山水幽松栢苍苍山水石泠泠流山深集飞鸟水浅下轻鸥好花不多闻长烟浑未收往来有樵钓俛仰徂春秋我辈满宇宙其能知此不
闲泊东窗为静?
吾爱陶诗中静?东轩语试取作佳名朝夕相与处薰风一榻闲转觉远烦暑试问轩外人纷华今几许
雨乍霁散步村野山谷间
幽居喜乍晴闲步转山麓塘坳过两家山觜见一屋坡陀上平岗窈窕入深谷时时看采桑往往值播谷鷄飞田妇呼牛走牧儿逐路平豁呈露地僻杳藏伏风物晩春时但见青草木无为扣角歌但赋采薇曲
水村
露荷烟柳外月上山翠寒水际一断桥篱落小栏干剥啄唤我友共此怀抱寛兴尽出城去两耳清流滩
十五日斋素
清晨却荤茹茗事煎胡麻岂无素心人洁斋避风沙月已秋气中能来我山家凉襟何待吹宴坐且勿譁
午步
气晴天惟澄春物自朝暮沿流陟危磴絶壑理幽步云根见泉脉僧房杳回互岂无我同心杯来饮为度
雪观晩步
山梅占残雪晩色转幽径尘销水石润所至集虚听僧窗话未圆茗椀味初定澹泊岁寒心浮空殷钟磬
晚步
万木山彩翠一水涧沦漪放步且曳杖有怀还赋诗我之所安适人以为娱嬉南风送晚雨何处不相宜
放步
家家芙蓉开步步木犀香流黄朝绦节空碧按霓裳急景奚足竞良辰不可忘玉阶明露盘珠宫结云房
晩兴【案诗二首其一见七言絶句】
林蝉动微暑风影摇东轩山近欝巃嵸涧长泻潺湲闭关诵古书时时一逢原抚卷得闲乐老境俱忘言
夜坐
经年仕吴会风埃满书剑迢迢秋夜长静坐生百念浮荣本何益微禄已属餍露气入窗寒青灯散余?
又
吴山岁夜雨巷深杂泥土白髪?高楼长吟自怀古人人寻酒杯处处亦歌舞万事付灯檠寒炉听更鼓
又
夜时对青灯朝晨向红日渴饮一杯汤饥餐两器食荣衰受荣衰得失顺得失一事到眼前一事与擘画不到眼前者空思乱胷臆非惟昏人神且是长戚戚吾今知此愆念之戒勿失
题钱塘三贤堂
暑雨过林壑青青发幽香徘徊湖水边路转山横岗朱门严古寺中有水仙王配食者谁子三贤坐高堂当年处士庐鬰然眇相望故侯白与苏龙章照钱塘人生死即已姓字何芬芳修名贵自立隐德千古光文章发政事百世胡能忘因看游鱼潜更想冥鸿翔微官得休沐况复五月凉兹游获胜践不觉歌声长
清桐
清桐发初叶朝景散辉?幽人独步久兴?颇自任薰兮一以风山鸟孰知禁平流走乱石可漱尤可枕
田里间见荷花
避暑暑复至乘凉凉未来平生欲快意命也何疑哉驾言田里间薰风动蒿莱小池其谁家亦有荷花开
芍药
庭中鲜香起犹觉春有余岂谓衆芳歇而乃自发舒温风拂波软朗日明林虚盘盂作态度翡翠为襟裾一枝已恼我满栏无奈渠偶尔着醉目何碍幽人居
露菊
英英辉丛菊重露滋其花移来秋已深不饮亦已嘉小槛凭虚檐山迥无风沙霁色寒未生此地玉溪家
堑花香盛
不奈蒸溽气试度清微风浮梁水南北天以语句同堑花吹郁郁岸柳垂蒙蒙抵手今何夕酒过面亦红
瓶中花
枝持三数花已着风露香而复满把来汲瓶置书房身心我身心染净皆秋光今夜月圆明更妙非红黄周景瑜置酒东园看海棠分韵得上字
春光作花事领略过溪上寒凄风雨余草树亦舒放红深海棠径蜀锦开步障得酒一以醉幽情为之畅主人良好事举白欣相向坐间多豪英笑倒语弥壮归涂?微潦满目列青嶂顾予何为者追随生怅望
苏堤芙蓉【案诗二首其一见五言律】
西湖八九月苏堤赏芙蓉艳艳风日美鲜鲜霜露浓今年开最繁映水自为容十里烂成锦红緑花重重钱塘盛吴会昭代多鼎锺游人醉不归车马如游龙里巷逹廊庙歌酒日相从千锺不惮费一笑无留踪胜践穷耳目乐事开心胷东游将百年兵农晏提封四境复丰穰物色近初冬作诗代华黍皇风正时雍
墙外芙蓉初过其一尚可玩
日晩山气寒芙蓉表?花亭亭万緑中红鲜照萎葩不与时物迁肯以顔色夸立而望之偏落叶徒泥沙
池上菊烂然
彼美黄金花为我遶池游十月无清霜尚作重阳秋胡广潭何为陶潜篱何求人物偶相值终古评不休兴惬景勿违语到气自遒小摘问颓龄记取南山幽
九日无菊月半後始有市者
前年重阳时黄华正纷披去年近九日已有菊盈枝谁知今年晩节後才见之高低灿羣葩可受霜风吹渊明心事老借此吟吾诗彭泽赋归来草木应差差人苦不解事谓渠爱东篱芳草喜尚浓色泽愁渐萎欲醉可不饮泛酒因儿嬉
对菊读韦苏州诗
结绶二十载屡为尘事撄蹉跎入两鬓霜雪亦渐盈旷然仕京国颇以岁序惊寂寞起凉颸时菊忽已荣依丛思浊醪余馥襟神清乐幽惬理性贫蹇安物情休沐得殊赏感兹宠辱轻
十二月旦禅月台问梅
山台见踈梅野气挟寒力春从花际来晃漾水南北吟边人已深妙处我已得鴈裂一声中苍然起暮色
东山看梅
腊近山放梅霜余竹支迳坡陀斜日晩葱蒨?烟暝人行兴将阑鸟语栖未定更?野桥归风回满清听
梅花一一可爱
点点草际梅横斜风弄影秋老揫敛时而复有此景天地欲回春不碍霜露冷林逋亦痴人有句不堪省
蜡梅
家山蜡梅开历历水边树故园不可见胡能写吟句随风惜其姿破雾得其趣淋漓衘一杯错莫展数步不道缁尘中恼我尚沉痼瓶簪良自佳但恐失平素香传疑麝煤体弱岂金铸我居小牕横幽怀眇回互
买梅花木犀海棠橘栽置库中
护此数寸根待彼数枝花何时春风来老眼易横斜桃红与李白长安事芳华买栽恐无地识者能几家家山对石涧冬日百树梅梅花已一开无时不持盃客至虽留连客去转徘徊今栖省户间一株手亲培
同郑子华棊局作栀子诗
郊居多幽香衣被风雨之樵青采掇归清气尤华滋枰棊了胜败蛮触彼一时鲜鲜何满丛瑶葩赋山栀
栀子戎葵
芬香得薝卜色泽有蜀葵雨露既濡矣风日还过之纸窗无畏景石槛发凉思艳艳红花蘂幽幽青碧枝初七夜半月色皎然忽闻吴山上鹤鸣
雨止结霜华片月载寒魄光芒星自稀气宇天更碧何处?鹤鸣声落吴山侧坐久神观清楼高夜方閴
鹰盘风
寂寂鹰盘风扰扰燕冲雨空梁如有言广野亦疑舞岂不营窠巢何尝畏罗罟仰视复行看衡门室环堵
闻啼鸟
禽啼声嘤嘤泉流音琤琤微风摇青林何其烟轻明寻芳浑无花春深尚含情浮生无浪悲谁知山中清
午坐闻鹅鸣
深居耳识迥敛此神气精窗檐隔林塘杳杳鹅鹳鸣数声彻我听益养闲适情更觉瓶中梅於人有余馨
养鱼庄呈余冯二友
湖山晴已佳交游老逾永以兹登临心相彼昏旦景风前午方睡雪後晩犹冷徘徊既良久放浪亦俄顷花林想莺声水叶乱鱼影酒到俱勿辞诗成独重省
南屏山看金鲫鱼思东坡
南屏金鲫鱼苏仙昔尝观後来临池人谁能散余餐西湖多胜处见此心独寛乃知贤逹游百世留清欢我来秋初晴凉风动澄澜洋洋复泼泼两两时单单相彼纎介尔赏音犹独难士生天地间寂寞何足叹
<集部,别集类,南宋建炎至德佑,涧泉集>

[book_title]卷三
钦定四库全书
涧泉集卷三　　　　　　宋　韩淲　撰
五言古诗
送潭帅朱晦翁先生赴经筵
度江今几时恐同元佑初中间一报复河洛已丘墟先生讲金华此意将何如君子与小人似难动诛锄要使各当位正论常有余幸哉边陲静羣蛮亦安居大是民力穷郡邑困军储又且士气弱虚言多濶疎先生其扶持行顾平日书西风动召节帅阃来徐徐经行得古台逸?志愈摅孺子守穷巷敢负师训欤殷勤拜席间别语不暇舒斐然忽成章先生其念诸
送周次公入浙
冲风霜雪繁涧路少行迹相望一山尔那知有行役人常畏违离我怀复难释?晚欲晤言门前尚谁客临安至山隂玉室多仙宅酒船寻贺老才大今诗伯【陆放翁】东方诸侯上千骑森华戟【钱越州】村馆足奇士龙门可夺席【李参预】优游何当还梅花正云白无令诗囊空但恐酒杯窄斯时定何时腊月哉生魄
送钱清远
出宰清远县且烧清远香敛收平生心岂谓蛮瘴妨拖舟过高溪话旧持酒觞雁翔白云飞秋思不可忘
送仲至长乐帅幕
文笔擅名第当置台馆中不合大雅尚天怒令诗穷昔年弄水亭一见知不同继而灵山阳示我所作工岂期江海上浩然复相从小篇清且丽大篇疏而通尚友梅都官不但扬陆翁和平事淡泊志意惊盲聋时时写几句岂只凡马空又喜富收拾锦绣纷青红决定得名世挽囬正始风岑岑闽岭山连帅鼓角雄幕府少为贫因与了事功地煖罕霜雪榕隂荔枝丛不妨资食啖闲游佛老宫万一遇真隐识赏无匆匆
送余子夀暂囬上饶
寻常五六月弄泉南涧幽微步匝山影余凉抚茶瓯低囬金辇尘固为升斗谋虽无啼饥阻扪腹已白头汗浆走弊舆漫刺何所求看君已通籍合上东观游弦歌指秣陵?手远急流又乘舶?风严滩理还舟?谢我猿鹤行藏尽悠悠
送赵推官衡州
着眼尘网外纳身诗社中乐哉万好庵刘骥尊酒同此事非外假千载扬清风氷溪瑞峯高更是章泉翁永贞志独砺探赜雅用充不知羣儿愚一洗凡马空祝融石鼓江旧观多巨公兴怀南渡初此地惊盲聋只今两英荡游宦未易逢所惜一未面旧好本家通尽其我职学公车自旌弓煌煌太宗业树立甚宏雄更愿常用贤更愿常和戎官闲莫兴?因来莫匆匆
送四叔辰州推官
离别不作恶岂是人真情作恶既已久此情何由平昔我少年时与居多戱争虽曰诸父行同队犹弟兄先公最怜君训告尤丁寜岂知十载後星散各经营往年招真嵓君尝送我行夜饮不计酒晓?驰霜明今我髪渐白茕然对空觥君乃辰州去迢迢湘水清一官会自奋唾手收功名如何还送君溪头舟已横
成季小泊南池将往建昌
相望南池上悠悠我所思凌晨理短髪青镜满鬓丝间濶将一年欣喜才见之春风旬日尔又去不在兹人生易为别心事多参差有才岂能闲君逹信无疑为我谢知旧所困非衰迟尚于吟讽间畅叙一伸眉若怀平昔交同里今是谁立丘眇何地章泉远莫追山风吹雪云岁月密推移
送吴推官
执友曹器远高才步瑶京许予非词伯只字罔敢轻因君官玉溪乃曰能诗声梦寐於苏黄处家义利明尺书既宛转满纸仍丁寜自是得往还吟边亦飞觥苦值公事劳无暇详考评但知醉言舞谈谐到忘形忽焉秩满归岁月流电经怀抱信舒卷物态何枯荣新凉起风樯石浅滩瀬清推蓬试踌躇正尔候虫鸣行行钱塘湖悠哉故人情器远如相忘为说华髪生君之赵子野惜未同鸥盟所赋定益奇南北两山横
送王景育弋阳尉官满入吴
天下之好事不我则彼为何必独我出然後为得时但恐才学短讲论日以卑岂止身非贤君民何所宜我虽无用处连蹇於茅茨所幸眼未昏英妙见于斯君学既不器君才复不覉一尉已三年东上不可迟国家仁德深丕冒及四夷中间台阁尊政事多臯夔拔茅果彚征四夷易鞭笞薰兮方南风聼我歌此诗
送子夀入吴改秩
昔也夀皇时盖以?而守强敌难得志和书驿使走持循四十年罔敢为戎首世道倏升降甲兵忽在手轻举将略疎彼强反归咎遂令北伐篇小大皆灭口不惮累金缯祗愿和好久庙算属仁贤尊事贵黄耇祖宗缔创深施泽等高厚朝班上青琐忧国合细剖行行远家林寒露湿芜柳无恶夸毗儿无哂拓落叟何须莫吟诗何须力饮酒
送舒同安监暂囬上饶
秋入玉山静羡君乘归轩晓凉红蓼渡晚晴黄叶村儿女罗酒浆欢呼争候门家人有真情巷党无杂言岂不念别久三年在真源幸从帝里囬有命须腾骞嬉游且卒岁余事不足论予方仰寸禄日日思故园西湖虽云乐而多车马喧
送昭武蔡倅
春隂生晓寒涧空雨冥冥草迷侧径滑车马谁肯经敲门有嘉客故家驾屏星道旧相【原缺】百年之典刑昔我伯祖翁忠惠与齐龄契不减欧阳骤语人解聼昭武六百石便当归明廷至今弦歌地玉水流余馨君侯真不凡山峙而渊渟盘盘龟曳尾昂昂鹤梳翎东风吹眼明倏然如酒醒
送八哥归寓里
我觉日已老梦寐思故山故山修竹多春流正潺湲喜汝调官归尚得年岁闲为我守坟墓经理田舍间四时温饱外寻幽可怡顔出入更择友?利常怀奸因风频?书慰此双鬓斑潮横渔浦渡水满龙山湾离眼望征棹形滞心已还谁怜辇毂吏青衫裹痴顽
送黄监税之官沙县
国家右文时子可谓不遇相从今几年犹记弄章句神州久陆沉赤子欲谁诉隆兴淳熙初几载驾戎辂主圣难其臣後来忽多故方今恢天运子复策仕路惜乎视征榷韬略未濶步男子志四方周王亦一怒惨别无它言闽山眇囬互
送致道
君家兄弟贤四海得师友卜居赤城霞山水照户牖宗盟懒致身时务能?手纷纶五经笥圣处端不朽每切乡往之喜从仲氏後青春钱塘湖仅尔一杯酒微吟已相和要论合深扣调官复东还知我离索否
送行甫
师门讲絶学淡泊易荆榛锱铢利害牵不暇能亲仁君侯志意高面无三斗尘越从武夷来邂逅京华春抵掌顾我谈文彩天麒麟归?吴阊门太湖漾无垠修名恐不立何必问屈伸
送曾甥八三哥
文家渺江海事物隘天地不患寡所识要在索其至圣贤力已到螟蜾世名利堂堂一唯翁守约妙洙泗眷言汝少年趣向己知意相从匝寒暑愧我有事累归舟江风急惜别重增喟约已能自修它年幸相记
送敬之
一笑招真嵓屈指如昨日梅雨打溪船囬路顿萧瑟岂知数载後相逢仕涂出复是暮春时薰风转吕律武夷山甚高千丈耸嵂昧者信谁知见者多自失名父难为子世论莫深诘要使学力健用则定爵秩我亦理征帆相将坐林密先乃送君归斑衣入堂室从容奉亲欢岂但文度膝
送子应丈兼怀元默兄
去年风雪夜高楼醉题诗今年风露秋把酒看木犀怀人在何许分教大江西掩关正愁予公来殊好奇故交非不多那有此襟期徘徊仅三日归舟又前溪凄凄木叶飞荒山夜猿啼公住无庸归人生休别离
送周叔谨
学行世所稀到眼??咏闻君欲高卧当不与物竞师从既名德朋友且多令堂堂丽泽公沉潜率理性武夷老仙伯辩析至於命愿言融液之此意千载盛相逢复相别一进当一庆波流易荡委山立要持正剡中山水窟眼界可便静因风时?音各各药其病
送王安行
西湖非不佳草木已变衰芙蓉花虽红奈逼清霜时昔见决科日春酣桃杏枝今从秣陵来我乃官于兹纷纷许史家悠悠王谢儿吾侪抚书劔百事胡能知芜湖连大江风烟荡湾碕子归但饮酒可逭寒与饥
送魏兄
霜空爱日起林叶翻堦鸣蔼蔼故人意依依游子情临离一杯酒远作数宿程闻诗佚老堂?言寸心倾
重送仲至闻得祠
残春叫鶗鴂百草为不芳钱塘江涨沙往往变田桑一风或十雨冷煖殊未尝起视天宇高俛知人世长俄而登大楼老面各已苍慨予复何言忘却离思伤振衣问荒野税驾辞康庄细收箧里诗尽秘囊中方山堂有故园絶出名利塲颐神以养夀更炷琳宫香
王教授将考试它州偶得五字送之
常年寡游从所值必名胜历谈或忘言分袂每败兴旁观固多贤此唱彼不应十手竞讥笑薰莸亦其称岂谓落市朝失马同堕甑栖迟理旧庐竹几得深凭君侯意有余能来步幽磴譬如须陀洹果位当自证可无一言要开我所愚懜相看檄司文何由驻征镫无酒信云乏有酒又若剩积雨凉气新老病眼空瞪
载酒送昌甫至十许里分韵得送字
翁归章泉山我以一尊送荒流忽逢梅?峭费嘲弄情亲濶别去旋即堕幽梦风生千树春寒入万木冻杯行二三子醉语或惊衆岁晩夫如何尘外无倥偬
送彭世昌囬自武夷
愚闻象山翁雄辩欲明道君尝升其堂叩撃务深造晚开山水窟谓此可忘老从容能几何翁已终夀考遗文力披寻古制资探讨想君念师门没世耿怀抱近从武夷伯旧话益可考岂惟翁所亲盖自世之宝归来过玉溪惜别为倾倒乐地无古今春风动花草
送十哥归宣城
送子归何许家在宛水边相看敬亭在凤凰应相连松楸郁已拱我老心凄然乃祖儒业盛尔父还能贤汝复举进士笔?方翩翩六年北阙场一笑两周旋道旧感存没离怀偶成篇功名有康庄少壮宜加鞭
送胡教授秩满东归
烟尘暗江淮风雪到溪涧交游人复去荏苒?云晏山空归飞鸦洲静起宿鴈浮生贵壮图流俗厌末宦相期岂轻肥自笑秪藜苋三年疏数中一旦远近间老身要长健他事诚易办升沉由遇合出处付讥讪
送郑元老教授衡州
三代之学废专门竞成家经隔千百年孔庙徒奢夸我朝跨两汉斯文惟有涯天下书院中赐书几五车石鼓亦佳处湘流带长沙衡山为其冲南国无以加猗与庆历盛风化浃迩遐州县俱养士开设始足嘉或困举子习沉思实堪嗟公卿比涂出歆艳孰敢譁淳熙二三贤使节连帅牙葺彼旧遗事丘记镇淫哇青春复来守讲道方萌芽古意忽不嗣政治由隆污只今数间屋定知未倾斜如君肯交我分教且及瓜杳渺上重湖霜风动梅花它乡莫回首空使望眼賖?月信逾速人事纷攫拏勉勉俪前修无缪毫厘差
送临江时教授秩满还婺兼?巩戴
岂无戴在伯亦有巩仲至两贤夙所尚离怀想憔悴吁嗟同窻録英彦非一二或富於词章或穷於道义因君肯相过重之写吾记浮杨清江柁乃泊高溪地停桡?薰风班荆坐萧寺匆匆复何言但念宿昔事金华紫崔嵬少小得嬉戱星囬三十载前哲日凋坠传闻筑新祠翻覆堪涕泗只今台阁尊源流庶可嗣君之内婣亲伯长最风谊还乡一杯酒多谢熟致意朝廷已更化贤者必征彚速下七里滩得时须得位
送余制干赴四明
鲸波环甬东生犀驾鳅船戈旗耀玄甲声震登莱边运柁指河洛连樯捣幽燕中坚有宗臣重望推世贤神机赞庙谋天授黄石编青春策名勲幕府当慨然英英台阁姿秉羽寜拘挛贾勇出绪余一举四海全云帆万里风枤杜歌劳还
初八日送章丘赴省
国家翰墨场用是得多士公卿才大夫大抵每藉此其如老伏波非但一第尔衆俊路方辟天地亦清美洋洋乃大对闻者为兴起冠冕鸣佩玉锋镝櫜弓矢成康庶几及武宣不必拟目今有舆言万古有载史我来见君行荣名可以喜濶步随春风东华软红里
送徐斯远从施枢帅隆兴
暮春雨乍歇新晴緑隂生啼鸟集幽聼残花惬闲情恻怆百虑感良友倏告行牵衣坐己久欲语声不鸣东湖波浩荡孺子名与清今古信同调下榻人自惊公贫良可疗我志还当平临觞母重辞公亦为我倾
赵履常入建阳
文行士所贵世或鲜知道道通天地人斯足为我宝文高多外驰行实徒自保意诚而动化岂不在深造其间有径庭一一宜探讨探讨自得之乐哉可忘老
俗眼无特见多以形似非波流一荡靡莽然浑无依岂不有天才又思衆所讥蹉跎度?月竟作浅陋归随世得富贵事业徒纎微伟哉六经书圣贤所?挥
留永丰数日告归偶成五字别文叔
金飈肃商声皓魄丽清景思子泪成河触目意莫骋故人有嘉招庸敢惮造请行行涉大川往往度崇岭一登君子堂弥旬获?儆小饮兴颇浓共学议尤炳章泉来诗翁此话亦隽永人生长暌疎聚集每俄顷兴言故山归旱暵忧复耿此处虽未同可昧寸心冏世涂纷爱憎吾儒挈裘领
别斯远
卜居得幽旷崇山?长松夜窻风雨来岁事忽已冬人或知子欤我身为从容此闲岂有待彼忙竟何逢徒以蜗角微展转纒心胷栽田艺禾黍伏腊可粗供功名不难办肉食皆?锺
别元默
初不畏离别亦不爱过从周游老江浙风雪还穷冬君侯故家秀雅步非凡踪鸣弦寄真尚万古开心胷胡为怜我懒纵论容愚憃留连一再旬欲去寒意浓当知思齐贤出处诚难逢草木冻欲折冬岭惟?松
行甫载酒为别
霜天出晴日山外看烟霏长松覆兰若酌我何当归人情令飘洒世路徒依违景旷诗自成一觞还屡挥
余子任访章泉
章泉天下翁之子能幽寻谋道不谋利耿耿秉此心薰风四月凉苔竹芾而森恨我不嗣往空多华髪侵年来翁示疾岂在药石针衆生烦恼尽病苦当不深慨焉绍兴初上饶聚缨簪东莱曾空青至今朱弦琴零落一丘壠佳话转平沉翁实独远绍文献所酌斟诗乃其绪余歛收日行吟子归趣益胜复逼我家林清隂伫延赏抵掌横素襟渺渺兮予怀慎旃宜重钦
送僧上怀玉
渺渺枫树秋送僧上怀玉白云度絶巘清寒满深谷杖头挂萝薜笠外见鸿鹄却笑?残隘随缘受荣辱
文叔为粮料不月日求去作真州守
杜老有新语人生五马贵仪真亦不恶温饱可自慰名宦百年尔渐觉诚鲜味才归鵷鹭行勇去复何谓岂念师旅余淮民短生气疮痍尝抚摩坐视或嘘欷挺身收左符於此见洪毅我为一长吟雅志其髣髴
宋倅告老得请而归
挂冠归海峤樟坡可高亭无愧邴曼容如疏传汉廷广平心铁石大雅非蝇营灵山玉溪波二年惊屏星澹然每无竞举足皆典刑宦情随牒移蜀庄以沉冥从他俗态度衆醉惟独醒黄锺鸣瓦釡螭龙为蝘蜓衰容固儿戱白眼孰肯青吾侪安处顺抵掌即忘形幽絶有烟霞荒野多林垧春泽可巾车秋水可扬舲耳畔震风雨澒洞飞雷霆黜陟既不闻奚暇分渭泾咄哉市朝子车马弗肯停翻覆五?亨葅醢而膻腥敛收四方志保息存黄庭鹪鹩栖枝足鹏运空南溟我家涧谷底公常念伶俜祖帐为长歌乾坤本清寜
赠刘叔骥县尉苕溪家也
西风苕水清春日卞山横莫问桃花红但说蓴菜生骚人居是间俛仰得其情公家文章家三世蜚英声为予父子交岂特青眼明凄凉四十年道旧谁复聼只今氷溪水流波照空城公来坐涧谷忍闻千载名世道日浇伪出语皆可惊东望章泉山尚足坚此盟
赵十读通监有诗和韵赠之
胷蟠万卷富莫受半点尘治道杂朱紫圣涂纒荆榛谁将十七史一笔能具陈论说兼轲雄纪载由周秦首明礼与分世变损益因裕陵锡序尊惟恐书易沦後学今如何识治宜蔚彬区区李唐臣魏陆犹言仁南北固分合夷夏寜屈伸往哉涑水翁元佑第一人帝谓胜荀悦我生岂不辰
呈周南仲推官并呈滕计度贤良
老身泛吴淞但觉灵岩高东风吹桃花水流亦滔滔岂不可扬舲岂不可受篙闲情未舒?世虑非煎熬奇哉又虎丘眄焉首重掻所愧尘埃人周游鲜此遭景胜当领会识浅泛郁陶只有歌永言聊以相作劳
赠潘德久舍人
闲常喜哦诗逢君了无句岂不有所思盖噤莫敢吐朅来吴山头汩没时日度悠悠衆交情往往半亲故积隂盛暑寒栖迟一筦库君侯谪僊人邂逅辱雅顾杯行閲新编指点尽韶濩不谓正始余得此诸老趣殷懃复招唤倾倒所藏聚法书多海岳挂壁徧毫素中间出娉婷清声彩云驻倒指不数人百年几相遇昨朝高轩过隘巷亦惊謼甆瓯茗叶煎石?栢子炷幽窻坐谈久不觉晩横雾感君厚意长因之写欣慕工夫未平夷漫以怀抱赋转庵法眼正逢场到朝路终当入林密共结茅屋住安心参活法一涤尘土汚
赠孙尉
人生贵相亲风味入杯酒不在识面早啸歌而握手乐?唱酬富且复知取友茫茫江湖道屈指谁耐久吾行古赞州溪山照窻牖是中得雅士意气何深厚便合置青琐谁云尚墨绶隐吏有子真相望千载後冻雨古道长微茫湿枯柳
赠赵景伯
蜀道一琴鹤高斋二百年中原之文物谏疏庆历传政涂竟以归虚白更安禅呜呼清风长不与时俗迁每行大夫墟踌躇倍依然或逢其耳孙此意庶可宣敢论家世旧岂但婣戚聨只今我衰微青衫空裹纒忧家复忧国和?何其偏世臣匪乔木休戚实共焉君从郑庄来邂逅惊四筵到我南溪上访我南涧边饮我一两杯和我三四篇扶摇手中笔湛如朱丝弦公侯必复始爱直尔青氊要知先贤後瓜瓞自緜緜子产晋叔向信矣仇池僊
赠斯远
一自离城府经年欲从游岂日秋气高粲然在林丘酒熟未易饮诗好未易酬幽牕展席地宛转十日留才如不覊马胷次贯九流籋云有霄汉局蹐不足忧驾言骊驹歌散处非阻修鸿鴈天南飞时当?绸缪
赠李孟逹审计
敬亭不可见得见敬亭人寂寂红尘里长安风日春人生易为感华髪倏已新从容一抚几图书正横陈臭味有美恶风俗多浇淳飘然湖海身欲去还逡廵
赠孔唐叟
云璈饮霞醖时乘震初爻潜天与孔圣静俟乾坤交谁云星坛虚可以共默朝我尔一片合雅俗非淳浇御气凌?风月晕意已消
柬仲至帑辖蹈中理丞
三吴一都会驾言舒我忧洞门俨雕戟通术交华輈清晨皇居开五云更飞浮阳光从东升星月烂欲收垂绅奉明主靡爵班彻侯上拟成康隆下则臯夔俦弓矢既载櫜礼乐次第修子惠四海民庶几疮痍瘳眇欤虮虱臣守藏独夷犹交旧未忍遗乘轩为绸缪适歌慨以慷鲁酒献且酬徂年倏己冬秃髪不满头如知山泽臞昧昧徒好修
施教授到官两载
虽为三年淹已有两载速良晤不易逢幽魂恐难续青山照?城流水在空谷忘机在白鸥勿笑牵黄犊青青水中芹泮涣而乐羣亦岂无他人亦岂不在君海峤富术业江湖稀见闻其间名世者余子信纷纷
赠赵十有怀其兄
伯氏心轩渠其迹则隐耀仲氏迹回翔其心则显道心迹亘乾坤学力贵阃奥吾非六十化事物岂至到宿简流绪长家国治谁告
呈昌甫斯远
二力扶舆去荒寻何所之章丘菊已花章泉梅欲枝孰不有先友我乃得旧知尘鞅懒复整且分鱼计诗
?胡桐庐
西望子陵瀬东下是渔浦明明弦歌人儒心正劳抚岂无读书林松竹护庭宇蓬莱归路近此去天尺五不妨兴?深霞佩整绅组雪满桐君山桐仙照千古
?斯远
春风满村坞想见高人庐示疾喜复愈燕处当晏如晓窻咏羲皇午枕梦华胥神彩一返元意气还凌虚吾方入深山嚣尘厌城居飞鸣侣禽鸟上下看猿狙涧饮无不足木食还有余未得相劳苦题诗?劝渠
傚王灵溪诗?文叔【闻入上饶境访王十二文过玉山境见赵四兄】
春风入湖团暑雨来章泉如何越境出俗吏定不然见贤思乐地谈道明性天遗民忽闻之喜极为诗传斯远云闲睡醉天下之至乐也约各赋一首寄昌甫
卧聼青松吟起看白云生身心两无累所至辄畅情岂特夸毗子往往皆强营淄渑虽异涂匪利即徇名谁云衡茅下可以知枯荣纵复逼饥寒儿仆自春耕
神既不外骛气亦当自和松牀荐石枕偃仰得已多鼻息出入通呼吸相荡摩阳光塞天宇一定消百魔是事非所难彼愚分奔波晓夕无停晷耗散归蹉跎
陶陶兀兀里浑涵忘所知恍如天地初清浊未剖时人苦前识尔触物劳心思弃置便弃置况此有酒巵一酌入醺酣重觞到淋漓勿苦事边幅醒将何所为
?秋塘
?语秋塘翁谢借渊明诗俄而两三年未尝不诵之翁昔游钱湖日日载酒嬉我方坐筦库逐?利奔驰惟恐尘埃多忘却山水奇所以从翁借欲公知我为秋塘夫如何蒲荷净涟漪塘上客谁来寜作宋玉悲胷蟠夜光寒健笔愈陆离西风一吟讽万事都若遗应?我投闲犹能咏於斯渊明闭关辈翁亦老苦锥怅然复归翁起我百世思
孟守?诗卷於斯远
人言诏节忙我觉诗卷暇?之章丘深何其相慰藉使君真不凡往往凌鲍谢传观俗眼惊幽怀语寒夜舟至南豅且?玉山聘君寺丞二徐文
宿雨起微潦轻风生早凉叶叶一飘蓬溯浪开晴光沿洄几年泛眼熟云水乡常苦乏佳伴无人与成章望望指栢阁遥遥近溪堂南豅在中沚停篙且翺翔进棹君未已为我逹衷膓万事本如昨此适不可忘
?宋君辅
仕则有用舍学则有舒卷但愿培之深名宦恐不免范欧久逾新黄俞近莫辨後先行与静信各万人选自是有犂鉏自是有轩冕如闻复授徒乡里足称善青青谨对矣话柄由我转杳邈天外心其奈知德鲜兴言相逢时一再仅游衍夜来定何盃午後亦何脔逹生恨弗果情深话犹浅东家山水窟气岸必洪展緑草三迳春幽光徧苔藓
?林教授
题诗?春风问讯云间翁一月不相见飘忽花事中栖栖我山林望望君頖宫斆学游息外还许知近功闻仲至雪峯有行记有诗拟欧阳体?之
百粤多名山磅礴甚雄伟城邑所聚落人物反无几吾尝思其然未尝不愤悱秀气锺泄处名德当?炜乃为仙佛庐土木俨神鬼其教又皆幻其徒且不韪无非索民财聚食类蝼螘盖本僭窃者盗名恣蛇虺徒欲觊冥福缔建罄箱篚柰何习俗惯後世尤亹亹君登雪峯寺逸覧应一唏水石固清激草木必芳菲岂不念古道胷次增礧磈闻有记与诗?与定瑰玮
四月八日病中?昌甫
我毒?於腰君疮作於背君痛那可忍我痛或可退清和清润时晴雨在户外安得如前年名胜一谈会
?文叔合肥令
桓伊三弄笛犹足战肥水谈笑麾秦兵所向皆披靡追击至青冈坚亦中流矢不经事少年其壮乃如是宜乎谢东山喜甚折屐齿只今所城邑历代几迁徙君怀覇王略宰邑当念此南北虽坚明风尘未遽起士岂无奇气叱咤有摩垒一从辛已年海陵扰北鄙因循再结好寜不有所俟又三十八载恐渐忘昔耻吁嗟靖康变北客思故里君今临淮垣访古欲何似长啸朔风寒晋人亦人耳
?赵十履道
养疴倦还往南山卧荒庐风檐洒云雨急景?序徂旷焉亲知乐睇望东城隅即事聊自吟爰寂守玄虚
?王成叟
复从章贡囬满谓可邂逅偶从青嵓游失此一知旧摩挲所留字和韵若金奏至今殷遗音寤寐错昏昼人生竟何为妙处匪声臭空余丘壑心流枕而石漱经年强饭否安得日相就市?多犬鸡墟落易豺兽源深则溪清林迥山必秀缄辞?春风思君令人瘦
?朴翁
柳下葛徵君受用得自在宴坐?山南湖山自澎湃不受爵服吞蒙庄大块噫三年遥相望妙?入天?尘尘与刹刹超出净名外
?和卿丈
去年中秋时同上东大楼长风吹緑尊溪光与云浮已而适异县吊古寻隐幽岂伊邂逅懽亦足写我忧严霜沍冬日再会尤绸缪平生无是梦一旦眼底收祗今?山下交游如故不萧萧丹叶飞凭高眇离愁诸老日凋谢畴知敬前修夫君从李吕此意千载休【巽岩丽泽】
?潘文叔
杨子江心水可以共煮茶鹤林招隐诗不必问僧家治中今如何紬被聼报衙去年崑山阳春岸醉桃花今年玉溪上蚤忙看缫车相思无賸语作字只欹斜暑雨障炎日薰风散余霞君顔想渥丹我髪亦巳华因诗一啸吟尘间事如麻
庆元已未二月戊子?皖山隐翁史虎囊
尘世离濶苦一别易寒暑弹指十五年翁今定何许闻在潜山头僧寺有谁语方瞳狎鸥鸟秃髪照獐鼠蹒跚狭虎囊借醉忘尔汝平生心所尊安得伴游举我友余伯臯远游复羇旅当为翁慨然斗酒气相与旦夕广文来雅趣非凡侣岂不能趋风击鲜宰肥羜独恨海潮边恋禄赡儿女怅望春色深风花暗吴楚
怀斯远
晴光杂空云青春转寒谷眇眇兮章丘所见惟我独洒然天地间岂为万事足晓风吹诗来梅枝粲羣玉
与春伯雩仲道旧
八年闲放身犹许时到门潺然一梅陂湛寂非独浑坐客与我言月色云吐吞是中只可醉五经无纷纶
简赵十诸友
摇摇山上风落落谷中雨回谿少鸥鹭旷野分豺虎荒寒不可闻惨淡不可睹偪塞案上书饥来尚堪抚门外长安道毂撃人肩摩今时不云少旧年不云多市朝愚智尔家国隆替何组绶固若若冠弁亦峩峩臭味薰与莸意气金与石惟可以忘年庶可以忘夕投非胶漆坚抱有氷炭厄深怜眼终青未厌髪已白乙翁来其父兄家行一年矣甚念之二首【案今止一首】
环中人所隘方外我所敬世道无它涂禅林有幽径烟崖寒自高霜港晚逾静投我可忘言乘闲了深定
喜成季登科
一门三昆季六载两科名士无速化涂唱第?代耕或里选举首或贤关驰声落笔便离伦鼓箧皆中程煌煌艺祖业中兴费经营东南将百年杂遝几公卿事业固辉赫议论时纵横如君英妙姿文采玉溪生膴仕既得路壶酒为我倾春晴飞残花緑叶随树成岂无好风景黄鸟枝上鸣唫亦不必和醉亦不必醒宿雨喜新涨浮云卷虚明
有怀昌甫
三家我故旧一士我久要新冬过溪涧山寒风叶飘老眼为之开?以永今朝浮华眩钟?洒落忘箪瓢古谊不胜俗岁寒松後凋共话诗翁归章泉如云霄
喜赵昌甫侄三哥登科
我祖绍圣初盖亦登名第君家龙图公实托同年契岂知渡江久游宦各零替低头藉世禄怅望月中桂宜为俗辈嗤敢作台阁计子方英妙时文已合斯世煌煌庆元春南省果高缀相看慈恩塔益振子苖裔如凤千仭翔如鹤九臯唳从兹恢远业其肯负六艺志尚昔之贤仕明古之制清明到华要庆会屏氛翳叹我正浮沉期子转磨砺载咏章泉诗词林信根柢
往年就禄南局谓违考亭得两语感怀怆恨
依世则废道违俗则多忤先贤有遗训服之美无度当年官药曹急景诚可怖明明百世师僊山武夷路

[book_title]卷四
钦定四库全书
涧泉集卷四　　　　　　　宋　韩淲　撰五言古诗
夜过斯远聼琴
琴声类筝笛俗手多一律伊嚘悦儿女焦急涴桐漆予尝为作评当是养心术大弦寛而和小弦精且密制作务高雅资材在清实既鼓复以歌其气可平壹昨从东海君置酒风月室欢然十指间挥弄俄顷毕洒落氷雪容辉润金玉质人品既如许古乐复在膝顾予面生尘见之颇自失急归卧南山十日不敢出
过履道
麦天气清润磵道开午晴箯舆度浮梁我兴随所吟书轩檐葡风笑语亦挥觥主人谓客何归路付醉醒
过履道山堂及子潜家方斋
尽日苦久旱凌朝得微凉悠悠我所思眇眇天一方掻首亟盥沐篮轝上河梁城闍士如林进取自行藏孰甘尺蠖屈孰羡鸣凤翔分寸丝忽间胶扰互奔忙唶嗟尚何诣交谊或难忘山堂兮方斋城树欝葱苍岂无尘搨地茗瀹容细尝放身易云晩屋角下残阳虚明见云风从君以徜徉须臾夜色起片月翻流光影静理无违语惬情不伤相将得?寒留目禾黍塲可以饱吃饭余事扫粃糠
喜赵十访昌甫
君再到章泉我愧未能往玉田金仙路薰风满林荡殷勤好?声不必论识赏药饵何关心茶瓜姑抵掌村虚晓雾昏山危夜泉响翁弟亦皤然梅天苖更长
夜访王丞
吴会浩繁地霜夜欲何之白髪湖海气良朋试寻诗尔可收拾取我亦烂漫题只今?阑时?山有梅枝
文叔见过山居斯远亦来有怀昌甫
薰风拂眼过不知夏将深起视树扶踈聊以舒啸吟故人忽相过我取酒同斟凉夜月未落相与试论心溪渊有潜鱼山谷多翔禽升沉本何意能言不如瘖斯远居近市昌甫栖远岑文叔宰百里一一皆可钦二子则良晤一子当荒寻诗罢予忽醉掩关眠楮衾
管解元欲见巽伯
春秋经世志问取大愚家盘折入举文唾手为国华从容试讲评三传宁浮夸南渡今百年中外义非賖
吴推官十五见过
君来已三年凡几过涧上杯酒逭我饥言笑亦舒畅同游多时髦意岸杂谑浪倡优?俚曲皃态或动荡君今欲行矣家山信无恙人情久则疏是乃流俗状吾侪远逾密此当足嘉尚萧条麦秋寒烟雨写青嶂江空一水桥城郭两相望他时延陵西彼此记闲放夜来夫如何不和可无唱
文叔入城夜半同斯远见过蚤作闻而赋之
西风胜士集敲我月下门醉语惊童稚今晨能具言未知何许人步武皆腾轩顾非有逸韵畴肯临丘园时予亦被酒正尔飞梦魂栩栩妙理熟布衾清而温了不闻其然醒来复何论奇事既已失踌躇黄叶村
三十日邂逅柯録同集希之月台
夜凉河汉迥高风散梧桐危台出尘埃相与天壤中把酒自萧散有句同从容记取长安城人海如鱼龙
同醉僧夜坐郑一书房
空山带荒溪小牎语寒灯寂历岁云徂醒眼犹拊膺访友得幽伴无人醉闲僧地炉火深红瓶梅影鬅鬙
过成季
?寒日之夕踈篱梅放花池塘霜气浄柳带吐芳芽山根拥残雪乱石迳横斜片帆下晴吹行吟过君家
薄暮一二隣友见过
燃烛炽炉炭小雪冬巳深朋从把薄醪不受寒暑侵山空风夜号落叶鸺鶹音挥手语坐人尽醉惜此心
雪後过雨岩访履道
读书了科诏公子显扬谋岁寒松栢坚高冢蔚而幽书棂耿氷砚日屋岚未收上焉国脉夀下焉民瘼瘳父母凛遗体操持梦前修四载得重来长言非燕游樵苏行迹稀雨岩丁岭头共饭少徘徊我志君勿求
二十八日过器远是日生朝且有淮縂之辟
驱车吴山道西指咸阳桥南风吹酒醒何以永今朝主人千岁期双鬂緑不凋良集纪初度鹏翼当扶摇京城峙三都欝乎何迢嶤勉赋从军诗铁马鸣萧萧
约元立致道游龙井各以事辞
平生荒野处谓可开笑口筇杖兰桨外忍复叹藜糗春深西湖山已落衆人後寻幽欲吟捜载酒醉呕今晨思一行约友意复否融融月穿楼澹澹风动牖放浪嵇阮流不应独古有
二十五日文蔚携酒饵夜同访郑教授
携酒问吾党有诗当岁穷城头数疎更窗外飞过鸿悠悠澹澹里忽忽茫茫空我尔且一杯古今多三公
访履常於斯远所馆书楼
楼居两仙人氷雪玉链顔整整羽袂飘意象高且闲尘眼一见之竟日几忘还归来山空寒明月流松关
过钓濑望方干故居
今年第一诗白云咏玄英应知避人尔老去何心情烝哉文皇家身世徒自惊结庐钓台下偶然留姓名苍苍云山高雪後江水清崇朝起春寒遥林舞风声扁舟转晴午余思柔橹轻闲僧奉香火客来亦逢迎?指严与方可以观我生彼此各有时三吴是神明
二十七日同郑一尹一上高泉夜醉而作
生死本一致贤愚同一科高泉寺前水春风静流波曳杖揖残僧奈此世谛何栖贤堂外祠莫待叩角?
醉书
槌碎黄鹤楼吸尽西江水索酒可以起吹灯照无睡夹城溪汤汤负郭山靡靡逢花其命乞蓬心我蓬累
次韵斯远同僧寻泉眼二首
幽寻谁与娱巃嵸而嵼斸泉苍藓石亦足理心眼荒锄本何好所适谓可欵林叟忽相值言笑不知返上人何方来解包与深游翩然松下吟意行崖壑幽渊渊水色古疑卧蛟龙虬雷雨当满盈奋动无此留余杭拉赵履常昆弟同曾甥守约游巽亭
平湖溜清涨乱石夹远流洗盏与客言展席惬我游人生贵自适世道将焉求晚峯忽前列鸟鸣来白鸥初九日上南豅二十日同成季访俞伯辉
二士我所尚得闲遂幽寻盘桓南豅中迤逦梅嵓深长日藴轻暑宿雨收积隂飘飘吹薄衣遥遥豁烦襟绸?敦宿好留连匪他心泉石纵惟宜爵服岂不任天运每如此欢言理清斟
次公留饮
清霜水南夜海运一杯酒不知千古人而得二三友君未可青眼我只是白首吟哦醉梦间共赋无何有
邻并闲饮
春泉满山涧春风到山家兰英已披迳芹枝亦浮沙我乘晴影步所至怜物华幽处有真意避尘尘转賖孙行之国録相过同饮传庵水阁因与王校棋
春余却扫坐衡门车马音青云有达士意行来涧隂言诗取酒饮命友以棋吟老怀为相羊无闷良在今
尹一家同孔道士饮郑一继至
岁暮出门去玉溪城郭深故家诚可数高士亦过临坐久狂客来身老皤鬂侵咄咄酒未醉谐笑方侵寻同赵判院桂秀才过太霞广信看雪因饮涧梅
山色富昏晓涧痕余浊清惟诗是我兴不饮非人情思仙穷有顶入寺说无生冷蘂疏枝底夜归虚籁声
教授同太守过横碧因留教授一饮
班坐横碧轩便足了吾事水南冻雨中岁晚欲何为人生衰荣尔翻覆当有自使君真不凡宾从随听视偶然理牕楹岂曰登临地吕曾骨已朽方来重增喟萧闲着我老婆娑恐容易惜乎一盃酒未敢驻千?梅花山翠寒?香?清吹
昌甫再集横碧
幽幽溪南山古寺占岩曲昔人不可见佳处欲何属素秋集今雨清昼话前躅因君重徘徊煮饼饮醽醁青山如佳人不暇相应接风轩一开明烟峦几重叠云乎具尊酒乃尔随步屧寺古天薄寒牕前堕红叶士悲此凛秋而且复季月抚世徒纷华徂年信飘忽经行见登临道旧叹存没不知其何心予怀到明?方斋子潜留瀹茗【案诗四首其二首见七律其一见七絶】
地瘴山气昏中夜雨忽作霏霏晓犹浓午后渐收脚云光散微日风动叶初落老身闲牕坐触事何厚薄旨蓄思御冬爰寂复爰寞鸟噪鸡乱啼炉汤茗徐瀹
六月周次公俞伯辉余子夀共饮
煮饼了长夏饱外非所忧既和以滑甘亦用冷煖投芼之蔬茹嘉一筯真良谋风轩置盆水帘虚漾林幽更催石鼎煎瀹此茗雪瓯且足为口腹庶得少迟留山房无六月微凉已飕飕庚伏始云中不日天下秋善来二三友闲身宜自由步可着两履泛可掉扁舟破壁委穷巷?城带芳洲初传多黍稌忽诏捕螟蟊但畏妨我诗恒饥思难抽
谢章令率同官载酒
宿麦雨可种野梅冻欲坼令君领宾从假日访幽僻阳升正初辰道泰知有日觞行既频屡谈至或愤激眷言数君才何乃辱此邑大夫如豫章建厦固所急簿公名家驹荐士宜首及尉曹学省彦求盗岂其职征官伟丈夫名宦终见廹顾我独亡赖甘作山林役定迁且半载未有如【原缺二字】溪山为欣豫闾里争诵说意同邀陶潜事异过执戟人事果好乖推迁已畴昔
邂逅一施二徐留饭
深山固凉冷荒涂秋尚炎谁欤约僧牕里彦长少兼夜饭频忘疲片月忽满檐友贤吾敢弃他事皆毫纎
对酒
马周新丰酌谁能复悠然孟公投辖饮有客亦可怜君当恕醉人渊明真欲眠速相就一斗杜老青铜钱何如山牖秋指点邻瓮边
赵将招饮南池
暮春南池上游朋一追随岂不能把酒亦复多成诗主人歌声长尘务谁思惟握手到尔汝却恨杯行迟是身既长闲便觉处处宜秉烛夜向深明月忽如斯勿使儿辈觉甚矣吾独衰
宿九峯次早黄八哥载酒来
鹧鸪鸣山翠松日行晓光一庵远市?自惜宜自藏瑟瑟闻人迹熙熙见壶觞老境为献酬笔到诗成章
九峯晨兴
方池贮新泉高松?清吹晨光散朝云日影倏然至翔禽去复集春声竞姿媚宴坐香燧飘是身吾所?
小酌山囿
朔风起山雾四望多浮隂人情逼岁除梅花照高林兴言一樽酒岂顾杯浅深可醉便须醉丘中有鸣琴
徐斯远山囿
谁欤步高丘云山以为囿荒寒绕苍碧蓊密得深秀清猿啸後岭白鸟度前岫是中可忘言煎茶了闲昼
吴推官同昌甫诸人饮涧上
世味嚼蜡尔临风强吟哦故人今谁来门前车马多招邀忽聚集欵曲成婆娑齿髪我已老?月如掷梭有酒不为饮奈此好事何分题咏清趣但恐俗所呵吴侯金闺彦公余乃相过欢笑酬座人时春复清和濯我涧上泉因之而啸歌
同景瑜诸人饮于横碧
老我强言笑因人闲往还凄风落寒雨野寺藏空山?怀文字中放手盃酒间衰草翳石梯长杉映柴关夜色起佛屋遥遥一钟鸣年运今何时共此觞咏情竹炉熅深煖纸窻留微明举手揖坐客为善无近名残僧项黄稿兀兀度朝昏摩指因睡眼苦寒常闭门炉熏柏子香客来忘所言试与之饮酒亦尽一瓦盆岁月不待人初寒迫深冬慨予歌声长天地亦改容歌罢掷酒盏忽然动昏钟风余雪霏霏鸦栖鴈雝雝
次公书室小饮
南屏有幽牕焚香读道书林声起肃霜寒事亦淡如安时可娱老静?心地初谁欤主与宾酒酌方舒徐
月夜散步浮桥因取酒与诸友小饮
出谷秋水上夜桥风月凉斗柄挿斜河露气垂云光取酒为更酌四顾一笑长归径黄叶乾雁鸿正高翔
午窗羽客相访
客从赤城来气貌霜髪古破裘傲寒色忍与世仰俯时能茹芝术谓可生毛羽物外有高风相期到瑶圃舟中道士郑谷耕摘阮咸清甚而雅放
天台坐忘真为我洗俚耳浮舟作阮咸坐客亦兴起此声从何来湖隂正清泚孟公苦好客下榻更奇士卢遨踞龟殻万事俱不理夏衣始轻体莲钱复靡靡重酌黄冠师依风且流徵
二十七日同伯臯宿真隐二十八日寒食观昌甫诗恭叔所题字观中两树辛夷花甚大道士抚琴试新茗
风日明寒食古观辛夷花冉冉山势转寂寂溪流斜摩挲旧题字故人天之涯尚余子臯子与我同咨嗟素抱安用摅清弹啜新茶
中秋羽客相遇坐浮梁四鼔
千古中秋月夜深桥上看玉溪湛无波山静天宇寛同来得羽人趺坐白云寒自谓脱尘鞅谁知尚微官隐隐见?城潺潺闻远滩是身吾所?僊去亦不难光芒星斗稀云气时弥漫归来卧柴扃形神转清安
酒熟
意绪忽不整瓮头新酒香雨细起瞑色天低漏寒光残花菊枝短老叶枫树长取醉乃吾事山空欲清霜
庵邻王家两送酒来
渴饮对空觞俛仰自长喟赖有田中邻时时遣酒至欢言斟酌之感彼勤重意漂母哀王孙从古多此类泽畔且行吟春风尚堪醉
谢友人惠笋
知我出山久忘却山中味持赠忽满奁不惮少破费抽萌有生意抱节无嫩气祗恐人已俗食之又何谓
邻僧晚磬
回风薄栖鸦寒色倏巳瞑禾收正行田木落应掩径市声频年稀人迹中夜定心嬾隣更闲僧窗有幽磬赵主簿以许旌阳李八百像刻来因得二首
眇眇西山路谁知许旌阳余事断蛟尔劔气聊自藏羣隂养魑魅往往常披猖安得从其游像刻不可忘君能一吊古摹遗劳持将定非凡子须相与弥慨慷
萧萧八百洞高安尚流传谓李脱亦可貌出真神僊洗我短世悲遐哉谓之玄安得从其游弃置尘垢羶君能一吊古摹归遗何偏涧头霜叶寒相与知其贤
海运
春山非隐沦乃作养生计岂无轩裳心盖欲了千岁当其禀赋初冲气甚微细谁知忧患多坐使百脉滞海仙用奇语安眠可元契因之地炉煖绵绵见根蒂乾坤一交泰日月去昏翳万事俱若遗一身且康济
祝融吟
绍熙三年冬二十有五日良月信城西一火近千室其间邸店多吾亦仅六七暮收五百钱旦为十口实兹乃例遭焚隐忍不敢诘闲常巷党人意谓颇丰逸高者即见鄙下者但相疾终岁纵栖栖畴肯顾蓬荜生产今泯焉诸贤必能悉祝融疑相吾参元可同律【柳河东与王参元书】
溪汛浮桥屡解
潢潦涨梅润五月三解桥浸淫人尚可恐泛新挿苖传闻钱塘湖闵雨宸虑焦玉帛走羣望虎头潭荡摇如何千里间隂阳犹未调干戈或底定丰穰苏瘵凋郊居茅茨湿不过日寂寥饥寒自常事鷄鸣复萧萧
示儿
士固贵诵说人亦要力行气质到深厚心术尤分明贵贱易迁变是非多战争直宜刚且正无复弱而平
示子文
悌弟其谁家懽然友于兄饮我一盃酒北客交旧情凉雨清晚云庭柯澹隂隂席间长少集文献各凖?是岂小故哉宜醉亦宜醒
叔逢尊兄同二犹子季夏奉先翁南山先生初忌祠事宿安固山房长侄赋诗和章盈握余时客峩下莫与省扫东望悲哽入秋廼能赓载随韵写情不敢自以为诗也
诗筒南山来缄题手亲掲三年蓼莪废楚怆不堪说向来志显扬岂不愿华?自量分予薄敛退畏官热所冀短日延得奉兰羞洁物聚斯有散中岂长盍盍【以合为义与噬嗑之嗑同】吾翁烛此理至言不苟?谓宜?老更前後祝哽噎洞天俄趣还玉鎻一笑掣百年会归尽九原疑可作伤心北冈松长挂东岭月遥闻朱炜末省扫俎豆列我独滞三峩转烛半年别一生未禅悦静虑已朝彻眷此顾复恩追远倍凄切阿兄抱渊静诸阮更姱节无忘溪翁铭念念攸好德灵源濬演迤可使中遏絶我虽懦不武愤世能激烈庶无忝所生愿赋濓溪拙
晴窗
晴窗巳晨炊趺坐焚清香泥炉拥瓦缶熟此蟹眼汤茶甘泛松实舌本味亦长温乎气忽平兀然梦相忘
壮志
壮志老不巳抚剑斥宇宙日月倏过眼孰得百岁夀只今忍困苦不必羡贵富盖代事业在唾手可以就
二十六夜坐
初霜涤余暖山气何其明水痕亦渐收涧浅流不声翔空有鸣鴈肃肃已南征人闲易为老物引诚可惊凭牕既危坐出门复安行夜晚村微火得酒承满觥且了读残书理惬意逾平
身老
酬应於外久身老气亦馁混沦一区宇涵澄即渊海雅俗诗书迁炎冷岁节改运转大化间夀者亦何待
老面
老面见达官强附终不近人之所以然盖我无令闻安富是其时尊荣本其分只合坐茅庐?堆埋牛粪
袖手
袖手坐春昼渊渊古井水倦漉渊明巾姑隐子綦几沉冥极颠末昭彻贵表里裕矣得失心隘哉洗其耳
枕上
收息卧晓枕鸦声报天明一檐隔市尘便有嘈杂声今晨雪如何云何蝗不生且愿蝗不生明年谷价平
清坐四鼓
僧窗耿清灯秋虫入虚听风收松声回夜息人籁定清明养我神湛寂见我性万有虽自然唯乐独也正
危坐
寒灯梦初觉危坐收此心心亦合自收无念即清深举足尘埃起盈颠霜雪侵枯禅缚意马练养无胎禽
偶兴【案此诗四首其一见五律一见七律】
少小住京邑不识世寒煖欢来上高楼但爱湖水满所历辄忘归其交亦常欵岂伊岁齿深遂与境事断萧萧宋【原缺】宅赫赫金张馆【原缺】坚多侠游隐约出幽伴胡为乎山中长歌至於懒
轻风度林杪乱山啼子规流水去无迹茅檐雨霏微乍暖复薄寒时时整巾衣炊烟晚色起呼童掩柴扉
十四日推枕引酒信笔书此
空云春昼长明晦苦参错连朝服衾枕疲苶不可作岂唯虑归舟去没逢蛟鰐卧闻耕桑家种败蚕栖箔忧来故耿耿政尔须杯勺酸甜无正味聊以慰寂寞譬如无弦琴亦寓山水乐
偶成
南风吹时雨襟抱忽然开凭轩一长謡清句亦满怀当年沮溺心自觉未为乖桑麻涧上泉何不返故栖帝城尘埃中隘巷多涂泥摆落更奚道强顔终莫谐规规二十载今日始知迷仰视天宇高归云去难回
又
淫淫梅子雨靡靡上郭山山既遶篱外雨复湿窻间林深叶葱蒨地偏水潺湲鹊噪鸡鸣午风定白云还逸此一寸心养此七尺躯寒往则暑来日居而月诸万古固寥远百年乃须臾仪秦徒纵横唐虞秪都俞重午是一节芒种又一气何因至怡悦底事苦歔欷园林无俗情琴书有真味贫者自为贫贵者自为贵
偶感
用物多则强境熟气易定壮胆骋寡见迷情忽羣听茫茫可与否沓沓贤且佞名利纒古今孰不堕此径驱驰每冲晓展转直至瞑固肥尔室家端系我朝廷身无百岁长事有一日罄留侯李邺侯大似醉者醒历久只两人吾常喜深订
夏日思家林
篱门緑隂合涧水通流泉日影过屋外风声落山前好客时时来琴尊咏残编余凉醒午醉鸟语更清圆
林下
林下寂无事坐对春风晚杜鹃啼一声花落水流远琴书送日月胡能计行遯自是得栖迟奚敢事偃蹇
杂兴
清风穆然至林影何其明不知春巳夏池荷亦敷荣展簟理竹榻幽梦时自醒起行散腰脚气适无留情翾翾蝶粉白气化随所之人生事物间自役应自知赏心有余乐即目无足悲天运非偶然神释形已疲云雷布凉雨早稻叶翻翻携锄走畦町惜水不厌浑吾方卧涧壑人奚识丘园望岁可以饱高歌诵虞轩长沟护流沫沙石拥声处溯洄一镜净更觉云影住不辞数鱼虾甚欲下鸥鹭夏气忻已深今古本如故独立看流水草树相因依清囬滩声长碧下波影迟人生老当敛心口常自违啼禽忽飞来夏气今如兹
春日杂兴
人多愁不逹达则定无愁不知所愁何大半为身谋爵服纵可贵事业终悠悠以兹旦暮心且从山水游以我视彼心当思我如彼未必有所益徒更纷纭尔世道升降间古今只一理昩不知其然如是而已矣当其未生时孰知我能老既老复须死何其置怀抱谈空与说妙终古吻不燥此身无厌生得酒醉亦好儒者求专门是岂为我儒郷原复不佳必竟将何如未有孔孟前尧舜非着书观书亦不恶涂辙亦差殊四时景自足何必写以诗诗成句读间不过我自知但恐两眼昏心识如乱丝血气一耗散逐物之所之种田图得米终岁亦勤劳当春把鉏犁和风满东臯岂忘水旱忧流离至逋逃未必可就食往来徒嗷嗷士以科举计本避农与商谋利则皆然役役真可伤周之士也贵里选而论郷上人能用之身尊道弥昌戎马纷羣寇残害吾赤子被之以礼乐庶使保生齿如火热水深亦运之而已治少乱则多尧舜惟孝悌幽草清更佳被花多白红乌啼蝴蝶乱村村是春风人无杯酒饮不得此意融春过夏将至迤成秋冬佛老多惰民其书不如此儒者读儒书饮酒食肉耳古人之糟粕不过一片纸不读亦自佳徒以资口耳古人善为治焉得常继之施为须臾间乱之以参差请观一岁年隂晴每如兹大抵正自难君子易忧思茫茫天地寛山水多囬礴一山复一水又尔为聚落聚落成城郭贵贱分忧乐岂不知其然何苦生厌薄
秋日杂兴
园荒无与鉏草树暗如织披榛理幽步野气颇有力坐令世网心不动自然息更见吾潩泉无波莹岩色木槿亚红淡牵牛蔓青滋露曦凉风入?觉居处宜岩桂中秋蘂篱菊重阳枝何必春始荣物物有其时开轩散幽帙今昔随所诣何如彻名色庶不涴声?抚几聊自怡髪牙易凋弊安得同心人相忘可忘世亭亭鸡冠花散出非所莳色与秋日明叶与秋庭媚山闲人自稀鸿鴈几时至境象吾素知茅茨下清吹
雨中杂兴
独吟不知秋独坐不知晩坐久颇撘陁吟深或偃蹇栖栖与世踈默默去道远澄渊无起波长谷有絶巘凉风固不恶凉雨诚可佳庭空鸟雀至篱破藤蔓斜倦体得支吾睡眼失昏花门前客能来我亦留茶瓜蛩吟四壁立月过一窗闲光明动音闻此是我家山才短仕固艰气馁髪亦斑人物与天运初不苦相关客来难共语客去宁自?未能高远引非斯其谁徒寥寥同心人一逝不可呼渊明醉即眠所以爱吾庐枯禅未离喧随俗或安雅翻覆大化中谁是长年者同光须臾期尘埃野马也风亭木叶下村村又秋社
春怀
蝴蝶为庄周黄梁熟邯郸蘧然一梦觉茫茫天壤间相推明日月来往成暑寒山林与钟鼎胷中了不干东风已飞花緑叶生昼隂呼童整春服清溪一啸吟时序遽如许不知情浅深夕阳忽在山轻烟起沉沉单舸下长川相与两文士欢然叩舷歌激激响风水山头秀松杉城隂富桃李周流至桥边兴极笑而起浇淳固一致大抵务归厚百年草栖尘孔孟已无有书不求甚解又不喜饮酒宦情随牒移庸能累身口潺潺涧声清杳杳一径静晴鸠唤雨鸠屋角自相应佳处无时无领略在吾兴万理锺自然名物可争竞万言一杯水驰辩漫摛藻饰智以惊愚去盗亦有道吾衰梦周公青春镜中老富贵亲戚畏位高金多好
秋怀
人生一世间百年几晴隂贵贱无定在岁月徒自深世路有夷险宦业多升沉未能率此性于何不动心在彼犹在己视古犹视今不须问行藏且图豁胷襟邻翁有酒不对我成清斟
小雨不肯晴烟中犹霡霂出门泥未乾枯柳弄微緑皇皇欲何之君子贵谨独屋上幸有山屋边亦种木西风遶东篱秋来更多菊采撷升中堂悠然兴自足断弦尚何问鸾胶有谁续居今实思古孜孜慕前躅
虚堂?修竹冷冷自苍翠东轩亦不恶小山?丛桂残蝉犹啾啁新鴈已嘹唳抚几怜岁华何用苦文字顔子曲肱眠陶令日日醉鄙哉乘时者急急死名利百年归山丘等无身口累
我爱渊明诗超出俗调度执卷良自羞在手不忍去有时成诵之行歌?松树好风从西来潇然尚何虑三叹或已暮不知衣上露俗物忽败人苍茫认归路
秋月从天来照人光清寒起舞或四顾夜色明飞栏举杯与之笑不知颓玉山醉倒复自起挥手扪天关衡门终局促空戴头上冠焉得万里沙校猎驰雕鞍
读书求甚解汲汲何时已纷然四海间臭味少相似人谁识致知人谁务穷理不专尚空言但秪事苛礼曾莫如老庄犹解?生死斯文今沦亡吁嗟乎余子
壮士不逢时失身杂蓬蒿出门仰天笑入门复悲号骥騄无时无谁为九方臯两鬓空未白脱落巳萧骚博文事华藻驰辨如波涛持此可求进义命畏所操虽於交游间好客时一遭握手或对榻气岸两相高奈此穷困何耕凿敢辞劳从渠肉食者厌薄一世豪富哉汉公郷朝夕醉醇醪
天命有生死人事有盛衰亘古每如此一致该百为墨翟非逹道徒尔悲练丝寥寥千载间圣贤眼中稀悠悠水东逝忽忽日西驰为学苟未至於人犹可思?言一不善虽马亦难追修身撰良辰浩然排忧悲
出门溪上行山苍波渺渺渔子隐岸隈樵者来木杪时当宿雨霁露滴秋风晓晨光明朝暾佳处殊不少逹观宇宙间城邑何褊小
忆昔武夷君邀我相翺翔舟游九曲溪授以却老方岂知一别後蹉跎客他乡空余清夜梦幔亭?林芳会须寻旧游仙家日月长弃置烟火食岩前有囷仓
秋来事幽讨?兴不能休此身幸未老焉能营菟裘西山?秀色南涧渟清流山水无尽藏似足供我谋天然有奇妙不待人力修光景逐昏旦节物因春秋吏事非吾乐世态非吾忧耕凿图饮食蚕缲作衾裯更愿长丰登庶几足所求
妾薄命
朝随双鸳鸯暮为?凤凰春风顾盻间罗帐生辉光金盘荐玉食王母持雕觞能得几时好顷刻成参商夜月满空阶余香在衣裳人生喜懽乐失计易沮伤本谓荣九族旦夕如金张一身乃命薄粉泪空旁徨应羡里闾间百岁同糟糠悔不秪从媒随分作妻房
东山吟
谢安久不作东山尚谁论当年拥鼻吟几为妻子昏抚筝挽其须慷慨徒尔言诸儿淝水功折屐心巳烦後来名字传江左犹知尊李白王介甫二诗至今存吾行樟丘野迤怀德村有客理花草开径於樊园云是爱闲者衣冠安石孙一见邀我留取酒置盘飱世有斯人欤岂受车马喧悠哉扁榜佳碑板见渊源因之重叹息老语不敢吞相与保初志春秋燕鷄豚
效齐梁体
徘徊碧山崦想像碧山人落日寒未昏飞鸿过之频自视悖俗姿忍与衆小邻一朝入圣门毕世遗清尘只今崖边松可以经千春
读鲍谢诗
山水能娱人清气溢方州曳杖僧坊侧积潦看横流风光草际变云物天中浮士岂悉慕蔺吾其不梦周缅邈五柳陶归来事西畴
昼日夏方永逝波川上惊摇毫抒情思莫知蛙黾鸣老身偃仰间遐心尚何征顾步得所逢挥手疑过清黄流潏断港青柳散前荣夫我自荜门伊人满芜城景急语勿缓混茫风雅生
读渊明饮酒诗
山水幽絶处吾亦难为情此道世莫讲肯计身後名徇名与逃名俱若可怜生百年能几何大半宠辱惊醒醉一昭彻本来孰亏成
次韵斯远和答昌甫读谪仙诗
琴樽?清謡老眼度闲日君侯句愈奇天然去雕织得诗喜欲舞此意越今昔一从陶谢远谁复见真迹直疑天地来不在口耳覔扶摇九万鹏天池可同息章泉泉水清为我洗胷臆緑叶青春深夜月梦遥夕
酴醿落香雪杨柳生野烟东风过寒食物色谁能怜清晨沐兰芳夷心玉景篇万象春和中霞佩璆锵然矫首灵山南远目水溪东溪山春正浓胜事还当穷佳人天一方欲见无由逢?楼与下榻二士腾高风安得两鳬舄或杖一枝筇游戏相徵逐老我百岁中
读韦苏州诗呈申之兼示八侄直之
结髪游上国煌煌开吴京州檄易湖海所至尘虑婴焉知二十载潦倒还重经亲党劳行役朋来展交情登临共翔集离阔独怔营暑气晓犹敛堤水散新萍得理景无违安时事逾轻
五思
我思列岫亭秋光满灵山地高出林荡下视城邑间有时坐终日邻僧亦往还屋头木蓊蓊砌下菊斑斑放此麋鹿心链彼氷雪顔今日复何日驱驰未能闲
我思南涧水秋雨涨白苹但见禽鸟啼少值城市人倚杖独照影幽怀寄闲身潺潺泻尘旧汩汩来清新濯缨江滨渔洗耳頴阳真长安多飞埃乃复在兹辰
我思灵井幽山围路高远青山四面合风声自回返时携一尊酒坐石至昏晚岚光?深窦翠色明絶巘荒寒集鹇鹧渊澄见鱨鰋年来事寸禄扪心愧嵇阮
我思玉溪流松山日涵碧舟人相上下樯竿倚沙石出门无百步饭饱时散策波寒逼衣屦空翠润巾帼道上逢渔樵庵前唯道释此趣久己成何因甘役役
我思鹤山路田间望青苍忽到絶壁下春风散林芳气煖石色润崖穴如蜂房想像仙人来宜有隐者藏泉鸣万丈渊云遶千仭岗老矣当结茅无为恋周行
滕黄梅遗鲍参军集
商秋散惊飈嘉客木兰舟停桡以遵渚意邈语绸缪遗我鲍照诗遐叹睇前修徂年易为急悯默泾渭流
闲借云笈七籖
一从寇谦之祖尚张道陵湮芜五千言庄列亦不明荒哉神仙家方伎刘向评存想与炉竈後世徒营营吾从云笈书七籖岂其情山闲焚妙香君房天禧经叩齿理玉池天风韵流铃玉历眇延康尘刼无足惊
自库中归翻书有感
身形厌老大急以书自娱经史随手翻於我皆不虚彼人骨巳朽今人复何如百年皆强营圣贤岂非疎
章抚干诗编
诗道古所重诗篇今不难寂寥建安来尚有李杜坛齐梁小儿体往往不足观君侯贤关秀磊落夜光寒簸弄豪侠窟洗涤儒腐酸连编忽堕前惘然失悲欢金华三洞高东流五百滩乃能收拾之尽归一毫端惜我保社人未同把檀栾挥弦送飞鸿悠悠?清弹
书林
卢仝五千卷邺侯三万轴二人书虽多颠倒俱在腹吾当思其然岂肯泛然读李侯真名家玉川惟破屋至今数唐贤未易可追逐谁谓柯山西魏氏追望族衣冠照楼观再世新卜筑中有简编地仍复种修竹斯远吾所敬作记不碌碌?挥书林趣足以濯心目伟哉父子间抱负如韫椟要当大所施致主锡民福想见翻经时一下十行速先得我心同闻韶心忘肉
黄子功云入吴晒书因以诒之
吾人聚集地常刺俗子眼过岂彼之是亦乃此之简君行往西湖晒书理碑版必入鵷鹭羣百事当一莞所抱才志高天衢复何赧勿谓舍瑟希异乎三子撰清风炫崇桃遽尔踈酒盏其与物为春至道嫌择拣
夜过霞山看赵百醉诗刻及诸名胜跋语
抚我百醉诗把此一盃酒水南撼霜飈山月复在牖禅家话三三伯主约九九得友良独难呻吟倍掻首钟声殷空山灯影照只字区中无妙心天外有能事消长以隆替昏旦而寤寐白夫阮籍眼拥矣谢安鼻
题赵四行卷
淡泊梅都官苦硬孟东野韩欧舒而明徐吕平而雅健濶到应刘高深望屈贾章泉有斯人身?玉山下近从校书得太玄今又得蜀本欧阳文
本朝二百年古文盛欧阳平生几讨论皓首诵山房谁知落宦网不暇相携将旦旦药市游夜夜隘巷藏黄沙扑几席细尘汚衣裳欲从人乞之嗫嚅但旁徨珍重李校书爱我穷词章假借复取赠转觉厚意长聊穷述作心轲愈参翺翔向来太玄经遗我喜若狂昼夜测中养至今迷三方二书或有尽盛德胡能忘
僧窻观斯远诸公诗
春风起春雪山路寒隂隂梅花岂不开立行寻我吟同来者谁欤林泉洁烦襟摩挲僧窻题悠悠故人心
题梅溪橘阁词
霜叶柳塘风烟蘂梅溪渡茅店问村醪未许空归去?杖小裴囬写我吟边句醉眼复何之落日?鸿处
晁十哥出旧藏书画
因过竹院酒共看竹院书坐中半北客南渡百年余叶大栀子肥橘树正扶踈云雷送风雨微凉入衣裾谈谐各锋起才气色敷腴道古不如今抱德或若愚洗琖勿促廹开襟且须臾达人要领会兴逸奚可辜
题赵希远小景
春风吹緑树占断江头路水煖浴鸳鸯汀沙澹吞吐断取置转庵又作笔下句长安红尘中相对得幽趣
纪梦
秋深夜自清扬扬梦初成短衣山麓间羽客争将迎同行得佳伴意气还相倾或有设食者窻几皆虚明恍然忽已觉此身微官萦只今闲且散心胡为未平尚复带孥累徒羡高举轻方外多高人箪瓢思远征
怀古
近城人语杂深山人语少重露滴烟岚野水见鱼鸟稻粱丰稔外耕凿愿温饱所以桃源人不与外人道少壮既奚为老矣复难强紫芝未必仙采之亦可饷耆耄八九十道可无俯仰所以商山人辞汉宁独往【案戴复古哭涧泉诗云雅志不同俗休官二十年隐居溪上宅清酌濶中泉慷慨商时事凄凉絶笔篇三篇遗藁在当并史书传自注□时事惊心得疾而死作所以桃源人所以商山人所以鹿门人三诗盖絶笔也今所存止二首其所以鹿门人一首已佚】
<集部,别集类,南宋建炎至德佑,涧泉集>

[book_title]卷五
钦定四库全书
涧泉集卷五　　　　　　　宋　韩淲　撰五言古诗
玉山村民斵石为砚仲至以诗来索次韵
谁欤赋奇诗索我玉山研产石斵未久所落荒野县如公笔阵高岂足供法战聊堪用鷄毛滴水共贫贱市价亦不争百钱可营缮包提偶到吴取诮畏俗谚胡为而好此感叹殊恋恋徒咏絶妙词旧事记黄绢
次韵喻学士
世味日以陋莫能商古今伐异或党同嘈襍非正音我生逢百罹倍觉空苦心堂堂玉泉家源委非蹄涔君尤挺特操气宇清且深相逢清河桥万感成清斟?挥所兴?倾倒所译寻谁谓南渡久而闻正始吟黄华明露高风回雨垂隂白髪生巳多只合同投簪
次韵斯远雨中
寻幽我良久步步生白云沿潭转长亩剥啄枫下门人胜地逾佳语到声成文纷乎彼城市有耳胡用闻夜雨?奇观檐溜迷幽芬我尔本何事今昔奚所分拥炉挹名酒抚几瞩伟文耿耿岁欲晩姑从野梅论
次韵郑御带苦热
家山玉谿头薰风水流烟小亭午梦余清耳晩树蝉本拟老林下萧散无穷年岂知一左计薄宦能几钱尘埃京载底僦舍万井连值此长夏热愈觉归为贤故人忽念我乐共湖山缘昨夜复大雨乘凉吟欲颠
次韵昌甫
人物本如云八俊更三君山风吹夏箨苍雪落纷纷专壑紫苔古掩关青竹深据高梧而瞑新蝉助长吟斸土烧萌茁惩羮且一餐竹新明眼句持荅愧琅玕千岁支牀龟团蒲?帐为髪梳晨粥後梅有隔窻枝未腊灵山白溪南只独看章泉两峰雪应更地炉寒
次韵昌甫
涧冷浮氷澌深居坐堆?纷然自积雪怀哉复怀哉【澌音】斯儿女强解事走蹈风雪里那知病骨酸常日?起止幽忧底穷尽抖擞时一拨鸿飞声冥冥本是淡生活山深已辟尘雪中清人心飞鸟絶尚可空花翳隂隂寒更数历然其如雪夜何长言与短调瑞峰清气多
十日上饶次韵
菊开即重阳蝶愁何必论今朝县斋冷松竹照清樽雅致信无极世俗惭不根为醻夜来吟请从陶令言
次韵斯远见怀
一树梅花?窻前耿寒宵我舞影零乱哦诗江动摇田收粗可饭岁暮岂无謡山中烟雾合水濶雪霜消
次韵施仲益
饭了寻茗事一啜兴未阑更作建焙春汤熟沉燎间僧窻对诗人与我溪涧闲要是有余味云轻鸟飞还
次韵
交道弃如土利害俱成风士夫无宿业反不类贱工平陆渺成江千载生杰雄阮籍未云逹黔娄安知穷
十五日将入章泉上饶有句次韵
上郭绵绵山夹路悠悠水寻春问诗翁兴?岂有已持觞得茂宰抵掌笑行止坐中呼乌乌酒酣徒热耳
次韵景瑜
巳是山中人只问山中友水仙官梅花霜浓盛开否灵山阁之前溪山堂之後竹里春山亭冬深几诗酒从昔秋风起骚人感兴同霞收滕阁外云落楚台中寂寂无言说纷纷有事功漂流水南住相望屋西东
十三日次韵春伯
忍浣城郭尘来访南豅友留连既听雨放浪亦市酒谁知桂满门自觉香在手秋思今如何闲吟为之久
施教授以诗送药饵次韵谢之
穷居寡所谐?顾形与影谁欤药石我冉冉惊老景开奁?珎剂更以珠玉并三叹得効方因之倍修省次韵昌甫所?因荅施仲益且?斯远
平生所交友岂曰不数人但恐莫我知可踈不可亲人如李仲元人如郑子真相望无百里犹得奉清尘三子者之撰孰辩主与宾富贵非所恶古道多贱贫要是一世士必有千载人渊乎章泉水高会聚荀陈尝看晋宋语无忌酷似舅焉如施与徐共学乃师友固应在同声亦何苦遗臭我独乏雅正蓬心乱苖莠
次韵
人梅两相得雪云隂复开此时对自足朝夕为谁催逢花既攀折寻香试徘徊山意动诗兴优哉而悠哉
次韵
留诗链字稳读者无此识共看庭前桂不改旧时碧洗盏取酒来饮尽莫留滴醉後气易平长哦对泉石
次韵成季道中
苍然山抱溪游子意何主雪残崖下日风落泉上雨严陵固莫及玄英亦堪数岚静白云深扁舟过汀渚乘流下东吴耳目眩滩水篷欹舟荡兀柁正?迤逦晓离林薄傍晚着沙石里缩头鹅鴈眠时时忽惊起二十七日置酒饯昌甫雪作次张上饶韵
朅来固意惬倏去诚愿违敢云一语是未省百事非春雪遽落落春花亦菲菲举手酬座人酒美翁不归
次韵吴推官独游南岩寺
独游有妙理拓落空自知丘壑始晴日涧溪轻暑时胡牀看题字佛屋思咏诗宜非车马喧得以同襟期丛深集幽鸟荒翳无来人崖上滴乳泉崖外栖缁尘在此本如旧相彼徒争新应当学金僊永断贪痴嗔辛卿有言雨则清润晴则清和昌甫因为五字次韵呈之
雅俗岂殊调今古信一时晴雨草木长摸索皆我诗善来子赵子身世忽若遗顾瞻絶代人乘闲有幽期和润见名理处处清气随坐卧泉乱鸣孟夏凉侵肌睡余供茗事禅榻鬓成丝进退出处间何心玩易羲
再赋呈斯远
鹏鷃各相命谁非逍遥游何足控抟处冯生一虚舟老身缚微官是气空横秋岁月如斯夫对君那得愁啸歌遡流光更上大堤头好风从东来孤怀眇难收
伯臯自永丰见过次韵
薰风入家林共坐满窻緑交游情致深景物岁月速伤哉利名者冰炭恣寒燠既已随颓波一失不可复较其心迹微能异几禽犊吾侪事幽讨得兴万虑足相羊山水间处处堪悦目君来叩蓬户离羣久居独道故惊变迁忧时见翻覆且听歌声长前村正樵牧
次韵斯远夜归
看梅集池舘风雨中夜归当君扶舆际是我寻梦时山气既巃嵸晨光且熹微倏来五字工亟读起披衣刘簿之壻游以诗来见且持昌甫书和韵荅之
空山落黄叶天寒鸿雁鸣敲门袖诗来一见喜且惊清扬固不凡雅意方流行如天两曜奔如水百渎倾是中有妙?氷翁必能名
次昌甫韵
人物曾几何岁月良不待秋深动金石夜久生竽?凉知神观回静胜语嘿对悠悠苔竹轩语短莫能载
次韵林教授见别【二月二十一日?家山】
老我成漫仕世事马牛风投身逐毫末益愧多田翁乘春欲东游肯问行李穷溪干富桃李花光眩晴空停桡一举首壮气犹如虹灵山正崔嵬半在返照中行藏岂人定忠诚本天通但顾行未实奚论报必丰君诗多隽永三年几相从山亭酌别酒舟车复西东余情尚酬句岁月双鬓?黄髪爱玉体书来置邮筒
次韵林教授
终朝雨清润坐啸青林中戍楼千鼓传殷殷闻冬冬敢为城市远犹喜声迹通诗成赋幽愤志岂终困穷兴言古逹者鹿门有龎翁此话世莫知因公悦心胸
次韵昌甫仲春读谪仙诗
年年最佳处韶艳三春光顾我憔悴人岂不能自强拂拭整春服行歌?清商山头山花开花底还举觞欢来为之醉身世忽若忘笑指深林中崇兰有国香
花嫩得雨开花老得雨落开落须臾期人生任相谑红花春融融白花春漠漠春色正可娯逢花快盃酌苔竹雨浪浪章泉水涓涓是中春晴时瑞峰生紫烟幽人更真率语客醉欲眠既已外此身庸知有愚贤
正月五日读东坡和斜川诗於霞山
有酒勿惮饮触事醉则休风物既闲美何为不来游斜川眇千载渊明岂常流疏年记时日依湍对鲂鸥偶然值隣曲崎岖想经丘吾生亦老矣怀古谁与俦但笑勿悲鸣百句无一酬兹辰过霞山又可絶口不却恠和陶者儋崖圣同忧遥遥二子心妙处未易求
邵司法索诗
榜巷曰陋巷作斋为茅斋何愧安乐窝其志安在哉有子醉六经有眼照九垓应羡常山水长从城下来
偶成
闲多乏交游生晚欠知友栖迟强逢迎汩没惮趍走几年荒野外已觉安井臼一旦朝市间时亦泥盃酒纷纷夸毗儿落落穷独叟由来事箪瓢岂是厌升斗湖波风泛莲野岸日移柳为问吴山头何如楚溪口
昌甫?苦锥次韵
回味有苦益充肠宜苦锥其实虽地出其雅则天资因思夏畦?又见霜林吹赖彼庶可食此外何所为羶芗易爽口鼎豆徒解颐朝市安能羡山林端足师悠然自公咏殷勤还我贻咀嚼岂不乐吟哦信非痴
次韵赵监仓
是中能娯人岂为杯酒留不知我何求当复醉扶头翩翩佳公子临风仲宣楼月满乃如此对君可言愁
邹道郷送糿安赴澶仓
人生本逆旅行止良悠悠试看康庄上辙迹多成沟公子分闭户时来亦何由载书晓遄迈春令方如秋河滨古城府税鞅聊优游青云捷径在坻庾非君优臧孙故有後崭崭承风流胡为重作恶日暮犹登楼
次韵王教授
悠悠城下水又与日平西漫移脚步高忘却所历低奔忙小聚邑乃有一大溪栏干莫浪拍事物久难齐望舒生絶巘我醉马未嘶停骖且莫上狭路多涂泥
月夜小集次韵郑教授
溪山有佳月可以永今夕惊心总悠悠过眼纷籍籍何为秋向深甚是老已逼长謡陶一觞怀抱所共席披衣步良夜奈此佳月何太虚澹以濶青景转觉多风微泛家山露湛明庭树乌鹊无停栖稀星片云度光冷秋气肃感时唯自惊徘徊亦已久不知更漏深嫦娥在高高传闻殊恍惚双鹤快飞来驾我探月窟
有怀斯远及施仲益次章丘韵
後湖有徐舅永丰有施甥英英怀玉山方来孰争衡世岂无甥舅人岂无友生二士真可人得之於我荣跖夀回也短司命如不平已乎系时数感焉涕泗并
次韵载叔
南风吹归船便欲老林下尘埃坐吴会衮衮失昼夜因行山寺高忽见此粲者长夏得襟期楼居静如画他年共回首一段好佳话谁知予怀深万事口不挂
次韵成季
凉天有佳月何须问盈亏彼美黄金花亦自满东篱我归南山秋从此当乐之开园整旧蹊世事真若遗迤得闲趣欵曲知情怡鸥鹭或时下可使机心疑向来宦江海自缚曾谁鞿客来相劳苦一觞聊共持休去便当已宜佩渊明诗
挈枤过前麓凉风动吾巾指点昔所翫示我同心人徘徊路将夕犹能望城闉平沙映回岸黄叶迷青苹石迳亦可上老眼俱为新危亭望更远左右还多筠不觉夜气合沾洒雨脚匀兴尽篝火归隐约溪??是中着佳士与俗隔几尘
次韵严丈并呈孟使君
山城芳树深明月啼杜宇客怀为摇荡诗语亦覼缕朅来新安江颇觉民物古故人作太守善政尤可数尘榻为我下更复多软语飘零曾几何乃此一杯醑坐中严夫子意气欲掀舞晤对心事闲信矣良工苦
次韵抱朴君同紫芝见过
春来得新语胜食斋房芝舌本久已强便觉此意随三咽元和津髣髴疑管窥是事夫如何今古诚一时起掻种种髪抖擞酬酢之楼西万山横其中真吾诗试断取一二惨惨天四垂谁云泌之水而可以乐饥但愿且吃饭底用谈所知彼哉长物尔徒败人佳思
严丈泰伯见贻古句次韵为荅
意行无东西偶成一段奇寻山得幽伴遂尔相娯嬉水涉渔梁窄山循鸟道危每慙衣上尘素染巳如淄新安山水邦寺屋多断碑摩挲青莓苔往往识岁时所贵眼界濶岂畏足力疲榜舟或扶舆上下适其宜吊古践陈迹怀贤理前规吕侯读书堂【水西寺乃化光之父侍郎所居】遗祀留丰姿恨生异代深遐躅无由随寂寥付短篇酩酊持屈巵是日颇欵曲有时还切偲虽云各笑语卒复度礼仪英英钓瀬仙其学夙素知譬彼巨渊薮蟠伏豹与螭一旦奋迅去谁复维絷之观乎律调雅益悼余子卑示我千百年匪特用自怡传玩入铃斋使君亦伸眉由来絶俗士定有惊人诗激烈薄层穹豁逹开晴曦况同陟山颠又已还水涯物色既甚富身世真若遗昨非兴?清曷浣穷陋悲白雪本寡和载赓思尤迟【渭为中书舍人礼部侍郎生四子温恭俭让】
次韵赵十
风谊益零落乌能论前修百年之江南声利日夜流履道兄弟贤几时已交游东里大父行宿昔契分投伟乎竹隐高俗但言句求可不拜其庐何以记绸缪我衰尚三叹微吟如殷忧传闻担簦趋梅黄雨初收一襟清微风步步紫翠浮舆篮试息肩茅店板桥头村酒勿浪醉回骖当熟筹所观书研真所奉窻几幽岂比城府间语嘿劳应酬肥遯理事长故家文献优林密山更深寻壑好经丘履道果再来胥会诚良谋
俞伯辉主簿同徐必大判院见过涧上纳凉约鲍南仲教授小酌次韵南仲所赋兼怀林德久国録陈敬甫学士
嘉禾古名郡机云信奇士流风千载下谁复数余子近年西畴仙【德久】游戱在朝市文章陈仲弓合着?莱里俱尝白鸥盟恨别隔秋水君侯乃其朋访我灵山底一见欲倾盖青眼照牕几大抵交情深不待早知己学殖岂枝叶词林务根柢堂堂郡宾客千里为之喜顾言老塲屋眄焉每甚愧衡门度长夏风日忽清美怀贤思晤言泉石满幽耳固多长者辙爱闲谅无几传豅金闺路【伯辉】剥啄快人意双谿南宫秀【必大】留连今何似要是同襟期此道亦难尔欢然君肯来棋酒不能已诘朝得新篇诵叹有真味载念平生亲髣髴梦中记
次韵昌甫同酌宋知军家酿
雅俗岂殊调城郭山林分知君心事寛一笑鷄鹤羣邂逅多【原本缺】客酒亦为之醺庾信哀江南李白日暮云白头几青眼吾人尚可云夜阑拥鼻吟天香桂纷纷
次韵斯远弄琴
开门有诗来殷若金石声虚堂坐以咏澹与秋气清岂无如此句岂有如此情怀哉我所尚求田乃归耕时乎?鸣弹浩浩非营营大音知者希既和应且平枫林月在户寒影膝上横想当三叹後却手复起行华髪老相看百事皆已经
次韵信卿
伊人学有源疏汝导瀍涧相羊辟雍水他年定名宦谈高如已仙笔妙疑善幻池龙驾车辇天马脱鞍襻平生诸公间抵掌肯讥讪顾我方卑飞藩篱趂尺鷃相逢山水县不觉逼岁晏时评道精麄万折归一贯更及羲文易後世明忧患行藏思鼎钟舒卷付藜苋飘零朋旧交俛仰亲故昐因知昔能贤此趣亦俱惯茫茫造化广局局天壤间溪山偶登临古寺履危栈老来身本闲?去情转慢词场足金章决科信须绾霜天忍分手恻怆涕空澘夜坐把离杯寒声度鸿鴈
雨中次韵黄守见贻
新语忽堕前旷然销我忧引?为荅赋摇毫与冥捜贫病雨未止荒凉水常流鼓琴谁裹饭能记子桑不
春伯邸楼次韵十哥所题
楼隂入清湖南风渡歌皷旅梦不自持悠扬定何许醒来疎雨过两目隘泥土虑澹地亦偏桐花映窻户
德久?所与文叔酬唱因次韵
红云岛上茶一叶开枪旗到今清梦飞正焙水芽时世无桑苎翁泉井空日滋当年游其间停鞭尝午炊想像修贡珍清风可忘饥故人持英荡岂不一赋之应笑拾涧薪白石煮作糜台高有揖客更和别驾诗
致道注船场阙有诗次韵
思老问形影忧饥累身口人生诚可嗟所食能几糗不过一饱尔自苦较先後争驰分寸地旁观真欲呕如君赋解嘲里耳果听否吾方卧穷巷静对小窻牖应笑我所无请视渠所有
次韵斯远并柬成季
茫茫大块中返照孰真实闲乘此老身到处辄止息余凉披拂间露重叶已赤人其谓我何嗜彼烟火食蓬莱几清浅底用弱水力排云斥刚风尘世便可出
午夜露气冷明月忽已低推窻此何时蛩螀互悲凄乃知南豅山更有南豅溪樵歌起老叟牧笛吹童儿百年漫戚欣千载劳是非口心忽相语不闲尚奚为磊磊千枝松洋洋万顷陂偃蹇衡茅下匪惧寒与饥
次韵昌甫
论交与谁语勿厌来者衆山林恨不深万事祗一閧秋风吹衣裳憀栗薄寒中幽忧诵离骚此意千载共世岂无升沉人自有轻重匪惟物所移即以?之动吁嗟奈若何得句且吟讽吾侪聚集地絶倒颇闲纵虽作三日留尚觉归倥偬长歌固云哀恸哭未为痛迁书并屈贾班史传王贡甚矣孔仲尼不复周公梦
次韵吴推官
水南见灵山但可着两眸孰知九州外自有大九州放浪此身心是事同浮沤乐哉我重九风雨檐溜收
次韵
宴坐寂不动笔砚亦当屏空虚四壁悬况此夏方永世涂缘业多荆棘万?梗痛扫终未除中抱絶清冏老身伸缩余妙处颇能领时舒腰脚顽那复吊形影日长掩关卧睡熟呼弗醒客来曾几何间亦乏酒茗富贵今金张功名更邓耿有味是桑麻肥遯义尤迥朋从赵与尹堂齐偶邻并欢言修敏家俱可话闲静此趣人勿惊吾诗聊自省
分韵得晚字
三年西湖边薄宦良衮衮春风我欲归龙井不惮远结客试幽寻山深恨来晚
初五日孔野云同酌楼下取琴作白云曲因和周倅所赠韵
野云弹白云声?徽外微胎仙舞三叠生飞上华池徽弄瞬息间是岂筝阮资?桐本贞高缓节调勿催天心古乐见画出弥明师志士不可听俗士不可窥落佩倒冠者因之得希夷灵仙福地南春风百草齐
庄贤良有园在境上作诗相示因和韵
贺家池上园自足了一世是中风味佳恨我未能至纵横十亩寛想见去荒秽药苖与菜本岁久必多置人生闲最乐奚苦事名第轩裳果可得不过多仆婢争如老山林庶足远朝市能吟无自悲逢酒便须醉因公?长謡休去转觉易
小酌饯耿运干赵推官分韵复和韵【时坐人以叶润林塘密为韵分赋皆次其韵案此诗五首其二首见五律】
山林闲放身幽意苦不惬因来我壶觞且送尔官牒池莲红未葩园笋緑已叶去住岂愿违人寰付尘刼痼疾已烟霞药石从美疢谁怜名宦迟我觉幻化迅兴与山?高语带涧深润去去上下塘应劳青眼瞬勿云杯酒阑且认语笑密婆娑真一老跌宕忻六逸交游贵忘年志意当惜日舒而有鼎?卷而有篇帙
半塘寺法华童子塔和石刻韵
生公曾坐讲童子本来明寂寂春光晚半塘流水清身心为浄土千古话风铃礼塔四方静巡檐一片声
太守茶山周治中作大字分韵
漫兴诗酒里茶山复何为使君领客来逹尊亦嘻嘻别驾真不凡咳唾墨淋漓中间章泉叟胜事徒自知?语桑苎茶今是春早时
九日周国正席间分韵
我家南山陲九日空自知抱病起登台茱菊随所宜主称时序嘉领客相娯嬉烟云开远村城郭横近溪当年漉巾陶何事独遶篱醒醉一笑尔千古无庸悲秋风缓摇落挥杯且题诗
夜醉处晦山台明日和韵
高台梅先开老意为兴起何知寒事营枥骥志不已下视城郭居莱芜欠耘锄嘈杂复嘈杂百年狐兎墟惄焉如调饥山阿休采薇怨耶其非邪且问竹外枝仲尼杖何感能叩原壤胫今我其息黥举身都是病方来二三友少敢话肝肠纵云千日花难着一夜霜南渡诚草草流落那忍道吾人能几家向来有诸老
和韵赵十
能为博山游想度丁公岭风乎两嵓幽泉石景逾静人谁无雅识每每痼俗境书传所兴起更复史集订於其游息间趣味必隽永如君英妙年宦逹在俄顷因问知好修何事不加省里居得往还时亦具菓茗诗来予和女老意转苏醒
和韵
一笑过浮梁留连度隙光君当思大耐我已老苍筤只恐心情短须教兴?长酒从诗自好分韵记禅房酒亦关何事片片流仙霞用之涤肺肝相与成诗家一酌且濡唇再酌深到花持杯两相笑吟哦入幽遐笔落岂知醉何者是生涯
人生本无情掩苒受风竹徒亲笔砚劳造作漫盈轴宾亲偶成集禅榻不待速清欢虽与同极则岂见独坐中憎点头任彼屐满屋
和净字
悠悠俱幻境起灭要人认相从一转语老?且求静禽鸟亦何情草木有本性底用诗自鸣幽禅了真净
和宇字
人家翠微深林空响机杼烟收片月出霜气袭衡宇追随赖陶写领略道情素寻我涧谷中更入春山去
和天字
岁晩营寒事峥嵘穷腊前云山一败裘百种不敢先游於物之初更尚我所贤彼哉野马尘从渠舞瓮天
和清字
心亲相往来岂计酒浊清水南有茅屋桥北是山城烟霜忽雨晴云风催雪明抚觥既已醉回薄万古情
和仲至赠蹈中韵
人非不知我知之欲何求钱塘一都会江湖水悠悠岂无美少年亦有杖白头吾侪出入地泛乎不系舟急谋斗升尔顔面那用羞忆昔南渡来衣冠几春秋世道逓升降人物稀复稠纡朱怀金者信足乐辈俦细思黏鱼竿家山本田畴朔风吹眼眵触事风马牛且如诗中仙可以追逐不
和昌甫
相望隔异县但愿加餐饭悠悠鸡唱晨寂寂钟鸣晚是中或欣佳?以?颓?有时得片言经旬荅寸简会当固穷斋汲井为洗琖
和校官
识赏调固佳咏叹心愈转载吟复载啸我亦为之衍至味?和平浮辞谢雕篆因思交断金是必德胜琏方来二三友往往钱万选主人好事者托兴每不浅坐令浣花翁索酒望云巘淋漓颠倒间感旧或未免薰风吹壶觞落日照盘馔沟流水声远虑淡物自遣
和伯辉去?所?兼怀曾君锡左司
山扃竹林居神情为之凝泉仙墨妙挥特令人眼明是岂有心哉亦匪不平鸣其仙今如何帝所振金声枕麯刘伯伦漱石孙子荆既言委陆沉颇谓乃峥嵘放身尝一游面?既经营极知天下士不但同年生襟期两嘉尚岁月有余情我亦老宾客祗欲身中清槁项秃髪矣空吟泽畔行
和元立使君起字
敢为蚍蜉憾谩作蒹葭?荒唐北溟鱼怪诞南柯蚁朗吟韵已分更酌盏可洗挥手问黄山夜半笙鹤起
和尹一韵
何处寻吾诗梅横修竹色掻头入混茫挥手谢偪侧陶然漫饮趣卓矣要笔力氷溪最高地不可不造极
古鬲次韵成季
俗物败人意浅陋欲曷澣吾行半天下绵邈岁月?空空持一身贸贸着两眼心知瑚琏珍黄流在中瓒良玉岂易逢金铸得亦罕孰谓山之幽因仍对茶盌彼鬲乃尔奇奚待识者断荡扫盆盎空俨雅古风满文篆异代远姑以耳目限天大寰海波窥测笑蠡管传观用燎沉留连为之欵
子任处晦子潜各分韵於杰上人房
云房见山僧心中与之然朋来二三子亦与同醉眠是事夫如何未许醒者传
休上人?鲍侍郎诵之因借其韵
传芭兮撷英陨叶兮槁茎美人天一方失?名不荣暑风自南至凉月向西生良图弥用励意气人命倾
为寺僧分韵得禅字
车马何方来花溪响林泉晏叟送遗民自然吟其天顾我粥饭僧岂了文字禅且为作饼供晴轩少回旋
正月廿七日和林秘书贺雪日所赋
麤官居隘巷听雪补蒲团坐久吻悲鸣俄而想天关其谁剑佩履正尔於清班飘飘?莱仙地位尤高寒表瑞祈丰登盖为稼穑艰步趋夔龙後心?陶柳间尘凡如我侬尚许窥一斑人和则气和穹昊初匪悭
分韵得屏字
雨声心自醒山色眼中青雌霓殷残照雄风写疎星捉笔赋磊磈行盃笑零丁坐久屡更仆一任僵触屏同昌甫坐雪观看权巽中诗因和其雪句
雪中来雪观谈妙非波旬山僧亦摄衣两手揖座人似以眼谕心谓言在兹辰况复章泉翁苍华岸乌巾知我所居近喜我与寺隣共翻瘦权诗一条绮丽尘是事夫如何岁寒梅自春
赵倅古匀见?和荅
出门非有碍何地着老身幸哉?楼仙乃不嫌我真时时写兴来忧道不忧贫较彼肉食鄙未知隔几尘浩荡如白鸥信矣谁能驯余干相国家世代常有人上饶监郡尊尚许闲者亲更语春山君扶藜整纱巾诗情复如何柰此寂寞滨
微禄弟有微禄养闲静之嘲因足成篇
微禄养闲静冉冉惊老境谁知岁月速复此霜露冷齿髪堕江湖家世本箕頴无効彭泽翁茫然吊形影
和江文通拟休上人诗韵
日夕北风起叩角何悲哉所思不可见只有飞雪来林声方凄冽溪光正徘徊短衣挽莫前匣镜那忍开空对翠屏晩寒云遶南台茶竈煴宿火禅龛拂新埃江东忆李白今古同此怀
乙上人郡请住鹅湖不往
为人不为人衆圣已推出稻麻竹苇蔗处处祗教律伟哉棒喝边密中之秘密拈花既成菓如云而见日鹅湖大义禅法身尚嵓室唤回钟鼓醒都在一楖栗我今非劝请亦岂弄吟笔稽首大德尊身口意无逸
净慈西堂简敬叟
西菩无道潜西林无义銛两山钱塘湖鱼鸟空毫纎咄哉简敬叟老丑复何有火焰里翻身冷地里合口谁谓天地大而今岁月淹冬寒倍冽冽夏暑常炎炎衆生难化度少病少魔否引领而望汝平荷?堤柳
诸葛解元家分韵
溪横葛陂水上有稚川宅欢言一壶酒未觉千岁隔诗经茱菊节人语风雨夕雅俗调本殊奚止相什百
有怀连长老和韵刘推官
周宾既已往旧话三十年清哉卓庵地龛灯照云泉故友独此翁老大穷当坚一身鹿覆蕉百计蚁磨旋诗来起我思山泽龎眉僊

[book_title]卷六
钦定四库全书
涧泉集卷六　　　　　　　宋　韩淲　撰七言古诗
元默书来作溪翁亭成且索诗因?四章
潜山之水兮流幽幽溪翁何在兮流不休昔之隐於此地兮将何求後世之人兮因筑亭以遨游
潜山之水兮声潺潺溪翁何在兮声可观昔之隐於此地兮应甚安後世之人兮因名亭以考盘
潜山之水兮波涣涣溪翁何在兮波可玩昔之隐於此地兮信无患後世之人兮因登亭以萧散
潜山之水兮源远远溪翁何在兮源不见昔之隐於此地兮自无怨後世之人兮因兹亭以缱绻
春风歌
歌春风柳条微緑杏花红小园曲迳草茸茸蝴蝶高下飞游蜂涧边流水鸣琤琮斜日正在林影中游人醉倒欢意融梦魂飞入东华宫
太白襄阳歌图
谪仙非诗画非画山简襄阳别有话空令江左作图看竹院留藏我悲咤传闻边头腥甲兵岘首依前汉水清只轮不返边尘扫莫负当年力士铛
咏陶宏景诗
山中宰相陶隐居所注本草将何如更题真诰作神遇佳梦是实宁非虚人生形神为干躯心欲造设气乘除瞬息变幻争夺途入山何难可踌躇玉波流烟照林庐岚影爽气归衣袪晏起早卧食息余三景九道囘八区一再传其坐忘欤俛仰今昔多忧虞荣名中人天机浅言与不言养恬愉
昌甫题西洛遗民诗卷并所书杜句
东里感兴西洛诗其年忧国初南来後人玩之可忘疲甚矣世变非吾衰长言短句笔墨古颠倒妙处谁能窥雨凉梅熟樽酒地旧人家藏欣见之其间亦录杜陵老牋阔轴大何尔为要知真识未易见我乃徵逐於兹时潇湘莫结遗民悲信诚空叹晏叟痴
书姜白石昔游诗後
平生未踏洞庭野亦不曾登南岳峯因君谈旧游恍如常相从江淮历?转湘浦裘马意气传边烽吾尝泛大江秖见匡庐松乘风醉卧帆影底高浪直溅岚光浓日暮泊船时是时方严冬雪花压船船背重缆摇舵鼓声如钟当年意浅语不到无句可写波涛舂君诗乃如许景物不易供尽归一毫端状出三飞龙【其诗言山阳人见三龙】人间胜处贵着眼虽有此兴无由逢钱唐山水亦自好奈何薄宦难从容南高北高一千丈潮头日夜鸣灵踪应有隐者为识赏青鞵布韈扶杖筇君无诧彼我愧此急还诗卷心徒忪
陆丈剑南诗斯远约各赋一首
镜湖湖上凉风起枫叶芦花照牕几笔牀茶竈连酒壶烱然目光动秋水平生北固与西江赢得蚍蜉事訾毁青城山觜散关头岂是甘心放豪侈归来玉阶仅方寸两路又出将使指几囘诏节去徘徊愠色何曾为三已桐庐潇洒非小垒更向南宫擅词美轩渠肯受尘鞅羁汉庭公卿未知已我闲访友於溪居三叹共读公之书清诗句句律有余爱而不见今何如
赵将示及吴推官诗
玉溪莲幕哦诗声声和水南松竹清眼中孰不有言句句到极则何能听衡茅吹寒日惆怅倚楼公子犹相访袖里新篇乃若人春风翡翠兰苕上
元夕夜坐观黄庭经
虚檐涌月垂小窻屋外有山流涧江夜气少定百念降膝席引手挑油缸静取黄庭诵琅琅炉烟喷结栢子香上元仙官朝紫皇九关洞开凤鸾翔清辉影导胎禽双前昂後低幡节幢尘间如帑正纷厖眇然骈罗万家邦形躯已经几星霜囘思淡薄天人粮却灭百邪致欣昌收声藏神味差长
上饶出示仲至遗画
我识睡翁尤更早翁今死矣我已老寥寥故家郓东平丽泽渊源有深抱睡翁又号曰粟斋余事书帖亦可怀摩挲展转心眼开此道於人何有哉
张果老小刻
张果老驴儿开元天宝时三郎非仙才此老戏之如小儿异代想像空好奇莫解莫说且莫知
写捕鱼雪图轴
前村後村雪馍糊渔家败屋临江湖纶收网结闭门坐树篱草岸炊烟?波停水冻鱼不食平者为沙高者石可惜都无一句吟笔幻生绡定谁识
马图云韩干笔
韩干画肉不画骨騣尾萧骚倏超忽世间凡马徒区区笔底丹青色尤勃风尘澒洞心力短世代推迁辞气讷鹰鹜相呼可奈何金粟堆前龙荡窟
成趣园
徐子笔端竗天下成趣园成记如画丹青写就未必工装点铺模诚可诧试问园中今几春主人种花花正新高帝子孙气象伟等闲卜筑氷溪滨道南推托借谁住只为记中多好句几囘相与酒盃空梅月柳风吹杏雨渊明此趣非偶然请君醉中知其天我闲杖屦犹翩翩莫教俗事来眼前
二日陈主簿山园
芳寻梅山上春浦夹道繁花何用许晴风暮日蔼微宇佳处留连因语语夫君易学诚可数盘折崛峍非媚妩叫阍归来心独苦酒饮我时无道古
松棚
去年一旱暍欲死犹幸春来能忍饥长夏因仍作凉计中庭始架青松枝门前催租急非缓国中遗诰安若危贫无输官尚自可忠欲输君今已迟风来萧萧悲益甚日远茫茫愁不知谁谓身闲得放逸家国一体人弗思云开空山久阙雨蝉噪古木还迎?松枝松枝緑差差吾忍坐卧来乐斯
登晒簔台
半村台上看晒簔风日清美奈翁何山空无云江不波老来渔钓闲婆娑门前车马谁经过取浊酒饮健句哦我虽不言兴已多却因此翁思老坡
题潘舍人小月岩
山石漠漠明寒烟望中一见心凄然平生玉斧修未圆几年只在灵溪边长安人家杂尘土惊怪转庵能断取知君诗眼留万古不待四更看月吐
寒緑张尧臣以道之居
雪窗有第名寒緑坠绪旁搜善能续人间此味甘如饴采撷行吟应自足肯羡西湖多厦屋只为南湖生?菊春风闲煮折脚铛不信从前秪苏陆
伯皋索题真益斋语盖以後山诗为名
彭城居士意甚远彼自丹青金石苑平生心力漫收敛眼所到处聊排遣伯臯伯皋真有益此语令我长太息南渡草草今百年笑倒米家书画船
铜官富览亭
暮天不尽山明灭文物从容两奇絶射江返照鱼舸轻隔岸人家炊烟?依依柳色草青青一曲风前韵清越醉归飞梦遶庭臯乐处十年待君说
山翁亭
东山高处山翁亭羣峰巉絶环障屏远者紫翠近者青天淡淡兮风泠泠人间纷如凡骨腥我欲飞仙跨云軿问翁何在游帝庭寒气倏然惊酒醒
走笔戏咏散庵
结庵名散将何为心散意散空自知等闲收拾到窗户草木亦觉风披披浮世徒尔相拘束达人大观岁月速有时散荡吟一诗诗与此庵无尽期
题野翁亭
岝?峰前野翁亭溪声常在山常清我来尚想坡仙灵刁令遗事犹芳馨寒烟浓淡晩雨零主人醉客客未醒他时此地谁重经俛仰今昔俱忘形
招真嵓
苍崖松声风泠泠心高太虚望青冥幽寻王君集山灵古井方池谁招真金沙岭头净无尘呼吸风光聚精神开合隂阳三尸惊逍遥吟哦黄庭经青蕊琳琅潜玄英扶摇三光驾云骈羽衣翩蹮上圆清我辈岂是区中人
草堂
杜陵柟树草堂前至今物色归吟边玉溪清泚太霞仙我亦见之谁谓然书窗明明有公子坐对新诗?琼蘂春云霭空风过耳为作匾名识其美
赭亭山白云寺【案诗二首其一见七言絶句】
风霜高洁天意寒扪萝石壁不作难跻攀古寺地陡寛中有定僧琐玄关静听鸟声人意闲六尘扫除法观还蓦地整履还下山世缘禅机无两般
海南思南豅正花欲过赵阁亦倦
春游花时海棠醉夹道排空转佳丽燕支丰颊娇未醒翡翠轻鬟愁欲坠牡丹风里晩烟明蔷薇露边初日媚山豅深静自成家池阁幽闲谁近市是中人物多情致賸拟芳寻为出计路尘独怯过城闍远水?舟那得至芳菲易歇兴终阑识赏难同吟且?蹊间桃李岂无言草木何知吾亦戏
鱼庄午睡
鱼庄借榻眠春风湖吹晩烟波拍空是中祗可饮醇酎摩挲醉眼花能红两峯高高浴鳬乱杜若汀前杨柳岸相逢君嬾我更闲不用长歌白石烂
归舟过东流丘簿清足轩
?船江头看修竹谁家有轩号清足敲门应喜故人来一饭从容可无肉春风桃李徒纷纷独抱劲节惟此君自公退食且啸咏他日得时能拂云
晓步
家在溪南山下住清晓西风生杖屦邻翁相见笑相呼春雪满瓯香似雾屋头种竹池养莲林深古井多寒泉坐谈不觉天已暮秋入断霞?鹜边
晓起
烟云未收天未明眼头依依带疎星行人道路贪起程戍楼??杀五更青山渐出一溪绿溪面横舟山有屋红光扶日升阳谷且听吾歌紫芝曲
北窗夜卧纳凉
暮烟和角带疎钟修竹轩窗一枕风月淡天高云弄影纱?如水半曛中夜深便觉凉无暑庭户惟闻草虫语参横斗转已三更露气袭人欲轻举
同周兄南仲游沧浪
沧浪之居苏子美沧浪之水仅清泚阖庐城中今何年宛转依稀无乃是石凿凿兮岸靡靡紫荇浮烟复云委林空鸣禽时感耳我亦为渠聊步屣千古万古一长史非网打尽那得尔清风明月谁匪闲同游之者子周子青春已深炫桃李寒食清明数日里沧浪之水不可比沧浪之歌不可拟【沧浪後为章子厚家又为韩世忠靳王家水皆填而为园亭矣十余三四耳】文叔折柬夸其夜宿湖心午登南屏石洞纳凉
落残明月照湖心小艇扬波荷气深谁能一枕华胥梦占得其清无暑侵长飈撼石应真洞净慈高絶南山隂斋盂茗椀复宴坐了义不必开禅林老身执热困尘屋偪塞嘈杂蹏足音栎庵受用乃如此斫额望之聊自吟
赵十同饮
君家兄弟非他人与尔同寓氷溪滨醉吟浪宕只这是天地混沌疑非真琢得一句两句出未必魂魄无精神知我罪我春秋经王覇隆替俱埃尘
昨日过沈兄无隐【监】邂逅杨溥子【孟博】亦来溥子携酒就无隐饮余酒行颇虐病不胜焉席间先逸作诗道谢意
落叶纷委山路榛饭余试作扪腹行人家有竹不可欵负郭乃得席作门座中邂逅执戟孙携尊更约重论文青橙紫蠏亦俱设愧谢子意因余勤诸公饮量江海吞我病忽苦头岑岑不如渊明醉遣客乃效灌夫觞贵人悬知事急起排闼君更追路仍挽襟吾曹相从贵真率如此可畏还可钦扶牀走笔道不敏祗恐匹马来三军
入城晁尹二家少留
我扶败舆过溪北城郭虽喧有书屋霜云忽暗疑雪天坐稳瓶梅蜡香扑何许心情说饯岁漫写诗吟惊易俗百年王谢几人家目断苍茫听爆竹
春浦门外看梅因饮宋氏小轩
春晴晩步春浦门小饮醉入梅花村繁香吹雪数十树青山远近疎篱园谁家水竹明窗轩老我清坐俱忘言须臾烟月光吐吞归哉楼角横黄昏
山间南圃海棠花开
舍前舍後海棠红碧轩宛宛连霞宫浮光弄景虽带雨睡思醉貌空临风雷轻雾暗时过前无处告诉杜老颠溪山深密春昼寂花扑一涧飞来泉
梅枝
今年未见梅花好竹外溪头春自早满瓶夭娇送香来照坐淋漓醉倒琼林飞出苍精龙朔雪未下风满空笑指蓬莱清浅水连云琐断最高峯
谢昌甫茶且嘱同往来诸友饮之
山翁包题抵书信盥掌剥封乃茶茗更看健句团笔阵得之足以忘食寝清风两腋何敢辜常日诸人当聚饮陆子泉头活火煎一啜须令各苏醒
昌甫?酒蛤辣螺新蠏皆山味所久无
蛤蜊因酒得天全踞无龟殻吾非仙六跪二螯犹囬旋左手急持思拍船螺之辣者真海鲜每或酌侑能醒然竹隐君其诗中权知我托落醉欲眠走送三物寸简传青灯山牖瓶梅边食之既矣吟一篇比耶兴耶今何年
昌甫?栗
整整斜斜一书尺磊磊落落满包栗霜风朝来吹我急且向叶炉煨煮吃高人知我老无力跧伏寒溪少出入殷勤题裹墨犹湿两峯高哉翠云滴
谢黄子耕惠纸被时在钱塘乍冷无衾窘甚
西江寒藤濯清氷捣成楮衾起霜棱朱门鼎食笑弗顾只有蕙帐眠山僧精致不数氊毯厚洁净未必绫锦能御冬气清神煜煜煖老体轻梦腾腾幽人玩之喜欲舞可与饮水同曲肱江夏无双知此意又见寒来只布被吴山客舍久穷愁帝城贵家谁顾视急呼大儿开箧箱取以赠吾真雅遗拂拭牀间时自思展转枕边诚有愧当如此衾坚且白身外轻肥皆弃置
尹子潜送蕨
老来为腹不为目薄饭盘蔬亦云足成年凖拟薇蕨甜那计人间有粱肉二月三月春已深灵山土肥皆去寻长茎短束挂萝檐出市不直三数金随流扬波净挼洗芼以姜盐付铛耳生柴带叶旋抽添糟莩旷沈时染指晨光破甑炊浮浮稻香菜软吾何忧人可以食鲜知味请听以气专致柔
送十瓜十梅易十竹於郑一
十瓜十梅得十竹君应笑我喜可掬芳华春育岂凡同苦节冬藏惟劲独取才要记自高台着实能忘本深谷?谢悠悠莫惊嗤草木无情山涧绿
昌甫送松溪茶盖云得之晁丈
章泉寄我松溪茶北苑双井未足夸盖以人胜茶亦胜况复二老文章家松溪主人未识面每乡往之而咨嗟想见读书坐清昼薰风两鬓生霜华赵晁婣睦久同志近知往诣情愈嘉殷懃包裹得此茗归来奚忍自啜耶怜我於晁颇?味一旦拜此忻无涯亟呼童奴取活水烹煎试起琼玉花不但爱此琼玉花茶因人胜无以加
人身
人身一饱百不忧行住坐卧本何求冷煖大冬与大夏盛衰三春及三秋苍苍云山缓曳杖茫茫烟水轻拏舟喜怒哀乐在中节生兮若浮死若休
初九日夜坐
去冬十月已飞雪於潜满县层氷结空斋老树号朔风客枕欲僵衾楮裂主人犹有酒浇愁旦起相呼相煖热坐中刘郎气最高抵掌歌诗杂言说流光不觉小至近涧路摧颓门半闭两年心事夜如何牕撼山林声又别牀头儿啼衣尚单竈下婢苦柴未爇麤官寸禄阙既远故旧尺书音更絶薄田舂米雨不来欲酿一杯无麯糵萧然默数长短更惟恐寒气吹灯灭明当一水泻清泠会见四山高嵽嵲重隂定自六出花怅望同云记扪舌
重午
鬓花臂丝盘艾虎佳人竞云作重午菖蒲细缕来泛巵快意酒行何用数忽忆当年楚三闾他愁我乐意何如不识好恶类如此世间俗物争奈渠
五日
去年沙坑作重午城下今年着船鼓过溪沿涧逢交游挈榼留杯失宾主宣和曾带御书符荆楚谁言长命缕老因唐律为沉吟山隐轻雷催晩雨
十二月十二日雪
欲雪既雪复未雪短衣数挽从百结横溪过涧起轻氷举首长歌时叫絶莽莽岁寒残腊月梅花前村後村?桥头独钓任渔翁千山万径不可灭
二十九日大雨
钱塘祷雨上天竺大士往来烧宝香支郡神祠亦照答自鸣山出气苍茫风投襟袖带衣寛短髪重掻为整冠待得成霖三日後出门沿涧看清湍
风雨
风雨如晦鸡既鸣茅茨疎湿迷山楹披衣不知所如往炉存宿煴犹荧荧水流花谢青春深前村解桥隔?城庾郎鲑菜当用情瓶粟更付折脚铛
十九日
吹鼓打笛农祷雨都道小禾迟者乾高邙之田已如此低洼晩稻难更看官司只怕放苖头田里岂但餬口忧政在养民舜之政损下益上非所求
霜寒
沍寒日日霜如雪地土缩高砖石裂板桥积厚滑难乾林叶有同装玉屑朝来负暄殊不暖过午欲晡氷更结无风亦觉气酸然只是水边梅影别一冬既雷仍既雨仅可得晴霜未絶家贫无人去拾柴白屋何由生煖热且拥败絮莫出门欲赋江梅诗转拙细思雨霜岂常霜须见阳和变时节待他春色到人间定自忘之都弗说
七日大雪浙江亭访希之
江波沄沄山雪盛寒雾不收潮风劲诗人与我把一杯信道东南此为胜隔望遥知是剡中坐看飘洒归空蒙囘首纷华车马外西湖虽好此无雄
十五日夜月蚀闻差中舍正言监测清台
庆元三年中元日是夜更余惊月蚀须知秽巷亦喧呼见说清台正推测昏昏已作赤朱红闪闪犹成墨漆黑磨刀急斩虾蟇精天眼光明无变色
月溪清泛
不奈江浑复林热长夏逃虚徒散髪扁舟何许可追凉安得佳人弄明月寻常浪饮苦匆匆邂逅一游多汩汩日复日矣心转痴牵强而来终勃窣琴堂有仙真好奇簿书堆里清兴发我虽老倦亦轩然相与听歌忘病暍中流滉瀁已苍茫下濑囘沿应荡淈山高影翻栖鹘巢潭澄光射鸣鼍窟须臾斗柄挿银潢常娥俯濯淩波袜快呼天风驾云涛弱水三万倏超忽
和壁间林文节公韵
浴溪桥上山岝?直下流波寒未涸只宜墨客?幽闲不许行人动离索草木黄落已变衰晩风吹霜白云归清晖如斯耿独立何处翩翩鸥鹭飞
和周次公
坐卧一榻殊执热到手清言解烦结是谁所作疑弹丸定自不凡如玉洁昨夕之夕饮固多今日之日调则别山园空琐楚台风水路犹思剡溪雪须知野老本忧深何事骚人更愁絶题舆倒载真世贤伯仁可与智者说二十一日同昌甫镇头和森桂时斋之句
斋楼之名散庵立时哉时哉贵翔集训行处仁要领会德成胜非由所习眼高四海远者远知效一官急者急工夫当思寸隂竞渊源不可短绠汲
昌甫以诗谢履常见过因和韵
万事新传灯落烬底许深长并浅近山空岁暮风雪振纵得过从浑莫省符铜节荡元整整东上西来晨复暝章泉之居尽虚静世既相忘心孰竞失喜故人来问讯且拥寒炉话吾胜留连鸡黍夜初定清旦重言意无尽意无尽矣我何知叹者叹而哂者哂
王干以诗?和答
福唐荔子冬生花青榕深深多释家海山会府亦繁富官自货盐常造茶民以不冤刑狱折无岁无人无一节同僚鬬牛应暖热中酒过厅不可说
次韵徐斯远晓梁看日出
晓山乱眼青如湿夜气犹存烟四羃不知炎热着何许但起隂风催日出含晖倒影殊苍凉翻手尘埃复俱失高丘望女歌正长展转歌之肯仓卒
次韵昌甫仲春读谪仙诗
渊明太事多汲汲?诗酒子云良自苦载醪竟何有芭尊太玄八十一统集饮酒二十首我贵知我希却扫且缄口
次韵
不须酒畔狂吟里梦破寒亭自惊起一梢?月带霜华灵山漫澈氷溪水尘劳空度几星霜画手犹能眼界香午夜城头吹画角绿毛么凤堕其旁不怕花前不我知只愁花後少人思如今纸上闲言语未抵依稀落墨时
赵履道同宿南豅梅大放次其韵
老身居山复入山随山夹路溪弥漫南豅深处作幽梦我辈白鸥盟勿寒梅花乘春既宜饮緑毛么凤非人寰坐中长少偶然集白云清气生檐间醉酣低摘仍高攀兴来物会殊未阑悠悠不但惜此尔要留佳话他年看
次韵希之
沧溟吐吞江水地风尘万里一危亭自怜雪里心眼在凭轩尽日空诗成波流不鸣云不断冷气暗逼黄荧荧销凝还如未开凿浑沌无际天难名相从共饮岂易适太息岁晩初何营尺梭已觉鱼尾健数字更喜鸿翼轻吾侪天穷且天放酒肆人间谁长卿
次韵建倅德久林秘书?贡余
铁狮峰前凤山阳泉甘土肥灵草香丁蔡好事作土贡到今题裹归朝纲密云夀圭脱宝胯鎻钥银白罗帕黄春风玉食睿思殿岁岁属望天一方恩沾臣邻讲读处赐啜更觉昭囘光龙凤大团小团耳且如头茶安得尝余珍踵例及守漕属幙亦得酬官忙平分风月石渠老分饷乃欲颠倒捜我肠
沿檄涧上将囘呈元立
一夜西风入南涧便作秋声无畔岸萧萧凉气梦初囘不奈离愁送游宦人生义命当乐天倒睨锺鼎初悠然明?分手莫惆怅他年看我栖林泉
次韵昌甫斯远落花行
风力作狂无所止花片摇空当未已谛视深寻孰与比梅叶梨梢孕青子春红正复可怜尔三分前尘一分水相将柔桑着筐篚寒食北邙泣新鬼繁隂匝地人醉起哀江南兮临结绮底用留情来赋此夏衣飘飘欲轻体斯远作冷语甚佳以其富贵神仙中致非畸人山泽所宜戏次韵柬之
飞流作枕山作屏采薇散髪神气宁岩扉无人昼长扃几囘午梦惊独醒水边石上草自馨岚光近散远以凝长颷撼树时静听洒然尘销天籁清幽禽刷羽飞来轻泉源舞荇声泠泠殷雷收暑甘雨零碧落乍空鹳且鸣闲身无用心太平试琢新语朱弦声世俗所为吾不应因君诗来如饮氷
次韵斯远月夜
怀哉望望山囿中月来老树高玲珑起行久之坐叹息祗合轻举随飞龙露华滴叶相下上河影摇空更清亮长庚如昼夜何其寒气袭人不可向
寄叶解元
醉中曾写雪色壁非此主人无此客夜寒烟雨池阁深秉烛看梅忘堕帻春来相望鹅湖边桃花满地松拂天抱琴挟书过飘泉想君风度尤翩翩
赠刘解元
潮落潮生一水通崑山县前桃花红刘改之者忽相逢桃花正在烟雨中面须如戟头已童君虽不言我亦穷一杯竟醉立下风江西人物旧所宗
溪路邂逅傅骐骥之在所沽酒话别【案诗四首其三首见七絶】
凉风吹溪雨吹蓬故人意气俄相逢停骖为我一小饮西湖东望两高峯人间万事俱华髪雨歇风清有佳月不须千里苦相思得酒陶然已兀兀
送吴判官
儒家辰告当訏谟纷纷莫厌形势涂甲兵调度应敌尔君行鄱水聊载驱有文与诗锦机织夹道云山正堆积痴儿固有了官事归日奚囊观笔力别酒无用鲸吸川芝山杖藜湖接天使君自是江海客有来矍铄当欢然如今百事皆撑柱寛得一分犹复古萧条野老为赓吟此话不同知底数
二十六日赠郑一有怀赵十闽峤之役
游者未囘居者藏老我去各天一方目前聚集自落拓背後往还谁论量连连氷雪叶已脱皎皎风霜梅更芳烛明照坐更漏长高溪里社灵山阳
戏柬胡教授
去冬曾与十客游今夏还约几人至桥南花处数枝梅青子林园尚堪醉行者居者复不来相赏相违何有哉古栝苍山照流水我亦仅能知此尔
?昌甫
深林蝉声咽残雨又尔微炎起亭午章泉幽流雨风寒安得从之臂不羽江南田薄多旱苦冥鸿?高畏罗罟洪河东倾一砥柱云霏霏兮澹承宇
怀昌甫
君头短髪种种长营营寒事惊流光手翻手覆谓可常幽意只觉来无方今冬风雪多氷霜静夜不寐犹吟螿竹隐我独矫首望诗?尚喜笔健强
赵十生日作醮事
清颷吹尘玉溪烟龙舟未收菖蒲天城东宝香祈永年振振公子陈醮筵雨零霞外来羣仙德我夀我明自然宣简流芳正绵延华裾织翠金丹圆
次韵耿运干
青鞵黄?非左计消得水涯与山颠吟边忧世听者哂只宜寻醉陶陶然贵人责重闲人轻春风日高放脚眠带湖拂波绿杨柳吾侪静胜可忘年
闻民瞻久归一诗?之
我居溪南望城北最高园台竹树碧眼前带湖歌舞空耳畔茶山陆子宅知君才自天竺归那得缁尘染客衣日携研席过阿连怡神散髪思采薇
闻赵十有诗上饶生朝後两日次韵?之
文章精金真美玉交往徒劳分雅俗偶然邂逅一言诗清秋付与陶潜菊弦歌之声誉甚休田里民其无叹愁谁将茗酒夀弧矢长篇短句相唱酬是中佳处有深趣如龙翔云豹起雾力探乐取到古人天地江山供指顾从他驹隙岁月驰我自舒徐萧散之罏香莫着鼻观净唤醒伯牙锺子期
昌甫有诗学长句次韵以柬处晦且当应举
章泉老子之诗学笔自峥嵘心自泊暮春静把一杯看纵有世情无处着三传且莫束高阁待子龙津名一跃收囘旧话再商量沈谢应刘都扫却蚕叶人家采摘忙麦将秋矣水浮秧平田冷漠吹朝雨侧径深微过夕阳残酒余香愁梦枕断篇遗简苦吟囊莺啼燕语春归也不道高斋口自芳
斯远访昌甫同作音字诗因又一首
故人湖海谁知音章泉病翁卧山林我思不见夜长寂君往与同秋正隂修筠乱石一径静风雨满窗清且深安得相从日上下骚雅共倾陶写心
次韵吴推官二首
紫菊红萸仍酒美万里秋云接天水登高能赋我何堪会逢其适聊尔耳苍山小亭看奕碁不有此客无此诗古往今来吹破?河梁归路月明知
坡云今日我重九自古骚人无此手一从陶令归去来谁有闲中能漉酒篱边采采黄花歌不盈襟袖还几多满城风雨固应尔欲制颓龄如老何怪来清气侵毛髪忽得新篇有风骨溪亭应记见南山玉水波寒步微月
读东溪可正平诗
氷霜落涧岁云暮寂寂远岫松风囘村深古寺作钟磬车马路断樵者来参差一抹起宿雁清浅数枝横小梅日昃翠寒云屋迥竹炉煨火尽余杯
陈君举舍人集新刋三山因读其诗有感
陈止斋诗不草草约貌前头诸旧老大章短句可思议妙意余情愁絶倒生姜门有水心道赤水亭占龙窟好伯牙无弦骥伏皁摹搨賸残人或葆
吴判官野阁诗述先公甚勤次韵谢之
我登野阁思过庭吻角欲语徒悲鸣丽谯西池水木秀当年手种年年生五六十春几交印幕画英游应接轫由来感旧谁?挥龙光斗牛知令问诗来唤醒醉梦中一日好事传江东吴公治行天下美隐然盖本西汉风大抵轩窗数间屋雅俗升沈堪踯躅光前絶後得名章便觉流芳争诵读夕阳淡月色朦胧想公退食书自工黄卷之间欠伸处催煎茶椀呼家童妙声直启重玄钥惠徼先君宁苟作其?衰微但下拜犹向霜天辱杯酌
录王昌龄
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>