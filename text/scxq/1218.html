<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,原序,卷上,卷下,西湖百咏全文在线阅读,西湖百咏全文在线下载,大玄古籍书库">
<meta name="description" content="宋诗别集。2卷。董嗣杲著。董嗣杲,宋末入道于孤山四圣观。他在自序中说:“予长兹地与山水为忘年交,凡足迹所到,命为题,赋以唐律。几二十余年,仅逮百首。然皆目得意寓,叙实铺写。”书成于南宋咸淳八年(1272)腊月。明太常少卿会稽陈贽曾和诗百首。“嗣杲诗格颇工整,贽所和才力稍弱,亦足肩随,皆迥在许尚《华亭百咏》之上也。”(《四库全书总目》)如《断桥》:“绣毂青骢骤晚风,柳丝翠袅石阑红。彩篙刺水停飞鹢,华表侵云截卧虹。杖履谁归瀛屿去,笙歌自补玉壶空。重招张祜商新咏,不与当时藓涩同,”自注:“在总宜园西,唐张祜《孤">
<title>西湖百咏_董嗣杲_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">西湖百咏</span> <br/>
          作者： <span class="inputVal" id="bkauthor">董嗣杲</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]19646</span> <br/>
          说明： <span class="inputVal" id="bkdec">宋诗别集。2卷。董嗣杲著。董嗣杲,宋末入道于孤山四圣观。他在自序中说:“予长兹地与山水为忘年交,凡足迹所到,命为题,赋以唐律。几二十余年,仅逮百首。然皆目得意寓,叙实铺写。”书成于南宋咸淳八年(1272)腊月。明太常少卿会稽陈贽曾和诗百首。“嗣杲诗格颇工整,贽所和才力稍弱,亦足肩随,皆迥在许尚《华亭百咏》之上也。”(《四库全书总目》)如《断桥》:“绣毂青骢骤晚风,柳丝翠袅石阑红。彩篙刺水停飞鹢,华表侵云截卧虹。杖履谁归瀛屿去,笙歌自补玉壶空。重招张祜商新咏,不与当时藓涩同,”自注:“在总宜园西,唐张祜《孤山诗》云:‘断桥荒藓涩,空院落花深。’或谓段家桥,非。咸淳中展建。”陈贽和诗:“拂桥袅娜绿杨风,曲曲雕阑映水红。游客过时徐鞍马,微波映处俨垂虹。清新张祜诗还在,寂寞林逋宅已空。景物不殊人事改,落花啼鸟古今同。”于此可见一斑。上卷49首,下卷51首。有《四库全书》、《武林掌故丛编》等版本。</span> <br/>
          封面： <span class="inputVal" id="bkimg">Z_20949.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]西湖百咏
[book_author]董嗣杲
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]19646
[book_dec]宋诗别集。2卷。董嗣杲著。董嗣杲,宋末入道于孤山四圣观。他在自序中说:“予长兹地与山水为忘年交,凡足迹所到,命为题,赋以唐律。几二十余年,仅逮百首。然皆目得意寓,叙实铺写。”书成于南宋咸淳八年(1272)腊月。明太常少卿会稽陈贽曾和诗百首。“嗣杲诗格颇工整,贽所和才力稍弱,亦足肩随,皆迥在许尚《华亭百咏》之上也。”(《四库全书总目》)如《断桥》:“绣毂青骢骤晚风,柳丝翠袅石阑红。彩篙刺水停飞鹢,华表侵云截卧虹。杖履谁归瀛屿去,笙歌自补玉壶空。重招张祜商新咏,不与当时藓涩同,”自注:“在总宜园西,唐张祜《孤山诗》云:‘断桥荒藓涩,空院落花深。’或谓段家桥,非。咸淳中展建。”陈贽和诗:“拂桥袅娜绿杨风,曲曲雕阑映水红。游客过时徐鞍马,微波映处俨垂虹。清新张祜诗还在,寂寞林逋宅已空。景物不殊人事改,落花啼鸟古今同。”于此可见一斑。上卷49首,下卷51首。有《四库全书》、《武林掌故丛编》等版本。
[book_img]Z_20949.jpg


[book_title]目录
钦定四库全书　　　　　集部四
西湖百咏目録　　　　　别集类三【宋】
卷上
丰乐楼
涌金池
环碧园
玉莲堂
玉壶园
先得楼
古枊林
云洞园
霍山祠
涌泉
东西马塍
石函桥
孤山路
德生堂
总宜园
断桥
大佛头
葛岭
保叔塔
巾子山
水月园
水仙庙
寒泉
参寥泉
葛公双井
江湖伟观
此君轩
杯泉
初阳台
孤山
和靖先生墓
陈朝柏
玛瑙坡
金沙井
六一泉
西林桥
鸟巢
乐天竹阁
岳鄂王墓
栖霞洞
九里松
玉泉
鲍家田
忠勇庙
左军教塲墓
灵隐天竺寺门
合涧桥
北高峯
韬光庵
卷下
石笋峯
西溪
飞来峯
冷泉亭
呼猿洞
龙泓洞
理公岩
香林
翻经台
重荣桧
炼丹井
跳珠轩
曲水亭
天竺观音
风篁岭
龙井
辨才塔
梅坡园
长耳相
玉岑
南高峯塔
烟霞洞
石佛庵
水乐洞
杨梅坞
石屋
真珠泉
虎跑泉
南屏山
苏公堤
先贤祠
西湖道院
湖山堂
三贤祠
雪江讲堂
崇真道院
小新堤
翠芳园
甘园
雷峯
胜景园
长桥
刘妃墓
慈云岭
包家山
登云台
五丈观音
表忠观
聚景园
崔府君庙
依光堂
【臣】等谨案西湖百咏二卷宋董嗣杲撰明陈贽和韵嗣杲字明德号静传居士钱塘人宋季入道孤山四圣观改名思学字无益故西湖志称为道士然据此集自序称咸淳间薄宦於霅则固尝登仕版也贽字维成余姚人徙於钱塘洪武间以荐授杭州学训导後官至太常寺卿西湖志称嗣杲原唱及贽所和皆九十六首天顺癸未钱塘人南康知府陈敏政始以二家所作合刻又载嘉靖丁酉周藩南陵王云楼子重刻其序亦称董唱居前陈和居後仍各九十六首共一百九十二首谓之百咏者盖亦极言之耳云云此本上卷四十九题下卷五十一题实各足百咏之数与西湖志所记不符疑周藩翻雕之时其底本偶有脱页未及详考遂以为原缺四首田汝成修西湖志时又仅见周藩之序遂据以笔之於书耳其诗皆七言律体每题之下各注其始末甚悉颇有宋末轶闻为诸书所未载者嗣杲诗格颇工整贽所和才力稍弱亦足肩随其诗皆迥在许尚华亭百咏之上也乾隆四十三年八月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]原序
西湖百咏原序
钱塘西湖为东南伟观穷骚人墨客技不得尽元佑间杨郭二子皆以百絶唱乃无嗣音者两山僊佛盘错坡老守郡时游历几徧遗迹尚可考南渡後贵臣邸第多在亭馆日辟视前此复不侔盖富盛极矣予长兹地与山水为忘年交凡足迹所到命为题赋以唐律几二十余年仅逮百首然皆目得意寓叙实抒写非但如杨郭二子披图按志想像高唐而已捜索奇胜难徧以数举此直据予所见不以夸奇鬬胜为工也薄宦于霅公事简辄是正完恐故老传说诚伪不儗将有以虾蟆方言指下马陵者或将笑之予状景物耳不暇恤岁月无情陵谷易变将使百千年後登览降望於西湖上者因诗有感焉咸淳壬申腊月静传居士董嗣杲书于余英堂

[book_title]卷上
钦定四库全书
西湖百咏卷上　　　　　宋　董嗣杲　撰
明　陈　贽　和
丰乐楼
在涌金门外旧为丰豫门政和七年於湖堂右以衆乐亭旧基建楼扁耸翠建炎後改今名乾淳间设法酤酒继有挠政者罢之淳佑九年改建官为扃钥城之西有四门曰钱湖曰清波曰钱塘出此三门皆不见湖独涌金门正与湖水相对建楼掩之关闭风水古传楼未建时山水或漂城居
莺花箫鼓绮罗丛人在熙和境界中海?三登歌化日湖山一览醉春风水揺层栋青红湿云锁危梯粉黛空十里掌平都掩尽有谁曾纪建楼功
和韵
万条垂柳百花丛楼外湖山一望中人醉三春罗绮月帘开四季管弦风当时杰构基犹在昔日繁华事已空惆怅文山生恨晚虞渊取日竟无功
涌金池
在涌金门里钱氏书三字刻石其傍云清泰三年丙申之岁建午之月特开此池杨蟠诗云涌金春色晚吹落碧桃花一片何人得流经十万家
一道香沟压郭西粉墙低护石堦危短碑数尺镌何字清泰三年凿此池桥市浣衣无空处庙门卖卜有灵时碧桃自趂东流水暗老春光水不知
和韵
一泓碧甃郭门西砌石年深觉半危长见莓苔封断碣暗添湖水满方池鱼吞片片花浮处人玩娟娟月印时昔日杨蟠诗句好只留何字与人知
环碧园
在丰乐楼北柳洲之侧恭圣仁烈杨太后宅园
绕舍晴波聚钓仙五龙祠畔柳洲前清虚不类侯家屋轮奂曾资母后钱三面轩窻秋水观四时箫鼓夕阳船揽将山北山南翠独有黄昏得景全
和韵
来游此境似神仙緑水青山遶槛前盛饰名园隣宝地岂论内帑费金钱轮蹄日日看花侣丝竹时时载酒船湖上平章真悞国可怜斯圃亦难全
玉莲堂
在涌金门城北旧在郡治教塲之南堂瞰竹园山下池水淳佑九年与竹山阁同建景定三年移建於此扁一清继以堂外多种白莲复换掲玉莲旧赐扁
仙根曾就华峰移净引湘波出浴妃龙护先皇三字在燕居旧尹一清非风檐揺影凉姿媚月槛迷香冷艳肥平展水天菱唱远竹山苍翠自成围
和韵
玉井谁将仙种移依稀月下覩羣妃行来白鹭浑难认看似琼花却又非擘破秋房香更嫩取将雪藕脆还肥高堂对此真堪赏何用尊前粉黛围
玉壶园
在钱塘门外菩提寺西东坡咏南漪堂杜鹃花即此也绍兴间刘鄜王建园玉壶轩历年尚存淳佑中别建四面堂景定间改建隶内司扁明秀继拨赐慈元侄为府续後归慈元殿
莫问南漪与玉壶杜鹃还更试花无坡仙一顾吟空老地主频更景不殊船出断桥春溆远钟传萧寺晚楼孤山明水秀轩扉敞落日渔歌过里湖
和韵
谁创芳园号玉壶杭人曾识此名无虽云景物如先美堪叹韶华与昔殊岳穆墓前双树古逋仙祠畔一岑孤西湖因得东坡重未必东坡恋此湖
先得楼
在钱塘门西即钱塘正库酒楼也咸淳中州里以三篆字掲之
潋灧澄波漾彩椽柳丝晴绊俊游鞭傍湖莫厌官楼水得月无如此地先迎榜书生空绦帐抱琴才子沃金船壶天萧爽人人醉雪色屏风画谪仙
和韵
朱甍画栋碧油椽马上王孙指玉鞭白昼迥涵波影静清宵最得月华先倚阑堪弄桓伊笛载酒还来贺监船更有梅花便此景一聨香影属逋仙
古柳林
在钱塘正库西大昭庆寺东北抵杨和王云洞园
几眠几醒几清明万态风流学老成古翠碧连云洞杳夕阳西卷射场平絮团破径应迷蝶枝压荒墙不露莺如此多栽堪卜隐苦无十亩秫田耕
和韵
一抹梢头夕照明春光老尽緑隂成风流张绪今安在寂寞章台恨未平飞絮有时迷舞蜨深林何处觅啼莺老夫亦有陶公兴来此闲唫为息耕
云洞园
在昭庆寺北马军教塲後绍兴末杨和王建园拥土为洞涂门以云有堂曰万景天全亭曰紫翠间台榭扁额皆清丽今花柳参差中有妇人墓
拥湖营圃藉元勲景色天然曲折分水脉窨花通活港洞基垒石走空云千间大厦归春梦一撮危亭纳夕曛扁画自悬碑自压当年何事立孤坟
和韵
园中残碣纪先勲药圃蔬畦次第分竹下流泉宵漾月林间幽洞晓生云寻芳游客醉春日吊古诗翁咏夕曛野鸟如歌又如怨名花零落美人坟
霍山祠
在溜水桥西霍山广惠庙长庆寺僧主香火神姓张名渤血食广德军祠山累封至真君乾道中创行祠於此
霍家山下敞行宫溜水桥西透鼓钟古迹建平遗烈在春风广惠历朝封露台献社呈苍马隂壁飞旌绘赤龙蚁聚乞灵人散後云街雨陌撼涛松
和韵
祠山豁处有行宫此处常闻朝暮钟曾览搜神旧时记谁知广惠累朝封案前素供盘无豕身上朱袍绣作龙要识香灯传巳久庙前千尺覆乔松
涌泉
在霍山祠西清心院门相对有泉从石罅涌出思陵遣使汲泉瀹茶泉自石龙口细喷入池池有小亭覆之今亭傍为化塲
山腰溜脉出遥峰隔断西湖翠几重叠甃漫依僧刹久煎茶曾入翰林供亭心覆雨涂丹凤石口嘘云喷玉龙何日星驰天使絶不知谁利湼盘宗
和韵
不知源出自何峰甃石为池苔藓重汲注僧庖青竹引取烹御茗翠瓯供亭中坐听声湔玉烟际流来势走龙汨汨泠泠落溪涧远随江汉去朝宗
东西马塍
在溜水桥北羊角埂是也河界东西土脉宜栽花卉园人工於种接仰此为业间有园亭不过养种西塍有土神庙额扁作马城
土塍聚落界西东业在浇畦夺化工接死作生滋夜雨变红为白借春风几家衣食花姿异两岸园池地势同病叟扶锄耡晩照前身莫是槖駞翁
和韵
马塍西接马塍东栽植园人技甚工几阵亷纎红杏雨数番淡荡碧桃风馨香色色花开别红紫般般种不同他日扶筇来饱玩谁携春酒劝吟翁
石函桥
在水磨头乐天湖石记云钱塘湖一名上湖周囘三十里北有石函南有笕凡放水溉田每减一寸可溉田十五余顷此州春多雨夏秋多旱若蓄泄及时濒湖千余顷田无凶年矣桥下凿斗门字尚存
函开函闭管年丰白傅能方夏禹功湖石记埋泥藓里斗门字蚀水花中犁平阡陌犹春雨船载笙歌自晚风遍倚暮阑怀古往月明无奈瀑声空
和韵
蓄水溉田期岁丰乐天为郡岂无功桥名旧掲高牌上湖记今存断碣中人玩石函苔藓刻舟移湖曲芰荷风香山归去俄千载姓字长留事蹟空
孤山路
在石函桥西南由德生堂过断桥至孤山出西林桥此堤是也乐天诗云谁开湖寺西南路草緑裙腰一道斜咸淳间郡守於堤上创亭三
翠微四絶载蓬瀛柳引游人入画屏诗借乐天传得久山因和靖隐来灵半空梁驾桥阑赤一道腰分草界青粧点风光如此盛藕花香里又三亭
和韵
老逋元不慕登瀛屋外云山结翠屏斜过断桥苔晕合惯曾迎客鹤心灵林花片片风前落迳草茸茸雨後青说与携壶游赏客不妨三处憇幽亭
德生堂
在孤山路口即旧放生池亭州家散圣节于此庆元四年又建别立碑亭其文有曰乌兽鱼鳖咸若商历以兴夏事误作商用士论非之淳佑八年重建御书德生堂泳飞亭二扁
瑶台瑞满玉皇家泽溥山巅与水涯鱼跃鸢飞函德意天长地久演年华金揺巨扁双龙护翠掩高碑一字差须信石顽能万古老龟无语问莺花
和韵
放生池本为官家圣主仁恩徧海涯溥使含灵蒙帝泽尽教异域慕中华节逢天夀咸称贺文粲星光未必差遥想当年公宴毕醉斜乌帽挿金花
摠宜园
在德生堂西张内侍园摘东坡诗淡粧浓抹摠相宜二字御书堂扁
望极湖山变幻奇万千光景自纷披妙分西子争妍态絶想东坡得句时柳径曲埋兜率寺花隂直接放生池内官爱展亭台去尽付年华与酒巵
和韵
湖山姿态四时奇吟玩闲将鹤氅披想见东坡题句日正如西子靓粧时香风蜨遶荼蘼架晴日鱼翻菡蓞池园号摠宜高掲扁不妨来此醉霞巵
断桥
在摠宜园西唐张祜孤山诗云断桥荒藓合空院落花深或谓段家桥非咸淳中展建
绣毂青骢骤晚风柳丝翠袅石阑红彩篙刺水停飞鷁华表侵云截卧虹杖屦谁归瀛屿去笙歌自补玉壶空重招张祜商新咏不与当时藓合同
和韵
拂桥袅娜緑杨风曲曲雕阑映水红游客过时徐鞚马微波映处俨垂虹清新张祜诗还在寂寞林逋宅已空景物不殊人事改落花啼鸟古今同
大佛头
在石函桥西俗呼西石头秦始皇东巡浮海缆船於此宣和中僧思浄即喻弥陁就石刻佛半身旧传西湖通海东至沙河塘南向一带皆江也
不是金涂丈六仙庄严法界想西天自因僧浄镌空像谁说秦皇缆海船全体未知何日现半生且坐此山禅石头照水无尘土饱听钟声杂管弦
和韵
形似西来印度仙半身长映水中天谁令巧匠来镌石浪说秦王此缆船日炙雨淋遗幻体天荒地老坐枯禅曾移画舫堤边泊緑绮闲调月下弦
葛岭
在大佛头西葛仙翁往来链丹之地今两岸多园馆间有僧庐
白云几叠翠岚重往往踈钟出梵宫石骨谁人镌佛像岭头何处覔仙翁楼台水月丹青地帘幙莺花锦绣丛游子莫支苍竹去风雷容易起虚空
和韵
岭头云气起重重仙馆参差映佛宫悞国曾居前代相炼丹那得旧时翁当初占断湖山景今日俱成瓦砾丛野老扶筇来吊古薰天富贵摠成空
保叔塔
在巨石山上又名石甑山郡国志云上有七层古塔开宝中钱氏建寺咸平中土僧永保入市募修当坊俗人呼为师叔以此名保叔塔方舆胜览载保所塔非治平中改崇夀额僧徒专以年建预修冥会普结衆缘
咸平曾有募缘僧遍走街坊负叔称定力一坚无外想窣波七级可中兴愚夫春日烧冥【阙】道者昏时炙梵灯祗怪青龙行雨过烟云遍护最高层
和韵
保叔由来苦行僧募缘成塔世咸称只因南渡人烟衆遂使西来教法兴嘹亮笙歌诸处舫周围星斗半空灯昔年我亦闲登览直上青云第一层
巾子山
在保叔塔西金轮寺後傅牧西湖胜迹事实云形如巾帻和靖诗云巾子山头乌桕树清霜未落叶先红
岌嶪山形丑莫收傍湖独整傲春秋几株乌桕无根在一幅华阳有様留寒日霜乾还掠额晓天岚重且遮头东篱漉酒人知得醒立风前不可求
和韵
山顶雨余云气收形如巾帻几经秋初疑元亮当年造又似林宗此日留最喜花枝红挿鬓还愁雪片白盈头华阳欲制因无样观此何须别去求
水月园
在保叔塔南绍兴间杨和王建园御扁水月阜陵朝拨赐孠秀王
园门当路掩清华乔木灵根裹翠霞地拥楼台齐葛岭天分香影傍林家中兴勲将曾营业外邸王孙且看花月色水光三十里何人来此泛仙槎
和韵
夜爱波光滉月华朝看水底漾鲜霞由来堪作神仙宅谁料都归富贵家万斛秋香飘桂子几枝寒影入苹花良宵一舸湖心泛絶胜当年博望槎
水仙庙
在水月园西庙创梁大同年间号钱塘湖龙君庙钱氏继请额穹碑尚存乾道中重建宝庆间郡守别建苏堤上乃谓旧庙有视湖邈焉牵连迁就之说梁大同时今几传矣
云翘雨佩有遗仙香火寜随世道迁庙始大同年纪着额颁乾化敕碑镌凤闲露辇荒瑶草龙湿秋衣翦玉莲堤上创新谁述记却无门外一泓泉
和韵
龙君即是水祠仙祠建梁朝已再迁华扁高悬神号在藓碑犹有旧文镌粉垣翠覆千竿竹碧沼红舒万朶莲时见乞灵来往客采将苹藻荐清泉
寒泉
与水仙庙相对东坡诗云不然配食水仙王一盏寒泉荐秋菊谓和靖也旧名荐菊井上有亭咸淳中增建重掲寒泉二字
照胆寒泓覆有亭此泉曾入老坡评八诗最得吟梅苦一盏能消荐菊清不拜韬光徵士诏却传配食水仙名银床响絶无人汲墓在孤山木自荣
和韵
谁於井上覆红亭泉味坡仙昔见评一盏醉魂倾即醒半瓯诗骨沁来清想应和靖曾亲汲肯让参寥独擅名取去禁中煎御茗井神因此亦光荣
参寥泉
在上智果佛殿後东坡在黄州梦与参寥子道潜赋诗觉而记两句云寒食清明都过了石泉槐火一时新後七年守杭参寥住智果寺有泉宜茶寒食日泛湖访之忽忆旧梦因以参寥名泉十六客分韵坡得心字诗刻及题梁岁月墨迹至今尚存
湖曲春风正禁烟试茶味此石间泉坡仙忽忆黄州梦濳老初拈智果禅几客醉游三月里一聨诗兆七年前题梁妙墨如新染合与云崖浅井传
和韵
正当榆柳换新烟试茗还斟石罅泉坡老已符槐火梦参寥只话葛藤禅岁时曾纪危梁上寒甃今存古殿前六一後人偏爱慕此名宜与并流传
葛公双井
在夀星寺南相传葛仙翁炼丹于此井有双口有石函沉浸井底居人饮此病莫不愈天竺又有炼丹井
仙翁洗药傍西湖脉与灵山碧溜俱泉迸一枝源更异甃分双眼味何殊石函霞涌沉铅汞井屋风清转辘轳日日汲花朝复暮当方曾说病人无
和韵
仙瓢不汲丽人湖别引岩泉孰兴俱堪爱灵源流更别取煎春茗味犹殊一炉昼夜烹离坎双甃晨昏响辘轳我愿居民同饮此更令痾瘵尽皆无
江湖伟观
在夀星寺最高处元名观台淳佑十年改建其上更创两亭直至山椒东坡祠在观之北
倚空窻户不曾扃两眼风烟障翠屏西子艳分晴雨倦伍胥魂激浪涛腥鼓箫咽晚难无酒花柳争春别有亭恨掩四时歌舞去古祠寒玉几竿青
和韵
层阑吟倚豁灵扃万叠云山摠画屏竺岫隔湖舒凤翼胥涛卷雪带龙腥啸歌风月无他处历覧乾坤有此亭欲唤坡仙同醉酒飞来白鹤海天青
此君轩
在夀星寺西廊僧房中窻外多竹此扁尚是故物寺门坡下又有亭名一击轩基不得而考坡诗云一舸鸱夷江海去尚余君子六千人
潇洒幽扉掩碧丛尘昏题扁想坡翁六千君子寒光落十二阑干晚色空僧指旧基埋积雨鸟翻新箨起枯风苍凉不障层坡峻一击亭闲夕照中
和韵
雨後移来嶰谷丛几竿潇洒对禅翁王猷迳造狂招诮坡老留题迹巳空凉影玲珑揺夜月寒声萧瑟起秋风此君节操何从见都在三冬氷雪中
杯泉
在夀星寺法堂东廊下坡诗云石眼杯泉举世无要知盃渡是凡夫可怜狡狯维摩老戏取江湖入鉢盂
古甃澄泓照胆清画龙壁暗挂瓢轻汲来不疗相如渇掬处难供太白倾傍屋四围埋石色侵山一溜走溪声鉢盂可揽江湖濶参取诗禅放眼明
和韵
石眼濳流一掬清山瓢擕处往来轻吟消酒渇琼杯漱凉沁诗脾翠杓倾莹甚浅浮青玉色泠然微韵緑琴声吟翁夜半思煎茗呼取苍头汲月明
初阳台
在宝云山上葛仙翁登此吸日精月华山下产茶今台在集芳园东
宝山山顶结芙蓉方士凌虚几御风日月光华含吐异云萍踪迹往来空石盘草子粘深碧土级苔花剥碎红舍侧又将精舍展蓬瀛有路直能通
和韵
台前山列翠芙蓉仙侣箫吹鹤背风每吸霞光飡颢气儗乘颷驭遡遥空年来渐觉双瞳碧老去长看两脸红九转丹成即轻举浮丘已有信音通
孤山
在西湖中孤山路西建炎前多有民屋间以四庵院山背皆花圃及塜隧山之东为林和靖隐庐就葬其下绍兴中建延祥观奉四圣香火独留和靖一墓民屋庵院悉徙山北观东为园累朝临幸宝佑二年分地之半建西太乙宫陈朝柏在和靖墓南
缥缈蓬莱拥翠寒百年营取屋千间黄庭殿矗烟霞老瀛屿堂幽日月闲水泛花隂藏辇路墙分柳色护仙关林家梅塜陈家柏万古流芳镇此山
和韵
碧岚苍霭昼生寒莲宇琳宫紫翠间坡老诗招僧入社逋仙心与鹤同闲深深花坞留春住寂寂松扉带月关雪里梅开千百树游人笑指玉为山
和靖先生墓
在孤山东北隅钱塘隐士林逋字君复童鹤自随结庐于此累诏不起赐号和靖处士天圣六年卒諡和靖先生葬所居後绍兴中建御园有诏勿迁此墓
诏旨天颁起卧龙首丘甘老水云东一聨香影孤山月两架茅茨万古风有鹤有童家事足无妻无子世缘空清标卓絶何人继表表仙宫壠树中
和韵
古松偃蹇若虬龙緑草荒坟岳庙东北阙几囘徵隐逸西湖千载着清风一声老鹤归何处千树寒梅尽已空近日杭人谁好事墓碑扶起棘榛中
陈朝栢
在孤山东陈天嘉二年尝植二栢其一为人所薪山下老人云儿时已见其枯矣然坚悍如金石愈於未枯者坡诗云双干一先神物化九朝三见太平年阜陵书此诗刻石
枯株独夀忆双栖谁想天嘉蓊鬰时坡老诗成无继笔阜陵书此有遗碑日揺槎影龙蛇断雪缀花痕鸟雀疑化日可期人莫讶栢堂不复辨荒基
和韵
乔枝曾见鹤来栖霜雪难侵岁暮时銕干共称陈氏物坡诗犹刻宋朝碑人於得失何须较物有荣枯讵足疑靖节祠堂无复在树傍或可访遗基
玛瑙坡
在孤山东地有碎石如玛瑙色树丛水坑甚深今傍路尚存两大顽石
支径逶迤混碧苔树根积水没蒿莱两坡截路棊分处何日经人斧凿来谁说异光迷草野要知遗蹟等尘埃孤山瓦砾曾闻道寄语贪夫莫狼猜
和韵
雨晴行迳积莓苔锦石虽存翳草莱莫作宝看濳凿去聊供珍玩独寻来正当湖曲孤山路不受人间半点埃能视黄金如土苴物情真贋莫深猜
金沙井
在孤山前乐天尝酌此泉谓其甘美可爱视井傍沙光粲有金星宝佑初井前重建墨溱堂御扁德馨
沙漾金星涌活泉虚堂龙染德馨悬朱绳汲冷梅林外翠甃围凉桂洞前石鼎煮茶非异事井阑镌字是何年西南云拥仙人屋品酌今谁想乐天
和韵
金沙粲粲映清泉丝绠尝将碧瓮悬?灌嘉蔬流竹下汲煎芳茗傍花前不因白傅留题品那得皇家纪岁年堪笑寻芳往来者有人坐此欲观天
六一泉
在孤山西欧阳文忠公将老自号六一居士杭僧惠勤文而能诗出公门下东坡倅杭时尝因公所嘱到官三日访之明年文忠薨坡哭於勤舍坡离杭十八年重来守杭则勤巳示寂堂後有泉因推本其意名之泉铭在亭上坡於泉後凿石为室名东坡庵
一别孤山十八年重来忍见讲堂泉当时同出师门下今日多伤井屋前取重欧公名有自肯教勤老迹空传此铭此意流千古凿石为庵不可眠
和韵
同门曾记哭师年今日愁尝舍後泉泉脉濳流苍石罅泪痕犹渍碧崖前心伤勤老归何处名与文忠喜共传白发渔翁知旧事沧浪歌罢对鸥眠
西林桥
在孤山西即古之西村唤渡处
水竹云山拱画图因怀唤渡想东都雨余晴蝀衔西照风遏春船入里湖阑曲祗供游子凭林间今有野人无隔墙莫是神仙宅红白梅花五百株
和韵
诗难题咏画难图尽说钱塘胜汴都阑拥狻猊高映水桥环螮蝀近临湖东风客每携壶过落日人还唤渡无最是春来尤可玩桃花千树柳千株
鸟窠
在定业院後唐元和间建鸟窠禅师开山师名圆修富阳人代宗朝游长安遇国一禅师得法而归栖止此山长松结盖鹊巢于侧经四十秋乐天守杭入山礼谒太和七年示寂後人发塔惟见铭志
松顶巢成亦甚危元和禅此太和归比丘随处心传异刺史游山礼谒稀铭志土侵无几字塔亭雨坏有孤扉一空四十年间梦定业门前鹊自飞
和韵
危处无虞平处危松颠巢与鹤同归僧流行比圆修少郡守贤如白傅稀枝上看看成佛果林间寂寂闭禅扉相依尚有当年鹊月下还来遶树飞
乐天竹阁
在广化院乐天守杭日建绍兴中寺徙今处重建竹阁有郑清之记乐天诗云晚坐松檐下宵眠竹阁间
此君玉立此楼空不复幽眠想白公百尺有檐侵碧落千竿无语足清风阑尖亭影流渔屋龛面祠香托佛宫石琢端平丞相记都归宝庆守臣功
和韵
竹间高阁势凌空後世人称白傅公一榻清虚延夜月四檐萧瑟韵秋风笙箫时过游人舫钟磬遥传佛氏宫民乐耕桑无水旱穹碑犹纪郡侯功
岳鄂王墓
在栖霞岭口葬名将太师忠武鄂王岳飞于此
将军魂梦遶旌旃偃月谋成尚忍言一旦风波谁左袒八陵荆棘自中原更无鴈带边头信惟有天知地下寃鬰郁栖霞霞外树墓门不掩雀巢喧
和韵
精忠赐字绣旌旃净扫边廷有誓言大将一朝身竟殒权奸千古罪难原鸟填东海那消恨鹃叫南枝若诉寃四季栖霞岭边路邦人祭奠鼓声喧
栖霞洞
在栖霞岭顶妙智庵东其地多石厥土刚燥岁剜日凿倚空如悬咸淳中洞外为亭二曰畅亭曰瀹俗此洞近时编入图经
梵庵云隔洞高虚傍路隂森树几株石室跨空山骨碎林风掠地土痕枯两亭瀹俗秋偏畅六月披襟暑欲无如此岩墙难此立有人编入职方图
和韵
谁构双亭倚碧虚遶庵緑树几多株洞门炎夏寒犹在石眼清泉旱不枯客至一襟凉思爽地偏半点俗尘无世间若有王摩诘来此须应写画图
九里松
在一字门里旧名袁公松门唐开元间刺史袁仁敬夹道种松钱塘吴说书九里松三字掲之绍兴中思陵幸天竺囘易以奎扁终不称圣意旨令金填说书重掲之至今尚存
开元刺史擅清风九里亲栽夹道松屋顶自生涛浪势根头谁覔茯苓踪行春桥掩云千态一字门封翠几重人讶金填吴说笔不知此笔遇高宗
和韵
刺史袁君有古风沿湖九里植苍松凉颸度处琴调韵积雪晴时屐印踪一路波涛声汹汹两行幢盖影重重森然摠是徂徕种想与秦封不共宗
玉泉
在浄空院内齐建元中灵悟大师昙超卓庵演法於钱塘灵苑山龙君远来听法又为抚掌出泉砌以方池畜大金鱼有景定间周栋记
南齐事蹟已销沉曾立苔碑记古今一老出泉犹抚掌此僧演法欲传心树头龙过家家雨池面鱼游尾尾金行客不须闲照影要知泽物溥春霖
和韵
说法禅翁迹已沉灵源一派显于今游人来洗尘凡耳衲子坐澄清净心泉喷池中皆白玉鱼游水底尽黄金龙君香火相传久大旱应须去作霖
鲍家田
在东山衖北田中多种白莲利溥于稻吴越相鲍君福赐田钱塘至今名焉有玉泉水流出灌溉
衖转东山忆故钱钱家曾赐鲍家田地名有自谁能考相业无闻姓却传种藕户繁招宿鹭寻花人倦信啼鹃玉泉流?分西去并入官塘漾野船
和韵
一亩膏腴直几钱人称此处摠良田灵泉昔为龙君出沃壤今因鲍相传野水平桥初过雨落花满地正啼鹃秋成早晚皆收获?稏穰穰载满船
忠勇庙
在九里松行春桥西前军统制张玘绍兴末从张子盖解海州围玘战没赠承宣使建庙海州及本军门首赐谥忠勇
才接军符便起程此行要并铁山名孤忠解得孤城急一勇判来一死轻堂屋依湖空柳色庙门当路枕松声丈夫要着褒荣典誓挽天河洗甲兵
和韵
誓扫匈奴不计程将军忠勇素知名一心要解围城急百战寜知性命轻古木秋风荒草色空山夜月惨猿声隂氛消豁英雄死从此朝廷怯用兵
左军教塲墓
在行春桥水竹坞内俗呼马三宝墓绍兴末增广教塲此塜独高大衆欲去之方举锸间有黑蜂数百飞出不可向是夜戎帅梦一高冠朱衣曰吾钱王之子葬此已久祈勿毁方怪之诘朝得墓军中遂留此墓
演武塲头傍古松精魂惊起废墙东黑蜂飞毒归鉏下白骨通灵入梦中樵牧地寛千骑勇鼓鼙声撼一山空若钱若马讹传久难覔埋铭证异同
和韵
一湾流水数株松旧塜岿然废苑东枯骴恐抛蓁棘里精灵默感梦魂中黑蜂散去荒丘在白鹤归来故苑空此地久无人阅武寒鸦古木景长同
灵隐天竺寺门
在飞来峰牌门东俗呼二寺门又名方外门庆历八年太常博士元居中书扁知杭州袁韶立至今不易
画栋朱檐暴虎蹲乱钟穿翠掩朝昏去来所得无多衲觉悟何曾有二门山鸟山花应自若佛心佛法与谁论风埃几换行人鬓博士元公扁却存
和韵
小朶峯如虎豹蹲上方钟磬报晨昏诸僧会供过千鉢四寺殊宗共一门灵澈诗工今鲜比曹溪????远近谁论元君大字真遒劲尚有飞来旧扁存
合涧桥
在飞来峯路口灵山隂北涧 阳即灵隐寺灵山南南涧阳即天竺寺二涧流水号钱源水遶寺峯南北而下至峯前合为一涧
危阑压定活流重谁识钱源遶梵宫两涧共归桥底合万雷莫敌水声雄游人移步心还恐野衲栖禅耳欲聋石倚卧梁山月落白猿一啸五峯空
和韵
緑树层层怪石重东西涧遶梵王宫桥间流过双溪合雨後声喧万鼓雄游客喜闻成久立老禅无听似真聋碧阑我昔曾来倚俗累都教一洗空
北高峯
在灵隐寺後山唐天宝中建砖塔七层会昌中毁大中复兴至钱氏重修至道二年雷火爇淳化後屡修元丰中重建咸淳七年毁减作五层
幡竿袅影入青冥暮鼓朝钟镇不停刼火几灰龛底像西风两减塔层铃市人祈福心苖异庙祝求金口角灵三十六弯登絶顶日中长现七元星
和韵
千层翠耸入冥冥云合云开不暂停前代舍资营石塔下方仰面听金铃客跻絶顶何辞倦人叩丛祠为乞灵老衲燃灯当静夜分明移下半天星
韬光庵
在法安院後韬光禅师不知姓名唐代宗朝出蜀师嘱曰遇天可前逢巢即止此山名巢沟坞值乐天守杭遂隐焉乐天招以诗师有难教下碧天之荅遂与为友乐天归洛後示寂香山庵
悟得师禅隐此林谩传难下碧天吟巢沟坞上人无迹云月堂前梅有隂家弃蜀乡年岁远身濳洛寺屋庐深死生印得香山去可遂西来一片心
和韵
开士庵藏宝树林白公来访费清吟桂花茶煮双松下贝叶书翻万竹隂飞鹤影横山月小啼猿声度岭云深昔曾与客跻攀到到此都忘富贵心
西湖百咏卷上

[book_title]卷下
钦定四库全书
西湖百咏卷下　　　　　宋　董嗣杲　撰
明　陈　贽　和
石笋峰
在韬光庵西普圆院後西北一峰崭然特立高数十丈相传以笋名之
异种休参玉版禅崭然一角立层巅远尖自抱云根壮叠藓谁疑雨箨纒梦里三生空过眼胷中千亩谩流涎此龙难入寜僧谱出土摩霄是几年
和韵
昔闻玉版妙参禅如笋尖峯耸碧巅雨过似将斑箨洗苔封犹讶锦?纒故知坡老胷无碍却怪馋师口抹涎底事不抽枝与叶森然成竹是何年
西溪
在灵隐寺山背居人能力其劳渔樵耕牧各遂其业杨蟠诗云为爱西溪好长忧溪水穷山源春更落散入野田中
渔樵耕牧自成村就屋编篱古意存出坞野云多曲折过桥溪水半清浑一逢白壁书香社几见朱阑障墓门地利最饶人事简山家还有别乾坤
和韵
西溪曲曲绕西村民业农桑礼意存数朶闲云山入画一番骤雨水流浑緑萝叶密遮茅屋红杏花开暎荜门不与桃源风景异彼乾坤即此乾坤
飞来峰
在灵隐寺前晋咸和元年西天竺僧慧理登兹山叹曰此是中天竺国灵鹫山之小岭不知何年飞来因止锡建寺山之灵隐兆於陶唐时飞来之说传於咸和年间
理公着脚五峰前树石苍浮滴翠涎因指何年飞到此曾栖中竺悟来禅一猿可验为灵鹫万古无言有冷泉今日共知遗迹胜隐名却有许由传
和韵
正当灵隐寺门前深洞濳龙或吐涎曾有黄猿闲献菓何妨缁侣静安禅石间高耸无名树山足长流不息泉天竺鹫峰分小朶远飞来此异僧传
冷泉亭
在飞来峰下唐右司元建刺史白居易撰记按古志灵隐涧古许由尝饮于此卢同父诗云问山何以名灵隐山曰当年隐许由
小朶峰前玉镜寒几囘倚杖听潺湲箕公饮涧非凡水慧理呼猿是此山亭角静依金刹古树身凉卧石阑闲无因可洗人间热时御清风照影还
和韵
一勺尝来氷齿寒亭前终日响潺湲灵源泻出穿西涧别派分来遶北山饮水黄猿携子至窥鱼白鹭比僧闲诗翁欲试先春味碧瓮呼童远汲还
呼猿洞
在飞来峰之中僧慧理曾呼猿於此名呼猿洞杨蟠诗作呼猿涧
小隐灵山莫计年此猿清啸洞门前当时不有胡僧唤今日应无野迹传寒挂枯条申右臂晚藏碧树忆西天云岩烟谷多遗种月下三声醒客眠
和韵
洞号呼猿不计年引儿来饮碧溪前当初曾听胡僧唤今日留为故事传白昼深藏云满树清宵长啸月当天一声啼过乔松顶惊起巢间老鹤眠
龙泓洞
在灵鹫院理公岩北赤乌二年葛翁於此得道舆地志云有洞彻浙江下通萧山采石乳者入洞闻波浪声
葛翁行满赤乌年丹竈离披已絶烟龙在此泓谁得见路通别邑自相传树头雷两遗神火岩腹莓苔带海涎有耳不须闻浪涌只消采乳亦通仙
和韵
葛令冲昇是几年旧栖虚掩薜萝烟云边鹤驭难重见岩下龙泓自昔传谁入重渊闻激浪孰云深洞有遗涎西湖不与丹丘异何用乘风远慕仙
理公岩
在灵鹫院方丈後晋僧慧理偃息之地岩下通人往来淳佑中主僧行果始作阁道以祠慧理
西来识得此云根终此云根护法门由晋尚传斯语在到今休想旧岩存天开教观香灯盛人仰胡僧相貌尊行果芟教荆棘尽分明只手破沉昏
和韵
萝龛曾结傍山根闻有於菟为守门施食台荒花自落翻经人去石犹存云遮湖上山千叠月照岩中像一尊隣寺今余几僧在数声清磬送黄昏
香林
在下天竺後塔西日月岩左旧名香林洞又名香桂林今直扁香林
日月岩头古翠埋锦云深隔洞门开苍藤随石无根活灵杞何年有种栽气袅野烟疑麝过暖熏山雨悞蜂来空亭谁领幽芬坐云鹤同行损緑苔
和韵
自昔灵根月窟埋移从人世賸花开未将白玉堂前种却向黄金界上栽月照千株清影动风传万斛异香来少年攀桂今衰老策杖重寻步翠苔
翻经台
在下天竺香林门道里谢灵运与僧於此将北本湼盘经翻为南本三十七卷旧有七叶堂
过门跬步入香林七叶遗隂地尚灵曾借东山康乐手共翻北本湼盘经阑腰叶拥空台赤石罅泉通远笕青云掩莲花峰下座若人演义若人听
和韵
昔闻康乐访祗林玩水登山豁性灵乐道遍穷三教旨与僧同译几函经旧台犹在云常护行迳无踪草自青想见当年鸣梵呗老猿应向月中听
重荣桧
在下竺懴堂後相传隋代所植後为兵火延燎至大中祥符间复茂盛或谓遵式懴主洒水诵呪故重活
一株苍桧卧龙身受得隋朝雨露深地下仙根将换骨人间刼火不烧心死条节节蕃春信生意枝枝蓊翠隂此木岂知魂可返争传呪水出丛林
和韵
恐是濳蛟变化身风霜饱历岁华深当初枯槁寜非数今日重荣岂有心雨过童童擎翠盖日长郁郁布浓隂不知隋代何人植得接金仙宝树林
链丹井
在下竺西廊下葛仙翁有丹在井井水可以疗病
稚川曾此倒灵瓢阑上银牀压甃腰丹气腾空知几转神光射屋起中宵有茶可品春煎细何疾能治晓汲遥万古仙踪应不泯辘轳声落病僧寮
和韵
葛翁昔此汲仙瓢药满葫芦系在腰链得丹成非一日不知羽化是何宵青山人去烟霞秘碧甃苔荒岁月遥缁侣?尝消宿恙时闻僧梵出禅寮
跳珠轩
在下竺知客寮中东坡和周次元激水云道眼转丹青常於寂处鸣早知雨是水不作两般声
溪流稳信竹龙驱声激清虚入耳孤此窍可消诸念妄一丸长跃半空珠挂瓢舀水应知味就壁龛碑不用砆谁谓佛灵占有验殆於儿戏果何殊
和韵
终朝城市厌驰驱来探灵源兴不孤雨後琮琤如漱玉月中的皪似跳珠支郎经室苔生砌坡老诗碑草没砆煮茗有僧能别味此泉不与惠山殊
曲水亭
在下竺寺前一曰流杯亭有水台盘在亭心端平中风水拔木亭仆淳佑间重建遵式立陆羽二寺记碑尚存
竹色松隂翠浪浮春风吹落涧声幽古亭当路空凉影溪水循盘散漫流蠒纸叙诗年几换羽觞传酒禊重修晴岚四掩鸣琴杳如在稽山道上游
和韵
片片飞来水面浮隂隂竹树景偏幽酒斟杯里循环转泉遶亭心曲折流昔日右军名独盛如今禊事孰能修顾予白发归田客赖有诗篇纪胜游
天竺观音
在上天竺寺石晋天福中僧道翊见山间光明得香木命匠者孔仁谦刻观音像建看经院钱俶梦白衣求治其居历代增广加厚田业锡赉【阙】器至今雨阳随祷即应
木异难侪衆木淹刻成慈相孔仁谦真珠璎珞鸳鸯殿白玉屏风翡翠帘晴雨祷祈随感召香灯炽盛极庄严镇山宝聚田庐广灵贶弥彰一百籖
和韵
上竺来游竟日淹南能留客礼尤谦香雕端妙龛中相珠结玲珑殿内帘士庶乞灵咸敬礼神天护法极威严少年早有青云志求得观音第一籖
风篁岭
在放马塲【阙】路通龙井元丰中辨才法师元净淬治修篁因以名岭东坡访之送至岭上坡曰远公复过虎溪矣辨才笑曰子美不云乎与子成二老来往亦风流
横陈翠葆列烟屏聨步苍林想典刑二老相分龙井岭一时如过虎溪亭风吹贴石丛篁碧雨剥题名晕藓青更有涧流朝暮落此声不厌客来听
和韵
万玉森森映翠屏来游还想旧仪刑谩传惠远成三笑宜与东坡创一亭风筱不时声摵摵云山终古色青青行人倦就苍隂坐满耳萧飕最可听
龙井
在风篁岭上本名龙泓吴赤乌中葛翁链丹于此故老相传井与海通其水随潮候长落
腥攅石缝瀑花多还有龙神蛰此窠通海浅深山不语随潮长落水无波谩传方士遗丹在不奈潜鳞吐雾何时雨愆期无验处几番雷火爇松柯
和韵
岭有深泓积藓多濳龙於此作深窠流传有脉濳通海消长随潮暗涌波山客炼丹名尚在居民望雨事如何乔松偃蹇千年物底事雷神伐翠柯
辨才塔
在龙井演福院潮音堂西元丰中辨才自上竺退休此山燕居十年後示寂东坡致祭有文嘱頴滨撰塔铭
澜翻八十一年空争讶前身是井龙心静巳成无上智学知今复有谁宗云生遗塔封慈相雨溅冲泉杂定钟几字碑隂坡老笔声【阙】想得旧游从
和韵
只履西归世相空鉢中无复有降龙谈禅深究三乘义面壁还归一指宗山畔苔荒秋雨榻林间风送夕阳钟东坡门下多名士外教当初亦景从
梅坡园
在小麦岭北龙井路口旌德显庆寺西恭圣仁烈杨太后宅园
墙拥双扉锁锦窝溪声不敌树声多谁家种麦曾名岭今日寻梅且陟坡万厦栋梁巢燕雀四山风日养松萝园丁自饱栽花利月给杨家得几何
和韵
花成锦绣草成窝自古名园富贵多直把金钱堆作埒寜论玛瑙砌成坡瓠瓜嫋嫋缘青蔓松栢垂垂绾翠萝麦岭北边龙井口荒凉今日竟如何
长耳相
在法相院石晋天福中泉南长耳和尚行修真身在焉有碑载修为定光佛後身修平日募人作福或问之曰能遮百丑
眉目如生骨骼寒後来曾纪短碑顽双垂长耳过肩角千古遗躯落世间覆履有方随迹灭守龛无语向僧闲想知自丑难遮断两扇禅扉及早关
和韵
不畏炎蒸不畏寒幻躯留得化冥顽神归兜率天宫里形住阎浮世界间耳嚲及肩虽说异口长无语一何闲春光老尽游人少寂寂松扉尽日关
玉岑
与慧因寺门相对此山木润或传山出玉许采大书两字刻石上少游夜过龙井濯足於慧因涧即此也
云掩风林万窍号慧因桥畔息方袍秦郎闲濯溪头足许老清挥石上毫玉出何年迷草莽教传异域想波涛山门翠拥山岚润一道光芒月正高
和韵
登临忽听岭猿号岚霭霏霏湿翠袍傍涧汲泉烹凤髓磨崖题句运狸毫谩传玉气浮清夜时听松声响怒涛归上舵楼逥望处琼瑶簪耸碧云高
南高峯塔
在烟霞山顶天福中建崇宁中僧修懿修乾道中道者义圆重建淳佑中赐荣国院额【阙】後石穴祈雨尝验草庵在张帝殿下塔西有舍身台石
谁舍尘身石骨巅浮屠突兀拂霄躔方隅端拱明离位梯级高营石晋年土穴有龙嘘重雾草庵无衲坐空禅虚危直视烟霞路镗鞳风铃到处传
和韵
碧嶂高侵碧汉巅迢嶤疑逼斗牛躔山中衲子宁愁老峯顶浮屠不记年危磴雨晴难着屐深岩月照称栖禅游人初到西湖者欲倩丹青作画传
烟霞洞
在清?院内石晋开运中僧弥洪遇异人指有罗汉六尊钱氏遂刻十二尊足之洞傍有象鼻峯佛手岩
万色无如叠翠何何僧镌像屹嵳峩山屏晴掩牌门杳风钥阴封梵屋多象落鼻形悬洞右佛垂手迹寄岩阿灯辉金碧琉璃椀暗掩僧房络薜萝
和韵
为问烟霞景若何洞前山接翠嵳峩峯垂象鼻形尤怪石刻神僧数更多梵呗寻常鸣月下禅龛重叠傍岩阿谁镌白玉如来手风动浑疑挽緑萝
石佛庵
在烟霞岭东南高峯路口後周广顺中有行脚僧影贴石而行移时不见人遂刻其像又刻佛像于石此庵头陀世守香火有?街石碑存
南峯云堕屋梁危异蹟曾遗广顺时行脚影留岩石古头陀老守草庵欹几年香火传朝晚万谷烟霞【阙】半掩风扉钟又响风霜皴尽砌街碑
和韵
松萝屋外挂猿危正是禅翁定起时石上异僧谁独见山头层塔并无欹桥通麯院深遮柳路入梅【阙】别有【阙】镌佛甃街功蹟着前人文字纪荒碑
水乐洞
在烟霞路口开运中钱氏建名西关净化院有洞深窈水声如击金石熙宁中杭守郑獬名水乐洞淳熙中内侍李隶请额重建佛宇增广园池嘉泰中改赐杨郡王历年既久水声絶响贾府得之旧观复还
筑园裹寺接山椒如此经营岂一朝两洞倚云空鎻钥乱泉激雨想箫韶树埋院落关门邃石罨亭台栈路遥白髪聋僧扶旧额金莲又长玉渊苗
和韵
洞边有树结红椒洞里泉鸣暮复朝雨後依稀如击磬月中彷佛似闻韶山僧下汲还愁暗诗客来听不惮遥纵使农家逢大旱也难分去溉嘉苗
杨梅坞
在石屋西瑞峯坞内有老妪金姓地栽杨梅品味极佳俗呼金婆杨梅
仙子遗丹满瑞峯累累疑与荔枝同金婆传种移根异火齐烧空满坞红鹤顶分丸凝晓露猩唇结颗缀薰风曩时若解包茆贡一骑星驰入汉宫
和韵
杨梅千树遶西峯色与炎州荔子同火齐累累盈坞赤灵丹奕奕照林红客尝紫颗如甘露鸟啄朱丸堕晚风味比樱桃尤觉美正宜贡入大明宫
石屋
在大仁院内钱氏建岩石虚广若屋下有洞路石上镌五百罗汉石屋上建阁三层
云梁烟栋翠嶔崟五百痴人谩饰金屋顶谁增华阁迥石头自拥白云深钟声透谷泉分响鬼力支空雨聚阴无废无兴无唘闭老僧不动一生心
和韵
碧岩如屋势嶔崟石凿阿罗尽贴金行迳正堆红叶满洞门长护緑苔深谷中夜雨添寒溜阁外秋云结暝阴此处真成闲寂境到来无复利名心
真珠泉
在龙山寨崇政院内开运中建显德五年院东泉涌闻剥啄声则泉出如贯珠景佑中元绦名之州家取为酒名雷峯路口张府园有泉亦同此名
泉光四散骇猿猱迸起平池点滴高谁欲斗量徒积梦人将瓶汲肯辞劳声随夜雨穿疎箔名逐春风入小槽别有雷峯峯下圃一泓埋没在蓬蒿
和韵
月中或见饮泉猱颗颗圆明跃起高游客阑边观处骇鲛人渊底泣时劳曾闻合浦珠还日莫讶天台酒滴槽张府园中一泓在欲寻争柰翳青蒿
虎跑泉
在大慈山广福院内唐开成中建性空禅师居此山无水有神人告之明日有泉是夜二虎跑地泉遂涌
广福山灵托兽传甃边依约瓜痕坚噬人虽负平时口跑地能开一掬泉不遇下车冯妇勇都因脱屣性空禅大慈坞内腥风起善结丛林渇饮缘
和韵
地涌灵源自昔传於菟亦解发心坚咆哮想是潜施爪汹涌俄惊忽迸泉可信神明真有感遂令老衲足栖禅性空非是降龙手那得山君结胜缘
南屏山
在兴教寺後旧多摩崖剥落之余止存司马温公隶书家人卦及米元章书琴台二字未详所刻东坡访僧臻诗云我识南屏金鲫鱼重来抚槛散斋余今寺非昔比山则苍翠自若
南有屏山掩翠霏齐云亭子漫寻基雨淋米老琴台字火烈温公易卦碑回首金鱼谁抚槛销魂白骨自汚池春风不管游人老愁落朝昏法鼓悲
和韵
山横屏幛带岚霏碧草荒苔古寺基无复元章存旧刻孰云温国有遗碑时闻黄鸟啼苍霭尚见金鳞泳绿池惆怅坡翁仙驭远断猿犹向月中悲
苏公堤
与兴教寺相对元佑五年东坡守杭开湖中积葑筑堤横跨南北以制两山之水诗云六桥横截天汉上北山始与南屏通
青红一线界沙堤日日香风逐马蹄三月桃花无浪起六桥柳色有莺啼官亭飞盖春相接酒舍收旗晚自迷游子岂知坡老意两山长拥夕阳西
和韵
六处桥连十里堤往来游客竞轮蹄绯桃粉蝶翩翻舞緑柳黄莺睍睆啼画舫爱依汀苇泊酒旗应被岸花迷苏公事业传千载囬首湖头日又西
先贤祠
在苏公堤南山第一桥下宝庆二年郡守袁韶奏请仿绍兴府鸿禧观规模买地建祠取钱唐自古名人从许由至张九成及节妇五共三十九人摘传立石祠後建旌德观奉祠事
列仙始自许箕公上国尊贤典礼隆三十九人裁信史百千万禩纪清风衣冠文物流传盛花柳亭台曲折通镜水在先祠越隐如今彼此可称雄
和韵
忆昔贤哉太守公先贤合祀礼何隆祠堂能致尊崇意闾里须兴揖让风行迳萦纡松下入流泉屈曲竹间通姓名虽列穹碑上谁是当时盖世雄
西湖道院
在先贤祠後旌德观中院之侧有亭名虚舟堂名云锦
名祠相接啓珠庭巧对南屏万叠青深院冷侵云砌竹虚舟闲载锦池萍廊头道士书符简门外游人挈酒瓶分坐夕阳斜背水鼔箫於此最宜听
和韵
院中羽士诵黄庭门外好山螺黛青白鹤行穿幽竹径紫鳞时跃曲池萍仙翁去日封丹竈酒客游时倒玉瓶一曲洞箫吹夜月许谁来就此中听
湖山堂
在苏公堤先贤祠北第二桥下咸淳三年郡守剏建後三年增建
彩槛雕阑倚地仙南堂深架北堂先湖光十里饶春日山色三堤合霁烟帘幙香传歌扇底莺花影落酒旗边红尘不受斜阳压暗逐东风入画船
和韵
华堂高敞聚羣仙此处阴晴得景先夜玩虚明千顷月晓看苍翠万山烟笙歌声沸春波上钟磬音传夕照边欲约诗朋同载酒阑前来泊总宜船
三贤祠
在苏公堤第三桥下白文公林和靖苏文忠公祠旧在竹阁乾道间移建水仙庙嘉定十五年郡守改建於此三轩扁曰水西云北曰月香水影曰晴光雨色就三贤西湖诗摘出
东坡政绩踵香山梅下韬光独养闲一様清风无异代三公遗像有生顔竹亭画鹤衔芝老石鼎蟠蛛炷栢悭摘取吟聨分扁隶英游时驾碧云还
和韵
三贤祠屋对南山异代同居庙貌闲前守再成新栋宇後人犹想古容顔由来苏白才名盛颇觉林公吟思悭不忘西湖旧风月颷轮鹤驭共来还
雪江讲堂
在苏公堤三贤祠堂北婺州布衣胡侊淳佑中充三贤讲堂堂长结屋居焉自号雪江选羣公锦囊集
索居占得藕花风几字头衔迥不同乌帽染纱裁一幅锦囊分卷集羣公湖光长日侵比座竹箨多时积鹤笼系柳吟驴何处去想应乘雪钓江空
和韵
轩窻凉引芰荷风襟韵超然孰与同湖曲泛舟如贺老篱边采菊效陶公金鱼供玩何曾钓白鹤随行不用笼今日雪江空有号诗编寂寞锦囊空
崇真道院
在苏公堤第四桥下水仙庙北咸淳中剏建接纳三清云水集仙阁雍壁甚工致斋厨丰腆蜀中道人主之
蹁跹鹤聚水云中云水相逢色色空讲道无人知畏垒集仙有阁想崆峒柳堤风日斋钟散蒲座尘埃食鉢充一老双【阙】离蜀久西窗掩定读参同
和韵
隂隂竹树列庭中门外层峦倚碧空但愿羽流来福地底须鹤驭向崆峒重修真馆香灯盛广接云游供馔充至自青城老仙客阐扬玄教孰能同
小新堤
在苏公堤北山第二桥西淳佑二年郡守新筑直至麯院船步水接桃溪寺前涧通灵隐天竺
谁筑湖堤种柳条行春路截九松腰直看西日当三竺平接南山第五桥麯院岸通沙涧浅桃溪寺接玉泉遥游人从此言旋便不受回舟着相招
和韵
绿柳垂垂千万条轻盈瘦似沈郎腰小堤新筑通灵隐芳草平铺接画桥归寺老僧尤觉便出城游客不为遥东风何处堪沽酒看取青帘隔岸招
翠芳园
在南屏山东旧为屏山园开庆初内司展建东至希夷庵直抵雷峯山下水地西至南新路口水环五花亭外御舟名兰栧有海查一树开小红花移根良难独存园门外寻亦枯矣咸淳间建宗阳宫移拆入城
翠挹南山树石苍五花亭外万花芳云芝栱斗晴檐湿金字屏风水榭凉柳接苏堤无空地萍侵兰栧有深坊未几移筑仙宫邃一本红查委路傍
和韵
地接屏山山色苍海查一树尚芬芳百花烂漫春光好万竹阴森暑月凉细草近连仙客馆垂杨低覆御船坊年来此境荒芜甚遗老经过叹道傍
甘园
在净慈寺侧斋宫之西旧为甘内侍园淳佑中名湖曲园咸淳中属谢府名新园园倚雷峯有四面堂淳佑郡守所剏堂下接翠芳园船坊
内官园邃傍斋宫杨柳堤南翠几重四面堂虚凌上界五层塔近压中峯径连湖水行幽草廊接风亭卧偃松隣岸御舟空望幸深坊长日锁飞龙
和韵
甘氏名园近旧宫东风花绽路重重声锵环佩风前竹翠结芙蓉雨後峯池内已无鱼跃塔边犹有鹤巢松当年中贵今安在应向桥山从六龙
雷峯
在显严院开宝中钱氏妃建塔院院侧有雷峯庵郡人雷就故屋塔记始以千尺十三层为率事力未充姑营七级此山出黄皮木世讹黄皮塔衆山环遶故名中峯林和靖有中峯行乐诗庆元元年庵院始合为一今止五级或因风水相压减去今地基广袤塔身矮肥往来图画者欲着相不能不疑此地名塔衖
五级浮屠透泬寥黄皮园上梵坊遥当时雷就家曾弃前代皇妃迹已销铃带水风传古衖灯分山月照长桥根基自广云层减拥肿难供画笔描
和韵
古塔湖边久寂寥碑刋岁月亦云遥风来铃铎何曾响雨剥青红已尽销昼见檐阴飞野鸽夜无灯影落溪桥画师欲写西湖景此境还须用意描
胜景园
在雷峯路口东开禧间韩侂胄园陆放翁作南园记韩游村庄曰惜无犬吠随有效之者韩败园属官名庆乐园淳佑中拨赐嗣荣王易今名
名花嫋嫋草纎纎台榭随幽逐胜添十様结亭环水树一碑述记卧风檐梅关桥落停钥射圃楼空失垜帘向日相传谁学吠村庄毕竟出沽帘
和韵
春来芳草緑纎纎亭榭园中比旧添芍药日烘迷彩槛芭蕉风动拂雕檐花边碧沼堪垂钓竹外青山称卷帘悮国平章何处也东风还扬酒家帘
长桥
在胜景园及净慈寺东跨水甚长有亭甚壮丽日填月塞皆民居矣桥西有寺南对凤凰山又有澄水闸东抵清波门桥此最短而长名自若
南港虚明架石梁寺楼钟鼓几斜阳相传亭跨危基壮谁见桥横古道长澄水闸荒沙草碧清波门近市尘黄凤凰山在阑干外玉抺烟屏鹭一行
和韵
前朝叠石架为梁影落清波几夕阳世事如今虽已改桥名依旧尚称长岸头雨过山逾碧阑畔秋深柳半黄曾策吟筇闲倚处汀洲飞起雁行行
刘妃墓
在方家峪凤凰山下褒亲崇夀院後绍兴中思陵勅葬妃子于此
佛庐增耀石人眠莫谓思陵雨露偏宠断自空蝴蝶梦魂归犹咽凤凰泉碑砆蚀翠埋荒土楼拱涂丹落废砖主祭有谁今若此此时出色想无氊
和韵
烟草萋迷石兽眠生前应沐宠恩偏芳魂寂寂依何处幽魄沈沈閟夜泉水鸟竞巢神路栢雨苔深翳飨堂砖一杯谁奠清明酒只有杨花铺白氊
慈云岭
在方家峪西南岭下为郊台岭顶可望江湖石上刻後唐篆字云梁单阏之岁兴建龙山至涒滩之岁开慈云岭至今尚存
叠叠流云步步苔九霄紫气限蓬莱後唐刻石初开路南宋郊天别筑台慰眼江湖空岁月伤心陵寝堕尘埃桃花争趂春风老又引游人一度来
和韵
行跻石磴蹑春苔南宋遗基但草莱开路尚存前代碣拜郊还有旧时台东瞻巨海茫茫浪北望中原滚滚埃最是令人凝睇久胥涛遥驾雪山来
包家山
在慈云岭南冷水峪多桃花名桃花关关门上掲蒸霞二字郊坛在山之西藉田园在山之南
绮霞蒸日透林梢一簇南山尚姓包冷水峪边苔色老冲云楼下树阴高园隣古道传耕耤台倚青城想拜郊欲趂桃花寻隐去关门无钥不须敲
和韵
桃花满眼锦攅梢春色疑将山色包烂漫正怜千树合迢嶤还露一峯高诗人着屐闲跻岭游客看花竞出郊亦有招提在烟谷数声清磬隔云敲
登云台
在天真院山上後梁龙德中钱氏建台名登云又名钱氏郊台台侧有灵化洞钱武肃就石刻碑
吴越山川几落晖登临转步入云扉寺名曾侈天真锡碑字空传武肃挥灵洞土埋攅棘掩古台石落借松围龙旗鸾辂曾遮拥肃祀圆丘庆六飞
和韵
古苔衰草几斜晖台下人家白板扉旧刻已看苍藓没新诗聊把彩毫挥迢迢颷驭三山去寂寂云山四面围来此登临慨吴越归鸦还带夕阳飞
五丈观音
在胜相院内唐开成中建钱氏时有西竺僧转智附海舶归风鸣浪涌智诵如意轮咒见如意珠王相高十丈风息得济智遂与僧光改千佛寺阁立五丈之像二合为十丈以荅佛施建炎兵毁止存五丈观音俗传人有意度则求转智者以此也乾道中光尧圣子神孙临幸有程泌记
海国风涛拥万寻此躯何翅直千金涉波直现昂藏相结屋还坚报施心图得诸方传转智幸存一半有观音阴廊谁立苔碑在只载三朝法驾临
和韵
大士空中现几寻庄严宁惜费千金若非突兀惊人相那显慈悲救苦心风度遥传锺磬响月明远听海潮音残碑尚在荒山里凤驾鸾旗不再临
表忠观
在龙山南熙宁中赵清献公奏请以钱氏坟庙于此建观俾诸孙为道士曰自然者居之岁度其徒赐额表忠详载东坡所撰碑绍兴至宝佑前後屡增葺咸淳中观庙合为一
钱子欣然着羽衣何须学赋监湖诗帝俞清献垂情疏人读文忠叙事碑五庙衮圭荣祖节千年香火托孙枝云林阁上西风起吹落龙山宰树悲
和韵
曾闻大树锦为衣惆怅如今为赋诗铁劵千年吴越裔记文百世长公碑香灯寂寞存遗址松栢荒凉减旧枝惟有年年春色暮啼鹃空向月中悲
聚景园
在清波门外阜陵致养北宫拓圃西湖之东斥浮屠之庐九曾经四朝临幸继以谏官陈言出郊之令遂絶园今芜圮惟柳浪桥花光亭存
銮铃遗响辇遗踪万景曾经聚此中寺宇有名基址散君王无逸讌游空桥昏柳浪龙舟雨亭冷花光雉扇风台沼已无春又老万年枝上夕阳红
和韵
聚景依稀有旧踪阜陵曾养此园中花光柳浪名还在凤辇霓旌事已空金井梧桐愁夜雨碧栏芍药怨春风如今倚杖闲回首霜叶离离映水红
崔府君庙
在显应观内东汉崔子玉也传为磁州府君绍兴中建靖康间思陵使至磁州神马引而南建炎初秀王夫人梦府君拥一羊曰以此为识遂毓阜陵嘉定间楼钥奉诏撰碑述神灵甚详且谓史失其名非崔子玉也
灵休远被卫行都宿有元勋梦又符引马拥羊昭景贶立碑建庙述嘉谟九陵荆棘年空往十里笙歌景不殊莫倚西斋阑槛去斜阳无语满钱湖
和韵
东汉明神护宋都深宫曾有梦相符试看殁後昭灵贶定是生前着显谟金石文章千古在江山景物四时殊忽闻阑外鸣箫鼓画舫何人去泛湖
依光堂
在崇福寺内太平兴国元年建寺本钱氏故苑芝生其间遂建寺号灵芝大中祥符赐崇福额绍煕中阜陵临幸御小车至斋堂饭僧面湖创堂扁曰依光中设御座
尘凝黼座忆垂衣今古湖波锦四围灵毓紫芝三秀远光开緑玉片金辉松窗自掩空莲社石榻相期卧柳枝半卷珠帘看落景笙歌长送画船归
和韵
禅老身披旧衲衣寺前山色翠成围只因曾沐君王幸从此长依日月辉苑内旧生三秀草堂前春长万年枝銮舆一去无消息唯见烟林夕鸟归
西湖百咏卷下

        </div>
      </div>
    </div>
  </div>
</div>
<!--update:2025-08-30 10:35:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>