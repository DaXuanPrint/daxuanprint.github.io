<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="弁言,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,附录,升庵诗话全文在线阅读,升庵诗话全文在线下载,大玄古籍书库">
<meta name="description" content="诗话。明人杨慎(1488—1559)撰。十四卷。《升庵诗话》常于词章韵律的考订和诗篇诗句的品鉴中提出一些精辟的理论观点。例如,杨慎称赞王维诗“含不尽之意”、王粲诗“涵蓄蕴藉”、杜牧诗“殊有含蓄”、薛涛诗“有讽谕而不露,得诗人之妙”、杜甫《赠花卿》诗“意在言外,最得诗人之旨”等等,表明他倡导诗须有象外之象、韵外之致的意境创造。不满李梦阳、何景明等七子的拟古蹈袭之弊,强调诗歌是诗人的性情之作,“是发诸性情而协于音律,非先协音律而后发性情也”(《李前渠诗引》),重视诗人的才与学。主张向历代诗歌学习,特别是向六朝">
<title>升庵诗话_杨慎_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">升庵诗话</span> <br/>
          作者： <span class="inputVal" id="bkauthor">杨慎</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗论,完结</span> <br/>
          字数： <span class="inputVal" id="bknum">[book_length]130444</span> <br/>
          说明： <span class="inputVal" id="bkdec">诗话。明人杨慎(1488—1559)撰。十四卷。《升庵诗话》常于词章韵律的考订和诗篇诗句的品鉴中提出一些精辟的理论观点。例如,杨慎称赞王维诗“含不尽之意”、王粲诗“涵蓄蕴藉”、杜牧诗“殊有含蓄”、薛涛诗“有讽谕而不露,得诗人之妙”、杜甫《赠花卿》诗“意在言外,最得诗人之旨”等等,表明他倡导诗须有象外之象、韵外之致的意境创造。不满李梦阳、何景明等七子的拟古蹈袭之弊,强调诗歌是诗人的性情之作,“是发诸性情而协于音律,非先协音律而后发性情也”(《李前渠诗引》),重视诗人的才与学。主张向历代诗歌学习,特别是向六朝和唐代优秀诗歌学习,对宋诗也给予了重视和肯定。慎有《古今风谣》已著录。此编向无善本,刻入《升庵文集》为八卷，刻入《升庵外集》为十二卷，有刻入《丹铅总录》为四卷，《函海》又载十二卷及补遗三卷。卷帙异数,各有详略,前后异次,此有彼无。文字之讹,各本皆然。</span> <br/>
          封面： <span class="inputVal" id="bkimg">Z_19959.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]升庵诗话
[book_author]杨慎
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗论,完结
[book_length]130444
[book_dec]诗话。明人杨慎(1488—1559)撰。十四卷。《升庵诗话》常于词章韵律的考订和诗篇诗句的品鉴中提出一些精辟的理论观点。例如,杨慎称赞王维诗“含不尽之意”、王粲诗“涵蓄蕴藉”、杜牧诗“殊有含蓄”、薛涛诗“有讽谕而不露,得诗人之妙”、杜甫《赠花卿》诗“意在言外,最得诗人之旨”等等,表明他倡导诗须有象外之象、韵外之致的意境创造。不满李梦阳、何景明等七子的拟古蹈袭之弊,强调诗歌是诗人的性情之作,“是发诸性情而协于音律,非先协音律而后发性情也”(《李前渠诗引》),重视诗人的才与学。主张向历代诗歌学习,特别是向六朝和唐代优秀诗歌学习,对宋诗也给予了重视和肯定。慎有《古今风谣》已著录。此编向无善本,刻入《升庵文集》为八卷，刻入《升庵外集》为十二卷，有刻入《丹铅总录》为四卷，《函海》又载十二卷及补遗三卷。卷帙异数,各有详略,前后异次,此有彼无。文字之讹,各本皆然。
[book_img]Z_19959.jpg


[book_title]弁言
《升庵诗话》，自明以来无善本。有刻入升庵文集者，凡八卷；自五十四卷至六十一卷。有刻入升庵外集者，凡十二卷；自六十七卷至七十八卷。有入《丹铅总录》者，凡四卷；自十八卷至二十一卷。《函海》又载其十二卷及补遗三卷。此详彼略，此有彼无，前後异次，卷帙异数。其字句之讹，则各本皆然。鲁鱼亥豕，往往不能句读，殆皆仍其传写之误耳。明刻书夙以多讹闻，兹复益以传写之误，升庵嘉惠後学之心，後学其何以领悟邪？升庵渊通赅博，而落魄不检形骸，放言好伪撰古书，以自证其说。如称宋本《杜集丽人行》中有“足下何所有？红蕖罗袜穿镫银”二句，钱牧斋遍检各宋本《杜集》，均无此二句。又如岑之敬《栖乌曲》载《乐府诗集》，有“明月二八照花新，当垆十五晚留宾”之句。升庵截此二句，添“回眸百万横自陈”一句，别题为岑之敬《当垆曲》。又如李陵诗有“红尘蔽天地，白日何冥冥”二句，下阙，见《古文苑》，见《文选》李善本《西都赋注》。《升庵诗话》备载全诗，下多十二句，云出《修文御览》。此书亡来已久，殊不可信。以文义考之，“白日何冥冥”下，何得遽接云“招摇西北指，天汉束南倾”邪？又载七平七仄诗，七平如《文选》“离袿飞绡垂纤罗”，今考傅武仲舞赋、《古文苑》、《文选》，皆云“华袿飞绡杂纤罗”，不言“垂纤罗”也。凡此种种，皆失之伪撰。又如称渤海北海之地，今哈密扶馀，中国之沧州景州名渤海者，盖侨称以张休盛云云。不知哈密在西，扶馀在东，绝不相及。沧景一带，地皆濒海，故又有瀛州瀛海诸名，谓曰侨置，殊非事实。又“香云”“香雨”，并出王嘉《拾遗记》，而引李贺元稹之诗，又以卢象“云气杳流水”句，误为“香”字，此亦其引据疏舛处。王弇州讥其求之字宙之外，而失之耳目之前。陈耀文且有《正杨》之作以诋之，後学或引以病升庵。然升庵之才器，实在有明诸家之上，瑕玷虽多，而精华亦复不少，《四库提要》谓求之于古，可以位置于郑樵罗泌之间，後学弃其瑕砧而取其精华可也。余读升庵集，仰其为人。会有《历代诗话续编》之刻，爰搜集各本，详加校订，讹者正之，复者删之，缺者补之。至其伪撰之句，则原之以存其真，据其题中第一字之笔画数，改编一十四卷，自谓较各本为善矣。割裂古人书，世所诟病，若《升庵诗话》之散如盘沙，不割裂无以得善本，而或者升庵嘉惠後学之心，反以余之割裂而显也。敢以质诸当世君子。
中华民国四年冬，无锡丁福只识。

[book_title]卷一
○一笑
杜诗“一箭正坠双飞翼”，黄山谷注作“一笑”，盖用贾大夫妻射雉事也。
○九字梅花诗
元天目山释明本中峰有《九字梅花》诗云：“昨夜西风吹折中林梢，渡口小艇滚入沙滩初坳。野树古梅独卧寒屋角，疏影横斜暗上书窗敲。半枯半活几个擫蓓蕾，欲开未开数点含香苞。纵使画工奇妙也缩手，我爱清香故把新诗嘲。”池南唐文荐锜谓余曰：“此诗不佳，影不可言敲。又後四句有斋饭酸馅气。”属予作一首，乃品占云：“玄冬小春十月微阳回，绿萼梅蕊早傍南枝开。折赠未寄陆凯陇头去，相思忽到卢仝窗下来。歌残《水调》沉珠明月浦，舞破山香碎玉凌风台。错恨高楼《三弄》叫云笛，无奈二十四番花信催。”近观卢赞元《酴醿花》诗云：“天将花王国艳殿春色，酴醿洗妆素颊相追陪。绝胜浓英缀枝不韵李，堪友横斜照水搀先梅。瑶池董双成浴香肌露，竹林嵇叔夜醉玉山颓。风流何事不入锦囊句，清和天气直拘青阳回。”亦九字律也。诗亦有思致，以李花为不韵，甚切体物，前人亦未道破者。
○人日梅诗
李君玉《人日梅花》诗：“半落半开临野岸，团情团思媚韶光。玉鳞寂寂飞斜月，素手亭亭对夕阳。”亦有思致。“玉鳞寂寂飞斜月”，真奇句也，“暗香浮动”恐未可比。
○十字平音
唐诗：“三十六所春宫殿，一一香风透管弦。”又：“绿波东西南北水，红阑三百九十桥。”又：“春城三百九十桥，夹岸硃楼隔柳条。”又：“烦君一日殷勤意，示我十年感遇诗。”陈郁云：“十音当为谌也，谓之长安语音，律诗不如此，则不叶矣。”
○十样鸾笺
韩浦诗云：“十样鸾笺出益州。”《成都古今记》载其目，日深红，曰粉红，曰杏红，曰明黄，曰深青，曰浅青，曰深绿，曰浅绿，曰铜绿，曰浅云，凡十样。又有松花、金沙、流沙、彩霞、金粉、桃花、冷金之别，即其异名。又《蜀志》载，王衍以霞光笺五百幅赐金堂令张蠙，霞光即深红笺也。又有百笺，以其幅长可写百韵诗为名。其次学士笺，则短於百韵焉。
○七平七仄诗句
“吐舌万里唾四海。”宋玉《大言赋》“七变入臼米出甲。”纬书“一月普见一切水，一切水月一月摄。”佛经“离袿飞髾垂纤罗。”《文选》“梨花梅花参差开。”崔鲁“有客有客字子美。”杜
○七经诗集句之始
晋傅咸作《七经》诗，其《毛诗》一篇略曰：“聿修厥德，令终有淑。勉尔遁思，我言维服。盗言孔甘，其何能淑。谗人罔极，有靦面目。”此乃集句诗之始，或谓集句起於王安石，非也。
○七夕曝衣
沈佺期《七夕曝衣篇》云：“君不见昔日宜春太液边，披香画阁与天连。灯火灼九衢映，香气氛氲百和然。此夜星繁河正白，人传织女牵牛客。宫中扰扰曝衣楼，天上娥娥红粉席。舒罗散彩云雾开，缀玉垂珠星汉回。朝霞散彩羞衣架，晚月分光劣镜台。上有仙人长命绺，中看宝媛迎欢绣。瑇瑁筵中别作春，琅玕窗里翻成昼。椒房金屋宠新流，竟气娇夺得不自由。汉文宜惜露台费，晋武须焚前殿裘。”佺期此诗，首以藻绘，终归讽戒，深可钦玩。近刻沈集不载此诗，盖本类书抄合，非当日全集也。
○八角磨盘
《硃子语录》云：“人谓杨亿通禅学者，以其有‘八角磨盘’之句耳。”按《北涧禅师偈》云：“六月一日前，万象森罗替说禅。六月一日後，八角磨盘空里走。今朝正当六月一，无位真人赤骨律。金毛狮子解翻身，无角铁牛眠少室。十圣三贤总不知，笑倒寒山并拾得。”杨亿因演而为颂曰：“八角磨盘空里走，金毛狮子变作狗。拟欲藏身北斗中，应须合掌南辰後。”
○八咏
沈约《八咏》诗云：“登台望秋月，会圃临春风。秋至愍衰草，寒来悲落桐。夕行闻夜宿，晨征听晓鸿。解佩去朝市，被褐守山东。”此诗乃唐五言律之祖也。“夕夜”“晨晓”四字，似复非复，後人决难下也。东坡诗“朝与鸟一作鸟。鹊朝，夕与牛羊夕”，二句尤妙，亦祖沈意。
○丁屈朋斜
姜平子，天水人，仕於苻坚。坚宴君臣赋诗，平子诗内丁字直而不屈，坚问其故，答曰：“屈下者不正之物，未足以献也。”坚悦，擢上第。此与刘晏朋字未正之对相似。
○上番
杜工部《竹》诗“会须上番看成竹”，独孤及诗“旧日霜毛一番新，别时芳草两回春。不堪花落花开处，况是江南江北人”，“番”去声，但杜公《竹》诗“番”字於义不叶。韩石溪都宪家，有蔡梦弼《杜诗注》：“上番音上筤。”蜀名竹丛曰林筤。《易说卦》：“为苍筤竹。”古注：“音浪。”
○上巳诗
王融《上巳》诗：“粤上斯巳，惟暮之春。”二句古雅。《诗评》：四言诗，“《三百篇》之後，曹植王融”。
○上林赋连绵字
《上林赋》“垂条扶疏，落英幡纚，纷溶箾蔘，猗狔从风，浏莅[B09?]歙”数句，皆言草木从风之形与声也。但其用字既古，其音又与俗音不同，今略解之。纷溶，犹丰茸也。箾蔘，即萧森。猗狔，犹猗那也，字一作旖旎，又作猗傩。浏莅，即流丽。[B09?]歙，即欻吸。欻字古作[B13?]，见《石鼓文》，省写作[B09?]，五臣注遂误以为卉字。按《长门赋》“列丰茸之游树”，谢灵运诗“升长皆丰茸”，按谢集“丰茸”实作“丰容”。则纷溶、丰茸一也。杜诗“巫山巫峡气萧森”，则箾蔘、萧森一也。《毛诗》“猗傩其枝”，《楚辞》“纷旖旎乎都房”，阮籍诗“猗靡情欢爱”，则猗狔也，猗傩也，旖旎也，猗靡也，一也。陶弘景诗“凄切嘹唳伤夜情”，赵颜昭诗“流丽鸣春鸟”，则浏莅与嘹及流丽一也。杜诗“秋风欻吸吹南国”，则[B09?]歙与欻吸一也，字有古今，音有楚夏，类如此，聊举其略耳。
○于荐
晃叔用诗：“不拟伊优陪殿下，相随《于荐》过楼前。”刘後村曰：“晁氏家世贵显，而叔用不肯於此时陪伊优之列，而甘随《于荐》之後，可谓贤矣。”伊优事见《东方朔传》，人皆知之。《于荐》事，博学者或不知也。按《明皇杂录》：“元宗御五凤楼观酺宴时，命三百里内刺史县令各以声乐集楼下。时多以车载乐工数百，皆衣文绣，服箱之牛皆为虎豹犀象之状。鲁山令元德秀惟遣乐工数十人，联袂歌《于荐》而已。《于荐》者，德秀所为歌也。帝闻异之，叹曰：“贤人之言哉！”此事亦见《唐书》列传。宋时圣寿日，州县皆集僧道诵经，唯陆象山令儒生讲洪范《皇极锡福》一章，时议韪之。事与此同。
○弓琱
天顺初，英庙大猎，从官皆戎服弓矢以护跸，应制赋诗。有祭酒刘某诗，以“琱弓”为“弓琱”。大学生轻薄者帖诗於监门云：“猎羽杨长共友僚，琱弓诗倒作弓琱。祭酒如今为酒祭，衔官何以达廷朝。”广东举人王佐上诗於刘云：“乐羊终是愧巴西，许下惟闻哭习脂。岂是先生无好句，弓琱何愧古人诗。”本为能得司成之喜，刘览愈怒。後王佐刻其《桐乡》诗，载此首，遂大传其事。
○山行经村径
“一径有人迹，到来惟数家。依稀听机杼，寂历看桑麻。雨湿渡头草，风吹坟上花。却驱羸马去，数点归林鸦。”长孙左辅，开元以前人，其诗与李适齐名，今刻本“左”作“佐”，非。
○山谷诗
黄山谷诗可嗤鄙处极多，其尤无义理者，莫如“双鬟女弟如桃李，早年归我第二雏”之句，称子妇之颜色於诗句，以赠其兄，何哉？硃文公谓其诗多信笔乱道，信矣。
○下落花
李太白诗：“玉窗青春下落花。”花已落，又曰下，增之不觉缀，而语益奇。
○小姑无郎
古乐府《清溪小姑曲》云：“开门白水，侧近桥梁。小姑所居，独处无郎。”唐李义山诗：“神女生涯元是梦，小姑居处本无郎。”小姑，蒋子文第三妹也。杨炯《少姨庙碑》云：“虞帝二妃，湘水之波澜未歇；蒋侯三妹，青溪之轨迹可寻。”
○小兒拳
黄山谷诗“蕨牙初长小兒拳”，以为奇句，然太白诗已有“不知行径下，初拳几枝蕨”之句，已落第二义矣。
○女状元
女侍中，魏元叉妻也；女学士，孔贵嫔也；女校书，唐薛涛也；女进士，宋女娘林妙玉也；女状元，王蜀黄崇嘏也。崇嘏，临邛人。作诗上蜀相周庠，庠首荐之，屡摄府县，吏事精敏，胥徒畏服。庠欲妻以女，嘏以诗辞之曰：“一辞拾翠碧江湄，贫守蓬茅但赋诗。自服蓝衫居郡掾，未抛鸾镜画蛾眉。立身卓尔青松操，挺志坚然白璧姿。幕府若容为坦腹，愿天速变作男兒。”庠大惊，具述本末，乃嫁之。传奇有《女状元春桃记》，盖黄氏也。
○子美赠花卿
“锦城丝管日纷纷，半入江风半入云。此曲只应天上有，人间能得几回闻。”花卿名敬定，丹稜人，蜀之勇将也，恃功骄恣。杜公此诗讥其僭用天子礼乐也，而含蓄不露，有风人言之无罪，闻之者足以戒之旨。公之绝句百馀首，此为之冠。唐世乐府，多取当时名人之诗唱之，而音调名题各异。杜公此诗，在乐府为入破第二叠。王维“秦川一半夕阳开”，在乐府名《相府莲》，讹为《想夫怜》；“秋风明月独离居”为《伊州歌》；岑参“四去轮台万馀”为《蔟拍六州》；盛小丛“雁门山上雁初飞”为《突厥三台》；王昌龄“秦时明月汉时关”为《盖罗缝》；张仲素“亭亭孤月照行舟”为《湖渭州》王之涣“黄河远上白云间”为《梁州歌》；张祜“十指纤纤似笋红”为《氐州第一》；苻载“月里嫦娥不画眉”为《甘州歌》；无名氏“十年一遇圣明朝”为《水调歌》：“雕弓白羽猎初回”为《水鼓子》，後转为《渔家傲》云。其馀有诗而无名氏者尚多，不尽书焉。
○子书传记语似诗者
“美色不同面，悲音不共声。”《论衡》“片玉可以奇，奚必待盈尺。”《抱朴子》“两江珥其市，九桥带其流。”扬雄“生无一日欢，死有万世名。”《列子》“善御不忘马，善射不忘弓。”《韩诗外传》“文绣被台榭，菽粟食凫雁。”《晏子》“日日献玉衣，旦旦进玉食。”《列子》“骏马养外厩，美人充下陈。”《战国策》“操行有常贤，仕宦无常遇。”王充“触露不搯葵，日中不剪韭。”古谚“飞鸟号其君，鹿鸣求其友。”《楚辞注》“膏以肥自焫，翠以羽殃身。”苏秦“薰以香自烧，膏以明自煎。”陈留父老“良将如收电，可见不可追。”《抱朴子》“高不绝山阜，跛羊升其颠。深不绝涓流，稚子浴其渊。”牟子“急行无善步，促柱少和声。”王充“孔子辞廪邱，终不盗带钩。许由让天下，终不利封侯。”《淮南》“高山寻云霓，深谷肆无景。”羊祜《疏》“南游罔{穴良}野，北息沉墨乡。”《淮南》“日回而月周，时不与人游。”《淮南》“百里不贩樵，千里不贩樵，千里不贩籴。”古谚“两贵不可同，两势不可双。”《说苑》“女爱不敝席，男欢不尽轮。”《鬼谷子》“御马不释策，操弓不反檠。”《家语》“鹊巢知风起，獭穴知水生。”《韩诗外传》“丰屋知名家，乔木知旧都。”《吕览》“井水无大鱼，新要无长木。”上“饿狼守庖厨，饿虎牧牢豚。”仲长统《昌言》“代马依北风，越鸟翔故巢。”《吴越春秋》“荆山不贵玉，鲛人不贵珠。”《韩诗外传》“蠹蝝仆柱梁，蚊虻走牛羊。”《新序》“青崖若点黛，素湍如委练。”罗含《湘中记》“白沙如霜雪，赤岩若朝霞。”上“沿庭对岳阳，修眉鉴明镜。”上“神邱有火穴，光景照千里。昆仑有弱水，鹅毛不能起。”《玄中记》“蟪蛄鸣於朝，寒螀鸣於夕。”《风土记》秋日“蝇成市於朝，景成市於夕。”夏“煦气成虹霓，挥袖起风尘。”刘邵《赵都赋》“不宝咫尺玉，而爱寸阴旬。”《司马法》“鼓声不过阊，铎声不过阆。”上“铎以声自毁，膏以明自铄。”《淮南》“大江如索带，舟船如凫雁。”《郡国志》“跣跗被商舄，重铎吟诗书。”王充“醴泉有故源，嘉禾有旧根。”“白璧不可为，容容多後福。”《左雄传》“仲尼长东鲁，大禹出西羌。”《晋书戴叔鸾传》“明月不妄映，兰葩岂虚鲜。”郭璞“新霁青阳升，天光入隙中。”佛经“日从蒙汜出，初树照无影。”上“陇坂萦九曲，不知高几里。”《三秦记》“高树翳朝云，文禽蔽渌水。”应璩“平流鼓怒浪，静树振惊飚。”“摇木不生危，松柏不处卑。”《国语》“遁关不可复，亡犴不可再。”《淮南》“一渊不两蛟。”《淮南》“两雄不并栖。”《三国志》
○子由四绝句
苏子由《题李龙眠山庄图》四诗，奇景奇句，可诵可想。放翁谓子由诗胜子瞻，亦有见也。子由四绝句，关见卷十四，可参观之。漈，闽中水名，郑樵号夹漈可证。仙游县九鲤湖有九漈。
○三千歌舞
许浑《凌歊台》诗曰：“宋祖凌歊乐未回，三千歌舞宿层台。”此宋祖乃刘裕也。《南史》称宋祖清简寡欲，俭於布素，嫔御至少，尝得姚兴从女，有盛宠，颇废事，谢晦微谏，即时遗出，安得有三千歌舞之事也。审如此，则是石勒之节宫，炀帝之江都矣。浑非有意於诬前代，但胸中无学，目不观书，徒弄声律以侥幸一第，机关用之既熟，不觉於怀古之作亦发之，而後之浅学如杨仲弘高棅郝天挺之徒，选以为警策，而村学究又诵以教蒙童，是以流传至此不岩耳。
○三罗诗
晚唐江东三罗，罗隐罗鄴罗虬也。皆有集行世，当以鄴为首。如《闺怨》云：“梦断南窗啼晓乌，新霜昨夜下庭梧。不知帘外如珪月，还照边庭到晓无。”《南行》云：“腊晴江暖鹈飞，梅雪香沾越女衣。鱼市酒村相识遍，短船歌月醉方归。”此二诗，隐与虬皆不及也。
○三雅杯
刘孝绰诗：“共摛云气藻，同举雅文杯。”于志宁诗：“俱裁七步咏共倾三雅杯。”句法相似。
○三句诗
古有三句之诗，意足词赡，盘屈於二十一字之中，最为难工。徧检前贤诗，不过四五首而已。岑之敬《当垆曲》云：“明月二八照花新，当垆十五晚留宾，回眸百万横自陈。”最为绝倡。唐传奇无名氏《春词》云：“杨柳袅袅随风急，西楼美人春梦中，绣帘斜卷千条入。”一作《杨妃舞曲》，後跋云：“三句之诗，妙绝古今。”《幽怪录》所载同。宋谢皋羽《寄邓牧心》云：“杜鹃花开桑叶齐，戴胜芋生药草肥，九锁山人归未归？”洪武中詹天臞《寄山中友人》云：“桂树苍苍月如雾，山中故人读书处，白露湿衣不可去。”一本有“虽佳，比之唐人则恧矣”。又《古步虚词》云：“三十六天高太清，元君夫人蹋云语，吟风飒飒吹玉笙。”近日云南提学彭纲《咏刺桐花》云：“树头树底花楚楚，风吹绿叶翠翩翩，露出几枝红鹦鹉。”亦风韵可爱也。刺桐花，云南名为鹦哥花，花形酷似之。彭公此诗本四句，命吏写刻於匾，遗其一句，复诵之，自觉意足，乃不更改。余闻之晋宁侍御唐池南云。
○女郎秦玉鸾忆所欢
“兰幕虫声切，椒廷月影斜。可怜秦馆女，不及洛阳花。”唐人“玉颜不及寒鸦色”盖祖此意。
○口脂
杜子美《腊日》诗：“口脂面药随恩泽，翠管银罂下九霄。”唐制腊日定量赐脂药。李峤有《赐口脂表》云：“青牛帐里，未辍轳香；硃鸟窗前，新调铅粉。揉之以辛夷甲煎，然之以桂火兰苏。”令狐楚表云：“雪散凝红紫之名，香膏蕴兰蕙之气。合自金鼎，贮于雕奁。”刘禹赐有《代谢赐表》云：“定量奉圣旨，赐臣腊日口脂面脂，紫雪红雪，雕奁既开，珍药斯见，膏凝雪莹，合液腾芳。”可补杜诗注之遗。ＢＴ１六朝七言律其体不纯，《寄张禹山》。
“蝶黄花紫燕相追，杨低柳合路尘飞。已见垂钩挂绿树，诚知淇水沾罗衣。两童夹车问不已，五马城南犹未归。莺啼春欲驶，无为空掩扉。”右梁简文《情曲》，後二句又作五言也。“长安城中秋夜长，佳人锦石捣流黄。香杵纹砧知近远，传声递响何凄凉。七夕长河烂，中秋明月光。蠮螉塞边绝候雁，鸳鸯楼上望天狼。”右後魏温子升《捣衣》，第五六句又作五言。“文窗玳瑁影婵娟，香帷翡翠出神仙。促柱点脣莺欲语，调弦系爪雁相连。秦声本自杨家解，吴歈那知谢傅怜。祇愁芳夜促，兰膏无那煎。”右陈後主《听筝》，後二句五言。“旧知山里绝氛埃登高日暮心悠哉。子平一去何时返，仲叔长游遂不来。幽兰独夜清琴曲，桂树闭雪浊酒杯。槁项同枯木，丹心等死灰。”右隋王无功《北山》，後二句五言。
○六赤打叶子
李洞集有《赠龙州李郎中》，先梦六赤，後因打叶子，因以诗上。其诗云：“红蜡香烟扑画楹，梅花落尽庾楼清。光辉圆魄衔山冷，彩镂方牙着腕轻。宝帖牵来狮子镇，金盆引出凤凰倾。徵黄喜兆庄周梦，六赤重新掷印成。”六赤者，古之琼畟，今之骰子也。叶子，如今之纸牌酒令。郑氏书目有南唐李後主妃周氏编《金叶子格》，此戏今少传。
○六言诗始
任昉云：“六言诗始於谷永。”慎按《文选注》引董仲舒《琴歌》二句，亦六言，不始於谷永明矣。《乐府满地》尾一解“命如凿石见火，居世竟能几时”，亦六言也。
○水寺钟
“夜入霜林火，寒生水寺钟。”张祜诗也。“芳草渔家路，斜阳水寺钟。”李国用句也。
○木绵
唐李商隐诗“木绵花暖鹧鸪飞”，又王叡计“纸钱飞出木绵花”。南中木绵树，大如抱，花红似山茶而蕊黄，花片极厚，非江南所艺者。张勃《吴录》云：“交趾安定县有木绵树，实如酒杯，口有绵，可作布。”按此即今之斑枝花，云南阿迷州有之，岭南尤多。注：广洋有《斑枝花曲》。
○井公六博
古乐府“井公能六博。玉女善投壶”，盖因井星形如博局，而附会之，亦诗人”北斗挹酒浆之意也。曹子建诗：“仙人揽六着，对博泰山隅。”齐陆瑜诗：“九仙会欢赏，六博具娱神。戏谷闻馀地，铭山忆旧秦。”周天子渊诗：“谁能揽六着，还须访井公。”庾子山诗：“藏书凡几代，看博已千年。”陈张正见诗：“已见玉女笑投壶，复睹仙童欣六博。”
○尹式诗
尹式《和宋之问》诗：“愁发含霜白，衰颜寄酒红。”杜子美云：“发短何须白，颜衰肯再红。”宋陈後山云：“短发愁催白，衰颜酒借红。”皆互相取用，各不失为佳。
○吊月
钱起诗：“月吊啼乌寒鸦起。”李贺诗：“李蟪蛄吊月曲栏下。”
○仇池笔记
《阳关三叠》，每句皆再唱，而首句不叠。
○巴陵赠贾至舍人
“贾生西望忆京华，湘浦南迁莫怨嗟。圣主恩深汉文帝，怜君不遣到长沙。”贾至中书省舍人左迁巴陵，有诗云：“极浦三春草，高楼万里心。楚山晴霭碧，湘水暮流深。忽与朝中旧，同为泽畔吟。感时还北望。不觉泪沾襟。”太白此诗解其怨嗟也，得温柔敦厚之旨矣。
○孔欣诗
南朝孔欣乐府云：“相逢狭路间，道狭正踟蹰。辍步相与言，君行欲焉如？淳朴久已散，荣利迭相驱。流落尚风波，人情多迁渝。势集堂必满，运去庭亦虚。竞趋尝不暇，谁肯顾桑枢。未若及初九，携手归田庐。躬耕东山畔，乐道读玄书。狭路安足游，方外可寄娱。”此诗高趣，可并渊明。欣早岁辞荣，不负其言矣。
○止观之义
杜诗：“白首重闻止观经。”佛经云：“止能舍乐，观能离苦。”又云：“止能修心，能断贪爱。观能修丰盛，能断无明。”止如定而後能静，观则虑而後能得也。
○公冶长通鸟音
世传公冶长通鸟语，不见於书。惟沈佺期《燕》诗云：“不如黄雀语，能免冶长灾。”白乐天《鸟雀赠答诗序》云：“余非冶长，不能通其意。”似实有其事，或在亡逸书中，如《冲波传鲁定公记》之类，今无所考耳。
○日抱无鼋鼍
韩石溪廷延语余曰：“杜子美《登白帝最高楼》诗云：‘峡坼云霾龙虎卧，江清日抱鼋鼍游。’此乃登高临深，形容疑似之状耳。云霾坼峡，山木蟠拏，有似龙虎之卧；日抱清江，滩石波荡，有若鼋鼍之游。”余因悟旧注之非，其云“云气阴黯，龙虎所伏，日光圆抱，鼋鼍出曝”，真以为四物矣。即以杜证杜，如“江光隐映鼋鼍窟，石势参差乌鹊桥”，同一句法，同一解也。苏子《赤壁赋》云：“踞虎豹，登虬龙，攀栖鹘之危巢，俯冯夷之幽宫。”亦是此意，岂真有乌鹊鼋鼍虬龙虎豹哉？
○月黄昏
林和靖《梅》诗：“疏影横斜水清浅，暗香浮动月黄昏。”《苇航纪谈》云：“‘黄昏’以对‘浅浅’，乃两字非一字也。月黄昏，谓夜深香动，月为之黄而昏，非谓人定时也。盖昼午後，阴气用事，花房敛藏；夜半後，阳气用事，而花敷蕊散香。凡花皆然，不独梅也。”坡诗：“只恐夜深花睡去，高烧银烛照红妆。”宋人《栀子花》词“恼人以便是夜深时”，是此理。余尝有诗云：“晓屏睡梦暖香中，花气薰人怯晓风。”亦与此意同，盖物理然耳。
○文选生烟字
宋人小说谓刘禹赐《竹枝词》“瀼西春水縠文一作纹。生”，乃生熟之生，信是。《文选》谢朓诗：“远树暧芊芊，生烟纷漠漠。”亦然。小谢之句，实本灵运。灵运撰《征赋》云：“披宿莽以迷径，睹生烟而知墟。”
○文与句
坡公亟称文与可之诗，而世罕传。《丹渊集》余家有之，其五言律有韦苏州孟襄阳之风，信坡公不虚赏也。今录其数首於此。《咏闲乐》云：“昼睡欲过午，好风吹床。溪云生薄暮，山雨送微凉。粉袅衣裳润，兰薰枕席香。归来闲且乐，多谢墨君堂。”《过友人谿居》云：“篱巷隔菰蒲，闲扉掩自娱。水虫行插岸，林鸟过提壶。白浪摇秋艇，青烟盖晚厨。主人夸野饭，为我煮秋鲈。”《晚次江上》云：“宛转下江岸，霜风绕人衣。翩翩渚鸿压，闪闪林鸦归。前壑已重霭，远峰犹落晖。孤舟欲何向，擘浪去如飞。”《玉峰园避暑值雨》云：“南园避中伏，意适晚忘归。墙外谷云起，檐前山雨飞。兴饶思秉烛，坐久欲添衣。为爱东岩下，泉声通翠微。”《极寒》云：“灯火宜冬杪，图书称夜长。帘钩挂新月，窗纸漏飞霜。酒体惭孤宦，氈裘逐异乡。谁知旧山下，梅艳满东墙。”《江上主人》云：“客路逢江国，人家占画图。青林随远岸，白水满平湖。鱼小犹论尺，鸥轻欲问铢。何时遂休去，来此伴潜夫。”《咏梨花》云：“素质静相依，清香暖更飞。笑从风外歇，啼向雨中归。江令歌琼树，甄妃梦玉衣。画堂明月地，常此惜芳菲。”《咏杏花》云：“仙杏一番新，妖娆洗露晨。待妆嫌粉重，欲点要酥匀。月淡斜分影，池清倒写真。君须怜旧物，曾伴曲江春。”此八诗置之开元诸公集中，殆不可别，今曰宋无诗，岂其然乎！
○文思迟速
“相如含笔而腐毫，枚皋应诏而奏赋。”言文思迟速之异也。唐人云：“潘纬十年吟古镜，何涓一夕赋潇湘。”书家亦云：“思训经年之力，道率一日之功。”
○天窥象纬逼
杜工部《龙门奉先寺》诗“天窥象纬逼”，或作“天阙”，殊为牵强。张表臣《诗话》据旧本作“天窥”，引《史记》“以管窥天”之语，其见卓矣。余又按《文选》潘岳《闲居赋》“窥天文之秘奥”，注引陆贾《新语》：“楚王作乾谿之台窥天文。”杜子美精熟《文选》者也。其用天窥字，正文此，况天文即象纬也，不但用其字，亦用其义矣。子美复生，必以余为知言。
○天风海涛
赵汝愚诗：“江月不随流水去，天风常送海涛来。”硃文公爱之，遂书“天风海涛”字於石，今人不知为赵公诗也。
○天马歌
《天马歌》：“天马徠，历无草。”“草”即“皁”字，从“[A06?]”从“早”，“草”字可染皁也，後借为“皁隶”之“皁”。“历”解为槽枥之“历”，言其性安驯，不烦控制也。师古解为水草之“草”，失之。

[book_title]卷二
○夭邪
唐诗：“钱唐苏小小，人道最夭邪。”又：“长安女兒双髻鸦，随风趁蝶学夭邪。”夭音歪。
○不嫁惜娉婷
杜子美诗“不嫁惜娉婷”，此句有妙理，读者忽之耳。陈後山衍之云：“当年不嫁惜娉婷，傅粉施硃学後生。不惜卷帘通一顾，怕君着眼未分明。”深得其解矣。盖士之仕也，犹女之嫁也，士不可轻於从仕，女不可轻於许人也。着眼未分明，相知之不深也。古人有相知之深，审而始出，以成其功者，伊尹孔明是也。有相知不深，确乎不出，以全其名者，严光苏云卿是也。有相知不深，闯然以出，身名俱失者，刘歆、荀彧是也。白乐天诗：“寄言痴小人家女，慎勿将身轻许人。”亦子美之意乎？
○不借军持
陆放翁诗：“游山双不借，取水一军持。”不借，草鞋也，言其价贱不须借也。《古今注》：“汉文帝履不借以临朝。”汉时已有此名矣。军持，净瓶也，出佛经。贾岛《送僧》诗云：“我有军持凭弟子，岳阳江里汲寒流。”
○太白怀乡句
太白《渡金门》诗：“仍怜故乡水，万里送行舟。”《送人之罗浮》诗：“尔去之罗浮，余还憩峨眉。”又《淮南卧病怀寄蜀中赵徵君蕤》诗云：“国门遥天外，乡路远山隔。朝忆相如台，夜梦子云宅。”皆寓怀乡之意。赵蕤，梓州人，字云卿，精於数学，李白齐名。苏颋《荐西蜀人才疏》云：“赵蕤术数，李白文章。”宋人注李诗遗其事，并附见焉。《图经》云：“蕤，汉儒赵宾之後，盐亭人，屡徵不就，所蓍有《长短经》。”
○太白句法
太白诗：“天山三丈雪，岂是远行时。”又云：“水国秋风夜，殊非远别时。”“岂是”“殊非”，变幻二字，愈出愈奇。孟蜀韩琮诗：“晚日低霞绮，晴山远画眉。青青河畔草，不是望乡时。”亦祖太白句法。
○太白用徐陵诗徐陵诗：“竹密山斋冷，荷开水殿香。”太白诗：“风动荷花水殿香。”全用其语。
○太白梁甫吟
李太白《梁甫吟》：“手接飞猱搏彫虎，侧足焦原未言苦。”盖用《尸子》载中黄伯及莒国勇夫事，而杨子见萧粹可，皆不能注，今录其全文于此。《尸子》曰：“中黄伯曰：‘余左执太行之猱，而右搏彫虎。夫贫穷者，太行之猱也，疏贱者，义之彫虎也，而吾日遇之，亦足以试矣。’”又曰：“莒国有石焦原者，广五十步，临百仞之谿，莒国莫敢近也。有以勇见莒子者，独却行齐踵焉。所以称于世。夫义之为焦原也，亦高矣。贤者之於义，必且齐踵，所以服一时也。”
○太白用古乐府
古乐府：“暂出白门前，杨柳可藏乌。欢作沉水香，侬作博山炉。”李白用其意，衍为《杨叛兒》，歌曰：“君歌杨叛兒，妾劝新丰酒。何许最关情，乌啼白门柳。乌啼隐杨花，君醉留妾家。博山炉中沉香火，双烟一气凌紫霞。”古乐府：“朝见黄牛，暮见黄牛。三朝三暮，黄牛如故。”李白则云：“三朝见黄牛，三暮行太迟。三朝又三暮，不觉鬓成丝。”古乐府云：“郎今欲渡畏风波。”李白云：“郎今欲渡缘何事，如此风波不可行。”古乐府云：“春风复多情，吹我罗裳开。”李反其意云：“春风复无情，吹我梦魂散。”古人谓李诗出自乐府古选，信矣。其《杨叛兒》一篇，即“暂出白门前”之郑笺也。因其拈用，而古乐府之意益显，其妙益见。如李光弼将子仪军，旗帜益精明。又如神僧拈佛祖语，信口无非妙道，岂生吞义山拆洗杜诗者比乎？
○五云太中
杜诗：“五云高太甲，六月旷抟扶。”注不解五云之义，尝观王勃《益州夫子庙碑》云：“帝车南指，遁七曜于中阶；华盖西临，藏五云于太甲。”《西阳杂俎》谓“燕公读碑，自‘帝军’至‘太甲’四句，悉不解。访之一公，一公言北斗建午，七曜在南方，有是之祥，无位圣人当出，华盖以下，卒不可悉”。愚谓老杜读书破万卷，自有所据，或入蜀见此碑而用此语也。《晋天文志》：华盖在旁六星曰六甲，分阴阳而配节候。太甲恐是六甲一星之名，然未有考证，以一行之邃於星历，张燕公段柯古之殚见洽闻，而犹未知焉，姑阙疑以俟博识。
○五言律起句
五言律起句最难，六朝人称谢朓工於发端。如“大江流日夜，客心悲未央”，雄压千古矣。唐人多以对偶起，虽森严，而乏高古。宋周伯弜选唐三体诗，取起句之工者二：“酒渴爱江清，馀酣漱晚汀。”又“江天清更愁，风柳入江楼”是也。语诚工，而气衰飒。余爱柳恽“汀洲采白苹，日落江南春”；吴均“咸阳春草芳，秦帝卷衣裳”，又“春从何处来，拂水复惊梅”；梁元帝“山高巫峡长，垂柳复垂杨”；唐苏颋“北风吹早雁，日日渡河飞”；张柬之“淮南有小山，嬴女隐其间”；王维“风劲角弓鸣，将军猎渭城”；杜子美“将军胆气雄，臂悬两角弓”；孟浩然“八月湖水平，涵虚混太清”。虽律也，而含古意，皆起句之妙，可以为法，何必效晚唐哉？伯弜之见，诚小兒也。
○五言律八句不对
五言律，八句不对，太白浩然集有之，乃是平仄稳贴古诗也。僧皎然有《访陆鸿渐不遇》一首云：“移家虽带郭，野径入桑麻。近种篱连菊，秋来未著花。到门无犬吠，欲去问西家。报道山中去，归来每日斜。”虽不及李白之雄丽，亦清致可喜。
○五字
郭颁《世语》曰：“司马景王命中书郎虞松作表，再呈不可意。锺会取草，为定五字，松悦服，以呈景王。景王曰：‘不当尔耶？’松曰：‘锺会也。’景王曰：‘如此可大用。’”沈佺期诗“五字擢英才”，用此事也。解者以五字为诗，误矣。
○元载韩侂胄
杜牧之《河湟》诗曰：“元载相公曾下箸，宪宗皇帝亦留神。旋见衣冠就东市，忽遗弓剑不西巡。”观此，则载曾谋复河湟，史亦不言其事。愚谓元载欲复河湟，韩侂胄欲伐金虏，近日夏言欲取河套，其事则是，其时则非，其人尤非也。力小任重，鲜不仆，信哉！况三人者，取死之罪多矣，一节乌足掩之。
○元微之第三岁日咏春风凭杨员外寄长安柳
“三日春风已有情，拂人头面稍轻盈。殷勤为报长安柳，莫惜枝条动软声。”第三岁日，正月初三日也。杨员外名汝士，亦诗人。此诗题甚奇，可作诗家故事。
○元微之唐宪宗挽词
“天宝遗馀事，元和盛圣功。二凶枭帐下，三叛斩都中。始服沙陀虏，方吞逻逤戎。狼星如要射，犹有鼎湖弓。”二凶谓杨惠琳李师道，传首京师，三叛谓刘辟李锜吴元济，斩於都市，斯亦近诗史矣。
○元朝番书
元朝主中国日，用羊皮写诏，谓之“羊皮圣旨”。其字用蒙古书，中国人亦习之。张孟诗云：“鸿濛再剖一天地，书契复见科斗文。”张光弼《辇下曲》云：“和宁沙中扑遫笔，史臣以代铅椠事。百司译写高昌，龙蛇复见古文字。”侏亻离犬羊之俗，而以科斗龙蛇称之，盖春秋多微辞之义也。
○元次山好奇
文章好奇，自是一病，好奇之过，反不奇矣。元次山集凡十一卷，《大唐中兴颂》一篇，足名世矣。诗如欸乃一绝已入选，《舂陵行》及《贼退示官吏》，虽为杜公所称，取其志，非取其辞也。其馀如《洄溪》诗：“松膏乳水田肥良，稻苗如蒲米粒长。糜色如珈玉液酒，酒熟犹闻松节香。”又：“修竹多夹路，扁舟皆到门。”东坡常书之，然此外亦无留良矣。
○元洪二子题山诗
元遗山《北岳》诗：“东州死爱华不注，向在陋邦何足数。敬宁不着谢定量城，断岸何缘比天姥。”言山水在通都，易得名也。洪震老，元人，淳安《东泉山》诗：“通都大邑人争驰，一泉一石小亦奇。云深路绝无人处，纵有佳山谁得知？”言山水在僻远，人不知也。二诗意绝相类，亦名言也。
○王季友诗
王季友《观于舍人壁山水画》云：“野人宿在人家少。”《唐音》误“人家”作“山家”。既云野人，何得少宿山家邪？
○王融诗
“游禽暮知返，行人独不归。坐销芳草气，空度明月辉。矉容入朝镜，思泪点春衣。巫山彩云合，淇上绿条稀。待君竟不至，双双秋雁飞。”“想像巫山高，薄暮阳台曲。烟云乍卷舒，蘅芳时断续。彼美如可期，晤言纷在瞩。怃然坐相望，秋风下庭绿。”此计多误字，以《乐府》及《英华玉台新咏初学记》参对定之。
○王褒渡河
“秋风吹木叶，还似洞庭波。常山临代郡，亭绕黄河。心悲异方乐，肠断《陇头歌》。薄暮疲征马，失道北山阿。”首二句警绝。
○王邱东山诗
“高洁非养正，盛名亦险艰。智哉谢安石，携妓入东山。云岩响金奏，空水滟硃颜。兰露滋香泽，松风鸣珮环。歌声入空尽，舞影到池闲。杳眇同天上，繁华非世间。卷舒混名迹，纵诞无忧患。何必苏门啸，冥然闭清关。”王邱，初唐人，《省鼠谷应制》诗出沈宋上。此诗清新俊逸，太白之先鞭也。
○王绩赠学仙者
“采药层城远，寻师海路赊。玉壶横日月，金国霞。仙人何处在，道士未还家。谁知彭泽也，更觅步兵邪？春酿煎松叶，秋杯泛菊花。相逢宁可醉，定不学丹砂。”此诗深有风谕於世之妄意长生者，比之硃子脱屣非难，殊为正论，无愧文中子之友于矣。
○王摩诘遗诗
王摩诘诗，今所传仅六卷。如“轻阴阁小雨，深院昼慵开。坐看苍苔色，欲上人衣来”一首，见於洪觉范《天厨禁脔》；“人家在仙掌，云气欲生衣”二句，见於《董逌画跋》。而本集不载，则知其诗遗落多矣。
○王少伯赠张荆州
“祝融之峰紫翠衔，岁如何其雪崭岩。邑西有路缘石壁，我欲从之愁{穴绝}嵌。鱼有心兮脱网罟，江无人兮鸣枫杉。王君飞舄仍未去，苏躭宅中意遥缄。”险韵奇句，韩文公所谓“横空盘硬语，妥帖力排奡”也。
○王周嘉陵江
“嘉陵江水色，一带柔蓝碧。天女瑟瑟衣，风梭晚来织。”晚唐绝句，此殆为冠，而洪氏唐绝不收。
○王奂惆怅词
“梦里分明入汉宫，觉来灯背锦屏空。紫台月落关山晓，肠断君王信画工。”“李夫人病已经秋，武帝来看不举头。修嫮穠华消歇尽，玉墀罗袂一生愁。”汉武帝思李夫人赋曰：“美连娟以修嫮兮，命剿绝而不长。”《西京杂记》武帝《落叶哀蝉曲》云：“罗袂兮无声，玉墀兮尘生。”亦思李夫人所作也。剪裁之妙，可谓佳绝。旧本“德所穠华”，误谬不通，刘珥江见元人刻本，定为“修嫮”字，诚一快也。余又见陈子高演此诗为《太平时》填词，易旧句“楚云湘血”为“玉墀罗袂”，始为全美，今从之。
○王绩野望诗
“东皋薄暮望，徙倚欲何依。树树皆秋色，山山惟落晖。牧人驱犊返，猎马带禽归。相顾无相识，长歌怀采薇。”王无功，隋人，入唐，隐节既高，诗律又盛，盖王杨卢骆之滥觞，陈杜沈宋之先鞭也，而人罕知之，况文中子之道德乎？乃知名亦有幸不幸，古云盖棺事乃定，若此者，千年犹未定也。
○王粲用刘歆赋语
刘歆《遂初赋》：“望亭隧之皦皦兮，飞旗帜之翩翩。”王粲《七哀》诗：“登城望亭隧，翩翩飞羽旗。”实用刘歆语。
○王筠咏边衣
王筠《咏征妇裁衣行路难》，其略云：“裲裆双心共一抹，衵腹两边作八撮。衤攀带虽安不忍缝，开孔才穿犹未达。胸前却月两相连，本照君心不照天。”数句叙裁衣曲折纤微，如出缝妇之口。诗至此可谓细密矣。
○王建宫词
王建宫词一百首，至宋南渡後推动七首，好事者妄取唐人绝句补入之。“泪尽罗巾梦不成”，白乐天诗也。“鸳鸯瓦上忽然声”，花蕊夫人诗也。“宝帐平明金殿开”，王少伯诗也。“日晚长秋帘外报”，又“日映西夫松柏枝”二首，乃乐府《铜雀台》诗也。“银烛秋光冷画屏”及“闲吹玉殿昭华管”二首，杜牧之诗也。余在滇南见一古本，七首特全，今绿於左：“忽地金舆向月陂，内人接著便相随。却回龙武军前过，当殿教看卧鸭兒。”唐著作佐郎崔令钦《教坊记》云：“左右两教坊，左多善歌，右多工舞，外有水泊，俗号月陂，形如偃月也。”又云：“妓女入宜春苑，谓之内人，亦曰前头人，言常在驾前也。其家在教坊，四季给米。得幸者，谓之十家。”“画作天河刻作牛，玉梭金镊采桥头。每年宫女穿针夜，敕赐新恩乞巧楼。”“春来嬾困不梳头，嬾逐君王苑北游。暂向玉阶花下立，簸钱赢得两三筹。”“弹棋玉指两参差，阶局临虚斗着危。先打角头红子落，上三金子半连垂。”“宛转黄金白柄长，青荷叶子画鸳鸯。把来不是呈新样，欲进微风到御床。”“供御香方加减频，水沉山麝每回新。内中不许相传出，已被医家写与人。”“药童食後进云浆，高殿无风扇小凉。每到日中重掠鬓，衩衣骑马绕宫廊。”
○王适诗
“忽见寒梅树，开花汉水滨。不知春色早，疑是弄珠人。”此王适《梅花》诗也。《唐音》选之，一首足传矣。适，唐初人。《陈子昂列传》云：幽人王适见《感遇》诗曰：是必为海内文宗矣。即其人也。予见《蜀志》载王适《蜀中旅怀》一首云：“有时须问影，无事则书空。弃置如天外，平生似梦中。别离同夜月，愁思隔秋风。老少悲颜驷，盈虚悟翟公。”盖因旅游入蜀而见子昂也。近注《唐音》以王适为韩退之铭其墓者，不知开元以後安得此句法哉。不惟胸中无书，又且目中无珠，妄浅如此，何以注为？
○王阳明纪梦诗
慎尝反复《晋书》，目王导为叛臣，颇为世所骇异。後见崔後渠《松窗杂录》，亦同余见。近读阳明《纪梦》诗，尤为卓识真见，自信鄙说之有稽而非谬也。其自序曰：“正德庚辰八月廿八夕，卧小阁，忽梦晋忠臣郭景纯氏以诗示予，且极言王导之奸，谓世之人徒知王敦之逆，而不知王导实阴主之。其言甚长，不能尽录，觉而书其所示诗於壁，复为诗以纪其略。嗟乎！今距景纯若干年矣，非有实恶深冤，郁结而未暴，宁有数千载之下，尚怀愤不平若是者耶！”诗云：“秋夜卧小阁，梦游沧海滨。海上神仙不可到，金银宫阙尚嶙峋。中有仙人芙蓉巾，顾我宛若平生亲。欣然就语下烟雾，自言姓名郭景纯。携手历历诉衷曲，义愤感激难具陈。切齿尤深怨王导，深奸老猾长欺人。当年王敦觊神器，导实阴主相缘夤。不然三问三不答，胡忍使敦杀伯仁。寄书欲拔太真舌，不相为谋敢尔云。敦病已笃事已去，临哭嫁祸复卖敦。事成同享帝王贵，事败仍为顾命臣。几微隐约亦可见，世史掩覆多失真。袖出长篇再三说，觉来字字能书绅。开窗试抽晋史阅，中间事迹颇有因。因思景纯有道者，世移事往千馀春。若非精诚果有激，岂得到今犹愤嗔。不成之语以筮戒，敦实气沮竟殒身。人生生死亦不易，谁能视死如轻尘。烛微先几炳《易》道，多能馀事非所论。取义成仁忠晋室，龙逢龚胜心可伦。是非颠倒多有，吁嗟景纯终见伸。御风骑气游八垠，彼敦之徒草木粪土臭腐同沉沦。”郭景纯梦中诗：“我昔明《易》道，故知未来事。时人不我识，遂传躭一技。一思王导徒，神器良久觊。诸谢岂不力，伯仁见其底。所以敦者仇，罔顾天经与地义。不然百口未负托，何忍置之於死地！我於斯时知有分，日中斩柴市。我死何足悲，我生良有以。九天一人拊膺悲，恶室诸公亦可耻。举目山河徒叹非，携手登亭空洒泪。王导真奸雄，千哉人未议。偶感君子谈中及，重与写真记。固知仓卒不成文，自今当与频谑戏。傥其为我一表扬，万世万世万万世。”
○王昌龄长信秋词
“芙蓉不及美人妆，水殿风来珠翠香。却恨含情掩秋扇，空悬明月待君王。”司马相如《长门赋》：“悬明月以自照兮，徂清夜於洞房。”此用其语，如李光弼将义之师，精神十倍矣。作诗者其可不熟《文选》乎？
○王昌龄殿前曲
“昨夜风开露井桃，未央前殿月轮高。平阳歌舞新承宠，帘外春寒赐锦袍。”此咏赵飞燕事，亦开元末纳玉环事，借汉为喻也。
○王昌龄从军行
“秦时明月汉时关，万里长征人未还。但得龙庭飞将在，不教胡马度阴山。”此诗可入神品，“秦时明月”四字，横空盘硬语也，人所难解。李中溪侍御尝问余，余曰：扬子云赋“欃枪为闉，明月为堠”，此诗借用其字，而用意深矣。盖言秦时虽远征，而未设关，但在明月之地，犹有行役不逾时之意。汉则设关而戍守之，征人无有还期矣，所赖飞将御边而已，虽然，亦异乎守在四夷之世矣。
○王之涣梁州歌
“黄河远上白云间，一片孤城万仞山。羌笛何须怨《杨柳》，春光不渡玉门关。”此诗言恩泽不及於边塞，所谓君门远於万里也。薛能《柳枝词》“和花香雪九重城”，亦此意。
○王雪山论诗
王雪山云：“诗人偶见鹊有空巢，而鸠来居，谈诗者，便谓鸠性拙不能为巢，而恆居鹊之巢，此谈诗之病也。”今按诗人兴况之言，鸠居鹊巢，犹时曲云“乌鸦夺凤巢”耳，非实事也。今便谓乌性恶，能夺凤巢，可乎？“食我桑葚，怀我好音”，亦美其地也，而注者便谓桑葚美味，鸮食之而变其音。鸮不食葚，试养一鸮，经年以葚食之，亦岂能变其音哉！今俗谚云“蚂蚁戴笼头”，例此言，亦可言蚁著辔可驾乎！宋人不知比兴，遂谬解若此，儒生白首诵之，而不敢非，可怪也。王雪山，南宋人。
○方泽杜常
诗话云：杜常方泽，在唐诗人中，名姓不显，而诗句惊人，今惟存《华清宫》一首。《孙公谈圃》亦以为宋人，近注《唐诗三体》者，亦引《谈圃》而不正指其非唐人，盖不欲显选者之失耳。予又见范蜀公文集中有《手记》一卷，记其一时交游名流，中有杜常名姓，下注曰：“诗学。”又《宋史》有《杜常传》云：杜常，太后之侄，能诗。以史与《谈圃手记》参之，为宋人无肄矣。如唐霅《鼓吹》以宋胡宿诗入唐选。宿在《宋史》有传，文集今行於世，所选诸诗在焉，观者不知其误，何耶？《鼓吹》之选，皆晚唐之最下者，或疑非遗仙，观此益知其伪也。按此节与卷五杜常《华清宫》条小异，并存之。
○丹的
潘岳《芙蓉》赋：“丹辉拂红，飞须垂的。斐披赩吓，散焕熠爚。”的，子药切，妇人以丹注面也。吴才老解为“指的”，非。
○平楚
谢朓诗：“寒城一以眺，平楚正苍然。”楚，丛木也。登高望远，见木杪如平地，故云平楚，犹诗所谓平林也。陆机诗“安辔遵平莽”，谢语本此。唐诗“燕掠平芜去”，又“游丝荡平绿”，又因谢诗而衍之也。
○北走
李文正尝与让人论诗曰：“杜子美诗‘北走关山开雨雪’与‘胡骑中宵堪北走’，两‘北走’字同乎？”慎对曰：“按字书，疾趋曰走，上声，驱之走曰春天，去声。北走关山，疾走之走也，如《汉书》‘北走邯郸道’之走。胡骑北走，驱而走之也，如《汉书》‘季布北走胡’之走是，疑不同。”先生曰：“尔言甚辨，然吾初无此意。”卢师邵侍御在侧曰：“恐杜公亦未必有此意。”盖如此解诗，似涉於太凿耳。
○甘泉歌
秦始皇作骊山陵，周回跨阴盘县，界水背陵，使东西流，运大石於渭北，诸民怨之，作《甘泉之歌》云：“运石甘泉口，渭水不敢流。千人唱，万人讴，金陵馀石大如塸。”此歌见《三秦记》。余编《风雅逸编》，秦以前古歌谣，搜括无遗，而乃复遗此。刻梓已行，不容窜入，遂笔於此，信乎纂录之难周也。

[book_title]卷三
○打油诗
小市水涨，妓居北岩寺，黠少年作诗曰：“水涨倡家住得高，北岩和尚得松腰。丢开《般若经》千卷，且说风流话几条。最喜枕连添耍笑，由他岸上涌波涛。师徒大小齐声祝，愿得明年又一遭。”亦可笑。
○皮日休馆娃宫怀古
“响屟廊中金玉步，采香径里绮罗身。不知水葬归何处，溪月弯弯欲效颦。”杜牧之诗：“西子下姑苏，一舸逐鸱夷。”後人遂谓范蠡载西施以去，然不见其所据。余按《墨子》云：“西施之沉，其美也。”盖勾践平吴後，沉之於江也，又兼此诗可证。李义山《景阳井》一首，亦叶此意。
○令狐楚塞上曲
“阴碛茫茫塞草排，桔槔烽上暮烟飞。交河北望天连海，苏武曾将汉节归。”令狐楚与王涯张仲素同时为中书省舍人，其诗长于绝句，号“三舍人诗”，同为一集。
○仙女湘妃庙
“碧杜红衡缥渺香，冰丝弹月弄新凉。峰峦到晓浑相似，九处堪疑九断肠。”此诗出尘绝欲主非食烟火人语也。
○戎昱霁雪诗
“风卷残云暮雪晴，江烟洗尽柳条青。檐前数片无人扫，又得书窗一夜明。”暗用孙康事，妙。
○玉华仙子歌
李康成《玉华仙子歌》：“璇阶电绮阁，碧题霜罗★。”蔡孚《打球篇》：“红鬣锦鬟风骤骥，黄骆丝鞭电紫骝。”以电霜风雷实字为眼，工不可言，惟初唐有此句法。
○玉瑕锦类
杜诗七言律，如《玉台观》第三句“遂有冯夷来击鼓”，第七句“更有红颜生羽翼”，《寄马巴州》首句“勋业终归马伏波”，第五句“独把渔竿终远去”，犹王右军书帖多误字，皆玉瑕锦类，不可效尤也。今之临文荒率者，动以二公为口实，是寿学邯郸之步，良可笑哉！
○半山用字
王半山文：“梁王坠马，贾傅自伤；门人泔鱼，曾子垂涕。”又诗曰：“泔鱼已发年事，搏虎方惊此日身。”泔鱼事出《荀子》，云：“曾子食鱼，有馀，曰：‘泔之。’门人曰：‘泔之伤人，不若奥之。’曾子泣涕曰：‘有异心乎哉！’伤其闻这晚也。“《左传》：”林楚怒焉，及衢而骋。”《庄子》“草木怒生”，又说“大鹏怒而飞，其翼若垂天之云”。林希逸曰：“庄子好用一怒字。”王介甫诗“山木悲鸣水怒流”，此老善用苦人好字面。
○半山用王右丞诗
王维《书事》诗：“轻阴阁小雨，深院昼慵开。坐看苍苔色，欲上人衣来。”洪觉范《天厨禁脔》云：“此诗含不尽之意，子由所谓不带声色者也。”王半山亦有绝句，诗意颇相类。按半山诗云：“山中十日雨，雨晴门始开。坐看苍苔文，欲上人衣来。”蔡正孙编《诗林广记》，乃以“若耶溪上踏莓苔”一首当之，谬矣。
○半江
近传邵文敬“半江帆影落樽前”之句，以为奇绝，遂号为邵半江。然唐赵嘏诗“半江帆尽见分流”之句，宋米元章亦云“六朝山色落樽前”，已落前人第二矣。
○半豹
郭颁《世语》云：“殷仲文读书，若半袁豹，则笔端不减陆士衡。”盖惜其有才而寡学也。李商隐《四六》启云：“学殊半豹，艺愧全牛。”
○右丞诗用字
王右丞诗：“暢以沙际鹤，兼之云外山。”孟浩然云：“重以观鱼乐，因之鼓枻歌。”虽用助语辞，而无头巾气。宋人黄陈辈效之，如：“且然聊尔耳，得也自知之。”又如：“命也岂终否，时乎不暂留。”岂止学步邯郸，效颦西子，乃是丑妇生疮，雪上再霜也。
○石湖妙句
范石湖《初夏》诗：“雪白荼蘼红宝相，尚携春色见薰风。”灵岩诗：“雪浪长风三万顷，苍烟古木二千秋。”《白玉楼步诗序》甚工，类《画记》。
○石碣阳镌额
《东皋杂录》云：“汉碑，额多篆，身多隶，隶多凹，篆多凸，惟张平子碑则额与身皆篆也。”慎按：三代锺鼎文有款识，隐起而凸曰款，以象阳；中陷而凹曰识，以象阴。刻之印章，则阳文曰硃文，阴文曰白文，盖古今金石同一例也。刘禹锡《宜城歌》云：“花台侧生树，石碣阳镌额。”不见汉碑，不知此句为何说也。
○石去卸亭
唐人《送元中丞江淮转运》诗一首，王维钱起集皆有之，其云：“去问珠官俗，来经石去春。东南卸亭上，莫使使或作问。有风尘。”用事颇隐僻。石去，用《荀子》“紫去鱼盐”及《文选》“石去应节而扬葩”事也。卸亭，吴大帝驻辇所憩，後人建卸亭，在晋陵，庾信诗“卸亭一回望，风尘千里昏”是也。今刻本或改“石去”作“右却”，“卸亭”或改作“衍亭”，转刻转误，漫一正之。
○石苔可践
隋王无功诗：“石苔应可践，丛枝幸易攀。清溪归路直，乘月醉歌还。”闲咏此诗，有疑难者曰：“石苔之滑，践之岂不颠？”余曰：“非也，观诗中一幸字，便得其解，盖言石苔本难践，幸有丛枝可攀援耳。”古人用意，须三思乃得之。谢灵运诗：“苔滑谁能步，葛弱岂可扪？”此反其意。唐杜审言诗：“攀崖践苔易，迷路出花难。”又顺用无功诗意也。章後斋闻予此言，所见略同，因成一绝，见本集。
○石尤风
郎士元《留卢秦卿》诗云：“知有前期在，难分此夜中。无将故人酒，不及石尤风。”石尤风，打头逆风也。行舟遇之，则不行。此诗意谓行舟遇逆风则住，故人置酒而以前期为辞，是故人酒不及石尤风矣，语意甚工。近人吴中刻唐诗，不解石尤风为何语，遂改作古淳风，可笑又可恨也。
○石城乐
《石城乐》，宋臧质作。《碧玉歌》一名《千金意》，晋孙绰作。《慕容攀墙视》，慕容垂作。乐府皆失其名，当表出之。胡应麟曰：“按《慕容攀视》三首，殊不类垂作，盖当时童谣耳。”
○石屏奇句
宋人诗话称戴石屏“春水渡傍渡，夕阳山外山”，以为奇句。余观唐韩君平“夕阳山向背，春草水东西”，意同而语尤工。
○四言诗
刘彦和云：“四言正体，雅润为本；五言流调，清丽居宗。”锺嵘云：“四言文约义广，取效《风雅》，便可多得，每苦文繁而意少，故世罕习焉。”刘潜夫云：“四言尤难，《三百篇》在前故也。”叶水心云：“五言而上，世人往往极其才之所至，而四言诗，虽文辞巨伯，辄不能工。”合数公之说论之，所谓易者，易成也；所谓难者，难工也。方元善取韦孟《讽谏》云“谁谓华高，企其齐而。谁谓德难，厉其庶而”，以为使经圣笔，亦不能删，过矣。此不过步骤《河广》一章耳。予独爱公孙乘《月赋》“月出皎兮，君子之光。君有礼乐，我有衣裳。”张平子《西京赋》：“岂伊不虔，思放天衢。岂伊不怀，归于枌榆。天命不慆，畴畴敢以渝。”《隶释》载汉碑《唐扶颂》：“如山如岱，嵩如不倾。如江如河，澹如不盈。”其句法意味，真可继《三百篇》矣。或曰：“唐山夫人《房中乐歌》何如？”曰：“是真可以继《关睢》，不当以章句摘也。”曰：“然则曹孟德‘月明星稀’，稽叔夜‘目送归鸿’，何如？”曰：“此直後世四言耻，工则工矣，比之《三百篇》，尚隔寻丈也。”
○四言诗自然句
江淹《别赋》：“春草碧色，春水绿波。送君南浦，伤如之何。”取诸目前，不雕琢而自工，可谓天然之句。他如梁元帝：“秋水文波，秋云似罗。”唐罗昭谏《蟋蟀赋》：“美人在何？夜影流波。与伫立，徘徊思多。”抑其次也。近世知学六朝初唐，而以饾饤生涩为工，渐流于不通，有改“莺啼”曰“莺呼”，“猿啸”曰“猿唳”，为士林传笑，安知此趣耶？
○四婵娟
孟东野诗：“花婵娟，泛春泉。竹婵娟，笼晓烟。雪婵娟，不长妍。月婵娟，真可怜。”其辞风华秀艳，有古乐府之意。雪婵娟，今本或作妓婵娟，非也。余尝令绘工荟此为四时婵娟图，以花当春，以竹当夏，以月当秋，以雪当冬也。
○白渠歌
“田于何所？池阳谷口。郑国在前，白渠在後。举锸成云，决渠为雨。水流灶下，鱼跃入釜。泾水一石，其泥数斗。且溉且粪，长我禾黍。衣食京师，百万余口。”《汉纪》所载比《汉书》多“水流”“鱼跳”二句。
○白苎
《韵语阳秋》曰：“《宋书乐志》有《白苎舞》。”《乐府解题》誉《白苎曰：“质如轻云色如银，制以为袍馀作巾，袍以光躯巾拂尘。”王建云：“新缝白苎舞衣腻，来迟要得吴辽。”元稹云：“西施自舞王自管，《白苎》翩翩鹤翎散。”则白苎，舞衣也。王建云：“新换霓裳月色裙。”岂《霓裳羽衣舞》亦用白邪？《柘枝舞》起於南蛮诸国，而盛於李唐，传於今者，尚其遗制也。章孝标云：“柘枝初出鼓声招，花钿罗裙耸细腰。”言当招之以鼓。张承云：“《白雪》慢回抛旧曲，黄莺娇转唱新词。”言当杂之以歌，今制亦尔。而郑在德诗云：“三敲画鼓声催急，一朵红莲出水迟。”则所用者一人而已。法振诗云：“画鼓催来锦臂攘，小娥双起整霓裳。”则所用又二人。按乐苑用一女童，帽施金铃，抃转有声，其来也於莲花中藏花折而後见，则当以一人为正，今或用五人，与古小异矣。
○白头乌
《三国典略》曰：“侯景篡位，令饰硃雀门，其日有白头乌万计，集于门楼。童谣曰：‘白头乌拂硃雀，还与吴。’”杜工部诗：“长安城头头白乌，夜上延秋门上呼。”盖用其事，以侯景比禄山也。而《千家注》不知引此。
○白莲诗
陆鲁望《白莲诗》：“素花多蒙别艳欺，此花端合在瑶池。无情有恨何人见，月晓风清欲堕时。”观东坡与子帖，则此诗之妙可见。然陆此诗祖李长吉，长吉《咏竹》诗云：“斫取青光写楚辞，腻香春粉黑离离。无情有恨何人见，露压烟笼千万枝。”或疑无情有恨不可咏竹，非也。竹亦自妩媚，孟东野诗云：“竹婵娟，笼晓烟。”左太冲《吴都赋》咏竹云：“婵娟檀栾，玉润碧鲜。”合而观之，始知长吉之诗之工也。
○白乐天酬严给事玉蕊花
“嬴女偷乘凤去时，洞中潜歇弄琼枝。不缘啼鸟春饶舌，青琐仙郎可得知。”此岂老姥能解者。
○白乐天暮江吟
“一道残阳铺水中，半江瑟瑟半江红。可怜九月初三夜，露似真珠月似弓。”诗有丰韵，言残阳铺水，半江之碧，如瑟瑟之色。半江红，日所映也，可谓工致入画。
○司空图论诗
“陈杜滥觞之馀，沈宋始兴之後，杰出於江宁，宏思於李杜，极矣！右丞、苏州趣味澄夐，若清沇之贯达。大历十数公，抑又其次，元白力劲而气孱，乃都市豪估耳。刘公梦得、杨公巨源，亦各有胜。刘德仁时得佳致，亦足涤烦。”又曰：“王右丞韦苏州，澄澹精緻，格在其中，岂妨於遒举哉？贾浪仙诚有警句，观其全篇，意思殊馁，大抵於蹇涩，方可致才，亦为体之不备也。”其论皆是。而推尊右丞、苏州，尤见卓识，宜其一鸣於晚唐也。其文集罕传，余家有之，特标其论诗一节。又有韵语云：“自知非诗，诗未为奇。奇研昏练，爽戛魄凄。神而不知，知而难状。挥之八垠，卷之万象。河浑沇清，放恣从横。涛怒霆蹴，掀鰲倒鲸。镵空擢壁，琤冰掷戟。鼓煦呵春，霞深露滴。邻女自嬉，补袖而舞。色丝屡空，续以麻絇。鼠革丁丁，焮之则穴。蚁聚汲汲，积而隤凸。上有日星，下有《风雅》。历诋自是，非吾心也。”其目曰《诗赋》，首句言“自知非诗”，乃是诗也；谓“未为奇”，乃是奇也。句法亦险怪。胡致堂评其清节高致，为晚唐第一流人物，信矣。图字表圣，避乱居王官谷。
○司空图狂歌
“昨日流莺今日蝉，起来又是夕阳天。六龙飞辔长相窘，何忍临歧更着鞭。”此戒人之嗜欲伤生者也。申包胥曰：“人生实难，有不获其死者乎？”蔡洪曰：“六龙非我马，白晶非我烛。”亦是此意。
○司空图听雨
“半夜思家睡里愁，雨声落落屋檐头。照泥星出依前黑，淹烂庭花不肯休。”古谚云：“乾星照湿土，来日依旧雨。”
○司空图重阳阻雨
“重阳阻雨独衔杯，移得山家菊未开。犹胜登高闲望断，孤烟残照马嘶回。”亦得闭户静中之趣。
○司空图冯燕歌
“魏中义士有冯燕，游侠幽并最少年。避★偶作滑台客，嘶风跃马来翩翩。此时恰遇莺花月，堤上轩车昼不绝。两面高楼笑语声，指点行人情暗结。掷果潘郎谁不慕，硃门别见红妆露。故故推门掩不开，似教欧轧传言语。冯生敲镫袖笼鞭，半拂垂杨半惹烟。树间青鸟知人意，的的心期暗与传。传道张婴偏嗜酒，从此春闺为我有。梁间客燕正相欺，屋上鸣鸠空自斗。婴归醉卧非★汝，岂知负过人怀惧。燕依户扇欲潜逃，巾在枕傍指令取。谁言狼戾心能一作难。忍，待我情深情不隐。回身本为取巾难，倒柄方知授霜刃。冯君拊否则剑即持一作迟。疑，自顾平生心不欺。尔能负彼必相负，假手他人谁在谁。窗间红艳犹可掬，熟视花钿情不足。唯将大义断胸襟，粉颈初回如切玉。凤皇钗碎各分飞，怨魄娇魂何处归？凌波若唤游金谷，羞被捓揄泪满衣。新人藏匿旧人起，白昼喧呼骇邻里。诬执张婴不自明，贵免生前遭拷捶。官将赴市拥红尘，掉臂人来擗看人。传声莫遣有冤滥，盗杀婴家即我身。初闻僚吏翻忧叹，集作忧，疑非。呵叱风狂词不变。缧囚解缚自犹疑，疑是梦中方集作云。脱免。未死劝君莫浪言，临危不顾始知难。已为不平能割爱，更将身命救深冤。白马贤侯贾相公，长悬金帛才雄。拜章朗读集作请赎。冯燕罪，千古三河激义风。黄河东注无时歇，注尽波澜名不灭。为感词人沈下贤，长歌更与分明说。此君精爽知犹在，长与人间留炯戒。铸作金燕香作堆，焚香酹酒听歌来。”《丽情集》作《浓亚之歌》，中亦云“为感词人”云云。下贤，亚之字也。
○古诗二言至十一言
黄帝《弹歌》“断竹，[C08?]木，飞土，逐肉”，二言之始也。《诗颂》“振振鹭，鹭于飞。鼓咽咽，醉言归”，三言之始也。“郁陶乎予心”，“颜厚有忸怩”，五言之始也。《诗雅》“我不敢效我友自逸”，八言之始也。杜诗“男兒生不成名身已老”，九言也。李太白“黄帝铸鼎於荆山炼丹砂，凡砂成骑龙飞上太清家”，十言也。东坡诗“山中故人应有招我归来篇”，十一言也。“我不敢效我友自逸”，亦可作两句，若长吉“酒不到刘伶坟上土”八言，一句浑全。
○古诗
“客从北方来，言欲到交阯。远行无他货，惟有凤皇子。百金我不欲，千金难为市。久在笼中居，羽仪纷不理。放之飞翱翔，何时到故里。”此汉无名氏诗也。以为王羲之，非也。
○又
古诗：“文彩双鸳鸯，裁为合欢被。著以长相思，缘以结不解。”著，昌虑切。郑玄《仪礼注》：“著，充之以絮也。”缘以绢也，郑玄《礼记注》：“缘，饰边也。”长相思，谓以丝缕络绵交互网之，使不断，长相思之义也。结不解，按《说文》结而可解曰纽，结不解曰缔。缔谓以针缕交锁连结，混合其缝，如古人结绸缪，同心制，取结不解之义也。既取其义以著爱而结好，又美其名曰相思，曰不解云。合欢被，宋赵德麟《侯鲭录》有解。会而观之，可见古人咏物托意之工矣。
○古诗十九首拾遗
“闺中有一妇，捣衣寄远人。深夜不安寝，杵声闻四邻。夫婿从军久，别离无冬春。欲寄向何处，边塞多风尘。兰茝徒芬香，无由近君身。”此《古诗十九首》之遗也。锺嵘云“古诗凡四十馀首”，陆机所拟十馀首，至梁昭明选十九首，其馀有见於《乐府》及《玉台新咏》者，若“上山采蘼芜”，“橘柚垂华实”，“红尘蔽天地”，“十五从军征”，“四坐且莫喧”，“悲与亲友别”，“穆穆清风至”，“兰若生春阳”，“步出城东门”，“白杨初生时”，凡十首，皆首尾全。近又阅《类要》及《北堂书钞修文殿御览》会合丛残得此首，其碎句无首尾者，载之於《诗话补遗》。
○古歌铜雀词
“长安震西双员阙，上有一双铜雀宿。一鸣五穀生，再鸣五穀熟。”此诗《文选注》所引有缺字，今考《太平御览》足之。刘禹锡诗：“铜雀应丰年。”
○古诗用古韵
南平王刘铄《过历山湛长史草堂》诗云：“兹山蕴灵诡，凭览趣亦赡。九峰相接连，五渚逆萦浸。层阿疲且引，绝嵓暢方禁。溜泉夏更寒，林交昼长廕。伊予久缁涅，复得味苦淡。愿逐安期生，於焉惬高枕。”“赡”音“慎”，“淡”“枕”与“浸”“廕”，皆相叶为韵，盖用古韵也。又庾信《喜晴应诏》诗云：“御辩诚膺箓，维皇称有建。柏梁骖四马，高陵驰六传。河堤崩故柳，秋水高新堰。王城水斗息，洛浦《河图》献。伏泉还习坎，阴风已回巽。桐枝长旧围，蒲节抽新寸。山薮欣藏疾，幽栖得无闷。有庆兆民同，论年天子万。”亦古韵也。吴才老《韵补》，自谓博极君书，而不引此，何邪？刘铄，字休玄，《文选》载其《拟古》二首，其别诗惟见此首耳。湛长史，名茂之，其《酬休玄》诗云：“闭户守玄漠，无复车马迹。衰废归邱樊，岁寒见松柏。身惭淮阳老，名忝梁园客。习隐非市朝，追赏在山泽。离离插天树，磊磊间云石。将此怡一生，伤哉驹过隙。”六朝诗今罕传，并纪於此。
○古今乐录
宋武帝出游锺山，幸何美人墓，硃硕仙歌曰：“为忆所欢时，缘山破芿荏。山神感侬意，盘石锐峰动。”帝不悦曰：“小人弄我。”时硃子尚亦善歌，复为一曲曰：“暧暧日欲暝，观骑立跺跦。太阳犹尚可，且愿停斯须。”於是并蒙赏。按“荏”音“冗”，盖方言也。
○古行路难
“千门皆闭夜何央，百忧俱集断人肠。探揣箱中取刀尺，拂拭机上断流黄。情人逐情虽可恨，伤畏边远乏衣裳。已缲一茧催衣缕，复扌寿百和熏衣香。犹怅旧时腰大小，不知今日身短长。裲裆双心共一抹，袙衤复两边作八撮。襻带虽安不忍缝，开孔才穿犹未达。胸前却月两相连，本照君心不照天。愿君分明得此意，勿复流荡不如先。含悲蓄怨判不死，封情忍思待明年。”此诗叙寄衣而细微曲折，如出缝妇之口，诗至此可谓细密矣。
○古镜诗
“我有古时镜，初自坏陵得。蛟龙犹泥涂，鬼魅幸月蚀。”无名氏作，见《梁书》。
○古胡无人行
“望胡地，何险侧。断胡头，脯胡臆。”此古词虽不全，然李太白作《胡无人》尾句全效，而注不知引。又郭氏《乐府》亦不载，盖止此四句，而馀亡矣。
○古字窥作闚
古字“窥”作“闚”。《论语》：“闚见室家之好。”《易》“闚观，利女贞。”《史记》：“以管闚天。”《庄》子：“上闚青天。”陆贾《新语》：“楚王作乾谿之台闚天文。”潘岳《闲居赋》：“闚天文之秘奥。”杜诗：“天闚象纬逼”，正用上数语，不识古字者，改为“天阙”。王安石云“天阅”，黄山谷亟赞其是，东坡云：“只是怕他。”
○古书不可妄改
古书不可妄改，聊举二端。如曹子建《名都篇》：“脍鲤臇胎虾，寒鳖炙熊膰。”此旧本也。五臣妄改作“炰鳖”。盖“炰鳖脍鲤”，《毛诗》旧句，浅识者孰不以为“寒”字误而从“炰”字邪？不思“寒”与“炰”字形相远，音呼又别，何得误至於此？《文选》李善注云：“今之时饷谓之寒，盖韩国馔用此法。”《盐铁论》“羊淹鸡寒”，《崔驷传》亦有“鸡寒”，曹植文“寒鸧蒸麑”，刘熙《释名》“韩鸡为正”，古字“寒”与“韩”通也。王维《老将行》“耻令越甲鸣吾君”，此旧本也。近刊本为不知者改作“吴军”，盖“越甲吾君”，似是连对，不思前韵已有“诏书五道出将军”，五言古诗有用重韵，未闻七言有重韵也。维岂谬至此邪！按刘向《说苑》：“越甲至齐，雍门子狄请死之，曰：‘昔者王田於囿，左毂鸣，车右请死之，曰：“吾见其鸣吾君也。”今越甲至，其鸣君，岂左毂之下哉！’”正其事也。见其事与字之所出，始知改者之妄。
○古蜡祝丁零威歌遗句
《礼记蜡祝辞》云：“土反其宅，水归其壑，昆虫无作，草木归其泽。”而蔡邕《独断》又有“丰年若土，岁取千百”。增此二句，义始足。丁零威歌：“城郭是，人民非，何不学仙冢累累？”而《修文御览》所引云：“何不学仙去，空伴冢累累。”增此三字，文义始明，书所以贯乎博考也。
○古赋形容丽情
《九歌》“满堂兮美人，忽独与予兮目成”，宋玉《招魂》“娭光眇视目曾波”，相如赋“色授魂与，心愉於侧”，枚乘《菟园赋》“神连未结，已诺不分”，陶渊明《闲情赋》“瞬美目以流盼，含言笑而不分”，曲尽丽情，深入冶态，裴硎《传奇》，元氏《会真》，又瞠乎其後矣，所谓“词人之赋丽以氵㸒”也。
○古梅
萧东之《古梅》二绝云：“湘妃危立冻蛟背，海月冷挂珊瑚枝。丑怪惊人能妩媚，断魂只有晓寒知。”其二云：“百千年藓着枯树，一两点春供老枝。绝壁笛声那得到，只愁斜日冻蜂知。”甚有风裁。
○汃月朽月
蜀西南多雨，名曰漏天，杜子美诗“鼓角漏天东”，又“径欲诛云师，畴能补天漏”是也。自秋分後遇壬谓之入霑，吴下曰入液。宋黄仁杰《夔州苦雨》诗：“九月不虚为朽月，今年赖得是丰年。”汃音读为怕，平声。《东方传》谐语云：“令壶龃，老析涂。”涂与汃同，注云丈加切，其下解云：“涂者，渐洳径也。”亦雨湿泥泞之义。《尔雅》：“十二月为毕。”涂月汃月之谚虽俗，其音义字形，亦遐而尚矣。
○羊肠熊耳
庾开府诗：“羊肠连九坡，熊耳对双峰。”鲍照诗：“二崤虎口，九折羊肠。”可谓工矣。比之杜工部“高凤聚萤，骥子莺歌”之句，则杜觉偏枯矣。
○行道迟迟
诗“行道迟迟，中心有违”，思致微婉。《紫玉歌》所谓“身远心迩”，《洛神赋》所谓“足往神留”，皆祖其意。
○米元章
米元章之书法，人皆知之，其诗律之妙，人或不尽知也。予爱其《望海楼》一诗云：“云间铁甕近青天，缥缈飞楼百尺连。三峡江声流笔底，六朝帆影落樽前。几番画角催红日，无事沧洲起白烟。忽忆赏心何处是，春风秋月两茫然。”又《咏潮》云：“怒气号声迸海门，州人传是子胥魂。天排云阵千家吼，地拥银山万马奔。势与月轮齐朔望，信如壶漏报朝昏。吴亡越霸成何事，一唱渔歌过远村。”又《垂虹亭》一绝云：“断云一叶洞庭帆，玉破鲈鱼霜破柑。好作新诗继桑苎，垂虹秋色满东南。”
○托物起兴
昔崔延伯每临阵，则令田僧起为《壮士歌》，然後单马入阵，所向无前，至僧起死，则不复能战。宋子京修《唐书》，{难灬}二椽烛，妾媵夹侍，望之如神仙。吴元中居翰苑，每草制诰，则使婢远山磨墨，运笔措词，宛右画，此所谓托物起兴，仗境生法也。
○百东坡
东坡《泛颍》诗：“散为百东坡，顷刻复在兹。”刘须溪谓本《传灯录》，按《传灯录》良价禅师因过水睹影而悟，有偈云：“切忌从他觅，迢迢与我疏。我今独自往，处处得逢渠。渠今正是我，我今不是渠。”
○竹香
杜子美《竹》诗：“雨洗娟娟净，风吹细细香。”李长吉《新笋》诗：“斫取青光写楚词，腻香春粉黑离离。”又昌谷诗：“竹香满凄寂，粉节涂生翠。”竹亦有香，细嗅之乃知。

[book_title]卷四
○竹笋江鱼
杜子美《送人迎养》诗：“青青竹笋迎船出，白白江鱼入馔来。”用孟宗姜诗事。韦苏州《送人省觐》亦云：“沃野收红稻，长江钓白鱼。”又云：“洞庭摘硃果，松江献白鳞。”然杜不如韦多矣，青青字自好，白白近俗，有似兒童“白白一群鹅，被人趕下河”之谣也，岂大家语哉？
○竹枝词
元杨廉夫《竹枝词》，一时和者五十馀人，诗百十馀首。余独爱徐延徽一首云：“习说卢家好莫愁，不知天上有牵牛。賸抛万斛胭脂水，溜向银河一色秋。”
○伏毒寺诗
杜诗：“郑国伏毒寺，潇洒在江心。”刘禹锡诗：“曾作关中客，频经伏毒岩。晴烟沙苑树，晓日渭川帆。”
○帆字音
帆字，符咸切，舟上幔也。又扶泛切，使风也。舟幔则平声，使风则去声，盖动静之异也。刘熙《释名》曰：“随风张幔曰帆。”注去声。《广韵》曰：“张巾风曰帆音与梵同。”《左传宣》十三年注：“拔旆投衡上，使不帆风。”谓车旆之受风，若舟帆之帆风也。舟帆之帆平声，帆风之帆去声。疏云：“帆是扇风之名。“孙绰子曰：”动不中理，若帆舟而无柁。”《南史》：“因风帆上，前後连烟。”《荆州记》云：“宫亭湖庙神能使湖中分风而帆南北。”晋湛方生有《帆入南湖》诗，又有《还都帆》诗，谢灵运有《游赤石进帆海》诗，刘孝威有《帆渡吉阳洲》诗。《选》诗“无因下征帆”；徐陵诗“南茨大麓，北帆清湘”；刘删诗“回舻乘派水，举帆逐分风”；张曲江诗“征鞍税北渚，归帆指南陲”；张燕公诗“离魂似征帆，常往秀飞”；赵冬曦诗“帝城驰梦想，归帆满风飚”；杜诗“浦帆晨初发”；韩退之诗“无因帆江水”；包何诗“锦帆乘风转，金装照地新”；孟浩然诗“岭北回征帆，巴东问故人”；徐安身诗“暮雨衣犹湿，春风帆正开”。近苏州刻孟诗，改“征帆”为“征棹”，何仲默笑曰：“征帆改征棹，锦帆亦改曰锦棹，可乎？”盖浅学妄改，非初误也。
○同能不如独胜
孙位画水，张南本画火，吴道玄画，杨绘塑，陈简斋诗，辛稼轩词，同能不如独胜也。太白见崔颢《黄鹤楼》诗，去而赋《金陵凤凰台》。
○劣唐诗
学诗者动辄言唐诗，便以为好，不思唐人有极恶劣者，如薛逢戎昱，乃盛唐之晚唐。晚唐亦有数等，如罗隐杜荀鹤，晚唐之下者；李山甫卢延逊，又其下下者，望罗杜又不及矣。其诗如“一个祢衡容不得”，又“一领青衫消不得”之句。其他如“我有心中事，不向韦三说。昨夜洛阳城，明月照张八”，又如“饿猫窥鼠穴，饥犬舐鱼砧”，又如“莫将闲话当闲话，往往事从闲话生”，又如“水牛浮鼻渡，沙鸟点头行”，此类皆下净优人口中语，而宋人方采以为诗法，入《全唐诗话》，使观者曰，是亦唐诗之一体也。如今称燕赵多佳人，其间有跛者，眇者，羝氲者，疥且痔者，乃专房龙之曰是变燕赵佳人之一种，可乎？
○多景楼周繇
“盘江上几层，峭壁半垂藤。殿锁南朝像，龛禅外国僧。海涛舂砌槛，山雨洒窗灯。日暮疏钟起，声声彻陵。”又：“每日怜晴眺，闲吟只自娱。山从平地有，水到远天无。老树多封楚，轻烟暗染吴。虽居此廊下，入户亦踟蹰。”此二诗胜张祜《金山》诗，而人罕称之。
○任希古和七月七日临昆明池
“秋风始摇落，秋水正澄鲜。飞眺牵牛渚，激赏镂鲸川。岸珠沦晓魄，池灰敛曙烟。泛槎分写汉，仪星别构天。云光波处动，日影浪中悬。惊鸿结蒲弋，游鲤入庄筌。萍叶疑江上，菱花似镜前。长林代轻幄，细★即芳筵。文华开翠潋，笔海控清涟。不挹兰尊圣，空仰桂舟仙。”此诗工致严密，杜诗“石鲸鳞甲”之句实祖之，结句尤工。
○成文幹中秋月
“王母妆成镜未收，倚阑人在水精楼。笙歌莫占清光尽，留与溪翁下钓舟。”此厌繁华而乐清静之意。郑谷《春草》诗“香轮莫碾青春破，留与游人一醉眠”，亦此意也。
○吕用之
唐吕用之在维扬日，佐高骈专权擅政。有商人刘损妻裴氏，有国色，用之以阴事构取。损愤惋，因成诗三首，曰：“宝钗分股合无缘，鱼在深渊日在天。得意紫鸾休舞镜，断踪青鸟罢衔钱。金杯倾覆难收水，玉轸倾欹嬾续弦。从此蘼芜山下过，只应将泪比流泉。”“鸾辞旧伴知何止，凤得新梧想称心。红粉尚残休{艹幕}々，白云将散信沉沉。已休磨琢投期玉，嬾更经营买笑金。愿作山头似人石，丈夫衣上泪痕深。”“旧尝游处徧寻看，睹物伤情死一般。买笑楼前花已谢，画眉窗下月空残。云归巫峡音容断，路隔星河去住难。莫道诗成无泪下，泪如泉涌亦须乾。”诗成，吟咏不辍。一日晚，见一虬鬓老叟，行步迅疾，眸光射人，揖损曰：“子衷心有何不平之事？”损具对之，叟夜果入用之家，化形於斗拱之上，叱用之曰：“所取刘氏之妻并其宝货，速还之，否则随刃落矣。”用之惊惶，夜遗幹事赍金并裴氏还损，损夜从舟去，虬鬓亦无踪迹。
○吕温题阳人城
“忠驱义感即风雷，谁道南方乏武才。天下起兵诛董卓，长沙子弟最先来。”吕东莱《丽泽编》取此诗。伍子胥兵法云：“天无阴阳，地无险易，人无勇怯。将有智愚，算有多少，政有赏罚。”此言当矣。孔明屯五丈，魏人畏之如虎，所用蜀兵也。虞允文采石之战，殪逆亮於顷刻，所用者吴兵也。
○西郊诗
《韵语阳秋》杜子美《西郊》诗云“无人竞来往”，或云“无人与来往”，或云“无人觉来往”，“竞”“与”皆常谈，“觉”字非子美不能道也，盖炀者辟灶，有道之所惊，舍者争席，隐居者之所贵也。
○西施
刘长卿《题西施障子》曰：“窗风不举袖，但觉罗衣轻。”二语虽太白可颉颃也。
○硃鹭
古乐府有《硃鹭曲》，解云：“因饰鼓以鹭而名曲焉。”又云：“硃鹭咒鼓，飞於云末。”徐陵诗有“枭钟鹭鼓”之句，宋之问诗“稍看硃鹭转，尚识紫骝骄”，皆用此事。盖鹭色本白，汉初有硃鹭之瑞，故以鹭形饰鼓，又以硃鹭名《鼓吹曲》也。梁元帝《放生池碑》云：“元龟夜梦，终见取於宋王。硃鹭晨飞，尚张罗於汉后。”与硃鹭飞云末事相叶，可以互证，补《乐府解题》之缺。
○硃万初墨
元有硃万初，善制墨，纯用松烟，盖取三百年摧朽之馀，精英之不可泯者用之，非常松也。天历乙巳，开奎章阁，拣儒臣亲侍翰墨，荣公存初、康里公子山皆侍阁下，以硃万初所制墨进，大称旨，得禄食艺文馆。虞文靖公赠之诗曰：“霜雪摧残澖壑非，深根千岁斧斤违。寸心不逐飞烟化，还作玄云绕紫微。”盖纪兹事也。又跋其後曰：“近世墨，以油烟易松，姿媚而不深重。万初既以墨显，又得真定刘法造墨法於石刻中，以为刘之精艺深心，尽在於此，必无误後世，因覃思而得之。余尝谓松烟墨深重而不姿媚，油烟墨姿媚而不深重，若以松脂为炬取烟，二者兼之矣。若宋徽宗尝以苏合油搜烟为墨，至金章宗购之，一两墨价黄金一斤，欲仿为之不能，此谓之墨妖可也。”
○硃庆馀仙游寺
“云抱龙堂苏石乾，山遮白日寺门寒。长松瀑布饶奇状，曾有仙人驻鹤看。”末句切题，不然，是寺皆可用。
○硃庆馀闺意上张水部
“洞房昨夜停红烛，待晓堂前拜舅姑。妆罢低声问夫婿，画眉深浅入时无。”诗人多以美人自喻，薛能《吴姬》之诗，亦其一也。宋人诗话云“东坡如毛嫱西子洗妆，与天下妇人斗巧”，亦此意。洪容斋云：“此诗不言美丽，而味其词意，非绝色第一不足以当之。”其评良是。
○硃滔括兵丽情集
硃滔括兵，不择士族，悉令赴军，自阅於球场。有士子容止可观，进趋纯雅。滔问曰：“所业者何？”曰：“学为诗。”曰：“有妻否？”曰：“有。”即令作寄内诗，援笔立成，词曰：“握笔题诗易，荷戈征戍难。惯从鸳被暖，怯向雁门寒。瘦尽宽衣带，啼多渍枕檀。试留青黛着，回日画眉看。”又令代妻作诗答曰：“蓬鬓荆钗世所稀，布裙犹是嫁时衣。胡麻好种无人种，合是归时底不归。”滔遗以束帛，放归。
○硃玄晦真人诗
“郭外西郊柳已芽，中流极目浩无涯。江明白白红红树，春在三三两两家。几度来游同社燕，一樽相属到昏鸦。此邦物色吟几尽，为谢山中好物华。”真迹在内江。
○江淹咏美人春游
“江南二月春，东风转绿苹。不知谁家子，看花桃李津。白雪凝琼貌，明珠点绛脣。行人咸叹息，争拟洛川神。”此诗见《文通外集》。点绛脣，後人以为曲名，以此知是诗脍炙人口久矣。
○江平不流
杜诗“江平不肯流”，意求工而语反拙，所谓凿混沌而画蛇足，必夭性命而失卮酒也。不若李群玉乐府云“人老自多愁，水深难急流”也。又不若巴渝《竹枝词》云：“大河水长漫悠悠，小河水长似箭流。”词愈俗愈工，意愈浅愈深。
○江蒲
《周礼》“汧浦”作“弦浦”。《左传》“萑浦”作“萑蒲”。杜诗：“侧生野岸及江蒲。”江蒲，江浦也。
○江南行
“江烟湿雨鲛绡软，漠漠远山眉黛浅。水国多愁又有情，夜槽压酒银船满。细柳摇烟凝晓空，吴王台榭春梦中。鸳鸯鸂鶒唤不起，平铺渌水眠东风。西陵路远月悄悄，油壁轻车苏小小。”“细柳摇烟”一作“绷丝采怨”。
○江乌海燕
余最爱乐府“桂殿江乌对，彫屏海燕重”之句，不知何人作也。
○江总长安九日诗
“心逐南云逝，身随北雁来。故园篱下菊，今日为谁开。”总为梁人，历梁陈隋至唐贞观中九十馀矣。此诗在唐时作，故编之。
○江总怨诗
“采桑归路河流深，忆昔相期柏树林。奈许新缣伤妾意，无由故剑动君心。”六朝之诗，多是乐府，绝句之体未绝，然高妙奇丽，良不可及。氵斥流而不穷其源，可乎？故特取数首於卷首，庶乎免於卖花担上看桃李之诮矣。古乐府“下山逢故夫”诗曰：“新人工织缣，旧人工织素。”故剑，用干将莫邪雌雄二剑离而复合事。
○沙海
《战国策》“晖台之下，沙海之上”，《九域志》有沙海，孟浩然《和张三自穰县还途中遇雪》诗：“风吹沙海雪，来作柳园春。”正是梁地事。
○冷朝阳送红线酒
“采菱歌怨木兰舟，送客魂销百尺楼。还似宓妃乘雾云，碧天无际水东流。”红线，薛蒿之青衣也。有剑术，夜飞入横海军解围，嵩留之不得，会幕下诗人送之，冷朝阳此诗为冠。酒阑，托以更衣，倏忽不见，亦异哉！
○佛经似诗句
佛经有云：“乐行不如苦住，富客不如苦住，富客不如贫主。”又见《洞山语录》：“破镜不重照，落花难上枝。”绝似唐人乐府也。
○仲尼登泰山
宋景文公《笔记》云：“仲尼登泰山，见七十二家，字各不同。”其事甚新，但未详其所出。
○岑参蔟拍六州歌头
“西去轮台万里馀，也知音信日应疏。陇山鹦鹉能言语，为报家人数寄书。”伊州渭州梁州氐州甘州凉州，谓之六州。宋时大丧以《六州歌头》引之，本朝用《应天长》。
○吹蛊
鲍照《苦热行》：“含沙射流影，吹蛊痛行晖。”南中畜蛊之家，蛊昏夜飞出饮水，光如曳彗，所谓行晖也。《文选》注：“行晖，行旅之晖。”非也。
○近水楼台
范文正公镇钱塘，兵官皆被荐，独巡检苏麟不遇，乃上诗曰：“近水楼台先得月，向阳花木易为春。”公即荐之。
○沐继轩荔枝诗
国朝武将能诗者，洪武中孙炎，其後汤东谷允绩、广帅王一清、定襄郭登，人皆知之。云南都督继轩沐璘，字学皇象，画学米元章，诗学六朝盛唐，以僻远，人罕知之。余尝选其数绝句於《皇明诗抄》，其《咏临安荔枝》长篇云：“建水夫何如，厥土早而热。蛮花开佛桑，候禽罢鶗鴂。莽云覆溟濛，梅雨滋★翳。接地茂缃权，遮空舒黛叶。翠葆霞焜煌，锦幄风掀揭。香麝忌经过，飞★防盗窃。劲雏赤肤脱，肥奢琼穰凸。明珰怪可飧，冰丸讶许啮。真珠堆绿云，瑇瑁乘彩缬。凤爪天下奇，龙牙众中杰。饱食惭素飧，长吟望林樾。”奢，献、歇二音，盛貌，又肥大意。
○耳衣
唐人边塞曲：“金装腰带重，锦缝耳衣寒。”耳衣，今之暖耳也。
○卵色天
唐诗：“残霞蹙水鱼鳞浪，薄日烘云卵色天。”东坡诗：“笑把鸱夷一樽酒，相逢卵色五湖天。”正用其语。《花间词》“一方卵色楚南天”，注以卵为泖，非也。注东坡诗者，亦改卵色为柳色，王龟龄亦不及此邪？
○阮何双
唐诗：“云仍王谢并，风貌阮何双。”《南史》：宋孝武选侍中四人，并以风貌，王彧、谢庄为一双，阮韬、何偃为一双。
○君攸桂楫泛中河
“黄河曲渚通千里，浊水分流引八川。仙槎逐源终未返，苏亭遗迹尚依然。眇眇云根侵远树，苍苍水气合遥天。波影杂霞无定色，湍文触岸不成圆。赤马青龙交出浦，飞云盖海远氵夌烟。莲舟渡沙转不碍，桂翟距浪弱难前。风重金乌翅自转，汀长锦缆影微悬。榜人欲歌先扣枻，津吏犹醉强持船。河堤极望今如此，行杯落叶讵虚传。”此六朝诗也。七言律未成而先有七言排律矣，雄浑工緻，固盛唐老杜之先鞭也。
○余延寿折杨柳
“大道连国门，东西种杨柳。葳蕤君不见，袅弱垂来久。绿枝栖暝禽，雄去雌独吟。馀花怨春尽，微月起秋阴。坐望窗中蝶，起攀枝上叶。好风吹长枝，婀娜何如妾。妾见柳园新，高楼四五春。莫吹胡塞曲，愁杀陇头人。”
○余知古论退之文
唐人余知古与欧阳生论文书云：“韩退之作《原道》，则崔豹《答牛亨书》；作《讳辩》，则张诏《论旧名》；作《毛颖传》，则袁淑《太兰王九锡》；作《送穷文》，则扬子云《逐贫赋》。”
○老泉诗
苏老泉诗：“佳节每从愁里过，壮心偶傍醉中来。”白乐天诗有“百年愁里过，万感醉中来”之句，老泉未必祖袭，盖偶同耳。
○老子论性
文子引《老子》曰：“人生而静，天之性也。感物而动，性之欲也。”汉儒取入《礼记》，遂为经矣。若知其出于老氏，宋儒必洗垢索瘢，曲为讥评，但知其出於经，则护持交赞，此亦矮人之观场也。文如“澹泊明志，宁静致远”，本出於《淮南子》，而诸葛称之。若儒者知其刘安语，将坐睡唾去也。
○狄香
张衡《同声歌》：“洒扫清枕席，鞮芬以狄香。”鞮，履也。狄香，外国之香也。谓以香薰履也。近刻《玉台新咏》及《乐府诗集》改“狄香”作“秋者”，大谬。吴中近日刻古书，妄改例如此，不能一一尽弹正之。
○串
《文选》谢惠连诗：“聊用布亲串。”注：“串，习也。”梁简文诗：“长颦串翠眉。”《南史》：“军人串敢粗食。”
○何兆玉蕊花
“羽车潜下玉龟山，尘世何缘睹蕣颜。惟有多情天上雪，好风吹上绿云鬟。”兆，蜀人。
○吾犹昔人
柳子厚《戏题石门长老东轩》诗曰：“坐来念念非昔人，万徧莲花为谁用？”《法苑珠林》：“梵志出家，白首而归，邻人见之曰：‘昔人尚存乎？’梵志曰：‘吾犹昔人，非昔人也。’”子厚正用此事，而注者不知引。
○坐猿坐莺
杜诗“枫树坐猿深”，又“黄莺并坐交愁湿”，“坐”字奇崛。张说诗：“树坐参猿啸，沙行入鹭群。”前人已云矣。
○估客乐
《估客乐》，齐武帝之所作也。其辞曰：“昔经樊邓役，阻潮梅根渚。感意追往事，意满辞不叙。”阻潮，一本作“假楫”。武帝作此曲，令释宝月被之管弦，帝遂数乘龙舟游江中，以纴越布为帆，绿丝为帆纤，鍮石为篙足。篙傍者，悉着郁林布作淡黄袴，舞此曲，用十六人云。按史称齐武帝节俭，常自言朕治天下十年，当使黄金与土同价，然其从流忘返之奢如此，贻厥孙谋，何怪乎金莲布地也。
○邢象玉古意
“家中新酒熟，园里木初荣。伫杯欲取醉，悒然思友生。忽闻有奇客，何姓复何名？嗜酒陶彭泽，能琴阮步兵。何须问寒暑，迳坐共山亭。举袂袪飞鸟，持巾扫落英。心神无俗累，歌咏有新声。新声是何曲，沧浪之水清。”象玉，初唐人，与王无功为友，此诗脱洒而含古意。
○邵公批语
先太师戊戌试卷，出举子蹊迳之外，考官邵公名晖批云：“奇寓于纯粹之中，巧藏於和易之内。”当时以为名言。後观《龙川集》，乃知是陈同甫作论法也。先辈读书博且精，不似後生之束书不观，游谈无根也，因书之家乘。
○角妓垂螺
张子野词：“垂螺近额，走上红裀初趁拍。”晏小山词：“双螺未学同心绾，已占歌名。月白风清，长倚昭华笛里声。”又云：“红窗碧玉新名旧，犹绾双螺。一寸秋波，千斛明珠觉未多。”“垂螺”“双螺”，盖当时角妓未破瓜时额饰，今搬演淡色，犹有此制。
○吴趋趋非平声
《庄子》有“不任其声而趋举其诗焉”，崔注云：“不任其声，惫也；趋举其诗，无音曲也。”刘会孟曰：“趋者，情惬而词迫也。”与《吴趋》之趋当音七注切。
○吴二娘
吴二娘，杭州名妓也。有《长相思》一词云：“深花枝，浅花枝，深浅花枝相间时，花枝难似伊。巫山高，巫山低，暮雨潇潇郎不归，空房独守时。”白乐天诗：“吴娘暮雨潇潇曲，自别江南久不闻。”又：“夜舞吴娘袖，春歌蛮子词。”自注：“吴二娘歌词有‘暮雨潇潇郎不归’之句。”《绝妙词选》以此为白乐天词，误矣。吴二娘亦杜公之黄四娘也，聊表出之。
○秃节
晁以道家有宋子京手书《杜少陵诗》一卷，“握节汉臣归”乃是“秃节”，“新炊间黄粱”乃是“闻黄粱”。以道跋云：“前辈见书自多，不似晚生但以印本为正也。”慎按：《後汉书张衡传》云：“苏武以秃节效贞。”杜公正用此语，後人不知，改“秃”为“握”。晁以道徒知宋子京之旧本，亦不知秃节之字所出也，况今之浅学乎？
○巫山曲
“下压重泉上千仞，香去结梦西风紧。纵有英灵得往来，猊轭鼯轩亦颠陨。岚光双々雷隐隐，愁为衣裳恨为鬓。莫洒朝行何所之，江边日月情无尽。珠零冷露丹堕枫，细腰长脸愁满宫。人生对面犹异同，何况千岩万壑中。”罗隐诗多鄙俗，此诗不类其平生，见《固陵文类》，其集不收。
○巫峡江陵
盛弘之《荆州记》巫峡江水之迅云：“朝发白帝，暮到江陵，其间千二百里，虽乘奔御风，不以疾也。”杜子美诗：“朝发白帝暮江陵，顷来目击信有徵。”李太白：“朝辞白帝彩云间，千里江陵一日还。两岸猿声啼不尽，扁舟已过万重山。”虽同用盛弘之语，而优劣自别。今人谓李杜不可以优劣论，此语亦太愦愦。白帝至江陵，春水盛时行舟，朝发夕至，云飞乌逝不是过也。太白述之为韵语，惊风寸而泣鬼神矣。太白娶江陵许氏，以江陵为还，盖室家所在。
○回颿挝
《语林》云：“王敦尝坐武昌钓台，闻行船打鼓，嗟称其能。俄而一槌小异，敦以扇柄撞几曰：‘可恨。’时王应侍侧，曰：‘不然，此是回颿挝。’使视之，云船人入夹口。应知鼓又善於敦也。”予旧有《江行》诗云：“回颿移鼓掺，策杖送拏音。”盖用此事，下句用《庄子渔父》事。
○宋人绝句
宋诗信不及唐，然其中岂无可匹体者，在选者之眼力耳。如苏舜钦《吴江》诗：“月从洞庭来，光映寒湖凸。四顾无纤尘，鱼跃明镜裂。”王半山《雨》诗云：“山中十日雨，雨晴门始开。坐看苍苔纹，欲上人衣来。”孔文仲《早行》云：“客行谓已旦，出视见落月。瘦马入荒陂，霜花重如雪。”崔鶠《春日》云：“落日不可尽，丹林紫谷开。明明远色里，历历暝鸦回。”寇平仲《南浦》云：“春风入垂杨，烟波涨南浦。落日动离魂，江花泣微雨。”郭功甫《水车岭》云：“千丈水车岭，悬空九叠屏。北风来不断，六月亦生冰。”苏子由《中秋夕》云：“巧转上人衣，徐行度楼角。河汉冷无云，冥冥独飞鹊。”《旅行》云：“猿狖号枯木，鱼龙泣夜潭。行人已天北，思妇隔江南。”硃文公《雨》诗云：“孤灯耿寒焰，照此一窗幽。卧听檐前雨，浪浪殊未休。”张南轩《题南城》云：“坡头望西山，秋意已如许。云影渡江来，霏霏半空雨。”《东渚》云：“团团陵风桂，宛在水之东。月色穿林影，郤下碧波中。”《丽泽》云：“长吟《伐木诗》，停立以望子。日暮飞鸟归，门前长春水。”《西屿》云：“系舟西岸边，幅巾自来去。岛屿花木深，蝉鸣不知处。”《采菱舟》云：“散策下舸亭，水清鱼可数。郤上采菱舟，乘风过南浦。”五诗有王维辋川遗意，谁谓宋无诗乎？

[book_title]卷五
○何兆章仇公席上咏真珠姬
“神女初离碧玉阶，彤一一作彩。云犹拥牡丹鞋。应知子建怜罗袜，顾步徘徊拾翠钗。”章仇兼琼时为成都节度使。
○宋人论诗
宋人论诗云：“今人论诗，往往要出处，‘关关睢鸠’出在何处？”此语似高而实卑也。何以言之？圣人之心如化工，然後矢口成文，吐辞为经，自圣人以下，必须则古昔，称先王矣。若以无出处之语皆可为诗，则凡道听涂说，街谈巷语，酗徒之骂坐，里媪之詈鸡，皆诗也。亦何必读书哉？此论既立，而村学究从而演之曰：“寻常言语口头话，便是诗家绝妙辞。”噫！《三百篇》中，如《国风》之微婉，二《雅》之委蛇，三《颂》之简奥，岂建党语口头话哉？或举宋人语问予曰：“‘关关睢鸠’，出在何处？”予答曰：“‘在河之洲’，便是出处。”此言虽戏，亦自有理。盖诗之为教，多识於鸟兽草木之名。关关，状鸟之声；睢鸠，举鸟之名。河洲指鸟之地，即是出处也。岂必祖述前言，而後为出处乎？然古诗祖述前言者，亦多矣。如云“先民有言”，又云“人亦有言”，或称“先民有作”，或称“我思古人”。《五子之歌》述皇祖有训，《礼》引逸计称：“昔吾有先正，其言明且清。”《小旻》刺厉王而错举《洪范》之五事，《大东》伤赋敛，而历陈保章之诸星，此即古诗述前言援引典故之实也，岂可谓无出处哉？必以无出处之言为诗，是杜子美所谓伪体也。
○宋人多议论可厌
宋人议论多而成功少，元人评之当矣。且以一事言之。张君房谓艺祖受禅岁在庚申，庚者金也，申亦金位，当为金德。谢绛谓作京于汴，天下中枢，当为土德。程伊川谓唐为土德，故无河患，宋为火德，故多水患。甚矣宋人之饶舌也，其君之厌听也宜哉。
○宋之问嵩山歌
“登天门兮坐盘石之嶙峋，前淙淙兮未半，下漠漠兮无垠。纷窈窕兮岩倚披以鹏翅，洞胶葛兮峰稜层以龙鳞。松移岫转，左变而右易；风生云起，出鬼而入神。吾不知其若此灵怪，愿游杳冥兮见羽人。”重曰：“天门兮穹崇
，回合兮攒丛。松万仞兮拄日，石千寻兮倚空。晚阴兮足风，夕阳兮赩红。试一望兮兑攵魄，况众妙之无穷。下嵩山兮多所思，携佳人兮步迟迟。松间明月常如此，君再游兮复何时。”此诗本集不收，嵩山有石刻，今但传後四句耳。
○宋子虚咏史
宋子虚咏史凡三百馀首，其佳者如《咏甘罗》云：“函谷关中富列倨，黄童亦僭上卿谋。当年园绮犹年少，甘隐商山到白头。”《咏绿珠》云：“红粉捐躯为主家，明珠一斛委泥沙。年年金谷园中燕，衔取香泥葬落花。”《咏张果》云：“沧溟几度见扬尘，曾醉尧家丙子春。近日喜无天使至，蹇驴留得载闲身。”《徐佐卿化鹤》云：“化作辽东羽翼回，适逢沙苑猎弦开。宁知万里青城客，直待他年箭主来。”《咏陆贽》云：“诏下山东感泣来，谪归门巷锁苍苔。奉天以後谁持笔，不用当时陆九才。”《咏宋宫人王婉容》云：“贞烈那堪黠虏求，玉颜甘没塞垣秋。孤坟若上邻青冢，地下昭君见亦羞。”王婉容随徽钦北去，粘罕见之，求为子妇，婉容自刎车中，虏人葬之道旁，可谓英烈矣。
○批颊
唐卢延逊诗：“树上谘诹批颊鸟，窗间壁剥叩头虫。”王半山诗：“翳林窥搏黍，藉草听批颊。”元人《送春》诗：“批颊穿林叫新绿。”韩致光《春恨》诗云：“残梦依依酒力馀，城头批颊伴啼乌。平明乍卷西楼幕，院静初闻放辘轳。”批颊盖鸟名，但不关为何形状耳。或曰即鹎鵊也，催明之鸟，一名夏鸡，俗名隔隥鸡。
○沈君攸薄暮动弦歌
柳谷向晚沉馀日，蕙楼临暝徙斜光。金户半入丛林影，兰径时移落蕊香。丝绳玉壶传绮席，秦筝赵瑟响高堂。舞裙拂履喧珠珮，歌音出扇绕尘梁。云边雪飞弦柱促，留宾但须罗袖长。日暮邀欢恆不倦，处处行乐为时康。
○沈氏竹火笼诗
陈范静妻沈满愿《竹火笼》诗曰：“剖出楚山筠，织成湘水纹。寒消九微火，香传百和薰。氤氲拥翠被，出入随缃裙。徒悲今丽质，岂念昔凌雪。”此诗言外之意，以讽士之以富贵改节者，即孟子所云“乡为身死而不受，今为宫室之美妻妾之奉而为之”者，而含蓄蕴藉如此。“徒悲”“岂念”四字，尤见其意，上薄《风雅》，下掩唐人矣。宋人称李易安“所以嵇中散，至死薄殷周”之句，以为妇人有此大议论，然太浅露。比之沈氏此诗，当在门墙之外矣。
○沈彬吊边人
“杀声沉後野风悲，汉月肮时望不归。白骨已枯沙上草，佳人犹自寄寒衣。”此诗亦陈陶之意，仁人君子观此，何忍开边以流毒万姓乎！
○沈彬入塞诗
唐沈彬有诗二卷，旧藏有之。其《入塞》诗云：“年少辞乡事冠军，戍楼闲上望星文。生希沙漠擒骄虏，死夺河源答圣君。鸢觑败兵眠血草，马惊冤鬼哭愁云。功多地远无人纪，汉阁笙歌日又曛。”此言尽边塞之苦。郭茂倩《乐府》亦载之，而句字不同，其本集所载为胜，特具录之。
○李太白论诗
李太白论诗云：“兴寄深微，五言不如四言，七言又其靡也，况使束於声调俳优哉？”故其赠杜甫诗有“饭颗”之奂，盖讥其拘束也。余观李太白七言律绝少，以此言之，未窥六甲，先制七言者，视此可省矣。
○李太白相逢行
太白《相逢行》云：“朝骑五花马，谒帝出银台。秀色谁家子，云中珠箔开。金鞭遥指点，玉勒乍迟回。夹毂相借问，知从天上来。怜肠愁欲断，斜日复相催。下车何轻盈，飘飘似落梅。娇羞初解佩，语笑共衔杯。衔杯映歌扇，似云月中见。相见不相亲，不如不相见。相见情已深，未语可知心。胡为守空闺，孤眠愁锦衾。锦衾与罗帏，缠绵会有时。春风正澹荡，暮雨来何迟。愿言三青鸟，却寄长相思。光景不待人，须臾发成丝。壮年不行乐，老大徒伤悲。持此道密意，无令旷佳期。”此诗予家藏乐史本最善，今本无“怜肠愁欲断”四句，他句亦不同数字，故备录之。太白号斗酒百篇，而其诗精练若此，所以不可及也。
○李白帖
眉州象耳山有李白留题云：“夜来月下卧醒，花影零乱，满人襟袖，疑如濯魄於冰壶也。李白书。”今有石刻存，又见《甲秀堂帖》。
○李白横江词
“横江馆前津吏迎，向余东指海云生。郎今欲渡缘何事，如此风波不可行。”古乐府《乌栖曲》：“采菱渡头拟黄河，郎今欲渡畏风波。”太白以一句衍作二句，绝妙。
○李陵诗
《修文殿御览》载李陵诗云：“红尘蔽天地，白日何冥冥。微阴盛杀气，凄风从此兴。招摇西北指，天汉东南倾。嗟尔穷庐子，独行如履冰。裋褐中无绪，带断续以绳。写水置瓶中，焉辨淄与渑。巢父不洗耳，後世有何称。”此诗《古文苑》只载首二句，见于《修文殿御览》。锺嵘所谓“惊心动魄，一字千金”，信不诬也。当补入之，以传好古者。
○李育飞骑桥诗
《吴志》孙权征合淝，为魏将张辽所袭，乘骏马，上津桥，板撤丈馀，超度得免，故以名桥。在今庐州境中。诗本逸云，略追记之附於此：“魏人野战如鹰扬，吴人水战如龙骧。气吞魏主惟吴王，建旗敢到新城傍。霸主心当万夫敌，麾下苍黄无羽翼。涂穷事变接短兵，生死之间不容息。马奔津桥桥半撤，光光有声如地裂。蛟骇横飞秋水空，鹗惊径度秋云缺。奋迅金羁汗霑臆，济主艰难天借力。艰难始是报主时，平日主君谁爱惜。”此诗五七岁时先君口授，小子识之。张飞当阳阪，曹操不敢逼，而逍遥津甘宁凌统不能御张辽，则宁统之将略，下张飞远甚矣。
○李益诗
李益集有《乐府杂体》一首云：“蓝叶郁重重，蓝花石榴色。少女归少年，光华自相得。爱如寒炉火，弃若秋风扇。山岳起面前，相看不相见。春至草亦生，谁能无别情。殷勤展心素，见新莫忘故。遥望孟门山，殷勤报君子。既为随阳雁，勿学西流水。”此诗比兴有古乐府之风，唐人鲜及。或云非益诗，乃无名氏代霍小玉寄益之诗也。
○又
尤延之《诗话》云：“《会真记》‘隔墙花影动，疑是玉人来’，本于李益‘开门风动竹，疑是故人来’。”然古乐府“风吹窗帘动，疑是所欢来”，其词乃齐梁人语，又在益先矣。近世刻李益集不见此诗，惟曾慥《诗囿》载其全篇，今录於此：“微风惊暮坐，临牖思悠哉。开门复动竹，疑是故人来。时滴枝上露，稍沾阶下苔。幸当一入幌，为拂绿琴埃。”题云《竹窗闻风寄苗发司空曙》。
○李郢酬王舍人雪中风寄
“三日柴门拥不开，阶庭平满白皑皑。今朝踏作琼瑶迹，为有诗从凤沼来。”後人或妄改“诗从”作“诗仙”，语意索然。
○李郢宿杭州虚白堂
“秋月斜明虚白堂，寒蛩唧唧树苍苍。江风彻晓不得寐，二十五声秋点长。”《唐语林》盛称此诗。
○李贺昌谷北园新笋
“斫取青光写《楚辞》，腻香春粉黑离离。无情有恨何人见，露压烟啼千万枝。”汗青写《楚辞》，既是奇事，腻香春粉，形容竹尤妙。结句以情恨咏竹，似是不类。然观孟郊《竹诗》“婵娟笼晓烟”，竹可言婵娟，情恨亦可言矣，然终不若《咏白莲》之妙。李长吉在前，陆鲁望诗句非相蹈袭，盖著题不得避耳。胜棋所用，败棋之著也，良庖所宰，族庖之刀也，而工拙则相远矣。
○李端古别离诗
李端《古别离》诗云：“水国叶黄时，洞庭霜落夜。行舟闻商贾，宿在枫林下。此地送君还，茫茫似梦间。後期知几日，前路转多艰一作山。巫峡通湘浦，迢迢隔云寸。天晴见海樯，月落闻钟一作津鼓。人老自多愁，水深难急流。清宵歌一曲，白首对汀洲。与君桂阳别，令君岳阳待。後事忽差池，前期日空在。水落雁嗷嗷，洞庭波浪高。远山云似盖，极浦树如毫。朝发能几里，暮来风又起。如何两处愁，皆在孤舟里。昨夜天月明，长川寒且清。菊花开欲尽，荠菜泊来生。下江帆势速，五两遥相逐。欲问去时人，知投何处宿。空冷猿啸时，泣对湘潭竹。”此诗端集不载，古乐府有之，然题曰二首，非也，本一首耳。其诗真景实情，婉转惆怅，求之徐庾之间且罕，况晚唐乎？大历以後，五言古诗可选者，惟端此篇与刘禹锡《捣衣曲》、陆龟蒙“茱萸匣中镜”、温飞卿“悠悠复悠悠”四首耳。
○李耆卿评文
李耆卿评文云：“韩如海，柳如泉，欧如澜，苏如潮。”余谓此评极当，但谓柳如泉未允，易泉以江可也。耆卿名涂，临川人，硃子门人之门人也。所著有《古今文章精义》，与陈骙《文则》识趣相仿佛云。
○李馀寒食诗
“玉轮江上雨丝丝，公子游春醉不知。翦渡归来风正急，水溅鞍帕嫩鹅兒。”元徵之称蜀士李馀刘猛工为新乐府。馀诗传者，仅此二首。
○李馀临邛怨
“藕花衫子柳花裙，多蓍沉香慢火薰。惆怅妆成君不见，空教绿绮伴文君。”李馀，成都人文宗太和八年状元。蜀士在唐居首选者九人，谢洪陈伯玉，内江范金卿，阆州九枢，枢弟尹极，夔州李远，巴州张曙，绵州于环。
○李嘉祐王舍人竹楼
“傲吏身闲笑五侯，西江取竹起高楼。南风不用蒲葵扇，纱帽闲眠对水鸥。”长夏之景，清丽潇洒，读之使人神爽。镜川杨文懿公爱此诗，尝以“对鸥”名其阁，先师李文正公为作赋云。
○李义山萤诗
“水殿风清玉户开，飞光千点去还来。无风无月长门夜，偏到阶前点绿苔。“似是萤谜，不书题可知也。
○李义山柳诗
“曾逐东风拂舞筵，乐游春苑断肠天。如何肯到清秋日，已带斜阳又带蝉。”宋庐陵陈模《诗话》云：”前日春风舞筵，何其富盛，今日斜阳蝉声，何其凄凉，不如望秋先零也。形容先荣後悴之意。“
○李义山景阳井
”景阳宫井剩堪悲，不尽龙鸾誓死期。惆怅吴王宫外水，浊泥犹得葬西施。“观此，西施之沉信矣。杜牧所云逐鸱夷者，安知不谓沉江而殉子胥乎？“鸱革浮胥骸”，亦子胥事也。
○李约观祈雨
“桑条无叶土生烟，箫管迎龙水庙前。硃门几处躭歌舞，犹恨春阴咽管弦。”与聂夷中“二丝五穀”之诗并观，有《三百篇》意。
○抛[A12?]击壤
宋世，寒食有抛[A12?]之戏，兒童飞瓦石之戏，若今之打瓦也。梅都官《禁烟》诗：“窈窕踏歌相把袂，轻浮赌胜各飞[A12?]。”[A12?]，七禾切。或云起於尧民之击壤。
○杜少陵论诗
杜少陵诗曰：”不及前人更勿疑，递相祖述竟先谁。别裁伪体亲《风雅》，转益多师是汝师。“此少陵示後人以学诗之法。前二句，戒後人之愈趋愈下。後二句，勉後人之学乎其上也。盖谓後人不及前人者，以递相祖述，日趋日下也。必也区别裁正浮伪之体，而上亲《风雅》，则诸公之上，转益多师，而汝师端在是矣。此说精妙。杜公复生，必蒙印可，然非予之说也。须溪语罗履泰之说，而予衍之耳。
○杜诗本选
谢定量远诗“离会虽相杂”，杜子美“忽漫相逢是别筵”之句实祖之。颜延年诗“春江壮风涛”，杜子美“春江不可渡，二月已风涛”之句实衍之。故子美谕兒诗曰“熟精《文选》理”。
○杜诗夺胎之妙
陈僧丰盛标《咏水》诗：“舟如空里泛，人似镜中行。”沈佺期《钓竿》篇：“人如天上坐，鱼似镜中悬。”杜诗：“春水船如天上坐，老年花似雾中看。”虽用二子之句，而壮丽倍之，可谓得夺胎之妙矣。
○杜诗步檐字
杜子美诗：“步檐倚杖看牛斗。”檐，古{詹}字。《楚辞大招》：“曲屋步櫩。”《注》：“曲屋，周阁也。步櫩，长砌也。”司马相如赋：“步櫩周流，长途中宿。”“櫩”亦古“{詹}”字也。又梁陆垂《锺山寺》诗：“步檐时中宿，飞阶或上征。”沈氏满愿诗：“步檐随新月，挑灯惜落花。”杜公盖袭用其字，後人不知，妄改作“步蟾”，且前句有“新月”字，而结句又云“步蟾”，复矣。况“步蟾”乃举子坊牌字，杜公诗宁有此恶字耶？甚矣，士俗不可不医也。
○杜诗数目字
“汉宫一百四十五，多下珠帘闭锁窗。何处巢夏将半，茅檐烟寺语双双。”此杜牧《燕子》诗也。“一百四十五”见《文选》注。大抵牧之诗好用数目垛积，如“南朝四百八十寺”、“二十四桥明月夜”、“故乡七十五长亭”是也。
○杜诗与包佶同意
包佶诗“波影倒江枫”，与杜诗“石出倒听枫叶下”同意，二句并工，未易优劣也。
○杜诗左担之句
杜子美《愁坐》诗曰：“高斋常见野，愁坐更临门。十月山寒重，孤城水气昏。葭萌氐种回，左担犬戎存。终日忧奔走，归期未敢论。”葭萌左担，皆地名也。葭萌人知之，左担人罕知也。注者不知，或改作“武担”，又改作“立担”，皆可笑。按《太平御览》引李克蜀记云：“蜀山自绵谷葭萌道径险窄，北来担负者不知不容易肩，谓之左担道。”又李公胤《益州记》云：“阴平县有左肩道，其路至险，自北来者，担在左肩，不得度右肩。”常璩《南中志》云：“自僰道至硃提，有水步道九道，有黑水及羊官水道，度三津，至险难行，故行者谣曰：‘楢溪赤水，盘蛇七曲。盘羊乌栊，气与天通。庲降贾子，左担七里。’又有牛叩头、马搏坂，其险如此。”据此三书，左担道有三，绵谷一也，阴平二也，硃提三也，义则一而已。硃提今之乌撒，云贵往来之西路也。
○杜诗野艇字
杜诗古本“野艇恰受两三人”，浅者不知“艇”字有平音，乃妄改作“航”字，以便於读，谬矣。古乐府云：“沿江有百丈，一濡多一艇。上水郎担篙，何时至江陵。”艇音廷，杜诗盖用此音也。故曰：胸中无国子监，不可读杜诗。彼胸中无杜学，乃欲订改杜诗乎？
○杜诗讹字
《燕子》诗“穿花落水益沾巾”，范德机善本作“帖本”。“一笑正坠双飞翼”，黄山谷云“一笑”俗作“一箭”，非。“纷纷戏蝶过闲幔”，张文潜本作“开幔”。
○杜诗天棘
杜诗：“江莲摇白羽，天棘蔓青丝。”郑樵云：“天棘，柳也。”此无所据，杜撰欺人耳。且柳可言丝，祇在初春，若茶瓜留客之日，江莲白羽之辰，必是深夏，柳已老叶浓阴，不可方言丝矣。若夫蔓云者，可方言兔丝、王瓜，不可言柳。此俗所易知，天棘非柳明矣。按《本草索隐》云：“天门冬，在东岳名氵㸒羊藿，在南岳名百部，在西岳名管松，在北岳名颠棘。”颠与天，声相近而互名也。此解近之。
○杜工部荔枝诗
杜子美诗：“侧生野岸及江蒲，不熟丹宫满玉壶。云壑布衣鲐背死，劳生害马翠眉须。”杜公此诗，盖纪明皇为贵妃取荔枝事也。其用“侧生”字，盖为瘦文隐语，以避时忌，《春秋》定哀多微辞之意，非如西昆用僻事也。末二句盖昌黎感二鸟之意，言布衣抱道，有老死云壑而不徵者，乃劳生害马以给翠眉之须，何为者耶？其旨可谓隐而彰矣。山谷谓“云壑布衣”，指後汉临武长唐羌谏止荔枝貣者，此俗所谓厚皮馒头，夹纸灯笼矣。山谷尚如此，又何以责黄鹤蔡梦弼辈乎？
○杜鹃花
“蜀国曾闻子规鸟，定量城还见杜鹃花。一叫一回肠一断，三春三月忆三巴。”此太白寓宣州怀西蜀故乡之诗也。在白为蜀人，见於《刘全白志铭》、《曾南丰集序》、魏杨遂《故宅祠记》及自叙书，不一而足，此诗又一证也。近日吾乡一士夫，为山东人作诗序，云太白非蜀人，乃山东人也。余以前所引证诘之，答曰：“且谄山东人，祈绰楔赀，何暇核实。”
○杜审言诗
杜审言《早春游望》诗，《唐诗三体》选为第一首是也。首句“独有宦游人”，第七句“忽闻歌古调”，妙在“独有”“忽闻”四虚字。《文选》殷仲文诗“独有清秋日”，审言祖之，盖虽二字，亦不苟也。诗家言子美无一字无来处，其祖家法也。
○杜逸诗
《合璧事类》载杜工部诗云：“三月雪连夜，未应伤物华。只缘春欲尽，留着伴梨花。”此诗旧集不载。又：“寒食少天气，春风多柳花。”又：“小桃知客意，春尽始开花。”则今之全集遗逸多矣。
○杜牧柳诗
“嫩树新开翠影齐，倚风情态被春迷。依依故国樊川恨，半掩村桥半拂溪。”杜牧之，樊川人，集名《樊川集》。
○杜牧池州别孟迟先辈
“昔子来陵阳，时常苦炎热。寺楼最褰轩，坐见飞鸟没。一樽中夜酒，半破前峰月。烟院松飘萧，风廊竹交戛。好鸟响丁丁，小溪光汃汃。离袖飐应劳，恨粉啼还咽。慵忧长者来，病怯长术喝。呼兒旋供衫，走门空踏袜。手把一枝物，桂花香带雪。喜极至无言，笑馀翻不悦。人生直作百岁翁，亦是万古一瞬中。我欲东召龙伯翁，水尽到底看海空。酌君一杯酒，与君狂且歌。离别岂足更关意，衰老相随可奈何。”二诗奇崛，而用韵古，旧见石刻，多磨灭，节而书之。
○杜牧诗
“尽道青山归去好，青山能有几人归。”比之“林下何曾见一人”之句，殊有含蓄。
○杜牧连上闻胡笳
“何处吹笳薄暮天，塞垣高鸟没狼烟。游人一听头先白，苏武争禁十九年。”苏武之苦节如此，而归来只为典属国，汉之寡恩，霍光之罪也。王维诗：“苏武才为典属国，节旄空尽海西头。”
○杜牧登乐游原
“长空澹澹没孤鸿，万古消沉在此中。看取汉家何事业，五陵无树起秋风。”此诗诸家皆选，而首句误作“孤鸟没”，不成句，今据善本正之。
○杜牧之律诗至晚唐，李义山而下，惟杜牧之为最。宋人评其诗豪而艳，宕而丽，於律诗中特寓拗峭，以矫时弊，信然。
○牧之屏风美人
屏风周昉画纤腰，岁久丹青色渐凋。斜倚玉窗鸾发女，拂尘犹自妒娇娆。
○杜常华清宫
“行尽江南数十程，晓星残月入华清。朝元阁上西风急，都入长杨作雨声。”宋周伯弜《唐诗三体》以此首为压卷第一。诗话云：“杜常方泽姓名不显，而诗句惊人如此。”按杜常乃宋人，杜太后之侄，《宋史文苑》有传。孙公《谈圃》亦以为宋人。《范蜀公文集》有《笏记》一卷，纪时贤姓名，而杜常在其列，下注“诗学”二字，其为宋人无疑，周伯弜误矣，然诗极佳。“晓星”，今本作“晓风”，重下句“西风”字，或改作“晓乘”，亦不佳。余见宋敏求《长安志》，乃是“星”字。敏求又云：“长杨非宫名，朝元阁去长杨五百馀里，此乃风入长杨树叶似雨声也。”深得作者之意。此诗姓名时代误，“晓风”字误，“长杨”意误，特为正之。
○社南社北
韦述《开元谱》云：“倡优之人取媚酒食，居於社南者，呼之谓社南氏，居於北者，呼之谓社北氏。”杜子美诗“社南社北皆春水”，正用此事，後人不知，乃改“社”作“舍”。
○门外猧兒
“门外猧兒吠，知是萧郎至。刬袜下香阶，冤家今夜醉。扶得入罗帏，不肯脱罗衣。醉则从他醉，犹胜独睡时。”此唐人小辞。前辈言，观此可知诗法，或以问子苍，曰：“只是转折多。”盖八句而四转折也。
○姑苏台
“无端春色上苏台，郁郁芊芊草不开。无风自偃君知否，西子裙裾拂过来。”此初唐人诗也。白乐天诗“草绿裙腰一道斜”，祖其意也。

[book_title]卷六
○忠简武穆诗名
宗岳二公，以忠节战功冠於南宋，戎马倥偬，笔砚想无暇也。余尝见宗忠简石刻《华阴dao》二绝云：“烟遮晃白初疑雪，日映斓斑卻是花。马渡急流行小崦，柳丝如织映人家。”又云：“菅茅作屋几家居，云碓风帘路不纡。坡侧杏花溪畔柳，分明摩诘《辋川图》。”岳公《湖南僧寺》诗有“潭水寒生月，松风夜带秋”之句，唐之名家，不过如此。呜呼，二公其可谓全才乎！
○两女郎诗
女郎李月素《赠情人》诗云：“感郎千金意，含娇抱郎宿。试作帐中音，羞开灯前目。”张碧兰《寄阮郎》云：“君似洛阳花，妾似武昌柳。两地惜春风，何时一携手。”真花月之妖也。
○雨粟鬼哭
王充尝辩雨粟鬼哭之妄云：“《河图洛书》，圣明之瑞应也。仓颉之制文字，天地之出图书，何非何恶，而令天雨粟鬼夜哭哉！使天地鬼神，恶人有书，则其出图书非也。”此乃正论。《汉书纬书》又云：“兔夜哭，谓忧其毫将为笔也。”堪一笑。
○含笑花谜
施宜生《含笑花》诗：“百步清香透玉肌，满堂皓齿围明眉。褰帷跛客相迎处，射雉春风得意时。”
○京师易春晚
杜审言诗：“始出凤凰池，京师易春晚。”奇句也。盖言繁华之地，流景易迈。李颀诗：“好在长安行乐地，空令岁月易蹉跎。”亦此意耳。近刻本改作“阳春晚”，非也。
○轧轧鸦
杜牧《登九峰楼》诗：“白头搔杀倚柱遍，归棹何时轧轧鸦。”轧轧鸦，棹声也。按《樊川集》，“归棹”句实作“归棹何时闻轧鸦。”
○咄唶歌
“枣下何纂纂，荣华各有时。枣初欲赤时，人从四方来。枣适今日罄，谁当仰视之。”“咄唶”，《晋书》作“咄嗟”。《鲁灵光殿赋》作“窋咤”。
○河州王司马诗
司马王公竑，陕西河州人。其直节英名，人皆知之，而不知其文藻也。余同年太史玉垒王公元正，为余诵其八诗，今记其五：《回澜阁》云：“不成亭馆不成楼，矮屋重棚立水头。非拟金梁横巨海，也为砥柱屹中流。座中爽气消三伏，槛外飞湍肃九秋。几度登临仰前哲，昌黎古作邈难俦。”《醒心亭》云：“鉴池池上结茅亭，卸却烦襟任独醒。云影散来无外物，天光澄处是虚灵。青青草色开窗见，飒飒松声隔座听。尘虑不干真境绝，焚香兀坐理《黄庭》。”《秋香径》云：“归老溪园径未荒，径边黄菊有馀芳。芒鞋踏处濡朝露，藜杖携来带晚香。清景且宜供笑傲，高年何必问行藏。渊明把酒来篱下，我亦随缘醉此傍。”《丹霞坞》云：“不学逋仙学董仙，杏花开徧石墙边。浑疑日下朝云界，半是人间也老天。晚景催人虽潦倒，春光在眼且留连。村翁携酒来相访，憩此徜徉共醉眠。”《水竹居》云：“水绕柴门竹绕阑，归来寓此足盘桓。一溪冰玉涵春意，万个琅玕耐岁寒。对景只求诗兴好，临流肯放酒杯乾。衰迟幸入康庄境，一任红尘蜀道难。”王公诗，人罕传，今特录之。
○芳梅诗
“新岁芳梅树，繁苞四面同。春风吹渐落，一夜几枝空。小妇今如此，长城恨不穷。莫将辽海雪，来比後庭中。”此刘方平《梅花》诗也。既不用事，又不拘对偶，而工緻天然，虽太白未易先後也。《梅花》诗被宋人作坏，令人见梅枝条可憎，而香影无味，安得诵此诗及梁元帝徐陵阴铿江总诸咏，一洗梅花之辱乎？
○岳阳楼诗
余昔过岳阳楼，见一诗云：“楼上元龙气不除，湖中范蠡意何如。西风万里一黄鹄，秋水半江双白鱼。鼓瑟至今悲二女，沉沙何处吊三闾。朗吟仙子无人识，骑鹤吹箫上碧虚。”乃视其姓名，则元人张翔，字雄飞，不知何地人也。雄飞在元不著诗名，然此诗实可传。同时虞伯生范德机皆有岳阳楼诗，远不及也，故特表出之。
○明驼使
《木兰辞》：“愿借明驼千里足，送兒还故乡。”今本或改“明”作“鸣”，非也。驼卧，腹不帖地，屈足漏明，则走千里，故曰明驼。唐制，驿置有明驼使，非边塞军机，不得擅发。杨妃私发明驼使赐安禄山荔枝，见小说。
○明月可中
刘禹锡《生公讲堂》诗：“高坐寂寥尘漠漠，一方明月可中庭。”山谷须溪皆称其“可”字之妙。按《佛祖统纪》载宋文帝大会沙门，亲御地筵，食至良久，众疑日过中，僧律不当食。帝曰：“始可中耳。”生公乃曰：“白日丽天，天言可中，何得非中。”遂举箸而食。禹锡用“可中”字本此，盖即以生公事咏生公堂，非杜撰也。彼言白日可中，变言明月可中，尤见其妙。
○采莲曲
“锦带杂花钿，罗衣垂绿川。问子今何去，出采江南莲。辽西三千里，欲寄无因缘。愿君早旋反，及此荷花鲜。”八句不对，太白浩然皆有此体。
○芬月
沈佺期诗“芬月期来过”，又称“芳月”。
○妖浮
羊孚曰：“吴声妖而浮。”
○所钦《韵语阳秋》
嵇康《赠弟秀才》四言诗云“感悟驰情，思我所钦”，则以所钦为弟。陆机《赠从兄车骑》诗云“寤寐靡安豫，愿言思所钦”，则以所钦为兄。又《赠冯罴》诗云“慷慨为谁感，愿言怀所钦”，则以所钦为友。
○青精饭
杜诗：“岂无青精饭，使我颜色好。”青精饭，一名南天烛，又曰墨饭草，以其可染黑饭也，道家谓之青精饭，故《仙经》云“服草木之正，气与神通。食青烛之津，命不复陨”，谓此也。
○青楼曲
“白马金鞍从武皇，旌旗十万宿长杨。楼头小妇鸣筝坐，遥见飞尘入建章。”此咏游侠恩幸，有如此之夫，有如此之妇，含讽感时，意在言表。
○青岚帚
陈陶《咏竹》诗：“青岚帚亚思君祖，绿润偏多忆蔡邕。”陈张君祖《竹赋》：“青岚运帚，碧空扫烟。”蔡邕《竹赞》云：“绿润碧鲜，绀文紫钱。”
○长安贫兒镂臂文
“昔日已前家未贫，苦将钱物结交亲。如今失路寻知己，行尽关山无一人。”镂臂，或谓之劄青，狭斜游人与倡狎多为此态。
○长颈高结
韩文《石鼎联句序》：“长颈高结，喉中作楚语。”结字断句，结音髻，义亦同。《西汉书》“髻”皆作“结”，文公正用此，今多作“结喉”，误矣。且“中作楚语”，成何文理。
○长河既已萦
《古文苑》王融《游仙》诗：“长河既已萦，层山方可砺。”“萦”今本误作“荣”，解者遂谬云荣如草木之荣华，犹言海变桑田，可笑。不思萦，萦带也。带河砺山眼前事，何必远引。
○妾鱼
古者一国嫁女，同姓二国媵之。《仪礼》有媵爵，谓先饮一爵，後二爵从之也。《楚辞》“鱼鳞鳞兮媵予”，江海间有鱼，游民三，如媵随妻先一後二，人号为婢妾鱼。唐诗：“江鱼群从称妻妾，塞雁联行号弟兄。”
○弦超赠神女诗
“今日何日辰良，今夕何夕夜长。琅疏琼牖沿房，中有美女齐姜。参差匏管笙簧，歌声含宫反商。萧晖窈窕芬芳，明灯朗炬煌煌。卸巾解珮褫裳，愿言与了偕臧。”此诗甚佳而罕传，余尝选古今六言诗，刻忆成，偶遇此诗，谩记於此。
○帛道猷诗
晋世释子帛道猷，有《陵峰采药》诗曰：“连峰数千里，修林带平津。茅茨隐不见。鸡鸣知有人。”此四句古今绝唱也，有石刻在沃州岩。按《弘明集》亦载此诗，本八句，其後四句不称，独刻此四句，道猷自删之耶，抑别有高人定之耶？宋秦少游诗：“菰蒲深处疑无地，忽有人家笑语声。”道潜诗：“隔林仿佛闻机杼，知有人家在翠微。”虽祖道猷语意而不及。庚溪作诗话，谓少游道潜比道猷尤为精练，所谓“苏烘壤以充帏，谓申椒其不芳”也。
○阿亸回
太白诗“羌笛横吹《阿亸回》”，番曲名。张祜集有《阿滥堆》，盖飞禽名，明皇御玉笛采其声翻为曲子，即此也。番人无字，止以声传，故随中国所书，人各不同耳，难以意求也。
○泥人娇
俗谓柔言索物曰泥，乃计切，谚所谓软缠也。杜子美诗“忽忽穷愁泥杀人”，元微之《忆内》诗“顾我无衣搜画匣，泥他沽酒拔金钗”，《非烟传》诗曰“郎心应以琴心怨，脉脉春情更泥谁”，杨乘诗“昼泥琴声夜泥书”，元邓文原《赠妓》诗“银灯影里泥人娇”，柳耆卿词“泥欢邀宠最难禁”。字又作讠尼，《花间集》“黄莺娇啭讠尼芳妍”，又“记得泥人微敛黛”。字又作妮，王通叟诗“十三妮子绿窗中”，今山东目婢曰小妮子，其语亦古矣。
○松下
古人诗句，不知其用意用事，妄改一字，便不佳。孟蜀牛峤《杨柳枝词》：“吴王宫里色偏深，一簇烟条万缕金。不分钱唐苏小小，引郎松下结同心。”按古乐府《小小歌》有云：“妾乘油壁车，郎乘青骢马。何处结同心，西陵松柏下。”牛诗用此意咏柳而贬松，唐人所谓尊题格也。後人改“松下”作“枝下”，语意索然矣。
○周舍还田舍诗
“旧游久已倦，归来多暇日。未凿武陵嵓，先开仲长室。松篁日月长，蓬麻岁时密。心存野人趣，贵使容吾膝。况兹薄春晴，高秋正萧瑟。”真得田家之意。
○周焘诗
周焘有《观天竺寺激水》诗云：“拳石耆婆色两青，竹龙驱水转山鸣。夜深不见跳珠碎，疑是檐间滴雨声。”
○武后如意曲
“看硃成碧思纷纷，憔悴支离为忆君。不信比来长下泪，开箱验取石榴裙。”张君房《脞说》云：“千金公主进洛阳男子，氵㸒毒异常，武后爱幸之，改明年为如意元年。是年，氵㸒毒男子亦以情殚疾死，後思之作此曲，被于管弦。呜呼，武后之氵㸒虐极矣！杀唐子孙殆尽。其後武三思之乱，武氏无少长，皆诛斩绝焉。虽武攸绪之贤，而不能免也。使其不入宫闱，恣其情Q欲Y於北里教坊，岂不为才色一名伎，与刘采春薛洪度相辉映乎？”鲁三江《咏史》诗云：“唐代宗风本杂夷，周家又见结龙漦。不如放配河间传，免使摧残仙李枝。”
○武侯祠诗
正德戊寅，予访余方池编修于武侯祠，见壁间有诗云：“剑江春水绿沄沄，五丈原头日又曛。旧业未能归後主，大星先已落前军。南阳祠宇空秋草，西蜀关山阳隔暮云。正统不慙传万古，莫将成败论三分。”後有题云：“此诗始终皆武侯事，子美或未过之。”方池不以为然。予曰：“此亦微显阐幽，不随人观场者也，惜不知其名氏。”
○坡诗
东坡“春事阑珊芳草歇”，或疑“歇”字似趁韵，非也。唐刘瑶诗“瑶草歇芳心耿耿”，传奇女郎王真诗“燕折莺离芳草歇”，皆有出处，一字不苟如此。谢康乐“芳草今未歇”。
○坡诗月明看露上
苏东坡诗八首，大率皆田中语，其第四首云“种稻清明前，乐事我能数。毛空暗春泽，针水闻好语。分秧及初夏，渐喜风叶举。月明看露上，一一珠垂缕。秋来霜穗重，颠倒相撑拄。但闻畦垅间，蚱蜢如风雨。新舂便入甑，玉粒照筐筥”云云。此诗叙田家自清明至成熟，曲尽其趣。注未能尽发其妙，今补之於後。“渐喜风叶举”，秧初立苗後，得风则长。《吕氏春秋》所谓“禾心中央，疏为冷风”是也。“月明看露上”，农夫云秧苗得露，皆先润其根。由根上节至叶，稍垂一点，月明窥见其上。洪舜俞《平斋集》有《魏城晚凉倚窗观稼》二绝云：”晚风不动稻苗平，叶叶头边沆瀣明。井养不穷功用在，谁将易象细推评。”其二云：“飞明一点上苗端，难作建党露雨看。碧眼道人参解得，黄河夜半氵斥昆湍。”以此补坡诗注，真妙也。此事奇，坡诗咏之奇，《平斋》二诗注之又奇，特表出之。
○宗懔荆州泊
“南楼西下时，月里闻来棹。桂水舳舻回，荆州津济闹。移帷向星汉，引带思容貌。今夜一江人，惟应妾身觉。”有《国风》之意，怨而不怒，艳而不氵㸒。
○宗懔春望
“日暮春台望，徙倚爱馀光。都尉新移枣，司空始种杨。一枝犹桂馥，十步有兰香。望望无萱草，沉忧竟不忘。”此诗用事奇崛工緻。汉人尹都尉著书，名《种杨法》，中有云“枣鼠耳，槐兔目”之语。《淮南子》：“二月之官司空，其树杨。”用事颇僻，故须略释。枣杨桂兰，所见也，兴也。萱草，所怀也，比也。八句之中，草木居其五焉，在後人不胜其堆垛矣。用之不觉者，以意胜也。与顾野王《芳树》诗相似。
○昔昔盐
梁乐府《夜夜曲》，或名《昔昔盐》，昔即夜也。《列子》：“昔昔梦为君。”盐亦曲之别名。
○波漂菰米
客有见予拈“波漂菰米”之句而问曰：“杜诗此首中四句，亦有所本乎？”予曰：“有本，但变化之极其妙耳。”隋任希古《昆明池应制》诗曰：“回眺牵牛渚，激赏镂鲸川。”便见太平宴乐气象。今一变云：“织女机丝虚夜月，石鲸鳞甲动秋风。”读之则荒烟野草之悲见於言外矣。《西京杂记》云：“太液池中有雕菰，紫箨绿节，凫雏雁子，唼喋其间。”《三黄旧图》云：“宫人泛舟采莲，为巴人棹歌。”便见人物游嬉，宫沼富贵。今一变云：“波漂菰米沉云黑，露冷莲房坠粉红。”读之则菰米不收而任其沉，莲房不采而任其坠，兵戈乱离之状具见矣。杜诗之妙，在翻古语，《千家注》无有引此者，虽万家注何用哉？因悟杜诗之妙。如此四句，直上与《三百篇》“牂羊羵者，三星在罶”同，比之晚唐“乱杀平人不怕天”、“抽旗乱插死人堆”，岂但天壤之隔。
○孟浩然诗句
孟集有“到得重阳日，还来就菊花”之句，刻本脱一“就”字，有拟补者，或作“醉”，或作“赏”，或作“泛”，或作“对”，皆不同，後得善本是“就”字，乃知其妙。唐诗亦有之，崔颢“玉壶清酒就君家”，李郢诗：“闻说故园香稻熟，片帆归去就鲈鱼。”杜工部诗题有《秋日泛江就黄家亭子》。而古乐府冯子都诗有“就我求清酒，青丝系玉壶。就我求珍肴，金盘鲙鲤鱼”，则前人已道破矣。
○孟东野感怀
“晨登洛阳陌，目极天茫茫。君物归大化，六龙颓西羌。豺狼日已多，草木日已霜。饥年无遗粟，众鸟去空场。路傍谁家子，白首离故乡。含酸望松柏，仰面诉穹苍。去去勿复道，苦饥离故乡。”此诗似阮嗣宗。
○孟迟旅望阐幽
“青山历历水悠悠，望远伤离独倚楼。日暮风吹官渡柳，白鸦飞出古城头。”此诗题又作“芜城”，或作“孟简”，未知孰是。
○金雌诗
晋末桓玄之乱，有《金雌诗谶》曰：“云出而雨渐欲举，短如之何乃相阻。交哉乱也当何所，惟有隐岩植禾黍，西南之朋困桓父。”雨云者，“玄”字也。短者，祚短也。盖桓玄灭亡之兆。又云：“大火有心水抱之，悠悠百年是其时。”火，宋之分野；水，宋之德也。金雌不知何语，亦如赤伏符之类耳。後考《隋书》《经籍志》郭文著《金雄记》《金雌诗》。
○金山寺诗
“灵山一峰秀，岌然殊众山。盘根大江底，插影浮云间。雷霆常间作，风雨时往还。象外悬清景，千载长跻攀。”此唐人韩垂《题金山寺》诗也，当为第一。张祜诗虽佳，而结句“终晶醉醺醺”，已入“张打油，胡钉铰”矣。
○金鱼金龟
佩鱼，始于唐永徽二年，以鲤为李也。武后天授元年，改佩龟，以玄武为龟也。杜诗“金鱼换酒来”，盖开元中复佩鱼也。李白《忆贺知章》诗“金龟换酒处”，盖白弱冠遇贺知章，尚在中宗朝，未改武后之制。
○金人咏物诗
《中州集》金羽士王予可《咏西瓜》云：“一片冷沉潭底月，半湾斜卷陇头云。”孙铎《咏玉簪花》云：“披拂西风如有待，徘徊凉月更多情。”郑子聃《咏酴醿》诗云：“玉斧无人解修月，珠裙有意欲留仙。”皆极体物之工。
○金潾
张籍《蛮中》诗：“铜柱南边毒草春，行人几日到金潾。”金潾，交阯地名，《水经注》所谓“金潾清渚”也。今刻本作“麟”，非。
○季札墓碑
陶潜《季札赞》曰：“夫人戾止，爰诏作铭。”谓题季子有《吴延陵君碑》也。此可证其为古无疑。秦观疑其出于唐人，未考《陶集》乎？
○季随
萧颖士《蒙山》诗：“予尚捐俗纷，季随蹑遐轨。”季随即周八士中一人也。蒙山有季随隐迹事，未知所出，亦奇闻也。
○东坡评陶诗
陶诗质而实绮，癯而实腴。
○东坡梅诗
禅宗公布古唐僧《古梅》诗云：“雪虐风饕水浸根，石边尚有古苔痕。天公未肯随寒暑，又孽清香与返魂。”东坡《梅花》诗：“蕙死兰枯菊已摧，返魂香八陇头梅。”正用此事，而注者亦不之知也。
○东山李白
杜子美诗：“近来海内为长句，汝与东山李白好。”流俗本妄改作“山东李白”。按乐史序《李白集》云：“白客游天下，以声妓自随，效谢安石风流，自号东山，时人遂以东山李白称之。”子美诗句，正因其自号而称之耳，流俗不知而妄改。近世作《大明一统志》，遂以李白入山东人物类，而引杜诗为证，近於郢书燕说矣。噫，寡陋一至此哉！
○东阁官梅
杜工部《和裴迪登州东亭送客逢早梅相忆见寄》诗云：“东阁官梅动诗兴，还如何逊在扬州。”按逊传无扬州事，而逊集亦无《扬州梅花诗》，但有《早梅》诗云：“菟园标节序，惊时最是梅。衔霜当路发，映雪凝寒开。枝横却月观，花绕凌风台。应知早飘落，故逐上春来。”杜公以裴迪逢早梅而作诗，故用何逊比之。又以却月凌风，皆扬州台观名耳。所谓东阁官梅者，乃新津之地也，非扬州有东阁也。宋世有妄人，假东坡名作杜诗注一卷刻之，一时争尚杜诗，而坡公名重天下，人争传之，而不知其伪也。其注此诗云：“逊作扬州法曹，廨舍有梅一株，逊吟咏其下。後居洛思之，因请再任，及抵扬州，梅花盛开，相对知识化终日。”按何逊未尝为扬州法曹，是时南北分裂，逊为梁臣，何得复居洛阳？洛阳乃魏地也，既居魏，何得又请再任，请於梁乎？请於魏乎？其说之脱空无稽如此，略晓史册者，知其伪矣。近日邵文庄宝乃手抄其注，入杜诗七言律刻行，岂不误後学耶？伪苏注之谬，宋世洪容斋严沧浪，刘须溪父子，马端临《经籍考》，皆力辨其谬，而文章钜公如邵文庄者，乃独信之，亦尺有所短也。伪苏注中，如谓“不分桃花红胜锦”为李夫人之语，“十年厌见旋旗红”为四皓语，皆架空妄说，如妄人风汉之言，然犹借古人名也。又谓碧山学士为梁章褒，又“昏黑应须到上头”为隋常琮语，并人名亦杜撰之。又妄撰景差五言律一联，尤可笑。苏李始有五言古诗，而楚襄王时乃有五言律乎？其人信白丁也。而读者不之悟，其奈之何！
○东丹王千角鹿图
辽太祖阿保机二子，长曰突欲，《辽史》名倍。次曰尧骨。後改名德光。唐明宗天成元年丙戊，辽主灭渤海，渤海，北海之地，今哈密扶馀也。中国之沧州景州名渤海者，盖侨称以张休盛。改为东丹国，以倍为东丹王。其後述律后立次子德光，东丹王曰：“我其危哉，不如适他国以成泰伯之名。”遂立石海上，刻诗曰：“小山压大山，大山全无力。羞见故乡人，从此投外国。”遂越海归中国，唐明宗长兴六年也。明宗赐予甚厚，赐姓李，名赞华，以庄宗妃夏氏妻之，拜怀化军节度使。东丹王有文才，博古今，其泛海归华，载书数千卷，尤好画。世传东丹王《千角鹿图》，李伯时临之，董北苑有跋，《宣和画谱》列其目焉。东丹王事见《辽志》及《宣和画谱》、董逌画跋、陈桎《通鉴续编》梓之以便览考。
○亚枝花
白居易集有“亚枝”，谓临水低枝也。孟东野诗：“南浦桃花亚水红，水边柳絮由春风。”白诗又云“亚竹乱藤多照岸”，亦佳句也。
○桂子
刘绩《霏雪录》载杭州灵隐寺月中坠桂子事，似涉怪异。余按《本草图经》云：“江东诸处多于衢路间拾得桂子，破之辛香，古老相传，是月中下也。”不知当地何以独无焉，宁非月路耶！馀杭灵隐寺僧云种得一株，近代诗人多所论述。《汉武洞冥记》云有远飞鸡，朝往夕还。常衔桂实，归于南土，所以北方无之。南方月路，固宜有也。月路之说尤怪异，漫志之。白乐天诗：“偃蹇月中桂，结根依青天。天风绕月起，吹子下人间。”自注云：“杭州天竺寺有月中桂子。”
○洞宫
仙传燕昭王得洞光之珠以饰宫，王母三其地，名曰洞宫。刘沧有《宿洞》诗：“沐发清斋宿洞宫。”又唐人称道院曰洞宫，杨巨源诗：“洞宫曾向龙连宿，云径应从鸟外还。”
○珊瑚钩诗话
张表臣云：“刺美风化，缓而不迫，谓之风。采摭事物，摛华布体，谓之赋。推明政治，庄语得失，谓之雅。形容盛德，扬励休功，谓之公布。幽忧愤悱，寓之比兴，谓之骚。感触事物，托於文章，谓之辞。程事较功，考实定名，谓之铭。援古刺今，箴戒得失，谓之箴。猗裁迁抑，以扬永言，谓之歌。非鼓非钟，徒歌谓之谣。步骤驰，骋，斐然成章，谓之行。品秩先後而推之，谓之引。声音杂比，高下短长，谓之曲。吁嗟慨叹，悲忧深思，谓之吟。吟咏性情，总合而言志，谓之诗。苏李而上，高古简淡，谓之古。沈宋而下，法律精切，谓之律。”此诗之语众体也。
○侯夫人梅诗
侯夫人《看梅》诗云：“砌雪无消日，卷帘时自颦。庭梅对我有娇意，先露枝头一点春。香清寒艳好，谁惜是天真。玉梅谢後青阳至，散与君芳自在春。”亦是一体。
○星桥
苏味道诗“星桥铁锁开”，本陈张正见诗“天路横秋水，星桥转夜流”之句。
○津阳门诗全见《诗林振秀》。
曾子固云：“白乐天《长恨歌》，元微之《连昌宫词》，郑嵎《津阳门》诗，皆以韵语纪常事。”郑嵎诗世多不传，余因子固言，访求得之。其诗长句七言，凡一千四百字，一百韵，止以门题为名，其实叙开元陈迹也。其叙五王游猎云：“五王扈游夹城路，转声校猎渭水湄。或作”滨“，误。彫弓绣纬不知数，翻身灭没皆蛾
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:32:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>