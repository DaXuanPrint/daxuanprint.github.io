<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="苍梧词,苍梧词全文在线阅读,苍梧词全文在线下载,大玄古籍书库">
<meta name="description" content="词集。清董元恺(?—1687)撰。一卷。元恺字舜民,江南武进(今属江苏)人。顺治举人。怀才不遇,复遭诖误,侘傺不自得。故激昂慷慨,悉寓于词。此集成于康熙二十六年(1687),为作者去世前手订。前有陈维崧、尤侗、陈玉㻣三序。全集收词六百九十一首,为清初词坛高产作家。其小令清新隽永。感慨深沉,风格豪放,有个人身世之慨,又有南宋辛词遗风。作者写扬州,“御苑莺花,官河杨柳,无端一望深秋”,写黄河,“天下滔滔皆是也,浊浪自天而下。万里奔腾倒海,。昆仑中泻”;写凤凰山“堪伤。北寻南渡,黄沙漠漠,白塔茫茫。铁弩烟销,听">
<title>苍梧词_董元恺_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">苍梧词</span> <br/>
          作者： <span class="inputVal" id="bkauthor">董元恺</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]74654</span> <br/>
          说明： <span class="inputVal" id="bkdec">词集。清董元恺(?—1687)撰。一卷。元恺字舜民,江南武进(今属江苏)人。顺治举人。怀才不遇,复遭诖误,侘傺不自得。故激昂慷慨,悉寓于词。此集成于康熙二十六年(1687),为作者去世前手订。前有陈维崧、尤侗、陈玉㻣三序。全集收词六百九十一首,为清初词坛高产作家。其小令清新隽永。感慨深沉,风格豪放,有个人身世之慨,又有南宋辛词遗风。作者写扬州,“御苑莺花,官河杨柳,无端一望深秋”,写黄河,“天下滔滔皆是也,浊浪自天而下。万里奔腾倒海, 昆仑中泻”;写凤凰山“堪伤。北寻南渡,黄沙漠漠,白塔茫茫。铁弩烟销,听潮声,犹咽钱塘。”充满古今兴亡之叹和一腔愤懑。在近七百首词中,虽词作题材多样,风格上杂糅历代名家影响,而豪放不羁为其主要特色,且多有警句佳篇,为清代词坛重要一家。有《清名家词》本。另有《广川词录》本,作十二卷。</span> <br/>
          封面： <span class="inputVal" id="bkimg">Z_20853.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]苍梧词
[book_author]董元恺
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]74654
[book_dec]词集。清董元恺(?—1687)撰。一卷。元恺字舜民,江南武进(今属江苏)人。顺治举人。怀才不遇,复遭诖误,侘傺不自得。故激昂慷慨,悉寓于词。此集成于康熙二十六年(1687),为作者去世前手订。前有陈维崧、尤侗、陈玉㻣三序。全集收词六百九十一首,为清初词坛高产作家。其小令清新隽永。感慨深沉,风格豪放,有个人身世之慨,又有南宋辛词遗风。作者写扬州,“御苑莺花,官河杨柳,无端一望深秋”,写黄河,“天下滔滔皆是也,浊浪自天而下。万里奔腾倒海, 昆仑中泻”;写凤凰山“堪伤。北寻南渡,黄沙漠漠,白塔茫茫。铁弩烟销,听潮声,犹咽钱塘。”充满古今兴亡之叹和一腔愤懑。在近七百首词中,虽词作题材多样,风格上杂糅历代名家影响,而豪放不羁为其主要特色,且多有警句佳篇,为清代词坛重要一家。有《清名家词》本。另有《广川词录》本,作十二卷。
[book_img]Z_20853.jpg


[book_title]苍梧词
十六字令·咏烛
红烛双流泪影深。休便剪，留取照郎心。
闲中好·别意
1·闲中好。别意生庭草。含泪向窗纱。残痕照落花。
2·闲中好。春信吹芳草。裙带绿于烟。东风又几年。
明月斜·夜坐
篆烟红，泪花绿。银汉迢迢堕入怀，黄河万里响心曲。
南歌子·闺怨
1·侬取冰为枕，侬持蘗作衾。一夜苦寒侵。五更天欲曙，涕淫淫。
2·郎似江边水，侬如江上花。花落水无涯。东风吹欲起，逐风斜。
三台令·洞庭杂兴
1·万顷平湖似镜，千峰列嶂如环。处处倪迂范缓，家家雾髻云鬟。
2·策杖丹梯翠巘，肩舆绿意红情。籍草争来献茗，提壶忽地听莺。
3·幽是包山林屋，高为飘渺仙峰。揽胜石公石姆，探奇大龙小龙。
4·锦泛千层桃浪，光摇万树梨花。树树红飞白雪，层层碧映朱霞。
5·销夏山林城市，中春剖橘搓橙。一叶舟浮个个，前帆阁带盈盈。
6·宅有鸱彝少伯，巷传甪里先生。山果赧颜可摘，湖鱼缩项旋烹。
7·日落山空响梵，风来树杪生涛。一卷洞中周易，三杯醉后离骚。
摘得新·闺思
烛灭时。思郎泪暗垂。相思谁与共，月明知。月明照出相思字，是郎诗。
前调·咏玉簪花
白玉簪，瑶池月影临。搔头斜照水，鬓云侵。阿谁不放愁心展，正多心。
花非花·古意
1·黄檗篱，合欢树。树成蹊，篱当户。侬身不共合欢时，侬心偏见生离苦。
2·柳缄愁，蕉结恨。恨千条，愁一寸。郎行终日无舒时，郎来一夜都开尽。
前调·咏韭
舍东畦，霜后圃。比青篘，舒翠缕。知君昨夜故人来，为我殷勤剪春雨。
南歌子·闺绣
螺笔描新样，金针倚绣床。深情却悔绣鸳鸯。绣出无情蛱蝶，又成双。
前调·别况
泪落吹成絮，愁多乱似丝。偎人刚道莫相思。却是相思此夜，起头时。
前调·闺夜
绛蜡啼千箸，冰蚕搅万丝。空房香烬欲消时。冷暖争如宝鸭，腹中知。
荷叶杯·闺夜
捲起一帘清景。孤影。小胆怯空庭。乱竹萧萧响画屏。听么听。听么听。
望江南·啜茶十咏
1·茶坞胜，阳羡郁层峦。月峡涧流生雀舌，石岩雾晓出龙团。仙掌片峰寒。
2·茶笋别，罗岕胜乌程。庙后结花垂绿脚，渚前分露种红英。秀色带烟轻。
3·茶籯满，叶叶占先春。翠霭撷齐双鬓冷，青丝笼就两枪新。衣惹暗香尘。
4·茶舍小，石径卧云斜。斑驳苔生青嶂影，婆娑树老绿阴遮。竹里看煎茶。
5·茶灶冷，溪鸟逐烟光。瑟瑟波沉霞脚碎，轻轻色泛乳花香。翠釜合先尝。
6·茶焙暖，沆瀣碧波融。编竹候随文武火，开缄叶里建城笼。一纸隔春风。
7·茶泉沸，第二擅中泠。旋沫翻成鱼眼动，腾波声作老龙听。涧底觅樵青。
8·茶瓯洁，碧碗醉春醪。翠影香浮卢氏碗，素瓷圆胜谢家窑。丝柳拂长条。
9·茶品绝，缀玉复含珠。三十绫文酬博士，两篇《茶录》问君谟。疏月下庭梧。
10·茶候静，帘卷日初长。片甲味分蝉翼薄，丹丘阴益簟纹凉。应唤醒羲皇。
前调·红桥春游词
1·红桥好，联骑出城闉。映日游丝萦曲径，扑天飞絮惹香尘。胜地占芳辰。
2·虹桥好，挈伴踏青游。紫陌骄嘶金勒马，碧波斜蘸绿杨楼。高会尽风流。
3·虹桥好，潋滟画栏明。曲折湘文摇簟縠，玲珑梵字漾帘旌。高下渌波平。
4·虹桥好，万树带垂杨。新笋穿泥云覆屋，疏篱列障竹为墙。魂断旧雷塘。
5·虹桥好，摇曳酒旗红。小立垂丝人语细，低回促坐笑声浓。莫放绿樽空。
6·红桥好，野店擅行厨。细切银丝盐下豉，新调玉鱠笋如酥。餔醊足欢呼。
7·虹桥好，画舫树中移。万缕轻黄珠户映，半篙柔绿绣帘垂。春昼日迟迟。
8·虹桥好，听曲和鸾箫。舞榭丝牵傀儡动，兰舟风送管弦遥。翠袖暗相招。
9·虹桥好，绕径印苍苔。纨扇慢摇遮鬓影，玉纤小摘落青梅。伫立共徘徊。
10·虹桥好，懊恼是言归。好鸟啼春相唤住，浓花对酒欲争飞。客思正依依。
前调·青墩初夏词
1·青墩好，别业号苍梧。万树浓荫含雾雨，满园空翠映菰蒲。一幅辋川图。
2·青墩好，四面一溪遥。丝缕风垂青捲幔，玻瓈水涨绿平桥。楼阁晕春潮。
3·青墩好，一苇放中流。星渚频移天上坐，岸花飞送镜中游。诗酒任沉浮。
4·青墩好，乐事胜花朝。旁舍煆泥载茉莉，小鬟敲竹护樱桃。长日侭逍遥。
5·青墩好，曲院扇和风。玫瑰斜簪云鬓紫，蔷薇高架锦屏红。裁剪夺天工。
6·青墩好，绝胜浣花溪。绕砌翅翻蝴蝶舞，映山血染杜鹃啼。烟景忽凄迷。
7·青墩好，趺坐荫休篁。种擅乌椑收柿叶，丝牵青蔓种菱塘。拂袖满幽香。
8·青墩好，杖履入平芜。旧雨一枝鸠唤妇，新巢千尺鹤将雏。相劝倒琼苏。
9·青墩好，对景且衔杯。粉节新涂抽紫箨，红盐初下摘青梅。怀抱一时开。
10·青墩好，荇藻积空明。跃入锦鳞堪上箸，网来文雉足调羹。肠断一声莺。
潇湘神·四女祠
四女祠。四女祠。白髮红颜未嫁时。但使宁亲成孝子，不愁天下少男儿。
2·杨柳枝。杨柳枝。碧瓦飘风散雨丝。一树棠梨春社后，千年留得几行诗。
捣练子·和内寄原韵
1·愁脉脉，水盈盈。握手临歧无限情。揾着啼痕双袖泪，笑从花里送郎行。
2·江树隔，岭云开。历尽东风未遣回。惆怅五更孤枕上，与卿刚在梦中来。
3·消永夜，剔残缸。暖语分明向绮窗。留得别时千点泪，罗衣犹未浣春江。
字字双·欢情
一枝容膝安复安。金风玉露寒复寒。连呼侬字欢复欢。欢情如月看复看。
忆王孙·江上
一江江水阅兴亡。花月春江事渺茫。江上风吹雁两行。泪沾裳。江北江南总断肠。
前调·小鬟捧茶
二泉初汲碾旗枪。火沸松声路沁香。郑重双鬟手自将。敢先尝。春风滋味怯萧郎。
一叶落·秋忆
一叶落。伤漂泊。寸心万里阑干角。天边望断鸿，枝头问灵鹊。问灵鹊。几度浑如昨。
转应曲·送别
相送。相送。门外远钟残梦。千山万水郎程。一夜五更月明。明月。明月。偏是照人离别。
前调·春闺
双燕。双燕。春色衔来一片。爱伊画阁多情。打散枝头晓莺。莺晓。莺晓。又听子规啼早。
如梦令·梦后
枝上啼鹃如诉。唤起离愁无数。曲径古云深，隔岸梦中来路。回顾。回顾。月约花阴西度。
前调·闺情，和李易安韵
忽地披衣起坐。梦也分明真个。梦后更凄凉，生怕梦来难躲。无那。无那。守着影儿伴我。
前调·闺别，和王修微韵
半枕别时残梦。一纸离愁新咏。昨夜月明中，几处小桥霜冻。相送。相送。泪湿轻衫寒重。
归自谣·归梦
东风急。携手罗帏情脉脉。分明悄语莺花夕。
梦回依旧关山隔。空相忆。春云遮断春归迹。
望江怨·闺怨
春云晚。妾泪朝朝长在眼。影动湘裙展。平湖绿水明如剪。难消遣。一夜正愁深，东风忽吹浅。
定西番·春暮，集唐词
隐映画屏开处，莺对语，蝶飞狂。惜韶光。罗袂从风轻举，波影满池塘。高捲水晶帘额，衬斜阳。
长相思·闺忆
1·梅花风。楝花风。二十四番花信风。花开花落中。
吴江东。楚江东。潮落春江东复东。春魂一点通。
2·晓云峰。暮云峰。郎处云深第几峰。愁来簇两峰。
水连空。月横空。刚得相逢总是空。相逢怕梦中。
相见欢·鸳鸯
珍禽两两回翔。狎芳塘。惹得多情儿女，绣罗裳。
嗔伊并，惊伊散，忽分行。刚到荷花深处，又双双。
望梅花·岭南至日，梅花盛开
何事粤东无雪。万树垂垂先白。一线初添疏影夕。零乱冷烟残月。瘐岭经年驿使隔。谁寄江南消息。
醉太平·旧游
红楼卧游。青楼梦游。旧游重倚楼头。捲东风上钩。
春山欲浮。秋波欲流。妆成春影横秋。对花枝坐愁。
前调·花间
花奴雁奴。花姑鼠姑。花间鸟唤提壶。倩花间酒沽。
龙刍鹿庐。麟符象弧。酣来斫地歌呼。识人间故吾。
前调·钱歌
1·榆钱绿钱。苔钱碧钱。圆如锦石青钱。弄芙蕖小钱。
流钱雨钱。连钱影钱。小斋夜落金钱。值东风几钱。
2·郑钱沉钱。缗钱侧钱。诗书争似囊钱。看空囊一钱。
床头百钱。杖头百钱。张公万选青钱。选刘公大钱。
薄命女·有约
花阴悄。罗袜潜移芳径小。惊起枝头鸟。
几遍画栏闲倚，无数心烟空袅。只恐星光天欲晓。旋把灯吹了。
前调·夜听捣衣声
声凄切。一派清砧愁欲绝。万户秋光滴。
远如繁筝响急，近似寒蛩低咽。梦断玉关无信息。思妇心偏结。
生查子·闺怨
送郎上车轮，车远郎亦远。愿作车后尘，处处随郎转。
郎行辙不归，妾泪不离眼。看取眼泪痕，与辙谁深浅。
前调·闺情，集唐诗
1·欲试一寸心，试妾与君泪。寄向故园流，空望去时水。
不消出门行，想君发扬子。错认几人船，日暮情何已。
2·应为别离多，愁眠罗帐晓。是妾断肠时，谁知妾怀抱。
娇郎痴若云，夜夜梦中到。春意罢帘栊，暗飞萤自照。
3·悲妾似花身，能得几时好。空将泪见花，花落知多少。
不复理残机，织锦心草草。频放剪刀声，双眉灯下扫。
醉公子·闺情，集唐诗
1·独坐裁新锦。天寒剪刀冷。方觉泪难裁。丹心一寸灰。
晓卧半床月。月落子规歇。归在落花前。春风正可怜。
2·破得东风恨。畏人相借问。还恐是愁中。银床一半空。
倘随明月去。月满门前路。犹有万重思。归心梦独知。
3·落花相与恨。即是春风尽。不敢怨春风。细看枝上红。
遥将一点泪。两处滴池水。池水晓来深。长悬零落心。
4·袅袅城边柳。骀荡郎知否。争取最长条。相思一水遥。
相思杳如梦。莫引西风动。剪蜡泪争流。残灯照卧幽。
春光好·过沉香亭址
荒亭北，夕阳空。晚烟笼。倾国名花何处，只春风。
自是羽衣尘土，采苹休怨楼东。一样梨花寒食夜，翠微中。
蝴蝶儿·本意，和唐人张泌韵
蝴蝶儿。绣窗时。怪他轻薄上郎衣。停针试觑伊。
且把罗巾扑，休教捉对飞。褪残香粉画臙脂。依然双翅垂。
昭君怨·昭君塞外命重制琵琶，曰浑不似
莫谓汉宫人巧。便有琵琶难肖。毳帐草萧萧。梦魂遥。
薄命玉容如此。值得一声情死。边月下祈连。影堪怜。
太平时·闺怨
宝瑟凄凉怨岁华。倚窗纱。个侬生性似杨花。逐风斜。
忽听一声啼杜宇，自嗟呀。年年啼罢不还家。只天涯。
抛球乐·美人蹴鞠
香阁妆成约伴来。斜穿鞠域映楼台。红巾吹向红帮乱，波影轻摇鬓影开。猛被檀奴觑，潜匿花阴去不回。
女冠子·登穹窿山，赠施鍊师
穹窿飘渺。碧海三山瑶草。剑光寒。玉斧滋晴露，琼花护醮坛。
灵随龙竹引，香逐凤箫残。隐现金天掌，是毫端。
前调·闺人礼佛
宝莲幢畔。清晓纤纤频盥。到香台。唵叭随烟结，菩提带树开。
粉痕侵贝叶，心字印炉灰。更把鹦哥教，念如来。
醉花间·即事，拟毛文锡体
休相近。还相近。相近低声问。昨夜梦中人，暗送横波认。
情多不讳痴，爱极翻成恨。来朝怕别离，又把啼痕揾。
前调·密怨
莫相怨。频相见。相见何曾怨。一见一回眸，羞眤旁人面。
波澜任枕衾，猜妒真欢恋。懊恼是春风，郎处春风便。
点绛唇·春归
杜宇年年，声声只唤春归去。春归何处。且把帘垂住。
帘捲东风，春竟穿帘去。留难住。放春归去。来岁春来处。
前调·闺人语燕，和李清照韵
燕子双双，阿谁系得红丝缕。妆台衔去。落尽香泥雨。
好向郎边，细语相思绪。归来处。潇湘烟水，珍重江南路。
湿罗衣·雨中度茗岭
盘盘石磴插天高。茫茫嶂海波涛。雾合芒鞋，云生缊袍。
奔流飞涧千条。响层霄。光摇绿篠，香清紫笋（茶名），翠影迢遥。
浣溪沙·春闺（回文）
莺语听残春院晴。屏云倚其晚寒凝。黛痕愁入远峰青。
庭满落花香寂寂，声和玉漏夜清清。轻红拂萝晓来醒。
前调·回前调
醒来晓梦拂红轻。清清夜漏玉和声。寂寂香花落满庭。
青峰远入愁痕黛，凝寒晚共倚云屏。晴院春残听语莺。
前调·春闺，集唐词
绮陌春深翠袖香。水纹簟冷画屏凉。月窗花径梦悠飏。
将见客时微掩敛，几回拼却又思量。此情谁会倚斜阳。
菩萨蛮·闺情，集唐诗
闲倚绣帘吹柳絮。已成残梦随君去。明月为谁圆。情教细语传。
春风别有意。凭添两行泪。怅望此何时。衹应君自知。
卜算子·秋闺，集唐诗
花点石榴裙，虫响灯光薄。心怯空房不忍归，风动秋千索。
望月想蛾眉，菊露凄罗幕。几度金刀试剪裁，红泪双双落。
减字木兰花·浴温泉
1·九龙汤沸。范阳水设鱼龙戏。洗罢奚儿。翻作奚儿洗马池。
仓皇西幸。马嵬坡下长生竟。河水汤汤。南内无人有寿王。
2·夜深清影。芳草不生泉欲冷。绣岭花开。尽逐东流去不回。
梨园按曲。羯鼓声中鼙鼓蹙。红粉成灰。村笛还吹阿滥堆。
巫山一段云·悼友
雨洒空床笛，风号败壁琴。泉台一别信沉沉。肠断到而今。
把酒魂应绝，题诗涕不禁。孤灯悄向梦中寻。路隔小窗阴。
诉衷情·金陵春望
孝陵衰草下牛羊。春风绕建康。一片降帆过眼，短笛倚斜阳。
君莫问，石头冈。寝园荒。铁锁沉沉，金凫寂寂，玉树茫茫。
丑奴儿令·别情
匆匆帘影惊分处，蓦别萧郎。自别萧郎。风雨忧愁一半妨。
从今谙禁愁滋味，总不思量。却又思量。日日车轮更转肠。
前调·美人对镜
我似个人伊似我，伊自知愁。我更多愁。两颊啼痕一处留。
春来总与伊同瘦，伊在眉头。我在心头。一点横波两处流。
谒金门·湖舫同内泛雨
烟舫织。荡破满湖轻碧。一片楼台空翠滴。两峰连树失。
帘外荷香堪裛。槛底鱼游争识。钗漾菱花鬟影湿。镜里随风入。
好事近·薰笼
数缕气氤氲，微透玲珑湘竹。小玉频添鹊脑，比衔花箫局。
半薰绣幔半笼裙，侭放馀烟续。一任帘前被底，长共香奁宿。
柳含烟·至日韶阳见柳
韶阳柳，季冬时。摇曳青青如许，添来宫线织成丝。舞腰肢。
寒塘绿映春波晓。镇日黛眉颦笑。不吹风雪却吹烟。曲江边。
好时光·杨妃山茶
一捻指痕轻染，千片汗色微销。乍醒沉香亭上梦，芳魂带叶飘。
照耀临池处，恍上马映多娇。疑向三郎语，时作舞纤腰。
一落索·咏风鸢
鸷鸟凭空而起。云霄堪致。青春一线上青天，禁得无声堕地。
怪底轻狂可喜。欲飞还止。十年前事忆儿童，此日依然故纸。
忆秦娥·湖楼和内
妆楼悄。锦塘风送闻啼鸟。闻啼鸟。湖光如梦，乱云缭绕。
六桥裙带飘芳草。两峰高画春山小。春山小。珠帘初捲，画船多少。
前调·不归
伤心极。年年惯作天涯客。天涯客。留他不住，送他不得。
不如归去啼声咽。不归休记归时节。归时节。未容言语，又成离别。
更漏子·寄忆
旧愁人，新愁月。同是黄昏时节。人不见，月偏明。除非倩梦寻。
寒衾拥。愁难送。不到四更无梦。莲漏滴，乳鸦啼。梦儿能几时。
前调·闺情，集唐词
1·雨初晴，帘半捲。迭损罗衣金线。绡幌碧，粉屏空。灯花结碎红。
思无穷，情未了。一炷后庭香袅。春如剪，雨如丝。风摇夜合枝。
2·绣帘垂，幽沼渌。倚遍阑干几曲。苹叶软，草烟低。绿窗残梦迷。
玉纤轻，凤箫歇。梦觉半床残月。兰烛灺，柳条空。此情千万重。
3·晚妆残，春态浅。远岫参差迷眼。千万恨，在心头。秋波横欲流。
燕双双，人悄悄。残月光沉树杪。烟雾冷，画屏幽。吴山点点愁。
本帖地址：★http://www.daxuan.com★[复制地址]上一主题：深受武则天器重的宰相－－－狄仁杰下一主题：什么是“害群之马”[楼主][2楼]作者:一斛浊酒发表时间:2013/01/1714:42[加为好友][发送消息][个人空间]回复修改来源删除
清名家词之二十二董元恺《苍梧词》(二）
清平乐·端午闺中词健人
1·缕丝裁绢。小小人名健。但得一心常缱绻。两好时时对面。
临风故作娉婷。看花想像仪形。任取钗横鬓乱，年年祝向芳龄。
2·茧虎
冰蚕细茧。纤手亲裁剪。刻画爪牙眉与眼。一笑从风细转。
有时綵笔描真。何须插艾为人。飘向玉钗头上，儿童竞取相亲。
3·长命缕
谁能续命。五色交相映。浪说辟兵还压胜。茧馆珠囊堪赠。
不须绕户高悬。料应妆臂同缠。愿取一丝一岁，与郎情绪绵绵。
4·辟兵符
心前笑抚。神印穿金缕。销得五兵刚二五。好共钗头艾虎。
依依插鬓宜春。翩翩佩带宜人。全仗赤符厮守，不教胆怯空庭。
5·绫包角黍
萦丝楚粽。巧借针神缝。杂俎轻镂花影动。却比菰蒲郑重。
陋他九子殊名。随他百索殊形。好是餐他秀色，鬓边袅袅婷婷。
6·菖蒲葫芦
花阴午直。旋把菖蒲刻。依样雕锼纤指劈。细认灵根九节。
五丝擷向霓裳。一樽醉泛瑶觞。共喜兰汤浴罢，携来倍觉芬芳。
误佳期·湖楼月夜，和龚芝麓先生韵
月色初穿帘幕。掩映玉人绰约。满身花影倩扶持，几处清砧作。
香销玉臂寒，雾冷金钗落。醉擘银筝信手弹，一曲秋云薄。
相思引·烧香曲
暖语红窗体自芬，笑添沉水更氤氲。语香花气，常共夜深闻。
一缕轻烟遮不住，剪来银叶衬还薰。炙成心字，双守鹊炉温。
忆少年·春闺
春尘如雨，春风如醉，春光如梦。春花独对也，只春波微动。
剪破春阴春色好，更春情落红催送。萋萋春草碧，恰补春愁空。
荆州亭·登望湖亭
咫尺烟云万状。摇曳帆樯百丈。放眼是江南，隔断一湖波浪。
碧浸芙蓉春涨。白映楚天空漾。愿借马当风，安稳行人无恙。
眉峰碧·画眉
早展菱花待。昨试轻螺在。盈盈斜印两春山，恰与秋波厮对。
深浅还应配。浓淡都堪爱。不知何处送愁来，蛾弯两笔愁难载。
阮郎归·窗前
簸钱年纪只些些。垂鬟鬓未鸦。别来几度海桐花。窗前细认他。
奁镜畔，绣帘遮。妆成覆额纱。一枝春色落谁家。眉边散晓霞。
画堂春·蝴蝶花
春烟春雨染浓芳。丝丝绣出春光。映阶碧草学轻狂。舞遍东墙。
栩栩欲迷庄子，翩翩胜搨滕王。穿花潜入此花藏。细认钗梁。
前调·十姊妹
天然一色绮罗丛。妆成并倚东风。秦姨总与虢姨同。玉质烟笼。
馥馥幽香密蕊，姗姗淡白轻红。相携竞入翠薇宫。不妒芳容。
前调·荷花蔷薇
东风无力锦屏遮。依稀露软烟斜。繁华满径拂窗纱。翠剪明霞。
高处牵衣欲语，低边弄影交加。一帘月色浸荷花。绿水人家。
玉连环·夜落金钱
银屏碧锁空云叆。金绯绚彩。豫州赌胜掷红幺，试比青蚨几倍。
纤手折来相对。五铢堪爱。秋光也自到贫家，一线斜阳难卖。
海棠春·闺词，和王阮亭先生韵晓妆
1·枕稜斜溜金钗响。人倦起、日高朱网。揽镜怯梳头，一点情波漾。
牡丹新髻翻时样。怪陌上、游郎争赏。（上髟下委）鬌试残妆，日暖云鬟敞。
2·午睡
海棠花下春风足。停针线、忽萦心曲。晓梦未分明，还向鸳鸯褥。
簟纹碧映红生肉。瞤睡眼、醉花柔玉。惊认是朝晖，影落湘妃竹。
3·晚浴
玉盘水浸金钿影。清波映、红潮微醒。娇艳体生香，露湿梨花冷。
起来唤婢移奁镜。忙掩敛、罗裙先整。风袅水沉烟，更爇龙涎饼。
4·夜坐
空阶碎滴芭蕉雨。听叶叶、愁和砧杵。剪泪问灯花，泪落花无语。
夜寒还倩飞鸿去。空望断、天边河鼓。暗忆碧窗南，玉柄同挥麈。
桃源忆故人·寄忆
春寒泪滴罗衾暖。料峭湘帘初捲。昨夜玉人窗畔。悄悄闻低唤。
寻思却是天涯远。此际柔肠千转。便有南归鱼雁。极目关河断。
锦堂春·饮史子蒙晚香亭
盆种珊瑚作串，篱编茉莉成丛。穷冬桃李争春色，花影漾帘栊。
椰子杯浓泛绿，荔枝蜜渍生红。别来莫问家园事，细说岭南风。
三字令·贞娘墓
云悄悄，灯荧荧。雨泠泠。凭吊处，惜娉婷。烟为鬟，雾为鬓，归无形。
幽篁碧，晚枫青。恨千龄。玉箫歇，寒蛩鸣。辛夷襦，芙蓉席，飞残萤。
前调·闺怨，集唐词
香阁掩，泣残红。绿阴浓。花淡薄，月朦胧。人去去，云杳杳，恨忡忡。
空相忆，画楼东。此时逢。消息远，锦书通。万般心，千点泪，一时封。
朝中措·题张真人鹤归亭，用欧公韵
当年虚靖已凌空。胜迹古亭中。萝洞昼栖云雾，石坛时响松风。
每闻猿啸，惊飞鹤驾，暮鼓晨钟。便有药炉丹井，尘湖几见仙翁。
眼儿媚·秋海棠
一帘花色写秋容。低映碧窗红。胭脂冷落，似颦无语，欲笑还慵。
断肠心事谁承问，旖旎不禁风。泪痕染遍，亭亭倩影，点点芳丛。
摊破浣溪沙·闺情
荡漾馀花落镜奁。终朝唤婢镇垂帘。私幸向来凄闷惯，只恹恹。
手划阑干私自语，髻拖针线总慵拈。别有关心人不觉，到眉尖。
前调·春恨
处处风波暗未休。晓来听雨替花忧。想到碧窗携手地，忽凝眸。
半吐樱桃开靥晕，欲眠杨柳放眉愁。懊恨一春憔悴甚，只如秋。
喜团圆·将到家作
依稀又见，兰陵城郭，远火垂杨。忽逢野老偏相识，惊问鬓毛苍。
遥知窗外，柳开新眼，梅送余香。牵衣大妇，挽鬚小女，争拂风霜。
河渎神·题二妃庙壁
落叶满鸣条。柏宫方塚岧峣。二妃遗像枕寒潮。珠衣玉珮飘摇。
河流不向湘流绕。泪痕此地多少。恨与苍梧俱杳。平阳亦有香草。
醉乡春·断桥月夜，同内饮荷花深处，和秦少游韵
内外湖边人悄。南北峰顶天晓。摇翠盖，拥红妆，一夜幽香多少。
镜里迎风如笑。篙底清阴堪沓。金樽满，玉绳低，一杯共我浇苏小。
前调·复步十锦塘，再和前韵
波动一轮声悄。水浸一天秋晓。台榭冷，佩环寒，此际知心原少。
欲折柳丝低笑。频向荷风轻舀。香雾湿，淡烟笼，扶疏影乱痕小。
阳台梦·纪梦
个人悄倚银屏立。唾花衣袖朦胧碧。眼波才动已知心，笑向纱幮侧。
隔帘声暗认，低唤枕函亲切。睡情欲上忽三更，听姊规凄咽。
柳梢青·杨花
午院春深。玉楼微度，画阁低侵。乱捲愁来，轻霑恨去，一片伤心。
飘零幽梦难寻。偏冷落、珠帘绣衾。燕子争衔，罗衣暗惹，消息沉沉。
前调·舟中偶见有感，和罗弘载韵
无限凭栏。一泓秋水，两点春山。照影轻盈，盘龙新髻，青雀丫鬟。
柔枝煞是堪攀。憨笑处、琵琶暗弹。白草黄沙，昏鸦冷雁，曾否开颜。
贺圣朝·西江送富云麓学士入都
柳遮铃索西江路。花唱骊驹暮。鸾坡不借，片帆悬向，马当飞度。
连空水远举头日，近傍玉清风露。故人天上讯狂生，只疏慵如故。
茶瓶儿·王半焽江楼留饮岕线
新制凌家岕线。碾玉尘、月团千片。倾琼蕊色香兼擅。映入幽兰葱茜。
寒泉溅、乳花泫。冰瓷春满。松风小啜过阳羡。月冷空、江声断。
（凌家岕线又名凌家茶）
少年游·江楼秋怀，和柳屯田韵
十年旧事上心头。残月下江楼。玉露初零，金风乍起，吹动一天愁。
衣香手粉曾留处，仿佛忆同游。眼泪如潮，枕痕似水，终夜尽情流。
偷声木兰花·崧台岁暮，题家书尾，寄闺人
1·碧桃花发人离别。匆匆又见花时节。细数花前。恰值花开未一年。
惊心蜡尽逢春暮。朔雪严风春里度。屈指春光。轻暖轻寒到艳阳。
2·去年笠泽浮家去。缥缈莫釐卿共住。杨柳丝丝。满箧登楼唱和诗。
而今零落荆钗伴。憔悴罗襟红泪满。地阔天长。蛮雨蛮烟总断肠。
3·长江渺渺芙蓉渡。横浦重重梅岭路。万水千山。唱尽新词行路难。
海南霜雪从无信。点点偏催游子鬓。玉臂云鬟。懊恼三秋人未还。
4·男儿意气差无苦。累汝兼持门与户。典尽空箱。泪裹珍珠仔细藏。
遥闻薄产丰年熟。来岁官逋先赋足。事事关心。别有关心愁更深。
5·迢迢客路谁为主，纵是在家如逆旅。飘泊天涯。谁道天涯胜似家。
一年暂别休悲涕。暂别百年能有几。此后归来。老我柔乡傍镜台。
西江月·过苏秦故里
不是秦邦金尽，那能赵印功高。揣摩欲过洛阳桥，富贵徒欺妻嫂。
箧里阴符羞看，夜深刺股徒劳。青溪休说寿松乔，笑尔车中难保。
前调·携家宿南涧山房
照处石泉晓镜，捲时山月帘钩。隔窗小婢侍梳头。不语暗垂红袖。
细听枝间唤妇，相随竹里登楼。布帆影漾绿杨舟。昨夜溪边泛酒。
[楼主][3楼]作者:一斛浊酒发表时间:2013/01/2007:43[加为好友][发送消息][个人空间]回复修改来源删除
清名家词之二十二董元恺《苍梧词》(三）
满宫花·酴醿
绿阴垂，鲛帕展。满架浓香开遍。凭栏索笑倩人扶，斗帐流苏初捲。
玉容娇，檀晕浅。睡起日高犹倦。不禁酒力不禁风，消得一枝春软。
前调·送春，集唐词
春欲暮，遥相顾。花暗柳浓何处。西风回首不胜悲，帘捲晚天疏雨。
春已去，颦不语。双鬓翠霞金缕。旧欢新梦觉来时，泪滴枕檀无数。
应天长·秋闺，集唐词
玉京人去秋萧索。愁眉敛翠春烟薄。倚兰桡，捲珠箔。前事岂堪重想着。
酒醒情怀恶。灯背小窗高阁。离魂何处飘泊。柳阴烟漠漠。
前调·闺人刺绣，和王阮亭先生韵
水精帘捲东风院。枝上流莺声百啭。绿窗轻，香梦软。清泪朝朝曾洗面。
砌痕深，花样浅。出水芙蕖波溅。绣到鸳鸯偏倦。恼乱针和线。
惜分飞·胆瓶中梅菊
冬尽平芜芳草绿。开到春梅秋菊。黄白新妆束。亭亭一样人如玉。
淡月横斜疑影独。却伴晚霜高躅。风味看俱足。林逋合傍陶潜宿。
忆汉月·岭南芭蕉
终岁青青如许。结就累累堪数。绿阴满地绿天田，种熟万千丝缕。
细把愁心展，费几夜、春情机杼。故乡风动北窗时，更著蕉衣销暑。
月中行·春情，和周清真韵
葡萄斟满晕流红。初卸蜡光融。游丝轻惹罥雕栊。冷露湿金虫。
褪残花事春归去，消几度残月疏钟。罗裙微动骂东风。小立画屏中。
缕缕金·咏腊梅花
玉人栀貌天然别。换冰肌，涂娇额。磬口檀心两奇绝。映东篱颜色。
移来真蜡霜姿洁。点酡酥，酿蜂蜜。暖癸幽香擅冬日，逗春工消息。
思越人·杜圻寻范少伯宅
笠湖滨，包山麓，人传一舸西施。消夏湾头曾醉倚，同游羞杀鸱夷。
黄金铸就谁堪羡。霸越平吴功显。纵是计然三策善。独嗟爱子难免。
思远人·得闲信，和晏小山韵
劈开双鲤妆台信，报与平安客。相思一点，伤心两字，远寄何由得。
东风泪裹珍珠滴。和入乌丝墨。染处忽惊红，似浓如淡，映桃花笺色。
南柯子·春闺
柳影笼蛛网。蕉阴映绮窗。朝晖错认是残阳。又是一番残梦，费思量。
清镜慵开匣，青衫慢爇香。惊魂风里絮悠扬。恰趁花间蝴蝶，过东墙。
醉红妆·灯夜纪艳
相携女伴怯风凉。欲添衣，又进房。朝来新样绣鞋帮。更换着，是谁长。
就中眉鬓独窥郎。狂眼看，一时忙。拾得玉彄犀合子，难暗认，试猜详。
青门引·咏玉jing兰
九畹芳菲节。绿玉丛中堆雪。湘潭月冷楚烟微，嫣然独对，不遣遗芳歇。
看来啼眼幽姿洁。香色都清绝。粉痕欲印翠袖，轻携一笑佳人折。
醉花阴·九日饮豫章城楼，和李清照重阳韵
城隅渌水明于画。烟霭笼晴兽。无恙是黄花，不奈西风，吹入征衫透。
一樽那管身前后。好挹浮丘袖。莫更去登高，满眼江山，赚得人清瘦。
玉团儿·咏猫
深闺驯绕闲时节，卧花茵，香团白雪，爪住湘裙，回身欲捕，绣成双蝶。
春来更惹人怜惜，怪无端、鱼羹虚设。暗响金铃，乱翻鸳瓦，把人抛撒。
寻芳草·咏草
深院望王孙，看几处、平芜春草。正萋萋、南浦西堂悄。苔痕印、湘裙扫。
绿遍短长亭，断送尽、行人多少。共愁生、一夜如丝绕。芳茵外、东风晓。
怨王孙·春闺雪夜，和李清照韵二首
1·钟静香悄。酒欺花恼。疏竹轻巧，琐窗洞晓。倦倚兽炭围红。隔帘风。
撒盐萦絮弥漫处。吹春去。似把青春负。最爱玲珑，纤软仿佛轻云。共文君。
2·玉楼初晚。银篝小院。著处魂消，偎时梦断。相对郢曲难传。话缠绵。
湔裙时节偏萦惹。将侬捨。恰又愁来也。无恨伤春，情性整整斜斜。乱杨花。
江月晃重山·月下江行
楚尾平铺银浪，吴头稳挂轻帆。江波不动镜光涵。推蓬望，清露湿征衫。
树色遥提影翠，山容漱水挼蓝。六朝如梦鸟呢喃。模糊处，回首忆江南。
杏花天·咏千叶杏花
千丝雨湿东风剪。短墙外、红轻翠软。绛绡重迭胭脂浅。艳夺桃花人面。
倚云栽、日边开遍。和笑折、明霞舒卷。一枝妒杀红儿见。沽酒这家庭院。
浪淘沙·七夕
新月一弓弯，乌鹊桥圜，云帡缥缈度银湾。天上恐无莲漏滴，忘却更残
莫为见时难，锦泪潸潸。有人犹自独凭阑。若果一年真一度，还胜人间。
摘红英·美人饲金鱼
晴光漏。清阴昼。风吹细縠双纹皱。春波影，秋波映。一片香云，游鱼惯认。
横钗溜。连钱覆。殷勤粉饵烦纤手。波痕定。波心并。嗔郎惊散，邀郎闲凭。
风马儿·秋闺
悲哉秋气夜寥寥。奈风又潇潇。雨又潇潇。欹枕孤帏，虚度可怜宵。迢迢。
惊闻雁阵影嘹嘹。更灯影摇摇。竹影摇摇。千里关山，著处梦魂飘。朝朝。
双调望江南·西湖曲十首
1·湖上水，风起浪纹平。几叶丝垂鹅子淡，半篙烟染鸭头清。镜里放船行。
珠帘捲，初映晓妆成。翠聚两峰眉黛簇，碧含一水眼波明。荇藻更交横。
2·湖上月，风露满身幽。银汉直垂千顷碧，琉璃冷浸一天秋。长啸倚楼头。
三潭好，辍棹且夷犹。弄影欲骑鹏翼去，清光偏共酒樽留。易值此宵不。
3·湖上柳，低傍六桥移。罗幔暗窥慵望眼，画帘高捲细舒眉。玉笛不胜吹。
谁攀折，才起欲眠时。乱掷莺梭惊两两，轻翻燕剪几丝丝。肠断柳枝词。
4·湖上花，掩映绿窗纱。麯院风摇仙子步，苏堤春醉美人家。烂漫自交加。
堪竞赏，开遍海棠花。晓起一枝和露折，午阴几树带溪斜。十里灿晴霞。
5·湖上女，三五唤同群。浮渲梳头花样髻，轻拖窣地月华裙。低拜岳王坟。
回步屧，敛袂向湖滨。力怯却嫌夫婿隔，路欹微向侍儿嗔。宜笑总宜颦。
6·湖上草，漠漠复迢迢。绣陌浓铺罗绮席，香尘暗惹绿裙腰。凭遍木兰桡。
寒食近，第一映波桥。斜影铁嘶金勒动，泪痕珠送纸钱烧。著处梦魂消。
7·湖上雨，景色淡空濛。几处楼台迷倒影，满溪烟树失高峰。曲港小船通。
西泠路，千涧响淙淙。破竹泉高天界水，翻经声和上方钟。游屐片云封。
8·湖上舫，红粉漾晴空。绣幕微褰清影里，纱窗半启碧波中。小泊断桥东。
凭栏望，心事暗惺忪。六曲银屏妆镜晓，一帘春水黛痕浓。摇入藕花丛。
9·湖上酒，日带杖头钱。竹叶杯浮桃叶伎，梨花春酿杏花天。一醉酒家眠。
停觞处，珍重客中餐。底事沉吟又如笑，几回温却又重寒。愁绪忽漫漫。
10·湖上雪，六出正弥漫。白尽青山绿鬓改，银装琼砌玉楼寒。翠袖倚栏杆。
乘兴去，凄断六桥湾。苏小梦迷油壁杳，林逋魂绕暗香闲。斜湿酒旗还。
芳草渡·松陵舟中送别
吴江碧，吴山青。兰风起，满洞庭。骊歌愁绝不堪听。从兹去，郎乘马，妾扬舲。
还则愿。尘吹转。辙迹随郎近远。怀明月，指双星。相向冥。郎抱影。妾倚形。
金凤钩·咏绣鞋
昨宵绣，幕曾近。怪花底、湘帘初褪。纤如钩月，柔如削玉，掌上看来越韵。
莲踪一捻莲痕印。向洛浦、香尘微衬。双双綵雀，盈盈罗袜，稳称凌波身分。
鹧鸪天·灯前花影
醒写精神醉写容。柔枝无力倚帘栊。衬将皓月分肥瘦，笼得轻烟别淡浓。
青镜畔，碧纱中。兰膏烧彻转玲珑。欲教移入罗帏里，好把红缸照院东。
前调·月下灯花
金波滟滟玉缸融。碧蕊离离白路浓。笑剔芳心凝兔影，暗添喜色映蟾宫。
银汉北，画堂东。花开偏照百花丛。嫦娥此夜休垂泪，落尽垂珠一穗中。
鹧鸪天·集唐诗
1·闻鹧鸪
楚水吴山何限情。透花窥鸟最分明。惟奈瘴烟笼饮啄，亦悔梅岭阻归程。
一片雨，五音清。无那春风欲送行。秦人只解歌为曲，歌按秦楼梦不成。
2·春闺
弱柳千条杏一枝。已凉天气未寒时。故将别泪和乡泪，莫遣佳期更后期。
两不见，暗相思。浅深更漏妾偏知。低头闷把衣襟捻，为报春风且莫吹。
3·春情
远客辞家月再圆。绿杨如髮雨如烟。梁间燕子闻长叹，楼上花枝照独眠。
兴又寝，倚阑干。各自当情各自欢。回身泣向寥天月，恰漏清光落枕边。
4·秋闺
山槛晴归漠漠烟。绿窗红泪冷涓涓。长疑好事皆虚事，可得潸然是偶然。
兰烛烬，江波连。当时惆怅不曾眠。起来自擘纱窗破，病眼开时月正圆。
5·即席
莫怪频频上此台。翠萝深处遍苍苔。能令瀑水清人境，更取峰霞入酒杯。
堤柳动，野葓开。林下轻风待落梅。从来此地黄昏散，往事空成半醉来。
玉楼春·集唐诗
1·春怀
丈夫飘荡今如此。更上江楼望江水。论交却忆十年时，怀袖未消三岁字。
江柳影寒新雨地。无限幽芳徒欲寄。二月春风最断肠，一梦不须追往事。
2·忆故园诸友
闻道毗陵诗酒兴。何事经年断书信。相期共斗管弦来，今日知音一留听。
玉漏声长灯耿耿。星汉渐移庭竹影。寒林晓际别生春，暗数残更不成寝。
3·春情
帘捲青山巫峡晓。红艳影多风嫋嫋。今日残花昨日开，月色更添春色好。
蝴蝶晴连池岸草。客枕幽单看春老。夜深微雨醉初醒，惆怅旧游无复到。
4·春怨
年年纵有春风便。楚竹离声为君变。点破繁华四五枝，零落胭脂两三片。
未解多情梦梁殿。几度相思不相见。为他人作嫁衣裳，粉泪凝珠滴红线。
5·秋村
日暮东风芳草绿。衰柳寒芜绕茅屋。百树鸡桑半顷麻，数尺丝纶一竿竹。
此处挂冠凉自足。黄菊倚风村酒熟。有时新月傍帘钩，唱到白苹洲畔曲。
6·山行有怀
京邑旧游劳梦想。中岳深林人独往。数村残照半岩阴，十亩春蔬一藜杖。
一度相思一惆怅。心在君家辘轳上。随风好去落谁家，杨柳败梢飞叶响。
7·闺情
（1）晓临明镜肠堪绝。天遣春风领春色。才见开花又落花，可能相别还相忆。
锦帐罗帏羞更入。银钥重关听未闢。为君惆怅又黄昏，世间只有情难说。
（2）金丝蹙雾红衫薄。绝代佳人何寂寞。鸟飞残照水烟开，霜覆鹤身松子落。
朝来始向花前觉。瘦竹亸烟遮板阁。但曾行处遍寻看，不然日暮还家错。
8·闺忆
（1）越罗冷薄金泥重。钿合碧寒龙脑冻。绕径全低月树枝，峰影暗随云水动。
银筝夜久殷勤弄。花落石亭添别梦。一纸乡书泪滴穿，空廊鸟啄花砖缝。
（2）樱花永巷垂杨岸。桃叶传情竹枝怨。满庭芳草易黄昏，一去那知行近远。
宝匣尘昏蝉鬓乱。斜插玉钗灯影畔。锦囊封了又重开，千里梦随残月断。
瑞鹧鸪·闺情，集唐诗
日照深红几树丝。只应闲看一枝枝。孤溪月满维舟夜，分隔休灯灭烛时。
多为过防成后悔，谁怜梦好转相思。纤腰舞尽春杨柳，惟有春风仔细知。
瑞鹧鸪·赋得春雪梅花，和东坡韵
1·元辰稷雪雨廉纤。春色寒威分外严。冷蕊半成云母树，冰盘疑贮水晶盐。
集衣似觉凝香艳，索笑还宜卧画檐。不道笛中歌一曲，东风吹彻万山尖。
2·寒光初积暗金鸦。九陌争传咏雪车。上苑有香堪共影，群山无数独开花。
黄昏月动王恭氅，缟带烟迷苏小家。应是争春梅雪共，广平新赋手频叉。
3·仙人剪水合秾纤。洒竹侵松势更严。入户只应飞玉女，卷帘讵是刻无盐。
孤根欲暖霜滋晓，五出无尘月挂檐。何事满空飘瑞叶，一枝斜压还峰尖。
4·涂窗谁识暮栖鸦。和雨和烟畏日车。春到江南花是雪，月残辽海雪成花。
天因不夜银千顷，水更无声玉万家。便使剡溪乘兴去，横枝遥见酒旗叉。
[楼主][4楼]作者:一斛浊酒发表时间:2013/01/2122:02[加为好友][发送消息][个人空间]回复修改来源删除
清名家词之二十二董元恺《苍梧词》(四）
南乡子·秋闺月夜
极目海天空。碾就冰轮照碧峰。渐有清光穿入户，玲珑。玉臂云鬟素影中。
独自倚梧桐。怅望银河待好风。夜半若随千里梦，相逢。皎洁随君处处同。
南乡子·集唐人句，效东坡体
1·下第别诸同年出都
春别洛阳城，又见新书甲乙名。国器旧知收片玉，登瀛。历历银钩指下生。
斜月入前楹。心仰莲峰望太清。春色年来谁是主，无成。半在云霄觉更荣。
2·西归道中
残月下寒沙。北斗阑干南斗斜。千里不辞行路远，天涯。独自狂夫不忆家。
何处得停车。又见秦城换物华。白雪却嫌春色晚，飞花。深掩虚窗卧碧纱。
3·送金明府归里
文苑振金声。竹绕琴堂水绕城。愿以深心留善政，高名。朝野咸推重太平。
县鼓应鸡鸣。桥上春风绿野明。若使巢由同此意，簪缨。笑引江帆带月行。
4·旅馆对月
月色白如霜。一片山花落笔床。检得旧书三四纸，成行。惟到樽前似故乡。
不是少清光。依旧明朝在路旁。莫道蓟门秋信少，衡阳。转觉愁随夜夜长。
5·闺情
归棹隐孤舟。水带离声入梦流。锦字织成添别恨，悠悠。笑摘青梅叫阿侯。
红烛乍迎秋。风物凄凄宿雨收。山色正来衔小苑，高楼。莫向银台半夜游。
6·闺思
谷鸟一声幽。莫遣杨花笑白头。先向红妆添晓梦，新愁。云物凄清拂曙流。
共作草堂游。次第看花直到秋。况是故园摇落夜，登楼。罗绮晴骄绿水洲。
7·少年行
惊起欲栖乌。骏马翩翩新虎符。五凤街头闲勒辔，金吾。犹暇怜诗爱酒无。
渺渺戍烟孤。笑倚春风杖辘轳。相忆杏花坛上去，樗蒲。只有挼莎更一呼。
8·旅怀
江静晚烟浓。二十年来万事同。夜半酒醒人不觉，秋风。晓月当帘挂玉弓。
不复旧时容。砚匣留尘尽日封。汉水楚云千万里，无穷。半在邯郸驿树中。
9·春兴
岚翠湿人衣。或棹轻舟或杖藜。一院落花无客醉，莺啼。逸处能高怨处低。
夜妒燕双栖。回看池塘影渐稀。唯有教坊南畔草，萋萋。空使王孙见即迷。
10·春情
更遣几年回。石径春风长绿苔。此夜断肠人不见，徘徊。昨夜缘何入梦来。
江上落残梅。莫惜芳时醉酒杯。心似百花开未得，春催。坐对寒松手自栽。
11·春雪早行
莫道梦魂遥。六出飞花处处飘。独倚破帘闲怅望，春朝。雪满长安酒价高。
跃马上河桥。菰叶风翻绿剪刀。为近都门多送别，长条。力不禁风旋旋销。
12·秋日遣兴
乘兴且长歌。身外功名一任他。自欲放怀犹未得，如何。寂历秋花野意多。
芳草渐成窠。镜水无风也自波。纵有邻人解吹笛，谁过。空苑凫鹥占浅莎。
13·秋感
香桂折新柯。紫陌金堤映绮罗。莫是长安行乐地，蹉跎。旧路依然此重过。
顾影逗轻波。到处闲门长薜萝。休唱开元供奉曲，无多。落叶纷纷暮雨和。
14·西江岁暮，送友入都
相亿一欣然。何处韶光最可怜。别后依依寒食里，东田。沙岸蒲帆隔野烟。
湓水暮连天。愁见孤城落日边。共说京华旧游地，潸然。明日春风又一年。
15·春闺即事
长望涕沾巾，深院无人独倚门。惆怅春归留不得，黄昏。静夜名香手自焚。
邀我对芳樽。蝉翅低从两鬓分。唯有风光与踪迹，销魂。图遗萧郎问泪痕。
16·闻鹧鸪
格磔鹧鸪啼。暖戏平芜锦翼齐。日晚长烟高岸近，峰低。苦竹岭头人未归。
此路不堪迷。一向南飞又北飞。惆怅一年春又去，依依。莫动哀吟易惨凄。
17·病起读庄子
俯首视烟霞。云蔽长安路更赊。藜杖移时挑细药，幽花。洞口人家日易斜。
不得问丹砂。席上馀杯对早茶。销得人间无限事，南华。斗觉霜毛一半加。
南乡子·集杜少陵句
1·江楼
飒飒鬓毛苍。北望伤神坐北窗。厚禄故人书断绝，凄凉。日满楼前江雾黄。
恩岂布衣忘。青史无劳数赵张。虚阁卷帘图画里，潇湘。指点银瓶索酒尝。
2·送友
春色泪痕边。日短江湖白髮前。锦席淹留还出浦，回船。忽漫相逢是别筵。
万一故人怜。老去新诗谁与传。古往今来皆涕泪，风烟。信有人间行路难。
3·南归，遇北来友人
容易失沉沦。路难悠悠常傍人。不为困穷宁有此，须亲。白水青山空复春。
对酒满壶频。户牖凭高发兴新。正是江南好风景，逢君。更恐归飞隔暮云。
南乡子·集白香山句
1·微泉阁遣怀，呈家叔
倚杖小池边。半採红莲半白莲。辜负春风杨柳曲，今年。犹有些些旧管弦。
相对一陶然。半醉行歌半坐禅。绿竹挂衣凉处歇，时眠。免被饥寒婚嫁牵。
2·秋日怀友
非病亦非眠。况是秋阴欲雨天。惟觅少年心不得，依然。老后谁能惜酒钱。
久结静中缘。满地槐花满树蝉。何处曾经同望月，堂前。池畔犹应泊旧船。
南乡子·闺情，集李义山句
恼带拂鸳鸯。又入卢家妒玉堂。见我佯羞频照影，游郎。不信年华有断肠。
金斗熨沉香。玉殿秋来夜正长。直道相思了无益，轻狂。欲拂尘时簟竟床。
南乡子·集韩致光句
1·春闺
鹦鹉伴人愁。情绪牵人不自由。正是落花寒食夜，南楼。半镜随郎葬杜邮。
敛笑慢回头。韩寿香焦亦任偷。此际别人应未觉，风流。眼意心期卒未休。
2·闺情
闲画两鸳鸯。院宇秋明日日长。蜀纸麝煤沾笔兴，茶香。懒对菱花晕晓妆。
怯见上空床。半夜潜身入洞房。光景旋销惆怅在，凄凉。风月应知暗断肠。
虞美人·本意
霜花溅血乌江路。的是君王误。鸿门玉斗怪当年。不教虞兮舞剑、向樽前。
芳魂随向江东渡。犹作花枝舞。彘也堪怜雉也妖。笑问汉王遗恨、几时消。
前调·过虞姬墓
孤坟遥枕荒祠右。过客频回首。帐中夜舞不胜情。化作千年舞草、尚如生。
八千祗有虞兮在。儿女英雄槩。刘郎宫寝付寒烟。留取美人黄土、大王前。
虞美人·集唐词
1·闺情
玉炉香暖频添炷。起坐浑无绪。堕阶萦藓舞愁红。薄晚春寒无奈、落花风。
楼高不见章台路。更引流莺妒。数声和月到帘栊。惊破碧窗残梦、花屏空。
2·闺恨
南园满地堆轻絮。梁燕双来去。归时休照烛花红。楼上月明三五、琐窗中。
好是向人柔弱处。一梦云兼雨。觉来枕畔怯晨钟。还是去年今日、恨应同。
3·春情
已知前事无寻处。春恨如何去。晓莺帘外语花枝。说尽人间天上、两心知。
枕上夜长长似岁。思梦时时醒。越罗衣褪郁金黄。髻慢钗横无力、纵猖狂。
春去也·春愁
春来风雨侬愁做。送得春归，却是愁来路。愁来原是共春来，春归不带愁同去。
愁欲留春少住。春竟抛愁独去。何如索性不逢春，一年长在愁边住。
鹊桥仙·七夕柬范龙仙
蛛丝暗卜，綵线频穿，此夜倚栏多少。纵教痴绝似牵牛，偏消受、天孙机巧。
百子池边，长生殿里，一点梦魂难到。被驱原只为逋钱，料天也、应须一笑。
前调·舟夕口占，赠萧北江
文园妙手，词坛骏足，兼擅谁如卿者。横吹铁笛问婵娟，又何减、君家思话。
弦歌城外，射书濠畔，到处溪山如画。凭阑永夜听清谈，看亹亹、从天而下。
夜行船·咏萤
1·露冷纱窗梧影暗。却数点、疏星零乱。叶底轻霑，花梢低映，长向琴书作伴。
飞上钗梁云影畔。偏照出、晚妆娇情。带雨才来，随风忽去，恐惹多情纨扇。
2·一点丹良秪自抱。休浪说、宵行熠燿。微时能化，幽处偏明，敢向纤阿争耀。
三十六宫曾误到。悔误作、隋宫腐草。漂泊年年，流辉耿耿，摇弄客床残照。
醉落魄·秋夜
竹摇月碎。一声破柝惊初睡。瑟瑟秋风欺薄醉。断雁寒螿，催促人憔悴。
遍将往事思量。再安排几度浑无奈。谁道玉楼人不在。夜夜寻侬，稳坐心儿内。
一斛珠·闺戏
鸟歌花舞。倦人天气槐阴午。闷来自照春山膴。却有谁过，花下呼鹦鹉。
女伴相携人四五。斗完芳草翻棋谱。憨时笑拔金钗赌。些事关心，输却钗双股。
小重山·花下
晓起相携花下嫣。折来和露插、乱云边。绕身一步更堪怜。还却立，故向侍儿前。
分手各凄然。百花生日日、恨年年。落花如雨雨如烟。关心记，好梦总难全。
踏莎行·新燕
杏苑烟稠，梨亭云软。凭栏一望春尘远。去年燕子定归来，风前试把帘儿捲。
约约双飞，生生细剪。商量似说春巢浅。初来不为哺雏忙，经时才见衔泥转。
惜分钗·美人藏钩
梨云榭。梧阴下。翠袖娟娟凉月夜。近瑶台。映金罍。鹅儿酒满，钩弋拳开。猜。猜。
张灯灺。分曹射。暗动横波鬟影泻。故迟徊。更佯推。被侬单算，轮与双枚。杯。杯。
七娘子·过露筋祠
平湖捲起寒波泻。淡烟吹散横塘洒。五夜冰心，千年玉骨。几人巾帼如卿者。
停桡试问灵旗下。拂衣争向题诗罢。燕子不来，棠梨欲谢。芳魂今日犹生也。
[楼主][5楼]作者:一斛浊酒发表时间:2013/01/2514:26[加为好友][发送消息][个人空间]回复修改来源删除
清名家此之二十二董元楷《苍梧词》（五）
东坡引·赉婢词
1·手镜
清光憔悴久。情绪消磨有。菱花新样频携手。泪痕犹在否。泪痕犹在否。
从郎别后。时时昏黝。长只共夫人争瘦。团圆两字今番又。相依堪白首。相依堪白首。
2·剪刀
绣奁晴色换。飞絮东风满。郎来好试并州看。情丝千种乱。情丝千种乱。
夜深频放，有愁相伴。共画阁玉人春倦。朦胧一缕裁难断。双鸳谁剪半。双鸳谁剪半。
3·琢针
夜来能暗认。乞巧谁能信。琢成双眼锋芒迅。漫将丝线引。漫将丝线引。
欲吞如刺，啼痕隐隐。敢辜负粉郎私赠。临行曾记郎衣准。归来还自忖。归来还自忖。
4·纽扣
暖金云影溜。綵缕芙蓉绣。端溪新致丁香扣。怜伊清影瘦。怜伊清影瘦。
罗襦半解，那时时候。只两点横波晕透。朝来牢系鸳鸯纽。莫教消息漏。莫教消息漏。
5·漆枕
红蕤光欲耀。紫树云争绕。携来岭海邯郸道。得人怜惜早。得人怜惜早。
玉绳低处，罗帷未晓。却此际情深多少。从今消受檀郎抱。一宵残梦了。一宵残梦了。
6·藤席
滑如霜薤叶。细似湘纹节。琉璃黄映消肌雪。匡床凭拂拭。匡床凭拂拭。
孤眠此夜，偏生欹仄。较不似昨宵宁贴。思量几度重铺设。与郎随转侧。与郎随转侧。
临江仙·过百花洲怀古，用鹿虔扆韵
独向百花洲上望，凄迷衰草连空。鸡城貕巷杳无踪。几丝杨柳，摇漾锦帆风。
只有胥江江畔水，潺潺犹响吴宫。不教流入粉塘中。数声清磬，细雨带轻红。
前调·半圃
半捲半垂帘幕，半村半郭人家。半开半落野棠花。半床堆古画，半碗试新茶。
半树老藤夭娇，半间野屋横斜。平分春半半春华。半樽凭醒醉，半枕足生涯。
前调·一亭
一阁一亭新筑，一丘一壑都宜。一天风月一帘知。一窗梧影动，一榻柳阴移。
有酒一壶堪饮，有书一卷堪持。一琴一鹤更相随。一痴从我好，一醉任人嗤。
前调·忆丹霞之游，和澹归师寄赠韵
一骑红尘飞昔梦，片帆两地西风。到今怀抱小芙蓉。出门终古望，吾党素心同。
天柱峰高仙子住，五弦目送归鸿。锦囊词句刬虚空。旧时烧佛处，只在晚霞中。
前调·过分水河，和王仔园韵
终古灵奇恢禹绩，中流河渎平分。云沙浩浩水粼粼。黄牛如断岸，白马暗通痕。
南北维舟争报赛，九州万派知遵。安澜直自到天津。河清应献颂，海若尽称臣。
临江仙·集唐诗唐词
1·秋晚
客路不归秋又晚，孤舟日暮行迟。绿潭红树影参差。荒城临古渡，惊月练梳枝。
隔年拟待春消息，花开花谢相思。莫愁还自有愁时。寸心言不尽，一种乱如丝。
2·闺忆
好去出门休落泪，津头日日人行。晚添山雨作江声。几回惊妾梦，十里断孤城。
总然一夜风吹去，秋河怅望平明。多情却恨似无情。空馀庭草色，不遣柳条青。
3·闺情
闻折海棠看更捻，前欢休更思量。小钗横戴一枝芳。野芜平似剪，鸾镜掩休妆。
画堂昨夜西风过，银蟾影挂潇湘。欲凭危槛恨偏长。罗帷愁独入，红蜡泪飘香。
4·秋闺
因想玉郎何处去，渡头三两人家。但凭魂梦访天涯。愁匀红粉泪，帘捲玉钩斜。
一饷凭阑人不见，芙蓉苑里看花。闲池初涸草侵沙。金盘珠露滴，山掩小屏霞。
5·风里落花谁是主，江潭春草萋萋。严妆初罢啭黄鹂。似应知妾恨，更与尽情啼。
终是疏狂留不住，与郎终日东西。门前杨柳绿阴齐。征帆何处客，惆怅暮云迷。
蝶恋花·花朝和内
屈指春光将过半。又是花朝，花信春莺唤。情绪繁花花影乱。护花花下将花看。
拈花笑倩如花伴。细读花间，花也应肠断。花落花开花事换。编成花史山妻管。
蝶恋花·闺情，集唐诗
1·钿合钗寒龙脑冻。衫薄香销，舞怯铢衣重。疑是落花还碧洞。银筝夜久殷勤弄。
愁捻银针信手缝。翠帐云屏，一夕秋砧动。凭仗东风好相送。只应添得清宵梦。
2·白日当天三月半。各自无聊，妆好方长叹。紫燕衔花向庭满。花前拭泪情无限。
衣带相思日应缓。风雨萧萧，吹我梦魂断。今夜偏知春气暖。纱窗只有灯相伴。
遐方怨·别情
钗影乱，鬓云横。五更钟易晓，一夜月偏清。匆匆未诉别离情。别离滋味又分明。
芳草路，短长亭。低回千万意，将息两三声。临行细细问郎程。梦中还拟傍郎行。
后庭宴·过东皋故址
燕麦争飞，兔葵如簇。斜阳影外伤心目。十年此地盛楼台，繁华一瞬惊吹烛。
几丝垂柳寒塘，稳睡双双属玉。樵歌鱼笛，恍听当时曲。草色月凄迷，铃声风断续。
前调·岭南归棹苦雨，和罗弘载韵
滚滚洪涛，潇潇暮雨。春云遮住春归路。片云岭外是江南，岭中尚隔千重雾。
长年稳挂轻帆，欲趁东风飞去。滩高溜急，不放扁舟度。共是别离人，又添肠断句。
钗头凤·个侬
清光昼。花阴覆。个侬俏立黄昏后。携手地。偏经意，万千欲语，全无一字。记。记。记。
红烛透。金钗溜。销魂又到魂销候。柔乡味。衣香气。纱窗忽曙，星眸惊睇。未。未。未。
前调·纪遇
纱窗口。银屏后。阿郎记得当时否。人犹在。期难再。相逢蓦地，却将伊背。悔。悔。悔。
心头有。眉头皱。樽前故故持郎酒。欢相爱。嗔相碍。横波斜送，又将伊怪。待。待。待。
唐多令·月夜代忆
香雾湿帘栊。长波漾碧空。恨天涯两地难逢。一点关山人共远，郎只在，月明中。
千里寸心通。尺书双泪封。好将情绪寄东风。却恐东风吹不去，和妾梦，付归鸿。
前调·南阳道中，和王仔园韵
岱色入青湖。晴光漾白凫。映芙蕖百里平铺。似放弱耶溪畔棹，摩诘画，辋川图。
风景补方壶。临流万派舒。濯尘缨细鑑头颅。偏忆故园烟水外，乘小艇，泛菱蒲。
一剪梅·春怨
空闺无奈日长时。朝也迟迟。暮也迟迟。春心百尺绕游丝。草也丝丝。柳也丝丝。
天遣多情不自持。嗔也谁知。喜也谁知。一回踪迹几回思。坐也堪思。立也堪思。
前调·民歌
少年豪气欲先民。卦有容民。数有司民。岂期编户作齐名。畜我恒民。荣我中民。
长吟陇亩一遗民。高阳贱民。襄阳酒民。相忘总是葛天民。不是尧民。还是舜民。
锦帐春·看婢绣芙蓉
两两相扶，亭亭独立。映渌水冯彝捧出。影遥临、娇欲语，似若耶初入，鲛绡还湿。
綵缕千丝，银针万迭。红潮晕、黛朱添色。靥盈盈、情脉脉，向田田池侧。更宜鸂鶒。
系裙腰·题月华裙
怪看窣地缕金花。新匀染，拂轻纱。浅深颜色随浓淡，彩晕交加。云拖水，月生华。
五铢细熨湘纹褶，襞来皱，处偏佳。嫦娥碧海微尘步，低映晴霞。东风摇漾，绣屏遮。
定风波·淮阴侯钓台有感
当时国土总无双。寂寂荒台卧夕阳。逐鹿追猴真善斗。奔走。山河提取送刘郎。
不及野鸡烹国狗。低首。妇人谋定胜齐王。生死皆由女子手。谁咎。悔教一饭重相将。
渔家傲·题曹雪鸿荆溪钓隐图
曹子家居荆水畔。一蓑烟雨堂中见。玉洞桃花看欲遍。谁兼擅。磻溪写入鹅溪绢。
明月为钩虹作线。虚舟一任频回转。与世浮沉山水愿。将图展。风波此地从君便。
前调·济上登酒楼游南池漫作，和王仔园韵
碧柳垂丝花满树。池楼高下任城路。胜迹千年传李杜。谁留住。江山留得诗人处。
满目悲风嗟日暮。萦阶点点飘红素。入海莫随烟雾去。悠然遇。光芒万丈云天曙。
前调·青墩月令，和欧阳公鼓子词
1·正月村居梅信早。轻澌解冻清溪绕。影动游鱼翻荇藻。春寒峭。隔村几处啼春鸟。
城市喧春灯正好。数声横笛闲庭悄。入夜凄清圆月皎。东风巧。小烟弄柳晴光晓。
2·二月风和春满院。游丝雨歇朝寒浅。细草平铺芳径软。湘帘卷。新巢絮语双双燕。
红杏倚墙开欲遍。落梅委地香千片。蝴蝶纷飞鶗鴃啭。清樽劝。日斜绣阁停针线。
3·三月艳阳晴气候。百花烂漫开清昼。万万紫千红铺锦绣。携纤手。繁香点点盈衣袖。
摇曳沿溪千树柳。扑天飞絮春塘皱。小艇载诗兼载酒。桃源口。疏林月出人归后。
4·四月清和风景淑。浓阴万树围新绿。麦穗垂垂豌豆熟。浓睡足。黄鹂唤起惊相逐。
结子樱桃檐畔簇。满林新笋篱边矗。压架蔷薇花覆屋。西溪曲。半篙荡碎波纹縠。
5·五月沟塍新水涨。海榴照眼葵花放。徙倚柴门闲策杖。秧针漾。平畴翠剪千层浪。
赤日场平镰架响。黄云?稏人熙攘。万点鱼苗临水饷。层潭上。亭亭绿柄风摇飏。
6·六月炎蒸三伏节。古槐日午蝉声咽。绿水红蕖相映澈。人清绝。惊回午梦松风冽。
槛畔闽兰和露折。帘间茉莉堆香雪。浴罢晚凉吹木末。新茗啜。凭栏又送纤纤月。
7·七月新凉风淡沱。曝衣时节陈瓜果。一叶梧桐秋色堕。情无那。扑萤戏对双星卧。
菱角朝搴青万朵。鸡头手擘珠千颗。不袜不巾乘小舸。新雨过。白鸥飞点溪烟破。
8·八月风高珠露冷。蓼红芦白装秋景。皓魄一轮明似镜。波光映。空庭万顷琉璃净。
老桂吹香芳满径。樛枝密叶晴云瞑。夜永乱飘金粟影。幽梦醒。人间亦有清虚境。
9·九月轻霜拂商素。纷披黄菊篱边吐。把酒持螯斜日暮。闲凝伫。迷离衰草粘云树。
醉里茱萸应细数。江山转瞬悲今古。目断西风江上路。登高处。青墩旧是吴兴墓。
10·十月小春粳稻获。堆场囷廪鸡声喔。拾穗儿童争雀跃。开缸酌。新篘酿就田家乐。
鸦舅霜酣红灼灼。闲花点缀丛林薄。风急一行寒雁落。惊剥啄。荜门客至无人诺。
11·十一月履长添绣线。如船小阁拥炉暖。榾柮烧红浊酒满。银烛短。读完几上残书卷。
向晓霏霏飘雪霰。浦银堆粉江山换。独上鹤楼迷望眼。人不见。渔蓑隐约前溪岸。
12·十二月月穷阴遍野。小桥曲径门低亚。曝背茅檐朝旭晒。真潇洒。天然一笔营丘画。
枯树饥乌声哑哑。匡床僵卧曾楼下。冰筋寒凝樽懒把。迎年夜。灯前妻女团圞话。
[楼主][6楼]作者:一斛浊酒发表时间:2013/01/2620:34[加为好友][发送消息][个人空间]回复修改来源删除
清名家词之二十二董元恺《苍梧词》(六）
破阵子·有感
老去忽思戈甲，春来欲卧沙场。红散桃花衔紫勒，白映梨花点绿枪。新推六郡良。
帐下惊穿虎节，军前初试鱼肠。鹳鹤一呼金马动，鼓角千山玉案长。横行道夜郎。
金蕉叶·酬内寄新茶
蚕房细把旗枪别。乳花蹴起磁瓯雪。珍重关山，曾经纤手摩挲怯。寄与文园消渴。
泪波暗送春风隔。含颦斜倚人愁绝。万里归来，一枝碾破愁千结。好共二泉同啜。
青杏儿·独夜
独自倚山楼。孤云晚、簟縠纹流。一天愁绪千行泪，丝丝点点，旧愁如雨，新雨如愁。
灯影怕凝眸。人影寂、衾影还留。雁声嘹呖蛩声怨，竹声凄切，泉声呜咽，齐到心头。
苏幕遮·读倦，夜分婢进新茗，戏用王敬美韵赠之
漏声残，蕉雨碎。半榻灯荧，不照江郎睡。两两双鬟偏解意。泉响松风，剪烛添沉水。
展磁瓯，斟玉醑。恐怕来朝，晓梦莺催起。脉脉此情谁得似。情胜初尝，好试春滋味。
落灯风·闺情，集唐诗
五更惆怅回孤枕，玉容惊觉浓睡醒。梳洗懒无情，荆钗任意撩新鬓。拂匣光临镜。
忍使芳魂愁夜永，珍珠帘外梧桐影。天寒入剪刀，叶下绮窗银烛冷。裁缝无处等。
甘州遍·阅江楼观射，和唐人毛文锡韵
崧台暖，斜日海天低。角弓齐。雁行阵里，风轮丝上，危楼百尺听鸣鼙。
营帐北，女墙西。报道右晴初注，惝恍意犹迷。遥嘶影，碧草趁霜蹄。靖蛮奚。何须铁骑，一矢上云梯。
凤衔杯·端溪任兵备席上，赠沉香杯
秋水片帆明似箭。又映带烟峦葱蒨。有垂钓任公，鸣筝挟瑟开芳宴。还共举，梨花盏。
质崚嶒，气清远。泛玻瓈、鹧鸪斑擅。拚一饮香浮，醉中海国壶中选。应胜似，涪阳篆。
醉春风·即事
屈指三春尽。重亿三秋信。萧郎何事别经年，问。问。问。欲语还停，一杯残酒，一天幽恨。
臂约黄金褪。泪剪银缸晕。萧娘对面隔天涯，近。近。近。促坐藏钩，并肩倚笑，满怀风韵。
前调·有约
帘外梨云冷。帘内兰膏永。碧阑干畔有人行，等。等。等。绣幕风轻，纱窗月暗，芳心耿耿。
往事重思省。未饮先酩酊。悄闻侍女唤低声，请。请。请。三载相思，办校良会，从今便肯。
前调·别况
清影微含态。红玉偏生黛。侍儿浅覆夜深杯，怪。怪。怪。五夜才分，三更欲别，一尊堂在。
醉里常相爱。醒后谁相对。风光瞥去剩销魂，再。再。再。此夜离愁，今番况味，满船须载。
风中柳·宿西溪精舍，和陈眉公韵
天地蘧庐，檐底白云留宿。绕清流、几间茅屋。板桥几曲。蒲帆几幅。漾晴光，一帘新绿。
细笋丛生，删去短墙孙竹。觅荒园、煮些溪簌。青樽未足。黄粱已熟。享人间塞翁真福。
麦秀两歧·罗岕焙茶
罗岕旗枪别。庙后奇芬绝。趁晴天，齐採撷。仙掌兰苕折。携来轻篓枝和叶。异香清冽。
细入筠盘列。拍向斑笼爇。火初红，泉新汲。焙就春风隔。制成玉乳光莹洁。金茎消渴。
酷相思·两江代内
帘卷帘垂朝复暮。断送落红无数。想杜鹃声里人何处。春山也、留君住。秋山也、留君住。
两峰三竺西泠渡。旧是同行路。总叮咛燕子浑无据。春江也、随君去。秋江也、随君去。
前调·亿旧
小院深深帘影悄。心字篆烟微袅。听琵琶、欲拨相思调。花前也、微微笑。樽前也、微微笑。
到得而今分散了。腊泪溶溶晓。便梦中、有路浑难到。春风也、侬知道。春雨也、侬知道。
芭蕉雨·雨中种芭蕉
草帝擅名幽谷。却移来种向、阑干曲。过雨秋容新沐。一任风里题笺，天边挂绿。
点点盈阶断续。似恨潇湘独。怯初寒怕著、蕉丝服。闲徙倚、恁无聊，为谁捲尽芳心，千重似束。
品令·罗岕苦雨寄内
万里归来后。恨离别、今还又。自从分手，千行清泪，一天消瘦。屈指端阳，最是伤心时候。
情怀非旧。叹往事、休回首。奈他几迭，青山遮断，玉人翠袖。岕茗亲携，好待北窗晴昼。
行香子·湖滨即事
青霭濛濛。碧浪溶溶。小桥环影漾晴空。数间茅屋，一带层峰。更几竿竹，几枝柳，几株松。
左呼欢伯，右抚孤桐。吟成残句付奚童。闲时泛棹，醉后支筇。有杏花烟，桃花雨，楝花风。
前调·村居
水抱孤村。篱掩闲门。似柴桑隔断红尘。岚光澹淡，草色缤纷。恰花为友，石为丈，竹为君。
乌程酿酒，紫笋翻春，觉翛然鱼鸟相亲。更邀野老，共与评论。但一炉烟，一钩月，一帘云。
玉梅令·曹溪折梅花有感
玉人风韵。洗铅华都尽。曹溪滴水罗浮近。看巡檐索笑，折取一枝枝，白雪轻携，红英微衬。
岭头香满，涧边月印。偏隔断、江南春信。只无根零落，更素影凄凉，争似我、天涯幽恨。
声声令·风雨阻黄浦，忆弘载不得晤
滔滔江涌，猎猎风狂。暗吹疏雨打蓬窗。盈盈一水，洒不住、泪千行。看咫尺烟波混茫。
荒岸桃花，花外雾映红妆。青藤低捲带垂杨。孤帆飘泊，书半卷，酒盈觞。还留得、远梦凄凉。
锦缠道·泛太湖
万顷琉璃，著我扁舟一叶。溯流光、高歌击楫。恍疑天上乘槎入。破浪凭虚，稳泛鱼龙宅。
望苕霅烟迷，洞庭云黑。任滔滔、五湖南北。听榜人遥起渔歌指，风波处处，总付霜天笛。
卖花声·春晚，和纪伯紫韵
落尽樱桃，万点花飞一片。绣窗闲、初停针线。无情蜂蝶，争趁芳尘软。下香阶，欲扶还倦。
游丝飞絮，好任东风吹转。恨垂杨、空庭又晚。遥山暮雨，泪染春江面。倚妆楼，罗帷频捲。
解佩令·咏柳
波纹漾漾，春阴楚楚。看青青、青垂树树。暖暖寒寒，酝酿出、花花絮絮。又难禁、风风雨雨。
棱棱腰瘦，纤纤眉妩，恨依依、飘飘如许。点点飞飞，肠断绝、丝丝缕缕。却无端、朝朝暮暮。
青玉案·蓉湖蟹
芙蓉零落秋光断。深巷初成曲簖。郭索横行清水岸。无肠应月，有心附火，芒稻输筐满。
文登十二原无算。此处蝤蛑堪与伴。斫雪含黄名独冠。携来玉爪，持来左手，风味东篱畔。
前调·太湖虾
湖波万顷明如练。虾菜寻常堪贱。水母空教无目见。编诸绳缕，牵来笭网，早向冰盘荐。
为姑为妾应红遍。偏此处沙虹色变。玉鬣冰肌风格擅。真堪佐酒，还宜下箸，好共霜橙片。
前调·戴家庙夜泊，和王仔园韵，戏示萧北江
片帆日落孤云细。野岸扁舟同系。岱色云迷峰影翠。断垣荒藓，古祠深树，极目烟波际。
沧州沽酒依稀记。曾几日都成往事。草屋斜扉灯火蔽。青帘高捲，玉绳低度，难博村醪醉。
感皇恩·感悟
江海一微尘，长安棋局。莫向槐安论荣辱。轻肥跃马，四十三年何速。黑甜馀半枕、黄粱熟。
安步当车，晚食当肉。五柳七松并孤竹。楞伽堆案，任彼辕驹局促。萧然束缚去、荒山足。
看花回·饮李太史维饶庭中赏桂
司马家声旧谪仙。才藻翩翩。广寒宫里飘金粟，向小山新撤金莲。无声清露冷，香满晴天。
独招隐士共婵娟。绮席琼筵。绿映雕盘黄映酒，殷勤刻烛抽笺。自惭偃蹇客，烂醉花砖。
凤凰阁·闺忆
记海棠开后，别郎时节。郎归经岁无消息。那更春城烽火，伤心行客。揾珠泪、梦魂愁绝。
寄语平安，犹自离肠百结。堪怜一纸千山隔。地北天南，处处暮云萧瑟。又不禁、杜鹃声咽。
前调·题孙无言半瓢居
恰平分风月，半瓢孙子。沧州半壁堆图史。祗为求全，莫必得半而止。算容膝、只应如此。
廉让之间，着我于中位置。我生适志耳。瓠落无成，剖尽茫茫底事。君莫笑、一枝足矣。
殢人娇·春雨
无限春情，细雨丝丝如织。带瞑连阴天做黑。红尘紫陌，染就迷离色。阑干外、困柳欺花无力。
此际佳人，泪痕同湿。低飞燕子偏怜惜。乍眠还醒，往事难重忆。频怅望、芳草王孙消息。
两同心·得内寄诗
双鸿郑重，尺鲤殷勤。乌丝展、寄来清泪，银钩划、蹄隐残痕。还反覆，模糊小篆，依约螺纹。
读罢别离情绪，字字销魂。黄姑恨、曲拈红豆，绿窗语、烛映青樽。每记得，客函时启，粉墨常新。
天仙子·闺情，集唐诗
二八三五闺心切。行拾落花比容色。却愁红粉泪痕生，长思忆。何可得。惟有风光与踪迹。夜半酒醒凭槛立。暗想仪形执刀尺。谁怜梦好转相思，魂欲绝。涕如雪。凉月清辉满床席。
前调·闺怨，集唐词
红蜡半销残焰短。欹枕釵横云鬓乱。好天良月尽伤心，纱窗暖。金樽满。何事狂夫音信断。
低语前欢频转面。却怕良宵重梦见。玉炉空袅寂寥香，珠帘捲。芳草远。旧恨年年秋不管。
佳人醉·本事
绣户轻绡低捲。翠帐春情难遣。正一樽引满。四肢微入，玉慵香软。倒镜红潮初晕，溜横波、粉腻桃花片。
鬓鬆钗亸。娇倚郎扶，憨嫌婢见，笑影流苏颤。春流浅。频携茗碗。好梦今宵未选。
月上海棠·送别
杜鹃声里垂杨暮。恨匆匆、远送郎行处。握手临岐，欲将双泪啼为雨。留君住。博得片时欢聚。
片时无计堪留住。奈东风、反把郎吹去。妾靠东风，今朝却被东风误。落花飞絮。都是相思路。
江城子·江城寄内
当时携手绿窗纱。月初斜。酒交加。闲说离人，莫自到天涯。真个天涯今更远，寻好梦，梦还赊。
万重烟水万重沙。眺飞霞。听归鸦。节物惊心，两鬓点霜华。折得春来消息至，凭驿使，语梅花。
小桃红·咏小桃红菊花
种擅秋花俊。色比春花嫩。拂拂丹葩，斑斑红雨，一天孤韵。向徵君篱下问津来，错把桃源认。
气暖秋风困。霜点春风晕。带醉低开，和莺吹折，鬓边斜衬。算高人晚节助幽人，销得佳人恨。
连理枝·题蜀花宛酒之轩
山色松鳞老。树影泉声杪。斑筠密緻，湘帘低映，满轩风篠。把东川西域总移来，听南窗高啸。
珠帐青阴晓。锦石红巾绕。离离马乳，声声杜宇，露垂烟袅。醉凉州细认蜀宫时，齐怡情花鸟。
千秋岁·夏日湖村偶咏
1·湖波开朗。曲岸溪流响。新畦润，松风漾。短扉炎似火，老圃平于掌。登场后，仓烟翠积黄云上。
斗斛夸丰穰。姑妇争劳攘。揎袖起，倾缸酿。芦塘微月映，茅舍田歌唱。更深后，提灯又欲叉鱼往。
2·沟塍新涨。乐岁今年广。三五伴，携车往。桔槔欣蘸水，天汉齐飞浪。平畴满，插匀千顷如针线。
雨过增微爽。泥滑愁朝饷。看馌妇，依依状。加餐隔岁米，薄酒前宵酿。临欲去，低回怕过欹桥上。
[楼主][7楼]作者:一斛浊酒发表时间:2013/01/2814:48[加为好友][发送消息][个人空间]回复修改来源删除
清名家词之二十二董元恺《苍梧词》(七）
离亭燕·旅燕
拂水衔花一片。恰睹双双轻燕。问尔故巢何处是，似向主人依恋。飞去又飞来，恐被秋风吹倦。
谁系红绡堪羡。谁寄锦书如面。冷落江南烟水候，曾到旧家庭院。我自故乡遥梦，入关河愁断。
西施·游西施山
镜湖春水影溶溶。一棹小桥通。稽山回映处，石径碧玲珑。为想苎萝村畔，才离却，恰向土城中。
浣纱当日原无伴，偏邀郑旦相同。还堪笑、去笄填土孰为容。刚得教成歌舞如花艳，送入馆娃宫。（去笄填土，越王夫人事。）
隔浦莲近拍·醉后入滆湖，和陆放翁韵
扁舟远泛暮景。薄醉凉飙醒。似隔深深浦，幽香引入清境。低锁云万顷。芳蕖净。渌水明于镜。
金波冷。玉人凭槛，鸦翎乱挽犹整。一船皓月，斜送满身花影。斗转参横闲夜永。风静。梦回应到巫岭。
师师令·席上赠晦仙
烛光红透。映玉人罗袖。冰盘荐处拨银筝，听一缕、新词谱就。莫惯娇嗔常阿母。倩当筵消受。
停歌又把钩儿覆。抵换纤纤手。暗将星眼掷儿郎，钗影动、眉梢春漏。底事因郎争饷酒。郎莫杯空否。
隔帘听·咏弹筝
正是恹恹天气，十五盈盈女。十三弦上情千缕。看玉比蝉钿，银排雁柱。弹再鼓。动春纤、当窗手语。音如诉。
含宫嚼羽。婉转歌喉吐。斜搊慢捻相思谱。空闺似入，湘江凄楚。潇潇雨。偷将泪丝重数。
风入松·归忆
钗痕横月簟横秋。香冷衾裯。分明有个人欢笑，惊回首、烛影虚留。更待续完残梦，起来寻忆难休。
一番滋味一番愁。闲倚妆楼。眼前便倩知心伴，才提起、欲诉无由。愿得情如流水，流侬直向江州。
传言玉女·雪夜，为邻女催妆
春晕微红，消得绣帘微雪。殷勤青女，綰同心双结。吴盐轻撒，咏絮风情亲切。纱笼对引，碎琼铺设。
说嫁心惊，镇日妆台痴绝。娇嗔阿母，夫婿尤怜惜。小捉养娘，私向窗前低说。玉郎莫见，簸钱时节。
何满子·娄江月夜，追忆先二兄文友
天上依然皎皎，人间一别茫茫。仿佛娄江曾共被，相携共倒壶觞。转眼青樽红烛，回头宿草衰杨。
留得遗文千卷，空教泪落琴床。想到孤坟今夜月，谁存复壁馀光。夜雨机丝寡嫂，春风书馆儿郎。
白媚娘·美人秋千
梦入春愁难妥。日漾清阴深锁。红绳画板旗双飐，欲上翩然婀娜。绣雀棱棱蝉翼亸。掩映垂杨左。
燕剪晴波频坠。鹘舞回风轻过。云曳香绵摇綵柱，糁落一庭花朵。促罢遗钗花下坐。怯向花茵卧。
解蹀躞·雨中过小孤山
滚滚江流万折，突立波心上。一峰崒嵂，任惊涛巨浪。却怜神女生涯，变作小姑暮雨，遍将云酿。
堪想像。谁谓无郎孤况。有彭郎相傍。盈盈一水，脉脉徒遥望。那更晚色迷离，赢得无限凄凉，行人俯仰。
剔银灯·咏灯花
绣阁深沉人静。仗一点兰膏凝。滟滟玉缸，垂垂金蕊，似与枝头开竞。芳心不定。却笑把、灯花厮并。
昨夜妆台辉映。空倚熏篝潜等。牙蒜凄清，莲筹寂寞，耽误银屏漏水。从今思省。再不向、灯花侥幸。
婆罗门引·赠竹夫人
系传渭水，汉加凉郡职称尊。青奴命好犹存。不羡昭华秾李，潇洒出风尘。却中空无物，热不因人。
冰雪为身。此生骨节嶙峋。总任翻云覆雨，婉转相亲。秋风一起，君心欢爱已更新。莫无端、便发娇嗔。
荔枝香·吴道贤携赠蜜荔枝
新岁松关高卧。谁相过。吾友满袖烟霞，携饷炎州果。倾来白玉明肌，露滴瑶浆破。奚必黛叶、湘枝绛囊裹。
想五月，星缀珠排如火。凤爪龙牙，津液酸甜颗颗。陈紫遗芳，色味经时隔江左。好待熏风鼓柁。
拍阑干·咏阑干
回廊曲井。垂杨摇漾空庭景。十二帘低清昼永。掩映朱文，斜覆湘文冷。亚字玲珑梵字影。折折周周，春恨重重省。
疏星淡月微风静。只为多情，近水常相称。玉人徙倚还频凭，几遍沉吟，敲断玉钗不应。
于飞乐·为梁大司农咏白鹦鹉
正珠江，春晓也，使节遥临。看画堂、银母屏深。听雕栏，声乍囀，吉了清音。（白鹦鹉名秦吉了）怕施朱翠，只携来、白雪横襟。
想雪衣，名独擅，索影沉沉。展黄冠、初晕檀心。羽翩跹，冰檐畔，诗句高吟。玉奴梦醒，伴梨花、和月相寻。
前调·又咏红鹦鹉
更奇毛，难自祕，时乐名闻。（红鹦鹉一名时乐鸟）记湘州、尚炳遗文。体金精，含火德，羽翼缤纷。秦宫入后，锁深笼、一片红云。
想玉壶，曾浴处，色染灵芸。正翩翩、琥珀缨裙。语分明，情婉转，报主恩勤。（张说赤鹦鹉诗：一见嘤嘤报恩鸟）春多忆侣，喜丹丘、赤凤为群。
祝英台近·访祝英台故宅，用辛稼轩韵
碧鲜庵，画溪渡。目断鸳鸯浦。庭院深深，尽日飞红雨。望中鸟啄游丝，蝶粘飞絮。仿佛与芳魂同住。
更愁觑。禁得一树棠梨，暗把春光数。生死情缘，听尽流莺语。总教妆阁钟声，香奁佛火，长则任、精灵来去。
扑蝴蝶·咏蝶
紫燕黄鹂，凤子群相趁。香国翩跹，自小生来韵。韩凭绿径沾愁，宋玉红墙牵恨。镇日桃花门巷，轻狂侭。
漆园晓梦方酣，不管人春困。罗巾扑后，怪粉残香褪。拖时裙钗难分，飞上钗梁欲晕。恐被多情错认。
侧犯·杨秋屏舅偕饮芙蓉庵，用周清真韵
茅庵负郭，一池渌水明妆靓。波定。恰玉女凌波映奁镜。暗香飘曲槛，飞霭摇芳径。风静。娇欲语，亭亭弄妆影。
横塘雨过，微洒尘心莹。应共省。侭壶觞，录事严觥令。良辰胜友，同归酩酊。任他月落碧梧金井。
四园竹·罗岕坐新竹下作
筼筜幽谷，树树翠琅玕。和烟滴露，负日凌云，清节巑岏。旧梢长，新籜解、东风弄巧，一宵补尽残山。
忽惊看。参差迸石穿篱，吹添碧玉千竿。晚色斜侵书帙，响借鸣泉素影寒。还试听，龙吟凤啸，空林月又团。
御街行·王仔园同年招饮小辋川，同吴天篆、潘原白、程穆倩
辋川路转红桥下。巷僻多车马。牙签玉轴富装潢，堆绕一庭书画。薜萝牵屋，烟花满砌，曲院真潇洒。
宜城细酿杯频把。侍立都闲雅。行厨雪片斫吴羹，银烛冰盘高驾。分曹戏采，挥毫觅句，烂醉须今夜。
前调·元夜踏灯词，和徐夫人燕京元夜韵
百枝火树千金屧，宝马香尘不绝。飞琼结伴试灯来，忍把檀郎轻别。一回佯怒，一回微笑，小婢扶行怯。
石桥路滑缃钩蹑，向阿母低低说。妲娥此夜悔还无？怕入广寒宫阙。不如归去，难忘畴昔，总是团圆月。
一丛花·咏玫瑰花
玉人晓起惜春残。花事正阑珊。卖花声送妆台畔，开篮处、艳紫浓殷。万朵氤氲，一枝芬郁，和露捻来看。
檀郎昨向鬓边安。镇日对红颜。从今揉得花魂碎，细匀入、湘摺罗纨。别样风流，馀香旖旎，犹拟傍云鬟。
送我入门来·咏美人泪
玉筋初垂，鲛珠初结，依稀非雾非霞。一声河满，肠断雨如麻。隔窗暗滴帘前竹，却唾袖、偏生石上花。
忆自萧郎去后，长向星前月下，拥髻嗟呀。好倩飞鸿，缄寄与天涯。秋波流共春波远，总万点封成一缕纱。
过涧歇·过三十九涧，逾襄王岭，入罗岕
山迭迭，溪流曲曲。大似雷轰，细似琮琤，碎玉声声续。天际倒悬三峡，波漾千竿竹。石齿冷，入手寒香沁新绿。
更耸身直上，鸟道清泉，羊肠翠麓。扶杖云生足。小憩松风，看摘春纤，轻携碧篓，村火几处茶初熟。
前调·游七星岩
山拔地，巍然平陆。峭壁飞崖，北斗兀立，南澳灵光矗。无数神工鬼斧，斫就玲珑屋。烟霄迥，玉宇琼楼遍空谷。
拔萝穿窦入，箭筈斜通，波涛乱蹴。紫翠怡心目。蹑蹬抠衣，钟乳垂珠，苔花迭锦，一枕潺湲傍岩宿。
前调·文殊台瀑布
高台上，矗立孤塔。下俯银河，直接飞流，三峡声闛鞳。乱落万山深处，众响俱相答。惊戃恍，黯黮蛟龙湿云合。
西峰偏突起，狮子崚嶒，怒涛低压。耳畔风萧飒。最上携筇，翠黛澄鲜，朱光煜爚，此景真得巨然法。
镇西·踰黄芦岭，度金锁关
汾阳西指，有插天垠崿。亘石栈、冈峦纷错。蹑芒屩。看峰回径转，亥磴螺盘，羊肠路恶。两崖去天如削。
列城郭。倚崇墉绝顶，险同剑阁。剩荒垣、断云残角。谁疏凿。自一夫荷戟，百万临关梭巡，前却河山，数重扃钥。
金人捧露盘·骊山怀古
遍骊山，云杳杳，路漫漫。恨古今、成败无端。周原烽火，还留祸水响潺湲。西风落叶，惊回首、一炬烟寒。
几何时，英雄泪，枫叶染，晓霜丹。总萧条、绣岭花残。五陵无树，依然明月照秦关。还试问，金钗玉笛，天上人间。
红林檎近·咏佛手柑花
南海春工早，西天秋意凉。翠叶压霜橘，素葩发幽光。散来雪山花瓣，淡扫佛国严妆。清绝绮阁琼窗。夜静梦魂香。
皓月澄疏影，冷蕊促飞觞。匀膏渍粉，曾经共沐芬芳。恰轻拈微笑，东风屈指，合掌云屏伴法王。
踏青游·娄东清明
北郭寻青，闲向百家坟畔。总零落、秋千池馆。新火累累新塚，荒草萋萋荒岸。风送榆钱无算。共阴风纸钱吹乱。
最是伤心，绣阁孤帷魂断。恨春光、轻寒轻暖。奈一别泉台，忍把流莺唤。泪痕飞絮满。暮雨潇潇愁伴。
柳初新·本意，和丁飞涛韵
柔条欲挽春光住。嫩绿半含半吐。捼蓝漱水，轻黄弄色，染就满溪花雾。十五盈盈楚楚。最销魂、章台初去。
多少莺歌燕语。织春愁、万丝千缕。愁眉乍展，纤腰学舞，怎禁得、欺烟困雨。好向妆台共倚，任东风、一帘香絮。
斗百花·腊月桃花
晓放端溪棹稳。似与武陵溪近。波含腊月寒晖，树发艳阳春信。开遍桃花，到处间柳遮梅，仿佛烟斜雾嫩。细把侬芳认。
临水倚墙，紫陌红尘相映。无言忽笑，小立东风微晕。绣线初添，美人欲赚崔郎，拗上一枝云鬓。
蓦山溪·宿栖云精舍
参天黛色，染遍湖波绿。无数乱峰横，辨三径、吾庐修竹。开扉猿鸟，花雨过疏钟，清泉麓。朱阑曲。流水和云宿。
一瓶一钵。白日消棋局。香积腐儒餐，更随分、山肴野蔌。六时寂寂，万壑变晴阴，张公谷。君迁木。梅老茶初熟。
早梅芳·咏青梅
玉肌清，冰魂瘦。忽见浓阴覆。深深庭院，一树垂垂伴晴昼。枝头青子结，叶底繁英透。试凌波微展，小摘纤纤手。
缀如珠，匀似豆。曾捻妆台石。晶盘初荐，较前酸楚应非旧。盐和商相鼎，齿软吴姬口。问东风、并蒂犹存否。
新荷叶·夏景
翠竹高梧，浓阴绿树婆娑。昼永闲庭，燕雏莺友相过。玉人此际，无情绪、初试轻罗。微摇纨扇，好风蹙动湘波。
斜倚阑干，碧珠乱点池荷。密簟疏帘，水纹一枕凉多。素馨香满，新浴罢、重画双蛾。流萤戏扑，坐看夜影明河。
爪茉莉·客中秋病，和陈其年韵
飒飒蛩鸣，萧萧叶响。悲哉秋气，西来朝爽。四时作客，恰三秋、心情微恙。那更禁泪湿琵琶，江上数峰高唱。
乡关何处，万迭云山相向。阅不尽惊涛骇浪。此身原拟似浮萍，真凄怆。只一七神楼，三杯浮蚁，便是元灵玉酱。
拂霓裳·观兰语堂女乐
蕙风天。幽兰欲语气如烟。帘幕静，画堂珍重启芳筵。银丝镂雪鲙，玉茗泻冰泉。月娟娟。一行行、红粉拥神仙。
明珰翠袖，不羡锦瑟华年。歌喉细，紫绡绛树斗妖妍。檀槽催按拍，竹肉应鸣弦。舞翩跹。暗销魂、醉倚百花前。
千秋岁引·寿许节母
霞泛青鸾，风飘紫燕。绛帐女宗人争羡。熊丸素娴班氏管，轩车时剉陶家荐。汝南龙，河东凤，皆邦彦。
有母兼将父道擅。有儿贻厥孙谋善。此日徽音满芳甸。井阑秋结冰桃实，兰阶春荫神芝遍。进金鹅，斟玉醴，瑶池宴。
[楼主][8楼]作者:一斛浊酒发表时间:2013/02/0309:11[加为好友][发送消息][个人空间]回复修改来源删除
清名家词之二十二董元恺《苍梧词》(八）
迷仙引·访迷楼故址
棠梨香冷，御苑云深，迷楼何处。堤畔销魂，只送行人来去。摇荡春光如许。似把兴亡诉。看廿四桥头，三千殿脚，一天丝雨。
往事浑无据。莫问离宫路。蔓草寒烟，已耕断隋皇古墓。纵昔日、明珰翠羽。被东风添上，数抔黄土。
满路花·酬赠纪仲齐自汉阳之西江，即用原和周清真韵
1·笔垂秋叶露，文涌梁园雪。翩翩擅渤海、才华绝。林宗潇洒，有角真堪折。四海声名阔。倾盖相逢，客中共数嘉节。
几声哀雁，叫得枫成血。一片江天树、谁相接。自携绿绮，曲调偏亲切。都向琴心说。鼓罢清风，拂拂飘来大别。
2·尽饮郎官酒，快榻龙丘雪。紫马题黄鹤。称双绝。（令弟为汉阳太守）奕叶金貂，醉击珊瑚折。天远孤帆阔。放棹西江，历历晴川时节。
青衫湿泪，还洒榴花血。（石榴花塔孝妇事在汉阳）春草池塘梦、烟波接。逢迎处处，触景成悲切。待向何人说。且沽斗酒，莫赋骊驹欲别。
洞仙歌·张公洞
童山寂历，有神仙窟宅。鬼斧何年巨灵劈。呀然开辟处、天壤中宽，深无极，直下鸿濛千尺。
炬光迷近远，线缕萦盘，侧厂飞梁度空碧。出鸟道枝撑，迎面峥嵘，愁颠坠、低头踞蹐。问丹灶、玉堂白云封，只怪石嵯峨，张公遗迹。
前调·善权洞
嵚崎两洞，更善权深秀。凿翠玲珑开户牖。敞层霄、云气结就重楼，楼高下，风动悬崖激溜。
耸身穿诘屈，随下危梯，丝竹清音杂鼯鼬。人世有仙田，白石充粮，兼环列、药炉茶臼。但雷篆、犹存囤碑空，不禁得洞中，一时回首。
前调·夏日斋中苦热，和东坡夏夜韵
小斋烦暑，团扇交挥汗。一庭绿树炎氛满。阑干畔、薰风触热吹来，炉香袅，几缕碧烟凌乱。
琅玕清枕簟，梦到羲皇，此中人不知有汉。被蝉曳残声，唤醒桃源，茶初熟、桐阴斜转。且奈向、月白露浓时，听白雪高歌，方空新换。
秋夜月·蛟桥月夜
长桥月夜。拱南山，俯荆水，清辉平野。一望白空城郭，翠浮松槚。蟾镜启，彩虹落，烟波如画。潇洒偏照，孝侯祠下。
尽如卿者。蛟可屠，虎可射，人人虞夏。剩得阴房鬼火，灵旗飘瓦。蓼花飞，枫叶染，悲哉秋也。秋光长则，向杯中泻。
霜天晓角·长至夜同内拥炉煨芋作
阴云低覆。看绕檐冰溜。一线初添时候，燃宫饼，销金兽。罗襦翠袖。促坐红炉右。侍儿斜拨寒灰，煨紫芋，凭纤手。
殷勤夜久。暖语欢情厚。长愿一生同守，人如旧，愁还又。横窗疏影，可似伊清瘦。今宵好护瓶梅，把春光，先泄漏。
蕙兰芳引·咏树兰
西牖光风，正空谷、秋兰初发。看九畹遗芳，一种幽姿堪别。疏林细叶，映满树、垂垂香雪。记携来岭海，人在瑶台冰阙。
种异珍珠，名传鱼子，数蕊千结。怕众草为群，独自亭亭欲绝。玉jing紫艳，共伊清冽。爱多情、移傍枕函亲切。
簇水·春雨
密洒轻匀，东风几度廉纤雨。空濛翠霭，一带迷离烟树。做弄丝丝袅袅，铺遍芳郊路。尽日里、欲飞还住。
惊春暮。见陌上、归鞭急整，频怅望、增凄楚。莺回燕掠，到处吹花沾絮。更入巫山好梦，向晚萦情绪。凭阑听、点点心头长贮。
华胥引·题华胥杨妃春睡图
玉精临砌，绮阁移春，夜明帘影。雾鬓烟鬟，四肢红玉轻云映。罗巾汗拭桃花，恰海棠厮并。翠枕支痕，睡起横波微晕。
好梦谁惊，似忽被、渔阳唤醒。钿合钗分，谁想花冠不整。早是粉本流传，画图重省。一幅生绡，消得银屏昼永。（轻云绡，妃所衣也。桃花、海棠，俱用太真事。）
恩爱深·记得
记得当初，曾私语酴醿下。芳茵促坐，花枝低亚。几曲柔肠，（左夋右兔）毫吟就，香罗帕、细把侬欢写。而今何事，暗愁萦惹。
卜尽金钱还是假。只一幅蛮笺，消受半生良夜。孤雁叫寒汀，凄凉絮出伤心话。谁伴残灯影，听暮雨潇潇，泪珠同洒。
江城梅花引·秋夜听内弹清江引
半帘花影入房栊。对孤桐。抚丝桐。鼓一再行，绕指动清风。指下风生松下应，拂白石，响清泉，雨淙淙。
淙淙瑟瑟满晴空。曲未终。意无穷。听也听也，听忽变、换羽移宫。又似贯珠声断百寻中。此夜香闺幽梦冷，月落也，飞别鹤，送归鸿。
步月·月下携小婢登锡山
八九峰峦，十三娇小，相携月下芳姿。山空人静，玉臂倩扶持。花弄影、浑身上下，风动竹、忽地惊疑。偏消受，一天清景，冷露湿鞋儿。
望梁溪城郭，恰幽辉皎洁，处处追随。扑流萤、微挥轻箑，倚翠袖、斜覆纤絺。回船也，夫人犹自爱眠迟。
惜红衣·午日桃溪舟中
有水有山，无花无酒。蒲根谁切，角黍空涎，雨湿征衫透。蓬窗萧瑟，两三个、鹭朋鸥友。怜否。痛饮新茶，半醉歌铜斗。
海榴深院，綵线虚悬，此际频回首。还忆去年时候，章江口。随意钗符艾虎，异地银筝红袖。总飘零，恰是，楚尾吴头如旧。
八六子·杨青岩舅遂初堂宴集
遂初堂。先生解组归来，引客壶觞。正夭矫盆梅作供，玲珑绮石堪携，微风送凉。
流连带水回廊。半壁青山图画，一帘白石羲皇。更争拂吟笺，斜书绛帖，弹棋赌子，投壶角胜，总向竹叶徐倾家酝，紫茸频试新枪。侭疏狂。还教索醉千场。
前调·游康山，同吴天篆、潘原白
问康山。重门窈窕深藏，曲巷回环。正路转层台百折，堂开峰顶三楹，萧然掩关。
良朋缓步跻攀。绕郭帆云樯影，隔江雾髻云鬟。恰三月烟花，短垣纵目，万家楼阁，小亭徙倚，又见槛内名葩婀娜，枝头好鸟绵蛮。客心闲。解衣坐啸忘还。
劝金船·舟上十八滩
惊涛急溜淙淙响。喷沫鱼龙漾。大滩十八馀滩百，更惶恐难傍。（首滩名惶恐，最险。）奇峰扑面，恰与船头相向。船尾裂云穿石，如在天上。
长年贾勇声偏壮。齐踏千层浪。盘涡笑撇双兰桨。似布帆风飏。席帽轻衫，独倚舵楼凄爽。忽忆那呵一曲，夜静犹唱。
鱼游春水·潘园杜鹃
积翠屏山曲。遍河阳铜官金谷。一声杜宇，惊起一枝踯躅。愁绝春归花与鸟，江南望帝魂犹蜀。泣露啼红，泪痕相续。
何事司花频促。此地擅鹤林清福。乱开殷紫猩红，照人心目。丹楼叶绽榴房火，绛霄锦覆杯中醁。影映幔亭，光摇银烛。
雪狮儿·都门洗象词
昼日阴阴，都门洗象，争传奇绝。荡漾春波，士女六街填咽。瑶光森列。却低受、蛮奴羁绁。鞭梢整、踏入金塘，素牙玉洁。
双帚缚来清刷。正殷鼻成雷，怒蹄捲雪。水面辚輑，倏忽山飞海决。云兴电灭。渐浴罢、含元仗立。朝双阙。拜舞御阶合节。
愁春未醒·寄寿王闺媛玉映
山阴钟秀，玉润冰清。想吟红留箧，（俱玉映诗集）廿年坛坫女长城。几首新诗，两字浮名误半生。如今长愿，书开万卷，花祝千龄。
昔年楼上，满湖春水，依旧盈盈。忽惊心、雨丝风絮，此恨曾经。堆案楞伽，消尽徐娘老去情。遥怜一样青衫，憔悴红粉飘零。
一枝花·花下惊悟，用辛稼轩韵
技学屠龙手。智擅谈天口。倚长空、下笔冲星斗。想万里鞭箠，肯落他人后。一旦灰心久。总将相神仙，都听先生乌有。
风吹起、一池春皱。独坐频搔首。抚孤松、还是忘年友。问蝼蚁乌鸢，也识王侯否。寒食家家柳。便到荒丘，谁消受、只鸡絮酒。
鹊踏花翻·西秦车中携鹦鹉南归，数日飞去
陇树秋深，秦宫月落，携将鹦鹉随归骑。归来水驿山程，听慧堪论，新诗读向闺人记。朱帘初捲忽开笼，青云直上堪垂翅。
惊视。千里高飞难致。空辜负、主人情意。怎似燕燕相依，年年频至。好把奇毛秘。思乡莫便入函关，且教历尽江南地。
宣清·秋闺月夜
皎洁当秋夜，正金波乍挹，冰壶初濯。看平铺鸳瓦琉璃，渐照到玉人绰约。露冷霓裳，风清环珮，幽辉如握。光欲滴，漏将阑，孤睡何曾便著。
恰似人间，青天碧海，反窃姮娥药。奈楚簟凉多，越罗衾薄。一点梦魂难托。待不思量，问今宵、怎生拚却。
意难忘·题神仙庵，赠高鍊师
曲径云遮。见绿阴深处，仿佛仙家。小桥欹涧响，古屋带藤斜。通碧落，锁烟霞。翠竹映明沙。人间世，葛翁遗井，试觅丹砂。
客来便煮胡麻。更崖边泛酒，溪畔煎茶。一声惊白鹤，三尺袖青蛇。乘月驭，驾雷车。採遍石坛花。还记取、松枝手植，暗历年华。
东风起着力·客中元旦
栢子扳春，松枝饯腊，又是新年。韶华依旧，迢递滞云天。记得故家庭院，欢令节、弟妹团圆。椒盘荐，殷勤纤手，列坐长筵。
回首各风烟。人不见、天涯椒景堪怜。异乡朋好，促膝话缠绵。处处闾阎揖让，空赢得、尺素名传。无聊也，闲行坊曲，暗伫婵娟。
辘轳金井·小鬟雨汲
垂垂碧柳，拂朱门、雨滴银塘芳草。鸦鬓初成，正临风娇小。临流窈窕。映秋水、远山眉绕。雾縠烟鬟，湘滨洛浦，辘轳春晓。
瘦影亭亭自照。尚怜卿未解，向卿微笑。清浅波纹，怕玉钗轻掉。罗裙半袅。试汲取、冷泉多少。皓腕频携，弓鞋半湿，丰姿偏好。
法曲献仙音·铜虎媒填词初成，听梁溪女郎为予歌二郎神一曲，喜而赋此
钗闪银屏，帘垂碧月，填就新词铜虎。黄绢深惭，朱唇轻囀，消得佳人含吐。细味幽兰香气，偏识郎心苦。
郎无误。有萧娘，殷勤堪顾。红烛下、一字敲来宫谱。拂拂堕梁尘，听嫋嫋、歌喉如缕。笑问知音，闺阁外、可曾相许。倩浮白、千杯领取，清商全部。
前调·曹溪六祖袈裟
织就木棉，裁成碧绢，光耀玉环金缕。服号离尘，布名屈朐，一钵共来西土。想夜半传心印，把心灯遮住。（祖三更入室，师以袈裟遮围。）
宝林古。历唐宋，禁闈崇护。袈裟阔、都作河山坐。具龙象，遍琳宫，怎犹存亚仙祠墓。庾岭藏身，踞石根慧明辞去。只密证潜符，千载信衣留处。
满江红·过金沙寺，为岳鄂王题壁处敬和原韵
擐甲投戈，过萧寺、晨钟甫歇。想当日、冲冠怒发，满怀忠烈。剑气夜寒阳羡草，笔光阵扫金沙月。拂残碑、遗恨对西湖，同悲切。
淮北耻，终难雪。淮西议，终难灭。叹黄龙未饮，金瓯还缺。潭水秋吟名士句，冰天泪洒英雄血。看阴阴、松栢向南枝，朝双阙。
前调·拜岳鄂王墓，敬和原韵
大树萧萧，对衰草、寒烟未歇。凭吊处、孤忠涅背，伊周争烈。石马昼嘶燕市雨，灵旗影断黄河月。念当时、南渡只偏安，空关切。
三字狱，何时雪。十年力，谁人灭。为东窗一语，山河残缺。银碗红啼娇女泪，玉环碧化苌弘血。望冬青、尽处起西风，摇宫阙。
前调·拜于忠肃公墓
细雨斜烟，一抔土、松楸潇洒。留万古、青山碧血，孤忠司马。只手有权持国是，绕朝无力存宗社。岂南还、才与复神州，台山下。
虎卧日，群谋罢。龙飞日，群奸射。置死生成败，无如公者。事去北门弓鸟恨，功高西市啼鹃夜。使英雄垂泪共栖霞，皆天也。
前调·咏绿牡丹
厌粉锈朱，十斛黛、春恩初沐。写不出、苔痕蘸色，兰膏争馥。却拟新螺宵挹露，浪猜幺凤朝迎旭。宝如来、舌上现青莲，清波浴。
花瘦也，藏金屋。花睡也，烧银烛。信玉宜称碧，珠宜名绿。青鬓学来梳未似，翠眉相对羞应簇。便不须秾叶与扶持，风流足。
前调·寿天闲伯
高柳鸣蝉，平芜外、绿萝晴色。要酌取、碧筒为寿，如松如栢。黄绮衣冠留姓氏，浮丘笑傲耽泉石。问白云、天上铸红颜，天闲客。
孤山耸，岚阴赤。横河涨，溪光碧。任飘飖紫府，摩挲铜狄。花扑玉缸前岁酿，桃开瑶海今年宝。正称觞、前席舞斑斓，芝兰室。
前调·过周山人山居留宿
1·咫尺扬帆，扁舟系、夫湫山麓。闲对着、一湖春水，一湾新绿。昨夜东风微雨过，涛声初涨谿桥曲。抱众山、回合影参差，云为屋。
千年树，苍皮束。十顷稻，黄精斸。便呼儿揖客，举杯相属。入馔自夸虾菜美，团炉尚想蹲鸱熟。问山中、花信作春秋，无荣辱。
2·且住为佳，趁孤踪、闲情野鹤。堪爱是、青山绕屋，白云生阁。种遍梨园张谷胜，相逢橘叟巴人乐。但逍遥、一枕足邯郸，溪声觉。
千个竹，抽新籜。千树果，辉双萼。看残山剩水，放怀寥廓。星历初占山鸟唤，国风细注山花落。苦低头、惭愧野人非，微名缚。
前调·怅怅词，和陈其年韵
1·月白荒荒，那更是、乱云漠漠。拔剑起、悲风吼地，青丘如削。企脚琵琶天际想，伤神丝竹中年恶。奈三春、长只为悲秋，惊瑶落。
房名药，陂名芍。檐巢鹤，门罗雀。任文魔山鬼，揶揄嗢噱。横槊竟同垓下咏，唾壶也向炉头作。有曹丘、还解重黄金，无人诺。
2·穷达由天，拥万卷、百城南面。都则是、子虚乌有，雄文谁荐。长啸烟霞湖海伴，良辰樽俎逍遥撰。侭诸君、钟鼎与山林，从吾便。
蛮与触，方酣战。蜂与蚁，方开宴。惜祖龙未竟，还留笔砚。八九胸中云梦泽，三千书牍回心院。醉中山、此日杖头钱，卿钗钏。
3·泛宅浮家，卿笑谓、君其休矣。算只有、五湖烟水，年年如此。芳草遥天青欲白，晴波夕照金还紫。载一天、风月满扁舟，玄真子。
山欲雨，嵩高玺。花欲雨，湘东蕊。恍清虚宾主，神霄奴婢。被褐半疑火浣布，斟茶拟吸琼芝髓。访灵威、七日学长生，饥仍死。
4·岸帻青山，长松下、谁修边幅。痛饮酒、离骚半卷，不堪多读。舌在徒成开口笑，途穷耻作雍门哭。听凉州、歌罢又伊州，阳春曲。
数升玉，争如粟。数竿竹，还须肉。笑折腰五斗，何妨丛菊。落落元龙披锦绣，纷纷巢许称臣仆。又奚须、山水作清音，如琴筑。
前调·生日自寿
皇揽揆余，正诞降、庚寅之日。任数载、年来年去，年年如昔。与世周旋吾作我，一家逆旅身为客。侭浮生、转瞬付浮云，谁陈迹。
何处献，金门策。何处访，穀城石。只有花有酒，斯晨斯夕。好泛五湖烟水舫，更消五岳平生屐。踏齐州、九点暮烟还，如松柏。
满江红·寿史远公五十，用曹顾庵先生韵
1·半百才名，指学海、词源杰出。想廿载、分荣绛帐，广文清密。内府流传羲献帖，国门争购丹青笔。正新翻、艳曲付红牙，灵妃匹。
羡落纸，金壶漆。羡起草，丹霞日。看拂衣归里，满园榛栗。海上安期瓜似枣，山中桃李人如木。总消磨、一卷是楞伽，延年术。
2·倒和前韵
周肉何妻，漫道是、长生仙术。争似汝、长斋绣佛，丹炉服术。少小自怜游猎赋，追陪空献雕陵栗。更谁知、四十九年非，今何日。
容未老，髯如漆。心未老，丝成匹。恰悲来舞剑，兴酣摇笔。千古图书身上下，一杯诗酒花疏密。叹吾生、早已胜而翁，星星出。
3·与史远公谈往事，因忆范龙仙、沉康生诸公，二迭前韵
臣罪当诛，曾负累、丝毫难出。今已矣、文深胥吏，网罗尤密。百万总由铢黍积，钱刀争胜如椽笔。算书生、原不悔封侯，监门匹。
茂才举，胶投漆。渭阳遇，云披日。奈投臣有枣，报君无粟。醉里尚寻玄石酒，相期便访刘商术。问青天、公等致身时，将何术。
4·醉饮史远公斋中有感，四用回韵
天地茫茫，愁无尽、销愁无术。应只有、浇愁惟酒，不烦葠术。花下频招松下鹤，盘中又检山中栗。料吾身、烂醉是生涯，须千日。
梦欲醒，庄周漆。心常醉，刘伶匹。任挥毫草檄，请缨投笔。薄劣自甘糟粕劳，不才且入山林密。抚长锥、终岁处囊中，何由出。
5·赠潘原白兼题新居，五迭前韵
烂漫才华，惊人句、潘江涌出。侭少年、狂歌作达，外疏中密。红粉一生三妇艳，黄庭五色千枝笔。更清泉、白石寓经纶，谁堪匹。
楹与桷，施丹漆。亭与阁，凌云日。恰满樽桑落，堆盘芋栗。招隐小山俱是桂，高吟药圃宁须术。人诸君、击剑复弹棋，纵横术。
6·寿潘原白三十，六用回韵
冉冉流光，侭人世、谋身多术。只如尔、神仙服食，胜餐芝术。绛树横陈琳国李，青鸾争捧天台栗。愿百年、七进九霞觞，从今日。
堪裕后，樊宏漆。堪擅誉，徐卿匹。看双双骥子，能文操笔。怜我白头丘壑老，倚君紫禁经纶密。好因时、莫便学蹉跎，乘风出。
7·赠张月陵，七迭前韵
季方难兄，有爱弟、清河挺出。群推是、池塘春草，玉和金密。玩世文章科斗字，惊人风雨蛟龙笔。记翩翩、裘马少年时，今无匹。
原不慕，对君漆。谁能驻，援戈日。恨间关转徙，艰难薪栗。小艇载诗更载酒，砚田种秫非栽木。听君家、说尽穀城书，还丹术。
8·送月陵入道，八用回韵
散尽千金，学曼倩、善藏其术。还更向、罗浮碧海，凤芝龙术。槛外露滋金洞草，崖边云护仙舟栗。採石坛、花满不知春，羲农日。
服上药，调浮漆。星珮冷，虹霓匹。只未忘绮语，更怀铅笔。但令毛生名纸贵，不妨潘簟生尘密。数床头、昨夜卖文钱，飘然出。
9·雪夜野泊，九迭前韵
岁暮凄凉，系缆处、片帆初出。蓬窗映、斜斜整整，似疏还密。片影夜寒村点酒，六飞梦冷生花笔。遍千山、何处一渔翁，孤舟匹。
灯宛宛，遥怜漆。风猎猎，难回日。觉布衾如水，手皴肌栗。烛尽寒灰悲伏枕，炉存馀火思蒸术。被饥驱、僵卧水之滨，贫无术。
10·与恽正叔相约同耕南田，十用回韵
生不逢时，问谁是、锐情经术。只吾尔、难医贫病，非关苓术。田舍艳称十斛麦，封侯且等千株栗。想人生、行乐是西畴，穣穰日。
琴上趣，何劳漆。花间友，还相匹。更较晴量雨，焚书掷笔。二顷好供饘粥费，比邻不羡崇墉密。但南山北与北山南，相携出。
满江红·登芜湖塔绝顶，用辛弃疾韵
拾级而登，跨江表、曾霄突立。凭槛望、烟帆沙鸟，连樯风急。霞映楼船百仗火，云横铁锁千寻壁。问何时、天堑限江南，谁曾识。
栏杆外，衣霑湿。铃甋下，珠摇滴。向苍苍搔首，遥遥空碧。俯仰自悲身世事，奔驰空洒杨朱泣。拟过江、也学贩缯人，同为客。
前调·送韩珠崖太史奉诏归娶
天上仙郎，却占尽、人间清福。人都羡、门阑喜气，锦攒花簇。威凤新膺博望选，求凤始叶和鸣卜。正日边、遥捧五云还，芙蓉麓。
綰绶日，丹文毂。合卺夕，金莲烛。恰荣分紫诰，徽音堪续。蕙圃门盈桃李树，鸾坡堂种蓝田玉。拟明年、此际海珠生，华封祝。
前调·忆故园种竹栽篱，怅然寄内
1·何意卿卿，常则住、白鸥溪曲。那更是、一春风雨，远山如沐。插槿新栽空谷锦，移恨远带潇湘绿。羡深闺、泉石费经营，翛然足。
还须种，柴桑菊。原不慕，金门肉。任花开花落，无荣无辱。半阁遥临天似水，野航小泛人如玉。倩天边、曾向故园飞，双黄鹄。
2·蓟北燕南，空自叹、风尘碌碌。原无分、逍遥容与，一生清福。樱笋江边春正好，莼鲈溪畔秋方熟。只清风、明月不须钱，随时足。
柴门外，闲鸥鹜。东轩内，栽松竹。料归期未远，不容卿独。皓腕共牵菱角美，冰盘满荐鸡头肉。更隔年、预酿不时需，应千斛。
前调·寿祖赞善勿庵，用梅村先生寿巢村相国韵
绿鬓功名，雅自负、苍髯如戟。恰又听、玉堂清漏，金门瑶瑟。风动铃音趋直早，花移砖影挥毫毕。共一春、携手上高楼，江南客。
文蔚起，名薰炙。庭罗雀，尘凝席。正承华初启，烽烟方息。击楫谋成台上米，围棋齿折中门屐。拟昇平、朝野献南山，从今日。
前调·寄怀祖赞善勿庵
落托京华，凭坐卧、高楼百尺。畅好是、玉河垂柳，凤城寒食。苹果堆盘红半染，葡萄张幕青如滴。黯销魂、还忆去年时，天涯隔。
谁啸咏，梁园雪。空对酒，南窗月。只归来风景，不堪重说。拨刺刀鸣豉下鲙，穿泥笋迸篱边壁。倩回风、迢递寄长安，云千迭。
满江红·同贺天山先生过篁川废园，和天山抒怀韵
1·别业篁川，曾记得、昔年经此。恰两岸、依依绿柳，树犹如是。老屋欹斜仓鼠窜，丰碑倒折枯藤寄。叹山川、无恙绮罗非，都休矣。
风潭上，泉还旨。烟汀外，花还紫。只空庭藻影，鱼鱼唯唯。纵不长贫何足羡，便为老圃真堪耻。继尚书、勋业等云霄，惟君耳。
2·深柳堂成，难自掩、文章声价。羡此日、绛纱高座，凌颜轹谢。爝火百年供啸咏，龙鳞千仞凭潇洒。想挥鞭、一蹙造青云，何难者。
且暂觅，玉山罅。又何必，金门下。任嵚崎历落，酒垆花社。捉笔不须尊卫霍，读书久已轻曹马。只此中、丘壑最移情，吾师也。
前调·江行雨泊，再和前韵
1·风雨江干，算旅况、谁能遣此。几欲向、箜篌邻女，唤公无是。一一江豚掀浪拜，双双哀雁沿洲寄。看钓蓬、吹火夜灯红，归来矣。
新茗冽，醇醪旨。片云黑，晚烟紫。指楼船沧海，似闻阿唯。展卷怕看梁宋事，持杯翻畏罇罍耻。俯奔涛、千尺听江声，悲盈耳。
2·努力加餐，亟为问、江东米价。堪叹息、空囊羞涩，长途衰谢。万里帆随鸿影落，孤灯泪共牛衣洒。抚龙泉、咄咄更书空，谁知者。
风淅淅，蓬窗罅。波滚滚，樯乌下。任江鱼吞槛，江欧迎社。梦里绿阴蕉覆鹿，杯中清影程生马。倚舵楼、准趁半江晴，来朝也。
前调·望谢公青墩故园读书处，三和前韵
1·北郭青墩，想魂魄、犹应恋此。敢则谓、青山谢傅，将无同是。相赏便携泉石意，自怡祗合烟霞寄。正栖丘、饮谷十年前，难忘矣。
菱角美，香芹旨。寒月白，暮云紫。有晓猿夜鹤，招予唯唯。纵隔千山还可共，不知一事徒深耻。问半生、踪迹尚沉浮，无言耳。
2·瓦釜雷鸣，难复问、黄金土价。阅多少、初莺早雁，花开叶谢。炙轂因人谁见许，新亭有泪无从洒。侭滔滔、日夜大江流，如斯者。
故园栗，微霜罅。北堂枣，疏篱下。爱鲍君知我，陈侯均社。输粟昔曾传柱史，入赀犹欲夸司马。遍天涯、购得计然书，何求也。
前调·风雨泊舟江心，四和前韵
1·亦复何为，奈范叔、一寒至此。君不见、崩涛骇浪，滔滔皆是。楚尾吴头家作寓，灯天砚地身为寄。怅芦中、一叶两三人，真穷矣。
汲新水，逾甘旨。被短褐，逾朱紫。检齐梁旧史，掀髯曰唯。天堑不矜衣带限，江流难刷降幡耻。问六朝、遗恨几英雄，茫然耳。
2·对此茫茫，何处问、垆边酒价。那更禁、风吹浪打，水流花谢。点点寒从双鬓入，丝丝愁共千行洒。只此中、眼泪满春江，无穷者。
笑补石，虚空罅。叹填海，蓬瀛下。想隔江烟树，依稀村社。带瞑连阴天似墨，湿云粘梦云如马。总江南、江北影模糊，孤灯也。
满江红·谈沧孺属题挥锄居
鸡犬云中，曾栖息、匡君岩腹。问何事，入廛近市，诛茅结屋。用拙也应长闭户，畏人原自成空谷。绕疏篱、几曲最怡情，栽花竹。
波潋滟，千层縠。烟葱蒨，千章绿。对湖山俯仰，赏心娱目。瓜架斗棚晨复暮，带经负耒耕还读。人纷争、收拾一蜗庐，消棋局。
前调·过挥锄居，立和谈青雪韵
环堵萧然，正潇洒、丰神自别。荷锄倦、拥书万卷，不营三窟。半亩笔耕东海粟，砚田卧采西山蕨。对北窗、风物到羲皇，南楼月。
寻幽胜，头忘栉。徒慷慨，心如结。笑劳劳攘攘，长安车辙。造父难追泛驾影，夸娥独许名缰撇。拟此生、市隐杂鱼盐，藏身诀。
前调·送潘原白令溆浦，用辛稼轩平湖南寇韵
1·去矣安仁，惊憔悴、西风衣葛。羡筮仕、桃花洞口，寻源而入。江上月明乌鹊起，洞庭雾敛鱼龙泣。却乘流、一叶望潇湘，波涛急。
莫草檄，临邛客。非下濑，戈船力。只鸣琴幕府，坐销锋镝。吹笛自当兵十万，鼓刀恰向隆中出。听楚歌、几曲静烽烟，谐金石。
2·坚壁罗洋，踞胜算、何须诸葛。恰此日、义陵制锦，捷书飞入。渺渺烟寒木叶下，滔滔溪冷潜蛟泣。坐琴堂、高啸海天秋，沅流急。
渔父畔，沧浪客。官中水，寥平力。任健儿跃马，羌童鸣镝。明月洞开靑嶂合，罗公峰隐苍生出。拥孤城、大小西山阳，藏书石。
前调·蒜山晚眺，用梅村先生蒜山怀古韵
拳石嵯峨，临断岸、丹崖百尺。看一带、崩腾京口，惊涛飞入。两岸分明南北堑，半江割据曹刘敌。更年年、芳草阅齐梁，扁舟客。
烽火静，烟墩白。钟鼓振，帆樯集。俯镆铘峭崿，森陈戈戟。铁瓮势连龙虎险，楼船日没鼋鼍宅。听萧萧、丛竹响寒芦，吹横笛。
满江红·青墩夏咏，和陈其年江村韵
1·别墅苍梧，矗云际、龙鳞千尺。凭水阁、风漪销暑，疏帘看弈。尘拭琉璃罗翠盖，藻翻笭箵跳银鲫。侭北窗、高枕对书眠，床头易。
一室内，虚生白。一庭外，苔成积。看鹤雏离褷，凫儿飞拍。半幅蔚蓝天似绮，数茎吟断鬚如戟。听月明、寥亮不胜寒，南楼笛。
2·鸂鶒，烟扉外、三三两两。恰几曲、清流似镜，碧波如掌。牛背牧童支笠去，陇头馌妇腰镰往。喜登场、??稏遍黄云，人熙穰。
五亩宅，墙阴敞。十顷地，秧针漾。正平畴绿满，海榴红放。蚯蚓歌长蛙鼓闹，桔槔声歇蝉吟响。挈村农、社酒赛鸡豚，呼侬长。
3·长日阴阴，隔阛阓、超然城市。见一带、波蕖冉冉，汀蒲靡靡。照箸冷淘槐叶脆，胶唇环饼松花美。更烂蒸、香虀白鱼肥，冰厨里。
微吟倦，眠迟起。独酌罢，炊菰米。想田夫风味，年年如此。闲课阿奴锄白术，忙催竖子寻苍耳。只微躯、药物满园中，沾沾喜。
4·一抹修眉，阴阴见、远峰罗立。曾记得、扶筇洞岕，亲携茗汁。轻篓藏芽和露撷，新泉带雨捎溪急。捲湘纹、一缕飏茶烟，松风集。
蟹眼沸，花堪吸。凤饼啜，香堪裛。笑触炎褦襶，相逢车笠。翠碗暗移蝉影动，绿鬟浅试春流涩。待夜深、纤指进馀芳，横波湿。
5·踯躅残红，听几处、催归鸭鵊。隐隐见、平芜燕剪，落花波夹。与我周旋从我好，用卿作达从卿法。挽银河、万斛洗炎蒸，凉风霎。
髹几畔，添香鸭。矮屋畔，闲畚锸。到採菱剥芡，不忧贫乏。虎刺结成颗颗豆，凤仙染就纤纤甲。折一枝、斜插鬓云边，银钗压。
6·积翠攒青，偏杰出、小山乔木。清影下、婆娑午梦，黄粱新熟。花酿蜡房蜂炼蜜，雪堆竹箔蚕登簇。羡满林、无数蜕龙孙，千竿竹。
窥影鹭，翘溪足。噪檐鹊，巢丛绿。听鸟啼未已，蛩吟方续。钓槛收缗斜柳骨，微光趁月摊书读。涨一篙、绿水泛轻航，波纹縠。
7·小阁如船，恰新构、青墩之石。还栽就、樱桃百树，蕉桐半亩。嫩籜雨移旁舍竹，纤腰露染垂堤柳。倚西风、落笔啸高天，惊南斗。
捞虾妾，捕鱼舅。我欲醉，谋诸妇。好开樽便饮，瓮馀残酒。半卷离骚消白眼，一房莲子凭纤手。仰林梢、唤起月当头，成三友。
8·百顷风潭，镇一派、空明浩渺。遥掩映、捼蓝漱碧，丛芦幽篠。瓜嚼水精白袷冷，李沉玉甃红尘少。送馀凉、几阵藕丝风，荷香绕。
溪瑟瑟，窗纱窅。波滟滟，新蟾皎。恰瓯斟緑醑，觞浮清醥。销帐四垂冰簟展，琼奁半启帘漪悄。理瑶琴、一曲落平沙，飞鸿矫。
9·万绿丛深，忽点缀、黄鹂两个。日趖午、槐阴斜转，苔阴低簸。赤苋紫茄田野味，芋区瓜架园蔬课。问白头、遗老话桃源，随风唾。
长松下，结趺坐。疏藤上，曲肱卧。喜日长无事，壶中天大。待月且乘烟水舫，凌云欲鼓潇湘舵。傍柴门、犬吠竹边桥，谁相过。
10·铁笛凄清，三弄后、高云欲裂。还消受、篆烟几缕，匡床八尺。浴罢芙蕖花底湿，妆残茉莉香中觅。对团圞、素月坐长风，松间石。
纨扇扑，萤飞急。金井断，虫吟逼。叹中年以后，伤神何益。夜永试寻河朔饮，数奇莫去蓝田射。玉绳低、急雨响琮琤，冰弦砉。
[楼主][9楼]作者:一斛浊酒发表时间:2013/02/1023:06[加为好友][发送消息][个人空间]回复修改来源删除
清名家词之二十二董元恺《苍梧词》(九）
尾犯·京口感怀
一望古今愁，铁瓮城围，银涛飞雪。满目山川，有风帆千叶。北府谈兵惊北顾，烽烟六代芜烟没。无端又听，萧寺钟声，还共潮声咽。
长江流日夜，留得当时明月。多少兴亡，都向闲鸥说。折戟沙沉瓜步垒，降旗雨洗并刀血。妙高台畔，只诗句尚堪评阅。
惜秋华·九日周子淑、龚琅霞、陈椒峰过饮草堂
又是重阳，怅萧然环堵，败荷衰柳。何必登高，高会恰逢良友。人生适志为佳耳，但取即时杯酒。搔首。见白髮添愁，黄花依旧。
万事吾何有。只醉乡宾客，与我周旋久。东篱菊，东皋醖，时来相就。随分野蔌山肴，年年莫负持螯手。健否。酒酣乱击蛟龙吼。
金浮图·登慈恩寺浮图
虚空相。插天突兀。奋袂而登，扶摇直上。正飘飘、天际真人想。白日回风，伏槛云雷相傍。八水五陵难望。俯窥一气，千里惊凄怆。
惊凄怆。无端秋色，蓦地西来，飒然东向。年年只有孤飞雁，何事随阳，叫落关山响。看取雁塔留题，天许闲人，到处容吾放。
六幺令·赠王端士，戏用王氏事，仿辛稼轩用陆氏事送玉山陆令体（用王氏句）
江东独步，奕代胶东相。相门玉昆金友，共挹西山爽。此日琅琊九子，弱冠风流望。雪中披氅。管中窥豹，挥麈元城识清尚。
更羡青箱世业，珍国蒙君赏。试看爵位蝉联，凤阁堪谁况。好把太平十策，留待玄通上。东皋沉酿。辋川诗画，一任新亭自凄怆。
玉漏迟·除夕同内守岁
年华催过眼，依依残腊，无情去了。两岁平分，一夜东风易晓。共汝樽开栢叶，正腊泪、融融相照。闲庭悄。时惊爆竹，声声送老。
总怜新故无穷，奈旧恨方终，新欢更香。十载鸡鸣，辜负梦中香草。但免琴书别与，从今且试开怀抱。春光好。明日明年春早。
水调歌头·登舟将适洞庭
嘿嘿形留影，咄咄字书空。误我星星华发，揽镜忽成翁。一叶飞来何处，搔首青天无语，极目送归鸿。我欲从之去，日暮正途穷。
无限景，苹花白，蓼花红。买得烟波小艇，随意片帆通。醒则松醪一斗，醉则松风一觉，载向五湖东。铁笛惊秋晓，嘹唳月明中。
前调·震泽舟中
双剑长空倚，石破洞庭秋。亦复谁能遣此，天地一扁舟。三万六千波浪，七十二峰丘壑，汗漫五湖游。吾老是乡矣，此外又何求。
风为御，云为饵，月为钩。共君往来苕霅，眼底恣沉浮。且覆杯中醽醁，呼取山中猿鹤，销尽古今愁。俯仰人间世，吾道总悠悠。
前调·涉江返棹，偶用楚词语述怀
1·郁结魂谁语，浩荡心飞扬。凌天地以径度，遭夜之方长。吾令羲和弭节，后使望舒先驾，濡足惮褰裳。中道忽改路，反顾涕浪浪。
指西海，乘清气，御阴阳。倏而来兮忽逝，终日处幽篁。矰弋机而在上，罗罻张而在下，顑颔亦何伤。含睇又宜笑，容与乎江湘。
2·解珮兮澧浦，捐玦兮江中。将腾驾兮偕逝，四海又焉穷。朝向苍梧发轫，夕向咸池饮马，带剑挟秦弓。往者余弗及，来者吾安从。
制芰荷，搴薜荔，集芙蓉。望君致辞归鸟，升降寤从容。上有侁侁虎豹，下有狺狺猛犬，径路浮云通。谁令排阊阖，江介悲遗风。
前调·过南耕草堂，见曹子好道礼斗词以赠之，却酬原韵
君身有仙骨，汗漫与天游。便欲乘风飞去，吾恨不为驺。白日绀帷灵语，夜半石坛月驭，长啸国山头。树色含丹篆，溪影淬纯钩。
聆凤吹，乘鹿驾，泛螺舟。阅遍金花瑶草，缥缈入罗浮。高插铜管万仞，深照玉潭千尺，濯足俯清流。落叶占盈阙，啼鸟记春秋。
满庭芳·题邓长鲁山水图，用东坡韵
山色螺浮，水光镜净，茫然一望嵯峨。良常句曲，烟景片帆多。任是风涛处处，偏容我、击楫狂歌。须记得，空明万顷，一苇乐东坡。
布帆，随意泊，蓼红芦白，舴艋如梭。映迢迢清影，穆穆金波。携取酒铛茶碗，消棋局、白日南柯。还多事，寒江独钓，雪夜好披蓑。
前调·入罗岕马上作
麦浪初翻，烟容乍洗，乱峰急雨新晴。小桥幽涧，细响玉琮琤。万树松篁蔽日，闲点缀、竹屋柴荆。扪萝葛，山川映发，身在画中行。
峥嵘。惟一径，青天崒葎，翠嶂纵横。更莺声低唤，流水相迎。徙倚茂林之下，野人进、碧涧香羹。挥鞭去，断云飞雾，常傍马头生。
前调·送江磊斋守巩昌郡
梦益三刀，管镂五色，一麾新领专城。江州司马，熊轼拥双旌。别绪乍离湓浦，听陇水、呜咽成声。清辉迥，秦时明月，犹照望云亭。
崚嶒。西去路，盘堤岭峻，箭筈峰横。只杜陵得句，边草知名。从此渭川花鸟，凭卧治、绝塞春生。河湟外，勋标铜柱，石鼓坐销兵。
凤凰台上忆吹箫·闺情，和李清照韵
断碧分山，空帘剩月，无端蓦上心头。正乌丝斜拂，光动银钩。一榻茶烟似水，鸳鸯字、欲写翻休。沉吟甚，蛾弯两笔，消尽清秋。
悠悠。黄昏过也，便坐残兰烬，双影偏留。记昨宵好梦，重上朱楼。底事断肠消息，倚西风、翠剪明眸。还惊听，夜寒鸿起，又唤离愁。
前调·临潼斗宝台晚眺
渭水东流，鸿门左控，骊山霁色初开。恰凭高一望，落日楼台。羁业至今安在，空留下、绣岭苍苔。只二世，咸阳王气，休说秦哀。
徘徊。山河依旧，遍春风罗绮，满目蒿莱。更敦盘雾锁，复道烟煤。自是当时天醉，吹海水、添入金杯。频惆怅，昆明浩劫，历尽馀灰。
汉宫春·立春
昨日迎春，看一时红粉，都赁高楼。晚来彩云双燕，飞上钗头。春风入鬓，只今宵、春色偏留。应记取，金花綵胜，争传翠管银钩。
我亦黄柑荐酒，向青丝纤手，一醉相酬。惊心寒梅雪残，暖柳烟柔。百年冉冉，有何人、吹律荒陬。春去也，与春无分，阳和不散穷愁。
前调·醉中示岳声国，用辛稼轩韵
天地茫茫，任我行我法，吾爱吾庐。迢迢举足万里，天路还殊。途穷日暮，有谁知、潦倒粗疏。偏则见，子虚乌有，千秋狗监原无。
封禅遗文安在，只茂陵秋雨，渴杀相如。身名一时俱尽，宁复怜予。黄金系肘，料东曹、不恋莼鲈。君试问，高车驷马，都须读计然书。
前调·寄恽元锦，用辛稼轩韵
丰草长林，看鸟忘矰缴，鱼乐江湖。故乡烟景如许，子盍归乎。扬帆破浪，遍千岩、一叶须臾。还长啸，一声梁父，浩然风月歌呼。
曾向伯通庑下，听清谈麈尾，不爨樵苏。董生雅知恽者，此外谁欤。无弦琴在，真堪动、万籁笙竽。从今后，酒酣耳热，共君击缶乌乌。
烛影摇红·元夜宿白鹤溪，和张材甫上元韵
白鹤溪边，凄迷宿草春犹浅。漆灯灯火半无光，旷野传柑宴，十里香尘波捲。闭佳城、星楼连苑。阴风吹竹，夜雨鸣螿，穷泉丝管。
华表归来，青山依旧人民换。棠梨花发泪阑干，邻笛山阳远。一去华胥梦断。何从问、夜台修短。白杨夕照，薤露晨晞，数声哀雁。
前调·曹南耕梅庐即席送陈其白入都赴选，时其白留燕廿馀年，甫归即行，同人赋此赠别
屈指髯公，词坛跋扈推能手。（谓令兄其年）燕台鹊起继难兄，得句惟园柳。故国溪山如旧。乍归来、亲朋聚首。雪花六出，霜叶千林，拥炉时候。
此夜梅庐，深谈浅送涓涓酒。侵星君又发征途，何意分飞骤。我亦京华客久。仕途中、积薪偏后。迟君结绶，待我联镳，相期春昼。
塞垣春·送友人出塞，和周清真韵
塞外天垂野。矗莽莽、征鞍卸。紫台一去，黄埃千里，关山如画。对大旗、落日萧萧也。毳幕烟，光飘洒。听银筝、初弄罢，半壁边愁堪写。
驱马射雕还，恰便似、临邛闲雅。归雁过晴天，叫彻凄凉夜。正梦传、芳草泪落，寒云几处、悲笳月下。一往心如醉，向葡桃懒把。
前调·反昭君怨
纨扇双蛾老。零落秋风多少。羊车过也，鸾笙何处，长门漏悄。听一声、千帐琵琶调。绝胜云和斜抱。待得射生归晚，乳酒挏茶共倒。
貂锦换罗衣，拥如花、醉眠芳草。夜夜擅胭脂，筚篥吹春晓。君不见、汉家战士，谋臣不若、汉宫人巧。若爱妾颜色，已困平城道。
梦扬州·玉钩斜
最堪伤。是迷离、一带雷塘。碧树璇渊，深深葬玉埋香。蟪蛄吊月东风外，狼藉他翠羽明珰。井栏灭，寒鸦集，疏烟乱草平冈。
谁奠桂酒椒浆。只数抔黄土，几叶垂杨。隐隐轻雷，车声想像君王。夜台也听南宫漏，看漆灯、犹照啼妆。情无限，芳魂迎辇，化作鸳鸯。
倦寻芳·游林屋洞
洞天第九，一穴三门，包山山麓。外若建瓴，其内形如曲屋。跣而登，偻而入，天风谽谺惊双烛。更探奇，路隔三江底，水深泥浊。
似儿童、蛇行扶服，青乳垂肩，丹梯摩腹。玉柱金庭，何处遂堪容足。欲尽灵威十七日，片时幽壑悲潜行。问山君，又何如，高飞鸿鹄。
潇湘夜雨·雨夜泊湘江和韵
韶石烟笼，云门雾敛，晚来风送馀凉。潇潇飒飒，戍鼓咽横塘。更几阵、征鸿嘹唳，偏叫入、只影寒窗。最难忘，空闺听雨，和泪忆萧郎。
去年当此夜，衔杯曲席，挟瑟高堂。正绣帘半捲，红烛成行。底事飘流岭海，衹留得、薄倖诗囊。知何日，故园晴昼，不负好春光。
天香·月夜饮青墩丛桂下
松粒萧森，竹竿掩冉，丛生古桂山麓。老树连蜷，樛枝偃蹇，密叶清阴如屋。金风数阵，忽飘下、万堆金粟。滟滟朝光烂漫，团团晓露芬馥。
细缬丹黄眩目。早飞来、一轮圆玉。桂影扶疏，付与樽中醽醁。恍入广寒宫阙，对碧海、姮娥伴幽独。待月西沉，和花同宿。
醉蓬莱·山阴上巳，张登子招游兰亭，以雨阻不果
怪东风恶劣，和雨和烟，闷怀堆积。一片空濛，遮尽千山碧。修竹潇潇，茂林飒飒，寂寞天涯客。难泛壶觞，漫搴兰杜，冥冥终夕。
遥想亭边，金堤困柳，玉涧欺桃，青鞋空湿。曲水环流，共浮杯争滴。一室孙公，四愁平子，俯仰悲陈迹。记取明年，右军此会，又成畴昔。
长亭怨慢·咏柳
记一带、画楼西岸。嫩绿初分，轻黄才换。万缕千丝，依依摇曳、溪桥畔。瘦损腰肢，做出春情娇软。欲起又三眠，一半逐风斜，半随烟卷。
看青青客舍，牢把别离长绾。送郎去也，只不解、迎郎近远。空结尽、思妇愁眉，知何处、窥人青眼。留取最长条，玉笛声中归晚。
庆清朝慢·喜雨
飒飒斜飞，纷纷洒迥，江南节应黄梅。风引中宵，微雨划地惊雷。望龙鳞原隰，映空濛万顷净氛埃。平畴外，桔槔昼束，荷锸晨回。
歌于市，抃于野，指云门渠口，珠玉天来。更喜茅斋，新洗苍翠时开。但愿焦枯生意，清凉一气自阳台。同膏泽，八荒四海，击壤衔杯。
（时北地苦旱）
夏初临·销夏湾
万顷苍茫，四山环合，人传销夏湾头。水殿凌空，当年醉舞汀洲。倚兰香送悠悠。照新妆、春色波浮。菱歌唱罢，铁笛一声，蓦地惊秋。
锦帆烟灭，犀甲沙沉，故宫荆棘，落尽梧楸。芦花枫叶，而今处处闲愁。曲岸渔舟。对青山、立鹭眠鸥。想风流。归去五湖，谁更同游。
声声慢·芙蓉湖采莲
水田万顷，夏木千章，莲塘高柳鸣禽。十里芙蓉，半篙荡破层阴。笑指沙棠香满，入花丛、隔浦深深。停桡处，见红浮雾鬓，翠湿风襟。
四望凌波微步，正盈盈欲语，妆影初临。荷叶罗裙一色，恰趁幽寻。劈开同心怜子，莫妾心苦似莲心。秋风起，爱连丝、折藕清浔。
前调·秋夜听蟋蟀声
凄迷短笛，断续寒砧，秋声一派相引。瑟瑟空庭，那更声声幽恨。惊心叫回懒妇，却无端、诉愁难尽。数遍五夜更筹，长共霜风凄紧。
石罅墙阴隐隐，还记得儿时，徐行侧听。竹栅磁笼虫达，将军临阵。曾来半闲堂里，把赵宋江山轻殉。到得孤吟床下，越萦方寸。
前调·闺忆，和李清照韵
宝镜长封，玉箫不御，天涯一望惨戚。卜损金钗，难问片鸿消息。惊心滇池烽火，正春江、羽书飞急。帘捲也，又帘垂，独自此情谁识。
千恨寸肠堆积，残红落、小径青梅时摘。轻暖轻寒，白日晴阴向黑。晚来雨湿窗纱，共孤灯、和泪暗滴。只两个平安字，何由寄得。
雨中花慢·避暑芙蓉湖遇雨，宿塘上作
极浦残阳，遥山一抹，平湖急雨初收。恰波开明镜，冉冉香留。泪湿红衣似洗，风摇翠扇疑秋。问垂杨曲岸，有谁相识，且系莲舟。
小姑荡桨，鸳鸯睡处，迟迟偏会凝眸。还指引、吾庐修竹，斗室清幽。眠卧只持莲子，芙蓉绕遍床头。横塘此夜，氤氲到晓，梦断西洲。
八声甘州·闰七夕
再向银河畔数佳期，相望又相邀。正欢娱此夜，一年两度，良会非遥。记得从前好合，离恨在明朝。更值秋光永，清漏迢迢。
天遣多情灵匹，却无情乌鹊，有意偏劳。看云开月帐，重与渡星桥。愿乞取、羲和历日，算年年、长是闰今宵。何须叹、世间儿女，一别魂销。
暗香·红梅阁秋杏，龚琅琊属赋
霜飙凄冷。倚日边开遍，一丛仙杏。粉薄红轻，艳蕊压枝美疏影。何事北人误认，与金粟、珠英交映。爱素节、留住韶光，点缀艳阳景。
耿耿。晴光近。看几缕氤氲，烟鬚微凝。生香蕊鼎。飘渺晴空醮坛静。无数胭脂浅注，有紫府、分丹曾并。秋未老、春长在，碧虚清境。
黄鹂绕碧树·元真宫鼎榆
绝塞霜威近，羊城紫殿，忽探奇趣。天上星精，向絪缊宝鼎，根株盘据。扶疏百尺，拥翠叶、香烟千缕。浑不辨、生尅五行，水火镕成金土。
百和芳薰如许。散飞钱、五铢纷吐。挺霄汉、是洪炉杰出，铁干曾铸。岁岁凌寒就热，长共倚、龙鳞树。总教历尽罡风，劫灰留住。
燕春台·白云渡舟中送吴枚吉之彭城，潘原白之蓟门，予亦将之广陵，却和枚吉原韵
浪迹东西，长江南北，青山万里孤舟。一别销魂，三春憔悴如秋。飘零楚尾吴头。叹尘埃野马，沧桑汉垒，雷塘荒草，风雨迷楼。
金台骨冷，戏马烟寒，广陵花月，寻忆难休。笙歌如梦，平山冷落谁修。天外征帆，望中衣带，万种离愁。侭迟留。向白云飞处，一样回眸。
扬州慢·扬州感旧
御苑莺花，官河杨柳，无端一望深秋。听竹西歌吹，小杜忆旧游。记昔日、珠帘锦缆，茱萸湾口，豆蔻梢头。到而今风嗥，野鼠雨啸鸺鶹。
萋萋衰草，更伤心、郁郁长楸。纵甲第橐弓，中原拜表，白骨荒丘。二十四桥何处，空赢得、薄倖青楼。十年清梦觉，二分明月扬州。
黄河清慢·渡黄河
天下滔滔皆是也，浊浪自天而下。万里奔腾倒海，昆仑中泻。历遍桃花竹箭，谁追及龙门驷马。古来投壁沉圭，总欲塞宣房无价。
西风一苇能航，便高啸箜篌，烟帆如画。遥望山川，多少六朝闲话。岁岁轴轳争涉，见白齿、长鲸波射。河清可俟，且神游广莫之野。
双双燕·读顾闺秀秋分送燕词，因用原和史邦卿韵
小窗微咏，见咳唾风生，吴江枫冷。绣户珠帘，长与玉台人并。一叶惊吹梧井，恰燕子、衔来未定。呢喃似诉离情，还恋雕梁清影。
晓雨琴书偏润。点飞花入砚，乌衣才俊。画堂一别，处处潇湘烟暝。郑重主人安稳。怕误听、天边霜信。明年依旧重来，莫向秋闺闲凭。
月下笛·舟中闻笛
木落萧萧，江波澹澹，一声横笛。月明如水，七十二峰凝碧。遍长空、杨柳梅花，吹落尽、满天秋色。有放臣逐子，弃妻离友，曲中凄恻。
换却清商，恰调当入破，穿云裂石。黄鹤楼封，万里鹧鸪飞急。正怀人、绛帐情深，更念旧、山阳泪湿。问知音，谁踞胡床，三弄柯亭客。
孤鸾·秋哀
自怜何极。忽零露凄晨，阴风缘隙。灯火荧荧，难问影堂消息。落叶空庭无语，见一片、纸钱堆积。深夜剪刀初放，却向灵衣泣。
想音容到此浑非昔。更伤心小女，绕床啼觅。亲手调姜橘，万一魂兮食。奠酒三行而后，猛回头、惊惶若失。长夜冥冥未晓，共寒蛩凄恻。
八节长欢·袁重其属题负母看花图
母病新痊。体加尝膳，药以劳宣。一庭榴喷火，半榻草铺烟。还愁老眼看花似雾，膝前移向花前。试看花前戏綵，花也嫣然。
老莱故作儿眠。凭儿负、莫教怀抱情牵。不用板舆扶。花中坐，婆娑白髮红颜。慈颜喜，折一枝、供佛屏间。但愿得、一觞长进，花开花落年年。
珍珠帘·咏蝉
一庭绿荫湘纹摺。雨过碧梧初浥。两两噪鸣蝉，高下声声急。侧耳年年当此际，恰饮露、吟风偏咽。愁绝。听如羹如沸，秋心如结。
细诉转眼繁华，把兴亡遗恨，向人饶舌。齐女鬓边云，赵女弦中雪。总不管南冠放逐，长则对、北窗啼彻。凄切。早断雁寒螿，几番更迭。
三姝媚·庐山三迭泉
凌云踰小舍。向鸟道枝撑，松根云罅。渡涧缘溪，正披榛延葛，猱攀猿挂。绝壁扪虚，见三级、银河低泻。累累贯珠，袅袅游丝，从天而下。
二级悬空喷射。溯初级溟濛，雪飞涛洒。赴壑冲波，却龙潭汇注，如奔万马。雨横风狂，看风雨长晴不夜。好倩陈黄妙手，画图传写。
玉蝴蝶·凤凰山怀古
何处宋家陵阙，一江王气，十里湖光。游幸曾传德寿，复道垂杨。水中仙、双铺翡翠，天上乐、小按霓裳。最难忘。鱼羹重进，旧事凄凉。
堪伤。北寻南渡，黄沙漠漠，白塔茫茫。铁弩烟销，听潮声、犹咽钱塘。看芳草、青迷辇道，更松衫、翠湿宫墙。恨偏长。台空麋鹿，山绕鸾凰。
月华清·断桥同内坐月
红粉怜卿，青山伴我，恰值西泠良夜。水色山光，耿耿月华同泻。湖里外、玉镜无尘，峰南北、冰轮高驾。闲雅。笑笙歌画舫，日西才罢。
最怜此夕清光，把西湖敕赐，容吾闲话。两两深情，一片幽辉堪籍。天似水、雾浸楼台，人如画、风清兰麝。堪讶。料姮娥照影，自嫌孤寡。
高阳台·七夕，姜子翥、赵粲兮过集
珠露溶溶，银河耿耿，痴儿騃女纷纷。穿针楼畔，年年此夕销魂。双星天上欣初会，恰人间、有酒盈樽。喜天涯知己，筵前对影论文。
不须瓜果横陈。只三杯醉倒，巧拙谁分。经岁凄凉，空教巧似天孙。七襄今夜才停织，羡文思、机杼生云。且高吟、精灵飒合，梦想殷勤。
琐窗寒·冬闺
曲曲银屏，深深玉宇，层层珠箔。剪剪霜寒，梅影潇潇月落。晓风吹、梦到郎边，重门偏锁相思约。便装成蜀锦，迭遍吴锦，只嫌衾薄。
寂寞。红窗畔，正博山情暖，温和如昨。笑供沉水，一缕篆烟堪托。到而今、拨尽寒灰，这两字相思且莫。怎知伊、金筯炉前，恰双双倚著。
金菊对芙蓉·咏美人鱼
弱质亭亭，芳心点点，日南初贡奇葩。乍迎风欲捲，花叶交加。遥临碧海珊瑚出，倚绿天、绛节堪夸。歌残火凤，舞回青鸟，相向窗纱。
听来夜雨盈阶。问十洲仙种，泪染霜华。恰曾倚修竹，闲擘桃花。翠帷映玉妃春睡，似五铢、艳夺晴霞。花前笑问，美人名字，配合偏佳。
前调·送杨亭玉同年掌教江浦，和梁大司农韵
易水萧萧，蓟云漠漠，分携犹忆新秋。正雁涵清影，月过南楼。星河欲曙波冷，天似水、露湿银篝。黯然一别，我归白下，君住幽州。
文翁片席堪留。恰春风浦口，化雨江头。看公门桃李，雪映红稠。定山百炼鳌山咏，笑花封、骑尉通侯。绛帐调笙，鳣堂挥麈，砥柱中流。
前调·亭玉讯鹤巢近况，词以答之，再和前韵
金粟飘香，碧梧响雨，望中景物俱秋。更鹤巢松树，山满溪楼。危阑百尺堪高卧，炉烟袅、翠帐红篝。临风啸咏，盏倾阳羡，曲谱伊州。
策杖竟日淹留。任花前携手，竹下科头。只一年好景，花密香稠。纵横意气凌沧海，乾坤小、蝼蚁王侯。凭君问讯，千杯浊酒，万里清流。
新雁过妆楼·忆昔
忆昔初逢。荼蘼下、隔帘花气朦胧。碧窗携手，细听尔汝欢侬。曲曲银筝纤指擘，玉颜娇、映酒杯红。最关情，罗襦半醉，佳会惺忪。
懊恨五更枕畔，却无端别去，直恁匆匆。兰舟绣被，叫入只影孤鸿。两地相思一点，只魂梦、相随十二峰。回望处，恍几声将息，立尽晓风。
东风第一枝·送徐健庵同年计偕入都，时同缪双泉先生枉顾
雨点槐黄，烟笼柳绿，谁向柴门剥啄。惊传竹径鸣镳，却来草玄小阁。长安日近，偏唤起、北山猿鹤。愧逢迎、难罄交欢，握手旧游如昨。
花砖下、喜闻栖鹊。公车上、欣瞻入洛。小何禁近鳌扉，大宋联翩龙跃。一枝先许，看镜里、芙蓉棣萼。待春明、总隔云泥，应念故人沦落。
前调·惠山踏青词，和秦邺仙韵
转眼放灯，又近禁烟，嫩绿夭红遍了。一溪千顷平铺，四面九峰环绕。韶光历历，听几处、提壶唤早。尽长堤、宝屧湘裙，沾惹落花飞草。
鸾镜里、乱云争晓。雕鞍下、双鬟微笑。画楼纤手重携，石径篆烟轻袅。相逢密坐，莫辜负、金尊频倒。带夕阳、烂醉扶归，又说来朝晴好。
前调·半塘苦雨，再和前韵
薄雾凝寒，浓云阁雨，上巳清明过了。半塘景色凄迷，故苑风花缭绕。遥天似墨，却催送、黄昏更早。湿莺啼、残梦依微，历乱满川烟草。
望旷野、阴阴难晓。看露脸、盈盈欲笑。檐前百树青排，墙外几枝红袅。银瓶指点，共旧侣、蓬窗倾倒。倚西风、剪破春愁，一霎依然春好。
玉烛新·寄赠家默庵侍讲督学畿辅
系传三策后。正仰止东山，一枝独秀。日边胪唱，簪花早、坐听玉堂钟漏。青纶辉映，想御烛、分光时候。槐风动、吹下西清，衡文望隆台斗。
燕台建节抡才，似波涌桑乾，峰蟠天寿。群英辐辏。却盈盈、桃李花开如绣。春风入手。绛帐帘垂晴昼。算指日、黄阁重登，词臣领袖。
念奴娇·乌江怀古，用东坡赤壁韵
长天浩渺，看年年如此、江山风物。夺却会稽头与印，已定江东半壁。九郡称雄，五侯臣服，一剑飞寒雪。入关以后，东归讵是人杰。
赖有骏马悲号，美人宛转，叱咤英风发。试问汉家今孰主，都向暮烟沉灭。百战难亡，千金可购，遗恨冲冠髮。阴陵道上，乱鸦叫醒残月。
前调·石公山同秦补念杨觐甫坐月
平湖春涨，正澄波万顷、层岚千迭。冷浸琉璃天似水，水涌一天晴色。玉宇无尘，银河乍洗，潋滟浮空碧。惊飞乌鹊，青山无数头白。
最好放眼高歌，山鸣谷应，唤起扁舟笛。石丈伛偻如欲语，清露淋漓独立。缥缈峰寒，鲛宫浪静，祗是疏狂客。此时不饮，空教辜负今夕。
前调·题萝村词，即和弘载韵
十年词赋，擅江东、屈指唯髯谁敌。歌罢苎萝村里曲，绛树红绡无色。击碎珊瑚，拓残金戟，皎镜摇空碧。临池墨妙，更看赐绢千匹。
我昔浪迹山阴，巨卿元伯，争致兰陵客。试问茂林修竹下，可有江都片席。禹穴留题，耶溪泛棹，往事重追忆。读君高咏，柯亭响彻横笛。
前调·舟中喜偕王仔园，和原韵奉赠
南宫弃置，隶南曹、又序齐年昆弟。却喜潞河同放棹，旧识琅琊才气。白苎清词，红桥新咏，不数江都丽。维扬花月，过江门阀尤最。
更爱书画巢中，羲皇晋宋，挥洒同儿戏。泼墨掀髯摇麈尾，想见雅人深致。击钵联吟，扬帆吊古，得句偏灵异。三槐手植，知君公望堪继。
前调·曹顾庵学士过集学文堂，同钱湘灵诸公观陈椒峰家剧，即席限雪字用坡公韵
学士高宴，似兰亭、仿佛永和人物。迭嶂疏桐微点缀，坐拥云山半壁。黄绢分题，乌丝拈韵，细咏梁园雪。鸳湖学士，共推海内词杰。
又是子夜新声，前溪妙舞，四座清商发。笑语风和帘幕静，隐映兰缸欲减。红豆徵歌，霓裳按拍，一缕音如髮。厌厌既醉，霜飞窗外寒月。
前调·登焦山，再用坡公韵
1·金蕉两点，峙中流、无限烟波风物。东去高峰尤屹崒，砥柱长江半壁。日夜滔滔，洪涛滚滚，喷浪堆银雪。扪萝陟巘，江山若个英杰。
更上万仞峰头，一声长啸，林木听然发。绝顶孤亭凭槛望，掩映江波明灭。岸帻逍遥，解衣盘礴，到此朝晞髮。晚来云敛，海门飞上圆月。
2·我来探胜，访遗踪、凭吊千年人物。瘗鹤亭前飞白鹭，剩有雷轰石壁。莫问华阳，漫寻逸少，总饱沙汀雪。地灵天险，祗传万古双杰。
追想杨子怀人，蕉君避诏，顾盼高风发。缥缈忠魂同劲节，不共寒潮磨灭。千尺涛声，一江云影，冷浸萧萧髮。浩然正气，冰心一片明月。
3·北山山后，更苍茫、兀立江心何物。传是蹲狮兼伏象，傲睨东流峭壁。数卷华严，几声钟磬，万事如冰雪。琉璃宝地，优楼销尽人杰。
为问五十三参，海云当日，一笑掀髯发。槐角功名蜗角利，好向微尘生灭。身世虚无，化城抖擞，落尽星星髮。海天空阔，朗吟长伴烟月。
（楼有海云菩萨像美鬚髯。）
前调·登金山有感，用夏贵溪韵
江心崒葎，障狂澜、今古巍然独立。矊眇灵妃倚浪笑，不用五丁神力。鳌脊波兴，蛟涎日射，一柱千寻壁。亭亭映发，相传笋矗茎植。
试问行者当年，开山布地，宝气浮空出。少府泉流都似此，滚滚财源不息。白日西飞，海门东下，空有垂天翼。丹砂不就，点金难化岩石。
前调·送孙无言归黄山，和顾庵先生韵
黄山山顶，有三十六峰、峰峰奇绝。或似狮蹲或虎踞，万仞堆银踣铁。罗若星离，乱如笋矗，溪响悬空舌。扪萝而上，天门直许停辙。
问子何不归耶，年年且住，不作芜城别。铸鼎高台何处是，庑下漫因人热。隋苑琼花，乌聊紫草，总是存吾拙。半瓢犹在，红桥饱看飞雪
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:35:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>