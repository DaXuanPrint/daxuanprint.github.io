<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="编辑凡例,唐宋名家词选一,唐宋名家词选二,唐宋名家词选三,唐宋名家词选四,唐宋名家词选五,唐宋名家词选六,唐宋名家词选七,唐宋名家词选八,后记,初版自序,唐宋名家词选全文在线阅读,唐宋名家词选全文在线下载,大玄古籍书库">
<meta name="description" content="唐宋词总集。今人龙榆生编选。编选者云:“本编所录各家,以能卓然自树或别开生面者为主。”“所选作品,以能代表某一作家的作风或久经传诵者为准。”故此书多名家脍炙人口之作。此外,为使本选集兼作词谱之用,别创符号,置于词之右侧,以●表句,◎表平韵,△表仄韵。此为历来词选所仅见。唐五代词,收入自李白至李煜,作者25家、词143首。宋词,收入自潘阆至张炎,作者69家、词565首。选录每家作品,皆标明采自何书;每首词后,采录有关评语或词话。每一作家作品终了,则后列“传记”、“集评”,分引史传节录或诸家品评,以为作家小传">
<title>唐宋名家词选_龙榆生_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">唐宋名家词选</span> <br/>
          作者： <span class="inputVal" id="bkauthor">龙榆生</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]174283</span> <br/>
          说明： <span class="inputVal" id="bkdec">唐宋词总集。今人龙榆生编选。编选者云:“本编所录各家,以能卓然自树或别开生面者为主。”“所选作品,以能代表某一作家的作风或久经传诵者为准。”故此书多名家脍炙人口之作。此外,为使本选集兼作词谱之用,别创符号,置于词之右侧,以●表句,◎表平韵,△表仄韵。此为历来词选所仅见。唐五代词,收入自李白至李煜,作者25家、词143首。宋词,收入自潘阆至张炎,作者69家、词565首。选录每家作品,皆标明采自何书;每首词后,采录有关评语或词话。每一作家作品终了,则后列“传记”、“集评”,分引史传节录或诸家品评,以为作家小传与艺术成就、风格介绍,言简意赅,确切精到。书末《后记》,略述了词的发生发展轨迹。此选本,30年代时原为暨南大学讲稿,曾由开明书店出版发行。经选者增删,又于1957年由上海古典文学出版社出版。</span> <br/>
          封面： <span class="inputVal" id="bkimg">Z_20067.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]唐宋名家词选
[book_author]龙榆生
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]174283
[book_dec]唐宋词总集。今人龙榆生编选。编选者云:“本编所录各家,以能卓然自树或别开生面者为主。”“所选作品,以能代表某一作家的作风或久经传诵者为准。”故此书多名家脍炙人口之作。此外,为使本选集兼作词谱之用,别创符号,置于词之右侧,以●表句,◎表平韵,△表仄韵。此为历来词选所仅见。唐五代词,收入自李白至李煜,作者25家、词143首。宋词,收入自潘阆至张炎,作者69家、词565首。选录每家作品,皆标明采自何书;每首词后,采录有关评语或词话。每一作家作品终了,则后列“传记”、“集评”,分引史传节录或诸家品评,以为作家小传与艺术成就、风格介绍,言简意赅,确切精到。书末《后记》,略述了词的发生发展轨迹。此选本,30年代时原为暨南大学讲稿,曾由开明书店出版发行。经选者增删,又于1957年由上海古典文学出版社出版。
[book_img]Z_20067.jpg


[book_title]編輯凡例
一、本編所録各家，以能卓然自樹或别開生面者爲主。
一、本編所選作品，以能代表某一作家的作風或久經傳誦者爲準。
一、詞緣樂曲産生，故於聲律方面，不容忽視。本編於此亦加注意。
一、本編所録唐、五代詞，依花間、尊前諸集先例，兼收若干七言絶句體，如竹枝、楊柳枝、浪淘沙之類，以見詩、詞遞嬗之迹。
一、本編所收各作家，酌採舊聞作爲傳記。其正史有傳者，概用節録。
一、本編酌採前人評語，作爲參考之助。
一、本編所採參考資料，經用原書覆勘者，概注卷目，其間接引用者，註明某書所引。但仍不免疏漏，容待續訂。
一、詞爲依聲之作，舉凡抑揚抗墜、聲情緩急之間，關係於句讀、韻脚者至鉅，惟各家亦常小有出入。因之除用標點外，别創符號，置於字下，以·表句，=表平韻，▬表仄韻，藉代詞譜。
一、詞中領句字，爲關紐所在，以用有力之去聲字爲多，藉以承上起下。有一字領者，如柳永八聲甘州：“漸霜風淒緊，關河冷落，殘照當樓。”“漸”字領下四字三句；秦觀八六子：“念柳外青驄别後，水邊紅袂分時。”“念”字領下六字二句。有二字領者，如周邦彦拜星月慢：“似覺瓊枝玉樹相倚，暖日明霞光爛。”“似覺”二字領下六字兩句。又四字句有上一、中二、下一者，如辛棄疾水龍吟“揾英雄淚”，吴文英八聲甘州“上琴臺去”等句。五字句有上一、下四者，如周邦彦拜星月慢“識秋娘庭院”、“總平生稀見”、“苦驚風吹散”、“隔溪山不斷”，姜夔揚州慢“過春風十里，盡薺麥青青”等句。七字句有上三、下四者，如辛棄疾賀新郎“千古事雲飛煙滅”、祝英臺近“倩誰勸啼鶯聲住”等句。此類句法，未易一一標識，援上數例，即可推知。

[book_title]唐宋名家词选一
李白
二首　録自明翻宋刊本唐宋諸賢絶妙詞選卷一
〔傳記〕 　李白（七〇一——七六二）字太白。其先隋末以罪徙西域，神龍初，遁還，客巴西。白生十歲，通詩書。既長，隱岷山。喜縱横術，擊劍爲任俠，輕財重施。更客任城，與孔巢父等居徂來山。天寶初，南入會稽。旋至長安，往見賀知章。知章見其文，嘆曰：“子謫仙人也！”言於玄宗，召見金鑾殿，有詔供奉翰林。後賜金放還。安禄山反，白轉側宿松、匡廬間，永王璘闢爲府僚佐。璘起兵，逃還彭澤。璘敗，詔流夜郎。會赦，還尋陽。李陽冰爲當塗令，白往依之。卒年六十餘。（參考新唐書列傳第一百二十七文藝中）唐詩人以李、杜最爲傑出。白所作詩歌，每喜沿用樂府舊曲。世傳菩薩蠻、憶秦娥二調，黄花庵所稱爲“百代詞曲之祖”者，有人據蘇鶚杜陽雜編（卷上），以爲菩薩蠻曲調，大中（宣宗）初始傳入中國，白不得預爲填詞。然明皇時，正值新興樂曲盛行，菩薩蠻曲已見於崔令欽之教坊記。令欽亦開元時人。域外樂曲，隋唐間次第傳入者甚富。以白之天才横逸，偶然興到，依新聲作長短句，亦非絶對不可能。近人楊憲益主張“菩薩蠻”乃“驃苴蠻”或“苻詔蠻”之異譯。其曲調乃古緬甸樂，開、天間傳入中國。李白原爲氐人，或已於幼時熟習此種曲調。約當二十五歲左右，曾徘徊襄、漢間，可能於湖南鼎州滄水驛樓，題此曲辭云云。（零墨新箋）任二北亦稱：“信如此説，驗之教坊記、奇男子傳，及敦煌卷子斯四三三二等所有資料，無不吻合，可知乃較爲接近事實者。”（敦煌曲初探第五章）故本編仍依舊説，以白作冠首云。
菩薩蠻 　一首
平林漠漠煙如織 ，寒山一帶傷心碧 。暝色入高樓 ，有人樓上愁 。　　玉梯空佇立 ，宿鳥歸飛急 。何處是歸程 ，長亭連短亭 。
【宋僧文瑩湘山野録卷上】
此詞不知何人寫在鼎州滄水驛樓，復不知何人所撰。魏道輔泰見而愛之。後至長沙，得古集於子宣（曾布）内翰家，乃知李白所作。
憶秦娥 　一首
簫聲咽 ，秦娥夢斷秦樓月 。秦樓月 ，年年柳色 ，霸陵傷别 。　　樂游原上清秋節 ，咸陽古道音塵絶 。音塵絶 ，西風殘照 ，漢家陵闕 。
【宋黄昇唐宋諸賢絶妙詞選卷一】
菩薩蠻、憶秦娥二詞，爲百代詞曲之祖。
【清劉熙載藝概卷四】
梁武帝江南弄，陶弘景寒夜怨，陸瓊飲酒樂，徐孝穆長相思，皆具詞體，而堂廡未大。至太白菩薩蠻之繁情促節，憶秦娥之長吟遠慕，遂使前此諸家悉歸環内。太白菩薩蠻、憶秦娥兩闋，足抵少陵秋興八首。想其情境，殆作於明皇西幸後乎？
【王國維人間詞話卷上】
太白純以氣象勝。“西風殘照，漢家陵闕。”寥寥八字，遂關千古登臨之口。後世唯范文正之漁家傲，夏英公之喜遷鶯，差足繼武，然氣象已不逮矣！
張志和
一首　録自唐宋諸賢絶妙詞選卷一
〔傳記〕 　張志和，字子同，婺州金華人。居江湖，自稱烟波釣徒。著玄真子，亦以爲號。每垂釣，不設餌，志不在魚也。（唐宋諸賢絶妙詞選卷一）西塞山在吴興。志和蓋常往來於太湖附近各地云。
漁歌子 　一首
西塞山前白鷺飛 ，桃花流水鱖魚肥 。青篛笠 ，緑蓑衣 ，斜風細雨不須歸 。
【歷代詩餘卷二百十一引樂府紀聞】
張志和自稱烟波釣徒，嘗謁顔真卿於湖州，以舴艋敝，請更之，願爲浮家泛宅，往來苕霅間。作漁歌子詞。
【藝概卷四】
張志和漁歌子“西塞山前白鷺飛”一闋，風流千古。東坡嘗以其成句用入鷓鴣天，又用於浣溪沙。然其所足成之句，猶未若原詞之妙通造化也。太白菩薩蠻、憶秦娥，張志和漁歌子，兩家一憂一樂，歸趣難名。或靈均思美人、哀郢，莊叟濠上近之耳。
韋應物
三首　録自明刊本韋江州集
〔傳記〕 　韋應物，京兆長安人。少任俠，曾以三衛郎事明皇。大曆十四年（公元七七九），自鄠縣令除櫟陽令。歷任滁州、江州、蘇州刺史。罷郡，寓於永定佛寺。應物性高潔，所在焚香掃地而坐，唯顧況、皎然輩得與唱酬。白居易嘗語元稹云：“韋蘇州歌行，才麗之外，深得諷諫之意，而五言尤爲高遠雅淡，自成一家。”其小詞不多見，唯三臺令、轉應曲流傳耳。（參考唐詩紀事及韋江州集附録）
調嘯詞 　别作調笑令　二首
胡馬 ，胡馬 ，遠放燕支山下 。跑沙跑雪獨嘶 ，東望西望路迷 。迷 路，迷路 ，邊草無窮日暮 。
河漢 ，河漢 ，曉掛秋城漫漫 。愁人起望相思 ，江南塞北别離 。離别 ，離别 ，河漢雖同路絶 。
三臺詞 　一首
冰泮寒塘始緑 ，雨餘百草皆生 。朝來門閭無事 ，晚下高齋有情 。
王建
二首　録自汲古閣刊本樂府詩集近代曲辭
〔傳記〕 　王建字仲初，潁川人。大曆十年（七七五）進士。初爲渭南尉，歷秘書丞，侍御史。太和中，出爲陝州司馬，從軍塞上。後歸咸陽，卜居原上。建工樂府，與張籍齊名。（石印本全唐詩第十一册）黄昇曰：“王仲初以宫詞百首著名，三臺令、轉應曲，其餘技也。”（歷代詩餘卷一百十二引花庵詞客語）
宫中調笑 　二首
團扇 ，團扇 ，美人病來遮面 。玉顔憔悴三年 ，誰復商量管弦 ？弦管 ，弦管 ，春草昭陽路斷 。
楊柳 ，楊柳 ，日暮白沙渡口 。船頭江水茫茫 ，商人少婦斷腸 。腸斷 ，腸斷 ，鷓鴣夜飛失伴 。
【宋郭茂倩樂府詩集卷八十二近代曲辭】
樂苑曰：“調笑，商調曲也。戴叔倫謂之轉應詞。”
劉禹錫
十二首　録自樂府詩集近代曲辭
〔傳記〕 　劉禹錫（七七二——八四二）字夢得，彭城人。貞元九年（七九三）擢進士第，又登宏辭科。從事淮南節度使杜佑幕，典記室。從佑入朝，爲監察御史。貞元末，爲王叔文知奬，以宰相器待之。叔文敗，坐貶連州刺史，在道貶朗州司馬。禹錫在朗州十年，唯以文章吟咏，陶冶情性。蠻俗好巫，每淫祠鼓舞，必歌俚辭。禹錫或從事於其間，乃依騷人之作，爲新辭以教巫祝。故武陵溪洞間夷歌，率多禹錫之辭也。元和十年（八一五）自武陵召還，復出爲播州刺史，改連州，又徙夔州、和州。徵還，拜主客郎中，轉禮部郎中，集賢院學士，旋授蘇州刺史，改汝州，遷太子賓客，分司東都。禹錫晚年，與白居易友善，常唱和往來。居易集其詩而序之，以謂“其鋒森然，少敢當者”。（參考舊唐書列傳卷一百十劉禹錫傳）中唐詩人，劉、白並稱。二人皆留意民間歌曲，因之在倚聲填詞方面，亦能相互切劘，以開晚唐、五代之盛，此治唐、宋詩詞所宜特爲着眼者也。
竹枝 　三首
山桃紅花滿上頭 ，蜀江春水拍山流 。花紅易衰似郎意 ，水流無限似儂愁 。
巫峽蒼蒼烟雨時 ，清猿啼在最高枝 。個裏愁人腸自斷 ，由來不是此聲悲 。
山上層層桃李花 ，雲間烟火是人家 。銀釧金釵來負水 ，長刀短笠去燒畬 。
【宋刊本劉夢得文集卷九竹枝詞引】
四方之歌，異音而同樂。歲正月，余來建平，里中兒（原誤作見，依全唐詩改。）聯歌竹枝，吹短笛、擊鼓以赴節，歌者揚袂睢舞，以曲多爲賢。聆其音，中黄鐘之羽，其卒章激訐如吴聲，雖傖佇不可分，而含思宛轉，有淇（原誤作湛）濮之艷。昔屈原居沅、湘間，其民迎神，詞多鄙陋，乃爲作九歌。到於今，荆楚鼓舞之。故余亦作竹枝詞九篇，俾善歌者颺之附於末，後之聆巴歈，知變風之自焉。
【宋王灼碧雞漫志卷一】
唐時古意亦未全喪，竹枝、浪淘沙、抛球樂、楊柳枝，乃詩中絶句，而定爲歌曲。
【宋邵博聞見後録卷十九】
夔州營妓爲喻迪孺扣銅盤，歌劉尚書竹枝詞九解，尚有當時含思宛轉之艷，他妓者皆不能也。迪孺云：歐陽詹爲并州妓賦“高城已不見，況乃城中人”詩，今其家尚爲妓，詹詩本亦尚在。妓家夔州，其先必事劉尚書者，故獨能傳當時之聲也。
竹枝 　一首
楊柳青青江水平 ，聞郎江上唱歌聲 。東邊日出西邊雨 ，道是無晴還有晴 。
【案】
兩“晴”字原皆作“情”，此依宋本劉集，諧聲雙關語也。
楊柳枝 　三首
金谷園中鶯亂飛 ，銅駝陌上好風吹 。城東桃李須臾盡 ，争似垂楊無限時 ？
煬帝行宫汴水濱 ，數株殘柳不勝春 。昨劉集作晚 來風起花如雪 ，飛入宫墻不見人 。
輕盈裊娜占年華 ，舞榭妝樓處處遮 。春盡絮飛留不得 ，隨風好去落誰家 ？
浪淘沙 　二首
汴水東流虎眼文 ，清淮曉色鴨頭春 。君看渡口淘沙處 ，渡却人間多少人 ！
八月濤聲吼地來 ，頭高數丈觸山回。須臾却入海門去 ，捲起沙堆似雪堆 。
瀟湘神 　二首
湘水流 ，湘水流 ，九疑雲物至今愁 。君問二妃何處所 ？零陵香草露中秋 。
斑竹枝 ，斑竹枝 ，淚痕點點寄相思 。楚客欲聽瑶瑟怨 ，瀟湘深夜月明時 。
憶江南 　一首
春去也 ！多謝洛城人 。弱柳從風疑舉袂 ，叢蘭裛露似霑巾 ，獨笑亦含嚬 。
【樂府詩集卷八十二近代曲辭】
憶江南一曰望江南。樂府雜録曰：“望江南本名謝秋娘，李德裕鎮浙西，爲妾謝秋娘所制。後改爲望江南。”
【況周頤餐櫻廡詞話】
唐賢爲詞，往往麗而不流，與其詩不甚相遠也。劉夢得憶江南“春去也”云云，流麗之筆，下開北宋子野、少游一派。唯其出自唐音，故能流而不靡，所謂“風流高格調”，其在斯乎？
白居易
六首　録自樂府詩集近代曲辭
〔傳記〕 　白居易（七七二——八四七）字樂天，其先太原人，徙下邽。貞元十四年（公元七九八），始以進士就試禮部，授秘書省校書郎，歷任盩厔縣尉，集賢校理。元和二年（八〇七），入翰林爲學士，遷左拾遺。執政惡其言事，貶江州司馬。十三年冬，量移忠州刺史。十四年冬，召還京師，拜司門員外郎，轉主客郎中，知制誥。出任杭州刺史。秩滿，除太子左庶子，分司東都。復出爲蘇州刺史。太和二年（八二八），轉刑部侍郎。三年，稱病東歸，求爲分司官，尋除太子賓客。五年，除河南尹。開成元年（八三六），除同州刺史，辭疾不拜。尋授太子少傅。晚居洛陽履道里，疏沼種樹，構石樓香山，自號醉吟先生，又稱香山居士。大中元年（八四七）卒，時年七十六。（參考舊唐書列傳卷一百一十六及新唐書列傳卷四十四）居易最工詩，其與元九書云：“感人心者，莫先乎情，莫始乎言，莫切乎聲，莫深乎義。詩者，根情，苗言，華聲，實義。上自賢聖，下至愚騃，微及豚魚，幽及鬼神，群分而氣同，形異而情一，未有聲入而不應，情交而不感者。聖人知其然，因其言經之以六義，緣其聲緯之以五音。音有韻，義有類。韻協則言順，言順則聲易入；類舉則情見，情見則感易交。”又云：“文章合爲時而著，歌詩合爲事而作。”其文藝理論，頗合於現實主義精神，所作詩歌，亦力求與群衆接近，因有“老嫗皆解”之傳説，（僧惠洪冷齋夜話卷一：“白樂天每作詩，令一老嫗解之，問曰：‘解否？’嫗曰‘解’，則録之，‘不解’則易之。”）而爲人民所喜愛。居易自言：“自長安抵江西，三四千里，凡鄉校、佛寺、逆旅、行舟之中，往往有題僕詩者；士庶、僧徒、孀婦、處女之口，每有咏僕詩者。”其流傳之廣如是！惟其接近民衆，故對新興歌曲，亦最易接受而樂爲加工。倚聲填詞之風，至中唐而漸盛，其爲劉、白諸人所倡導，可推知也。
竹枝 　二首
瞿塘峽口冷煙低 ，白帝城頭月向西 。唱到竹枝聲咽處 ，寒猿晴鳥一時啼 。
巴東船舫上巴西 ，波面風生雨脚齊 。水蓼冷花紅簇簇 ，江蘺濕葉碧萋萋 。
楊柳枝 　一首
一樹春風萬萬枝 ，嫩於金色軟於絲 。永豐西角荒園裏 ，盡日無人屬阿誰 ？
憶江南 　三首
江南好 ，風景舊曾諳 ：日出江花紅勝火 ，春來江水緑如藍 。能不憶江南 ？
江南憶 ，最憶是杭州 ：山寺月中尋桂子 ，郡亭枕上看潮頭 。何日更重游 ？
江南憶 ，其次憶吴宫 ：吴酒一杯春竹葉 ，吴娃雙舞醉芙蓉 。早晚復相逢 。
温庭筠
十八首　録自四印齋覆宋刊本花間集
〔傳記〕 　温庭筠，太原人。本名岐，字飛卿。大中初（約八五〇），應進士。苦心硯席，尤長於詩賦。初至京師，人士翕然推重。然士行塵雜，不修邊幅，能逐弦吹之音，爲側艷之詞。屢年不第。徐商鎮襄陽，署爲巡官。商知政事，用爲國子助教。商罷相，貶方城尉，再遷隋縣尉，卒。（參考舊唐書列傳卷一百四十下及歷代詞人考略卷二）庭筠才思艷麗，每入試，押官韻作賦，凡八叉手而八韻成，時號温八叉。（全唐詩話）詩與李商隱齊名，世稱“温李”。更出其餘力，依新興曲調作歌詞，遂開五代、宋詞之盛，與韋莊並稱“温韋”。温麗密而韋清疏，各擅勝場。温詞金荃集，今已不傳。諸家選本，以花間集收六十六首爲最多，全唐詩附詞收五十九首，金奩集收六十二首。江山劉毓盤輯金荃詞一卷（北京大學排印本唐五代宋遼金元名家詞集六十種），共得七十六首。
菩薩蠻 　六首
小山重叠金明滅 ，鬢雲欲度香腮雪 。懶起畫蛾眉 ，弄妝梳洗遲 。　　照花前後鏡 ，花面交相映 。新帖綉羅襦 ，雙雙金鷓鴣 。
水精簾裏頗黎枕 ，暖香惹夢鴛鴦錦 。江上柳如煙 ，雁飛殘月天 。　　藕絲秋色淺 ，人勝參差剪 。雙鬢隔香紅 ，玉釵頭上風 。
杏花含露團香雪 ，緑楊陌上多離别 。燈在月朧明 ，覺來聞曉鶯 。　　玉鈎褰翠幙 ，妝淺舊眉薄 。春夢正關情 ，鏡中蟬鬢輕 。
玉樓明月長相憶 ，柳絲裊娜春無力 。門外草萋萋 ，送君聞馬嘶 。　　畫羅金翡翠 ，香燭銷成淚 。花落子規啼 ，緑窗殘夢迷 。
寶函鈿雀金鸂鶒 ，沉香閣上吴山碧 。楊柳又如絲 ，驛橋春雨時 。　　畫樓音信斷 ，芳草江南岸 。鸞鏡與花枝 ，此情誰得知 ？
南園滿地堆輕絮 ，愁聞一霎清明雨 。雨後却斜陽 ，杏華零落香 。　　無言匀睡臉 ，枕上屏山掩 。時節欲黄昏 ，無聊獨倚門 。
【五代孫光憲北夢瑣言卷四】
宣宗愛唱菩薩蠻詞。令狐相國（綯）假其（温庭筠）新撰密進之，戒令勿泄，而遽言於人，由是疏之。温亦有言曰：“中書堂内坐將軍。”譏相國無學也。
更漏子 　三首
柳絲長 ，春雨細 ，花外漏聲迢遞 。驚塞雁 ，起城烏 ，畫屏金鷓鴣 。　　香霧薄 ，透簾幕 ，惆悵謝家池閣 。紅燭背 ，綉簾垂 ，夢長君不知 。
星斗稀 ，鐘鼓歇 ，簾外曉鶯殘月 。蘭露重 ，柳風斜 ，滿庭堆落花 。　　虚閣上 ，倚闌望，還似去年惆悵 。春欲暮 ，思無窮 ，舊歡如夢中 。
玉鑪香 ，紅蠟淚 ，偏照畫堂秋思 。眉翠薄 ，鬢雲殘 ，夜長衾枕寒 。　　梧桐樹 ，三更雨 ，不道離情正苦 。一葉葉 ，一聲聲 ，空階滴到明 。
【宋胡仔苕溪漁隱叢話後集卷十七】
庭筠工於造語，極爲綺靡，花間集可見矣。更漏子（玉爐香）一首尤佳。
【清譚獻評詞辨卷一】
“梧桐樹”以下，似直下語，正從“夜長”逗出，亦書家“無垂不縮”之法。
楊柳枝 　五首
宜春苑外最長條 ，閑裊春風伴舞腰 。正是玉人腸斷處 ，一渠春水赤欄橋 。
蘇小門前柳萬條 ，毿毿金綫拂平橋 。黄鶯不語東風起 ，深閉朱門伴舞腰 。
館娃宫外鄴城西 ，遠映征帆近拂堤 。繫得王孫歸意切 ，不關芳草緑萋萋 。
兩兩黄鸝色似金 ，裊枝啼露動芳音 。春來幸自長如綫 ，可惜牽纏蕩子心 。
織錦機邊鶯語頻 ，停梭垂淚憶征人 。塞門三月猶蕭索 ，縱有垂楊未覺春 。
【明湯顯祖評花間集】
楊柳枝，唐自劉禹錫、白樂天而下，凡數十首。然惟咏史咏物，比諷隱含，方能各極其妙。如“飛入宫墻不見人”、“隨風好去入誰家”、“萬樹千條各自垂”等什，皆感物寫懷，言不盡意，真托咏之名匠也。此中三五卒章，真堪方駕劉、白。
【清鄭文焯評花間集】
宋人詩好處，便是唐詞。然飛卿楊柳枝八首，終爲宋詩中振絶之境，蘇、黄不能到也。唐人以餘力爲詞，而骨氣奇高，文藻温麗。有宋一代學人，嫥志於此，駸駸入古，畢竟不能脱唐、五代之窠臼，其道亦難矣！
南歌子 　二首
手裏金鸚鵡 ，胸前綉鳳凰 。偷眼暗形相 。不如從嫁與 ，作鴛鴦 。
墮低梳髻 ，連娟細掃眉 。終日兩相思 。爲君憔悴盡 ，百花時 。
【譚評詞辨卷一】
盡頭語，單調中重筆，五代後絶響。（第一首）“百花時”三字加倍法，亦重筆也。（第二首）
夢江南 　二首
千萬恨 ，恨極在天涯 。山月不知心裏事 ，水風空落眼前花 ，摇曳碧雲斜 。
梳洗罷 ，獨倚望江樓 。過盡千帆皆不是 ，斜暉脈脈水悠悠 ，腸斷白蘋洲 ！
〔集評〕
王士禎云：弇州謂蘇、黄、稼軒爲詞之變體，是也；謂温、韋爲詞之變體，非也。夫温、韋視晏、李、秦、周，譬賦有高唐、神女而後有長門、洛神，詩有古詩、録别而後有建安、黄初、三唐也；謂之正始則可，謂之變體則不可。又“蟬鬢美人愁絶”，果是妙語。飛卿更漏子、河瀆神，凡兩見之。李空同所謂“自家物終久還來”耶？温、李齊名，然温實不及李；李不作詞而温爲花間鼻祖，豈亦同能不如獨勝之意耶？（花草蒙拾）王拯云：唐之中葉，李白沿襲樂府遺音，爲菩薩蠻、憶秦娥之闋，王建、韓偓、温庭筠諸人復推衍之，而詞之體以立。其文窈深幽約，善達賢人君子愷惻怨悱不能自言之情，論者以庭筠爲獨至。（龍壁山房文集懺盦詞序）周濟云：詞有高下之别，有輕重之别。飛卿下語鎮紙，端己揭響入雲，可謂極兩者之能事。皋文曰：“飛卿之詞，深美閎約。”信然。飛卿醖釀最深，故其言不怒不懾，備剛柔之氣。鍼縷之密，南宋人始露痕迹，花間極有渾厚氣象。如飛卿則神理超越，不復可以迹象求矣。然細繹之，正字字有脈絡。（介存齋論詞雜著）劉熙載云：温飛卿詞，精妙絶人；然類不出乎綺怨。（藝概卷四）王國維云：張皋文謂：“飛卿之詞，深美閎約。”余謂此四字唯馮正中足以當之。劉融齋謂：“飛卿精艷絶人。”差近之耳。“畫屏金鷓鴣”，飛卿語也，其詞品似之。温飛卿之詞，句秀也。（人間詞話卷上）
皇甫松
六首　録自花間集
〔傳記〕 　皇甫松，一作嵩，字子奇，睦州人。工部侍郎湜之子。（歷代詩餘卷一百一）花間集稱爲“皇甫先輩”，録其詞十二首。
浪淘沙 　二首
灘頭細草接疏林 ，浪惡罾船半欲沉 。宿鷺眠鷗非舊浦 ，去年沙觜是江心 ！
【湯評】
桑田滄海，一語破盡。紅顔變爲白髮，美少年化爲雞皮老翁，感慨繫之矣！
蠻歌荳蔻北人愁 ，蒲雨杉風野艇秋 。浪起鵁鶄眠不得 ，寒沙細細入江流 。
夢江南 　二首
蘭燼落 ，屏上暗紅蕉 。閑夢江南梅熟日 ，夜船吹笛雨蕭蕭 ，人語驛邊橋 。
樓上寢 ，殘月下簾旌 。夢見秣陵惆悵事 ，桃花柳絮滿江城 ，雙髻坐吹笙 。
採蓮子 　二首
菡萏香連十頃陂 舉棹 ，小姑貪戲採蓮遲 年少 。晚來弄水船頭濕 舉棹 ，更脱紅裙裹鴨兒 年少 。
舡動湖光灧灧秋 舉棹 ，貪看年少信船流 年少 。無端隔水抛蓮子 舉棹 ，遥被人知半日羞 年少 。
【況周頤餐櫻廡詞話】
詞以含蓄爲佳，亦有不妨説盡者。皇甫子奇摘得新云：“繁紅一夜經風雨，是空枝。”語淡而沉痛欲絶。採蓮子云：“船動湖光灧灧秋，貪看年少信船流。無端隔水抛蓮子，遥被人知半日羞。”寫出閨娃稚憨情態，匪夷所思，是何筆妙乃爾！
韋莊
二十首　録自花間集
〔傳記〕 　韋莊（八三六——九一〇）字端己，京兆杜陵人。僖宗廣明元年（八八〇），應舉入長安。時值黄巢兵至，莊陷重圍，又爲病困。中和三年（八八三）三月，在洛陽，著秦婦吟一篇，内一聯云：“内庫燒爲錦綉灰，天街踏盡公卿骨。”爾後公卿亦多垂訝，莊乃諱之。時人號“秦婦吟秀才”。（北夢瑣言卷六）旋復南游，擕家至越，弟妹散居各郡。（參考唐才子傳）時已年過五十矣。其游蹤所至，自金陵、蘇州、揚州、浙西、湖北、湖南、江西、安徽，皆有題咏。（參考浣花集）至昭宗景福二年（八九三），始還京師。次年（乾寧元年，公元八九四），第進士，授職爲校書郎。乾寧四年，兩川宣諭和協使李詢闢爲判官，奉使入蜀見王建，不久返京。昭宗天復元年（九〇一），再入蜀，王建闢爲掌書記。莊時年六十六歲。尋以起居舍人召，建表留之。二年，於浣花溪尋得杜工部草堂遺址。雖蕪没已久，而砥柱猶存。因命弟靄，芟夷結茅爲一室，遂定居焉。三年，靄爲編次歷年所作詩，題曰浣花集。（參考韋靄浣花集序）昭宣帝天祐四年（九〇七），唐亡，王建稱帝。一切開國制度，多出莊手。拜左散騎常侍，判中書門下事。屢官至吏部侍郎，兼平章事。蜀高祖武成三年（九一〇）八月，卒於成都花林坊，謚文靖。（參考夏承燾著韋端己年譜）韋詞收入花間集者四十七首，收入金奩集者四十八首，收入全唐詩附詞者五十二首。劉毓盤輯爲浣花詞一卷，共得五十五首，刊入唐五代宋遼金元詞六十種中。
浣溪沙 　三首
清曉妝成寒食天 ，柳毬斜裊間花鈿 ，捲簾直出畫堂前 。　　指點牡丹初綻朵 ，日高猶自憑朱欄 ，含顰不語恨春殘 。
惆悵夢餘山月斜 ，孤燈照壁背紅紗 ，小樓高閣謝娘家 。　　暗想玉容何所似 ？一枝春雪凍梅花 ，滿身香霧簇朝霞 。
【湯評】
以“暗想”句問起，越見下二句形容快絶。
夜夜相思更漏殘 ，傷心明月憑闌干 ，想君思我錦衾寒。　　咫尺畫堂深似海 ，憶來唯把舊書看 ，幾時擕手入長安 ？
【湯評】
“想君”、“憶來”二句，皆意中意，言外言也。水中著鹽，甘苦自知。
菩薩蠻 　五首
紅樓别夜堪惆悵 ，香燈半捲流蘇帳 。殘月出門時 ，美人和淚辭 。　　琵琶金翠羽 ，弦上黄鶯語 。勸我早歸家 ，緑窗人似花 。
【清張惠言詞選卷一】
此詞蓋留蜀後寄意之作。一章言奉使之志，本欲速歸。
人人盡説江南好 ，遊人只合江南老 。春水碧於天 ，畫船聽雨眠 。　　壚邊人似月 ，皓腕凝雙雪 。未老莫還鄉 ，還鄉須斷腸 。
【張選】
此章述蜀人勸留之辭，即下章云“滿樓紅袖招”也。江南即指蜀。中原沸亂，故曰“還鄉須斷腸”。
如今却憶江南樂 ，當時年少春衫薄 。騎馬倚斜橋 ，滿樓紅袖招 。　　翠屏金屈曲 ，醉入花叢宿 。此度見花枝 ，白頭誓不歸 。
【張選】
上云“未老莫還鄉”，猶冀老而還鄉也。其後朱温篡成，中原愈亂，遂決勸進之志。故曰“如今却憶江南樂”，又曰“白頭誓不歸”，則此詞之作，其在相蜀時乎？
勸君今夜須沉醉 ，樽前莫話明朝事 。珍重主人心 ，酒深情亦深 。　　須愁春漏短 ，莫訴金杯滿 。遇酒且呵呵 ，人生能幾何 ！
【湯評】
一起一結，直寓曠達之思，與郭璞遊仙、阮籍咏懷，將無同調？
洛陽城裏春光好 ，洛陽才子他鄉老 。柳暗魏王堤 ，此時心轉迷 。　　桃花春水渌 ，水上鴛鴦浴 。凝恨對殘暉 ，憶君君不知 。
【張選】
此章致思唐之意。
歸國遥 　一首
金翡翠 ，爲我南飛傳我意 ：罨畫橋邊春水 ，幾年花下醉 ？　　别後只知相愧 ，淚珠難遠寄 。羅幕綉幃鴛被 ，舊歡如夢裏 。
荷葉杯 　二首
絶代佳人難得 ，傾國 ，花下見無期 。一雙愁黛遠山眉 ，不忍更思惟 。　　閑掩翠屏金鳳 ，殘夢 ，羅幕畫堂空 。碧天無路信難通 ，惆悵舊房櫳 。
記得那年花下 ，深夜 ，初識謝娘時 ，水堂西面畫簾垂 ，擕手暗相期 。　　惆悵曉鶯殘月 ，相别 ，從此隔音塵 。如今俱是異鄉人 ，相見更無因 ！
【歷代詩餘卷一百十三引楊湜古今詞話】
韋莊字端己，著秦婦吟，稱爲“秦婦吟秀才”。舉乾寧進士。以才名寓蜀，蜀主建羈留之。莊有寵人，姿質艷麗，兼善詞翰。建聞之，托以教内人爲詞，强奪去。莊追念悒怏，作荷葉杯、小重山詞，情意悽怨。人相傳播，盛行於時。（案：夏承燾韋端己年譜，考定莊留蜀時，年已七十左右，楊湜所云，殆不足信也。）
清平樂 　二首
野花芳草 ，寂寞關山道 。柳吐金絲鶯語早 ，惆悵香閨暗老 ！　　羅帶悔結同心 ，獨憑朱欄思深 。夢覺半床斜月 ，小窗風觸鳴琴 。
鶯啼殘月 ，綉閣香燈滅 。門外馬嘶郎欲别 ，正是落花時節 。　　妝成不畫蛾眉 ，含愁獨倚金扉 。去路香塵莫掃 ，掃即郎去歸遲 。
【湯評】
“門外”二句，情與時會，倍覺其慘。“去路”二句，如此想頭，幾轉法華。
天仙子 　二首
蟾彩霜華夜不分 ，天外鴻聲枕上聞 ，綉衾香冷懶重薰 。人寂寂 ，葉紛紛 ，才睡依前夢見君 。
夢覺雲屏依舊空 ，杜鵑聲咽隔簾櫳 ，玉郎薄幸去無蹤 。一日日 ，恨重重 ，淚界蓮腮兩綫紅 。
思帝鄉 　一首
春日游 ，杏花吹滿頭 。陌上誰家年少足風流 ？妾擬將身嫁與一生休 。縱被無情棄 ，不能羞 。
【清賀裳皺水軒詞筌】
小詞以含蓄爲佳，亦有作決絶語而妙者。如韋莊“陌上誰家年少足風流？妾擬將身嫁與一生休。縱被無情棄，不能羞”之類是也。牛嶠“須作一生拚，盡君今日歡”抑亦其次。柳耆卿“衣帶漸寬終不悔，爲伊消得人憔悴”亦即韋意，而氣加婉矣。
女冠子 　二首
四月十七 ，正是去年今日 ，别君時 。忍淚佯低面 ，含羞半斂眉 。　　不知魂已斷 ，空有夢相隨 。除却天邊月 ，没人知 。
昨夜夜半 ，枕上分明夢見 ，語多時 。依舊桃花面 ，頻低柳葉眉 。　　半羞還半喜 ，欲去又依依 。覺來知是夢 ，不勝悲 ！
木蘭花 　一首
獨上小樓春欲暮 ，愁望玉關芳草路 。消息斷 ，不逢人 ，却斂細眉歸綉户 。　　坐看落花空嘆息 ，羅袂濕斑紅淚滴 。千山萬水不曾行 ，魂夢欲教何處覓 ？
小重山 　一首
一閉昭陽春又春 。夜寒宫漏永 ，夢君恩 。臥思陳事暗銷魂 。羅衣濕 ，紅袂有啼痕 。　　歌吹隔重閽 。繞庭芳草緑 ，倚長門 。萬般惆悵向誰論 ？凝情立 ，宫殿欲黄昏 。
【湯評】
向作“新揾舊啼痕”，語更超遠。“宫殿欲黄昏”，何等淒絶！宫詞中妙句也。
〔集評〕
張炎云：詞之難於令曲，如詩之難於絶句。不過十數句，一句一字閑不得。末句最當留意，有有餘不盡之意始佳。當以唐花間集中韋莊、温飛卿爲則。（詞源卷下）周濟云：端己詞清艷絶倫。初日芙蓉春月柳，使人想見風度。（介存齋論詞雜著）劉熙載云：韋端己、馮正中諸家詞，留連光景，惆悵自憐，蓋亦易飄颺於風雨者。若第論其吐屬之美，又何加焉！（藝概卷四）況周頤云：韋端己浣溪沙云：“咫尺畫堂深似海，憶來唯把舊書看。”謁金門云：“新睡覺來無力，不忍把君書迹。”一意化兩，並皆佳妙。（餐櫻廡詞話）韋文靖詞，與温方城齊名，熏香掬艷，眩目醉心，尤能運密入疏，寓濃於淡，花間群賢，殆鮮其匹。（歷代詞人考略卷五）王國維云：“弦上黄鶯語”，端己語也；其詞品亦似之。韋端己之詞，骨秀也。（人間詞話卷上）
薛昭藴
二首　録自花間集
〔傳記〕 　薛昭藴（北夢瑣言卷十一作昭緯），唐末官侍郎。孫光憲云：薛澄州昭緯，即保遜之子也。恃才傲物，亦有父風。每入朝省，弄笏而行，旁若無人。好唱浣溪紗詞。知舉後，有一門生辭歸鄉里，臨歧，獻規曰：“侍郎重德，某乃受恩。爾後請不弄笏與唱浣溪紗，即某幸也。”時人謂之至言。（北夢瑣言卷四）花間集録薛詞十九首，全唐詩同。
浣溪沙 　一首
傾國傾城恨有餘 ，幾多紅淚泣姑蘇 ，倚風凝睇雪肌膚。　　吴主山河空落日 ，越王宫殿半平蕪 ，藕花菱蔓滿重湖 。
小重山 　一首
春到長門春草青 。玉階華露滴 ，月朧明 。東風吹斷紫簫聲 。宫漏促 ，簾外曉啼鶯 。　　愁極夢難成 。紅妝流宿淚 ，不勝情 。手挼裙帶繞階行 。思君切 ，羅幌暗塵生 。
牛嶠
一首　録自花間集
〔傳記〕 　牛嶠字松卿，一字延峰，隴西人，唐相僧孺之後，乾符五年（八七八），登進士第，歷官拾遺、補闕、校書郎。王建鎮西川，闢爲判官。及開國，拜給事中。（十國春秋卷四十四前蜀十）花間集載嶠詞三十二首，全唐詩附詞載二十七首。
望江怨 　一首
東風急 ，惜别花時手頻執 ，羅幃愁獨入 。馬嘶殘雨春蕪濕 。倚門立 ，寄語薄情郎 ：粉香和淚泣 。
〔集評〕
況周頤云：昔人情語艷語，大都靡曼爲工。牛松卿西溪子云：“畫堂前，人不語，弦解語。彈到昭君怨處，翠蛾愁，不抬頭。”望江怨云：“惜别花時手頻執，羅幃愁獨入。馬嘶殘雨春蕪濕。倚門立，寄語薄情郎：粉香和淚泣。”繁弦促柱間有勁氣暗轉，愈轉愈深。此等佳處，南宋名作中間一見之。北宋人雖綿博如柳屯田，顧未克辦。（餐櫻廡詞話）
毛文錫
二首　録自花間集
〔傳記〕 　毛文錫字平珪，高陽人。唐太僕卿龜範子。年十四，登進士第。已而來成都，從高祖（王建），官翰林學士承旨，進文思殿大學士，拜司徒。及國亡，隨後主（衍）降唐，未幾復事孟氏，與歐陽炯等五人以小詞爲蜀後主所賞。所撰巫山一段雲詞，當世傳咏之。（十國春秋卷四十一前蜀七）花間集録其詞三十一首，全唐詩同。
醉花間 　一首
休相問 ，怕相問 ，相問還添恨 。春水滿塘生 ，鸂鶒還相趁 。　　昨夜雨霏霏 ，臨明寒一陣 。偏憶戍樓人 ，久絶邊庭信 ！
【餐櫻廡詞話】
余只喜其醉花間後段，情景不奇，寫出正復不易。語淡而真，亦輕清，亦沉着。
應天長 　一首
平江波暖鴛鴦語 ，兩兩釣舡歸極浦 。蘆洲一夜風和雨 ，飛起淺沙翹雪鷺 。　　漁燈明遠渚 ，蘭棹今宵何處 ？羅袂從風輕舉 ，愁殺採蓮女 。
【餐櫻廡詞話】
毛文錫應天長云：“漁燈明遠渚，蘭棹今宵何處？”柳屯田雨霖鈴云：“今宵酒醒何處？楊柳岸、曉風殘月。”毛詞簡質而情景具足。後人但能歌柳詞耳。“知者亦不易”，誠哉是言。
牛希濟
一首　録自花間集
〔傳記〕 　牛希濟，後主時，累官翰林學士，御史中丞。蜀亡，入洛，拜雍州節度副使。（十國春秋卷四十四前蜀十）花間集録希濟詞十一首，全唐詩録十二首。
生查子 　一首
春山煙欲收 ，天澹稀星小 。殘月臉邊明 ，别淚臨清曉 。　　語已多 ，情未了 ，回首猶重道 ：記得緑羅裙 ，處處憐芳草 ！
歐陽炯
五首　録自花間集
〔傳記〕 　歐陽炯（宋史作迥），益州華陽人。少事王衍，爲中書舍人。後唐同光中，蜀平，隨衍至洛陽。孟知祥鎮成都，炯復入蜀。知祥僭號，累遷門下侍郎，兼户部尚書平章事。後從孟昶歸宋，爲散騎常侍。以開寶四年（九七一）卒，年七十六。炯性坦率，無檢操，善長笛。（參考宋史卷四百七十九）曾爲趙崇祚叙花間集。每言：“愁苦之音易好，歡愉之語難工。”其詞大抵婉約輕和，不欲强作愁思者也。（歷代詩餘卷一百十三引蓉城集）花間集收炯詞十七首，尊前集收三十一首，全唐詩收四十八首。
南鄉子 　三首
畫舸停橈 ，槿花籬外竹横橋 。水上遊人沙上女 ，回顧 ，笑指芭蕉林裏住 。
岸遠沙平 ，日斜歸路晚霞明 。孔雀自憐金翠尾 ，臨水 ，認得行人驚不起 。
路入南中 ，桄榔葉暗蓼花紅 。兩岸人家微雨後 ，收紅豆 ，樹底纖纖抬素手 。
【湯評】
短詞之難，難於起得不自然，結得不悠遠。諸起句無一重複，而結語皆有餘思，允稱合作。
獻衷心 　一首
見好花顔色 ，争笑東風 ，雙臉上 ，晚妝同 。閉小樓深閣 ，春景重重 。三五夜 ，偏有恨 ，月明中 。　　情未已 ，信曾通 ，滿衣猶自染檀紅 。恨不如雙燕 ，飛舞簾櫳 。春欲暮 ，殘絮盡 ，柳條空 。
【湯評】
畫家七十二色中有檀色，淺赭所合，婦女暈眉色似之。唐人詩詞慣喜用此，此其一也。
【鄭評】
飄忽而來，毫端神妙，不可思議！
江城子 　一首
晚日金陵岸草平 ，落霞明 ，水無情 。六代繁華 ，暗逐逝波聲 。空有姑蘇臺上月 ，如西子鏡照江城 ！
〔集評〕
況周頤云：歐陽炯詞，艷而質，質而愈艷，行間句裏，却有清氣往來。大概詞家如炯，求之晚唐五代，亦不多覯。其定風波云：“暖日閑窗映碧紗，小池春水浸晴霞。數樹海棠紅欲盡，争忍，玉閨深掩過年華？　　獨憑綉床方寸亂，腸斷，淚珠穿破臉邊花。鄰舍女郎相借問，音信，教人羞道未還家。”此等詞如淡妝西子，肌骨傾城。（歷代詞人考略卷六）
顧夐
五首　録自花間集
〔傳記〕 　顧夐，前蜀通正時，以小臣給事内庭，會秃鶖鳥翔摩訶池上，夐作詩刺之，禍幾不測。久之，擢刺史。已而復事高祖（孟知祥），累官至太尉。夐善小詞，有醉公子曲，爲一時艷稱。（十國春秋卷五十六後蜀九）花間集收夐詞五十五首，全唐詩同。
虞美人 　一首
深閨春色勞思想 ，恨共春蕪長 。黄鸝嬌囀䛏芳妍 ，杏枝如畫倚輕煙 ，鎖窗前 。　　憑欄愁立雙蛾細 ，柳影斜摇砌 。玉郎還是不還家 ，教人魂夢逐楊花 ，繞天涯 。
【明楊慎詞品卷一】
俗謂柔言索物曰泥，乃計切，諺所謂軟纏也。字又作䛏。花間集顧夐辭“黄鶯嬌囀䛏芳妍”，又“記得䛏人微斂黛”。字又作妮，王通叟辭：“十三妮子緑窗中。”今山東人目婢曰小妮子，其語亦古矣。
河傳 　一首
棹舉 ，舟去 ，波光渺渺 ，不知何處 ？岸花汀草共依依 ，雨微 ，鷓鴣相逐飛 。　　天涯離恨江聲咽 ，啼猿切 ，此意向誰説 ？倚蘭橈 ，獨無聊 ，魂銷 ，小爐香欲焦 。
【餐櫻廡詞話】
孫光憲之“兩槳不知消息，遠汀時起鸂鶒”，確是櫽括顧詞。兩家並饒簡勁之趣；顧尤毫不着力，自然清遠。
訴衷情 　一首
永夜抛人何處去 ？絶來音 。香閣掩 ，眉斂 ，月將沉 ，争忍不相尋 ？怨孤衾 。换我心 ，爲你心 ，始知相憶深 。
【花草蒙拾】
顧太尉：“换我心，爲你心，始知相憶深。”自是透骨情語。徐山民：“妾心移得在君心，方知人恨深。”全襲此，然已爲柳七一派濫觴。
醉公子 　二首
漠漠秋雲澹 ，紅藕香侵檻 。枕倚小山屏 ，金鋪向晚扃 。　　睡起横波慢 ，獨望情何限 ！衰柳數聲蟬 ，魂銷似去年 。
岸柳垂金綫 ，雨晴鶯百囀 。家住緑楊邊 ，往來多少年 。　　馬嘶芳草遠 ，高樓簾半捲 。斂袖翠蛾攢 ，相逢爾許難 ！
【鄭評】
極古拙，亦極高淡，非五代不能有是詞境。
〔集評〕
況周頤云：顧夐艷詞，多質樸語，妙在分際恰合。孫光憲便涉俗。顧太尉，五代艷詞上駟也。工緻麗密，時復清疏。以艷之神與骨爲清，其艷乃益入神入骨。其體格如宋院畫工筆折枝㡧，非元人設色所及。（餐櫻廡詞話）
鹿虔扆
一首　録自花間集
〔傳記〕 　鹿虔扆，孟蜀時登進士第，累官爲學士。廣政間（約九三八——九五〇），出爲永泰軍節度使，進檢校太尉，加太保。（歷代詞人考略卷五）虔扆與歐陽炯、韓琮、閻選、毛文錫等俱以工小詞，供奉後主，時人忌之者，號曰五鬼。虔扆思越人詞有“雙帶綉窠盤錦薦，淚侵花暗香消”之句，詞家推爲絶唱。（十國春秋卷五十六後蜀九）國亡，不仕。詞多感慨之音。（樂府紀聞）花間集收虔扆詞六首，全唐詩同。
臨江仙 　一首
金鎖重門荒苑静 ，綺窗愁對秋空 。翠華一去寂無蹤 。玉樓歌吹 ，聲斷已隨風 。　　煙月不知人事改 ，夜闌還照深宫 。藕花相向野塘中 。暗傷亡國 ，清露泣香紅 。
〔集評〕
倪瓚云：鹿公高節，偶爾寄情倚聲，而曲折盡變，有無限感慨淋漓處。（歷代詩餘卷一百十三引）
閻選
一首　録自花間集
〔傳記〕 　閻選，故布衣也，酷善小詞，有臨江仙詞云：“畫簾深殿，香霧冷風殘。”又云：“猿啼明月照空灘。”時人目爲閻處士。（十國春秋卷五十六後蜀九）其詞録入花間集者八首，全唐詩録十首。
八拍蠻 　一首
愁鎖黛眉煙易慘 ，淚飄紅臉粉難匀 。憔悴不知緣底事 ？遇人推道不宜春 。
【湯評】
仄聲七言絶句，唐人以入樂府，謂之阿那曲，宋人謂之雞叫子。平聲絶句以入樂府者，非楊柳枝、竹枝，即八拍蠻也。
尹鶚
一首　録自花間集
〔傳記〕 　尹鶚，成都人也。工詩詞，與賓貢李珣友善。珣本波斯之種。鶚性滑稽，常作詩嘲之，珣名爲頓損。（十國春秋卷四十四前蜀十）鶚事王衍，爲翰林校書，累官參卿。（歷代詩餘卷一百一）花間集録鶚詞六首，全唐詩録十六首。
菩薩蠻 　一首
隴雲暗合秋天白 ，俯窗獨坐窺煙陌 。樓際角重吹 ，黄昏方醉歸 。　　荒唐難共語 ，明日還應去 。上馬出門時 ，金鞭莫與伊 。
【劉承幹歷代詞人考略卷五】
唐無名氏醉公子云：“門外猧兒吠，知是蕭郎至。剗韈下香階，冤家今夜醉。扶得入羅幃，不肯脱羅衣。醉則從他醉，還勝獨睡時。”前輩謂讀此，可悟作詩之法。韓子蒼曰：“只是轉折多耳。且如喜其至是一轉，而苦其今夜醉，又是一轉。入羅幃是一轉，而不肯脱羅衣，又是一轉。二句自家開釋，又是一轉。直是賦盡醉公子也。”見懷古録。尹鶚菩薩蠻詞，由未歸説到醉歸，由“荒唐難共語”想到“明日出門時”，層層轉折，與無名氏醉公子略同。“金鞭莫與伊”，尤有不盡之情，痴絶，昵絶！
李珣
九首　録自花間集
〔傳記〕 　李珣字德潤，先世本波斯人，家於梓州。（歷代詩餘卷一百一）珣有詩名，以秀才豫賓貢，事蜀主衍。國亡，不仕。有瓊瑶集，多感慨之音。其妹（李舜弦）爲衍昭儀，亦能詞，有“鴛鴦瓦上忽然聲”句，誤入花蕊宫詞中。（歷代詩餘卷一百十三引茅亭客話）花間集録珣詞三十七首，全唐詩録五十四首。
漁歌子 　二首
荻花秋 ，瀟湘夜 ，橘洲佳景如屏畫 。碧煙中 ，明月下 ，小艇垂綸初罷 。　　水爲鄉 ，篷作舍 ，魚羹稻飯常餐也 。酒盈杯 ，書滿架 ，名利不將心掛 。
九疑山 ，三湘水 ，蘆花時節秋風起 。水雲間 ，山月裏 ，棹水穿雲遊戲 。　　鼓青琴 ，傾緑蟻 ，扁舟自得逍遥志 。任東西 ，無定止 ，不議人間醒醉 。
巫山一段雲 　一首
古廟依青嶂 ，行宫枕碧流 。水聲山色鏁妝樓 ，往事思悠悠 ！　　雲雨朝還暮 ，烟花春復秋 。啼猿何必近孤舟 ，行客自多愁 。
南鄉子 　五首
蘭棹舉 ，水紋開 ，競擕藤籠採蓮來 。回塘深處遥相見 ，邀同宴 ，緑酒一卮紅上面 。
乘彩舫 ，過蓮塘 ，棹歌驚起睡鴛鴦 。游女帶香偎伴笑 ，争窈窕 ，競折團荷遮晚照 。
傾緑蟻 ，泛紅螺 ，閑邀女伴簇笙歌 。避暑信船輕浪裏 ，閒遊戲 ，夾岸荔枝紅蘸水 。
漁市散 ，渡船稀 ，越南雲樹望中微 。行客待潮天欲暮 ，送春浦 ，愁聽猩猩啼瘴雨 。
相見處 ，晚晴天 ，刺桐花下越臺前 。暗裏回眸深屬意 ，遺雙翠 ，騎象背人先過水 。
【餐櫻廡詞話】
周草窗云：“李珣、歐陽炯輩俱蜀人，各制南鄉子數首，以志風土，亦竹枝體也。”珣所作南鄉子十七闋。首闋云：“思鄉處，潮退水平春色暮。”似乎志風土之作矣。乃後闋句云“採真珠處水風多”，又云“夾岸荔枝紅蘸水”，又云“越南雲樹望中微”，又云“愁聽猩猩啼瘴雨”，又云“越王臺下春風暖”，又云“刺桐花下越臺前”，又云“騎象背人先過水”，又云“出向桄榔樹下立”，又云“拾翠採珠能幾許”，又云“孔雀雙雙迎日舞”，又云“謝娘家接越王臺，一曲鄉歌齊撫掌”，又云“椰子酒傾鸚鵡盞”，又云“慣隨潮水採珠來”。珣，蜀人，顧所咏皆東粤景物，何耶？其巫山一段雲云：“啼猿何必近孤舟，行客自多愁。”河傳云：“依舊十二峰前，猿聲到客船。”則誠蜀人之言矣。
河傳 　一首
去去 ！何處 ？迢迢巴楚 ，山水相連 。朝雲暮雨 ，依舊十二峰前 ，猿聲到客船 。　　愁腸豈異丁香結 ？因離别 ，故國音書絶 。想佳人花下 ，對明月春風 ，恨應同 。
【餐櫻廡詞話】
李德潤河傳云：“想佳人花下，對明月春風，恨應同。”高竹屋齊天樂中秋夜懷梅溪云：“古驛煙寒，幽垣夢冷，應念秦樓十二。”兩家用意略同。高詞傷格，不可學，李詞則否，其故當細審之。
〔集評〕
況周頤云：李德潤臨江仙云：“彊整嬌姿臨寶鏡，小池一朵芙蓉。”是人是花，一而二，二而一。句中絶無曲折，却極形容之妙。昔人名作，此等佳處，讀者每易忽之。（蕙風詞話卷二）李秀才詞，清疏之筆，下開北宋人體格。五代人詞，大都奇艷如古蕃錦；惟李德潤詞，有以清勝者。如酒泉子云：“秋雨連綿，聲散敗荷叢裏。那堪深夜枕前聽，酒初醒。”前調云：“秋月嬋娟，皎潔碧紗窗外。照花穿竹冷沉沉，印池心。”浣溪沙云：“翠叠畫屏山隱隱，冷鋪文簟水潾潾，斷魂何處一蟬新。”所云下開北宋體格者也。有以質勝者，西溪子云：“歸去想嬌嬈，暗魂消。”中興樂云：“忍孤前約，教人花貌，虚老風光。”宋人唯吴夢窗能爲此等質句，愈質愈厚，蓋五代詞已開其先矣。（歷代詞人考略卷五）
和凝
二首　録自劉毓盤輯紅葉稿
〔傳記〕 　和凝（八九八——九五五）字成績，汶陽須昌人。年十七，舉明經，十九登進士第。歷事梁、唐、晉、漢、周五代，累官中書侍郎、平章事、太子太傅。周顯德二年（九五五）卒，年五十八。凝性好修整，自釋褐至登台輔，車服僕從，必加華楚，進退容止偉如也。平生爲文章，長於短歌艷曲，有艷詞一編，名香奩集。凝後貴，乃嫁其名爲韓偓。今世傳韓偓香奩集，乃凝所爲也（參考舊五代史卷一百二十七）。凝少年時，好爲曲子詞，布於汴洛。洎入相，專託人收拾焚燬不暇。契丹入夷門，號爲曲子相公。（北夢瑣言卷六）花間集録凝詞二十首，全唐詩録二十四首。劉毓盤輯得二十九首爲紅葉稿一卷（北京大學排印本）。跋尾云：“余髫齔時，侍先大夫謁秀水杜方伯筱舫（文瀾）丈蘇州寓廬。丈所藏有宋大字本和凝紅葉稿一卷，凡百餘首。末附宋人跋曰：‘魯公相晉高，悔其少作，悉索而毁之，其存者曰紅葉稿，故曰唐人也。’其後人不可問，紅葉稿更無知之者。”此“曲子相公”之艷詞，湮没者殆不復重見矣。
江城子 　二首
竹裏風生月上門 。理秦筝 ，對雲屏 。輕撥朱絃 ，恐亂馬嘶聲 。含恨含嬌獨自語 ：今夜約 ，太遲生 ！
斗轉星移玉漏頻 ，已三更 ，對棲鶯 。歷歷花間 ，似有馬蹄聲 。含笑整衣開綉户 ，斜斂手 ，下階迎 。
【餐櫻廡詞話】
和魯公江城子云：“輕撥朱弦，恐亂馬嘶聲。”二語熨帖入微，似乎人人意中所有，却未經前人道過，寫出柔情密意，真質而不涉尖纖。又一闋云：“歷歷花間，似有馬蹄聲。”尤爲渾雅，進乎高詣。
孫光憲
十二首　録自劉毓盤重刊宋本荆臺傭稿
〔傳記〕 　孫光憲字孟文，貴平人。家世業農，至光憲，獨讀書好學。唐時爲陵州判官，有聲。天成初（約九二六），避地江陵。武信王（高季興）奄有荆土，招致四方之士，用梁震薦，入掌書記。光憲事南平三世，皆處幕中，累官荆南節度副使、檢校秘書少監。後教高繼沖悉獻三州之地，宋太祖嘉其功，授光憲黄州刺史。乾德末年卒。性嗜經籍，聚書凡數千卷。或手自鈔寫，孜孜校讎，老而不廢。自號葆光子。所著有北夢瑣言。（十國春秋卷一百二荆南三）孫詞見花間集者六十首，見尊前集者二十三首，見全唐詩者八十首。劉毓盤於其内戚費文恪公家，見所藏宋元殘本，有荆臺傭稿一册，因録副，刊入所輯唐五代宋遼金元名家詞集六十種中，共存詞八十四首。
楊柳枝 　一首
閶門風暖落花乾 ，飛遍江城雪不寒 。獨有晚來臨水驛 ，閒人多憑赤欄干 。
八拍蠻 　一首
孔雀尾拖金綫長 ，怕人飛起入丁香 。越女沙頭争拾翠 ，相呼歸去背斜陽 。
竹枝 　二首
亂繩千結竹枝 絆人深 女兒 ，越羅萬丈竹枝 表長尋 女兒 。楊柳在身竹枝 垂意緒 女兒 ，藕花落盡竹枝 見蓮心 女兒 。
門前春水竹枝 白蘋花 女兒 ，岸上無人竹枝 小艇斜 女兒 。商女經過竹枝 江欲暮 女兒 ，散抛殘食竹枝 飼神鴉 女兒 。
思帝鄉 　一首
如何 ？遣情情更多 ！永日水精簾下斂羞蛾 。六幅羅裙窣地 ，微行曳碧波 。看盡滿池疏雨打團荷 。
酒泉子 　一首
空磧無邊 ，萬里陽關道路 。馬蕭蕭 ，人去去 ，隴雲愁 。　　香貂舊製戎衣窄 ，胡霜千里白 。綺羅心 ，魂夢隔 ，上高樓 。
【湯評】
三叠文之出塞曲，而長短句之弔古戰場文也。再讀不禁酸鼻。
浣溪沙 　四首
蓼岸風多橘柚香 ，江邊一望楚天長 ，片帆煙際閃孤光 。　　月送征鴻飛杳杳 ，思隨流水去茫茫 ，蘭紅波碧憶瀟湘 。
半踏長裙宛約行 ，晚簾疏處見分明 ，此時堪恨昧平生 ！　　早是銷魂殘燭影 ，更愁聞著品弦聲 ，杳無消息若爲情 。
輕打銀筝墜燕泥 ，斷絲高罥畫樓西 ，花冠閑上午墻啼 。　　粉籜半開新竹徑 ，紅苞盡落舊桃蹊 ，不堪終日閉深閨 。
烏帽斜攲倒佩魚 ，静街偷步訪仙居 ，隔墻應認打門初 。　　將見客時微掩斂 ，得人憐處且生疏 ，低頭羞問壁間書 。
【湯評】
樂府遺音，詞壇麗藻，好書不厭百回讀。如此數詞，亦應爾爾。
謁金門 　一首
留不得 ！留得也應無益 。白紵春衫如雪色 ，揚州初去日 。　　輕别離 ，甘抛擲 ，江上滿帆風疾 。却羨彩鴛三十六 ，孤鸞還一隻 。
【湯評】
“滿帆風，吹不上離人小船。”今南調中，最膾炙人口，只此數語，已足該括之矣。
漁歌子 　一首
泛流螢 ，明又滅 。夜涼水冷東灣闊 。風浩浩 ，笛寥寥 ，萬頃金波澄澈 。　　杜若洲 ，香郁烈 。一聲宿雁霜時節 。經霅水 ，過松江 ，盡屬儂家日月 。
【湯評】
竟奪了張志和、張季鷹坐位，忒覺狠些。
張泌
四首　録自花間集
〔傳記〕 　張泌一作佖，常州人。後主朝，仕爲考功員外郎，改内史舍人。隨後主入宋，以故臣在史館。後官河南，每寒食，必親拜後主墓，哭之甚哀。李氏子孫陵替，常分俸贍給焉。（十國春秋卷三十南唐十六）花間集收張詞二十七首，全唐詩同。
浣溪沙 　二首
馬上凝情憶舊游 ，照花淹竹小溪流 ，鈿筝羅幕玉搔頭 。　　早是出門長帶月 ，可堪分袂又經秋 ？晚風斜日不勝愁 。
枕障熏罏隔綉幃 ，二年終日兩相思 ，杏花明月始應知 。　　天上人間何處去 ？舊歡新夢覺來時 ，黄昏微雨畫簾垂 。
楊柳枝 　一首
膩粉瓊妝透碧紗 ，雪休夸 。金鳳搔頭墜髩斜 ，髮交加 。　　倚著雲屏新睡覺 ，思夢笑 。紅腮隱出枕函花 ，有些些 。
【湯評】
此柳枝之變體也。“紅腮”一語，自見巧思。
胡蝶兒 　一首
胡蝶兒 ，晚春時 。阿嬌初著淡黄衣 ，倚窗學畫伊 。　　還似花間見 ，雙雙對對飛 。無端和淚拭燕脂 ，惹教雙翅垂 。
馮延巳
二十三首　録自四印齋本陽春集
〔傳記〕 　馮延巳（九〇四——九六〇）字正中，（夏承燾馮正中年譜引焦竑筆乘，釋氏六時：“可中時，巳也。正中時，午也。”因謂延己之己，當讀爲辰巳之巳。）廣陵人。有辭學，多伎藝。烈祖李昇以爲秘書郎，使與元宗（李璟）游處。累遷駕部郎中，元帥府掌書記。保大四年（九四六），自中書侍郎拜平章事，出鎮撫州。及再入相，元宗悉以庶政委之。罷爲宫傅。卒，年五十七。著樂章百餘闋。其鶴衝天詞云：“曉月墜，宿雲披，銀燭錦屏幃。建章鐘動玉繩低，宫漏出花遲。”又歸國謡詞云：“江水碧，江上何人吹玉笛？扁舟遠送瀟湘客，蘆花千里霜月白。傷行色，明朝便是關山隔。”見稱於世。（參考馬令南唐書卷二十一）陳世修序其陽春集云：“公以金陵盛時，内外無事，朋僚親舊，或當燕集，多運藻思爲樂府新詞，俾歌者倚絲竹而歌之，所以娱賓而遣興也。日月寖久，録而成編。觀其思深辭麗，均律調新，真清奇飄逸之才也。”又云：“公薨之後，吴王（李煜）納土，舊帙散失，十無一二。今采獲所存，勒成一帙，藏之於家云。”世修於延己爲外孫，嘉祐戊戌（一〇五八），輯成此集。清末王鵬運始從彭文勤（元瑞）傳鈔汲古閣未刻詞録出，刊入四印齋所刻詞中。其中亦有别見五代、北宋其他詞家集中者，尤以鵲踏枝“誰道閒情”、“幾日行雲”、“庭院深深”、“六曲闌干”諸闋，爲最傑出之作，而世傳出歐陽修手。陳振孫云：“陽春録一卷，南唐馮延巳撰，高郵崔公度伯易題其後，稱其家所藏最爲詳確，而尊前、花間諸集，往往謬其姓氏，近傳歐陽永叔詞，亦多有之，皆失其真也。”（直齋書録解題卷二十一）據此，則馮集混入他家之作，由來久矣。延己在五代爲一大作家，與温、韋分鼎三足，影響北宋諸家者尤巨。南唐歌詞種子，向江西發展，轍迹可尋，馮氏實其中心人物，治詞史者所不容忽也。
鵲踏枝 　八首
誰道閒情抛擲久 ？每到春來 ，惆悵還依舊 。日日華前常病酒 ，不辭鏡裏朱顔瘦 。　　河畔青蕪堤上柳 。爲問新愁 ，何事年年有 ？獨立小橋風滿袖 ，平林新月人歸後 。
華外寒雞天欲曙 。香印成灰 ，起坐渾無緒 。庭際高梧凝宿霧 ，捲簾雙鵲驚飛去 。　　屏上羅衣閑綉縷 。一晌關情 ，憶遍江南路 。夜夜夢魂休謾語 ，已知前事無尋處 。
叵耐爲人情太薄 。幾度思量 ，真擬渾抛却 。新結同心香未落 ，怎生負得當初約 ？　　休向尊前情索莫 。手舉金罍 ，憑仗深深酌 。莫作等閒相鬥作 ，與君保取長歡樂 。
蕭索清秋珠淚墜 。枕簟微涼 ，展轉渾無寐 。殘酒欲醒中夜起 ，月明如練天如水 。　　階下寒聲啼絡緯 。庭樹金風 ，悄悄重門閉 。可惜舊歡擕手地 ，思量一夕成顦顇 。
煩惱韶光能幾許 ？腸斷魂銷 ，看却春還去 。只喜墻頭靈鵲語 ，不知青鳥全相誤 。　　心若垂楊千萬縷 。水闊華蜚 ，夢斷巫山路 。滿眼新愁無問處 ，珠簾錦帳相思否 ？
幾日行雲何處去 ？忘了歸來 ，不道春將暮 。百草千華寒食路 ，香車繫在誰家樹 ？　　淚眼倚樓頻獨語 ：雙燕飛來 ，陌上相逢否 ？撩亂春愁如柳絮 ，悠悠夢裏無尋處 。
庭院深深深幾許 ？楊柳堆煙 ，簾幕無重數 。玉勒雕鞍遊冶處 ，樓高不見章臺路 。　　雨横風狂三月暮 。門掩黄昏 ，無計留春住 。淚眼問華華不語 ，亂紅飛過秋千去 。
六曲闌干偎碧樹 。楊柳風輕 ，展盡黄金縷 。誰把鈿筝移玉柱 ？穿簾海燕雙飛去 。　　滿眼遊絲兼落絮 。紅杏開時 ，一霎清明雨 。濃睡覺來鶯亂語 ，驚殘好夢無尋處 。
【譚評詞辨卷一】
金碧山水，一片空濛。此正周氏所謂“有寄託入，無寄託出”也。
采桑子 　二首
笙歌放散人歸去 ，獨宿江樓 ，月上雲收 ，一半珠簾掛玉鈎 。　　起來點檢經由地 ，處處新愁 。憑仗東流 ，將取離心過橘洲 。
華前失却遊春侣 ，獨自尋芳 ，滿目悲涼 ，縱有笙歌亦斷腸 。　　林間戲蝶簾間燕 ，各自雙雙 。忍更思量 ？緑樹青苔半夕陽 。
酒泉子 　一首
芳草長川 ，柳映危橋橋下路 。歸鴻飛 ，行人去 ，碧山邊 。　　風微煙澹雨蕭然 ，隔岸馬嘶何處 ？九迴腸 ，雙臉淚 ，夕陽天 。
清平樂 　一首
雨晴煙晚 ，緑水新池滿 。雙燕飛來垂柳院 ，小閣畫簾高捲 。　　黄昏獨倚朱闌 ，西南新月眉彎 。砌下落華風起 ，羅衣特地春寒 。
謁金門 　三首
楊柳陌 ，寶馬嘶空無迹 。新著荷衣人未識 ，年年江海客 。　　夢覺巫山春色 ，醉眼飛華狼籍 。起舞不辭無氣力 ，愛君吹玉笛 。
秋已暮 ，重叠關山歧路 。嘶馬摇鞭何處去 ？曉禽霜滿樹 。　　夢斷禁城鐘鼓 ，淚滴枕檀無數 。一點凝紅和薄霧 ，翠娥愁不語 。
風乍起 ，吹皺一池春水 。閑引鴛鴦香徑裏 ，手挪紅杏蕊 。　　鬥鴨闌干獨倚 ，碧玉搔頭斜墜 。終日望君君不至 ，舉頭聞鵲喜 。
【宋馬令南唐書卷二十一】
元宗樂府辭云“小樓吹徹玉笙寒”，延己有“風乍起，吹皺一池春水”之句，皆爲警策。元宗嘗戲延己曰：“‘吹皺一池春水’，干卿何事？”延己曰：“未如陛下‘小樓吹徹玉笙寒’。”元宗悦。
歸自謡 　二首
何處笛 ？終夜夢魂情脈脈 ，竹風櫚雨寒窗滴 。　　離人數歲無消息 。今頭白 ，不眠特地重相憶 。
春艷艷 ，江上晚山三四點 ，柳絲如翦華如染 。　　香閨寂寂門半掩 。愁眉斂 ，淚珠滴破燕脂臉 。
長命女 　一首
春日宴 ，緑酒一杯歌一遍 ，再拜陳三願 ：一願郎君千歲 ，二願妾身常健 ，三願如同梁上燕 ，歲歲長相見 。
喜遷鶯 　一首
宿鶯啼 ，鄉夢斷 ，春樹曉朦朧 。殘鐙和燼閉朱櫳 ，人語隔屏風 。　　香已寒 ，鐙已絶 ，忽憶去年離别 ：石城華雨倚江樓 ，波上木蘭舟 。
三臺令 　三首
春色 ，春色 ，依舊青門紫陌 。日斜柳暗華嫣 ，醉臥誰家少年 ？年少 ，年少 ，行樂直須及早 。
明月 ，明月 ，照得離人愁絶 。更深影入空床 ，不道幃屏夜長 。長夜 ，長夜 ，夢到庭華陰下 。
南浦 ，南浦 ，翠鬢離人何處 ？當時擕手高樓 ，依舊樓前水流 。流水 ，流水 ，中有傷心雙淚 。
點絳唇 　一首
蔭緑圍紅 ，夢瓊家在桃源住 。畫橋當路 ，臨水雙朱户 。　　柳徑春深 ，行到關情處 。顰不語 ，意憑風絮 ，吹向郎邊去 。
〔集評〕
劉熙載云：馮延巳詞，晏同叔得其俊，歐陽永叔得其深。（藝概卷四）　馮煦云：詞雖導源李唐，然太白、樂天興到之作，非其顓詣。逮於季葉，兹事始暢。温、韋崛興，專精令體。南唐起於江左，祖尚聲律，二主倡於上，翁（延己）和於下，遂爲詞家淵藪。翁俯仰身世，所懷萬端，繆悠其辭，若顯若晦，揆之六義，比興爲多。若三臺令、歸國謡、蝶戀花諸作，其旨隱，其詞微，類勞人、思婦、羈臣、屏子鬱伊愴怳之所爲，翁何致而然耶？周師南侵，國勢岌岌。中主既昧本圖，汶闇不自强，强鄰又鷹瞵而鶚睨之，而務高拱，溺浮採，芒乎芴乎，不知其將及也。翁負其才略，不能有所匡救，危苦煩亂之中，鬱不自達者，一於詞發之。其憂生念亂，意内而言外，迹之唐、五季之交，韓致堯之於詩，翁之於詞，其義一也。世亶以靡曼目之，誣已。（四印齋刻陽春集序）又云：吾家正中翁，鼓吹南唐，上翼二主，下啓歐、晏，實正變之樞紐，短長之流别。（成肇麐唐五代詞選叙）況周頤云：陽春一集，爲臨川、珠玉所宗，愈瑰麗，愈醇樸。南渡名家，霑丐膏馥，輒臻上乘。馮詞如古蕃錦，如周、秦寶鼎彝，琳琅滿目，美不勝收。詞之境詣至此，不易學，並不易知，未容漫加選擇，與後主詞實異曲同工也。（歷代詞人考略卷四）王國維云：馮正中詞，雖不失五代風格，而堂廡特大，開北宋一代風氣。正中詞除鵲踏枝、菩薩蠻十數闋最煊赫外，如醉花間之“高樹鵲銜巢，斜月明寒草”，余謂韋蘇州之“流螢度高閣”、孟襄陽之“疏雨滴梧桐”不能過也。正中詞品，若欲於其詞句中求之，則“和淚試嚴妝”殆近之歟？（人間詞話卷上）

[book_title]唐宋名家词选二
李璟
二首　録自馬令南唐書
〔傳記〕 　李璟字伯玉，初名景通，烈祖元子也。美容止，器宇高邁，性寬仁，有文學。甫十歲，吟新竹詩云：“棲鳳枝梢猶軟弱，化龍形狀已依稀。”人皆奇之。烈祖受禪，封吴王。累遷太尉、中書令、諸道元帥、録尚書事，改封齊王。嗣位，改元保大。在位十九年，以宋建隆二年（九六一）六月，殂於南都（南昌），年四十六。廟號元宗。（參考馬令南唐書嗣主書）徐鉉曰：“嗣主工筆札，善騎射，賓禮大臣，敦睦九族。每聞臣民不獲其所者，輒咨嗟傷憫，形於顔色，隨加救療。居處服御，節儉得中。初立，有經營四方之志。邪臣阿諂，職爲厲階。晚歲悔之，已不及矣。少有至性，仍懷高世之量。始出閣，即命於廬山瀑布前構書齋，爲他日終焉之計。及迫於紹襲，遂舍爲開先精舍。”（嗣主書注）璟詞傳世者只四闋。據陳振孫直齋書録解題卷二十一：“南唐二主詞一卷，中主李璟、後主李煜撰。卷首四闋，應天長、望遠行各一，浣溪沙二，中主所作，重光嘗書之。墨迹在盱江晁氏，題云：‘先皇御製歌詞。’余嘗見之，於麥光紙上作撥鐙書，有晁景迂題字。今不知何在矣？餘詞皆重光作。”今所傳明萬曆間虞山吕遠刊本南唐二主詞，首録中主詞四闋，尚仍陳本之舊，而後主詞多斷缺，其最後搗練子一闋，且注“出升庵詞林萬選”，則亦明人所輯，二主詞殆久無完本矣。
浣溪沙 　二首
菡萏香銷翠葉殘 ，西風愁起碧波間 。還與容光共憔悴 ，不堪看 。　　細雨夢回清漏永 ，小樓吹徹玉笙寒 。簌簌淚珠多少恨 ，倚欄干 。
手卷珠簾上玉鈎 ，依前春恨鎖重樓 。風裏落花誰是主 ？思悠悠 。　　青鳥不傳雲外信 ，丁香空結雨中愁 。回首緑波春色暮 ，接天流 。
【馬令南唐書卷二十五談諧傳】
王感化善謳歌，聲韻悠揚，清振林木，繫樂部爲“歌板色”。元宗嗣位，宴樂擊鞠不輟。嘗乘醉命感化奏水調詞。感化唯歌“南朝天子愛風流”一句，如是者數四。元宗輒悟，覆杯嘆曰：“使孫、陳二主得此一句，不當有銜璧之辱也！”感化由是有寵。元宗嘗作浣溪沙二闋，手寫賜感化。後主即位，感化以其詞札上之。後主感動，賞賜感化甚優。
【案】
歷代詩餘卷一百十三引耆舊續聞：“金陵妓王感化，善詞翰。元宗手寫山花子二闋賜之。”（知不足齋叢書本耆舊續聞，未見此條。）詞同南唐書所載，惟“碧波”作“緑波”，“容光”作“韶光”，“清漏永”作“雞塞遠”，“簌簌淚珠多少恨”作“多少淚珠何限恨”，“珠簾”作“真珠”，“春色”作“三峽”。各選本多從之。
【苕溪漁隱叢話前集卷五十九引雪浪齋日記】
荆公問山谷：“作小詞，曾看李後主詞否？”云：“曾看。”荆公云：“何處最好？”山谷以“一江春水向東流”爲對。荆公云：“未若‘細雨夢回雞塞遠，小樓吹徹玉笙寒’最好。”
【案】
“細雨”二句爲中主詞，荆公亦誤記，可見唐、五代人詞常多相混，殊不足怪耳。
【人間詞話卷上】
南唐中主詞：“菡萏香銷翠葉殘，西風愁起緑波間。”大有“衆芳蕪穢，美人遲暮”之感。乃古今獨賞其“細雨夢回雞塞遠，小樓吹徹玉笙寒”，故知解人正不易得。
李煜
十二首　録自明萬曆吕遠刊本南唐二主詞
〔傳記〕 　李煜，字重光，元宗第六子，初名從嘉。文獻太子卒，以尚書令知政事，居東宫。元宗十九年，立爲太子。元宗南巡，太子留金陵監國。建隆二年（九六一）嗣位，在位十五年。開寶八年（九七五），宋將曹彬攻破金陵，煜出降。明年，至京師，封違命侯。太平興國三年（九七八）七月七夕殂，年四十二。煜嗣位初，專以愛民爲急，蠲賦息役，以裕民力。尊事中原，不憚卑屈。境内賴以少安者，十有五年。殂問至江南，父老有巷哭者。然酷好浮屠，崇塔廟，度僧尼不可勝算。罷朝，輒造佛屋，易服膜拜，頗廢政事。故雖仁愛足感遺民，而卒不能保社稷云。（參考陸游南唐書卷三後主紀）煜后周氏，善歌舞，尤工琵琶。故唐盛時，霓裳羽衣，最爲大曲。亂離之後，絶不復傳。后得殘譜，以琵琶奏之。於是開元、天寶遺音，復傳於世。煜以后好音律，因亦耽嗜。（陸書卷十六后妃諸王列傳）煜對歌詞之成就，於家庭父子夫婦間，與當時風氣，皆有絶大影響，尤以周昭惠后精通樂律，從旁贊助之力爲多焉。煜詞傳世者，有明萬曆庚申（一六二〇）虞山吕遠墨華齋刊南唐二主詞本，存後主詞三十三首，中多殘缺，亦有他人之作混入其中，蓋皆後人輯録而成者。清康熙二十八年（一六八九）侯文燦刻十名家詞集本二主詞，與吕刻本殆出一源，惟無最末搗練子“雲髩亂”一首。全唐詩載後主詞三十四闋，未悉所據何本。此外有劉繼曾校箋本、王國維校記本，可供參證。
虞美人 　一首
春花秋月何時了 ，往事知多少 ？小樓昨夜又東風 ，故國不堪回首月明中 ！　　雕闌玉砌依然在 ，只是朱顔改 。問君都有幾多愁 ？恰似一江春水向東流 。
【唐宋諸賢絶妙詞選卷一】
“秋月”作“秋葉”，“依然”作“應猶”，“都有”作“還有”。
【宋王銍默記卷上】
徐鉉歸朝，爲左散騎常侍，遷給事中。太宗一日問：“曾見李煜否？”鉉對以：“臣安敢私見之。”上曰：“卿第往，但言朕令卿往相見可矣。”鉉遂徑往其居，望門下馬。但一老卒守門。徐言：“願見太尉。”卒言：“有旨，不得與人接，豈可見也？”鉉曰：“我乃奉旨來見。”老卒往報。徐入，立庭下久之。老卒遂入，取舊椅子相對。鉉遥望見，謂卒曰：“但正衙一椅足矣。”頃間，李主紗帽道服而出。鉉方拜，而李主遽下階，引其手以上。鉉告辭賓主之禮。主曰：“今日豈有此禮？”徐引椅少偏，乃敢坐。後主相持大笑，默不言，忽長吁嘆曰：“當時悔殺了潘佑、李平！”鉉去，乃有旨再對，詢：“後主何言？”鉉不敢隱，遂有秦王賜牽機藥之事。——牽機藥者，服之，前却數十回，頭足相就，如牽機狀也。——又後主在賜第，因七夕，命故妓作樂，聲聞於外。太宗聞之，大怒。又傳“小樓昨夜又東風”及“一江春水向東流”之句，并坐之，遂被禍云。
【默記卷下】
韓玉汝家有李國主歸朝後與金陵舊宫人書云：“此中日夕，只以眼淚洗面。”
【譚評詞辨卷二】
二詞（謂此闋及“風回小院”闋）終當以神品目之。後主之詞，足當太白詩篇，高奇無匹。
喜遷鶯 　一首
曉月墜 ，宿雲微 ，無語枕頻攲 。夢回芳草思依依 ，天遠雁聲稀 。　　啼鶯散 ，餘花亂 ，寂寞畫堂深院 。片紅休掃盡從伊 ，留待舞人歸 。
清平樂 　一首
别來春半 ，觸目愁腸斷 。砌下落梅如雪亂 ，拂了一身還滿 。　　雁來音信無憑 ，路遥歸夢難成 。離恨恰如春草 ，更行更遠還生 。
【譚評詞辨卷二】
“淚眼問花花不語，亂紅飛過秋千去”，與此同妙。
烏夜啼 　一首
林花謝了春紅 ，太怱怱 ！常恨朝來寒重晚來風 ！　　胭脂淚 ，留人醉 ，幾時重 ？自是人生長恨水長東 ！
【全唐詩附詞一】
“常恨”作“無奈”，“寒重”作“寒雨”，“留人”作“相留”。
【譚評詞辨卷二】
濡染大筆。
長相思 　一首
雲一緺 ，玉一梭 ，澹澹衫兒薄薄羅 ，輕顰雙黛螺 。　　秋風多 ，雨相和 ，簾外芭蕉三兩窠 ，夜長人奈何 ！
搗練子令 　一首
深院静 ，小庭空 ，斷續寒砧斷續風 。無奈夜長人不寐 ，數聲和月到簾櫳 ！
浪淘沙 　一首
往事只堪哀 ！對景難排 。秋風庭院蘚侵階 。一行珠簾閑不捲 ，終日誰來 ？　　金鎖已沉埋 ，壯氣蒿萊 。晚涼天静月華開 。想得玉樓瑶殿影 ，空照秦淮 ！
【全唐詩附詞一】
“一行”作“一桁”，“金鎖”作“金劍”，“天静”作“天浄”。
虞美人 　一首
風回小院庭蕪緑 ，柳眼春相續 。憑闌半日獨無言 ，依舊竹聲新月似當年 。　　笙歌未散尊前在 ，池面冰初解 。燭明香暗畫堂深 ，滿髩清霜殘雪思難任 。
【全唐詩附詞一】
“尊前”作“尊罍”，是。“畫堂”作“畫樓”，“難任”作“難禁”。
破陣子 　一首
四十年來家國 ，三千里地山河 。鳳閣龍樓連霄漢 ，瓊枝玉樹作煙蘿 ，幾曾識干戈 ？　　一旦歸爲臣虜 ，沈腰潘髩銷磨 。最是蒼惶辭廟日 ，教坊猶奏别離歌 ，垂淚對宫娥 。
【全唐詩附詞一】
“鳳閣”作“鳳闕”，“瓊枝玉樹”作“玉樹瓊枝”，“蒼惶”作“蒼黄”，“猶奏”作“獨奏”。
【東坡志林卷四】
“四十”作“三十”，奪“鳳閣”二句，“識”作“慣”。
【宋蘇軾東坡志林卷四跋李王詞】
後主既爲樊若水所賣，舉國與人，故當慟哭於九廟之外，謝其民而後行，顧乃揮淚宫娥，聽教坊離曲！
浪淘沙 　一首
簾外雨潺潺 ，春意將闌 。羅衾不暖五更寒 。夢裏不知身是客 ，一晌貪歡 。　　獨自莫憑闌 ！無限關山 。别時容易見時難 。流水落花歸去也 ，天上人間 ！
【全唐詩附詞一】
“將闌”作“闌珊”，“不暖”作“不耐”，“莫”作“暮”，“關山”作“江山”，“歸去”作“春去”。
【苕溪漁隱叢話前集卷五十九引西清詩話】
南唐李後主歸朝後，每懷江國，且念嬪妾散落，鬱鬱不自聊，嘗作長短句云“簾外雨潺潺”云云，含思淒惋，未幾下世。
【苕溪漁隱叢話後集卷三十九引復齋漫録】
顔氏家訓云：“别易會難，古今所重。江南餞送，下泣言離。北間風俗，不屑此事，歧路言離，歡笑分首。”李後主蓋用此語耳。故長短句云：“别時容易見時難。”
烏夜啼 　一首
此首吕刊本無，依唐宋諸賢絶妙詞選補。
無言獨上西樓 ，月如鈎 。寂寞梧桐深院鎖清秋 。　　剪不斷 ，理還亂 ，是離愁 ，别是一般滋味在心頭 。
【唐宋諸賢絶妙詞選卷一】
此詞最淒惋，所謂“亡國之音哀以思”。
臨江仙 　一首
依耆舊續聞補
櫻桃落盡春歸去 ，蝶翻輕粉雙飛 。子規啼月小樓西 。玉鈎羅幕 ，惆悵暮煙垂 。　　别巷寂寥人散後 ，望殘煙草低迷 。爐香閑裊鳳凰兒 。空持羅帶 ，回首恨依依 。
【宋陳鵠西塘集耆舊續聞卷三】
蔡絛作西清詩話，載江南李後主臨江仙，云：“圍城中書，其尾不全。”以予考之，殆不然。余家藏李後主七佛戒經及雜書二本，皆作梵葉。中有臨江仙，塗注數字，未嘗不全。其後則書李太白詩數章，似平日學書也。本江南中書舍人王克正家物，後歸陳魏公之孫世功君懋。余，陳氏婿也。其詞云“櫻桃落盡”云云。後有蘇子由題云：“淒涼怨慕，真亡國之音也。”
〔集評〕
余懷曰：李重光風流才子，誤作人主，至有入宋牽機之恨。其所作之詞，一字一珠，非他家所能及也。（玉琴齋詞序）納蘭性德曰：花間之詞，如古玉器，貴重而不適用。宋詞適用而少質重。李後主兼有其美，兼饒煙水迷離之致。（渌水亭雜識）周濟曰：李後主詞，如生馬駒，不受控捉。王嬙、西施，天下美婦人也，嚴妝佳，淡妝亦佳，粗服亂頭，不掩國色。飛卿，嚴妝也；端己，淡妝也；後主則粗服亂頭矣。（介存齋論詞雜著）王鵬運曰：蓮峰居士（煜别號）詞，超逸絶倫，虚靈在骨。芝蘭空谷，未足比其芳華；笙鶴瑶天，詎能方兹清怨？後起之秀，格調氣韻之間，或月日至，得十一於千百。若小晏，若徽廟，其殆庶幾。斷代南渡，嗣音闃然。蓋閒氣所鍾，以謂詞中之帝，當之無愧色矣。（半塘老人遺稿）王國維曰：李重光之詞，神秀也。詞至李後主而眼界始大，感慨遂深，遂變伶工之詞而爲士大夫之詞。周介存置諸温、韋之下，可謂顛倒黑白矣。“自是人生長恨水長東”；“流水落花春去也，天上人間”，金荃、浣花，能有此氣象耶？詞人者，不失其赤子之心者也。故生於深宫之中，長於婦人之手，是後主爲人君所短處，亦即爲詞人所長處。客觀之詩人，不可不多閲世，閲世愈深，則材料愈豐富，愈變化，水滸傳、紅樓夢之作者是也。主觀之詩人，不必多閲世，閲世愈淺，則性情愈真，李後主是也。（人間詞話卷上）
潘閬
五首　録自四印齋刊宋元三十一家詞本逍遥詞
〔傳記〕 　潘閬字逍遥，大名人。嘗居洛陽，賣藥。太宗朝，有薦其能詩者，召見崇政殿，賜進士及第，授四門國子博士。後坐事，遁入中條山，題詩鐘樓。寺僧疑而迹之，復逸去。尋出自首，謫信州，移太平。真宗朝，爲滁州參軍。有逍遥詞一卷。（歷代詞人考略卷七）今所傳四印齋刊本逍遥詞，僅存酒泉子十首。據崇寧五年（一一〇六）武夷黄静記：“酒泉子十首，乃得之蜀人。其石本今在彭之使廳。予適爲西湖吏，宜鑱諸石，庶共其傳。”又云：“潘閬，謫仙人也。放懷湖山，隨意吟咏，詞翰飄灑，非俗子所可仰望。”其流傳最盛之憶餘杭三首，即“長憶孤山”、“長憶西湖”、“長憶西山”（詞綜：“西山”作“西湖”）是也。
憶餘杭 　五首
長憶錢塘 ，不是人寰是天上 ，萬家掩映翠微間 ，處處水潺潺 。　　異花四季當窗放 ，出入分明在屏障 。别來隋柳幾經秋 ，何日得重游 ？
長憶西湖 ，盡日憑闌樓上望 ，三三兩兩釣魚舟 ，島嶼正清秋 。　　笛聲依約蘆花裏 ，白鳥成行忽驚起 。别來閑整釣魚竿 ，思入水雲寒 。
長憶孤山 ，山在湖心如黛簇 ，僧房四面向湖開 ，輕棹去還來 。　　芰荷香噴連雲閣 ，閣上清聲檐下鐸 。别來塵土污人衣 ，空役夢魂飛 。
長憶西山 ，靈隱寺前三竺後 ，冷泉亭上幾行游 ，三伏似清秋 。　　白猿時見攀高樹 ，長嘯一聲何處去 ？别來幾向畫闌看 ，終是欠峰巒 。
長憶觀潮 ，滿郭人争江上望 ，來疑滄海盡成空 ，萬面鼓聲中 。　　弄潮兒向濤頭立 ，手把紅旗旗不濕 。别來幾向夢中看 ，夢覺尚心寒 。
【歷代詩餘卷一百十四引古今詞話】
潘逍遥狂逸不覉，往往有出塵之語。自製憶餘杭三首，一時盛傳。東坡愛之，書於玉堂屏風，石曼卿使畫工繪之作圖。
寇準
一首　録自詞綜卷四
〔傳記〕 　寇準（九六一——一〇二三）字平仲，華州下邽人。太平興國中進士，累官尚書右僕射、集賢殿大學士。景德中，同中書門下平章事，封萊國公。乾興元年（一〇二二），貶雷州司户參軍。天聖元年（一〇二三），徙衡州司馬。是年卒於雷州。後十一年，追謚忠愍。（參考宋史卷二百八十一寇準傳）有巴東集。朱彝尊詞綜録其詞三首。
陽關引 　一首
塞草煙光闊 ，渭水波聲咽 。春朝雨霽 ，輕塵斂 ，征鞍發 。指青青楊柳 ，又是輕攀折 。動黯然 ，知有後會 ，甚時節 ？　　更盡一杯酒 ，歌一闋 。嘆人生裏 ，難歡聚 ，易離别 。且莫辭沉醉 ，聽取陽關徹 。念故人千里 ，自此共明月 。
范仲淹
三首　録自詞綜卷四
〔傳記〕 　范仲淹（九八九——一〇五二）字希文，其先邠人，後徙蘇州吴縣。大中祥符八年（一〇一五）進士，仕至樞密副使、參知政事。以資政殿學士爲陝西四路宣撫使，知邠州。仲淹守邊數年，羌人親愛，呼爲“龍圖老子”。爲將號令明白，愛撫士卒。諸羌來者，推心接之不疑，故賊亦不敢輒犯其境。以疾，請鄧州，尋徙荆南、杭州、青州。卒，年六十四。謚文正。（參考宋史卷三百十四范仲淹傳）仲淹詞傳作甚少，彊村叢書所刻范文正公詩餘，只得六首，而憶王孫一首爲李重元作，見唐宋諸賢絶妙詞選卷七，不知何以竟行輯入也？
蘇幕遮 　一首
碧雲天 ，黄葉地 。秋色連波 ，波上寒煙翠 。山映斜陽天接水 。芳草無情 ，更在斜陽外 。　　黯鄉魂 ，追旅思 。夜夜除非 ，好夢留人睡 。明月樓高休獨倚 。酒入愁腸 ，化作相思淚 。
【清彭孫遹金粟詞話】
范希文蘇幕遮一調，前段多入麗語，後段純寫柔情，遂成絶唱。
【譚評詞辨卷二】
大筆振迅。
漁家傲 　一首
塞下秋來風景異 ，衡陽雁去無留意 。四面邊聲連角起 。千嶂裏 ，長煙落日孤城閉 。　　濁酒一杯家萬里 ，燕然未勒歸無計 ！羌管悠悠霜滿地 。人不寐 ，將軍白髮征夫淚 。
【宋魏泰東軒筆録卷十一】
范文正公守邊日，作漁家傲樂歌數闋，皆以“塞下秋來”爲首句，頗述邊鎮之勞苦。歐陽公嘗呼爲窮塞主之詞。及王尚書素出守平涼，文忠亦作漁家傲一詞以送之，其斷章曰：“戰勝歸來飛捷奏，傾賀酒，玉階遥獻南山壽。”顧謂王曰：“此真元帥之事也。”
【譚評詞辨卷二】
沈雄似張巡五言。
御街行 　一首
紛紛墜葉飄香砌 。夜寂静 ，寒聲碎 。真珠簾捲玉樓空 ，天淡銀河垂地 。年年今夜 ，月華如練 ，長是人千里 ！　　愁腸已斷無由醉 。酒未到 ，先成淚 。殘鐙明滅枕頭攲 ，諳盡孤眠滋味 。都來此事 ，眉間心上 ，無計相迴避 。
張先
十四首　録自彊村叢書本張子野詞
〔傳記〕 　張先（九九〇——一〇七八）字子野，烏程人。天聖八年（一〇三〇）進士。晏殊尹京兆，闢爲通判，歷官都官郎中。詩格清新，尤長於樂府。晚歲優遊鄉里，常泛扁舟，垂釣爲樂。卒年八十九，葬弁山多寶寺之右。（參考歷代詩餘卷一百二及湖州詞徵卷一引談鑰吴興志）李公擇守吴興，招先及蘇軾、陳舜俞、楊繪、劉述雅集郡圃，爲六客之會。（李堂湖州府志）王安石有寄張先郎中詩，梅聖俞有送張子野屯田知渝州詩，又有送張子野知虢州先歸湖州詩，可略見子野宦遊蹤迹。（參考乾隆辛丑葛鳴陽刻安陸集）蘇軾題其詞集云：“子野詩筆老妙，歌詞乃其餘波耳。華州西溪詩云：‘浮萍破處見山影，小艇歸時聞草聲。’又和余詩云：‘愁似鰥魚知夜永，懶同蝴蝶爲春忙。’若此之類，皆可以追配古人，而世俗但稱其歌詞。昔周昉畫人物，皆入神品，而世但知有周昉士女，蓋所謂‘未見好德如好色’者歟？”（侯文燦刻十名家詞本安陸集）王明清云：“本朝有兩張先，皆字子野。一則樞密副使遜之孫，與歐陽文忠同在洛陽幕府，其後文忠爲作墓誌，稱其‘志守端方，臨事敢決’者。一乃與東坡先生游，東坡推爲前輩，詩中所謂‘詩人老去鶯鶯在，公子歸來燕燕忙’，能爲樂府，號‘張三影’者。”（玉照新志卷一）張詞傳世者，有康熙時侯氏亦園刻本，乾隆時葛鳴陽刻本，並題安陸集。葛本前有詩八首，皆掇輯而來者。彊村叢書本題張子野詞。鮑廷博曾得菉斐軒鈔本，凡百有六闋，區分宫調，猶屬宋時編次。又輯補遺二卷，合得一百八十四闋，刻入知不足齋叢書中。彊村本即從鮑本出。
醉垂鞭 　一首
雙蝶綉羅裙 。東池宴 ，初相見 。朱粉不深匀 ，閑花淡淡春 。　　細看諸處好 ，人人道 ：柳腰身 。昨日亂山昏 ，來時衣上雲 。
菩薩蠻 　二首
憶郎還上層樓曲 ，樓前芳草年年緑 。緑似去時袍 ，回頭風袖飄 。　　郎袍應已舊 ，顔色非長久 。惜恐鏡中春 ，不如花草新 。
牡丹含露真珠顆 ，美人折向簾前過 。含笑問檀郎 ：花强妾貌强 ？　　檀郎故相惱 ，剛道花枝好 。花若勝如奴 ，花還解語無 ？
謝池春慢 　一首
玉仙觀道中逢謝媚卿
繚墻重院 ，時聞有 ，啼鶯到 。綉被掩餘寒 ，畫幕明新曉 。朱檻連空闊 ，飛絮知多少 ？徑莎平 ，池水渺 。日長風静 ，花影閑相照 。　　塵香拂馬 ，逢謝女 ，城南道 。秀艷過施粉 ，多媚生輕笑 。鬥色鮮衣薄 ，碾玉雙蟬小 。歡難偶 ，春過了 ！琵琶流怨 ，都入相思調 。
【歷代詩餘卷一百十四引古今詞話】
子野於玉仙觀道中逢謝媚卿，作謝池春慢，一時傳唱幾遍。
【夏敬觀評張子野詞】
長調中純用小令作法，别具一種風味。晏小山亦如此。
江南柳 　一首
隋堤遠 ，波急路塵輕 。今古柳橋多送别 ，見人分袂亦愁生 ，何況自關情 ？　　斜照後 ，新月上西城 。城上樓高重倚望 ，願身能似月亭亭 ，千里伴君行 。
一叢花令 　一首
又見歐陽修六一詞
傷高懷遠幾時窮 ？無物似情濃 。離愁正引千絲亂 ，更東陌飛絮濛濛 。嘶騎漸遥 ，征塵不斷 ，何處認郎蹤 ？　　雙鴛池沼水溶溶 ，南陌小橈通 。梯横畫閣黄昏後 ，又還是斜月簾櫳 。沉恨細思 ，不如桃杏 ，猶解嫁東風 。
【歷代詞人考略卷十引黄嬭餘話】
“欲見‘雲破月來花弄影’郎中。”此宋子京語也。范公稱過庭録記張子野一叢花詞云：“不如桃杏，猶解嫁東風。”歐陽永叔尤愛之。子野謁永叔，永叔倒屣迎之，曰：“此乃‘桃杏嫁東風’郎中。”歐公標目，又與小宋不同。世但知子野以“三影”自誇，否則稱爲“張三中”而已。
蝶戀花 　一首
移得緑楊栽後院 ，學舞宫腰 ，二月青猶短 。不比灞陵多送遠 ，殘絲亂絮東西岸 。　　幾葉小眉寒不展 ，莫唱陽關 ，真個腸先斷 。分付與春休細看 ，條條盡是離人怨 。
天仙子 　一首
時爲嘉禾小倅，以病眠，不赴府會。
水調數聲持酒聽 ，午醉醒來愁未醒 。送春春去幾時回 ？臨晚鏡 ，傷流景 ，往事後期空記省 。　　沙上並禽池上暝 ，雲破月來花弄影 。重重簾幕密遮燈 ，風不定 ，人初静 ，明日落紅應滿徑 。
【漁隱叢話前集卷三十七引古今詩話】
有客謂子野曰：“人皆謂公張三中，即心中事，眼中淚，意中人也。”子野曰：“何不目之爲張三影？”客不曉。公曰：“雲破月來花弄影。嬌柔懶起，簾壓捲花影。柳徑無人，墮風絮無影。此余生平所得意也。”
【宋劉攽貢父詩話】
歐陽文忠公見張安陸，迎謂曰：“好！雲破月來花弄影。”
【漁隱叢話前集卷三十七引遁齋閑覽】
張子野郎中，以樂章擅名一時。宋子京尚書奇其才，先往見之，遣將命者謂曰：“尚書欲見‘雲破月來花弄影’郎中。”子野屏後呼曰：“得非‘紅杏枝頭春意鬧’尚書耶？”遂出，置酒，甚歡。蓋二人所舉，皆其警策也。
千秋歲 　一首
數聲鶗鴂 ，又報芳菲歇 。惜春更把殘紅折 。雨輕風色暴 ，梅子青時節 。永豐柳 ，無人盡日花飛雪 。　　莫把么弦撥 ，怨極弦能説 。天不老 ，情難絶 。心似雙絲網 ，中有千千結 。夜過也 ，東方未白凝殘月 。
木蘭花 　一首
乙卯吴興寒食
龍頭舴艋吴兒競 ，笋柱秋千游女並 。芳洲拾翠暮忘歸 ，秀野踏青來不定 。　　行雲去後遥山暝 ，已放笙歌池院静 。中庭月色正清明 ，無數楊花過無影 。
【清朱彝尊静志居詩話】
張子野吴興寒食詞：“中庭月色正清明，無數楊花過無影。”余嘗嘆其工絶，在世所傳“三影”之上。
浣溪沙 　一首
樓倚春江百尺高 ，煙中還未見歸橈 ，幾時期信似江潮 ？　　花片片飛風弄蝶 ，柳陰陰下水平橋 ，日長才過又今宵 。
惜瓊花 　一首
汀蘋白 ，苕水碧 。每逢花駐樂 ，隨處歡席 。别時擕手看春色 。螢火而今 ，飛破秋夕 。　　汴河流 ，如帶窄 。任身輕似葉 ，何計歸得 ？斷雲孤鶩青山極 。樓上徘徊 ，無盡相憶 。
青門引 　一首
乍暖還輕冷 ，風雨晚來方定 。庭軒寂寞近清明 ，殘花中酒 ，又是去年病 。　　樓頭畫角風吹醒 ，入夜重門静 。那堪更被明月 ，隔墻送過鞦韆影 ！
菩薩蠻 　一首
哀筝一弄湘江曲 ，聲聲寫盡江波緑 。纖指十三弦 ，細將幽恨傳 。　　當筵秋水慢 ，玉柱斜飛雁 。彈到斷腸時 ，春山眉黛低 。
〔集評〕
周濟曰：子野清出處、生脆處，味極隽永。只是偏才，無大起落。（宋四家詞選序論）夏敬觀曰：子野詞，凝重古拙，有唐、五代之遺音。慢詞亦多用小令作法。在北宋諸家中，可云獨樹一幟。比之於書，乃鍾繇之體也。（手批張子野詞）
晏殊
十七首　録自朱彊村校汲古閣六十家詞本珠玉詞
〔傳記〕 　晏殊（九九一——一〇五五）字同叔，撫州臨川人。七歲能屬文。張知白安撫江南，以神童薦。帝（真宗）召殊，與進士千餘人並試廷中。殊神氣不懾，援筆立成。帝嘉賞，賜同進士出身。擢秘書省正字，累官至樞密使，進同中書門下平章事。慶曆（仁宗年號）中，拜集賢殿學士，同平章事，兼樞密使。殊平居好賢，當世知名之士，如范仲淹、孔道輔，皆出其門。及爲相，益務進賢材，而仲淹與韓琦、富弼皆進用。後降工部尚書，知潁州、陳州、許州。稍復至户部尚書，以觀文殿大學士知永興軍，徙河南府。以疾請歸京師，逾年卒。謚元憲。殊性剛簡，文章贍麗，應用不窮，尤工詩，閒雅有情思。（參考宋史卷三百十一）　殊詞承南唐系統，爲北宋初期一大家。所傳珠玉詞，有明毛氏汲古閣刊宋六十家詞本。清咸豐二年（一八五二）晏端書刻珠玉詞鈔，則從歷代詩餘中録出，復以毛本多出三十七首爲補遺云。
浣溪沙 　二首
一曲新詞酒一杯 ，去年天氣舊亭臺 ，夕陽西下幾時回 ？　　無可奈何花落去 ，似曾相識燕歸來 ，小園香徑獨徘徊 。
【漁隱叢話後集卷二十引復齋漫録】
晏元獻赴杭州，道過維揚，憩大明寺，瞑目徐行，使侍史讀壁間詩板，戒其勿言爵里姓氏，終篇者無幾。又俾誦一詩云：“水調隋宫曲，當年亦九成。哀音已亡國，廢沼尚留春。儀鳳終陳迹，鳴蛙只沸聲。淒涼不可問，落日下蕪城。”徐問之，江都尉王琪詩也。召至，同飯，飯已，又同步池上。時春晚，已有落花。晏云：“每得句，書墻壁間，或彌年未嘗强對。且如‘無可奈何花落去’，至今未能對也。”王應聲曰：“似曾相識燕歸來。”自此辟置館職，遂躋侍從矣。
【花草蒙拾】
或問：詩詞、詞曲分界？予曰：“無可奈何花落去，似曾相識燕歸來。”定非香奩詩。“良辰美景奈何天，賞心樂事誰家院？”（牡丹亭還魂記）定非草堂詞也。
【詞林紀事卷三】
橚案：元獻尚有示張寺丞、王校勘七律一首：“上巳清明假未開，小園幽徑獨徘徊。春寒不定斑斑雨，宿醉難禁灧灧杯。無可奈何花落去，似曾相識燕歸來。梁園賦客多風味，莫惜青錢萬選才。”中三句與此詞同，只易一字。細玩“無可奈何”一聯，情致纏綿，音調諧婉，的是倚聲家語。若作七律，未免軟弱矣。
一向年光有限身 ，等閒離别易銷魂 ，酒筵歌席莫辭頻 。　　滿目山河空念遠 ，落花風雨更傷春 ，不如憐取眼前人 。
清商怨 　一首
關河愁思望處滿 ，漸素秋向晚 。雁過南雲 ，行人回淚眼 。　　雙鸞衾裯悔展 ，夜又永、枕孤人遠 。夢未成歸 ，梅花聞塞管 。
訴衷情 　一首
芙蓉金菊鬥馨香 ，天氣欲重陽 。遠村秋色如畫 ，紅樹間疏黄 。　　流水淡 ，碧天長 ，路茫茫 。憑高目斷 ，鴻雁來時 ，無限思量 。
採桑子 　一首
時光只解催人老 ，不信多情 ，長恨離亭 ，淚滴春衫酒易醒 。　　梧桐昨夜西風急 ，淡月朧明 ，好夢頻驚 ，何處高樓雁一聲 ？
清平樂 　二首
金風細細 ，葉葉梧桐墜 。緑酒初嘗人易醉 ，一枕小窗濃睡 。　　紫薇朱槿花殘 ，斜陽却照闌干 。雙燕欲歸時節 ，銀屏昨夜微寒 。
紅箋小字 ，説盡平生意 。鴻雁在雲魚在水 ，惆悵此情難寄 ！　　斜陽獨倚西樓 ，遥山恰對簾鈎 。人面不知何處 ，緑波依舊東流 。
撼庭秋 　一首
别來音信千里 ，恨此情難寄 。碧紗秋月 ，梧桐夜雨 ，幾回無寐 ！　　樓高目斷 ，天遥雲黯 ，只堪憔悴 。念蘭堂紅燭 ，心長焰短 ，向人垂淚 。
玉樓春 　三首
燕鴻過後鸎歸去 ，細算浮生千萬緒 。長於春夢幾多時 ？散似秋雲無覓處 。　　聞琴解佩神仙侣 ，挽斷羅衣留不住 。勸君莫作獨醒人 ，爛醉花間應有數 。
池塘水緑風微暖 ，記得玉真初見面 。重頭歌韻響錚琮 ，入破舞腰紅亂旋 。　　玉鈎闌下香階畔 ，醉後不知斜日晚 。當時共我賞花人 ，點檢如今無一半 ！
【貢父詩話】
晏元獻尤喜江南馮延巳歌詞，其所自作，亦不減延己。樂府木蘭花皆七言詩，有云：“重頭歌韻響錚琮，入破舞腰紅亂旋。”“重頭”、“入破”，皆弦管家語也。
玉樓朱閣横金鎖 ，寒食清明春欲破 。窗間斜月兩眉愁 ，簾外落花雙淚墮 。　　朝雲聚散真無那 ！百歲相看能幾個 ？别來將爲不牽情 ，萬轉千回思想過 。
踏莎行 　四首
細草愁煙 ，幽花怯露 ，憑欄總是銷魂處 。日高深院静無人 ，時時海燕雙飛去 。　　帶緩羅衣 ，香殘蕙炷 ，天長不禁迢迢路 。垂楊只解惹春風 ，何曾繫得行人住 ？
祖席離歌 ，長亭别宴 ，香塵已隔猶回面 。居人匹馬映林嘶 ，行人去棹依波轉 。　　畫閣魂消 ，高樓目斷 ，斜陽只送平波遠 。無窮無盡是離愁 ，天涯地角尋思遍 。
碧海無波 ，瑶臺有路 ，思量便合雙飛去 。當時輕别意中人 ，山長水遠知何處 ？　　綺席凝塵 ，香閨掩霧 ，紅牋小字憑誰附 ？高樓目盡欲黄昏 ，梧桐葉上蕭蕭雨 。
小徑紅稀 ，芳郊緑遍 ，高臺樹色陰陰見 。春風不解禁楊花 ，濛濛亂撲行人面 。　　翠葉藏鸎 ，朱簾隔燕 ，爐香静逐遊絲轉 。一場愁夢酒醒時 ，斜陽却照深深院 。
【譚評詞辨卷一】
刺詞。“樹色陰陰”句，正與“斜陽”相映。
蝶戀花 　一首
檻菊愁煙蘭泣露 。羅幙輕寒 ，燕子雙飛去 。明月不諳離恨苦 ，斜光到曉穿朱户 。　　昨夜西風凋碧樹 。獨上高樓 ，望盡天涯路 。欲寄彩牋兼尺素 ，山長水闊知何處 ？
山亭柳 　一首
贈歌者
家住西秦 ，賭薄藝隨身 。花柳上 ，鬥尖新 。偶學念奴聲調 ，有時高遏行雲 。蜀錦纏頭無數 ，不負辛勤 。　　數年來往咸京道 ，殘杯冷炙謾消魂 。衷腸事 ，托何人 ？若有知音見採 ，不辭遍唱陽春 。一曲當筵落淚 ，重掩羅巾 。
〔集評〕
王灼曰：晏元獻公長短句，風流緼藉，一時莫及，而温潤秀潔，亦無其比。（碧雞漫志卷二）　馮煦曰：晏同叔去五代未遠，馨烈所扇，得之最先。故左宫右徵，和婉而明麗，爲北宋倚聲家初祖。（宋六十一家詞選例言）
宋祁
一首　録自唐宋諸賢絶妙詞選卷三
〔傳記〕 　宋祁（九九八——一〇六一）字子京，安州安陸人，後徙開封之雍邱。與兄庠同時舉進士，人呼曰二宋，以大小别之。歷官翰林學士，史館修撰。主修唐書。唐書成，進工部尚書，逾月，拜翰林學士承旨。卒，謚景文。（參考宋史卷二百八十四）近人趙萬里輯宋景文公長短句一卷，得詞六首，刊入校輯宋金元人詞中。
玉樓春 　一首
東城漸覺風光好 ，縠皺波紋迎客棹 。緑楊煙外曉寒輕 ，紅杏枝頭春意鬧 。　　浮生長恨歡娱少 ，肯愛千金輕一笑 ？爲君持酒勸斜陽 ，且向花間留晚照 。
【花草蒙拾】
“紅杏枝頭春意鬧尚書”，當時傳爲美談。吾友公㦷極嘆之，以爲卓絶千古。然實本花間“暖覺杏梢紅”，特有“青藍”、“冰水”之妙耳。
【人間詞話卷上】
“紅杏枝頭春意鬧”，著一“鬧”字而境界全出。“雲破月來花弄影”，著一“弄”字而境界全出矣。
〔集評〕
劉熙載曰：宋子京詞，是宋初體。張子野始創瘦硬之體，雖互相稱美，其實趣尚不同。（藝概卷四）
張昇
一首　録自詞綜卷四
〔傳記〕 　張昇字杲卿，韓城人。舉進士，爲楚邱主簿。歷知絳州、鄧州、慶州、秦州、青州。嘉祐三年（一〇五八），擢樞密副使，遷參知政事，樞密使。以彰信軍節度使，同中書門下平章事判許州，改鎮河陽三城。拜太子太師，致仕。熙寧十年（一〇七七）卒，年八十六，謚康節。（參考宋史卷三百十八張昇傳）
離亭燕 　一首
一帶江山如畫 ，風物向秋瀟灑 。水浸碧天何處斷 ？霽色冷光相射 。蓼嶼荻花洲 ，掩映竹籬茅舍 。　　雲際客帆高掛 ，煙外酒旗低亞 。多少六朝興廢事 ，盡入漁樵閒話 。悵望倚層樓 ，寒日無言西下 。
【歷代詞人考略卷八】
張康節離亭燕云：“悵望倚層樓，寒日無言西下。”秦少游滿庭芳云：“憑闌久，疏煙淡日，寂寞下蕪城。”兩歇拍意境相若，而張詞尤極蒼涼蕭遠之致。
歐陽修
二十七首　録自吴氏雙照樓影宋刊本歐陽文忠公近體樂府
採桑子 　十首
西湖念語
昔者王子猷之愛竹，造門不問於主人；陶淵明之臥輿，遇酒便留於道上。況西湖之勝概，擅東潁之佳名。雖美景良辰，固多於高會；而清風明月，幸屬於閒人。並游或結於良朋，乘興有時而獨往。鳴蛙暫聽，安問屬官而屬私？曲水臨流，自可一觴而一咏。至歡然而會意，亦傍若於無人。乃知偶來常勝於特來，前言可信；所有雖非於己有，其得已多。因翻舊闋之辭，寫以新聲之調。敢陳薄伎，聊佐清歡。
輕舟短棹西湖好 ，緑水逶迤 ，芳草長堤 ，隱隱笙歌處處隨 。　　無風水面琉璃滑 ，不覺船移 ，微動漣漪 ，驚起沙禽掠岸飛 。
春深雨過西湖好 ，百卉争妍 ，蝶亂蜂喧 ，晴日催花暖欲然 。　　蘭橈畫舸悠悠去 ，疑是神仙 。返照波間 ，水闊風高颺管弦 。
畫船載酒西湖好 ，急管繁弦 ，玉盞催傳 ，穩泛平波任醉眠 。　　行雲却在行舟下 ，空水澄鮮 ，俯仰留連 ，疑是湖中别有天 。
群芳過後西湖好 ，狼籍殘紅 ，飛絮濛濛 ，垂柳闌干盡日風 。　　笙歌散盡遊人去 ，始覺春空 ，垂下簾櫳 ，雙燕歸來細雨中 。
何人解賞西湖好 ？佳景無時 ，飛蓋相追 ，貪向花間醉玉卮 。　　誰知閑憑闌干處 ，芳草斜暉 ，水遠煙微 ，一點滄洲白鷺飛 。
清明上巳西湖好 ，滿目繁華 ，争道誰家 ？緑柳朱輪走鈿車 ？　　遊人日暮相將去 ，醒醉喧嘩 ，路轉堤斜 ，直到城頭總是花 。
荷花開後西湖好 ，載酒來時 ，不用旌旗 ，前後紅幢緑蓋隨 。　　畫船撑入花深處 ，香泛金卮 ，烟雨微微 ，一片笙歌醉裏歸 。
天容水色西湖好 ，雲物俱鮮 ，鷗鷺閑眠 ，應慣尋常聽管弦 。　　風清月白偏宜夜 ，一片瓊田 ，誰羨驂鸞 ？人在舟中便是仙 。
殘霞夕照西湖好 ，花塢蘋汀 ，十頃波平 ，野岸無人舟自横 。　　西南月上浮雲散 ，軒檻涼生 ，蓮芰香清 ，水面風來酒面醒 。
平生爲愛西湖好 ，來擁朱輪 。富貴浮雲 ，俯仰流年二十春 ！　　歸來恰似遼東鶴 ，城郭人民 ，觸目皆新 ，誰識當年舊主人 ？
【夏敬觀評六一詞】
此潁州西湖詞。公昔知潁，此晚居潁州所作也。十詞無一重複之意。
朝中措 　一首
平山堂
平山欄檻倚晴空 ，山色有無中 。手種堂前垂柳 ，别來幾度春風 ？　　文章太守 ，揮毫萬字 ，一飲千鍾 。行樂直須年少 ，尊前看取衰翁 。
【宋葉夢得避暑録話卷一】
歐陽文忠公在揚州作平山堂，壯麗爲淮南第一，上據蜀岡，下臨江南數百里，真、潤、金陵三州，隱隱若可見。公每暑時，輒凌晨擕客往游。
【宋張邦基墨莊漫録卷二】
揚州蜀岡上大明寺平山堂前，歐陽文忠公手植柳一株，謂之“歐公柳”，公詞所謂“手種堂前楊柳，别來幾度春風”者。薛嗣昌作守，相對亦種一株，自榜曰“薛公柳”，人莫不嗤之。嗣昌既去，爲人伐之。不度德有如此者！
【漁隱叢話後集卷二十三】
藝苑雌黄云：送劉貢父守維揚，作長短句云：“平山欄檻倚晴空，山色有無中。”平山堂望江左諸山甚近，或以謂永叔短視，故云“山色有無中”。東坡笑之，因賦快哉亭，道其事云：“長記平山堂上，攲枕江南烟雨，杳杳没孤鴻。認取醉翁語：‘山色有無中。’”蓋“山色有無中”，非烟雨不能然也。
踏莎行 　一首
候館梅殘 ，溪橋柳細 ，草薰風暖摇征轡 。離愁漸遠漸無窮 ，迢迢不斷如春水 。　　寸寸柔腸 ，盈盈粉淚 ，樓高莫近危闌倚 。平蕪盡處是春山 ，行人更在春山外 。
望江南 　一首
江南蝶 ，斜日一雙雙 。身似何郎全傅粉 ，心如韓壽愛偷香 ，天賦與輕狂 。　　微雨後 ，薄翅膩煙光 。才伴遊蜂來小院 ，又隨飛絮過東墻 ，長是爲花忙 。
生查子 　一首
去年元夜時 ，花市燈如晝 。月到柳梢頭 ，人約黄昏後 。　　今年元夜時 ，月與燈依舊 。不見去年人 ，淚滿春衫袖 。
瑞鷓鴣 　一首
楚王臺上一神仙 ，眼色相看意已傳 。見了又休還似夢 ，坐來雖近遠如天 。　　隴禽有恨猶能説 ，江月無情也解圓 。更被春風送惆悵 ，落花飛絮兩翩翩 。
蝶戀花 　一首
面旋落花風蕩漾 。柳重煙深 ，雪絮飛來往 。雨後輕寒猶未放 ，春愁酒病成惆悵 。　　枕畔屏山圍碧浪 。翠被華燈 ，夜夜空相向 。寂寞起來褰綉幌 ，月明正在梨花上 。
漁家傲 　三首
喜鵲填河仙浪淺 ，雲軿早在星橋畔 。街鼓黄昏霞尾暗 。炎光斂 ，金鈎側倒天西面 。　　一别經年今始見 ，新歡往恨知何限 ？天上佳期貪眷戀 。良宵短 ，人間不合催銀箭 。
乞巧樓頭雲幔卷 ，浮花催洗嚴妝面 。花上蛛絲尋得遍 。顰笑淺 ，雙眸望月牽紅綫 。　　奕奕天河光不斷 ，有人正在長生殿 ，暗付金釵清夜半 。千秋願 ：年年此會長相見 。
别恨長長歡計短 ，疏鐘促漏真堪怨 ！此會此情都未半 。星初轉 ，鸞琴鳳樂匆匆卷 。　　河鼓無言西北眄 ，香蛾有恨東南遠 ，脈脈横波珠淚滿 。歸心亂 ，離腸便逐星橋斷 。
【夏評】
七夕詞三闋，意皆不復，此詞選韻尤新。
玉樓春 　四首
尊前擬把歸期説 ，未語春容先慘咽 。人生自是有情痴 ，此恨不關風與月 。　　離歌且莫翻新闋 ，一曲能教腸寸結 。直須看盡洛城花 ，始共春風容易别 。
【人間詞話卷上】
永叔：“人間自是有情痴，此恨不關風與月。”“直須看盡洛城花，始與東風容易别。”於豪放之中，有沉着之致，所以尤高。
洛陽正值芳菲節 ，穠艷清香相間發 。遊絲有意苦相縈 ，垂柳無端争贈别 。　　杏花紅處青山缺 ，山畔行人山下歇 。今宵誰肯遠相隨 ？惟有寂寥孤館月 。
西湖南北烟波闊 ，風裏絲簧聲韻咽 。舞餘裙帶緑雙垂 ，酒入香腮紅一抹 。　　杯深不覺琉璃滑 ，貪看六么花十八 。明朝車馬各東西 ，惆悵畫橋風與月 。
【碧雞漫志卷三】
六么一名緑腰，一名樂世，一名録要。段安節琵琶録云：“緑腰，本録要也。樂工進曲，上令録其要者。”歐陽永叔云：“貪看六么花十八。”此曲内一叠名“花十八”，前後十八拍，又四花拍，共二十二拍。樂家者流所謂花拍，蓋非其正也。曲節抑揚可喜，舞亦隨之，而舞“築球六么”，至“花十八”，益奇。（案“花拍”即今之“贈板”，見方成培香研居詞麈。）
别後不知君遠近 ，觸目淒涼多少悶 ！漸行漸遠漸無書 ，水闊魚沉何處問 ？　　夜深風竹敲秋韻 ，萬葉千聲皆是恨 。故敧單枕夢中尋 ，夢又不成燈又燼 。
臨江仙 　一首
柳外輕雷池上雨 ，雨聲滴碎荷聲 。小樓西角斷虹明 。闌干倚處 ，待得月華生 。　　燕子飛來窺畫棟 ，玉鈎垂下簾旌 。涼波不動簟紋平 。水精雙枕 ，傍有墮釵横 。
【明蔣一葵堯山堂外紀】
歐陽永叔任河南推官，親一妓。時錢文僖爲西京留守，梅聖俞、尹師魯同在幕下。一日，宴於後園，客集而歐與妓俱不至。移時方來。錢責妓云：“末至，何也？”妓云：“中暑，往涼堂睡覺，失金釵，猶未見。”錢曰：“若得歐推官一詞，當爲償汝。”歐即席云“柳外輕雷池上雨”云云。坐皆擊節，命妓滿斟送歐，而令公庫償釵。
浪淘沙 　一首
把酒祝東風 ，且共從容 。垂楊紫陌洛城東 。總是當時擕手處 ，游遍芳叢 。　　聚散苦匆匆 ，此恨無窮 。今年花勝去年紅 。可惜明年花更好 ，知與誰同 ？
浣溪沙 　二首
堤上遊人逐畫船 ，拍堤春水四垂天 ，緑楊樓外出鞦韆 。　　白髮戴花君莫笑 ，六么催拍盞頻傳 ，人生何處似尊前 ？
【能改齋漫録卷十六】
晁无咎評本朝樂章，歐陽永叔浣溪沙云：“堤上遊人逐畫船，拍堤春水四垂天，緑楊樓外出鞦韆。”要皆絶妙。然只一“出”字，自是後人道不到處。（侯鯖録卷八亦引此段，文字小異。）余案：唐王摩詰寒食城東即事詩云：“蹴踘屢過飛鳥上，鞦韆競出垂楊裏。”歐公用“出”字，蓋本此。
【人間詞話卷上】
歐九浣溪沙詞：“緑楊樓外出鞦韆。”晁補之謂：“只一出字，便後人所不能道。”余謂此本於正中（馮延巳）上行杯詞“柳外鞦韆出畫墻”，但歐語尤工耳。
湖上朱橋響畫輪 ，溶溶春水浸春雲 ，碧琉璃滑浄無塵 。　　當路遊絲縈醉客 ，隔花啼鳥唤行人 ，日斜歸去奈何春 ！
〔集評〕
劉熙載曰：馮延巳詞，晏同叔得其俊，歐陽永叔得其深。（藝概卷四）馮煦曰：宋初大臣之爲詞者，寇萊公、晏元獻、宋景文、范蜀公與歐陽文忠，並有聲藝林。然數公或一時興到之作，未爲專詣。獨文忠與元獻，學之既至，爲之亦勤，翔雙鵠於交衢，馭二龍於天路。且文忠家廬陵而元獻家臨川，詞家遂有西江一派。其詞與元獻同出南唐，而深致則過之。宋至文忠，文始復古，天下翕然師尊之，風尚爲之一變。即以詞言，亦疏隽開子瞻，深婉開少游。本傳云：“超然獨騖，衆莫能及。”獨其文乎哉？獨其文乎哉？（宋六十家詞選例言）
〔傳記〕 　歐陽修（一〇〇七——一〇七二）字永叔，廬陵人。四歲而孤，母鄭，親誨之學。家貧，至以荻畫地學書。幼敏悟過人，得唐韓愈遺稿於廢書簏中，讀而心慕焉，苦志探賾，至忘寢食，必欲並轡絶馳而追與之並。舉進士，試南宫第一，擢甲科，調西京推官。始從尹洙游，爲古文，議論當世事，迭相師友；與梅堯臣游，爲詩歌相唱和；遂以文章名冠天下。入朝爲館閣校勘，累遷龍圖閣直學士，知制誥，歷知滁州、揚州、潁州。以翰林學士修唐書。唐書成，拜禮部侍郎，兼翰林侍讀學士。遷刑部尚書，知亳州。改兵部尚書，知青州、蔡州。熙寧四年（一〇七一）以太子少師致仕，五年卒，謚文忠。修始在滁州，號醉翁，晚更號六一居士。天資剛勁，見義勇爲，雖機阱在前，觸發之不顧。放逐流離，至於再三，志氣自若也。蘇軾叙其文曰：“論大道似韓愈，論事似陸贄，記事似司馬遷，詩賦似李白。”識者以爲知言。（參考宋史卷三百十九歐陽修傳）元吴師道云：“歐公小詞，間見諸詞集。陳氏書録云：‘一卷，其間多有與陽春、花間相雜者，亦有鄙褻之語一二厠其中，當是仇人無名子所爲。’近有醉翁琴趣外篇凡六卷，二百餘首，所謂鄙褻之詞，往往而是，不止一二也。”（吴禮部詩話）今傳世有毛氏汲古閣六十家詞本六一詞，吴氏雙照樓影宋刊本歐陽文忠公近體樂府及醉翁琴趣外篇。毛本即從近體樂府出，亦頗有削減云。
梅堯臣
一首　録自能改齋漫録
〔傳記〕 　梅堯臣（一〇〇二——一〇六〇）字聖俞，宣州宣城人。工爲詩，以深遠古淡爲意，間出奇巧。用叔詢蔭爲河南主簿。錢惟演留守西京，特嗟賞之。堯臣嘗語人曰：“凡詩，意新語工，得前人所未道者，斯爲善矣。必能狀難寫之景，如在目前；含不盡之意，見於言外，然後爲至也。”世以爲知言。歷德興縣令，知建德、襄城縣。召試，賜進士出身，累遷尚書都官員外郎。預修唐書，成，未奏而卒。有宛陵集四十卷。（參考宋史卷四百四十三文苑傳五）
蘇幕遮 　一首
草
露堤平 ，煙墅杳 ，亂碧萋萋 ，雨後江天曉 。獨有庾郎年最少 。窣地春袍 ，嫩色宜相照 。　　接長亭 ，迷遠道 。堪怨王孫 ，不記歸期早 。落盡梨花春又了 。滿地殘陽 ，翠色和煙老 。
【能改齋漫録卷十七】
梅聖俞在歐陽公座，有以林逋草詞“金谷年年，亂生青草誰爲主”爲美者。聖俞因别爲蘇幕遮一闋，云：“露堤平”云云，歐公擊節賞之。
韓縝
一首　録自詞綜卷四
〔傳記〕 　韓縝（一〇一九——一〇九七）字玉汝，開封雍丘人。登進士第，累官兩浙淮南轉運使，移河北。朝廷方責夏人不修職貢，欲擇人詰其使。神宗命縝至驛問罪，使者引服。改使陝西，歷知秦州、瀛州。熙寧七年（一〇七四），遼使蕭禧來議代北地界，召縝館客，遂報聘，令持圖牒致遼主，不克見而還。知開封府。禧再至，復館之。詔乘驛詣河東，與禧分畫，以分水嶺爲界。哲宗立，拜尚書右僕射，以太子太保致仕。紹聖四年（一〇九七）卒，年七十九，謚莊敏。（參考宋史卷三百十五韓縝傳）
鳳簫吟 　一首
鎖離愁 ，連綿無際 ，來時陌上初熏 。綉幃人念遠 ，暗垂珠露 ，泣送征輪 。長行長在眼 ，更重重遠水孤雲 。但望極、樓高盡日 ，目斷王孫 。　　消魂 ！池塘别後 ，曾行處、緑妒輕裙 。恁時擕素手 ，亂花飛絮裏 ，緩步香茵 。朱顔空自改 ，向年年芳意長新 。遍緑野、嬉游醉眼 ，莫負青春 。
【歷代詩餘卷一百十四引樂府紀聞】
韓縝有愛姬，能詞。韓奉使時，姬作蝶戀花送之云：“香作風光濃著露。正恁雙棲，又遣分飛去。密訴東君應不許，淚波一灑奴衷素。”神宗知之，遣使送行。劉貢父贈以詩：“卷耳幸容留婉孌，皇華何啻有光輝。”莫測中旨何自而出。後乃知姬人别曲傳入内庭也。韓亦有詞云云。此鳳簫吟咏芳草以留别，與蘭陵王咏柳以叙别同意。後人竟以芳草爲調名，則失鳳簫吟原唱意矣。
柳永
二十五首　録自彊村叢書本樂章集
〔傳記〕 　柳永字耆卿，初名三變，崇安（歷代詩餘及詞綜皆作樂安）人。景祐元年（一〇三四）進士。（詞林紀事卷四）永爲舉子時，多游狹邪，善爲歌辭。教坊樂工，每得新腔，必求永爲辭，始行於世。（避暑録話卷三）柳詞骫骳從俗，天下咏之。遂傳禁中。仁宗頗好其詞，每對宴，必使侍從歌之再三。三變聞之，作宫詞號“醉蓬萊”，因内官達後宫，且求其助。仁宗聞而覺之，自是不復歌其詞矣。（後山詩話）嘗有鶴冲天詞云：“忍把浮名，换了淺斟低唱？”及臨軒放榜，特落之，曰：“此人風前月下，好去淺斟低唱，何要浮名？且填詞去。”三變由此自稱“奉旨填詞”。後改名永，方得磨勘轉官。（能改齋漫録卷十六）歷餘杭令，鹽場大使。（餘杭舊志）永亦善爲他文辭，而偶先以是得名，始悔爲己累。一西夏歸朝官云：“凡有井水飲處，即能歌柳詞。”言其傳之廣也。永終屯田員外郎，死，旅殯潤州僧寺。王和甫爲守時，求其後，不得，乃爲出錢葬之。（避暑録話卷三）（案：曾敏行獨醒雜誌卷四：“柳耆卿風流俊邁，聞於一時。既死，葬於棗陽縣花山。遠近之人，每遇清明，多載酒肴，飲於耆卿墓側，謂之吊柳會。”與葉説不同，姑録附於此。）徐度嘗記柳事云：“耆卿以歌詞顯名於仁宗朝，官爲屯田員外郎，故世號柳屯田。其詞雖極工緻，然多雜以鄙語，故流俗人尤喜道之。其後歐、蘇諸公繼出，文格一變，至爲歌詞，體制高雅。柳氏之作，殆不復稱於文士之口，然流俗好之自若也。劉季高侍郎，宣和間，嘗飯於相國寺之智海院，因談歌詞，力詆柳氏，旁若無人者。有老宦者聞之，默然而起，徐取紙筆，跪於季高之前，請曰：‘子以柳詞爲不佳者，盍自爲一篇示我乎？’劉默然無以應。”（卻掃編卷五）柳作樂章集，有毛氏汲古閣宋六十家詞本，吴氏石蓮庵刻山左人詞本，朱氏彊村叢書本。朱本晚出，最善。
甘草子 　一首
秋暮 ，亂灑衰荷 ，顆顆真珠雨 。雨過月華生 ，冷徹鴛鴦浦 。　　池上憑闌愁無侣 ，奈此個單棲情緒 ！却傍金籠共鸚鵡 ，念粉郎言語 。
【清彭孫遹金粟詞話】
柳耆卿：“却傍金籠教鸚鵡，念粉郎言語。”花間之麗句也。
曲玉管 　一首
隴首雲飛 ，江邊日晚 ，烟波滿目憑闌久 。立望關河蕭索 ，千里清秋 ，忍凝眸 ？　　杳杳神京 ，盈盈仙子 ，别來錦字終難偶 。斷鴈無憑 ，冉冉飛下汀洲 ，思悠悠 。　　暗想當初 ，有多少幽歡佳會 ，豈知聚散難期 ，翻成雨恨雲愁 ！阻追游 。每登山臨水 ，惹起平生心事 ，一場消黯 ，永日無言 ，却下層樓 。
雨霖鈴 　一首
寒蟬悽切 ，對長亭晚 ，驟雨初歇 。都門帳飲無緒 ，留戀處、蘭舟催發 。執手相看淚眼 ，竟無語凝噎 。念去去、千里烟波 ，暮靄沈沈楚天闊 。　　多情自古傷離别 ，更那堪冷落清秋節 ！今宵酒醒何處 ？楊柳岸、曉風殘月 。此去經年 ，應是良辰好景虚設 。便縱有千種風情 ，更與何人説 ？
【歷代詩餘卷一百十五引俞文豹吹劍録】
東坡在玉堂日，有幕士善歌，因問：“我詞何如柳七？”對曰：“柳郎中詞，只合十七八女郎，執紅牙板，歌‘楊柳岸、曉風殘月’。學士詞，須關西大漢、銅琵琶、鐵綽板，唱‘大江東去’。”東坡爲之絶倒。
【藝概卷四】
詞有點、有染。柳耆卿雨淋鈴云：“多情自古傷離别，更那堪冷落清秋節！今宵酒醒何處？楊柳岸、曉風殘月。”上二句點出離别冷落，“今宵”二句，乃就上二句意染之。點染之間，不得有他語相隔，隔則警句亦成死灰矣。
佳人醉 　一首
暮景蕭蕭雨霽 ，雲淡天高風細 。正月華如水 ，金波銀漢 ，瀲灧無際 。冷浸書帷夢斷 ，却披衣重起臨軒砌 。　　素光遥指 ，因念翠娥杳隔 ，音塵何處 ？相望同千里 。儘凝睇 ，厭厭無寐 ，漸曉雕闌獨倚 。
婆羅門令 　一首
昨宵裏恁和衣睡 ，今宵裏又恁和衣睡 。小飲歸來 ，初更過 ，醺醺醉 。中夜後、何事還驚起 ？霜天冷 ，風細細 ，觸疏窗、閃閃燈摇曳 。　　空床展轉重追想 ，雲雨夢、任敧枕難繼 。寸心萬緒 ，咫尺千里 。好景良天 ，彼此 ，空有相憐意 ，未有相憐計 。
鳳棲梧 　一首
佇倚危樓風細細 。望極春愁 ，黯黯生天際 。草色煙光殘照裏 ，無言誰會憑闌意 ？　　擬把疏狂圖一醉 。對酒當歌 ，强樂還無味 。衣帶漸寬終不悔 ，爲伊消得人憔悴 。
卜算子 　一首
江楓漸老 ，汀蕙半凋 ，滿目敗紅衰翠 。楚客登臨 ，正是暮秋天氣 。引疏碪、斷續殘陽裏 。對晚景、傷懷念遠 ，新愁舊恨相繼 。　　脈脈人千里 。念兩處風情 ，萬重煙水 。雨歇天高 ，望斷翠峰十二 。儘無言、誰會憑高意 ？縱寫得、離腸萬種 ，奈歸雲誰寄 ！
【清周濟宋四家詞選】
後闋一氣轉注，聯翩而下，清真最得此妙。
二郎神 　一首
炎光謝 ，過暮雨、芳塵輕灑 。乍露冷風清庭户爽 ，天如水、玉鈎遥掛 。應是星娥嗟久阻 ，叙舊約、飆輪欲駕 。極目處、微雲暗度 ，耿耿銀河高瀉 。　　閒雅 ，須知此景 ，古今無價 。運巧思穿鍼樓上女 ，抬粉面、雲鬢相亞 。鈿合金釵私語處 ，算誰在、回廊影下 ？願天上人間 ，占得歡娱 ，年年今夜 。
定風波 　一首
自春來、慘緑愁紅 ，芳心是事可可 。日上花梢 ，鶯穿柳帶 ，猶壓香衾臥 。暖酥消 ，膩雲嚲 ，終日厭厭倦梳裹 。無那 ！恨薄情一去 ，音書無箇 ！　　早知恁麽 ，悔當初、不把雕鞍鎖 。向雞窗、只與蠻牋象管 ，拘束教吟課 。鎮相隨 ，莫抛躲 ，針綫閑拈伴伊坐 ，和我 ，免使年少光陰虚過 。
【宋艷卷五引張舜民畫墁録】
柳三變既以詞忤仁廟，吏部不放改官。三變不能堪，詣政府。晏公曰：“賢俊作曲子麽？”三變曰：“只如相公亦作曲子。”公曰：“殊雖作曲子，不曾道‘彩綫慵拈伴伊坐’。”柳遂退。
訴衷情近 　一首
雨晴氣爽 ，佇立江樓望處 ，澄明遠水生光 ，重叠暮山聳翠 。遥認斷橋幽徑 ，隱隱漁村 ，向晚孤煙起 。殘陽裏 ，脈脈朱闌静倚 。黯然情緒 ，未飲先如醉 。愁無際 ！暮雲過了 ，秋光老盡 ，故人千里 ，竟日空凝睇 ！
少年游 　二首
長安古道馬遲遲 ，高柳亂蟬嘶 。夕陽島外 ，秋風原上 ，目斷四天垂 。　　歸雲一去無蹤迹 ，何處是前期 ？狎興生疏 ，酒徒蕭索 ，不似去年時 。
參差煙樹霸陵橋 ，風物盡前朝 。衰楊古柳 ，幾經攀折 ，憔悴楚宫腰 。　　夕陽閑淡秋光老 ，離思滿蘅皋 。一曲陽關 ，斷腸聲盡 ，獨自憑蘭橈 。
戚氏 　一首
晚秋天 ，一霎微雨灑庭軒 。檻菊蕭疏 ，井梧零亂 ，惹殘煙 。淒然 ，望江關 ，飛雲黯淡夕陽間 。當時宋玉悲感 ，向此臨水與登山 。遠道迢遞 ，行人淒楚 ，倦聽隴水潺湲 。正蟬吟敗葉 ，蛩響衰草 ，相應喧喧 。　　孤館 ，度日如年 ，風露漸變 ，悄悄至更闌 。長天浄 ，絳河清淺 ，皓月蟬娟 。思綿綿 。夜永對景 ，那堪屈指 ，暗想從前 。未名未禄 ，綺陌紅樓 ，往往經歲遷延 。　　帝里風光好 ，當年少日 ，暮宴朝歡 。況有狂朋怪侣 ，遇當歌對酒競留連 。别來迅景如梭 ，舊游似夢 ，煙水程何限 ！念利名憔悴長縈絆 ，追往事、空慘愁顔 。漏箭移、稍覺輕寒 。漸嗚咽畫角數聲殘 。對閑窗畔 ，停燈向曉 ，抱影無眠 。
夜半樂 　一首
凍雲黯淡天氣 ，扁舟一葉 ，乘興離江渚 。渡萬壑千巖 ，越溪深處 ，怒濤漸息 ，樵風乍起 ，更聞商旅相呼 ，片帆高舉 ，泛畫鷁、翩翩過南浦 。　　望中酒旆閃閃 ，一簇煙村 ，數行霜樹 ，殘日下、漁人鳴榔歸去 。敗荷零落 ，衰楊掩映 ，岸邊兩兩三三 ，浣紗游女 ，避行客、含羞笑相語 。　　到此因念 ：綉閣輕抛 ，浪萍難駐 。嘆後約丁寧竟何據 ？慘離懷、空恨歲晚歸期阻 ，凝淚眼、杳杳神京路 ，斷鴻聲遠長天暮 。
【陳鋭袌碧齋詞話】
柳詞夜半樂云：“怒濤漸息，樵風乍起，更聞商旅相呼，片帆高舉，泛畫鷁、翩翩過南浦。”此種長調，不能不有此大開大闔之筆。後吴夢窗鶯啼序云：“長波妒盼，遥山羞黛，漁鐙分影春江宿，記當時短楫桃根渡。”三四段均用此法。
望海潮 　一首
東南形勝 ，江吴都會 ，錢塘自古繁華 。煙柳畫橋 ，風簾翠幕 ，參差十萬人家 。雲樹繞堤沙 。怒濤卷霜雪 ，天塹無涯 。市列珠璣 ，户盈羅綺 ，競豪奢 。　　重湖叠巘清嘉 。有三秋桂子 ，十里荷花 。羌管弄晴 ，菱歌泛夜 ，嬉嬉釣叟蓮娃 。千騎擁高牙 。乘醉聽簫鼓 ，吟賞烟霞 。異日圖將好景 ，歸去鳳池誇 。
【宋羅大經鶴林玉露卷十三】
孫何帥錢塘，柳耆卿作望海潮詞贈之云“東南形勝”云云。此詞流播，金主亮聞歌，欣然有慕於“三秋桂子，十里荷花”，遂起投鞭渡江之志。近時謝處厚詩云：“誰把杭州曲子謳？荷花十里桂三秋。那知卉木無情物，牽動長江萬里愁！”余謂此詞雖牽動長江之愁，然卒爲金主送死之媒，未足恨也。至於荷艷桂香，妝點湖山之清麗，使士夫流連於歌舞嬉游之樂，遂忘中原，是則深可恨耳！
【宋吴自牧夢粱録卷十九】
柳永咏錢塘詞曰“參差十萬人家”，此元豐前語也。自高廟車駕自建康幸杭駐蹕，幾近二百餘年，户口蕃息，近百萬餘家。杭城之外城，南西東北，各數十里，人烟生聚，民物阜蕃，市井坊陌，鋪席駢盛，數日經行不盡，各可比外路一州郡，足見杭城繁盛耳。
玉胡蝶 　一首
望處雨收雲斷 ，憑闌悄悄 ，目送秋光 。晚景蕭疏 ，堪動宋玉悲涼 。水風輕、蘋花漸老 ，月露冷、梧葉飄黄 。遣情傷 ，故人何在 ？煙水茫茫 。　　難忘 ：文期酒會 ，幾孤風月 ，屢變星霜 。海闊山遥 ，未知何處是瀟湘 ？念雙燕、難憑遠信 ，指暮天、空識歸航 。黯相望 ，斷鴻聲裏 ，立盡斜陽 。
滿江紅 　一首
暮雨初收 ，長川静、征帆夜落 。臨島嶼、蓼煙疏淡 ，葦風蕭索 。幾許漁人飛短艇 ，盡載燈火歸村落 。遣行客、當此念回程 ，傷漂泊 。　　桐江好 ，煙漠漠 。波似染 ，山如削 。繞嚴陵灘畔 ，鷺飛魚躍 。遊宦區區成底事 ？平生況有雲泉約 。歸去來、一曲仲宣吟 ，從軍樂 。
【唐宋諸賢絶妙詞選卷五】
題作“桐川”，“長川”作“長江”，“飛短艇”作“横短艇”，“盡載”作“盡將”，“村落”作“村郭”，“當此”作“到此”，“雲泉”作“林泉”，“吟”作“樓”。又云：“换頭數語最工。”
【湘山野録卷中】
范文正公謫睦州，過嚴陵祠下。會吴俗歲祀，里巫迎神，但歌滿江紅，有“桐江好，煙漠漠，波似染，山如削，繞嚴陵灘畔，鷺飛魚躍”之句。公曰：“吾不善音律，撰一絶送神。”曰：“漢包六合網英豪，一個冥鴻惜羽毛。世祖功臣三十六，雲臺争似釣臺高？”吴俗至今歌之。
望遠行 　一首
長空降瑞 ，寒風剪、淅淅瑶花初下 。亂飄僧舍 ，密灑歌樓 ，迤邐漸迷鴛瓦 。好是漁人 ，披得一蓑歸去 ，江上晚來堪畫 。滿長安、高却旗亭酒價 。　　幽雅 ，乘興最宜訪戴 ，泛小棹、越溪瀟灑 。皓鶴奪鮮 ，白鷳失素 ，千里廣鋪寒野 。須信幽蘭歌斷 ，彤雲收盡 ，别有瑶臺瓊榭 。放一輪明月 ，交光清夜 。
八聲甘州 　一首
對瀟瀟暮雨灑江天 ，一番洗清秋 。漸霜風淒慘 ，關河冷落 ，殘照當樓 。是處紅衰翠減 ，苒苒物華休 。惟有長江水 ，無語東流 。　　不忍登高臨遠 ，望故鄉渺邈 ，歸思難收 。嘆年來蹤迹 ，何事苦淹留 ？想佳人妝樓顒望 ，誤幾回天際識歸舟 ？争知我、倚闌干處 ，正恁凝愁 ！
【宋趙令畤侯鯖録卷七】
東坡云：世言柳耆卿曲俗，非也。如八聲甘州云：“霜風淒緊，關河冷落，殘照當樓。”此語於詩句不減唐人高處。
【清劉體仁七頌堂詞繹】
詞有與古詩同妙者：“問甚時同賦，三十六陂秋色？”（姜夔惜紅衣）即霸岸（王粲七哀詩）之興也。“關河冷落，殘照當樓”，即勅勒之歌也。
【梁令嫻藝蘅館詞選乙卷】
家大人（梁啓超）云：飛卿詞：“照花前後鏡，花面交相映”。此詞境頗似之。
竹馬子 　一首
登孤壘荒涼 ，危亭曠望 ，静臨煙渚 。對雌霓掛雨 ，雄風拂檻 ，微收煩暑 。漸覺一葉驚秋 ，殘蟬噪晚 ，素商時序 。覽景想前歡 ，指神京非霧非煙深處 。　　向此成追感 ，新愁易積 ，故人難聚 。憑高盡日凝竚 ，贏得消魂無語 。極目霽靄霏微 ，暝鴉零亂 ，蕭索江城暮 。南樓畫角 ，又送殘陽去 。
迷神引 　一首
一葉扁舟輕帆卷 ，暫泊楚江南岸 。孤城暮角 ，引胡笳怨 。水茫茫 ，平沙雁 ，旋驚散 。煙斂寒林簇 ，畫屏展 。天際遥山小 ，黛眉淺 。　　舊賞輕抛 ，到此成遊宦 。覺客程勞 ，年光晚 。異鄉風物 ，忍蕭索 ，當愁眼 ？帝城賒 ，秦樓阻 ，旅魂亂 。芳草連空闊 ，殘照滿 。佳人無消息 ，斷雲遠 。
木蘭花慢 　一首
拆桐花爛漫 ，乍疏雨 ，洗清明 。正艷杏燒林 ，緗桃綉野 ，芳景如屏 。傾城 ，盡尋勝去 ，驟雕鞍紺幰出郊坰 。風暖繁弦脆管 ，萬家競奏新聲 。　　盈盈 ，鬥草蹋青 ，人艷冶 ，遞逢迎 。向路傍往往 ，遺簪墮珥 ，珠翠縱横 。歡情 ，對佳麗地 ，信金罍罄竭玉山傾 。拚却明朝永日 ，畫堂一枕春酲 。
【元沈義父樂府指迷】
近時詞人，多不詳看古曲下句命意處，但隨俗念過便了。如柳詞木蘭花云“拆桐花爛漫”，此正是第一句不用空頭字在上，故用“拆”字，言開了桐花爛漫也。有人不曉此意，乃云：“此花名爲拆桐。”於詞中云：“開到拆桐花。”開了又拆，此何意也？
憶帝京 　一首
薄衾小枕涼天氣 ，乍覺别離滋味 。展轉數寒更 ，起了還重睡 。畢竟不成眠 ，一夜長如歲 。　　也擬待却回征轡 ，又争奈已成行計 。萬種思量 ，多方開解 ，只恁寂寞厭厭地 。繫我一生心 ，負你千行淚 。

[book_title]唐宋名家词选三
安公子 　一首
遠岸收殘雨 ，雨殘稍覺江天暮 。拾翠汀洲人寂静 ，立雙雙鷗鷺 。望幾點、漁燈隱映蒹葭浦 。停畫橈、兩兩舟人語 ，道：去程今夜 ，遥指前村煙樹 。　　遊宦成羈旅 ，短檣吟倚閑凝竚 。萬水千山迷遠近 ，想鄉關何處 ？自别後、風亭月榭孤歡聚 。剛斷腸、惹得離情苦 。聽杜宇聲聲 ，勸人不如歸去 。
【宋四家詞選】
後闋音節態度，絶類拜星月慢。清真“夜色催更”一闋，全從此脱化出來，特更較跌宕耳。
傾杯 　一首
鶩落霜洲 ，雁横煙渚 ，分明畫出秋色 。暮雨乍歇 。小楫夜泊 ，宿葦村山驛 。何人月下臨風處 ，起一聲羌笛 ？離愁萬緒 ，聞岸草切切蛩吟如織 。　　爲憶芳容别後 ，水遥山遠 ，何計憑鱗翼 ？想綉閣深沈 ，争知憔悴損天涯行客 ？楚峽雲歸 ，高陽人散 ，寂寞狂蹤迹 。望京國 ，空目斷、遠峰凝碧 。
【譚評詞辨卷一】
耆卿正鋒，以當杜詩。“何人”二句，扶質立幹。“想綉閣深沉”二句，忠厚悱惻，不愧大家。“楚峽雲歸”三句，寬處坦夷，正見家數。
〔集評〕
陳振孫曰：柳詞格固不高，而音律諧婉，語意妥帖，承平氣象，形容曲盡，尤工於羈旅行役。（直齋書録解題卷二十一）張炎曰：康（與之）柳詞亦自批風抹月中來。風月二字，在我發揮，二公則爲風月所使耳。（詞源卷下）彭孫遹曰：柳七亦自有唐人妙境。今人但從淺俚處求之，遂使金荃、蘭畹之音，流入掛枝、黄鶯之調，此學柳之過也。（金粟詞話）宋翔鳳曰：柳詞曲折委婉，而中具渾淪之氣，雖多俚語，而高處足冠群流，倚聲家當屍而祝之。如竹垞（詞綜）所録，皆精金粹玉。以屯田一生精力在是，不似東坡輩以餘事爲之也。（樂府餘論）周濟曰：柳詞總以平叙見長，或發端，或結尾，或换頭，以一二語鈎勒提掇，有千鈞之力。（宋四家詞選）耆卿爲世訾謷久矣！然其鋪叙委婉，言近意遠，森秀幽淡之趣在骨。耆卿樂府多，故惡濫可笑者多。使能珍重下筆，則北宋高手也。（介存齋論詞雜著）劉熙載曰：柳耆卿詞，昔人比之杜詩，爲其實説無表德也。余謂此論其體則然；若論其旨，少陵恐不許之。耆卿詞，細密而妥溜，明白而家常，善於叙事，有過前人。惟綺羅香澤之態，所在多有，故覺風期未上耳。（藝概卷四）馮煦曰：耆卿詞，曲處能直，密處能疏，奡處能平，狀難狀之景，達難達之情，而出之以自然，自是北宋巨手。然好爲俳體，詞多媟黷，有不僅如提要所云“以俗爲病”者。避暑録話謂：“凡有井水飲處，即能歌柳詞。”三變之爲世詬病，亦未嘗不由於此。蓋與其千夫競聲，毋寧白雪之寡和也。（宋六十一家詞選例言）鄭文焯曰：屯田，北宋專家，其高渾處不減清真。長調尤能以沉雄之魄，清勁之氣，寫奇麗之情，作揮綽之聲。私輯柳詞之深美者，精選三十餘解，更冥探其一詞之命意所注，確有層折，如畫龍點睛，神觀飛越，只在一二筆，便爾破壁飛去也。蓋能見耆卿之骨，始可通清真之神。不獨聲律之空積忽微，以歲世綿邈而求之至難，即文字之托於音，切於情，發而中節，亦非深於文章，貫串百家，不能識其流别。（與人論詞遺札）夏敬觀曰：耆卿詞，當分雅、俚二類。雅詞用六朝小品文賦作法，層層鋪叙，情景兼融，一筆到底，始終不懈。俚詞襲五代淫詖之風氣，開金、元曲子之先聲，比於里巷歌謡，亦復自成一格。耆卿寫景無不工，造句不事雕琢。清真效之。故學清真詞者，不可不讀柳詞。耆卿多平鋪直叙。清真特變其法，一篇之中，迴環往復，一唱三嘆。故慢詞始盛於耆卿，大成於清真。（手評樂章集）
王安石
四首　前三首録自四部叢刊影舊鈔本樂府雅詞
〔傳記〕 　王安石（一〇二一——一〇八六）字介甫，撫州臨川人。少好讀書，一過目，終身不忘。其屬文動筆如飛，初若不經意，既成，見者皆服其精妙。友生曾鞏擕以示歐陽修，修爲之延譽，擢進士上第。安石議論高奇，能以辨博濟其説，果於自用，慨然有矯世變俗之志，於是上萬言書。俄直集賢院，知制誥。神宗立，命知江寧府。數月，召爲翰林學士，兼侍講。熙寧二年（一〇六九），拜參知政事，始行新法。三年，拜同中書門下平章事。七年，罷。八年，復相，屢謝病，出判江寧府。元豐二年（一〇七九），復拜左僕射，封舒國公，改封荆。哲宗立，加司空。元祐元年（一〇八六）卒，年六十八，謚曰文。（參考宋史卷三百二十七王安石傳）安石晚居金陵，自號半山老人，工詩、文，並爲北宋大家，有臨川集行世。其論填詞云：“古之歌者，皆先有詞，後有聲。故曰：‘詩言志，歌永言，聲依永，律和聲。’如今先撰腔子，後填詞，却是永依聲也。”（侯鯖録卷七）安石不常作詞。宋紹興重刊臨川集附有歌曲十八首，近人朱孝臧録出爲臨川先生歌曲一卷，又雜採諸家選本、筆記，得六首，爲補遺，刻入彊村叢書中。
桂枝香 　一首
登臨送目 ，正故國晚秋 ，天氣初肅 。千里澄江似練 ，翠峰如簇 。征帆去棹殘陽裏 ，背西風、酒旗斜矗 。綵舟雲淡 ，星河鷺起 ，畫圖難足 。　　念往昔、繁華競逐 ，嘆門外樓頭 ，悲恨相續 。千古憑高對此 ，漫嗟榮辱 。六朝舊事隨流水 ，但寒煙芳草凝緑 。至今商女 ，時時猶唱 ，後庭遺曲 。
【臨川先生歌曲】
“猶唱”作“猶歌”。
【歷代詩餘卷一百十四引古今詞話】
金陵懷古，諸公寄調桂枝香者三十餘家，惟王介甫爲絶唱。東坡見之，嘆曰：“此老乃野狐精也！”“畫圖”作“圖畫”，“芳草”作“衰草”。
【詞源卷下】
詞以意爲主，不要蹈襲前人語意。如東坡中秋水調歌、夏夜洞仙歌，王荆公金陵桂枝香，姜白石暗香賦梅，此數詞，皆清空中有意趣，無筆力者未易到。
【藝蘅館詞選乙卷】
梁啓超云：李易安謂：“介甫文章似西漢，然以作歌詞，則人必絶倒。”但此作却頡頏清真、稼軒，未可謾詆也。
菩薩蠻 　一首
數家茅屋閑臨水 ，輕衫短帽垂楊裏 。今日是何朝 ？看余度石橋 。　　梢梢新月偃 ，午醉醒來晚 。何物最關情 ？黄鸝一兩聲 。
【能改齋漫録卷十七】
王荆公築草堂於半山，引八功德水作小港，其上叠石作橋，爲集句填菩薩蠻云：“數間茅屋閑臨水，窄衫短帽垂楊裏。花是去年紅，吹開一夜風。　　梢梢新月偃，午醉醒來晚。何物最關情？黄鸝三兩聲。”其後豫章（黄庭堅）戲效其體云：“半煙半雨溪橋畔，漁翁醉着無人唤。疏懶意何長？春風花草香。　　江山如有待，此意陶潛解。問我去何之？君行即自知。”
【漁隱叢話後集卷三十九】
苕溪漁隱曰：魯直書荆公集句菩薩蠻詞碑本云：“數間茅屋閑臨水，窄衫短帽垂楊裏。花是去年紅，吹開一夜風。　　娟娟新月偃，午醉醒來晚。何許最關情？黄鸝三兩聲。”因閲臨川集，乃云：“今日是何朝？看余度石橋。”余謂不若“花是去年紅，吹開一夜風”爲勝也。
漁家傲 　一首
平岸小橋千嶂抱 ，揉藍一水縈花草 。茅屋數間窗窈窕 。塵不到 ，時時自有春風掃 。　　午枕覺來聞語鳥 ，攲眠似聽朝雞早 。忽憶故人今總老 。貪夢好 ，茫然忘了邯鄲道 。
千秋歲引 　一首
録自唐宋諸賢絶妙詞選卷二
秋景
别館寒砧 ，孤城畫角 ，一派秋聲入寥廓 。東歸燕從海上去 ，南來雁向沙頭落 。楚臺風 ，庾樓月 ，宛如昨 。　　無奈被些名利縛 ！無奈被它情擔閣 ！可惜風流總閑却 ！當初謾留華表語 ，而今誤我秦樓約 。夢闌時 ，酒醒後 ，思量著 。
王安國
一首　録自唐宋諸賢絶妙詞選卷二
〔傳記〕 　王安國（一〇二八——一〇七四）字平甫，安石之弟。熙寧初，以韓絳薦，召試，賜進士及第，歷官至秘閣校理。屢以新法力諫安石，又質責曾布誤其兄。及安石罷相，吕惠卿遂因鄭俠事陷安國，坐奪官，放歸田里。卒年四十七。（參考宋史卷三百二十七王安國傳）魏泰嘗稱：“安國性亮直，嫉惡太甚。王荆公初爲參知政事，閑日因閲讀晏元獻公小詞而笑曰：‘爲宰相而作小詞可乎？’平甫曰：‘彼亦偶然自喜而爲爾，顧其事業豈止如是耶？’時吕惠卿爲館職，亦在坐，遽曰：‘爲政必先放鄭聲，況自爲之乎？’平甫正色曰：‘放鄭聲不若遠佞人也。’吕大以爲議己，自是尤與平甫相失。”（東軒筆録卷五）唐宋諸賢絶妙詞選録安國詞三首。
清平樂 　一首
春晚
留春不住 ，費盡鶯兒語 。滿地殘紅宫錦污 ，昨夜南園風雨 。　　小憐初上琵琶 ，曉來思遶天涯 。不肯畫堂朱户 ，春風自在梨花 。
【詞綜卷七】
“梨花”作“楊花”。
【宋周少隱竹坡老人詩話卷一】
大梁羅叔共爲余言：“頃在建康士人家，見王荆公親寫小詞一紙，其家藏之甚珍。其詞云‘留春不住’云云。荆公平生不作是語，而有此，何也？”儀真沈彦述謂余言：“荆公詩，如：‘繁緑萬枝紅一點，動人春色不須多。’‘春色惱人眠不得，月移花影上欄干。’等篇，皆平父詩，非荆公詩也。”沈乃元龍家婿，故嘗見之耳。叔共所見，未必非平甫詞也。
【譚評詞辨卷二】
倒裝二句（滿地二句）以見筆力。結筆品格自高。
晏幾道
三十一首　録自彊村叢書本小山詞
〔傳記〕 　晏幾道，字叔原，殊第七子。（歷代詞人考略卷十二）監潁昌府許田鎮，手寫自作長短句，上府帥韓少師（維），少師報書“得新詞盈卷，蓋才有餘而德不足者。願郎君捐有餘之才，補不足之德，不勝門下老吏之望”云。（邵氏聞見後録卷十九）年未至，乞身，退居京城賜第，不踐諸貴之門。蔡京重九、冬至日，遣客求長短句，欣然兩爲作鷓鴣天：“九日悲秋不到心，鳳城歌管有新音。風雕碧柳愁眉淡，露染黄花笑靨深。　　初過雁，已聞砧，綺羅叢裏勝登臨。須教月户纖纖玉，細捧霞觴艷艷金。”“曉日迎長歲歲同，太平簫鼓間歌鐘。雲高未有前村雪，梅小初開昨夜風。　　羅幕翠，錦筵紅，釵頭羅勝寫宜冬。從今屈指春期近，莫使金樽對月空。”竟無一語及蔡者。（碧雞漫志卷二）黄庭堅序其小山詞云：晏叔原，臨淄公之暮子也。磊隗權奇，疏於顧忌，文章翰墨，自立規摹，常欲軒輊人，而不受世之輕重。諸公雖稱愛之，而又以小謹望之，遂陸沉於下位。平生潛心六藝，玩思百家，持論甚高，未嘗以沽世。余嘗怪而問焉。曰：“我槃跚勃窣，猶獲罪於諸公，憤而吐之，是唾人面也。”乃獨嬉弄於樂府之餘，而寓以詩人之句法，清壯頓挫，能動摇人心。士大夫傳之，以爲有臨淄之風耳，罕能味其言也。余嘗論：叔原，固人英也，其痴亦自絶人。愛叔原者，皆愠而問其目。曰：“仕宦連蹇，而不能一傍貴人之門，是一痴也。論文自有體，不肯一作新進士語，此又一痴也。費資千百萬，家人寒饑，而面有孺子之色，此又一痴也。人百負之而不恨，己信人，終不疑其欺己，此又一痴也。”乃共以爲然。雖若此，至其樂府，可謂狎邪之大雅，豪士之鼓吹，其合者高唐、洛神之流，其下者豈減桃葉、團扇哉？（彊村叢書本小山詞）幾道自序其小山詞云：補亡一編，補樂府之亡也。叔原往者浮沉酒中，病世
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:32:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>