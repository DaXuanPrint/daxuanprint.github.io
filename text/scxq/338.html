<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●目录,●唐宋大曲考,唐宋大曲考全文在线阅读,唐宋大曲考全文在线下载,大玄古籍书库">
<meta name="description" content="戏曲论著。成书于1909年。王国维著。该书首先对大曲的起源及其体制的流变作了详细考述。大曲之名始见于汉代蔡邕《女训》，汉以后大曲之体制不断发生变化，汉时由艳、趋、乱三大段组成，唐宋时由若干遍组成，每一遍都有专名。其次对唐宋大曲现有辞之可征者作了考释和辑佚，从宋词、诸宫调、元代杂剧和南戏中辑录了五十三支大曲。最后论述大曲演故事对后世戏曲的影响。大曲演故事，以《王子高六么》为始，其盛行则在南渡后，如《盘洲集》所载的《句降黄龙舞》、《句南吕薄媚舞》，《鄮峰真隐漫录》所载的《剑器舞》等。大曲演故事对戏曲的产生有很">
<title>唐宋大曲考_王国维_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">唐宋大曲考</span> <br/>
          作者： <span class="inputVal" id="bkauthor">王国维</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,曲论,完结</span> <br/>
          字数： <span class="inputVal" id="bknum">[book_length]23534</span> <br/>
          说明： <span class="inputVal" id="bkdec">戏曲论著。成书于1909年。王国维著。该书首先对大曲的起源及其体制的流变作了详细考述。大曲之名始见于汉代蔡邕《女训》，汉以后大曲之体制不断发生变化，汉时由艳、趋、乱三大段组成，唐宋时由若干遍组成，每一遍都有专名。其次对唐宋大曲现有辞之可征者作了考释和辑佚，从宋词、诸宫调、元代杂剧和南戏中辑录了五十三支大曲。最后论述大曲演故事对后世戏曲的影响。大曲演故事，以《王子高六么》为始，其盛行则在南渡后，如《盘洲集》所载的《句降黄龙舞》、《句南吕薄媚舞》，《鄮峰真隐漫录》所载的《剑器舞》等。大曲演故事对戏曲的产生有很大影响，“大曲与杂剧二者之渐相近，于此可见”。而且宋杂剧“一场两段”与大曲“一曲之中演二故事”有关。所不同的是由于大曲表演时动作一定，只能表演极简易之剧，故“元初纯正之戏曲出，不能不改革之也”。该书收入1957年出版的《王国维戏曲论文集》。</span> <br/>
          封面： <span class="inputVal" id="bkimg">Z_20069.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]唐宋大曲考
[book_author]王国维
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,曲论,完结
[book_length]23534
[book_dec]戏曲论著。成书于1909年。王国维著。该书首先对大曲的起源及其体制的流变作了详细考述。大曲之名始见于汉代蔡邕《女训》，汉以后大曲之体制不断发生变化，汉时由艳、趋、乱三大段组成，唐宋时由若干遍组成，每一遍都有专名。其次对唐宋大曲现有辞之可征者作了考释和辑佚，从宋词、诸宫调、元代杂剧和南戏中辑录了五十三支大曲。最后论述大曲演故事对后世戏曲的影响。大曲演故事，以《王子高六么》为始，其盛行则在南渡后，如《盘洲集》所载的《句降黄龙舞》、《句南吕薄媚舞》，《鄮峰真隐漫录》所载的《剑器舞》等。大曲演故事对戏曲的产生有很大影响，“大曲与杂剧二者之渐相近，于此可见”。而且宋杂剧“一场两段”与大曲“一曲之中演二故事”有关。所不同的是由于大曲表演时动作一定，只能表演极简易之剧，故“元初纯正之戏曲出，不能不改革之也”。该书收入1957年出版的《王国维戏曲论文集》。
[book_img]Z_20069.jpg


[book_title]●目录
正宫调
中吕宫
道调宫
道宫薄媚西子词
排遍第八
排遍第九
第十攧
入破第一
第二虚催
第三衮遍
第四催拍
第五衮遍
第六歇拍
第七煞衮
薄媚摘遍
大圣乐
南吕官
仙吕宫
黄钟宫
越调
大石调
双调
水调歌头
水调歌头
排遍第一
排遍第二
排遍第三
排遍第四
排遍第五
排遍第六带花遍
排遍第七攧花十八
调新水令
采莲令
采莲寿乡词
延遍
攧遍
入破
衮遍
实催
衮
歇拍
煞衮
小石调
歇指调
林钟商
中吕调
南吕调
仙吕调
黄钟羽
般涉调
正平调　无大曲
惜奴娇曲破
句降黄龙舞
答
遣
句南吕薄媚舞
答
遣
剑舞

[book_title]●唐宋大曲考
大曲之名，始见于蔡邕《女训》，曰：琴曲，小曲五终则止，大曲三终则止（《太平御览》卷五百五十七） 。而详于《宋书·乐志》。《志》曰：清商三调，平调、清调、瑟调。下列大曲十六：一曰《东门行》，二曰《折杨柳行》，三曰《艳歌罗敷行》，四曰《西门行》，五曰《折杨柳行》，六曰《煌煌京洛行》，七曰《艳歌阿尝》（一曰《飞鹘行》） ，八曰《步出夏门行》，九曰《艳歌何尝行》，十曰《野田黄雀行》，十一曰《满歌行》，十二曰《步出夏门行》（一曰《陇西行》） ，十三曰《櫂歌行》，十四曰《雁门太守行》，十五曰《白头吟》（与《櫂歌》同调） ，十六曰《明月》。其所以名为大曲者，则有说焉。郭茂倩曰：诸调曲皆有辞有声，而大曲又有艳、有趋、有乱。辞者，其歌诗也；声者，若羊吾夷伊那何之类也。艳在曲之前，趋与乱在曲之后（《乐府诗集》卷二十六） 。今考之《宋书》所载，如《艳歌罗敷行》，注曰“三解”，前有艳词，曲后有趋，则艳与趋均在此三解外矣。如《艳歌阿尝》四解，《艳歌何尝行》五解，后皆有趋，而注云：曲前有艳，则艳在曲外矣。又如魏明帝《步出夏门行》，注云：朝游上为艳，蹙迫下为趋。则艳与趋均在曲内。《白头吟》五解后复有乱。由是观之，以曲之前后又有艳、有乱、有趋，故曰大曲。《魏书·乐志》云：太宗增修百戏，撰合大曲，亦当类此。唐人以〔伊州〕、〔凉州〕，遍数多者为大曲。宋王灼云：凡大曲，有散序、靸、排遍、攧、正攧、入破、虚催、实催、衮遍、歇拍、杀衮，始成一曲，谓之大遍（《碧鸡漫志》卷三） 。沈括亦云：所谓大遍者，有序、引、歌、 、嗺、哨、催、攧、衮、破、行、中腔、踏歌之类，凡数十解。每解有数叠者，裁截用之，谓之“摘遍”。今之大曲，皆是裁用，非大遍也（《梦溪笔谈》卷五） 。然则大曲之名，自沈约至于两宋，皆以遍数多者为大曲，虽渊源不同，其义固未尝有异也。
唐时雅乐、俗乐，均有大曲。《唐六典》注云：大乐署掌教雅乐、大曲三十日成，小曲二十日，清乐大曲六十日，大文曲三十日，小曲十日。燕乐：西凉、龟兹、安国、天竺、疏勒、高昌，大曲各三十日，次曲各二十日，小曲各十日（《唐六典》卷十四“协律郎”条） 。雅乐大曲，史无明文，唯仪凤二年，太常寺少卿韦万石奏云：立部伎内《破阵乐》五十二遍，修入雅乐，只有两遍，名曰《七德》。《庆善乐》七遍，修入雅乐，只有一遍，名曰《九功》。《上元舞》二十九遍，今入雅乐，一无所减（《唐会要》卷三十二及《旧唐书·音乐志》 ）。则雅乐固有大小曲矣。清乐大曲当与《宋书·乐志》所载者略同；而宴乐大曲则当同于《魏志》之大曲。今其目之见于崔令钦《教坊记》者凡四十有六：曰〔踏金莲〕、曰〔绿腰〕、曰〔凉州〕、曰〔薄媚〕、曰〔贺圣乐〕、曰〔伊州〕、曰〔甘州〕、曰〔泛龙舟〕、曰〔采桑〕、曰〔千秋乐〕、曰〔霓裳〕、曰〔玉树后庭花〕、曰〔伴侣〕、曰〔雨霖铃〕、曰〔柘枝〕、曰〔胡僧破〕、曰〔平翻〕、曰〔相 逼〕、曰〔吕太后〕、曰〔突厥三台〕、曰〔大宝〕、曰〔一斗盐〕、曰〔羊头神〕、曰〔大姊〕、曰〔舞大姊〕、曰〔急月记〕、曰〔断弓弦〕、曰〔碧霄吟〕、曰〔穿心蛮〕、曰〔罗步底〕、曰〔回波乐〕、曰〔千春乐〕、曰〔龟兹乐〕、曰〔醉浑脱〕、曰〔映山鸡〕、曰〔昊破〕、曰〔四会子〕、曰〔安公子〕、曰〔舞春风〕、曰〔迎春风〕、曰〔看江波〕、曰〔寒雁子〕、曰〔又中春〕、曰〔玩中秋〕、曰〔迎仙客〕、曰〔同心结〕，皆燕乐大曲也。其词之存乎今者，有〔凉州歌〕散序三遍，排遍二遍；〔伊州歌〕排遍五遍，入破五遍（均见《乐府诗集》卷七十九） ；余如〔绿腰〕、〔甘州〕、〔泛龙舟〕、〔采桑〕、〔千秋乐〕、〔雨霖铃〕、〔柘枝〕、〔突厥三台〕、〔回波乐〕，均存一遍或二遍而已。
然唐之大曲，固有未尽于令钦所记者。《旧唐书·音乐志》谓立部伎内，《破阵乐》五十二遍，《庆元乐》七遍，《上元舞》二十九遍。又贞元中，昭义节度使王虔休献《继天诞圣乐》，凡二十五遍（《唐会要》卷三十三） ，以宋人之名名之，谓之非大曲不可也。又如《乐府诗集》所载《水调歌》五遍，《入破》六遍，《大和》五遍，《陆州歌》三遍，《排遍》四遍，其遍数之多，与〔伊州〕、〔梁州〕无异，则亦唐之大曲也。
至两宋大曲，《宋史·乐志》载之綦详。《志》云：宋初置教坊，所奏凡十八调四十六曲（按四十六曲乃四十大曲之误，说见后） 。一曰正宫调，其曲三，曰〔梁州〕、〔瀛府〕、〔齐天乐〕；二曰中吕宫，其曲二，曰〔万年欢〕、〔剑器〕；三曰道调宫，其曲三，曰〔梁州〕、〔薄媚〕、〔大圣乐〕；四曰南吕宫，其曲二，曰〔瀛府〕、〔薄媚〕；五曰仙吕宫，其曲三，曰〔梁州〕、〔保金枝〕、〔延寿乐〕；六曰黄钟宫，其曲三，曰〔梁州〕、〔中和乐〕、〔剑器〕；七曰越调，其曲二，曰〔伊州〕、〔石州〕；八曰大石调，其曲二，曰〔清平乐〕、〔大明乐〕；九曰双调，其曲三，曰〔降圣乐〕、〔新水调〕、〔采莲〕；十曰小石调，其曲二，曰〔胡渭州〕、〔嘉庆乐〕；十一曰歇指调，其曲三，曰〔伊州〕、〔君臣相遇乐〕、〔庆云乐〕；十二曰林钟商，其曲三，曰〔贺皇恩〕、〔泛清波〕、〔胡渭州〕；十三曰中吕调，其曲二，曰〔绿腰〕、〔道人欢〕；十四曰南吕调，其曲二，曰〔绿腰〕、〔罢金钲〕；十五曰仙吕调，其曲二，曰〔绿腰〕、〔彩云归〕；十六曰黄钟羽，其曲一，曰〔千春乐〕；十七曰般涉调，其曲二，曰〔长寿仙〕、〔满宫花〕；十八曰正平调，无大曲。小曲无定数。以上所载曲数止于四十。又正平调下，独云无大曲，则前四十曲为大曲无疑。《乐志》原文出于《文献通考》，《通考》正作四十大曲。“六”、“大”两字，字形相近，故致讹也。陈旸《乐书》谓：圣朝循用唐制，分教坊为四部；自合四部以为一，故乐工不能遍习，第以大曲四十为限（《乐书》卷一百八十八） 。吴自牧谓：汴京教坊大使孟角球曾做杂剧本子，葛守诚撰四十大曲（《梦粱录》卷二十） 。元人犹有“三千小令、四十大曲”之说（杨朝英《乐府新编阳春白雪》卷首） ，皆其确证也。至《梦粱录》又有舞四十六大曲之语（卷二十） ，陈振孙《书录解题》歌词类有五十大曲，十六卷；张炎《词源》有五十四大曲，而周密《齐东野语》谓《乐府混成集》所载大曲一类凡百余解（《齐东野语》卷十） ；然教坊所肄止于四十。兹先考《宋志》大曲之存于今者，然后及他书耳。
〔正宫调〕
梁州 梁州亦作凉州。洪迈云：凉州今转为梁州，唐人已多误用（《容斋随笔》卷十四） 。
程大昌云：凉州后遂讹为梁州（《演繁露》卷七） 。《新唐书·礼乐志》云：天宝乐曲，皆以边地为名，若凉州、伊州、甘州之类，至宋犹存。王灼云：〔凉州〕排遍，余曾见一本有二十四段（《碧鸡漫志》卷三） 。
晏幾道《小山词》有〔梁州令〕，二叠，五十字。欧阳修《六一词》有〔凉州令〕，二叠，一百五字。当晏词之四叠，而字句稍异。晁无咎《琴趣外篇》有〔梁州令叠韵〕，一百字，则分作四叠。均不著宫调。王灼云：凡大曲就本宫调制引、□慢、近、令，盖度曲者常态（《碧鸡漫志》卷三） 。则令词亦自大曲出也。兹录晁词以备参考。
梁州令叠韵
田野间来惯，睡起初惊晓燕。樵青走挂小帘钩，南园昨夜，细雨红芳遍。 平芜一带烟花浅，过尽南归雁。俱远，凭栏送目空肠断。
好景难常占，过眼韶华如箭。莫教 送韶华，多情杨柳，为把长条绊。 清尊满酌谁为伴，花下提壶劝。何妨醉卧花底，愁容不上春风面。（《琴趣外篇》卷一）
附： 金董解元《西厢》有正宫〔梁州缠令〕，元曲正宫中有〔小梁州〕，字句略同。宋宋上交《近事会元》云：正宫中别有〔小凉州〕，亦曰〔碎宫凉州〕（《近事会元》卷四） 。则宋初已有此曲，或即大曲遗声也。
正宫梁州缠令
玉漏迢迢二鼓过，月上庭柯，碧天空阔镜铜磨。哑地听栊门儿响见巫娥。 对郎羞懒，无奈靠人，先要偎磨。宝髻拥青螺，脸莲香传，说不得媚多。（《董西厢》卷三）
元曲南吕宫有〔梁州第七〕，必系借用他宫〔梁州〕大曲之一遍第七者，即所谓排遍第七也。如左：
梁州第七
我虽是见宰相，如文王施礼，一头地离明妃，早宋玉悲秋。怎禁他带天香著莫定龙衣袖。他诸余可爱，所事儿相投，消磨人幽恨，陪伴我闲游。偏宜向梨花月底登楼，芙蓉烛下藏阄。体态是二十年挑剔就的温柔，姻缘是五百载该拨下配偶，脸儿有一千般说不尽的风流。寡人乞求他左右。他比那落伽山观自在无杨柳，见一面得长寿。情系人心早晚休，则除是雨歇云收。（元马致远《汉宫秋》杂剧）
周密《武林旧事》载南宋官本杂剧段数有《四僧梁州》、《三索梁州》、《诗曲梁州》、《头钱梁州》、《食店梁州》、《法事馒头梁州》、《四哮梁州》七本。
瀛府 南宋官本杂剧，有《哭骰子瀛府》、《醉县君瀛府》、《懊骨头瀛府》、《赌钱望瀛府》四本。陶宗仪《辍耕录》载宋、金院本名目，有《列良瀛府》一本。
齐天乐 宋词正宫有〔齐天乐〕，或大曲之一遍也。
齐天乐〔正宫〕
绿芜凋尽台城路，殊乡又逢秋晚。暮雨生寒，鸣蛩劝织，深阁时闻裁剪。云窗静掩，叹重拂罗裀，顿疏花簟，尚有练囊露萤，清夜照书卷。 荆江留滞最久，故人相望处，离思何限！渭水西风，长安乱叶，空忆诗情宛转。凭高眺远，正玉液新 ，蟹螯初荐。醉倒山翁，但愁残照敛。（周邦彦《清真集》卷下）
〔中吕宫〕
万年欢 宋词有〔万年欢〕，不著宫调；元赵孟 有〔万年欢〕二首，均注中吕宫。其词平仄通叶，或大曲之一遍也。兹录晁无咎词，以备参考。
万年欢
十里环溪，记当年并游，依旧风景。彩舫红妆，重泛九秋清镜。莫叹歌台蔓草，喜相逢欢情犹胜。 洲畔，横玉惊鸾半天云。正愁凝。 中秋醉魂未醒。又佳辰授衣，良会堪更。蚤岁功名，豪气尚浚汝颍。能致黄金一井，也莫负鸱夷高兴。别有个潇洒田园，醉乡天地同永。（《琴趣外篇》卷五）
南宋官本杂剧有《喝贴万年欢》、《托合万年欢》二本。宋金院本名目有《贺贴万年欢》一本。
剑器 剑器，陈旸《乐书》作剑气。宋词有〔剑气近〕，元南曲有〔剑器令〕，或借大曲之制也。
剑气近
夜来雨，愿倩得东风吹住。海棠正妖娆处，且留取，悄庭户，试听莺啼燕语，分明共人愁绪，怕春去！ 嘉树翠阴初转午，重帘未卷，乍睡起寂寞看风絮。偷弹清泪寄烟波，见江头故人，为言憔悴如许。彩笺无数去，却寒暄到了浑无定据，断肠落日千山暮。（袁去华《宣卿词》）
剑器令
咱每论风标，看过了多多少少，这玉容都强别个，果然一见魂消。（见沈璟《南九宫谱》引古传奇《刘盼盼》）
〔道调宫〕
梁州 参考正宫〔梁州〕。
薄媚 本唐大曲，宋董颖有道宫〔薄媚〕大曲十遍。
道宫·薄媚 （西子词）
排遍第八
怒涛卷雪，巍岫布云，越襟吴带如斯。有客经游，月伴风随，值盛世，观此江山美，合放怀，何事却兴悲？不为回头，旧谷天涯，为想前君事，越王嫁祸献西施，吴即中深机。 阖庐死，有遗誓，勾践必诛夷。吴未干戈出境，仓卒越兵，投怒夫差，鼎沸鲸鲵。越遭劲敌，可怜无计脱重围！归路茫然，城郭邱墟，飘泊稽山里。旅魂暗逐战尘飞，天日惨无辉。
排遍第九
自笑平生，英气凌云，凛然万里宣威。那知此际，熊虎途穷，来伴麋鹿卑栖。既甘臣妾，犹不许，何为计？争若都燔宝器，尽诛吾妻子，径将死战决雄雌，天意恐怜之。 偶闻太宰正擅权，贪赂市恩私。因将宝玩献诚，虽脱霜戈，石室囚系，忧嗟又经时，恨不如巢燕自由归。残月朦胧，寒雨潇潇，有血都成泪。备尝险厄反邦畿，冤愤刻肝脾。
第十攧
种陈谋，谓吴兵正炽，越勇难施；破吴策，唯妖姬。有倾城妙丽，名称西子岁方笄。算夫差惑此，须致颠危。范蠡微行，珠贝为香饵。苎萝不钓钓深闺。吞饵果殊姿。 素肌纤弱，不胜罗绮，鸾镜畔，粉面淡匀，梨花一朵琼壶里。嫣然意态娇春，寸眸剪水，斜鬟松翠，人无双宜。名动君王，绣履容易，来登玉陛。
入破第一
窣湘裙，摇汉佩，步步香风起。敛双蛾，论时事，兰心巧会君意。殊珍异宝，犹是朝臣未与，妾何人，被此隆恩，虽令效死奉严旨。 隐约龙姿忻悦，重把甘言说。辞俊雅，质娉婷，天教汝众美兼备。闻吴重色，凭汝和亲，应为靖边陲。将别金门，俄挥粉泪，靓妆洗。
第二虚催
飞云驶香车，故国难回睇，芳心渐摇，迤逦吴都繁丽。忠臣子胥，预知道为邦祟，谏言先启，愿勿容其至。周亡褒姒，殷倾妲己。 吴王却嫌胥逆耳，才经眼，便深恩爱，东风暗绽娇蕊。彩鸾翻妒伊。得取次于飞，共戏金屋，看承他宫尽废。
第三衮遍
华晏夕，灯摇醉，粉菡萏，笼蟾桂。扬翠袖，含风舞，轻妙处，惊鸿态，分明是。瑶台琼树，阆苑蓬壶景，尽移此地。花绕仙步，莺随管吹。 宝帐暖，留春百和，馥郁融鸳被。银漏永，楚云浓，三竿日犹褪霞衣。宿酲轻腕嗅，宫花双带系，合同心时，波下比目，深怜到底。
第四催拍
耳盈丝竹，眼摇珠翠，迷乐事，宫闱内。争知渐国势陵夷。奸臣献佞，转恣奢淫，天遣岁屡饥。从此万姓，离心解体。越遣使阴窥虚实，蚤夜营边备。兵未动，子胥存，虽堪伐，尚畏忠义。斯人既戮，又且严兵卷土赴黄池。观衅种蠡，方云可矣。
第五衮遍
机有神，征鼙一鼓，万马襟喉地。庭喋血，诛留守，怜屈伏，罢兵回，危如此。当除祸本，重结人心，争奈竟荒迷。战骨方埋，灵旗又指。势连败，柔荑携泣，不忍相抛弃。身在兮，心先死，宵奔兮，兵已前围。谋穷计尽，唳鹤啼猿，闻处分外悲。丹穴纵近，谁容再归？
第六歇拍
哀诚屡吐，甬东分赐，垂暮日，置荒隅，心知愧。宝锷红委，鸾存凤去，辜负恩怜，情不似虞姬。尚望论功，荣归故里。
降令曰：吴无赦汝，越与吴何异。吴正怨，越方疑，从公论合去妖类。蛾眉宛转，竟殒鲛绡，香骨委尘泥。渺渺姑苏，荒芜鹿戏。
第七煞衮
王公子，青春更才美，风流慕连理。耶溪一日，悠悠回首凝思。云鬟烟鬓，玉珮霞裾，依约露妍姿。送目惊喜，俄迂玉趾。
同仙骑，洞府归去，帘栊窈窕戏鱼水。正一点犀通，遽别恨何已！媚魄千载，教人属意，况当时，金殿里。（曾慥《乐府雅词》卷上）
薄媚摘遍
桂香消，梧影瘦，黄菊迷深院。倚西风，看落日，长江东去如练。先生底事，有赋飘然，刚道为田园。独醒何为，持杯自劝未能免。 休把茱萸吟玩，但管年年健。千古事，几凭阑，吾生九十强半。欢娱终日，富贵何时，一笑醉乡宽。倒载归来，回廊月又满。（见赵以夫《虚斋乐府》。比其字句，盖摘〔入破第一〕一遍为之。）
南宋官本杂剧，有《简帖薄媚》、《请客薄媚》、《错取薄媚》、《传神薄媚》、《九妆薄媚》、《木事现薄媚》、《打调薄媚》、《拜褥薄媚》、《郑生遇龙女薄媚》八本。
大圣乐 宋词有〔大圣乐〕，唯周密一阕，自注云：单煞。或即大曲之煞衮也。
大圣乐
娇绿迷云，倦红颦晓，嫩晴芳树。渐午阴、帘影移香燕语，梦回千点碧桃吹雨。冷落锦宫人归后，记前度兰桡停翠浦。凭阑久，谩凝伫凤翘，傭听金缕。 留春问谁最苦？奈花自无言莺自语。对画楼残照，东风吹远，天涯何许！怕折露条愁轻别，更
烟暝长亭啼杜宇。垂杨晚，但罗袖暗沾飞絮。（周密《 洲渔笛谱》卷一）
南宋官本杂剧有《塑金刚大圣乐》、《单打大圣乐》、《柳毅大圣乐》三本。
〔南吕宫〕
瀛府
薄媚
〔仙吕宫〕
梁州
保金枝 南宋官本杂剧有《槛偌保金枝》一本。
延寿乐 南宋官本杂剧有《黄杰进延寿乐》、《义养娘延寿乐》二本。
宋、金院本名目有《扯彩延寿乐》一本。
〔黄钟宫〕
梁州
中和乐 南宋官本杂剧有《封骘中和乐》一本。
剑器
〔越调〕
伊州 本唐大曲。宋有〔伊州〕曲，殆即大曲之一二遍也。曾季狸《艇斋诗话》：“洪玉父诗：‘为理伊州十二叠，缓歌声里看洪州。’”则此曲凡十二叠也。金董解元《西厢》有大石调〔伊州衮〕，必大曲之衮遍，借入大石调者也。
伊州曲
金鸡障下胡雏戏，乐极祸来，渔阳兵起。鸾舆幸蜀，玉环缢死，马嵬坡下尘滓，夜对行宫皓月，恨最恨春风桃李。洪都方士，念君萦系妃子，蓬莱殿里觅寻，太真宫中睡起，遥谢君意。泪流琼脸，梨花带雨，仿佛霓裳初试。寄钿合共金钗，私言徒尔。在天愿为比翼同飞，在地愿为连理双枝，天长与地久，唯此恨无已！（陈元靓《岁时广记》卷二十七）
伊州衮
张生见了，五魂俏无主。道“不曾见恁好女，普天之下，更选两个应无”。胆狂心醉，作使得、不顾危亡便胡做。一向痴迷，不道其间，是谁住处。忒昏沈，忒粗鲁；没掂三，没思虑；可来慕古。少年做事，大抵多失心粗。手撩衣袂，大踏步走至根前欲推户。脑背后有人来，你寻思恁照顾。（《董西厢》卷一）
元曲小石调有〔伊州遍〕，亦其一遍也。
伊州遍
为忆小卿，牵肠割肚，凄惶悄然无底末，受尽平生苦。天涯海角，身心无个归著。恨冯魁[趁]（趂）恩夺爱，狗幸狼心，全然不怕天折挫。到如今恁地吃耽阁，禁不过，更那堪晚来，暮云深锁。 故人香香，长江风送，听胡笳历历声韵聒。一轮皓月朗，几处鸣榔，时复唱和渔歌。转无那，沙汀蓼岸，一点渔灯相照寂寞。古渡停画舸，双生无语泪珠落。呼仆隶，指拨水手，在意扶拖（一作柂）。（明宁献王《太和正音谱》载元白朴散套）
南宋官本杂剧有《领伊州》、《铁指甲伊州》、《闹伍百伊州》、《裴少俊伊州》、《食店伊州》五本。宋、金院本名目有《背箱伊州》、《酒楼伊州》二本。
石州 宋词有〔石州引〕，如下：
石州引
薄雨催寒，斜照弄晴，春意空阔。长亭柳色才黄，远客一枝先折。烟横水际，映带几点归鸦，东风消尽龙沙雪。还记出门时，恰而今时节。 将发，画楼芳酒，红泪清歌，顿成轻别。已是经年，香香音尘都绝。欲知方寸，共有几许新愁？芭蕉不展丁香结。枉望断天涯，两厌厌风月。（贺铸《东山寓声乐府》）
南宋官本杂剧，有《单打石州》、《和尚那石州》、《赶厥石州》三本。
〔大石调〕
清平乐 唐宋均有〔清平乐〕词，字数句法相同，似与大曲无涉，不录。
大明乐 南宋官本杂剧，有《土地大明乐》、《打球大明乐》、《三爷老大明乐》三本。
〔双调〕
降圣乐
新水调 唐有《水调歌》，宋词有《水调歌头》；又曾布有〔水调歌头〕七遍。如左：
水调歌头
明月几时有，把酒问青天，不知天上宫阙，今夕是何年！我欲乘风归去，只恐琼楼玉宇，高处不胜寒。起舞弄清影，何似在人间。 转朱阁，低绮户，照无眠，不应有恨，何事常向别时圆。人有悲欢离合，月有阴晴圆缺，此事古难全。但愿人长久，千里共婵娟。（苏轼《东坡乐府》卷上）
水调歌头
排遍第一
魏豪有冯燕，年少客幽并，击球斗鸡为戏，游侠久知名。因避仇来东郡，元戎逼属中军。直气凌貔虎，须臾叱咤风云，懔懔座中生。 偶乘佳兴，轻裘锦带，东风跃马，往来寻访幽胜。游冶出东城，堤上莺花掩乱，香车宝马纵横。草软平沙稳，高楼两岸春风，笑语隔帘声。
排遍第二
袖笼鞭敲镫，无语独闲行。绿杨下，人初静，烟澹夕阳明。窈窕佳人，独立瑶阶，掷果潘郎，瞥见红颜横波盼，不胜娇软倚云屏。 曳红裳，频推朱户，半开还掩，似欲倚，伊哑声里，细诉深情。因遣林间青鸟，为言彼此心期，的的深相许。窃香解珮，绸缪相顾不胜情。
排遍第三
说良人滑将张婴，从来嗜酒，回家镇长酩酊。长酲，屋上鸣鸠空斗，梁间客燕相惊。谁与花为主？兰房从此，朝云夕雨两牵萦。似游丝狂荡，随风无定。奈何岁华荏[染]（苒），欢计苦难凭，惟见新恩缱绻，连枝比翼，香闺日日为郎，谁知松萝托蔓，一比一毫轻。
排遍第四
一夕还家醉，开户起相迎。为郎引裾，相庇低首略潜形。情深无隐，欲郎乘间起佳兵。 授青萍，茫然抚弄，不忍欺心。尔能负心于彼，于我必无情。熟视花钿不足，刚肠终不能平。假手迎天意，一挥霜刃，窗间粉颈断瑶琼。
排遍第五
凤皇钗、宝玉飘零，惨然怅娇魂，怨饮泣吞声。还被凌波唤起，相将金谷同游，想见逢迎处，揶揄羞面，妆脸泪盈盈。 醉眠人，醒来晨起，血凝螓首，但惊喧，白邻里，骇我卒难明。致幽囚推究，覆盆无计哀鸣。丹笔终诬服，圜门驱拥，衔冤垂首欲临刑。
排遍第六 带花遍
向红尘里，有喧呼攘臂，转身辟众，莫遣人冤滥杀，张室忍偷生。僚吏惊呼呵叱，狂辞不变如初，投身属吏，慷慨吐丹诚。
仿佛缧绁，自疑梦中，闻者皆惊。叹为不平，割爱无心，泣对虞姬，手戮倾城宠。翻然起死，不教仇怨负冤声。
排遍第七 攧花十八
义城元靖贤相国，嘉慕英雄士，赐金缯。闻此事，频叹赏，封章归印，请赎冯燕罪，日边紫泥封诏，阖境赦深刑。 万古三河风义在，青简上，众知名。河东注，任流水滔滔，水涸名难泯。至今乐府歌咏，流入管弦声。（王明清《玉照新志》卷二）
宋词有〔新水令〕，殆就新水调中制令也。如左：
冒风连骑出金城，闻孤猿韵切，怀念亲眷。为笑徐都尉，徒夸彩绘，写出盈盈娇面，振旅阗阗，讶睹阆苑神仙，越公深羡。骤万马侵凌转盼，感先锋容放，镜收鸾鉴一半。归前阵，惨怛切，同陪元帅恣欢恋。二岁，偶尔将军，沈醉连绵，私令婢捧菱花，都市寻遍。新官听说邀郎宴，因命赋悲欢，孰敢？做人甚难，梅妆复照，傅粉重见。（宋陈元靓《岁时广记》卷十二，载宋人咏乐昌公主词。 案此词《岁时广记》作〔新水令〕，然朱翌《猗觉寮杂记》卷下云：大曲〔新水〕，歌乐昌公主与徐德言破镜复合事。则令亦即大曲也。）
元曲有〔新水令〕，亦在双调，或大曲遗声也。
双调·新水令
五方旗招展日边霞，冷清清半张銮驾。鞭倦袅，镫傭踏，回首京华，一步步放不下。（元白朴《梧桐雨》杂剧）
南宋官本杂剧有《桶担新水》、《双哮新水》、《烧花新水》三本。
采莲 宋词有〔采莲令〕，又〔采莲大曲〕延遍以下八遍，如下：
采莲令
月华收，云澹霜天曙。西征客，此时情苦。翠娥执手送临岐，轧轧开朱户。千娇面盈盈伫立，无言有泪，断肠争忍回顾。
一叶兰舟，便恁急桨凌波去。贪行色，岂知离绪？万般方寸，但饮恨，脉脉同谁语？更回首重城不见，寒江天外，隐隐两三烟树。（柳永《乐章集》卷中）
采莲 （寿乡词）
延遍
霞霄上，有寿乡广袤无际。东极沧海，缥缈虚无，蓬莱弱水，风生屋浪，鼓楫扬舲，不许凡人得至，甚幽邃。 试右望金枢外，西母楼阁，玉阙瑶池。万顷琉璃，双成倩巧，方朔诙谐，来往徜徉，霓裳飘摇宝砌，更希奇。
攧遍
南邻丹幄宫，赤伏显符记，朱陵曜绮绣，箕翼炯，瑞光腾起。每岁秋分老人见，表皇家袭庆迎祺。 天子当膺，无疆万岁。北窥元冥魁杓，拥佳气，长拱极终古无移。论南北东西，相直何啻千万里，信难计！
入破
璇穹层云上覆，光景如梭逝，惟此过隙缓征辔。垂象森列，昭回碧落，卓然躔度，炳曜更腾辉。永永清光烨炜，绵四野金碧为地。蕊珠宫，琼玖室，俱高峙。千种奇葩，松椿可比。暗香幽馥，岁岁长春，灵鸟何曾西委。
衮遍
遍此境，人乐康，挟难老术，悟长生理，尽阿祇僧劫，赤松王令安期。彭篯盛矣！尚为婴稚。鹤算龟龄，绛老休夸甲子。鲐背耸黄发垂髻，更童颜，长鼓腹，同游戏。真是华胥。行有歌，坐有乐，献笑都是神仙，时见群翁启齿。
实催
露华霞液，云浆椒醑，恣玉斝金罍，交酬成雅会。拚沈醉，中山千日，未为长久，今此陶陶一饮，动经万祀。 陈果窳，皆是奇异，似瓜如斗尽备。三千岁，一熟珍味，饤座中，莹如玉，爽口流涎，三偷不枉，西真指议。
衮
有珍馔，时时馈，滑甘丰腻，紫芝荧煌，嫩菊秀媚。贮玛瑙琥珀精器，延年益寿，莫儇人间，烹饪徒费。休说龙肝凤髓，动妙乐仙音鼎沸。玉箫清，瑶瑟美，龙笛脆。杂遝飞鸾花裀上，趁拍红牙，余韵悠扬，竟海变桑田未止。
歇拍
其间有洞天侣，思游尘世，珠葆摇曳。华表真人，清江使者，相从密议：此老遨嬉，我辈应须随侍。正举步忽思同类，十八公方耸壑，宜邀致。夙驾星言，人争图绘，朅来鄞山甬水，因此崇成，四明里第。
煞衮
吾皇喜，光宠无二。玉带金鱼荣贵。或者疑之，岂识圣明，曾主斯乡，尝相与缱绻，胶漆何可相离。今日风云合契，此实天意。吾皇圣寿无极，享燕粲千载相逢，我翁亦昌炽，永作升平上瑞。（史浩《 峰真隐漫录》卷四十五）
南宋官本杂剧，有《唐辅采莲》、《双哮采莲》、《病和采莲》三本。
〔小石调〕
胡渭州 曲文无考。惟姜夔《醉吟商小品·序》云：“石湖老人谓予云，琵琶有四曲，今不传矣。曰：《濩索梁州》、《转关绿腰》、《醉吟商胡渭州》、《历弦薄媚》也。予每念之。辛亥之夏，予谒杨廷秀丈于金陵邸中，遇琵琶工，解作《醉吟商胡渭州》；因求得品弦法，译成此谱，实双声耳。”其言如是。琵琶中之《醉吟商胡渭州》，不知视大曲之〔胡渭州〕如何？要足窥其一二也。
醉吟商小品
又正是春归，细柳暗黄千缕，暮鸦啼处，梦逐金鞍去。一点芳心休诉，琵琶解语。（姜夔《白石道人歌曲》卷二）
南宋官本杂剧，有《赶厥胡渭州》、《单番将胡渭州》、《银器胡渭州》、《看灯胡渭州》四本。
嘉庆乐 南宋官本杂剧有《老孤嘉庆乐》一本。
〔歇指调〕
伊州
君臣相遇乐 南宋官本杂剧有《裴航相遇乐》一本。
庆云乐 南宋官本杂剧有《进笔庆云乐》一本。
〔林钟商〕
贺皇恩 南宋官本杂剧有《扯篮儿贺皇恩》、《催汝贺皇恩》二本。
泛清波 宋词中尚有〔摘遍〕一遍，如左：
泛清波摘遍
催花雨，小著柳风柔，都是去年时候好。露红烟绿，尽有狂情斗春早。长安道，秋千影里，丝管声中，谁放艳阳轻过了？倦客登临暗惜花，光阴恨多少！ 楚天渺，归思正如乱云，短梦未成芳草。空把吴霜鬓华，自悲清晓。帝城香。双凤旧约全虚，孤鸿后期难到，且趁朝华夜月，翠樽频倒。（晏幾道《小山词》）
南宋官本杂剧有，《能知他泛清波》、《三钓鱼泛清波》二本。
胡渭州
〔中吕调〕
绿腰 亦作〔六么〕。宋词有〔六么令〕，如左：
六么令
澹烟残照，摇曳溪光碧。溪边浅桃深杏，迤逦染春色。昨夜扁舟泊处，枕底当滩碛，波声渔笛，惊回好梦，梦里欲归归不得。 展转翻成无寐，因此伤行役。思念多媚多娇，咫尺千山隔。都为深情密爱，不忍轻离拆。好天良夜，鸳帷寂静，算得也应暗相忆。（柳永《乐章集》卷下）
又吴文英有〔梦行云〕一阕，自注云：即〔六么花十八〕。则为大曲之一遍，无疑也。
梦行云
簟纹皱纤縠，朝炊熟，眠未足，青奴细腻，未拚真珠斛。素莲幽怨风前影，搔头斜坠玉。画阑枕水，垂杨梳雨，青丝乱如乍沐。娇笙微韵，晚蝉乱秋曲。翠阴明月胜花夜，那堪春去速。（吴文英《梦窗丁稿》）
元曲有〔六么序〕，金《董西厢》有〔六么实催〕、〔六么遍〕，皆在仙吕宫，必系大曲原声移入他宫者也。
六么序
兀的不消人魂魄，绰人眼光，说神仙那的是天堂！则见脂粉馨香，环珮丁当，藕丝嫩新织仙裳，但风流都在他身上，添分毫便不停当。见他的不动情你便都休强。则除是铁石儿郎，也索恼断柔肠！（元关汉卿《玉镜台》杂剧）
六么实催
情怀辗转难存济，劳心如醉。也不吟诗课赋，只恁昏昏睡。才合眼忽闻人语，哑地门开，却见薄情种，与夫人，来这里。
著他方言语，把人调戏。不道俺也识你，这般圈圚。慢长吁气，空垂泪，念向日春宵月夜，回廊下，恁时初见你。
六么遍
向花阴底，潜身立，渐审听多时，方见伊。端的腰儿稔腻，裙衣翡翠，料来春困，把湖山倚。偏疑，沈香亭北太真妃。 好多娇媚，诸余美，遂对月微吟，各有相怜意。幽情未已，忽睹侍婢，请伊归去，朱门闭。堪悲，只怨阿母阻佳期。（《董西厢》卷三）
南宋官本杂剧，有《争曲六么》、《扯拦六么》、《教声六么》、《鞭帽六么》、《衣笼六么》、《厨子六么》、《孤夺旦六么》、《王子高六么》、《崔护六么》、《骰子六么》、《照道六么》、《莺莺六么》、《大宴六么》、《驴精六么》、《女生外向六么》、《慕道六么》、《三偌慕道六么》、《双拦哮六么》、《赶厥夹六么》、《羹汤六么》二十本。
〔南吕调〕
绿腰
罢金钲 南宋官本杂剧有《牛五郎罢金钲》一本。
〔仙吕调〕
绿腰
彩云归 宋词有〔彩云归〕，入中吕调，或亦大曲之一遍移入他调者也。如左：
彩云归
蘅皋向晚舣轻航，卸云帆水驿鱼乡。当暮天霁色如晴昼，江练静，皎月飞光。那堪听远村羌管，引离人断肠。此际浪萍风梗，度岁茫茫。堪伤，朝欢暮散，被多情赋与凄凉！别来最苦，襟袖依约，尚有余香。算得伊鸳衾凤枕，夜永争不思量！牵情处，唯有临歧，一句难忘。（柳永《乐章集》卷中）
南宋官本杂剧，有《梦巫山彩云归》、《青阳观碑彩云归》二本。
〔黄钟羽〕
千春乐 南宋官本杂剧有《禾打千春乐》一本。
〔般涉调〕
长寿仙 宋词有〔长寿仙促拍〕，促拍，疑大曲之催拍也。
长寿仙促拍 （大母生辰）
舜德日辉光，正初冬盛期，东朝喜诞生时。向彤闱清净，均化有自然和气。长生久视，金殿熙熙宴瑶池。 祎衣俱侍玳筵启，花如锦，耀朝辉。太平际天子，天下养共瞻诚意，南山虔祝，亿万同岁。（曹勋《松隐词》卷一，又有一阕，字数不同。）
《董西厢》有〔般涉调·长寿仙衮〕，则大曲之衮遍也。
长寿仙衮
朝廷咫尺，不晓定知道。多应遣军，定把贤每征讨。不当稳便，恁时悔也应迟，贤家试自心量度。 那贼将闻斯语，心生怒恶。打脊的髡囚，怎敢把爷违拗！俺又本无心，把你僧家混耗，甚花唇儿故来相恼。（《董西厢》卷二）
赵孟 有道宫〔长寿仙词〕，恐亦大曲之一遍，移入他宫者也。
长寿仙 （道宫圣节）
瑞日当天，对绛阙蓬莱，非雾非烟；翠花覆禁苑，正淑景芳妍。彩仗和风细转，御香飘满黄金殿。万国会朝，喜千官拜舞。亿兆同欢。 福祉如山如川，应玉渚流虹，璇枢飞电。八音奏舜韶，庆玉烛调元，岁岁龙与凤辇。九重春醉蟠桃宴。天下太平，祝吾皇寿与天地齐年。（赵孟 《松雪斋词》）
南宋官本杂剧，有《打勘长寿仙》、《偌卖旦长寿仙》、《分头子长寿仙》二本。宋、金院本名目，有《讳老长寿仙》、《抹面长寿仙》二本。
满宫花 五代词有之，宋无考。《文献通考》作〔满宫春〕。
〔正平调〕 无大曲。
以上十八调四十大曲中，唯〔薄媚〕十遍，〔新水调〕七遍，〔采莲〕八遍，尚具体段。余词唯〔梁州第七〕、〔大圣乐单煞〕、〔伊州衮〕、〔伊州遍〕、〔水调歌头〕、〔泛清波摘遍〕、〔六么花十八〕、〔六么序〕、〔六么实催〕、〔六么遍〕、〔长寿仙衮〕，可确证为大曲之遗。他词之与大曲同名者，亦或由大曲出。盖大曲本教坊传习，曾慥所谓九重传出（《乐府雅词》序） 者也。其传于民间者，或止一二遍，故文人倚声，恒出于此。王灼谓：后世就大曲制词者，类从简省，而管弦家又不肯自首至尾，一一吹弹；甚者，学不能尽。则在当时且然，今日之残缺，固不足怪。陈旸云：今之大曲，以谱字记其声，析慢既多，尾偏又促，不可以辞配焉（《乐书》卷一百五十六） 。是大曲固不尽有辞。今谱字既亡，而辞之可徵者，亦仅止于此；则虽寸玑片羽，可以旁证大曲者，安得不收拾而存之也。
然宋时大曲，实不止此。故有五十大曲、五十四大曲之目，而《乐府混成集》所载大曲，且多至百余解（此解字或以曲言，非古乐府所谓解也） 。《宋史·乐志》谓太宗洞晓音律，凡制大曲十八：〔正宫·平茸破阵乐〕、〔南吕宫·平晋普天乐〕、〔中吕宫·大宋朝欢乐〕、〔黄钟宫·宇宙荷皇恩〕、〔道调宫·垂衣定八方〕、〔仙吕宫·甘露降龙庭〕、〔小石调·金枝玉叶春〕、〔林钟商·大惠帝恩宽〕、〔歇指调·大定寰中乐〕、〔双调·惠化乐尧风〕、〔越调·万国朝天乐〕、〔大石调·嘉禾生九穗〕、〔南吕调·文兴礼乐欢〕、〔仙吕调·齐天长寿乐〕、〔般涉调·君臣宴会乐〕、〔中吕调·一斛夜明珠〕、〔黄钟羽·降圣万年春〕、〔平调·金觞祝寿春〕。以十八大曲，盖无一传者。
《乐志》又载云韶部所奏大曲十三：一曰〔中吕宫·万年欢〕，二曰〔黄钟宫·中和乐〕，三曰〔南吕宫·普天庆寿〕（此曲亦太宗所制） ，四曰〔正宫·梁州〕，五曰〔林钟商·泛清波〕，六曰〔双调·大定乐〕，七曰〔小石调·喜新春〕，八曰〔越调·胡渭州〕，九曰〔大石调·清平乐〕，十曰〔般涉调·长寿仙〕，十一曰〔高平调·罢金钲〕，十二曰〔中吕调·绿腰〕，十三曰〔仙吕调·彩云归〕。案上十三曲中，十曲与教坊部所奏同；唯〔普天献寿〕、〔大定乐〕、〔喜新春〕三曲，为教坊所无，均无可考。又龟兹部亦有三十六大曲，则并其曲名而亡之矣。
此外宋大曲之可考者，如左：
熙州 商调大曲（《清真集》） 。洪迈云：今世所传大曲，皆出于唐，而以州名者五：伊、凉、熙、石、渭也（《容斋随笔》卷十四） 。
熙州一作氐州，周邦彦《片玉词》、《清真集》有〔氐州第一〕词，毛晋所藏《清真集》作〔熙州摘遍〕，盖熙州之第一遍也。
氐州第一 （商调）
波落寒汀，村渡向晚，遥看数点帆小。乳叶翻鸦，惊风破雁，天角断云缥缈。宫柳萧疏甚，尚挂微微残照，景物关情，川途满目，顿来催老。 渐解狂朋欢意少，奈犹被思牵情绕。座上琴心，机中锦字，最觉萦怀抱。也知人，悬望久，蔷薇谢归来一笑。欲梦高唐，未成眠霜空已晓。（《清真集》卷下）
又张先有〔熙州慢〕词如左：
熙州慢
武林乡，占第一湖山，咏画争巧。鹫石飞来，倚翠楼，烟霭清猿啼晓。况值禁垣师帅，惠政流入欢谣。朝暮万景，寒潮弄月，乱峰回照。 天使寻春不早，并行乐，免有花愁花笑。持酒更听，红儿肉声长调。潇湘故人未归，但目送游云孤鸟，际天杪，离情尽寄芳草。（鲍廷博《张子野词补遗》上）
南宋官本杂剧，有《迓鼓儿熙州》、《骆驼熙州》、《二郎熙州》三本。
降黄龙 黄钟宫大曲（《董西厢》、元周德清《中原音韵》、陶宗仪《辍耕录》皆同） 。张炎云：如〔六么〕，如〔降黄龙〕，皆大曲。
又云：大曲〔降黄龙〕，花十六，当用十六拍；前衮、中衮，六字一拍，要停声待拍，取气轻巧；煞衮，则三字一拍，盖其曲将终也（《词源》卷下） 。
《董西厢》及元曲均有〔降黄龙衮〕，《拜月亭》传奇有〔降黄龙〕。如左：
那相国夫人，探看了张君瑞，便假若铁石心肠应粉碎。子母每行不到窗儿西壁，只听得书舍里，一声仆地。是时三口儿转身，却往书帏内，惊见张生，掉在床脚底；赤条条的，不能收拾身起，口鼻内悄然没气。（《董西厢》卷三）
说甚么宦室门楣，寒士寻常，望若云霄。时移事迁，为地覆天翻，君去民逃。多娇，此时相遇，料应我和你姻缘非小。做夫妻相呼厮唤，怎生忘了！（《拜月亭》传奇卷下）
南宋官本杂剧，有《列女降黄龙》、《双旦降黄龙》、《柳批上宫降黄龙》、《入寺降黄龙》、《偷标降黄龙》五本。宋、金院本名目有《撰廪降黄龙》一本。
柘枝 本唐大曲，至宋犹存。沈括云：〔柘枝〕旧曲，遍数极多，如《羯鼓录》所谓〔浑脱解〕之类，今无复此遍。寇莱公好《柘枝舞》，会客必舞《柘枝》，每舞必尽日，时谓之《柘枝》颠。今凤翔有一老尼，犹莱公时《柘枝》妓，云当时《柘枝》尚有数十遍（《梦溪笔谈》卷五） 。《 峰真隐漫录》所载《柘枝舞》，首吹〔柘枝令〕，次吹〔射雕遍〕连〔歌头〕，次吹〔朵肩遍〕，次吹〔扑蝴蝶遍〕，次吹〔画眉遍〕。除〔柘枝令〕及〔歌头〕外，均有声无辞。宋词有〔扑蝴蝶〕，或即其中一遍也。〔画眉遍〕或即〔画眉序〕，方成培云：曾见米元晖自书所作〔画眉序〕词真迹，其字句音节，与今南曲〔画眉序〕无异（《香研居士词麈》卷四） 。米词未见，今录南曲〔画眉序〕，亦足供参考也。
歌头
□人奉圣□□朝□□□□主□□□□□留伊得荷云戏，幸遇文明尧阶上，太平时□□□□何不罢岁□征舞柘枝。
柘枝令
回头下望尘寰处，喧画堂箫鼓。整云鬟摇曳青绡，爱一曲柘枝舞。好趁华封盛祝，笑共指南山烟雾。蟠桃仙酒醉升平，
望凤楼归路。（《 峰真隐漫录》卷四十五大曲）
扑蝴蝶遍
分钗绾髻，洞府难分手；离肠短阕，啼痕冰舞袖。马嘶霜滑，桥横路转，人依古柳，晓色渐分星斗。怎分剖，心儿一似，倾入离愁万千斗。垂鞭伫立，伤心还病酒。十年梦里婵娟，二月花中豆蔻，春风为谁依旧？（宋吕滨老《圣求词》）
画眉序
与民欢庆，赏元宵广排筵会，簪缨珠履，贵戚三千。座列箸公子王孙，簇拥处娇娥粉面。太平无事人乐业，黎民尽歌欢宴。（明徐叔回《八义记》）
惜奴娇 洪迈《夷坚志》：绍兴九年，张渊道侍郎家居无锡南禅寺，其女请大仙，忽书曰“九华天仙降”。问为谁？曰：“世人所谓巫山神女者是也。”赋〔惜奴娇〕大曲一篇，凡九曲，如左：
其一
瑶阙琼宫，高枕巫山十二。睹瞿塘千载，滟滟去涛沸。异景无穷，好间吟满酌金卮。忆前时，楚襄王曾来梦中相会。吾正鬓乱钗横，敛霞衣云缕，向前低揖，问我仙职。桃杏遍开，绿草萋萋铺地。燕子来时，向巫山朝朝行雨暮行云，有闲时，只恁画堂高枕（枕字失韵疑误）。
瑶台景第二
绕绕云梯，上彻青霄云外，与诸仙同饮，镇长春醉。虎啸猿吟，碧桃香异风飘细。希奇。想人间难识，这般滋味。姮娥奏乐箫韶，有仙音异品，自然清脆。遏住行云不敢飞。空凝滞，好是波澜澄湛，一溪香水。
蓬莱景第三
山染青螺，缥缈人间难涉。有珍珠光照昼夜，无休息。仙景无极，欲言时汝等何知。且修心欲观游，亦非大段容易。下俯浮生，尚自争名逐利。岂不省，来岁扰扰兵戈起。天惨云愁，念时衰，合如是。使我辈终日蓬宫下泪。
劝人第四
再启诸公，百岁还如电急，高名显宦瞬息耳。泛水轻沤，霎那间难久立，画烛当风里，安能久之。速往茅峰割爱，休名避世。等功成，须有上真相引指。放死求生，施良药，功无比。千万记，此个良方第一。
王母宫食蟠桃第五
方结实，累累，翠枝交映，蟠桃颗颗，仙味真香美。遂命双成，将灵刀，割来饵。服一粒令我延寿万岁。堪笑东方，便启私心盗饵。使宫中仙伴，递互相尤殢。无奈双成，向王母高陈之，遂指方，偷了蟠桃是你。
玉清宫第六
紫云绛霭，高拥瑶砌，□光中无限部列，肃整天仙队。又有殊音，欲举声还止。朝罢时，亦有清香飘世。玉驾才兴，高上真仙尽退。有琼花如雪，散漫飞空里。玉女金童，捧丹文，传仙海，抚诸仙，早起劳卿过耳。
扶桑宫第七
光阴奇，扶桑宫里，日月常昼，风物鲜明，可爱无阴晦。大帝频鉴，于瑶池，朱阑外乘凤飞。教主开颜命醉，宝乐齐吹，尽是琼枝天妓。每三杯，须用圣母亲来揖。异果名花，几千般，香盈袂，意欲归，却乘鸾车凤翼。
太清宫第八
显焕明霞万丈，祥云高布，望仙官衣带，曳曳临风砌。玉兽齐焚，满高穹盘龙势。大帝起，玉女金童遍侍。奉敕宣言：甚荷诸仙厚意，复回奏，感恩顿首皆躬袂。奏毕还宫，尚依然云霞密，奇更异。非我君何闻耳！
归第九
吾归矣。仙宫久离，洞户无人管之，专俟吾归。欲要开金燧，千万频修已。言讫无忘之，哩啰哩，此去无由再至。事冗难言，尔辈须能自会。汝之言，还便是如吾意，大抵方寸平平无忧耳。虽改易之愁何畏？（《夷坚乙志》卷十三）
案宋词有〔惜奴娇〕，见晁补之《琴趣外篇》诸集，此篇衍为大曲，而并无散序、排遍、入破之名，疑不知大曲者，依仿为之也。
又《高丽史·乐志》，载〔惜奴娇〕八遍，盖即大曲之遗声也。其词如左：
惜奴娇 （曲破）
春早皇都，冰泮宫沼，东风布轻暖。梅粉飘香，柳带弄色，瑞霭祥烟凝浅。正值元宵，行乐同民总无间，肆情怀何惜相邀，是处里容款。
无弄仗委东君遍，有风光占五陵闲散。从把千金，五夜继赏，并彻春宵游玩。借问花灯，金琐琼魂果曾罕。洞天里，一掠蓬瀛，第恐今宵短。
夸帝里，万灵咸集永卫。紫陌青楼，富臻既庶矣。四海升平，文武功勋盖世，赖圣主兴贤佐恁致理。气绪凝和会景新，访雅致，列群公锡宴在迩。上元循典，胜古高超荣异。望绛霄，龙香飘飘旖旎。
景云披靡，露浥轻寒若冰，尽是游人才美。陌尘润宝沉递，笑指扬鞭，多少高门胜会。况是，只有今夕，誓无寐。
盛日凝理，羽巢可窥，阆苑金关启扉。烬连霄宁防避。暗尘随马，明月逐人无际，调戏，相歌稂李未阑已。
骋轮纵勒，翠羽花细，比织并雅同陪。共越九衢，遍尽遨逸，料峭云容，香惹风萦怀袂。遍寓目，几处瑶席绣帟。
莫如胜概，景压天街际。彩鳌举百仞耸倚。凤舞龙骧，满目红光宝翠。动霁色，余霞映散成绮。 渐灼兰膏，覆满青烟罩地，簇宫花 荡纷委。万姓瞻仰，苒苒云龙香细。共稽首，同乐与众方纪。
楼起霄宫里，五福中天纷降瑞。弦管齐谐，清宛振逸天外，万舞低回，纷绕罗纨摇曳。顷刻转轮归去，念感激天意。幸列熙台，洞天遥遥望圣梓。五夕华胥，鱼钥并开十二，圣景难逢无比。人间动且经岁，婉娩踌躇。再拜五云迤逦。（《高丽史》卷七十一《乐志》）
倾杯 《唐书·礼乐志》：元宗尝以马百匹，盛饰，分左右，施三重榻，舞〔倾杯〕数十曲。一曲多至数十曲，似亦唐大曲也。宋词仙吕宫、大石调、林钟商、黄钟羽、散水调，均有〔倾杯乐〕。林钟商又有〔古倾杯〕（柳永《乐章集》） 。句读字数均不同。宫调既殊，自非一曲中各遍。唯陈元靓《岁时广记》所载〔倾杯序〕，共有四叠，观其体制，极似大曲；且用以叙事，尤与当时大曲为近也。
倾杯序 （咏王勃事）
昔有王生，冠世文章，尝随旧游江渚。偶尔停舟，寓目遥望江祠，依依陌上闲步。恭诣殿砌，稽首瞻仰，返回归路。遇老叟，坐于矶石貌纯古。 因语：□子非王勃？是致生惊，询之片饷方悟。子有清才，幸对滕王高阁，可作当年词赋。汝但上舟，休虑迢迢，仗清风去。到筵中，下笔华丽如神助。会俊侣，面如玉，大夫久坐觉生怒。报云落霞并飞孤鹜，秋水长天，一色澄素。阎公竦然，复坐华筵，次诗引序。道鸣凤佩玉，锵锵罢歌舞。 栋云飞过南浦，暮帘卷向西山雨。闲云潭影，淡淡悠悠，物换星移，几度寒暑。阁中帝子，悄悄垂名，在于何处，算长江俨然自东去。（《岁时广记》卷三十五）
霓裳 〔霓裳〕，唐人谓之法曲，不云大曲。所以谓之法曲者，以其隶于法曲部，而不隶于教坊故。然由其体制观之，固与大曲无异也。唐之〔霓裳〕，散序六遍，中序以下十二遍。而宋王平据所得《夷则商霓裳羽衣谱》作曲十一段，起第四遍、第五遍、第六遍、正攧、入破、虚催、衮、实催、衮、歇拍、杀衮（《碧鸡漫志》卷三） ，再加以散序六遍，中序前三遍，当得二十遍，与唐之十八遍异。唯姜夔于乐工故书中得商调〔霓裳曲〕十八阕（《白石道人歌曲》卷三） ，与《齐东野语》所记《乐府混成集》中〔霓裳〕一曲共三十六段（每遍二段，则三十六段即十八遍也） ，犹是开元遗曲，今唯存〔中序第一〕耳。
霓裳中序第一
亭皋正望极，乱落江莲归未得。多病却无气力。况纨扇渐疏，罗衣初索，流光过隙，叹杏梁双燕如客。人何在，一帘淡月，仿佛照颜色。 幽寂，乱蛩吟壁，动庾信清愁似织。沈思年少浪迹，笛里关山，柳下坊陌，坠红无信息。漫流水涓涓溜碧。飘零久，而今何意，醉卧酒炉侧。（《白石道人歌曲》卷三）
法曲 宋词小石调有〔法曲献仙音〕，又有〔法曲第二〕。柳永《乐章集》二词同在一卷中，知非二调。又子句虽略同，而用二名，知又非一遍也，殆亦〔霓裳〕之类。
法曲献仙音
追想秦楼心事，当年便约，于飞比翼。每恨临歧处，正携手、翻成云雨离拆。念倚玉偎香，前事惯轻掷。 惯怜惜。饶心性镇厌厌多病，柳腰花态娇无力。早是乍清减，别后忍教愁寂。记得盟言，少孜煎，剩好将息。遇佳景，临风对月事，须时恁相忆。
法曲第二
青翼传情，香径偷期，自觉当初草草。未省同衾枕，便轻许，相将平生欢笑。怎生人间好事到头少，谩悔懊。 细追思，恨从前容易，致得恩爱成烦恼。心下事千种，尽凭音耗。以此萦牵，等伊来自家问道，洎相见喜欢存问，又还忘了。（柳永《乐章集》卷中）
南宋官本杂剧，有《碁盘法曲》、《孤和法曲》、《藏瓶儿法曲》、《车儿法曲》四本。
望瀛 道调宫法曲（《宋史·乐志》） 。葛立方云：今世所传〔望瀛〕，亦十二遍（《韵语阳秋》） 。则亦大曲之类也。
宋金院本名目，有《望瀛法曲》一本。
清和乐 《书录解题》云：《家宴集》五卷，末有〔清和乐〕十八章（卷二十一）。宋陈亚喜唱〔清和乐〕，知越州时，每拥骑自衙庭出，或由鉴湖，缓辔而归，必敲镫代拍，潜唱彻三十六遍然后已（吴处厚《青厢杂记》卷一） 。遍数至多，亦大曲也。
此外宋词之以序、遍、中腔名者，如〔哨遍〕、〔莺啼序〕，当亦为大曲中之一遍；〔徵招调中腔〕、〔钿带长中腔〕，亦然，而〔徵招〕、〔钿带长〕，或亦大曲名也。
大曲各叠名之曰遍。遍者，变也。古乐一成为变。《周礼》：大司乐，乐有六变、八变、九变。郑《注》云：变，犹更也。乐成则更奏也。贾《疏》云：变，犹更也者。《燕礼》云：终。《尚书》云：成。此云变是也。舞亦有变，马端临曰：舞者，每步一进，则两两以戈盾相向，一击一刺，为一伐，为一成。成，谓之变（《文献通考》卷一百四十五） 。如唐之《圣寿舞》十六变而毕（同上并杜佑《通典》卷一百四十六） 。而他舞如《破阵乐》五十二遍，《庆元乐》七遍，《上元舞》二十九遍（《旧唐书·乐志》） 。或云变，或云遍，知此两字因音同而互用也。大曲皆舞曲，乐变而舞亦变，故以遍名各叠，非偶然也。
大曲各遍之名，唐时有散序、中序（《白氏长庆集》卷二十一《霓裳羽衣舞歌》） 、排遍、入破、彻（《乐府诗集》卷七十九） 。中序一名拍序，即排遍；彻即入破之末一遍也。宋大曲，则沈括谓大遍，有序、引、歌、 、曜、哨、催、攧、衮、破、行、中腔、踏歌之类。王灼谓大曲，有散序、級、排遍、攧、正攧、入破、虚催、实催、衮遍、歇拍、煞衮。沈氏所列各名，与现存大曲不合，其义亦多不可解。《集韵》： ，悉合切；又級，息合切。二字音同。沈氏之所谓 ，即王氏所谓靸，义均未详。晴以宥酒得名，叶梦得云：公燕合乐，每酒行一终，伶人必唱嗺酒，然后乐作。此唐人送酒之辞，本作碎音，今多为平声（《石林燕语》卷五） 。程大昌云：乾道丙戌，内宴，既酌，百官酒已，乐师自殿上折槛，间抗声索乐，不言何曲，其声但云 酒（ 音作素回反） ，朝士多莫能辨（中略） 。予按：李涪《刊误》： 酒《三十拍》，促曲名〔三台〕。 合作啐，啐，驰送酒声音。啐，今讹以平声。李正乂《资暇录》所言，亦与涪同。予又以《字书》验之： ，屈破也；啐，音苍馈反，啐吮声也。今既呼乐侑饮，则于啐噏有理，于屈破无理。则自唐至今，皆讹啐为 者，索乐之声，贵于发扬远闻，以平声，则便，非有他也（中略） 。《名贤诗话》闲适门，载王仁裕诗：“淑景即随风雨去，芳尊每命管弦嗺。”后押“朝乌夜兔催”，则嗺酒也，以侑酒为义，唐人熟语也。又赵勰《交趾事迹》，嗺酒逐歌。勰，本朝人，其言嗺酒，即国初犹用唐语也（《演繁露》卷十一） 。《东京梦华录》、《梦粱录》谓之绥酒，亦音同之误。嗺之名遍，当此。哨义未详。《宋史·乐志》：政和三年五月，旧来淫哇之声，如打断、哨笛、迓鼓之类，与其曲名悉行禁止。哨，当如哨笛之哨，然义不可知。宋词般涉调，有〔哨遍〕，大曲无闻。催、攧、衮、破，则现存大曲皆有之。中腔、踏歌，《武林旧事》述圣节仪，第二盏赐御酒，歌板起中腔；第三盏歌板唱踏歌（卷一） 。《梦粱录》所载次序稍异：第一盏进御酒，歌板色一名，唱中腔，一遍，讫；至再坐第八盏，歌板色长唱踏歌，中间间以百戏、杂剧、大曲等（卷三）。愚意，嗺、哨、中腔、踏歌，未必为大曲之一遍。沈氏殆误以大宴时所奏各乐，均为大曲耳。惟王灼所言，胥与现存大曲合。然攧后尚有延遍，虚催后尚有衮遍，宋无名氏《草堂诗馀》注：今乐府诸大曲，凡数十解，于攧前则有排遍，攧后则有延遍（《草堂诗馀》卷四东坡〔水龙吟〕注） 。然史浩〔采莲〕，延遍在攧遍前，则次序固无定矣。实催之前，尚有衮遍，董颖〔薄媚〕、史浩〔采莲〕皆然。张炎所谓前衮是也。实催后之衮遍，则炎所谓中衮，并煞衮为三。灼记王平〔霓裳〕亦有三衮，则虚催下必漏衮遍二字。至其名义亦不可详。排遍或以非一遍，故谓之排。攧字，字书罕见，唯陈鹄《耆旧续闻》云：取铜沙锣于石上攧响（卷四） 。则或取攧掷之义。周密《癸辛杂志》后集，载德寿宫舞谱《五花儿舞》，有踢、 、刺、攧、系、搠、捽诸名，则亦舞中之一节，因以名其遍者。入破则曲之繁声处也（宋上交《近事会元》卷四） 。虚催、实催，均指催拍言之，故董颖〔薄媚〕实催作催拍。衮义亦未详。刘克庄《后村别调》〔贺新郎〕词云：“笑煞街坊拍衮。”则衮则当就拍言之。排遍又谓之歌头，〔水调歌头〕即〔新水调〕之排遍也。而大曲之遍数中，有注花十八、花十六者，王灼云：花十八前后十八拍，又四花拍，共二十二拍；乐家者流所谓花拍，盖非其正也（《碧鸡漫志》卷三） 。张炎云大曲〔降黄龙〕花十六，当用十六拍。或不并花拍计之。曾布〔水调歌头〕中有带花遍，盖亦用花拍也。顾大曲虽多至数十遍，亦只分三段：散序为一段，排遍、攧、正攧为一段，入破以下至煞衮为一段。宋仁宗语张文定、宋景文曰：自排遍以前，声音不相侵乱，乐之正也；自入破以后，侵乱矣，至此郑卫也（王巩《随手杂录》） 。此其证也。
至大曲之渊源若何？大曲之名，虽见于沈约《宋书》，然赵宋大曲，实出于唐大曲；而唐大曲以〔伊州〕、〔凉州〕诸曲为始，实皆自边地来也。程大昌曰：乐府所传大曲，惟〔凉州〕最先出。《会要》曰：自晋播迁内地，古乐或分散不存，苻坚灭凉，始得汉，魏清商之乐，传于前后二秦。及宋武定关中，收之入于江南。隋平陈获之，隋文曰：此华夏正声也，乃置清商署，总谓之清乐。至炀帝，乃立清乐、西凉等九部。武后朝，犹有六十三曲，如〔公莫舞〕、〔巴渝〕、〔明君〕、〔子夜〕等，皆是也。后遂讹为〔梁州〕（《演繁露》卷七） 。程氏此说，实误解《唐会要》，而不知西凉非清乐，凉州又非西凉也。《隋书·音乐志》：大业中，炀帝乃定清乐、西凉、龟兹、天竺、康国、疏勒、安国、高丽、礼毕，以为九部。清乐，其始即清商三调是也。并汉来旧曲。西凉者，起苻氏之末，吕光、沮渠蒙逊等据有凉州，变龟兹声为之，号为秦汉伎。魏太武既平河西得之，谓之西凉乐；至魏、周之际，遂谓之国伎。是清乐自清乐，西凉自西凉也。西凉自为乐部总名，而〔凉州〕则为曲名。西凉乐始于吕光，而〔凉州〕则唐明皇幵元六年，西凉州都督郭知运进（宋上交《近事会元》卷四） 。则西凉自西凉，凉州自凉州，亦两不相涉也。程氏之言，全无是处。若〔胡渭州〕、〔伊州〕，则天宝中西凉节度使盖嘉运进（同上） 。则唐之大曲，其始固出自边地，唯遍数甚多，与清乐中之大曲同，故名以大曲耳。实与沈约书中之大曲无涉也。此外，唐大曲如〔柘枝〕（《新唐书·西域传》曰：或曰柘支、曰柘析、曰赭时） 、〔突厥三台〕、〔龟兹乐〕、〔醉浑脱〕（《宋史·乐志》、《文献通考》有〔醉胡腾队〕，疑即于阗之对音） ，尤明示其所自出；余亦恐借胡乐节奏为之。姜夔《大乐议》云：大食、小食、般涉者，胡语伊州、石州、甘州（此说误也。大食、小食，亦作大石、小石，《唐书·地理志》：“西北渡拨换河中河，距思浑河北二十里，至小石城；又二十里，至于阗境之胡芦河；又六十里，至大石城，一曰于祝，曰温肃州。”大石、小石，当由此二城得名。般涉，《隋志》作般赡，又与大石、小石，均为调名。而〔伊州〕、〔石州〕、〔甘州〕，则曲名，不得混合为一也） ，〔婆罗门〕者，胡曲〔绿腰诞黄龙〕（即〔降黄龙〕） ，〔新水调〕者，华声而用胡乐之节奏，惟〔瀛府〕、〔献仙音〕谓之法曲，即唐之法部也。凡有催、衮者，皆胡曲耳（《宋史·乐志》） 。此足以知大曲之所自出矣。
大曲皆舞曲也。洪适《盘洲集》有《薄媚》舞、《降黄龙》舞，史浩《 峰真隐漫录》有《采莲舞》诸名。陈氏《乐书》，谓优伶常舞大曲，惟一工独进，但以手袖为容，蹋足为节，其妙串者，虽风骞鸟旋，不喻其速矣。然大曲前缓叠不舞，至入破，则羯鼓、襄鼓、大鼓与丝竹合作，句拍益急。舞者入场，投节制容，故有催拍、歇拍，姿制俯仰，变态百出（《乐书》卷一百八十五） 。欧阳永叔所谓“入破舞腰红乱旋”者是也。然宋时舞曲，不止大曲，凡转踏之类皆是。转踏，据《乐府雅词》所载，只〔调笑〕、〔九张机〕二种。然王灼谓：世有般涉调〔拂霓裳〕，石曼卿取作传踏。而《 峰真隐漫录》中之《太清舞》、《花舞》、《渔父舞》，《太清舞》用〔太清歌〕，《花舞》用〔蝶恋花〕，《渔父舞》用〔渔家傲〕，均叠数曲而成，而无排遍，入破之名，此亦转踏之类。洪适之〔渔家傲〕，则有破子，其字数句法，与本词无异。毛滂《东堂词》之〔调笑〕，破子亦然。以其合数曲而成一曲，故曾慥置之于大曲之后（今《雅词》虽载在大曲前，然据慥序，则当在后） 。史浩径编于大曲中，其实与大曲无涉。若《侯鲭录》之〔商调·蝶恋花〕，则又诸宫调传奇（如今之弹词） 之类，并非舞曲矣。
《宋志》教坊四十六曲，既得证其为四十大曲之误，于是大曲之名，较然可数。然后知《武林旧事》、《辍耕录》所载之宋、金杂剧院本，其为大曲者，十得二三焉。又知此种杂剧与曾布之〔水调歌头〕、董颖之〔薄媚〕，不甚相远也。顾大曲动作，均有节度，与戏剧之自由动作，不能相容。而宋时戏剧，散见于小说者颇多，皆随时随地，漫作谐谑，均与歌曲无涉。然则二者如何合并？又其合并在于何时？此今日所当研究者也。
宋之大曲杂剧，用于春秋圣节三大宴。陈旸《乐书》云：宴时，皇帝四举爵，乐工道词以述德美，词毕，再拜，乃合奏大曲。五举爵，琵琶工升殿独奏大曲，曲上，引小儿舞伎，间以杂剧（《乐书》卷一百九十九） 。是奏大曲与进杂剧，自为二事。《宋史·乐志》、《东京梦华录》、《武林旧事》及宋人文集中，乐语次序大略相同。故二者合并必在以大曲咏故事之后，而以大曲咏故事，见诸纪载者，以《王子高六么》为始。此曲实始于元丰以前（朱彧《萍洲可谈》卷一） ，曾布〔水调歌头〕与葛守诚四十大曲，皆北宋之作也。然其盛行，当在南渡后。洪适《盘洲集》中之《句降黄龙舞》、《句南吕薄媚舞》，其曲词虽不传，然就句队辞观之，不独咏故事，而抑且搬演之矣。其句词如左：
句降黄龙舞
伏以玳席接欢，杯滟东西之玉；锦茵唤舞，钗横十二之金。咸驻目于垂螺，将应声而曳茧，岂无本事，愿吐妍辞。
答
盼流席上，发〔水调〕于歌唇，色授裾边，属河东之才子。未满飞鹣之愿，已成别鹄之悲。折荷柄而愁缕无穷，翦鲛绡而泪珠难贯，因成绝唱，少相清欢。
遣
情随杯酒滴郎心，不忍重开翡翠衾，封却软绡看锦水，水痕不似泪痕深。歌罢舞停，相将好去。
句南吕薄媚舞
羽觞棋布，洽主礼于良辰；翠袖弓弯，奏女妖之艳唱。游丝可倩，本事愿闻。
答
踏软尘之陌，倾一见于月肤；会采蘋之洲，迷千娇于楚梦。虽蛾眉有伐性之戒，而狐媚无伤人之心。既吐艳于幽闺，能齐芳于节妇，果六尺之躯，不庇其伉俪；非三寸之舌，可脱于艰难。尚播遗声，得尘高会。
遣
兽质人心冰雪肤，名齐节妇古来无。纤罗不脱西州路，争得人知是艳狐！歌舞既阑，相将好去。（《盘洲集》卷七十八）
史浩之《剑器舞》亦演故事，而叙述甚详，虽非大曲全遍，亦足以资参考也。
剑舞
二舞者，对厅立裀上，（下略）乐部唱〔剑器曲破〕，作舞一段了。二舞者同唱〔霜天晓角〕。
莹莹巨阙，左右凝霜雪。且向玉阶掀舞，终当有用时节。唱彻，人尽说，宝此刚不折。内使奸雄落胆，外须遣犲狼灭。
乐部唱曲子，作舞《剑器曲破》一段。舞罢，二人分立两边。别二人汉装者出，对坐。桌上设酒果。竹竿子念：
伏以断蛇大泽，逐鹿中原，佩赤帝之真符，接苍姬之正统。皇威既振，天命有归，量势虽盛于重瞳，度德难胜于隆准。鸿门设会，亚父输谋，徒矜起舞之雄姿，厥有解纷之壮士。想当时之贾勇，激烈飞扬，宣后世之效颦，回翔宛转。双鸾奏技，四座腾欢。
乐部唱曲子，舞《剑器曲破》一段。一人，左立者，上裀舞，有欲刺右汉装者之势；又一人舞进前，翼蔽之。舞罢，两舞者并退。汉装者亦退。复有两人唐装出，对座，桌上设笔、砚、纸，舞者一人换妇人装，立裀上。竹竿子念：
伏以云鬟耸苍璧，雾縠罩香肌，袖翻紫电以连轩，手握青蛇
而的 ，花影下游龙自跃，锦裀上跄凤来仪。逸态横生，魂姿谲起。领此入神之技，诚为 目之观。巴女心惊，燕姬色沮。岂唯张长史草书大进，抑亦杜工部丽句新成。称妙一时，流芳万古。宜呈雅态，以洽浓欢。
乐部唱曲子，舞《剑器曲破》一段，作龙蛇蜿蜒曼舞之势。两人唐装者起。二舞者，一男一女，对舞，结《剑器曲破》彻。竹竿子念：
项伯有功扶帝业，大娘驰誉满文场，合兹二妙甚奇特，欲使嘉宾釂一觞。霍如羿射九日落，矫如群帝骖龙翔，来如雷霆收震怒，罢如江海含晴光。歌舞既终，相将好去。
念了，二舞者出队。（《 峰真隐漫录》卷四十六）
大曲与杂剧二者之渐相接近，于此可见。又一曲之中演二故事，《东京梦华录》所谓“杂剧入场，一场两段”也。惟大曲一定之动作，终不足以表戏剧自由之动作；唯极简易之剧，始能以大曲演之。故元初纯正之戏曲出，不能不改革之也。

        </div>
      </div>
    </div>
  </div>
</div>
<!--update:2025-08-30 10:32:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>