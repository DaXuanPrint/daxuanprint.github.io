<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="词上,词下,松邻遗词全文在线阅读,松邻遗词全文在线下载,大玄古籍书库">
<meta name="description" content="民国吴昌绶撰，词集，录自《清代诗文集汇编·782册·松邻遗集》。_松邻遗词_全文在线阅读_松邻遗词_全文在线下载_大玄古籍书库">
<title>松邻遗词_吴昌绶_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">松邻遗词</span> <br/>
          作者： <span class="inputVal" id="bkauthor">吴昌绶</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]11541</span> <br/>
          说明： <span class="inputVal" id="bkdec">民国吴昌绶撰，词集，录自《清代诗文集汇编·782册·松邻遗集》。</span> <br/>
          封面： <span class="inputVal" id="bkimg">Z_20455.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]松邻遗词
[book_author]吴昌绶
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]11541
[book_dec]民国吴昌绶撰，词集，录自《清代诗文集汇编·782册·松邻遗集》。
[book_img]Z_20455.jpg


[book_title]词上
仁和吴昌绶伯宛著
1 满庭芳·戊戌闰三月望立夏，忆前月是日正清明也。苏葊出眎李（上旡下心）伯先生霞川花影词手稿，有庚申闰清明作，谓自辛丑闰后再逢今日，枨触旧怀，含悽成咏。今距庚申垂四十载，中间再闰仅己卯一遇耳。鄙人频年濩落，久惯伤春，客里光阴，逾增惆怅。依韵示苏葊，并寄彦云和之
芳事关心，俊游过眼，人生能几清明。桃花前度，江上苦催行。才展余春一半，蓦惊回、报晓钟声。无眠夜，单衾孤烛，方寸若为情。   东风曾有约，双栖采凤，百啭娇莺。恁天公错爱，翻遣飘零。枉被蚕丝自缚，羡飞鸿、云外冥冥。都一样，兰愁蕙怨，旧曲忍重听。
2 浣溪纱·余春如驶，支绪可怜。抽毫写怨，以寄所怀。迟字一叶，回肠荡气。知音者将谓之何
容易浮生细慧煎。鬓丝萧瑟又今年。日长庭院静恹恹。    春病倦于中酒后，客游轻过落花天。襟痕余润殢炉烟。
3 又
缭绕回文机上丝。沈吟本事卷中词。一般心绪少人知。   花坞云迷莺唤破，蒜（左巾右廉，枫注：疑为“帘”字的异体字。）风急燕归迟。而今况不似当时。
4 八声甘州·屡乞人作双照楼图，终未惬心。有以杜陵女史仇氏画幅赠者，庭宇邃深，谿山明瑟，怳然若有所感，其尘外之仙都欤，抑意中之幻境欤。伊昔芸台橅碑，近段清晖之本；桐阴写照，远徵实父之图。年禩旷绝，景物不殊，心灵渺绵，光采若接。辄因旧迹，被以新题。津门旅馆，补成此解，寄吾妇，书之帧首。偕隐之愿，未知何日能偿，相祷相蕲，盍以斯图为息壤乎
记图中、楼阁是耶非，仙乡忆前游。有诗舫清幽，琴闺姝丽（用刘礼部句。），粉墨痕留。重来玉人无恙，画稿漫添修。双照媚春影，纤月如钩。   却讶簪花娇女，为谁工点缀，缣素风流。把芳怀托付，此意侭绸缪。怅天涯、柳眠莺老，倚回阑、凝望损湘眸。催料理、早携镜槛，同熨香篝。
5 双调望江南·四月廿一梦中作。韦相去年今日词意，仿佛似之
江南忆，惆怅望齐门。烟水迷茫衔落照，楼台层叠聚香痕。春事共谁论。   花间约，辛苦种愁根。留住朱颜揩粉镜，挥残红泪涴芳尊。惜别黯销魂。
6 清平乐
隔帘花影。笑索新妆靓。才说将离犹未定。怨煞鲤鱼风紧。   暗潮流梦无痕。别来谁与温存。愁对蕉屏兰烬，天涯一样黄昏。
7 浣溪纱·得闺书人，漫赋
和梦和愁过一春。金钱排日卜行人。樱桃花发绿窗新。    离绪细于丝雨织，旅怀乱比远山皴。谢他三十六红鳞。
8 又
玉雪娇儿笑靥开。双了倭鬌泥妆台。牵裾盼我早归来。    自爱折花休倚槛，好教拜月试当阶。罗衣戏蝶替亲裁。
9 东风第一枝·次半唐老人味梨集壬辰二月与况夔生刘伯崇联句韵
翠袖娇扶，红阑暖熨，新词惯唱疏影。东风未放春酣，南枝又添香冷。珠妍玉瘦，羡花底、并禽栖暝。奈别来、江国萧疏，唤起罗浮人醒。   钗索卸、夜窗初静。车毂转、归装劝整。输他画里真真，消受盛名鼎鼎。一枝折寄，应念我、天涯愁并。问甚时、染却铅华，去泛五湖艇。
10 鹧鸪天·沪上见管仲姬书心经册，高仅二寸，广寸许，细楷如黍米精绝。后题云：长生禅院比丘尼觉因募装观音圣像圆满，属书心经，纳诸藏中，因为焚香沐手书此，至正二年八月朔日。管道升敬识。与闺人各临一本，赋此代跋
玉押金泥字字珍。鸥波仙耦艳题名。茂漪自擅簪花格，笑倒灵飞倩绍京。   新月满，妙香清。一龛供养祝长生。莲花庄里扁舟去，绣佛钞经好结邻。
11 蝶恋花·旧藏林天素绢本画幅，作钩勒设色花鸟，题云：景丽春华，一枝稳寄，物犹如此，而况于人乎。兰窗无事，作此写意。知我者谅之。林雪凡。三十二字一行。下钤林雪天素二印。夙好蒐集胜朝以来文人才媛诸名迹。流风余韵，多可憙者。此帧尤所爱翫。壬辰忽失之，极意踪迹不可得。荏苒数载，时时往来于怀，追省旧事，因成此词，以存一段因缘。剑返延津，或非无日，聊自慰其惓惓而已
院本双钩翻画稿。搦管沈吟，独自含愁袌。绿腻红酣春未老。不知花好侬眼好。   采伴西湖夸窈窕。绢素回风，艳迹流传少。清供玉台香篆袅。绝怜羽化银杯杳。
12 八声甘州·山荷邮词见怀，感而和之，即寄闺人
又悤悤、负了饯春杯，梦翼落丰台。想镫唇泥影，镜心写恨，一样愁怀。为我飞蓬蕉萃，珠桂费安排。记否双栖约，藤阴斜街（客秋和上彊村人瑞鹤仙词，有卜邻之志。人海飘蓬，楼台无地，言之怃然。）。   见说长安花好，奈感时溅泪，倦眼慵抬。便金门挟策，惭愧济时才。笑虚名、凤池迢递，但为君、珍重博花钗。聊寄慰、几行珠字，翠锁眉开。
13 蝶恋花·和小琅玕山馆题横波小像（原注：芝麓尚书题句云：腰妒杨枝发妒云。销魂莺语夜深问。秦楼无奈东风误，未遣罗敷嫁使君。自题云：识尽飘零苦，而今得有家。镫煤知妾喜，特著并头花。观龚诗似尚在曲中，作与目题有先后也。事特艳异，因并录之
嘶骑拕香寻旧曲。笑撚花枝，人在阑干角。歌扇舞裙春梦觉。定情诗句丁娘索。   金粉南朝俄寂寞。柳外梅边，眷属团栾各。亦有飞花无系著。秦楼真怨东风恶。
14 陌上花·和花宜馆题圆圆小像（原注：象二帧，在昆明城西小庵。一内家装，一比丘尼象。）
功成唾手，侯王那比，倾城难再。千骑迎来，依旧十分华彩。婵娟身系兴亡局，一霎笑颦双黛。恁悤悤、又见昆明劫火，剩妆楼在。   记当年，有春风图画，珠珮江皋初解。转眼黄紽，勘破华鬘色界。分明高鸟，良弓志绝，胜冤禽填海。展生绡、还诵吴郎旧曲，泪珠同洒。
15 忆旧游·秋夕津门客馆忆去岁别南中时情事，怅然有作，用清真韵
恨蛩喧暗砌，萤度疏帘，寂寞秋宵。欹枕听残漏，又一天凉雨，酿就潇潇。凤城凝睇云外，羁羽尚飘摇。恁枯树婆娑，飞花撩乱，如此魂销。   迢迢。梦江国，记香径湔裙，绣陌鸣镖。未拟成辜负，奈蓬山风引，无计相招。高楼西北回望，流水赤阑桥。待崔护重寻，余春依旧看笑桃。
16 浣溪纱·伤时感事，倚醉杂题
手把柔条忆汉南。今来摇落对江潭。庾郎华发不胜簪。    每听秋蝉多哽咽，独怜春燕尚呢喃。销愁除是梦沈酣。
17 又
昨夜鸾书下紫宸。东皇宣布集群英。中天捧出日华新。    云笈签名修旧籍，霓裳按曲抚前尘。愿催羯鼓早回春。
18 又
时样鸳蛾入鬓青。兰姨琼姊总娉婷。笑他避面尹和邢。    紫凤放娇工旖旎，红鹦传语忒零星。相看犹隔画罗屏。
19 又
一道星河络角斜。觚棱秋思渺无涯。投林带影数昏鸦。    仙乐平明迎日驭，神光照夜走雷车。琼楼高处梦京华。
20 又
十亩荷香水榭幽。当年载酒此从游。浩歌归去楚天秋。    飘泊残英离旧树，伶俜支影恋清流。蒿蓬身世古今愁。
21 又
落木秋风晚又波。过江名士近如何。桃花扇底泪痕多。    双袖龙钟常怨别，四弦凄恻怕闻歌。一生心事半蹉跎。
22 又
客有风尘擅赏音，远山眉黛誉文君。临邛座上缔琴心。    爇剩余香犹袅篆，别来新叶渐成阴。吴波不荡此情深。
23 又
红穗西窗烛影摇。归期未卜别情遥。秋风应望灞陵桥。    贻我相思江柳结，催人消息井梧飘。自缄幽恨托回潮。
24 定风波·长昼沈阴，秋声淅沥，羁人对此，言愁欲愁，倚清真商调歌之。当有凄异动听者
尽日瞢腾怕展眉。此中情况倩谁知。却忆歌声箫局底。休理。悲秋争遣到今时。   淼淼江乡波路阔。荻芦萧瑟雁南飞。怅望清晖怜玉臂。沈醉。自牵乡思自禁持。
25 齐天乐·秋宵待月，乡思撩人。得山荷寓书，倚此寄答，次美成韵
凉蝉翻遍清商引，斜阳半林催晚。月破云来，露含花润，篱角秋罗初剪。疏棂悄掩。渐晕逼银荷，寒欺冰簟。独坐梦余，茶烟轻漾伴经卷。   离怀都在此夕，江乡书乍到，情话无限。襟上题痕，盘中媵曲，引我回肠辗转。蓬瀛望远。盼泛斗人逢，凌霄才荐。一盏遥飞，劝君愁睇敛。
26 芳草渡·旅窗无俚，再拈美成韵，寄怀闺人
凝望久，恁风殢，归程月，添愁侣。况茂陵消瘦，年年惯听秋雨。应念离思苦。懒为伊，重诉去。天宇阔，祗怨南鸿，撇我先去。   休睹大堤草色，总是春前相送路。早过了、星期鹊驾，情思罥蛛户。感时恨别，谁遣此、两般心绪。憔悴甚，怕共花歌月舞。
27 摸鱼儿·丁酉冬与双佩阁主别于沪上。今春予独北来，郁郁久居，音问旷隔，烟墨脂黛，坠欢窅然。新秋逆旅，君忽过存，剪镫清话，良慰羁袌。诘朝又入都矣。用花宜馆韵赋此，书扇寄赠，为异日相思之资
忆年时、坠鞭南去，柔肠都被花恼。临分倚醉春江路，相约东风来早。轻舟掉。想纸阁芦帘，抖擞缁尘了。锦鳞讯杳。渐折柳阴稀，飘萍路阔，独我向西笑。   羁栖久，几许閒愁未扫，影形空伴昏晓。声声杜宇撩人苦，似道不如归好。秋思悄。讶万里星河，却送征槎到。接（上罒下离）共倒。恨四角车轮，一程程远，依旧见时少。
28 酷相思·偶检花宜馆词，杂和小令四阕，若有寄托，若无寄托，与素心人证之，七月既望
蛛盒牵丝频送喜。谁猜得，相思谜。看织就、回文方罫细。程远也，烦君寄。情密也，为侬寄。   叩叩香囊襟上系。却忆到，分襟地。正楼外、斜阳催客骑。侬去也，浑无计。君住也，浑无计。
29 菩萨蛮
碧桃枝上春寒勒。绮疏悄掩花阴侧。睡鸭袅沈烟。玉人眠未眠。   锦幡和露湿。摇漾知无力。只恨晓风颠。飞花三月天。
30 鬲溪梅
片帆相送绿杨津。恨难分。此去天涯，回首隔层云。江南春梦痕。   梦中依约款重门。悄黄昏。欲把近来，消息问春人。无言先断魂。
31 眉峰碧·廿三夕续成此解，时闻妇病，将南归
梧露新凉送。月漏纱幮缝。红穗疏镫照夜深，禁不起，秋心重。   莫听关山弄。千里相思共。恨煞层层大海波，分明阁住离人梦。
32 人月圆·临桂王侍御四印斋刻宋元词最富，近又得二种，各纪以词
伤心千古才人泪，都在倚声中。隔浦风荷，拂堤烟柳，历历旧游踪。   吴门家住，长安久旅，憔悴应同。且共尊前，莫思身外，一晌疏慵。（右仿元巾箱本清真集）
33 又
马卿谏猎书成未，霄汉寸心悬。是处斜阳，何年明月，秋思正苍然。   长安回望，少年裘马，台阁鹓鸾。鬓影琴声，不如归去，老我文园。（右自作味梨集）
34 浪淘沙
碎笛迸龙吟。寒沍重阴。碧城消息尚沈沈。又是洒窗蕉雨急，扰乱秋心。   俯仰百忧侵。酒薄孤斟。留题醉墨忍重寻。去也几回犹怅望，住也难禁。
35 满庭芳·张沚莼丈索观近词，见和闰清明作，依韵赋答，感音而言，不自知其凄咽也
罥屋花狂，侵帘草暗，绿章拟诉通明。留春无计，倦策玉骢行。依约啁啾翠羽，梦醒来、都是愁声。芳菲歇，碧云天际，谁遣此时情。   苍茫家国思，几多絮语，凭仗流莺。剩新亭涕泪，霜鬓彫零。去去沧波千里，荡孤怀、极目青冥。回首处，移宫换羽，凄绝不堪听。
36 风流子·留别苏葊主人，用清真韵
秋林同滞羽，忧时甚、四顾又安归。正海天杯底，荡开苍莽，江城笛里，吹出参差。君莫问、死生犹露电，出处几云泥。枯树婆娑，庾郎愁赋，众芳芜薉，楚客兴悲。   年年风尘苦，虚名累、相约还我初衣。来共小窗尊酒，重话心期。便万户侯封，支身何补，一声河满，双泪应垂。多少临岐别思，除是君知。
37 高阳台·为苏葊主人题素心室诗词书画
梅点妆清，兰吹气静，修来林下风姿。小谪花天，寸衷幽怨谁知。蛾眉都被聪明误，侭缠绵、瑶想琼思。艳声驰。写遍新诗，唱遍新词。   三生文字前因在，便素心相对，各自矜持。恤纬中宵，婵娟一样忧时。怜他采凤飘零甚，负华年、夜月机丝。怅春迟。香减隃麋，泪染燕支。
38 寿楼春·沚莼丈重示此调，用吴中社集旧韵。追忆曩游，忽忽如梦，朋辈星散，谁共赏音。时局侵寻，长歌当哭，轻装临发，辄复继声
又惊回花魂。看绳河摇漾，几点残星。还听寒鸦啼晓，角声谯门。婵娟思，长依君。斗舞裙、归来王孙。奈容易新欢，迷茫旧约，台榭黯凝尘。   春芜老，催斜曛。记故人此去，挥手离尊。无限英雄血泪，宝刀宵鸣。鸾凤翮，凌空冥。忏再生、消磨愁根。但莽莽中原，遥山万重余梦痕。
39 水调歌头·中秋，用坡公韵
万里一明月，秋思满长天。古今人事代谢，流照自年年。才放瀓辉大地，又被微云障翳，珠斗夜光寒。沧海横流际，风雨合离间。   感乌踆，悲兔缺，惊虬眠。萍蓬身世输指，乡梦几回圆。便拟泛槎归去，只恐尘缨涴我，清福未能全。此曲谁与和，低唱付婵娟。
40 莺啼序·津门羁迹，七度蟾圆。今将南去，临岐惘惘。用梦窗韵赋此，留示同人
凉宵雁声到枕，拥衾裯似水。鱼更断续梦难成，残镫欲灺红蕊。孤馆静、秋心暗警，井梧一叶同飘坠。叹年年、倦旅无端，触起乡思。   时局如棋，中原多故，怅栖栖客子。望天外、缥缈三山，凌波何日重至。看苍茫、云连海气，又历历、蜃楼遥指。笑茂陵、疏草零星，未逢杨意。   蛩吟败藓，蝉咽寒柯，惯搅人清寐。恁容易、繁华转烛，几番辜负，一曲尊前，琵琶红泪。飞英巷陌，游丝庭院，浓春无价都消歇，剩潘郎、鬓影成憔悴。江南此去，除非旧日青山，依然伴人愁里。   深闺凝望，讯断宾鸿，锁一双眉翠。见说道、近来消瘦，药裹缠绵，帘卷西风，病扶花起。流光若驶，浮生如寄，而今真遂偕隐愿，泛烟波、好共吴篷倚。那堪回首天涯，写遍相思，倦收凤纸。
41 导引曲·八月十八夜梦至一处，长廊曲室，间以疏棂，月光射入，皎洁殊甚。极望烟汀沙渚，清旷无人居，其外平波弥迤，或言此洞庭湖也。恒有仙灵往来，见湖壖大鸟，引咮斫地者再，鸣声戛然。湖中出二女郎，短发齐肩，长眉入鬓，其一人齿尤稚，风裳水佩，绝不类尘世妆，侍者导以行，就室中欵语良久。惝恍迷离，多不可晓意者。倦游招隐，其俟我于潇湘云水间乎。醒而赋之，以讯知者
湘波阔，湘波阔，清绝不胜寒。极目长空秋渺渺，平湖如镜月如丸。人倚碧阑干。
42 又
深夜静，深夜静，云外听鸾吟。珠佩一双逢汉女，冰弦廿五迓湘君。携手出江浔。
43 又
重相问，重相问，娇语未分明。依约上清诸女伴，瑶华密誓絮三生。香影澹无痕。
44 又
留难住，留难住，归去水云乡。霓羽蹁跹风袂举，罗纨綷縩雪肌凉。仙梦绕银潢。
45 南浦·倦游思返，还复淹留，忽忽又重九矣。沚老见示近词，怅然属和
归计侭蹉跎，渐秋深、怕问东篱消息。暝色起江城，霜风紧、朔管数声吹入。载花双楫，昔游剩与船娘说。何处登高，空怅望云外，遥青一发。   诗人老去相逢，尚陆沈黄绶，鬓斑盈雪。醉别不成欢，依稀似、枫荻浔阳萧瑟。予怀渺渺，几时同谱薲洲笛。珍重寒香，知未晚、莫负赏心风月。
46 金缕曲·临发津门，忆定公有癸酉秋出都述怀之作，援笔和之，檃括本集中语，岂惟挦撦义山，得毋唐突西子耶
我亦南行矣。话平生、伤谗怨别，淮公相似。考献徵文成底用，选色谈空而已。侭销尽、恩雠心事。但记梅花偕隐约，有楼台、窈窕春山里。拏舟去，五湖水。   悠悠百口都休理。看依然、东涂西抹，吴门燕市。漫道刘安宾客好，愧对美人名士。更莫问、平原公子。说剑吹箫须趁早，怕年华、渐暮风情死。高唱罢，夜乌起。
47 鹧鸪天·写定倚軨集，自题卷尾
自惜东风舞袖长。凭他时俗笑郎当。独怜金粉消磨甚，空剩烟云变幻忙。   追影事，遣韶光。新声琴筑太苍凉。问天何苦留情种，愁损吴二木石肠。

[book_title]词下
仁和吴昌绶伯宛著
48 祝英台近·岁除前五日立春，用梦窗韵
采幡轻，花胜巧，金缕绊双股。迎得春来，好送腊归去。宵分荐罢黄羊，微温商陆，犹听取、镫窗人语。   伴雕俎。吴盐亲擘橙香，调笙爱妆素。卧酒吞花，章台旧游路。忍教抛却韶华，销魂赋笔，祗认作、楚天行雨。
49 长亭怨慢·和忍盦春尽书怀之作，即题春蛰吟后
漫回首、东华尘土。采笔零星，赋秋如许。病酒寒欺，梦中呜咽向春语。蝶昏莺晓，僝僽损，风和雨。苑柳不成眠，却化作、天涯飞絮。   迟暮。恨芬菲世界，刬地乱红无数。分香瘦减，问谁遣、欢盟轻误。凝望眼、绣幕深深，想依旧、玉京眉妩。待诉与相思，弹入钿筝哀柱。
50 浪淘沙·宋周晋仙有明日新年词。元张伯雨追和之，国朝人多用其韵。病榻无憀，勉为嗣音，时辛丑除夕也
病久费医钱。支枕枯眠。转喉噤口学寒蝉。骨出飞龙衾泼水，不解衣船。   愁梦絮镫边。药裹为缘。余生乞与总欣然。阿鹊也同添一岁，明日新年。
51 又
穷尽卖文钱。拥雪高眠。近来生计等秋蝉。经卷药炉萧瑟甚，斗室如船。   消息问梅边。蜡屐无缘。嫣红双穗烛花然。次第春风还到也，明日新年。
52 前调·庚子之乱，骛翁侍御沤尹少宰忍盦殿撰同住都门，倚声排闷。积三月，凡得六百余首，题曰庚子秋词。辄和其卷尾此调各一首
双鬓旧时青。偷换星星。有人沧海吊浮生。怅望凤城烟柳外，一片秋声。   断拍倚孤檠。怨曲愁听。酒肠化泪泪成冰。翠袖红巾谁替揾，百感新亭。（和骛翁）
53 又
寒雨一宵零。风飐疏镫。玉阶凄咽暗蛩声。镜里朱颜如许瘦，欲诉谁听。   掩抑不胜情。泪脸波横。妾身原是月分明。怨煞悤悤嘶骑去，花落春城。（和沤尹）
54 又
填海恨难平。孤愤余生。眼前棋局太纵横。重过天津桥畔路，无数鹃声。   梦雨几曾醒。瘦蝶伶俜。留春作计问谁成。消息花期无定准，多分飘零。（和忍盦）
55 惜红衣·丙午八月叔问营樵风别墅成，与沤尹造访，徘徊庭间，新月晚烟，光景可念。今年丛桂再华，昌绶方感秋卧病，沤尹独游吴中，因话鄙生，海滨索居无憀状，各赋佳什见寄。会有都门之行，不获面别，辄依韵奉和，为异日相思之资。凭楮依黯，不可为怀
掩冉芳时，侵寻去日，病慵无力。梦恋乡程，湖波酽秋碧。鸥眠未稳，还又逐、天涯征客。萧瑟。愁赋庾郎，共吟湘纍息。   鸣镳绮陌。唤酒铜街，惊烽黯尘藉。觚棱侧望旧国。雁绳北。便欲泛槎星汉，略记昔游重历。更翠微无恙，凝盼隔城山色。（和叔问，用白石韵）
56 又
倦老江关，单栖海国，镜丝催白。此去悤悤，相思暮云碧。吴天坠梦，期载酒、重寻佳约。坊陌。珍重宾鸿，讯疏狂踪迹。   沧波苑侧。瘦竹凉花，风帘卷秋色。镫屏纸阁有客。冷吟寂。明发故人天际，目断小楼西北。问旧盟谁省，除是閒鸥曾识。（和沤尹，用梦窗韵）
57 高阳台·题彦云娟镜楼图
银篆双钩，铜华十湅，秋眸凝注澄鲜。方寸相思，遥怜彼美娟娟。小名检斠妆楼记，问谁家、人月同圆。展冰奁。翠沁苔斑，粉拭香绵。   明妆管领溪山胜，有芝崦画本，点笔清妍。一握珍贻，三生留证情缘。南湖旧谱天香曲，共苕娘、影事流传。倚吟边。自拨张炉，细写谈笺。
58 天香·和艺风先生马湘兰熏炉拓本
蕤枕传香，莲灯锁梦，温黁消瘦如许。金鉔浓熏，双烟一气，荡软绮怀无据。小怜凫藻，似曾伴、题裙俊侣。谁与春犀管领，夜阑悄闻柔语。   南都坠欢记取。有妆楼、故物能谱。熨透星星，散入相思血缕。捣麝飞尘未灭，祗流落、人间换宵炷。惆怅余芬，重衾隔雨。
59 蝶恋花·春阴连雨，薄寒犹殢，悄焉疚怀，拟冯正中
未敛余寒春已暮。过却清明，还又风兼雨。莺燕噤声鸠乱语。湿云不断如堆絮。   莫问金堤杨柳树。细叶犹悭，那许攀条住。往岁花期重记取。今来寒暖无凭据。
60 浣溪纱·壬子春在居庸南口作
浩荡年光迅电波。纷纭轨辙驶岩阿。劳人相望互成歌。    二月霜棱寒约束，半春花梦病销磨。愁心较比乱山多。
61 好事近·洪武本高青邱姑苏杂咏，为傅沅叔题
少小住吴中，故事依稀能说。回想泰娘桥畔，负莺晨蟾夕。   亲栽弱柳早飞棉，丝鬓更谁惜。未到绿阴吟望，又沧桑一瞥。
62 又
西子旧家湖，白傅当年行迹。容我鸳桡载玉，接吴波柔碧。   儿时游钓重关情，沧浪占渔席。安得篛笠归去，补扣舷新集。
63 前调·艺风老人别一年矣，频得诗函，重辱睠睠。顷授经自海外归，从狩野博士得元刻草堂诗余，将寄南中，景摹上板。因以小词奉酬来恉
明日又重阳，忍泪把君书迹。记否惊烽相送，恰经年离别。   萸荒菊老总含凄，孤斟黯愁夕。难得故人风雨，暂归来瀛客。
64 又
堆案草堂编，珍重庐陵残册。乞与凤林院本，作诗余双璧。   寒檠细字校蚕眠，落叶扫愈积。却羡摩挲老眼，思误书一适。
65 祝英台近·茗理得冰仙女士梨花白燕画帧，道光时在虞山张氏，题咏殆遍。检啸雪菴诗余，别有自题减字木兰花一阕，属为补录，并附拙词于后
卷梨云，飘燕雨。春去迅如许。忆梦寻痕，旧约渺难据。有人细浣冰毫，亲裁玉楮。苦画出、销魂词句。   黯无绪。凭问岁岁年年，为欢几朝暮。叶叶花花，春来总如故。剩他密密行行，凄凄楚楚。又痴绝、几家夫妇。
66 风入松·题授经日本吉田山居写真
翛然尘外识君庐。山翠吉田居。中原劫火悤悤过，已侵寻、海涸桑枯。旅逸暂容游钓，行吟漫误樵渔。   故园松菊未全芜。相别隔年余。重关一握征车迅，想岚痕、树影还如。剩我红儿读曲，输他绿子钞书。
67 高阳台·閒庭风起，草际飘坠，词笺题曰：新正小雨。不识何人作，依韵和之
病枕欹晨，昏灯酿夕，不知犹是春非。丝雨濛愁，寒深峭揜重帷。落红错拟佳人命，尚娇扶、香喘沈微。剩相怜、楼上呢喃，旧日乌衣。   韦郎惯唱江南好，有黄金袅缕，绊尽征蹄。荏苒番风，韶光误却年期。女夷曾受司花箓，祝琼台、芳讯休稀。漫教人、杜宇声声，道不如归。
68 前调·和茗簃韵
曾未离茵，何尝坠溷，飘零漫怨韶华。已谢还开，东风自换年涯。灵香夜爇梅魂醒，又繁枝、密蕊交加。莫随他、飞絮悤悤，沦落同嗟。   珮环月下伤幽独。爱燕支山近，渲染晴霞。梦断江南，昭君笑惯胡沙。海棠未老新妆靓，更休怜、故国山茶。愿东皇、尽刬愁根，再茁情芽。
69 寿楼春·湘篴词人赋赠蝶生，娟镜楼主人和之垂示，依韵奉酬
含春娇蝶黄。觑髻偏烛底，頩笑筝旁。为道芳菲沈怨，泊离他乡。悲风远，流波长。鬲指腔、新声伊凉。有俊侣灵和，经过旧曲，肠断杜韦娘。   兰茝思，飘嶷湘。况濛阴絮乱，颤夕花狂。谁与藏莺栖燕，斛尘珠量。歌妙子，怀稠桑。梦锦鞋、前懽销亡。又枨触閒愁，重寻玉觞脂唾香。
70 前调·山荷寓斋夜集，座有南来粲者，言迫重午，行将归去，客目（枫注：疑当为“自”字。）长沙还，得奂彬近讯，又听朱生琵琶数曲，辄依前韵，杂缀成篇，皆本事也
颦修蛾宫黄。乍湔裙花外，密座帘旁。扑面京华尘土，祝侬还乡。归装近，搴条长。漫霑襟、酒痕波凉。有倦客侵寻，相怜身世，潇雨唱吴娘。   双梅影，怀三湘。共十年一觉，杜牧清狂。漾曳春情无限，海深难量。琵琶恨，弹沧桑。万古愁、休论兴亡。盼天际罗云，遥缄玉珰心字香。
71 前调·春园蝶禊后，花事垂尽，旧雨忽来。仍以此调赋赠湘篴，茗理继之，言愁欲愁，不自知回肠荡气一至于此也
倾螺杯鹅黄。认苕镌腕底，华唾襟旁。省识春风莺燕，旧游柔乡。秦娥忆，相思长。话宵残、铜荷灯凉。有绻柳离痕，吹痕瘦影，同赋洛中娘。   江南弄，凄弦湘。正踏花蹄紧，乱舞鳞狂。萦损愁丝如织，尺钿难量。淹碧海，枯红桑。拾泪珠、心徂魂亡。祗閒梦吴天，飘帘枣花沈水香。
72 前调·顷来屡依此调与山荷湘篴茗簃酬和，有怀吴门旧燕，辄复继声
惭哀颜栀黄。听盐声鹊外，蜜语蜂旁。犹记揉云梨梦，腻脂莼乡。欹宝瑟，如人长。凤城南、秋衾宵凉。恨卸朵鬟花，凝冰泪酒，轻别踏摇娘。   嗟飘泊，浮江湘。赠回文锦字，少年疏狂。谁遣蕉抽心卷，藕连丝量。悲弱絮，怀猗桑。问空梁、燕泥存亡。误石上三生，吴宫屧廊春草香。
73 前调·补和娟镜主人长辛店送别之作
含梅酸金黄。送春阴岛畔，晓月桥旁。忍话惊尘燕市，撇波鲈乡。新病起，征途长。莹云容、单襟酥凉。祗烟驿传音，风轮碾梦，浑似唤娇娘。   嗟刖玉，同吟湘。惹吴儿肠断，楚客歌狂。莫漫杯倾影乱，斗深愁量。思远柳，罗敷桑。天各涯、绡零珠亡。有一样缠绵，临分客装莲瓣香。
74 前调·师湘篴意代拟淞滨寄答之作
萦秋心流黄。对旧时月色，人倚楼旁。记赋将离京国，朅来江乡。衣袂黦，裙腰长。共遥天、星娥魂凉。想眼底停辛，肌边熨恨，小影来荆娘（唐李涉寄荆娘写真诗，见才调集。）。   回枕沾，欹屏湘。累莺枝妾梦，锦字郎狂。赢得茶烟飘漾，药瓯斟量。纫楚蕙，搴淇桑。送雁绳、行云疑亡。羡玳瑁双栖，新雏昼梁文褓香。
75 好事近·题庄思缄尊人仲求先生遗照
西子美人湖，诸老当行游迹。曾与雨堤花柳，话沧桑尘劫。   微生恨我十年迟，须眉画图接。记泛晴波双棹，又风烟一瞥。
76 又
胝沫玉余编，小集樊南甲乙。早奉导师髫岁，学常州文笔。   长安一雨旧还新，风流故家识。来就琼阴客隐，共浮杯晨夕。
77 鹧鸪天·丙辰午日
又佩灵符重午辰。榴红艾绿逐年新。笑予杯酒逡巡客，羡彼车轮轣辘人。   迎腕鬼，送钱神。艳词还唱寿楼春。名山旧侣容双隐，大海回澜剩一尘。
78 浣溪纱·伏庐得汉时陶瓦，作灶形，制作文字绝精，完善无阙，昔人明器之一拓本，索题
高馆琼阴梦境残。东华史局病阑珊。霏香翠墨踞觚看。    夜酌一翁杯未煖，晨炊万井突多寒。重扃何事出人间。
79 柳梢青
病里心情。怔忪午梦，哽咽春酲。百五悤悤，今朝寒食，来日清明。   旧游壶榼将迎。莫辜负、新花好莺。愿祝年年，芳园同过，萧寺重经。
80 南歌子
病是因中造，身从幻里过。一春花事耐消磨。解道今人愁比昔人多。   飘瓦常惊雨，飞缾早坠波。残煤退管写临河。还共贞元朝士唱南柯。
81 蝶恋花·韵香橅马湘兰卷为夏闰枝题
比月同娇香有韵。两代春人，一样芳华影。依旧明蝉妆薄鬓。不如孔雀情缘证。   秀石崇兰纷掩映。福慧双题，红叠绸缪印。儿女悲余笳鼓竞。吟笺恨少孙文靖。
82 南歌子·题饴乡集，为关颖人作
京雒声华重，闺襜福慧双。新来笑握到饴乡。商略枕中鸿祕帐中香（帐中香日本古类事之书，犹唐人编珠、宋人锦绣万花谷也。）   社集工联唱，园池近泛觞。一年一集关吟囊。应看娇婴玉雪共成行。
83 点绛唇·题卿怜小影
两世秋娘，碧城旧曲传钞遍。画师曾见。依约春风面。   十斛珠抛，去燕梁泥恋。韶光倦。梦阑美眷。眼冷浮花眩。
84 虞美人
春归未解人憔悴。翻遣愁人醉。和愁借病且疏慵。偏又江南天气雨声中。   烟芜满目愁无际。几许伤春意。旧时衣袂旧东风。苦被寒冰结泪不能红。
85 洞仙歌·娟镜主人录得孙月坡为定盦所写灵箫公子读本唐宋词，有月坡题词，辄和其韵
一番赠别，又一回相见。怨曲零星托筝雁。便驼装南去，箾侣迎归，春山好、稳宿玳梁双燕。   司香留旧约，班管才工，深浅吟情续骚辨。供佛折梅花，夜课灯窗，应惯听、虬壶漏点。衹我亦、无憀语空中，有丽想、幽情画裙金线。
86 又
美人心迹，似卷中曾见。秋影帘旌渺征雁。料小坊幽院，翠掩红藏，空怅怨、梦散南楼坠燕。   羽琌投老去，绮思销磨，合为词仙苦分辨。箫谱懒重修，小幅乌丝，累几度、研朱亲点。记一捻、犹余粉痕香，让秋水、新编染兰装线。
87 减字木兰花·为师郑题双红豆卷
抛残红豆。孤倚深杯春影瘦。百廿年前。一样相思画里缘。   飘尘过眼。病枕余生重把卷。爱惜芳华。留与江东掌故家。
88 前调·寿傅申甫先生
长联挥写。老腕如翁真健者。水墨前年。妙善光圆大士莲。   寿星明处。积卷藏园充栋宇。倚桂吟余。词客霜华笔不腴。
89 南歌子·藏园初度
游屐名山遍，归装旧帙多。牛腰束笋问如何。好当轻鞍细马美人驮。   园竹经时长，篱花待客过。重阳前后笑颜酡。还祝庄椿岁唱百年歌。
90 前调·汤定之依贞愍手书小诗十二绝装卷乞题。就琴隐轶事杂成小词
旧隐寻狮窟，新娇聚凤窠。梯仙家乐雪儿歌。留得诗中画本美人多。   脂墨风流尽，沧桑血泪过。壶山琴话渺烟萝。问讯江南梅雪近如何。
91 点绛唇·题缪筱珊垂虹感旧图，盖为蒋鹿潭作也
一曲垂虹，顿成千古伤心地。灵均怨思。祗托微波寄。   旧梦松陵，曾共双桡舣。回望里。水云无际。枉费词人泪。
92 水调歌头·送伯戹之任滨江，拟南宋士夫体赠别
新为东道尹，重作北庭游。征槎忆昔遥送，直到海西头。还记旧闻炎徼，又话风尘京洛，行役未遑休。执手慰劳苦，尊酒此相酬。   寸心知，平生事，鬓毛羞。兵氛大地抢攘，万古伴牢愁。老我琼阴故侣，剩与邻松高卧，孤梦傲沧洲。揽辔且踯躅，来对一篱秋。
《松邻遗词》终

        </div>
      </div>
    </div>
  </div>
</div>
<!--update:2025-08-30 10:34:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>