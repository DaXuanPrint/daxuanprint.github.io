<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="南宋词境浅说。一,南宋词境浅说。二,南宋词境浅说。三,南宋词境浅说。四,南宋词境浅说。五,南宋词境浅说全文在线阅读,南宋词境浅说全文在线下载,大玄古籍书库">
<meta name="description" content="本书是词学大家俞陛云的词学代表作之一。本书共收南宋词三十七家，共计词作四百余首，基本涵盖了南宋时期的重要词人、词作。凡能反映社会生活、表现时代精神，同时又具有较高艺术水平的优秀作品，基本上都已选入；对所选词篇作了必要的诠释，于阐明词意、。分析艺术、评论词风、辨证歧说诸方面颇见功力，有不少独到见解。书中对所选各词，不但附加笺释，而且剖析层次脉络，指出其关键和精警所在，兼及词人轶事，考证故实，有时还参引前人评介，是一本艺术鉴赏力极高的选释本。_南宋词境浅说_全文在线阅读_南宋词境浅说_全文在线下载_大玄古籍书库">
<title>南宋词境浅说_俞陛云_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">南宋词境浅说</span> <br/>
          作者： <span class="inputVal" id="bkauthor">俞陛云</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]91832</span> <br/>
          说明： <span class="inputVal" id="bkdec">本书是词学大家俞陛云的词学代表作之一。本书共收南宋词三十七家，共计词作四百余首，基本涵盖了南宋时期的重要词人、词作。凡能反映社会生活、表现时代精神，同时又具有较高艺术水平的优秀作品，基本上都已选入；对所选词篇作了必要的诠释，于阐明词意、 分析艺术、评论词风、辨证歧说诸方面颇见功力，有不少独到见解。书中对所选各词，不但附加笺释，而且剖析层次脉络，指出其关键和精警所在，兼及词人轶事，考证故实，有时还参引前人评介，是一本艺术鉴赏力极高的选释本。</span> <br/>
          封面： <span class="inputVal" id="bkimg">Z_19968.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]南宋词境浅说
[book_author]俞陛云
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]91832
[book_dec]本书是词学大家俞陛云的词学代表作之一。本书共收南宋词三十七家，共计词作四百余首，基本涵盖了南宋时期的重要词人、词作。凡能反映社会生活、表现时代精神，同时又具有较高艺术水平的优秀作品，基本上都已选入；对所选词篇作了必要的诠释，于阐明词意、 分析艺术、评论词风、辨证歧说诸方面颇见功力，有不少独到见解。书中对所选各词，不但附加笺释，而且剖析层次脉络，指出其关键和精警所在，兼及词人轶事，考证故实，有时还参引前人评介，是一本艺术鉴赏力极高的选释本。
[book_img]Z_19968.jpg


[book_title]南宋词境浅说 一
曾觌　五首
金人捧露盘
庚寅岁春，奉使过京师，感怀作。
记神京，繁华地，旧游踪。正御沟、春水溶溶。平康巷陌，绣鞍金勒跃青骢。解衣沽酒，醉弦管、柳绿花红。 到如今，余霜鬓，嗟前事，梦魂中。但寒烟、满目飞蓬。雕阑玉砌，空余三十六离宫。塞笳惊起，暮天雁、寂寞东风。
纯甫为东都故老，及见当年之盛，后奉使重过京师，作此词，凄然有《黍离》之悲焉。
念奴娇　席上赋林檎花
群花渐老，向晓来微雨，芳心初拆。拂掠娇红香旖旎，浑欲不胜春色。淡月梨花，新晴繁杏，装点成标格。风光都在，半开深院人寂。 刚要买断东风，袅栾枝低映，舞茵歌席。记得当时曾共赏，玉人纤手轻摘。醉里妖娆，醒时风韵，比并堪端的。谁知憔悴，对花空恁思忆。
上阕咏花，梨杏得淡月、新晴为之装点，而标格益显，咏梨杏各得其当。“半开深院”六字真善赏花者。下阕咏花而兼怀人，花与人合写。结句笔情绵丽。
忆秦娥　邯郸道上望丛台有感
风萧瑟。邯郸古道伤行客。伤行客。繁华一瞬，不堪思忆。 丛台歌舞无消息。金尊玉管空陈迹。空陈迹。连天草树，暮云凝碧。
此词格老气清，有唐人风范。论者谓与《金人捧露盘》一调皆凄然有宗国之思。
壶中天慢
素飙漾碧，看天衢稳送、一轮明月。翠水瀛壶人不到，比似世间秋别。玉手瑶笙，一时同色，小按霓裳叠。天津桥上，有人偷记新阕。 当日谁幻银桥，阿瞒儿戏，一笑成痴绝。肯信群仙高宴处，移下水晶宫阙。云海尘清，山河影满，桂冷吹香雪。何劳玉斧，金瓯千古无缺。
此进御赏月词也。上皇览之大喜曰：“从来月词，不曾用金瓯事，可谓新奇。”赐金束带、紫香罗、水晶碗。是夕登高玩月，即以此词被之管弦，隔江西兴亦闻天乐焉。纯甫为建王内知客，孝宗以其为潜邸旧人，觞咏赏锡，字而不名。纯甫恃宠，为虞允文等所劾。毛晋刻《海野词》，评此调曰：“西兴共闻天乐，岂天神亦不以人废言耶？”
感皇恩　重到临安
依旧惜春心，花枝常好。只恐尊前被花笑。少年青鬓，耐得几番重到。旧欢重记省，如天杳。 绮陌青门，斜阳芳草。今古消沉送人老。帝城春事，又是等闲来了。乱红随过雨，莺声悄。
此殆放逐后重返都门而作。调倚《感皇恩》，追怀知遇，感慨系之矣。
陆游　二十一首
念奴娇　招韩无咎游金山
禁门钟晓，忆君来朝路，初翔鸾鹄。西府中台推独步，行对金莲宫烛。蹙绣华鞯，仙葩宝带，看即飞腾速。人生难料，一尊此地相属。 回首紫陌青门，西湖闲院，锁千梢修竹。素壁栖鸦应好在，残梦不堪重续。岁月惊心，功名看镜，短鬓无多绿。一欢休惜，与君同醉浮玉。
前八句皆言无咎趋朝时驰驱皇路，转眼腾霄，接以“人生难料”二句，一折到题，笔力健劲。转头处追忆旧游，别开一境，功名易老，惟有及时行乐，一醉方休耳。下阕之感叹，本上文“人生难料”句，“一尊”“同醉”，前后之结句相呼应，章法周密。无咎殆康衢误踬，放翁特招其漫游。观“岁月”“功名”三句，言春梦易醒，而慰藉之意自见。
浣溪沙　和无咎韵
漫向寒炉醉玉瓶。唤君同赏小窗明。夕阳吹角最关情。
忙日苦多闲日少，新愁常续旧愁生。客中无伴怕君行。
首二句秀婉有致。“夕阳”句于闲处写情，意境并到。“忙日”“新愁”二句真率有唐人诗格。结句乃客中送客，人人意中所难堪者，作者独能道出之，殆无咎将有远行也。
前调
浴罢华清第二汤。红绵扑粉玉肌凉。娉婷初试藕丝裳。
凤尺裁成猩血色，螭奁熏透麝脐香。水亭幽处捧霞觞。
通首由出浴后次第写妆饰之丽，其人之妍妙自见。末句仅以捧觞作结，含情在无言处也。
浪淘沙
绿树暗长亭。几把离尊。阳关常恨不堪闻。何况今朝秋色里，身是行人。 清泪浥罗巾。各自消魂。一江离思恰平分。安得千寻横铁锁，截断烟津。
长亭把酒，自古伤离，身是行人，谁能堪此！下阕言居者、行者，同是江水量愁。铁锁横江，本以断东下之师，今以断愁来之路，句新与情挚兼之，与永叔之陌上寻人，倩他燕子；玉田之相思一点，寄与孤鸿，皆词人幽邃之思。
南乡子
归梦寄吴樯。水驿江程去路长。想见芳洲初系缆，斜阳。烟树参差认武昌。 愁鬓点新霜。曾是朝衣染御香。重到故乡交旧少，凄凉。却恐他乡胜故乡。
入手处仅写舟行，已含有客中愁思。“斜阳”二句秀逸入画。继言满拟以还乡之乐，偿恋阙之怀，而门巷依
然，故交零落，转不若寂寞他乡，尚无睹物怀人之感，乃透进一层写法。
好事近
华表又千年，谁记驾云孤鹤。回首旧曾游处，但山川城郭。 纷纷车马满人间，尘土污芒。且访葛仙丹井，看岩花开落。
此调凡十二首，皆官待制后致仕归来所作。其中类似游仙者四首。此词用丁令威事，直以身化鹤，如庄子之以身化蝶，在空际着想，下视山川城郭，皆在尘土中，所谓不见长安，只见尘雾也。高想入云，有昌黎“举瓢酌天浆”之意。
前调
平旦出秦关，雪色驾车双鹿。借问此行安往，赏清伊修竹。 汉家宫殿劫中，春草几回绿。君看变迁如许，况纷纷荣辱。
关中为古帝王州，凡策马秦原者，黄叶汉宫，绿芜秦苑，每有怀古苍凉之慨。放翁感遗殿之消沉，思帝王之烜赫，尚结局如斯，区区一身荣辱，安足论耶？此调游览之词凡五首，惟此首发思古之幽情，笔亦有俊爽气。
鹧鸪天
懒向青门学种瓜。只将渔钓送年华。双双新燕飞春岸，片片轻鸥落晚沙。 歌缥缈，橹呕哑。酒如清露鲊如花。逢人问道归何处，笑指船儿此是家。
此作虽笔少回旋，而襟怀闲适，纵笔写来，有清空之气。“新燕”“轻鸥”二句，言心无挂碍，如鸥燕之去住无心，即景以见意也。
前调
南浦舟中两玉人。谁知重见楚江滨。凭教后苑红牙板，引上西川绿锦茵。 才浅笑，却轻颦。淡黄杨柳又催春。情知言语难传恨，不似琵琶道得真。
此在薛公肃席上逢旧时歌妓而作。质言之，不过云英重见，未免有情耳。结句乃藉琵琶传意，以纡回之笔写之，盖一落言诠，便无余味，不若空中传恨，见声音之感人。故白香山之悲商妇琵琶，不在整衣自言之际，而在急弦转拨之时，为之青衫泪湿也。
采桑子
宝钗楼上妆梳晚，懒上秋千。闲拨沉烟。金缕衣宽睡髻偏。 鳞鸿不寄辽东信，又是经年。弹泪花前。愁入春风十四弦。
放翁词多放笔为直干，此词独顿挫含蓄，从彼美一面着想，不涉欢愁迹象，而含凄无限，结句尤余韵悠然，集中所希有也。
朝中措　梅
幽姿不入少年场。无语只凄凉。一个飘零身世，十分冷淡心肠。 江头月底，新诗旧梦，孤恨清香。任是春风不管，也曾先识东皇。
首二句咏花而见本意，余皆借梅自喻，飘零孤恨，其冷淡绝似寒梅。但梅花虽未逮秾春，而东皇先识，胜于百花，尽有江上芙蓉，一生未见春风者。放翁受知于孝宗，褒其多闻力学，授枢密院编修。虽出知外州，书生遭际，胜于槁项牖下多矣。故其结句自伤亦以自慰也。
前调
怕歌愁舞懒逢迎。妆晚托春酲。总是向人深处，当时枉道无情。 关心近日，啼红密诉，翦绿深盟。杏馆花阴恨浅，画堂银烛嫌明。
一片凄怨之意，写景在迷离之际，含思在幽渺之中，复以妍辞出之。杨升庵谓其“纤丽处似淮海”，殆谓《采桑子》及此调也。
蝶恋花
陌上箫声寒食近。雨过园林，花气浮芳润。千里斜阳钟欲暝。凭高望断南楼信。 海角天涯行略尽。三十年间，无处无遗恨。天若有情终欲问。忍教霜点相思鬓。
前半首写景，略见怀远之意。清丽而兼倜傥，颇类《六一词》。后半首写怀，浪迹天涯，历三十年之久，而皆留遗恨，其平生潦倒可知。而天公仍不见怜，任其秋霜满鬓。集中《鹧鸪天》词所谓“原知造物心肠别，老却英雄似等闲”，秋肃春温，天意本视同平等，则此老呵壁问天，果何益耶？
水龙吟　荣南作
尊前花底寻春处，堪叹心情全减。一身萍寄，酒徒云散，佳人天远。那更今年，瘴烟蛮雨，夜郎江畔。漫倚楼横笛，临窗看镜，时挥涕，惊流转。 花落月明庭院。悄无言、魂消肠断。凭肩携手，当时曾效，画梁栖燕。见说新来，网萦尘暗，舞衫歌扇。料也羞憔悴，慵行芳径，怕啼莺见。
上阕“酒徒云散”三句以三层意叠用之，便觉气厚而情深。亦有于三句用侧笔，以见纡回之致者，皆词家之句法也。若絮飞春尽，天远书沉，日长人倦，则三句写六层意，更为精粹。放翁诗集中有“酒徒云散无消息，水榭凭阑泪数行”句，即此上阕之意。其后“凭肩携手”三句承上之“佳人天远”而言。芳尘凝榭，深锁画楼，观“栖燕”“啼莺”句，殆恐旧日啼莺，曾见其梁燕双栖，今芳径重来，燕双而人独也。
汉宫春　初自南郑来成都作
羽箭雕弓，忆呼鹰古垒，截虎平川。吹笳暮归，野帐雪压青毡。淋漓醉墨，看龙蛇、飞落蛮笺。人误许，诗情将略，一时才气超然。 何事又作南来，看重阳药市，元夕灯山。花时万人乐处，欹帽垂鞭。闻歌感旧，尚时时、流涕尊前。君记取，封侯事在，功名不信由天。
人当少年气满，视青紫如拾芥，几经挫折，便颓废自甘。放翁独老犹作健，当其上马打围，下马草檄，何等豪气！迨漫游蜀郡，人乐而我悲，怆然怀旧，而封侯夙志，尚欲以人定胜天，可谓壮矣。此词奋笔挥洒，其才气与东坡、稼轩相似。汲古阁刻其词集，谓“超爽处更似稼轩耳”。
月上海棠
斜阳废苑朱门闭。吊兴亡、遗恨泪痕里。淡淡宫梅，也依然、点酥翦水。凝愁处，似忆宣华旧事。 行人别有凄凉意。折幽香、谁与寄千里。伫立江皋，杳难逢、陇头归骑。音尘远，楚天危楼独倚。
词为成都蜀王旧苑而作。中有古梅二百余本。不言过客之凭吊兴亡，而凝愁忆旧，托诸宫梅，词境便觉灵秀。下阕因梅花而忆远人，与本题怀古，全不相属。故转头处用“别有凄凉意”之句以申明之，以下即畅发己意矣。蜀王故苑，放翁入蜀时，老木颓垣，尚存残状。余于光绪间入蜀，过成都城外昭觉寺，即词中宣华苑故址，摩诃之池，迎仙之观，及古梅百本，遗迹全消，所余者惟柱础轮囷，散卧于茂林芳草间。词中所谓凭吊朱门斜日，又隔悠悠千载矣。蜀中燕王故宫，海棠极盛，为成都第一。放翁犹及见之，赋《柳梢青》一首，不及此词之佳。
真珠帘
山村水馆参差路。感羁游、正似残春风絮。掠地穿帘，知是竟归何处。镜里新霜空自悯，问几时、鸾台鳌署。迟暮。漫凭高怀远，书空独语。 自古。儒冠多误。悔当年、早不扁舟归去。醉下白洲，看夕阳鸥鹭。菰菜鲈鱼都弃了，只换得、青衫尘土。休顾。早收身江上，一蓑烟雨。
通首大意不过言羁旅无聊，亟思归去耳。以放翁之才气，不难奋笔疾书，乃上阕以身世托诸风絮，下阕“洲”三句以隐居之绝好风景，设想在抗尘走俗之前，复归到一蓑烟雨，知词境之顿挫胜于率直也。放翁生平，初无谪逐之事，而词中深感羁游，殆在任夔、严二州时所作。唐、宋人之官京朝者，出知外郡，便嗟沦谪，香山、东坡皆同此感也。
苏武慢
淡霭空濛，轻阴清润，绮陌细尘初静。平桥系马，画阁移舟，湖水倒空如镜。掠岸飞花，傍檐新燕，都似学人无定。叹连年戎帐，经春边垒，暗凋颜鬓。 空记忆、杜曲池台，新丰歌管，怎得故人音信。羁怀易感，老伴无多，谈麈久闲犀柄。惟有翛然，笔床茶灶，自适笋舆烟艇。待绿荷遮岸，红蕖浮水，更乘幽兴。
首六句写临水风物，清丽如绘。“飞花”“新燕”三句寓情于景，咏物而人在其中，顿有情致。“戎帐”句盖时正参成都戎幕也。此下因伤老而及怀友，人生知己，能有几人？当中年以后，世事变迟，故交零落，欲依依话旧，而素心人远，放翁深有此感。“柄”字韵语尤隽婉。以后六句惟有自适其乐，以遣有涯之生耳。其中“杜曲”“新丰”句怀人而兼恋阙，寄慨尤深。
洞庭春色
壮岁文章，暮年勋业，自昔误人。算英雄成败，轩裳得失，难如人意，空丧天真。请看邯郸当日梦，待炊罢黄粱徐欠伸。方知道、许多时富贵，何处关身。 人间定无可意，怎换得玉脍丝莼。且钓竿渔艇，笔床茶灶，闲听荷雨，一洗衣尘。洛水情关千古后，尚棘暗铜驼空怆神。何须更，慕封侯定远，图象麒麟。
放翁早年为秦桧所忌，后受知于孝宗，扬历中外，以宝章阁待制致仕。故起笔有“壮岁”“暮年”二语。久涉仕途，深尝甘苦，至卢生梦醒，始欠伸而起，自悔而兼自悟，“欠伸”句洵传神之笔。下阕盱衡今古，铜驼荆棘，帝室且然，又何论封侯事业！深知富贵之不如闲放，宜其以放翁自号也。
鹊桥仙
一竿风月，一蓑烟雨，家在钓台西住。卖鱼生怕近城门，况肯到、红尘深处。 潮生理棹，潮平系缆，潮落浩歌归去。时人错把比严光，我自是、无名渔父。
首三句如题之量。“怕近城门”二句未必实有其事，而可见托想之高，愤世疾俗者，每有此想。“潮生”三句描写江海浮家之情事，句法累如贯珠。“无名渔父”四字尤妙，觉烟波钓徒之号，犹着色相也。《渔父》词以张志和数首为最著，此作可夺席矣。
诉衷情
青衫初入九重城。结友尽豪英。蜡封夜半传檄，驰骑谕幽并。 时易失，志难成。鬓丝生。平章风月，弹压江山，别是功名。
集中感怀身世之作凡数见。此调仅四十余字，而豪气霜横，逸情云上。“风月”“江山”三语，尤峭劲有味。杨升庵评其词，谓“雄慨处似东坡”，此作颇近之。
范成大　六首
醉落魄
栖乌飞绝。绛河绿雾星明灭。烧香曳簟眠清樾。花影吹笙，满地淡黄月。 好风碎竹声如雪。昭华三弄临风咽。鬓丝撩乱纶巾折。凉满北窗，休共软红说。
“淡黄月”句已颇清新，更有吹笙人在花影中，风情绝妙。近人鸥堂词“月要被他，愁作酒般黄”，着意描写，不若“满地淡黄月”五字融浑。
朝中措
长年心事寄林扃。尘鬓已星星。芳意不如水远，归心欲与云平。 留连一醉，花残日永，雨后山明。从此量船载酒，莫教闲却春情。
“芳意”二句较唐人“水流心不竞”“云在意俱迟”句同就云水写怀，而别有意味。
眼儿媚
萍乡道中乍晴，卧舆中，困甚，小憩柳塘。
酣酣日脚紫烟浮。妍暖试轻裘。困人天气，醉人花底，午梦扶头。 春慵恰似春塘水，一片縠纹愁。溶溶泄泄，东风无力，欲皱还休。
上阕“午梦扶头”句领起下文。以下五句借东风皱水，极力写出春慵，笔意深透，可谓入木三分。
忆秦娥
楼阴缺。阑干影卧东厢月。东厢月。一天风露，杏花如雪。 隔烟催漏金虬咽。罗帏暗淡灯花结。灯花结。片时春梦，江南天阔。
上阕言室外之景，月斜花影，境极幽俏。下阕言室内之人，灯昏欹枕，梦更迷茫，善用空露之笔，不言愁而愁随梦远矣。
霜天晓角
晚晴风歇。一夜春威折。脉脉花疏天淡，云来去、数枝雪。 胜绝。愁亦绝。此情谁共说。惟有两行低雁，知人倚、画楼月。
此调末二句最为擅胜，若言倚楼人托孤愁于征雁，便落恒蹊。此从飞雁所见，写倚楼之人，语在可解不可解之间，词家之妙境，所谓如絮浮水，似沾非着也。
南柯子
怅望梅花驿，凝情杜若洲。香云低处有高楼。可惜高楼、不近木兰舟。 缄素双鱼远，题红片叶秋。欲凭江水寄离愁。江已东流、那肯更西流。
上下阕之后二句，高楼而移傍兰舟，东流而挽使西注，皆事理所必无者，借以为喻，见虚愿之难偿。此与前首之“两行低雁”二句，虽设想不同，而皆从侧面极力浚发，本意遂显呈于言外矣。此词载刘克庄《后村诗话》。
赵长卿　五首
临江仙　暮春
过尽征鸿来尽燕，故园消息茫然。一春憔悴有人怜。怀家寒食夜，中酒落花天。 见说江头春浪渺，殷勤欲送归船。别来此处最萦牵。短篷南浦雨，疏柳断桥烟。
长卿以宗室之贵，而安心风雅，其词以春、夏、秋、冬四景，编成六卷，为词家所希有。殆居高声远，较易流传。录其春景一首，上下阕结句皆能情寓景中。《惜香集》中和雅之音也。
水龙吟
仙源居士有武林之行，因与一二友携酒赏月，饮于县桥之中，乃即事为之词。
危楼横枕清江上，两岸碧山如画。夕烟幂幂，晚灯点点，楼台新夜。明月当天，白沙流水，冷光连野。浸阑干万顷，琉璃软皱，打渔艇、相高下。 何处一声羌管，是谁家、倚楼人也。多情对景，无言有恨，欲歌还罢。把酒临筵，阿谁知我，此怀难写。忍思量后夜，芳容不似，暗尘随马。
《惜香集》中长调，虽转折分明而少蕴蓄，此词清空一气，“阑干”“渔艇”句写水边风物如画。下阕结句愿作“暗尘随马”，似《闲情赋》之“愿在屦而为丝”，皆情至之语，誉之者谓视徽宗“则迥出云霄”。然如徽宗词之“和梦也新来不做”，其情文不让长卿也。
声声慢　草词
浓芳满地，秀色连天，和烟带雨萋萋。几许芳心，还解报得春晖。当时谢郎梦里，似殷勤、传与新诗。却为甚，动长门怨感，南浦伤离。 追想天涯行客，应解拥车轮，步步相随。惆怅如丝，正是欲断肠时。凭高望中不见，路悠悠、南北东西。春去也，怨王孙、犹自未归。
上阕运用春草故事，藻不妄抒。下阕虽咏本题，而纯从送远、怀人着笔，一气贯注，与上阕散整相间，自成章法。
虞美人　江乡对景
雨声破晓催行桨。拍拍溪流长。绿杨绕岸水痕斜。恰似画桥西畔那人家。 人家楼阁临江渚。应是停歌舞。珠帘整日不闲钩。目断征帆犹未识归舟。
偶写舟行所见，与唐人诗“正是客心孤迥处，谁家红袖倚江楼”其闲情相似。但诗则仅言倚楼人，此则并为楼中人设想。结句有温飞卿“过尽千帆皆不是”之意。前、后段贯注一气。是其胜处。
眼儿媚
楼上黄昏杏花寒。斜月小阑干。一双燕子，两行归雁，画角声残。 绮窗人在东风里，无语对春闲。也应似旧，盈盈秋水，淡淡春山。
上阕“燕子”三句写景浑成。结句“秋水”喻眼，“春山”喻眉，后人习用之，遂成俗调。在作者觅句时，固情态两得。宋词中每以柳叶喻眉，梨花喻面，与此同也。
辛弃疾　三十一首
贺新郎
把酒长亭说。看渊明、风流酷似，卧龙诸葛。何处飞来林间鹊，蹴踏松梢残雪。要破帽、多添华发。剩水残山无态度，被疏梅、料理成风月。两三雁，也萧瑟。 佳人重约还轻别。怅清江、天寒不渡，水深冰合。路断车轮生四角，此地行人销骨。问谁使、君来愁绝。铸就而今相思错，料当初、费尽人间铁。长夜笛，莫吹裂。
稼轩与陈同甫别后，意殊恋恋，往追之，雪深不得前，赋词见意。越日，同甫书来索词，两心相同，有如此者。稼轩与同甫为并世健者，交谊之深厚，文章之振奇，可称词坛瑜亮。此词为惬心之作。首三句言渊明之高逸，而以卧龙为比。如尚父之磻溪把钓，景略之扪虱清谈，避世而未忘用世也。“飞鹊”三句写景幽峭，兼有伤老之意。“剩水”二句见春色无私，不以陵谷沧桑而易态。兼有举目河山之异，惟寒梅聊可慰情耳。下阕言车轮生角，自古伤离，孰使君来，铸此相思大错。铸错语而用诸相思，句新而情更挚。通首劲气直达中不使一平笔，学稼轩者，非徒放浪通脱，便能学步也。
前调　赋琵琶
凤尾龙香拨。自开元、霓裳曲罢，几番风月。最苦浔阳江头客，画舸亭亭待发。记出塞、黄云堆雪。马上离愁三万里，望昭阳、宫殿孤鸿没。弦解语，恨难说。 辽阳驿使音尘绝。琐窗寒、轻拢慢撚，泪珠盈睫。推手含情还却手，一抹梁州哀彻。千古事、云飞烟灭。贺老定场无消息，想沉香、亭北繁华歇。弹到此，为呜咽。
稼轩曾为忠义军书记，精练甲士数千，有揽辔澄清之志。此调借琵琶以写怀。起笔“开元”句即追想汴京之盛。以下用商妇、明妃琵琶故事，藉以写怨。转头处承上阕“万里离愁”句，接以辽阳望远，慨宫车之沙漠沉沦。“琐窗”“推手”四句咏琵琶正面，中含一片哀情。转笔“云飞烟灭”句笔势动宕。结句沉香亭废，贺老飘零，自顾亦沦落江东，如龟年之琵琶仅在，宜其罢弹呜咽，不复成声矣。
前调　赋水仙
云卧衣裳冷。看萧然、风前月下，水边幽影。罗袜生尘凌波去，汤沐烟波万顷。爱一点、娇黄成晕。不记相逢曾解佩，甚多情、为我香成阵。待和泪，收残粉。 灵均千古《怀沙》恨，记当时、匆匆忘把，此仙题品。烟雨凄迷僝僽损，翠袂摇摇谁整。漫写入、瑶琴幽愤。弦断招魂无人赋，但金杯、的皪银台润。愁皪酒，又独醒。
首五字即隐含水仙神态。以下五句实赋水仙，中用“汤沐”二字颇新。“解佩”二句无情而若有情，自是隽句。下阕因水仙而涉想灵均，犹白石之《暗香》《疏影》，咏梅而涉想寿阳明妃，咏花而兼咏古，便有寄托。水仙在百花中，高洁与梅花等，而不入楚词，作者特拈出之。以下“烟雨凄迷”等句皆幽怨之音。“招魂”句非特映带上句“怀沙”，且用琴中《水仙操》，而悲愤弦断，当有蒙尘绝望之感。结句借水仙之花承金盏，联想及众皆酒而我独醒耳。
前调　别茂嘉十二弟
绿树听鹈。更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门、翠辇辞金阙。看燕燕，送归妾。 将军百战身名烈。向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼、清泪长啼血。谁共我，醉明月。
首三句既言鹈，又言杜鹃，按鹈与杜鹃实两种，见《离骚补注》。上阕叙送别，春归可伤，而别离尤苦，乃透进一层写法。观“关塞”“金阙”句，盖其弟奉使北庭。下阕因送弟，联想及当年上将专征，出师未捷，声情悲壮，但不知所指何人。谢枋得云：“（稼轩）精忠大义，不在张忠献、岳武穆下。”南宋初长驱北伐者，以武穆为最烈，“将军百战”六句，殆为岳家军而发，有袍泽同仇之感耶？“啼鸟”二句回应起笔，词极沉痛。歇拍二句归到送弟，章法完密。集中赋《贺新郎》词凡二十二调，录其精粹者四调。
念奴娇　书东流村壁
野塘花落，又匆匆过了、清明时节。刬地东风欺客梦，一枕云屏寒怯。曲岸持觞，垂杨系马，此地曾轻别。楼空人去，旧游飞燕能说。 闻道绮陌东头，行人曾见，帘底纤纤月。旧恨春江流不尽，新恨云山千叠。料得明朝，樽前重见，镜里花难折。也应惊问，近来多少华发。
客途遇艳，瞥眼惊鸿，村壁醉题，旧游回首，乃赋此闲情之曲。前四句写景轻秀，“曲岸”五句寄思婉渺。下阕伊人尚在，而陌头重见，托诸行人，笔致便觉虚灵。“明朝”五句不言重遇云英，自怜消瘦，而由对面着想，镜里花枝，相见争如不见，老去相如，羞入文君之顾盼。以幼安之健笔，此曲化为绕指柔矣。
前调　瓢泉酒酣和东坡韵
倘来轩冕，问还是、今古人间何物。旧日重城愁万里，风月而今坚壁。药笼功名，酒垆身世，可惜蒙头雪。浩歌一曲，坐中人物三杰。 休叹黄菊凋零，孤标应也有，梅花争发。醉里重揩西望眼，惟有孤鸿明灭。万事从教，浮云来去，枉了冲冠发。故人何在，长庚应伴残月。
《念奴娇》词共二十首。此作和东坡，其激昂雄逸，颇似东坡，故录之。起笔破空而来，有俯视余子之概。“药笼”三句早知身世功名，终付与酒垆药笼，直至霜雪盈头，始期思卜筑，深悔其迟也。后言黄菊虽凋，而梅花尚在，犹可结岁寒之侣。“孤鸿明灭”句有消沉今古在长空飞鸟中意。视万事若浮云，则当年一怒冲冠，宁非无谓。但此意知己无多，伴我者已如残月，为可伤耳。
水龙吟　登建康赏心亭
楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，阑干拍遍，无人会，登临意。 休说鲈鱼堪脍，尽西风、季鹰归未。求田问舍，怕应羞见，刘郎才气。可惜流年，忧愁风雨，树犹如此。倩何人唤取，红巾翠袖，揾英雄泪。
前四句写登临所见，起笔便有浩荡之气。“落日”句以下，由登楼说到旅怀，而仍不说尽，仅以吴钩独看，略露其不平之气。下阕写旅怀，即使归去奇狮卜筑，而生平未成一事，亦羞见刘郎。“流年”二句以单句旋折，弥见激昂。结句言英雄之泪，未要人怜，倘揾以红巾，或可破颜一笑，极言其潦倒，仍不减其壮怀也。
摸鱼儿
淳熙己亥，自湖北漕移湖南，同官王正之置酒小山亭，为赋。
更能消、几番风雨。匆匆春又归去。惜春长怕花开早，何况落红无数。春且住。见说道、天涯芳草无归路。怨春不语。算只有殷勤，画檐蛛网，尽日惹飞絮。 长门事，准拟佳期又误。蛾眉曾有人妒。千金纵买相如赋，脉脉此情谁诉。君莫舞。君不见、玉环飞燕皆尘土。闲愁最苦。休去倚危阑，斜阳正在，烟柳断肠处。
幼安自负天下才，今薄宦流转，乃借晚春以寄慨。上阕笔势动荡，留春不住，深惜其归，但芳草天涯，春去苦无归处，见英雄无用武之地。蛛网罥花，隐寓同官多情，为置酒少留之意。当其在理宗朝曾拥节钺，后之奉身而退，殆有谗扼之者，故上阕写不平之气。下阕“蛾眉曾有人妒”更明言之：玉环飞燕，皆归尘土，则妒人者果何益耶？结句斜阳肠断，无限牢愁，即以词句论，亦绝妙之语。《鹤林玉露》云：“词意殊怨。‘斜阳’‘烟柳’之句，其与‘未须愁日暮，天际乍轻阴’者异矣。使在汉唐时，宁不贾种豆种桃之祸哉！愚闻寿皇见此词，颇不悦，然终不加罪。”帝之宽大，过于汉唐矣。
永遇乐　京口北固亭怀古
千古江山，英雄无觅，孙仲谋处。舞榭歌台，风流总被，雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。 元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问，廉颇老矣，尚能饭否。
此词登京口北固山亭而作。人在江山雄伟处，形胜依然，而英雄长往，每发思古之幽情。况磊落英多者，当其凭高四顾，烟树人家，夕阳巷陌，皆孙、刘角逐之场，放眼古今，别有一种苍凉之思。况自胡马窥江去后，烽火扬州，犹有余恸。下阕慨叹佛狸，乃回应上文“寄奴”等句。当日鱼龙战伐，只赢得“神鸦社鼓”，一片荒寒。往者长已矣，而当世岂无健者？老去廉颇，犹思用赵，但知我其谁耶？英词壮采，当以铁绰板歌之。
满江红　江行简杨济翁周显先
过眼溪山，怪都似、旧时曾识。还记得、梦中行遍，江南江北。佳处径须携杖去，能消几两平生屐。笑尘劳、三十九年非，长为客。 吴楚地，东南坼。英雄事，曹刘敌。被西风吹尽，了无尘迹。楼观甫成人已去，旌旗未卷头先白。叹人生、哀乐转相寻，今犹昔。
《满江红》词易于纵笔，以稼轩之才气，更如阵马风樯，但豪放则易近粗率，此作独疏爽而兼低回之思。“佳处”二句深表同情。余生平所历胜境，回味犹甘，而重游无望，知佳处径须携杖，不可使清景如追逋也。下阕非特俯仰兴亡，即寻常之丹雘未竟，已钟鼓全非者，不知凡几，真阅世之谈。“今犹昔”三字尤隽。后之感今，犹今之感昔耳。
祝英台近　晚春
宝钗分，桃叶渡，烟柳暗南浦。怕上层楼，十日九风雨。断肠片片飞红，都无人管，倩谁劝、流莺声住。 鬓边觑。试把花卜归期，才簪又重数。罗帐灯昏，哽咽梦中语。是他春带愁来，春归何处，却不解、带将愁去。
《贵耳集》云吕正己“有女事辛幼安，因以微事触其怒，竟逐之。今稼轩‘桃叶渡’词因此而作”。首三句言送别之地，后五句言别后之怀，万点飞花，离愁亦万点也。下阕明指伊人，归期屡卜，而消息沉沉，惟有索之梦中，孤灯独语，其深悔杨枝之遣耶？结处“春带愁来”三句，伤春纯是自伤。前之《摸鱼儿》词借送春以寄慨，有抑塞磊落之气；此借伤春以怀人，有徘回宛转之思，刚柔兼擅之笔也。
临江仙
金谷无烟宫树绿，嫩寒生怕春风。博山微透暖熏笼。小楼春色里，幽梦雨声中。 别浦鲤鱼何日到，锦书封恨重重。海棠花下去年逢。也应随分瘦，忍泪觅残红。
前半一片幽丽之景，以轻笔写之，而愁人自在其中。下阕始言望远怀人。歇拍二句自伤耶？抑为人着想耶？深情秀句，当以红牙按拍歌之。刘后村评其词，谓“其秾纤绵密者，亦不在小晏、秦郎之下”。此调与上之《祝英台近》，颇合后村评语。
鹧鸪天
陌上柔桑破嫩芽。东邻蚕种已生些。平冈细草鸣黄犊，斜日寒林点暮鸦。 山远近，路横斜。青旗沽酒有人家。城中桃李愁风雨，春在溪头荠菜花。
稼轩集中多雄慨之词，纵横之笔，此调乃闲放自适，如听雄笳急鼓之余，忽闻渔唱在水烟深处，为之意远。
浣溪沙　常山道中即事
北陇田高踏水频。西溪禾早已尝新。隔墙沽酒煮纤鳞。
忽有微凉何处雨，更无留影霎时云。卖瓜人过竹边村。
咏乡村风物，潇逸出尘。稼轩于荣利之场，能奉身勇退，其高洁本于天性，故其写野趣弥真也。
菩萨蛮　书江西造口壁
郁孤台下清江水。中间多少行人泪。西北是长安。可怜无数山。 青山遮不住。毕竟东流去。江晚正愁余。山深闻鹧鸪。
词仅四十四字，举怀人恋阙，望远思归，悉纳其中，而以清空出之，复一气旋折，深得唐贤消息。集中之高格也。
鹧鸪天
有客慨然谈功名，因追念少年时事戏作。
壮岁旌旗拥万夫。锦襜突骑渡江初。燕兵夜娖银胡，汉箭朝飞金仆姑。 追往事，叹今吾。春风不染白髭须。却将万字平戎策，换得东家种树书。
金国初乱，稼轩率数千骑，渡江而南，高宗录用之。归田后有客过访，慨然谈功名，因追述少年时事，有英雄种菜之感。生平宦游南北，江统平戎之策，槖驼种树之书，一身兼之。词中不言何去何从，观其以家事付儿曹，赋《西江月》词以见志，有“宜醉宜游宜睡”“管竹管山管水”之句，知其天性淡泊，东郊戢影，固义命自安也。
沁园春　将止酒，戒酒杯使勿近
杯汝前来，老子今朝，点检形骸。甚长年抱渴，咽如焦釜，于今喜睡，气似奔雷。汝说刘伶，古今达者，醉后何妨死便埋。浑如许，叹汝于知己，真少恩哉。 更凭歌舞为媒。算合作、人间鸩毒猜。况怨无小大，生于所爱，物无美恶，过则为灾。与汝成言，勿留亟退，吾力犹能肆汝杯。杯再拜，道麾之即去，招亦须来。
稼轩词使其豪迈之气，荡决无前，几于喜笑怒骂，皆可入词。宋人评东坡之词为“以诗为词”，稼轩之词为“以论为词”。集中此类词颇多，录此阕以见词中之一格。
哨遍
一壑自专，五柳笑人，晚乃归田里。问谁知，几者动之微。望飞鸿、冥冥天际。论妙理。浊醪正堪长醉。从今自酿躬耕米。嗟美恶难齐，盈虚如代，天耶何必人知。试回头、五十九年非。似梦里、欢娱觉来悲。夔乃怜蚿，谷亦亡羊，算来何异。 嘻。物讳穷时。丰狐文豹罪因皮。富贵非吾愿，皇皇乎、欲何之。正万籁都沉，月明中夜，心弥万里清如水。却自觉神游，归来坐对，依稀淮岸江涘。看一时、鱼鸟忘情喜。会我已、忘机更忘己。又何曾、物我相视。非鱼濠上遗意。要是吾非子。但教河伯休惭海若，大小均为水耳。世间喜愠更何其。笑先生、三仕三已。
稼轩生平，由绚烂归于平淡，集中多作达语，此词尤为了悟，当在奇狮归后所作。“五十九年”数语，悲欢之境，因醒梦而顿殊，但醒后生悲，仍是梦中之梦，又安用悲耶？“丰狐文豹”句荣利累人，诚如皮之为累。但老子云：“吾所以有大患者，为吾有身。”无身则皮将焉附？后言清夜澄观，而归来则淮雨江云，依然尘世，仍是上阕之梦欢而醒悲耳。结处云物我两忘，则真有濠上非鱼之意，又何论三仕三已乎！
木兰花慢　滁州送范倅
老来情味减，对别酒，怯流年。况屈指中秋，十分好月，不照人圆。无情水都不管，共西风、只管送归船。秋晚莼鲈江上，夜深儿女灯前。 征衫。便好去朝天。玉殿正思贤。想夜半承明，留教视草，却遣筹边。长安。故人问我，道愁肠、酒只依然。目断秋霄落雁，醉来时响空弦。
“风水无情”二句为送友言，离思黯然。即接以“秋晚”二句，为行人着想，乃极写家庭之乐。论句法，浑成而兼倜傥。下阕“长安”二句有唐人“归去朝端如有问，玉门关外老班超”诗意。结处言壮心未已，闻秋雁尚欲以虚弦下之，如北平飞将，老去犹思射虎也。
摸鱼儿　观潮上叶丞相
望飞来、半空鸥鹭。须臾动地鼙鼓。截江组练驱山去，鏖战未收貔虎。朝又暮。悄惯得、吴儿不怕蛟龙怒。风波平步。看红旆惊飞，跳鱼直上，蹙踏浪花舞。 凭谁问，万里长鲸吞吐。人间儿戏千弩。滔天力倦知何事，白马素车东去。堪恨处。人道是、属镂怨愤终千古。功名自误。漫教得陶朱，五湖西子，一舸弄烟雨。
前半叙述观潮，未见警动。下阕笔势纵横，借江潮往事为喻。钱王射弩，固属雄夸，即前胥后种，泄怒银涛，亦功名自误，不若范大夫知机，掉头烟雾也。词为上叶丞相而作，其蒿目时艰，意有所讽耶？
汉宫春　立春
春已归来，看美人头上，袅袅春幡。无端风雨，未肯收尽余寒。年时燕子，料今宵、梦到西园。浑未办，黄柑荐酒，更传青韭堆盘。 却笑东风从此，便熏梅染柳，更没些闲。闲时又来镜里，转变朱颜。清愁不断，问何人、会解连环。生怕见，花开花落，朝来塞雁先还。
上阕铺叙“立春”而已。转头处向东风调笑，已属妙语。更云人盼春来，我愁春至，因其暗换韶光，老却多少朱颜翠鬓，语尤隽妙。然则岁岁之花开花落，春固徒忙，人亦徒增惆怅耳。
前调　会稽蓬莱阁怀古
秦望山头，看乱云急雨，倒立江湖。不知云者为雨，雨者云乎。长空万里，被西风、变灭须臾。回首听，月明天籁，人间万窍号呼。 谁向若耶溪上，倩美人西去，麋鹿姑苏。至今故国人望，一舸归欤。岁云暮矣，问何不、鼓瑟吹竽。君不见，王亭谢馆，冷烟寒树啼乌。
前半写景，后半书感，皆极飞动之致。写风雨数语，有云垂海立气概。下阕慨叹西子，徒沼吴宫而美人不返，悲吴宫兼惜美人，此意颇新警。后更言“王亭谢馆”同付消沉，宁独五湖人远！感叹尤深。蓬莱阁为越中胜地，秦少游、周草窗皆赋诗词。此作高唱入云，当以铜琵铁板和之。
醉翁操
长松。之风。如公。肯余从。山中。人心与吾兮谁同。湛湛千里之江。上有枫。噫送子于东。望君之门兮九重。女无悦己，谁适为容。 不龟手药，或一朝兮取封。昔与游兮皆童。我独穷兮今翁。一鱼兮一龙。劳心兮忡忡。噫命与时逢。子之所食兮万钟。
此赠范先之作。范为世臣之后，与稼轩交甚久。其时廷旨录用元祐党籍后裔，先之将趋朝应仕，稼轩因其长于楚辞，且工琴，为赋《醉翁操》以赠别。上阕言与其仕隐殊途，故有人心不同之句。后言昔童而今叟，子龙而我鱼，言之慨然。此词为《稼轩集》中别调，亦庄亦谐，似骚似雅，固见交谊深久，亦见感怀激越也。原词有长序，未录。
青玉案　元夕
东风夜放花千树。更吹落、星如雨。宝马雕车香满路。凤箫声动，玉壶光转，一夜鱼龙舞。 蛾儿雪柳黄金缕。笑语盈盈暗香去。众里寻他千百度。蓦然回首，那人却在，灯火阑珊处。
《武林旧事》纪临安灯市之盛，火树银花，自宵达旦。此词自起笔至“笑语”句，皆纪“元夕”之游观。惟结末三句别有会心。其回首欲见之人，岂避喧就寂耶？或人约黄昏，有城隅之俟耶？含意未申，戛然而止，盖待人寻味也。
踏莎行　和赵国兴知录韵
吾道悠悠，忧心悄悄。最无聊处秋光到。西风林外有啼鸦，斜阳山下多衰草。 长忆商山，当年四老。尘埃也走咸阳道。为谁书到便幡然，至今此意无人晓。
西风斜日，已极荒寒，更兼衰草啼鸦，愈形凄黯，摧颜长望，正翛然有遁世之怀。忽忆及汉时四皓，以箕颍高名，乃弃商山之芝，而索长安之米，世之由终南捷径者，固有其人，宿德如园、绮，而亦幡然应聘，意诚莫晓。稼轩特拈出之，意固何属，亦莫能晓也。
定风波
少日春怀似酒浓。插花走马醉千钟。老去逢春如病酒。唯有。茶瓯香篆小帘栊。 卷尽残花风未定。休恨。花开元自要春风。试问春归谁得见。飞燕。来时相遇夕阳中。
上阕回忆年少春游，迨老去而瀹茗垂帘，不作伤春之语，自乐其天。下阕言菀枯之感，人有同情，但造物者春温秋肃，亦循例之乘除耳。试观花之繁茂，方受春风嘘拂而生，旋复收拾而去，风从何来，遽归何处？人不能见，飞燕来自空中，或与之相遇，作不解语解之，稼翁其静观有悟耶？
鹧鸪天　代人赋
晚日寒鸦一片愁。柳塘新绿却温柔。若教眼底无离恨，不信人间有白头。 肠已断，泪难收。相思重上小红楼。情知已被云遮断，频倚阑干不自由。
人生容易白头，大抵怨别伤离所致。故下阕言相思不已，重上楼头，明知江上峰青，已曲终人远，而阑干独倚，极目云天，与东坡“天一方”之歌，同其寓感。
前调
唱彻阳关泪未干。功名余事且加餐。浮天水送无穷树，带雨云埋一半山。 今古恨，几千般。只今离合是悲欢。江头未是风波恶，别有人间行路难。
此阕写景而兼感怀，江树则尽随水远，好山则半被云埋，人生欲望，安有满足之时。况世途艰险，过于太行、孟门，江间波浪，未极其险也。
前调　鹅湖归病起作
枕簟溪堂冷欲秋。断云依水晚来收。红莲相倚浑如醉，白鸟无言定自愁。 书咄咄，且休休。一邱一壑也风流。不知筋力衰多少，但觉新来懒上楼。
人之由壮而衰，积渐初不自觉，迨懒上高楼，始知老之将至，如一叶落而知秋至矣。故“红莲”“白鸟”，风物本佳，而自倦眼观之，觉花鸟皆逊前神采。吾浙谭仲修丈喜诵其“懒上楼”二句，谓学词者当于此等句意求消息也。
醉太平　春晚
态浓意远。眉颦笑浅。薄罗衣窄絮风软。鬓云欺翠卷。
南园花树春光暖。红香径里榆钱满。欲上秋千又惊懒。且归休怕晚。
集中作《金荃》丽句者无多，此作情态俱妍，结句有絮飞春昼、日长人倦之意；且有少陵“一卧沧江惊岁晚”“扁舟一系故园心”之感。
锦帐春　席上和杜叔高
春色难留，酒杯常浅。更旧恨新愁相间。五更风，千里梦，看飞红几片。这般庭院。 几许风流，几般娇懒。问相见何如不见。燕飞忙，莺语乱，恨重帘不卷。翠屏平远。
此词以“旧恨新愁”四字总绾全篇，绝好之春光庭院，而眼前只见几片飞红，况昔梦随风，何堪追忆，旧恨与新愁并写。下阕一重帘幕，如隔蓬山，“别时容易见时难”，则由旧恨而动新愁矣。稼轩伤春、怨别之词，大都有感而发。光绪间王鹏运校刊《稼轩词》十二卷，列之《四印斋集》中，题其后云：“层楼风雨黯伤春，烟柳斜阳独怆神。多少江湖忧乐意，漫呼青兕作词人。”稼轩于千载后，得词苑知音矣。
连久道　一首
清平乐　渔父
阵鸿惊处。一网沉江渚。落叶乱风和细雨。拨棹不如归去。 芦花轻泛微澜。蓬窗独自清闲。一觉游仙好梦，任他竹冷松寒。
可久十二岁时，其父携之见熊曲肱，适有渔父过前，命赋词，援笔立成此调，一座叹服。此词误入洪瑹《空同词》中。
刘过　十首
贺新郎　怀旧
老去相如倦。向文君、说似而今，怎生消遣。衣袂京尘曾染处，空有香红尚软。料彼此、魂消肠断。一枕新凉眠客舍，听梧桐、疏雨秋声颤。灯晕冷，记初见。 楼低不放珠帘卷。晚妆残、翠钿狼藉，泪痕凝脸。人道愁来须酒，无奈愁深酒浅。但寄兴、焦琴纨扇。莫鼓琵琶江上曲，怕荻花、枫叶俱凄怨。云万叠，寸心远。
上阕起结二句当老去而回忆初逢，则昔年之东京梦华，事事皆堪肠断，况在秋灯客舍中耶！下阕代伊人写怀，酒调琴，藉作排愁之具。结处自感，与“枫叶”“荻花”同其凄韵矣。
前调
多病刘郎瘦。最伤心、天寒岁晚，客他乡久。大舸翩翩何许至，元是高阳旧友。便一笑、相欢携手。为问武昌城下月，定何如、扬子江头柳。追往事，两眉皱。 烛花细剪明于昼。唤青蛾、小红楼上，殷勤劝酒。昵昵琵琶恩怨语，春笋轻笼翠袖。看舞彻、金钗微溜。若见故乡吾父老，道长安、市上狂如旧。重会面，几时又。
他乡遇故知，开尊话旧、排闷征歌以及惜别之怀，当时情事，振笔写来，性情自见，不仅才气横溢也。
念奴娇　自述
知音者少，算乾坤许大、着身何处。直待功成方肯退，何日可寻归路。多景楼前，垂虹亭下，一枕眠秋雨。虚名相误，十年枉费辛苦。 不是奏赋明光，上书北阙，无惊人之语。我自匆忙天未许，赢得衣裾尘土。白璧堆前，黄金买笑，付与君为主。莼鲈江上，浩然明日归去。
尽道休官好而林下曾无足迹，上阕“功成”“归路”二句洵警世之语。十年误尽虚名，作者盖深悔之。彼黄金白璧，荣利场中，自有人在。但未可语莼鲈江上之客，故以“自述”标题也。
唐多令　再过武昌
芦叶满汀洲。寒沙带浅流。二十年、重过南楼。柳下系船犹未稳，能几日、又中秋。 黄鹤断矶头。故人曾到不。旧江山、都是新愁。欲买桂花同载酒，终不似、少年游。
胜地重经，旧情易感，况二十年之久，故友凋零，新愁重叠，人何以堪！结句感喟尤深，章良能所谓旧游可寻，而少年心难觅也。
水调歌头　春半
春事能几许，密叶着青梅。日高花困，海棠风暖想都开。不惜春衣典尽，只怕春光归去，片片点苍苔。能得几时好，追赏莫徘徊。 雨飘红，风换翠，苦相催。人生行乐，且须痛饮莫辞杯。坐则高谈风月，醉则恣眠芳草，醒后亦佳哉。湖上新亭好，何事不曾来。
容易春残，及时行乐，使笔如舌，纯以气行，不在造句之工，王简卿侍郎称为近世所无。改之为稼轩客，人谓其词多壮语，盖学稼轩者也。
沁园春
风雪中欲诣稼轩，久寓湖上，未能一往，因赋此词以自解。
斗酒彘肩，风雨渡江，岂不快哉。被香山居士，约林和靖，与坡仙老，驾勒吾回。坡谓西湖，正如西子，浓抹淡妆临镜台。二公者，皆掉头不顾，只恁传杯。 白云天竺去来。看金碧、崔巍楼观开。况一涧萦迂，东西水绕，两山南北，高下云堆。逋曰不然，暗香浮动，何似孤山先探梅。须晴去，访稼轩未晚，且此徘徊。
借苏、白、林三人之语，往复成词，逸气纵横。如宜僚弄丸，靡不如意，虽非正调，自是创格。
前调　美人指甲
销薄春冰，碾轻寒玉，渐长渐弯。见凤鞋泥污，偎人强剔，龙涎香断，拨火轻翻。学抚瑶琴，时时欲剪，更掬水鱼鳞波底寒。纤柔处，试摘花香满，镂枣成斑。 时将粉泪偷弹。记绾玉曾教柳傅看。算恩情相着，搔便玉体，归期暗数，画遍阑干。每到相思，沉吟静处，斜倚朱唇皓齿间。风流甚，把仙郎暗掐，莫放春闲。
以龙洲才气雄杰，而为此侧艳之词，亦殊工整。“朱唇皓齿”三句，尤为传神。近人作美人形况词者，皆倚《沁园春》调，以工切为能，此词乃江源滥觞也。
醉太平
情深意真。眉长鬓青。小楼明月调筝。写春风数声。
思君忆君。魂牵梦萦。翠绡香暖云屏。更那堪酒醒。
宋子虚称改之“以气义撼当世，其词激烈”“为天下奇男子”。若此调之绵丽多情，《唐多令》之低回善感，颇与《画眉》《天仙》诸咏相似，不仅能作豪放语也。
小桃红　在襄州作
晓入纱窗静。戏弄菱花镜。翠袖轻匀，玉纤弹去，小妆红粉。画行人、愁外两青山，与尊前离恨。 宿酒醺难醒。笑记香肩并。暖借莲腮，碧云微透，晕眉斜印。最多情、生怕外人猜，拭香津微揾。
原注云：“咏美人画扇。”词中惟“行人”“青山”二句系咏画扇。下阕纯咏绮情，与咏扇无涉。花庵词客谓其词学幼安，如《别妾》及《小桃红》调，《稼轩集》中，能有此纤秀语耶？
贺新郎　赠张彦功
晓印霜花步。梦半醒、扶上雕鞍，马嘶人去。岚湿青丝双辔冷，缓鞚野梅江路。听画角、吹残更鼓。悲壮寒声撩客恨，甚貂裘、重拥愁无数。斜月白，照离绪。 青楼回首家何处。早山遥、水阔天低，断肠烟树。谁念天涯牢落况，轻负暖烟浓雨。记酒醒、香消时语。客里归鞯须早发，怕天寒、风急相思苦。应为我，翠眉聚。
上阕极写晓寒旅行风物，情景兼到。“离绪”句引起下文。下阕言离绪，而天寒客况，从翠眉人语中传出，更见情致缠绵。龙洲为一时名手，以上四调，皆句意并得，周草窗所选《绝妙好词》未免遗珠。

[book_title]南宋词境浅说 二
姜夔　二十二首
扬州慢
淮左名都，竹西佳处，解鞍少驻初程。过春风十里，尽荠麦青青。自胡马、窥江去后，废池乔木，犹厌言兵。渐黄昏清角，吹寒都在空城。 杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生。
此词极写兵后名都荒寒之状。“春风”二句其自序所谓“四顾萧条”也。“胡马”句言坏劫曾经，追思犹恸，况空城入暮，戍角吹寒，如李陵所谓“胡笳互动，……只令人悲增忉怛耳”。下阕过扬州者，以杜牧文词为最著，因以自况，言百感填膺，非笔墨所能罄。“冷月”二句诵之若商声激楚，令人心倒肠回。篇终“红药”句言春光依旧，人事全非，哀郢怀湘，同其沉郁矣。凡乱后感怀之作，词人所恒有，白石之精到处，凄异之音，沁入纸背，复能以浩气行之，由于天分高而蕴酿深也。近人蒋鹿潭乱后过江诸作，哀音秀句，略能似之。
长亭怨慢
渐吹尽、枝头香絮。是处人家，绿深门户。远浦萦回，暮帆零乱、向何许。阅人多矣。谁得似、长亭树。树若有情时，不会得、青青如此。 日暮。望高城不见，只见乱山无数。韦郎去也，怎忘得、玉环分付。第一是、早早归来，怕红萼、无人为主。算空有并刀，难剪离愁千缕。
此词颇有桓司马江潭之感。虽似怨别之辞，而实则乱愁无次，触绪纷来。凡怀人恋阙，抚今追昔，悉寓其中。首言春望景物，即紧接以“暮帆零乱”句发挥本意。望接天帆影，其中思妇离人，不知凡几，何忍入愁人之眼。惟亭树则冷漠无情，虽长年送尽行人，而青青依旧，与李白之“春风知别苦，不遣柳条青”皆伤心人语。下阕言举目河山，高城阻绝，望远而兼有“浮云蔽日”之感。以下叙离情，临歧片语，历久难忘，凝望早归而托言红萼，以雅逸之笔，致缠绵之思，犹《楚辞》之山间采秀，怅公子之忘归，深人无浅语也。
暗香
旧时月色。算几番照我，梅边吹笛。唤起玉人，不管清寒与攀摘。何逊而今渐老，都忘却、春风词笔。但怪得、竹外疏花，香冷入瑶席。 江国。正寂寂。叹寄与路遥，夜雪初积。翠樽易泣。红萼无言耿相忆。长记曾携手处，千树压、西湖寒碧。又片片、吹尽也，几时见得。
疏影
苔枝缀玉。有翠禽小小，枝上同宿。客里相逢，篱角黄昏，无言自倚修竹。昭君不惯胡沙远，但暗忆、江南江北。想佩环、月夜归来，化作此花幽独。 犹记深宫旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又却怨、玉龙哀曲。等恁时、重觅幽香，已入小窗横幅。
白石词仅数十首，而流传勿替，可见词贵精不贵多也。其《暗香》《疏影》二首，尤脍炙人口。但用其调和韵者多，而宣发其本意者少。张叔夏云：“二曲前无古人，后无来者。”《疏影》曲前段用少陵诗，后段用寿阳公主事，此皆“用事不为事所使”。今寻绎《暗香》词意，乃发怀旧之思，而托诸美人香草。起笔“旧时月色”句已标明本旨，“何逊渐老”二句有“同学少年多不贱，五陵裘马自轻肥”之慨，通篇一往情深。“翠樽”“红萼”四句在西湖千树幽香中与玉人携手，如见绿萼仙人，一笑嫣然，在残雪轻冰之外，词意清迥，不得以妮子语视之。况“寄与路遥”句与《疏影》曲“胡沙忆远”同意，则咏花而兼有人在也。《疏影》曲叔夏言其“用事不为事所使”，诚然。但其意不仅用明妃、寿阳事，殆以两宫北狩，有故主蒙尘之感，故云花片随波，胡沙忆远，寓霜塞玉鞭之慨。转头处即言深宫旧事，与《暗香》曲“旧时月色”相应。否则落花随水及“玉龙哀曲”句与寿阳何涉耶？白石之《小重山令》咏红梅云：“九疑云杳断魂啼。相思血，都沁绿筠枝。”殆亦此意。二曲藉花写怨，一片神行，宜推绝唱也。
齐天乐　蟋蟀
庾郎先自吟愁赋。凄凄更闻私语。露湿铜铺，苔侵石井，都是曾听伊处。哀音似诉。正思妇无眠，起寻机抒。曲曲屏山，夜凉独自甚情绪。 西窗又吹暗雨。为谁频断续，相和砧杵。候馆吟秋，离宫吊月，别有伤心无数。豳诗漫与。笑篱落呼灯，世间儿女。写入琴丝，一声声更苦。
起笔振裘挈领，未闻蟋蟀，先已赋愁，则以下所咏，处处皆含愁意，一线贯注。若由蟋蟀起笔，便无意味，学词者可悟起句之一种用笔也。咏正面仅“露湿”“苔侵”三句，此后砧韵机声，皆人与物夹写。“候馆”三句局势开拓，寄情绵邈，与咏蝉之汉苑秦宫，同一意境。结笔灯影琴丝，仍由侧面着想，首尾无一滞笔。时人称其全章精粹，不留滞于物，洵然也。
念奴娇　荷花
闹红一舸，记来时、尝与鸳鸯为侣。三十六陂人未到，水佩风裳无数。翠叶吹凉，玉容消酒，更洒菰蒲雨。嫣然摇动，冷香飞上诗句。 日暮。青盖亭亭，情人不见，争忍凌波去。只恐舞衣寒易落，愁入西风南浦。高柳垂阴，老鱼吹浪，留我花间住。田田多少，几回沙际归路。
此调工于发端。“闹红”四字，花与人皆在其中。以下三句咏荷及赏荷之人，皆从空际着想。“翠叶”三句略点正面。接以“嫣然”二句，诗意与花香俱摇漾于水烟渺霭之中。下阕怀人而兼惜花，低回不去，而留客赏荷者，托诸“柳阴”“鱼浪”，仍在空处落笔。通首如仙人行空，足不履地，宜叔夏读之，“神观飞越”也。
点绛唇　过吴淞
燕雁无心，太湖西畔随云去。数峰清苦。商略黄昏雨。
第四桥边，拟共天随住。今何许。凭阑怀古。残柳参差舞。
欲雨而待“商略”,“商略”而在“清苦”之“数峰”，乃词人幽渺之思。白石泛舟吴江，见太湖西畔诸峰，阴沉欲雨，以此二句状之。“凭阑”二句其言往事烟消，仅余残柳耶？抑谓古今多少感慨，而垂柳无情，犹是临风学舞耶？清虚秀逸，悠然骚雅遗音。
翠楼吟
月冷龙沙，尘清虎落，今年汉酺初赐。新翻胡部曲，听毡幕、元戎歌吹。层楼高峙。看槛曲萦红，檐牙飞翠。人姝丽。粉香吹下，夜寒风细。 此地。宜有词仙，拥素云黄鹤，与君游戏。玉梯凝望久，叹芳草、萋萋千里。天涯情味。仗酒祓清愁，花消英气。西山外。晚来还卷，一帘秋霁。
此词为武昌安远楼初成而赋。观前五句“龙沙”“毡幕”“赐酺”等辞，当是奉敕宴北使于斯楼。“槛曲”五句言高楼之壮丽，歌妓之娟妍，皆平叙之笔。转头处因地在武昌，故用黄鹤仙人事。“素云”二句有奇气青霞之想。其下接以望远生愁，楼俯鹦鹉洲，故言“芳草千里”，藻不妄抒。“清愁”“英气”二句隐有少陵“看镜”“倚楼”之感，句法倜傥而深郁，自是名句。
霓裳中序第一
亭皋正望极。乱落江莲归未得。多病却无气力。况纨扇渐疏，罗衣初索。流光过隙。叹杏梁、双燕如客。人何在、一帘淡月，仿佛照颜色。 幽寂。乱蛩吟壁。动庾信、清愁似织。沉思年少浪迹。笛里关山，柳下坊陌。坠红无信息。漫暗水、涓涓溜碧。飘零久、而今何意，醉卧酒垆侧。
白石于楚中祝融峰得祀神之曲，曰《黄帝盐》。又于乐工故书中得《商调·霓裳曲》十八调，皆存虚谱而无辞。乃作《霓裳中序》一曲，以传古意。但谱虽仿古，而词则写怀。前五句言秋风人倦，“流光”二句叹急景之不居，“人何在”三句望伊人之宛在。月到旧时明处，与谁同倚阑干，白石殆同此感也。下阕回首当年，关河浪迹，坊陌春游，旧梦重重，逐暗水流花而去，赢得飘零词客，一醉埋愁。李后主所谓“醉乡路稳宜频到，此外不堪行”也。
庆宫春
双桨莼波，一蓑松雨，暮愁渐满空阔。呼我盟鸥，翩翩欲下，背人还过木末。那回归去，荡云雪、孤舟夜发。伤心重见，依约眉山，黛痕低压。 采香径里春寒，老子婆娑，自歌谁答。垂虹西望，飘然引去，此兴平生难遏。酒醒波远，正凝想、明珰素袜。如今安在，惟有阑干，伴人一霎。
白石于冬夜偕友过吴江，卮酒御寒，相与赓和，乃赋此调。起笔即秀逸而工，承以“盟鸥”三句，着笔轻灵。此下回首前游，凄然凝望，山压眉低，此中当有人在。故下阕言旧地重过，已明珰人去，酒醒波远，倚阑之惆怅可知。白石曾在吴江垂虹亭谱一曲新词，付小红低唱，传为韵事。观“如今安在”句，当是小红去后之作，虽无词序言明，以重过垂虹相证，或非虚造之谈也。白石赋此词，几经涂稿而成。知吟安一字之难，以横溢之天才，而审慎如是，学词者未可以轻心掉之。
满江红
仙姥来时，正一望、千顷翠澜。旌旗共、乱云俱下，依约前山。命驾群龙金作轭，相从诸娣玉为冠。向夜深、风定悄无人，闻佩环。 神奇处，君试看。奠淮右，阻江南。遣六丁雷电，别守东关。却笑英雄无好手，一篙春水走曹瞒。又怎知、人在小红楼，帘影间。
旧调《满江红》多用仄韵，白石谓于律不协。尝舟过巢湖，赋平韵《满江红》，为迎神送神之曲，刻于神姥祠柱间。上阕“玉冠诸娣”句谓神姥旁列十三女神。下阕之意谓其地即濡须口，当江湖之冲，孙权与曹操书所谓“春水方生，公宜速去”即此地也。此调用平韵，为白石所创，格调高亮，后来词家每效之。而汲古阁刻《白石词》及皋文《词选》《续词选》均未选录，杨诚斋评白石诗，谓有“敲金戛玉之奇声”，此词音节，颇类其评语。
探春慢
衰草愁烟，乱鸦送日，风沙回旋平野。拂雪金鞭，欺寒茸帽，还记章台走马。谁念飘零久，漫赢得、幽怀难写。故人清沔相逢，小窗闲共情话。 长恨离多会少，重访问竹西，珠泪盈把。雁碛波平，渔汀人散，老去不堪游冶。无奈苕溪月，又唤我扁舟东下。甚日归来，梅花零乱春夜。
白石久寓于沔上，行将东下，赋此志别。毛晋所刻本标题云：“过苕霅，别郑次皋诸君。”“过”字语未明了。盖由沔将作吴兴之游，非经过苕霅，观词中“清沔相逢”及“唤舟东下”句可证之。通首序事录别，笔气高爽，自是白石本色。
水龙吟
夜深客子移舟处，两两沙禽惊起。红衣入桨，青灯摇浪，微凉意思。把酒临风，不思归去，有如此水。况茂陵游倦，长干望久，芳心事，箫声里。 屈指归期尚未。鹊南飞、有人应喜。画阑桂子，留香小待，提携影底。我已情多，十年幽梦，略曾如此。甚谢郎也恨飘零，解道月明千里。
此乃和友人鉴湖怀归之作。借杯酒自浇块垒，言愁欲愁，曲折写来，绝无平衍之笔。“鹊南飞”四句从对面着想，便饶情致。
角招
为春瘦。何堪更、绕西湖尽是垂柳。自看烟外岫。记得与君，湖上携手。君归未久。早乱落、香红千亩。一叶凌波缥缈，过三十六离宫，遣游人回首。 犹有。画船障袖。青楼携扇，相映人争秀。翠翘光欲溜。爱着宫黄，而今时候。伤春似旧。荡一点、春心如酒。写入吴丝自奏。问谁识、曲中心，花前后。
此调为重过西湖，梅花已落，怀人而作。独客伤春之际，花落人遥，旧欢回首，谁能遣此！前半首随笔写来，含思凄婉。转头六句皆追写伊人情态。至“春心如酒”句为题珠所在，旧欢则甘如蜀荔，新愁则酸若江梅，两味相荡，浑如中酒。后主所谓“别有一般滋味在心头”也。以“花前后”三字结束全篇，悲愉之境，前后迥殊矣。
徵招
潮回却过西陵浦，扁舟仅容居士。去得几何时，黍离离如此。客途今倦矣。漫赢得、一襟诗思。记忆江南，落帆沙际，此行还是。 迤逦剡中山，重相见、依依故人情味。似怨不来游，拥愁鬟十二。一邱聊复尔。也孤负、幼舆高致。水葓晚，漠漠摇烟，奈未成归计。
曲中自古少徵调。大晟府尝制《徵招》，而音节近驳。白石乃自制此曲，虽兼用母声，较大晟为无病。因忆越中水乡风景，赋此寄兴，音谐而辞婉。“依依故人”三句尤摇曳生姿。
汉宫春　次韵稼轩
云曰归欤。纵垂天曳曳，终返衡庐。扬州十年一梦，俯仰差殊。秦碑越殿，悔旧游、作计全疏。分付与，高怀老尹，管弦丝竹宁无。 知公爱山入剡，若南寻李白，问讯何如。年年雁飞波上，愁亦关余。临皋领客，向月边、携酒携鲈。今但借、秋风一榻，公歌我亦能书。
前调　次韵稼轩蓬莱阁
一顾倾吴。苎萝人不见，烟杳重湖。当时事如对弈，此亦天乎。大夫仙去，笑人间、千古须臾。有倦客，扁舟夜泛，犹疑水鸟相呼。 秦山对楼自绿，怕越王故垒，时下樵苏。只今倚阑一笑，然则非欤。小丛解唱，倩松风、为我吹竽。更坐待、千岩月落，城头眇眇啼乌。
白石学清真，心摹手追，犹觉挽强命中而未能穿札。和辛稼轩二首，则工力相等。宜杜少陵评诗谓材力未能跨越，有“鲸鱼”“翡翠”之喻也。
琵琶仙
双桨来时，有人似、旧曲桃根桃叶。歌扇轻约飞花，蛾眉正奇绝。春渐远、汀洲自绿，更添了、几声啼。十里扬州，三生杜牧，前事休说。 又还是、宫烛分烟，奈愁里匆匆换时节。都把一襟芳思，与空阶榆荚。千万缕，藏鸦细柳，为玉尊、起舞回雪。想见西出阳关，故人初别。
此在客吴兴时感遇而作。首四句叙往事，“春渐远”三句叙别后光阴，写愁中闻见，以疏秀之笔出之。下阕感节序而伤离，榆钱柳絮，皆借物怀人，便无滞相，其佳处在空灵也。
惜红衣
簟枕邀凉，琴书换日，睡余无力。细洒冰泉，并刀破甘碧。墙头唤酒，谁问讯、城南诗客。岑寂。高树晚蝉，说西风消息。 虹梁水陌。鱼浪吹香，红衣半狼藉。维舟试望，故国渺天北。可惜渚边沙外，不共美人游历。问甚时同赋，三十六陂秋色。
此首与《念奴娇》词原题皆云吴兴荷花，但《念奴娇》词通首咏荷，惟“凌波”二句略见怀人。此调倚《惜红衣》，应赋本体，而词则前半阕但言逭暑追凉，寂寥谁语！下阕始有“红衣狼藉”一句点题，余皆言望远怀人，与《念奴娇》同一咏荷，而情随事迁，此调则言情多于写景，下阕尤佳。其俊爽绵远处，正如词中之并刀破碧，方斯意境。
隔溪梅令
好花不与香人。浪粼粼。又恐春风归去、绿成阴。玉钿何处寻。 木兰双桨梦中云。小横陈。漫向孤山山下、觅盈盈。翠禽啼一春。
此词原题云：“自无锡归，作此寓意。”实则忆西湖看梅往事，观词中“双桨”“孤山”等句可见，与《角招》词之忆孤山梅花，同一感怀。此言玉钿难觅，即《角招》词翠翘罗袖之感。结句不着边际，含情无限，如赵师雄之罗浮梦醒，但闻翠羽飞鸣耳。
凄凉犯
绿杨巷陌。西风起、边城一片离索。马嘶渐远，人归甚处，戍楼吹角。情怀正恶。更衰草、寒烟淡薄。似当时、将军部曲。迤逦度沙漠。 追念西湖上，小舫携歌，晚花行乐。旧游在否，想如今、翠凋红落。漫写羊裙，等新雁、来时系着。怕匆匆、不肯寄与误后约。
词在合肥秋夕作。上阕汴洛回看，慨收京之无望；下阕临安南望，叹俊赏之难追。合肥本属江淮腹地，以其时南北分疆，其地遂为防秋边徼，故“边城”“戍角”等句，宛如塞上也。度漠雄师，徒劳追念，则南朝之不振可知。下阕忆当日小舫清歌之乐，换客中西风画角之悲，情怀更劣矣。
小重山令　潭州红梅
人绕湘皋月坠时。斜横花树小，浸愁漪。一春幽事有谁知。东风冷，香远茜裙归。 鸥去昔游非。遥怜花可可，梦依依。九疑云杳断魂啼。相思血，都沁绿筠枝。
梅苑人归，蘅皋月冷，感怀吊古，愁并毫端。其凄丽之致，颇似东山、淮海。
戴复古　一首
望江南
壶山好，文字满胸中。诗律变成长庆体，歌词绰有稼轩风。最会说穷通。 中年后，虽老未成翁。儿大相传书种在，客来不放酒尊空。相对醉颜红。
复古之父东皋，以诗自娱，每叹儿幼，不能承其诗学。复古既长，承遗训，刻苦为诗词，吴荆溪称其能“固穷继志”。南渡后以诗鸣于时，为江湖四灵之一。著有《石屏词》，赋《沁园春》及《望江南》诸词自述生平。兹录其《望江南》一首，以见其概。
史达祖　三十首
绮罗香　咏春雨
做冷欺花，将烟困柳，千里偷催春暮。尽日冥迷，愁里欲飞还住。惊粉重、蝶宿西园，喜泥润、燕归南浦。最妨他、佳约风流，钿车不到杜陵路。 沉沉江上望极，还被春潮晚急，难寻官渡。隐约遥峰，和泪谢娘眉妩。临断岸、新绿生时，是落红、带愁流处。记当日、门掩梨花，剪灯深夜语。
此词体物殊工，与碧山之咏蝉，玉田之咏春水，白石之咏蟋蟀，皆能融情景于一篇者。虞山毛晋心醉其《双双燕》词，但“柳昏花暝”自是名句，而全篇多咏燕，仅于结处见意，不若此调之情文并茂也。起三句吸春雨之神。四、五句关合听雨之情。“蝶”“燕”二句从侧面写题，“惊”“喜”二字为蝶燕设想，殊妙。“佳约”句承愁雨之意，写到怀人，以领起后幅。转头处言临江望远，意境开拓。以山喻眉，以雨喻泪，常语也，眉黛与泪痕合写，便成隽语。上阙言近处庭院之雨，后言远处江湖之雨。“新绿”二句非特江干风景，而送春念远，皆在其中。“落红”句造语尤工。结句听雨西窗，虽意所易到，而回首当年，以“梨花门掩”，点染生姿，觉余音绕梁也。
万年欢　春思
两袖梅风，谢桥边、岸痕犹带阴雪。过了匆匆灯市，草根青发。燕子春愁未醒，误几处、芳音辽绝。烟溪上、采绿人归，定应愁沁花骨。 非干厚情易歇。奈燕台句老，难道离别。小径吹衣，曾记故里风物。多少惊心旧事，第一是、侵阶罗袜。如今但、柳发晞春，夜来和露梳月。
落梅风里，残雪未消，写初春风景。四、五句点明初春，以后归到“春思”，而托诸燕子，乃用笔轻情处。“采绿”本属怀人，“烟溪”二句从对面着想，颇似清真词格。下阕“燕台”句用玉溪生与柳枝娘事，言非我忘情，以相别未能相见，重重旧梦，悉付飘风，惟有玉阶罗袜，第一难忘，与“采绿”之人，同是低回“春思”，赢得露寒月冷，抚萧疏潘鬓，与柳发同梳耳。结句炼字亦工。
杏花天　清明
软波拖碧蒲芽短。画桥外、花晴柳暖。今年自是清明晚。便觉芳情较懒。 春衫瘦、东风剪剪。过花坞、香吹醉面。归来立马斜阳岸。隔岸歌声一片。
“软波”二句及“春衫”二句写清明景色，以秀丽之笔，句斟字酌出之。余皆写情，言春物骀荡，正寻芳坊曲之时，乃人乐而我归，夕阳驻马，听隔岸笙歌，欣戚之怀迥异。而通首惟一“懒”字，略露本意，此词笔之高处。
南浦
玉树晓飞香，待倩他、和愁点破妆镜。轻嫩一天春，平白地、都护雨昏烟暝。幽花露湿，定应独把阑干凭。谢屐未蜡，安排共文鸳，重游芳径。 年来梦里扬州，怕事随歌残，情趁云冷。娇眄隔东风，无人会、莺燕暗中心性。深盟纵约，尽同晴雨全无定。海棠梦在，相思过西园，秋千红影。
首二句即藉景以怀人。以下言嫩春时节，将与倚阑人安排佳约，皆在虚处着笔。下阕分为三折，“扬州”三句乃追感往事；“东风”二句言倚阑人之临风凝睇，莫慰幽情；“深盟”二句则两面合写，言人事难料，纵有盟约，同晴雨之无凭。分三叠写情，皆一片凄迷之境。迨“重过西园”，剩有“秋千红影”，则“娇眄东风”，徒劳望眼耳。
临江仙　闺思
愁与西风应有约，年年同赴清秋。旧游帘幕记扬州。一灯人着梦。双燕月当楼。 罗带鸳鸯尘暗淡，更须整顿风流。天涯万一见温柔。瘦应因此瘦，羞亦为郎羞。
秋士善怀，首二句联合写之，便标新异。唐人诗如“暝色赴春愁”及“群山万壑赴荆门”句，皆善用“赴”字，此言愁与风同赴，洵君房语妙也。“灯”“月”句以对语结束上阕，旧梦扬州，托辞双燕，见燕双而人独，句法浑成而兼韵致，殊耐微吟。“罗带”二句姑作重逢之想。“天涯”句摇曳生姿。结句极写缠绵，“瘦”字承罗带而言，“羞”字承见面而言。吴梅村诗“当时对面忧吾瘦，即便多情见却羞”，殆有同感。青衫憔悴，红粉飘零，果羞属谁边耶？此调集中凡三首，尚有“莫教无用月，来照可怜宵”及“向来箫鼓地，犹见柳婆娑”，四语咸有思致。
双双燕　咏燕
过春社了，度帘幕中间，去年尘冷。差池欲住，试入旧巢相并。还相雕梁藻井。又软语、商量不定。飘然快拂花梢，翠尾分开红影。 芳径。芹泥雨润。爱贴地争飞，竞夸轻俊。红楼归晚，看足柳昏花暝。应自栖香正稳。便忘了、天涯芳信。愁损翠黛双蛾，日日画阑独凭。
归来社燕，回忆去年，题前着笔，便留旋转之地。巢痕重拂，犹征人之返故居，咏燕亦隐含人事。欧阳永叔爱诵咏燕诗“晓窗惊梦语匆匆”句，此词云“商量不定”，为燕语传神尤妙。“芳径”四句赋题正面。“柳昏花暝”传为名句，多少朱门兴废，皆在“看足”两字之中。毛晋云：“余幼读《双双燕》词，便心醉梅溪。”于刻《梅溪词》后，特标出之。结句因燕书未达，念及倚阑人，余韵悠然。
夜行船　闻卖杏花
不剪春衫愁意态。过收灯、有些寒在。小雨空帘，无人深巷，已早杏花先卖。 白发潘郎宽沈带。怕看山、忆他眉黛。草色拖裙，烟光惹鬓，长记故园挑菜。
此词着意在结句。杏花时节，正故园昔日挑菜良辰，顿忆鬓影裙腰之当年情侣，乃芳序重临而潘郎憔悴，其感想何如耶？上阕咏卖花，款款写来，风致摇曳。春阴门巷，在幽静境中，益觉卖花声动人凄听也。
过龙门
一带古苔墙。多听寒螀。箧中针线早消香。燕尾宝刀窗下梦，谁剪秋裳。 宫漏莫添长。空费思量。鸳鸯难得再成双。昨夜楚山花簟里，波影先凉。
秋宵虫语，最易感人，“针线”三句，意殊凄异。“花簟”句与玉溪生“长簟空床”同感。况言鸳鸯不再成双，此盖悼亡之作。“宝刀窗下”句即《寿楼春》词“金刀晴窗”之意，“谁剪秋裳”句即《寿楼春》“谁念无裳”之意。
前调　春愁
醉月小红楼。锦瑟箜篌。夜来风雨晓来收。几点落花饶柳絮，同为春愁。 寄信问晴鸥。谁在芳洲。绿波迎处有兰舟。独对旧时携手地，情思悠悠。
起笔即有“锦瑟华年”之慨，不仅伤春，故接以“同为春愁”句。以下“芳洲绿波”句，忆仙侣之同舟。郭频伽词“伤心逝水滔滔，当时同渡，却双桨归来人独”，殆古今伤心人同此怀抱。前首秋怀，此首春思，“旧时携手”句即《寿楼春》词“晴窗素手”之意。“兰舟”句即《寿楼春》“湘云人散”“藻相思”之意，作者触处生悲也。
鹧鸪天
搭柳阑干倚伫频。杏帘胡蝶绣床春。十年花骨东风泪，几点螺香素壁尘。 箫外月，梦中云。秦楼楚殿可怜身。新愁换尽风流性，偏恨鸳鸯不念人。
“花骨”二字颇新，惟《梅溪集》中两用之。“东风”句较《万年欢》调“愁沁花骨”尤为凄艳欲绝。吟此两句，如闻“落叶哀蝉”之歌。昔人咏鸳鸯者，或羡其双飞，或愿为同命，此独言其不复念人，但既言“换尽风流”，则绮习刬除，愿归枯衲，安用恨为！恨耶情耶？殆自问亦莫辨也。
燕归梁
独卧秋窗桂未香。怕雨点飘凉。玉人只在楚云旁。也着泪，过昏黄。 西风今夜梧桐冷，断无梦，到鸳鸯。秋钲二十五声长。请各自，耐思量。
上阕用一“也”字，则着泪者不独“玉人”，故结句言“各自思量”，语殊隽妙。与“同向春风各自愁”“小簟单衾各自寒”皆善用“各自”二字者。
东风第一枝　咏春雪
巧沁兰心，偷黏草甲，东风欲障新暖。漫疑碧瓦难留，信知暮寒较浅。行天入镜，做弄出、轻松纤软。料故园、不卷重帘，误了乍来双燕。 青未了、柳回白眼。红欲断、杏开素面。旧游忆着山阴，后盟遂妨上苑。熏炉重暖，便放慢、春衫针线。恐凤鞋、挑菜归来，万一灞桥相见。
起五句咏题面，格局与《绮罗香·咏春雨》相似。“轻松纤软”四字写“春雪”入细。“重帘”“双燕”二句因雪而从归燕着想，虽与《咏春雨》上阕“钿车”句人与物不同，而其从本题别开思路则同。转头处笔渐开拓，亦与《咏春雨》同。后段四句用“灞桥”以点缀“雪”字，而恐归人怯雪后余寒，为重温炉火，一往情深，忘其为咏雪余波矣。
前调
草脚愁苏，花心梦醒，鞭香拂散牛土。旧歌空忆珠帘，彩笔倦题绣户。黏鸡贴燕，想占断、东风来处。暗惹起、一掬相思，乱若翠盘红缕。 今夜觅、梦池秀句。明日动、探花芳绪。寄声沽酒人家，预约俊游伴侣。怜他梅柳，乍忍俊、天街酥雨。待过了、一月灯期，日日醉扶归去。
原题云：“壬戌闰腊望，雨中立癸亥春，与高宾王各赋。”此作视前《咏春雨》《咏春雪》二题，思路较窘。其章法先赋本题，后展笔势，仍与咏雨雪相似。“翠盘红缕”句借贺春品物、从无情处生情，自是词手。下阕“梅柳”句从题中“雨”字着想，“灯期”句从年前立春、由腊月望日至元宵着想。既发挥本题，句复妍秀，由其工力之深也。
蝶恋花
二月东风吹客袂。苏小门前，杨柳如腰细。胡蝶识人游冶
地。旧曾来处花开未。 几夜湖山生梦寐。评泊寻芳，只怕春寒里。今岁清明逢上巳。相思先到溅裙水。
此词赋春景，若实赋春游，便少余味。上阕胡蝶寻芳，而言花开犹未，后言水上溅裙，正“有女如云”之际，乃时犹未届祓禊之辰，而相思先达，前后皆空际盘旋，不沾边际。姜白石评梅溪词，谓“奇秀清逸，有李长吉之韵”。此调可当清逸二字。
玉胡蝶
晚雨未摧宫树，可怜闲叶，犹抱凉蝉。短景归秋，吟思又接愁边。漏初长、梦魂难禁，人渐老、风月俱寒。想幽欢。土花庭甃，虫网阑干。 无端。啼蛄搅夜，恨随团扇，苦近秋莲。一笛当楼，谢娘悬泪立风前。故园晚、强留诗酒，新雁远、不致寒暄。隔苍烟。楚香罗袖，谁伴婵娟。
以凉蝉而犹抱闲叶，身世之萧飒可知。“风月俱寒”句与贺方回之“清风明月休论价，卖与愁人值几钱”皆感叹风月，一伤老，一言愁，各极其深郁之致。“土花”二句琼楼金谷，转眼荒残，不独往迹幽欢，向空园凭吊也。下阕“谢娘”之句哀感顽艳，白石翁称其“奇秀”，此七字足当之。《梦窗四稿》亦载此词。宋人词集，每有他人稿误入者。
喜迁莺
月波疑滴。望玉壶天近，了无尘隔。翠眼圈花，冰丝织练，黄道宝光相直。自怜诗酒瘦，难应接、许多春色。最无赖，是随香趁烛，曾伴狂客。 踪迹。漫记忆。老了杜郎，忍听东风笛。柳院灯疏，梅厅雪在，谁与细倾春碧。旧情拘未定，犹自学、当年游历。怕万一，误玉人、夜寒帘隙。
前六句咏月色。以下自嘲无赖，亦自叹衰迟，以耽诗、病酒、消瘦之身，而逐三五少年，东涂西抹，宁不可笑。但杜郎虽老，亦当年临风听笛之人，乃重至清幽之地，梅厅柳院，陈迹依依，而酒边人远，余情未了，冀万一之相逢，作无聊之自慰耳。
寿楼春　寻春服感念
裁春衫寻芳。记金刀素手，同在晴窗。几度因风残絮，照花斜阳。谁念我，今无裳。自少年、消磨疏狂。但听雨挑灯，欹床病酒，多梦睡时妆。 飞花去，良宵长。有丝阑旧曲，金谱新腔。最恨湘云人散，楚兰魂伤。身是客，愁为乡。算玉箫、犹逢韦郎。近寒食人家，相思未忘藻香。
百余字之长调，惟《寿楼春》有一句全用平声字者，有七字中五平声者，有四字三平声者，词意易为拘滞。此词因寻春服悼逝而作，当日剪刀声里，回针密缕，皆密意之回肠，是何等田居情味！惜年少清狂，疏于领略，迨湘兰香散，剩有愁边羁客，谁念无裳，再世玉箫，徒存虚愿，赢得涧南藻，长此相思耳。情与文一气旋转，忘其为声调所拘，转觉助其凄韵，自是名手。
探芳信
谢池晓。被酒滞春眠，诗萦芳草。正一阶梅粉，都未有人扫。细禽啼处东风软，嫩约关心早。未收灯，怕有残寒，故园稀到。 说道试妆了。也为我相思，占他怀抱。静数窗棂，最欢听鹊声好。半年白玉台边话，屡见银钩小。指芳期，夜月花阴梦老。
写景与言情，分前后段赋之。上阕言春寒懒出，嗟芳约之蹉跎；下阕言鹊信晨占，料伊人之眷念。观其句法若香篆之萦回，风度若柔丝之摇曳，乃梅溪擅胜处。“花阴梦老”四字尤有新致。
祝英台近
柳枝愁，桃叶恨，前事怕重记。红药开时，新梦又溱洧。此情老去须休，春风多事。便老去、越难回避。 阻幽会。应念偷剪酴醾，柔条暗萦系。节物移人，春暮更憔悴。可堪竹院题诗，藓阶听雨，寸心外、安愁无地。
人至老去，则绮障消除。乃春不饶人，洧曲芳菲，偏向白日钩惹，诚君房妙语也。唐人诗“此中方寸地，容得几多愁”，言愁多而心窄。此言愁如江水，齐赴心头，言愁来之专注，平子工愁，无以过之。
西江月
西月淡窥楼角，东风暗落檐牙。一灯初见影窗纱。又是重帘不下。 幽思屡随芳草，闲愁多似杨花。杨花芳草遍天涯。绣被春寒夜夜。
时已月上灯明，而卷上珠帘，所思不至，其惆怅可知。继言杨花芳草，已尽足撩人，况天涯遍是，欲排遣而无从。“绣被”六字句殊凄艳。读王丽真“床头锦衾斑复斑”诗，知独旦之悲矣。集中此调凡四首，今录一首。其第三首有“一片秋香世界，几层凉雨阑干”二句，秀雅而浑成。吴下有宋时网师园，老桂数株，先祖尝取此二句，以隶体书作楹联，悬于亭上。
解佩令
人行花坞。衣沾香雾。有新词、逢春分付。屡欲传情，奈燕子、不曾飞去。倚珠帘、咏郎秀句。 相思一度。浓愁一度。最难忘、遮灯私语。淡月梨花，借梦来、花边廊庑。指春衫、泪曾溅处。
凡言情之作，每先言我之怀人，而及人之念我。此作乃言重行花坞之人，先念我而吟旧句，其下始言我之相忆难忘。“淡月”三句言梨花院落，为当日别泪同弹处，今踪迹遥分，只能借一缕梦痕，向旧日回廊绕遍，重认衫边泪点。此三语情辞俱到。张功甫称其“织绡泉底，……夺苕艳于春景”者也。
点绛唇
六月十四夜，与社友泛湖过西陵桥，已子夜矣。
山月随人，翠分破秋山影。钓船归尽。桥外诗心迥。
多少荷花，不盖鸳鸯冷。西风定。可怜潘鬓。偏浸秦台镜。
山影分波，写诗境之幽悄；观河面皱，感潘鬓之萧疏。荷花不护鸳鸯，犹广厦难庇寒士。四十字无字不工，如手折琼枝，片片皆美玉也。
青玉案
蕙花老尽离骚句。绿染遍、江头树。日暝酒消听骤雨。青榆钱小，碧苔钱古。难买东君住。 官河不碍遗鞭路。被芳草、将愁去。多定红楼帘影暮。兰灯初上，夜香初炷。犹是听鹦鹉。
同在春风骀荡之中，牢愁者榆苔钱小，难买春光；欢娱者香暖灯明，闲调鹦鹉，欣戚之不同如是。犹之“冠盖满京华，斯人独憔悴”，不知红楼帘影中人，其念及酒消听雨者耶？
湘江静
暮草堆青云浸浦。记匆匆、倦篙曾驻。渔榔四起，沙鸥未落，怕愁沾诗句。碧袖一声歌，石城怨、西风随去。沧波荡晚，菰蒲弄秋，还重到、断魂处。 酒易醒，思正苦。想空山、桂香悬树。三年梦冷，孤吟意短，屡烟钟津鼓。屐齿厌登临，移灯后、几番凉雨。潘郎渐老，风流顿减，闲居未赋。
此词纯写旅怀。“碧袖”二句如寒江闻笛，声声哀怨。下阕以作客之孤身，况历三年之久，烟钟津鼓，屡换关河，倦登王粲之楼，未卜潘郎之宅，烟尘长望，衰飒摧颜矣。
玲珑四犯
雨入愁边，翠树晚无人，风叶如剪。竹尾通凉，却怕小帘低卷。孤坐便怯诗悭，念俊赏、旧曾题遍。更暗尘、偷锁鸾镜，心事屡羞团扇。 卖花门馆生秋草，怅弓弯、几时重见。前欢尽属风流梦，天共朱楼远。闻道秀骨病多，难自任、从来恩怨。料也和前度，金笼鹦鹉，说人情浅。
值凉风如剪之时，孤吟感旧，已觉伤怀，况扇掩镜昏，愈形依黯。下阕不言己之负人，乃言对方怨我情浅，且托诸鹦鹉，而恩怨尔汝，又出于多病之人。屈曲写来，如帆随湘转，可见词心之细。
八归
秋江带雨，寒沙萦水，人看画楼愁独。烟蓑散响惊诗思，还被乱鸥飞去，秀句难续。冷眼尽归图画上，认隔岸、微茫云屋。想半属、渔市樵村，欲暮竞然竹。 须信风流未老，凭谁持酒，慰此凄凉心目。一鞭南陌，几篙官渡，赖有歌眉舒绿。只匆匆远眺，早觉闲愁挂乔木。应难禁、故人天际，望彻淮山，相思无雁足。
旅泊怀人之际，烟蓑响雨，惊起闲鸥，搅人诗思，写景幽悄。诗既未成，惟有远眺江山天然图画，以消遣闷怀。“微茫云屋”四字有东坡“屋小如渔舟，濛濛云水外”诗意。下阕虽换一境，亦即前意。频岁山程水驿，到处迁流，野店闻歌，孤篷听水，同是解客途之岑寂；但望断淮山，而故人天际，仍莫慰其客愁也。
齐天乐　白发
秋风早入潘郎鬓，斑斑遽惊如许。软雪侵梳，晴丝拂领，栽满愁城深处。瑶簪漫妒。便羞插宫花，自怜衰暮。尚想春情，旧吟凄断茂陵女。 人间公道惟此，叹朱颜也恁，容易堕去。涅了重缁，搔来更短，方悔风流相误。郎潜几缕。渐疏了铜驼，俊游俦侣。纵有黟黟，奈何诗思苦。
上下阕之前五句，皆专咏“白发”，其感怀皆在后幅。“宫花”二句春婆梦醒，功名同内翰之悲；“春情”二句卓女垆空，遗迹等黄门之悼，旧愁并赴，宜其满鬓星星矣。下阕“风流”四句，老年则朋辈无存，欲如昔日之铜驼巷陌，载酒寻芳，安得重招俊侣耶？
前调　赋橙
犀纹隐隐莺黄嫩，篱落翠深偷见。细雨重移，新霜试摘，佳处一年秋晚。荆江未远。想橘友荒凉，木奴嗟怨。就说风流，草泥来趁蟹螯健。 并刀寒映素手，醉魂沉夜饮，曾倩排遣。沆瀣含酸，金罂裹玉，蔌蔌吴盐轻点。瑶姬齿软。待惜取团圆，莫教分散。入手温存，帕罗香自满。
咏物词宜虚实兼写，此调上段前五句、下段前六句皆实赋“橙”字。“橘友”“蟹螯”四句借宾陪主，“瑶姬”五句寓人于物，便生情思，兼写闺情入细，下语殊精。
前调　中秋宿真定驿
西风来劝凉云去，天东放开金镜。照野霜凝，入河桂湿，一一冰壶相映。殊方路永。更分破秋光，尽成悲境。有客踌躇，古庭空自吊孤影。 江南朋旧在许，也怜天际远，诗思谁领。梦断刀头，书开虿尾，别有相思随定。忧心耿耿。对风鹊残枝，露蛩荒井。斟酌姮娥，九秋宫殿冷。
南宋词人，在渡江初者，每有汴洛之思。在末造者，每有周原之感。梅溪宦辙，未尝奉使北行，此殆客途经真定而作。既怀江左朋交，更凭吊秋风遗殿，残枝荒井，一片凄音，为集中所仅有。
秋霁
江水苍苍，望倦柳愁荷、共感秋色。废阁先凉，古帘空暮，雁程最嫌风力。故园信息。爱渠入眼南山碧。念上国。谁是、脍鲈江汉未归客。 还又岁晚、瘦骨临风，夜闻秋声、吹动岑寂。露蛩悲、清灯冷屋。翻书愁上鬓毛白。年少俊游浑断得。但可怜处，无奈冉冉魂惊，采香南浦，剪梅烟驿。
因秋至而动归思，集中《满江红》有“好领青衫”句，《齐天乐》有“郎潜几缕”句，此词亦在宦游时思归而作耶？废阁古帘，写景极苍凉之思。下阕冷屋摊书，故交零落，虽剪梅采绿，风物依然，而俊游云散，惟孤秀自馨耳。《梅溪词》一卷，毛氏丛刻外，绝少单行。临桂王鹏运取周稚圭、戈顺卿二家所选，校订重刻之。卷首有嘉泰时张功甫序，称其词“有瑰奇、警迈、清新、闲婉之长，而无荡污淫之失，端可以分镳清真，平睨方回”。其推许甚至。今所选释外，尚有佳句。如《恋绣衾》词云：“愁便是、秋心也，又随人、来到画楼。”“瘦骨怕、红绵冷，记年时、斗帐夜分。”《玲珑四犯》云：“轻梦听彻风蒲，又散入、楚空清晓。问世间、愁在何处，不离淡烟芳草。”《贺新郎》云：“匝岸烟霏吹不断，望楼阴、欲带朱桥影。和草色，入轻暝。”“落日年年宫树绿，堕新声、玉笛西风劲。”为摘录于后。
高观国　十六首
临江仙
风月生来人世，梦魂飞堕仙津。青春日日醉芳尘。一鞭花陌晓，双桨柳桥春。 前度诗留醉袖，昨宵香浥罗巾。小姬飞燕是前身。歌随流水咽，眉学远山颦。
作绮艳语须含雅度，此作后二句情景交融，不加雕缋，尤有余味。
齐天乐
碧云缺处无多雨，愁与去帆俱远。倒苇沙闲，枯兰砌冷，寥落寒江秋晚。楼阴纵览。正魂怯清吟，病多依黯。怕揖西风，袖罗香自去年减。 风流江左久客，旧游得意处，朱帘曾卷。载酒春情，吹箫夜约，犹忆玉娇香软。尘栖故苑。叹璧月空檐，梦云飞观。送绝征鸿，楚峰烟数点。
竹屋词无一平笔，跃冶精金，字字皆捶炼而出。此调起笔便迥绝恒蹊，以下语皆秀峻。“袖罗”“西风”句新思密意，尤为擅场。下阕追忆旧游，有小杜扬州之感。结句废苑尘凝，楚峰烟淡，望彼美于遥天，对苍茫而独立，宜其“魂怯清吟”也。
贺新郎　赋梅
月冷霜袍拥。见一枝、年华又晚，粉愁香冻。云隔溪桥人不度，的皪春心未纵。清影怕、寒波摇动。更没纤毫尘俗态，倚高情、预得春风宠。沉冻蝶，挂么凤。 一杯正要吴姬捧。想见那、柔酥弄白，暗香偷送。回首罗浮今在否，寂寞烟迷翠栊。又争奈、桓伊三弄。开遍西湖春意烂，算群花、正作江山梦。吟思怯，暮云重。
赋梅花者，白石之《暗香》《疏影》，群推绝调。宋人咏梅词夥矣，各有侔色揣称之工。此词如太华霜钟，发尘外清响。上阕写梅之将开，押“拥”“纵”“宠”三韵，独标新警。下阕咏梅开，而罗浮惊翠羽之啼，江上感桓伊之弄，若即若离，寄情绵远。“群花”句致慨尤深，当严风盛雪，玉骨孤撑，俯视春山万卉，皆在酣梦之中，作者其借梅自喻耶！
玉胡蝶　秋思
唤起一襟凉思，未成晚雨，先做秋阴。楚客悲残，谁解此意登临。古台荒、断霞斜照，新梦黯、微月疏砧。总难禁。尽将幽恨，分付孤斟。 从今。倦看青镜，既迟勋业，可负烟林。断梗无凭，岁华摇落又惊心。想莼汀、水云愁凝，闲蕙帐、猿鹤悲吟。信沉沉。故园归计，休更侵寻。
因秋至而感怀，不作怨尤语，亦不作出世想，归志浩然，句工而音雅，宜《草堂集》选此一调。人谓竹屋与邦卿相伯仲。陈造序其词，谓妙处即少游、美成亦未及。余谓可拟“翡翠兰苕”，未可“掣鲸鱼于碧海”也。
齐天乐　中秋夜怀梅溪
晚云知有关山念，澄霄卷开清霁。素影分中，冰盘正溢，何啻婵娟千里。危阑静倚。正玉管吹凉，翠觞留醉。记约清吟，锦袍初唤醉魂起。 孤光天地共影，浩歌谁与舞，凄凉风味。古驿烟寒，幽垣梦冷，应念秦楼十二。归心对此。想斗插天南，雁横辽水。试问姮娥，有愁能为寄。
竹屋词非特措语精粹，诵此调令人增友谊之重。张叔夏极称其词，谓可与白石、梦窗、梅溪并驾。其《金人捧露盘》词“新愁万斛，为春瘦、却怕春知”,《祝英台近》词“惊愁搅梦，更不管、庾郎心碎”，皆称警句。
兰陵王　春雨
洒尘阁。幂幂天垂似幕。春寒峭，吹断万丝，湿影和烟暗帘箔。清愁晓来觉。佳景愔愔过却。芳郊外，莺恨燕愁，不管秋千冷红索。 行云楚台约。念今古凝情，朝暮如昨。啼红湿翠春情薄。漫一犁江上，半篙堤外，勾引轻阴趁暮角。正孤绪寂寞。 斑驳。止还作。听点点檐声，沉沉春酌。只愁入夜东风恶。怕催教花放，趁将花落。溟濛烟草，梦正远，恨怎托。
赋春雨而景与人合咏。前段“晓来”句惜春色之蹉跎，尚是虚写。中段起句已转入怀人。“啼红”句更进一层。“江上”“堤外”二句写离思兼带雨意，情景并到。三段“入夜东风”句笔意开拓。清真《兰陵王》词中段之“梨花榆火催寒食”、三段之“斜阳冉冉春无极”皆用顿挫之笔，其下自迎刃而解。此调“啼红”及“东风”二句皆在中段着力，与清真相似。且“楚台”句用襄王事，“春酌”句用杜陵诗，以“暮”字、“檐”字点明之，关合“雨”字，可见词心之细。
御街行　赋轿
藤筠巧织花纹细。称稳步、如流水。踏青陌上雨初晴，嫌怕湿、文鸳双履。要人送上，逢花须住，才过处、香风起。 裙儿挂在帘儿底。更不把、窗儿闭。红红白白簇花枝，恰称得、寻春芳意。归来时晚，纱笼引道，扶下人微醉。
此题咏之者绝少。“稳步流水”句状舁夫之技能，“逢花须住”与开窗四盼等句，状乘轿者之闺情，且陌上遇雨及归途扶醉，皆需轿之由也。
前调　赋帘
香波半窣深深院。正日上、花阴浅。青丝不动玉钩闲，看翠额、轻笼葱蒨。莺声似隔，篆烟微度，爱横影、参差满。 那回低挂朱阑畔。念闷损、无人卷。窥春偷倚不胜情，仿佛见、如花娇面。纤柔缓揭，瞥然飞去，不似春风燕。
赋本题仅“玉钩”“翠额”及“横影”三句，余皆从旁面着想。“莺声”二句在虚处咏“帘”入细。转头处虽仅言帘垂不卷，而笔意已注帘内之人，故下云仿佛见之，神光离合，仍由“帘”字生情。结句余思尤长。
玲珑四犯
水外轻阴，做弄得飞云，吹断晴絮。驻马桥西，还系旧时芳树。不见翠陌寻春，漫问着、小桃无语。恨燕莺、不识闲情，却隔乱红飞去。 少年曾失春风意，到如今、怨恨难诉。魂惊冉冉江南远，烟草愁如许。此意待写翠笺，奈断肠、都无新句。问甚时、舞凤歌鸾，花里再看仙侣。
驻马重游，而言还系芳树；旧人不见，而言问花无语，皆见词心婉妙。转头处“少年”以下四句，寄怀缥缈，朱竹垞所谓“空中传恨”也。“翠笺”“断肠”二句为此篇擅胜处。结句虽应有之意，稍嫌说尽。
解连环　柳
露条烟叶。惹长亭旧恨，几番风月。爱细缕、先窣轻黄，渐拂水藏鸦，翠阴相接。纤软风流，眉黛浅、三眠初歇。奈年华又晩，萦绊游蜂，絮飞晴雪。 依依灞桥怨别。正千丝万绪，难禁愁绝。怅岁久、应长新条，念曾系花骢，屡停兰楫。弄影摇晴，恨闲损、春风时节。隔邮亭、故人望断，舞腰瘦怯。
凡咏物词，大都先赋物，后言情。此调上阕固专咏柳，下阕因柳感怀，而仍由“柳”字发挥。结句怀友而归至本题，不黏不脱。咏柳题本非难，佳处在细腻熨贴而仍萦拂有情也。
烛影摇红
别浦潮平，远村帆落烟江冷。征鸿相唤着行飞，不耐霜风紧。雪意垂垂未定。正惨惨、云横疏影。酒醒情绪，日晚登临，凄凉谁问。 行乐京华，软红不断香尘喷。试将心事卜归期，终是无凭准。寥落年华将尽。误玉人、高楼凝恨。第一休负，西子湖边，江梅春信。
前半虽仅言水程风物，而云寒风紧，正客心孤迥之时。竹屋为山阴人，故下阕之起结句皆追忆临安，况归计稽迟，而伊人洄溯，宜其日晚登临，客愁未际矣。结处“江梅”二句与姜白石《长亭怨慢》调“第一是、早早归来，怕红萼、无人为主”思致相似。
喜迁莺
凉云归去。再约着，晚来西楼风雨。水静帘阴，鸥闲菰影，秋到露汀烟浦。试省唤回幽恨，尽是愁边新句。倦登眺，动悲凉还在，残蝉吟处。 凄楚。空见说，香锁雾扃，心似秋莲苦。宝瑟弹冰，玉台窥月，浅黛可怜偷聚。几时翠沟题叶，无复绣帘吹絮。鬓华晚，念庾郎情在，风流谁与。
上阕残秋风雨，一片凄迷，有愁到鸥边之感。下阕为伊人写怨，已极哀艳，况绣帘人远，应愁损庾郎矣。玉田评宾王词云：“特立清新之意，删削靡曼之词，自成一家。”
卜算子　泛西湖坐间寅斋同赋
屈指数春来，弹指惊春去。檐外蛛丝网落花，也要留春住。 几日喜春晴，几夜愁春雨。十二雕窗六曲屏，题遍伤春句。
前四句未脱送春恒径，其着意在末句题遍屏窗，可见乱愁无次，不仅伤春也。
少年游　草
春风吹碧，春云映绿，晓梦入芳裀。软衬飞花，远随流水，一望隔香尘。 萋萋多少，江南旧恨，翻忆翠罗裙。冷落闲门，凄迷古道，烟雨正愁人。
“飞花”“流水”三句咏草固工，兼寓“春随人远”之感。后幅闲门古道，怀古伤今，百端交集，若平子之工愁矣。
祝英台近　荷花
拥红妆，翻翠盖，花影暗南浦。波面澄霞，兰艇采香去。有人水溅红裙，相招晚醉，正月上、凉生风露。 两凝伫。别后歌断云闲，娇姿黯无语。魂梦西风，端的此心苦。遥想芳脸轻颦，凌波微步，镇输与、沙边鸥鹭。
此借荷花而忆赏荷之人。“兰艇”句以下才逢旋别，去住关情。“西风”“心苦”句仍映带荷花。结处“微步”“轻颦”，能领略者，惟香边鸥鹭，亦人与花关合，非专咏荷花也。
清平乐
春芜雨湿。燕子低飞急。云压前山群翠失。烟水满湖轻碧。 小莲相见湾头。清寒不到青楼。请上琵琶弦索，今朝破得春愁。
燕因避雨而急飞，押“急”字韵颇工。“云压”句有少陵“归云拥树失山村”诗意。下阕纵极清寒，而青楼人不觉，一拂冰弦，万愁尽破，弹者可字作莫愁，听曲者亦破颜一笑矣。

[book_title]南宋词境浅说 三
林正大　一首
满江红
为忆当时，沉醉里、青楼弄月。闲想像、绣帷珠箔，魂飞心折。羞向姮娥谈旧事，几经三五盈还缺。望翠眉、蝉鬓一天涯，伤离别。 寻昨梦，巫云结。流别泪，湘江咽。对花深两岸，忽添悲切。试与含愁弹绿绮，知音不遇弦空绝。忽窗前、一夕寄相思，梅花发。
林著有《风雅遗音》，为嘉泰间词人。此词括卢仝《有所思》诗意，笔颇清老，而少骀荡夷犹之致。
岳珂　二首
满江红
小院深深，悄镇日、阴晴无据。春未足、闺愁难寄，琴心谁与。曲径穿花寻蛱蝶，虚阑傍日教鹦鹉。笑十三、杨柳女儿腰，东风舞。 云外月，风前絮。情与恨，长如许。想绮窗今夜，与谁凝伫。洛浦梦回留佩客，秦楼声断吹箫侣。正黄昏、时候杏花寒，廉纤雨。
作《满江红》词者，多咏事感怀。倦翁乃倚高抗之调，写掩抑之意。上阕就彼姝着想，“曲径”“虚阑”等句见春昼之无聊。下阕彼此两面合写，风情凄婉。歇拍处与清真《瑞龙吟》结句“纤纤池塘飞雨”意境相似。
祝英台近　登多景楼
瓮城高，盘径近。十里笋舆稳。欲驾还休，风雨苦无准。古来多少英雄，平沙遗恨。又总被、长江流尽。 倩谁问。因甚衣带中分，吾家自畦畛。落日潮头，漫写属镂愤，断肠烟树扬州，兴亡休论。正愁尽、河山双鬓。
《京口三山志》谓此词系登多景楼作。珂为忠武王之孙，宜其北望神州，有属镂遗恨也。珂与张功甫、张叔夏皆以南渡王孙而工词翰，珂著述尤富。
严仁　八首
水龙吟　题盱江伟观
城头杰观峥嵘，重阑下瞰苍龙脊。镂珉盘础，雕檀竦楶，玲珑金碧。华子冈头，麻源谷口，神仙窟宅。道至今清夜，月明风冷，常隐隐、闻笙笛。 翠壁烟霞缥缈，更寒泉、飞空千尺。数峰江上，孤舟天际，夕阳红湿。抖擞征尘，浩然长啸，跨青鸾翼。向凤冈西望，遥酾斗酒，酹文章伯。
先就伟观之建筑及地望仙踪，次第写来，应有尽有，笔亦朗健。下阕气局展拓，“数峰”三句写景浑成，“夕阳红湿”四字尤佳。结句乃为山下故友之墓而作也。
鹧鸪天　闺情
高杏酣酣出短墙。垂杨袅袅蘸池塘。文鸳藉草眠春昼，金鲫吹波弄夕阳。 闲倚镜，理明妆。自翻银叶炷衙香。鸣鞭已过青楼曲，不是刘郎定阮郎。
词为闺情而作，故“文鸳”“金鲫”等句写景妍秀，与题相称。下阕结句有“过尽千帆皆不是”之感，宜其倚镜焚香，不胜怅惘也。
南柯子
柳陌通云径，琼梳启翠楼。桃花纸薄渍冰油。记得年时，诗句为君留。 晓绿千层出，春红一半休。门前溪水泛花流。流到西州，犹是故家愁。
花笺留句，有“长毋相忘”之意。“晓绿”二句状残春景物颇工。结句含情无际。尚有《一落索》调，结句云：“一春不忍上高楼，为怕见、分携处。”黄叔旸谓次山词“极能道闺闱之趣”。
菩萨蛮　双溪亭
征鸿点破空云碧。丹霞染出新秋色。返照落平洲。半江红锦流。 风清渔笛晚。寸寸愁肠断。寄语笛休横。只消三两声。
“返照”二句有“一道残阳铺水中，半江瑟瑟半江红”诗意。结句工于言愁，如听巫峡哀猿之啸，所谓不待第三声也。
玉楼春
春风只在园西畔。荠菜花繁胡蝶乱。冰池晴绿照还空，香径落红吹已断。 意长翻恨游丝短。尽日相思罗带缓。宝奁如月不欺人，明日归来君试看。
明镜照愁，常语也。作者“宝奁”七字，古意深思，独标新警。
一落索
清晓莺啼红树。又一双飞去。日高花气扑人来，独自价、伤春无绪。 别后暗宽金缕。倩谁传语。一春不忍上高楼，为怕见、分携处。
黄叔旸谓次山词“极能道闺闱之趣”。观此调后二句，洵如其评语。
鹧鸪天
一曲危弦断客肠。津桥捩舵转牙樯。江心云带蒲帆重，楼上风吹粉泪香。 瑶草碧，柳芽黄。载将离恨过潇湘。请君看取东流水，方识人间别意长。
以“江心”“楼上”对举，离怀自见。以句法论，在晚唐律诗中亦是佳联。结处“东流水”二句虽从唐人“请君试问东流水，别意与之谁短长”诗句脱化，而用其意作此词结句，颇有远韵。
前调
行尽春山春事空。别愁离恨满江东。三更鼓润官楼雨，五夜灯残客舍风。 寒淡淡，晓胧胧。黄鸡催断丑时钟。紫骝嚼勒金衔响，冲破飞花一道红。
“鼓润”“灯残”二语浑成而含凄韵。结处二语写送别而以新丽出之，自非弱手。
严参　一首
沁园春　题吴明仲竹坡
竹焉美哉，爱竹者谁，曰君子欤。向佳山水处，筑宫一亩，好风烟里，种玉千余。朝引轻霏，夕延凉月，此外尘埃一点无。须知道，有乐其乐者，吾爱吾庐。 竹之清也何如。应料得、诗人清矣乎。况满庭秀色，对拈彩笔，半窗凉影，伴读残书。休说龙吟，莫言凤啸，且道高标谁胜渠。君试看，正绕坡云气，似渭川图。
通首咏竹坡，一气旋折，与稼轩、龙洲相似。
刘克庄　九首
满江红　夜雨凉甚，忽动从戎之兴
金甲雕戈，记当日、辕门初立。磨盾鼻、一挥千纸，龙蛇犹湿。铁马晓嘶营壁冷，楼船夜渡风涛急。有谁怜、猿臂故将军，无功级。 平戎策，从军什。零落尽，慵收拾。把《茶经》《香传》，时时温习。生怕客谈榆塞事，且教儿诵《花间集》。叹臣之壮也不如人，今何及。
后村在淳祐间，邀文名久著，史学尤精，受宸赏，负一时人望。所撰《别调》一卷，杨升庵谓其“壮语足以立懦”。此词上阕言功成不赏，下阕言老厌谈兵，雕戈、铁马，曾夸射虎之英雄；《香传》《茶经》，愿作骑驴之居士，应笑拔剑斫地者，未消块垒也。
清平乐
顷枉维扬，陈师文参议家舞姬绝妙，赋此。
宫腰束素。只怕能轻举。好筑避风台护取。莫遣惊鸿飞去。 一团香玉温柔。笑颦俱有风流。贪与萧郎眉语，不知舞错伊州。
上阕惜其轻盈，有杜牧诗“向春罗袖薄，谁念舞台风”之意。下阕窥其衷曲，有李端诗“欲得周郎顾，时时误拂弦”之意。后村词大率与辛稼轩相类，人称其雄力足以排奡，此词独标妩媚，殆如忠简梨涡、欧阳江柳耶？
沁园春　梦方孚若
何处相逢，登宝钗楼，访铜雀台。唤厨人斫就，东溟鲸脍，圉人呈罢，西极龙媒。天下英雄，使君与操，余子谁堪共酒杯。车千乘，载燕南代北，剑客奇材。 饮酣鼻息如雷。谁信被、晨鸡催唤回。叹年光过尽，功名未立，书生老去，机会方来。使李将军，遇高皇帝，万户侯何足道哉。推衣起，但凄凉感旧，慷慨生哀。
人若具此健笔，胸中当磊落不平时，即泼墨倾写，亦一快事。宋人评东坡词，谓以作论之笔为词，后村殆亦同之。
前调　寄九华叶贤良
一卷阴符，二石硬弓，百斤宝刀。更玉花骢喷，鸣鞭电抹，乌丝阑展，醉墨龙跳。牛角书生，虬须豪客，谈笑皆从折简招。依稀记，曾请缨系粤，草檄征辽。 当年目视云霄。谁信道凄凉今折腰。怅燕然未勒，南归草草，长安不见，北望迢迢。老去胸中，有些磊块，歌罢犹须着酒浇。休休也，但帽边鬓减，镜里颜凋。
笔锋犀利，若并刀翦水；音节高抗，若霜夜鸣笳，临风高咏，千载下如闻叹息声也。
贺新郎　郡会闻妓歌有感
妾出于微贱。少年时、朱弦弹绝，玉笙吹遍。粗识诗家关雎乱，羞学流莺百啭。总不涉、闺情春怨。谁向西邻公子说，要珠鞍、迎入梨花院。身未动，意先懒。 主家十二楼连苑。那人人、靓妆按曲，绣帘初卷。道是画堂箫管唱，笑杀街坊拍衮。回首望、侯门天远。我有平生离鸾操，颇哀而不愠微而婉。聊一奏、更三叹。
以天涯沦落之身，而申礼自持若是，似寒梅一枝，独立于盛雪严风之际，较商妇琵琶，别有一种感叹。托彼美以通辞，表余心之高洁，如怨如诉，绝妙词也。
满江红　二月二十四夜，饮海棠花下作
老子年来，颇自许、心肠铁石。尚一点、消磨未尽，爱花成癖。懊恼每嫌寒勒住，丁宁莫被晴烘坼。奈暄风、烈日太无情，如何得。 张画烛，频频惜。凭素手，轻轻摘。更一番风过，彩云无迹。今夕不来花下饮，明朝空向枝头觅。对残红、满院杜鹃啼，添愁寂。
起四句便表出惜花本意，下阕有莫折空枝之感。以抗爽之笔，写芳悱之怀，若剑器舞公孙，刚健与婀娜相杂也。
清平乐　五月十五夜玩月
风高浪快。万里骑蟾背。曾识姮娥真体态。素面元无粉黛。 身游银阙珠宫。俯看积气濛濛。醉里偶摇桂树，人间唤作凉风。
一扫咏月陈言，奇逸之气，见于楮墨。
长相思　惜梅
寒相催。暖相催。催了开时催谢时。丁宁花放迟。
角声吹。笛声吹。吹了南枝吹北枝。明朝成雪飞。
花开便落，莫如不开，佛氏所谓无得亦无失也。词为惜花，而殊有悟境。转头处二句以角声、笛声中皆有落梅之曲，词家屡用之。
生查子　元夕戏陈敬叟
繁灯夺霁华，戏鼓侵明发。物色旧时同，情味中年别。
浅画镜中眉，深拜楼西月。人散市声收，渐入愁时节。
后村序《陈敬叟集》云：“旷达如列御寇、庄周，饮酒如阮嗣宗、李太白，笔札如谷子云，行草篆隶如张颠、李潮，乐府如温飞卿、韩致光。”推许甚至。此词云戏赠者，殆以敬叟之旷达，而情入中年，易萦旧感，人归良夜，渐入愁乡，其襟怀亦不异常人，故戏赠之。
郑觉斋　一首
扬州慢　琼花
弄玉轻盈，飞琼淡泞，袜尘步下迷楼。试新妆才了，炷沉水香球。记晓翦、春冰驰送，金茎露湿，缇骑星流。甚天中月色，被风吹梦南州。 樽前相见，似羞人、踪迹萍浮。问弄雪飘枝，无双亭上，何日重游。我欲缠腰骑鹤，烟霄远、旧事悠悠。但凭阑无语，烟花三月春愁。
此调与施芸隐作同工而异曲。起数语即由本题发挥，且人与花合写。“缇骑”“驰送”数句，隋宫逸事，类蜀道之送荔支。下阕无双亭上陈迹依依，“樽前”及“烟花”等句隐有人在，殆名花倾国，皆在回忆中也。
宋自逊　一首
蓦山溪　自述
壶山居士，未老心先懒。爱学道人家，办竹几、蒲团茗碗。青山可买，小结屋三间，开一径，俯清溪，修竹栽教满。 客来便请，随分家常饭。若肯小留连，更薄酒、三杯两盏。吟诗度曲，风月任招呼，身外事，不关心，自有天公管。
作旷达语，宋词中每见之。此词擅胜者，在笔气疏爽直达，结句尤为见道语，惟其信天任命，始能达观，非矫情也。
刘子寰　一首
沁园春　西岩三涧
云壑泉泓，小者如杯，大者如罂。更石筵平莹，宽容数客，淙流回激，环绕飞觥。三涧交流，两崖悬瀑，捣雪飞霜落翠屏。经行处，有丹荑碧草，古木苍藤。 徘徊却倚山楹。笑山水、娱人若有情。见旁回侧转，峰峦叠叠，欲穷还有，岩谷层层。仰视云间，茅茨鸡犬，疑有仙家来避秦。青林表，望烟霞缥缈，隐隐鸾声。
上阕咏泉源飞瀑，能曲状泉石之胜。下阕但写山景。昔年行秦晋深山中，峰回路转，百折不穷，仰见山民屋宇，参差出烟霭中，此词能写出之。
李昴英　一首
兰陵王
燕穿幕。春在深深院落。单衣试、龙沫旋薰，又怕东风晓寒薄。别来情绪恶。瘦得腰围柳弱。清明近、正似海棠，怯雨芳踪任飘泊。 钗留去年约。恨易老娇莺，多误灵鹊。碧云杳渺天涯各。望不断芳草，更迷香絮，回文强写字屡错。泪欲注还阁。 孤酌。住春脚。便彩局谁忺，宝轸慵学。阶除拾取飞花嚼。是多少春恨，等闲吞却。猛拍阑干，叹命薄，悔旧诺。
文溪以送王太守词得名，叔旸称为“词家射雕手”。杨用修则极称《兰陵王》一首，谓“可并秦、周”。
吴文英　五十四首
八声甘州　陪庾幕诸公游灵岩
渺空烟四远，是何年、青天坠长星。幻苍崖云树，名娃金屋，残霸宫城。箭径酸风射眼，剑水染花腥。时靸双鸳响，廊叶秋声。 宫里吴王沉醉，倩五湖倦客，独钓醒醒。问苍波无语，华发奈山青。水涵空、阑干高处，送乱鸦、斜日落渔汀。连呼酒，上琴台去，秋与云平。
梦窗词近三百首，《绝妙好词》选十六调，以此调冠首。弁阳翁题句以“犹想乌丝醉墨，惊俊语香红围绕”及“依旧故人怀抱”称之，可见相知之深。此调起笔警拔，谓奇峰自天际飞来。第三句以幻字点醒之，其笔势亦如长星坠空也。“名娃”二句有儿女英雄同归冥漠之感。其地有箭径、剑水，故用“射”字、“腥”字以映带之，而归到响屧，以秋声寓怀古之意。其下咏吴宫往事，醒醉相形，写以轻笔，即承以水碧山青，发苍凉之慨。结尾四句如霜天晓角，愈转愈高，宜“秋与云平”二语，推为警句也。
霜花腴　重阳前一日泛石湖
翠微路窄，醉晚风、凭谁为整欹冠。霜饱花腴，烛消人瘦，秋光做也都难。病怀强宽。恨雁声、偏落歌前。记年时、旧宿凄凉，暮烟秋雨野桥寒。 妆靥鬓英争艳，度清商一曲，暗坠金蝉。芳节多阴，兰情稀会，晴晖称拂吟笺。更移画船。引佩环、邀下婵娟。算明朝、未了重阳，紫萸应耐看。
此自度曲也。起三句有英俊气。“霜饱”句凡咏菊者无人道及。“烛消”句善写秋怀，此八字为篇中骊珠，“花腴”而“人瘦”，故以“秋光难做”承之。“野桥秋雨”乃追忆旧游。下阕赋舟中歌妓。“芳节”数语谓九日每多阴雨，喜值新晴，小舫听歌，更饶逸兴。篇终述及明朝，为纪重阳前一日也。张玉田《题霜花腴卷后》谓“独怜水楼赋笔”“润墨空题”，殊有“曲终人远”之思。《梦窗四稿》首录此二词者，为公谨、玉田所推重也。
风入松
听风听雨过清明。愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。 西园日日扫林亭。依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。
“丝柳”七字写情而兼录别，极深婉之思。起笔不遽言送别，而伤春惜花，以闲雅之笔引起愁思，是词手高处。“黄蜂”二句于无情处见多情，幽想妙辞，与“霜饱花腴”“秋与云平”皆稿中有数名句。结处“幽阶”六字，在神光离合之间，非特情致绵邈，且余音袅袅也。
西江月　赋瑶圃青梅枝上晚花
枝袅一痕雪在，叶藏几豆春浓。玉奴最晚嫁东风。来结梨花幽梦。 香力添熏罗被，瘦肌犹怯冰绡。绿阴青子老溪桥。羞见东邻娇小。
词借晚花为喻，言着花已过芳时，纵勉及残春，自惜香微而肌瘦，乃隐寓士不遇之感。老去冯唐，鬓丝看镜，遇娇小邻姬，能无羞见耶？
声声慢
陪幕中饯孙无怀于郭希道池亭，闰重九前一日。
檀栾金碧，婀娜蓬莱，游云不蘸芳洲。露柳霜莲，十分点缀成秋。新弯画眉未稳，似含羞、低护墙头。愁送远，驻西台车马，共惜临流。 知道池亭多宴，掩庭花长是，惊落秦讴。腻粉阑干，犹闻凭袖香留。输他翠涟拍甃，瞰新妆、时浸明眸。帘半卷，带黄花、人在小楼。
此调为闰重九饮郭园而作。《梦窗乙稿·绛都春》自序云：“余往来清华池馆六年，……感昔伤今，益不堪怀。”其词有“尚追想凌波微步。小楼重上，凭谁为唱，旧时金缕”句。又《花心动》调咏“郭清华新轩”有“应时锁蛛丝，浅虚尘榻”“半窗掩，日长困生翠睫”句。郭园当即郭清华池馆，人与地俱不可考。此词上阕叙残秋风物，归到送远。转头处追忆池馆歌筵之盛，翠水秋寒，朱阑人远，剩有一泓澄碧，曾照明眸，极写其悱恻之怀。歇拍二句为时传诵，“帘半卷”见境之幽悄，“带黄花”言人之淡逸，不仅以黄花映带重九。“小楼”句即《绛都春》之“小楼重上”，当是郭园实有此楼，今楼空人去，惆怅吴郎矣。
玉漏迟
絮花寒食路。晴丝罥日，绿阴吹雾。客帽欺风，愁满画船烟浦。彩挂秋千散后，怅尘锁、燕帘莺户。从间阻。梦云无准，鬓霜如许。 夜久绣阁藏娇，记掩扇传歌，剪灯留语。月约星期，细把花须频数。弹指一襟怨恨，漫空倩、啼鹃声诉。深院宇。黄昏杏花微雨。
前半平叙芳春送别，笔轻而辞丽。后半“剪灯”“掩扇”，写情致之缠绵；“月约星期”怅归舟之迢递。“花须”句与“试把花卜归期，才簪又重数”词意相似，而以“弹指”两字承上五句，则旧情无数，刹那间已化春烟，积感重重，焉得逢人而语，诉愁者惟有啼鹃耳。“黄昏”六字作结句，能情景兼融，传神空际，乃词家秘钥也。○按此词或作赵闻礼词。
惜秋华　重九
细响残蛩，傍灯前似说，深秋怀抱。怕上翠微，伤心乱烟残照。西湖镜掩尘沙，翳晓影、秦鬟云绕。新鸿，唤凄凉、渐入红萸乌帽。 江上故人老。视东篱秀色，依然娟好。晚梦趁，邻杵断，乍将愁到。秋娘泪湿黄昏，又满城、雨轻风小。闲了。看芙蓉、画船多少。
此调佳处在起结。秋夜虫声，寻常意境，从残蛩着想，顿尔灵动。接以“乱烟残照”句，托想空阔。下阕“秋娘”四句，悲秋者泪洒黄昏，赏秋者画船闲却，皆若“吹皱一池春水，干卿底事”，而言愁欲愁，多情人别有怀抱也。
青玉案
短亭芳草长亭柳。记桃叶、烟江口。今日江村重载酒。残杯不到，乱红青冢，满地闲春绣。 翠阴曾摘梅枝嗅。还忆秋千玉葱手。红索倦将春去后。蔷薇花落，故园胡蝶，粉薄残香瘦。
旗亭往事，己紫玉烟消，昔人“一滴何曾到九泉”句，语固沉痛，此词“残杯”“青冢”三句，同一荒茔酹酒，以蕴藉出之，沈伯时所谓词家“用字不可太露”也。下阕“秋千”句与稿中《风入松》之“黄蜂频扑秋千索”句同感。合两词观之，纤手曾扶，乃忆当年实事。余昔在巨宅，曾见庭院秋千之架，今都邑间久无此戏矣。结句五字殊雅。《乐府指迷》云：“（填词）下字欲其雅，不雅则近乎缠令之体”矣。
前调
新腔一唱双金斗。正霜落、分甘手。已是红窗人倦绣。春词裁烛，夜香温被，怕减银壶漏。 吴天雁晓云飞后。百感情怀顿疏酒。彩扇何时翻翠袖。歌边拼取，辞魂和梦，化作梅边瘦。
上阕回首当年之事。对酒闻歌以后，更红烛温香，何等风怀旖旎！乃雁断云飞以后，百感都来，既酒边人去，醉魂无着，只堪寄与梅花。与“约个梅魂，轻怜细语”句皆写无聊之思，绮语而兼幽想也。
好事近
飞露洒银床，叶叶怨梧啼碧。蕲竹粉连香汗，是秋来陈迹。 藕丝空缆宿湖船，梦阔水云窄。还系鸳鸯不住，老红香月白。
“飞露”二句寻常露滴梧桐，以字字矜炼出之，固经意之句，亦南宋名家之异于北宋处。“竹粉”二句陈迹犹存，而伊人已渺，故下阕接以怀人。柳丝系舟，词中所恒用，此“藕丝”二字殊新，只系湖船而不系鸳鸯。至香老月寒，长劳梦想，烟岛寒塘，自伤只影，等一鸾之羞舞矣。
唐多令
何处合成愁。离人心上秋。纵芭蕉、不雨也飕飕。都道晚凉天气好，有明月、怕登楼。 年事梦中休。花空烟水流。燕辞归、客尚淹留。垂柳不萦裙带住，漫长是、系行舟。
首二句以“心上秋”合成“愁”字，犹古乐府之“山上复有山”，合成征人之“出”字。金章宗之“二人土上坐”，皆藉字以传情，妙语也。“垂柳”二句与《好事近》词“藕丝缆船”同意。“明月”及“燕归”二句，虽诗词中恒径，而句则颇耐吟讽。张叔夏以“疏快”两字评之，殊当。
高阳台　落梅
宫粉雕痕，仙云堕影，无人野水荒湾。古石埋香，金沙锁骨连环。南楼不恨吹横笛，恨晓风、千里关山。半飘零、庭院黄昏，月冷阑干。 寿阳宫里愁鸾镜，问谁调玉髓，暗补香瘢。细雨归鸿，孤山无限春寒。离魂难倩招清些，梦缟衣、解佩溪边。最愁人、啼鸟晴明，叶底青圆。
起二句字字捶炼。以下“野水”三句言山野之“落梅”,“黄昏”二句言庭院之“落梅”。下阕言“寿阳”，言“孤山”皆用梅花故事以渲染之。凡咏落花者，每借花以怀人，此则但赋“落梅”，虽词意凄然，正如《曝书亭词》所谓“一半是空中传恨”也。但“千里关山”句寓离索之思，“叶底青圆”句发蹉跎之悔，兼有“绿叶成阴子满枝”之感。论者谓梦窗言情诸作，皆为所眷彼姝而发，虽未必尽然，但此词当有所指。
朝中措
晚妆慵理瑞云盘。针线傍灯前。燕子不归帘卷，海棠一夜孤眠。 踏青人散，遗钿满路，雨打秋千。尚有落花寒在，绿杨未褪青绵。
“晚妆”二句就闺中而言，见孤闷之无俦；“踏青”二句就春游而言，见繁华之易散。两段皆后二句见本意。燕去空劳帘卷，有“锦衾独旦”之悲；青绵尚有余寒，有“翠袖佳人”之感。作者长于怨悱矣。
浪淘沙
灯火雨中船。客思绵绵。离亭春草又秋烟。似与轻鸥盟未了，来去年年。 往事一潸然。莫过西园。凌波香断绿苔钱。燕子不知春事改，时立秋千。
前半写作客情怀，宛转动人。况旧梦西园，凌波香断，则劳薪双足，益自伤矣。“燕立秋千”与“黄蜂频扑秋千索”句一若有知，一若无知，而感人怀抱则同。唐人诗“飞鸟不知陵谷变，朝来暮去弋阳溪”“庭树不知人去尽，春来还发旧时花”，一兴禾黍之悲，一寓故家之感。此词咏燕，则有悱恻之怀。无情之燕子，久看世态，似胜于人之有情；但万有终归寂灭，则无情与有情，亦彭殇一例耳。
高阳台　丰乐楼分韵得如字
修竹凝妆，垂杨驻马，凭阑浅画成图。山色谁题，楼前有雁斜书。东风紧送斜阳下，弄旧寒、晚酒醒余。自消凝、能几花前，顿老相如。 伤春不在高楼上，在灯前欹枕，雨外熏炉。怕舣游船，临流可奈清癯。飞红若到西湖底，搅翠澜、总是愁鱼。莫重来、吹尽香绵，泪满平芜。
此在丰乐楼与客分韵而作。楼居城市，而揽湖山之胜，为临安都中裙屐歌舞最盛处。前五句写登楼之景。“东风”数句言频年欢宴，竟日沉酣，不意容易春光，相如渐老。转头处以劲笔一折，承上老去意，推进一层，言不仅伤春易逝，而夜雨剪灯，怀人更切，倘有画舸人来，其奈此清癯之态何！“飞红”二句写愁极幽邃之思。昔人评韩昌黎“赤手拔鲸牙”句，谓诗心深入九渊，此句颇似之。楼为登临繁盛地，而词笔凄清如是，梦窗其秋士多悲耶？
思佳客
迷蝶无踪晓梦沉。寒香深闭小庭心。欲知湖上春多少，但看楼前柳浅深。 愁自遣，酒孤斟。一帘芳景燕同吟。杏花宜带斜阳看，几阵东风晚又阴。
梦窗词喜雕镌字句，间有晦滞处；亦尽有不着气力而含情韵者，此类是也。首二句不过事矜炼，遂觉深婉有味。下阕“燕同吟”三字颇新。花映夕阳，最为妍妙之景，而东风不许，掩以暮阴，令人怅悒。芳景易失，犹华年易老，题为《思佳客》，其咏花而有人在耶？
三姝媚　过都城旧居有感
湖山经醉惯。渍春衫啼痕，酒痕无限。又客长安，叹断襟零袂，涴尘谁浣。紫曲门荒，沿败井、风摇青蔓。对语东邻，犹是曾巢，谢堂双燕。 春梦人间须断。但怪得当年，梦缘能短。绣屋秦筝，傍海棠偏爱，夜深开宴。舞歇歌沉，花未减、红颜先变。伫久河桥欲去，斜阳泪满。
梦窗曾久客临安，重过故居，感而赋此。“啼痕”“酒痕”句与“泪痕和酒。占了双罗袖”词意正同。酒与泪并，为频年悲欢交集之证，语殊恻怆。“长安”三句素衣化缁，有少陵“憔悴京华”之慨。“紫曲”句以下，重过旧居，如梁燕还巢，井废蔓荒，写一片萧寥之状。下阕言早知春梦难长，但梦何太促。以下“秦筝”“夜宴”等语，乃追写春梦方酣之事，今独立斜阳，河桥花影依然，而朱颜老去，历历前尘，安得不感时溅泪耶！
齐天乐
新烟初试花如梦，疑收楚峰残雨。茂苑人归，秦楼燕宿，同惜天涯为旅。游情最苦。早柔绿迷津，乱莎荒圃。数树梨花，晚风吹堕半汀鹭。 流红江上去远，翠尊曾共醉，云外别墅。淡月秋千，幽香巷陌，愁结伤春深处。听歌看舞。驻不得当时，柳蛮樱素。睡起恹恹，洞箫谁院宇。
起二句写春暮风景，秀丽若奇花初胎。以燕喻客，寻常词意，用“茂苑”“秦楼”对偶语出之，顿不薄弱。“游情”句以下，“乱莎”“柔绿”，极状荒凉，正写出游情之苦。下阕皆言情。“秋千”“巷陌”即当日共醉翠樽之地，而“淡月”“幽香”，徒留想象，眼底之舞衫歌扇，已非昔之樊口蛮腰，况别院箫声，如怨如慕，益怅触伤春情绪矣。“愁结”句回应上文春暮之景，章法周密。
前调
烟波桃叶西陵路，十年断魂潮尾。古柳重攀，轻鸥聚别，陈迹危亭独倚。凉飔乍起。渺烟碛飞帆，暮山横翠。但有江花，共临秋镜照憔悴。 华堂烛暗送客，眼波回盼处，芳艳流水。素骨凝冰，柔葱蘸雪，犹忆分瓜深意。清尊未洗。梦不湿行云，漫沾残泪。可惜秋宵，乱蛩疏雨里。
人当旧地重过，每生惆怅。况十年往事，潮上心头，古柳危亭，处处皆怀陈迹。以下若即咏怀人，便少回旋之地。“凉飔”五句从空际着笔，写临江风景，所谓情景两得也。下阕追忆别时，临歧千万语，只赢得青眸回盼。偶忆分瓜往事，细细写来，见余情之犹恋。后幅梦魂不到，清醑慵斟，但闻夜雨蛩声，洒一襟残泪耳。哀而不伤，自成雅调。
扫花游　送春古江村
水园沁碧，骤夜雨飘红，竟空林鸟。艳春过了。有尘香坠钿，尚遗芳草。步绕新阴，渐觉交枝径小。醉深窈。爱绿叶翠圆，胜看花好。 芳架雪未扫。怪翠被佳人，困迷清晓。柳丝系棹。问阊门自古，送春多少。倦蝶慵飞，故扑簪花破帽。酹残照。掩重城、暮钟不到。
送春之句，稿中屡见。前六句写残春情景，工而不滞。“小”字韵咏新阴入细，“好”字韵有“绿阴幽草胜花时”之意。下阕意境开展，分三段写送春。晓窗慵起，言佳人之春倦；垂柳系舟，言春江之行客。而己则当此暮春，破帽簪花，孤踪寥落，惟有倦蝶相随，潦倒中有闲放之致。酹酒斜阳，乃结束全首，兼回应“醉深窈”句也。
浣溪沙
门隔花深梦旧游。夕阳无语燕归愁。玉纤香动小帘钩。落絮无声春堕泪，行云有影月含羞。东风临夜冷于秋。
句法将纵还收，似沾非着，以蕴酿之思，运妍秀之笔，可平睨方回，揽裾小晏矣。结句尤凄韵悠然。
玉楼春　京市舞女
茸茸狸帽遮梅额。金蝉罗剪胡衫窄。乘肩争看小腰身，倦态强随闲鼓笛。 问称家住城东陌。欲买千金应不惜。归来困顿春眠，犹梦婆娑斜趁拍。
词纪京师灯市舞女之情状。南宋时，都城当岁暮，天街茶肆，已罗列灯球求售。三桥等处，客邸最盛，明灯初上，即有乘肩小女，鼓吹舞绾者数十队，纷然集于楼下。自此日盛一日，直至元宵以后。酒边一笑，所费殊不多。词中云“狸帽”“胡衫”“乘肩”“趁拍”，皆当时舞女状态，想见南都繁盛之一斑。后幅写舞女之堪怜，当鼓笛娱宾时，已难支倦困，归后梦犹趁拍，贫女之飘零身世，梦窗盖深悯之也。
点绛唇　试灯夜初晴
卷尽愁云，素娥临夜新梳洗。暗尘不起。酥润凌波地。
辇路重来，仿佛灯前事。情如水。小楼熏被。春梦笙歌里。
此词亦纪灯市之游。雨后月出，以素娥梳洗状之，语殊妍妙。下阕回首前游，辇路笙歌，犹闻梦里，今昔繁华之境，皆在梨云漠漠中，词境在空际描写。
祝英台近　春日客龟溪，游废园
采幽香，巡古苑，竹冷翠微路。斗草溪根，沙印小莲步。自怜两鬓清霜，一年寒食，又身在、云山深处。 昼闲度。因甚天也悭春，轻阴便成雨。绿暗长亭，归梦趁风絮。有情花影阑干，莺声门径，解留我、霎时凝伫。
以霜鬓词人，当禁烟芳序，在冷香荒圃间独自行吟，况莲步沙痕，曾是丽人游处，自有一种凄清之思。时值春阴酿雨，花影絮香，作片时留恋，于无情处生情，词客每有此遐想。“长亭”二句风度翛然。“花影”三句为废圃顿添情致，到底不懈。
朝中措　题阑室道女扇
楚皋相遇笑盈盈。江碧远山青。露重寒香有恨，月明秋佩无声。 银灯炙了，金炉烬暖，真色罗屏。病起十分清瘦，梦阑一寸春情。
五代词人多有赠女冠之作。梦窗稿中赠道女词凡四首。其《醉落魄·题藕花洲尼扇》有“偷掷金钱，重把寸心卜”句，《蝶恋花·题华山道女扇》有“莺羽衣轻，腰减青丝剩”及“十二阑干和笑凭”等句，此调有“一寸春情”句，殆当时黄入道者，有托而逃禅，虽梵贝香灯，而未能寂灭，否则春情闲恨，安能上静里眉痕而形诸词笔耶！词中“露重”“月明”二语殊隽，神光在离合之间，丽句而未乖贞则也。
极相思　题陈藏一水月梅扇
玉纤风透秋痕。凉与素怀分。乘鸾归后，生绡净剪，一片冰云。 心事孤山春梦在，到思量、犹断诗魂。水清月冷，香消影瘦，人立黄昏。
观词中“乘鸾归后”句，殆亦为道女题扇而作。“凉与素怀分”五字咏扇妙绝。“水清月冷”三句水月梅合写，格高而韵远，一洗南宋慢体之习。
忆旧游　别黄淡翁
送人犹未苦，苦送春、随人去天涯。片红都飞尽，阴阴润绿，暗里啼鸦。赋情顿雪双鬓，飞梦逐尘沙。叹病渴凄凉，分香瘦减，两地看花。 西湖断桥路，想系马垂杨，依旧欹斜。葵麦迷烟处，问离巢孤燕，飞过谁家。故人为写深怨，空壁扫秋蛇。但醉上吴台，残阳草色归思赊。
稿中赠友之词，凡题中用“饯”字者皆送友，此用“别”字，及末句言“吴台归思”，知此作为留别，非送行也。首三句伤春与伤别合写，“片红”三句赋送春，“赋情”二句言将别去，“病渴”三句居者与行者夹写而兼送春。下阕因远行而回忆西湖旧游，如离巢之孤燕，故人情重，为题壁写我深悲，他日吴台回望，益动归思矣。梦窗服膺片玉，此词开合顿挫处，颇似片玉也。
点绛唇
时霎清明，载花不过西园路。嫩阴绿树。正是春留处。燕子重来，往事东流去。征衫贮。旧寒一缕。泪湿风帘絮。
旧感犹存而托诸旧寒犹贮，见词心之灵妙。结句与清真词之《瑞龙吟》结句“一帘风絮”情味同而风韵亦同。
蝶恋花　化度寺池莲一花最晚有感
湘水烟中相见早。罗盖低笼，红拂犹娇小。妆镜明星争晚照。西风日送凌波杳。 惆怅来迟羞窈窕。一霎留连，相伴阑干悄。今夜西池明月到。余香翠被空秋晓。
咏花而兼怀人，花与人合写。结句言闹红已过，只余翠盖田田，虽仍咏晚莲，而翠被秋寒，隐有人在，有手挥目送之妙。
采桑子慢　侍云麓先生登飞翼楼观云
东风未起，花上纤尘无影。峭云湿、凝酥深坞，乍洗梅清。钓卷愁丝，冷浮虹气海波明。若耶门闭，扁舟去懒，客思鸥轻。 几度问春，倡红冶翠，空媚阴晴。看真色、千岩一素，天淡无情。醒眼重开，玉钩帘外晓峰青。相扶轻醉，越王台上，更最高层。
夏闰庵云：先从未有云说到云起。“虹气”七字状云殊新警。“若耶”三句托思清迥。下阕“千岩一素”四字咏云能涵盖一切。“醒眼”一句又说到云散，于观云本题，十分写足。
前调　双清楼
空濛乍敛，波影帘花晴乱。正西子、梳妆楼上，镜舞青鸾。润逼风襟，满湖山色入阑干。天虚鸣籁，云多易雨，长带秋寒。 远望翠凹，隔江时见，越女低鬟。算堪羡、烟沙白鹭，暮往朝还。歌管重城，醉花春梦半香残。乘风邀月，持杯对影，云海人间。
起笔及“鸣籁”三句捶炼入细。下阕写临江风景，笔轻而意远。“歌管”二句，人海沉酣、辜负佳景者不知凡几，以“醉花春梦”讽之，雅人无浅语也。
满江红　淀山湖
云气楼台，分一派、沧浪翠蓬。开小景、玉盆寒浸，巧石盘松。风送流花时过岸，浪摇晴练欲飞空。算鲛宫、只隔一红尘，无路通。 神女驾，凌晓风。明月佩，响丁东。对两蛾犹锁，怨绿烟中。秋色未教飞尽雁，夕阳长是坠疏钟。又一声、欸乃过前岩，移钓篷。
前半铺序游湖景色。下阕“两蛾”二句谓洞庭东西二山。通首惟“怨绿”二字景中有情，句亦深秀。“疏钟”二句极有疏隽之味，是词句，非七律中句，且系宋人佳咏，非唐人风格。
古香慢　赋沧浪看桂
怨蛾坠柳，离佩摇葓，霜讯南浦。漫忆桥扉，倚竹袖寒日暮。还问月中游，梦飞过、金风翠羽。把残云剩水万顷，暗熏冷麝凄苦。 渐浩渺、凌山高处。秋淡无光，残照谁主。露粟侵肌，夜约羽林轻误。剪碎惜秋心，更肠断、珠尘藓路。怕重阳，又催近、满城风雨。
梦窗殁于理宗时，未及宋之末造，故集中感怀君国之思，与碧山、玉田、草窗异。但此词既非怀人，又非自感，而一片凄苦之音，将何所指？观其“剩水残云”“残照谁主”等句，殆感汴京往事耶？上阕“月中游”四句、下阕“秋心”二句用笔幽邃，情韵复哀而弥长，是梦窗擅胜处。
天香　蜡梅
蝉翼黏霜，蝇苞缀冻，生香远带风峭。岭上寒多，溪头月冷，北枝瘦、南枝小。玉奴有姊，先占立、墙阴春早。初试宫黄淡薄，偷分寿阳纤巧。 银烛泪深未晓。酒钟悭、贮愁多少。记得短亭归马，暮衙蜂闹。豆蔻钗梁恨袅。但怅望天涯岁华老。远信难封，吴云雁杳。
唐人咏蜡梅诗无多，每以对萼状之，词则绝无。此作起三句雕琢入细，“寿阳”“宫黄”句尚意所易到，“玉奴”二句更取喻妍巧，且风致夷犹。下阕“归马”“蜂衙”二句用“记得”二字，当是回忆从前，以蜡梅时无蜂也。“钗梁”二句即事怀人，且有凋年急景之感。
汉宫春　追和尹梅津赋俞园牡丹
花姥来时，带天香国艳，羞掩名姝。日长半娇半困，宿酒微苏。沉香槛北，比人间、风异烟殊。春恨重，盘云坠髻，碧花翻吐琼盂。 洛苑旧移仙谱，向吴娃深馆，曾奉君娱。猩唇露红未洗，客鬓霜铺。兰词沁壁，过西园、重载双壶。休漫道，花扶人醉，醉花却要人扶。
此为游园看花而作，故仅以“沉香”“洛苑”略点本题，非实赋牡丹也。“沉香”句运用入化。下阕“猩唇”四句绵丽有致，是梦窗本色。结末二句人花交咏，词必灵妙，且花要人扶，于牡丹尤肖。
甘州　姑苏台和施芸隐韵
步晴霞倒影，洗闲愁、深杯艳风漪。望越来清浅，吴歈杳霭，江雁初飞。辇路凌空九险，粉冷濯妆池。歌舞烟霄顶，乐景沉晖。 别是青红阑槛，对女墙山色，碧淡空眉。问当时游鹿，应笑古台非。有谁招、扁舟渔隐，但寄情、西子却题诗。闲风月，暗消磨尽，浪打鸥矶。
前半仅赋本题，其精湛处皆在下阕。转头三句笔意便超拔。其下游鹿台非，游湖人远，虽皆本地风光，在能手出之，有一种高朗之气。结句闲鸥风月，霸业消沉，尤为抚叹。
玉京谣
陈仲文自号藏一，盖取坡诗中“万人如海一身藏”语。为度夷则商犯无射宫腔，制此赠之。
蝶梦迷清晓，万里无家，岁晚貂裘敝。载取琴书，长安闲看桃李。烂锦绣、人海花场，任客燕、飘零谁计。春风里。香泥九陌，文梁孤垒。 微吟怕有诗声翳。镜慵看、但小楼独倚。金屋千娇，从他鸳暖秋被。蕙怅移、烟雨孤山，待对影、落梅清泚。终不似。江上翠微流水。
题旨重在藏身，若以“斯人独憔悴”之意实赋其事，便落恒蹊。观其“锦绣”三句以“客燕”为喻，遂句意并列而有“飘零谁计”句，则其栖栖不得已之怀，自在言外。结句有高远之致。
三姝媚
吹笙池上道。为王孙重来，旋生芳草。水石清寒，过半春犹自，燕沉莺悄。稚柳阑干，晴荡漾、禁烟残照。往事依然，争忍重听，怨红凄调。 曲榭方亭初扫。印藓迹双鸳，记穿林窈。顿隔年华，似梦回花上，露晞平晓。恨逐孤鸿，客又去、清明还到。便鞚墙头归骑，青梅已老。
上阕叙明重来怀旧。转头处接写所怀之人。“年华”三句感流光容易，语殊俊逸。“孤鸿”二句申明重来之意。结句申明年华易逝之意，而风致倜傥，是其制胜处。
夜合花　自鹤江入京，泊葑门外有感
柳暝河桥，莺晴台苑，短策频惹春香。当时夜泊，温柔便入深乡。词韵窄，酒杯长。剪蜡花、壶箭催忙。共追游处，凌波翠陌，连棹横塘。 十年一梦凄凉。似西湖燕去，吴馆巢荒。重来万感，依前唤酒银缸。溪雨急，岸花狂。趁残鸦、飞过苍茫。故人楼上，凭谁指与，芳草斜阳。
上阕平序往事。转头以下始写感怀。“溪雨”三句写景真而句复警动。“故人”三句“芳草斜阳”，一片苍凉之感。惜故人不见，谁与诉愁！客子之幽怀，亦词家之妙笔也。
绕佛阁　与沈野逸东皋天街卢楼追凉小饮
夜空似水，横汉静立，银浪声杳。瑶镜奁小。素娥乍起楼心弄孤照。絮云未巧。梧韵露井，偏惜秋早。晴暗多少。怕教彻胆蟾光见怀抱。 浪迹尚为客，恨满长安千古道。还记暗萤穿帘街语悄。叹步影归来，人鬓花老。紫箫天渺。又露饮风前，凉堕轻帽。酒杯空、数星横晓。
上阕“晴暗”三句笔意深透。下阕“街语”以下六句，戈顺卿谓梦窗“炼字炼句，……而实有灵气行乎其间”。此词下半阕颇有此境，结句尤有远神。
珍珠帘
春日客龟溪，过贵人家，隔墙闻箫鼓声，疑是按舞，伫立久之。
蜜沉炉暖余烟袅。层帘卷、伫立行人官道。麟带压愁香，听舞箫云渺。恨缕情丝春絮远，怅梦隔、银屏难到。寒峭。有东风垂柳，学得腰小。 还近绿水清明，叹孤身如燕，将花频绕。细雨湿黄昏，半醉归怀抱。蠹损歌纨人去久，漫泪沾、香兰如笑。书杳。念客枕幽单，看春渐老。
词为闻隔墙箫鼓声，疑是按舞而作。题本虚拟，无迹可寻。通首以“到”字、“绕”字二韵，托思最为灵妙。而闻声之遐想，犹飞燕之绕花，取喻尤巧。接以“细雨”二语，神味弥永。
木兰花慢
陪仓幕游虎邱。时魏益斋已被亲擢，陈芬窟、李芳庵皆将满秩。
紫骝嘶冻草，晓云锁，岫眉颦。正蕙雪初消，松腰玉瘦，憔悴真真。轻藜渐穿险磴，步荒苔、犹认瘗花痕。千古兴亡旧恨，半邱残日孤云。 开尊重吊吴魂。岚翠冷，洗微醺。问几曾夜宿，月明起看，剑水星纹。登临总成去客，更软红、先有探芳人。回首沧波故苑，落梅烟雨黄昏。
“轻藜”二句赋山景极幽峭。下阕登临欲去，已近收笔，乃承以“软红探芳”句，似花明柳暗又见一村。作此顿挫，而结句“回首沧波故苑”仍归到本题。梦窗学清真，此等处颇似之。
水龙吟　惠山酌泉
艳阳不到青山，古阴冷翠成秋苑。吴娃点黛，江妃拥髻，空濛遮断。树密藏溪，草深迷市，峭云一片。二十年旧梦，轻鸥素约，霜丝乱，朱颜变。 龙吻春霏玉溅。煮银瓶、羊肠车转。临泉照影，清寒沁骨，客尘都浣。鸿渐重来，夜深华表，露零鹤怨。把闲愁换与，楼前晚色，棹沧波远。
发端二句笔妍而意邃。“吴娃”至“峭云”句，质言之，不过山被云遮耳。而先以吴娃、江妃为喻，更写以草树风景，咏云便有深厚之味。转头处咏烹茶。“龙吻”二句研炼而生峭。“华表”二句写重来之感。旋换开拓之笔，以闲淡作结，通首无一懈句。
宴清都　连理海棠
绣幄鸳鸯住。红情密、腻云低护秦树。芳根兼倚，花梢钿合，锦屏人妒。东风睡足交枝，正梦枕、瑶钗燕股。障滟蜡、满照欢丛，嫠蟾冷落羞度。 人间万感幽单，华清惯浴，春盎风露。连鬟并暖，同心共结，向承恩处。凭谁为歌长恨，暗殿锁、秋灯夜语。叙旧期、不负春盟，红朝翠暮。
自“绣幄”至“燕股”数语赋连理，思密而藻丽。“锦屏”“梦枕”二句尤摇漾生情。下阕别开一径，写宫怨而以美满作结，为连理海棠生色。梦窗晚年好填词，以秾丽为妍，此作用字炼句，迥不犹人，可称雅制。
花犯　谢黄复庵除夜寄古梅枝
剪横枝，清溪分影，翛然镜空晓。小窗春到。怜夜冷孀娥，相伴孤照。古苔泪锁霜千点，苍华人共老。料浅雪、黄昏驿路，飞香遗冻草。 行云梦中认琼娘，冰肌瘦窈窕、风前纤缟。残醉醒，屏山外，翠禽声小。寒泉贮、绀壶渐暖，年事对、青灯惊换了。但恐舞、一帘胡蝶，玉龙吹又杳。
“苍华”及“青灯”句当除夕咏梅，雅切而有情致。“冻草”句兼及送梅。通首丽而有则，是其长处。
瑞鹤仙　丙午重九
乱云生古峤。记旧游、惟怕秋光不早。人生断肠草。叹如今摇落，暗惊怀抱。谁临晚眺。吹台高、霜歌缥缈。想西风、此处留情，肯着故人衰帽。 闻道。萸香西市，酒熟东邻，浣花人老。金鞭騕褭。追吟赋，倩年少。想重来新雁，伤心湖上，消减红深翠窈。小楼寒、睡起无聊，半帘晚照。
自上阕至“年少”句，笔意清老。其动目处，在后半“新雁”以下五句，神态夷犹，音殊恻怆，与“带黄花人在小楼”之结句，同深感叹。
澡兰香　淮安重午
盘丝系腕，巧篆垂簪，玉隐绀纱睡觉。银瓶露井，彩箑云窗，往事少年依约。为当时、曾写榴裙，伤心红绡褪萼。黍梦光阴，渐老汀洲烟蒻。 莫唱江南古调，怨抑难招，楚江沉魄。熏风燕乳，暗雨梅黄，午镜澡兰帘幕。念秦楼、也拟人归，应剪菖蒲自酌。但怅望、一缕新蟾，随人天角。
梦窗喜藻饰字句，本意易晦。此词与前首皆佳节有怀，而此则兼有人在，故上阕“榴裙”四句、下阕“秦楼”四句情辞尤为宛转。读梦窗词者，当在其缛丽而流利处求之。
西河　陪鹤林登袁园
春乍霁。清涟画舫融泄。螺云万叠黯凝愁，黛蛾照水。漫将西子比西湖，溪边人更多丽。 步危径，攀艳蕊。掬霞到手红碎。青蛇细折小回廊，去天半咫。画阑日暮起东风，棋声吹下人世。 海棠藉雨半绣地。正残寒、初御罗绮。除酒消春何计。向沙头更续、斜阳一醉。双玉杯和流花洗。
佳处在第三段，写寻常春游，花前一醉，入作者之手，其词华而峭，绝无甜熟之笔。
解连环　留别姜石帚
思和云结。断江楼望睫，雁飞无极。正岸柳、衰不堪攀，忍持赠故人，送秋行色。岁晚来时，暗香乱、石桥南北。又长亭暮雪，点点泪痕，总成相忆。 杯前寸阴似掷。几酬花唱月，连夜浮白。省听风、听雨笙箫，向别枕倦醒，絮飏空碧。片叶愁红，趁一舸、西风潮汐。叹沧波、路长梦短，甚时到得。
梦窗与石帚交谊甚挚，故赋词赠别。下阕“听风、听雨”二句，语固锤炼；而寄情深厚，尤在“片叶”四句，一片离心，逐秋潮共去。且路长梦短，有沈休文“梦中不识路，何以慰相思”之意。
惜黄华慢
次吴江小泊，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:32:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>