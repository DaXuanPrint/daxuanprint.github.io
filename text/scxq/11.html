<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,三华集全文在线阅读,三华集全文在线下载,大玄古籍书库">
<meta name="description" content="明诗总集。无锡钱子正及其弟钱子义、侄钱仲益3人诗合刻。由钱仲益族子钱公善等人于正统年间刊刻。共18卷。现有《四库全书》本。卷1至卷6为钱子正《绿苔轩集》,集前有洪武二十四年(1391)王达序。序谓:“吾观子正钱先生诗,所谓不求传而自传者也。昔先生虽以赀雄一郡,惴惴寡言,惟事经史,闻人一善,若出诸己,仁厚廉节,保而弗遗,故其为诗,不独挟飞霞,簸明月,怡然于万物之表而已矣,且关于世教而有警于浇沴之俗焉。若曰‘天性不可夺,恩爱情乃使’,若曰‘片言大义重,一笑黄金轻’,此皆卓然可见,不为世之清浊而废德者也。鸣呼,">
<title>三华集_钱子正_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">三华集</span> <br/>
          作者： <span class="inputVal" id="bkauthor">钱子正</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]78789</span> <br/>
          说明： <span class="inputVal" id="bkdec">明诗总集。无锡钱子正及其弟钱子义、侄钱仲益3人诗合刻。由钱仲益族子钱公善等人于正统年间刊刻。共18卷。现有《四库全书》本。卷1至卷6为钱子正《绿苔轩集》,集前有洪武二十四年(1391)王达序。序谓:“吾观子正钱先生诗,所谓不求传而自传者也。昔先生虽以赀雄一郡,惴惴寡言,惟事经史,闻人一善,若出诸己,仁厚廉节,保而弗遗,故其为诗,不独挟飞霞,簸明月,怡然于万物之表而已矣,且关于世教而有警于浇沴之俗焉。若曰‘天性不可夺,恩爱情乃使’,若曰‘片言大义重,一笑黄金轻’,此皆卓然可见,不为世之清浊而废德者也。鸣呼,先生之诗,曷得而弗传耶!”卷7至卷10为钱子义《种菊庵集》,集前有洪武八年(1375)自序。自序谓已读前人咏史诗后,“不自揣量,窥窃陈编,类出黄帝鼎已降泊赵宋厓山,共一百五十题,各还以七言一首”。因而其诗中3卷为《读咏史诗》,1卷为杂咏诗,卷11至卷18为钱仲益《锦树集》,集前有正统二年(1437)魏骥序。序谓:“其作也,丽而不浮,奇而不僻,易而不俚,而有诗人之体裁者乎,是宜为其族之子孙裒辑之,以脍炙人口也。”是集之所以名《三华》,因3人皆钱氏之英华的缘故。其3人诗,皆赖此集得以流传至今。</span> <br/>
          封面： <span class="inputVal" id="bkimg">Z_19742.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]三华集
[book_author]钱子正
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]78789
[book_dec]明诗总集。无锡钱子正及其弟钱子义、侄钱仲益3人诗合刻。由钱仲益族子钱公善等人于正统年间刊刻。共18卷。现有《四库全书》本。卷1至卷6为钱子正《绿苔轩集》,集前有洪武二十四年(1391)王达序。序谓:“吾观子正钱先生诗,所谓不求传而自传者也。昔先生虽以赀雄一郡,惴惴寡言,惟事经史,闻人一善,若出诸己,仁厚廉节,保而弗遗,故其为诗,不独挟飞霞,簸明月,怡然于万物之表而已矣,且关于世教而有警于浇沴之俗焉。若曰‘天性不可夺,恩爱情乃使’,若曰‘片言大义重,一笑黄金轻’,此皆卓然可见,不为世之清浊而废德者也。鸣呼,先生之诗,曷得而弗传耶!”卷7至卷10为钱子义《种菊庵集》,集前有洪武八年(1375)自序。自序谓已读前人咏史诗后,“不自揣量,窥窃陈编,类出黄帝鼎已降泊赵宋厓山,共一百五十题,各还以七言一首”。因而其诗中3卷为《读咏史诗》,1卷为杂咏诗,卷11至卷18为钱仲益《锦树集》,集前有正统二年(1437)魏骥序。序谓:“其作也,丽而不浮,奇而不僻,易而不俚,而有诗人之体裁者乎,是宜为其族之子孙裒辑之,以脍炙人口也。”是集之所以名《三华》,因3人皆钱氏之英华的缘故。其3人诗,皆赖此集得以流传至今。
[book_img]Z_19742.jpg


[book_title]目录
钦定四库全书　　　　　集部八
三华集目录　　　　　　总集类
绿苔轩集六卷
种菊庵集四卷
锦树集八卷
【臣】等谨案三华集十八卷明无锡钱子正及弟子义侄仲益合刻诗也子正绿苔轩集六卷前有王达善序子义种菊庵集四卷前有洪武八年自序仲益锦树集八卷前有魏骥序三集初各自为书正统中仲益族子公善等始合而刻之其曰三华者盖以三者皆钱氏英华也按子正诗朱彞尊明诗综不载但附见其名于子义之下然二人出处始末均无可考独仲益以元末进士知华亭县后为翰林脩撰见于魏骥序中而明诗综载仲益永乐初以翰林编脩转周王府长史与骥序互有异同又称仲益诗格爽朗惜遗集罕传予从秦对岩购得亟录八首犹未尽其蕴云云然则彞尊仅见仲益遗集未见斯本也盖亦罕觏之笈矣乾隆四十五年七月恭校上
总纂官臣纪昀臣陆锡熊臣孙士毅
总　校　官　臣　陆费墀

[book_title]卷一
钦定四库全书
三华集卷一
明　钱子正　撰
绿苔轩集一
古人之为诗非汲汲为欲传后而为之也或古今事物之臧否或风俗习尚之淳漓或卉木防鱼之细山林沼沚之幽凡触于目而动之于心自然发之于诗而托之于笔至或激扬振导而有益于学者之身闗于世教则人自相称道而争为之传矣夫岂尚乎意象之恍忽辞语之雕锼规模之绘饰哉吾观子正钱先生诗所谓不求传而自传者也昔先生虽以赀雄一郡惴惴寡言惟事经史闻人一善若出诸巳仁厚防节保而弗遗故其为诗不独挟飞霞簸明月怡然于万物之表而巳矣且闗于世教而有警于浇沴之俗焉若曰天性不可夺恩爱情乃使若曰片言大义重一笑黄金轻此皆卓然可见不为世之清浊而废德者也呜呼先生之诗曷得而弗传耶譬犹梁之结绿固不求于贵也而自不能不贵丰之太阿固不求于彰也而自不能不彰天蓄至寳夫岂荒陬秽壤所得而湮灭哉先生之嗣叔达犹子仲益相与纂次成集俾予序之余托交于子侄之间承风接响者非一日矣姑述其槩而为之序且使后生晚学读先生诗而有所警惕焉洪武二十四年七月既望耐轩王达善序
七言律诗
饮仲毅侄家
采菱溪上雨初收与客重来忆旧防嵗月不知人事改湖山都是古今愁百年梦幻催华发万顷烟波愧白鸥此日阮家贤叔侄竹林犹似晋风流
灯花
一枝芳艳发长檠不假栽培火炼成上苑未谙春日暖深闺长怯晓天明闲敲棊局元无意懒剔银缸似有情见説谢娘眉怃日玉钗临镜拨残英
次陈思道话旧韵
当时日日醉江边花迳聨镳柳港船往事百端从别后重逢一笑似生前语连新旧停杯酒情到胷懐胜管弦独讶颍川门下士向来珠履可无贤
春雪
旧闻春雪不称瑞今嵗深春四白过颇讶违时憎凛冽亦知变失阳和巡檐树作真琼榦绕屋山为假玉坡莫怪向来羔酒客暮寒如许奈君何
闲居有感
日落悲笳吹客愁荒村颇觉久淹留曾无过客能回马时有牧童来问牛先垄逺瞻山北向归心常共水东流天涯稚子经年别何处西风拥敝裘
湖上有感
泽国风高常日隂离居有客动乡心坐看急景催残腊直把穷愁伴苦吟天上故人书久絶枕中归梦路难寻武陵溪上漂零者谁致沧浪万里音
久客
朔风吹冷夜沉沉煨芋罏寒拥敝衾逺路未归为客梦闭门惯学坐禅心长抛骨肉天南北欲访交防事古今那得一樽浇垒块莫嗔华发苦相侵
客中初度
五十余龄一病身又逢残腊纪生辰去年座上杯行酒此日天涯泪满巾书问每题为客恨交防应悉未归贫遥知慈母占乌鹊防向儿童説逺人
感懐
弹铗归来卧草堂暂教清梦到羲皇过门却笑贫原宪裹饭谁寻病子桑万里独怜雕鹗健百年行复鬓毛苍天涯骨肉漂零尽不报平安字两行
又
未办三重屋上茅西风吹树欲倾巢无文不暇驱穷鬼有论方当广絶交骨肉巳成垂死计余年盍作等闲抛故人今雨无消息愁对寒葅荐晚庖
戏调仲珉
西浒溪边杨子宅主賔懐抱昔俱开賔从斟酌主自睡主不招呼賔复来即今耆旧那再得如此风流安在哉尽説郎君亦清快可曾携酒慰风埃
重经石塘【时荷花盛开】
何处放懐消百忧石塘桥畔可维舟荷香恰似临平路草色浑疑谢朓洲莫管鬓毛催老大但逢樽酒盍淹留恨无健笔题诗句辜负湖山此胜逰
孟明复归锡山
簪笏相承十世余西神重理旧枌榆山辉原抱昆冈玉川媚知还合浦珠丘垄再瞻诚孝本材华咸许应时须莫将小隠惊华发东阁方今要汉儒
牡丹
闻道开元始见夸当时红紫总输他郭駞解栽数十种野鹿曾啣第一花不独昔年称富贵只今凡卉让豪华洛人三月如狂客日醉姚家与魏家
得常德子原炳书
有客起舵春江流寄来逺书消百忧开缄宻宻写何事问我栖栖应白头泪眼恰从秋后暗柔膓新结病中愁防时挂劒归湖上尔把耕犁我饭牛
德润斋兄乱后还故里
向来踪迹寄吴门归梦应怜湖上村此日到乡双鬓改百年乔木防家存晓留太白明逾切毁剰灵光道益尊莫笑新吟苦迂阔对牀风雨要评论
喜雨
五月五日雨翻盆大堤倾泻溪流浑痴儿见骇作鼠伏老我避漏如防蹲何人把钓闲临水防处移秧迨满村独有悯农心最切欲瞻云汉拜天恩
萤火
林塘雨余芳草生乱萤兢飞如自矜傍衣却照青衫旧防鬓应怜白发增数斛散为逰辇火一囊聚作读书灯儿童扑得无情甚一抹争夸月半棱
话旧
话旧忽忆少年事畴昔逢春多赏音长竿钓鱼临水曲携酒听莺来柳隂白发防何浑满鬓青衫送老负初心只今尚可须防乐此后情懐转不禁
经宜逺楼故址
宜逺楼荒念昔逰断云零雨入清秋柳依曲岸溪仍在藓合纹楸石尚留百罚觥船春酩酊一篝灯火夜赓酬登临倦客皆零落独向西风叹白头
秋日对酒
病骨支离五十过亦知去死已无多緑樽不与黄花共青镜争如白发何霜后水光饶滴沥雨余山色更嵯峨相逢此景良不恶欲倩蛾眉伴醉歌
医士施仲模种杏轩
绀芽红甲两三畦争似山房杏满枝万树春花亲手植百年隂隲老天知防垂坛上空闻道香绕江头谩纪诗独有此轩浑种德功名留待后人为
送仲谟侄还常德军中
北风萧萧日色薄嵗阑逰子欲何之此行逺道防千里况复思亲十二时巫峡月明猿呌早洞庭波迥鴈归迟经过若向滕王阁为我登临好寄诗
求王彦昭菊
寄问西庄王给事若为一别半年余到门谁下留賔榻把笔还抄种树书见説深杯犹未怯不知华发近何如可能念我秋萧瑟賸乞黄花映草庐
有懐杭州西湖
不向西湖理钓蓑分明山色与湖波路经鹫岭峰头逺云傍龙洞口多花坞把杯成梦寐竹冈题句定消磨林逋旧有梅边约孤负年华奈尔何
感事
膓断挈家辞故园途穷那敢问苍天三防未卜山中垄十口空耕汶上田云散楚台无旧梦鹤归华表是何年荒林破屋稀来客风雨谁知絶午烟
梦伯诚侄
懐思只似离羣久黙想方知隔古今漫有仪容能入梦更无踪迹可相寻仙逰此日归蓬岛隽饮何年向竹林老去自来多感慨不堪触事易沾襟
澂源虞兄见访
一别琴书又八年重来疑是隔生前君须照眼白如许我齿逢人豁可怜京国宦逰无复梦儿曹灯火有残编何时却向溪东去把酒论文夜对眠
七夕
七夕凉生枕簟秋故园归计尚淹留一从踪迹随车马防向儿童説斗牛自是冯唐元易老非干宋玉独多愁深闺怨女吟防扇吹笛何人倚画楼忆得桂堂賔客醉更来花底按梁州
陆仲防过访【予连袂陆仲防别去十年洪武二年来访留连数夕送诗纪别】
东蠡维舟又十年重来空记旧山川死生契阔干戈后骨肉漂零涕泪前沽酒买羊多慰问检书烧烛好留连如何又踏东吴路白发西风上客船
连日为风雨所困
飘风甚雨经三日茅屋无奈受相欺翻檐注盎岂能忍大厦高楼浑不知省事水车归卧早移家钓艇去嫌迟男儿未了安身防田里栖栖良可悲
挽曹文茂乡老
梧叶惊秋自有因霜风行复陨灵椿世间岂少奇男子乡里今亡一善人三径漫荒元亮菊故园空老季鹰莼年来每堕交防泪此泪于君更满巾
秋暑
每愁酷暑望秋节岂料秋阳尤更骄君看火云苦相虐孰谓金风行可招何处池亭人迹少谁家门径竹隂饶便须枕簟眠清昼不羡轮蹄趂晚朝
寄旧馆人张德祥
诗酒曾同十五年我今顦顇尔茫然亦知久涤相如器不复归耕季子田宋国有人收燕石丰城无客斸龙泉交情若共春冰薄管鲍相看却自贤
闻促织络纬有感
孰云络纬最喧聒试聴不类秋防号机上织梭才轧轧车头缲絸复嘈嘈我方作客贫难倚尔为何人苦服劳嵗晚倘能成束帛幸分寻尺及吾曹
又
縁知促织乃微物感此哀音泪满裾庭砌露凉应诉恨沅湘人去未收书青衫不讳饥寒迫白发潜惊嵗月除回首交防在京国盍因揺落问何如
露坐有所思
清秋独坐夜沉沉月傍浮云每带隂人静草檐双杵急露凉莎径一蛩吟老逢景运蒙天意贫欲干时损道心谩有故园归未得防回弹铗思沾襟
中秋
仲秋八月十五夜河汉无云月自圆天柱峰头还有客广寒宫里是何年故人忆别应添恨逺戍思归可得眠底事高楼又横笛苦吹清泪到愁边
湖上
湖上秋深也可怜杖藜常日到湖边荻花防处雪初霁枫叶满川红欲燃老去扬雄元有宅归来陶令岂无田渚苹汀蓼相牵挽我欲移家理钓船
对菊
荒村黄菊不知爱而我来看岂惮劳彭泽有人谁送酒齐山无客负登高任教白日催身世何必青铜照鬓毛但愿对花强健在年年相赏莫轻抛
送仲谟侄自常德移役赴京以医药奉职事
老年本自多愁思骨肉那堪在别筵屈指到家能防日此行为客又经年禁城花柳恩光近药笼参苓雨露边有弟武陵溪上客幸分春色惜芳妍
闻子义弟预选赴京
鹤怨空山蕙帐寒征衫随例拜春官蔽尘曾障元规扇新沐俄弹贡禹冠厐老只闻耕陇上杜陵未始厌江干瞿塘日夜风湍急切莫中流倚舵看
复寄子义兼简王季昭【后闻子义此行为有司发遣至京因诉以事蒙恩准放还山喜而赋此复寄】
不向南宫射防勲圣恩特许纵穷鳞乞骸此日归因病捧檄当年喜为亲筑室浣花宜白昼买田阳羡及青春若逢王翰烦多问十载无诗慰逺人
题仲毅侄煑茗轩
旋拾荆薪涧底归深清自汲瀹枪旂风生石鼎浪三级烟防柴门玉一围多事君谟非易办求全鸿渐岂忘机大瓢小杓乌纱防相伴卢仝到落晖
秋热
今年七月热可畏试问老人经见稀秖合三秋多爽气翻如五岭肆炎威祝融秉政忘归久风伯无言与世违闻道灵台冰井好羽翰那得往相依
观倪云林恵麓小隠图有感
二老久为泉下客旧题图画未消磨燕泥句好空名在鹦鹉才高奈尔何两晋风流能有防前朝人物固无多当时却笑云林子尤幸迂踈絶网罗
寒食祭扫
垄上新松个个青我来祭扫雨初晴丰年岂是无欢意此日唯闻有哭声膝下近归前日梦闺中空忆向时情一盂麦饭三杯酒谁与重泉达姓名
有感寄友
白发升堂愧俊髦曳裾应笑事逰遨旅懐久负冯驩铗友谊难忘范叔袍斸劒何时望牛斗遗弓空复念乌号南湖嵗晚行人少欲寄相思首重搔
蠡桥故园有感
禾黍高低遍野田家园一到一潸然向来花竹迷芳榭今见荆榛蔽断砖赖有故人能话旧独怜遗俗不如前王维老作漂零客魂梦时时在辋川
红瓤
珍果相传自汴京南人初识未分明看来外类碧码碯剖破中含赤水晶五色旧闻良有以一抔曾种恐虚名欲知此品何年出持向青门问邵平
秋后苦热得雨稍凉
暑当八月犹遗热风雨今朝喜暂凉幸得凄清到户不胜沾湿向衣裳萧斋夜读伤时暮南畆秋成报嵗穰千古五湖烟月在一舟归去水云乡
七月三日先妣逺讳之辰痛伤记此【时洪武六年也】
忆母南城夀诞归因看憔悴即惊疑谁知一旦欢迎际却是终天痛别时五载又当初度日百年那得再来期若于地下能相见早入黄泉亦展眉
途经仲兄常翁故居感而赋此
仲兄懐抱从来好苦忆当年起居小圃每倾重醖酒晴牕时写八分书事同沤灭云飞后人是生存死别余欲寄哀吟数行泪九泉无路漫欷歔
种
我欲种消白日竹林南畔是阳坡初从谷雨培来细直待薫风长渐多硎谷祸根空磊磥青门隠蔓更婆娑如何当日唐天子不悟黄台四摘歌
谢王彦昭恵紫竹杖
斫得西园紫玉枝多君赠我要携持尚迟同往登高日每借相扶欲醉时常挂百钱因换酒曾挑一卷为看诗青云失步縁抛尔垂老危途敢暂离
九日
风雨相欺奈尔何杖藜路滑断经过菊花有约时时发鬓影无情种种多莫向少年夸俊健且容老子独婆娑瓦盆杜酒今朝熟细看茱萸一醉歌
话旧
花月侵堦跃紫骝露华香湿粉绫裘笑迎翠袖擎银蜡半卷珠帘上玉钩白发腐儒今洛下春风歌馆古扬州凭君莫话当年事老梦无情覔旧逰
客中风雨
江南二月多风雨况是羇愁老病身酒有时曾入梦药囊无日不相亲谁家吹笛闗山怨何处开花烂漫春辜负东园归未得漫劳啼鸟劝行人
病起
病起始知秋已深闭门良觉负光隂看书无力花满眼对酒牵愁人在心一榻雨声情脉脉半帘灯影思沉沉广平幸自膓如铁只恐安仁鬓未禁
哭孙
向哭两孙犹未已一孙今复防沉疴暮年值煞逢破碎竖子坐穷遭网罗醉里扶携能有防闲中抱防更无多此生此景不可晓特问苍苍理若何
又
老翁防孙毋苦啼与孙不作久相离独愁殢酒归家日怕忆牵裳呌我时梨枣推争今尚在诗书涂抹迹难窥人生漫説心如石不信遭逢不解悲
寄仲珉侄孙
西浒溪头旧醉乡习家池馆久荒凉当时倒载容山简今日嬉防指孟阳岸柳受风才拂翠野桃迎日欲吹香遥怜寂寞东牕下白发何如共举觞
送子还常德戍所
此行送尔还戎伍得帅今如郤縠贤逺道重经岳阳路挂帆直上洞庭船羣趋幙府深秋后缓赋骊驹祖席前男子功名在年少好将忠义格皇天
寄翟仲谦
庱亭先生乐有余了无荣辱只闲居绿隂贮得将军树芳径迂临太守车山果饤盘行劝酒竹牀近水卧看书就中亦有匡时防不学相如赋子虚
围碁
竹院风清人事幽一枰聊复试纹楸初疑刘项分疆日次见孙庞角力秋计脱重围还抚掌危遭深穽只搔头何如信手忘机事胜固欣然败不忧
送曹本立
浦口东风吹酒醒防郎征鼓发初程方春花柳安排好过雨江山分外明爱子情深为客易报君恩重此身轻还家莫待重阳节遍插茱萸共醉倾
二月六日苦寒【乙丑二月六日风雨交作苦寒逼人入暮复有雷雷止而雪至初七日方止赋此以记】
二月六日云隂隂薄暮苦寒俄见侵迅雷未暇急掩耳飞雪忽惊还满林天神调戏竟莫晓桃李无言那可禁豪家只作丰年赏谁念空街冻馁心
忆西湖旧逰
忆向西湖放酒船两峰如画雨晴天鱼吹细浪随移棹燕接飞花近防筵逰赏总教同往日楼台应不似当年金鱼别后无消息我欲贻诗问玉泉
求菊钱
闻道君家菊满园黄如金盏白如绵不嫌村巷还居陋移种柴门良可怜常醉刘伶还有酒弃官陶令本无钱自知老病风霜后防撷余芳欲引年
三华集卷一

[book_title]卷二
钦定四库全书
三华集卷二
明　钱子正　撰
緑苔轩集二
七言律诗
舟中夜坐
未上孤舟思巳迷转篷踪迹更依依亦知离别古不少似此漂零今所稀野旷星河垂着地夜深风露冷沾衣天涯见説多岐路万里羇愁何处归
旅舍不寐
破屋頽垣倚败牀不眠愁絶思如狂非唯骨肉皆零落复计交防半死亡稚子生离犹恋恋老妻死别巳茫茫终宵防种酸心泪洒向青铜作鬓霜
经故苑
楼阁曾闻贮翠娥五云深处出笙歌人间富贵莫与匹天上繁华争防何华表鹤归非故国槐根梦省识南柯从来赫赫须防事门锁封题雀可罗
哭亡妻
辛苦相从三十年恨无凤觜续危弦偶逃离乱虽多幸每念经营实可怜归梦只同平昔事此身难结后生縁西风漫洒千行泪不解吹将到九泉
仲益侄录事携家颍上回
寄问归来钱録事僻居风雨近何如不似阮生贫好酒却作虞卿穷著书傍舍好栽彭泽柳移家莫恋武陵鱼池塘此日生春草杖履时来要起予
又
公事痴儿不易了我复白头樗散材新春济叔苦多病今雨阿咸浑不来岸柳引条成翠缕草堂无客自苍苔若为定省乗闲日过我柴门试一开
雪
风定寒云晚更低散花天女播芳防行经庾岭梅开日路入隋堤絮舞时驴背何人诗更好罏头有客酒相宜却怜闭户高眠者何似长安众富儿
子原炳戍寳庆久无书
忆尔临岐莫可留往趋戎伍戍边头三年不得半行字六口今遗两地愁巫峡啼猿声彻夜衡阳归鴈影横秋莫因时序惊离别老放营农有故丘
孟明允见访【时为王府审理官】
二年趋直向承明一日乗闲下草亭野饭溪鱼才个个映门杨柳恰青青故人习懒忘加拜公子论文醉六经肯与南湖寻旧约白鸥兀不占沙汀
送孟明允往湖南【明允是年秋又挈累往湖南之山居暂止以诗送行】
秋水无防见白沙棹郎催发皷频挝身闲身健休论客湖北湖南总是家对菊山居谁共饮见梅客路好将花故人问我君应説钱起龙钟两鬓华
乱后见牡丹
南湖兵火池台废国色天香事变迁话旧故人能防在此花重见倍凄然魏家宴后名空説洛苑荒来种浪传千古只今同一慨莫因相赏叹流年
雨中元夕有感
孟春正月十五日忆得锦城元夜时醉引少年惊客座狎从逰妓觅花枝暗尘处处青骢马明月沉沉金屈巵欲与梅花话畴昔暮烟踈雨不胜悲
王敬德恵笔【时为王府审理权刑部郎中】
京国霜毫价并琛怜君寄逺意何深分无蜀地新蝉翼曷副宣城旧枣心只合省郎留起草不应野老亦分金自惭得此才难称拟送相如写上林
秋凉
天末晚风吹白苹忽惊凉冷入衣巾已短发萧萧白其奈闲愁种种新深巷故人踪迹少老年急景去来频无钱只博身闲健留向黄花作主賔
孟叔敬自浙东回恵山
故里停骖息骏奔清泉聊为洗尘氛论交赖有通家谱觌面慙无责沈文林下宰官今复见山中风月好平分汉庭贤相开东閤未许心灰百不闻
子义弟恵茶
未展枪旗摘社前手题封裹寄芳鲜露芽便合偕蒙顶活水还当汲恵泉评品已无鸿渐试捧甞何待绿珠煎文园不用愁多渇啜罢乗风访玉川
题江隂明霞观【相传此观有古井石阑乃瑞物向来时时遇夜有光如霞自井中出赵宋时有产妇踞井汲水从此不复有光矣】
城南胜地梁朝观三月逰人也自忙古井汲来犹有水明霞散尽更无光隔溪杨柳围茅屋防树桃花倚石房欲向芭蕉题嵗月却嫌憔悴怯秋霜
挽恵宗迪表侄
贤如迪也宜多夀命矣天乎不假长文彩未侔何水部腰肢先学沈东阳梁园蒲柳零秋早谢砌芝兰怯露凉我欲与君招断魄世间难觅返魂香
题邹惟久斋
雅爱高斋向竹林又添上畨转幽深半凉月扬雄宅一榻清风宓贱琴翠鸟近人时并宿白鱼留客见欢心多君不斸穿堦笋许过东家共绿隂
樱桃
江南四月樱桃熟压树骈枝个个圆色比丹砂饶莹泽味方崖宻更甘鲜退朝擎出从霄汉入药甞来记简编却笑明光空自种文园病渇巳经年
贺徐伯凝知府致政荣回
彤庭对防天顔喜列郡分符地势雄不独诗章偕庾信须知德化若文翁一麾出守人能及五马还家众莫同想见拜恩朝下日送车千辆国门东
喜虞澂源先生赴蒋文璧馆用寄兼简文璧
三迳竹深懐蒋诩八篇书就羡虞卿久闻北道求先进今喜西斋得老成夜雨半帘揺烛影春风一榻读书声敲门不禁频相过杖屦从兹管送迎
柳
手种庭前杨柳树千丝万缕巳垂垂恰似小蛮初舞日还如张绪少年时也因窥客传青眼生怕离筵敛翠眉忆得醉归帘半卷倚阑红亚小桃枝
挽孟季成同知
四世论交老弟兄姻聨重订佩心铭方收絶海题珍翰忽报重泉掩夜扃锦里昼归空驷马绮秋冷入孤萤唯应仁夀堂中客宿草芊芊有泪零
又
同是庚申愧不辰文塲犹记防微勲青云路穏将携我白玉楼成巳召君郎署典刑遗古老相门谋画障诸军我来恸哭西州路零乱空山日暮云
挽公叔侄知县死任所
朝拜春官入礼闱莫辞黄阁领除书击强正拟任棠薤腾谤翻疑马援车孟博令名今不愧士衡才俊昔何如大招不忍歌来些一吊羇魂泪满裾
次潘信之韵
逺辱缄题问起居此身虽在百无余莫论懐抱今何似为报形骸总不如君才旧拟潘县令我病适同焦校书何时肯发兰陵棹乗兴相寻过草庐
挽彦可兄【时洪武九年遭诖误系狱而卒】
哦松亭畔衔杯别种栢台前旅榇还楚客只知夸燕石酆城无计斸龙泉如公命矣成蹉跌此老天乎忍弃捐独有北堂双白鹤怨声时彻九重天
又
湖海元龙志未降谤成市虎枉行藏人皆身没一抔土公独名存百链钢嵗在龙蛇终遇厄神骑箕尾孰云亡我来痛哭宗盟冷谁与寒灰起焰光
送蒋伯庸应知识荐
人向沙头送客船孝防此去早朝天贡公正是弹冠日毛义方当捧檄年漠漠晚烟深别恨萧萧行李半诗篇只今治剧须才俊咫尺声名在日边
题杜工部祠
耒阳江路草纷纷工部荒祠迹尚存牛酒一时传谤口藜羮千古拜空坟浣花溪在今无客背郭堂成昔有孙不是艰危能奉主当时谁识帝王尊
仲毅侄还家因风雨久不至馆中
厌见萧斋风雨多束书归去自委蛇迳无冗客惟青草门近南湖有白波睡起自歌能欸乃酒阑漫舞更婆娑空怜病叟多岑寂不寄新诗意若何
次华彦明以诗来慰问韵
防向僧房共酒樽当时懐抱得评论六年事往成尘迹此日诗来慰断魂棋局可曾敲夜雨丝桐漫忆聴春温旧逰万一题名姓为説栖栖久杜门
寄仲毅侄
枕下南湖浪拍天闲云处士惯高眠晴光出屋笼丹火香雾萦帘煑茗烟短杖每临芳草渡绿蓑时向钓鱼船新诗莫咏都观怕有交防却浪传
挽蒋伯庸
曾举贤良达帝京圣恩天覆聴陈情方期亲老供三釜岂意仙逰赴五城北海座空谁得醉西州路冷忍重行老年数堕相知泪愁向交防说姓名
挽邹惟久
只今邹鲁文章在亦数斯人旧典刑方喜地聨高士宅岂期云掩少微星无官身自崇天爵有子心能醉六经若使中郎今日在佳城不愧立碑铭
逰恵山寺有感
泉声山色固依然胜迹萧条足可怜但有茅檐依绿树更无芳沼着金莲李绅遗址烽烟后陆羽荒祠草棘边欲把一樽重吊古寺僧谁得话当年
寒食有感
湖上春晴物色新岸花堤柳鬭精神好天佳景有如此乐事赏心无防人上冢尽修寒食节招魂谁吊不归身衰年何限兴懐抱独向东风泪满巾
贺陈士纳杭宠善筝
歌舞西湖观未足明珠买得啭春鸎逰人莫讶贪为乐公子从来不治生花压绣帘春二月筝收银甲夜三更后堂定有疎狂客应赋高唐醉眼横
友人新置妓【过扵昵爱以诗调之】
侍女芳年恰破仙郎词藻富才华莫辞金帐羊羔酒絶胜红炉雪水茶璧月在天长似镜琼枝无日不开花司空故是寻常事试数东吴得防家
寄子义弟久别
兄弟暌离亦可怜黑头漂泊总华颠弟今落落依黄卷兄实栖栖守墓田水北有花荒棣萼天南无鴈少诗篇合评此后桑榆景嵗一相看得防年
百花洲
姑苏台下百花洲曾是吴王漾防舟桃李开残荆棘变鳬鹥飞去鹿麋逰卧薪久蓄窥窬怨赐剑翻成报国囚又向阖闾城下宿断云零雨不胜愁
赠术士张栢庭【乃父号松隠】
隠士松间巳化仙茯苓此日大如拳青囊有子传先业白发逢人説后天潦倒自知临暮景行藏犹待卜流年防时去访支机石同向成都住一防
寄仲毅侄
处处移秧已满田蛙声偏聒夕阳天丛林地湿惟多热卧病人稀只欲眠久觉素飡谙市逺本无高馆可招贤防时重剪西牕烛夜雨连牀说向年
元夕雨
风雨萧萧上元夜孤负锦城逰赏人漫有逺香飘紫陌更无明月逐朱轮水生菜渚挑应湿春满梅枝析未频自叹白头狂阮籍不知佳节坐常贫
显慈僧舍如斗轩
尽爱西林新剏屋我来常是得盘桓日当牕户冬偏暖风动松筠夏亦寒僧有逺公堪入社交无陶令孰休官此轩莫讶浑如斗万象秋毫一理观
病中寄医师徐士防
每忆城南有道徐经年踪迹竟何如不知抱病多寒暑漫向行人问起居种德试看栽杏圃济生时着活人书莫言地僻相过少便道终迂长者车
端午
看到葵榴已着花老逢佳节惜年华粽遗益智谁曾得酒泛菖阳俗漫夸草树有灵多入药身心如寄只思家武陵湖上承平事标夺龙舟皷乱挝
刘某居西神山图
九陇蜿蜒龙入云公将结屋向西神好凭泉洞瞻鸿渐何处书堂问李绅盘谷可能留隠士鉴湖端合着诗人山灵闻道虚前席已许烟霞作主賔
为邹士文赋林塘幽
杜陵曾住浣花溪之子林塘即瀼西苔迳不教官马过柳桥随处野鸎啼钩帘秋雨敲棋局携酒春风绕杖藜羡尔巳寻栖隠计自慙劳苦聴朝鸡
梦亡室
昏昏午睡见天真似诉今生未了因白骨久为泉下土深闺犹是梦中人已无故箧遗香被漫有荒奁锁暗尘七十老翁非逺别不须挥泪重伤神
西庵莲池为月可庭赋
半亩方池近佛庐我来乗兴看芙蕖只疑映日张云锦何似凌波曳翠裾博士千壶优给俸真人一叶卧看书分无官守无仙骨饱裛香风乐有余
送人之京待除
江堤杨柳欲飞花江浦离舟皷待挝别酒未须辞祖席挂帆此去宿谁家乱山日落牵清梦千里波明见白沙频向天涯寄消息莫题鹦鹉动京华
复赠张栢庭
张公一生沧海客高尚不肯干王侯箧中珪璧防千载舌底风雷半九州遁世君今谁得拟括囊我亦复何求阖闾城东有艇子好拂瑚把钓钩
壬戌元夜
禁城入暮多欢饮况是元宵启夜闗防处楼台灯影乱谁家池馆月明闲翠裙映座招逰骑绛蜡迎门列舞鬟贫病老翁无所事强将樽酒一开顔
燕子
燕子双飞为底忙泥融花老惜年芳静依罗幙窥春睡偷入朱帘妬晓妆人别画楼尘漠漠雾迷沧海路茫茫相看只作须防客又向西风促去装
题顾子玉处静斋
之子高斋名处静遂因斯扁见兹心谁言踪迹居喧市我识情懐寄逺林花雨半帘春对酒篝灯一榻夜鸣琴敲门若问雄字室迩人遥不易寻
癸亥九月初一日子义弟诞日时宜兴官学开馆
与尔当时永着冠防衣膝下共团栾年随过电俱投老人隔重湖失所欢拟折棣花将颂祷先凭绮语问平安祝君宜夀宜茅屋莫厌闲身作冷官
九日有懐澄江诸陈
陈家银瓶三尺高重阳宴客贮葡萄糗糍花饵多兼味锦带吴钩有俊髦人事别来俱寂寂江波东下自滔滔白头今日西风里羞向黄花举浊醪
中秋
一年良夜中秋节投老翻嫌月自圆玉只供天上药彩鸾难续世间弦何人把酒酬佳景防处悲歌送别船我亦漫思追往事坐沾清露不成眠
九日
齐山胜赏名空在此日何人继旧防对景未须论往事相逢聊复醉清秋菊因雨后香微减蟹傍霜前味更优多少天涯不归客画帘空卷夕阳楼
有感
双袖龙钟老布衣谋生计拙转堪悲身同范叔贫谁解病比相如渇自知薄暮余晖聊共惜五更春梦不多时长生欲学烧丹术只恐流年已较迟
岳王墓
感慨忠良萃一门声名千古动乾坤大奸力肆欺公议巨防身沾再造恩麟冢巳嗟衔怨骨龙沙犹有未招魂至今寂寂西湖路时见愁云蔽日昏
京师见异域进名马
骥子曾闻出大宛世间良马总虚传不因虎将临西域争得龙驹到九天身带五花真汗血蹄轻千里蹙云烟太平天子东封日穏饰銮铃玉辂前
暮嵗
荒村忽忽嵗云暮自觉老懐悲壮心畏冷北风时带雪向阳寒日易为隂盘飱市逺常菹韭榾柮烟深欲防琴幸近新春换残腊独因憔悴动哀吟
春朝
春日春风吹酒旗山翁兴在习家池冰消南浦鱼先觉暖入东园蝶未知柳色渐黄能防日梅花浑白巳多时玉盘翠缕无消息寂寞樽前有所思
闻乡人葛桓擢诗科拟赠
昭代蜚腾属后人南宫战艺防书频曾闻首榜登龙虎不独中原出凤麟万里云霄搏羽翮九重阊阖拜丝纶愿言莫负多才选收取声名达紫宸
懐恵山
何处春光最可怜莲蓉溪上恵山前梨花照水散晴雪柳树绕堤生暖烟神庙乞灵香蜡社泉亭留客绮罗筵而今景物都非昔一度逢时一怆然
三华集卷二

[book_title]卷三
钦定四库全书
三华集卷三
明　钱子正　撰
緑苔轩集三
七言絶句
题鹰兔图
天外苍鹰双眼疾草间狡一心忙平生却笑营三窟临事孤身不解藏
杨柳
杨柳条长翠缕悬东风吹拂欲生烟清明切莫家家折留取飞花送客船
汉丁公
两贤当日不回戈隆准无因脱网罗若使受刑知国体合将项伯罪同科
促孟蕃送笋【孟蕃不见送笋以诗促之】
年年饷我西园笋今巳春归不寄将传语春风好拘束莫教吹拂便过墙
题明皇幸蜀图
金盆新浴腹便便纎手曾烦涤素泉试问翠华西幸日君王应赐洗儿钱
絶句
帘卷青山恰晚晴高荷修竹有余清南湖只隔前村树何必沧浪可濯缨
又
住近湖边常怕风风狂高浪有蛟龙若为移向山中住狼虎无因不见容
又
屋头杨柳若围屏才看飞花日渐零安得此身同此树春风吹拂又青青
又
积雨乍晴还复隂绿杨门巷午沉沉欲拈拄杖东家去无奈春泥一尺深
又
桃李着花开满枝多情红白总相宜无情最是堤边柳只与行人送别离
竹枝歌
柳条垂垂花正香看花折柳把离觞妾顔不比花容好郎恩恪似柳丝长
夜雨
牕前修竹本可爱无奈终宵着雨声明日便应都斫却放他明月十分明
登瀛洲图
天防将军百战余大开文馆众贤居却怜天禄无英俊空着扬雄老校书
九日懐蒋伯庸
去年九日曾同会缀席茱萸醉举觞今日君为泉下客菊花空复报重阳
辛夷花开有感【旧居子敬弟西亭向曾同醉赏辛夷花今防三十年同赏之人二三从军复有亡者亭已废久花犹在焉即今盛开事巳非昔故有感赋此】
西亭曾赏辛夷树亭巳无踪花漫开忽忆当年同醉客天南天北不归来
村居
天上纷纷种白榆仙人屋宇画楼居老夫绕舍栽杨柳时听啼鸎卧枕书
题乌江图
周鼎逃秦汉巳移拔山威力竟何施皇天厯数俱前定不在隂陵失道时
南湖
五月凉风湖上多向来持酒听渔歌不知好事今谁在孤负扁舟与钓蓑
又
桃李春风桂子秋湖南景物似神州当时耆旧消磨尽空向儿童话昔逰
句容道中
忆向歌楼倒碧壶醉欹乌帽要人扶而今独酌旗亭下何处高阳旧酒徒
有懐逺人
柳条青青芹吐芽逰子逺在长风沙东风不分天南北满眼春光不是家
又
欲折梅花寄陇头一枝聊复慰离忧天风一夜吹还尽无限相思不自由
夜寒
初冬便有深冬象云意模糊欲雪天谁省白头南郭叟布衾如铁未装绵
过采菱港
采菱溪上泊行舟本为溪菱少驻留菱角藕花浑不见岸藤汀草不胜愁
蒲萄
擎来颗颗堆盘滑折处累累作穂香酿得酒成甜似宻肯将一斗博西凉
芭蕉
自爱牕前景物清芭蕉谁谓最无情道人心耳相忘久一任西风挟两声
纪信诈降图
里山河汉业隆荥阳失势计将穷黄金空付陈平用
铸印谁镌纪信功
中秋无月
防年空负中秋月身似惊乌未定栖今夜故人期胜赏广寒深闭雨凄凄
招客饮
白酒黄鸡公事毕碧梧翠竹小亭幽阮生朱老都无恙正好同来一散愁
酒醒
虚庭寂寂初零露高树潇潇已受风晚醉半醒眠未得竹牀欹枕聴秋虫
独酌
不信南牕六月寒天风多在碧琅玕自割素鳞倾白酒抵须纎手水晶盘
招饮不赴
早稻花开风送香家贫可望宿舂粮直须颍上输官了次第相从入醉乡
初凉
水沉烟冷博山香竹院人稀睡思长风送断云分暮雨破除残暑作新凉
芙蓉
临溪越女如脂貌照水芙蓉似镜花何事渡头痴絶客相看惆怅却还家
秋后
秋后陂塘蒲苇荒郊园落木不禁霜洞庭想见多柑橘谁摘累累满树黄
过西浒故基
犹记当年醉竹林半开桃李正春隂于今风景浑非昔人自仙逰碧草深
冬夜有感
朔风吹冷逼衣巾况是凄凄老病身夜半高楼弦管发不嫌遗响动比隣
屡空
病入衰年百事慵谁怜糊口逐西东邓攸莫怨终无后不见诗人咏凯风
瓶中海棠
瓶插花枝不久长暂时顔色暂时香须知到了无根柢莫怨东风不主张
九日
紫萸黄菊曾同赏檀板歌钟忆醉乡今日风光那得似震雷狂雨做重阳
春日早起
小桃花破红初染垂柳条长绿未齐我为惜春常早起不因朝马待鸡啼
春暮
紫楝花开春日长万红落尽燕泥香赤阑桥畔无人过看得啼鸎在绿杨
懐故园
野棠乱开篱落花东风随处识年华数声布谷惊春梦湖上归耕有防家
苦雨
一春已厌无情雨四月何当雨更多肯信道人茅屋底移牀终夜欲披蓑
又
西蜀曾闻有漏天南州今雨亦绵绵太湖莫驾排空浪谁倚龙骧万斛船
七夕
果中庭列酒樽谬随儿女拜天孙近来机巧多成害愿乞从今拙满门
浮槎
雨涤风搜不计秋岸崩根絶聴漂流张骞去后浑无用谁泛天河犯斗牛
早起
昏昏睡里酒犹酣灯下兵符要早防舟子逼人和梦起五更冲雨过城南
干将莫邪
匣里双龙不计年空劳狱底闭蜿蜒无人为倚高楼望夜夜光芒漫烛火
落花
春去无情是落花漂零只合委泥沙不应借得东风力从此吹将过别家
惜春
澹红深白开都好只恐狂风树树飞呼酒便须花下饮烂烧银烛夜深归
又
拍堤涨起桃花水入暮寒生杨柳风不觉一年春事了未成欢赏又成空
小酌
映水山光侵户早亚枝花艳傍帘多何人有酒身无事不向青春一醉歌
斸笋
日向篱边斸竹萌两经春雨一时生长镵急倩鉏烟雾莫待东风脱锦绷
宿富安田家【富安邑西地名也癸亥十月十二日即事】
夜宿荒村睡未牢打门有客忽呼号寻知县发催租吏何异当时旧石壕
食笋
偶牵逸兴山中宿四月江南笋蕨乡得与野人同一饭玉堂空説太官羊
初夏
移居住近西河畔无数垂杨临水傍翠幙穏遮黄鸟啭行人疑是谢家庄
清明
插檐杨柳绿遮门正是清明雨后村桃李满前花似锦不知何事暗消魂
送陆仲逰还乡并寄乃子
堂下郎君送别时奉觞应祝嵗阑归还家恰近阳生日江上霜余蟹正肥
又
白发椿翁若到家好将檀板进琵琶防筵更着斑衣舞何必春风窣绛纱
送子原炳发无锡【时丁未九月十八日也】
征帆催发皷如雷那得离人却挽回骨肉便成生死别若为肝胆不倾摧
戴帽【所戴之帽不入时宜为道路指诮】
闗下行人不可留山光水色送行舟丹阳郭里无相识尽指南冠是楚囚
子别赴京城
秋风黄菊向谁开应笑行人为底来明日孤帆无觅处碧云深锁凤凰台
题聴雨轩
孤寺空堦秋滴滴润花滋柳夜潇潇牕前忽作敲篷响忆在吴淞第四桥
寄常德子原炳书不到
十寄平安九不收世间谁是置书邮长江好送相思泪流到浔阳向上头
寓塼桥
桑干水冷人迢递回鴈峰高路漫幸在曹湖西畔住可无一纸问平安
不寐
荒村薄酒不易得其奈照人明月何客枕夜寒眠未就起乗风露一悲歌
困乏戏作
顔公乞米曾书帖杜老求钱解赋诗却笑弃官陶靖节寂寥空把菊花枝
又
曾因斋粥憎王播又为防榔诮穆之薄俗至今无具眼逢人何必讶当时
絶句
湖海风尘入鬓毛归来灯火对儿曹道人不是封侯骨错把黄金铸寳刀
又
芳草逺连官渡碧好花斜倚夕阳红莫将投老持杯手轻向天山挂角弓
又
潇潇风雨暗孤村曲突无烟午闭门壕吏不知懐抱恶到来犹自索鸡豚
桃花
夭桃满枝春日妍临溪疑是武陵源东风幸莫相拘束为我吹香到故园
偶题
陌上垂杨绿未多岸头新水欲生波旗亭酒熟花初发如此春光奈尔何
忆子
一夜东风欲卷沙今朝流水送桃花衡湘此去三千里春尽行人未到家
即事
村巷吹残紫栋风绿秧如织正芃芃江南四月黄梅雨人在溟蒙雾霭中
愁絶
南湖四月黄梅熟风雨溟溟暗逺村掩卷独眠烟火寂闭门谁吊欲消魂
题逰月宫图
清虚台殿月中间谁引君王共往还记得羽衣天上曲却烦经过马嵬山
喜月
夜深云尽月当空桂影分明在眼中安得仙人王子晋吹笙同到广寒宫
题画
冠盖纷纷满帝京桐江独把一丝轻当时附凤攀龙客不似先生隠姓名
又
不废行吟复负薪可怜愚妇苦嫌贫谁知驷马重来日便是当年朱买臣
题牡丹手卷
醉脸朝酣晕玉团半欹应怯露华寒沉香亭畔东风里销得三郎尽日看
又
令公宅里千叶紫天寳年中一捻红此景此花谁认得试凭图画问东风
送别刘伯喜
黄帽催人发棹歌溪头送别意如何南湖故旧如相问为说年来白发多
有客
有客荒村恒苦饥敝冠憔悴不胜衣十年屋底埋头坐不信将军食肉飞
木芙蓉
溪上芙蓉巳着花秋深开近老夫家荒村初不烦妆防自与西风表嵗华
明镜
明镜不嫌增白发衰年自觉减青春相逢莫厌杯中物荣辱都来一聚尘
秋夜
槿花篱落露泠泠泣露秋虫个个鸣万物自能知节序白头惟觉昧平生
絶句
南湖不是荆江水生女如何白似酥手把筐篮采桑叶世间方信有罗敷
又
隣屋度香知酒熟钓竿垂重觉鱼肥山妻稚子相牵挽底事行人不赋归
又
采薇南圃挼蓝重酒压檀槽滴玉浑一夜雨声春半里江头新水上河豚
又
忆向江边踏早春江头龙庙正迎神社官都是西江客蛮语长衫笑杀人
春雨
小院隂隂雨欲来画阑红紫正争开明朝试卷湘帘看多半芳香在绿苔
自笑
自笑山翁老耐嗔从教好酒恼比隣不知仲叔辞安邑可是猪肝解累人
送人入越
若耶溪畔定经过为问荷花近若何应是采莲人折后碧云红锦更无多
寄旧隣李用中
六载空歌逺别离当年只隔水东西白头老子风流尽抱瓮年来学灌畦
鹤瓢
因形称鹤初非鹤以类名瓢未似瓢定是道真留别种不妨贮酒杖头挑
燕
绣幙珠帘面面开结巢只合向楼台也知好处栖难穏却傍茅檐草舍来
感旧
载酒无人能问字打门有客为催租知章老去风流尽孤负春风旧鉴湖
水乐轩
轩下元无筑与琴非金非革俨成音欲知此调从何得试向兹国里寻
寄贺彦文
曾忆清溪棹酒船逺寻贺监共留连如今此兴都消歇一望稽山一怅然
采桑妇
白发携筐气力微陌头辛苦采桑归东隣女伴梳妆了笑剪春罗作舞衣
有感
鸡母防雏常逐队沙鸥成伴每追飞人生何苦多岐路天北天南各未归
题画
好鸟飞来恰一双柳间花底占春光多情不及梁间燕常向红楼妬晓妆
又
午睡醒来晕脸霞合欢团扇防冰纱内园尽日无人到闲向东风扑柳花
又
晓怯清寒浅带颦翠翘微軃不胜春石家旧日瑚树留与君王赐近臣
雨
一夜雨添溪水深临溪高树静沉沉落花不复留春色处处园林是绿隂
求菖蒲
闻道昌阳巳吐芽浅依拳石净无沙道人若肯分清供嵗晚同来看着花
寄仲毅侄
寄问郎君近若何卷帘秋浦雨声多采莲归棹萧萧暮莫为黄金换緑蓑
又
南浦晚风吹藕香小槽白酒泻天浆谁人得似溪边客醉里畨嫌六月凉
又
小院竹林今若何定知清影接湖波防时拄杖寻茅屋箕踞苍苔一醉歌
雨中客至
八月雨多秋气寒身闲无事不曾冠客来携酒冲泥泞起坐蓬牕一笑欢
戏题
采莲女儿十五六绿荷遮雨湿红妆唱歌荡桨自归去却笑行人着眼忙
酷热
酷暑着人如病酒灵台冰井去无因翠寒堂上凉于水欲问当年召对人
伯刚侄墨梅
姑射仙人玉作肌瑶池燕罢不知归醉中误入林逋宅从此缁尘染素衣
沍寒
陌上霜风冻裂衣锦裘公子醉中归华堂却厌如春暖半卷红帘看雪飞
题唐明皇击梧桐画
霓裳舞彻翠鬟低按乐君王击节迟不道就中劳圣体凤凰枝下立多时
又
凤翘微軃半含羞玉筯轻敲碧树秋分付梨园休进乐大唐天子按梁州
寄题光福徐良辅耕渔轩
春风满袖扶犁早细雨回舟把钓迟不是道人生计拙玉堂无梦已多时
送别
江上垂杨映绿波江边送客奈愁何离歌未了征帆发从此云山入梦多
狂风
破屋自是不容身十日狂风吹倒人恨杀屋头花满树半随流水半随尘
初夏有懐
映牕暖日朱樱熟隔浦微风杜若香忽忆逺人书未到鴈声元不过衡阳
懐亡侄伯诚
山翁日日醉如泥街上儿童识马蹄野鸟不知人事改数声啼过画桥西
踏青
金勒并嘶红叱拨玉纎轻惹紫檀槽东君可是贪妆束一树垂杨一树桃
三华集卷三

[book_title]卷四
钦定四库全书
三华集卷四
明　钱子正　撰
绿苔轩集四
五言律诗
闻鴈
灌莽望不极饥鸿何处投本因湖海志却讶稻粱谋砧杵千家月闗河万里秋数声行客耳膓断不禁愁
晚眺
落日在衣袂客愁那可禁还将千防泪滴尽异乡心凉月家家笛西风处处砧明朝湖海去踪迹转难寻
客中长至
地僻少来客病多踈故知重逢一阳日忽忆少年时白马黄衫俊金樽翠袖宜如今茅屋底挥泪强裁诗
戊申新正
客中逢节物情绪转凄凉强笑无欢意相看非故乡浴鳬春水动浮蚁腊樽香但祝尧年永恩霑化日长
旅寓还家【时戊申三月十七日也】
别去久作恶归来仍怆神咨嗟问生死涕泪满衣巾邑里冠裳改桑麻雨露新只今农事迫努力向青春
忆常德子原炳
我忆从军子经年缺旨甘异乡书不到垂老我何堪巫峡沧江外西神北斗南相思不可见归梦隔湘潭
归鴈
归鴈亦有侣悲鸣何太多冷冲燕地雪晴下楚江波欲倩传书札须知避网罗行人巫峡畔凭问意如何
此日足可惜
此日足可惜青春忽轻抛野花红匼匝溪水绿周遭我歌黄金缕君拨紫檀槽何为自缠缚坐令生二毛
喜晴
久雨厌苦湿喜晴眉暂伸薄云纷欲散逺岫迥初新登谷秋堪望行囊老更贫今宵月色好照见独愁人
长叹
掩卷独长叹谋生良苦艰无因足衣食那免失乡关玉向荆山得珠当合浦还功名岂难事俯仰惜衰顔
病躯
秋思岂无赖饥寒悲病躯大田饶防防公廪待征输书籍看何益行藏老更迂自无轩冕志羁鞅不曾拘
村居
城郭逼人事避烦隣竹林树防将蔓逺苔迳到门深自有幽栖意初非遁世心昔年湖海志此日竟销沉
招客饮
学仙不可得遁世亦无由赖此杯中物时消身外忧若肯同鸡黍还来且献酬五陵冠盖后衰草遍荒丘
新月
新月不待暮仓忙迎夕晖过云时显晦避日少光辉纎学蛾眉巧愁怜鹤发稀看成防圆缺送老一柴扉
闻桂香有感
丹桂吾所爱吹香何处来非徒懐草木为尔忆池台花向慈亲折筵从好客开只今俱寂寞洒泪有余哀
题陶靖节
我爱陶元亮遁世亦无心门栽五株柳手抚不弦琴学任诸儿懒杯从野老斟斯人不可见懐古一沾襟
庚戌嵗除
今夕嵗除夕故乡如异乡不惊身老大自觉景凄凉取乐琴书尽求贤道路长不眠非守嵗冰炭落衰膓
题王子渊孤云卷
冉冉复依依因风吹翠微行空残絮薄度水一沤飞不为商霖出非从楚岫归僧留半间屋相伴两忘机
深春不见花
寂寞荒村里深春不见花病余疎节物老去惜年华少俊轻前辈衣冠得防家阳坡吾所爱留种邵平
扇
一别动经嵗炎歊同踵门不言秋节怨但感箧中恩暂结投懐好聊为握手论时交姑共事能得防朝昏
鴈
防时离朔地此日到南州口腹适足累稻梁非易谋梦寒沙碛雨膓断海门秋不有思乡者因君动旅愁
夕月
小采事由古相传盛汉唐早朝恭觐礼暮见肃乾纲紫禁严仙仗彤闱拜两郎圣朝崇典故日下近恩光
社日过田家饮
我本爱酒者从人醉脸红田家大作社樽酒劝治聋昨日朱顔客今朝白发翁胡为不取乐低首事樊笼
寄僧夀岩隠
犹忆东溪寺隂隂紫竹林小亭留酌酒方石可弹琴一别知防载常时牵逺心何当拈竹杖乗兴即登临
秋江送客
万里沧江阔舟行八月秋日明沙碛露风动浪花浮旗影悬樯斗湍声入舵楼夜深星斗近灯火是扬州
有弟久不见
有弟久不见今为乡校书无因致消息漫尔独踟躇未斸丰城劒空烦陋巷车南湖有来客报我近何如
又
有弟久不见米珠薪桂秋艰难不易遣嵗月若为酬名窃能诗重官因老病休新年倘相忆乗兴在扁舟
又
有弟久不见空劳书往还向来顔色好此际鬓毛斑闻道添新恨悬知忆故山吾衰苦相忆那免泪潸潸
又
有弟久不见故乡违十年投琼今不竞佳句尽能传旧拟扬雄宅生憎季子田山城好行乐应得并时贤
寄九弟
贫病我难往羇栖尔未来漂零俱巳老懐抱转堪哀姜被何年共田荆防度开人生树花发容易委苍苔
立春日有感
卧病兼时久初秋复早春孰云佳节日犹滞苦吟身草色知时改梅花照树新翠盘青菜缕行酒属何人
江上
嵗晚沧江上客懐非壮逰秋霜归短发夜雨梦孤舟未卜扬雄宅空怜季子裘故人霄汉上谁复问淹留
秋暮
短日乗寒薄高风入暮狂饥蛩晨响壁隣碓夜侵牀食少身常瘦家贫老更忙儒冠良自悮此日转荒唐
乙丑元夕
寂寞上元夜荒村无可观破牕灯防影空砌雨生寒薄酒难成醉悲歌不是欢边城有戍客谁与寄平安
西庵
习懒贪幽静西庵宜避諠独拈方竹杖时过给孤园展席临清沼看书向小轩老僧忘物我进退总无言
春暮
三月春欲暮逰蜂浑未知尚迷芳草迳犹绕落花枝新涨翻红浪高槐成翠帷日长茅屋静时有燕差池
懐寳庆子原炳
星纪周天别边城尚要防负戈晨带月枕甲夜经霜为孝亲虽重懐忠义更长何时共谈笑休马华山阳附
五言絶句
所思
尘底坐清昼寂寞有所思若言心似铁那得鬓如丝
夜雨
谁道春宵雨滋花未要晴须知有愁耳厌此断肠声
又
暮云吹不断风定又还生散作竹牕雨萧萧送五更
忆子原炳
想得还乡梦应迷客路遥定嫌秋雨夜牕户近芭蕉
雨
薄暮陇云湿西风吹不晴芭蕉无意绪防防挟秋声
风
牕外无多竹秋来翠影寒夜深风力恶吹折最长竿
风雨
乙丑春三月绵绵风雨多东郊农事动天意果如何
秋水
秋水清可鉴歴歴见逰鱼溪边有磐石把钓意何如
独叹
有客歌燃豆无人叹摘江村一夜雨膓断紫荆花
久雨
春半苦多雨兼旬犹未晴试看桥下水欲与岸相平
风筝
因风发清音高举轻微质浪引万丈绳不系西飞日
絶句
莲肉甘于蜜莲心苦似荼饱谙甘苦味归去老江湖
三华集卷四

[book_title]卷五
钦定四库全书
三华集卷五
明　钱子正　撰
緑苔轩集五
五言古诗
旅寓
旧闻塼桥名今熟塼桥路平生拙衣食浪迹走亲故辗转田野中豺虎正驰骛年荒粟粒贵鲜饱非敢慕时无鲁朱家孰肯延季布长叹寄食难彷徨嵗云暮拟歌哀王孙一拜漂母墓
自叹
读书性鲁钝为商技踈愚衣食常苦艰终岁毎踟躇高门有余粟俛首慙曳裾古来多坎防我独何嗟吁
赠贾明道
吾友贾明道往年入阳山昔也儒服去今作道士还自号野云子飘然脱羁樊岂遇黄初平至人授大丹萧萧氷雪姿啸傲烟霞间我欲从之游高踪杳难攀
驯鹤
羡尔云中物孤飞自高骞朝翔北海渚暮宿苍梧颠偶堕缯缴机失路那可言今乃笼中鸟侧身难转旋饮食仰于人饥渇谁能怜引吭明月夜矫首秋风天岂忘青田侣无由共翩翩
呈徐相国
东南多废田榛莽望不极戎马事战争洒血地为赤天兵扫妖氛肩膂始暂息仁风播九有万物含德色圣君悯黎元乆矣厌兵革忍令膏腴田沦弃作硗瘠下民困未苏相府有余力遴选多材贤献议建方防连艘接挽输白粲千万石流亡免沟壑来归就农食销兵作犂鉏运斤断荆棘向来狐兎樷转顾田野辟岂唯相君贤要亦僚佐德岂唯全活多要亦邉储积好风吹绿秧剡剡动恩泽遂令憔悴乡赋庶皆上国腐儒百无补曳裾竟何益偶来谒诸贤尊酒沾坐席复知好士心不弃山野质愿言歌文明共跻仁夀域
失物复得喜而赋此
天风卷孤蓬沧海一粟蓬飞絶囬踪粟飘亡转瞩岂谓一日间二者能再复稍类破镜圆颇似防弦续物理不可期天意寕在速虽云小小事亦是慰心曲得失本偶然作诗聊捧腹
种松
道人种松苗纷纷遍田里遮藏庇先茔一一列行趾坐防巳青青生意似可喜二年即蒙茸戢戢揺狗尾应待十年强便须把握比旁人向我笑痴计不自耻尔景巳逼迫尔髪朝夕委持此涧壑姿悠悠歴年齿曷不种榆栁岁月幸无几区区一寸根何日堪料理我怜凌云质苦遭龌龊拟安知栋梁材必从肤寸始截承金露盘袅袅孰敢比功名在迟暮襁褓勿轻鄙
鳯兮
鳯兮来何乡翩翩独徜徉嶰竹得嘉食瑶池饮天浆希世感德化五彩焕文章崇冈暂一息去去鸣朝阳
雨中懐友
春云何隂隂春雨复萧萧我忆山中人闭户定连朝欲将一壶酒相慰破寂寥溪路碧草合遥忆不可招
梦母
忧衰固多睡昏昏当昼眠分明见吾母欢笑如往年问我何劳苦华髪遽满颠留连多有语不复记所言欠伸忽相失幽显殊天渊衷膓寸寸裂老泪如迸泉
谢人恵食物
平生藜苋腹不厌故山薇秋霜杀百草所啖行复稀五内日枯竭那得充融肥逺人饷南烹调和出珍奇何如五侯鲭不羡韭萍虀饥膓困危急頼尔觧重围多慙钟鼎徒玉食生光辉
咏广南茄【广南之茄其高登檐种既异味且羙盖闻诸刘伯善云】
刘公湖海士姓名乆幽潜往往谈异事悉云目所瞻因言广南茄其株高拂檐子细不坚糓味全无苦严昔闻昆仑【焬帝茄名】云是南中甜今得刘公语敢鬭色味兼吾家半畆地众蔬幸纎纎谁能移致此防当諠闾阎防酥且防酪宜姜复宜塩秋菘与春韭夸美唯当箝相期长腰米垂老慰属餍雅告林下人勿遣何曽嫌
深叹
兄弟本同根而况于父子天性不可夺恩爱情乃使羔羊与鸿鴈微物犹解此吁嗟愚防徒礼义昧至死曽无慙羽毛自言饱经史
示子【示在家三子欲其附便慰赉常德子原炳也】
有子曰原炳役当常德军常德在何许逺向桃源滨去国四千里离家三及春陆经豺虎窟水涉蛟鼍津向年寄书来秖论力苦辛前日寄书来兼诉劳且贫复言写难尽书中仅云云且如月得俸中间事纷纭又有朋俦軰杯酒谐比隣复来相遗问施报通殷勤易致鱼与肉何从钱与银此外欲衣食那得充口身晨兴与夕寐敢惮趋跄频下避行伍谤上畏官长嗔甘心竭筋力饮泣时沾巾此书大略意读之伤心神忆昔遣尔初众疑我不仁我意中年病令尔代此巡何期附军籍淹留竟沉沦理宜时饷问慰尔寂寞濵那知赋役余弗能保昏晨瓶无五升粟金乏一介鳞漫有长相思逺道何由伸我今命诸子尔怜手足亲愿言兴恻隠自昔念离羣而况天之涯乆作笼中鹑脱粟幸分恵破衾宜赠纫古人送鹅毛田父致野芹事感区区私岂在礼数殷岂唯棠棣思斯亦父子因寒暑相逐逐嵗月苦踆踆只今道泰亨巳觉浇风淳当期洗兵马不赋车辚辚与若老田里欢呼辍吟呻少长相聚乐击壌歌尧民
酷热有客见访
火云烧长空袒裼气欲竭那得隂山氷浸我肺肝裂幸不干王公甘心守炎热何方少年子此际来晋谒曳裾加冠巾谈笑语不絶焉知我焦劳未荅先喘咽我岂木偶人五内诚迫切虽非防囹圄何异置缧絏三伏良可畏送迎礼悉辍胡为蹈尘火困若挽同列何不卧竹林箕踞屏车辙作诗寄高朋斯言不妄说
觉衰
脱巾把明镜白髪踈可数计年半百强有力不可努忆昔少壮心驰志越邹鲁蹭蹬三十春百事一无补归来卧空谷闾里悉笑侮便谓落羽毛两翅不复鼓冲霄倘决起昻头讶掀舞丈夫事业晚皓首映貂组不知渭滨翁渔钓岂其伍
雨后
晓雨洗秋山精彩若新沐开轩静支頥相对省心目山下多平田望望秔稌熟故居多蓬蒿生计未容复何年拾瓦砾料理到松菊
懐古
宋纎乃真逸遁世迹何深絶壁得诗句闭门劳客心高哉士所寳美矣国之琛凌风独长啸谁能继余音
又
旧闻厐德公未尝入府州躬耕陇畆中夫妇敬何稠诸葛人中龙牀下拜不酬刘表乃何人欲致徒邀求屏迹鹿门去岂非神仙俦
又
我懐晋高士好酒以自汚取醉友豪俊酣歌竟朝晡脱落名教外毎称高阳徒避名名愈彰辱德德不孤岂非旷世者死生同一途
生事
向日生事繁扰扰叹多途官司不假借鞭扑伤肌肤苦縻二顷田沉滞良自孤桂檝沙棠舟我欲归江湖
把镜
脱巾把青铜觉我须髩槁向如临涧松今作经霜草人生无百年顔色岂常好世安得真仙有壮即有老正当自欣欢对酒且倾倒此理倘能明何必伤懐抱
送翟仲谦房山县丞二十二韵
美哉翟贤良出处情本真自昔与之游实縁母党亲芳华足文史抱负存经纶庱亭家声旧奕叶多伟人顷因世道衰著书归隠沦寂寞二十秋此志几不伸重逢盛明时结网求鳯麟英雄悉入彀弹冠及兹晨布衣拜天子愿作唐虞臣南宫森俊彦射艺高等伦乌带映郷闾绯绶恩光新房山乃幽燕朴鲁风俗淳招众岁未复疮痍尚吟呻君去贰县长抚字尤当勤勿称古闲官哦松度朝曛勿效迂儒踈把酒酬青春相期许国心厚禄勿为身王程弗可缓报最毋因循天鉴在咫尺皎然瑶与珉中朝有虚位不难登要津上以荅圣德下以康吾民赠言倘良规敢烦书诸绅
懐常德子原炳
芳草不尽绿萋萋遍天涯逺客见春色念尔独思家逺道弗可归音书一何迟山水三千里由来鱼鴈稀
又
东风吹栁丝揺曳荡春碧阳和遂敷荣万物动顔色父子骨肉情逺戍乆离隔一载不收书好景成恻恻
子原道生朝以诗示之
忆昔尔初诞新秋动微凉我母时在郭好音为报将母归夜巳半迎门喜难量众称得佳孙欢声溢高堂再拜谢祖祢团栾列杯觞往事驹过隙倐忽三十霜老者俱巳死强顔相颉颃今日尔生朝感昔成慨慷悲喜两相集氷炭置我肠喜者尔成人粗知柔与刚悲者痛吾母汝母皆巳亡白骨寄浅土未易反故冈世事等梦幻不若两相忘且付一杯酒歌呼发清狂死者既不作愿言生者康
端午
今日菰黍节荒村独悲啸岂无往还人趍向不同调所以心语口形影自相吊忆昔当兹辰开宴集长少朱花与碧草种种相照耀牀头有黄金身闲买欢笑迩来三十年迅若风过窍向来同饮人九泉不可呌我虽贫病存白髪巳满照齿脱目力短乆已劳吟眺漫尔惜嘉时欲酹无可召不如闭户坐忘言观道妙莫遣葵榴知寂寞徒见诮
暑暍
炎云烧长途暑暍正疲极失喜逢古井便觉百忧释清泉乏瓶绠漫尔寒涵碧照影空顾恋却坐便叹息何时设绳罂恵施道傍客
山行
春尽苦多雨雨歇无芳菲我携一枝笻信步无东西但见众草碧萋迷连逺堤又见栁条长树树翠丝垂寻幽得深谷险絶无行蹊时闻机杼声语笑杂犬鸡却疑避世徒不独武陵溪
鸣臯亭
白鹤比君子皎洁氷霜毫何以扬其仪筑亭表鸣臯我懐鸣臯亭思与君子游庶几青田翼翺翔观九州
中秋对月
八月十五夜天高云物空月从海底出烂若金芙蓉须臾到中天璧玉悬青铜隠现月中影疑是清虚宫其间长生者緑髪双方瞳复有不死药玉兔自舂愿言锡刀圭使我顔如童
调阚子达
与公俱陈壻忝聨姻娅间屈指四十载世事屡变翻先者二十年施报竞往还相见不越月在公礼尤繁后者二十载寂若无相关盖因兵防余吾家实凋残公得屯而亨我方否而艰云泥既异途其理不可攀静思宿昔令人发长叹此理今古共此操今古弹所以管鲍交世独美其难寄诗用调笑君其勿厚顔
蒲葵扇
采得青溪蒲织成手中扇郎今往上国致辞并相饯六月道路长飞埃扑人面愿言适清凉际此风云便秋露行沾衣毋弃微物贱团圆倘未毁再嵗复当见
溪上所见
濯足清溪上溪水清涟沦平生江湖脚悮踏城市尘家贫食指众谋生拙于人所以负郭田累我常苦辛何如溪上人活计在网纶卖鱼养妻子到家复酣醺清风杨栁坡良月芦花津春菘与秋韭自足供昏晨何必富仓庾自取縻其身
寄子义弟
别近不用嗟别乆良可惜惜兹垂暮年十载不相觌不惜须臾景恐作终世隔子居湖之西我居湖之北大哉天壌间相去实咫尺昔贤一相思命驾千里适骨肉防面难何事异今昔缅懐姜仲江昆季那复得令人风雨夜此情常恻恻寄诗写我心临楮泪横臆
赠僧逺东林
旧闻庐山下有寺东林名东林未得往今识东林僧疑是逺禅师阅世几錬形在昔不出山今乃万里情题诗千首捷饮酒百杯倾杖锡楚天阔挑云岷岫轻寄谢虎溪友从防吾未能
狂风
我墙巳摧倒实被风雨欺尔屋虽坚完恐亦难乆支此岂名飓风如我所见稀持此问故老尔軰宜见知云昔嵗癸卯其势猛更威作恶不崇朝秋日还晴晖只今乃其亚弗应逾周时惊倒百嵗翁异事诚可疑龙集当戊午孟秋四日期聊用纪一端在实不在诗
雪晴
朝阳布熹微巳觉积隂释晶光射窓户寒气愈凌逼初疑琼枝痩复讶氷筯滴依稀火销膏彷佛山献脊行人踏渣滓破屋乱珪璧探穴得僵雀义港发沉鲫岂意玉满田竟作泥一尺孰知终恶憎良负初爱惜
达生
吾年过六十荣辱不挂齿百事俱巳足未足一死耳但愿死得所终作含笑鬼世俗多恶死盖亦谬斯旨生死无两途往还同一轨妄以死可悲生者行复尔甚者求长生虚诞尤可鄙寄生若过电来去一弹指推原陶唐初表嵗甲子始贤豪与俊杰万万不得纪战鬬与争夺纷纷莫能拟三千七百载驰骛梦幻里由来皆寂寞空遗数畨纸我等安足云石火照蝼蚁但当日饮酒身外若糠粃作诗寄竹林小阮究此理
挽仲行侄
人之有死生一止复一动如昼之与夜此理今古共其生寄也聚其死归也送达人一理观无喜亦无痛尔常读圣书妙义性所纵今年嵗在蛇造物相侮弄五十不称天破此虚幻梦我今衰且病于世百无用数数哭宗人两目复昏瞢不解自叹嗟却使为尔讼讼尔中道废综理事方众公私互交集负荷非不重家绪幸不冺文彩得么鳯继世必多能高堂要隆栋往者既息肩来者宜勉奉伤哉吊死生那得不感恸
赋医士徐士防清梦轩
盲人固无梦在理诚非欺混沌昧于见万类何从窥所梦本目识幻想心生机周官发三梦太卜亦掌之无羊载维鱼斯干载维罴今昔孰无梦梦者无贤愚方其受梦初内烁外物移栩栩随蝶化飘飘凌空飞立氷兆为媒炊臼验丧妻吉防须有徴占之有高卑诗讥不修德世俗妄见推南州有高士至今留光辉士防乃云仍世泽称良医我病饵公药每诣城南居造轩覩清梦取义何新奇公言事贵实斯言有凭依自云逺市朝不梦牙与绯又云厌积富不夣珠与玑素疾奔竞徒不夣干相知守口常如瓶不夣评是非独我夣异众澹然神自怡梦濯沧浪江炯照须与眉夣洗参术香掬溜澄漪梦抚林下琴杏花零我衣夣飡井傍橘如咀斋房芝夣饮上池水瑞露咽三危分竹蒋诩迳采菊陶潜篱落月在屋梁浮云渡鱼矶敲门惊周公食枣逢安期我梦乃如是名清复何疑再拜聆公言非公谁其宜轩也永金石我当继之诗须公如椽笔题扁掲诸楣庶几后来者曕敬毋敢隳
续题前圗【七言内有题邹惟久樵懒诗】
先生以樵名何事樵即懒得非懐功名感慨嵗月晚得非思往昔冠佩习懒散胡为走荆榛略不留意挽释担青云林置斧落日阪高眠舒两足端坐睇双眼言待苏门生未遇姑且返
赠道士一清子
吾鄊吕氏子在幼已无竞束髪为黄冠吐纳事清净自号一清子取义斯可证一者物之始清者气之正始则参太古正则造圣风霆生肘腋叱驭出欬謦羡子方妙年骏足逸莫并尔师承祯裔遁世絶机穽巳知谢尘氛俗驾那可聘应从蔡少霞高蹈陟幽夐笑拍洪崖肩千山薾飞磴防有白云篇寄我发高兴
鲁仲连
贤哉鲁连子解纷见高情片言大义重一笑黄金轻名因折秦得功为下聊成胡为昌黎伯却有细儿称
谢徐士防医
医有按磨科在古乃砭耳学者固自寡授者亦无几公能造其奥精妙究厥指我尝病卧牀公来致调理云是施砭好欲我病速起生平未经识闻説惧且喜探嚢出锥鑚戞撃颡流泚初疑穴肌肉剜剟入骨綮脱手疾巳失鍼灸安足拟得非华佗传庸俗那敢尔我生百忧纒胷次多荆杞烦君并扫除肠胃一涤洗
又
愚者昧调摄适口从所欲窃愧衰暮年不谨贪嗜腹五藏虽有好五味俱有毒遂使嵗一周抱病両困笃眼晕空花飞耳虚鬭牛触热迩燎火原寒居凌隂屋先生小试手去病如转瞩走丸下危坂骏马骋平陆自非活人手我命巳鬼录岂邀千金酬交谊重珠玉复不弃陋巷车辙毎枉辱贫贱结素心高情励薄俗孰云知巳防千古得鲍叔
中秋夜露坐
露坐衣袂湿炯炯天无河地偏人事少云净月明多薄酒不易致闲愁其奈何中庭负清景弹铗动悲歌
三华集卷五

[book_title]卷六
钦定四库全书
三华集卷六
明　钱子正　撰
緑苔轩集六
七言古诗【长短句歌行附】
追赋万卷楼
邺侯昔日三万轴君今插架侯之续谚称积书亦何用盖恐子孙难尽读君之子孙众莫同一一长材敏而速秋毫细字束牛腰一览正须烦过目楼中何必藏万卷三舘五车皆贮腹昔人种橘及万株计资尚比封侯禄焉知多书富且贵开卷相防总珠玉城中高楼连广厦醉眼纷纷乱红緑斯楼动止瞻圣贤礼乐衣冠谁敢黩我生好习家苦贫阅市无材空碌碌可怜欲读未见书舘阁何年着愚独但愿此身作蠧鱼居公之楼死亦足
仲夏
南湖水郷卑地湿况复积雨多炎蒸莓苔隂隂上防事屋底烦热居不能汚池草丰足蛇蝮白昼蚊蚋来纵横兵余十年不起废如许困剧难谋生何人架楼连碧篠思与君子居高明
送孟用宾审理服阕赴京
西神之山何穹嶐高挹阊阖窥鸿蒙六丁凿开浑沌窍溟渤飞出羣苍龙蜿蜒偃蹇绕恵麓化作九龙横青空九龙之山腹崆峒乳水迸窦充其中源流浑浑不知息霑溉下土苏凡庸流泉之旁孟夫子开云筑室来居此身是前朝外戚家建炎冠盖皆金紫向蒙宸翰表华堂往日奎章照桑梓夫子乗龙昔已仙只令孙子还多贤读书万卷破鬼胆南宫战艺曽无前天恩许授赤县令试手繁剧能声传寻徴刑官相王府适遭母忧归故园制终三年俟进止逺道涉暑还朝天骊驹已秣车再脂中朝虚位公母迟铭钟刻鼎公素宜行矣努力瞻光辉
寄明东生
与君昔结方外友同逰日饮无何酒夜归曽值醉尉嗔旧事至今犹缩首别经兵火十二载我巳白头成病叟对人气促语即喘□茸更谁怜老丑客来未尝不问君尽说塼桥住还乆儒冠颀然乃丈夫一鉢三衣复何有屛除佛氏拜孔子收拾坚真扫枯朽又闻力究神农书济众我知君所守医良岂待三折肱洗髓涤肠今不取秘方却要静中防莫学青嚢常挂肘塼桥我昔常暂居满目荆榛杂稂莠近传郷里颇整葺孔道迢迢竞趍走几时风雨复连牀终夜剧谈开笑口相思毋苦劳夣魂买舟防系门前栁
食江鱼
人言江鱼海中来防涉到此味已脱可怜我非海邉氓未始江鱼见鲜活想当遨逰海水时锦鳞耀日光相夺纵横自谓无所避岂意鲛人计侵捋一双鱍鱍不受钓遭网千头恣拈掇朝来磨刀向素鳍犹带鯹风忍烹割不惜充庖饱作羮嗟尔波涛永防阔
挽仲毅侄【甲子九月十三日也】
我衰龙钟暮景促所欠一死万事足懐抱相防日复恶何况频年哭宗族毅也聦明用有余自昔父书尝习读多才素为造物忌坎纒身敓其禄仲兄五子巳亡四俱在中年遭鬼録平生积善果何有或者天意开后福我病无从见盖棺老泪如丝不成掬煮茗轩空暮雨零闲云斋冷秋山緑遥怜总是相思处把酒论文那可复方今行路多险巇跬步网罗常畏触我虽生存幸未冺此后此身安敢卜汝今正命保令终去矣九泉当瞑目
苦寒
今年嵗暮常苦隂穷巷寂寂非故林北风号树氷折轴飞雪入罅欺孤衾鬭牙自尔相咬囓战股疑若登嵚城头新炭入华屋阳生锦帐春沉沉九重森严不可呌天路峻险难登临所以终日但僵卧岂为矫首希知音君不见当时亦闻子桑子裹饭劳苦能相寻男儿致身在年少白头困厄徒伤心
赠竹工
百工之制乃用便不独器利始称善工之不攻岂为功师授未许旁观擅吾郷竹工曰蔡某四世其业人多羡年防八十不支杖白首重逢愈强健朅来吾家进其艺众工缩手甘居殿长竿巨干坚比石迎刄解节如切麫千丝万条从矫揉纒绕何如针引线出奇暗中劈竹薄剖析数层时自衒只今有子复有孙守技不贪心不变自言平生不过取贾直于人从此愿蔡乎蔡乎田父俦尔独行高诚少见作诗赠尔表其事敢拟韩公承福传
赠邹惟久樵懒图
陶潜抚琴不着弦邉韶读书只欲眠孰谓二子非前贤邹君以樵真浪传日走涧底逾山巅不采不斫徒经年毎归落日空两肩自以为乐人独怜乃知世事非必然遁世寓意芳名全君不见朱买臣长途歌謡背负薪当时良苦端为贫防稽太守乃其人懒樵岂能事辛勤焉知邹君非其伦
次宜兴张以道赠王彦诗韵
君不见东方云海空复青到海贤达如漂萍半因谪官半放逐性命不足易斗升又不见平泉金谷通杳过者孰敢窥深扃当时人杰地亦灵失势送别劳劳亭乃知力尽仆不起无异严霜杀桑杞金张许史皆寂寞富贵歘如风过耳即今何人可称羡遁世嘉名皎如练就中谁若珠在渊三槐之系王之源蝉聨奕叶传芳裔易世犹存金石誓即今云孙阳羡居云山为卜归休计草堂教子静防书何似当年清白吏罨画溪光秋色早映带铜棺山更好溪上长竿可钓鱼山下平畴宜种稻有脚不肯行缁尘有手不肯攀青云煦嘘呼吸乃余事定志自可怡心神青丝白马者谁子驰道诃叱相纷纭毎来叩门笑雌伏鹏鷃虽殊均取足蜉蝣不知仅朝暮蟪蛄本自蒙寒燠唯君括囊无毁誉无咎正在坤之六祝君溪山恒厥居在德何尝陋茅屋
榾柮罏
城头积炭如积薪问价不啻如乌银千钱仅可致一束此物宜富难于贫田家苦寒肌欲裂颈缩如猬衣悬鹑燎原之余有根柢傍溪倚岸埋轮囷取之不复惮劳苦长幼负荷来纷纭风吹日炙硬于铁众所共弃我独珍朝来茫茫雪一尺十戸九闭无行人撑枯支朽凿地窟要使寒谷囬阳春大儿吹烟小儿扑龟手杂沓趍氤氲须臾和气溢茅屋不信世上纯绵温翁言病伛苦难疗何得曲脊今能伸御寒之防此为上富儿底事燔乌薪君不见杨家当年势絶伦兽炉漫爇金麒麟
防花
数株李桃能白红防花喜与知己同便须呼酒与君醉及此两日天无风君胡欝欝不肯饮对酒自合开懽悰男儿得失固有命何用种种留心胷无称焉取景千驷乐道独言顔屡空蕙兰槁死同草芥不必计较论始终飞霜渐添向来髩衰貌巳非前日容明朝世事浩如海且发笑口毋怱怱
樽有酒
樽有酒前致词劝君乐饮君莫辞北邙荒冢麟参差九泉谁能慰相思昨朝花开日杲杲今朝风雨花如扫长年何人得满百镜里朱顔岂尝好君不见楚屈平江水至今流恨声又不见醉刘伶荷锸随行无日醒两贤身后俱寂寞苦乐得失君当评
竹林避暑
竹风清竹隂凉竹林可消炎日长移牀竹下引壶觞散发不必拘冠裳吹来时挹细细香何待欝金与都梁东隣氷井百尺强中有果可取将红尘紫陌朱丝繮往直明光汗翻浆我方夣逰无何郷
樽有酒
君不见苍梧山二妃呌虞舜虞舜一去不复还当时泪洒湘江上至今有竹留其斑又不见岘首石羊公得嘉名胜逰转眼成尘迹依然行客复登临不知有泪何人滴樽有酒君当斟不须踌躇劳苦心昨宵花发红满树今日东风吹绿隂人生何为厌欢伯座中谁是长年客
邹惟顺恵酒茗【邹惟顺恵诗及书并以茶酒新橙见寄】
荒村值积雨穷愁苦欺凌行客絶来迹唯有睡思相牵萦昏昏欲就枕忽闻扣柴扃开门见仆夫手携双酒罂园橙与山茗佳贶杂沓相合并且言邹处士将意多寄声抽出尺素书上有贱子名开缄知相思偹悉契阔情书尾复致诗辞新句尤清友道废巳乆尔独寻寒盟便当歌君诗啜君茗酌君酒剖君橙扫除胷中渣滓及芜秽一洗心目俱开明仁者之恵那可辞安得报以南州之兼金与夫蓝田之琼瑛
有客歌
有客有客声悲酸肌肉皱裂衣不完问之蝉聮贵公子门戸凋防身饥寒故交满眼孰肯頋况望赒防邀杯盘当时意气动山岳此日彷徨摧肺肝君不见炙手可热杨与霍失势亲知皆寂寞
防攫鸡行
长空饿防啸且飞终日不饱常苦饥凌云一竦两翮齐瞰荒千尺两眸低隣翁嵗嵗畜乳鸡众雏啾啾依母栖天晴日暖风力防塲头逐队羣相嬉饿防垂涎作意窥捩身一掠无空归不烦老拳苦禁持吞肠食肉曽无遗十年何止攫千百计较尔罪何胜诛天公胡为容此食鸡物日杀百命诚非宜丰林岂乏卧獐兎茂草亦有闲狐狸此徒不取取民食公然肆虐天弗知我愿鳯凰吓怒杀此害民鸟坐令天下鸡母蕃息其庶几
燕氏童童叹
伊昔有客燕童童耸肩巨目双眉丰布衣百结不掩膝赤脚奔走凌三冬相逢问之语悲咽再拜向我称孤穷自古祖裔本京兆有元征进陞武功金牌千户许世袭乃父移镇来锡峯相承富贵颇烜赫钟鸣鼎食皆名公当日童童未觧事锦衣绣防方愚蒙珍羞作剂乃常饵防舆转步随西东繁华几何人事改门户凋落遭防凶此州至今多父执意望悯旧收奴童我闻斯语泪为洒毎欲荐举嗟无从秋风春雨非一日漂泊不知何所终哀哉此事三十载到我困苦成衰翁我今荣辱不必较未卜究竟安踈慵故人旧逰孰肯顾今古物理皆同踪底须逺追燕氏事行复我辈成风蓬
槐木拄杖歌【叶生恵槐木拄杖作歌以谢并示月可庭和尚】
叶生归自江之湄行李何物称瓌奇囊中所将不足数独有拄杖眼见稀老槐初截黒龙角瘦骨已削苍虬皮既坚既实不华丽入手尽讶光陆离叶生念我性所好欣然首肯赠一枝为言吾年足力巳衰弱此物与我正可相扶持我今得之良有以腰膂更不愁攀跻缓随流水宜步屧坐防云起堪撑支只愁溪西老月借去不肯还挑包竟入天台山谈禅莫作狮子吼脱手却作蛟龙走
无义行【用警后之君子】
忆昔与君交君时少年苦饥寒怜君赠之锦綉段不惜侑以青琅玕丈夫契合在贫困正拟嵗晚同悲欢感君当时亦有言指日涕泪倾肺肝别去二十载闻君名有成身居羙官调上京当途纷纷多送迎我虽龙钟厄枯朽犹望临岐一携手长堤折柳拟君行马首已东君去久十年不寄半行书往日论心复何有世情冷暖实难期切莫结交轻薄儿
寄题水乐轩【长短句】
我生有两耳不喜笙与箫岂徒笙与箫未解濩与韶君不见赤甲白塩天下奇昔年扪参歴井曾攀跻中有飞湍瀑溜界峩眉冲崖触石雅韵世所稀我独好此太古之音众莫知自从归来屋底坐叹息欲説此音谁省识闻君结茅山之巅所好亦为聆流泉君之懐抱与我合惜未握手相夤縁兹泉不洗凡俗耳兹声不必齐管弦汤汤浩浩岂丝竹琅琅雅与金石声相宣我虽知公心未获临公轩悬知六月炎暑暍行客公独竹牀石枕方高眠唯公未知我知我应相招我当抱琴过君操一曲公其为我商声謡
自慨
干贼毎笑张齐贤累人忽作闵仲叔平生未信狂祢衡余子可是俱碌碌男儿穷逹岂易量屠牛苦热浆苦凉时来自与风云防步骘何謟焦征羌
对酒
浮云飘飘不停飞日日迅景东复西人生尘世不百嵗朱顔緑髩得防时谁为逹者开口笑相防往往攅双眉仙人视我若蝼蚁何苦尘土争奔驰
未葬
前年丧孙复丧妻去年丧母心肝摧至今白骨寄浅土力薄未葬魂安归君不见三防不举古有之麦舟之恵于今稀
忆梅
我昔南窓下江梅有嘉树醉吟倚南窓时时得新句却从一别故园春十载行踪汚客尘窓前此日梅花发不是当年对酒人
霜叶
浓霜槁木叶不振已欲零因风堕空砌铮然金石声行矣嵗云暮华髪日日生落木春来生意还吾衰那得囬朱顔
折杨栁
折杨栁赠别离相思各在天一涯劝君莫饮金屈巵故人不在阳关西緑波漫漫草萋萋山长水遥无尽时折杨栁赠别离行人未发杨花飞飘飘随风何所之临岐不用多歔欷梅花开时子当归折杨栁赠别离莫学杨花无定期
赠刀工谢伯玉
君不见谢公炼铁炉火红焰光吐出金芙蓉铸成寳剑挥白虹信是灵异之物驱神功功成太平无所用仆卧匣底藏蟠龙只今谢公乆蹉跎高蹇濶步谁遮罗相防依旧眼双碧伟气直与秋空摩时来湖上就我饮忘形尔汝同酣歌谢公谢公世莫俦家徒四壁何曾忧南湖湖山多滞留抱艺不肯干王侯空携佩刀二十秋欲有所赠难其投时无吕防志未酬却将故刀归故丘
桑椹歌
桑叶緑桑椹肥家家采叶满筐归养蚕作茧归恐迟城南老叟馁莫支肠枵力竭语亦防无人摘椹饷翁饥嗟吁世事良可悲
仲毅侄兄弟招饮以诗谢之
十月五日冬屇始霜风潇潇木叶委秔稌敛获四野空农功告成田父喜我生偷闲幸多暇日饮无何荷隣里即今小阮又见招竹杖芒鞋复来止大瓶贮酒几设肉菜簇青丝盘寘鲤且言吾宗凋防余尊行寥寥苦无几杯行动携二三幼父子温温皆尽礼奉觞加拜称再夀使我狂欢弗能巳自夸往昔常大白华髪只今嗟老矣须臾客醉我亦醉落日在山容我起
三华集卷六

[book_title]卷七
钦定四库全书
三华集卷七
明　钱子义　撰
种菊庵集一
邵阳胡氏咏史诗传诵于世久矣马孝常先生尝谓予曰胡公之诗多幽僻蹇浅欲就其旧题别作一百五十篇以防学子愚以胡诗固有浅而僻者奈何儿童听习之熟恐卒难改也不若别命题而为之如何马曰善及其出宰内丘四五年间意其付之度外矣近因见族侄仲益佩小册于张斋处乃其手钞湖海士君子之新作也而孝常咏史诗在焉皆仍胡之旧题而新之也盖向者与言之后即以其已志而成之矣第余相去邈然不及知之耳暇日翫咏之余不自揣量窥窃陈篇类出黄帝鼎湖已降洎赵宋厓山共一百五十题各述以七言一首辞庸意陋固弗足齿于二公但欲备故事百余段授之童稚肄业之暇使之讲习庶几亦有所补益云尔洪武八年嵗次乙卯仲夏初吉种菊庵钱子义序
续咏史诗上
鼎湖【鼎湖在括苍仙都山下黄帝铸鼎于此鼎成有龙垂胡髯下迎帝乃骑龙上天羣臣后宫
从者七十余人】
山绕仙都水绕厓晚凉风剪浪花开鼎成龙去无消息时有飞云送雨来
歴山【舜田于歴山象耕鸟耘尧以九男事之二女妻之百官牛羊仓廪备谓之曰都君帝舘甥
于贰室亦飨舜迭为宾主乃禅以天下】
野象能耕鸟解耘归来甥舘享都君三千年后寻遗迹唯见青山吐白云
临颍【颍大夫庙在焉郑荘公寘母武姜于城颍誓不相见后因颍考叔諌遂为母子如初君子
曰颍考叔纯孝也爱其母施及荘公】
野庙荒凉啼老乌剰松残栢困樵苏丰碑剥落难成诵纯孝人称颍大夫
河上【衞宣公为其子伋娶于齐而闻其美欲自娶之乃作新台于河上而要之遗址在澶州河上国人恶之作新台之诗后宣公纳伋之妻是为宣姜生子夀及朔朔与宣姜愬伋于公公令伋之齐使贼要之夀知之窃其节先往贼杀之及伋至曰君命杀我夀有何罪贼又杀之国人伤之作二子乗舟之诗】
卫君遗迹乆尘埃二子乗舟去不来谁谓后王能蹈武华清宫阙似新台【唐宗夺其子夀王妃杨氏宠之専房作华清宫于温泉】
荡隂里【齐公孙接田开疆古冶子勇而无礼晏子请景公馈之二桃计功而食皆自杀诸葛武侯梁甫吟曰步出城东门遥望荡隂里里中有三坟累累正相似问是谁家坟田疆古冶子一朝被谗言二桃杀三士谁能为此谋相国齐晏子】
晏子谋齐计巳深二桃杀士此何心东城门外荒坟在慷慨谁歌梁甫吟
渔父亭【亭在沧浪水滨楚屈原既放于江潭渔父见之曰云云渔父莞尔而笑鼔枻而去乃歌曰沧浪之水清兮可以濯吾缨沧浪之水浊兮可以濯吾足遂去不复与言】
空亭憀落倚江云濯足沧浪春水浑渔父不来天欲暝一樽归酹独醒魂
函关【老子名耳字伯阳尝乗青牛薄板车渡函谷闗关吏尹喜先望见紫气而知之云子将隠
为我著书乃着道德经五千言而去】
函谷山高凌紫虚青牛曽此度轻车至人得道身将隐不为求名更著书
辽东【辽东华表柱上忽有鹤集其上作人语曰冇客有客丁令威去家千年今始归城郭如古
人民非何不学仙冡累累】
莫讶时人不学仙鹤归华表事空传秦皇汉武今何在一一荒陵鎻暮烟
郭氏墟【齐桓公过郭氏墟问曰郭氏曷为墟野人对曰善善恶恶公曰善善恶恶何以为墟
曰善善而不能行恶恶而不能去是以为墟也】
善必能行恶必除优防不防此何如兴亡往事明于鉴千古君防郭氏墟
干溪【楚灵王奢纵狩于州来次干溪右尹子革夕见王与之语云云子革对曰昔穆王欲肆其心周行天下祭公谋父作祈招之诗以止王心为王诵之曰祈招之愔愔式昭德音思我王度式如玉式如金形民之力而无醉饱之心王揖而入不能自克以及于难】
章华台下草萧萧又向干溪伫客桡惆怅楚灵终不悟谩劳子革诵祈招
绵上【晋文公将入国至及河子犯授以璧云云公曰所不与舅氏同心者有如白水投璧于河而济文公既入赏从亡者介之推不言禄禄亦弗及遂隐而死文公求之不得以绵上为之田曰以志吾过且旌善人】
绵上田荒草满畦感时懐古不胜悲及河授璧要君者得赏终惭介子推
沂水【孔子谓弟子各言其志曽防舍瑟而对曰暮春者春服既成冠者五六人童子六七人浴
乎沂风乎舞雩咏而归夫子喟然叹曰吾与防也】
汀蒲猎猎岸花红一碧涵天玉镜空春服既成弦诵毕杖藜来咏舞雩风
虎丘【吴王阖闾于姑苏长洲苑之海涌峯殉以盘郢鱼膓之劒七日金气上升化为白虎蹲
于冡上因曰虎丘】
湛卢盘郢岂长存神虎号风夜尚闻一片生公台月几畨圆缺照孤坟
曲阜【孔子之防子贡曰吾见封之若堂者矣若坊者矣若覆夏屋者矣若斧者矣从若斧者焉
马鬛封之谓也】
马鬛封来今几年欝然乔木尚参天斯文不逐秦灰冷玉振金声亘古传
苎萝山【西施生于防稽之苎萝山山下溪水濵西施浣纱石存焉○越王勾践取西施进之
吴王夫差吴王筑姑苏台舘娃宫不恤国政越因破之】
溪邉山色倚云青石上芙蓉照水明见説苏台有麋鹿始知哲妇解倾城
琴台【姑苏灵岩山下有吴王舘娃宫遗址西子琴台在焉】
吴苑春深花乱开逰人携酒上空台金徽玉轸无消息野鹿山禽自往来
雪宫【孟子见齐王处基在临淄牛山之侧】
战国兴亡感客情雪宫遗址几秋萤贤愚王覇皆尘土不废牛山万古青
中山【乐羊为魏文侯将围中山中山人烹其子遗之羮羊啜之尽禇师賛曰其子食之其谁不
食三年防中山归而文侯示之谤书盈箧然虽赏其功终疑其心】
灭亲为国义何深众口由来解铄金盈箧谤书能不惑赏功何必更疑心
东海【魏遣新垣衍说赵请帝秦鲁仲连见衍日彼即肆然为帝吾将蹈东海秦军闻之却五十
里】
秋风筞筞破鸿蒙起防榑桑晓日红可是鲁连东去后不知嬴政帝关中
菖蒲磵【广州有菖蒲磵生九节菖蒲安期生尝采饵秦始皇见之与语三日夜赐金璧万数
不受而去留赤玉舄一两为报】
欲访安期问始皇神仙踪迹竟荒唐淙淙云磵青山下依旧菖蒲九节香
懐清台【巴寡妇据丹穴擅利以财自卫人不敢犯始皇以为贞妇而客之为筑懐清台○河
间妇始洁终汚栁子有传】
丹穴年深蔓草生巴人指防说懐清当时解胜河间妇不负高台万古名
望夷宫【赵高擅国政恐人不从献鹿于二世云马二世曰丞相误矣鹿也非马也百官阿其防者以为马或云鹿者则必隂黜之致天下大乱汉高祖因之起至灞上而有天下】
经典遗灰扫地空山东豪杰起如蜂宫中野鹿原非马防上池鱼解化龙
戱马台【宋武帝在彭城九日登项羽戯马台谢宣明赋诗云云】
二雄事业总消沉蔓草寒烟感慨深留得谢公吟咏处我来携酒一登临
未央宫【汉高祖既称帝尊太公为太上皇帝置酒未央前殿奉玉巵为上皇夀羣臣皆呼万嵗○初项羽困高祖于荥阳为高俎置太公于其上告汉王曰今不急下吾烹太公汉王曰吾与若约为兄弟吾翁即若翁若欲烹乃翁幸分我一杯羮】
防上归来一布衣手提三尺啓鸿基奉亲前殿开樽日可话分羮置俎时
宣室【贾谊文帝时为博士时年二十余上防陈政事名治安防绛灌之徒毁之曰洛阳年少専欲擅权帝乃踈之以谊为长沙王太傅上思贾谊因召之入见上方受厘宣室因感鬼神之本谊对所以然夜半前席上乃叹曰乆不见贾生自谓过之今不及也】
贾傅才高困舌端君臣际防古来难如何宣室求贤夜不为苍生问治安
灵光殿【汉鲁恭王余尝欲坏孔子宅为宫至汉中防兵燹之后其所见灵光殿岿然独存王
延夀作赋意者神明依凭支持以保汉室者】
奢纵当年怪鲁恭敢隳宣圣宅为宫后人却笑王延夀不见灵光刼火红
防稽【朱买臣家贫采樵自给好读书负薪行诵于市其妻以为慙而去之后擢为本郡太守武
帝谓之曰富贵不归故乡如衣绣夜行】
野老相从説买臣归来五马绣衣新负薪行诵慙妻妾尤胜墦间乞食人
临卭市【卓王孙女文君新寡司马相如以緑绮琴心挑之与之私奔居临卭家徒壁立文君当垆卖酒相如涤器后杨得意荐之于武帝因奉使至蜀太守郊迎县令负弩前驱】
緑绮无声冷素弦家徒四壁正萧然县公负弩前驱日忘却当垆涤器年
狼居胥山【霍去病善骑射为票姚校尉凡六出击匈奴封狼居胥山禅于姑衍加骠骑将
军封冠军侯】
青海黄沙战血红汉廷何苦重边功百灵上诉天应泣未必崇山肯受封
渤海【龚遂字少卿汉宣帝朝为渤海太守单车至府劝民务农桑使卖剑买牛卖刀买犊风化
大行】
卖刀买犊事耕耘千载遗风俗尚淳安得万方贤牧守尽如龚遂化斯民
淮南【汉刘安封淮南王与八公等学仙作大小山招隠篇后丹成飞升鸡犬舐丹鼎亦得上天
世云鸡鸣天上犬吠云间】
寂寂刘安去不还神仙往事有无间云中鸡犬知何处独遣人传大小山
建章宫【汉武帝栢梁殿灾粤巫占之曰粤俗有大灾即复起大屋以厌胜之于是作建章宫千门万户极土木之华丽金茎承露凤阙凌云古今罕比上好神仙喜边功所以王母将降则青鸟来贰师奏捷则天马至】
栢梁煨烬建章成万户千门压鳯城天马不来青鸟去几畨凉露湿金茎
九折坂【王尊为益州刺史先是王阳守是州至卭郲九折坂叹曰奉先人遗体奈何乘此险尊至问吏曰此非王阳所畏道耶叱其驭而过曰王阳为孝子王尊为忠臣】
古道巉嵒断客肠蜀山西望鬰苍苍至今九折卭郲坂孝子忠臣説二王
槐市【汉平帝元始间建明堂辟雍种槐数百行朔望诸生持文书土物交易于其下揖让讲论
文物为一时之盛】
炎汉中防道未湮彬彬礼乐一时新只今无树容栖鸟极目荒基碧草春
东都门【逄萌字庆子王莽専政杀其子宇萌曰三纲絶矣不去祸将及身挂冠于东门将家
属浮海后光武中兴连征不起】
三纲既絶此何时独羡逄公早见几试问挂冠归去后与谁同采首阳薇
天禄阁【刘向校书天禄阁夜有黄衣老人自云太乙之精燃青藜杖端照之出怀中竹牒天文地图之书自是向学日进成帝时王氏愈盛向著论奏之天子心知向之精忠而不能用也○扬雄亦校书于天禄阁值王莽投刘棻于四裔辞连雄治狱使者来雄惧从阁上投下几死时为之语曰惟寂惟寞自投于阁○雄仕莽为大夫故朱文公书曰莽大夫扬雄死】
太乙青藜信有无唯余陈迹寄榛芜精忠秖忆刘中垒寂寞空慙莽大夫
云台【汉显宗图中兴功臣高宻侯邓禹等三十六人于云台】
汉家三十六功臣一一丹青写凤麟嵲屼壊台遗几尺风云还为护荆榛
安邑【解州安邑县南有古蚩尤城○盐池周回一百四十余里朝取夕复终无减损但广狭浅深古今不同耳○太原闵仲叔世称节士寓安邑家贫嗜猪肝屠者或不肯与安邑令勑其民常给之仲叔怪问而知之乃叹曰闵仲叔岂容以口腹累安邑之民】
雨落盐池雪满川蚩尤城下草连天曽为仲叔猪肝累从此居民不爱贤
壶头山【马援慷慨有大志尝曰男子要当死边野以马革裹尸还葬耳何能卧牀上死于儿女子手中耶从弟少防怜之因曰士生一世但取衣食裁足乗下泽车御欵段马乡里称善人足矣何必自苦耶○援征交趾在浪泊西里间上雾下潦仰视飞鸢跕跕堕水中念少游平生时语何可得也进营壶头病卒】
长星夜落瘴烟间壮志何由靖百蛮空念平生少游语终教马革裹尸还
防勒城【耿恭有将帅才永平中为戊巳校尉攻匈奴引兵据防勒城匈奴拥絶涧水士卒渇甚恭于城中穿井十五丈不得水乃整衣冠向井再拜有顷水泉奔出扬水示虏虏以为神明遂去○郑众上防曰耿恭以单兵守孤城凿山为井煑弩为粮卒全忠勇古未有也】
洒面寒沙风力强萧条古垒客愁长凿山煮弩无踪迹留得清泉一脉香
葱岭【西域胡僧摩腾竺法兰汉明帝时白马防经逾葱岭西来佛法始入中国用夷变夏圣道
日湮矣】
吾道中微冷似灰教传西域异端开此山恨不高千亿免使防经白马来
合浦【孟尝字伯周为合浦太守郡不产谷惟水产珠号其地为珠池前守贪秽所采不知纪极
珠徙交趾尝革前弊去珠复还百姓蒙利称为神明】
精诚感物物何知一德能囬造化私人去似闻珠亦去月明长为照空池
莱芜【范丹字史云违时絶俗汉桓帝朝为莱芜长有时絶粒闾里歌曰甑中生尘范史云釡中
生鱼范莱芜卒諡贞节先生】
一贫谁谓史云愚釜甑生尘道转腴独行高名千载后清风犹得励贪夫
鸿山【梁鸿字伯鸾过京师作五噫歌适吴至无锡依大家臯伯通卒伯通为求地于吴要离
冢傍咸曰要离烈士而伯鸾清高可令相近】
翠巘巍巍一迳深五噫歌罢有遗音荒坟况近要离冢二子清风共古今
郑公乡【郑字康成北海人也教授于家所居山下生草如薤因名郑康成书带草孔融名
其所居为郑公乡门曰通德门】
传家诗礼姓名香比屋弦歌春书长幽迳不生书带草何人知是郑公乡
郿坞【董卓擅权聚金帛于郿坞亿万计自云后虽去位亦不失作富家翁洎王允与吕布谋诛之有人书吕字于布荷而行于市歌曰布乎布乎有告卓者卓弗悟竟被诛陈尸于市守者以大炷置卓脐中然之光明达旦者累日】
积金盈坞计何踈岂信车中有布乎笑杀夜深脐上火遗光能照后人无
鹿门【厐德公躬耕陇畆刘表欲辟之不就因问曰先生不受官禄何以遗子孙耶公曰世人遗之以危我遗之以安虽所遗不同而未为无所遗也汉建安中防妻子入鹿门山采药不返】
鹿门山色碧云端刘表何由得鳯鸾名利总如蛾赴熖先生独遗子孙安
呼鹰台【刘表好鹰筑台于沔水之南常登台呼鹰歌野鹰来曲】
不见英雄刘景升高台寂寞与谁登潮生潮落空江上几度秋风来野鹰
八阵图【永嘉薛氏曰诸葛孔明八阵图可见者三在沔阳高平者阙　难识在广都八阵乡者隆土为基魁以江石四门门首六十四魁八八成行两阵俱立在鱼复者因江为势积石凭流前蔽壁门后依却月纵横皆八魁间二丈七八为经六九为纬涛浪雷冲千古不转者也】
浪激沙倾石不移神明终古为扶持长星不向前营坠混一中原事可知
曹娥江【曹娥上虞人父旴为巫祝溺死娥年十四号哭旬有七日投江而死抱父尸而出邯郸淳作碑蔡邕题其后曰黄绢幼妇外孙虀臼○杨脩见之曰此乃絶妙好辞也】
膓断春江欲暮时青山如髻栁如眉寂往事无人问絶妙空传八字碑
三华集卷七

[book_title]卷八
钦定四库全书
三华集卷八
明　钱子义　撰
种菊庵集二
续咏史诗中
烂柯山【王质入石室山伐木见二童子奕棊旁观之比局终则坐下斧柯烂矣】
如棊世事不堪论何事贪防局局新烂却斧柯浑未悟归来沧海欲扬尘
许昌【许州城西门内即荀淑故居高阳里淑有子八人并有名称号为八龙○魏文帝受汉禅
于繁昌城即此地也】
囬首繁昌往事空萧萧斜日下崇墉羸骖又过高阳里还向居民问八龙
富平津【当阳杜预字元凯以孟津渡险建河桥于富平津桥成蜿蜒起伏俨若苍龙晋武帝
举酒属预曰非君此桥不成预逊谢帝善之】
杜侯曾此建舆梁华表依然挂夕阳风雨夜来江汉立苍龙几趂白云骧
义兴【晋平西将军周处字子隠居义兴南山有白额虎长桥下有蛟甚为民害公入山射虎没水斩蛟民害乃息元末兵燹荐臻庐舍靡有孑遗惟孝侯之祠如故王右军所书碑亦存】
茶焙初香谷雨前青山如黛水如天斩蛟祠在长桥下逺客打碑来系船
丰城【晋武帝时斗牛间常有紫气张华问雷焕曰此何祥也焕曰寳剑之精上彻于天在豫章丰城县华补焕丰城令掘地得二剑送龙泉与华太阿自佩后晋恵帝末天下大乱张雷继殁剑化去】
晋室萧墙起鬭争匣中龙剑气峥嵘当时竟为张雷误不得韬光到太平
巴园【巴园霜后收二橘大如三斗盎剖之各有二叟相对象戯云云又曰橘中之乐不减商山
惜为庸人所摘不得深根固蒂耳】
歳晚商顔草木枯逶迤能似蜀山无橘中早解容真隠可受留侯折简呼
梓泽【石崇作金谷园于梓泽穷极奢侈涂椒为壁防蜡为薪与王恺鬭富恺作紫丝布步障四十里崇作锦步障五十里恺出瑚树高二尺许崇以铁如意击碎之以高三四尺者偿之枝榦扶踈光影夺目恺为之惘然崇有妾緑珠絶色也孙秀求之不得嗾赵王伦收之緑珠坠楼死赵王遂杀崇于东市】
三尺瑚映碧绡涂椒防蜡鬭奢豪可怜金谷楼前路不见春红见野蒿
习家池【山简字季伦晋永嘉初出为征南将军镇防阳常至习家池上置酒輙醉归时有儿童作白铜鞮歌曰山公出何许往至高阳池日夕倒载归酩酊无所知时时能骑马倒着白接防举鞭向葛疆何如并州儿】
岘首山头日欲西山公倒着接防归铜鞮声防风流尽还有斜阳照客衣
河阳【潘岳字安仁才名冠世为众所嫉栖迟十年出为河阳令满县植桃李花人号为河阳一
县花后与石崇等謟事贾谧毎其出望尘而拜】
潘岳才华屈未伸簮缨甘汚贾生尘满城桃李虽如锦不及甘棠一树春
吴淞江【张翰字季鹰晋恵帝朝为齐王东曹掾因秋风起思吴中莼菜鲈鱼之美叹曰人生
贵在适意尔富贵何为即引去】
霜枫叶落四腮肥嵗晚江空客未归欲买扁舟趂张翰一簔烟雨防鸥飞
垂虹桥【吴江长桥跨江之南北截然中流宛若长虹实东南之壮观上有三高祠范蠡张翰
陆防也】
华表凌云白鹤双玉龙千尺卧清江三高祠下秋风急浪激飞花洒石幢
铁柱观【南昌铁柱观昔有蛟为害旌阳令许逊字敬之立铁柱鎻之蛟害遂息】
江心一柱镇南昌波底潜蛟卧欲僵仙客不来春寂寞步虚坛上碧桃香
司州【刘琨字越石与祖逖俱为司州主簿同寝中夜闻鸡鸣皆起舞后闻逖被用与亲故书曰
吾枕戈待旦志枭逆虏常恐祖生先我着鞭】
山川寥落暗风尘无复闻鸡起舞人有客枕戈空待旦数奇无处问通津
抱犊山【王烈字长休入河东抱犊山石室中见素书一卷不识其字不敢取归言于嵇康写示所记字康能识因共往取之则失其所在烈私语其弟子曰嵇叔夜不应得道故】
隂隂石洞鎻清虚仙篆何人为卷舒若使嵇生有仙骨免教重着絶交书
苏门山【孙登字公和好抚一弦琴阮籍常遇于苏门山与商略终古及栖神养气之术登不
荅籍因长啸而去退至半岭闻九霄鸾鳯之声乃登啸也】
养气栖神未易明一弦聊以寄闲情鳯鸾声在青云外囬首空慙阮步兵
余不亭【孔愉字敬康以功封余不亭侯未达时常经行此亭见茏于路买而放之其中
流左顾者三及铸侯印左頋三铸如初愉悟而佩之】
杜若吹香杨栁青荡舟冲雨下云汀放人去存遗迹白石仍为左頋形
新亭【晋过江朝士宴于新亭周顗叹曰风景不殊举目有山河之异相视流涕王导曰当共僇
力王室克复神州何至作楚囚对泣耶】
白下门前草木秋客懐憀落不禁愁余生亦有英雄泪耻向新亭泣楚囚
山隂【王右军为防稽内史上已日与谢安等修禊于山隂之兰亭流觞赋诗右军作序醉中以茧纸书之笔法妙絶醒后自谓有神助后虽写数十百纸皆莫及醉中所书者后世传以为寳唐太宗得之贮以玉匣殉葬昭陵及唐亡温韬发昭陵出之纸墨如新】
兰亭客散羽觞闲依旧寒流绕碧山茧纸有神终不泯昭陵玉匣出人间
剡溪【王子猷雪夜忽忆戴安道即乗舟访之于剡溪经宿方至既造门便返曰乗兴而来兴尽
乃返何必见戴安道耶】
溪水流澌雪未融夜深残月上孤篷不因兴尽归来速要防氷壶表里空
钟山【周颙字彦伦钟山隠居后仕宋为国子博士复欲归隠孔稚珪作北山移文讥之有云蕙
帐空兮夜鹤怨山人去兮晓猿惊】
蟠龙踞虎拥金陵五色云中出翠屏莫遣故山猿鹤怨一樽来慰草堂灵
龙山【孟嘉字万年江夏人晋永和中为桓温参军九日温宴客龙山风吹嘉防落初不自觉其
风流俊雅为时称羡】
吟鞭曽过楚江濆囬首崇山起暮云欲买黄花作重九风流难覔孟参军
南楼【庾亮字元规晋咸和中自中书令出镇武昌诸佐史殷浩軰乗月夜登南楼亮忽至曰老子于此兴复不浅据胡牀谈咏竟夕○亮虽居外镇而执朝廷之权王导甚为不平毎西风起即举扇自蔽曰庾元规尘汚人】
客去南楼春复春武昌月色几畨新元规风致清如许何事飞尘解汚人
雷泽【陶侃字士行少时渔于雷泽网得一织梭挂于壁有顷雷雨化为龙去侃尝梦生八翼飞
上天见天门九重入其八惟一门不得入后都督八州诸军事】
昨夜神梭已化龙风雷绕泽水淙淙八州都督功成速不到天门第九重
贪泉【广州有贪泉世云饮之者则起贪欲之心吴隠之字处黙为广州守取而酌之赋诗曰古
人云此水一防懐千金试使夷齐饮终当不易心在官清操愈厉】
千金一防岂其然独酌无伤处黙贤闻道黄金入郿坞未应在处有贪泉【谓贤愚贪防在乎人之资禀未必因饮一水而变其所守假如董卓之贪愚亦何尝饮此水也】
统万城【赫连勃勃建国号曰夏蒸土筑城坚可砺刄名之曰统万子孙相传止二十五年而
后魏灭之】
蒸土为垣铁石坚转头荒草巳芊芊当时谩作千年计空使今人笑赫连
虎溪【逺法师居庐阜送客不过虎溪过輙鸣号一日送陶渊明陆脩静与谈道合不觉过之因
相与大笑好事者写之名为虎溪三笑图以传于世】
溪绕匡庐山尽头三贤何在水空流惟余脩竹吟风叶彷佛当年笑未休
永嘉【谢灵运宋元嘉中为永嘉守郡有名山水肆意遨逰常蹑木屐上山去前齿下山去后齿与族弟恵连友爱至深毎对之輙得佳句尝于西堂诗不就忽夣恵连而得池塘生春草之句常云此句若有神助】
白鹤峯高翠接旻登山人去屐生尘可怜一觉西堂梦依旧池塘碧草春
句曲山【陶景居句曲山华阳第八洞天梁武帝曽以书问云山中何所有陶足为五言诗
答之云岭上多白云只可自怡恱不堪持寄君】
青松白石养高闲长在华阳第防山岭上野云那可辱岂容持寄到人间
夀春【梁武帝尝欲筑堰以灌夀春水中有蛟龙窟土木俱不得止因敛铁十万斤为之始成后
堰崩声闻四十里士卒死者数万人】
硖石嵯峨锦树秋兴亡得失两悠悠浮山堰下蛟龙宅冷雨腥风动客愁
仁夀宫【隋文帝欲避暑于仁寿宫术士仇大翼諌曰是行恐銮舆不返上怒不聴后果遇弑
崩于大寳殿】
峨峨楼阁五云间一去龙舆竟不还兴废总如春梦里落花啼鸟满空山
江都【隋炀帝穷兵黩武以征辽东造龙舟有翔螭朱鸟等名幸江都赋诗留别宫嫔有云我梦
江都好征辽亦偶然】
炀帝龙舟下洛川翔螭朱鸟锦聨翩夣中亦爱江都好未必征辽是偶然
河汾【王通諡文中子常西逰长安见隋文帝于太极殿奏太平十二防文帝不能用而讲学河
汾房社王魏咸北面受王佐之道后皆能相太宗平定天下为唐宗臣】
太平高防匪空言何事隋文不爱贤房杜竟传王佐术手扶红日上虞渊
武门【唐秦王世民与太子建成构隙欲举兵卜之宫僚张公瑾从外来投于地云卜以
决疑不疑何卜卜之不吉庸得已乎因诛建成于武门】
尺可缝兮斗可舂如何同气不相容当时公瑾来如晚未必从筮亦从【汉文帝诛淮南王民謡曰一斗粟尚可舂一尺布尚可缝兄弟二人不相容】
新丰市【马周舍新丰逆旅命酒一斗八升悠然独酌后以常何荐际遇太宗拜中书令帝尝
以飞白书赐之云鸾鳯冲霄必假羽翼云云】
逆旅新丰旧酒香悠然独酌醉何伤风云际防应非晚鸾鳯冲霄羽翼长
箕山【田防岩隠箕山许由祠旁唐高宗幸嵩山亲至其家田野服出拜曰臣所谓泉石膏肓烟
霞痼疾者也召至京师帝自书榜其门曰隠士田防岩宅】
晚嵗箕山豺虎多许由祠下鎻松萝田家旧宅无人住泉石烟霞奈尔何
滕王阁【在南昌江上滕王元婴所建○王勃舟次马当山下遇中元帝君语之曰明日阎都
督大防客于滕王阁当助清风一防次日勃至作诗序】
独倚危阑易感伤落霞孤鹜楚天长江风又送征防去何处青山是马当
终南山【卢藏用始隠终南山有意用世人目曰随驾隠士○司马承祯将还山藏用指终南
曰此中大有嘉处承祯曰以仆视之仕宦之防径耳卢用慙】
脩竹长松绕磵阿几家灯火隔烟萝此中佳趣人应羡为有青云捷径多
大非川【唐咸亨中薛仁贵与吐蕃战于大非川郭待封与薛仁贵有隙故违薛仁贵号令以
致薛大败】
白骨黄沙照夕峯防肠无处问遗踪悲笳咽咽秋风里似怨当年郭待封
九龙峯【陆羽字鸿渐以无锡九龙山泉为天下第二漪澜堂龙井赵宋取以供御人不敢汲
饮○山间有桑苎翁祠茶灶遗迹】
青山飞下白云端御井沉沉鎻翠寒陆羽祠前旧茶灶道人留试小龙团
黄麞谷【唐则天时唐兵与契丹战于黄麞谷败绩大将张遇王仁节皆被擒初里謡有云
黄獐黄獐草里蔵弯弓射尔伤盖诗妖也后乃验】
朔漠风高燕草黄胡尘猎猎走黄麞征人谷口频囬首犹恐弯弓射尔伤
华清池【华清宫温泉明皇作玉甃莲花汤与杨贵妃所浴别有长汤十六所甃以文瑶寳石
以赐嫔御所浴】
一温泉泻碧山玉环脂粉落人间我来濯足犹嫌涴不信山灵不厚顔
华蕚楼【宗造华蕚楼日与诸王宴集画六马滚尘图上最爱玉面花騘后将乱俄失其所
在】
谁似开元友爱隆箫韶日日五云中霓裳舞彻胡尘起画壁谁防玉面騘
曲江【张九龄唐贤相也世称为曲江公而不忍名之尝进千秋金鉴録帝嘉赏之后为李林甫
奸谗去位天下惜之】
盛唐贤相曲江公萋斐终隳补衮功留得千秋金鉴録不须汗竹载孤忠
辋川【王维字摩诘微时为岐王作琵琶曲名欝轮袍贵戚大爱之遂夤縁显逹别墅在辋川有
花竹山川之胜逰赏吟咏于其中写辋川图传于世】
兴亡谈笑付渔樵别墅凄凉半野蒿昨夜琵琶新月下旧声谁写鬰轮袍
鳯凰台【在金陵城中李太白尝题诗曰鳯凰防上鳯凰游鳯去台空江自流云云为古今絶
唱】
萧萧蔓草鎻空台鳯鸟千年去不来李白题诗旧逰处断云斜日谩徘徊
偃月台【唐宗用奸臣李林甫作相家有偃月堂毎欲排斥大臣则居此中思中伤之若喜
而出即其家破矣】
华堂想像势凌云曾养封狐逐鳯麟遗址年深无瓦砾行人侧目唾荆榛
浣花溪【杜甫字子美居成都节度使裵冕为卜居西郭浣花溪上作草堂日吟咏于其中】
锦水东来雪乍融落花如雨涨春红杜陵野老吟诗处桤树萧萧动晚风
鉴湖【贺知章字季真号四明狂客开元中为秘监后乞归田里诏赐镜湖剡川一曲】
越山稠叠碧崔嵬曲曲晴波玉镜开落尽藕花三百里月随狂客酒船囬
渔阳【唐天寳中宫中牡丹盛开为鹿衔去人皆知为不祥时安禄山为渔阳节度使张九龄尝
言其有反相劝诛之帝不聴后起兵反攻破潼闗宗幸蜀】
天寳渔阳养祸胎咸阳宫殿起尘埃君王若聴忠臣諌不放衔花野鹿来
夜郎【李白字太白天寳初至长安贺知章见其文曰子谪仙人也言于上召见金銮殿供奉翰
林后有罪长流夜郎遇赦还采石舟中醉摸月影自沉于水】
瘴雨蛮烟万里边逰仙夣入夜郎天归来乆厌人间世采石江头月满川
三华集卷八

[book_title]卷九
钦定四库全书
三华集卷九
明　钱子义　撰
种菊庵集三
续咏史诗下
睢阳【许逺守睢阳禄山反其将尹子奇来攻贼势炽甚张巡奋忠义代许守之大小四百余战
粮尽援絶城防骂贼而死许逺亦死之】
河水东来势淼漫断云斜日朔风寒孤忠烈烈存遗庙长使英雄洒泪防
马嵬【天寳遗事云宗避冦幸蜀至马嵬六军不发归罪于杨贵妃命高力士以白练绞死于是六军忿其乱宫致祸万马践之○此虽与史有异同姑从其説以为倾城之戒】
翠华西拂陇云长玉碎花飞防客肠闻道马嵬坡上下风来犹带荔枝香
凝碧池【禄山防京师王维为其所得陪宴凝碧池诗云万户伤心生野烟百官何日更朝天
秋槐叶落深宫里凝碧池头奏管弦】
玉辇蒙尘度锦川咸阳宫殿犬羊羶当时却笑王摩诘也向池邉聴管弦
采石【李白尝乗月与崔宗之自采石至金陵着锦袍坐舟中旁若无人后因不得志夜泊采石
舟中见月映水大醉投波扪月而死】
李白骑鲸去不还潮声呜咽绕青山伤心昨夜遥天月冷浸澄波玉一湾
云安【杜甫尝有咏杜鹃诗云西川有杜鹃东川无杜防涪万无杜防云安有杜防云云盖有托
兴云尔后人因造杜防堂于云安县今尚存】
山色波光绕县青瞿塘涨雪势崚嶒杜鹃堂下来何晚空忆能诗杜少陵
陈陶斜【唐房琯诏收复西京效古法用车与贼战于陈陶斜官军大败义兵死者四万余人】
燐火风沙满故墟房公曽此用兵车握奇贵在知通变赵括当年只读书
西塞山【山在湖州张志和居江湖号烟波钓徒毎垂钓不投饵志不在鱼也有渔歌曰西塞山前白鹭飞桃花流水鳜鱼肥云云青箬笠緑蓑衣斜风细雨不须归云云】
灔灔桃花涨碧滩雨晴春暖緑蓑闲来遅不识真子独棹扁舟载酒还
浯溪【唐室再造元结字次山作大唐中兴颂磨厓石而书镌之于永州浯溪】
青史遗文感慨多古碑空寄碧嵯峨中兴解复宣光业是处崇山石可磨
道州【古舂陵也风俗岛夷卉服州产侏儒唐时嵗贡矮奴阳城为守表云有矮民无矮奴朝廷
不能夺始不复贡民立生祠以祀之栁子厚作遗爱碑】
卉服居民杂岛夷矮奴来贡事堪悲阳公遗爱无人问独向荒祠防断碑
奉天城【唐德宗用卢杞为相致天下再乱○术士桑道茂请修奉天城朝廷以其常言多验
用其言増筑之后朱泚之叛帝幸奉天赖城垣坚固得济其艰】
唐世中衰事可嗟不知卢杞是奸邪自非术士能先觉咫尺惊尘犯翠华
鹤林寺【在润州有杜防花一株高丈余殷七七以道术称周寳为守因谓殷曰重九将近能
开此花否殷许之及九日烂漫如春】
大雄宫殿倚长江金碧翚飞耀日光安得道人殷七七杜防花下赏重阳
浔阳江【白居易字乐天谪居浔阳月夜送客至江浒遇商妇邀登舟与弹琵琶乐天为作琵琶行后人造琵琶亭于上】
舣棹空江万感生荻花枫叶起秋声琵琶亭上娟娟月曾照孤舟此夜明
筹邉楼【李德裕节度西川建筹边楼泊入相以功进太尉封赵国公后贬崖州殁于贬所】
碧瓦朱甍拂翠烟琼筵玉尘坐筹邉功成万里珠崖路囬首斯楼一怅然
平泉庄【李德裕置此荘周囬十里台榭百余奇花异卉珎松怪石靡不毕致尝作诗示其诸子侄云后
以一木一石与人者非佳子弟也实厯中尝进丹扆六箴】
浮云万变不堪论谩把平泉嘱后昆木石等闲零落尽唯遗丹扆六箴存
香山【白乐天晚年居东都结香山社自称香山居士凿龙门八节滩为胜逰之乐时有二妾名小蛮樊素】
道人相约礼维摩八节滩头逸兴多香火一龛甘寂寞风流无奈素蛮何
緑野堂【晋公裵度治第东都集贤里作緑野堂日与白居易刘禹锡辈把酒赋诗昼夜相欢】
丹心炯炯照重身系安危二十年因过午桥荘畔路居民指防说忠贤
蔡州【吴元济据蔡州叛李愬大雪夜进兵夜半至悬瓠城旁鵞鹜池愬令击之以乱军声黎明
雪止入驻城中擒吴元济以献】
雪压重城夜始分门前罴虎似云屯至今鵞鹜池邉路蛙黾无声杀气昏
盘谷【韩愈字退之有送李愿归盘谷序世有云唐无文章惟韩昌黎盘谷序一篇而巳】
林泉寂歴锁烟霏遯世谁同李愿归多赖韩公留杰作青山从此有光辉
栁州【栁子厚贬栁州刺史卒于彼栁人敬而懐之为立庙于罗池韩愈与作碑】
万里龙城客路长槟榔初熟桂花香蛮烟瘴雨罗池庙箫鼔声中几夕阳
蓝闗【韩昌黎侄之子湘落魄不羁文公勉之学湘曰吾之学非公所知公使言其意作诗曰青山云水窟此地是吾家又云解造逡巡酒能开顷刻花公曰子能夺造化耶湘曰甚易即聚土覆盆良乆开碧色牡丹一枝花瓣上出金字一聨云云横秦岭家何在雪拥蓝闗马不前公不悟后因諌迎佛骨迕上意贬潮州刺史中途遇大雪马不能前问其地即蓝闗也】
瘴烟深处是潮阳风雪蓝闗客路长若悟韩湘花上语投簮同老白云郷
都观【刘禹锡尝有都观防花诗云都观里桃千树尽是刘郎去后栽后十余年再过都观桃花无复一存惟兎葵燕麦动揺春风耳复有诗云云以诋权近闻者益薄其行】
昨日芳桃炫晓霞今朝茂草竞春华人情世态浑如此不独都观里花
霅川【杜牧过湖州太守为张水嬉民庶聚观一姥引一女絶色也杜因以罗缬一箧为质后十四年杜来守湖州女已适人生一子矣杜因赋曰自是寻芳去较迟不须惆怅怨芳时狂风落尽深红色緑叶成隂子满枝】
溪上桃花涨小红画船曽入水晶宫风流太守来何暮緑叶成隂往事空
邯郸【吕洞宾过邯郸邸先有卢生者下第囬买饭于邸主人方蒸黄粱卢生具道平生困厄吕因取囊枕受之曰枕此当荣适如愿生就枕恍惚身入枕穴中未几登第娶宰相女富贵出入将相荣盛无比逾五十年忽欠伸而寤吕翁在旁主人所蒸黄粱尚未熟因此卢生大寤】
身世悠悠枕穴中风花泡影转头空主人为报黄粱熟一笑青山落照红
黄鹤楼【鄂州图经云唐费文祎仙去驾黄鹤返憩于此因建是楼○李白有诗云黄鹤楼中吹玉笛江城五月落梅花○崔灏有诗云昔人已乗白云去此地空余黄鹤楼云云世称絶唱李谪仙为之阁笔】
綉窓珠户倚云开楼上仙翁去不来昨夜何人吹玉笛一天明月鹤飞囬
少室山【李渤隠此山元和初召拜右拾遗不就韩文公与之书有云朝廷士引领东望若景
星鳯凰争先覩之为快又赠诗云少室山人索价高两以諌官徴不起】
绕屋青山防白茅諌坡未必似兰臯景星祥鳯何由覩莫恠山人索价高
甫里【陆蒙居淞江甫里扁舟备笔牀茶灶钓具琴书往来江湖号为江湖散人尝作江湖散
人歌其结句云官家未议活苍生拜赐江湖散人号】
水暖鱼肥震泽春笔牀茶灶往来频先生不为苍生起只向江湖作散人
王官谷【司空图字表圣唐咸通中擢进士景福中拜諌议大夫不赴居中条山王官谷作休
休亭时盗贼蠭起所过残毁独不入王官谷】
休休亭下四时春甘向深山作隠沦盗贼欲侵应不忍小人未必尽无仁
衣锦山【武肃王防时居杭州临安后为镇海节度使天下兵马都元帅吴越国王所居山林
皆衣之以锦绣名之曰衣锦山唐荘宗赐玉册金印虎符龙节】
虎符龙节气如虹江水林峦锦绣中往事转头成浩叹野花空映夕阳红
陈桥【赵宋太祖值周恭帝幼冲时领兵至陈桥兵变军士以黄袍加太祖身咸呼万嵗拥之入
城受周禅今其地有水名跃龙津未必不因此而得名也】
分兵授钺壮图伸酒醒黄袍已在身偶向居民访遗迹风云曾防跃龙津
三槐堂【王祐字景升赵宋太祖时使魏州还迕上意得贬手植三槐于庭曰吾子孙必有为
三公者天下谓之三槐王氏其子文正公旦拜相后裔荣盛世无与俦】
落落高堂雨露深三槐鼎列翠萧森只今惟有孙枝在散作人间万畆隂
孤山【林逋字君复住杭州西湖上孤山宋真宗朝赐号和靖先生蓄古琴一张驯鹤一双喜吟
诗爱梅花有诗传诵于世隐居足不履城市】
欲访人间处士星逺寻遗迹过西泠琴亡鹤化梅花老名与孤山一様青
雷阳【防凖字平仲封莱国公谥忠愍真宗朝拜相澶渊之役劝上亲征决筞成功奸臣譛之曰以上为孤注及贬雷州道出公安剪竹揷祠前曰凖若无负朝廷枯竹再生已而果活生笋成林人呼为相公竹】
澶渊孤注譛何深万里南来瘴海浔谁谓寸心天不识公安枯竹解成林
北苑【建州北苑先春龙焙茶为天下最始于丁晋公成于蔡君谟有大小龙团方灵芽敷拆之初尝先民焙十余日进发飞骑疾驰不出中春头纲巳至于京师矣龙团八饼重一斤故东坡先生诗曰待赐头纲八饼茶】
北苑先春雨露香龙团八饼进头纲前丁后蔡俱陈迹昨夜雷惊雀舌长
相州【魏国忠献公韩琦字稚圭相人也年二十登进士第唱名第一甲终太史奏日下五色云见嘉祐中拜平章事名重一时朝廷倚以为重及判相州作画锦堂欧阳文忠公为记中有云措天下于防山之安可谓社稷之臣矣其丰功盛烈所以铭彛鼎而被弦歌者乃邦家之光非闾里之荣也】
郷老争夸昼锦堂声名勲业仰遗芳公归岂特荣闾里贵德尊贤国有光
濂溪【舂陵周頥字茂叔居濂溪号濂溪先生窓前有草不除云与自家意思一般作太极圗及通书数十篇上接洙泗千载之统下啓河洛百世之传朱晦庵賛曰书不尽言图不尽意风月无邉庭草交翠】
千年河洛啓真传咫尺图开太极天草色满帘春寂寂一庭风月自无邉
东林【湖州沈思字持正隠君子也居东林因号东老能醖十八仙白酒熈宁中吕仙至其家题诗云西隣已富忧不足东老虽贫乐有余白酒醸来延好客黄金散尽为收书】
苕霅溪头麴米春緑瓷新醸白于云明朝欲买扁舟去来访东隣沈隠君
天津桥【洛阳天津桥隋炀帝所造邵康节先生于此闻杜防声云不及十年有南人以文字乱天下者乎至熈宁间王安石新拜参政众喜得人独吕献可举手谓温公曰袖中弹文乃新参也光愕然后安石拜相行青苗市易保马等新法天下骚然司马温公曰献可之先见子所不及也】
治乱由来岂偶然洛阳桥北有啼防青苗保马成何事袖里弹文献可贤
独乐园【司马温公居洛中造独乐园苏子瞻诗云青山在屋上流水在屋下中有五畆园花
竹秀而野花香袭杖屦竹色侵盏斚云云】
纷纷冠盖洛阳尘谁是悠然独乐人流水青山花绕屋个中天地四时春
平山堂【广陵平山堂乃欧阳文忠公所作公尝题诗于壁东坡先生词云三过平山堂下平生弹指声中十年不见老仙翁壁上龙蛇飞动欲吊文章太守仍歌杨栁春风休言万事转头空未转头时皆梦】
山色波光杳蔼中画阑高下湿青红日长睡起香炉冷扫壁防诗忆醉翁
醉翁亭【亭在滁州琅琊山欧阳文忠公作守时僧智仙造公为作记○六一泉在焉】
六一泉头风日清杖藜携酒上空亭汩罗水碧琅琊秀今古高名异醉醒
赤壁【东坡在黄州尝月夜与客泛舟逰赤壁之下曾作前后赤壁赋】
惊涛东泻急于絶壁横江翠插天鹤不来山月小胜逰谁继玉堂仙
芙蓉城【王子高与仙人周瑶英同逰芙蓉城○又石曼卿名延年死后人见其乗青骡行甚
速问之曰我今为仙所主芙蓉城也】
弱水蓬莱西复西玉楼金屋鎻烟霏曼卿去后谁为主花底青骡早晚归
朱陈村【白乐天有诗曰徐州古丰县有村曰朱陈一村惟两姓世世为婚姻云云○东坡诗曰我亦朱陈旧使君劝农曽入杏花村如今风俗那堪说县吏催租夜打门】
隂隂桑梓掩柴扉税足年丰吏到稀曾见文章贤太守杏花深处劝农归
甓社湖【孙莘老读书于高邮甓社湖上夜见大珠明照林木皆有影后登第读书堂在焉】
秋满高沙甓社湖月明如水浸平芜读书堂下人何处昨夜分明蚌吐珠
朱仙镇【完顔氏据中原徽钦二宫北狩岳飞字鹏举相人也奋其忠勇誓复汴京兵至朱仙镇金人破胆已有捐燕以南之议奈何贼臣主和议惧其成功遂诏班师一日奉金字牌十二飞东向再拜曰臣十年之功废于一旦非臣不称职奸臣秦桧实误陛下也故吴兴赵子昻题岳王坟诗云岳王坟上草离离秋日荒凉石兽危南渡君臣轻社稷中原父老望旌旗英雄已死嗟何及天下中分遂不支莫向西湖歌此曲水光山色不胜悲○潘子素诗云万灶貔貅江上老两宫环佩梦中归云云】
金牌十二诏班师九仞功成一篑亏德夀殿深春日暖不知沙漠两宫悲
栖霞岭【秦桧主和议杀岳飞二宫无复南还迁于五国城而崩岳侯于杭州西湖之栖霞
岭赠鄂王諡武穆遗庙存焉】
薜荔隂隂鎻羡门我来挥涕吊英魂青山北望空肠断五国城头落日昏
建阳【朱文公晚年筑室建阳号云谷老人其草堂曰晦庵自号晦翁以一心穷造化之渊尽情
性之妙逹圣贤之蕴以一身体天地之运备事物之理任纲常之责】
晦翁非晦妙中方寸能穷造化渊山下草堂遗址在寥寥道学竟谁传
石湖【在苏州盘门西南十里太湖之范成大字至能居之随高下为亭榭植花竹莲芰以为
湖山絶胜之地绘图以传】
石湖春水緑于苔时有诗人载酒来欲访范公遗迹去淡烟踈雨暗苏台
葛岭【赵宋末巨奸贾似道执国柄遂至于亡国时居西湖之葛岭遗址尚存焉】
闻道湖邉贾氏墟后人憎怨及余胥不生桃李生荆棘似与权臣戒覆车【周公曰爱人者及其屋上之乌憎其人者憎其余胥】
厓山【赵宋国亡幼主被虏广王昺称帝于广改元祥兴厓山之败舟沉于海宋阼遂絶】
萧萧西日惨无晖寂歴空山海四围莫向洪波怨亡国也胜行酒着青衣
三华集卷九

[book_title]卷十
钦定四库全书
三华集卷十
明　钱子义　撰
种菊庵集四
杂咏
郑知县祷雨歌
郑侯待下如严君不独南阳推信臣袁公庙貌遗千春昔为邑宰今为神二公德若行天云幽明福被吾郷民皜皜皦皦悬秋旻稻田坼焦欲焚嗷嗷鹳雀飞成羣螟蝝欲谁能嗔疲农走泣如穷鳞天乎德泽何由均大哉乾元至哉坤郑侯悃祷神为伸爱民忧国天所欣冥屛翳不惮勤油然已覆铜官坟甘霖洗出青嶙峋戴星而出归夕曛谁能作颂储与陈穆如清风播司勲
秋夜
玉漏迟迟夜初永银蟾翠湿梧桐影愁多无夣逐行云沈烟销尽衣篝冷犹忆灯前话别时鳯箫吹防玉参差只恐鸳鸯易头白消磨歳月成嗟咨
送蒋肯堂入试礼闱
云阳亭之子孙雍容语貌生春温文章七日雾山豹风云万里天池鲲簮花迳入琼林苑待诏不须金马门挂帆更忍须臾别饮尽溪头酒一樽
去去
去去蓬山梦欲迷黄尘满目竟何之弱流谩隔三千里玉树应生四五枝客至有时还纵酒愁来无处不题诗夜深无那琼箫冷吹到孤城月落时
祷雨【上郑知县】
祷雨南山趋晓征前呵小队啓严城官曹弭节縁苍巘神驭鞭龙下紫清儿童定作商羊舞磵壑先闻黒蜧声防向鸡豚秋社里老农相与话升平
空宅
鸟自啼春花自开笙歌声断有余哀緑莎满迳无人迹时有山童跨犊来
春暮
几声啼鴂夕阳中万紫千红过眼空吹得花开又吹落最无情意是春风
夣西湖
涌金门外画桥西夣见当年话别时肠防春风泪如线一声啼鸟绿杨枝
题春山景
不见人家见白云此中疑是避秦民问津渔父来何晚开尽桃花万树春
题画
夕阳淡淡栁丝丝逺浦长天欲暝时肠断楚山春雨后鹧鸪啼向女郎祠
草堂春梦
半帘斜日弄初晴风定杨花个个轻长日草堂无客至坐防山鸟啄朱樱
偶书
春雨花开落满蹊秋风落尽只空枝人生万事皆如此纵酒狂歌君莫辞
春城
忆昔春城花满筵月明和影防秋千如今寂寞风兼雨几处人家夜哭天
题画
江上峯峦翠接天江邉水竹数家连满前幽景谁能咏唤起防阳孟浩然
题画竹
萧森寒玉气横秋淇緑堂深翠欲流乱后只今空对画月明饥鳯夜啾啾
摘阮图
北阮遗音乆未亡倚杯倾耳思茫茫入懐明月氷丝冷啼杀碧梧孤鳯凰
仕女图二首【为王宗晟赋次马孝常韵】
香沁黄花露欲凝凌波防步暮寒生昭阳玉笛宁王醉携向瑶台弄月明【右玉笛仕女】
风剪春香袭舞衣深宫寂寂漏声迟瑶花折得无人防立到长门欲上时【右折花仕女】
墨梅
爱杀春风第一枝无端防素忽成缁不知月落参横夜可是生人夣觉时
夣觉枕上写愁
灯残无焰影沉沉细雨窓寒夜向深梦觉伤心无限事不知清泪满孤衾
红梅【为王彦明赋】
海上仙人萼绿华素新染赤城霞折来犹带罗浮雪不信人防是杏花
题栗梢山防
翠防东畔栗园西寂寞茅堂昼掩扉剥啄防衔山果落叩门疑是采薇归
无题次韵
蝴蝶飞来也可怜野花无意竞春妍行云一去无消息肠断青山落照邉
题双鳜小画
西塞山前春雨收桃花新水緑油油扁舟不见真子容得双鱼自在防
为王生题画扇
寂寞草堂溪水滨緑隂无地着红尘渔郎鼔枻自来去不见行吟泽畔人
春寒
晚风吹雨逗春寒燕啄香泥湿不干为恐相思减容色落红无意凭防干
郭仓使春江送别图
惜别轻舟晓未开岸花樯燕共徘徊緑杨折赠何枝好且尽江头酒一杯
题画
秋林叶落溪水碧屋外山容翠欲流荡桨忽惊沙觜鴈一行飞防楚天秋
又
千林万壑欲栖乌隔岸遥山淡欲无彷佛花溪旧栖处东隣酒熟夜相呼
又
年丰稻熟酒如川家住青林落照邉醉岸乌纱歌白苎荡舟新水碧于天
又
离离红树湿寒烟秋雨晴来水拍天应有渔家住溪曲笛声孤起苇花邉
又
山绕长溪水绕村白沙翠竹防柴门出门送客抱琴去新月横梳挂合昏
闲居
防仙岩东罨画西投簮誓欲卜幽栖晓猿夜鹤休惊怨如或尔欺如此溪
又
遥山如玉抹脩眉别有禅宫住翠防北鸟南云自来去钟声日日送斜晖
又
防拖飞雨过前湾不信渔樵似我闲除却焚香读书外更无余事与相闗
题牧牛图
宿麦含胎雉子班水田耕罢陇牛闲囬头向犊如相语春雨纷纷已过山
题鱼篮观音
一个金鳞个様鲜何人能买不论钱九莲花里归来夜鱼在筠篮月在天
栁枝词
未放飞花防客袍野鸎先占最长条无端栽近章台路羞倚春风学舞腰
拟题画西厢记
西厢花月为谁明一寸芳心万古情见説雨云幽防处至今无树着啼鸎
无题
黄昏燕子未来家雨哨斜窓湿翠纱赖有东风怜寂寞落红时送过墙花
题画
水光拍拍逺天低雨足秧针緑未齐啼鴂数声烟墅外杖藜扶过小桥西
楼阁
月明东阁挂帘钩春到江南客正愁谁在隔楼吹玉笛不容残梦向罗浮
又
云龙山下试春衣放鹤亭前竟落晖一色杏花三十里新郎家去马如飞
为潘士贤题黄子乆画
云山千叠万叠茅屋三家两家莫遣问津渔父等闲来见桃花
题送别图
男子四方志云鹏万里程不知从此去几日到昆明
为闵生题画扇
霜枝曽宿鹤雪干旧栖鸾万木已揺落相防共嵗寒
泊舟
泊舟渔浦暝客懐谁与同烟消天正緑目送孤飞鸿
题画
水落泉声近窓逥樾树多惟应许度风雨夜相过
闲居
竹户晓慵开携琴有客来秪愁来往数踏破迳中苔
古别离
郎心轻似蝶妾貌美如花花谢蝶飞去南家又北家
又
栁絮入屏帷春风吹不去安得薄情郎纒绵若飞絮
又
莲心空有意雨态本无情蛛网檐前月寻丝直到明
宫怨
夜永长门静愁多欲防膓开帘拜新月歌吹在昭阳
自君之出矣
自君之出矣花鸟几廽新怕见孤鸾影无心拂镜尘
雪
天上春应早梨花万树开封姨不解惜吹落世间来
妾薄命
桃杏为春开风吹委緑苔东皇浑不管春亦少恩哉
三华集卷十

[book_title]卷十一
钦定四库全书
三华集卷十一
明　钱仲益　撰
锦树集一
翰林修撰无锡钱先生仲益余尝忆往年谒先生于京师之官舎见求先生之诗者户外之屦恒满及窥其稿则连编累牍盖莫计其篇章何许也予曰先生之作富矣哉先生曰吾非务此以为名家第不过应人之求之耳复曰吾借此亦聊足以适吾之兴也别来有年尝念其言之不置今先生巳矣倐其族之贤者有曰公善公治得其遗稿曰锦树集者诗凡若干篇以余尝交先生也徴序于其首予闻先生盛年时博览彊记惟塲屋之文是务后当元季以进士擅名于时及作县华亭以学推之政事至今有遗爱存焉若夫诗者特其余事耳矧其作也丽而不浮奇而不僻易而不俚而有诗人之体裁者乎是宜为其族之子孙褎辑之以脍炙人口也余尝见前辈焦心劳思务于著作其作有可传者不鲜奈有卒至于湮没无闻者焉何也良由子孙不能有以成其志耳今公善昆季为先生族之子孙而能不泯先生之所作亦可谓之贤矣乎是则先生也亦奚憾焉是为序时正统二年嵗次丁巳秋七月初吉中宪大夫太常寺少卿萧山魏骥序
七言律诗
送傅教授赴建宁
都门秋日雨初收送客携书赴建州典学不嫌官署冷育材端沐圣恩优青灯黄卷闗幽事碧水丹山覔胜游闻说郡齐诸士子溪边鹄立仙舟
中秋夜邹侍读置酒翰林中分韵得明字
露洗银河夜气清玉堂文防集冠缨地高瀛海秋方半天近词林月倍明隔座送杯行令急抽毫分韵趣诗成故人愧尔情何厚纵饮豪谈过二更
寄安仁县许安叔教谕
一命初登典学官逺烦书札报平安嗟予宦况怜迟暮多尔交情重嵗寒永夜灯残吴雨冷高林木落楚江寛几囘相忆浑无那再展来缄仔细看
送人复任南雄府同知
秋雨天街不作泥除书擎出午门西民懐遗爱车前拜马识曽游陌上嘶雪冷梅花青鸟睡月明松影白猿啼始兴城下行春日还拥箳篂覔旧题
送人复任温州府同知
鴈荡云销曙色开山氓争拜使君来王祥自是三公器厐统端非百里才雉阙九重懐象魏鳌峯咫尺望蓬莱圣朝已絶黄柑贡好待春来绕郡栽
送曽知州复任还归州
空江潮上客帆开报政新从阙下廻御札已书卢奂最州民争望邓侯来猿声夜落夷陵峡鴈影秋横灔滪堆归到永安须吊古杜鹃啼处有荒台
送陈参政赴开封
西风吹雨湿旗旌八位秋登政府荣梁苑花香鸎语乱隋堤雪霁马蹄轻威声尽服韩令方略咸知董晋名试问夷门抱闗客不知还复有侯嬴
送义门郑尚书致仕囘金华
都门日出早啼鸦送客江亭踏輭沙白首拜恩辞玉陛锦衣归老上金华省中惯识尚书履海外咸知义士家归到故园春正好东风开遍碧桃花
送方给事中赴象州判官
当年给事直銮坡出典方州意若何千里闗山趋象郡一篷风雨发龙河江云漠漠诗懐壮汀草青青客思多好为逺民敷善政尽令歌舞乐恩波
湛然轩
朱栏曲曲浸玻璃窈窕华轩俯碧池银镜寳奁寒不动金沙玉砾净无漪波光映月鱼须见秋色涵空鴈影迟尽日晏然惟黙坐闲心惟有白鸥知
送祖韶石住持恵山
九龙山下古禅林新坐猊牀演法音百里烟霞俱改色一门衣鉢自传心风生静室昙花气日转空亭栢子隂陆羽泉边旧游处他时有梦亦相寻
送胡克初赴宜兴隂阳官【其父老得是职】
星台占选才贤父子相承二十年自昔羲和皆世守由来太史得家传隔凡洞口看花屐罨画溪边载酒船我亦乆懐阳羡好拟从詹尹卜求田
送人为御史得告还淞江养疾事亲
重捧征书入帝畿蒙恩仍许故乡归罢骑騘马身缘病却忆鲈鱼脍正肥去国岂能忘恋阙门还喜见牵衣鳯凰山下春如海防舞持觞拜夀闱
送范可大赴嵊县教谕
忆昔看山入剡溪学宫正在县衙西泉声绕屋书声杂树影当檐鹤影齐二戴祠荒芳草合五龙潭古白云迷尔持教铎还登览烦向松间认旧题
送解大纪游北京
杨花如雪草如烟壮士观光北赴燕上国山河千里外行都宫阙五云边黄金不惜收宛骏白璧还看出蓟田八月秋高逰览毕西风准拟归船
送周季琏还庐陵
栁花吹雪防征衣此日还乡出帝畿千里山河飞梦到一篷烟雨载春归马图独得尊周子虎榜聮名让宋祁闻说螺川春意好满庭芳草緑隂肥
送邓指挥进天夀节表囘闽中
逺称天夀入神京此日囘辕趣去程云汉星文天上动闽闗山色马头迎旌旗有影川如画徒御无声众不惊圣主秪令崇德化坐安方镇答升平
送周佥事赴云南
荐剡蜚声逹四聪勅持宪节逺观风鹪鹩顾我栖方穏鹦鹉怜君赋最工白鹭洲边晴放鹢碧鸡祠下晓乘骢莫辞万里滇阳道雨露恩波四海同
送任参政赴福建
翩翩旌节下闽闗昭代恩威被百蛮别驾旧闻留美绩政司新喜陟崇班诗题晓叶蕉花落酒熟秋林荔子殷见说海边东向望蓬莱咫尺近三山
送王府丞之云南布政
当宁忧勤念逺人出临方岳选廷臣圣朝有道华夷洽造化无私雨露均通籍旧为金马客安边那事碧鸡神滇阳莫道天涯逺桃李东风一様春
送刑部【阙】郎中赴四川按察副使
鹗荐新登少昊司又乘骢马向西驰天高云路搏鹏逺水满江亭放鹢迟落日败垣扬子宅秋风古栢武侯祠锦官城下行春日遍省民风莫下帷
送僧赴建宁僧纲
江亭微雨湿袈裟去典宗乘向富沙风俗古来崇象教云山好处让僧家松间磬响朝翻偈竹外烟飞午焙茶转见雪峯遗派盛金鸡衔粟鸟衔花
送人赴合州学正
逺持教铎赴西州闻说涪陵景絶幽三峡山当城外起两江水合郡前流杏花坛上春风软荔子林边暑雨收试覔元公遗化地满庭芳草緑隂稠
送人谢病还建康
跃马横戈紫塞傍十年辛苦事戎行论功锡爵皇恩重谢病还乡野趣长碧水丹山藤轿穏白云红叶苎衣凉到家重结鸡豚社醉饮扶归带夕阳
送薛佥事还桂林复任
报政旋归趣去程匆匆未易展乡情清朝教化先风纪乌府仪型属老成渺空江舟独去潇潇踈雨鴈初鸣遥知八桂城边路剰有儿童竹马迎
送刑部钱员外赴安庆知府
海门风急晚潮平西过姑山五日程三载理刑临棘寺一麾出守到桐城竹边鹤睡茶烟歇花外鸠鸣糓雨晴忠孝世家原未泯自慙同姓亦増荣
送人被荐赴泉州永春知县
拜恩出宰赴桐城防散都门官马鸣晓日九霄乘鹗荐秋风万里送鹏程笼悬鹦鹉呼人语盘贮防榔劝客擎见说海隅公事简尽容诗酒味南烹
陈氏苍筤池舘
绕城栽遍碧琅玕庭际开池半畮寛鱼鬛戱波云影乱鳯翎梳月镜光寒灌畦种药秋烟湿扫叶煎茶夕露团咫尺市尘飞不到谁知小隠在长安
送沁州吕知州
都门日落马频嘶走送新州出郭西章绶拜恩辞玉殿幨帷出守到铜鞮月明荒戍鸦声起云压寒江鴈影低若过太行还吊古好山多处定留题
送张知县赴沅州麻阳县
几年给事直金闺出宰承恩上九溪云断衡阳无鴈过月明巫峡有猿啼菁茅供祭充包匦兰芷纫香杂佩觿洞獠秪今俱服化坐销兵甲事锄犁
寄乡人沈存耕余彦衡
凉风日暮起江濵迢递幽懐入梦频恋阙滥通中禁籍思乡黙数旧交人嵗华忽忽愁中度髩发星星病后新何日听松庵下路问花沽酒约寻春
题乐平进士袁可达曽祖致堂先生墓铭
鄱阳袁氏古名门卧雪高风泽尚存助葬麦舟无义士传芳桂籍有曽孙白杨寒食潇潇雨红叶斜阳逺逺村迢逓清塘原上路短歌酾酒续招魂
和苏伯厚检讨除夜直宿翰林诗韵
漏声迢逓烛花残坐对楸枰奕未防老境嵗除偏感旧禁林春早不知寒已夸后饮屠苏酒未厌长飡苜蓿盘获覩太平无以报白头犹喜一身安
和邹侍讲春夜斋宿翰林诗韵二首
鸡人报晓巳三号簇簇霞旌间防旄仙掌日来临扆座御炉香动拂宫袍九华帘卷龙顔近五色云开雉尾高愿祝圣皇千万夀玉觞长献碧葡萄
又
雪暎梅花月满天看灯旧约又经年团茶腻防兰膏防酥饼香和酪粉煎鹓鹭滥陪朝着列虫鱼犹费简编笺玉堂夜直成佳防彻晓谈诗不得眠
徐母挽诗
防鸾仙驾返瑶池寂寞春寒薄繐帷饮器旧香犹未歇镜奁遗物忍重窥生刍逺致高人吊风木空増孝子悲喜有玉堂文翰老大书贤德树丰碑
为人赋云门山房
官舎深居万壑间每于退食掩云闗半帘夕气芸籖冷一榻秋隂蕙帐闲苔径雨晴乌下啄松庭日暮鹤飞还归朝重听轩辕乐莫过耶溪恋越山
送丁志善游闗西兼简鳯翔秦知县
漠漠烟芜发棹讴送君迢逓赴西州百年嵗月双蓬髩万里闗河一叶舟华岳松风迎晓日曲江花雨涨春流岐阳闻有贤明府应为斯文下榻留
又为人送邵知县
曽簮白笔侍龙墀出宰三年报政时圣主屡颁重任命故人争赋送行诗月明紫陌鸡鸣早花暗丹山马去迟云谷旧居闻尚在好因公暇拜先祠
荆溪书舎为邵知县赋
堂年曽构读书堂窈窕虚檐俯涧傍罨画水光晴滟滟铜官山色晓苍苍日高香篆烟霏静秋入灯窓雨气凉此去建安重典邑箧中留得旧萤囊
送刘检讨父还吉州
教子登朝侍禁闱阿翁投老亦光辉正宜就禄三牲养底事思乡一櫂归北阙曙分霞彩散南山春老蕨芽肥离心恰似孤云影相逐征帆带雨飞
送解检讨父还庐陵
都门官栁緑毵毵送别东风酒半酣螺渚逺天飞一鹤龙河细雨立双骖贤郎进讲花欹帽阿父还家雪满簮料得孝思殊未极白云千里望江南
为卢郎中赋富春山读书处
富春山色蔚嵯峨窈窕书堂俯磵阿钓濑水纹浮几格松岩云影护弦歌芸窓夜冷萤光小蕙帐秋清鹤怨多自入朝班登仕版时时飞梦绕烟萝
题王克振使金华富春山图
严陵城郭倚岩峦使节曽过七里滩断碣乆漫苍藓滑高台长鎻白云寒一时象干宸扆千古清风属钓竿登览未穷官棹发写将幽景到家看
为丁先生谢医士
寂寞丁寛乆卧疴喜闻投药赖医和链成金液丹尤秘传得青囊术未讹十畆暖云芝草秀一林春雨杏花多老夫亦有迂疎癖愿乞灵方却病魔
送旭上人住虎丘
上人名德冠缁流往主名山住虎丘秪用答禅舒一指不烦迎众趯三毬雨香丈室花翻席月冷空坛石防头却忆旧游何日到因师飞梦绕沧洲
送孔审理还永嘉迎亲就养
都门秋日净晖晖孝子迎亲得告归诗礼旧知传圣学旨甘今喜奉慈闱鲤鱼吹浪冲船出乌鸟随舆夹路飞南望鴈山千里外梅花开日征騑
送吴守信赴知莒州
昔年乡校忆从游聚散匆匆岂自由五载理刑临逺郡一麾出守典方州马蹄踏月都门晓鴈影横空海溆秋惆怅征帆留不住载将离恨过州
用余彦衡韵题画并寄懐彦衡
九陇峯高倚碧霄停云迢逓故人遥乌啼野树留残照僧渡江船落晚潮鳯阙有金堪铸马鲸波无石可为桥何时再着寻山屐陆羽泉头试木瓢
代人送吴守信赴莒州
吴兢才气自无双乆典刑司滞一邦千里幨帷新出守十年灯火旧同窓晓辞魏阙天连陛夜发秦淮月满江莫道莒城如斗大家家黍熟酒盈缸
代人送友人赴黄岩知县
昔从乡校忆同门还入金闺侍圣尊虎榜登名收上第牛刀试手沐新恩十年灯火书千卷万里江湖酒一樽南望鴈山何处是骊驹歌罢欲消魂
用任先生韵送杨宗浩乡试囘并简锡庠三先生
诏啓秋闱选俊贤奎光五色映中天子真才秀能收第我老聪明不及前金榜拜恩朝帝阙琼林锡宴设賔筵儒师更尽菁莪育从此登瀛见后先
又送杨生浩中业还无锡
龙江秋水碧悠悠相送还乡上防舟醉后暂胜醒后乐见时先为别时愁京闱此日收高第乡校当年忆旧游迟子明当春二月早扳蟾桂步瀛洲
谢沈存耕寄诗酒
滥迹词林守一官每烦书札问平安白头顾我当迟暮青眼多君耐嵗寒诗写防笺披锦翼酒分清露落金盘几番细酌兼长咏顿使愁膓一夕寛
黄庶子瑞菊
兰台公子玉堂仙种菊开花别様鲜黄缬繖擎连理鳯紫金钗缀合欢蝉重楼芍药羞呈艳并蒂芙蓉敢鬬妍不独嘉祥应和气夕飱尤足致长年
为真上人题无锡华藏寺望湖亭圗
窈窕招提夹翠微碧波千顷照岩扉白头僧向斜阳立黄帽船冲细雨归逺树细从湖外见残云轻逐鴈边飞分明一片家山景却忆松间笋蕨肥
为尤溪【阙】　赋双峯书屋
岩栖一室寄高闲门俯清溪面两山松影翠流缃帙上书声清起白云间风泉坐漱猿同饮月径行吟鹤共还闻说韦斋遗化在至今贤士满闽闗
浦濬之家山图
九陇峯连五里湖隠君居处似仙都人情大抵重乡里风景秪消看画图松下雨收栽药圃竹边烟起焙茶罏嗟余废尽箕裘业莫怪山灵笑老夫
橘林秋色为医士赋
西风吹老洞庭香绕屋金苞映夕阳曽见禹书登贡品未论荆树儗封疆叶披江雨层层緑色染呉霜颗颗黄慿仗仙翁神化力试尝百病尽安康
寄朱逢吉时在昆陵治水
停云迢逓楚江遥空舘寒生恨未销千里山川思故里一年灯火见元宵风轻驿路梅花瘦春入都门栁色娇却忆故人朱太史几时同趂紫宸朝
竺溪春晓为南昌刘氏赋
海色初分散曙霞水边楼阁俯晴沙雨肥幽径今朝笋风扫闲堦昨夜花林下露稀嘶过马栁梢月落起栖鸦分明写得承平景文献由来出故家
赠张指挥
面如赤玉气如虹早拥旌旗策隽功岂但袭官承世泽又看执防卫王宫赠人不惜千金璧射虎常弯十石弓身荷圣恩逢治日好图报国罄丹衷
题周原初鹤林卷
花雨缤纷坠法筵步虚声起集胎仙苍松云重垂琼宇瑶草春深长玉田风度鸾笙音缥缈月明羽服影蹁跹道人莫便乘骐骥又约安期上九天
为人赋筠溪
高人清趣满沧洲竹下开轩事事幽万挺莓苔淇澳晓一林烟雨洞庭秋鳯巢影落铅华冷龙窟光揺翠羽流亦欲去寻诗酒社长年相伴谪仙游
送僧住持溧阳西禅寺
曽居京刹五经年还入香山主法筵将谓曹溪无付嘱始知少室有单传上堂领众时行道陞座留僧毎答禅我亦乆懐方外约拟从临济叩三
送苏州郭指挥囘韶州葬母
星行万里赴韶阳端为慈闱掩夀藏自是圣朝崇孝理喜闻贤将尽亲防龟趺载石扬光美马鬛封坟涌若堂吴下兵民相望乆秋风准拟归装
再赋鹤林诗奉令作
琳舘仙翁逺世机毎招白鹤伴林扉珠经诵彻松间听玉管吹残月下归清唳緑隂惊午梦静翻香露湿仙衣也知不是樊笼物骑向蓬山顶上飞
月夜闻箫奉令作
秋夜沉沉月正明何人吹彻洞箫声江空赤壁潜蛟舞风静瑶台彩鳯鸣素影窥帘殊有思余音如缕亦多情莫惊杨栁都揺落须合仙韶奏九成
钟山积翠奉令作
天设东华第一峯半空独秀碧芙蓉蛾眉腻滴秋岚滑螺髻横堆夕照浓云防寝园蹲玉虎雨收观阙拥苍龙试看王气清如海永镇山河百二重
瑶池白莲
银塘秋水出琼花移向西池阿母家瑞挺万枝明有色香生千叶莹无瑕风揺翠盖流云影波动瑶杯滴露华疑是宓妃游洛浦缟衣和月步金沙
送礼部程郎中还南昌展墓
龙江水满客帆开十载还乡亦快哉翊善旧曽居客邸典祠今喜上容台秋风桂檝行千里暮雨松阡奠一杯身到豫章心恋阙梅花开日君来
萧山鲁处士挽诗
少微星掩白云遥露冷秋坟蕙叶凋此日青螺逰锦水何年黄鹤返丹霄歌成蒿里悲齐挽赋就兰台费楚招几度西陵原下路梨花寒食雨潇潇
送施员外赴南康太守任
乆闻璧水早蜚英晚向朝班始识荆典选十年趋魏阙剖符千里赴康城帆开船尾篙师唱鼓响沙头驿吏迎喜有紫阳遗化在只消卧治答升平
为王东白义赋懒云
肤寸溶溶起石间随风飞去复飞还半帘夕影龙纱薄一榻秋隂鹤帐闲有梦不惊巫峡雨无心长恋冶城山惟应大隠金门客穏卧松巢日掩闗
送翰林庶吉士李衡囘姑孰迎家
离思纷纷不易裁江头潮落锦帆开校书鳌禁登清选折桂蟾宫负俊才落帽龙山人去逺放舟牛渚客归来新年定有于飞乐一路春风入鳯台
送刘康成改思恩知县
山河迢逓古宜州嵗晚趋程赴逺游昭代取人先恺悌边氓施化尚懐柔岭南春早花争发江上波光雪乍收老我结交今十载寸心万里送行舟
送詹知县赴定海
江畔蒲帆破晓烟官程催上甬东船未论琛贝充蕃舶独喜弦歌遍海壖山路雪消梅萼瘦驿亭春入栁眉鲜相期不负求贤诏早树芳名及壮年
和邹侍讲春日逰灵谷寺礼佛韵
晓出东郊过蒋陵禅宫高出万山层座中见客多持呪路上逢人半是僧问法拟从莲社防续明还礼药师灯劳生未悟西来意欲究前生了莫慿
送金教授赴常州
三持教铎播芳名昭代崇文属老成拜命早辞双鳯阙买舟直到六龙城松亭日转春隂薄芹沼风来夕气清若见学宫连博士定将善政告先生
送杨教授赴邵武
逺持教铎赴樵川风送蒲帆破晓烟山入杉闗青不了水生剑浦緑遥连树隂低拂先生帐荷气浓薰博士氊碧玉环中开讲处分明高致似神仙
送陈参政复任河南
太丘公子十年交使节煌煌俯浚郊恋阙每懐葵向日论心自拟漆投胶羡君报政重还任笑我逢人赋解嘲遥想汴河堤畔栁青青千里拂旌旓
又
使君述职上朝端圣主加恩复旧官敷奏玉墀春色好拜辞金阙曙光寒颍川父老懐黄霸江左衣冠仰谢安此去梁园花未落马头杨栁正堪看
云间张处士挽诗
读书堆下草青青六十仙翁旧典刑盛世正跻仁夀域浮云俄掩少微星贤郎筮仕司邦赋太史题文勒墓铭遥想九峯应寂寞夜深风雨哭山灵
劔江书舎为人赋
闻说丰城寳劔灵神光长贯斗牛星藏土蚀苔花澁龙去云蒸水气腥诛佞底须烦束兎树功何必费囊萤紫泥拭透鹈膏莹利器方期见发硎
为人赋云溪小隠【延安府绥德州薛思诚所居也】
窈窕书堂并水湄幽居端与养亲宜蛟龙嘘气秋隂薄鸾鹤梳翎昼景迟花满雕山携酒处月明清涧钓鱼时太平始信豳风乐拜庆庭闱介夀眉
送王友谅赴龙泉县学教谕【同郡人也】
典教承恩赴括苍万山深处着黉堂李繁建学碑犹在叶靖游仙迹已荒泮沼水生揺翠浪少微星动灿寒芒去家南望无千里好播文光及故乡
又代人送前人
嵗晚江空雪作寒松州迢逓白云端传经自昔闗文化典学谁云是冷官驿路梅花还可折马头山色正堪看自怜曽作同门客空羡天池万里翰
邹氏归田乐隠卷
昔年谪戍逺从军投老归田寂寞濵萍梗未嫌今日老桃花不改故园春一犁烟雨开耕早千里江山入梦频官赋已输徭役罢白头长作太平民
送沈洪马骢二友校书毕事归县学
昔时乡校忆
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:31:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>