<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="跋,序,拟两晋南北史乐府目录,拟两晋南北史乐府卷上,拟两晋南北史乐府卷下,跋南北史乐府后,附鲒轩外集唐宋小乐府目次,附鲒轩外集唐宋小乐府,两晋南北朝史乐府全文在线阅读,两晋南北朝史乐府全文在线下载,大玄古籍书库">
<meta name="description" content="《两晋南北朝史乐府》，一作《拟晋南北朝史乐府》，凡二卷，诗110首，由诗歌本文与注释两部分组成。洪亮吉《两晋南北朝史乐府》在史事的描写对象方面，虽然已点明为“晋南北朝”，但其实则与李东阳《拟古乐府》、尤侗《明史乐府》不无关系，对此，附于《两晋南北朝史乐府》卷首的管干珍之《跋》已有所言。其云：“夫今之乐府，铁崖（杨维桢）始之，茶陵（李东阳）继之，悔庵（尤侗）又继之，稚存洪子曰：吾之为乐府也，祖此矣。”此则表明，洪亮吉的《两晋南北朝史乐府》，与李东阳《拟古乐府》、尤侗《明史乐府》乃是具有明显的承续关系的。但就">
<title>两晋南北朝史乐府_洪亮吉_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">两晋南北朝史乐府</span> <br/>
          作者： <span class="inputVal" id="bkauthor">洪亮吉</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]24974</span> <br/>
          说明： <span class="inputVal" id="bkdec">《两晋南北朝史乐府》，一作《拟晋南北朝史乐府》，凡二卷，诗110首，由诗歌本文与注释两部分组成。洪亮吉《两晋南北朝史乐府》在史事的描写对象方面，虽然已点明为“晋南北朝”，但其实则与李东阳《拟古乐府》、尤侗《明史乐府》不无关系，对此，附于《两晋南北朝史乐府》卷首的管干珍之《跋》已有所言。其云：“夫今之乐府，铁崖（杨维桢）始之，茶陵（李东阳）继之，悔庵（尤侗）又继之，稚存洪子曰：吾之为乐府也，祖此矣。”此则表明，洪亮吉的《两晋南北朝史乐府》，与李东阳《拟古乐府》、尤侗《明史乐府》乃是具有明显的承续关系的。但就所选取的史事而言，《晋南北朝史乐府》所描写的对象，与李东阳《拟古乐府》中的“两晋南北朝”部分并无重复者。</span> <br/>
          封面： <span class="inputVal" id="bkimg">Z_19769.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]两晋南北朝史乐府
[book_author]洪亮吉
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]24974
[book_dec]《两晋南北朝史乐府》，一作《拟晋南北朝史乐府》，凡二卷，诗110首，由诗歌本文与注释两部分组成。洪亮吉《两晋南北朝史乐府》在史事的描写对象方面，虽然已点明为“晋南北朝”，但其实则与李东阳《拟古乐府》、尤侗《明史乐府》不无关系，对此，附于《两晋南北朝史乐府》卷首的管干珍之《跋》已有所言。其云：“夫今之乐府，铁崖（杨维桢）始之，茶陵（李东阳）继之，悔庵（尤侗）又继之，稚存洪子曰：吾之为乐府也，祖此矣。”此则表明，洪亮吉的《两晋南北朝史乐府》，与李东阳《拟古乐府》、尤侗《明史乐府》乃是具有明显的承续关系的。但就所选取的史事而言，《晋南北朝史乐府》所描写的对象，与李东阳《拟古乐府》中的“两晋南北朝”部分并无重复者。
[book_img]Z_19769.jpg


[book_title]跋
吕子曰：乐之有情，譬若肌肤形体之性情也。情失则荡，音必巨；失则隘，音必小；失则危，音必淸；失则烦，音必浊。太巨太小，太淸太浊，则必若震霆，若聚蛟，若哀弦，若噪蜩。夫古之为乐也，有节，有侈，有正，有滛。阳散则定以阴，阴闭则宣以阳。阴阳滞则为滛为侈，阴阳调则为节为正。其所以为滛为侈者，情之失也；其所以为节为正者，情之得也。夫上古之乐，情至而乐兴；中古之乐，乐成而情生。是故笙簧琴瑟，乐之器也；词章谱曲，乐之文也；而皆非其情也。执笙簧琴瑟之所调，词章谱曲之所著，而强袭焉，脗合焉，以为是乐也，是情也，人人皆乐，乐几何不亡耶？夫汉、魏、晋、唐之乐府，乐之糟粕也。当其时之为之，则皆有情焉。然其文止以述时事，非以叙古人也。叙古难于述时，则以古人之情，未必今人之情。以情述情，无过情，无不及情，则古今又未必不相及也。何也？夫人之形骸，肥者，瘠者，高者，矮者，髯者，疾者，肌肤之白者，墨者，赭者，而皆不得以已与也。然其为情也，则必随乎其肥瘠、高矮、髯疾、白墨、赭者，各自肖而各不相肖。故其为乐也，可观、可兴、可羣、可怨；其为词也，可曲、可直、可丰、可廉，皆适如乎其情而止。夫适如其情而止，虽古之乐府可也，况今之乐府乎？夫今之词章谱曲，无所施于笙簧琴瑟之用，而以为乐府，则乐之各有，而乐之实亾矣。然而吾不以名存实亾而乐府之者，何也？夫必汉魏之人之乐府有是题、有是篇，而今之人之乐府亦因以有是题、有是篇，是无情也，是无乐也。若古无是乐而今乐之，则不必笙簧琴瑟，而词章谱曲固可以如其情而出之，譬如优孟衣冠以为乐也。吾不谓然。陶氏之琴无弦，乃眞琴声也。夫今之乐府，铁崖始之，茶陵继之，悔庵又继之。稚存洪子曰：吾之为乐府也，祖此矣。昨岁喜晤洪子，且喜读洪子之乐府，将以吾之所以论乐府者质之，而未有以间也。今洪子梓其乐府，乞余之序之。余固何以序之？录其将以告洪子者以寄。洪子以为然否耶？夫淸庙之瑟，朱弦而疏越，一唱而三叹者，有进乎音者矣。洪子年少力学，而性情自得，将不徒乎乐之有节、无侈、有正、无滛已也。异日者，且与洪子相遇于无言也。
峕乾隆岁次辛卯夏月松崖学弟管干珍拜跋。

[book_title]序
余童时从黄石缄先生游，先生素邃史学，平居为说典午南北之际事极详，余听之靡靡忘倦。毎日夕自塾中归，粗忆其节畧，为诸姊弟言之，太夫人顾而色喜。忽忽十数载，余童而冠，而先生则已休神家衖矣。顷岁以来，粗知读史，又以不获从先生游，得悉其绪论为恨。今秋文战报罢，因取两晋南北史事杂书之，为拟古乐府百二十首，非敢计工拙，亦以志童时结习未尽，而所闻于先生者，虽忘失殆半，輙枨触于灯昏雨黑时也。抑余闻先生言，西涯、西堂皆以乐府名家，然西涯上下千百年而篇什较少，西堂则珊瑚木难与牛溲马勃并列，有陆平原才多之叹，则先生虽伏膺二公之乐府，而尙不能无遗议也。因先生言，益増今日之愧。乾隆三十五年长至后二日，稚存洪礼吉自序。

[book_title]拟两晋南北史乐府目录
阳湖洪礼吉稚存譔 屠绅笏岩 管干珍松崖 钱维乔竹初 赵怀玉味辛
卷上
马同槽 广武叹 苏门啸 社稷勲 作佳传 别驾謡 岘山碑 飞渡江 铜驼叹 淸谈误 雉短短 金谷谶 中台坼 华亭鹤 除三害 思子台 宁馨儿 侍中血 龙虎争 十三月 赤白气 特尙可 壮士歌 留降欵 中兴瑞 夜半舞 王与马 新亭泪 呼伯仁 拜士行 践海冰 义旗指 献行玺 一目主 识英物 日书空 海西公 鬼董狐 东山卧 牛心炙 阿房城 长星见 负畚来 行路难 丁零王 新平寺 五经表 借鬼兵 续佛经 槐树赋 虎台谋 沭谦刺 彗星岀 义羲号 桃源记
拟两晋南北史乐府目录
阳湖洪礼吉稚存譔 屠绅笏岩 管干珍松崖 钱维乔竹初 黄景仁仲则
卷下
一尺剑 味卿言 金昌亭 东山屐 檀江州 春月畋 封狼胥 佛狸谶 宜速断 见要人 竹林堂 违导旨 领军腹 石头城 天王家 移吾床 易犬子 郞君书 解散髻 八驺叹 阅武堂 合肥捷 谈风月 山中相 鹿子开 房公马 鲜卑奴 水东流 南飞吉 明月謡 狐非狐 金瓯缺 臣如龙 寒山石 百年冤 握槊来 刘桃枝 金叵罗 延年杖 无愁曲 百升謡 杀一围 脚杖痕 景阳楼 高凉洗 阿干歌（附外域） 鱼鳖桥 鬼鼓喧 雌雉卜 金羊床 新罗人 雨为岁 孔雀群 炖煌西 日岀处

[book_title]拟两晋南北史乐府卷上
阳湖洪礼吉稚存譔
马同槽
声嘈嘈，马腾槽。火炎炎，龙上天。去年秉黄钺，今年加九锡。龙旗十二旒，天子在顷刻。桃花源，武陵船，问魏与晋何茫然。（魏武帝梦三马同食一槽，甚恶之，谓太子丕日：司马懿非人臣也。泰始元年，晋王炎称皇帝，废魏主为陈留王。）
广武叹
一日哭，留狂名。百日醉，留酒名。酒名狂名俱不免，先生能作靑白眼。驱车何茫茫，广武何荒荒。当时楚与汉，莽莽百战场。百战场，斜日下。竖子成名尙堪诧，扰扰何况牛与马。（阮籍登广武，观楚汉战处，叹曰：时无英雄，使竖子成名。籍能为靑白眼，见礼俗之士，以白眼对之。）
苏门啸
阮生狂耶？稽生傲耶？先生何人，泠泠啸耶？咸熙魏耶？咸宁晋耶？先生何人，冥冥隐耶？（孙登隐苏门山，善啸，阮籍见之，归着大人先生论。稽康从登游三年，问其所图，终不荅。将别，谓曰：子才多识寡，难乎免于今之世矣。）
社稷勲
炎精中烬赤帝死，祖龙西来作天子，大开明堂锡弓矢。谋臣谁？裴与王。股肱谁？荀与羊。金符玉册何琅琅，策勲第一推平阳，当时曾杀高贵乡。（武帝将废贾后，杨太后争之日：贾公闾有大勲于社稷。公闾，贾充字。充使成济杀高贵乡公。）
作佳传
一丸药，劳侍婢。千斛米，作传纪。彼哉谯周及门弟，三分窃据孙兴曹，正统那付当途高。君不见一士已没赖半士，定论早出习凿齿。（陈寿遭父丧，使婢丸药，谓丁仪子曰：觅千斛米为尊公作佳传。习凿齿作汉晋春秋，以蜀为正统，因有蹇疾，苻坚称为半士。）
别驾謡
海沂之康，寔頼王祥。邦国不空，别驾之功。呜呼别驾今三公，惜哉不作徐州终。（王祥为徐州别驾，郡中謡云云。魏亡入晋，官太保，年八十五始卒。）
岘山碑
杜公碑，碑书功高。岸为谷，谷作陵。（叶）羊公碑，碑堕泪茫。茫泪枯，碑不碎。碑不碎，由民心。君不见古来贤达皆争名，羊公碑后碑俱冺。此碑非金亦非石，碑之崇，崇以德。（羊祜堕泪碑在襄阳岘山，杜预好为后世名，刻石为二碑，纪其勋绩，一沉万山之下，一立岘山之上。）
飞渡江
前扬帆，后执柁，南人仓皇北人坐。桡居前，楫居左，岸军愁呼水军卧。城门开，降帆来，七万骑，全军回。当时若听王浑指，北兵安得飞至此。（王浚率舟师直抵建业，吴人曰：北来诸军，乃飞渡江也。诏浚至秣陵，受王浑节度。浑遣信令浚暂过计事，浚举帆直指，报曰：风利不得泊也。）
铜驼叹
立人当立德，择子先择嫡。宫门老臣三叹息，铜驼会见在荆棘，老奴亦言座可惜。为官乎？为私乎？此座何不归桃符？（索靖知大下将乱，指洛阳宫铜驼叹曰：会见汝在荆棘中。齐献王攸小字桃符，文帝尝指御座曰：此桃符坐也。）
淸谈误
王与谢，挥麈尾。乐与卫，饶名理。淸谈亹亹从天来，洛中已建单于台。（王弼、谢琨善淸谈，乐广、卫玠善名理。桓温自江陵北伐，登平乗楼望中原，叹曰：遂使神州陆沉，百年邱墟，王夷甫诸人不得不任其责。）
雉短短
雉短短，飞来入宫院，欲窃主权欺主闇。昨日杀龙母，今日杀龙子，可怜铜驼宫，化作荆与枳。（惠帝后，贾充女也。武帝尝日：贾公女有五不可种，妬而少子，丑而短黑。后废杨太后于金墉城，絶膳八日而卒，使太医令程据毒太子。）
金谷谶
红蕤花开置行幕，一杯两杯缓行乐。美人头向盘中落，珠歌翠舞昕斜阳。珊瑚七尺施作床，人间梦醒春茫茫。花枝如烟堕高阁，散尽黄金恣挥霍，白首同归讯潘岳。（潘岳金谷园诗：投分寄石友，白首同所归。后岳与石崇同死赵王伦之难，遂成谶。）
中台坼
去年诛韩信，今年醢彭越。骏珧旣首祸，瓘亮亦继没。南风当国势絶伦，手持天下归先生（叶）。中台星坼日复蚀，先生不言务简黙。金墉城，太后薨。许昌宫，太子凶。谁与杀者张司空（中台星圻，张华少子。韪劝华逊位，华不听。华将死，谓张林曰：卿欲害忠臣耶？林称诏诘之日：卿为宰相，太子之废，不能死节，何也？华日：式干之议，諌事俱在。曰：諌而不听，何不去位？华不能答）。
华亭鹤
华亭鹤，云间哭。声何悲，悲二陆。白祫喜谈兵，貉奴宁作督。机山深，三泖阴。莼鲈千里方扬舲，此时笑杀张季鹰。（陆机将死，叹曰：华亭鹤唳，可得闻乎？张翰闻秋风起，思菰菜、莼羹、鲈鱼脍，卽日挂冠归。）
除三害
禾兮芃芃，稷兮翼翼。父老不乐，仰天太息。（一解）长跪吿父老，父老究何苦。父老不苦，长桥之蛟，与南山之猛虎。（二解）父老愼勿悲，山有虎兮虎可摧，水有蛟兮蛟可挥。儿不读书，儿身何为。（三解）儿读书，读书不忘始。少慕奋身，十年侠士。长慕事亲，十年孝子。（四解）儿读书，读书不近名。儿为良臣兮，天王圣明。儿为忠臣兮，谗人衅成。（五解）（周处为御史中丞，梁王彤违法，处深文按之。及齐万年反，彤都督关中诸军事，贼有众七万，彤逼处以五千兵撃之，弦尽矢絶，遂力战而没。）
思子台
南风狂，惠风闭，千岁髑髅齿牙利。承华门，诏谁作？黄门侍郞有潘岳。许昌宫，逆谁预？黄门将军有孙虑。思子台，愁云结，许昌一声飞盖裂，金墉城中贮金屑。（惠帝为愍懐太子立思子台，太子妃名惠风，太子丧发，许昌大风雷电，帏盖飞裂。贾后废金墉城，飮金屑酒死。）
宁馨儿
宁馨儿，乃贝媚人骨。少无宦情，皇皇诣阙。长无宦情，营营三窟。一代龙门竟谁识，可怜车前拜石勒。阿堵积室中，持筹亦钱癖，新妇可作阿戎匹。（王衍劝石勒称帝，衍妻郭氏好聚敛，尝令婢以钱绕床，使衍不得行。衍晨起见之，谓婢日：举阿堵物却。）
侍中血
长安门开鼓声死，贼骑如云走天子。西来从辇无一人，万乗苍茫草间止。行间杀气何纷纷，侍中独拜车前尘。马前飞矢着龙节，侍中独溅衣上血。侍中血，中散琹。琴声欲絶日欲沉，有子乃不传广陵。（稽绍荡阴死节，血溅帝衣。后左右欲浣衣，帝曰：稽侍中血，勿浣也。稽康将刑，顾视石影，索琴题之，日：广陵散。于今絶矣。）
龙虎争
虎皇皇，北来牵两狼，南飞值龙龙角张，洛中硕鼠尺二长（一解）。莫打虎，打虎先伤龙，龙鳞十十五五（二解）。莫打鼠，打鼠已惊犬，犬声欲闻数武（三解）。雄鸡黙，雌鸡啼，大马死，小马饥（四解）。（元康中童謡：虎从北来鼻头汗，龙从南来登城看。指齐王冏、成都王颕。永嘉初童謡：洛中硕鼠尺二长，若不早去大狗至。鼠指东海王越，狗指苟晞。大寜初童謡：老马死，小马饥。指明帝崩、成帝幼而言。）
十三月
十三月，狼生貙。十五月，貙生狳。貙生已难御，狳生奈何许蛟龙，何况得云雨。绛灌无文，随陆无武。以之读书，横览今古。父作蒙珠离，子作遮须夷。神州扰扰不可止，洛中又出新天子。（刘渊十三月而生渊子，聪十五月而生聪子，尝死复苏，见渊为蒙珠离国主，且日：遮须夷国无主，待汝父为之。）
赤白气
旗猎猎，天门开，云中天子骑龙来。赤光耀以西，白气耀以东，非烟非雾，杳不知其蒙蒙。荧荧煌煌，遂开明堂。礌礌落落，雄艺卓荦。石武乡，一生低首惟高皇，幕中乃有张子房。（石勒生时，赤光满室，白气自天属于中庭。勒尝谓人曰：若逢高皇，当北面事之。遇光武，当并驱中原。勒以张宾为谋主，宾自比张子房。）
特尙可。
锺离崩，陷石穴。一如丹，一如漆。入穴多于虫，出穴莫敢雄。拔剑刺屋居其中，盐神冉冉兮纷相从。神之一飞兮九日尽落，浃旬茫茫兮不见城郭。天空空，野梦梦。遗以靑缕，射以雕弓。盐神去，王廪地。特与雄，廪君裔。欲寄食，宁作贼。官贪如狼政如火，李特尙可尙杀我。（李特为廪君苗裔，先锺离山崩，陷赤黒二穴，出黑穴者四姓，岀赤穴者卽特。先五姓争为神，相约以剑刺穴屋，惟廪君剑独着，遂为神。有盐神从之，其飞闭天，廪君射杀之，天乃开朗。特据广汉，百姓谣日：李特尙可，罗尙杀我。）
壮士歌
七尺刀，八尺鞍。壮士歌，悲陈安。啾啾喞喞，天阴雨黑。伏兵邀我西，飞骑追我北。班骓无声草间匿，嗟嗟见入不见出。西流水，东流河。壮士歌，奈尓何。（陈安与赵将平先战，会日暮雨甚，匿于山中，为呼延靑所杀。陇上人思之，作壮士歌。）
留降欵
一千义军守陴哭，城中天子亦食粥。谁欤守者索都督，长安城阙生蒿莱。长安城门不肯开，车骑来，万戸来。（刘曜逼长安，城中饥甚，愍帝食曲屑粥。索琳留降欵不发，使子说曜日：若许琳以车骑万戸者，请以城降。）
中兴瑞
绵绵延延，华光烛天。正气萃此者，五百二十六年。时巳过，运乃昌，朱旗卓地一丈长，金符落天走建康，化龙一马兴眞王。龙为王，马遂亾。（始秦时望气者云：五百年后，金陵有天子气。至晋元帝中兴，果五百二十六年。初，玄石图有牛继马后，故宣帝深忌牛氏。及恭王妃夏后氏，竟通小吏牛氏，生元帝。太安时，童謡：五马浮渡江，一马化为龙。）
夜半舞
鸡三声，客三唤，起视东壁有疎灯，启明光已乱。英雄乗时空浩叹，元明之间久无旦。（祖逖与刘琨俱为司州主簿，共被同寝，中夜闻荒鸡鸣，蹴琨起舞。）
王与马
王与马，共大下。将军前，丞相亚，将军无谋丞相诈。丞相谓将军，三州势堪藉。事成为王失为覇，呜呼将军遽叱咤。鼓频频，肆逆氛。丞相大义已灭亲，白旗悬首烦将军。（王敦、王导秉政，时人语日：王与马，共天下。永昌元年，敦率众内向，以诛刘隗、刁协为名。敦死，悬首南桁，莫敢收塟者。）
新亭泪
愼勿学，楚囚对。愼勿酒，新亭泪。天茫茫，天方醉。人茫茫，人方睡。（过江人士，毎至暇日，相要出新亭飮宴。周顗中坐叹日：风景不殊，举目有山河之异。皆相视流涕。王导愀然变色日：当共戮力王室，克复神州，何至作楚囚相对。）
呼伯仁
渡江来，不安坐，茂伦一言伯仁贺。向见夷吾在江左，夷吾有急呼伯仁，伯仁百口还理君。为君沥肝胆，为君全令名（叶）。伯仁言，感天子，夷吾不言伯仁死。三司耶？令仆耶？知人不易古所嗟，夷吾亦杀鲍叔牙。（王敦反，王导毎旦率子弟诣朝待罪，见周顗入，导呼日：伯仁以百口累卿。顗不应。及人为导申救甚至，出又上书明导忠诚，导不知，甚恨之。及王敦问顗于导，三问不对，敦遂杀之。）
拜士行
朝亦运百甓，暮亦运百甓，欲淸中原还致力。古人阴惜寸，今人时掷尺，欲淸中原先惜日（叶）。陶士行，眞名臣，神机魏武忠孔明（叶），陆逊陆抗非其偷。前年撃杜弢，今年杀苏峻。君不见元规枉自受顾命，贼来亦拜陶士行（苏峻反，庾亮诣陶侃拜谢，侃止之日：庾元规亦拜陶士行耶。尙书梅陶与曹识书日：陶公机神明鍳似魏武，忠顺勤劳似孔明，陆抗诸人不能及也）。
践海水
北风吹海海欲立，海底潜蛟抱氷泣。马蹄踏海声隆隆，三日不拆玻璃宫。玻璃平铺三百里，铁骑茫茫践之起。君不见一声筚篥海水开，海厎已执乖龙回。（燕慕容皝讨慕容仁，天寒海冻，从昌黎东践海氷而进，凡三百余里。仁部下叛，执仁以降。）
义旗指
去年反王敦，今年反苏峻。六师束手庾元规，八州观望陶士行。君父之难安可逃，义旗一指天为高。官军已成白石垒，贼骑不越朱雀穚。功成倘忆絶裾处，夜夜精灵泣牛渚。（苏峻之难，温峤约陶侃东下，后侃以粮尽欲返，峤谓曰：公若沮众败事，义旗将回指于公矣。初，峤欲将命，母崔氏固止之，峤絶裾而去。）
献行玺
献行粮，献行玺，尙薄袁本初，何敢学成李。二十八宿纒宫门，大业无愧张耳孙。龙章九锡未八告，白帢八棺还自悼。还自悼，百六乾坤总羣盗，执手传家自忠孝。（前凉张轨，汉张耳十七世孙。据凉时，有玄石白点，成二十八宿。于茂以未受王命，白帢八棺，勉嗣子以忠孝。）
一、目主
长安天子眇一目，长安城中月鼎足。妖星茫茫射黄屋，死我者坚活我雄。东海大鱼化为龙，男皆为王女为公。（苻生眇一目，童时祖洪戏之日：吾闻瞎儿一泪，信乎？生引佩刀刺岀血，日：此亦一泪也。性残忍，祖洪欲杀之，雄劝乃止。生立，太史奏长安城中三月并岀。）
识英物
儿勿啼，儿啼惊一切。儿啼何竒，知儿是英物。儿勿来，儿来光一室。儿来何殊，知儿有竒骨。星茫茫，堕儿顂中。七山岩岩，横儿顶中。一君不见温太眞，擅竒术，燃犀照余幽魅出，何不携来照英物。（桓温生未朞，温峤见之，日：此儿有竒骨，可试使啼。及闻其声，日：眞英物也。温面有七星。）
日书空
夷甫矜空谈，神州已陆沉。深源复中起，苍生更谁倚。嗟嗟一百年，处士相后先。书空计已左，周旋犹作我。东山捉鼻四十春，苍生所望眞斯人。（殷浩被废在信安，终日恒书空作字，扬州吏民寻义逐之，窃视，唯作咄咄怪事四字而已。）
海西公
局缩肉，马作犊。海西公，犊化龙。犊化龙，是龙子。朝向离宫生，暮向吴宫死。吴宫死，悲何如。君不见永嘉袖手永昌呼，入庙曾言帝室储。何因龙种欺黄犊，会见鸡雌扰凤雏。（海西公不男，使左右句龙与内侍接，生子以为世子。民间謡云：本言是马驹，今定成龙子。局缩肉，元帝时謡。孝武时謡云：黄雌鸡，莫作雄父啼。）
鬼董狐
鬼董狐，事何畧，天地茫茫总初觉。元凯谁蟒而攫，元海谁鳞而跃。敦与温，重笔削。君不见枋头旣败史笔诬，定论只有鬼董狐。（干寳作搜神记，刘惔日：卿可为鬼之董狐。杜预在荆州，因宴醉卧，外人闻呕吐声，窃窥于戸，见一大蛇垂头而吐。刘渊母祈子于龙门，见一大鱼，顶有二角，伏于祭所，夜梦旦所见鱼变为人，遂生渊。孙盛作晋阳秋，直书枋头之败，温见之大怒，孙诸子惧，遂窃改之。）
东山卧
大谢执如意，小谢挥麈尾。中谢无所为，泠泠善名理。一门羣从眞无惭，闺中飞絮还撒盐。君不见四十东山卧初足，与人同忧亦同乐，别墅风流赌棋局。（谢安兄奕为桓温司马，喜执玉如意，弟万常着鹤氅裘、白纶巾。安悦兄子元，戏赌紫香囊，得卽焚之。）
牛心炙。
欲知名，啖牛心。欲书名，聚鹅羣（叶）。昔不减，阮主簿。今可伍，王懐祖。携诸子，抱弱孙。婚嫁毕，学尙平。学尙平，事亦足。中年以后伤哀乐（叶），得闲且自陶丝竹（王羲之十三时诣周顗，时重牛心炙，坐客未啖，顗先割啖之，由是知名。阮裕有重名，为王敦主簿，敦尝谓羲之日：汝不减阮主簿。王述字懐祖，与羲之齐名）。
阿房城
凤凰凤凰止阿房，一雌一雄双翶翔。不见雀来入燕室，但见浮云闭白日。凤西飞，雀东飞，膓断朱宫复紫堤。锦袍一领军前却，凤皇凤皇不如雀。（苻坚时謡云：一雌复一雄，双飞入紫宫。又謡云：凤皇凤皇止阿房。时慕容冲与姊淸和公主俱有宠，慕容垂妻亦得幸于坚，与同辇宦者赵整歌日：不见雀来入燕室，但见浮云闭白日。慕容冲逼长安，坚使送锦袍一领，冲却之。）
长星见
荧惑入南斗，天子下殿走。荧惑来天垣，天子坐未安。坐未安，亦何有？长星劝汝一杯酒。臣愿天子圣，列辟贤，追古七十二帝恩绵延。臣更左执矢，右执鞭，妖星射落渊厎眠，陛下圣寿千万年。（长星见，孝武帝甚恶之，于华林园举酒祝日：长星劝汝一杯酒，自古何有万年天子耶？）
负畚来
负畚来，洛阳鬻。望尘来，司隶逐。卿无忘螭蟠，朕无忘龙伏。嗟嗟景畧夺何速，不事西夷事南服。八公山，悲苻融。五将山，毒吴忠。景畧有君死苌手，景畧有儿絷泓首。丕登先亡鎭恶后，鎭恶死，报苻氏。（王猛少时，鬻畚于市。苻坚七岁，戏官道左，徐统戏日：不畏司隶缚耶？坚至五将山，姚苌遣将军吴忠围之，求传国玺不得，遂缢坚。猛孙镇恶奔晋，随刘裕灭后秦，为沈田子所杀。）
行路难
行路难，歌以哭，四座茫茫惨无乐（叶）。松栢何啾啾，屋下尸自愁。挽歌何慨慷，道上殡自往。袁山松，愁何工，君家兄弟才偏雄。呼卢十万掷布帽，卿軰可识袁彦道。（袁山松喜歌行路难词，又喜道上作挽歌，时谓张湛屋下陈尸，山松道丄行殡。袁耽字彦道，桓温尝博进负数万，求济于耽，耽许之，就局十万一掷直上，百万探布帽掷地日：竟识袁彦道不？）
丁零王
丁零中，一隅地，几人称王几人帝？（翟斌据丁零，慕容垂以为河南王，翟钊改元定鼎，后败，为慕容永所杀。）
新平寺
长星出天十丈长，东扫宛洛趋雍凉。明光殿前老父走，甲申乙酉悲鱼羊。鱼羊食人人更少，长安十陵长秋草。威凤重飞入禁中，蛟龙更出屯官道。东帝鲜卑西帝秦，英雄归骨向新平。苌登自构君臣祸，垂永还操门戸兵。（后秦姚苌缢坚于新平佛寺，坚时有人于明光殿大呼日：甲申乙酉，鱼羊食人。慕容永为西芜后，燕主垂复灭之。苻登载坚木主与苌战，毎事必启主后行。）
五经表
宗生去，大事已。赵生来，大事济。彼弃龙头附蛇尾。才何竒，九州岛。小书何竒五经表，不处城庐处洲岛。沮渠据北乞伏西，自郐以下还无讥。（秃髪乌孤据广武，秦王兴使韦宗觇之，归日：吾乃知九州岛之外，五经之表复自有人也。宗生名敞，赵生名振，乌孤日：吾得赵生，大事济矣。沮渠据张掖，乞伏据金城。）
借鬼兵
城门西，鬼兵十万啾啾啼。城门东，阴旗猎猎愁磷红。贼骑欲向南，鬼伯趋{走参}{走覃}。贼骑欲向北，啾啾啼鬼伯。城门开，待鬼来。椒浆为汝奠，灵甲为汝裁。一朝贼退归海中，幕府上簿皆鬼功。鬼兵不来兮奈何许，贼兵皇皇兮矢如雨。风折兮蝥弧，血染兮头颅。将军苦身折，天师竟无术。彼夫人兮眞丈夫，抽刀杀贼贼卽呼，天壤欲似王郞无？（孙恩攻会稽，内史王凝之素奉天师道，官属请出兵，凝之日：我已请大道借鬼兵守诸城门各数万，不足忧也。及败，遂为恩所杀。妻谢道藴闻变，肩舆出，手杀数人。）
续佛经
君不见长安天子好禅论，浮屠沙门多以万。殿陛空陈丰草诗，深宫自进伊蒲饭。又不见长安天子多武功，蜀氛西靖燕东封。一朝荧惑星失守，万刼昆明火更红。可怜德修期愈促，自谓当时邀佛福。邀佛福，三千佛经盈卧阁，万死难懴姚苌恶。（后秦姚兴好佛，与鸠摩罗什续佛经，长安里中沙门至万人。兴好猎，杜挻着丰草诗以諌。荧惑入瓠瓜中，忽亾，不知所在。是岁秦大旱，昆明池竭。童謡讹言，国人不安。）
槐树赋
槐树赋，述志赋，撰作遐方一何富。上马能杀贼，下马作露布。龙吟夜半兴眞人，谱系乃出飞将军。彼夫人兮亦淸节，三年不言似亾息。（西凉王李嵩，陇西人，李广裔，着槐树赋、述志赋。夫人尹氏有志节，以先适马，元正三年不言。）
虎台谋
兄为囚，妹为虏，父命事仇无不可。（叶）父已死，兄已诛，父命杀仇仇卽夫。父仇不报岂女子，反面事人有余耻。事已不成宁惜死，黄泉有血流浩浩，九州岛之外五经表。（南凉王傉檀女为秦王炽盘后，与其兄虎台谋杀炽盘，事泄死。）
沐谦刺
一尺七首三尺云，首提革囊飞入秦。飞入秦，杀龙子，感恩茫茫复中止。君有疾，吾侍之。君有药，吾奉之。涔涔泪下不能止，义士今时为君死。匣中夜半风飕飕，恨不飞斩仇人头。（刘裕使沐谦刺司马楚之，楚之待谦甚厚。谦未得间，乃夜称疾。楚之果自赍汤药往视，情意勤笃。谦感楚之恩，反为之用。）
彗星岀
明堂坐，一龙纔升一龙堕。恸哭来徐公，徐公得无过。星离离，入太微，经北斗，络紫微。茫茫一百二十祀，酖君以生不如死，晋亡亦有死节士。（彗星出天津，晋恭帝禅位于宋，自逊于琅琊第，秘书监徐广痛哭，谢晦日：徐公得无小过。裕使张伟酖帝，伟日：酖君以生不如死。遂自飮而卒。）
义羲号
仇池一隅世忠孝，宋家日月飞不到。永初年间义羲号，当时彤弓与卢矢。老臣自当臣晋死，我死善事新天子。呜呼国亡不与亡，柴桑处士仇池王。（仇池王杨盛闻晋亡，不改义羲年号，谓世子厷日：吾老矣，当终为晋臣，汝善事宋帝。及厷立，始用元嘉年号。）
桃源记
不闻人声，但闻琴声。不闻弦声，但闻指声。桃源中人，羲皇上人。何论魏人，何论晋人。（陶濳性不解音，畜素琴一张，弦徽不具。毎朋酒之会，则抚而和之，日：但识琴中趣，何劳弦上声。）

[book_title]拟两晋南北史乐府卷下
阳湖洪礼吉稚存譔
一尺剑
一尺剑，驯两蛇。五百载，还刘家。（一解）炎精断，典午乱。眞人兴，绍皇汉。（二解）草粛肃，没辇毂。金之刄之悔不速。（三解）（宋武帝本汉后，为高祖弟楚元王交裔。武帝伐荻新洲，大蛇长数丈，射之伤。明日，见数童子靑衣捣药。宋时有童謡云：欲知其姓草肃肃。盖萧道成受禅之谶。）
味卿言：
恪谁长，慕容暐，有霍光。猛谁伍，秦符坚，有仲父。裕谁堪，司马宗，有曹瞒。知人何详已何畧，如君之才总谁角，可怜死惭高著作。（崔浩与魏太宗论近世将相之臣，太宗悦，赐御缥醪十觚，水精盐一两，日：朕味卿言，如此盐酒。浩后以譔国史族诛。高允为著作郞，十七年不迁官。）
金昌亭
东华吴声犹未已，司空中书执戈起。同谋亦闻檀道济，庐陵何人武皇爱子陛下弟。金昌亭边鼓声沸，磨刀霍霍且及帝。五蛇升，一龙去。龙归若得瞻皇驭，应问尔来何太据。（徐羡之与傅亮、谢晦受遗诏辅少帝，帝居丧无礼，羡之等令檀道济引兵入，废帝为营阳王，复弑之金昌亭，并杀庐陵王义真。）
东山屐
东山屐，屐不释。屐不释，作山贼。西堂梦，梦莫论。梦莫论，思王孙。君才苦多实苦少，别梦盈盈满春草。君心苦杂迹苦幽，探竒累累山灵愁。山灵愁，向天诉，桃墟邨中夜相捕。君须成佛骨未仙，生天乃落孟顗前。（谢灵运旣徙广州，欲要合乡里小儿，于三江口篡取，为秦郡将宋齐所发，于桃墟邮获七人，灵运遂坐诛。灵运将刑，舍须作维摩诘像。孟顗事佛精恳，灵运素轻之，日：卿生天当在灵运前，成佛当在灵运后。）
檀江州。
可怜白浮鸠，枉杀檀江州。万里长城君自毁，明年飮马长江水。长江飮马君有知，目光裂电神骓驰。（魏人闻檀道济雄名，惮之，图以禳鬼。道济被收，脱帻投地，怒日：乃坏汝万里长城。魏太武引兵南下，文帝登石头城望之，谓江湛日：檀道济若在，岂使胡马至此。）
春月畋
咄尔簔，嗟尔笠，曷不远昵，我马欲逸。咄尔骑，差尔王，曷不傍皇，我田欲荒。一日荒，不得实。一日饥，不得活。王将四征营三驱，驱斥老农，胡为乎还。君壶觞，不敢食我田，我田食我力。（衡阳王义季都督荆湘，尝春月岀畋，有老父被苦而耕，左右斥之，老父曰：盘于游畋，古人所戒。今阳和布气，一日不耕，民失其时，奈何以从禽之乐而驱斥老农也。义季曰：贤者也。赐之食，不受。）
封狼胥
朔风一夜长城倒，百万甲兵如电扫。石头城上烽连天，不见居人见秋草。秋草秋肥胡马骄，江南地赤总无苗。雍徐白骨连靑冀，又见催书集飞骑。君不见耕当问奴织问婢，封狼居胥亦何易。（朱文帝欲经畧中原，王元谟尤好进策，帝日：观元谟言，令人有封狼居胥意。沈庆之諌日：耕当问奴，织当问婢，陛下伐国而与白面书生谋之，何由济？帝不听。魏人凡破南徐、徐、兖、豫、靑、冀六州，所过赤地无苗，春燕归巢于林木。）
佛狸谶
江水飮莫饱，佛狸死江岛。去年岁在寅，今年岁在卯。崔伯深，死亦早。（魏太武南下童謡云：虏马飮江水，佛狸死卯年。佛狸，太武小字。崔浩，字伯深。）
宜速断
禁林半夜愁乌号，深宫一举双鸱枭。鸱枭食母獍食父，假以羽翼授以刀。斋宫门开烛未灭，举几一挥指齐裂。湛之不断江湛迟，陛下裁弟难裁儿。难裁儿，已杀父。嗟嗟双鸱枭，更假一鹦鹉。（太子劭、始兴王浚与严道育、王鹦鹉巫蛊事发，帝欲废太子劭，赐浚死，与徐湛之、江湛、王僧绰谋之。僧绰日：事宜速断，当断不断，反受其乱。帝久不决，更以谋告潘淑妃。妃，浚母也，以告浚。于是太子劭遂与浚弑帝，并杀潘淑妃，徐湛之、江湛俱死。）
见要人
衣如鹑，马如狗，道逢八驺不得走。平生不喜见要人，要人近复生公门。君不见要人耶，亦堪喜，陛下有纶臣仲礼。（颜延之子竣旣贵，常乗羸牛笨车，道逢竣卤簿，卽屏往道左，谓竣日：平生不喜见要人，今不幸见汝。侯景围台城，邵陵王纶及都督柳仲礼按兵不战，梁武帝尝问策于柳津，对日：陛下有邵陵，臣有仲礼，不忠不孝，赋何由平。）
竹林堂
宁馨儿，父不知，渠大齄鼻何如斯？齄鼻不惧鬼，射鬼鬼杀尔。今日当屠猪，急付大官厨。猪来代尔宰天下，竹林堂空鬼亦怕。（废帝射鬼于竹林堂，为寿寂之等所杀。王太后疾笃，呼废帝，不往，怒曰：那得生寜馨儿？帝人太庙，指世祖像日：渠大齄鼻，如何不齄？帝尝恶湘东王彧，呼为猪王。一日忤旨，帝缚之，使担付大官厨，曰：今日屠猪。建安王休仁笑曰：猪未应死，待皇太子生。彧遂免。）
违导旨
欲言耶，负导旨，不言还负翟黑子。宫中门启戈矛森，臣寜负迹不负心。天威煌煌距尺咫，臣宁负生不负死。高渤海，眞纯臣，天文书上天颜温。臣才区区劳奬述，淸河司徒臣不及。（高允尝授太子经及崔浩国史，事发，并欲诛允。太子人言允小心谨宻，且制由浩，请赦其死。魏太武问曰：国书皆浩所为乎？对曰：浩所领事多总裁而已，至于著述，臣多于浩。太武怒曰：允罪甚于浩，何以得生？太子惧日：天威严重，允迷乱失次耳。臣向问，皆言浩所为。太武问：信如东宫所言乎？对曰：臣罪当灭族，不敢虚妄。殿下哀臣，欲乞其生耳。太武为太子曰：临死不易辞，信也。为臣不欺君，贞也。遂赦之。允退，为人曰：我不奉东宫导旨者，恐负翟黑子耳。先是，翟黑子奉使并州，受布千匹，事发，谋于允，允劝首寔，翟黑子不从，太武杀之。魏太武使允集天文灾异书凡八篇，太武善之，谓不减雀浩。）
领军腹
七日宴，愼勿开，司空血裹长安台。牵牛星，愼勿见，苍梧首离仁寿殿。江州首祸徐州亡，天意总在萧建康。箙中有箭箭有镞，痛恨不穿领军腹。（宋明帝以七月七日杀巴陵王休若，后废帝亦以七夕死。帝醉寝仁寿殿，令杨玉夫：何织女渡河日，见当报我，不见当杀汝。玉夫惧，遂弑之。帝尝直人领军府，值萧道成昼卧，帝畵其腹为的，欲射之，以王天恩言，遂以骲箭射。）
石头城，石头城，悲孝子，悲忠臣，寜为粲死惭渊生。（叶？）江陵市，为忠臣，为节士，不作充生作陵死。（袁粲与子最同死日：汝不失孝于，我不失忠臣。沈攸之将起兵日：吾宁为王陵死，不作贾充生。攸司马边荣亦不屈死。）
天王家。
生不落，降王车。死不入，天王家。王敬则，虎而翼。板舆迎居别宫耳，司马家亾亦如此。王光禄，獭尾哭。兴亾两见勿复哀，鸾飞又向天边来。（宋顺帝禅位于齐，王敬则以板舆入迎帝，帝曰：欲见杀乎？敬则曰：岀居别宫耳，官先取。司马家亦如此。帝曰：愿生生世世勿复生天王家。右光禄大夫王琨，晋世已为郎中，至是攀车獭尾恸哭曰：人以寿为欢，臣以寿为戚。旣不能先驱蝼蚁，遂复频见此事。）
移吾床。
纪僧眞，无所须，从官乞作士大夫。士大夫非天子命，江家谢家听不听。欲娶须造中书堂，欲贵须近尙书床。桃笙三尺床七尺，尙书移床远俗客。（糺僧真得幸于齐武帝，请日：臣岀自武吏，阶荣至此，为儿复得婚荀昭光女，无所复须，但愿乞作士大夫。武帝曰：此由江斆、谢瀹，可自诣之。僧眞诣斆，登榻坐定，斆顾左右曰：移吾床远客。僧眞丧气，返曰：士大夫固非天子所命。）
易犬子
延昌宫中国祚短，神龙堕地化作犬。杨婆咒祷空纷纷，宁知金翅衔王孙。王孙忆翁须好作，翁死旬时还奏乐。花枝袅袅春绵绵，杨郞宫中恣醉眠。狐裘锦衣左右直，徐郞殿前躬画敕。宁失官家朝，莫犯周侯刀。宁违至尊训，莫拒舍人命。禁中刀敕空纵横，国运讵识归宣城。尙书不言侍中走，举朝尽醉吴兴酒。（齐武帝时，有小史姓皇名太子，帝为移点于外作犬子，何点日：太子作犬，不得立矣。后文惠太子果卒。鬰陵王为皇太孙时，令女巫祷祀，速求天位，及太子卒，益加敬信。世祖崩，大敛毕，卽呼伎作乐，帝左右杨珉与何后同寝处。帝宠任綦母珍之、周奉叔及宦者徐龙驹等，珍之有所求，无不应，有司相语日：寜拒至尊敕，莫违舍人命。奉叔有单刀二十日，尝语人日：周侯刀，不识君。龙驹至，代帝画敕。宜城公鸾谋继大统，多引朝中名士参画，侍中谢朏心不愿求，止为吴兴太守。至郡，致酒数斛与弟吏部尚书瀹，日：可力饮此，勿豫人事。）
郎君书
郞君书，悲欲死，不死三军死尺纸。田横客，走安归？先生血染门生衣，陆家门生颈已折。袁家门生遭狗啮，先生之灵几时没？（晋安王子懋与防合陆超之、董僧会举兵讨萧鸾，为参军于琳之所杀。僧会见懋子昭基书曰：郎君书也。悲痛而卒。或劝超之远遁，超之曰：恐田横客笑人。遂为门生所杀，头断而身不僵。门生亦助举棺，棺堕，折其颈而死。袁粲死后，其家匿一少子，投粲门生狄灵庆，灵庆遂抱儿以首。儿死后，灵庆尝见儿骑大{宁毛}狗戏。年余，灵庆竟为{宁毛}狗所杀。）
解散髻
华林园中宴初设，彦回琵琶称第一。淸歌沈季琹王郎，三公解事惟拍张。尙书尙书技偏乏，稽首臣须用臣法。臣今有法臣知书，当时封禅推相如。帝日休哉盛德事，琵琶声停拍声止。一代风流比谢安，插簪散髻解朝冠。王郞何似吴兴守，力飮不肯解玺绶。（王俭为国子祭酒，作解散髻、斜插簪，尝谓人日：江左风流宰相，惟有谢安。意以自比。齐高帝幸华林园宴集，使各効技艺，禇彦回琵琶，王僧虔、柳世隆弹琹，沈文季歌子夜来，王敬则脱朝服拍张，独俭无所解，诵相如封禅书。齐主日：此盛德事也。齐主受宋禅，以谢朏为侍中，不背解玺绶，乃用王俭为之。）
八驺叹
君不见邓仲华，二十佐命人争夸。又不见王仆射，弱冠兴齐推定策。君名照耀同扶桑，三十官止中书郞。前无八驺任搥壁，人何轰轰我寂寂。绛衫戎服官门来，嗟君殊非济世才。济世才，任轻薄，驴乎驴乎汝好作，如汝人材皆令仆。（叶）（中书郎王融，自恃人地，三十内望为公辅。尝夜直省中，叹曰：为尔寂寂，邓禹笑人。行逢朱雀桁开，喧啾不得进，槌车壁叹曰：车前无八驺，安得称大丈夫。齐武帝疾亟，融欲矫诏立竟陵王子良，戎服绛衫，于中书省阁口断太孙仗，不果，遂坐诛。融尝与刘祥同载，祥见道旁驴，日：好为之，如汝人才，今皆令仆矣。）
阅武堂
阅武堂，种杨柳，至尊屠肉妃酤酒。阿兄来，盘马走，阿丈来，醉一斗。宫中夜游谁敢毁，宰相巳作破面鬼。（东昏侯于芳乐苑设店，坐而屠肉，百姓歌曰：阅武堂，种杨柳，至尊屠肉，潘妃酤酒。东昏呼潘妃父为阿丈，俞灵韵为阿兄。沈昭畧临死骂徐孝嗣日：废昏立明，古今令典，宰相无才，致有今日。以瓯掷其面日：使作破面鬼。）
合肥捷
合肥城边鼓三下，将军乗舆不跨马。麾幢伞扇沿河堤，兵不贵多还贵寡。三关关北增高楼，将军闭垒征人愁。征人谁知法中法，法在用强还用怯。百战孰比将军功，将军岂数曹景宗。原头射猎师不竞，行路空歌霍去病。（韦叡体素羸，毎战未尝跨马，尝乗板舆。合肥之捷，魏人歌之日：不畏萧娘与吕姥，但畏合肥有韦虎。先是诸将请益兵，叡日：兵贵用竒，岂在众也。梁武帝使叡救马仙琕，叡至安陆，増筑城二丈余，更开大堑，起高楼，众颇讯其怯，叡日：不然，为将当有怯。时曹景宗救义阳，顿兵不进，但原头射猎而已。）
谈风月
南尙书，奔竞谪，詹事官，求不获。北尙书，选格裁，洛阳令，争不回。停年格，铨选格，羽林夜火尙书宅。南尙书，北不如，宵来风月谈轩渠。（徐勉为吏部尙书，客有因宴求詹事五官者，勉正色日：今日祗可谈风月。魏崔亮为吏部尙书，立停年格，洛阳令崔琡上书谏，不听。先是张瑀立铨选格，排抑武人，羽林相率焚其宅。）
山中相
华阳梦破生红尘，山中宰相作外臣。芒鞋寻山芝草竟，茯苓屡辱官家命。官家手敕来岩陬，先生不愿金笼头。同时亦有何处士，将须不得臣老子。（陶宏景隐居茅山，国有大事，毎遣使咨访，时号山中宰相。梁武帝遣所在给茯苓，武帝手敕礼聘，不岀，唯画两牛，一着水草间，一金笼头。武帝欲拜何点为侍中，点捋帝须日：乃欲臣老子耶？）
鹿子开
建康城头众惊走，枨枨取人饲天狗。朝呼食肉宵呼肝，枨枨得人食始欢。食始欢，杀鹿子，龙公不死鹿子死，四十八年王气止。（梁武帝立长子统为皇太子，时民间謡云鹿子开城门，盖反语为来子哭也。后太子果薨。天监十三年，都下讹言有枨枨取人肝肺及血以饴天狗，百姓大惧。）
房公马
糗盈升，草盈把，儿童竞养房公马。见公之马还思公，连钱蹀躞奔儿童。儿童粟多果马腹，更瓣名香马前哭。马前哭，因思公，君不见房公之马鲍氏骢。（房谟为大宁太守，有惠政，以不起兵应尔朱世隆，为所执，以其马别给战士。战败，蜀人得之，谓谟遇害，莫不悲泣。善养之，谓为房公马。）
鲜卑奴
铜拔打铁拔，元家岁将末。鲜卑奴起渤海东，电隐隐兮雷轰轰。朱家魏家总非匹，一冐空拳一穿鼻。贼来百箭杀百人，武牢不死眞有神。宜训宫中叩头列，一母三天亦人杰。（高欢累世北边，习其俗，遂同鲜卑。魏孝明时，洛下以两拔相撃，謡言：铜拔打铁拔，元家岁将末。武牢之败，亲信都督尉兴庆谓欢曰：王去矣，兴庆腰边百箭，足杀百人。欢妻娄氏生六子，洋、演、湛，皆为帝。时謡云：一母生三天。）
水东流
欲要君，四十启。（叶）欲争君，二千骑，东帝不成作西帝。征途歔欷，悲啼勿啼。君心有南北，此水无东西。水东西，犹入海。魏东西，天命改。（魏孝武帝恶丞相高欢，西依宇文泰。欢上帝四十启，帝不省。泰率二千骑逆帝，中途，帝谓侍臣日：此水东流，而朕西上。因流涕泣下。帝至关中，复与丞相泰有隙，飮酒遇酖而殂。）
南飞吉
乌鸦耶？燕雀耶？南飞者利耶？辕门中，置大鼓，将军紫衣气如虎，弯弓北来射鹦鹉。（贺拔胜奔梁三年，梁武帝遇之甚厚，屡乞师讨高欢，不果，乃求还。胜自后毎执弓矢，见飞鸟南向者，皆不射之，以申怀德之意。魏时童謡云：可怜靑雀子，化作鹦鹉子。靑雀指孝静帝，鹦鹉指高欢。）
明月謡
明月明月，相随不灭。昨宵入懐抱，今宵委荒草。（魏孝武帝闺门无礼，从妹不嫁者三人，皆封公主。平原公主明月尤宠，帝以之人关，为宇文泰所杀。）
狐非狐
天门开，焦梨狗子天边来。狐非狐，貉非貉，吠声长，达河朔。靑雀何嗷嗷，新巢复旧巢。旧巢鹦鹉啄，新巢饱犬腹。犬乎犬乎尔何酷，会见金鸡树头哭。（魏孝武时謡云：狐非狐，貉非貉，焦梨狗子啮断索。盖指宇文泰，俗谓之黑獭也。泰母孕泰时，梦抱子升天，才不至而止。周初童謡云：白杨树头金鸡鸣，祗有阿舅无外甥。葢指隋受周禅之兆。）
金瓯缺
萧绎盲老公，侯景跛老子。中原龙战四十春，乾坤戾气归斯人。斯人不来国不破，谁使金瓯向空堕。当杀不杀慕绍宗，当断不断吴老公。跛奴之祸祸已酷，盲僧衅成还骨肉。（梁武帝欲纳侯景，日：我国家如金瓯，无一伤缺，脱纳景，致纷纭，奈何？后以朱异言，卒纳之。景右足偏短，慕容绍宗追景急，景谓日：景若就擒，公复何用？乃纵之。湘东王绎眇一目，初，武帝梦盲僧托生王宫，遂生绎。）
臣如龙
天子勿走马，大将军嗔。大将军劝陛下酒，敢勿闻。黄门郞来前，且受意。痴人势，亦小差。未欲进食先挥刀，龙耶虎耶亾崇朝。亾崇朝，反及祸。臣如龙，北面坐。臣如虎，尙是可。臣如鼠，已杀我。（东魏高澄忌魏静帝，使黄门郞崔季舒伺帝动静，尝与书日：痴人比复何似？痴势小差未？澄为膳奴兰京所杀，高洋欲受魏禅，母娄氏日：汝父如龙，兄如虎，尙终身北面，汝何人，欲行舜禹之事乎？）
寒山石
一片石，寒山顶。余者谁，比蛙黾。蛙声蚓声犹可识，邢家魏家工作贼。（庾信使北归，人问北方人士何如，日：惟温子升寒山一片石堪共语，余若驴鸣犬吠耳。邢邵日：江南任昉文体木疎，魏收非直模拟，亦大偷窃。收闻之，谓人日：伊尝于沈约传中作贼，何敢言我。）
百年冤
济南毅魄死不灰，九死上呌天关开。精诚入日日忽变，白气夹日如长围。凉风台前血一斗，百年来时绕阶走。儿今何罪生王家，乞命作奴还俯首。深宫半玦留分明，儿今已死忍独生。忍独生，还把玦，明月不来空断絶。君不见娄家血泪还缠绵，济南悲罢悲百年。（北齐昭帝废故主为济南王，寻复弑之，立子百年为太子。及昭帝疾，娄太后视之，问济南所在者三，不对。太后怒日：杀之耶？遂不顾而去。武成帝立，封百年为乐陵王。河淸三年五月，白虹围日再重，又赤星见。帝欲以百平厌之，使召百年。百年知不免，割带玦与妃斛律氏，别见帝于凉风台，日：乞命与阿叔作奴。帝不听，卒杀之。妃把玦不食，月余亦卒。玦犹在手，父光自擘之，乃开。）
握槊来
臣弹筝，君进酒。君持觞，臣为寿。君王沉醉宫生春，儿家乃有握槊臣。赵郡痛哭宫门首，臣为国家不为酒。珠帘终蔽和士开，兖州刺史需君来。士开生，赵郡死，非常作事有龙子。（北齐和士开，以善握槊弹琵琶，有宠于武成帝。使士开与胡后握槊，复得幸于胡后。及武成帝殂，后主尤委任之。赵郡王叡与司空娄定远立，请岀士开外任。太后命赐叡巵酒，叡正色日：臣论国家大事，非为巵酒。后主不得已，出为兖州刺史。士开载二美女珠帘诣娄定远，愿得一辞二宫，定远许之。士闲遂与太后及后主谋杀叡，琅琊王俨杀和士开。斛律光闻之，抚掌日：龙子作事，固自不凡。）
刘桃枝
刘桃枝，信力士所为如此事。永安耶，铁笼死。平秦耶，露车死。赵郡耶，雀离死。大明宫里呼家家，膓肥腊满悲琅琊。桃枝桃枝技还絶，飞向靑天斩明月。刘桃枝，愼勿过，君如鸺鹠见者祸，呜呼尔首何时堕。（刘桃枝，齐天保间力士。齐文宣囚永安王浚、上党王涣于铁笼，使桃枝就笼刺浚，因自杀涣。平秦王归彦被获，载以露车，使桃枝拉杀之。桃枝拉杀赵郡上叡于雀离佛院。琅琊王俨将死，呼日：乞见家家。桃枝以袖掩口杀之。周韦孝寛畏斛律光，纵謡言日：百升飞上天，明月照长安。光字眀月，故言。光至凉风台，桃枝自后扑之不仆，光反顾日：桃枝尝为如此事，我不负国家。齐文宣尝使桃枝杀高德政，桃枝不敢下，显祖怒日：尔首卽堕。）
金叵罗
为丞郎，郞善盗，金叵罗，在官帽。为达官，官善温，胡桃油，献至尊。为三司，司善刺，黄金丹，寛一死。为流囚，囚善柔，芜菁子，熏两眸。盲人当国亦识古，官欲杀弟引庆父。盲人当国还倾朝，官欲杀舅引薄昭。盲人耶，竟谁恃，外有和老公，内有女娲氏。（北齐著作郞祖珽，疎率无行，尝因宴失金叵罗，于珽髻上得之。武成帝为长广王时，珽为胡桃油以献，武成帝将杀珽，珽日：陛下勿杀臣，臣为陛下合金丹。因徙光州，置地牢中，夜以芜菁于为烛，由是失明。胡长仁、琅琊王俨之死，皆珽引经成之。珽媚后主保母陆令萱，谓后主日：令萱，女娲以后一人而已。）
延年杖
延年杖，南面植。大司马前为进舄，太师前为设席。皇帝陛下，北面进爵。百僚捧匜，三公洗勺。臣学孙吴，不学孔孟。羣公雍雍，陛下至圣。（周武帝视太学，以太傅于谨为三老，赐以延年杖。谨入门，帝迎拜，谨荅拜。太师宇文护设席，谨升席，南面坐。大司马豆卢宁正舄，帝立于斧扆之前，西面。有司进馔，帝跪设酱豆祖割。谨食毕，帝跪受爵以酳。谨幼好孙子兵书，于经史但畧窥而巳。）
无愁曲
日短短，苦未足。夜游还秉烛，琵琶弦拨无愁曲。斗鸡开府鹰仪同，无愁天子欢无穷。欢无穷，起相和。杞人莫自忧，天堕女娲宫中捧石坐。（北齐后主好自弹琵琶，为无愁之曲，内侍和者百数，民间谓之无愁天子。有斗鸡号开府，狗马及鹰皆有仪同、郡君之号。）
百升謡
淸风园中菜租减，盲老公言百升反。枣枝十束弓廿张，百升反贝何寻常。老公言时老母证，官家比来亦大圣。天亾明月资秦人，中河不事椎层氷。吁嗟二妃一皇后，敕勒老公知不久。（北齐后主以邺淸风园赐穆提婆，于是官无菜，賖买于人，负钱至三十万。斛律光以为言，提婆大怨。祖珽以韦孝寛謡言启后主，且续之日：肓老公背受大斧，饶舌老母不得语。盲老公自言老母，指陆令萱。后主日：人心亦大圣，我前疑其欲反，果然。籍光家，得枣枝二十束，弓廿张。先是，周人惧齐兵之西度，恒以冬月中河椎氷。及齐政衰，反畏周，至冬月氷结，齐尝使人椎之。）
杀一围
撮许贼，何能为，官家更劝杀一围。平阳城头贼锋挫，美人不来城不破。严兵何纷纷，伐鼓何喧喧，美人一呼官家奔。官家奔，亦何往，君不见马上徒膺祎翟荣，车前已作降王长。（周师围急，安吐根日一撮许贼，马上刺取，掷汾水中耳。后主与冯淑妃猎于天池，闻晋阳陷，齐主欲还，淑妃请更杀一围。齐人作地道攻平阳，城陷十余歩，将士乗势欲入，后主敕冯淑妃共观之，妃妆点不时至，城遂不下。先是后主以淑妃为有功，动将立为左皇后，遣使诣晋阳取服御祎翟等，至是遇于中途，后主按辔为淑妃着之。）
脚杖痕
欲从君，君不可从。陛下为不孝，孝伯为不忠。欲为身，身不可避。堂上有老母，地下有武帝。天昏昏，谁与伸。嗟嗟，陛下勿扪脚杖痕。（周宣帝为太子时，有过，武帝輙加捶挞。及武帝崩，扪杖痕大骂日：死晩矣。宣帝尝从容问郑译日：我脚杖痕，谁所为也？对日：事由乌丸轨、宇文孝伯。宣帝与孝伯谋杀齐王宪，对日：陛下为不孝，臣为不忠。尉迟运劝孝伯出外，孝伯日：今堂上有老母，地下有武帝，为臣为子，知欲何之。）
景阳楼
楼高高插天表，玉树一声天下晓。宫中天子乐事新，一日可敌千万春。齐军三来周再至，不恃人心恃形势。宫女烟花狎客笺，送君还上九重天。噫吁嘻，胭脂井冷何堪辱。此间乐复不思蜀，一曲吴歌酒千斛。（陈后主闻隋兵临江，日：王气在此，齐兵三度来，周兵再度至，无不摧败，彼何为者乎？后主入隋，尝耽醉，罕有醒时。隋文帝问：飮酒几何？对日：与子弟日飮一石。毎预宴，文帝恐致伤心，为不奏吴音。）
高凉洗
中原龙战苦不息，兵戈变尽狼虎迹。帝以伦常付巾帼，江南王气悲销沉。销沉忠义无一人，投袂乃属夫人城。许家善心亦国士，陈亾不死隋亾死，死时应愧夫人耳。（陈亾，岭南数郡共奉高凉郡太夫人洗氏为主，号圣母，保境拒守。隋遣陈叔寳遗夫人书，谕以国亾，使之归隋。夫人集首领数千人，尽日恸哭。许善心聘于隋，会陈亾，痛哭三日。后以宇文氏篡弑，不屈死。）
阿干歌（附外域）
莫听阿干歌，阿干心独苦。棘城西去白兰山，茫茫隔今古。阿干为弟言，马伤君莫怒。弟言报阿干，连枝本同父。阿干歌，悲无穷，阿干有子还思忠。登高山而望远海，慨异国之朝宗。阿干歌，歌自悼，阿干有孙还识孝。报雠不得留雠衣，缚草作雠兮射雠貌。阿干歌，歌以风，此歌安得流寰中。君不见宋湘东与梁湘东。（河南王吐谷浑，慕容廆之庻兄也。因二部马鬬，廆使让之。吐谷浑遂度陇而西，居于白兰，地方数千里。廆追思之，为作阿干之歌。河南王吐延，雄勇多猜忌，为羗酋姜听所杀。子叶延立，痛念父雠，常缚草泣射。白兰王阿柴，登西强山，观垫江源，见水东流，慨思朝宗，因遣使入贡于宋。）
鱼鳖桥
高句丽，乃是河伯之甥赤乌子。精诚贯日日倒戈，河伯乃遣鱼鳖为塡河。鱼耶鳖耶，今日济我。犬耶豕耶，昔日饲我。（高丽王尝得河伯女，闭于室内。女为日所照，遂有孕，生一卵，大如五升。王弃于野，犬豕饲之。后破卵得一子，名日朱蒙。高丽人谋杀朱蒙，朱蒙出走，遇一大水，无梁。后追骑甚急，朱蒙告水日：我是日之子，河泊外孙，今追兵垂及，如何得济。于是鱼鳖为之成桥。）
鬼鼓喧
银刀霍霍波粼粼，江鱼见水不见人。与鱼同居识鱼性，刺鱼要伺鱼入定。鱼一尾，直百钱。得鱼买醉神祠边，深秋鬼鼓何塡塡。（獠人能卧水厎，持刀刺鱼，百发百中。以口嚼食，以鼻饮。取人面皮笼之于竹，及燥，号日鬼鼓。毎有庆赏卽用之。）
雌雉卜
羽，肃肃飞来手中伏，男王叩头女王祝。欲得粟，须剖腹，腹中粟如玉，今年谷大熟。九层楼中仙乐作，苏毗千秋，阿修罗万福。（女国在葱岭南，世以女为王，姓苏毗。俗祠阿修罗神，岁初以人祭，祭毕，入山祝之，有一鸟如雌雉，来集掌上，破其腹视之，有米谷则稔，瓦砾则凶，谓之鸟卜土。尝居尤层楼。）
金羊床
阳春有脚不得走，赤帝骑龙作岁首。蛮王笑拥金羊床，琉璃珊瑚琥珀光。眞珠璎珞垂两裆，七月七日华筵张。腰银弓，手金戟，橐驼飞来能啖客。（波斯国王坐金羊床视朝，国以六月为岁首。有鸟如橐驼，能高飞丈余，食草与肉，亦能食人。其国尝以七月七日宴会。）
新罗人
新罗人，新罗人，新罗山多水复险，终古犹匿秦遗民。当是避秦竟深入，深入千年作都邑。武陵太守空惊传，宁知处处皆桃源。桃源中，共栖歇，他时飮马长城窟，城边犹认秦时月。（新罗国，其先世本秦亾人，避长城役来此，马韩割其东界居之，以秦人，故名之日秦韩。）
雨为岁
婆罗蠡鼓喧沙堤，绿鱼千头迎客飞。舟行海中不见海，云是鲸鲵腹中水。王开北戸迎北人，蔗酒旣设椰浆陈。椰浆陈，且高醉。春为年，雨为岁。（赤土国在南海中，冬夏常温，多雨少霁。隋使常骏通之，旣入海，见绿鱼羣飞水上。又数日至一处，水色黄，气腥，舟行一日不絶，云是大鱼粪也。其国重北戸北面，毎有南使至，则启北戸迎之。以甘蔗作酒，亦以椰浆为酒。）
孔雀羣
孔雀孔雀，头珠悬，尾翠压，朝飞暮飞与人狎。蛮中不识文禽尊，呼作家鸡与野鸭。毛霏霏，羽堪衣。尉犁山北不可栖，雀乎何不东南飞？（龟兹国土多孔雀，羣飞山谷间，人取而食之，孳乳如鸡鹜。其王家常养千余只。尉犁山在龟兹国南。）
炖煌西
炖煌西，白骨撑。日月飞不进，鬼火欲与天争靑。朝行暮行不见影，鬼声西来落空井。魑魅耶，魍魉耶，丛丛细草生枯骸。枯骸欲歌人欲哭，炖煌之西且裹足。（高昌国在炖煌西，自炖煌向其国，多沙碛，茫然无有蹊径。欲往者，寻其人畜骸骨而去。路中毎闻歌哭声，行人寻之，多致亾失，盖魑魅魍魉也。）
日出处
子夷人，不可悉；我家乃在扶桑之东见日出。日出不识日所归，茫茫渡海寻光辉。寻光辉，光欲竭；汝家乃在沧溟之西见日没。日出必有方，日入必有乡；愿随东升日，东升朝日王（倭国人自称子夷，其王以天为兄、日为弟。尝以夜半治事，至日出而息，日付诸弟；其诞妄如此。隋时遣使入贡，日日出处天子，致书日入处天子无恙）。

[book_title]跋南北史乐府后
屠绅譔
小年欲梦，堪逞志者墨兵；大雅相欢，乍移情兮乐部。擅三长而搦管，原四始以审音。声与政通，辞縁情绮。论许毎称为史，咏史那得废诗。振古如斯，当今无辈耳。洪君对岩，才不患多，书能求间。以谭天之口，成掷地之声。谓夫两介山河，六朝金粉。天醉投壸之酒，感此茫茫；人迷夹岸之花，怜其扰扰。龙争入好竒之局，鹊起高斗靡之文。试将翠管塡词，难尽摸鱼恋蜨；若命红牙按曲，何妨换羽移宫。爰变新声，独弹古调。事或未经人道，言无不获我心。晋启化龙，陈亡擒虎，三百年王气将终；甥承冒顿，舅代宇文，十六国人情可见。易滛哇而高如白雪，裁秽史则穆若淸风。葢笔有鹿卢，胸无芥蔕矣。若夫呼豨飮马，陈陈已苦于相因；盐州石壕，戞戞更难其独造。何似取千秋金鉴，为两部鼓吹。登傀儡干场中，追魂而摄魄；寄阳秋于皮里，怵目以刿心。县门且不易千金，画壁岂徒惊一絶。此日博闻强识，官可秘书；异时按部就班，郞宜协律。走也不知许事，欲唤奈何。乐认钧天，编疑艶异。彼羌无故实，等闲当剩馥残膏；苟别有会心，遮莫付铜喉铁板。

[book_title]附鲒轩外集唐宋小乐府目次
投床下，入牛口。起义兵，与公诀。房公谋，三斗葱。天策府，文佳帝。求茧纸，新丰酒。十三人，呼画师。凌烟阁，醉乡记。修本草，远佞人。今接舆，扑此獠。十八人，阿母子。矮子孝，安金藏。刘智远，今董狐。生张说，朝阳凤。眼孔大，蜀当归。贤宰相，用康聓。檐铃声，汾阳王。中兴功，骊山泉。偃月堂，兄与妹。禄山反，六等罪。于蔿于，嗅靴鼻。刘忠州，盲宰相。某可相，一丁字。两拾遗，阳道州。陛下误，佑胆落。送临贺，少连笏。雁塔名，呼陆九。十六子，中兴相。甘露变，仙韶院。好羸马，五色云。中朝党，柳长官。孔吏部，纥干雀。投浊流，花林坊。马争栈，唐天子。前进士，罗秀才。修降表，杀高郁。耿先生，杀潘福。十国纪，依样画。豹留皮，长乐老。王官谷，降王长。泪洗面，铸错字。读典坟，致太平。不晓天，女尧舜。求发白，杨无敌。得状元，尚书令。艮岳成，误后世。党人碑，城门开。冬青树，妇长舌。曲端旗，和议成。梨花枪，打六更。岳家军，贾平章。放白鸽，郑所南。斗蟋蟀，

[book_title]附鲒轩外集唐宋小乐府
投床下，开国主。颜如婆婆形，取嗤杨阿摩。投床顾欲拯舅氏，宫中反出奇男子。
入牛口，流星大如斛，流星大如斗，隋家天子下殿走。君不见郑家天子持羊干，夏家天子入牛口。
起义兵，唐高祖：起义兵，何不学汤武，乃袭禅让名。
与公诀，杀建成，杀元吉，侯君集、张亮又复与生诀。君不见，诛管、蔡，族信、布，上法周元公，下法汉高祖。
房公谋，房公谋，杜公断。不数萧曹在西汉，英公卫公逾绛灌。君不见，魏征妩媚谁可方，西京庶比张子房。
三斗葱，宁食三斗艾，不见屈突盖。宁食三斗葱，不见屈突通。屈突通，生勋第一死谥忠，只惜面缚来河东。
天策府，天策府，足文武，右班徐李左房杜。一传已复作叛臣，杜衍房遣爱，复有徐思文。
文佳帝，作尼能。夺壻作后先夺帝。牝朝谁与开先声，文佳皇帝陈硕贞。
求茧纸，唐贞观：盛天子结习未忘，何至此乃向雉奴求茧纸。
新丰酒，长安百万宅，新丰一斗酒。鸢肩火色人，可惜不得久。君不见，褒公鄂公何足多，荐士转不如常何。
十三人，十三人，破万人，倘不反，谁等伦。豆子航，高鸡泊，霸才不入凌烟阁，就中最惜王君廓。
呼画师，护儿儿作相，世南男作匠。君不见阎家兄弟更可嗤，为宰相，为大匠，为画师。
凌烟阁，凌烟阁，升功臣。文学馆，升词臣。二十四辈十八人，何须复图李嗣真。
醉乡记，一家著述谁最长，撰成世说记醉乡。君不见，大儒纵自推文中，究不若醉乡居士王无功。
修本草、七略，详素问、七录，升本草。吴公、华公所搜讨唐兴百事，皆修。明李、姚史学，贾、孔经医方，亦校于志宁。
远佞人，魏征劝我远佞人。佞人谁？士及，裴矩同封伦。君不见，佞人毕竟不可离，两朝富贵封德彝。
今接舆，一友古许由，一作今接舆。一师张留侯，一奉陶隐居。丈人舟，居士屩，何似酒家南董好，大业贞观皆醉倒。
扑此獠，还笏起，血渍袍，帘中乃云扑此獠。君不见，此獠扑杀罪亦当，仁师刘洎命合偿。
十八人：终身让路，不枉百步；终身让畔，不失一段。君家难弟兄，亦真絜身不预。十八人
阿母子，阿母子，作皇帝，裹儿亦欲缘此例。君不见，太平安乐递擅朝，此时皇后躬南郊。
矮子孝，矮子劝食我必饱，矮子进药病必好。君不见，母得此儿可不死，安得家家有矮子。
安金藏，中兴唐祚说五王，论功不及安金藏。
刘智远，头颅一掷几不完，改名且复称儒冠。改名谁，刘智远，后六百年当帝汉，姓名先已成左券。
今董狐：刘知，几死那可诬。不畏生张说，只有今董狐。
生张说，纔脱稿，已立碣，死姚崇，算生张说
朝阳凤，言路通，主德崇。言路绝，国祚厄。牝朝气运亦已终，一朝威凤鸣神龙。
眼孔大：是何，胡儿眼孔大。宰相尚不足，只欲升御座。
蜀当归，叶法善追魂碑：何似罗仙翁，能贻蜀当归。
贤宰相，贤宰相，大手笔，源张宋比汉三杰。君不见，开元相，姚元崇。天宝相，杨国忠。一朝贤佞何不同，至今人惜唐玄宗。
用康聓：仆射弄獐，侍郎伏猎，河湟使典，专主调燮。此时康聓诚惶惶，日夜伫望官平章。
檐铃，声：铃，解语嘲君王三郎。郎当，郎当，三郎。
汾阳王，为大将，为福将，终唐世，无与抗。规模略具西平王，已与宰相多参商。
中兴功，中兴功，不可刊。李、郭为其易，张、许为其难。
骊山泉，周骊山烽火扬，唐骊山泉水香。一水一火，国祚颠簸。如何骊山，两值女祸。
偃月，堂：堂偃月阁格天。一堂一阁构造完，金瓯天下已不全。
兄与妹，兄封卫，妹封虢；一以谗，一以色；一倾城，一倾国。
禄山反，禄山反，张公知。朱泚逆，姜公知。乌乎宰相有真识，两朝天子转溺惑。
六等罪，六等罪，案如铁，张均张垍及希烈。毕竟凝碧池，难恕王摩诘。君不见，诗家可惜无鉴别，如何杜八哀，乃附郑三绝。
于蔿于，纵不识颜太师，不可不识元紫芝。纵不识段忠烈，不可不识道州结。君不见君家讽颂何纡徐，十篇猗圩沮一曲。于蔿于，
嗅靴鼻：一，则嗅靴鼻一，不交一言。若欲觇宰相，孰佞与孰贤．
刘忠州，言利臣，首宇文。君不见，刘忠州，虽富国，已杀身，何况韦坚王鉷杨慎矜。
盲宰相，盲宰相，见地一何决，李元平当李希烈。
某可相，某可相，某可将。人方比伊周，自复拟葛亮。苑中天子射兔忙，偏教母死不发丧。
一丁字：能识，一丁字胜挽弓十石。君不见，三传宰相真寡识，二圣在河北，竟欲呼作贼。
两拾遗，至德中，大历中。两拾遗，真巨公。李峤元稹作才子，岂比诗仙与诗史。
阳道州，阳道州，却诏书，臣州民短皆侏儒。君不见道州爱民有如此，直谏何妨忤天子。
陛下误：由畿尉擢，言路如何新进臣。敢说陛下误，文章一代推中唐。柳韩元白各擅场，品端终属两侍郎。
佑胆落，居王屋为处士，居朝堂为御史。李佑雪夜成奇功．今日胆落朝堂中。
送临贺，送罪人，乃进职。不负杨临贺，自不肯负国。
少连笏、秀实笏击贼臣，少连笏击奸臣。奸臣击纵不得死，不可谓非伟男子。
雁塔名，大雁塔，小雁塔，进士题名何杂沓。李白杜甫盖代才，可向塔上题名来。
呼陆九，唐宰相，资格可弗论，翰林学士须得人。君不见，九重待若师举友，天子并闻呼陆九。
十六子，八关十六子，党祸自此始。孤寒八百泪并流，此时毕竟思崖州。
中兴相：中兴，宰相谁最优。唐惟李文饶，汉则魏弱侯。
甘露变，用李训，用郑注，赤族祸，兆甘露。君不见，当时宰臣最尸素，莫更追吟牡丹赋。
仙韶院，饭何所？木兰院，钱何所？仙韶院，一家将相三十年。少赖伊蒲餐，老给优伶钱。
好羸马，宁就荫，不试文。好羸马，不入羣。会昌一品集．三唐进士皆不及。
五色云：文章好，门阀好，天瑞。五色云：人瑞郑仁表，君家一事笑煞人，歇后郑五为相臣。
中朝党，河北贼，易易耳，中朝朋党哄不止。党人祸结唐已亡，绝不关黄巢，亦不关朱梁。
柳长官，届一州，寿天子，柳泌公然为刺史。君不见，丹方莫笑柳长官，郑注药要人心肝。
孔吏部，孔吏部，不乐居朝当有故。
纥干雀，离函秦，入京洛，纥干山雀何不乐。
投浊流，唐家党祸今始休，清流均已投浊流。
花林坊，生何所？花树乡。死何所？花林坊。君不见，韦平章，诗名可继韩致光。
马争栈，二羊五马，扰及天下。马争栈，羊脱缰，羊已屠，马亦亡。
唐天子，夜郎自大竟如此，洛州刺史唐天子。
前进士，侍中多，节使多。君不见，头街何似梁高士，前进士名堪没世。
罗秀才，沈校书，杜主客。可怜唐进士，连翩尽臣贼。君不见，罗家秀才未脱白，请兵诛梁一何力。
修降表，一隅蜀，何草草，五十年中两西讨。君不见，文臣不合似李昊，生世偏工作降表。
杀高郁，唐天子何太酷一语，居然杀高郁。
耿先生，前朝天子方服丹，后宫太后飞入山。飞入山，从道士。如何耿先生，亦复善生子。君不见，长身玉貌殊可怜，卖药市上求青钱。
杀潘福，金陵城。宁作潘佑死，不作张洎生。君不见，悔杀此人方出齿，明日牵机药随至。
十国纪：典午十六国，大半起西北唐，余十国帝复王十九，皆起东南方。
依样画，陶学士佐命：功禅稿文出袖中，朱梁周郭皆禅让，君画葫芦亦依样。
豹留皮，人留名。豹留皮，岂特王太师，兼有王凝妻。男能断头女断臂，千载英英有生气。
长乐老：五代十数君，无一臻寿考。九朝历事只一人，死同宣圣年，生作长乐老。
王官谷，蹂函秦，躏京洛，贼不敢入王官谷。诗人一例悲沧桑，司空表圣韩致光。
降王长，唐李煜，蜀孟昶：可惜覆国迟，不作降王长。
泪洗面，朝辞秦淮暮入汴，此间日一夕泪洗面。泪洗面，何时干，不若叔实无心肝。
铸错字，虽去逼，已失势，四十三县铁，难铸一错字。
读典坟：生，明时读典坟，不然咏作何等人。
致太平，半部论语王业成。一篇周礼致太平，宋朝儒术何峥嵘。君不见，学究来宋阼，开语录布倾宋阼。
不晓天，祥符中宰相，好歌柘枝辄醉倒。戴花吃酒须年少，不见宋家天不晓。
女尧舜，青苗除，免役除，女中尧舜谁得如？君不见，内朝亦建宣仁号，仁政仁心法仁庙。
求发白，染髭须，染鬓发。染黑作白求宰执，染白作黑媚侧室。君不见今人古人何太远，宁作寇准无陆展。
杨无敌，李无双，杨无敌，两名将，光简策。君不见，一既值卫青，一复逢王诜。陈家谷，遂杀身，数奇亦似飞将军。
得状元，得状元，由手搏。状元由手搏，尚胜种秘阁。
尚书令，尚书令，中书令，一张元，执国柄。西师十万趋延安，此时空说有范韩。
艮岳成，艮岳成，大有益，北师攻城多炮石。
误后世，不可作平章事，尤不可作学士。君不见，新法行，害一世；新经行，害百世。
党人碑，碑磷磷，列党人。碑首有君实，碑尾无安民。
城门开，言路开。城门塞，城门不塞言路塞。靖康内禅亦可哀，城门言路已并开，二帝北狩何时回。
冬青树：花石网，北宋亡，冬青一树，毕宋南渡。
妇长舌。臣粘罕。臣兀术。夫长脚。妇长舌。
曲端旗，十万师败符离，毕竟元帅符不如曲端旗。
和议成，和议成．兵革偃，清凉居士时策蹇。
梨花枪，梨花枪，扰淮北。可怜二十年，夫妇迭作贼。
打六更，五更虽转六，国祚不可续。
岳家军，宁撼山。撼山易，撼岳家军难。岳家军，易易耳。除大将，只小纸。
贾平章，贾平章，木棉庵，何如半闲堂。
放白鸽，放白鸽，放白鸽，引得白雁来，宫中尽臣妾。
郑所南，画树不画根，画兰不画土。谁说郑所南，不及王炎午。
斗蟋蟀，荆襄一带胜败轻，正斗蟋蟀争输赢。
余年甫弱冠，在外家团瓢书屋授诸表弟经，时甫卒业史记、汉书，未暇读他史也。见案头有新旧唐书、五代史、宋史，暇即取阅之，日二卷为率。太宜人时依外王母龚太君以居，太君年耄，喜说稗官及历史诸故事。余出塾后，即以日所阅者抑扬其说，为太君言之。太君及太宜人喜，辄为进一餐。楼前有老杏一株，枝叶森茂，五六月间辄坐树下陈说。既毕事，因以己意制唐宋小乐府百篇，太君尚袖范祖禹唐鉴以赐云。

        </div>
      </div>
    </div>
  </div>
</div>
<!--update:2025-08-30 10:31:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>