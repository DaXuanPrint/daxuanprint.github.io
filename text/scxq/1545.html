<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="龚鼎孳诗集一,龚鼎孳诗集二,龚鼎孳诗集三,龚鼎孳诗集四,龚鼎孳诗集五,龚鼎孳诗集六,龚鼎孳诗集全文在线阅读,龚鼎孳诗集全文在线下载,大玄古籍书库">
<meta name="description" content="龚鼎孳诗集263首。龚鼎孳诗中很大一部分是表现对仕清的自责与悔恨，也就是失路之悲。“失路”一词在龚诗中运用最多，其出现频率之高都是他同时代的文人集中所少见的。再如著名的《初返居巢感怀》：“失路人悲故国秋，飘零不敢吊巢由。书因入洛传黄耳，乌为伤心改白头。明月可怜销画角，花枝莫遣近高楼。台城一片歌钟起，散入南云万点愁。”_龚鼎孳诗集_全文在线阅读_龚鼎孳诗集_全文在线下载_大玄古籍书库">
<title>龚鼎孳诗集_龚鼎孳_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">龚鼎孳诗集</span> <br/>
          作者： <span class="inputVal" id="bkauthor">龚鼎孳</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]31468</span> <br/>
          说明： <span class="inputVal" id="bkdec">龚鼎孳诗集263首。龚鼎孳诗中很大一部分是表现对仕清的自责与悔恨，也就是失路之悲。“失路”一词在龚诗中运用最多，其出现频率之高都是他同时代的文人集中所少见的。再如著名的《初返居巢感怀》：“失路人悲故国秋，飘零不敢吊巢由。书因入洛传黄耳，乌为伤心改白头。明月可怜销画角，花枝莫遣近高楼。台城一片歌钟起，散入南云万点愁。”</span> <br/>
          封面： <span class="inputVal" id="bkimg">Z_21276.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]龚鼎孳诗集
[book_author]龚鼎孳
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]31468
[book_dec]龚鼎孳诗集263首。龚鼎孳诗中很大一部分是表现对仕清的自责与悔恨，也就是失路之悲。“失路”一词在龚诗中运用最多，其出现频率之高都是他同时代的文人集中所少见的。再如著名的《初返居巢感怀》：“失路人悲故国秋，飘零不敢吊巢由。书因入洛传黄耳，乌为伤心改白头。明月可怜销画角，花枝莫遣近高楼。台城一片歌钟起，散入南云万点愁。”
[book_img]Z_21276.jpg


[book_title]龚鼎孳诗集一
上巳将过金陵（三首选二）
蟂矶一棹水云宽，采石晴峰涌翠盘。
天气殊佳芳禊会，海风吹客到长干。
倚槛春风玉树飘，空江铁锁野烟消。
兴怀无限兰亭感，流水青山送六朝。
满庭芳 季弟孝积生辰宴集
明月故乡，白头兄弟，欢场又是离筵。黄花紫蟹，风物自年年。
四壁图书潇洒，那更说。问舍求田。坐中客，连车结驷，千里诵豪贤。
吾衰今已甚，芳樽翠袖，牵率周旋。算侯封相印，不换诗篇。
让汝青云事业，乌衣巷，簪笏盈前。还相约，五湖烟水，妻子鹿门仙。
眼儿媚 邸怀
桐洗纱窗叶坠秋，翻动一春愁。玉鞭酒市，醒来斜月，醉里朱楼。
柔肠憔悴无人见，见即恐花羞。试抛脑后，陡来衾底，又嵌心头。
误佳期 其二
香定剪风罗幕。客践笼灯芳约。红绡沽酒下帘时，失记登楼作。
狂枕玉箫眠，软绊金虫落。扫眉才子赋多情，可是怜轻薄。
小重山 重至金陵
长板桥头碧浪柔。几年江表梦，恰同游。双兰又放小帘钩。
流莺熟，嗔唤一低头。
花落后庭秋。蒋陵烟树下，有人愁。玉箫凭倚剩风流。
乌衣燕，飞入旧红楼。
点绛唇 其四
前身定解星前语，生就玲珑。多谢东风。放出桃花满镜红。
分明六曲屏山路，那得朦胧。心似孤蓬。长系残香薄醉中。
菩萨蛮 其一 同韶九西郊冯氏园看海棠
年年岁岁花间坐。今来却向花间卧。卧倚璧人肩。人花并可怜。
轻阴风日好。蕊吐红珠小。醉插帽檐斜。更怜人胜花。
贺新郎 其二 送青藜偕纪郡伯之昆陵再叠前韵
裹剑携书卷。乍销魂、黯然欲别，有情谁遣。樽酒旗亭枫叶乱，朝雨轻尘方泫。
离别话细、春蚕抽茧。望去千峰苍翠合，试蒜山、瓜步潮深浅。
风正和、片帆展。六朝记室名尊显，况金闺、文章大手，群推轮扁。
指点孙郎遗略在，岂似景升豚犬。行色壮、倚闾差免。
到日秋花团竹马，奉兰陵、雄郡君同典。襦裤五，自在剪。
贺新郎 其十四 题雪客像
且把残书卷。与周郎、谈兵顾曲，欢场同遣。当日小乔重见否？
热泪有情堪泫。今古事、纷如攒茧。年少雄姿英发甚，笑紫囊、高屐风流浅。
骐骥足，过都展。
尊公好句青溪显。傍红桥、岸连花动，石流潮扁。归去中林偕啸傲，冷眼乞怜摇犬。
恐避贵、延之难免。爱汝新篇真◇兀，最正而葩藻奇而典。
松下庆，坐深剪。
百嘉村见梅花
天涯疏影伴黄昏，玉笛高楼自掩门。梦醒忽惊身是客，一船寒月到江村。
蝶恋花 其三 为韶九
春绊情丝千缕缬。梦里人来，乍暖轻寒节。何处玉骢曾小歇。
海棠飘落胭脂雪。
重倩红霞温旧阕。张绪风前，好是腰身绝。楼阁水明光四彻。
罗衣影漾波心月。
蝶恋花 其六 代韶九闺情
彩线鸳鸯愁暗缬。花雨新添，水暖银塘节。燕子穿帘飞又歇。
冰纨衬贴芙蓉雪。
闷倚玉箫吹半阕。报道人归，喜极还嗔绝。别后心情明镜彻。
日长挂到如眉月。
蝶恋花 其二
隋苑烟花罗绮缬。小别重圆，交代欢愁节。肠转车轮今始歇。
梦回关塞沙如雪。
为问逢场歌几阕。比并双蛾，画就谁娇绝。天欲为人须为彻。
一生乞作团圞月。
贺新郎 和赠其年
津柳霜飙发。乍分手、骊驹一曲，凤凰双阙。黄菊丹枫犹在眼，休怅红亭吹雪。
换几度、天涯圆月。酒醒梦回多少事，感萧萧、易水冲冠发。
试脱颖，见其末。
宝刀欲赠心先折。算今古、丰城龙剑，终为神物。一任椎埋与屠狗，浪诩烂羊魁杰。
那更记、灰飞烟灭。此去夷门还郑重，有满怀、未老侯生血。
更却扫，待三益。
蝶恋花 其四 为幼文
好句推敲江锦缬。珠泻泉流，不犯驺呵节。游冶五陵花事歇。
竹枝行踏巴渝雪。
人压场圃欢奏阕。衣带微宽，瘦到休文绝。惆怅黄鸡三唱彻。
离云已暗关山月。
蝶恋花 其五 送韶九还广陵
红泪一巾心百缬。春尽才逢，刚过菖蒲节。懊恨子规啼不歇。
生生催就双蓬雪。
莫听阳关朝雨阕。禁得年年，肠为分携绝。芳草黏天难望彻。
杏花人面杨州月。
满江红 其一 和绛云见赠韵
伯仲齐名，论著作、吾当束手。六代后、江左清文，飞花拂柳。
貂蝉竟剩青毡债，鹔鹴莫贳成都酒。慨秦川、公子正飘蓬，无林薮。
五丝锦，冰蚕绣。五凤阁，丹霞构。见堵墙落笔，顿倾朝右。
银汉已过蟾兔夕，玉河甫歇蛟龙斗。但除君、偕饮复偕歌，三缄口。
满江红 其二
笺擘芙蓉，略点染、粉堆金簇。仿佛是、雁排锦柱，龙吟豪竹。
长啸不除湖海气，清谈自带烟霞幅。有东风、寒食汉宫诗，金闺读。
花前饮，人如玉。星下醉，天为烛。高歌吾老矣，空摩双目。
谁信倚风巴里调，换来一斛珍珠曲。倩火攻、奇策更先登，难兄续。
上巳将过金陵
倚槛春愁玉树飘，空江铁锁野烟销。兴怀何限兰亭感，流水青山送六朝。
贺新郎 其十五 为汪蛟门舍人病中纳姬和方虎
璧月虾须卷。报香车、苧萝人到，羁愁齐遣。病起长卿微倦后，消得露华浓泫。
叠绣袜、红绵含茧。鬓影钱塘云母辑，渡广陵、八月秋涛浅。
菱镜黛，晓窗展。
倚风生怕腰身显。护娇羞、锦屏六曲，铜环双扁。子夜翠裘龙脑热，切莫打鸦惊犬。
辛放仗、朝参新免。收拾鸳鸯针线帖，奉五花，判事妆台典。
琴亦暇，绮吟剪。
贺新郎 其十六 祝栎园先生
万事浮云卷。猛回头、盲风噩浪，尽情麾遣。烽鼓舳舻江海泪，袖手棋枰恒泫。
忧国鬓、簇成霜茧。与我命，同磨蝎住，薄湘潭、憺耳遭谗浅。
长信簟，怯秋展。
谢公丘壑风流显。自登梯、看山读书，笑题楼扁。有客到门频信宿，迎惯东桥园犬。
公健在、吾官甘免。闲日君王亲赐予，拜青鞋、布袜新恩典。
檐雨烛、对床剪。
贺新郎 其十七 和方虎灯下菊应
新月如眉卷。小窗西、疏灯星放，薄寒霜遣。半壁幽花人烛夜，碧沁铜瓶清泫。
傲篱外、薄英飘茧。瘦硬几枝名士态，拟纤腰、束素传神浅，真率意，画中展。
一痕墨晕天然显。漫评量、蜂簧吹褪，玉盘堆扁。才伴征鸿双杵歇，又听柴门归犬。
此坐客、督邮当免。酒冷香残标格在，尽年年、秋事银缸典。
红吐穗，肯频剪。
贺新郎 其十八 题王山樵先生镜阁
万叠烟光卷。羡天生、人豪清福，湖山资遣。绿浪红栏春雨足，菰米莼粉纷泫。
倩屋角、女桑催茧。岳庙于坟悲壮地，说六桥、歌舞风华浅。
江海一茅展。经纶何必封侯显。任胸中、嵚崎历落，岭横峰扁。
铁马金戈沙塞梦，抛掷浦鸥林犬。曲突赏、飘然难免。
才子青箱传素业，胜平泉、花木无人典。桐叶劵，白云剪。
贺新郎 其十九 题宋荔裳观察小像
邺下推诗卷。正才人，乱馀入雒，悲秋初遣。文藻江山争映发，花雨上林春泫。
惊落笔、冰丝萦茧。万里关河笳吹出，怪清郎、执戟承明浅。
盘错地，器方展。
盛名翻藉崎岖显。似轻帆、峡穿象马，滩浚孤扁。麟凤世间能几见，何暇较他鸱犬。
喜玉燕、频投身免。从此天衢皆坦步，合旂常、雅颂公兼典。
添半臂，紫绫剪。
贺新郎 其二十 为杜湘草四十寿
柳浪荷珠卷。正新丰、酒醲花丽，咏陶觞遣。风调樊川诗老杜，玉濯彩毫光泫。
织龙罽、天孙云茧。国士祠边弹剑出，笑千金、一饭酬恩浅。
燕赵地，壮怀展。
纵横八法临池显。傲诸家、隶人寒饿，墨猪肥扁。膂力方刚兼慧福，休问鼎鸡丹犬。
不识字、神仙今免。奇绝大书呼陛下，偕赤刀、和璧藏图典。
袍袖湿，胜初剪。
罗敷媚 朱酉君司马招集西郊冯氏园看海棠
今年又向花间醉，薄病深春。火齐才匀。恰是盈盈十五身。
青苔过雨风帘定，天判芳辰。莺燕休嗔。白首看花更几人。
鹤冲天 题莼鲛小像，和葆馚原韵
西江晚渚。月白天青处。咏史记曾听，袁闳句。羡才华绣虎，却待诏金门住。
退朝鹓鹭句。黄绢新词，题遍楚兰吴苎。
潘年未暮。肯放投竿去。禄米比侏儒、犹堪煮。染汉南柳色，有一片龙池雨。
烟波余久许。尺幅霜绡，惹起鉴湖千绪。
蝶恋花 其一 和苍岩西樵阮亭蛟门饮荔裳园演剧
韦曲秾花铺绣缬。一派流莺。催到含桃节。人柳三眠春渐歇，池台处处飞香雪。
红豆人歌频换阕。万事东风，不醉怜痴绝。欲去还留宵已彻。
栖乌踏碎玲珑月。
蝶恋花 其二
铁拨鹍弦眉总缬。青史人豪，慷慨鸣奇节。啼鳺一声芳草歇。
仰天孤愤何由雪。
清泪樽前弹此阕。不待悲愁，春夜销魂绝。世事到头须了彻。
琼楼正挂高寒月。
菩萨蛮 其一 为严就斯侍读公子弥月
彤墀亲见龙鸾草。珠柯又拂庭阶好。金粟月中香。吹来小凤凰。
犀钱兼玉果。乐事从今夥。他日对枫辰。黄麻映璧人。
菩萨蛮 其二 为许生洲长君佛摩题字
九霄飞下青晴客。凤肩五色麟题石。棨戟旧家风。经传太史公。
汝南能月旦。人物推东汉。放眼且高歌。摩云望佛◇。
风入松 遥知方虎电发燕市小饮
客心摇曳任西东。柳絮空中。争传紫陌青帘下，倩双鬟谱出欢侬。
一阵催花梅雨，满帘消夏松风。
五陵裘马，斗谁工，湖海相逢。唾壶击碎狂歌发，胜凄清，露滴新桐。
寄语酒楼高李，论文吾欲过从。
贺新郎 其一 送谷梁三叠顾庵学士韵
雨过窗蕉卷。更关河、早鸿嘹唳、被秋驱遣。多少客心难按捺，偏到临歧凄泫。
讶来往、芒鞋重茧。愁是吾曹萍梗散，算名场、失意悲犹浅。
纨扇在，懒频展。
乌衣门第应清显。盼词人、沉香奏曲，禁林挥扁。却向辋川图画卧，华子冈头闻犬。
羞献纳、吾冠须免。且共小胥谈博奥，尽奚囊、好句芸签典。
烧尾宴，锦绫剪。
贺新郎 其二 中秋后一夕月食寓怀
谁使清光卷。望层空、广寒宫阙，浓阴难遣。昨夜香风飘桂子，沾湿泪珠还泫。
偏此夕、明蟾封茧。怪底天公能耐事，纵金蟆、玉斧挥犹浅。
云母障，几时展。
素娥独立凭幽显。任漫漫、银河如墨，断云如扁。横笛短箫催急鼓，惊起五更邻犬。
看顷刻、绿章除免。变换总随时与数，料夔龙、也让羲和典。
霄汉上，自裁剪。
贺新郎 其六 问雪客病
心似飞蓬卷。对秋星、药壶茶灶，试将愁遣。尚记银河同伫立，汗雨酒痕齐泫。
曾几日、重衾堆茧。霜信五更残漏急，恨关山、月影窥人浅。
憔悴后，镜慵展。
风帘隐约孤灯显。倚阑干、乌啼咿呀，鸥沙平扁。滚滚长杨车马外，不少平原篱犬。
能免俗、浮沉姑免。病起披裘还强饭，有珠琴、石鼓劳君典。
莎径草，亟深剪。
贺新郎 其七 代人赠别
人与秋云卷。乍亭亭、红桥玉笛，柳丝飏遣。罗扇练裙何限泪，今夕背灯偷泫。
剥不尽、五丝愁茧。此别竟无魂可断，笑消魂，两字言情浅。
芳草外，翠屏展。天涯回望双星显。忆闻歌、珍珠成串，饼金容扁。
帘幕几番花雾重，吠杀胡麻犬。今而后、吾其知免。
若许都亭携手去，尽临邛、酒债将裘典。香睡袖，莫轻剪。
贺新郎 其八 送金粟省亲归梁溪
下直缣囊卷。正梧阴、日斜人散，篆烟风遣。江上白云游子梦，几载青衫常泫。
千百结、江蛾缠茧。归到洞庭霜乍落，看橘盈、怀袖寒香浅。
温凊暇，彩衣展。
岂须名就亲方显。趁高秋、鳞松虬曲，珠泉帘扁。手进晨葩鸡黍洁，绝胜杞根花犬。
料衰病、欢然扶免。自昔英才公府掾，每起家，台阁谙朝典。
裙屐习，早除剪。
贺新郎 其九 代金粟闺怨
几曲屏山卷。怅离云、菊开人瘦，将他分遣。两小鸳鸯裙对系，谁料啼痕新泫。
憎红豆，蟢蛛蟠茧。好梦愿随双桨去，怕江潮、不比桑乾浅。
沙雁阵，带愁展。
一床幽恨临妆显。镜台前、绿螺抛剩，紫钗敲扁。强倩猧儿偎软玉，闹杀铜街寒犬。
合欢帐、暂时勾免。夜夜名香熏绣佛，乞忏除、花罪从轻典。
梅讯待，绮窗剪。

[book_title]龚鼎孳诗集二
贺新郎 其二
风叶当眉卷。画桥东、小门长饷，闷来颦遣。帘外马嘶人去急，玉箸红潮交泫。
绣线涩、吴锦缝茧。落月窗西和影坐，问回头、可记鸦黄浅。
心字篆，博山展。
十分怜爱三分显。半遮灯、玉钩初下，枕痕微扁。豆蔻琼酥香百结，那用防绡狞犬。
离恨劫、今生绕免。总信风流非薄幸，掷金钱、难觅青春典。
莺舌弄，燕波剪。
贺新郎 其十一 为檗子寿
贮腹书千卷。更空明、一泓秋水，雾飞云遣。老笔纷披姿媚出，冰洒铁梅芳泫。
高咏遍、老笺吴茧。六代江山文酒地，记孝侯、台畔春阴浅。
龙竟卧，蠖羞展。
客游不藉纵横显。日端居、犀香温透，墨池摩扁。生受鹿门妻子福，万态扰龙驯犬。
爱白璧、微瑕全免。相约卜邻投老去，有青溪、茅屋堪重典。
花共插，竹同剪。
贺新郎 其十二 九月龙爪槐登高有感圣秋邮沂诸故人同集者为檗子方虎介玉雪客时金粟将南归矣
古陌纤尘卷。恰重阳、好秋节气，恶缘耝遣。十载双盘龙树老，井甃残云流泫。
空阔地、素沙铺茧。满眼江山风叶下，顿伤离、感旧心难浅。
觞咏兴，强支展。
昔游踪迹依稀显。叹星霜、销磨未尽，石坪金扁。后夜犊车曾轣辘，响乱寺门荒犬。
俯仰恨、余生宁免。手把茱萸乡思急，管明年、高会何人典。
天似练，一鸿剪。
贺新郎 其十三 秋日蒙遣祭至唐家岭因游西山
孤鹤云中卷。喜三回、看山奉敕，九天差遣。何处麒麟高冢客，杜宇梦回啼泫。
跳不出、何坤围茧。岸柳萧疏村菊放，任宦情、也向西风浅。
邛竹杖，且施展。
少豪妄意功名显。到如今、残棋拍碎，唾壶捶扁。望里关门笳鼓竞，千队射雕调犬。
羽猎赋、衰慵邀免。绝顶藤萝人共坐，尽今宵、觞政更番典。
尘海事，醉馀剪。
菩萨蛮 其二
锦香阵阵催春急。旧花又是新相识。纨扇一声歌。流莺争不多。
紫丝围步屧。小立朱楼侧。帘外斗腰身。垂杨软学人。
瑞鹤仙 祝澹馀曹少宗伯次辛稼轩祝洪莘之韵
泰山连北斗。看碧月、悬霄金瓯注酒。宫梅吐寒秀。
正朝回银烛，香烟满袖。彩毫挥就。恰遇著、一阳添候。
想当日、天山麒麟，藉作调元钜手。
欢否？佳晨初至，水镜莺迁，乔松鹤守。春晖并久。北堂上，冈陵寿。
更难兼珠萼，标联骚雅，绣虎雕龙世有。廿四年、花甲才开，中书考后。
减字木兰花 和软亭题赵阆仙膳部小像
东华尘土。退食摊书恒键户。豪气浚秋。蓬岛三山最上头。
其心如水。才大官闲翻自喜。游戏逢场。济世逃禅总不妨。
百字令 送蔡竹涛游太原和顾庵学士韵
入秦蔡泽，急横金跃马、难甘雌伏。今代才名羁旅客，醉倚长杨抛筑，一雁清秋，三关落日，人比萧萧竹。
薄游书剑，官斋移杨堪宿。
试问悬瓮风烟，青城花月，此景曾陵谷。极眺高歌偕骑省，指点残枫剩槲。
越石登楼，太真披扇，天凑清狂福。归来重九，新词珠定盈斛。
菩萨蛮 西郊海棠已放，风复大作，对花怅然
爱花岁岁看花早，今年花较去年老。生怕近帘钩。
红颜人白头。
那禁风似箭。更打残花片。莫便踏花归。留他缓缓飞。
贺新郎 寄祝辟疆偕苏夫人六十用其年寿阮亭韵
四海珠盘走。羡英游、才名意气，乔松同寿。曾过青溪金粉地，香重一围罗袖。
花雾下、横参转斗。燕子红笺谁谱曲，与诸君、抚掌兼挥肘。
钩党梦，醒何有。
攀条休怅桓公柳。未消磨、千林酒月，百年文烟。丝绣平原宾客到，绿水朱栏依旧。
旷达士、天难衰朽。况对齐眉鸾凤侣，指佳儿、肯锁春樽口。
乘驷马、坐相守。
贺新郎 其一 青藜将南行，招同檗子方虎维则石潭谷梁集雪客秋水轩即席和顾庵韵
帘飏微飔卷。正新秋、一泓秋水，一宵派遣。客舍高城砧杵急，清泪征衫休泫。
随旅燕、栖巢如茧。老子逢场游戏久，兴婆娑、肯较南楼浅。
眉总斗，遇欢展。
西山半角藏还显。记春星、扪萝孤照，来青残扁。早雁渐回沙柳路，催起臂鹰牵犬。
虾菜梦、年年难免。且饮醇醪公瑾坐，问风流、军阵今谁典。
花月外、舌须剪。
长相思 和其年韵同前
倒芳卮。诉芳卮。纵不相怜也莫辞，欢多那易离。
恼杨至，惜杨枝。对此青青我鬓丝。腰肢问小时。
菩萨蛮
春花春月年年客。怜春又怕春离别。只为晓风愁。催花扑玉钩。
娟娟双蛱蝶。宛转飞花侧。花底一声歌。疼花花奈何。
满庭芳 和伯紫韵送钱葆馚舍人
金粉才华，紫囊门第，少年意气飞扬。轻烟寒食，宫柳正飘飏。
那信公车书上，连城价，犹曲陵阳。且归去，鱼湾蟹舍，云水好家乡。
求羊藤萝径，开樽问字，画桨垂杨。更鲤盆馔玉，林笋排枪。
八座潘舆安稳，花月下、采舞欢长。待还朝，两行莲烛，射策动君王。
百字令 和纬绛云除夕
天涯蓬鬓，叹如流岁月、今年往矣。雪竹霜筠生事簿，小立穷交赤帜。
尽典朝衫，难偿酒债。愁拨寒灰里。残书插架，炊烟一任迟起。
联袂韦曲花新，长杨莺到，乐事翻从此。老去风光原有数，生受玉河春水。
马埒铜街，珠盘金谷，过眼人如寐。五湖烟月，潮回虾菜成市。
贺新郎 和曹宝庵舍人赠柳叟敬亭
鹤发开元叟。也来看、荆高市上，卖浆屠狗。万里风霜吹短褐，游戏侯门趋走。
卿与我万旋良久。绿鬓旧颜今改尽，叹婆娑、人似桓公柳。
空击碎、唾壶口。
江东折戟沉沙后。过青溪、笛床烟月，泪珠盈斗。老矣耐烦如许事，且坐旗亭呼酒。
拼残腊、消磨红友。花压城南韦杜曲，问球场、马弰还能否？
斜日外，一回首。
点绛唇 其二
已甘薄幸扬州梦，情劫休论。打叠黄昏。硬把啼痕算酒痕。
明宵灯影重帘下，围定花魂。不许温存。领受东风一笑恩。
点绛唇 其三
恨人自有伤心事，生怕欢娱。红泪芳襦。下得闲情唤绿珠。
青团扇子谁抛却，争看罗敷。花里人孤。好梦回头一味无。
采桑子 其二 赠谢朴先
欢场谁记多情句，四海知音。红泪难禁。病后人怜风露深。
绣裙团扇当年事，的的酸心。别恨侵寻。耐得雕栏玉楼沉。
念奴娇 中秋和其年韵
霜新叶老，乍天街涌出、婵娟孤月。乌鹊绕枝栖不定，万里关山一发。
荡妇罗帏，征人铁骑，捣练声偏切。瑶阶露冷，流萤纨扇飞歇。
恰遇挥麈雄才，吹笙小史，暂遗烦忧豁。城角射雕沙阵阵，催到临渝早雪。
金粟含香，银蟾爱影，玉斧轻折。百年此夜，相逢不醉痴绝。
沁园春 其二
彼美何其，绣口檀心，婉娈清扬。怪须髯如戟，偏成斌媚，文章似海，转益苍茫。
玳瑁为戟，珊瑚作架，十五城偿价未昂。朱弦发，听短歌日短，长恨情长。
无端雪涕欢场。尽潦倒荒迷事不妨。胜流黄思妇，鸳机组织，从军荡子，马槊腾翔，有托而逃，是乡可老，粉黛英雄总断肠。
君试问，任痴人济济，谁似羚羊。
沁园春 其三
髯且无归，纵饮新丰，歌呼拍张，记东都门第，赐书仍在，西州姓字，复壁同藏。
万事沧桑，五陵花月，阑入谁家侠少场。相怜处，是君袍未锦，我鬓先霜。
秋城鼓角悲凉。暂握手他乡似故乡。况竹林宾从，烟霞接轸，云间伯仲，宛雒褰裳。
暖玉燕姬，酒钱夜数，绾髻风能障绿杨。才人福，定清平丝管，烂醉沉香。
沁园春 其四 再和其年韵
若为吾歌，吾复为君，轩乎舞之。怅天涯香草，魂销欲别，江南红豆，泪裹相思。
残叶西风，征鸿故国，神武之冠我亦辞。皆往耳，肯佳人远道，梦想袿徽。
才华雪艳烟霏。算世上无多天上稀。总狂余故态，嵚崎历落，情钟我辈，轮囷离奇。
入手扁舟，称心虾菜。但说招携色已飞。游倦矣，却铜签夜漏，响彻璇题。
沁园春 其二
君勿过河，浊浪滔滔，鱼龙奋扬。乍城头吹角，秋阴萧瑟，桥边问渡，烟柳冥茫。
珠树三枝，银缸一穗，醉里乡心低复昂。凭夜话，较青山紫阁，何计为长。
偶然游戏逢春。有恶客冲泥兴也妨。羡人如初日，芙蕖掩映，门开今雨，裙屐回翔。
此客殊佳，吾衰已甚，安用车轮更转肠。相权取，且酒宽嵇阮，花驻求羊。
沁园春 其三
文士何如，不数纷纷，材官蹶张。纵通侯棨戟，乌衣零落，凌云词赋，狗监摧藏。
清吹西园，锦筝北里，惊坐人来一擅场。还抖擞，尽新沙似雪，古月如霜。
哀丝谱出伊凉。快挟弹鸣鞭赵李乡。更双鬟捧出，春风羌笛，九天吹下，雾縠霞裳。
法护僧弥，紫囊玉麈，大小儿呼孔与杨。高咏罢，似明玑翠羽，扫后犹香。
贺新郎 其年将发秋夜集西堂次前韵
一曲骊歌发。正秋宵、露寒金井，星疏瑶阙。江上青枫应有约，夜半落潮如雪。
留不住、古人明月。自是五湖烟水好，笑东华、尘土埋黄发。
行路怕，太行末。
唾壶如意应敲折。古今来、英雄儿女，都为情物。孤愤信陵游戏事，毕竟千人之杰。
看转眼、烟云变灭。万事不如归计稳，听杜鹃、枝上三更血。
宁卖菜，更求益。
贺新郎 其一 和其年
玉笛西风发。送宾鸿、一城砧杵，千门宫阙。秋满桑乾沙岸曲，曲曲芦花飞雪。
又报到、秋番圆月。羁宦薄游俱失意，诧长楸、衣马多如发。
空刺促，贝刀末。
小山丛桂难攀折。眼中过、纷纷项领，汝曹何物。只有穷交堪对酒，况是江东人杰。
任夜夜、兰缸明灭。作达狂歌吾事足，问人生、几斗荆高血。
行乐耳，苦无益。
贺新郎 其二
彩笔龙絮攫。叹才人、半肩书剑，新丰栖托。濯足须教倾斗酒，讵必南荣企脚。
喜大雅、于今重作。老矣吾惭鞭弥役，让英游、壁垒惊河朔。
拼撇赋，供君索。
招邀浪说平津阁。但清宵、秋灯相劝，秋花相酢。双手持螯兼持酒，一笑世情云薄。
造物者、因何摇落。便使珠喉能宛转，怕卷帘、明月今非昨。
聊试听、塞笳乐。
清平乐 春情和吴修蟾韵
浅嚬深语。疼杀樱桃雨。柳岸人家烟正吐。寒食春阴当午。
清波写影堪怜，春人好处难传。便为花愁无赖，禁他风鬓云鬟。
桃园忆故人 同善持君湖舫送春用秦少游春闺韵
子规絮梦兰窗晓。哽咽落红无了。今夜断肠花鸟。春去愁应少。
画栏十二香绵袅。吹上白蘋难扫。青鬓为谁催老。又是西陵草。
风中柳 复闻渡江泊京口用孙夫人闺情韵
天半峰青，遮定玉帷花恼。卷珠屏、依然碧草。过江心事，骂飞鸿难告。
问东风、可曾知道。
两点金焦，看遍浅嚬微笑。送粉丝、春潮渐杳。黄昏才惯，信罗衣宽蚤。
又禁得、杜鹃声老。
虞美人 其二用秋岳泊京口韵
春光九十原嫌窄。闪杀飘零客。啼花泪逐水东流。且载银樽绿鬓尽情游。
千山罨画吹红雾。却改离亭路。长条攀折一番新。嘱咐明年还傍可怜人。
浪淘沙 和纬云同前
花语小长干。玉骨珊珊。风流人似彩云端。相见匆匆还别去，好梦间关。
芳草一春闲。绿到平山。杜鹃催杀乱红前。万叠千红天不管，烟水弥漫。
点绛唇 寿傅太宰八十
山阜冈陵，巍然恒岳称天柱。去天尺五，傅说为霖雨。
节庆生申，太史占星聚。笙歌度，锦堂香雾，新月银钩吐。
贺新郎 其二十一 题沈云鬓小像
薄宦青衫卷。也随人、西风滚滚，箨凭秋遣。落拓沈燕市里，旧雨漉巾微泫。
惊揽镜、一落蓬茧。老伴岁寒能几客，悔清歌、浊酒为欢浅。
岩壑韵，颊毛展。身今隐矣名犹显。忆红窗、柳绵吹弱，花茵堆扁。
游戏半生天海意，岂学槛猿牢犬。呼上殿、君恩传免。
畴昔贵游星散尽。羡五湖、泉石留卿典。携手去，发同剪。
罗敷媚 其一 戏和友人席上有赠
镜台谁写西湖影，谈抹浓妆，步屧生香。秋水亭亭玉一行。
清溪烟雨青山画，金粉鸳鸯，醉是何乡。花月须排一万场。
贺新郎 其四 中秋有感兼送谷梁
一叶惊风卷。正天街、白麻将下，青骢行遣。身世多艰谁自料，老泪苍生频泫。
怕滚滚、沸汤投茧。皓月中秋同伫立，眷南枝、乌鹊情非浅。
空袖手，力难展。
朱轮华毂争荣显。但低头、与时聋哑，随人圆扁。径欲拂衣长啸去，何处担琴携犬。
便狂醉、难乎其免。羡汝归装烟水路，任骕骦酒尽休轻典。
都市语，并刀剪。
点绛唇 其五
曾从西子湖头住，云水周遭。天水空寥。无数鸳鸯戏彩桡。
青青恰似长堤柳，生小柔条。薄福难消。玉笛红亭月一桥。
蓦山溪 登吴山吊伍子胥用秋岳乌江渡韵
银戈白马，跌宕人豪意。歌扇缕金裙，粉军容、江东绝技。
水犀甲士，不上采莲船，雄略烬，老臣殂，一剑西风泪。
吴箫楚墓，炼就冰霜器。郢树矗青天，违君父、岂同儿戏。
倒行鸣怨，七尺等浮云，生有为，死何难，溅血非谗忌。
贺新郎 其五
一夕征衫卷。恰天涯、重阳将近，中秋才遣。著惯平生几两屐，此度沾巾同泫。
写不尽、乌丝残茧。沙涨邮亭丛菊路，喜宾鸿、背上新霜浅。
烟雨梦，薄衾展。
江枫落处寒山显。更乡园、雀脂绵腻，鲈腮银扁。白马名都人绣虎，聊试祝鸡呼犬。
代捉鼻、谢公祈免。万事浮云高卧后，怕兰台、掌故需人典。
偕倦圃，薜萝剪。
薄幸 秋岳将以病去湖上留饮寓斋命制此词即用其题壁旧韵
碧帘风绾。度早燕、花桥月栈。喜赛酒、歌楼人在，共试锦灯春眼。
倚晓栏、销瘦腰围，晴湖十里空丝管。恨凤佩星遥，琼筝屏隔，不耐啼莺冷暖。
看麝粉、经行处，调马路、绮罗飘散。待青回双鬓，香添半臂，片帆吹送吴趋缓。
聚稀欢短。劝烟篷、彩缆多情，莫负金樽满。江头鼓角，恼乱秦台楚馆。
采桑子 其一 赠徐木千
韦曲城南天尺五，帘底春星。玉笛微停。唱到销魂不忍听。
并肩一刻浓香坐，消受亭亭。花雾濛冥。莫遣银灯近画屏。

[book_title]龚鼎孳诗集三
百字令 雨夜再送青笠叠纬云除夕韵
疏灯细雨，正客心萧瑟、秋行半矣。青眼高歌人乍别，谁向欢场夺帜。
六代江山，五陵衣马，去住今宵里。更阑酒醒，风帆愁见初起。
扬袂司马游梁，终军使越，寂寂聊为此。一片郁孤台上月，直接石头潮水。
楼橹丹阳，莼羹笠泽，乱搅寒衾床。朔云回首，棋枰翻尽朝市。
西江月 贺陈郎新婚
十里春风人面，二分明月扬州。玉箫吹彻小红楼。
拭汗粉巾香透。锦瑟华年相倚，青骢油壁同游。芙蓉初照楼头。
莲子从今得藕。
五福丽中天 贺梁玉立司农生子次汪蛟门韵
三公府邸莺花绕，不数画眉京兆。东阁郎君，槐庭儿子，入手英啼初抱，都人欢笑。
恰锁院词头，紫纶新草。宰相金仓，先判福德临门早。
官事生来能了，陆倕王仲宝，年皆小。上苑春风，华堂文宴。
朱履鬓朋齐到。黑头鼎鼐。鲁后周前，拜稽偏好。贞敏勋猷，贻谋天下少。
满江红 其二 拜于忠肃公
万里神州，当公世、三光几歇。奉社稷、仰回天步，义声霆烈。
翠辇不移螭陛草，丹心长照龙堆月。置死生、成败付苍穹，孤忠切。
弓鸟恨，须臾雪。徐石辈，纷纭灭。视大名诸葛，旂常无缺。
策定抗辞灵武赏，事完补洒攀车血。使非公、毋论夺门功，谁陵阙。
癸卯后作 菩萨蛮 七夕饮慈仁寺松下
谁家楼上穿针巧。鹊桥吐出冰蟾小。肠断隔年秋。西风人白头。
销磨儿女泪。只有逢场醉。不敢问流萤。一双何处星。
满江红 吊林和靖先生墓用吕居仁幽居韵
薇圃芝岑，分幽派、孤山一曲。碧乱剪、此乡如画，鹤天梅屋。
度阁松云炊午饭，绕溪香雪飘寒玉。姿登临、信宿辄忘归，苔阶绿。
无官职，东篱菊。有主客，王猷竹。竟廉花立柳，涧林无辱。
西禅东封何限事，灌园卖药生涯足。我欲扶、残醉访高坟，春鸥熟。
点绛唇 其二
瑶台婀娜当风立，一抹红霞。裙带微斜。蹴起珠栏欲睡花。
沉香笛罢人初倦，月吐云华。油壁他家。小小松耶与柏耶。
醉落魄 饮遂初芍药花下
匀朱衬缘。碧阑干瘦繁香束。杨妃卯醉春山蹙。央托金铃，回避游蜂毒。
沉香亭北娇姿独。明霞笼定胭脂曲。东君著意隈怜熟。
舞罢留仙，绣袜当风蹴。
杏花天 送春前一日湖上泛舟即事用史邦卿韵
紫兰香重围清粉。倩柳弹开酒晕。明蟾恰与珠楼近。行到红桥又隐。
湖山放浩歌狂饮。呆宋玉逢花懒问。春风不管罗衫恨。明日流莺欲尽。
点绛唇 其四 无题
樽前十日相逢九，一夕分携。人隔桥西。花不分明月又低。
偏生玉漏残宵永，哑杀鸣鸡。嘱咐深栖。锦烛浓香索性啼。
菩萨蛮 己酉春日摩诃庵杏花下有感直方旧游
蔚蓝一片山初染。粉红花底看人面。玉笛怕花飞。花开人莫归。
当时花下客。把酒斜阳立。今日对斜阳。与花同断肠。
蝶恋花 温驯韫林夫人即和其春愁韵兼东安又
侠客文人心自许。研染芙蓉，镜染春山雨，双桨天涯来复去。
年年垂柳依张绪。翠袖牵萝凭日暮。薄病轻寒，似秋阴妒。
灵鹊噪花传好语。愁销休与征鸿诉。
品令 客有以新茗见饷者用山谷咏茶原韵
小啜过龙饼。看香色、真清另。寒泉玉净。淡烟写月，乳花微莹。
天外金茎，记得长卿渴病。
雁鱼程永。落花日、多愁境。甚风吹到，故园一片，青山弄影。
有底相关，空博万种思省。
醉蓬莱 为仲弟孝绪用叶少蕴上巳韵
快花前樽满，十里笙箫，画船来去。追数流光，叹年年征旅。
雁塞蛟宫，越旗江火，隔对床风雨。乱后重逢，篝灯如梦，客怀难语。
散骑身强，士龙名重，天海行藏，肯同绕絮。舞槊征歌，笑绛樊何处。
去国雄姿，凭高青眼，渐斗横银浦。白首相看，丹霄过我，更拈吟句。
满庭芳 为子翥内人 箨庵西樵作
一笑倾城，便成名士，人间何物堪怜。屏山六曲，开閤对江烟。
多少三春花月，攒簇上金粉奁前。凝妆罢，披香博士，长奏衍波笺。
难传嗔喜态，娇憨宛转，半笑无言。是绣窗良友，非是情缘。
恰好芙蓉并蒂，鸳鸯牒、福慧双全。从今算，芳华二十，欢燕到千年。
画堂春 和青若赠杨枝韵
金沟二月袅鸦黄，扬州人到长杨。丝丝缕缕画柔肠。
瘦得神伤。
春色隋堤一片，绣帘香粉千行。相逢飞絮已池塘。
误却风光。
南柯子 其二
乱后怜芳节，先期集胜流。长安花月酒家楼。为问几时丝管、遍皇州。
落日余横笛，临风欲棹舟。相看莫只斗眉头。自昔锦帆龙舸、可曾留。
玉人歌 再和其年韵同前
花月事。忆东风楼角，落红满地。玉箫金管，记取多情未。
一团香雪漫天坠，做弄勾魂意。恨年时、小别千山，暂游万里。
婀娜谁家子。向五陵年少，傲他车骑。水剪秋眸，生就和花死。
明灯今夜垂芳穗，人坐浓香里。藉三眠，绾髻半抛还倚。
点绛唇 其四
青菱看熟红蕖面，只似初逢。何处罡风。吹落侬花艳月中。
两行筝笛千场酒，去日落落。愁杀秋鸿。送到云山一万重。
罗敷媚 其四
空阶璧月团珠露，分外玲珑。人是春风。吹得银缸一片红。
水晶帘下深深见，略耍朦胧。万事飘蓬。收拾繁弦急管中。
沁园春 前题次韵
骠骑将军，异姓诸侯，功名壮哉。乍南楼傅箭，大航风鹤，中流摇橹，湓浦蒿莱。
片语回嗔，千金逃赏，遮客长刀玩弄来。堪怜处，有恩门一涕，青史难埋。
偶然座上嘲诙。博黄绢新词七步才，似筹兵北府，碧油晨启，把棋东阁，屐齿宵陪。
春水方生，吾当速去，老子邀游颇见哀。相携手，尽山川六代，箫鼓千杯。
大酺 和秋岳春忆
忆柳如烟，乌啼月，江左琅邪何处。高楼红树里，有银筝纨扇，与花相妒。
六代莺声，三山草色，曾记游人来否。芳怀随云收，悔东华走马，此行原误。
更风满败梧，日斜横笛，燕穿絮飞。
包胥无一旅。看公等、歌舞夸南渡。为问取、夷吾往矣，祖逖何如，绣芙蓉、那能频顾。
梦逐江流去，还懊恼、数峰遮住。料难到、家山路。菱花怜我，萧索长卿非故。
倩谁百金买赋。
沁园春 其一 读乌丝集次曹顾庵王西樵阮亭韵
烟月江东，文采风流，旷代遇之。恰临春琼树，家称叔宝，黄初金枕，人是陈思。
如此才名，坐君床上，我拜低头竟不辞。多情甚，倩花间锦笔，描画崔徽。
餐霞吐玉霏霏。任拍遍阑干绝调稀。更雨铃风笛，伤心绮丽，云鬃雾鬣，过眼权奇。
帘阁香浓，市楼酒罢，错落明珠万斛飞。须记取，有曲江红袖，围绕留题。
点绛唇 其三
何来一串真珠◇，轻燕穿梭。◇点晴波。只在腰身转处多。
柘枝画鼓沉檀拍，闹了银蛾。生受眉窝。瘦到弓鞋窄窄罗。
琵琶仙 吊白舍人苏学士用秋岳琵琶亭志怀韵
绝代西家，风流容、二老柳堤花榭。管领公事湖山，芳晨并良夜。
开柘鼓、云裳雪面，似樊素、小蛮初嫁。鹊尾团香，螭头会食，高韵天假。
际升平、金紫神仙，两朝人凑合清狂社。冷眼江峰又饱，觑银戈红帕。
飞絮恨、青骢莫系，罗扇泪、哀松同泻。试呼公一片吟魂，夕阳之下。
杏花天 题钱舜举画华清上马图
海棠醉骂东风懒。兜不上行云一片。沉香弦索催春晚。珍重紫骝翠扇。
问鼙鼓马嵬惊散。偏好杀三郎不管。名花总入伤心传。怕对锦袿玉面。
阮郎归 春去用史邦卿韵
垂杨醉软紫丝鞭。隔桥芳草烟。送春泪洒落红边。
莺愁五十弦。
双鬓事，两湖缘，东风又一年。当歌莫奏断肠篇。而今怕可怜。
青玉案 虎丘踏月用贺方回春暮韵
金阊个是迷香路，又月底、移船去。风定石坪笙管度。
吴王虹剑，贞娘珠粉，儿女英雄处。
草痕短薄荒祠暮。入望寒山夜钟句。自负多情天应许。
要离事网，馆娃人去，一阵催花雨。
念奴娇 和寄秋我
流烟回雪，睨晴波一楫、兰桡春色。双好天然都道是，公瑾小乔无别。
故国楼台，江南钿粉，往事成悲咽。银镫芳醑，半窗梅蕊初折。
最恨乍见还离，踏歌携手，袍袖霜犹热。料得空山风雨夕，绣出愁香千结，客住三峰，云来五朵，恰直花时节。
梦中吹送，舞风杨柳残月。
罗敷媚 其二
樱桃风熟青梅老，雪打蘋香。春去横塘。不忆当也断肠。
六朝环佩芳烟散，瘦了鸳鸯。人代凄凉。红粉英雄哭一场。
浪淘沙 春夜同秋岳小饮
银烛照柔心。欲醉还禁。珊瑚钩小挂春阴。隈暖多情帘外月，玉漏宵沉。
鸦语带宫音。柳色摇金。沈郎消瘦旧时吟。孤负酴醾真薄幸，瞥眼花深。
罗敷媚 其三
红桥宛转支机畔，银汉天梭。一寸秋波。好处偎人不在多。
云绡雾縠官家样，宫画双蛾。热到心窝。试作胭脂汗底罗。
罗敷媚 其一 西陵吊苏小二调
油车宝马春风路，天付多情。小是花名。占住西陵柳絮城。
幽兰泣露吹罗带，月与身住。芳草还生。薄幸斜阳看唤卿。
昭君怨 其一 赋牡丹用刘后村韵
依旧红笺绿谱。褪下春风一步。国色便欺花。也怜他。
小雨雕栏曲圃。后夜冰蟾玉兔。花底唱梁州。叠成愁。
烛影摇红 吴门元夜值雨和张材甫上元韵
花信争传，玉钩草色寒犹浅。雨丝风片殢红愁，谁记张灯宴。
粉雾檀云暗卷。伴名香、银梅小苑。画桥烟瞑，酒市人归，寂寥弦管。
金翠吴宫，烛龙几照朱门换。青骢纨扇忆长安，人醉雕阑远。
十里香尘不断。习流年、叹长漏短。月迷江馆，客散旗亭，一行春雁。
点绛唇 咏草追和林和靖韵
帘外河桥，绿围裙带无人主。绣鞯行处。踏碎梨花雨。
目送春山，南浦烟光暮。牵春去。柔肠无数。苏小门前路。
浪淘沙 湖楼晚坐陈眉公山中夏夜韵
乍雨又微晴。山外山青。屏风六曲护银灯。供奉笔床香一瓣，雪净花明。
坐对古先生。病里人情。芳磁碧乳胜金茎。小艇春莺谁度曲，添注风情。
望海潮 过钱武肃王祠用秋岳坐黄鹤楼吊孙吴韵
银涛喧鼓，铜牙披韔，雄开王气之先。虎步凤峦，鹰扬蜃国，登时拥上凌烟。
冠剑锦山传。有金符玉册，踵武英贤。吴越高门，尉佗台接鹧鸪前。
千秋舞榭歌筵。赖麾江指海，勇敌秦鞭余耳韩彭，纷纷灰烬，曾闻伟伐岿然。
风景逐时迁。顿鼍潮息浙，艮岳输燕。公等无如空言，南渡是何年。
罗敷媚 其二
琼铺十幅葡萄锦，舞月歌霞。整整斜斜。活现芙蓉一朵花。
能行能坐能欢笑，真率风华。蛱蝶谁家。却趁香风到若耶。
菩萨蛮 其二
斜阳幻作黄昏雨。天涯就是门前路。莫踏柳丝桥。柔肠一万条。
花愁沽玉斝。回袂春星下。不惜褪归期。从头温别离。
满庭芳 雨中花叹和吴修蟾韵
绿剪裙腰，红销眉晕，恰听莺啭空阶。海棠愁重，罗幄暂徘徊。
那更帘钩烛午，销魂雨、陡地惊摧。无聊甚，年年花语，多半怨春来。
长生私誓后，当风羯鼓，燕恼蜂猜。问亭亭香影，扫尽还开。
竟似离云万叠，南浦约、经岁才回。殷勤嘱，朱楼意懒，无力踏青苔。
贺新郎 其二追和刘潜夫端午韵
银篆香云吐，昼偏长，碧梧庭院，玉肌无暑。赢得青山安稳在，何处争龙斗虎。
恰画艇，一双飞渡。多少繁华风絮尽，算几时、重起新箫鼓。
身未老，待歌舞。
西陵花月应相许。唤深情、大苏小苏，对浇芳醑。万事不如杯共把，请看离宫麦黍。
空满眼、鸱夷涛怒。渔父当年非愤俗，果孤清、独醒人徒苦。
吾醉矣，莫怀古。
望江南/忆江南 又戏和秋岳
华灯畔，春眼溜微波。小阁名香笼绣带，画帘人影似轻罗。
妙处不须多。
痴蛱蝶，生就绕纤蛾。玉碾蟾蜍天上梦，风怜翡翠座中歌。
多事忆鸾靴。
天仙子 追和小青
剑戟横排脂粉塞。鸾凤死偿鸡鹜债。剪红一寸石榴刀，金翠冢，埋香快。
白蝶紫烟莲露界。
才子单传鹦鹉派。遂玉犹存兰蕙概。人间薄命是聪明，怜也在。
憎也在。彩笔难容双锦带。
齐天乐 湖上午日用吴修蟾和周美成韵
远峰吹散雕阑雨，游人画桥三五。彩鹢风高，绣旗日丽，又吊一年湘楚。
钗符缀虎。也娇小窥帘，笑低金缕。如此湖山，半分歌吹送重午。
樽前初拭醉眼，问灵均去后，与谁终古。屏枕芗潮，扇摇玉雪，同赋采兰新句。
菱舟曲度。渐掉人荷心，月痕留处。愿趁佳时，普天销战鼓。
百字令 和吴修蟾雨中春恨韵
薄寒吹酒，中春愁两点、珊钩眉合。楼外浓阴飘远岫，遮断芙蓉屏脚。
玉雁风低，金猊枕瘦，放下丁香幕。为花长叹，烟林一片空廓。
眼见飞絮游丝，殷勤相傍，软到秋千索。争怅佳时容易度，谁信恹恹芳阁。
梦浅无痕，深似病，雪打梨云恶。关情如许，莫教燕子偷觉。
隔浦莲近拍 春夜
兰窗纱黏杏子。蝶信梅梢里。一曲青娥瘦，床前银月初起。
霞晕红绵洗。沉檀屑。衬暖飞琼指。
绣针坠。花烟欲动，撩人几许风味。江南碧草，画出卷帘情事。
华烛金樽漫徙倚，无数。闲愁如此春水。
望江南/忆江南 其四
苔影绿，宫雨长槐芽。双燕也知翻玉树，一杯还许泛流霞。
醉处且为家。
榴蕊艳，狂眼绛云遮。系梦管箫新殿脚，恼人风露旧宣华。
明日恨先赊。

[book_title]龚鼎孳诗集四
画堂春 代友人赠所欢
玉芙蓉剪柳丝眉。花因解语头低。阑干约略小腰围。
不为春归。
睡重恼开鸾镜，灯昏揉碎乌丝。浅嗔深妒任娇痴。
毕竟怜伊。
齐天乐 初夏湖楼看雨用史邦卿湖上
烟桡一点如鸥小，冲散碧波来去。蝶老韩凭，花辞谢豹，丢下恼人春雨。
青螺几许。尽凭瞑屏遮，梦迷遥渚。一半楼台，酒旗低卷画中树。
依然寒食院落，柳塘蛙鼓畔，榆钱青聚。乍改轻衫，还熏密坐，猜杀栖红羽。
云连绣柱。任门外芜香，屐痕多阻。奇绝空濛，验前人好语。
满庭芳
红玉笼云，胭脂侵雪，两行撷艳惊奇。乳莺声里，香雨一庭滋。
绣带留仙小立，绛霞畔、声送琼玑。销魂处、如嗔欲笑，狂眼任纷披。
珠钿芳草路，凭空十载，抛撇幽姿。那堪过天宝，再趁花期。
落日华清似梦，弦索冷、妃子容衰。无情甚、东风卖眼，看杀烂柯棋。
昭君怨 其二 赋本题
玉笛黄沙风韵。弹乱琵琶旧本。谁负入宫妃。是峨眉。
埋没画图睹面。青冢芳魂谁见。绿鬓不禁吹。塞云飞。
点绛唇 春闺追和何籀韵
菱镜堆烟，黛螺过午犹慵扫。荼蘼开了。衣桁杨花小。
识字鹦哥，婉转相排调。愁多少。玉钩萦抱。羞见红兰老。
风流子 社集天庆寺送春和舒章韵
柔丝牵不住，眉尖小、一蹙又斜阳。问红雨洒愁，几番离别，绿蘋漾恨，何代苍茫。
子规说、麝迷青冢月，珠堕马嵬妆。苔卧锦钱，横抛芳影，燕冲帘蒜，偷觑柔肠。
前欢真如梦，流莺懒风日，枉媚银塘。担阁背花心性，泪不成行。
叹楼空杜牧，浓阴乍满，人分结绮，落粉犹香。拈合一春滋味，弹出伊凉。
扫花游 元夕同秋岳作于无外邸中用周美成韵
绛霞万叠，照曲巷斜栏，黛峰横楚。远香几缕。衬金虫紫凤，雅歌妙舞。
一带银纱，若雾琼梅散雨。踏花去。问取玉人，春色来处。
人醉花不许。又走马星桥，翠钿争路。画堂列俎。趁芳宵好客，发抒情素。
报道鸾箫，吹断天孙旧苦。漫停伫。正高楼、数声谯鼓。
临江仙 和雪堂先生韵感怀
一阵催花风似箭，小楼昨夜还会。独撚衣带暗香凝。
此生唯恨恨，谁解惜惺惺。
楚水吴山浑是梦。羡他行脚孤僧。仲宣高处不须登。
断魂千古月，龛泪十年灯。
望海潮 同前
江山如此，年华依旧，分明又度春宵。银鸭吐香，莲铜滴月，朱栏瘦拂长条。
闲倚玉屏腰。见鬓云送懒，罗袜藏娇怕被花窥，一天风露近蓝桥。
幽情惯是无聊。记青绫宠爱，红砑丰标。隋苑莺残，吴宫叶冷，苍茫昨日今朝。
清梦转迢迢。望碧天草色，烟雨凄遥。无计留春，泪丝偷印美人蕉。
罗敷媚 其一
一湖风漾当楼月，凉满人间。我与青山。冷淡相看不等闲。
藕花社榜疏狂约，绿酒朱颜。放进婵娟。今夜纱窗可忍关。
惜余春慢 追春用吴修蟾饯春韵
绿幛缝愁，红泥埋恨，尽是东风花草，晴翻麦雉，雨闹桑鸠，谁记画楼莺晓。
当日株移永丰，三楚腰肢，入宫纤小。到如今，香雪飘零何处，玉骢稀少。
看不上、明月无情，凤箫金管，冷觑黄昏新恼。胭脂井畔，燕子楼头，一片粉灰珠扫，青帝抛人几时，潘鬓沈围，年年空老。
尚痴心，春在平芜，央取乱峰遮绕。
高阳台 和秀公为张维则催妆
桂粉弹床，银泥衬屧，芙蓉一笑偏亲。黛写遥山，多情京兆知名。
花如百和星前语，便倚风、天上难闻。好妆成、夫婿前头，莫问傍人。
当年鹊渡天孙。正九微画烛，双袖宫云。艳事谁家，重看宝珞装轮，曲江柳线章台月，锦步围、肯负青春。
愿金闺，长记盟言，紧系罗裙。
水调歌头 述怀用苏东坡中秋韵
小住为佳耳，万事总繇天。乞天判与沉醉、断送奈何年。
往日宝刀横吹，入夜清灯疏雨，鬓发暮云寒。吾老是乡矣，双袖百花前。
倦司马、穷阮籍，只高眠。宿酲刚醒，又问明月可曾圆。
长策琼台采药，小隐于陵织履，雅操仗君全。放眼凭栏久，风露正娟娟。
满江红 为孙秋我新纳姬人催妆和韵
粉井香天，算唯许、何郎窃近。翠亭亭、菱铜斜倚，扑堆可憎。
玳瑁衙排花仗拥，鸳鸯牒押红泥衬。靠雕栏、活现海棠丝，东风幸。
遮不稳，将灯倩。兜不起，羞人问。乍流苏蟢子，双吹檀晕。
犀帖燕冲兰梦小，银瓶麝裹薇浆嫩。笑玉人、几许未销魂从今定。
锁阳台 重游京口用周美成怀钱塘韵
楼枕层涛，屏横遥翠，捲帘多少黄昏。西风客到，江蓼剪江村。
一派天台旧路，金舆送、七宝霞裙。差侥幸，云阶叹息，阮肇不曾闻。
墙东诸女伴，苍苔共踏，争拾香尘。为映花人面，常梦题门。
记得妆台小妹，看看改、芳岁天孙。青山外，六朝明月，留照绮罗春。
东风第一枝 其二
凤琯排烟鹅笙沸月。岁华初到街鼓。柳丝约定欢期，花信吹开恨处。
今宵酒盏，又勾引、蝶翻蜂聚。近小窗、红雨生生，做作一帘芳雾。
飞艳缕。紫绒偷度。挑锦字、玉麟旧侣。远山千叠销魂，画屏一联绣句。
旗亭蕊榜，讶批抹、双鬓何据。趁好春、安顿心情，莫遣少年空去。
如梦令 其一 惜春
无处诉花啼柳。白袷半沾春酒。芳絮尽情飞，恼得海堂消瘦。
难受。难受。说著晓风眉皱。
念奴娇 中秋得南鸿喜赋用东坡中秋韵
远鸿飞送，有倾城玉杵、龙绡踪迹。小字鸳鸯颠倒认，凭仗晶盘凝碧。
密约镌花，深嚬谢柳。打破春愁国。秋灯分照，短长程已亲历。
为想翠管轻笼，绿窗低唤，软款怜征客。迢递江南天北意。
佳事恰宜今夕。钿合香浓。鸾台云热，狂欲生双翼。
冰蟾遥共，画楼人在吹笛。
南柯子 其一 端午一日社集和遂初韵
逝水沧江远，浮云碧汉流。逢时愁上仲宣楼。漫说当年刘表，在荆州。
探把菖蒲盏，还胶芥叶舟。隔宵堆怨玉搔头。吊屈湘波何处、此淹留。
长相思 其三
惜花期，订花期。诉向花愁知未知。天怜两道眉。
望中疑，梦中疑。斗帐檀丝月午时。香泥塑蝶痴。
误佳期 雨后看月用秋岳舟中韵
雨被绿杨黏住。月恋红扉乍吐。帘香透隙似黄昏，博得当风顾。
梧犬吠初星，花鸭喧清露。明朝草色太殷勤，衬贴凌波步。
浪淘沙 长安七夕和称六
璧露乍惊秋。月满西楼。江南箫管正悠悠。报到天边今夜会，彩线穿愁。
薄幸是牵牛。会少离稠。鹊槎一夕锦云收。我做牛郎他织女，夜夜桥头。
满江红 其一 拜岳鄂王墓敬和原韵
铁骑春寒，英雄恨、何时始歇。对万古、日飞潮射，抗忠比烈。
玉剑气横难度水。灵旗夜卷朱仙月。念青衣、毳帐是何人，关情切。
金牌愤，风波雪。社稷事，东窗灭。叹一堆黄土，河山顿缺。
五国冰长封马角，九天雨又吹龙血。忆当年，壮发怒云高，摇双阙。
水龙吟 为内弟介至寿用辛稼轩韵
绣弧悬在当门，石麟锦璨天徐郎手。丹山曜彩，天间驰骏，驷闾增旧。
叔宝神清，终军曜妙。名场推首。羡朱缨玉珥，龙文虎脊，青云器，人能否。
满目烽横刁斗。眺中原、难眠清昼。男儿事业，红旗黄纸，绝尘而走。
简点秋萤，读书弹剑，且停花酒。愿时平一老，婆娑涧石，更为君寿。
浪淘沙 其六
翠幰报花来。春恨重栽。西风吹上妆台。旧梦不留新梦远，影里徘徊。
客思绕秋苔。铁马惊开。银床冷落薛涛才。细展红香温丽句，一字千猜。
蝶恋花 送春用赵栗夫韵
帘外游丝飞去了。打叠闲愁，断送啼莺晓。一曲画栏银月小，玳床人倦残春杳。
生怕金铃催宿鸟。叫过三更，月与花都少。斜倚博山幽恨悄。
双眉做就堆烦恼。
望江南/忆江南 其三
名士会，共泛缕金芽。棋局从谁翻黑白，文章空自绚云霞。
庾信已无家。
佳节到，闲日好邀遮。荆楚岁时多感慨，秦淮灯火最繁华。
风物故园赊。
锁窗寒 闻子规用周美成寒食韵
幔卷红楼，兰缸写影，玉蟾窥户，枝头一派，送到落花风雨。
对青山、泪珠暗抛。断魂说向天涯语。为个人憔悴，丝丝蓬鬓，十年军旅。
春暮。牵衣处。有柳外鹂双，桑间马五。湖光潋滟，供奉莺俦鸳侣。
忆故园、寒食清明，紫骝碧草依旧否。怕人归、满眼斜阳，画角围芳俎。
一落索 其一 小窗夜坐用周美成韵
人影放帘深秀。玉钩风皱。篆香银烛艳成堆，全衬贴凌波瘦。
清露曲栏吟久。欢愁都有。唾壶敲断五更心，无一事、姑花柳。
罗敷媚 其三
情痴每与银蟾约，见了销魂。尔许温存。领受嫦娥一笑恩。
戏拈梅子横波打，越样心疼。和月须吞。省得浓香不闭门。
杏花天 其四
嫣香院落莲钉扣。有结阵都梁弹袖。浓丝丽玉春风守。团定蓉屏粉肉。
搓花瓣做成清昼。度一刻翻愁不又。今生誓作当门柳。睡软妆楼左右。
南乡子 其二
槐影落宫墙。宝瑟瑶笙杳茫。负丁多情帘外燕，昭阳。
不见临春镜里妆。月地问玄霜。萧后台边钿粉荒。
玉漏不知金井换，悲凉。只记长门一样长。
万年欢 春初系用史邦卿春思韵
一笑东风，喜寒梅尚繁，香散瑶雪。携手花前，重见酒杯豪发。
铁石销磨未尽，算只有、风情痴绝。生抛撇、瘴戟蛮装，更央珊瑚枕埋骨。
而今虎须怒歇。料天荒地老，比翼难别。络粉调笙，还让引裾人物。
尽取头庭重印，肯换却、纤纤霞袜。甘心署。锦队钳奴，五湖遍管烟月。
烛影摇红 方密之索赋催妆即用其韵
一揖芙蓉，闲情乱似春云发。凌波背立笑无声，学见生人法。
此夕欢娱几许，唤新妆、佯羞浅答。算来好梦，总为今番，被它猜杀。
婉转菱花，眉峰小映红潮发。香肩生就靠檀郎，睡起还凭榻。
记取同心带子。双双绾、轻绡尺八。画楼南畔，有分鸳鸯，预凭锦札。
如梦令 其二
春去晴丝庭院。丢下枕痕一线。带恨过帘栊，又是旧年双燕。
心颤。心颤。陡被落红瞧见。
蝶恋花 湖上春雨用吴修蟾倦绣韵
婉转珠栏烟共倚。薄倦微寒，小坐香肩比乍听晓莺啼梦里。
海棠又湿鹦哥嘴。柳外兰桡添涨水。黛浅嚬深，雨过千峰矣。
瘦损落花擎不起。春来一味愁而已。
雨中花 残梅同秋
半捻银梨云乍瘦。一带碧栏风欲皱。问月似芳魂，池怜春影，可记横斜候，幽磬押帘灯火后。
霞帐薄寒香透。渐花怯笼屏，人慵倚笛，打叠风光漏。
踏莎行 送春用刘伯温韵
乱绿迷烟，残英坠舆。东风不肯留春住。问春尚未到天涯，玉骢只索花边去。
罗袜凝香，红茵沾絮。春归料是春来处。黄鹂强要诉花愁，夕阳催上相思树。
好事近 其二
走马到章台，闲却绿窗眉笔。记得回头低唤，怨梢斜日。
倚栏今夕卜归鸿，管取蛛丝吉。好梦也须珍重，意中缘难必。
木兰花慢 和雪堂先生感怀
镜中肠断绝，愁万种、不分明。正柳忆乌啼，云迷马角，惆怅前生。
东风恰吹恨到，又酸酸楚楚两眉横。怪底檐花如雨，杜鹃长是吞声。
昭阳粉黛记将迎。翠袖五铢轻。忽凄管催霜，繁笳沸月，好梦难成。
休言画工妆点，便浅啼微笑也心惊。惭愧红尘断梗，负他碧涧香羹。
祝英台近 闻暂寓清江浦用辛稼轩春晚韵
绿烟横，兰桨渡。金犊偃淮浦。细草春寒，过尽断肠雨。
望中雀扇云衣。温存无据。枕边心，关山留住。
莫轻觑。柳外无尽长亭，朝朝背人数。河上双鱼，听否咒花语。
更愁香梦来寻，重添离处。却也遣、病魂随去。
生辰曲
琉璃为箧贮冰霜，谏草琳琅粉泽香。哭泣牛衣儿女态，独将慷慨对王章。
岁暮行
天寒鼓柁生悲风，残年白头高浪中。地经江徼饱焚掠，夜夜防贼弯长弓。
荒村哀哀寡妇哭，山田瘦尽无耕农。男逃女窜迫兵火，千墟万落仓箱空。
昨夜少府下争牒，军兴无策宽蜚鸿。新粮旧税同立限，入不及格书驽庸。
有司累累罪贬削，缗钱难铸山非铜。朝廷宽大重生息，群公固合哀愚蒙。
揭竿扶杖尽赤子，休兵薄敛恩须终。
罗敷媚 其四
清辉依约云鬟绿，水作菱花。苏小夭斜。不见留人驻晚车。
湖山符牒谁能管，让与天涯。如此豪华。除却芳樽一味赊。
岭南喜晤曹秋岳作歌
琳宫飞阁冬残月，斜阳罢酒骊驹发。梅花腊尽海云边，恰停万里江门船。
经岁风波怨离索，胶漆看颜豁飘泊。人言命驾似嵇吕，天遣扁舟同李郭。
杂坐篷窗夜始半，疏镫细语心零乱。番舶鸡人筹屡更，银河敛色长天旦。
是日星前锦席张，春风火树翻球场。清歌玉瑟杂羌拍，军城鼓罢仍笙簧。
官斋玉浮图书府，笑披台牒多如雨。昼永名香伴鸲鹆，帘开琼雪调鹦鹉。
广南珠璧愁凋枯，西园刻印金模糊。酒垆□□□狼藉，高楼大市欢鍪弧。
一饭生民泪如霰，至尊旰食明光殿。薄海弄兵皆赤子，荒疆几日犹酣战。
季主行藏卜贾生，一归身已私柴荆。轻帆落日五湖客，醉眠何处长安城。
长安城夹风云高，朱门轩盖如牛毛。南箕北斗漫指日，九天铩翮纷鸾刀。
同时丹笔含元仗，重瞳造膝亲嗟赏。修蛾申詈起须臾，玉阶芳草生尘网。
孟博登车空贾祸，黄门录牒悬钩党。天关詄荡敞白日，主圣心能容倔强。
江海一麾交戟下，颐指难承甘蹈藉。诸生幡正举阳城，狂奴态尚轻侯霸。
逡巡浃月君留邸，摇落穷冬吾报罢。一斥犹存去国名，群贤未谓工弹射。
亡何骢马蹶霜蹄，我曹失路偏连鸡。野沙急滚阴风入，高城呵殿惊云泥。
茅檐炙冰晨不暖，冻禽未叫肩相齐。九重霆怒岂及夕，至今心骨寒诃诋。
春水扬舲别津树，觚棱回首飘烟雾。市虎谗才雪拾糜，同文簿又沾厨顾。
青眼全经枫陛晓，黄扉已返榆关戍。江天徙倚鹤归来，携手云山非晓暮。
即今海角挽君衣，铜柱功名志未违。壮夫抽身计亦得，不尔强食还翻飞。

[book_title]龚鼎孳诗集五
石州慢 感春
香阁春深，庭院昼长，花雨飘洒。清明时候，轻寒小热，暗愁盈把。
呢喃燕子，却憎画栋，凋零乌衣，闲恨犹牵惹。拍碎玉阑干，尽黄鹂描写。
游冶。禁烟吹散，宝瑟风前，紫骝花下。何似一灯寒食，柴门初打。
楼头柳色，望里青断天涯，絮飞还殢王孙马。解道莫愁谁，只长于人也。
长相思 其四
似多情。似无情。玉艳心情是怎生。春衫记不明。
长歌行。短歌行。多少柔肠撺掇成。流莺只一声。
减字木兰花 途中寄忆
檀脂凤带。远在碧山春草外。耳畔低声。恰似兰闺念小名。
风巾雨屐。那许偷窥金粉席。只办销魂。絮得东风也闭门。
玉女摇仙佩 中秋至都门距南鸿初来适周岁矣用柳耆卿佳人韵志喜
青天万里，忽下檀云，送到虬幢鲛缀。六代金霞，三春莺粉，拾得有情佳丽。
便倩代蟾比。怪年年碧海，成双非易。尽畴昔、罗裙画簟。
无数销魂见面都已。相逢恰今宵，一世团圞花明月媚。
兼有九霄玉佩，五夜香炉，好景安容抛弃。斗帐雾浓，珠绦丝热，柳毅龙宫输美。
紫幄同同心，倚任消受南国，知名才艺。那忍忘、灯前却扇，笛边沽酒、上楼欢意。
三生誓。玄霜碾入鹣鹣被。
临江仙 其三用欧阳永叔夏景韵
谁遣封姨吹画楫，晴湖蹴作涛声。轻寒罗袖最分明。
催花落尽。此别太生生。
薄福东君应自悔，一春云幔风旌。双蛾小皱縠纹平。
夕阳无赖，不管钿钗横。
念奴娇 其一 和雪堂先生感春
凭栏无赖，受东风冷暖、瞒人情绪。一夕梅魂芳雾散，把酒频浇黄土。
露浥金铃，烟笼粉幔，似听酴醾语。啼鹃初瘦，月高谁作花主。
分付弱柳千条，小阑干外，替两眉辛苦。薄醉浓香帘幕，又是风流莺梳羽。
玉管横吹，霞绡痴写，怕到酸心处。五侯亭馆，当年何限歌舞。
如梦令 题画兰裙子
金缕水沈熏透。蛱蝶趁花风瘦。整整复斜斜，淡墨妙于浓绣。
生就。生就。摇曳一痕红咮。
菩萨蛮 题画兰
春风婉转朱栏曲。吹花直上烟鬟绿。芳韵一枝斜。镜中人是花。
纤云摇更曳。衬出芙蓉雪。生爱靠香肩。倒言花可怜。
春夕行饮孙少宰北海斋中同秋岳赋
北海先生厌朝籍，著书高卧青霞宅。有时置酒为欢娱，独许吾徒共春夕。
曹子乃是江海人，辇下徵书坐相迫。别来雄饮尽一斗，早踏春泥赴深酌。
是夕六街初镫火，阗阗鼓声喧杂坐。长安小儿竞好事，唤作太平无不可。
忆昔曾经天宝年，五侯七贵朱楼边。筑球走马金作埒，御沟杨柳飞晴烟。
时危补阙同台谏，下直天街尚清晏。联袂行游灯市头，未觉萧条叹羁宦。
乙丙之际风物移，春城沙满金笳吹。醉余尖倒褰珠箔，踏歌悲乐心难知。
迩来雨散不复顾，金陵公子愁绕树。即看明月正怜人，谁使吾曹更萍聚。
生不愿逐金张尘，遗世亦非嵇阮伦。偶然得意自杯斝，银筝绛烛相鲜新。
酒酣起舞呼海岳，历历春星挂檐角。泰阶渐平兵不作，花时肯惜过逢数。
菩萨蛮 其二用李太白闺情韵
岚光倒影金波织。洞箫吹散孤云碧。吴越此南楼。
遮灯有莫愁。
回廊人小立，漏箭催何急。送月两三程。湿莺低柳亭。
念奴娇 其二
断魂无那，霎时闲柳蘋花吹合。几点残红随蝶粉，倒挂蛛丝檐角。
鹦鹉呼来，鹧鸪催去，恨与晴波阔。斜阳无语，半天烟岫寥廓。
何处麦雨葵风，含桃金碗，九十春光恶。惆怅江南花落尽。
玉树歌声重作。画鼓萤流，琼箫人远，野草迷长乐。
御沟流水，应怜云鬓梳削。
口号赠朱音仙
万甲楼船仗水犀，一军莺燕散前溪。难闻拥髻消魂语，战垒苍茫落日低。
菩萨蛮 其一 代友人惜别
子规叫破山花血。银屏香瘦兰衾热。芳草约裙齐。浓愁妒马蹄。
前溪从此渡。记草栖乌树。今夕定何年。人分月恰圆。
浣溪沙 其二
肠断鸳鸯锦字文。一双疼热在春分。新愁欹枕不能闻。
影入菱花留夕照，香凝纨扇忆朝熏。玉窗还肯受殷勤。
薄幸 春明寄忆
粉城春市。系马惯、谁家荡子。别袖意、菱花偷见，蓦地锦帘千里。
照小窗、双蒂银蟾，深怜密唤曾如此。有腻玉轻钩，翠云浓绕，芳梦黏人难起。
数不尽、同心咒。休算作、冶游驱使。怕金铃声瘦，青骢天远，倚楼肠断斜阳里。
晚香横儿。对真真、暗嘱情场，不负鸾钗紫。鸳裯凤绶，端值龙沙一死。
临江仙 除夕狱中寄忆
不记今为何夕，隔墙钟鼓催春。逞风花草太无因。
笼香深病色，罢酒得愁身。
料是红闺初掩，清眸不耐罗巾。长斋甘伴鹔鹴贫，忍将双鬓事，轻报可怜人。
小重山 其五
一缕春心托杜鹃。也防人薄幸、靠青天。琼楼真负凤箫缘。
无聊赖。劈碎紫鸳弦。
送眼落霞边。只愁深阁里、误芳年。戴花那得木兰船。
桃花路，风雨接幽燕。
苏幕遮 其四用范希文韵
粉香城歌舞地。明月金宵，偏照双峰翠。一夜碧蟾凉似水，为送春归，特到红窗外。
五更愁千叠思，对月端详，不许垂杨睡。珠箔檀肩长共倚。
断鼓零箫，迸入留春泪。
上元词和善持君韵
紫雾晴开凤阙初，五侯弦管碧油车。芳闺此夕残灯火，独照孤臣《谏猎书》。
贺新郎 得京口北发信用史邦卿韵
莺馆安排静。待珠轮、逐程屯劄，柳旗花令。预遣探香乌鹊去。
露洒星桥玉冷。可曾见、卢家官艇。金字虎头青鸟印，押红泥、遮抹春愁影。
骑凤月，破烟瞑。
瑶箱泪叠朱丝剩。试芙蓉、两行宫烛。对摊芳信。微雨细揉弹事笔，温热低心软性。
料锦鲤、今番情定。雾幔晴衫深打叠，怕秋棠、不耐商飙劲。
因蚤雁，嘱君听。
灯屏词次牧斋先生韵 其一
珠帘锦瑟事依稀，红泪抛残金缕衣。曾记五侯春宴罢，花前被酒玉骢归。
姑山草堂歌
上书不踏金华省，苍头瘦马冲沙冷。拔剑不割金门肉，老寺残僧铛折足。
姑山草堂天下重，松菊东篱阅晋宋。园宅全因宾客荒，才名未逐风尘用。
嵚寄历落谁能嗤，烟波五湖足钓丝。秦淮垂柳楚州雪，病夫吟眺恒相期。
重逢酒楼下，色定还惊疑。浩荡江海人，何意来京师。
门巷疏花掩深酌，高城鼓角寒星落。总教世事属青云，但爱吾徒有丹壑。
拂袖长辞骠骑府，脱粟安用公孙阁。卢龙叶堕边霜来，江南林涧还秋苔。
知裘日暮何为哉，芒鞋竹杖无氛埃。留君不住羡君去，萧萧易水挥残杯。
金陵篇用李空同汉京篇韵
六代丛金粉，千门艳绮罗。笙歌横玉阙，楼阁傍银河。
银河玉阙伤心丽，垂柳曾笼王谢第。朱门双燕自翩跹，琼树三山空掩蔽。
杜鹃春望隔天津，璧月临春更有人。羽书禁闼床皆满，祠庙青溪祷不神。
相府衙兵森子弟，戟门夜识金银气。秦宫貂珥逼将军，李广戈矛偿醉尉。
夕烽飞过广陵城，小队传呼宫辇行。官里别驱黄幄去，六军亲倒翠旗迎。
帘前墨敕夸行在，河上楼船陨将星。幡出石头王迹地，表书铁券世家名。
繁华久触高明忌，满目新亭人似寐。长堑偏容鼓角过，斜阳最耐兴亡事。
台城白日乱鸦号，复道香尘长野蒿。宝钿妆成云易散，珠扉花冷月空高。
世事从来多反覆，沧桑眼底翻陵谷。当年刀笔太纵横，此日风云纷角逐。
金陵萧瑟剧堪怜，旧内钟山本接连。不见五陵裘马外，麒麟还对玉衣眠。
菩萨蛮 初冬以言事系狱对月寄怀
冰绡冷织孤烟悄。檐涛声压花铃小。夜色上啼乌。青灯一壮夫。
婵娟千种意。莫照伤时字。此夜绣床前。清光圆未圆。
一落索 其二
失路酒狂悲苦。目随云去。等闲画阁似扁舟。单欠著、风和雨。
约定沧江烟树。先传鲤素。莫将香粉笑鸱夷天送与、藏身处。
秦淮社集白孟新有诗纪事和韵
放船烟水色苍然，尽谢朱门酒肉膻。落日凤台邀李白，离宫花谱泣伶玄。
十年兰艾天难问，诸子膺滂事可怜。虎豹于今尽萧索，吞声还似九关前。
登晴川阁小饮二首 其二
登高风物郁苍苍，何处寒花发战场。吴蜀健儿犹裹甲，汉江游女自褰裳。
中洲鹦鹉萋芳草，隔岸楼台受夕阳。满眼昆明消一醉，烽烟真不上渔航。
罗敷媚 其二
木兰掀荡波光碎，人似乘潮。何处吹箫。轻逐流萤度画桥。
白鸥睡熟金铃悄，好是箫条。多谢双高。折简明宵不用招。
灯屏词次牧斋先生韵 其二
楼阁凭将结绮猜，留仙裙带斗春来。汉宫蜡烛传铜雀，不逐昆明劫火回。
西江月 春日湖上用秋岳韵
晴日花边萧鼓，春人画里楼台。鸱夷烟桨碧天开。
不记鸣笳绝塞。
岁月频销浊酒，风波不到苍苔。小苏罗带柳卿才。
喜与青山同在。
伯父雍篪公惠诗垂忆依韵奉报
劫火昆明万事隤，壮心初向镜边灰。休文座上人非少，庾信江南赋独哀。
满眼干戈疑去住，百年家国重徘徊。遥知檐日题书恨，泪裛新诗惨不开。
西江月 广陵寄忆用史邦卿闺思韵孤月。
别怨暗移青镜，春愁倦听红牙。扬州灯火绛楼纱。
不似石头城下。
伴我邮亭孤月，负他寒食梨花。没来繇事误天涯。
玉笛当风此夜。
和季沧苇侍御兼吊天中给谏榇归自辽左
江流何滔滔，岳峙何㠥㠥。奔潮无砥柱，百川徒漫瀰。
古来忠孝节，岂随天壤圮。南风方不竞，断岸孤舟舣。
伯仲挺英姿，骅骝九霄驶。贤兄早禁闼，同朝吾甚喜。
诗画许矜赏，烟霞生爪指。献替羞雷同，高曳东华履。
忽复排阊阖，忧危心遽尔。皋益戒无虞，其君宁有此。
我皇实优容，小臣言过矣。衔恩涉关塞，抱书牧羊豕。
当其廷诤时，我忝交戟里。畏死不敢救，芒刺攒心髓。
颇闻秉钧怒，忧天奚藉杞。去年凶问至，伤心违岵屺。
一歌折槛行，老泪穿蒿里。令弟都亭骢，上书屡称旨。
矫矫当门兰，疾风劲不倚。或时召狂奴，对酒荆高市。
薄俗善窥人，将无累吾子，庙堂有钜公，时事难抵齿。
求言诏忽下，义愤填膺起。对仗舌仍噤，辱胜望尘跪。
甫传弹事人，雷霆森谏纸。杂治烦王公，抗论穷端委。
大体存堂帘，连逮及拂士。木索上枫宸，正以旌如矢。
何人是魏其，主圣吾所恃。天颜果一回，无罪此人理。
感深犹颂系，温言飞玉几。开生汝忠爱，招魂渡辽水。
当年薄谴意，徘徊辇原止。盖棺复弹冠，道亨命非否。
四海欢且泣，宁独同枌梓。鼗铎悬天衢，封事浩难纪。
逢干在一门，后先耀国史。君仁则臣直，此真台谏耳。
丈夫有遭遇，讵必属阿唯。三复纪梦吟，若兄今不死。
乌江怀古
萧萧碧树隐红墙，古庙春沙客断肠。真霸假王谁胜负，淮阴高冢亦斜阳。
赠歌者王郎南归和牧斋先生韵
长恨飘零入洛身，相看憔悴掩罗巾。后庭花落肠应断，也是陈宫失路人。
感事和王子云韵
江潭摇落自行歌，威凤惊闻有罻罗。三黜风雷天意定，百年环玦主恩多。
贾生岂爱投荒去，张禹终如折槛何。去国未收忧国泪，苍生十载望岩阿。
浣溪沙 其七
死向云英一哭休。蓝桥风路不中愁。勾符明注小红楼。
青鸟梦尝迷绣户。孤鸳冢莫葬芳洲。诉花难放玉搔头。
送盛顺伯归丹阳
人雒相看鬓发苍，十年踪迹阻沧桑。畏途自懒嵇中散，古道难忘盛孝章。
龙卧东京留党锢，乌啼北寺共星霜。樽前欲别重牵袂，辇路长秋过夕阳。
偶感
东市朝衣溅血年，惊看老鹘奋霜拳。到头恩怨知谁是，田窦袁晁尽可怜。
蓦山溪
清波桃叶，幻出刘郎路。两桨载鸳鸯透金锁，重城几处。
低帏促坐，长似玉窗西。行不锁，且双归，蛱蝶香中去。
重来门巷，尽日飞红雨。消息动阳关，暗凝愁、绕花钟鼓。
朱深碧浅，一幅可怜春，休进酒，与调筝，只结同心缕。
念奴娇 花下小饮时方上书有所论列八月廿五日也用东坡赤壁韵
画眉余兴，哂王章闺阁、都无英物。北阙浮云遮望眼，谁作中流铁壁。
剪豹天关，搏鲸地轴，只字飞霜雪。焚膏相助，壮哉儿女人杰。
投袂太息花前，仰天长笑，正酒狂初发。赤日鳞金霄汉转，坐见岳摇氛灭。
一叶身星星发。与君沉醉，玉台斜过佳月。
和答禹峰大参见怀 其一
汉廷流涕治安书，谣诼申申几詈余。四海交游官谪后，三更灯火雁来初。
春星惜别惟弹剑，他日相逢肯下车。矫首南云无羽翼，晨风托寄一踌躇。
寄彭禹峰方伯酬燕京留别韵
得时鹰隼岂卑栖，行省威名播狄鞮。屐折围棋千帐静，檄成横槊万山低。
军中转粟青天上，使者论功大夏西。柔远古惟恩信重，年来象马倦霜蹄。
为赵友沂题所藏杨龙友画册和钱牧斋先生韵
南渡谁秉国钧者，当时争指贵阳马。皖江老狐据当道，清流喋血盈朝野。
金盘火齐老如山，斜封墨敕畴封还。葛岭闲堂格天阁，锦装大轴连云间。
一夕延秋六军散，白衣红袖徒悲叹。相府图书等告身，沟渠纸墨残花乱。
龙友笔墨殊萧然，鲭盘游戏还仙仙。解衣兴至一挥洒，千岩万壑生秋烟。
黄骢裤褶驰南陆，愤作虎头飞食肉。铁戟沙迷战鼓沈，枥马惊星地翻轴。
丹青纵横久更新，荆关董巨流传真。苍茫古色照金石，贵阳亦有风流人。
赵生意气深相取，晴窗还并孤松抚。此物携持应有神，九疑落月三湘雨。

[book_title]龚鼎孳诗集六
慰朱蒿庵都谏以言事谪官
掖垣封事朝朝下，谁并朱云折槛名。断狱已无于定国，上书空累窦游平。
批鳞君肯谋妻子，引手吾终愧友生。一斥未须悲仗马，从来骐骥惯长鸣。
满庭芳 从友人处分得新茗少许以遗闺人用山谷韵
箬叶云龙，银瓶风嫩，旅客魂断乡关。个侬情重，千里历风烟。
忆得江谷雨，蘼芜路、早隔仙凡。今何夕、轻尝慢啜，红药正斓斑。
佳人应倦绣，青灯小阁，缃轴初翻。要亲扶香影，吹上眉山。
恰值珠帘半卷，芳磁送、幽韵无边。重携手，栏花莫睡，明月晚妆前。
灯屏词次牧斋先生韵 其三
开元法曲梦华遥，肠断春云度玉箫。宝马香车今夕动，几人回首杜鹃桥。
秦淮社集白孟新有诗纪事和韵
次公礼法醉全宽，岸帜高吟一水寒。乱后江声仍北固，座中人影半南冠。
自伤钩党名曾噪，颇怪坑儒策未完。狎客冷消三阁烬，却留寄字满琅玕。
蠲租行追同元次山舂陵行韵
皇帝将改元，制书诏所司。方春重民事，王政务急施。
水旱兼资贼，人气诚伤悲。万方政正供，悉索亦已疲。
新饷五百万，剜肉疗饥羸。国计在本根，毛附先存皮。
民困必失所，拯溺焉能迟？丞相下郡国，一切蠲除之。
先是加赋意，岂不哀穷黎？水衡算金钱，桥陵方告期。
滇闽各用兵，军行粮辄随。朝廷尚恭俭，大事须藉资。
痌瘝上帝心，四海宁尽知。况复州邑吏，鞭挞到孑遗。
御史□大夫，陛下真圣慈。元元乐宽大，生息理可为。
民贫不独富，斯义古所持。流离与死亡，号呼欲向谁。
固知非得已，久大难权宜。我皇本尧舜，天听顷刻移。
谏行膏泽下，千载明良时。煌煌社稷寄，辅导良不亏。
君仁则臣直，拜手陈古辞。
东风第一枝 用史邦卿韵
凤络霞绒，莲铺金索，横桥檀雾吹暖。玉奁半懒春妆，一笑上楼入浅，朱衾画幔，紧围半、梦憨心软。
自题名、年少多情，不及杏梁朝燕。
云母阁、主司青眼。团扇第、书生睹面。醉扶璧月飞琼。
琐合柳乌小苑。珊瑚联枕，楚雨径、神峰如线。爱紫兰、报放双头，恰好阮郎初见。
十二时 浦口寄忆用柳耆卿秋夜韵
隔江楼、月涌银涛，偏是红绵难洗。正絮扑、棠舷星稀。
蕙幄恹恹花气。中酒心期。垂帘时候，旅馆疏灯起。
残堞外、一片荒鸡、一半画笳，吹到孤眼人耳。
幽梦中、重寻后会，岂似麝裙同系。笛瘦宝鞍。钗斜玉镜，寸寸含情地。
别路千万叠，长亭只在望里。
暗忖量、蓝桥约定，领略三生恩意。两字骊歌，暂时南浦，岂负浓香被。
宛转官柳侧。终怜好春轻弃。
吴郎南征赋别
一剑朱云得，今看出匣锋。饭难忘巨鹿，人不异卢龙。
国士知弓治，家声薄鼎钟。击奸兼破贼，吾欲卷书从。
惜奴娇 离情用史邦卿韵
无赖鹦哥，谁遣唤、花枝醒。阑干外、愁潮恨岭。一步妆台，受不起、加餐信。
风静。漾帘栊，回头小影。有限天涯，载得了、垂杨病。
销魂牒、权时拜领。说谎高唐，可好托、春衾性。难听。
长叹与、清钲乍并。
寿白母长歌
甲乙之际无事无，台城白昼嗥妖狐。丞相按剑坐交戟，绯衣赤棒喧天衢。
中有一人髯且怒，昔母赵娆父王甫。风雷炙手诧从龙，斧钺行空恣匣虎。
失职蓝田怨久盈，俊厨风义激诸生。人伦月旦清裁出，大事《春秋》直笔争。
是时二白皆年少，雕隼云峰立秋晓。霜翮常令狡兔愁。
金眸不畏轻缯绕，希风海内盛诸君。挝鼓交腾逐客文，小人名辱身犹在。
一言精悍张吾军，读书早读东京史。李杜齐名差可拟，纺车玉雪照镫青。
古今淑母成君子，十年奏赋诎《甘泉》。敝箧同缄《宝剑篇》，一夕铜驼长荆棘。
顿闻铁马嘶南天，草莽陈师勤国难。新亭对酒悲风乱，洒泣登舟动鬼神。
扶危共望清和蒜，将军富贵蠡吾侯。汹汹先将乔固收，岂有曹鸾能讼党。
却因刘鲔坐同谋。中宵片纸飞司隶，长者是兄羽者弟。
郭揖相怜解绶惊，毛钦自失操兵锐。淰淰寒云贯械傍，过门别母空傍徨。
寸葱对陨飞霜涕，萱草难忘受日长。此日清流遭六百，槛车一网纷驰逐。
北寺空歌凤鸟衰，南冠谁念霜毛秃。武安夜夜醉金貂，耳语能宽避席骄。
共羡苍头无李善，何期朱户有王调。电掣飙回格天阁，健儿快马冲铃柝。
赫蹄小字颇难详，但言误饮姜刘药。上游旗纛卷飞樯，万甲传呼起晋阳。
妄意人情合张角，顿令赤帻劳杨匡。大军北促楼船渡，降帆火照丹阳树。
角巾无恙白先生，司马门空笳吹暮。辇珠舆璧又江东，回鹘明装舞队空。
鼍鼓散军朝失势，壁门奏表夜论功。郿坞脐燃膏乍冷，罡风人堕仙霞岭。
鱼轩象服有庞眉，萧条鼎养凄飘梗。大母含饴拥绛帷，冰鲦碧笋娱春晖。
眼看桑海麻姑劫，天与花軿莱子衣。茅容鸡黍安林峤，捧檄还开北堂笑。
汉廷辟举首贤良，独行何辞三府召。小弟虎观先上书，英声藉甚翔公车。
长安卿相竞倒屣，恨不立置承明庐。扬雄文似翻迟荐，明月瑶阶掩秋扇。
三十六宫嚬翠蛾，倾城伫冠昭阳殿。昨日长兄书自南，柴门菽水清且甘。
钟阜晴云当户牖，蒲团香雨滋优昙。薄游倦折宫城柳，黄菊两开正重九。
心随征雁过滹沱，急归为进南陔酒。若母吾母交义真，登堂一拜犹逡巡。
敢云房杜忝明好，愿依陶孟称芳邻。栖栖京雒车尘白，项领磬折终何益。
蕙茝离披自一时，葡萄烂漫仍千石。兴酣起舞属谁欢，卫尉东西不耐看。
君知罗雀庭中事，正则何心薄子兰。归与若兄连榻语，信我风波久难处。
小人有母恋牵裾，招隐况多丛桂侣。君家兄弟急朱轮，霄汉应须早致身。
他日起居连八座，定知欢乐过千春。云门一奏党碑倒，雾霁甘陵日杲杲。
女师母范世真稀，既有令名兼寿考。
樟树行
古樟轮囷异枯柏，植根江岸无水石。风霜盘亘不计年，枝干扶疏讵论尺。
望中转柁愁易过，道旁掉臂真可惜。其下萧瑟枫林青，其侧参差茅宇白。
十年跃马桑乾东，双松诘曲慈仁宫。紫鸽翔舞避偃蹇，苍龙蜒蜿回虚空。
今来荒野忽有此，数亩阴雪争天风。当时万幕驻金甲，大树飒沓开神功。
勿言将压烦榱栋，傲睨高原川谷重。寒翠宁因晚岁雕，孤撑不畏狂澜送。
地近军城耀水犀，天开阿阁巢云凤。自古全生贵不材，樟乎匠石忧终用。
绮罗香 同起自井中赋记用史邦卿春雨韵
弱羽填潮，愁鹊带血，凝望宫槐烟暮。并命鸳鸯，谁倩藕丝留住。
搴杜药、正则怀湘，珥瑶碧宓妃横浦。误承受、司命多情，一双唤转断肠路。
人间兵甲满地，辛苦蛟龙外，前溪难渡。壮发三千，黏湿远山香妩。
凭蝶梦、吹恨重生，问竹简、殉花何处。肯轻负女史苌弘，止耽莺燕语。
大风行
长安大道尘拍天，朔风乍号何怒颠。传闻汉廷方虑狱，都人观者纷骈阗。
侍郎拲梏叫阊阖，累累木索同钩连。一言脱口黄沙起，万事苍茫争片纸。
曈昽日出轩辕宫，忍照孤臣戴盆死。诸老逡巡视牍背，或复义声鸣感慨。
谦让移时议忽同，奋笔大书法当贷。其时群口欢如雷，今日始逢天眼开。
金水桥边画漏静，浮云散尽终风回。初闻督府腾谤书，重瞳读之知子虚。
闽海焚香万人哭，高幡急鼓随槛车。射乌城头海月昏，手飞铁炮鲸鲵奔。
幕府上封曰臣亮，功大不可以罪论。出之缧绁须臾耳，独挈完城报天子。
仆射军中若父兄，官罢人情乃如此。上党观察陈谊高，同时五贤郡法曹。
对案流涕辄不食，不白此狱非人豪。六人逮系三广柳，生者三人复囚首。
已分杨匡都市缚，谁纵虞卿解印走。我皇仁圣真如天，文书乙夜披甘泉。
四十五牒同日上，满车薏苡消秋烟。今年盛夏雨泽枯，桑林步祷临天衢。
诏下公车求谠直，请剑有人当陛呼。亚夫大胾胜赐玦，饱澍倾盆洗蒸热。
敢云不雨烹宏羊，无乃为霖期傅说。七月十月曾几时，风翻雨骤何相随。
天心倚伏殊有意，冰山毒雾空尔为。阴阳休咎关三府，人果回天天不怒。
吁嗟乎五风十雨何足奇，君不见侍郎之风相公雨。
春日宴集观宋徽宗墨宝
宸翰高悬宝墨香，争从劫火拜灵光。杜鹃不解留青帝，鹦鹉犹能哭上皇。
璧碗风烟禾黍后，金门花月駃騠傍。衔杯难尽文通感，独立苍茫过夕阳。
舟过秦邮喜晤铁山司空
芒砀天低万马秋，垂纶乞食老沧洲。贫厨浊酒宽霜鬓，高枕青山笑敝裘。
江左竟挥王导涕，人间并忌李膺舟。蓬蒿客过还深掩，莫遣尘侵百尺楼。
登晴川阁小饮二首 其一
大别山前落照迟，丹梯百尺正逶迤。天连江汉迷烟艓，人傍星辰倒玉卮。
岁晚不消芳草梦，路遥难约旅鸿期。寒风乍卷涛如雪，却忆淮南八月时。
过城东戚贵诸里第
复道当年驻五侯，家家红袖拂箜篌。屏移凤蜡青烟冷，人去章华皓月流。
垂柳依然临绣户，玉骢无计问高楼。重来江令头先白，不待言愁始欲愁。
雪航侍御还朝
青霜一夕起鸳班，有客乘骢万里还。苜蓿夜肥西极马，葡萄秋入玉门关。
盛名博望槎同远，往事朱游槛独攀。长为膺滂生意气，盈廷卿相已摧颜。
蒿庵都谏谪官建宁
乍闻鸣凤下丹霄，捧檄重惊去路遥。当殿人谁同庆忌，谪官天许对皋陶。
风霆正足旌狂直，禄秩将无点圣朝。到日岛门烽燧息，蕉红榕绿引轻桡。
怀方密之 其二
掉臂天风万里游，奇怀跌宕俯沧洲。单衣短剑仇人赠，大壑雄峰倦眼收。
漫倚洁身消毒怨，岂知名士尽离忧。他年执手三山岛，细数铜驼陌上愁。
留别彦远
子夜吴趋锦瑟弹，人归江海各风湍。谁怜纵酒嵇中散，不异挥锄管幼安。
名重尔偏藏著述，路穷吾转讳饥寒。西山薇蕨东山屐，输与时贤白眼看。
玉烛新 上元狱中寄忆
天街风定后。想画鼓云繁，绛龙星就。虎城豹柝，轻烟外、逗出铜龙春漏。
侯家锦毯，醉不了、珠场花候。谁信道、青鬓孤臣，今宵雪霜盈袖。
依稀烛下屏前，有翠靥绡衣，月明安否？小眉应斗。
恨咫尺、不见背灯人瘦。香柔粉秀。猛伴得、英雄骚首。
千古意、唯许冰丝，平原对绣。
和牧斋先生韵为丁继之题秦淮水阁
开元白发镜中新，朱雀花寒梦后春。妆阁自题偕隐处，踏歌曾作太平人。
乌啼杨柳仍芳树，鸥阅风波有定身。骠骑武安门第改，一帘烟月未全贫。
清明同古古伯紫仲调兔床诸子登妙光阁感悼
石火平催白首春，芳兰折尽感芳辰。布金园阔忘家俭，炊玉心枯念客贫。
化去魂归无色界，悲来佛是有情人。让他帘外飞双燕，又见垂杨碧草新。
万子年少自清江过访值余他出赋此寄谢 其二
门外清江路，张融万里船。道穷宽出世，书就痛编年。
丰沛英雄老，曹刘壁垒坚。过江诸侠少，心折祖生鞭。
人日同张登子邓孝威游海幢寺访澹归上人
雨后经行祇树林，石栏横屐碧苔岑。佛云不改清流色，人日偏宜海国阴。
过岁白花飞蝶早，当时赤棒伏龙深。旅辰暇肯虚莲社，一饭青精万里心。
西江月 渡江作
箭打乱潮柔橹，鸦翻古渡青旗。春江玉雪鉴须眉。
俊眼相看似此。
长剑锦骢香梦，宝钗钿瑟男儿。人言无泪洒离时。
不称英雄泪耳。
癸未十月初七日以言事下狱
社稷关元老，忧天语信狂。九重容折槛，万死待浮湘。
鹿马人犹眩，龙蛇道已荒。贾生年少哭，终是岁岩廊。
题绛雪吴君画册
卖珠补屋意高闲，万叠烟霞拥玉颜。想像乱峰睛雪里，自临眉黛写青山。
馆卿命下孝威以诗见赠和答 其一
白简心犹悸，黄冠局不新。饥仍同曼倩，逸已愧刘驎。
风俗骄焚桂，功名薄徙薪。向来薇蕨意，终是恋逋臣。
赠歌者王郎南归和牧斋先生韵 其一
生成珠树有鸾栖，丞相鸣钟邸第西。为报五侯鲭又熟，平津花月贱如泥。
兰陵王 冬仲奉使出都南辕已至沧州道梗复返用周美成赋
戍烽直。山外寒云卷碧。香尘道、千里绣弧，凌乱垂杨暮烟色。
鸿飞如异国。何况朱颜作客。茱萸带、霜打雨吹，瘦损宫腰恰盈尺。
京华旅人迹。正草迓金鞭，花暗瑶席。五侯鲭好无心食。
听白雁风快，紫鸾人远，钿辕瞥过渭桥驿。似天限南北。
心恻万愁积。料野馆斜曛，芳影凄寂。回头凤阙情何极。
伫日丽仙掌，柳回羌笛。经年红泪，向锦衾畔，宛转滴。
丘曙戒侍讲谪倅琼州
南武山川一叶舟，行看蜃气吐危楼。无天有海原奇境，挝鼓回帆亦壮游。
地逼崖门春涨黑，啸清帘阁战旗收。相逢泷吏多嘲笑，笑汝如弦愧曲钩。
初归居巢感怀
失路人归故国秋，飘零不敢吊巢由。书因入洛传黄耳，乌为伤心改白头。
明月可怜销画角，花枝莫遣近高楼。台城一片歌钟起，散入南云万点愁。
风流子 其三
相思明月社，推桃燕、一代水边楼。忆黛比岫遥，花和人瘦，玉围屈戍，珠写箜篌。
销魂别泪如巫峡雨，心逐广陵舟。乳燕幕开，锦笺难托，蜜蜂房闭，香粉都收。
红窗携纤手，双双把鸳盟，订在新秋。只道云时金屋，管甚闲愁。
怅霞生绮陌，谁家弄笛，露凉小苑。何处藏钩。七夕看看过了，梦见还羞。
鹊桥仙
红笺记注，香糜匀染，生受绿蛾初画。挑琴擘阮太多能，自写影、养花风下。
月低金管，带飘珠席，两好心情难罢。芳时不惯是乌啼，愿一世、小年为夜。
飞来峡
浈水沿江曲，双崖浪欲吞。石欹崩峡口，云涌荡天门。
地截蛟龙断，山埋日月昏。楼船飞渡后，惘惘失空村。
有闻
万口同喑此一时，孤臣心敢望天知。相怜鲍管愚难及，并作膺滂死不辞。
丹槛雷霆回草木，党碑风雨护蛟螭。丝纶高阁多黄发，缓带鸣珂自委蛇。
人日同古古诸君作
十年浊酒望清尘，安得同君聚好春。嵇阮自成名下士，荆高岂是酒中人。
吹箫仗剑非无事，辟谷封留总此身。珍重鹿门遗老在，须将出世答君亲。
怀方密之 其一
修竹墙阴爱结邻，十年缟带奉清尘。天移忍复论交道，剑在何堪拟故人。
同死臧洪谁慷慨，逃生张俭独悲辛。也知盗贼纵横甚，不敌江东丞相嗔。
吴郎南征赋别
功名凭燕颔，三十佩吴钩。天地看横角，风尘避短裘。
还家如出塞，多难贱封侯。自古磨崖绩，书生据上头。
馆卿命下孝威以诗见赠和答 其二
雁鹜谋诚短，夔龙地敢论。幻频看海市，梦亦怯天门。
事过疑羊祜，时清醉屈原。侧身知亢悔，柔道欲占坤。
挽河东夫人
岂少完人传，如君论定稀。朱颜原独立，白首果同归。
绝脰心方见，齐牢宠不非。可怜共命鸟，犹逐绛云飞。
过巩鸿图都尉故居
彩云萧史旧门阑，绮榻香销蕙草残。冠玉人偏轻鼎镬，餐霞骨合返旃檀。
封章洒血心犹在，花月联吟梦已寒。定是神仙饶慧福，乐昌鸾镜不禁看。
和答禹峰大参见怀 其二
卧龙勋业日南旁，万里关河首独骧。抱膝已知输管乐，论心终自许膺滂。
功成天马来西极，战定珠崖奉朔方。安得从公参佐暇，婆娑衰客共飞觞。
万子年少自清江过访值余他出赋此寄谢 其一
鼓城悲战色，岁晏客心同。一饭怜青眼，千年想《大风》。
中原从逐鹿，吾党各飞鸿。厨俊相看尽，幽人得桂丛。

        </div>
      </div>
    </div>
  </div>
</div>
<!--update:2025-08-30 10:36:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>