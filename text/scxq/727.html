<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="五言古诗,五言律诗,七言律诗,五言绝句,七言绝句,句四联,诗余,提要,卷一,卷二,卷三,卷四,林和靖诗集全文在线阅读,林和靖诗集全文在线下载,大玄古籍书库">
<meta name="description" content="又作《和靖诗集》。诗别集。北宋林逋(969—1028)撰。四卷。附拾遗一卷,附录一卷。逋字君复,钱塘(今浙江杭州)人。。居西湖孤山,。绝仕,。终生未婚,与梅花、仙鹤为伴,有“梅妻鹤子”之说,卒谥“和靖先生”。史称其稿成则弃去,好事者往往窃记之。是集为其族孙大年集成。内容大都反映他的隐逸生活和闲适心情。其诗以五律见长,修辞秀雅,风格淡远。有清同治间朱孔彰校刻本。别有影印影明钞本。_林和靖诗集_全文在线阅读_林和靖诗集_全文在线下载_大玄古籍书库">
<title>林和靖诗集_林逋_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">林和靖诗集</span> <br/>
          作者： <span class="inputVal" id="bkauthor">林逋</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]37523</span> <br/>
          说明： <span class="inputVal" id="bkdec">又作《和靖诗集》。诗别集。北宋林逋(969—1028)撰。四卷。附拾遗一卷,附录一卷。逋字君复,钱塘(今浙江杭州)人。 居西湖孤山, 绝仕, 终生未婚,与梅花、仙鹤为伴,有“梅妻鹤子”之说,卒谥“和靖先生”。史称其稿成则弃去,好事者往往窃记之。是集为其族孙大年集成。内容大都反映他的隐逸生活和闲适心情。其诗以五律见长,修辞秀雅,风格淡远。有清同治间朱孔彰校刻本。别有影印影明钞本。</span> <br/>
          封面： <span class="inputVal" id="bkimg">Z_20458.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]林和靖诗集
[book_author]林逋
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]37523
[book_dec]又作《和靖诗集》。诗别集。北宋林逋(969—1028)撰。四卷。附拾遗一卷,附录一卷。逋字君复,钱塘(今浙江杭州)人。 居西湖孤山, 绝仕, 终生未婚,与梅花、仙鹤为伴,有“梅妻鹤子”之说,卒谥“和靖先生”。史称其稿成则弃去,好事者往往窃记之。是集为其族孙大年集成。内容大都反映他的隐逸生活和闲适心情。其诗以五律见长,修辞秀雅,风格淡远。有清同治间朱孔彰校刻本。别有影印影明钞本。
[book_img]Z_20458.jpg


[book_chapter]标点本

[book_title]五言古诗
和运使陈学士游灵隐寺寓怀
山壑气相合，旦暮生秋阴。松门韵虚籁，铮若鸣瑶琴，举目群状动，倾耳百虑沉。按部既优游，时此振衣襟。泓澄冷泉色，写我清旷心。飘飘白猿声，答我雅正吟。经台复丹井，扪萝尝遍临。鹤盖青霞映，玉趾苍苔侵。温颜煦槁木，真性驯幽禽。所以仁惠政，及物一一深。洒翰嶙峋壁，返驾旃檀林。回睨窣堵峰，天半千万寻。
闵师见写陋容以诗奉答
顾我邱壑人，烦师与之写。北山终日悬，风调一何野！林僧忽焉至，欲揖顷方罢。复有条上猿，惊窥未遑下。
监郡太博惠酒及诗
尘事久谢绝，园庐方晏阴。铿然郢中唱，伸玩清人心。况复对尊酒，百虑安能侵。何以比交情，松桂寒萧森。
送牛秀才之山阳省兄
之子咏陟冈，别我岁将晏。后夜失群鹤，高天着行雁。楚山远近出，江树青红间。尊酒无足辞，离愁满行盼。

[book_title]五言律诗
湖楼写望
湖水混空碧，凭栏凝睇芳。夕寒山翠重，秋净鸟行高。远意极千里，浮生轻一毫。丛林数未逾，杳霭隔渔舠。
秋日西湖闲泛
水气并山影，苍茫已作秋。林深喜见寺，岸静惜移舟。疏苇先寒折，残虹带夕收。吾庐在何处，归兴起渔讴。
上湖闲泛舣舟石函因过下湖小墅
平湖望不极，云树远依依。及向扁舟泊，还寻下濑归。青山连石埭，春水入柴扉。多谢提壶鸟，留人到落晖。
西湖舟中值雪
浩荡弥空阔，霏霏接水濆。舟移忽自却，山近未全分。冻轸闲清泛，温炉挹薄熏。悠悠咏招隐，何许叹离群？
西村晚泊
弭棹危桥外，霜村乍夕阴。田园向野水，樵采语空林。白鸟归飞远，青山重复深。那辞迟新月，谁复赏微吟。
湖村晚兴
沧洲白鸟飞，山影落晴晖，映竹犬初吠，弄舡人合归。水波随月动，林翠带烟微，寺近疏钟起，悠然还掩扉。
湖山小隐三首
猿鸟分清绝，林萝拥翠微，步穿僧径出，肩搭道衣归。水墅香菰熟，烟崖早笋肥，功名无一点，何要更忘机。
园井夹萧森，红芳堕翠阴。昼岩松鼠静，春堑竹鸡深。岁课非无秫，家藏独有琴。颜原遗事在，千古壮闲心。
衡门邻晚坞，环堵背寒岗。片月通萝径，幽云在石床。客游抛鄠杜，渔事拟沧浪。管乐非吾尚，昂头肯自方！
小隐自题
竹树绕吾庐，清深趣有余。鹤闲临水久，蜂懒得花疏。酒病妨开卷，春阴入荷锄。尝怜古图画，多半写樵渔。
小隐
门径独萧然，山林屋舍边。水风清晚钓，花日重春眠。苒苒苔衣滑，磷磷石子圆。人寰诸洞府，应合署闲仙。
山北写望
晚来山北景，图画亦应非。村路飘黄叶，人家湿翠微。樵当云外见，僧向水边归。一曲谁横笛，蒹葭白鸟飞。
中峰
中峰一径分，盘折上幽云。夕照前村见，秋涛隔岭闻。长松含古翠，衰药动微熏。自爱苏门啸，怀贤思不群。
小圃春日
岸帻倚微风，柴篱春色中。草长团粉蝶，林暖坠青虫。载酒为准子，移花独乃翁。于陵偕隐事，清尚未相同。
春夕闲咏
屐齿遍庭深，时为拥鼻吟。微风引竹籁，斜月转花阴。静赏应难极，孤怀自不禁。苍然小池上，烟露达青岑。
春日感怀
衡宇日萧寂，高春犹掩扉。春风似有旧，社燕亦重归。览照老已具，开尊人向稀。颓然此心曲，持底属芳菲。
郊园避暑
柴门鲜人事，氛垢颇能忘。爱彼林间静，复兹池上凉。托心时散帙，迟客或携觞。况有陶庐趣，归禽语夕阳。
园庐秋夕
兰杜浥衰香，开扉趣自长。寒烟宿墟落，清月上林塘。意想殊为适，形骸固可忘。援琴有余兴，聊复寄吟觞。
山村冬暮
衡茅林麓下，春气已微茫，雪竹低寒翠，梅花落晚香。樵期多独往，茶事不全忙，双鹭有时起，横飞过野塘。
山中冬日
残雪照篱落，空山无俗喧。鸡寒懒下树，人晏独开门。废圃春荣动，回塘雾气昏。谁家岁酒熟，辍棹忆西村。
旅馆写怀
垂成归不得，危坐对沧浪。病叶惊秋色，残蝉怕夕阳。可堪疏旧计，宁复更刚肠。的的孤峰意，深宵一梦狂。
出曹州
诗怀动叹嗟，驴立帽阴斜，雨泺生新硷，茅丛夹旧槎。午烟昏独店，冈路透谁家。几日江南兴，扁舟泊岸沙。
盱眙山寺
下傍盱眙县，山崖露寺门。疏钟渡淮口，一径入云根。竹老生虚籁，池清见古源。高僧拂经榻，茶话到黄昏。
留题李颉林亭
兼琴枕鹤经，尽日卧林亭，啼鸟自相语，幽人谁欲听。半阑花藉白，一径草盘青。何必对尊酒，此中堪独醒。
翠微亭在金陵清凉寺
亭在江干寺，清凉更翠微。秋阶响松子，雨壁上苔衣。绝境长难得，浮生不拟归。旅情何计是，西崦又斜晖。
台城寺水亭
金井前朝事，林僧问不知。绿苔欺破阇，白鸟占闲池。清楚曾经晋，荒唐直到隋。南廊一声磬，斜照独凝思。
汴岸晓行
驴仆剑装轻，寻河早早行。孤烟开道店，平野喝农耕。老木回堤暗，初阳出浪明。羁
游事无尽，尘土拂吾缨。
淮甸南游
几许摇鞭兴，淮天晚景中，树森兼雨黑，草实着霜红。胆气谁怜侠，衣装自笑戎。寒威敢相掉，猎猎酒旗风。
闻叶初秀才东归
高鸿多北向，极目雨余天。春满吴山树，人登汴水船。吟生千里月，醉尽一囊钱。肯便怀乡邑，时清复少年。
病中谢冯彭年见访
老去已多病，况复梅雨时。山空门自掩，昼永枕频移。晚燕巢犹湿，新篁箨未披。若非求仲至，谁复问栖迟。
冬夕得卫枢至
冷话复长吟，俱非俗者心。空斋留并宿，几度梦相寻。鸟乱槐枝折，烟微雪气侵。如何
急前去，赢马万山深。
偶书
闲看是斯文，无秦拟自焚。病来嫌万事，休去负深云。直语时多忌，幽怀俗不分。如何麋与鹿，犹此傍人群。
中峰行乐却望北山因而成咏
拂石玩林壑，旷然空色秋。归云带层岘，疏苇际沧洲。固自堪长往，何为难久留。庶将
濠上想，聊作剡中游。
将归四明夜坐话别任君
酒酣相向坐，别泪湿吟衣。半夜月欲落，千山人忆归。乱尘终古在，长瀑倚空飞。明
日重携手，前期易得违。
和梅圣俞雪中同虚白上人见访
湖上玩佳雪，相将惟道林。早烟村意远，春涨岸痕深。地僻过三径，人闲试五禽。归桡有余兴，宁复比山阴？
和黄亢与季父见访
积水凝悬馆，船宽或结楼。一窗方寄傲，二巷忽同游。怨慕采菱曲，苍茫拾翠洲。微风起苹末，归路满清愁。
和史宫赞
门对远峰青，常时亦懒扃。久贫惭嗜酒，多病负穷经。鹤迹秋偏静，松阴午欲亭。蜀庄何足问，惟解事沉冥。
和酣天竺慈云大师
林表飞来色，犹惭久卜邻。沿洄一水路，梦想五天人。谢绝空园草，沉冥满几尘。暮云如有得，宁谢寄声频？
和朱仲方送然社师无为还历阳
归路过东关，行行一锡闲。破林霜后月，孤寺水边山。顶笠冲残叶，腰装宿暮湾。香灯旧吟社，清思逐师还。
和酬杜从事题壁
弭盖入衡宇，相看情独深。萧疏秋树色，老大故人心。佳话顷移晷，清飙几拂襟。寥然长卿壁，题赠比兼金。
夏日寺居和酬叶次公
午日猛如焚，清凉爱寺轩。鹤毛横藓阵，蚁穴入莎根。社信题茶角，楼衣笐酒痕。中餐不劳问，笋菊净盘尊。
僧院夏日和酬朱仲方
一院掩萧森，晨凉又夕阴。鹤应输静立，蝉合伴清吟。着壁云衣重，通帘竹翠深。卧屏来看否，天姥雪千寻。
送长吉上人
囊集暮云篇，行行肯废禅？青山买未暇，朱阙去随缘。茗试幽人井，香焚贾客船。淮流迟新月，吟玩想忘眠。
送长吉上人北游
青山日已远，香裓渐多尘。应爱淮流上，聊逢月色新。孤禅安逆旅，警句语谁人。复有伤离客，中林病过春。
春日送袁成进士北归
春潮上海门，归雁远行分。千里倦行客，片帆还送君。酒波欺碧草，歌叠袅晴云。来岁东堂桂，聊酬一战勋。
送茂才冯彭年赴举
相送不觉远，离亭寒日斜。川途分野色，僮御想京华。背水当公战，凌云属赋家。前春得意处，酣宴上林花。
适史殿省典封川
马援疏蛮邑，铜标何可穷。人烟时亦有，海色自如空。髭发梅分白，旌旗瘴减红。惟应莳药罢，埋照酒醪中。
送王舍人罢两浙宪赴阙
上阁还旄节，明廷觐冕旒。清谈倾祖席，蠧简压归舟。远俗今无讼，闲田亦有秋。公朝论爵赏，当拜富民侯。
送昱师赴请姑苏
同载阖闾入，衣囊覆氎巾。新烟赤岸暝，融雪太湖春。钟远移斋候，香迟上定身。当知举如意，宝地雨花频。
送皎师归越
林间久离索，忽忽望西陵。静户初闻扣，归舟又说登。野烟含树色，春浪叠沙棱。幸射云门路，同寻苦未能。
送越倅杨屯田赴阙
越中分治罢，山水别来初。诗景多留石，船痕半载书。野程江树远，公宴郡楼虚。看塞严徐召，清风满直庐。
送思齐上人之宣城。
林岭蔼春晖，程程入翠微。泉声落坐石，花气上行衣。诗正情怀淡，禅高语论稀。萧闲水西寺，驻锡莫忘归。
送僧机素还东嘉
康乐遗踪地，言归已有期。江流富春阔，山杳括苍危。锡润飞晴霭，罗寒滤晓澌。东岩有幽石，应许折松枝。
送僧休复之京师
金锡指归鸿，田衣猎晓风。春江片席远，松月一房空。新句别离后，旧山魂梦中。到京当袖刺，馆阁尽名公。
送僧之姑苏
被请阊门寺，扁舟积水遥。几程冲腊雪，一饭泊村桥。岑色晴空映，檀烟远吹飘。公台悉余慎，讲罢即相招。
送闻义师褐池阳郡守。
渺渺大江流，沿洄过几州。登舻忽此别，振锡未尝游。九子寻真界，千兵见假侯。松枝谈妙字，铃阁想迟留。
寄思齐上人
松下中峰路，怀师日日行。静钟浮野水，深寺隔春城。阁掩茶烟晚，廊回雪溜清。当期相就宿，诗外话无生。
送吴肃秀才时在天王院夏课
肄业寄僧房，暑天湖上凉。竹风过枕簟，梅雨润巾箱。引步青山影，供吟白鸟行。明年重访旧，身带桂枝香。
寄钱紫微易
晞发起初晨，中丘谢病身。空持白云意，遥赠紫微人。画毂坊门远，苍苔掖署春。元和旧文体，当许继清尘。
寄清晓阇梨
前时春雪晴，林壑趣弥清。几忆山阴讲，兼忘谷口耕。树从归夕鸟，湖影浸寒城。还肯重相访，柴门掩杜衡。
寄胡介
亿着胡居士，长看古佛书。衡门惟老母，一食共寒蔬。墨迹多图鹤，山名爱话庐。几回曾会宿，风雪满庭除。
寄孙仲簿公
低折沧洲簿，无书整两春。马从同事借，妻怕罢官贫。道僻收闲药，诗高笑古人。仍闻长吏奏，表乞琐厅频。
寄和昌诗
家近太行居，西归压一驴。同侪多及第，高论独知书。名迹收藏遍，公门请谒疏。离愁不可写，蝉噪夕阳初。
闻越僧灵皎游天竺山因而有寄
天竺秋重入，招提隔翠林。几回闻桂子，无复忆山阴。峰晓云衣破，溪寒石色深。扪萝诸胜概，孤病负同寻。
寄曹南任懒夫
关门却坐忘，一烬隐居香。午濑怀泉瀑，秋耕负晓冈。道深玄草在，贫久褐衣荒。料得心交者，微吟为楚狂。
途中回寄闾丘秀才
极目半秋色，此情聊惨凄。行人古道上，落日破村西。剑饮无高会，驴游困解携。只应风与月，吾子有新题。
准甸城居寄任刺史
扰扰非吾事，深居断俗情。石莎无雨瘦，秋竹共蝉清。剑在慵闲拂，诗难忆细评。寥然独搘枕，淮月上山城。
寄辇下传神法相大师
禁寺诸供奉，如师艺学稀。粉轻昏古本，罗重折秋衣。净硷生瓶晕，连阴长行围。算应支遁马，毛骨苦无肥。
寄临川司理赵时校书
远官风波隔，归期岁月频。天形孤鸟晚，烟色大江春。驿路向山郭，船樯留估人。高台望不极，空使鬓华新。
寄祝长官坦
怀想与君劳，区区未剧曹。深心赖黄卷，垂老愧青袍。临事终存道，为诗转近骚。庐江五亩宅，归去亦蓬篙。
寄茂才冯彭年
异代甘泉赋，谁当颂太微，无如摛藻妙，所惜赏音稀。渐远江关树，方单客子衣，扁舟舣何许，霰雪暮霏霏。
射弓次寄彭城四君c
襟掩皂貂斜，晴鼙响水涯。箭翎沉白雪，贴晕破微霞。气为傍观壮，言因决胜夸。细钗金捍彀，更忆五候家。
赠金陵明上人
高社似东林，修行岁月深。讲多删旧钞，斋早唤幽禽。上国名流重，诸方学者寻。长因对清话，山阁转松阴。
赠崔少微
贤才负圣朝，终日掩衡茅。尚静师高道，甘贫绝俗交。晒碑看壁蠧，蒸术拾邻梢。却忆扬夫子，劳劳事解嘲。
赠任懒夫
末肯求科第，深坊且隐居。胜游携野客，高卧看兵书。点药医闲马，分泉灌晚蔬。汉廷无得意，谁拟荐相加。
知县李大博得替
惠爱复公清，三年报政成。弦歌敦雅俗，桃李蔼春荣。县治尝游刃，朝趍久剽缨。相门拥有相，他日愿持衡。
赠蒋公明
高亢近谁同，心闲爱子慵。居深避俗客，睡起听邻钟。纸轴敲晴响，茶铛煮晚浓，南斋屡招宿，幽语数诸峰。
喜冯先辈及第后见访
肄业十年初，萧然此饭蔬。何期桂枝客，来访竹林居。香炷开新诰，尘痕拂旧书。回轩应睠睠，将与岭云疏。
赔胡乂
妻儿终拟弃，旧识尽名贤。高节嫌趍世，常流笑学仙。金方烧易得，星度算来玄。只说寻山去，相期已数年。
赠张绘秘教九题
诗将
风骚推上将，千古耸威名。予美常登拜，昌龄合按行（琉璃堂图以王昌龄为诗夫子），笼纱疑旆影，击钵认金声。唱和知谁敌，长驱势已成。
诗家
风月骚人业，相传能几家。清心长有虑，幽事更无涯。隐奥知谁到，陵夷即自嗟。千篇如可构，聊拟当豪华。
诗匠
诗流有匠手，万象片心通。山落分题月，花摇刻句风。劳形忘底滞，巧思出樊笼。唐律如删正，斯人合立功。
诗笔
青镂墨淋漓，珊瑚架最宜。静援花影转，孤卓漏声迟。题柱吾无取，如椽彼一时。风骚兼草隶，千古有人知。
诗狂
岸帻都旁若，穷搜无遁形，写嫌僧阁窄，吟怕酒船停。绝顶寒曾上，闲门夜不扃。兴阑犹拍髀，毫末视青冥。
诗魔
花照湿睛春，秋灯落烬频。只缘吟有味，不觉坐劳神。寄远情无极，搜奇事转新。此魔降不得，珍重五天人。
诗牌
矗方标胜概，读处叩忘归。静壁悬虚白，危楼钉翠微。清衔时亦有，绝唱世还稀。一片题谁作，吾庐水石围。
诗筒（乐天早与微之唱和常以竹币贮诗往还）
唐贤存雅制，诗笔仰（朱谅切）防闲。递去权应紧（诗权出薛许昌）封回债已还（诗债出贾司仓）。带班犹恐俗，和节不妨删。酒箧将书簏，谁言季孟间。
诗壁
数题留粉堵，还胜在屏风。坐读棋慵下，眠看酒恰中。僧房秋色冷，山驿晚阳红。更有栖迟句，家徒一亩宫。
宿泥霄宫二首
大涤山相向，华阳路暗通。凤霜唐碣朽，草木汉祠空。剑石苔花碧，丹池水气红。幽人天柱侧，茅屋洒松风。
秋山不可尽，秋思亦无垠。碧涧流红叶，青林点白云。凉阴一鸟下，落日乱蝉分。此夜芭蕉雨，何人枕上闻？
孤山雪中写望
片山兼水绕，晴雪复漫漫。一径何人到，中林尽日看。远分樵载（昨盖切）重，斜压苇丛干。楼阁严城寺，疏钟动晚寒。

[book_title]七言律诗
湖上隐居
湖水入篱山绕合，隐居应与世相违。闲门自掩苍苔色，来客时惊白鸟飞。卖药比尝嫌有价，灌园终亦爱无机。如何天竺林间路，犹到秋深梦翠微。
湖山小隐二首
道着权名便绝交，一峰春翠湿衡茅。庄生已惯鸥鸢吓，扬子休讥蝘蜒嘲。潏潏药泉来石窦，霏霏茶蔼出松梢。琴僧新借南熏谱，且并闲工子细钞。
闲搭纶巾拥缥囊，此心随分识兴亡。黑头为相虽无谓，白眼看人亦未妨。云喷石花生剑壁，雨敲松子落琴床。情猿幽鸟遥相叫，数笔湖山又夕阳。
西湖泛舟入灵隐寺
水天相映淡浟溶，隔水青山无数重。白鸟背人秋自远，苍烟和树晚来浓。桐庐道次七里濑，彭蠡湖间五老峰。辍棹迟回比未得，上方精舍动疏钟。
湖上晚归
卧枕船舷归思清，望中浑恐是蓬瀛。桥横水木已秋色，寺倚云峰正晚晴。翠羽湿飞如见避，红蕖香袅似相迎。依稀渐近诛茅地，鸡犬林萝隐隐声。
湖上初春偶作
梅花开尽腊亦尽，春暖便如寒食天。气色半归湖岸柳，人家多上郭门船。文禽相并映短草，翠微欲生浮嫩烟。几处酒旗山影下，细风时已弄繁弦。
西湖春日
争得才如杖牧之，试来湖上辄题诗。春烟寺院敲茶鼓，夕照楼台卓酒旗。浓吐杂芳熏岘崿，湿飞双翠破涟漪。人间幸有蓑兼笠，且上渔舟作钓师。
池上春日
一池春水绿于苔，水上花枝间竹开。芳草得时依旧长，文禽无事等闲来。年颜近老空多感，风雅含情苦不才。独有浴沂遗想在，使人终日此徘徊。
池上春日即事
鸳鸯如绮杜蘅肥，鸂鶒夷犹翠潋微。但据汀洲长并宿，莫冲烟蔼辄惊飞。已输谢客清吟了，未忍山前烂醉归。钓艇自横丝雨霁，更从蒲筱媚斜晖。
小园春日
草烟横碧露华微，乘兴春园懒欲归。聚散有情输蛱蝶，浅深无色比蔷蔽。浮名莫惜千钟贵，急景须防百岁稀。一事不堪身衣褐，且偷闲眼看芳菲。
夏日池上
莲香如绮细蒙蒙，翡翠窥鱼袅水葓。卷箔末生单簟月，凭栏初过一襟风。横欹片石安琴荐，独傍新篁看鹤笼。沉李冻醪无寄与，可怜潇洒兴谁同。
西岩夏日
蕙帐萧闲掩弊庐，子真岩石坐来初。为惊野鸟巢间乳，懒过邻僧竹里居。新溜迸凉侵静语，晚云浮润上残书。何烦强捉白团扇，一柄青松自有余。
夏日即事
石枕凉生茵阁虚，已应梅润入图书。不辞齿发多衰疾，所喜林泉有隐居。粉竹亚稍垂宿露，翠荷差影聚游鱼。北窗人在羲皇上，时为渊明一起予。
隐居秋日
行药归来即杜门，啸台秋色背人群。幽虫傍草晚相映，远水着烟寒末分。高亢可能称独行，穷空犹拟赖斯文。过从好事今谁是，自笑何如扬子云。
秋日湖西晚归舟中书事
水痕秋落蟹螯肥，闲过黄公酒舍归。鱼觉船行沉草岸，犬闻人语出柴扉。苍山半带寒云重，丹叶疏分夕照微。却忆青溪谢太傅，当时未解惜蓑衣。
城中书事
一门深掩得闲权，纯白遗风要独全。强接俗庸终反道，敢嫌贫病是欺天。围形古寺谙寻鹤，照藓秋廊拟疏玄。从此免惭岩下者，子真高兴未萧然。
深居杂兴六首并序
诸葛孔明、谢安石畜经济之才，虽结庐南阳，携妓东山，未尝不以平一宇内、跻致生民为意。鄙夫则不然，胸腹空洞，谫然无所存置，但能行樵坐钓，外寄心于小律诗，时或鏖兵景物。衡门情味，则倒睨二君而反有得色。凡所寓兴，辄成短篇，总曰深居杂兴六首。益所以状林麓之幽胜，摅几格之闲旷，且非敢求声于当世，故援笔以显其事云。
隐居松籁细铮然，何独微之重碧鲜，已被远峰擎耸耸，更禁初月吐娟娟。门庭静极霖苔露，篱援凉生袅菊烟。中有病夫被白搭，瘦行清坐咏遗篇。
四壁垣衣钓具腥，已甘衡泌号沉冥。伶伦近日无侯白，奴仆当时有卫青。花月病怀看酒谱，云萝幽信寄茶经。茅君使者萧闲甚，独理丛毛向户庭。
薄夫何苦事奸奸，一室琴书自解颜。峰后月明秋啸去，水边林影晚樵还。文章敢道长于古，光景浑疑剩却闲。多少烟霞好猿鸟，令人惆怅谢东山。
冉冉秋云抱啸台，一丘松竹是闲媒。谁闻济北传兵略，枉说山东出相才。樵褐短长披搕膝，丹炉高下垒悬胎。三千功行无圭角，可望虚皇九虚来。
上书可有三千牍，下笔曾无一百函。闲卷孤怀背尘世，独营幽事傍云岩。僧分乳食来阴洞，鹤触茶薪落蠧杉。末似周颙少贞胜，北山应免略相衔。
松竹封侯尚未尊，石为公辅亦云云。清华自合论闲客，玄默何妨事静君。鹤料免惭尸厚禄，茶功兼拟策元勋。幽人不作山中相，且拥图书卧白云。
杂兴四首
短褐萧萧顶幅巾，拥书才罢即嚬呻。耕樵可似居山者，饮馔长如病酒人。闭户不无慵答客，焚香除是静朝真。前贤风概聊希拟，一刺偏多井大春。
散帙挥毫总不忺，病怀愁绪坐相兼，苔痕作意生秋壁，树影无端上古帘。一壑等闲甘汨汨，五门平昔避炎炎，惟应数刻清凉梦，时曲颜肱兴未厌。
湖上山林画不如，霜天时候属园庐。梯斜晚树收红柿，简直寒流得白鱼，石上琴尊苔点净，篱阴鸡犬竹丛琉。一关兼是和云掩，敢道门无卿相车。
掉臂何妨入隐沦，高贤应总贵全真。次山有以称聱叟，鲁望兼之传散人。拂水远天孤榜晚，夹村微雨一犁春。不知图画谁名手，状取江湖太古民。
孤山后写望
水墨屏风状总非，作诗除是谢玄晖。溪桥袅袅穿黄落，樵斧丁丁斫翠微。返照未沉僧独往，长烟如淡鸟横飞。南峰有客锄园罢，闲倚篱门忘却归。
孤山寺端上人房写望
底处凭阑思眇然，孤山塔后阁西偏。阴沉画轴林间寺，零落棋枰葑上田。秋景有时飞独鸟，夕阳无事起寒烟。迟留更爱吾庐近，只待重来看雪天。
山阁偶书
绕舍青山看未足，故穿休表架危轩。但将松籁延佳客，常带岚霏认远村。吴榜自能凌晚汰，湘累何苦届芳荪。余生多病期恬养，聊此栖迟一避喧。
孤山寺
云峰水树南朝寺，只隔丛篁作并邻。破殿静披齑臼古，斋房闲试酪奴春。白公睡阁幽如画，张祜诗牌妙入神。乘兴醉来拖木突，翠苔苍薛百磷磷。
西湖
混元神巧本无形，匠出西湖作画屏。春水净于僧眼碧，晚山浓似佛头青。栾栌粉堵摇鱼影，兰杜烟丛阁鹭翎。往往鸣榔与横笛，细风斜雨不堪听。
平居遣兴
有甚余闲得解嘲，高慵时把几桯敲。卑孜晚鸟沉幽语，历剌烟篁露病梢。草野交游披褐见，神仙书史点朱钞。皇朝不是甘逃遁，争向心如许与巢。
山谷寺
才入禅林便懒还，众峰深壑共孱颜。楼台冷簇云萝外，钟磬晴敲水石间。茶版手擎童子净，锡枝肩倚老僧闲。独孤房相碑文在，几认题名拂藓斑。
峡石寺
长淮如练楚山青，禹凿招提甲画屏。数崦林萝攒野色，一崖楼阁贮天形。灯惊独鸟回晴坞，钟送遥帆落晚汀。不会剃头无事者，几人能老此禅扃。
池阳山店
数家村店簇山旁，下马危桥倚夕阳。惊鸟忽冲溪蔼破，晴花闲堕堑风香。时闲盘泊心犹恋，日后寻思兴必狂。可惜回头一声笛，酒旗摇曳出疏篁。
寺居
浩然巾杖立秋钟，院舍门门细径通。柏子有芽生塔地，鹤毛无响堕廊风。闲栖己合称高士，清论除非对远公。不厌浮尘拟何了，片心难舍此缘中。
采石山
危阁闲登日渐曛，整屏晴雨枕江濆。秋棱瘦出无多寺，古翠浓连一半云。坐卧不抛输钓叟，往来长见属鸥群。翻然却怪宣城守，是甚移将李白坟。
易从上人山亭
湖水江湾隔数峰，篱门和竹夹西东。闲来此地行无厌，又共吾庐看不同。灵隐路归秋色里，招贤庵在鸟行中。屏风若欲相搀见，合把巉岩与画工。
园池
一径衡门数亩池，平湖分涨草含滋。微风几入扁舟意，新霁难忘独茧期。岛上鹤毛遗野迹，岸傍花影动春枝。东嘉层构名今在，独愧凭阑负碧漪。
林间石
入夜跏趺多待月，移时箕踞为看山。苔生晚片应知静，云动秋根合见闲。瘦鹤独随行药后，高僧相对试茶间。疏篁百本松千尺，莫怪频频此往还。
黄家庄
黄家庄畔一维舟，总是沿流好宿头。野兴几多寻竹径，风情些小上茶楼。遥村两暗鸣寒犊，浅溆沙平下晚鸥。更有锦帆荒荡事，茫然随分起诗愁。
过芜湖县
诗中长爱杜池州，说着芜湖是胜游。山掩县城当北起，渡冲官道向西流。风捎樯碇纲初下，雨摆鱼薪市末收。更好两三僧院舍，松衣石发斗山幽。
无为军
掩映军城隔水乡，人烟景物共苍苍，酒家楼阁摇风旆，茶客舟船簇两樯，残笛远砧闻野墅，老苔寒桧看僧房。狎鸥更有江湖兴，珍重江头白一行。
出泉水驿
晓城寒水共萧萧，湿碧吹青路一条。烟霭浓间出山释，林萝深里过溪桥。闲情谩会吟兼画，隐事犹输钓与樵。多谢孤村人落外，酒旗风急更相招。
淮甸南游
幽胜程程拟遍寻，不妨淮楚入搜吟。藓莎篱落溪庄静，松竹楼台坞寺深。数抹晚霞怜野笛，一筛寒雨羡沙禽。腰间组绶谁能爱，时得闲游是此心。
耿济口舟行
环回几合似江干，刺眼诗幽尽状难。沙觜半平春晚湿，水痕无底照秋宽。老霜蒲苇交千刃，怕雨凫鸥着一攒。拟就孤峰寄蓑笠，旧乡渔业久凋残。
留题李休幽居
俗口喧喧利与名，到君风品即难评。曾将五老关秋梦，只爱南熏是正声。鸟恋药棚长独立，树欺诗壁半旁生。公车便不能征出，搔首吾朝负圣明。
园庐
柴关寒井对萧晨，自爱洒迟近古人。闲草遍庭终胜俗，好书堆案转甘贫。桥边野水通渔路，篱外青山见寺邻。懒为躬耕咏梁甫，吾生已是太平民。
安福县途中作
诗景纷挐且按鞭，坏桥危蹬已鸣泉。云根道店多沽酒，山晚人家亦种田。谷鸟惊啼冲宿雨，野梅愁绝闭寒烟。玉梁阁皂堪行遍，回到临江即上船。
雪三首
瓦沟如粉迭楼腰，高会谁能解酒貂。清夹晓林初落索，冷和春雨转飘萧。堪怜雀避来闲地，最爱僧冲过短桥。独有闭关孤隐者，一轩贫病在颜瓢。
湿飘干堕着溪林，阵猛花兴聚砌阴。晓沫平随茶筋薄，冻痕全共药锄深。慵多只好披诗看，狂甚无如叩几吟。更想天山两三骑，臂鹰拳蹬簇骎骎。
皓然窗户晓来新，画轴碑厅绝点尘。洛下高眠应有道，山阴清兴更无人。寒连水石明渔墅，猛共松篁压寺邻。酒渴已醒时味薄，独援诗笔得天真。
春阴
似雨非晴意思深，宿醒牵率卧春阴。苦怜燕子家相并，生伯梨花晚不禁。薄薄帘帏欺欲透，遥遥歌管压来沉。北园南陌狂无数，只有芳菲会此心。
秋怀
惠连初拟赋秋怀，病束慵缠几未谐。湿叶堕丹明晚堑，破云拖粉露睛崖。先甘衰落归双鬓，已觉清凉入百骸。试枕离骚校闲品，竹烟杉籁满萧斋。
山园小梅二首
众芳摇落独暄研，占尽风情向小园。疏影横料水清浅，暗香浮动月黄昏。霜禽欲下先偷眼，粉蝶如知合断魂。幸有微吟可相狎，不须檀板共金尊。
剪绡零碎点酥干，向背稀稠画亦难。日薄纵甘春至晚，霜深应怯夜来寒。澄鲜只共邻僧惜，冷落犹嫌俗客看。忆着江南旧行路，酒旗斜拂堕吟鞍。
又咏小梅
数年闲作园林主，未有新诗到小梅。摘索又开三两朵，团栾空绕百千回。荒邻独映山初尽，晚景相禁雪欲来。寄语清香少愁结，为君吟罢一衔杯。
梅花
吟怀长恨负芳时，为见梅花辄入诗。雪后园林才半树，水边篱落忽横枝。人怜红艳多应俗，天与清香似有私。堪笑胡雏亦风味，解将声调角中吹。
又二首
几回山脚又江头，绕着瑶芳看不休。一味清新无我爱，十分孤静与伊愁。任教月老须微见，却为春寒得少留。终共公言数来者，海棠端的免包羞。
小园烟景正凄迷，阵阵寒香压麝脐。池水倒窥疏影动，屋檐斜入一枝低。画工空向闲时看，诗客休征故事题。惭愧黄鹏与蝴蝶，只知春色在桃溪。
杏花
蓓蕾枝梢血点干，粉红腮颊露春寒。不禁烟雨轻欹着，只好亭台爱惜看。隈柳旁桃斜欲坠，等莺期蝶猛成团。京师巷陌新睛后，卖得风流更一般。
桃花
柳坠梅飘半月初，小园孤榭更庭除。任应雨杏情无别，最与新篁分不疏。比并合饶皮博士（皮日休有赋），形相偏属薛尚书（薛能有诗）。薄红深茜尖尖叶，亦有愁肠末负渠。
山舍小轩有石竹二丛哄然秀发因成七言二章
麝香眠后露檀匀，绣在罗衣色未真。斜倚细丛如有恨，冷插疏朵欲生春。阶前红药推词客，篱下黄花重古人。今日含毫与题品，可怜殊不愧清新。
青帘有酒不妨赊，素壁无诗未足夸。所重晚芳犹在目，可关秋色易为花。深枝冉冉装溪翠，碎片英英剪海霞。莫管金钱好行市，寂寥相对是山家。（陆鲁望有诗云：如今莫共金钱斗，买断秋风是此花）新竹
粉环匀束绿沉枪，袅露差烟层层长。卷箔乍惊双眼健，倚阑寻觉百毛凉。齐披古锦围山阁，背迸寒犀过寺墙。堪笑数根苍翠者，强颜如立少年场。
荣家鹤
种莎池馆久淹留，品格堪怜绝比俦。春静棋边窥野客，雨寒廊底梦沧洲。清形已入仙经说，冷格曾为古画偷。数啄稻粱无事外，报言鸡雀懒回头。
百舌
柳条初重草初肥，烟湿园林晚未晞。百种堪怜巧言语，一般惟欠好毛衣。欺凌红杏从头宿，讽刺黄鹂趁背飞。谁道关关便多事，更能缄默退芳菲。
蝶
细眉双耸敌秋毫，冉冉芳园日几遭。清宿露花应自得，暖争风絮欲相高。情人殁后魂犹在，傲吏齐来梦亦劳。闲掩遗编苦堪恨，不并香草入离骚。
西湖孤山寺后舟中写望
天竺横分景色宽，孤山背后泊船看。林藏野路秋偏静，水映渔家晚自寒。拂拂烟云初淡荡，萧萧芦苇半衰残。春锄数点谁惊起，书破晴云粉字干。
小隐
鲁望无来已百年，又生吾辈在林泉。唯知隐遁为高尚，敢道文章到圣贤。月界晓窗琴岳润，竹摇秋机墨云鲜。南塘一霎霏微雨，更拥渔蓑上钓船。
梅花二首
宿霭相粘冻雪残，一枝深映竹丛寒。不辞日日旁边立，长愿年年末上看。蕊讶粉绡裁太碎，蒂疑红蜡缀初干。香篘独酌聊为寿，从此群芳兴亦阑。
孤根何事在柴荆，春色仍将腊候并。横隔片烟争向静，半粘残雪不胜清。等闲题咏谁为愧，子细相看似有情。搔首寿阳千载后，可堪青草杂芳英。
秋怀
霏霏烟露拂西窗，缃帙披残卧缥缸，林木细分山去削，水波微动鹤丁椿。凉沉睡欲何妨纵，静壮诗魔未易降。搔首旧游堪入画，一樯如练下澄江。
送范寺丞仲淹
中林萧寂款吾庐。亹亹犹欣接绪余。去棹看当辨江树，离尊聊为摘园蔬。马卿才大常能赋，梅福官卑数上书。黼座垂精正求治，何时条对召公车？
送史殿省典封川。
炎方将命选朝伦，治行何尝下古人。拥旆肯辞临远郡，登舻还喜奉慈亲。水连芳草江南地，烟隔寒梅岭上春。若过中途值归雁，慰怀能与寄音尘？
送史宫赞兰溪解印归阙
杜若萋萋天似水，一樯风信快吟怀。春坊冠盖还朝籍，宝婺溪山别县斋。访旧约僧登北固，破程乘月宿清淮。东南出宰才居最，畴为言扬向玉阶？
送马程知江州德安
酒酣无复耿离肠，一路之官尽水乡。公廨寒生对庐阜，客帆风定泊浔阳。波涵洲渚初收潦，露浥蒹葭未作霜。到日何人先刺谒，二林开士在琴堂。
送楚执中随侍入蜀（仍寄家京洛）
严君将命之邛蜀，令子和家且侍行。洛汭好山归别业，江南芳草动离情。诗题寺壁云根润，书检松窗野色明。他日林间无所望，只求金榜看嘉名。
送马程员外之任乌江
空色青苍寒日明，迟迟携手出柴荆。长贫少得交游者，渐老不禁离索情。去路浦帆当晚落，到官江草已春生。州监县尹多才识，当念吾宗负大名。
送赵时校书之任临川司理。
南国古来风物好，早时游览熟登临。青山满路人家远，丹橘隔江秋色深。官况暂应劳折狱，病怀终自重分襟。三年解罢当求试，多草新文慰我心。
送吴秀才赴举
一战词场定策勋，麻衣西笑仕纷纷。风神已负青云气，艺业兼携白地文。辇下春华期纵辔，野中林色惜离群。明年新榜看看见，第甲嘉名且认君。
送陈纵之无为军
淮天时节少春寒，几蒂梅花雪欲残。水次军城囊剑入，雨余村坞镫驴看。名缘末出知谁异，道为深穷却自难。第一京师早西入，庙廊题字可无韩。
送文光师游天台
天姥山深摇锡杖，野芳春翠共葳蕤。松门过水无重数，石壁看霞到尽时。闲避鸟啼应作观，忽逢人迹自留诗。秦中河朔尝游览，莫恨此方行脚迟。
赠胡明府
一琴牢落倚松窗，孤澹天君得趣长。谒庙有时封县版，坐衙终日着公裳。为收牌印教村仆，偶捡图书见古方。征足税粮人更静，却搘吟策立秋廊。
赠当涂朱仲敏
甚与时流道不同，南朝台阁是家风，高闲几格图书畔，冷淡门庭树石中。因寄诗牌寻胜景，拟投文卷致名公。荣登显达他年后，应笑冥冥弋者鸿。
舒城僧舍呈赠李仲宣文学
竹深淮寺雪萧骚，一壁寒灯伴寂寥。瘦尽骨毛终騕袅，蚀来锋刃转豪曹，宦情冷落诗中见，淡态轩昂酒后高。莫为无辜惜才术，圣明求治正焦劳。
赠钱塘邑长高秘校
几万人家山水中，为官古雅少人同。疏帘衙退卷花轴，曲槛客来凭竹风。唯道簿书多傍俗，自怜琴酒末妨公。等闲呵出郭门近，轻棹绕湖寻佛宫。
喜灵皎师见访书赠
金锡锵然款蠧关，云膏浓渚对跳峦。清如霜月三五夕，瘦似烟篁一两竿。旧社久抛魂梦破，近诗才举骨毛寒。池轩夜静且留宿，往往自将秋籁弹。
寄解州李学士
解梁贤守古难同，张盖垂鞭自士风。馆职久衔疏旧地，郡符重剖柱名公。印厅孤坐琴尊外，铃阁清谈易老中。闻演丝纶征诏近，相如文学动天聪。
寄薛学士曹州持服
飞征偶未下天衢，古郡宽闲且寄居。曾许布衣通一刺，每留蔬食看群书。高斋已想闲丹灶，清梦谁同话直庐。江外敢知无别计，只携琴鹤听新除。
寄傅霖
葛蔓烟枯束六经，高廉浑与昔贤停。黄牙稚子夸牛犊，白眼山人识剑形。寒睡草旁村酒壮，晓思河曲雨槎腥。传闻曾说平生事，不要清朝梦武丁。
寄岑迪时黜官居曹州
久辜才术向吾朝，公罪应该洗雪条。佐邑旧曾居府寺，转官新合入京僚。门庭冷落闲中住，僮仆生疏贱价招。别后交游定相忆，酒灯棋雨几清宵。
寄耏门粱进士
退隐无山进乏媒，杜门芳草与苍苔。贫为吾道应关命，达似他途亦是才。人静合寻衙北寺，野凉还上郭西台。江干昨夜情多少，风而吹灯一梦回。
曹州寄任独复
交结文章尽世惊，城中幽隐更无营。敢将古道为吾事，耻对常流语子名。秋思病弹曾独听，太玄闲写待谁评。清朝故实蒲轮在，合为高贤下帝京。
山中寄招叶秀才
夜鹃晓猿时复闻，寥寥长似耿离群。月中未要恨丹桂，岭上且来看白云。棋子不妨临水着，诗题兼好共僧分。所忧他日荣名后，难得幽栖事静君。
尝茶次寄越僧灵皎
白云峰下两枪新，腻绿长鲜谷雨春。静试恰看湖上雪，对尝兼忆剡中人。瓶悬金粉师应有，筋点琼花我自珍。清话几时搔首后，愿和松色劝三巡。
寄宣城宗言侄
春水涵波绿渺弥，江南芳草又离离。谢家元住青山郭，郄氏近攀丹桂枝。衣下香囊非尔好，床头诗卷愧吾痴。中林独处仍多病，早晚能来慰所思？
寄西山勤道人
天竺山深桂子丹，白猿啼在白云间。死生不出千门事，坐卧无如一室闲。谁伴锡痕过寂历，自凭茶色对孱颜。忘机亦有庞居士，园井萧疏病掩关。
寄呈张元礼
君栖枳棘官将满，我住蓬篙道正穷。驷马交游从此少，一瓢生事不胜空。衡门但枕盈盈水，群木方摇摵摵风。若念故人兼久病，公余无惜寄诗筒。
寄玉梁施道士
子云遗构住丹房，天鼓时闻数叩霜。真景截波寻铁柱，怪书披月看铜墙。氲氲颢气朝胎息，熠熠辰辉夜步纲。大静入来诸事罢，灵芜盘穗卷良常。
寄太白李山人
颜如童子发如黳，卜筑深当太白西。身上只衣粗直掇，马前长带古偏提。鹍鹏懒击三千水，龙虎闲封六一泥。几度枕肱人迹外，半窗松雪论天倪。
历阳寄金陵衍上人
藓晕莎丛古石房，寺和松竹背秋冈。骚吟末断云生褐，梵偈重开月照香。五老旧游应
悄默，六朝闲事肯悲凉。西州独客心摇甚，抹碧江天鸟一行。
春日寄钱都使
桃花枝重肉红垂，萱草抽芽抹绿肥。正语暖莺风细细，着双寒燕雨稀稀。亭台物景兼
飘絮，宅院时情渐夹衣。拍背挟肩行乐事，不甘离索向芳菲。
寄题历阳马仲文水轩
构得幽居近郭西，水轩风景独难齐。烟含晚树人家远，雨湿春蒲燕子低。红烛酒醒多聚
会，粉笺诗敌几招携。旅游今日堪搔首，摇落山程困马蹄。
春暮寄怀曹南通守任寺丞中行
跌宕情怀每事同，十年曹社醉春风。弹弓园圃阴森下，棋子厅堂寂静中。赤脚我犹无一婢，黑头君合作三公。江湖今日还劳结，目送归飞点点鸿。
寄辇下莫降秀才。
犀围古暗革靴鸣，楚楚衣裾白苎轻。节概平时长独立，文章近日合双行。且看辇毂千蹄晓，复忆溪山数笔晴。一第临临杏花宴，满都春色叫迁莺。
和西湖霁上人寄然社师
竹下经房号白莲，社师高行出人天。一斋巾拂晨钟次，数礼香灯夜像前。瞑目几闲松下月，净头时动石盆泉。西湖旧侣因吟寄，忆着深峰万万年。
和陈湜赠希社师
瘦靠栏干搭梵襟，绿荷阶面雨花深。迢迢海寺浮杯兴，杳杳秋空放鹤心。斋磬冷摇松吹杂，定灯孤坐竹风侵。锵然更有金书偈，只许龙神听静吟。
追和彭城太尉夏月寄题湖上湛源大师房
碧蒲红蓼白莲房，一片栾栌撼水光。海岸空闻有孤绝，山中休道更清凉。惊飞翡翠当轩鸟，袅过旃檀别院香。最爱晚天吟枕上，好云遥耸数峰长。
集贤李建中工部尝以七言长韵见寄感存怀没因用追和
清绝门墙冷似冰，野人怀刺昔尝登。新题对雨分萧寺，旧梦经秋说杜陵。贫典郡符资月给，老持台宪减霜棱。开元文学钟王笔，惆怅临风一烬灯。
和酬周启明贤良见寄
洽世谁能吊屈平？且披缃帙散幽经。春阳尽吐芊芊草，霄极长垂两两星。半壁烟岚图太华，? 一筇风雪访支硎。雅吟为惠将何比，明月珊瑚海气腥。
和酬泉南陈贤良高见赠
湛卢生涩鞘秋尘，方册谁谈礼乐因。两地贵游无旧识，五天清会有高人。泉关茶井当犹惜，火养丹炉看独频。扬袂公车莫相调，浮名末应似身亲。
酬昼师西湖春望
笛声风暖野梅香，湖上凭栏日渐长。一样楼台围佛寺，十分烟雨簇渔乡。鸥横残葑多成阵，柳映危桥末着行。终约吾师指芳草，静吟闲步岸华阳。
虢略秀才以七言四韵诗为寄辄敢酬和幸惟采览
本无高量似阳城，但爱松风入耳声。五亩自开林下隐，一尊聊敌世间名。交谈不远樵农客，弄翰慵夸子墨卿。异日青冥肯回顾，夫君门第旧和羹。
寿阳城南写望怀历阳故友
楚山重迭矗淮濆，堪与王维立画勋。白鸟一行天在水，绿芜千阵野平云。孤崖佛阁晴先见，极浦渔舟晓末分。吟罢骚然略回首，历阳诗社久离群。
玉梁峡口怀朱严从事之官岭外两夕舣舟于此
苍莽江湾尽入深，数家村坞在山阴。烟横落木寒初静，水带微阳晚末沉。极览定非他辈事。不来终负此生心。鲈鱼斫鲙松醪酒，曾属诗人两日吟。
西梁山下泊船怀别润州杲上人
画图行李是随缘，立别江头雨霁天。铁瓮独归三月寺，铜瓶轻挂两潮船。吟焚篆籀香初竭，老拥云霞衲已穿。昨夜西梁山下月，为师怀想几凄然。
春日怀历阳后园游兼寄宣城天使
昔年行乐伴王孙，事尽清狂是后园。一榻竹风横懒架，半轩花月倒顽盆。佳人暗引莺言语，芳草闲迷蝶梦魂。今日凄凉旧春色，可堪烟雨近黄昏。
招思齐上人
两枪未试泠泠水，五鬣长闲淅淅风。清会几时搔首后，病怀无复曲肱中。寒云片段浮重岘，白鸟横料入远空。? 一帙逍遥不能解，牛头焚尽待支公（上人尝着逍遥别义）。
闻灵皎师自信州归越以诗招之
天师苍翠横金锡，地藏清凉掩竹扉。千里白云随野步，一湖明月上秋衣。诗寻静语应无极，琴弄寒声转入微。我亦孤山有泉石，肯来松下共忘机？
复赓前韵且以陋居幽胜诧而诱之
画共药材悬屋壁，琴兼茶具入船扉。秋花挹露明红粉，水鸟冲烟湿翠衣。石镫背穿林寺近，竹烟横点海山微。百千幽胜无人见，说向吾师是泄机。
诗招南阳秀才
莫因公荐偶失意，便拟飘蓬作旅人。志壮任存题柱事，病多争向倚门亲。危堤柳色休伤别，上苑杏花长自春。况有西湖好山水，归来且溷锦衣尘。
谢马程先辈惠蜀笺
数幅丹青夹白云? 封题何事寄幽人。亏君视草禁中客，乞我浣花溪上春。且与巾箱为玩好，更无篇什写清新。我来卧病还多感，一笔蛛丝满砚尘。
读王黄州诗集
坐吟行看对清秋，懒架仍移近枕头。放达有唐惟白傅，纵横吾宋是黄州。左迁商岭题无数，三入承明兴未休。红药紫微千一古，又添扬子伴牢愁。
读种先生丁密谏诗
旧草闲看即自卑，圣朝空道苦于诗。才高敢望如明逸，新句无因似谓之。淮旬月华攲枕静，秣陵春色按鞭迟。邯郸独步西施笑，落得星星两鬓丝。
病中二首
坐钓行樵那不倦，寻云看月亦应劳。烦襟入夜权宜减，瘦骼乘秋斗顿高。猿下任窥煎药鼎，客来慵动碾茶槽。床头卧架直闲却，免有情憀揭悼骚。
遗编坐罢披三豕，小轴行当倦五禽。帘肆有征常遇困，刀圭无状为攻深。长卿病渴应难奈，玄晏清赢已不禁。约缚隐囊聊阁膝，忘怀未得是微吟。
喜侄宥及第
新榜传闻事可惊，单平于尔一何荣。五阶已忝登高第，金口仍教改旧名。闻喜宴游秋色雅。慈恩题记墨行清。岩扉掩罢无他意，但爇灵芜感圣明。
伤白积殿丞
吏散门墙转寂然，疏狂投分向生前。苦无名位高今世，空有文章出古贤。遗传得谁修阙下，孤坟应只客江边。池阳渺渺堪垂睫，奠罢秋枝一叫蝉。
伤朱寺丞
妻女飘零五岭头，为君南望涕横流。浮荣暂得衣朱绂，远宦寻闻丧白州。天与声名还自折，瘴侵篇什有谁收。朝中交旧知多少，应惜无儿似邓攸。
吊薛公孟
未第身魂殁帝京，东还长久奠幽灵。遗文尽合编家传，高行谁堪撰墓铭。谈柄寂寥尘久暗，墨池荒废草空青。三招不见山巾湿，拟画轩昂太白星。

[book_title]五言绝句
闵师自天台见寄石枕
斫石自何许？枕之怀赤城。空庐复蕙帐，旦暮白云生。
西湖与性上人话别
秋山与湖水，远近如相送。后夜宿扁舟，知师有归梦。
送谢尉
试吏才未伸，食贫同古人。何以赠行色？一酌湖水春。
赠中师草圣
行草得三味，林间尝与语。秋风忽卷衣，别我之何所？
送僧之京师
皇城十二衢，埃尘满香裓。何以待归期？山中桂花色。

[book_title]七言绝句
孤山隐居书壁
山水末深猿鸟少，此生犹拟别移居。直过天竺溪流上，独树为桥小结庐。
水亭秋日偶书
巾子峰头乌臼树，微霜末落已先红。凭阑高看复低看，半在石池波影中。
水轩
日于诗雅久沉迷，尤爱凭阑此构题。纷泊杨花春意晚，黄鹂飞过水东西。
池上作
簇簇菰蒲映蓼花，水痕天影蘸秋霞。分明似个屏风上，飞起一道斜。
松径
霜子落秋筇卓破，雨钗堆地屐拖平。不知呵出长安客，肯爱深穿冷翠行？
竹林
寺篱斜夹千稍翠，山蹬深穿万箨干。却忆贵家厅馆里，粉墙时画数茎看。
菱塘
含机绿锦翻新叶，满匣青铜莹古花。最爱晚来鸥与鹭，宿烟翘雨便为家。
莲荡
楚妃皋女一何多，裳似笑蓉衣芰荷。几夕霏霏烟霭里，竞窥清浅弄重波。
葑田
淤泥肥黑稻秧青，阔盖春流旋旋生。拟倩湖君书版籍，水仙今佃老农耕。
僧有示西湖墨本者就孤山左侧林萝秘邃间状出衡茅之所且题云林山人隐居谨书二韵承之
泉石年来偶结庐，冷挨松雪瞰西湖。高僧好事仍多艺，已共孤山画入图。
孤山雪中写望寄呈景山仙尉
璚树瑶岑掠眼新，鲜飙时复飏珠尘。此中自是蓬莱阙，何处更寻姑射人？
春日斋中偶成
空阶重迭上垣衣，白昼初长社燕归。落尽海棠人卧病，春风时复动柴扉。
山中寒食二首
方塘波绿杜蘅青，布谷提壶已足听。有客新尝寒具罢，据梧慵复散幽经。
气象才过一百五，且持春酒养衰年。中林不是不禁火，其奈山樱发欲然。
孤山从上人林亭写望
林表秋山白鸟飞，此中幽致世还稀。谁家岸口人烟晚，坐见渔舟两两归
秋江写望
苍茫沙觜鹭鸳眠，片水无痕浸碧天。最爱芦花经雨后，一篷烟火饭鱼船。
乘公桥作
晚峰横碧树梢红，数榜鱼罾水影中。忆得江南曾看着，巨然名画在屏风（僧尤妙山水）
风水洞
平昔常闻风水洞，重山复水去无穷。因缘偶入云泉路，林下先闻接客钟。
宿姑苏净惠大师院
常爱人间此会稀，话长中夕重开扉。孤山猿鸟西湖上，懒对寒灯咏式微。
偶书
一任尘欺古鹿卢，圣经穷烂更何图。磻溪老叟能闲气，八十封侯不似无？
予顷得宛陵葛生所茹笔十余筒，其中复得精妙者二三焉。每用之，如麾百胜之师，横行于纸墨间，所向无不如意。惜其日久且弊，作诗二??? 篇，以录其功。
江南秋兔老毫疏，数字钟王尚贾余。因读退之毛颖传，可怜今日不中书。
神锋虽缺力终存，架琢珊瑚欠策勋。日暮闲窗何所似？灞陵憔悴故将军。
清河茂才以良笔并诗为惠次韵奉答
郊翰秋劲愈于锥，筠管温温上玉辉。聊为夫君一栖阁，老来驽缓久知非。
初夏
乳雀啁啾日气浓，雉桑交影绿重重。秧田百亩鹅黄大，横策溪村属老农。
秋日含山道中回寄历阳希然山人
村落人家总入诗，下驴盘泊立多时。霜陂一掬清于鉴，漱着牙根便忆归。
晚春寄示茂才冯彭年
头上酒巾为长物，据梧微咏意无涯。人生行乐知能几，但见春风满路花。
山阁夏日寄黄大茂才
几日无缘见极度，令人鄙吝不能忘。新篁绕阁熏风细，还肯时来纳晚凉？
钱塘仙尉谢君咏物楼成寄题二韵
仙人多在丽谯居，况对西山爽气余。若向湖滨属佳句，莫忘秋水落芙蕖。
寄上金陵马右丞三首
专席顷尝居宪府，拥旄寻亦别明庭。金陵土著多蒙赖，分野三回见福星。
惠爱如春威似霜，神明佳政蔼余杭。集贤庭畔依依柳，无限行人比颂棠。
尽道次公当入相，江湖那肯久迟徊。西湖春物空凝意，犹望方舟赏胜来。
和唐异见寄
骚人新遗畔牢词，隐几微吟愧所知。几欲草前论款密，可能林下访栖迟？
和才上人春日见寄
俗外多将云作装，花前恨以醉为乡。瑶华伸玩情何极，高绝犹如登百常。
寄题僧院庭竹
岑寂宝坊清夜月，几移疏影上跏趺。更怜斋罢闲看处，一日还应不可无。
寄兰溪邑长史宫赞
溪上红兰露泫华，溪波浮动长人衙。公余即有扁舟兴，几弄潺湲到日斜。
寄梅室长
君家先祖隐吴门，即日追游往事存。若向明时奏飞牍，并将康济息元元。
闵上人以鹭鸶二轴为寄固成二韵
闲飏粉丝荷苇外，数声惟欠叫秋阴。虚堂隐几时悬看，增得沧洲趣更深。
寄闻义阇梨时在溪口
平昔常闻溪口路，重山复水去无穷。禅余试问舟人看：几宿还能到剡中？
制诰李舍人以松扇二柄并诗为遗亦次来韵
编松为箑寄山中，兼得紫微诗一通。入手凉生殊自慰，可烦长听隐居风。
和皓文二绝
李杜风骚少得朋，将坛高筑竟准登？林萝寂寂湖山好，月下敲门只有僧。
芳草谁能梦谢池？但将心地喻摩尼。千岩万壑时相忆，明月清风两自知。
和王给事同诸官留顺。
千兵款户迂红旆，四壁留题拂紫苔。他日北山传故事，愿将猿鹤比云来。
和蒙尉见寄
开尊且醉圣贤酒，理棹时乘旦暮风。懒为躬耕咏梁甫，敢将闲卧敌隆中。
和酬周寺丞
门横野水席凝尘，束组谁能问乞邻？除是千庐贵游客，中林时复访幽人。
和安秀才次晋昌居士留题壁石
岑寂衡门题凤处，岭云庭树似无依。湖滨伫立应相望，一信樵风晚未归。
和谢秘校西湖马上
表里湖山极目春，据鞍时此避埃尘。苍苍烟树悠悠水，除却王维少画人。
又和病起
展转匡床乍起来，缥缸缃帙亦慵开，三年一尉湖东住，谁识神仙本姓梅。（首唱云落尽中庭一树梅）
答谢尉得替
牢愁漫诉空阶雨，羁宦闲伤落日春。末似青青河畔草，客亭长短送离人。
答潘司理
庭柯雪压已如春，乘兴山阴亦少人。岑寂园庐何所对，酒中贤圣药君臣。
载荅
官曹久已称廉吏，田里时来顾散人。文战谈围棋敌外，绛侯何事号功臣。
送僧游天台
石梁天绝赤城深，影落沧溟几万寻。金策若回聊为说，慰予终老爱山心。
送陈日章秀才
闲却清尊掩缥囊，病来无故亦凄凉。江南春草旧行路，因送归人更断肠。
送僧还东嘉
中林昨夜待微月，因想谢公池上楼。何意师言石门路，一瓶还自上归舟。
送慈师北游
郁郁蒲茸染水田，渡淮闲寄贾人船。知师一枕清秋梦，多为林间放鹤天。
复送慈公还虎丘山。
孑孑归樯五两翻，香林禅石抱云根。单囊憩罢应微笑，却是青山不出门（虎丘林壑多在寺垣之内）。
即席送江夏茂才
与君末别且酣饮，别后令人空倚楼。一点风帆若为望，海门平阔鹭涛秋。
送易从师游金华
吟卷田衣岁向残，孤舟夜泊大江寒，前岩数本长松色，及早归来带雪看。
送丁秀才归四明
有似东浮沧海君，乘槎泛泛逐归云。蛟绡市得能为寄，拟写清真隐秘文。
送谢氏昆仲归闽中
清邵才高云与机，林间文会忽相违。南中草木正黄落，但羡冥鸿两两飞。
送遂良师游嘉禾
贝叶松枝想暂闲，半囊乘兴几时还。船窗月上沧洲远，应有诗题忆旧山。
送遵式师谒金陵王相国三首
杯渡当过白鹭滩，石城春气尚微寒。公台谒罢如乘兴，试访南朝事迹看。
高牙熊轼隐铃斋，棠树阴浓长绿苔。亟相望尊宾谒少，清言应喜道人来。
天竺孱颜暂掩扉，讲香浮穗上行衣。白猿声里生公石，莫遣移文怨晚归。
送善中师归四明
四明山水别多时，老病心闲事事违。梦想湖西古兰若，又和秋色送僧归。
送人游金山
水烟霜树矗层峦，点破红心一簇寒。见说天多剩得月，为予闲上上方看。
送然上人南游
囊携琴谱与诗稿，寄卧船窗一榻深。莫向云中认江树，等闲惊起故园心。
送人知苍梧
侧身南望但依依，片席乘风去似飞，莫渭苍梧在天末，帝乡看逐白云归。
送有交师辇下
滤罗闲佩氎巾轻，秋籁随身指去程。辇下大僚多好事，退朝谁着道衣迎？
送大方师归金陵
渺渺江天白鸟飞，石城秋色送僧归。长干古寺经行了，为到清凉看翠微（清凉寺翠微最为嘉胜也）。
监郡吴殿丞惠以笔墨建茶各吟一绝谢之
??? 笔
犀利锋铓敌五兵，梦中青镂末为灵。空山日午南窗暖，拟写黄庭内景经。
??? 墨
青晕时磨半砚云，更将书帖拂秋尘。衰赢自顾空多感，不是临池苦学人。
??? 茶
石辗轻飞瑟瑟尘，乳花烹出建溪春。世间绝品人难识，闲对茶经忆古人（陆羽撰茶经而不载建溪者意其颇有遗落耳）。
野凫
三三两两自相随，檀颈回看胈皌衣。野水无波秋色净，不知何事忽掠飞。
猫儿
纤钩时得小溪鱼，饱卧花阴兴有余。自是鼠嫌贫不到，莫惭尸素在吾庐。
鸣皋所养鹤
皋禽名只有前闻，孤引圆吭夜正分。一唳便惊寥泬破，亦无闲意到青云。
呦呦所养鹿
深林摵摵分行响，浅葑茸茸迭卧痕。春雪满山人起晚，数声低叫唤篱门。
小舟
舷低冷戛荷千柄，底觘斜穿月半轮。一笠一蓑人稳坐，晚风萧飒弄青苹。
槐木纸椎赠周太祝
入手轻干是古槐，几声清响彻池台。推余鱼网如脂滑，时写新诗肯寄来？
自作寿堂，因书一绝以志之
湖上青山对结庐，坟前修竹亦萧疏。茂陵他日求遗稿，犹喜曾无封禅书。

[book_title]句四联
草泥行郭索，云木叫钩辀。
隐非秦甲子，病有晋春秋。
水天云黑白，霜野树青红。
风回时带笛，烟远忽藏村。

[book_title]诗余
相思令 惜别
吴山青。越山青。两岸青山相对迎。谁知离别情。
君泪盈。妾泪盈。罗带同心结未成。江头潮已平。
点绛唇 题草
金谷年年，乱生春色谁为主。余花落处。满地和烟雨。
又是离歌，一阕长亭暮。王孙去。萋萋无数。南北东西路。
霜天晓角 题梅
冰清霜洁。昨夜梅花发。甚处玉龙三弄，声摇动、枝头月。
梦绝。金兽爇。晓寒兰烬灭。要卷珠帘清赏，且莫扫、阶前雪。
[book_chapter]四库本

[book_title]提要
钦定四库全书　集部三
林和靖集総目　别集类二〈宋〉
第一巻
五言古诗四首
五言律诗八十二首
第二巻
七言律诗七十首
第三巻
七言律诗六十一首
第四巻
五言绝句五首
七言绝句七十八首
诗馀三首
〈臣〉等谨案和靖诗集四巻宋林逋撰逋字君复钱塘人隠西湖之孤山真宗闻其名诏长吏岁时劳问和靖其赐谥也所为诗澄澹高逸正如其人史称其就藁辄弃去好事者往往窃记之今所传尚三百馀篇兹集篇数与本传相合盖当时所收止此其他逸句往往散见于说部及真迹中刘克庄诗话谓逋一生苦吟自摘出十三聨今惟五聨见集中馀皆不在则其失于编辑者固不少矣集前有皇祐五年梅尧臣序康熙中长洲吴调元校刋之后附省心录一巻则李邦献所作而误以为逋者今据永乐大典考正别著录子部中焉乾隆四十二年十二月恭校上
总纂官〈臣〉纪昀〈臣〉陆锡熊〈臣〉孙士毅
总　校　官〈臣〉陆费墀

[book_title]卷一
钦定四库全书
林和靖集巻一宋　林逋　撰
五言古诗
闵师见写陋容以诗奉答
顾我丘壑人烦师与之写北山终日悬风调一何野林僧忽焉至欲揖顷方罢复有条上猿惊窥未遑下
监郡太博惠酒及诗
尘事久谢绝园庐方晏阴铿然郢中唱伸玩清人心况复对樽酒百虑安能侵何以比交情松桂寒萧森
送牛秀才之山阳省兄
之子咏陟冈别我岁时晏后夜失群鹤髙天著行雁楚山逺近出江树青红间尊酒无足辞离愁满行盼
和运使陈学士游灵隐寺寓懐
山壑气相合旦暮生秋阴松门韵虚籁铮若鸣瑶琴举目群状动倾耳百虑沉按部既优㳺时此振衣襟泓澄冷泉色写我清旷心飘飖白猿声答我雅正吟经䑓复丹井扪萝尝遍临鹤盖青霞映玉趾苍苔侵温颜煦槁木真性驯幽禽所以仁惠政及物一一深洒翰璘珣壁返驾旃檀林回睨窣堵峰天半千万寻
五言律诗
湖楼晚望
湖水混空碧凭䦨凝睇劳夕寒山翠重秋净雁行髙逺意极千里浮生轻一毫丛林数未遍杳霭隔渔舠
秋日西湖闲泛
水汽并山影苍茫巳作秋林深喜见寺岸静惜移舟踈苇先寒折残虹带夕收吾庐在何处归兴起渔讴
上湖闲泛舣舟石函因过下湖小墅
平皋望不极云树逺依依及向扁舟泊还寻下濑归青山连石埭春水入柴扉多谢提壶鸟留人到落晖
西湖舟中值雪
浩荡弥空阔霏霏接水𣸣舟移忽自却山近未全分冻轸闲清泛温𬬻拥薄薫悠然咏招隐何许款离群
西村晩泊
弭棹危桥外霜村乍夕阴田园向野水樵采语空林白鸟归飞逺青山重复深那堪迟新月谁复赏微吟
湖村晚兴
沧洲白鸟飞山影落晴晖映竹犬初吠弄船人合归水波随月动林翠带烟微寺近踈钟起萧然还掩扉
湖山小隐
猿鸟分清绝林萝拥翠微歩穿僧径出肩搭道衣归水墅香酤熟烟崖早笋肥功名无一㸃何要更忘机园井夹萧森红芳堕翠阴昼岩松䑕静春堑竹鸡深岁课非无术家藏独有琴颜原遗事在千古壮闲心衡门邻晩岛环堵背寒岗片月通萝径幽云在石床客游抛鄠杜渔事拟沧浪管乐非吾尚昻头肯自方
小隐自题
竹树绕吾庐清深趣有馀鹤闲临水久蜂懒得花踈酒病妨开巻春阴入荷锄尝怜古圗画多半写樵渔
小隐
门径独萧然山林屋舍邉水风清晚钓花日重春眠苒苒苔衣滑磷磷石子圎人寰诸洞府应合署闲仙
北山写望
晚来山北景圗画亦应非村路飘黄叶人家湿翠微樵当云外见僧向水邉归一曲谁横笛蒹葭白鸟飞
中峰
中峰一径分盘折上幽云夕照前村见秋涛隔岭闻长松含古翠衰药动微薰自爱苏门啸懐贤事不群
小圃春日
岸帻倚微风柴篱春色中草长团粉蝶林暖坠青虫载酒为谁子移花独乃翁于陵偕隐事清尚未相同
春夕闲咏
屐齿遍庭深时为拥鼻吟微风引竹籁斜月转花阴静赏应难极孤懐自不禁苍然小池上烟露达青岑
春日感懐
衡宇日萧寂髙舂犹掩扉春风似有旧社燕亦重归览照老已具开樽人向稀颓然此心曲持底属芳菲
郊园避暑
柴门鲜人事氛垢颇相忘爱彼林间静复兹池上凉托心时散帙迟客复携觞况有陶篱趣归禽语夕阳
园庐秋夕
兰社裛衰香开扉趣自长寒烟宿𭏟落清月上林塘意想殊为适形骸固可忘援琴有馀兴聊复寄吟觞
山村冬暮
衡茅林麓下春色已微茫雪竹低寒翠风梅落晚香樵期多独往茶事不全忙双鹭有时起横飞过野塘
山中冬日
残雪照篱落空山无俗喧鸡寒懒下树人晏独开门废圃春荣动回塘雾气昏谁家岁酒熟辍棹忆西村
旅馆写懐
垂成归不得危坐对沧浪病叶惊秋色残蝉怕夕阳可堪踈旧计宁复更刚肠的的孤峰意深宵一梦狂
出曹州
诗懐动叹嗟驴立帽阴斜雨泺生新碱茅樷夹旧槎午烟昏独店冈路透谁家几日江南兴扁舟泊岸沙
盱眙山寺
下傍盱眙县山崖露寺门踈钟过淮口一径入云根竹老生虗籁池清见古源髙僧拂经榻茶话到黄昏
留题李颉林亭
无琴枕鹤经尽日卧林亭啼鸟自相语幽人谁欲听半䦨花藉白一径草盘青何必对樽酒此中堪独醒
翠微亭〈在金陵清凉寺〉
亭在江干寺清凉更翠微秋阶响松子雨壁上苔衣绝境长难得浮生不拟归旅懐何计是西崦又斜晖
台城寺水亭
金井前朝事林僧问不知绿苔欺破阁白鸟占闲池清楚曽经晋荒唐直到隋南廊一声磬斜照独凝思
汴岸晓行
驴仆劔装轻寻河早早行孤烟开店道平野喝农耕老木回堤暗初阳出浪明羇游事无尽尘土拂吾缨
淮甸南游
几许揺鞭兴淮天晚景中树林兼雨黒草实著霜红胆气谁怜侠衣装自笑穷寒威敢相掉猎猎酒旗风
闻叶初秀才东归
髙鸿多北向极目雨馀天春满吴山树人登汴水船吟生千里月醉尽一囊钱肯便懐乡邑时清复少年
病中谢冯彭年见访
老去已多病况当梅雨时山空门自掩昼永枕频移晚燕巢犹湿新篁箨未披若非求仲至谁复问栖迟
冬日卫枢至
冷话复长吟俱非俗者心空斋留并宿几夜梦相寻鸟乱槐枝折烟微雪气侵如何念前去羸马万山深
偶书
闲看是斯文无秦儗自焚病来兼万事休去负深云直语时多忌幽懐俗不分如何麋与鹿犹此傍人群
中峰行药却望北山因而成咏
拂石玩林壑旷然空色秋归云带层𪩘踈苇际沧洲固自堪长往何为难久留庶将濠上想聊作剡中逰
将归四明夜坐话别任君
酒酣相向坐别泪湿吟衣半夜月欲落千山人忆归乱尘终古在长瀑倚空飞明日重携手前期易得违
和梅圣俞雪中同虗白上人见访
湖上玩佳雪相将惟道林早烟村意逺春涨岸痕深地僻过三径人闲试五禽归桡有馀兴宁复比山阴
和黄亢与季父见访
积水凝悬馆船寛或结楼一窗方倚傲二巷忽同游怨慕采菱曲苍茫拾翠洲微风起𬞟末归路满清愁
和史宫赞
门对逺岑青常时亦懒扄久贫惭嗜酒多病负穷经鹤迹秋偏静松阴午欲亭蜀庄何足问惟解事沉冥
和天竺慈云大师
林表飞来色犹怜久卜邻沿洄一水路梦想五天人谢绝空园草沉冥满几尘暮云如有得宁谢寄声频
和朱仲方送然社师无为还历阳
归路过东闗行行一锡间破林霜后月孤寺水邉山顶笠冲残叶腰装歇暮湾香灯旧吟社清思逐师还
和酬杜从事题壁
弭盖入衡宇相看情独深萧踈秋树色老大故人心佳话频移晷清标几拂襟寥然长卿壁题此比兼金
夏日寺居和酬叶次公
午日猛如焚清凉爱寺轩鹤毛横藓阵蚁穴入莎根社信题茶角楼衣笐酒痕中餐不劳问笋菊净盘𨱔
僧院夏日和酬朱仲方
一院掩萧森晨凉又夕阴鹤应输静立蝉合伴清吟著壁云衣重通帘竹翠深卧屏来看否天姥雪千寻
送长吉上人
囊集暮云篇行行肯废禅青山买未暇朱阙去随縁茗试幽人井香焚贾客船淮流迟新月吟玩想忘眠
懐长吉上人北游
青山日巳逺香裓渐多尘应爱淮流上聊逢月色新孤禅安逆旅惊句语谁人复有伤离客中林病过春
春日送袁成进士北归
春潮上海门归雁逺行分千里倦行客片帆还送君酒波欺碧草歌叠袅晴云来岁东堂桂聊酬一战勋
送茂才冯彭年赴举
相送不觉逺离亭寒日斜川途分野色僮御想京华背水当公战凌云属赋家前春得意处酣燕上林花
送史殿省典封州
马援䟽蛮邑铜标何可穷人烟时亦有海色自如空髭髪梅分白旌旗瘴减红惟应莳药罢埋照酒醪中
送王舍人罢两浙宪赴阙
上问还旌节明廷觐冕旒清谈倾绮席蠹简压归舟越俗今无讼闲田亦有秋公朝论爵赏当拜富民侯
送昱师赴请姑苏
同载阖闾人衣囊覆㲲巾新烟赤岸暝融雪太湖春钟逺移斋𠉀香迟上定身当知举如意宝地雨花频
送皎师归越
林间久离索忽忽望西陵静户初闻扣归舟又说登野烟含树色春浪叠沙𥟀幸谢云门路同寻苦未能
送越倅杨屯田赴阙
越中分治罢山水别来初诗景多留石船痕半载书野程江树逺公宴郡楼虗看塞严徐召清风满直庐
送思齐上人之宣城
林岭蔼春晖程程入翠微泉声落坐石花气上行衣诗正情懐澹禅髙语论稀萧闲水西寺驻锡莫忘归
洞霄宫
大涤山相向华阳路暗通风霜唐碣久草木汉祠空剑石苔花碧丹池水汽红幽人天柱侧茅屋洒松风
送僧机素还东嘉
康乐遗踪地言归已有期江流富春阔山㳫括苍危锡润飞晴霭罗寒滤晓澌东岩有幽石应许折松枝
送僧休复之京师
金锡指归鸿田衣猎暁风春江片席逺松月一房空新句别离后旧山魂梦中到京当袖刺馆阁尽名公
送僧之姑苏
被请阊门寺扁舟积水遥几程冲腊雪一饭泊村桥岑色晴空映檀烟逺吹飘公台悉馀镇讲罢即相招
送闻义师谒池阳郡守
渺渺大江流沿洄过几州登舻忽此别振锡未尝游九子寻真界千兵见假侯松枝谈妙字铃阁想迟留
寄思齐上人
松下中峰路懐师日日行静钟浮野水深寺隔春城阁掩茶烟晩廊廽雪溜清当期相就宿诗外话无生
寄吴肃秀才〈时吴在天王院夏课〉
肄业寄僧房暑天湖上凉竹风过枕簟梅雨润巾箱引歩青山影供吟白鸟行明年重访旧身带桂枝香
寄钱紫微〈易〉
晞髪起初晨中丘谢病身空持白云意遥赠紫微人画毂坊门逺苍苔掖署春元和旧文体当许继清尘
寄清晓阇梨
前时春雪晴林壑趣弥清几忆山阴讲兼忘谷口耕树丛归夕鸟湖影浸寒城还肯重相访柴门掩杜蘅
寄胡介
忆著胡居士长看古佛书衡门惟老母一饭共寒蔬墨迹多圗鹤山名爱话庐几回曽㑹宿风雪满庭除
寄孙仲簿公
低折沧洲簿无书整两春马从同事借妻怕罢官贫道僻收闲药诗髙笑古人仍闻长吏奏表乞琐㕔频
寄和昌符
家近太行居西归压一驴同侪多及第髙论独知书名迹收藏遍公门请谒踈离愁不可写蝉噪夕阳初
闻越僧灵皎游天竺山因而有寄
天竺秋重入招提隔翠林几回闻桂子无复隔山阴峰晓云衣破溪寒石色深扪萝诸胜概孤病负同寻
寄曹南任懒夫
闗门却坐忘一烬隐居香午瀬懐泉瀑秋耕负晓冈道深𤣥草在贫久褐衣荒料得心交者微吟为楚狂
途中回寄闾丘秀才
极目半秋色此情聊惨凄行人古道上落日破村西剑影无髙㑹驴游困解携秪应风与月吾子有新题
淮甸城居寄任刺史
扰扰非吾事深居断俗情石莎无雨瘦秋竹共蝉清剑在慵闲拂诗难忆细评寥然独搘枕淮月上山城
寄辇下传神法相大师
禁寺诸供奉如师艺学稀粉轻昏古本罗重拆秋衣净碱生瓶晕连阴长竹围算应支遁马毛骨苦无肥
寄临川司理赵时校书
逺宦风波隔归期岁月频天形孤鸟晩烟色大江春驿路向江郭船樯留贾人髙台望不极空使鬓华新
寄祝长官〈坦〉
懐想与君劳区区未剧曹深心赖黄巻垂老愧青袍临事终存道为诗转近骚庐江五亩宅归去亦蓬蒿
寄茂才冯彭年
异代甘泉赋谁当颂太微无如摛藻妙所惜赏音稀渐逺江闗树方单客子衣扁舟舣何许霰雪暮霏霏
射弓次寄彭城四君
襟掩皂貂斜晴鼙响水涯箭翎沉白雪贴晕破微霞气为旁观壮言因决胜夸细钗金捍彀更忆五侯家
赠金陵明上人
髙社似东林修行岁月深讲多删旧抄斋早唤幽禽上国名流重诸方学者寻长因对清话山阁转松阴cq=3
赠崔少微
贤才负圣朝终日掩衡茅尚静师髙道甘贫绝俗交晒碑看壁蠹蒸术拾邻梢却忆扬夫子劳劳事解嘲
赠任懒夫
未肯求科第深坊且隐居胜逰携野客髙卧看兵书㸃药医闲马分泉灌晚蔬汉廷无得意谁拟荐相如
知县李大博替
恵爱复公清三年报政成弦歌敦雅俗桃李蔼春荣县治尝游刃朝趍久彯缨相门如有相他日愿持衡
赠蒋公明
髙亢近谁同心闲爱子慵居深避俗客睡起听邻钟纸轴敲晴响茶铛煮晚浓南斋屡招宿幽话数诸峰
喜马先辈及第后见访
肄业十年初萧然此饭蔬何期桂枝客来访竹林居香炷看新诰尘痕拂旧书回轩应眷眷将与岭云踈
赠胡介
妻儿终儗弃旧识尽名贤髙节嫌趍世常流笑学仙金方烧易得星度算来𤣥秪说寻山去相期已数年
诗将〈赠张绘秘教九题〉
风骚推上将千古耸威名子美尝登拜昌龄合按行〈琉璃堂圗以王昌龄为诗夫子〉笼纱疑斾影击钵认金声唱和知谁敌长驱势已成
诗家
风月骚人业相传能几家清心长有虑幽事更无涯隐奥谁知到陵夷即自嗟千篇如可构聊儗当豪华
诗匠
诗流有匠手万象片心通山落分题月花揺刻句风劳形㤀底滞巧思出樊笼唐律如删正斯人合立功
诗笔
青镂墨淋漓珊瑚架最宜静援花影转孤卓漏声迟题柱吾无取如椽彼一时风骚兼草隶千古有人知
诗狂
岸帻都旁若穷搜无遁形写嫌僧阁窄吟怕酒船停绝顶寒曽上闲门夜不扄兴䦨犹拍髀毫末视青冥
诗魔
花露湿晴春秋灯落烬频祗知吟有味不觉坐劳神寄逺情无极搜奇事转新此魔降不得珍重五天人
诗牌
矗方标胜概读处即忘归静壁悬虗白危楼钉翠微清衔时亦有绝唱世还稀一片题谁作吾庐水石围
诗筒〈乐天早与微之唱和常以竹筒贮诗往还〉
唐贤存雅制诗笔仰〈朱谅〉防闲逓去权应紧〈诗权出薛许昌〉封廽债巳还〈诗债出贾司仓〉带斑犹恐俗和节不妨山酒箧将书簏谁言季孟闲
诗壁
数题留粉堵还胜在屏风坐读棋慵下眠看酒恰中僧房秋色冷山驿晚阳红更有栖迟句家徒一亩宫
宿洞霄宫
秋山不可画秋思亦无垠碧涧流红叶青林㸃白云凉阴一鸟下落日乱蝉分此夜芭蕉雨何人枕上闻
林和靖集巻一

[book_title]卷二
钦定四库全书
林和靖集巻二宋　林逋　撰
七言律诗
湖上隐居
湖水入篱山绕舍隐居应与世相违闲门自掩苍苔色过客时惊白鸟飞卖药比尝嫌有价灌园终亦爱无机如何天竺林间路犹到秋深梦翠微
湖山小隐二首
道著权名便绝交一峰春翠湿衡茅庄生巳愤鸱鸢吓扬子休讥蝘蜓嘲潏潏药泉来石窦霏霏茶霭出松梢琴僧近借南薰谱且并闲工子细抄
闲搭纶巾拥缥囊此心随分识兴亡黒头为相虽无谓白眼看人亦未妨云喷石花生剑壁雨敲松子落琴床清猿幽鸟遥相叫数笔湖山又夕阳
西湖泛舟入灵隐寺
水天相映淡浟溶隔水青山无数重白鸟背人秋自逺苍烟和树晩来浓桐庐道次七里瀬彭蠡湖间五老峰辍棹迟廽比未得上方精舍动踈钟
湖上晚归
卧枕船舷归思清望中浑恐是蓬瀛桥横水木已秋色寺倚云峰正晩晴翠羽湿飞如见避红蕖香袅似相迎依稀渐近诛茅地鸡犬林萝隐隐声
湖上初春偶作
梅花开尽腊亦尽晴暖便如寒食天春色半归湖岸柳人家多上郭门船文禽相并映短草翠㶑欲生浮嫩烟几处酒旗山影下细风时已弄繁弦
西湖春日
争得才如杜牧之试来湖上辄题诗春烟寺院敲茶鼓夕照楼台卓酒旗浓吐杂芳薰𪩘崿湿飞双翠破涟漪人间幸有蓑兼笠且上渔舟作钓师
池上春日
一池春水绿于苔水上花枝竹间开芳草得时依旧长文禽无事等闲来年颜近老空多感风雅含情苦不才独有浴沂遗想在使人终日此徘徊
池上春日即事
鸳鸯如绮杜蘅肥㶉𪄠夷犹翠㶑微但据汀洲长并宿莫冲烟霭辄惊飞巳输谢客清吟了未忍山翁烂醉归钓艇自横丝雨霁更从蒲筱媚斜晖
小园春日
草烟横碧露华微乘兴春园懒欲归聚散有情输蛱蝶浅深无色比蔷薇浮名莫惜千锺贵急景湏防百岁稀一事不堪身衣褐且偷闲眼看芳菲
夏日池上
莲香如绮细濛濛翡翠窥鱼袅水葓巻箔未生单簟月凭栏初过一襟风横欹片石安琴荐独傍新篁看鹤笼沉李冻醪无寄与可怜潇洒兴谁同
西岩夏日
蕙帐萧闲掩弊庐子真岩石坐来初为惊野鸟巢间乳懒过邻僧竹里居新溜迸凉侵静语晩云浮润上残书何烦强捉白团扇一柄青松自有馀
夏日即事
石枕凉生菌阁虗巳应梅润入圗书不辞齿髪多衰病所喜林泉有隐居粉竹亚梢垂薄露翠荷差影聚逰鱼北窗人在羲皇上时为渊明一起予
隐居秋日
行药归来即杜门啸台秋色背人群幽虫傍草晚相映逺水著烟寒未分髙亢可能称独行穷空犹拟赖斯文过从好事今谁是自笑何如扬子云
秋日湖西晩归舟中书事
水㾗秋落蟹螯肥闲过黄公酒舍归鱼觉船行沉草岸犬闻人语出柴扉苍山半帯寒云重丹叶踈分夕照微郤忆清谿谢太傅当时未解惜蓑衣
城中书事
一门深掩得闲权纯白遗风要独全强接俗流终反道敢嫌贫病是欺天围形古寺谙寻鹤照藓秋廊拟䟽𤣥从此免惭岩下者子真髙兴未萧然
深居杂兴六首〈有序〉
诸葛孔明谢安石畜经济之才虽结庐南阳携妓东山未尝不以平一宇内跻致生民为意鄙夫则不然胸腹空洞剪然无所存置但能行樵坐钓外寄心于小律诗时或鏖兵景物衡门情味则倒睨二君而反有得色凡所寓兴辄成短篇总曰深居杂兴诗六首盖所以状林麓之幽胜摅几格之闲旷且非敢求声于当世故援笔以显其事云
隐居松籁细铮然何独微之重碧鲜巳被逺峰擎𡾼𡾼更禁初月吐姢姢门庭静极霖苔露篱援凉生袅菊烟中有病夫披白搭痩行清坐咏遗篇
四壁垣衣钓具腥巳甘衡泌号沉冥伶伦近日无侯白奴仆当时有卫青花月病懐看酒谱云萝幽信寄茶经茅君使者萧闲甚独理丛毛向户庭
薄夫何苦事奸奸一室琴书自解颜峰后月明秋啸去水邉林影晚樵还文章敢道长于古光景浑疑剰郤闲多少烟霞好猿鸟令人惆怅谢东山
冉冉秋云抱啸台一丘松竹是闲媒谁闻济北传兵略枉说山东出相才樵褐短长披搕膝丹炉髙下垒悬胎三千功行无圭角可望虗皇九锡来
上书可有三千牍下笔曽无一百函闲巻孤懐背尘世独营幽事傍云岩僧分乳食来阴洞鹤触茶薪落蠹杉未似周颙少贞胜北山应免略相衔
松竹封侯尚未尊石为公辅亦云云清华自合论闲客𤣥黙何妨事静君鹤料免惭尸厚禄茶功兼儗策元勋幽人不作山中相且拥圗书卧白云
杂兴四首
短褐萧萧顶幅巾拥书才罢即嚬呻耕樵可似居山者饮馔长如病酒人闭戸不无慵答客焚香除是静朝真前贤风概聊希拟一刺偏多井大春
散帙挥毫总不忺病懐愁绪坐相兼苔痕作意生秋壁树影无端上古帘一壑等闲甘汩汩五门平昔避炎炎惟应数刻清凉梦时曲颜肱兴未厌
湖上山林画不如霜天时𠉀属园庐梯斜晚树收红杮筒直寒流得白鱼石上琴尊苔野净篱阴鸡犬竹丛踈一闗兼是和云掩敢道门无卿相车
掉臂何妨入隐沦髙贤应总贵全真次山有以称聱叟鲁望兼之传散人拂水逺天孤榜晚夹村微雨一溪春不知圗画谁名手状取江湖太古民
孤山后写望
水墨屏风状总非作诗除是谢𤣥晖溪桥袅袅穿黄落樵斧丁丁斫翠微返照未沉僧独往长烟如淡鸟横飞南峰有客锄园罢闲倚篱门忘却归
孤山寺端上人房写望
底处慿䦨思渺然孤山塔后阁西偏阴沉画轴林间寺零落棋枰葑上田秋景有时飞独鸟夕阳无事起寒烟迟留更爱吾庐近祗待重来看雪天
山阁偶书
绕舍青山看未足故穿林表架危轩但将松籁延佳客常帯岚霏认逺村吴榜自能凌晚汰湘累何苦属芳荪馀生多病期怡飬聊此栖迟一避喧
孤山寺
云峰水树南朝寺秪隔丛篁作并邻破殿静坡虀臼古斋房闲试酪奴春白公睡阁幽如画张祐诗牌妙入神乘兴醉来拖木突翠苔苍藓石磷磷
西湖
混元神巧本无形匠出西湖作画屏春水净于僧眼碧晚山浓似佛头青栾栌粉堵揺鱼影兰杜烟丛阁鹭翎往往鸣榔与横笛细风斜雨不堪听
平居遣兴
有甚馀闲得解嘲髙慵时把几桯敲卑孜晚鸟沉幽语历刺烟篁露病梢草野交逰披褐见神仙书史㸃朱抄皇朝不是甘逃遁争向心如许与巢
山谷寺
一入禅林便懒还众峰深壑共孱颜楼台冷簇云萝外钟磬晴敲水石间茶版手擎童子净锡枝肩倚老僧闲独孤房相碑文在几认题名拂藓斑
峡石寺
长懐如练楚山青禹凿招提甲画屏数崦林萝攅野色一崖楼阁贮天形灯惊独鸟廽晴坞钟送遥帆落晩汀不㑹剃头无事者几人能老此禅扄
池阳山店
数家村店簇山旁下马危桥巳夕阳惊鸟忽冲谿霭破暗花闲堕堑风香时间盘泊心犹恋日后寻思兴必狂可惜廽头一声笛酒旗揺曵出踈篁
寺居
浩然巾杖立秋钟院舍门门细迳通柏子有茅生塔地鹤毛无响堕廊风闲栖巳合称髙士清论除非对逺公不厌浮尘拟何了片心难舍此縁中
采石山
危阁闲登日渐曛整屏晴雨枕江𣸣秋棱瘦出无多寺古翠浓连一半云坐卧不抛输钓叟往来长见属鸥群翻然郤怪宣城守是甚移将李白坟
易从上人山亭
湖水汪湾隔数峰篱门和竹夹西东闲来此地行无厌又共吾庐看不同灵隐路归秋色里招贤庵在鸟行中屏风若欲相搀见合把巉岩与画工
园池
一迳衡门数亩池平湖分涨草含滋微风几入扁舟意新霁难忘独茧期岛上鹤毛遗野迹岸傍花影动春枝东嘉层构名今在独愧凭䦨负碧漪
林间石
入夜跏趺多待月移时箕踞为看山苔生晩片应知静云动秋根合见闲瘦鹤独随行药后髙僧相对试茶间踈篁百本松千尺莫怪频频此往还
黄家庄
黄家庄畔一维舟総是沿流好宿头野兴几多寻竹迳风情些小上茶楼遥村雨暗鸣寒犊浅溆沙平下晚鸥更有锦帆荒荡事落然〈一作茫茫〉随分起时愁
过芜城县
诗中长爱杜池州说著芜城是胜逰山掩县城当北起渡冲官道向西流风捎樯碇网初下雨摆鱼薪市未收更好两三僧院舍松衣石髪闘山幽
无为军
掩映军城隔水乡人烟景物共苍苍酒家楼阁揺风斾茶客舟船簇雨樯残笛逺砧闻野墅老苔寒桧看僧房狎鸥更有江湖兴珍重江头白一行
出泉水驿
晓城寒水共萧萧湿碧吹青路一条烟霭浓间出山驿林萝深里过溪桥闲情谩㑹吟兼画隐事犹输钓与樵多谢孤村人落外酒旗风急更相招
淮甸南逰
幽胜程程拟遍寻不妨淮楚入搜吟藓莎篱落谿庄静松竹楼台坞寺深数抹晚霞怜野笛一筛寒雨羡沙禽腰间组绶谁能爱时得闲逰是此心
耿济口舟行
环廽几合似江干刺眼诗幽尽状难沙觜半平舂晩湿水痕无底照秋寛老霜蒲苇交千刃怕雨凫鸥著一攅拟就孤峰寄蓑笠旧乡渔业乆凋残
留题李休幽居
俗口喧喧利与名到君风品即难评曾将五老闗秋夣秪爱南薰是正声鸟恋药棚长独立树欹诗壁半旁生公车便不能徴出搔首吾朝负圣明
园庐
柴闗寒井对萧晨自爱栖迟近古人闲草遍庭终胜俗好书堆案转甘贫桥邉野水通渔路篱外青山见寺邻懒为躬耕咏梁甫吾生已是太平民
安福县途中作
诗景纷拏且按鞭壊桥危磴走鸣泉云根道店多沽酒山崦人家亦种田谷鸟惊啼冲宿雨野梅愁绝闭寒烟玉梁阁皂堪行遍回得临江即上船
雪三首
瓦沟如粉叠楼腰高㑹谁能解酒貂清夹晓林初落索冷和春雨转飘萧堪怜雀避来闲地最爱僧冲过短桥独有闭闗孤隐者一轩贫病在颜瓢
湿飘干堕著谿林阵猛花尖聚砌阴晓沫平随茶箸薄冻痕全共药锄深慵多秪好披诗看狂甚无如叩几吟更想天山两三骑臂鹰拳蹬簇骎骎
皓然窗户晓来新画轴碑㕔绝㸃尘洛下髙眠应有道山阴清兴更无人寒连水石明渔墅猛共松篁压寺邻酒渇巳醒时味薄独援诗笔得天真
春阴
似雨非晴意思深宿酲牵率卧春阴苦怜燕子寒相并生怕梨花晩不禁薄薄帘帏欺欲透遥遥歌管压来沉北园南陌狂无数只有芳菲㑹此心
秋懐
恵连初拟赋秋懐病束慵纒几未谐湿叶堕丹明晚堑破云拖粉露晴崖先甘衰落归双鬓已觉清凉入百骸试枕离骚校闲品竹烟杉籁满萧斋
山园小梅二首
众芳揺落独暄妍占尽风情向小园踈影横斜水清浅暗香浮动月黄昏霜禽欲下先偷眼粉蝶如知合断魂幸有微吟可相狎不湏檀板共金尊
剪绡零碎㸃酥干向背稀稠画亦难日薄纵甘春至晩霜深应怯夜来寒澄鲜秪共邻僧惜冷落犹嫌俗客看忆著江南旧行路酒旗斜拂堕吟鞍
又咏小梅
数年闲作园林主未有新诗到小梅摘索又开三两朵团栾空绕百千廽荒邻独映山初尽晚景相禁雪欲来寄语清香少愁结为君吟罢一衔杯
梅花三首
吟懐长恨负芳时为见梅花辄入诗雪后园林才半树水邉篱落忽横枝人怜红艶多应俗天与清香似有私堪笑胡雏亦风味解将声调角中吹
几回山脚又江头绕著瑶芳看不休一味清新无我爱十分孤静与伊愁任教月老湏微见却为春寒得少留终共公言数来者海棠端的免包羞
小园烟景正凄迷阵阵寒香压麝脐湖水倒窥踈影动屋檐斜入一枝低画名空向闲时看诗客休徴故事题惭愧黄鹂与蝴蝶秪知春色在桃溪
杏花
蓓蕾枝梢血㸃干粉红腮颊露春寒不禁烟雨轻欹著秪好庭台爱惜看偎柳傍桃斜欲坠等莺期蝶猛成团京师巷陌新晴后卖得风流更一般
桃花
柳坠梅飘半月初小园孤榭更庭除任应雨杏情无别最与烟篁分不踈比并合饶皮博士〈皮日休有诗〉形相偏属薛尚书〈薛能有诗〉薄红深茜尖尖叶亦有愁肠未负渠山舍小轩有石竹二丛哄然秀发因成二章
麝香眠后露檀匀绣在罗衣色未真斜倚细丛如有恨冷揺踈朵欲生春阶前红药推词客篱下黄花重古人今日含毫与题品可怜殊不愧清新
青帘有酒不妨賖素壁无诗未足夸所重晚芳聊在目可闗秋色易为花深枝冉冉妆谿翠碎片英英剪海霞莫管金钱好行市寂寥相对是山家
新竹
粉环匀束绿沉枪袅露差烟𡾼𡾼长巻箔乍惊双睫健倚䦨寻觉百毛凉齐披古锦围山阁背迸寒犀过寺墙堪笑数根苍翠者强颜如立少年场
荣家鹤
种莎池馆久淹留品格堪怜绝比俦春静棋邉窥野客雨寒廊底梦沧洲清形已入仙经说冷格曾为古画偷数啄稻粱无事外报言鸡雀懒廽头
百舌
柳条初重草初肥烟湿园林晚未稀百种堪怜巧言语一般惟欠好毛衣欺凌红杏从头宿讽刺黄鹂趁背飞谁道闗闗便多事更能缄黙送芳菲
蝶
细眉双耸敌秋毫冉冉芳园日几遭清宿露花应自得暖争风絮欲相髙情人殁久魂犹在傲吏齐来梦亦劳闲掩遗编苦堪恨不并香草入离骚
病中二首
坐钓行樵那不倦寻云看月亦应劳烦襟入夜权宜减瘦格乘秋斗顿髙猿下任窥煎药鼎客来慵动碾茶槽床头卧架直闲却免有情憀掲悼骚
遗编坐罢披三豕小轴行当倦五禽帘肆有徴常遇困刀圭无状为攻深长卿痟渇应难奈𤣥晏清羸巳不禁约缚隐囊聊阁膝忘懐未得是微吟
林和靖集巻二

[book_title]卷三
钦定四库全书
林和靖集巻三宋　林逋　撰
七言律诗
送范希文寺丞
林中萧寂款吾庐亹亹犹欣接绪馀去棹看当辨江树离尊聊为摘园蔬马卿才大常能赋梅福官卑数上书黼座垂精正求治何时条对召公车
送史殿丞之任封州
炎方将命选朝伦治行何尝下古人拥斾肯辞临逺郡登舻还喜奉慈亲水连芳草江南地烟隔寒梅岭上春若过中途值归雁慰懐能与致音尘
送史宫赞兰溪解印归阙
杜若萋萋天似水一樯风信快吟懐春坊冠盖还朝籍宝婺谿山别县斋访旧约僧登北固破程乘月宿清淮东南出宰才居最畴为言扬向玉阶
送马程知江州徳安
酒酣无复耿离肠一路之官尽水乡公廨寒生对庐阜客帆风定泊浔阳陂涵洲渚初收潦露浥蒹葭未作霜到日何人先刺谒二林开士在琴堂
送楚执中随侍入蜀〈仍寄家洛京〉
严君将命之卭蜀令子和家且侍行洛汭好山归别业江南芳草动离情诗题寺壁云根润书检松窗野色明他日林间无所望秪求金榜看嘉名
送马程贠外之任乌江
空色青苍寒日明迟迟携手出柴荆长贫少得交逰者渐老不禁离索情去棹浦帆当晚落到官江草巳春生州监县尹多才识当念吾宗负大名
送赵时校书之任临川司理
南国古来风物好早时游荡熟登临青山满路人家逺丹橘隔江秋色深官况暂应劳折狱病懐终自重分襟三年解罢当求试多草新文慰我心
送吴秀才赴举
一战词场定策勋麻衣西笑仕纷纷风神巳负青云气艺业兼携白地文辇下春华期纵辔野中林色惜离群明年新榜看看见第甲嘉名且认君
送陈纵之无为军
淮天时节少春寒几蒂梅花雪欲残水次军城嚢劔入雨馀村坞镫驴看名縁未出知谁异道为深穷郤自难第一京师早西入庙廊题字可无韩
送文光师逰天台
天姥山深揺锡杖野芳春翠共葳蕤松门过水无重数石壁看霞到尽时闲避鸟啼应作观忽逢人迹自留诗秦中河朔尝逰覧莫恨此方行脚迟
赠胡明府
一琴牢落倚松窗孤澹无君得趣长谒庙有时封县版坐衙终日著公裳为收牌印教村仆偶检圗书见古方徴足税钱人更静郤搘吟策立秋廊
赠当涂朱仲敏
甚与时流道不同南朝台阁是家风髙闲几格圗书畔冷澹门庭树石中因寄诗牌寻胜景拟投文巻数名公荣登显达他年后应笑冥冥弋者鸿
舒城僧舍呈赠李仲宣文学
竹深淮寺雪萧骚一壁寒灯伴寂寥瘦尽骨毛终騕袅蚀来锋刃转豪曹宦情冷落诗中见谈态轩昻酒后髙莫为无辜惜才术圣明求治正焦劳
赠钱唐邑长髙秘校
几万人家山水中为官古雅少人同踈帘衙退巻花轴曲槛客来慿竹风唯道簿书多傍俗自怜琴酒未妨公等闲呵止郭门近轻棹绕湖寻佛宫
喜灵皎师见访书赠〈一作皎然〉
金锡锵然款蠹闗云膏浓渚对跳峦清如霜月三五夕瘦似烟篁一两竿旧社乆抛魂梦破近诗才举骨毛寒池轩夜静且留宿往往自将秋籁弹
寄解州李学士
解梁贤守古难同张盖垂鞭自士风馆职久衔踈旧地郡符重剖枉名公印㕔孤坐琴尊外铃阁清谈易老中闻演丝纶徴诏近相如文学动天聪
寄薛学士〈曹州持服〉
飞徴偶未下天衢古郡寛闲且寄居曽许布衣通一刺每留蔬食看群书髙斋巳想闲丹灶清梦谁同话直庐江外敢知无别计只携琴鹤听新除
寄傅霖
葛蔓烟枯束六经髙廉浑与昔贤停黄牙稚子跨牛种白眼山人识剑形寒睡草旁林酒壮晓思河曲雨槎腥传闻曽说平生事不要清朝梦武丁
寄岑迪〈时黜官居曹州〉
久辜才术向吾朝公罪应该洗雪条佐邑旧曽居府寺转官新合入京僚门庭冷落闲中住僮仆生踈贱价招别后交逰合相忆酒灯棋雨数侵宵
寄耏门梁进士
退隐无山进乏媒杜门芳草与苍苔贫为吾道应闗命达似他途亦是才人静合寻衙北寺野凉还上郭西䑓江干昨夜情多少风雨吹灯一梦廽
曹州寄任独复
交结文章尽世惊城中幽隐更无营敢将古道为吾事耻对常流语子名秋思病弹曽独听太𤣥闲写欠谁评清朝故实蒲轮在合为髙贤下帝京
山中寄招叶秀才
夜鹤晓猿时复闻寥寥长似耿离群月中未要恨丹桂岭上且来看白云棋子不妨临水著诗题兼好共僧分所忧他日荣名后难得幽栖事静君
尝茶次寄越僧灵皎
白云峰下两枪新腻绿长鲜糓雨春静试恰看湖上雪对尝兼忆剡中人瓶悬金粉师应有箸㸃琼花我自珍清话几时搔首后愿和松色劝三巡
寄宣城宗言侄
春水涵波绿渺弥江南芳草又离离谢家元住青山郭郄氏近攀丹桂枝衣下香嚢非尔好床头诗巻愧吾痴中林独处仍多病早晩能来慰所思
寄西山勤道人
天竺山深桂子丹白猿啼在白云间死生不出千门事坐卧无如一室闲谁伴锡痕过寂历自慿茶色对孱颜忘机亦有庞居士园井萧踈病掩闗
寄呈张元礼
君栖枳棘官将满我住蓬蒿道正穷驷马交游从此少一瓢生事不胜空衡门但枕盈盈水群木方揺摵摵风若念故人兼久病公馀无惜寄诗筒
寄玉梁施道士
子云遗构住丹房天鼓时闻数叩霜真景截波寻鐡柱怪书披月看铜墙氲氲颢气朝胎息熠熠辰辉夜歩纲大静入来诸事罢灵芜盘穂巻良方
寄太白李山人
颜如童子髪如黳卜筑深当太白西身上秪衣粗直掇马前长带古偏提鹍鹏懒击三千水龙虎闲封六一泥几独枕肱人迹外半窗松雪论天倪
历阳寄金陵衍上人
藓晕莎丛古石房寺和松竹背秋冈骚吟未断云生褐梵偈重开月照香五老旧游应悄黙六朝闲事肯悲凉西州独客心揺甚抹碧江天鸟一行
春日寄钱都使
桃花枝重肉红垂萱草抽苖抹绿肥正语暖莺风细细著双寒燕雨稀稀亭台物景兼飘絮宅院时情渐夹衣指肯挟肩行乐事不甘离索向芳菲
寄题历阳马仲文水轩
构得幽居近郭西水轩风景独难齐烟含晚树人家逺雨湿春蒲燕子低红烛酒醒多聚㑹粉笺诗敌几招携旅游今日堪搔首揺落山城困马蹄
春暮寄懐曹南通守任寺丞〈中行〉
跌荡情懐每事同十年曹社醉春风弹弓园圃阴森下棋子㕔堂寂静中赤脚我犹无一婢黒头君合作三公江湖今日还劳结目送归飞㸃㸃鸿
和西湖霁上人寄然社师
竹下经房号白莲社师髙行出人天一斋巾拂晨钟次数礼香灯夜像前瞑目几闲松下月净头时动石盆泉西湖旧侣因吟寄忆著深峰万万年
和陈湜赠希社师
痩靠栏干搭梵襟绿荷阶面雨花深迢迢海寺浮杯兴杳杳秋空放鹤心斋磬冷揺松吹杂定灯孤坐竹岚侵锵然更有金书偈秪许龙神聴静吟
追和彭城太尉夏月寄题湖上湛源大师房
碧蒲红蓼白莲房一片栾栌撼水光海岸空闻有孤绝山中休道更清凉惊飞翡翠当轩鸟袅过旃檀别院香最爱晚天吟枕上好云遥耸数峰长
集贤李建中工部尝以七言长韵见寄感存懐没因用追和
清绝门墙冷似冰野人懐刺昔尝登新题对雨分萧寺旧梦经秋说杜陵贫典郡符资月给老持台宪减霜棱开元文学锺王笔惆怅临风一烬灯
和酬周启明贤良见寄
治世谁能吊屈平且披缃帙散幽经春阳尽吐芊芊草霄极长垂两两星半壁烟岚圗太华一笻风雪访支硎雅吟为恵将何比明月珊瑚海气腥
酬画师西湖春望
笛声风暖野梅香湖上慿䦨日渐长一様楼台围佛寺十分烟雨簇渔乡鸥横残葑多成阵柳映危桥未著行终约吾师指芳草静吟闲歩岸华阳
略秀才以七言四韵诗为寄辄敢酬和幸惟采览
本无髙亮似阳城但爱松风入耳声五亩自开林下隐一尊聊敌世间名交谈不逺樵农客弄翰慵夸子墨卿异日青冥肯廽顾夫君门族旧和羮
西湖孤山寺后舟中写望
天竺横分景色寛孤山背后泊船看林藏野路秋偏静水映渔家晩自寒拂拂烟云初淡荡萧萧芦苇半衰残春雏数㸃谁惊起书破晴云粉字干
小隐
鲁望无来巳百年又生吾辈在林泉唯知隐遁为髙尚敢道文章到圣贤月界晓窗琴岳润竹揺秋机墨云鲜南塘一霎霏微雨更拥渔蓑上钓船
梅花二首
宿霭相粘冻雪残一枝深映竹丛寒不辞日日旁邉立长愿年年末上看蕊讶粉绡裁太碎蒂凝红蜡缀初干香𥬠独酌聊为寿从此群芳兴亦䦨
孤根何事在柴荆村色仍将腊𠉀并横隔片烟争向静半粘残雪不胜清等闲题咏谁为愧子细相看似有情搔首寿阳千载后可堪青草杂芳英
闻灵皎师自信州归越以诗招之
天师苍翠横金锡地藏清凉掩竹扉千里白云随野歩一湖明月上秋衣诗寻静语应无极琴㺯寒声转入微我亦孤山有泉石肯来松下共忘机
复𢋫前韵且以陋居幽胜诧而诱之
画共药材悬屋壁琴兼茶具入船扉秋花挹露明红粉水鸟冲烟湿翠衣石磴背穿林寺近竹烟横㸃海山微百千幽胜无人见说向吾师是泄机
诗招南阳秀才
莫因公荐偶失意便拟飘蓬作旅人志壮任存题柱事病多争向倚门亲危堤柳色休伤别上院杏花长自春况有西湖好山水归来且濯锦衣尘
谢马程先生辈恵蜀笺
数幅丹霞夹白云封题何事寄幽人亏君视草禁中客乞我浣花溪上春且与巾箱为玩好更无篇什写清新我来卧病还多感一笔蛛丝满砚尘
读王黄州诗集
坐吟行看对清秋懒架仍移近枕头放达有唐惟白傅纵横吾宋是黄州左迁商岭题无数三入承明兴未休红药紫薇千古一又添扬子伴牢愁
读种先生丁宻谏诗
旧草闲看即自卑圣朝空道苦于诗髙才敢望如明逸新句无因似谓之淮甸月华欹枕静秣陵春色按鞭迟邯郸独歩西施笑落得星星两鬓丝
喜侄宥及第
新榜传闻事可惊单平于尔一何荣玉阶巳忝登髙第金口仍教改旧名闻喜宴游秋色雅慈恩题记墨行清岩扉掩罢无他意但爇灵芜感盛明
伤白积殿丞
吏散门墙转寂然踈狂投分向生前苦无名位髙今世空有文章出古贤遗传得谁修阙下孤坟应祗客江邉池阳渺渺堪垂睫奠罢秋枝一叫蝉
伤朱寺丞
妻女飘零五岭头为君南望涕横流浮荣暂得衣朱绂逺宦寻闻䘮白州天与声名还自折瘴侵编什有谁收朝中交旧知多少应惜无儿似邓攸
吊薛公孟
未第身魂殁帝京东还长欠奠幽灵遗文尽合编家传髙行谁堪撰墓铭谈柄寂寥尘乆暗墨池荒废草空青三招不见山巾湿拟画轩昻太白星
春日懐历阳后园游兼寄宣城天使
昔年行乐伴王孙事尽清狂是后园一榻竹风横懒架半轩花月倒顽盆佳人暗引莺言语芳草闲迷蝶梦魂今日凄凉旧春色可堪烟雨近黄昏
玉梁峡口懐朱严从事之官岭外两夕舣舟于此
苍莾江湾尽入深数家村坞住山阴烟横落木寒初静水带微阳晩未沉极览定非他辈事不来终负此生心鲈鱼斫鲙松醪酒曽属骚人两日吟
西梁山下泊船懐别润州杲上人
画圗行李是随縁立别江头雨霁天鐡瓮独归三月寺铜瓶轻挂两朝船吟焚篆籀香初袅老拥云霞衲已穿昨夜西凉山下月为师懐想几凄然
寿阳城南望写懐历阳故友
楚山重叠矗淮𣸣堪与王维立画勲白鸟一行天在水绿芜千阵野平云孤崖佛阁晴先见极浦渔舟晓未分吟罢骚然略廽首历阳诗社久离群
秋懐
霏霏烟露拂西窗缃帙披残卧缥缸林木细分山去削水波微动鹤丁桩凉沈睡欲何妨纵静壮诗魔未易降搔首旧游堪入画一樯如练下澄江
招思齐上人
两枪未试泠泠水五鬛长闲淅淅风清㑹几时搔首后病懐无复曲肱中寒云片假浮重𪩘白鸟横斜入逺空一帙逍遥不能解牛头焚尽待支公〈上人尝著逍遥别义〉
和酬泉南陈贤良〈髙〉见赠
湛卢生涩鞘秋尘方册谁谈礼乐因两地贵游无旧识五天清㑹有髙人泉闗茶井当犹惜火飬丹𬬻看独频扬袂公车莫相调浮名应未似身亲
寄辇下莫降秀才
犀围古暗革靴鸣楚楚衣裾白苎轻节概平时长独立文章近日合双行且看辇毂千蹄晓复忆溪山数笔晴一第临临杏花宴满都春色叫迁莺
林和靖集巻三

[book_title]卷四
钦定四库全书
林和靖集巻四宋　林逋　撰
五言绝句
闵师自天台见寄石枕
斵石自何许枕之懐赤城空庐复蕙帐旦暮白云生
西湖与性上人话别
秋山与湖水逺近如相送后夜宿扁舟知师有归梦
送谢尉
试吏才未伸食贫同古人何以赠行色一酌湖水春
赠中师草圣
行草得三昧林间尝与语秋风忽卷衣别我之何所
送僧之京师
皇城十二衢埃尘满香域何以待归期山中桂花色
七言绝句
孤山隐居书壁
山水未深猿鸟少此生犹拟别移居直过天竺溪流上独树为桥小结庐
水亭秋日偶书
巾子峰头乌臼树微霜未落巳先红凭䦨髙看复低看半在石池波影中
水轩
日于诗雅转沉迷尤爱凭䦨此构题纷泊杨花春意晚黄鹂飞过水东西
池上作
簇簇菰蒲映蓼花水痕天影蘸秋霞分明似个屏风上飞起䴔䴖一道斜
松径
霜子落秋笻卓破雨钗堆地屐拖平不知呵止长安客肯爱深穿冷翠行
竹林
寺篱斜夹千梢翠山磴深穿万箨干却忆贵家㕔馆里粉墙时画数茎看
菱塘
含机绿锦翻新叶满匣青铜莹古花最爱晚来鸥与鹭宿烟翘雨便为家
莲荡
楚妃皋女一何多裳似芙蓉衣芰荷几夕霏霏烟霭里竞窥清浅弄重波
葑田
淤泥肥黑稻秧青阔盖深流旋旋生拟倩湖君书版籍水仙今佃老农耕
僧有示西湖墨本者就孤山左侧林萝秘邃间状出衡茅之所且题云林山人隐居谨书二韵以承之
泉石年来偶结庐冷挨松雪瞰西湖髙僧好事仍多艺巳共孤山入画圗
孤山雪中写望寄呈景山仙尉
璚树瑶岑掠眼新鲜飙时复飏珠尘此中自是蓬莱阙何处更寻姑射人
春日斋中
空階重叠上垣衣白昼初长社燕归落尽海棠人卧病东风时复动柴扉
山中寒食
方塘波绿杜蘅青布糓提壶巳足听有客新尝寒具罢据梧慵复散幽经
气象才过一百五且持春酒养衰年中林不是不禁火其奈山樱发欲然
易从师山亭
林表秋山白鸟飞此中幽致世还稀西村渡口人烟晩坐见渔舟两两归
秋江写望
苍茫沙觜鹭鸶眠片水无痕浸碧天最爱芦花经雨后一篷烟火饭鱼船
乘公桥作
晚峰横碧树梢红数榜鱼𦌘水影中忆得江南曽看着巨然名画在屏风〈巨然僧尤妙山冰〉
宿姑苏净恵大师院
常爱人间此㑹稀话长终日重开扉孤山猿鸟西湖上懒对寒灯咏式微
偶书
一任尘欺古鹿卢圣经穷烂更何圗磻溪老叟能闲气八十封侯不似无
予顷得宛陵葛生所茹笔十馀筒其中复得精妙者二三焉每用之如麾百胜之师横行于纸墨间所向无不如意惜其日久且弊作诗二篇以录其功
江南秋兔老毫踈数字锺王尚贾馀因读退之毛颖传可怜今日不中书
神功虽缺力终存架琢珊瑚欠策勋日暮闲窗何所似㶚陵憔悴故将军
清河茂才以良笔并诗为恵次韵奉答
郊翰秋劲愈于锥筠管温温上玉辉聊为夫君一担阁老来驽缓久知非〈张君行楷精妙因致服膺之意〉
初夏
乳雀啁啾日气浓雉桑交影绿重重秧田百亩鹅黄犬横策溪村属老农
秋日含山道中廽寄历阳希然山人
村落人家捴入诗下驴盘薄立多时霜陂一掬清于鉴漱著牙根便忆归
晚春寄示茂才冯彭年
头上酒巾为长物据梧微咏意无涯人生行乐知能几但见春风满地花
山阁夏日寄黄大茂才
几日无縁见叔度令人鄙吝不能忘新篁绕阁薫风细还肯时来纳晚凉
钱塘仙尉谢君咏物楼成寄题二韵
仙人多在丽谯居况对西山爽气馀若向湖濵属佳句莫忘秋水落芙蕖
寄上金陵马右丞
専席顷尝居宪府拥旄寻亦别明廷金陵土著多䝉赖分野三廽见福星
恵爱如春威似霜神明佳政蔼馀杭集贤庭畔依依柳无限行人比颂棠
尽道次公当入相江湖那肯久迟徊西湖春物空凝意犹望方舟赏胜来
和唐异见寄
骚人新遗畔牢词隐几微吟愧所知几欲樽前论款客可能林下访栖迟
和才上人春日见寄
俗外多将云作装花前惟以醉为乡瑶华伸玩情何极髙绝犹如登百常
寄题僧院庭竹
岑寂宝坊清夜月几移踈影上跏趺更怜斋罢闲看处一日还应不可无
寄兰溪邑长史宫赞
溪上红兰露泫华谿波浮动长人衙公馀即有扁舟兴几弄潺湲到日斜
寄梅室长〈尧臣〉
君家先祖隐吴门即日追游往事存若向明时奏飞牍并将康济息元元
闵上人以鹭鸶二轴为寄因成二韵
闲飏粉丝荷苇外数声惟欠叫秋阴虗堂隐几时悬看増得沧洲趣更深
寄闻义阇梨〈时在溪口〉
平昔常闻溪口路重山复水去无穷禅馀试问舟人看几宿还能到剡中
李翰林寄松扇及诗乃答之
编松为箑寄山中兼得紫微诗一通入手凉生殊自慰可烦长听隐君风
和皓文二绝
李杜风骚少得朋将坛髙筑竟谁登林萝寂寂湖山好月下敲门秪有僧
芳草谁能梦谢池但将心地喻摩尼千岩万壑时相忆明月清风两自知
和王给事同诸宦留题
千兵款户迂红斾四壁留题拂紫苔他日北山传故事愿将猿鹤比云来
和䝉尉见寄
开尊且醉圣贤酒理棹时乘旦暮风懒为躬耕咏梁甫敢将髙卧敌隆中
和酬周寺丞
门横野水席凝尘束缊谁能问乞邻除是平庐贵游客中林时复访幽人
和安秀才次晋昌居士留题壁石
岑寂衡门题鳯处岭云庭树似无依湖濵伫立应相望一信樵风晚未归
和谢秘校西湖马上
表里湖山极目春据鞍时此避埃尘苍苍烟树悠悠水除却王维少画人
又和病起
展转匡林乍起来缥缸缃帙亦慵开三年一尉湖东住谁识神仙本姓梅〈首唱云落尽中庭一树梅〉
答谢尉得替
牢愁漫诉空階雨羇宦闲伤落日春未似青青河畔草客亭长短送离人
答潘司理
庭柯雪压巳如春乘兴山阴亦少人岑寂园庐何所对酒中贤圣药君臣
载答
官曹久巳称廉吏田里时来顾散人文战谈围棋敌外绛侯何事号功臣
送僧游天台
石梁天绝赤城深影落沧溟几万寻金策若廽聊为说慰予终老爱山心
送陈日章秀才
闲却清尊掩缥嚢病来无故亦凄凉江南春草旧行路因送归人更断肠
送僧还东嘉
中林昨夜待微月因想谢公池上楼何意师言石门路一瓶还自上归舟
送慈师北游
郁郁蒲茸染水田渡淮闲寄贾人船知师一枕清秋梦多为林间放鹤天
复送慈公还虎丘山
孑孑归樯五两翻香林禅石抱云根单囊憩罢还微笑却是青山不出门〈虎丘林壑率在寺垣之内〉
即席送江夏茂才
与君未别且酣饮别后令人空倚楼一㸃风帆若为望海门平阔鹭涛秋
送易从师还金华
吟巻田衣岁向残孤舟夜泊大江寒前岩数本长松色及早归来带雪看
送丁秀才归四明
有似东浮沧海君乘槎泛泛逐归云鲛绡市得能为寄拟写清真隐秘文
送谢氏昆仲归闽中
清邵才髙云与机林间文㑹忽相违南中草木正黄落但羡冥鸿两两飞
送逐良师游嘉禾
贝叶松枝想暂闲半囊乘兴几时还船窗月上沧洲逺应有诗题忆旧山
送式遵师谒金陵王相国
杯渡当过白露滩石城春气尚微寒公台谒罢如乘兴试访南朝亊迹看
髙牙熊轼隐铃斋棠树阴浓长绿苔丞相望尊賔谒少清言应喜道人来
天竺孱颜暂掩扉讲香浮穗上行衣白猿声里生公石莫遣移文怨晚归
送善中师归四明
四明山水别多时老病心闲事事违梦想湖西古兰若又和秋色送僧归
送人游金山
水烟霜树矗层峦㸃破江心一簇寒见说天多剰得月为予闲上上方看
送然上人南还
囊携琴谱与诗稿寄卧船窗一榻深莫向云中认江树等闲惊起故园心
送人知苍梧
侧身南望但依依片席乘风去似飞莫谓苍梧在天末帝乡看逐白云归
送有交师辇下
滤罗闲佩㲲巾轻秋籁随身指去程辇下大僚多好事退朝谁著道衣迎
送大方师归金陵
渺渺江天白鸟飞石城秋色送僧归长干古寺经行了为到清凉看翠微〈清凉寺翠微最为嘉胜也〉
笔〈监郡吴殿丞惠以笔墨建茶各吟一绝以谢之〉
犀利锋铓敌五兵梦中青镂未为灵空山日午南窗暖拟写黄庭内景经
墨
青晕时磨半砚云更将书帖拂秋尘衰羸自顾空多感不是临池苦学人
茶
石辗轻飞瑟瑟尘乳香烹出建溪春世间绝品人难识闲对茶经忆古人〈陆羽撰茶经而不载建溪者意其颇有遗落耳〉
野凫
三三两两自相随擅颈回看⿰赩衣野水无波秋色净不知何事忽惊飞
猫儿
纎钩时得小溪鱼饱卧花阴兴有馀自是䑕嫌贫不到莫惭尸素在吾庐
鸣皋〈所养鹤名〉
皋禽名秪有前闻孤引圎吭夜正分一唳便惊寥泬破亦无闲意到青云
呦呦〈所养鹿名〉
深林槭槭分行响浅葑茸茸叠浪㾗春雪满山人起晚数声低叫唤篱门
小舟
舷低冷戛荷千柄底⿰斜穿月半轮一笠一蓑人稳坐晚风萧飒弄青𬞟
槐木纸椎〈赠与周太初〉
入手轻干是古槐几声清响彻池台椎馀鱼网如脂滑时写新诗肯寄来
自作寿堂因书一绝以志之
湖上青山对结庐坟前脩竹亦萧踈茂陵他日求遗稿犹喜曽无封禅书
诗馀
霜天晓角
题梅
冰清霜洁昨夜梅花发甚处玉龙三弄声揺动枝头月梦绝金兽热晓寒兰烬灭要卷珠帘清赏且莫扫階
前雪
㸃绛唇
题草
金谷年年乱生春色谁为主馀花落处满地和烟雨又是离歌一阕长亭暮王孙去萋萋无数南北东西路
长相思
惜别
吴山青越山青两岸青山相送迎谁知离别情　君泪盈妾泪盈罗带同心结未成江头潮巳平
林和靖集巻四

        </div>
      </div>
    </div>
  </div>
</div>
<!--update:2025-08-30 10:34:11-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>