<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,跋,跋,附录,此山集全文在线阅读,此山集全文在线下载,大玄古籍书库">
<meta name="description" content="元诗别集。10卷。周权撰。《四库全书》曾据浙江鲍士恭家藏本编入别集类，为4卷本。10卷本是原刊本。卷首有延祐六年(1319)袁桷序，元统二年(1334)欧阳玄序，陈旅序。卷1为赋，卷2—9为诗，卷10为词。卷末有元人的《此山堂题咏六首》，后至元五年(1339)柳贯跋，谢端跋，元统二年揭傒斯跋。《四库全书》所收4卷本，诗是按体裁分类的;10卷本末分诗体，署为陈旅校选、欧阳玄批点。欧阳玄评他的诗：“无险劲之词，而有深长之味;无轻靡之习，而有春容之风。”他的确以从容自然为诗，不刻意追求奇崛之貌，这一点在元代中期">
<title>此山集_周权_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">此山集</span> <br/>
          作者： <span class="inputVal" id="bkauthor">周权</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]29502</span> <br/>
          说明： <span class="inputVal" id="bkdec">元诗别集。10卷。周权撰。《四库全书》曾据浙江鲍士恭家藏本编入别集类，为4卷本。10卷本是原刊本。卷首有延祐六年(1319)袁桷序，元统二年(1334)欧阳玄序，陈旅序。卷1为赋，卷2—9为诗，卷10为词。卷末有元人的《此山堂题咏六首》，后至元五年(1339)柳贯跋，谢端跋，元统二年揭傒斯跋。《四库全书》所收4卷本，诗是按体裁分类的;10卷本末分诗体，署为陈旅校选、欧阳玄批点。欧阳玄评他的诗：“无险劲之词，而有深长之味;无轻靡之习，而有春容之风。”他的确以从容自然为诗，不刻意追求奇崛之貌，这一点在元代中期诗坛是比较少见的。他的《吕梁洪赋》，欧阳玄批云“甚佳”。该赋显示出措词准确、长于形象的描述等特点。陈旅说：“此山诗不但简澹和平，而语多奇隽。”他的律诗多有警句，如“香浮夜月梨花雪，绿染春风柳拂烟”(卷9《晚春》);“谁家桃李迷荒棘，高陇牛羊卧古坟”(卷4《村行》);“云归天际山容淡，日落江头雁影横”(卷5《秋日》)。正可与陈旅的评语相印证。</span> <br/>
          封面： <span class="inputVal" id="bkimg">Z_20510.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]此山集
[book_author]周权
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]29502
[book_dec]元诗别集。10卷。周权撰。《四库全书》曾据浙江鲍士恭家藏本编入别集类，为4卷本。10卷本是原刊本。卷首有延祐六年(1319)袁桷序，元统二年(1334)欧阳玄序，陈旅序。卷1为赋，卷2—9为诗，卷10为词。卷末有元人的《此山堂题咏六首》，后至元五年(1339)柳贯跋，谢端跋，元统二年揭傒斯跋。《四库全书》所收4卷本，诗是按体裁分类的;10卷本末分诗体，署为陈旅校选、欧阳玄批点。欧阳玄评他的诗：“无险劲之词，而有深长之味;无轻靡之习，而有春容之风。”他的确以从容自然为诗，不刻意追求奇崛之貌，这一点在元代中期诗坛是比较少见的。他的《吕梁洪赋》，欧阳玄批云“甚佳”。该赋显示出措词准确、长于形象的描述等特点。陈旅说：“此山诗不但简澹和平，而语多奇隽。”他的律诗多有警句，如“香浮夜月梨花雪，绿染春风柳拂烟”(卷9《晚春》);“谁家桃李迷荒棘，高陇牛羊卧古坟”(卷4《村行》);“云归天际山容淡，日落江头雁影横”(卷5《秋日》)。正可与陈旅的评语相印证。
[book_img]Z_20510.jpg


[book_title]提要
此山诗集 元 周权
钦定四库全书
集部五
此山诗集
别集类四
元
提要
（臣）等谨案此山诗集十卷元周权撰权字衡之号此山处州人尝游京师以诗贽翰林学士袁桷桷深重之荐为馆职竟报罢然诗名日起唱和日多集中有赠赵孟頫诗云瓣香未展师道敬擕琴暂出松萝中赠虞集诗云远游非涉声利途愿谒国丈开榛芜赠揭傒斯诗云嗟予观光老宾客瓣香仰止怀生平赠陈旅诗云下榻清风延孺子高楼豪气卧元龙赠欧阳元诗云牀头萍緑多矜色长价还从薛卞门赠马祖常诗云絶怜白髪南州士山斗弥高独仰韩而赵孟頫赠权诗亦有青青云外山炯炯松下石顾此山中人风神照松色之句且亲写此山二字为额以赠是时文章耆宿不过此数人而数人无不酬答似权亦声气干谒之流然孟頫等并以儒雅风流照映一世其宏奬後进迥异於南宋末叶分朋标榜之私故终元之世士大夫无钩党之祸权与诸人款契盖文字之相知固未可以依门傍户论也是集为陈旅所选定旅及袁桷欧阳元等各为之序揭傒斯又为之跋旅本作者故别择特精旅序称其简淡和平无欝愤放傲之色桷序称其法苏黄之凖绳达骚选之旨趣元序称其无险劲之词而有深长之味无轻靡之习而有舂容之风今观其诗元所称尤为知言矣
乾隆四十六年十月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]原序
●此山诗集原序
诗有经纬焉诗之正也有正变焉後人傅益之说也伤时之失溢於讽刺者果皆变乎乐府基於汉实本於诗考其言皆非愉悦之语若是则均谓之变矣建安黄初之作婉而平羁而不怨拟诗之正可乎滥觞於唐以文为诗韩吏部始然而舂容激昂於其近体犹规规然守绳墨诗之法犹在也宋世诸儒一切直致谓理即诗也取乎平近者为贵禅人偈语似之矣拟诸采诗之官诚不若是後苏黄杰出遂悉取历代言诗者之法而更变焉音节凌厉阐幽掲明智析於秋毫数殚於微眇诗益尽矣止矣莫能以加矣故今世作诗者咸宗之括苍周君衡之磊落湖海士也束书来京师以是编见贽意度简远议论雄深法苏黄之准绳达骚选之旨趣历览名胜长歌壮吟亦皆写其平生胸中之耿鬰至於词笔尤为雅健读之亹亹忘味诚有起予者乃知山川英秀之气何地无奇才感叹之余因书此以赘其卷首延佑六年闰八月庚申前史官会稽袁桷序
风雅颂不作诗之变屡矣大抵与世相为低昂其变易推也近世为诗者言愈工而味愈薄声愈号而调愈下日煆月炼曾不若昔时闾巷美刺之言世德之衰一至於此哉我国家以淳厖雅大之风丕变海内为治日久山川草木之间五色成文八风不奸士生斯时无事乎文章而其言自美况以文章而歌咏雍熙之和者乎此山周先生自栝苍来京师访余灵椿寓舍与语竟日知能为诗因索其所作观之何其言之蔼如也夫志得意满者其词骄以淫穷而无所寓者其词鬰以愤高蹈而长往者其词放以傲先生怀材抱艺蚤有意於用世既而托迹丘园不见徵用且老矣今考其诗简淡和平无郁愤放傲之色非有德者能如是乎传曰温柔敦厚诗教也先生可谓有温柔敦厚之德矣余官桥门七秊凡四方文字当程校者莫不与寓目焉尝疑山林间必犹有可观者未之见也此诗盖山林之碨礨而余所未见者乎故閲之不能去手因为选其最佳者得若干首题为此山先生集云登仕郎浙江等处儒学副提举陈旅序
此山诗不但简淡和平而语多奇隽余为校选故能深知之也比翰林袁学士以其才堪充馆职力荐诸朝吾恐此山不能遂肥遯之乐也旅又序
栝苍周君此山初以四明袁文靖公荐选预馆职君雅志冲抱垂成而归乃得肆力於辞章所为乐府歌行大篇小章古律近制衆体毕具往往多可诵之句顷国子生叶敬常携其编诣余评之余爱其无险劲之辞而有深长之味无轻靡之习而有舂容之风因谓敬常曰周君其温然有德之士乎他日君乘小车来过余体充而气龎神腴而言扬此其蓄於内者厚发於外者闳若合符契或曰能诗者不必有德有德者不必能诗君於周君何以因言而知人若蓍蔡耶余曰不然古之人闻乐以知政诗与乐同出一初皆感於性情而动於声音者也因诗以知人盖文士之通技也抑余不独因是以知周君之生平且有以观世尚矣宋金之季诗之高者不必论其衆人之作宋之习近骩骳金之习尚号呼南北混一之初犹或守其故习今则皆自刮劘而不为矣世道其日趋於盛矣乎虽然昔者子贡问子石何不学诗曰父母求我孝兄弟求我悌朋友求我信何暇哉子贡曰捐吾诗学子诗矣若周君则有是三者而从事於诗者也其孰能过之因志余之说於是元统二年八月初吉翰林直学士中宪大夫知制诏同修国史庐陵欧阳玄序
仆既序复见诗集留莆田陈君处陈为之精选又倍神采焉仆因致点校之助於其间云欧阳玄识

[book_title]卷一
●钦定四库全书
此山诗集卷一
（元）周权 撰
○五言古诗
拟古
洪钧播无垠八埏荡和风枯丛同华滋陈荄变纎茸高门与穷巷妩媚白与红阳和不择地化育自至公惟人物之灵此理均降衷大朴日凋丧町畦生室中贵贱移亲疎贫富乘始终谁能返其初物我俱玄同
东溟跃羲和西海骋望舒迭运不遑息汲汲司晨晡人生百年间有如涉长途途长日苦短何以寜其躯白露沾我衣衆芳忽萎枯逝将蹑飞霞驻景凌方壶
黄河天际来喷薄万里奔寸胶使之清意坚水弥浑谁抱緑水操乃向齐门弹奈何殊所投舍弹起长叹
有客山中来遗我千岁苓肤腴淡无味色素少芳馨且言养真性服久能身轻膏粱匪吾有终焉佩高情
朝菌迷晦朔大椿阅春秋鹤长断则悲鳬短续亦忧人生贵委顺赋予不可求永惟南华篇达人谅悠悠
偃蹇涧底松婀娜原上柳春风少年姿辉映苍髯叟俗情厌孤直艶目分好丑徒抱霄壑姿落落谁见取竞把黄金丝送尽行人酒一夕秋霜飞柔条化枯槁怀材贵适用贞脆不同道谁为岁寒人共赏岁寒操庄周梦为蝶蝶梦亦蘧蘧子綦吾丧我隐几何嗒如忘形与忘情一念非异途作梦未必真似丧良非无垢尽见自明白生室乃虚忘言对青山悠然云卷舒
山中有孤松托根在深涧磊磊多节目偃蹇岁云晏岂无干云心亦有傲雪干萧飕起清奏可挹不可玩大雅久寂寥古瑟弦已断美哉遗音存伫立为三叹
读陶渊明传
渊明任疎散出处皆逍遥悠然解县组不折五斗腰晴川风日佳归舟喜摇摇及门对妻子不觉衣囊枵居贫道则腴念澹迹已超时复会田家兴至不待邀种荳在南山种苗在东臯投闲偶成趣心逸身匪劳孤怀托素琴万事付浊醪乐天以乘化内适何陶陶若人渺何许世远不可招千载东篱花寒香翳丛蒿采采不盈掬伫立秋风高
田家辞
生长■〈亩犬〉亩中稼穑少已谙既壮忽复老支羸谢锄芟小舟杙断沟鸡鸣松树檐农闲子于茆春至妇亦蚕出门无远途一室常团栾所期年岁登更愿官府亷官汚岁复歉我突何由黔
篱畔白板扉墙头乌桕树负暄鹤髪翁衣绽纫老妪羣儿嬉翁前丁壮入场圃忽闻新诏下昨日减租赋比隣喜津津手额逓相语悍吏无叫嚣晏然处环堵丰年乐无涯况乃生乐土牀头酒新篘前邨赛神鼓
紫凤吟
楚客青绮裘售我紫凤图且言观祥瑞与子悬座隅裴回感客意因以致我辞不能鸣朝阳高翔碧梧枝惜哉五章备乃向缣素施我图已在褐颠倒随天吴殷勤谢客去玩目非所娱
古乐府
妾有嫁时镜皎皎无纎滓照妾芳华年涂泽如花美郎行向天涯岁月忽逾纪空闺生远愁妾容为谁理妾容匪金石寜复昔时比重拂故匣看炯炯光不已人情重顔色反目如覆水愿郎待妾心明与镜相似
二
娟娟天上月乃有盈与亏区区世间人宁无别与离月亏尚有盈君别无囘期月朒重可待君信不可持灼灼红槿花落落青松枝单居无与俦贞白徒自知人生良鲜欢乃复长相违托婚昔未久幸无儿女悲妾心有姑嫜君忘倚门思川长舟可逝路远车可驰人情不如月素光流妾帏
原上枫
青青原上枫春至扬柔叶雨余似膏沐幽蔽深涧合昨日原上行寒林浄如削此时涧中松偃蹇睨氷雪
古别离
天河限东西经岁别女牛社燕辞归鸿亦背春与秋人生苦离别别多白人头十年阻江汉音问何沈浮岂惟肠九回轮转日万周君看江头水东去无囘流君看山上云来往任悠悠
牧童辞
我牧不惮远牧多良苦辛所幸牧已狎驯扰无败羣平原湿春烟碧草何披纷大牛隐重坡小牛饮芳津旦出露未曦及归景常曛时复扣角歌歌俚全吾真取乐田野间世事非所闻歌阑卧牛背仰见天际云
古塞下曲
朔风号枯榆厚地冻欲裂大漠无人行长空欲飞雪阴阴古长城野磷明复灭草死沙场空饥乌啄残骨
桃柳词
灼灼绦桃花袅袅黄柳丝风流少年场妖冶不自持春风日夜变点拂飞故枝飘红惹飞絮流水同天涯美人丽南国兰蕙薰柔姿青春妬娉婷笑盼生光辉素丝感清镜朱粉难为施奈何桃柳质岁晏徒伤悲
东林行
意行忘远趣所诣欲登仙絶峡下苍黑半壁悬银泉峯囘路不定曳杖聊夤缘延流忽舒旷槠楠影翩聨恬目霁孤墅洗心玩芳荃永昼无樵斤芳洲惬鸥眠幽迥人境异似与隐者便岩花映石瀬渔舟起孤烟
怀别
青桑蔽繁隂玄鸟春将暮东风老松花长林翳黄雾俛首事铅简流光暗中度淮水日夜流美人渺难晤宾鸿尽北归谁与达书素长歌复徘徊晴川渺烟树
暮春
衆芳丽春辉夭冶眩红紫纷纷儿女情围香醉罗绮笙箫夜呜呜申旦欢未巳鶗鴂何处鸣繁华总流水谁知摇落时可以观物理
徐山民隐居
高人寡朋徒乃与世辽隔廓然方寸中不受外物役重林出新构袤广意所得材全不雕朴墙圬不加白素琴与芳茗宾至适所适檐枝戛云浮茑萝自骈织朱明景长晦悄怆过幽閴石寒水愈清寸寸落秋色神凄不可留题诗记崖壁
天竺古桂
幽幽只园树色界閟宝坊粲粲庭下桂秋光何炜煌道人外芳芬鼻观无来去妙意了忘言坐久云生树
纪梦
夜炉翳红金玉虫堕玄煤嗒然据槁梧一适何悠哉冷风渺真趣宝界开玻瓈彷佛蓬与瀛珠宫映瑶台飞檐翼丹碧复砌明角圭仙姝粲华星靓服纷素霓双吹紫鸾笙劝我白玉杯为我洗尘秽层襟雪崔嵬空明遡高寒云影相徘徊清诗吐奇怪可讽不可题觉来已忘言月在枝南梅
游山寺
空林浄如扫石径穿岭细绀庐出深树飞湍下云际偶逢赤髭侣嘱我听真谛菘肥斋鉢丰樾古佛灯翳周檐棘篱短野枳香入袂夕磬两三声半岩花雨霁
客中赠别
雪晴水生波有客系游鷁语离江上亭亭宇虚且寂老栢瘦入节色古根似石微阳丽木末春意动寒碧莫嫌市酒薄赠子秦人策去去朂自将子身贵圭
璧濯足
投迹处田野野僧日相亲昼碁松下石夜榻山中云流水何处鸣涧芳漱余春濯足坐芳涧浩歌复谁闻
溪之滨
小雨净川绿玩心鸥鸟羣拂藓憩幽磴松花点衣巾禅扃杳何处疎磬时远闻青烟湿山道牛羊下斜曛
春暮
春暮适川上意与流水长时有白云至远带松翠香手携渊明诗倦坐据绳牀悠然宇宙间是非两忘羊
荷亭名清远托意数语
养素任踈拙卜亭类蜗盘俯兹一酌池湫隘良可叹谁知方寸中而有万顷寛天光发虚白心湛水不澜彼美君子华寓目道所存风细晨气润月澄夜香寒吸香咽沆瀣光霁融肺肝兴寄言莫写念适趣自闲永怀爱莲翁时复一凭栏
悯蔬
富人厌粱肉贫士怀虀盐采芳得野荠终朝不盈襜矧兹春候和学圃滨涧南席地历疎块罣畦理长鑱孙芥紫芳茁早韭绿且纎亦复种晚菘穉角俄已含期此旦夕效菜把日可添时阳忽久亢生意几不堪岂惮抱瓮劳灌沃终难沾马齿一何茂纵逸徒尔芟所忧谷不登饥馑今乃兼矫首向昊旻霖泽何由覃
此山诗集卷一

[book_title]卷二
●钦定四库全书
此山诗集卷二
（元）周权 撰
○五言古诗
来故人
东林旦气白清旭含初景空斋松桂幽光动离离影俄聆剥啄音车马何炳炳我本黜世虑脱落如废井屏迹谢时彦兀坐息造请喜兹共萧闲妙论得新警夜凉月满川中流啸烟艇余音嫋秋风清兴与川永
仙源
桃花悄无有仙源渺何许流水清於铜松色与崖古长林暮萧飕似与幽人语翛然卧空庵清猿夜深雨
幽居
索居简人事与世意罕投柴荆已就理岁功念西畴落落鸡犬墟隐隐渔樵洲啸傲一壶緑聊复写我忧及辰寓冲赏独策还经丘向夕山景霁延瞩明川流白云息空谷归鸟鸣林幽人生亦委化汲汲将焉求
南山丈人
丈人山南来铁面冷松露野芳堕春妍香入青芒屦逍遥憩幽磴睨我如有素即之亦无言还带山云去
玄上人
安禅简清素趣与外迹絶玄谈落松风洒我一襟雪逍遥花雨外岂复念浊热夜久白河沈捣檐耿疎月
访友
闲携緑玉枝远诣诗老家断涧秋木落寒沙炯泉花高谈意偶合脱落偪仄歌从容饭雕胡屡瀹粟粒茶亦复事文翰醉字萦秋蛇慷慨振吟袂归途及栖鵶
秋原
晴烟淡秋原枯梢翳残叶兰芷徒自妍芳馨谁采掇岂无同心人岁月念飘忽咏思河水深迢迢暮云合
接竹引泉
苍润隐石脉幽源迸山椒连筒入云窦势接河汉遥引兹一线秋高下穿林梢聨络袅相拄旋折不辞劳挽之归我庐晴雨注屋茅乍窒或细细久续俄嘈嘈空堦落琴筑虚瓮鸣钧韶盥浥足自洁心迹良已超固无鼎釡珍颇煮溪涧毛未能学许由厌喧解风瓢
谢僧茗饼
僧达无生机寂念若氷冷汲来石根泉瀹以云腴饼舌端味枯禅了然发深省归策石林空清颸下松顶
白水晁居士名家驹也脱俗嗜饮所居有断崖夕翠轩留偈而化赋此寄悼
晁子摩尼珠照彻白水源不啜赵州茶不面达磨禅山饼泼乳酒潇洒夕翠轩飘然忽谢去遗偈如涛翻逝鸿无留影落叶返故根寂照本非灭今灭昔岂存苍苍断崖隂寒栘自清妍
答褚思
古褚公何为者处钝以藏兑哦诗古松根古人思远诣疎懒意自真客至忘冠带流俗岂同调目击趣自会素琴固不泽抱朴乃不败悠然流水意本在徽弦外溪暖潜鳞跃野夕归鸟逝与子尽樽中渔舟具清瀬
次韵张洞云
张子湖海襟乃复喜岩穴朝飡进芝髓夜诵然松节深云暗幽洞仲夏欲飞雪下舂炫余景林水互明灭欵客垂磬室颇感十年别携琴意已消酌茗石萝月
褚涧月
道人澹无为懒散忘盥栉扫石秋树根曙涧濯残月袖浥水光润履带水翠滑虚阑倚云歌清猿共孤絶
湘中
天寒楚云浄木落湘山幽空江夜来雨水满芦花洲西风何渺渺沧波日悠悠有怀谁与言注目孤鸿秋
西山
西山一何佳税驾谢嚣尘独往殊有趣野鹿如亲人泠泠涧下水练练山际云幽憩任疎散岸帻青枫林
夏日偕友晚步饮听泉轩
终日局环堵散策穷深幽嘉我二三子落落成罕俦适意随所诣行行遂经丘青松如高人含风自萧飕夕云度深翠爽气衣上浮石根泻幽泉戛戛锵琳球乐彼泉上趣幽构飞岑楼新兰秀而滋旧竹清且修欵我情颇厚清樽频献酬盘桓有余乐啸傲成迟留池深风露香荷意澹欲秋饮散衆喧息微月生林陬
用前韵
夏郊景气清况我冲抱幽深居节已换眷眷怀良俦人生磊磈胷要贮壑与丘振衣一长啸凉吹来飕飕贯石有飞泉隐见晴云浮初疑奏琴筑忽若鸣琅球寒光荡林翠爽气涵山楼相期濯尘缨慰此情好修引瓢酌深緑素赏欢已酬了忘区中缘便欲为此留松深日云夕练纨早知秋彼美天际云归来宿岩陬
松下泉
长松荫层峦黛色入崖骨鬰为翠雪浮蒸滃香不歇融液作寒泉飞迸出石窟不濯软红尘空山泻明月
九日偕友登东岩定香寺
兹岩何穹窿迥出尘壤隘当时补天余偶堕灵鳌背神丁挟奇功塞北沧溟滙翠涛化千峯尚作掀舞态色连空宇高气薄坤舆大绀庐切层云粲然金银界犹封开辟土迂旷无斩薙至今絶顶泉下迸万丈内隂阳互轇轕造化自根蔕崖壁凿灵境洞壑橐寒濑旁开一罅峡天影落清黛隂岚洒晴雪夏练结幽晦石门耸峩峩屹若剑门势在昔乾符间緑林肆凶厉托兹保遗黎残石犹纪载凭高达遐观访古起余慨荡胸泻河汉散髪沐沆瀣烦襟忽如遗举步寄一快携朋作重九秋高崖菊细浊醪灔华觞浩唱发雄迈仄身下天磴百盘经险怪目眩神萧森冷风荡归袂人生谅逍遥岁月岂余贷吁嗟谢公展云此遗胜概囘首山苍苍夕钟渺云际
山中云
空山有白云雅与高人约卷舒本何心乃似悦遐瞩色幽淡山翠意远度溪緑日暮久徘徊前村雨应落
次韵幽居
晨兴启衡门见此溪南山山光入溪緑水底明青鬟熙熙自渔樵清歌时往还莞尔发永晤寘我丹青间
西山书馆植菊为隣豕所践
耽书息世虑种菊祛俗尘闲携手中书往访西家隣雨露分寸苗书暇策我勤无何彼艾豭纵逸戕其真怀哉楚屈平憔悴穷夕曛荣枯固有数怅然念芳芬信知洛中花乃坏逸骥羣宁如拥肿樗不夭匠石斤挟策嗟自误亡羊监前因所贵本根在生意喜复信岁晚同襟期而我及数君采芝岂辞汉种桃非逃秦摘英泛浊醪孰非东篱人
清溪深
连娟数里洲翠筱何森森微风动枯箨谡谡鸣空林雨散幽猿啼野树烟沈沈薄暮有遥棹欵乃清溪深
相逢吟
客从郢中来抗志青云表持螯共拍浮江远孤舟小寒夜潮气白楚树晴乌早酒阑起推篷落月在西岛
读张巡传
我怀张睢阳厉节刚不吐妖氛暗■〈宀禹〉县奋迅提虎旅凭城怒裂眦忠勇激肺腑擐甲四百战奇计不可数江淮卒保障藉此奠唐土可怜将孤军机势已莫御食尽兵亦穷爱妾入鼎釡雷南空桓桓余勇不可贾身城遂俱亡大义着君父人孰不能守公守以死拒人孰不有死公死乃其所繁霜表贞松迅水知砥柱当时偷生辈淟涊犹妾妇青灯抚遗编英气凛千古
明妃曲
逝水无回波去箭无返筈十载昭阳春万里龙荒月风沙满宫衣惨淡余香歇哀弦湿丝泪泪尽弦亦絶寄语汉飞将此计诚太拙蛾眉岂长好不久为枯骨
高邮府神游台
淮南古奇胜弥茫云水丽邮城枕其中喧喧拥闤闠壮覧城之臯飞台翼云际灔灔白银盆沈沈水晶界玩心神明表引兴天地外把酒一凭阑天风落襟袂怀哉淮海翁落日为三酹
此山诗集卷二

[book_title]卷三
●钦定四库全书
此山诗集卷三
（元）周权 撰
○七言古诗
呈伯长袁学士
玉堂中有真仙人锦衣剪制五彩云瀛州高处睨八极奎躔光气胸中文挥毫对客惊风雨词翰风流迈前古榻前草制囘天顔夜归长照金莲炬龙门宾客何缤纷一经品藻生阳春斯文之寄盖有在孰不奋励激陶钧蹇余鄙陋真无似家在江南万山底石盆鑚木不能穿半世吟哦事芝髓可怜岁月空駸駸高山流水无知音黄河泰岳何高深见公不负平生心
徐仲晦作书惠水墨梅图有和靖题纪岁月绢素蠧败余字不存作书归之
溪藤捣霜寒夺目硬黄瘦字疎相续墨花出袖吐春妍一片玲珑水苍玉分明寄我孤山图上有岁月书林逋古册漫漫篆窠暗败素飒飒形神枯西泠桥畔黄昏景船头鹤梦风吹醒一从马鬛鎻荒寒万古人间几香影苦吟老尽诗坛豪穷愁到我心徒劳还君此画三太息雪晴月映横牕梢
羸骥行
高秋吹霜沙草衰駉駉牧野无龙媒伶俜羸骥空伏枥长稭短豆随驽骀筋耸脽高眼如井月冷沙空徒顾影飒辣长嘶万里心雄姿困顿无由骋乃知天闲十二屯如云龙膺豹股八尺身蹴翻青云振緑髪金羇照耀皇都春朝辞天山暮碣石飞电流云迈无迹风姿欲轧拳毛騧意气能倾照夜白短衣奚官霜虯须圉养刍粟多遗余絶怜羸骥不满腹翦刷犹可同驰驱我欲进之嗟远道神全形枯难自好按图举世识骊黄怀哉骏骨秋风老
惠山寺九龙峯下酌泉
惠山欎律九龙峯磅礴大地包鸿蒙划然一夕震风雨欲启灵境昭神功六丁行空怒鞭斥电火摇光飞霹雳一声槌破老云根嵌洞中开迸寒液道人甃玉深护藏镜涵万古凝秋光陆翁甄品亲试尝翠浪煮出松风香我来山下讨幽境自挈瓶罂汲清泠味如甘雪冻齿牙绀碧光中敲凤饼昬尘涤尽清净观心源点透诗中禅亟呼陶泓挟玄玉挥洒字字泉声寒投闲半日聊此驻孤棹明朝又东去红尘人世几浮云钟鼓空山自朝暮
次韵徐景端席上
洞庭霜橘包黄银海边丹荔输闽珍高堂开筵荐华俎风味隽美怀芳新蒸花压玉飣鵞炙雕盆犀筯行鲜鳞纷纷歌管奏名妓秩秩簪履罗佳宾芳樽细酌緑琬琰宝罽共拥红麒麟烧残绦烛转留客疑有四角生车轮书生商歌风雨室此志欎欎何由伸短衣穿肘不掩胫五穷相与为雷陈青阳开动生意达短翅亦拟凌空云豫章远志各有适黄钟瓦缶俱陶钧且安麄粝盘涧滨未厌紫豉羮吴蓴
赠雷紫崖高士曾筑室於华山
紫崖高人头欲雪神清貌古髯过膝秃蛟入砚生云烟叱咤风雷鬼神泣清霄幽梦囘瑶坛鼎中龙虎催九还飘然曦髪太华顶醉睨海浪天风寒朅来访我苍溪浒白石清泉不堪煮共谭世事两茫然竹屋青灯夜深雨
牧羝行
朔风吹沙浩漫漫冷光射目愁云昬茫茫大漠亘万古何处有路通中原羣羝牧老草枯死倚节自誓无生还餐毡啮雪气自倍婉娈儿女怀饥寒夜长空望汉月白几度吊影怜羇单已将傲兀压忧患独仗大义排坚顽此生自信羝不乳岂意雁足传间关归来属国岂不厚区区一饭皆君恩
鸿门宴
项王高宴鸿门北风云奔走天为黑椎牛刺豹酒三行谈笑戈矛生顷刻岂知天命非人谋玉玦三提事何益兴亡楚汉两干将开辟乾坤双白璧喑呜漫说万人敌龙准天人竟谁识玉斗声中霸业空乌江江水还流东
纪信叹
沛中龙奋芒砀云咸阳楚炬三月焚两雄角起鹿在野三户有楚无强秦貔貅百万纷如雪戈矛尽染英雄血旗旄晓蔽天河云兵尘夜暗中原月荥阳数载战不休重围食尽汉亦忧将军诈帝出降楚脱帝虎口真良筹无何诸将已平楚事定论功裂茅土独无旌美到将军不得褒名纪盟府男儿死节志已酬瞑目地下夫何求吁嗟功怨俱悠悠汉廷雍齿还封侯
赤壁泛舟
赤壁之山何崚嶒下有江水何清泠天空月出夜寥泬玻璃万顷涵秋氷为问黄州雪堂老迁官何如谪官好酒酣携客夜拏舟忧患都将谈笑了划然长啸来天风神游八极世虑空但见横江秋露白错落低垂斗柄红举袂欲挹浮丘公洞箫声断潜蛟舞月下清樽贮千古老瞒当日困周郎十万楼船鬬貔虎烟销水冷沈戈矛空余野磷寒沙头江中牢落满陈迹追忆往事怀风流胜游到我知几度感昔视今犹旦暮乾坤何事老英雄衮衮长江自东去
赠笔工王子玉兼能书
兰陵有客髯如戟吴霜满鬓秋萧瑟广寒偷拔老兎毫归寓管城汤沐邑兴来忽驾钱唐舟惠然访我苍山陬酒酣作字大如斗玄云落纸香浮浮我慙识字先白首故砚磨穿笔如帚与君邂逅两忘年暮雨江湖一樽酒
赠画牛褚氷壑
魁形硕骨高崚嶒弭角垂耳行凌兢蹇余已向田间老一见此图知画好春郊雨後烟草肥吴犍十角相追随前行过浦一囘顾後行觳■〈觳，束代殳〉不敢渡牧儿笑怒急掉鞭茧栗劣黠冲争先簔衣不脱春烟煖一笛斜阳牛背稳虽然此笔全於天安能为我畊砚田我今身似扶犁者此景此牛何必写好从天廐图骅骝气厉八极凌高秋
子陵钓图
东都热官手可炙吴侬面似秋江色平生落拓一羊裘七叶貂蝉不堪易功臣尽在云台中丹青化作灰尘空先生遗貌乃在此钓竿尚袅桐江风悠悠世事江云白过眼轻帆自朝夕人间万古仰孤风天上有星犹是客
清溪张归云不嗜酒肉工诗安贫所作少年行因次其韵
五陵年少风流客花间开宴春壶碧豹胎熊掌罗玳筵犀筯逡巡万钱值绮罗吹香围肉屏枨枨银甲喧瑶筝高烧红蜡作长夜白日过眼如流星可怜气岸如山阜雨散云飘不能久繁华富贵惣如梦昨日朱顔今白首争如芝田野老衣悬鹑饥撷芝术餐芳年新诗日富不厌贫谓有尧舜为吾君少无逸乐老无戚尺泽自可潜幽鳞谁知清溪有鹤不可驯白云浩荡青林春
次韵张刚父观物轩
观物之变观化原游物之初游於天万象起灭随飞烟守之惟一天乃全秋风叶落春花妍盛衰老壮人皆然潜机剥复相回旋至理妙契言难传张君目击道所存身具太极谁参玄返君观物观诸心我心外物安能迁鹤长鳬短随所便莫问漆园齐物篇
次韵褚仲明苦热行
烛龙衔火飞南陆万叠云峯天地窄鲸波沸海泣阳侯涸尽泉源烁金石人间何处逃隆暑细葛如裘汗如雨苍生堕此深甑中救暍何时命如缕我欲太华峯头酌琼液醉卧青瑶啸松月明星邀我玉井旁共折芙蓉弄香雪扶摇直上九万里高揖卢敖太空里手攀斗柄晲尘寰濯足银河弄秋水
锦鸡
巴山灵鸟初离羣葳蕤丽组云锦文羽翎新刷爪距利采色胜似沙头鸳晴暾入户烂相射嗉中有物垂红碧绶光若若花盘绦出示山童有矜色文章固足媒尔身雕笼拘絷还悲辛区区啄饮岂不厚情深野树溪云春
焦山寺
赤霞夜出扶桑东海云卷浪凌虚空刚风浩浩吹不去崔巍化作青莲宫万衲月寒清梵寂四面沈沈皆海色钟声不许到人间自送潮音落寒碧
八咏楼
金华尽是神仙府羣玉峯高青可数绦气光腾宝婺躔婺女从来司此土峩峩飞观矗云巅旛幢香霭罗真侣穷高更上沈郎楼万象凭栏一挥麈双溪上溯银河流卷地寒波翠蛟舞诗人去後景物闲山月溪风自宾主当时八咏画图间翠琰娟娟羣凤翥高秋落木天地寛独酧清樽慨千古浮云世事两悠悠突兀空楼老风雨
次韵岳宰
旧交落落十八九万事从渠屈伸肘东华尘土少年忧岁月无情一囘首岳君气爽太华秋不随王粲悲登楼熙朝已具清庙器吾道岂复归山丘文章谁道同刍狗还有问奇人载酒清谈洒洒秋茎露饱食官羊宁有数旧家桃李春漫漫流芳枝叶才堪看江梅自分托岁寒一枝远寄怀清欢
次韵邵本初
词源倒峡惊涛吼不羡当年燕许手快意闲观未见书约客满浮无事酒骊珠光迸锦蘘裂一生不掉仪秦舌有时一舸访逋梅梨云梦觉西湖月有时歌骚湘雨霁采得秋兰纫为佩归来溪上赋闲居不着闲愁生感慨丈夫出处何可测量材定有古玉尺近闻黑廌上霜台暂作红莲幕中客
次韵友人
忆曾共醉高阳池银毫翻墨摛乌丝江鸿海燕忽相背几度夜雪山隂时东华尘土黑貂敝南楼月好思元规十年始赴鷄黍约春雨剪韭供新炊青灯对坐落寒烬夜谈亹亹真忘疲天根妙意秘莫写心薄万古含清辉通家交好固不远从容砚席还追随划来健句脱秋隼清似菡萏开秋陂翩翩瘦字老蛟舞入妙信划沙中锥手弦緑绮不可和楚天目尽孤云归
舟行阻潮
江流浩浩吞长天打篷巨浪翻银山篙师维舟不敢发东望微茫尽溟渤荒村古渡生客愁丹枫落叶秋飕飕夜半西风卷江雨咿轧数声闻过橹风收雨霁晨气清金乌荡漾波间明舟人欢呼指归路十幅蒲帆顺风去
和万象庵枯木竹韵
物生宇内有万殊本之一气随盈虚木兮竹兮岂同类吾自丧吾渠忘渠神全形枯真散木束翠棱棱一丛竹岂其无用全天年犹有琅玕在其腹苍苔蚀尽风雨根岂愿斵削为牺尊岁寒相与数君子满目桃李争新春
寒碧轩
锺山■〈穴上幻下〉深仙所宅道人栖真外形迹一粟中间世界藏心自寛闲轩自窄默然宴坐守玄牝清梦都无室生白古胷元自贮氷雪幽兴时能寄云石烂柯仙去石枰空野鹤翩跹松露滴人间酷暑到无处一一琅玕照瑶席快意萧萧风雨寂寒倚晴空数峯碧
采莲曲
越溪女郎十五六翠绾香云双凤蹙嫣然一笑似花妍艶试新粧照湖緑罗衣露浥红芳秋少年陌上情绸缪兰桡容与隔花语惊散鸳鸯生晚愁莲花莫折茎有刺藕丝易断针难度清歌一曲入湖烟空载香风满船去
西瓜
当年传种非东陵蒲萄石榴来与并碧壶深贮白沆瀣霜刃冻割黄水晶豪家宴客侯鲭列浊酒鲸吞嫌内热此时专席荐氷盆分与风前满襟雪
此山诗集卷三

[book_title]卷四
●钦定四库全书
此山诗集卷四
（元）周权 撰
○七言古诗
次韵谢益洲贺生孙
清标壶氷炯人目惠然共剪西牕烛酒酣慷慨意气倾且羡堦庭有兰玉阿翁堂上白髪新自意培塿无凤麟娱情聊尔慰欵欵流庆未必夸诜诜君家珠树春风里聨芳竞赏无凡子甯家宅相魏家儿换叶移根愿同此
春夜诸弟邀饮因观海棠
东风花谷纷红紫九陌轮蹄隘香雾风流炫燿花中仙万斛臙脂滴红露天然富贵出幽姿一顾倾城谁敢妬摇摇风雪未轻飘缈缈彩云飞不去传觞花底溜红光银烛烧张最高处团圞燕乐怡天伦共忆儿嬉有真趣安得花前再少年搥鼓揷花穷胜事百年光景难把玩天马途深感迟暮人生流坎委大化纵尔浩歌吾起舞高堂饮散夜沈沈社雨阁寒春欲曙
欧阳公虽不到杭而惠勤师思之因所居有涌泉出因名之曰六一泉
欧公天人世无匹六物之中目为一孤山山下西湖西飞梦逍遥绕云石凿开瑶窟迸银泉水镜胷中湛虚白是心洞洞何所容内照此泉皆外物坡翁好事镌苍珉醉墨雄翻扛鼎笔至今草木余清辉冠剑一时随戏剧两翁神与造化游鞭驾风霆挥八极垂光後世几千年名不可磨泉不竭
夜泊吴江
弥茫巨浸无坤轴溶溶一镜天东北两虹渴饮驾空来千寻横截玻瓈碧囓堤骇浪飞晴雨晦冥白昼蛟鼍舞万家灯火水晶宫令肃貔貅夜挝鼓斗柄衔城湖月白清愁恼我江南客安得风流张志和共醉渔舟擪长笛
王张二提举携酒驿亭饯别因次同舟李彦谦韵
立马沙头一壶酒故人饯客官河道水蒲芽白沙柳青东风点拂春多少春波浩荡快杨舲满目好山青不了人生漫浪如浮萍世味苦辛如食蓼天游笑我外形骸俗眼从渠分丑好秋毫太山两不足箕斗虚名我何有人间汨汨声利塲昨日少年今白首繁华万事风雨歇曲树深池几芳草凄凉旧燕语乌衣飘零老鹤归华表忆曾高楼夜呼酒剪烛听歌声缥缈酒酣耳热捐宝钗客主相欢意倾倒只今憔悴酒徒散桃花已笑刘郎老胸中耿耿尚如昨濯足新丰歌浩浩揽衣中夜起徘徊抚剑灯前感冲抱参横天外落霜鸿一声画角秦淮晓
雪轩高士以白紵制服作诗戏赠
经氷纬玉纷纵横三盥寒露方织成晓机裂下不敢玩一道雪瀑来中庭天然精洁不可涴犀熏麝染惭吴绫制成素服轻於雪雅称仙官锵佩玦星斗离离夜揷椽高兴飘飘白云阙乘风便鞚紫鸾车琼箫吹落蓬莱月
梦访苍山道士醉卧不起坐听铁冠散人鼓琴觉後属成
道人醉卧呼不起春风吹花满乌几铁冠散人石作肠一曲泠泠写流水曲终意远流水长幽襟炯炯含秋霜一声野鹤不知处云霓明灭山苍苍
金山龙游寺
金山突兀摩青冥六鳌驾海来蓬瀛风涛卷雪撼不动中流涌出毗耶城山僧眼底乾坤濶俯瞰朝暾乘落月钟声薄暮来蜃楼灯影晴霄入蛟窟马衔韬怪苍龙蹲听法卧护孤云根参旗历落倚阑楯金碧照耀沧海门天光万顷涵虚碧扁舟独舣玻瓈国六朝兴废几英雄往事云浮江露白穷高一览双眼明天风洒我毛骨清淮山数点不可写矫首九万抟风鹏
甓社湖
碧天如幕沈云影飞亷不怒银涛静骊龙正睡贝宫寒一镜光凝青黛冷数声渔笛来何处白鸟双双忽飞度夜深明月生孤篷人在广寒卧风露
八里庄渡淮入黄河水浑不可饮过徐入清河水方澄洁信笔闲记
河流汨汨如泾水浊浪崩腾疾驰驶一石中胶数斗泥舟客居民皆饮此黄河不复行故道下注清淮通海涘十人度索上一洪寸寸强弓挽难起屹然趺坐如僧禅日与篙师同愠喜青山一髪认邳州萧条暮上鱼豚市酒边一笑我何为独冒惊涛行万里争如林下混渔樵俯仰啸歌行复止囘头寄语北山云征尘待向风泉洗
徐州暮泊风雨骤至
清河緑涨琉璃堆黄河浊浪排空来两流合一混泾渭喷薄东注无时回孤城迤■〈辶里〉枕其左昼夜怒激声喧豗人烟蚁集一閧市夕阳孤塔空崔巍客舟簇簇閙河浒极目但见烟中桅黄垆呼酒足自慰愁城顿破红顔开须臾笑电急驱雨神物双幻令人猜狂飈扬沙昏白昼黑云卷地翻风雷
鸡鸣台
横空阵气长云黑戈鋋照耀旌旗色龙跳虎跃神鬼愁楚汉存亡一丝隔相持两地皆雄据楚力疑非汉能拒瑞启炎图芒砀云悲歌霸业乌江路空遗故垒传遗迹离合山河几劲敌战尘吹尽水东流落日沙场春草碧
鲁桥
泗河汨汨流青铜鲁桥突兀横长虹惊波荡潏石鬬怒石门空洞如弛弓风霜剥蚀势欲压乱石齿齿填深洪南连淮楚九地厚东导齐鲁羣流通征商懋迁百货阜来帆去棹纷奔冲车轮彭鍧铎声急马蹄蹴跃尘影红我游天京偶经此一见淳俗真尧封扁舟胶涸守连日欲去未去心忡忡嗟余行役浪自苦飒飒吟鬓将秋蓬摩挲残碣讨遗迹搔首蹢躅斜阳中衔杯一洗胸芥蔕浩歌目送吴天鸿
谪仙楼【山东济州】
大罗仙人李太白秋水疎莲浮玉色一来金马玉堂中诗酒猖狂天子客飘飘豪气秋风起登楼曾醉山东市放浪形骸宫锦袍荣华富贵东流水酒酣挥洒翻河笔险语能令神鬼泣至今光焰照尘寰一字堪偿双白璧我来怀古空凄怆风月千年尚无恙何时相见崑仑丘汗漫从游九天上
济南原上
朔河春透氷未裂黄芦伐尽洲渚濶荒祠老栋压欲颓古树无枝根复活长嘶飞骑抹流云草舍微茫聚疎樾夕阳返景低黄埃漠漠平沙浩如雪
原上
风卷长河雨声歇掠面惊沙草如雪乱山青尽天茫茫万里孤云没飞鹘啼乌城上行人稀白杨萧萧塚累累目断清明原上路日暮纸钱撩乱飞
冠州
临津冲要环墟市横桥断岸人如蚁车声轧轧风蓬蓬道上黄尘半空起御河柳色如蓝緑翻翻酒斾风高矗归马声喧烟火深落日孤城催暮角
呈赵子昂学士【号松雪】
篷莱仙人似松雪曾向天潢遡银阙天孙为制紫绮裘五色云边佩明月近闻承诏白玉堂词头夜夜风雨忙一挥九制夜未艾金莲分赐宫壶香淋漓妙墨蛟螭走世有锺王皆敛手偶然醉帖落人间只字珍藏抵琼玖我家浙水苍山东闭门偃卧甘诗穷瓣香未展师道敬携琴暂出杉萝中问公何日作霖雨只把文章事明主愿恢斯道泽斯民奕奕光华照千古
赵子华乃蹶弛之士齿新气鋭痛饮豪吟座中未有出其右者
赵君胷吐虹五色饮酒哦诗世无敌夜寒濯髪当银潢酒星飞入锦绣肠眼花耳热忘尔汝笔阵如云来黩武百番玉版连秋霜空中错落天葩香千奇百怪驱风雨露泄玄机鬼神语须臾收敛寂无譁依然醉盌翻流霞
元正观朝贺
斗杓半夜囘天东人间凤历开华风聨镳飞盖拥千骑家家银烛摇春红金门玉漏声初歇已闻晓钥开阊阖圣人端拱九天上殿前晓仗催班列曈曈瑞日红云开太液春生万寿杯龙旗微动曙烟煖山呼虎拜声如雷乾坤千载开元会太和气象唐虞世千官宴罢带花囘十二天街喧鼓吹
龎眉黄冠方外奇士也携山水图求售知余不纳必欲求诗
铁冠鹤骨玄都仙清晨过我谈重玄手中衡霍堕尘几缟素飒飒开风烟正嫌客舍如舟窄挂壁恐渠冲破屋急教童子卷还师始觉眼前无突兀
呈虞伯生修撰【自号青城山樵盖蜀人也】
青城仙人清且都眸炯岩电胸氷壶锦裳照耀青霞裾水玉作佩聨明珠驭风来直承明庐赞述大道光唐虞朝阳孤凤鸣高梧冀北骐骥空羣驽蹇余濩落山泽■〈月翟〉抱瓮汲涧浇畦蔬远游非涉声利途愿谒国士开榛芜顾公磊落世所无文章价重真璠璵木天咫尺何时居家声自是行秘书
客枕
寒更四点鸡未号行人道上声嘈嘈酸风惨栗寒贔屭长河争渡氷坚牢霜花着面肤欲裂虯髯棱棱冻欲折征车卷地声如雷骆驼吼落燕山月
蒲萄酒
翠虯夭矫飞不去颔下明珠脱寒露累累千斛昼夜舂列瓮满浸秋泉红数宵酝月清光转穠腴芳髓蒸霞煖酒成快泻宫壶香春风吹冻玻瓈光甘逾瑞露浓欺乳麴生风味难通谱纵教典却鷫鸘裘不将一斗博凉州
子昂学士为余作此山二字并作诗见畀其诗云青青云外山炯炯松下石顾此山中人风神照松色又云爽气在襟袖清风拂丝桐悠悠适天趣宴坐心融融书此以谢
一丘合老渔樵席诗声误落燕台侧夤缘得见玉堂人面带九霄风露色夜光烂烂明月章惠然堕我云山旁临风讽咏松色句草木往往回春光松根老屋此山字娟娟宝墨浮寒翠行人屋外屡徘徊日落山空有虹气晨牕梦觉秋意清三盥菊露呼陶泓开襟感激浩难写万古不尽山青青
此山诗集卷四

[book_title]卷五
●钦定四库全书
此山诗集卷五
（元）周权 撰
○七言古诗
古琴漆有蛇蚹纹者材之良也道友携一琴甚古谓是零陵湘石枯桐斵成索价三百缗无偿之者戏作湘桐吟
黄锺沈声喧瓦缶良材入爨知多少谁裁鸣凤千年枝蛇蚹龙纹巧蟠纽泽坚古漆光不磨徽弦不具含云和已无伯牙之手子期耳三叹如此湘桐何
夏日访黄府尹席上次黄德厚韵
畏途漫漫正烦热故人一见忙解榻竹根冻绠汲寒泉一室空明意清豁夜凉华月流素光忻然狎客飞琼觞千篇已羡奴岛可五咏未许余山王绮筵秩秩罗珍具蔗浆盌冷芙蓉露浩歌夜久兴徘徊残蟾西没斜河曙
军中乐
甲光半夜开金鳞旄头射落天边云征鼙声冷沙塞月朔风马上驱妖氛归来天幕宴平楚貔貅列瓮燔豹麕虎皮裹戈马在牧将军好武亦好文诗成顷刻手自写草书敏妙疑通神文锋快剑斫长阵笔力巨弩回千钧酒酣作乐两耳热对客谈笑如春温笑余早亦学书剑一镜白髪俄纷纷袖中空有清河颂愿借彩笔挥写呈吾君
冯潜夫归蜀有作歌以相其行者因借韵为饯
霜横空兮气凝肃风惊沙兮声簌簌送游子兮西还膏吾车兮渡泸曲子之家兮岷峩西行万里兮居将卜蜀道难兮猿攀缘峡水怒兮龙喷薄顾万锺兮焉求安一瓢兮自乐田寛闲兮涧阿山窈深兮盘谷钓清溪兮友吾鸥歌白石兮饭吾犊食无鱼兮不如归返屠羊兮分自足嗟岁年兮迟暮念衆芳兮摇落嗟聚散兮须臾将气谊兮永托歌击节兮尽欢属离觞兮更酌渺余怀兮何言遡孤云兮寥廓
长城
长城峩峩起洮水盘踞蜿延九千里朔云浩浩天茫茫悲笳落日腥风起犹传鬼神风雨夕知是当时苦苛役征人白骨掩寒沙化作年年春草碧祖龙为谋真过计自成限域非天意力穷城杵怨声沈祸起萧墙险难恃岂知一朝貔虎来关东咸阳宫殿三月红
吴僧能诗自号心听必欲求证为着转语庄子至人之息以踵衆人之息以喉
吾闻至人踵息不以喉师今心听欲废耳师能借听役以心心我都忘听何起说空已是自纒缚只此了然皆具足不如无听亦无心渴则饮茶饥食粥
余昔年邂逅登山东卢长卿之门遂联辔游京师真所谓倾盖如故者也别六年重过其庐则已为他人屠沽肆矣因诘隣翁乃知以穷徙他所遂往访之缱绻话旧成短歌以勉之
君才英妙如终童豪气傲兀山之东观光曾共游京国重来风雨非旧宅休言煮字不疗饥煮愁那得愁熟时王家纸尾一十万罗胸撑肠五千卷读书写字虽两途时来喝采皆枭卢丈夫穷达固难必谁肯低头老蓬荜不妨起舞夜闻鸡赵尧何止居刀笔
次韵白石庵
空山白石何嶙峋石根有水流苍云岩花泫露照初日野鸟交戛青林春飞楼隐隐出林杪闭门芝术生奇芬道人宴坐百念寂睨视外物皆浮尘吾观万法了一电何暇究意追途津欣然默会如有得起试凤饼■〈难上火下〉枯薪拍阑一笑碧霞外清风为我吹嚣氛听师清谈洗净业睠我皓首穷玄文忽惊秀句写山色紫翠满几争披纷松声万壑不可和试携緑绮当晴曛
呈袁伯长学士
直庐高寒揷穹窿日高槐翠深重重僊人傲兀瀛与蓬紫霞飞佩裳芙蓉澄澄秋水炯两瞳峥嵘气挟太华峰氷悬雪跨磊磈胸直攀斗柄?天浆手提文印六一翁姓氏藉藉传儿童银河倒泻淬笔锋清文五纬丽太空讲论六籍恢深洪皇猷黼黻天开容老余宾客曾登龙反观礼乐拜下风赋归偃卧苍山中十年云树吟江东重寻故武来观光瓣香御袖怀冲冲苦吟依旧号秋虫黑貂敝尽心徒雄遗音谁取爨下桐散樗濩落甘长终公司文苑声赫隆芒端寒燠参化工庇寒更愿苏瘝恫勿负四海斯文宗
寄赵秋水提点【清斋】
神仙谪世自奇絶误读黄庭俱浪说银潢秋水淡精神绦雪玄霜老风骨寰区腥腐那敢供若木可攀芝可掇有时宴坐意逍遥万象达观无起灭我惭短褐老京尘忆曾携手都门别玉书煜煜青霞囊直上仙都锵佩玦天风吹老碧莲秋高啸鼎湖峯顶月白云来去本无心老鹤孤骞瀛海濶朅来十载喜相逢笑我红尘早华髪苍精含景紫芒寒落麈玄谈洒松雪蓬莱茗盌和香啜芙蓉露冷秋云滑
次韵冯仲远听隣舟孟监州琵琶
江州司马真愁絶浔阳夜醉黄垆月琵琶拨动儿女情泪湿青衫写凄切汉东杰客老监州云梦胸中吐奇崛春风斗酒忽邂逅暮雨扁舟谈激烈酒酣古调手自传鵾弦撼动龙香拨抑扬按节气雄放清度回飈激林樾迢迢诉尽出关情汉宫往事孤鸿灭黄云万里絶音尘马上谁能记呜咽新声洗尽郁轮袍清和扣舷歌间发曲终一笑两茫然江水泠泠满襟雪
次韵济翁叔并谢诸公
一尊俯仰乾坤濶何处蓬莱白银阙百川东去无回波白日人间事如织安能久挽林下鞅要挹终南嵩华碧壮游直上黄金台赫弈光华弥上国三年客梦天之北梅花万里关山月对酒亦有新丰歌题名未问游岩宅吟裾不曳王公门禁林曾谒文章伯满襟逸兴征鸿高过眼浮荣流电疾云山恋恋未忘情岁月悠悠易成昔酸风已破黑貂裘晴湾又割沙鸥席陪翁夜话不忍眠银烛花残仍见跋诸公忽畀金薤章十袭九缇良足惜老韩险语轧霄峥大陆雄文妙英发剡溪玉板洒乌丸句中风露含秋色方今妙选需贤才遗韵重宣机籁寂青云当赋杏园诗白首毋寻草玄笔
甓社湖冻合舟胶不行借陈彦谦韵
天风吹涛搅琼汁崩腾一夜坚如石白银色界曙光寒粼粼失却玻璃碧篙师竞击声礌硠千搥撼动鲛人室孤篷正似莲叶舟安得乘风从太乙
呈闲闲宗师吴公
上界仙官紫宸客朱顔雪额双瞳碧超然心与造化游回头风雨人间窄金函玉印来帝傍赞书屡下紫泥香珠裳宝璐映星月苍精含景生寒芒年光老我红尘里遥睇蓬莱隔弱水金丹何日乞刀圭聊跨白鸿三万里
朋旧有以前韵和者再韵答之
观光荦荦京华客十千沽酒春壶碧酒酣濯足新丰歌眼底嵩华沧溟窄欣然一笑来我傍共谈诗传春风香兴豪磊落出奇语骊珠落袖摇光芒不须偃蹇衡门里气槩匣中三尺水名驹未肯伏盐车会见权奇日千里
贺欧阳公除翰林学士
高寒禁署含氷玉瀛洲老仙岩电目袍锦团团紫凤花帽光隐隐青螺粟丝纶夜半催宣布香艶宫壶新雨露砚池一滴紫毫春霶霈恩波遍寰宇
呈掲曼硕监丞
玉皇案吏来青冥夜捧紫诏飞云軿天章绚烂五就采光气直向奎躔明雄才独擅燕许手照世奕弈垂高名大篇舂容金玉振醉墨光怪云烟生门人执笔漱芳润变化总作中朝英嗟余观光老宾客瓣香仰止怀生平焦桐倘许奏流水古意或可追■〈音坙〉韺顾公风谊薄霄汉邂逅定见双瞳青西清邃阁不可近何日暂借蓬瀛登
次韵湖亭秋望
红衣老尽玻瓈国孤屿人烟落秋色豆花过雨水风凉落日残蝉疎树碧雁天绀滑秋云净玉函炯炯开寒镜蟾枝香冷酒微醒长笛一声无尽兴
冷泉亭
昔人来自天竺国缥缈孤云伴飞锡天风吹落凝不去化作奇峯耸空碧至今裂峡余云髓桂冷松香流未巳翠光围住玉壶秋不放晴雷度山趾道人宴坐无生灭炯炯层胸照氷雪夜深出定汲清泠寒猿啼断西岩月
次韵程渠南春日
阿咸归叩山中扉袖出巨轴当春辉粲然光态转流丽妬妇谁敢憎蛾眉雄辞奇险神鬼愕瘦字光怪蛟蛇飞多君书暇追胜集意气豪爽惊愚痴前川花柳寓真乐心契往古夫何疑哀余亦有风雩兴兀坐一室嗟奚为诵君妙句音何希白社今见元微之
题潘好古诗卷
繄古道之久混兮谓渭浊而泾清耳所适以是悦兮纷瓦釡兮雷鸣岂大雅之不作兮由世尚之所徵何独子之好古兮得非姱节而特行念朱弦之既絶兮岂鸾胶之足凭谅吾朴之弗凿兮又何恤乎亏成振寥寥之孤响兮嗟彼聋俗而畴顾当郑卫之声哇兮乃独唱乎咸濩惟心游於太古兮发冲泊之天趣将抱瑟而从之兮爰写余之中素竚落月之遗音兮渺松风於秋曙
徐雪楼贫乐亭
双溪之流兮何沄沄溪之山兮何嶙峋亭之筑兮溪之滨趾白石兮颠苍云榱甍张兮壮且文孰贻名兮匪宾世所乐兮崇货珍子乃反是兮乐以贫子之场兮有菌子之甑兮无尘虽偈偈均约素兮能不汨乎物迁岂好修以矫行兮余疑信之未分子绳其枢兮衡其门酌溪渌兮毋甘而尊頫潜鱼兮仰飞鸢妙化机兮道所存目击心会兮奚托於言将忘物我兮内适以真遡悠悠於千载兮顔哉何人
和樵
山深兮林密石耸兮径微薪之兮樵之冒岚雨兮跻欹危木臃肿兮难伐仰难挽兮乔枝俯榛棘兮离离刺吾手兮勾吾衣憇佳荫兮太息睇白云兮自怡顾人生兮良勤维富贵兮多违龟曳尾兮斯乐鹤断胫兮则悲聊徜徉兮委顺我忘世兮世宁我知日云夕兮凄烟霏啸山鬼兮号狐狸归兮归兮毋迟迟余需子兮溪之湄
栖碧
此山山人乐乎栖碧之趣乃为歌曰红尘扰扰兮毋将车白云邃幽兮山之隅地偏兮心远爰处兮爰居种菊兮满径植梅兮绕庐竹娟娟兮堂下草蔚蔚兮庭除操风瓢兮酌春酒蹑露履兮锄秋蔬涉芳洲兮采杜若汲清泉兮瀹云腴听松声兮宴坐和樵歌兮啸舒外视兮不足内乐兮有余彼失此得兮何异於梦鹿朝三暮四兮奚取乎诈狙穷兮未必非达亲兮亦或为疎樗臃肿兮全天年骥权奇兮困驰驱客有过余而和之曰维子之乐兮固放情於丘壑逢时之清兮胡不徼世之名誉既隐居以求志何语怪而言迂不若忘言以栖碧吾将从子兮维吾驹
题张子敬墨竹图
翠琳琅兮楚楚风萧萧兮在户运滴水於毫端兮散淇澳之烟雨
题施德趣怪松图
奋苍髯於絶壁兮倚天骨之峥嵘偃高高之絶素兮俄飒飒其风生势摧减而凭陵兮吾恐雷雨之昼冥
淛江观潮
钱塘江上风飕飕谁驱逆水回西流海门山色暗蛾緑翕忽澒洞惊吴艘飞亷贾勇咄神变倒掀沧溟跃天半阗阗霹雳驾羣龙高击琼崖卷氷岸初疑大鲸嘘浪来瀛洲银山雪屋烂不收又疑当时扞筑射强弩至今水战酣貔貅溪盈壑满留不住怒无泄处濳回去乘除消长无停机断送人间几朝暮吴侬何事观不休落日苍波万古愁汀苹沙雁年年秋海云一抹天尽头
次韵春日即事
吴蚕欲老畴未秧拍堤野水回横塘淡烟疎树緑隂薄落花飞絮白日长寒具油乾过冷节悤悤芳事归鶗鴂枕书睡足午窻明雪乳浮浮翻兔褐
淮东早发
扁舟早发淮东城城头急鼓催残更水田漠漠白鴈落老树惨惨羣乌惊箵翁笱妇溢羣蚁重湖卷葑联云平青旗茅屋竞呼酒老我一醉消春酲
听泉席上赋荼■〈艹縻〉
修条盘出笼春碧满架花开春院寂青蛟脱骨翠波寒玉练揺光绀云密东风清润晓阑深襟袖飘飘兰麝湿典型元在酒杯中揺碎琼蕤和露吸
题程南渠诗卷
前年挟策登燕台豹关天北高崔嵬九衢冠剑拥红雾四时鼔吹酣晴雷今年归踏苍山雪白云与我情相悦穷檐扫轨澹无营饭牛依旧柴门月美人久别心所怀屐齿不印山中苔划然奚囊随棐几五色照我双眉开千林揺落嗟岁晚大雅寥寥国风远骊黄色外得骅骝盆盎丛中出圭瓒银钩翠薤相屈盘清辉薄我襟袖寒修鲸勇掣海涛紧锦段未许轻卷还怀哉吾道随舒卷八风低翅从渠短何时握手话雄襟为碾春云翻雪盌
桃源图
千重万重莲瓣山小天包在山中间神椎凿门石扇裂冷香迸出桃花湾渔郎寻春踏溪尾撞入桃花小天里荒邨人家无几家五百年来孙换子不邑不城无忧乡驾云为屋霞为墙丹鸡叫烟桂岩冷白牛耕雨芝田香眼中惊见尘中客持酒争来问乡国鹿走荒山西复东龙渡长江又南北听阑此语意猖狂月明假榻松间房明朝出山重回首山迷水乱云茫茫武陵太守意未省强要寻源造灵境若使灵境长可通淳俗定变浇漓风
此山诗集卷五

[book_title]卷六
●钦定四库全书
此山诗集卷六
（元）周权 撰
○五言律诗
溪邨即事
寒翠飞崖壁尘嚻此地分鹤行松径雨僧倚石阑云竹色溪隂见梅香岸曲闻山翁邀客饮闲话总成文
曙岩上人
岩扉人不到竹色满僧阑林雨添经润牕云入砚寒夜龛猫占卧晨鉢鹤分餐客至无余事敲氷煮月团
答张渭滨
与子三年别相思日几回携琴松下石沽酒陇头梅驿远诗难寄山深雁不来渭滨千亩竹瞻溯重徘徊
过上居
数里榕隂合迢迢过客稀溪烟桑子熟山雨药苗肥牕冷云侵坐琴清月在扉怡然无俗事我已早忘机
赠别
之子梁园彦才华迥不羣书灯双鬓雪野饭一犁云久病怜为客多愁忍送君锺山吾旧隐不用勒移文
访张山民
又携诗卷出几度不逢君枯沼肥添雨寒松暖借云山牕多树色石径老苔纹後夜梅应发清樽拟共分
次韵古琴上人
曳杖云中寺岚生古殿隂泉氷冬涧涩山雨夜钟沈酒熟邨家近梅开野岸深松风千古意留客听清琴
野趣
地偏居自稳石路接平田云合茅檐树雨添花涧泉空山晴滴翠远水緑生烟唤酒青林渡斜阳系客船
赠别
南鴈归应尽携书始问程别离情易恶贫贱意难明树色春城暗钟声晓寺清孤灯山驿酒後夜共谁倾
晓望
极目秋无际寥寥倦客心幽琴苍树合野棹緑荷深宿露涵清曙残云破远隂新凉无限兴携杖向东林
僧舍逢故人
空寂禅栖地跫然偶盍簪关河千里道风雨十年心归鹤投松暝流萤度竹深絶怜清夜兴话旧不成吟
倦游
万事双蓬鬓江山赋倦游断猿明月曙踈雨碧梧秋道路中年感琵琶後夜愁客怀无处写离思满沧洲
野寺
■〈舟羲〉棹投兰若逢僧话白头百年王谢燕万里海翁鸥流水山门古闲云野殿秋夜深钟磬絶鹤唳楚山幽
宵征
野路无邮传迢迢第几程天河山外落江月水中行客久衣偏冷车单马易惊前津分曙色依约有农耕
次韵江德华
酷为吟成癖怜君带眼寛亲闱方念远客路早知寒疎树蝉声杂长空鴈影单悠悠江汉濶樽酒写情欢
郭外
郭外人家少渔邨扬酒旗江云低压树沙竹细穿篱地暖梅花早天寒潮信迟夕阳烟景外倚杖立移时
意行
约畧三家市溪回野路分轻暾曦竹露宿雨落松云山寺依岩见邨舂隔坞闻欣欣农事集聊得狎鸥羣
社日
端居忘节序物化静中观远岫春云淡深村社雨寒溪花红映屋阶树緑平阑喧醉田间叟鸡豚日暮欢
山庄夜宿
岸帻闲舒啸襟怀爽似秋荷深香细细云澹意悠悠流水空山静残蝉緑树稠偶来成独宿凉月夜当楼
卜隐次韵
养钝习成癖居贫道己闻蒲团延客话芋火就僧分林润夜疑雨牕寒曙拂云藂藂墙下菊书暇亦锄耘
来云僧舍
联云开佛屋接竹引岩泉路滑迷霜叶钟寒湿曙烟有为皆是幻无想总成禅梦觉僧檐雨重来又十年
次韵钱济川
蹔■〈舟羲〉东风棹相逢汉水滨一尊东岘酒万里北归人柳拂官桥晓花明驿路春明朝又山岳怅别漫劳神
次韵江德华
寂寞山阳市相欢把酒巵江湖千里客风月一囊诗渡晚归人少沙寒落鴈迟明朝淮水隔何处寄相思
沈云趣
逃名萧散客结屋跨云根风月供千首乾坤寄一樽孤钟临水寺长笛落梅村读易筠窻下超然隔世喧
嵇子安迁居
半世湘东客欣然遂卜居澹烟沙外径明月竹边庐潦缩寒溪净秋高老树疎别来无便雁为况近何如
汪良甫夜饮
潇洒一杯酒临风写素琴潮生春浦暗月落夜城沉拂曙星河淡含烟草树深长歌休语别华髪欲盈簪
次韵王可道
楚楚山隂彦长游楚水滨尺书新寄鴈十载几怀人客梦芦花雨诗情柳絮春何时归话旧沽酒荐吴蓴
再次邵本初韵钓台
羊裘人已远犹说汉江山不为三公贵轻抛半日闲遗台苍树杪清濑白云湾千载惟鸥鸟相看不厚顔
和同舟叶宰韵
邂逅南归客扁舟共问津一尊风月兴万里水云深京洛红尘旧功名白髪新新看吾道泰梅报一枝春
客中送张归云
相逢俱是客对酒感流年落日沙头鴈清风树杪蝉山钟隔林寺江火趂潮船何日茅檐下清灯话霅川
此山诗集卷六

[book_title]卷七
●钦定四库全书
此山诗集卷七
（元）周权 撰
○七言律诗
金山妙高台
妙高台上金为界不二门中銕作关万古云根擎梵刹六朝山色入僧阑浮沈世事风涛外突兀楼台宇宙间往古兴亡多少恨夕阳送尽暮钟寒
秋霁
梧雨声乾爽籁生年华流水鬓星星夜涵露气漫漫白秋入山光楚楚青歌树带蝉侵竹座断云和鴈落芦汀酒醒谁鼓松风操炷罢炉薰洗耳听
次韵村居秋日
瓜芋芃芃緑满畴村居客意乐深幽白云僧屋开孤嶂疎竹人家带浅流半榻清灯初耿夜一声长笛欲横秋何时归把沧洲钓已歃闲盟向白鸥
赠松崖道士
名山历遍气飘浮面带风霜雪满头碧涧寒通丹井曙青松影落石坛秋布袍洗药香犹湿砂釡藏茶火自留笑问阆风何处是追游还许借青牛
春初宿湖山精舍次云崖道士韵
竹床纸阁净无尘僧芋阑边偶共分炉火夜红松节耐渚波春緑荻芽新林深瀑润全疑雨日落山寒半是云相对不知身是客了然房琯悟前因
西邨
松深翠气薄吟衣曲径盘盘护槿篱野碓舂泉分涧急山钟送曙出云迟人家緑艾端阳节天气黄梅细雨时刈麦挿秧农事足西郊生意緑无涯
挽徐松轩
漫说顔童骨可仙养生至理亦难言世情谁恸西州路座客空怀北海樽花落鹃啼江树碧松深鹤怨岭云昏可怜旷代风流尽独酹南薰一断魂
金陵怀古
繁华富贵逐风飃玉树酣歌似昨朝千载英雄总丘陇六朝兴废付渔樵花空紫禁人烟合路断金根王气销旧事已随流水远澄江夜夜自平潮
暮春
緑树亭亭午荫迟倦游情思不成诗落花春晚客中酒啼鸟日长人正棋盘篆香销空院寂秋千影阁画阑欹闲边颇适观鱼兴飞絮风萍约半池
邨行
风落渔歌隔浦闻前邨独树正斜曛谁家桃李迷荒棘高陇牛羊卧古坟桥断春堤多积雨溪深野碓自舂云青旗揺曳疎林处剩把闲题与客分
病起
坐学跏趺念已轻偶亲药裹识参苓半年多病头应白万事无心梦转清剩有农谈来野老已无官况忤山灵不嫌葛带频移眼得似梅花太瘦生
次韵甘露寺
神人高处卓云根龙脊横空势欲奔江上青山几今古檐前白日自朝昏僧依泉石心逾远蜃吐楼台气不吞搔首长怀烟树表数声渔笛欲销魂
挽徐克谦教授
富贵莺花旧霅川当时曾识米家船十年菊负渊明酒半世芹香郑老氊月落淮云沈断鴈夜寒楚雨怨芳荃些歌空叠西风里谁为孤桐续断弦
张氏新居
小雨东风拂袂寒神仙华屋画图间茶香入座午烟歇花影压帘春昼闲翠竹白沙泉细细朱阑緑树鸟关关客来一笑推碁局坐占溪南十里山
赠云趣道人
玉笙声断海风寒曾访丹丘覔大还万里蓬瀛黄鹤晚十年云水白鸥闲花开把酒吟消日茶罢携琴坐看山笑杀红尘吹客梦神仙元只在人间
次韵和靖墓
断碣难磨照世名当年马鬛野云平飘浮鹤梦横空冷惨淡梅魂绕树清雪後园林谁独步夜深水月定同盟我来俯仰湖光里一盏寒泉荐落英
次韵云山上人
緑竹数椽茅一把生涯流水意逍遥当堦苍石平为磴跨涧危槎卧作桥芳术旋收同茗煮落花闲入和香烧月明露冷青松夜野鹤翩翩不可招
秋日
石脉泉花蘸眼明竹根沙路旧经行云归天际山容淡日落江头鴈影横梧叶庭除秋渐老豆花篱落晚初晴客行迢递归心远烟火苍茫起暮城
次韵陈伯和
溪曲扁舟载鹤归客来谈笑有余师共倾郑老灯前酒细和坡翁海上诗雪後生涯黄菊长年来心事白鸥知文章千载传宗印毋惜玄机露一丝
次韵友人求狸奴
裹盐覔得乌圆小鼠穴俱空堵室安闲藉花隂眠昼暖时亲蒲座伴更阑多年不厌无鱼食数子新添减鹤餐分送故人应好去慎防书架莫辞难
次韵闲居
锺鼎山林有命存游心物外已忘言希夷太华烟霞室处士孤山水月邨龊龊可怜鸡舞瓮昂昂未羡鹤乘轩不须对客谈余事笑领琴歌竹下樽
次韵秋望
暮鸦归处断霞明搔首风前万里情烟抹山光翠屏冷水涵天影玉壶清虫鸣莎径宵初永鴈落芦汀月未生何事数声江上笛吹将离恨满孤城
江村夜泊
山拥孤城枕大江数间草阁寄吟床月笼沙碛当牕白风撼潮声拍枕凉黄叶萧萧人不寐青灯耿耿夜初长云深老雁归何日肠断蒹葭水一方
张氏闲居
昂藏老鹤守书堂更有闲云护短墙眼底何年看突兀人生随处且相羊岚蒸暖翠侵帏润风约飞花入座香不管莺簧喧客梦树隂佳处借绳床
次韵友人
人向青云听足音如何投策向山林桃花飞处晓溪急燕子归时春雨深百岁闲愁消醁醑一襟古意托瑶琴相逢我自怜顦顇莫把清辞作楚吟
晚春
轻车繁吹尚纷纭衮衮香浮紫陌尘杜宇青山三月暮桃花流水一溪云东风旗斾亭中酒小雨阑干柳外人何许数声牛背笛天涯芳草正斜曛
访陈子高德星堂
短筞青衫借晚凉偶来谈笑德星堂竹深四壁生虚籁山近半邨无夕阳池折泉声归座爽松蒸云气湿衣香萧然门巷无轮鞅隐几观书味更长
次韵孟韶卿
知道龎公不出山客来访鹤借山看海棠开尽雨方歇燕子来迟春尚寒一坞烟霞随步屧千峯紫翠入凭阑掉头巢父成何事漫向珊瑚拂钓竿
送友东归
东华厌逐輭红尘一见潘郎兴味真落落孤松霄壑志昂昂野鹤水云身关山客梦三更月驿路梅花十里春谁唱渭城朝雨曲座中愁絶未归人
次韵元日
尧历新开五凤云浩然不尽化生仁十年未觉江湖梦一气又回天地春香老梅花逾藴藉青归山色渐精神东风先扫溪南柳万缕鹅黄看得匀
郊行
瘦藤扶我陟层冈远塔招人到上方跻胜喜随双足健幽寻翻得一身忙春生涧壑蒸云暖露滴松杉染袖香景物牵诗吟不了水声山色意偏长
次韵山斋
娟娟万竹照清溪约住闲云作伴栖邻曲樵人曾结社樽前诗客偶分题东风一树棠梨老落日千山谢豹嗁闲向静中参物化人间岐路任东西
挽刘声翁
独怀经济负雄姿缓带轻裘鬓欲丝挥麈清谈惊四座登楼高卧视羣儿结庐郭外看山近留月樽前宴客迟已矣九原呼不起为研松露写哀辞
九日
座上风流忆孟嘉凭高目断楚天涯百年岁月催蓬鬓十载江湖负菊花小雨酿寒侵白苎西风怜醉避乌纱闲携楖栗吟归路流水残云带晚霞
雨後观荷
云敛湖天玉界明洗粧拥出万娉婷水光泼眼晴方好花气撩人远益清夜月阑干人不寐晚风襟袖酒微醒女郎急桨归何处隔浦时闻语笑声
次韵友人
司马山川忆壮游匣中剑气尚横秋怀人空有春天树乘兴都无雪夜舟年少文章慕西汉风流人物擅南州缚麟老手今无几不数当年赵倚楼
毘陵城东
数家烟火自成邻寂寞荒祠野水滨坏屋有基余瓦砾古坟无主自荆榛暄风緑树莺声老晓雨青郊虎迹新四月三山山下路野田犹殿菜花春
荼■〈艹縻〉和韵
东风架上剪青瑶小院隂隂閟閴寥白凤联翩翻露彩翠虯夭矫驾烟条坐来芳荫吟逾好嗅尽清香醉已消见说唐宫寒食宴借渠风味酒中飘
谢惠桂花赋
清梦曾游白帝乡手挥云汉酌天浆文经五纬星辰粲笔染三秋风露香暂谪尘寰隐丛桂好排阊阖赋长杨偶来访我山云里落袖骊珠照夜光
挽袁伯长学士诗稿曾蒙题跋
宾客如云蔼缙绅紫霄高处掌丝纶曾留东阁观奇士几为北门思老臣自愧俚謡无律吕岂期长物入陶钧十年不下梁松拜回首俄惊宰树春
文采风流白玉堂华星云汉丽寒芒春袍昼日明宫锦晓佩天风冷水苍玉笋班中人遽远金花牋上墨犹香登龙旧日侯门客来奠梅花欲断肠
信题
虎头食肉浑无分闲隐白云幽桂丛岁月催人成老大江山遗恨几英雄平生心事琴三叠末路人情酒一锺拄颊西山成久坐更无尘可汚西风
此山诗集卷七

[book_title]卷八
●钦定四库全书
此山诗集卷八
（元）周权 撰
○七言律诗
对雪
冻合江云噤晓乌重裘添尽客寒多扁舟剡曲谁清兴斗酒新丰自浩歌天地一壶开玉界星沙万斛落银河醉敲氷砚题新句无奈坡翁白战何
代友人赋挽章二首
籍籍家声说大冯凛然高谊动诸公风神爽秀壶氷炯肝胆轮囷剑气雄九曲溪深仙梦杳三生石冷俗缘空灵輀千里归何暮些断招魂落鴈风
逸气英英湖海杰眼中余子邈难俦非同龎藴携家隐要挟卢敖举臂游鹤帐梦寒苍岭月虹桥宴罢幔亭秋西轩空有高吟地旧竹萧萧起暮愁
次韵吕菊趣
腰间剑气欲凌云合是青云向上人琼液吸空杯底月金钗歌动座间春味同霜菊香逾晚墨卷秋涛笔有神别後悠悠江汉隔因风每忆寄书频
次韵全可竹
一元妙化不停枢和气陶陶逐物初鸠雨欲晴桑叶晚燕泥新湿杏花余偶携野客看云坐闲拟春题就竹书新涨拍阑风日净溶溶暖緑护阶除
同褚思古夜饮
十年契濶感飘零剪烛西牕故旧情海上飞鹏风万里云边鸣鴈月三更驻顔未试青精饭酽白先叨玉糁羹别後酒徒星散尽梅花犹自岁寒盟
多景楼
北固峯高翠色浮断崖千尺障东流谁言宇宙无多景今见江山第一楼云气晓寒檐箔雨涛声夜落海门秋客来莫问孙刘事很石苔深万古愁
淮海
浩浩长河涉要津地连吴楚势雄分夕阳一望连荒草昔日几番吹战尘夜静栖乌惊野月高风寒鴈落空云年登巷陌家家酒鱼蟹堆盘况味真
京都
水入金河灔玉虹填街车马拥尘红九重天近风云壮万雉城高鼓角雄花底催朝冠佩列酒边听曲绮罗丛太平光景春台乐物物薰陶圣化中
阙下遥瞻
乾坤瑞气蔼燕山天仗初开虎豹关金爵觚棱银汉表玉堦平墄彩云间紫泥香暖春宣诏清跸声寒晓趣班千载明良今庆会喜看新雨涤尘寰
二
剑佩声磨九轨衢欢传虎拜听嵩呼一天雨露流春泽万古山河壮地图造化机缄新宇宙太平气象又唐虞丹心一寸葵倾处夜夜泰阶明六符
三
穆穆皇风世道淳吾君敛福锡斯民六龙日焕彤墀晓五凤云深紫禁春洞达遐荒无异俗痒疴疾痛视同仁野人亲覩朝纲整可是乾坤气象新
看镜
年华暗逐水东流试拂青铜满袖秋病髪易凋成种种壮心不竞付休休风霜道路知添老烟雨关山不奈愁何日赋归林下去一樽聊与慰萧飕
次韵子昂学士人日立春赵诗
今年人日与春并人得春来喜气迎宫柳风微金缕重御沟冰泮玉鳞生隂消渐觉余寒散阳长争看晓日明霜鬓彩旛浑不称强裁新句慰羇情
人日今年乐事并新春只遣鬓旛迎一元坱圠新调燮万物洪纎总发生早有东风消腊冻渐舒昕日作晴明玉堂人醉梅花底门帖新题羇宦情
悯忠阁
危梯飞构上云端气象雄深势屹蟠万里乾坤双望眼千年城郭一凭阑销磨丹雘风霜老凌厉青冥星斗寒日暮无穷怀古意残碑字字拂苔看
次前韵
万法丝毫露一端屹然龙象起飞蟠佛超大地三千界人立中天十二阑香火道塲传世久虚空潮梵落云寒我来振袂西风表己作五台台上看
徐可翁总管
栝山咫尺不相逢万里飘零始识公江表一麾头欲雪床头孤劒气如虹分忘贵贱襟期古论到行藏意趣同多谢过从情恋恋为怜逆旅困新丰
有怀
鼎食难登苜蓿盘虀盐滋味笑儒酸白云望断亲闱远红叶吟残客路寒心事蹉跎忙里过人情翻覆静中看何如归去苍山下闲听松风煮月团
次韵孙子野
山川已入史迁笔乡里还从马少游万里乾坤双短鬓五湖风月一扁舟飘零末路谁青眼归去沧洲愧白鸥有地可耕书可读吾生此外复何求
次韵罗济之
浪说骑鲸汗漫游客寒未办鷫鸘裘征鸿影里三更月落木声中万里秋高下楼台歌吹海往来冠盖帝王州观光要适平生志莫叹周南久滞留
怀归
携琴两载泊京华馈鲤无人鴈不过客路重阳归未得吾庐三径近如何白云日望关心久明月天涯归梦多寄语此山堂下鹤一竿分合老渔簔
岱岳
巉巉拔地老危峯不许龟蒙耸大东半夜赤光低海日九霄寒翠落天风荡磨云气风雷近镇压坤维气势雄可恠客帆留不住瓣香无路谒云宫
次韵吴子善讲学来云僧舍
笔耕还有砚为田分得云僧半榻眠徇道不妨贫是病忘言自爱默成禅文章信手窥天巧涂抹何心取世妍坐听松风弦大雅逍遥应复梦钧天
次韵闲居
纳纳乾坤付一杯穷通赋分信悠哉氷霜气味甘餐栢铁石心肠可赋梅自足一丘闲寄傲怕荒三径早归来怀人几动山隂兴夜雪扁舟兴尽回
次韵姜潜夫钓台
误烦聘使下青云夭上归来只故人自分终身隐丘壑何心横足动星辰高风尚激严滩水老树相传汉代春身为东都倡名节云台事业付功臣
和韵
世途处处马牛风时命虽仇道未穷半世生涯如沬桼十年踪迹等飘蓬周南留滞情虽恶蓟北登临气自雄雪点吟髭尘扑面且归伸足卧山中
刘北山
匆匆聚散若抟沙感旧交游两鬓华明月停杯谪仙酒碧云浮盌玉川茶人於罕会襟期厚诗写幽情趣味嘉别後北山堂下桂秋风黄雪几番花
贺欧阳公除翰林学士
除书飞下五云端光焕蓬莱紫气间照世声名山岳重絶尘襟度雪霜寒玉堂昼永紬书好紫砚春浓草诏闲入觐清光天咫尺又分莲烛下金銮
呈陈衆仲助教
圜桥词翰妙无穷快写平生磊落胸下榻清风延孺子高楼豪气卧元龙关山梦隔云千里雨露恩流天九重又佩江南文印去秋红一路正芙蓉
叶敬常贤良
谈笑青云激壮怀决科射策尚徘徊超超麾电鞭霆手落落昂霄耸壑材檐雨青灯官舍酒乡心明月故园梅快哉此去魁多士万里骅骝道路开
谢欧阳学士
曾洒骊珠被短编七襄欲报邈天孙空怀春草池塘梦莫写梅花水月魂台阁文章端典雅山林气质借清温牀头萍緑多矜色长价还从薛卞门
黄致和提点回自上京
凌厉刚风笑傲间兴豪不管紫笙寒独飞明月丹霞佩遥赴清都玉殿班虚室春和融二景苍精霜气薄三韩归来羡尔清溪鹤犹带闲云守洞关
晚春
花事悤悤弹指顷人家寒食雨晴天香浮夜月梨团雪緑染春风柳罨烟涉世百年真逆旅忘机万事即安禅独怜顦顇江湖客犹记风流掉酒船
次韵令尹解官归九江
满眼山河落木秋远游时复赋登楼解官彭泽如元亮呼酒新丰似马周岁月駸寻人易老乾坤浩荡水空流输君已了公家事卧对庐山雪满头
金焦两山
海暾红处谒仙山不管刚风客棹寒一监寒光开玉匣两螺青黛落银盘天低塔影搀云耸地窄钟声度水寛羡杀禅心如止水任教四面自波澜
呈马伯庸御史中丞
振岳威声耸豸冠袖中直笔佞难干玉壶氷照一襟炯白简霜飞六月寒谔谔清风扬海内棱棱劲节着云端絶怜白首南州士山斗弥高独仰韩
次韵陈伯和
满襟风雪抱琴归妙论如逢易九师东阁观梅一樽酒西窻剪烛十年诗江湖汗漫心犹在岁月峥嵘鬓已知闲说少年都似梦醉挥白笔写乌丝
次韵陈可道
清谈洒洒许文休袖有骊珠莫暗投一味可人麯居士半生取友石乡侯无边风月归吟啸有好溪山即钓游目送孤云弦緑绮落花风絮兴悠悠
挽潘举翁
曾坐春风醉叵罗风流谈麈听悬河棱棱气节生难敌籍籍声名死不磨洛社衣冠知有几襄阳耆旧惜无多可堪执绋溪前路烟雨凄凄听薤歌
嬾庵讲主得九江饼茶邓同知分饷其半汲泉试之因次韵
解组归来万事轻日长门巷淡无营团香小饼分僧供折足寒铛对客烹色卷空云春雪涌影沈江月夜潮生一瓯洗却红尘梦坐爱风前晚笛横
夜泊僧庐
孤城灯火已萧然独鹤犹归破远烟钟皷声沈沙外月楼台影浸水中天寒声有意侵僧榻俗梦无由到客氊笑我久乖松下约夜凉归兴转凄然
此山诗集卷八

[book_title]卷九
●钦定四库全书
此山诗集卷九
（元）周权 撰
○五言絶句
次韵僧惠茶
开樽酌溪渌秋兴何萧骚重哦惠休句目送吴鸿高
悼白石道士冯鹤屿
白石长碧苔闲庭落珠蕊老鹤去不还空山自流水
杂兴
泉花湿堦云篆烟寒瓦鼎柴门闲树隂坐玩清昼永
闭门屏来辙枕书睡初熟觉来淡无悰看遍堦南竹
流水数家邨青山白云坞春晚落红深夜寒溪上雨
凉蟾净如洗酒醒夜初寂山檐宿雨多空堦响余滴
枯藤坠晚花竹外溪光满山僧出几时石上云犹暖
酸风侵短褐野路迂涧南薄暮欲飞雪梅香点归骖
晨光烂乌几博山穗烟碧山童汲泉花来作砚蟾滴
倦迹无造请卜居翠微深幽意素所惬泉声隔空林
蹇童引羸骖路入苍巘去深处有人家鸡鸣白云树
暮霰袭吟袍夜火然枯竹盎然坐春和炉香芋初熟
看松坐危石瀹茗爨枯箨振衣下山去白云满幽壑
西阳转林腰水木愈清丽归云不肯栖浩荡弄山翠
野芳韵幽襟暄景逗春意僧居白云深清磬出林际
此山诗集卷九

[book_title]卷十
●钦定四库全书
此山诗集卷十
（元）周权 撰
○七言絶句
客至
闲携雪瀑煮春茶多病无钱送酒家怪底今朝来好客青灯开彻夜来花
题松
桑树鸡鸣坎吠蛙午烟隔水几人家青松将谓专霜雪春到山中亦有花
扫径
剥啄无人昼掩门庭花春晚雪纷纷山童不解山翁意扫破苍苔一径云
溪上
薄云残雨晓天晴暖翠浮岚入袂青岸阁渔舟人不见桃花深处水泠泠
晚眺
闪闪归鸦过别林斜阳流水意沈沈数声樵笛人何处一路寒山晚翠深
立春
宴罢春盘转晓风乾坤生意浩无穷宿云新卷山前雨元气淋漓万木中
雪霁
寒侵竹屋瓦灯青独据枯梧兴似僧落月推窻看残雪梅花半树一溪氷
渔翁
鹤髪峥嵘两鬓丝白鸥相近久忘机緑簔带雨不垂钓闲扫秋云坐石矶
转棹收缗日未西短篷斜阁断沙低卖鱼买酒归来晚风颭芦花雪满溪
晚望
帖帖平畴稻未黄疎烟老树带秋光山钟敲断前邨雨一两归鸦背夕阳
写梅花赋
竹屋青灯夜寂寥十年江海鬓萧萧兴来写尽梅花赋月在寒梢雪未消
读骚
灵均忠愤不能平写尽芳兰杜若情底事楚烟湘雨外梅花不肯与骚盟
首阳
采撷芳甘岂疗饥首阳千古怨斜晖至今山下氷霜冷不见春风长蕨薇
元日
东风收雪曙光开春意浓浮栢叶杯晴日满帘宾客散寒暄先问隔年梅
携琴
半生湖海鬓星星归卧山林抱一经起向梅花写岑寂琴心三叠水泠泠
西轩
幽梦初圆昼景长黄鹂声歇燕飞忙西轩过雨春云合緑气浓薰笔砚香
信题
己识浮云似世情岁寒老砚是心朋平生不贷监河粟自撷香芹煮涧氷
雪後
野梅香暖雪初晴客子离居意似僧欲策陈玄供醉帖砚寒犹带夜来氷
立秋日晚坐
山云漠漠树苍苍风荐池荷满意香独据绳床眠未得一檐风雨夜初凉
次韵友竹弟南明山
秋深槲叶满空山饭罢僧袍挂石阑洗尽十年尘土梦天风吹瀑落云寒
晚渡
离离野树緑生烟灼灼山花烂欲然酤酒人归春渡寂柳根闲系夕阳船
九日山行
玉削云边紫石冈天风吹瀑下云庄行行携客寻诗去浓把茶煎当菊觞
桃源图
苍茫烟水隔尘凡源上霞蒸曲曲山一自渔郎归去後武陵春色满人间
送狸奴无言师
香积清斋禅老家地无余鼠涴尘沙狸奴不用惭尸素清夜蒲团伴结伽
次韵晚眺
翠润侵衣竹满阑雨余爽气挹西山一声孤鹤归何晚带得闲云作伴还
邨居
疎竹人家短短墙緑隂深处水村凉山风吹断岩前雨高树蝉声正夕阳
晓行
依稀林影弄晨光满袖东风野兴长沙岸雪消春涧暖一湾流水落梅香
九日
霜螯新斫芼橙香风物繁华感异乡剩买黄花簪帽额市楼呼酒作重阳
除夕长河客舟
爆竹声中岁又阑画船列烛照波寒清樽今夕同谁饮自买梅花对烛看
夜投山寺
深萝一径曲通幽空翠霏霏拥殿浮桂冷松香僧睡去月明闲却一庭秋
白石庵
地幽山气霭空岚落叶萧萧白石庵归鹤一声无覔处松梢擎日影毶毶
和友人韵
北觐天光雨露低芒寒阁道应文奎高秋木落关河濶万里风云壮马蹄
后土祠琼花
东风何处擅浓华只有扬州第一花天上羣仙肤似雪緑云深拥七香车
清真道院
空翠霏霏霭洞天蹋云来访洞中仙满襟诗思清如水写尽松花一砚烟
晚棹
白水青林荡晚晴野禽树底向人鸣乘风十幅蒲帆饱快试淮南第一程
即事
晨墟跣妇鬻鱼鰕两岸■〈髟上了下〉童牧艾豭赋敛输官农事足太平气象属淮沙
雨後
鸣鸠村暗晓寒天白水交流乱野田落尽残红春不管一川风雨阁榆烟
次韵冯仲远
长河柳暗春波碧青帘揺曳厨烟寂客舟无处醉梨花自买豚鱼作寒食
刘伶坟【在淮安州】
荷锸相随死便埋平生六合等浮埃千年一醉不知晓谁向苍苔酹一杯
偶题
东风吹緑遍天涯陌上晴烟漾柳花鹤髪老人茅店下一樽相对话桑麻
邳州
百战残城古下邳白门楼下草凄凄古来多少英雄恨落月城头乌夜啼
进履桥
博浪沙头恨未消毙秦践项不终朝汉家四百年宗社开辟洪基在此桥
沛县
天连荒艹入青原古县残桥拥一廛千载芒砀销王气斜阳孤水落寒烟
道傍即事
闲马嘶云牧远芜高原下隰尽耕锄太平里巷都无事老卒支颐听读书
武城县
牛刀小试恢恢手庭讼都无犴狱空直把弦歌为县谱寥寥千载接清风
凌州
萦纡河水走长虬汩汩黄泥逐浪浮揉断橹声惊睡熟一舟冲雨下凌州
端午
河上人家挿艾蒿纷纷炊黍荐香醪客怀寥落真无那暮雨孤舟读楚骚
客枕
落叶萧萧拥石阑辘轳声断井花乾夜深天濶霜风紧鴈落沧江月正寒
欧阳学士过访
玉堂仙忽枉华镳客舍如何采涧毛袖有建溪春一掬莱山石鼎煮银涛
晓秋
浦溆明寒透橘洲鴈风吹老一天秋渔翁醉卧芦花底流水晚烟闲钓舟
值雨憩僧舍
昼篆萤行香半残隔阑翠柳拂疎烟勿论尘土东华客着我僧氊听雨眠
次韵瓜洲渡
江花江水两悠悠万事匆匆付白头又向瓜州买樽酒一篷烟雨话扬州
潘易斋写水墨梅
胸中一卷画前易笔底万斛江南春莫向氷纨写孤洁从他水月自传神
水天一碧亭
吟鬓萧萧风雪客黄河太华曾亲识振衣舒啸巍然亭目尽江淮天一碧
吴秋山写江淮秋意
江天漠漠秋无际数点淮山冷屏翠闲拈枯笔洒松腴半幅生绡千里意
此山诗集卷十

[book_title]跋
●跋
栝苍周此山诗若干首故翰林侍读学士袁公伯长谓其意度闲远议论雄深今翰林直学士欧阳君原功则谓其无险劲之辞而有深长之味无轻靡之习而有舂容之风江浙提举陈君衆仲又谓其简淡和平语多奇隽三君子之言皆信於世则君之诗信可以传矣余友翰林修撰宋显夫裒集中统至元以来之诗特选其精者手自缮写已踰数千篇而犹采摭未巳期他日锓梓以传余欲求此山此集示之而衆仲之官余杭携其诗稿与俱往周君亦将归栝苍矣则显夫之所集者犹有沧海遗珠之一恨也周君其肯録以寄余乎翰林待制中顺大夫兼国史院编修官谢端跋

[book_title]跋
●跋
余近从国子先生陈君衆仲读所作周君衡之诗集叙恨未见其诗与其人後月余衡之并携故袁文靖公伯长今欧阳翰林原功所为叙见余乐道里且以诗见贻适余在公未还及读三家所为叙及其诗益恨不及见其集与其人然以三家所称虽不及见而其人之贤其集之可传可见矣夫诗道之在天下其正如日月星辰山川草木鸟兽其变如风云雷雹龙腾虎踯岂难知哉在尽其常通其变而已惜不得与衡之共论之元统二年九月二十日揭傒斯书

[book_title]附录
此山集四卷（浙江鲍士恭家藏本）
元周权撰权字衡之号此山处州人尝游京师以诗贽翰林学士袁桷桷深重之荐爲馆职竟报罢然诗名日起唱和日多集中有赠赵孟頫诗云瓣香未展师道敬擕琴暂出松萝中赠虞集诗云远游非涉声利途愿谒国文开榛芜赠揭徯斯诗云嗟予观光老宾客瓣香仰止怀生平赠陈旅诗云下榻淸风延孺子高楼豪气卧元龙赠欧阳元诗云牀头萍绿多矜色长价还从薛卞门赠马祖常诗云絶怜白髪南州士山斗弥高独仰韩而赵孟頫赠权诗亦有青青云外山炯炯松下石頋此山中人风神照松色之句且亲写此山二字爲额以赠是时文章耆宿不过此数人而数人无不酬答似权亦声气干谒之流然孟頫等并以儒雅风流照映一世其宏奬後进迥异於南宋末叶分朋标榜之私故终元之世士大夫无鈎党之祸权与诸人欵契盖文字之相知固未可以依门傍户论也是集爲陈旅所选定旅及袁桷欧阳元等各爲之序揭徯斯又爲之跋旅本作者故别择特精旅序称其简淡和平无郁愤放傲之色桷序称其法苏黄之凖绳达骚选之旨趣元序称其无险劲之词而有深长之味无轻靡之习而有舂容之风今观其诗元所称尤爲知言矣（四库全书总目卷一百六十七?集部二十?别集类二十）
书名:此山诗集
作者:周权（字衡之；号此山） （元） 撰　　陈旅（字众仲；号不详） （元） 选
部:集 类:别集类 属:金至元
参考资料:（《四库大辞典》）
十卷。元周权撰。权字衡之，号此山。生卒年不详。处州（今浙江丽水）人。曾游京师，有诗名。与赵孟頫、虞集、揭傒斯、欧阳玄相唱和。此集为陈旅编定，袁桷、欧阳玄为序，揭傒斯作跋。玄序称其无险劲之词而有深长之味，无轻靡之习而有春容之风。有元至正刻本、《元四家集》本（民国十一年上海古书流通处影印），《择是居从书》本（民国十五年吴兴张钧衡序刊本）。《四库全书》本题名《此山集》四卷。
周权【括苍彚纪字衡之松阳人通经史工诗至京师欧阳玄荐於馆职以母老辞不受有此山集子仲瑜承家学以辟授稼轩书院山长改紫阳书院】（四库全书?史部?地理类?都会郡县之属?浙江通志卷一百九十三）
周权此山诗集四卷【一作十卷字衡之松阳人欧阳元功荐为馆职以母老辞】（四库全书?史部?目录类?经籍之属?千顷堂书目卷二十九）
周权【字衡之括苍人延佑间游京师以此山集受知於翰林袁桷桷序其诗曰意度简远议论雄深法苏黄之凖绳达骚选之旨趣盖深与之】（四库全书?集部?总集类?宋元诗会卷七十八）
周徵士权
权字衡之别号此山处州人磊落负隽才不得志一旦束书走京师见袁伯长伯长大异之谓其诗意度简远而议论雄深可以选预馆职力荐诸朝弗就乃益肆力於词章欧阳原功亦盛称之陈衆仲复为选其最佳者题曰周此山诗集原功见之以为益倍神采原功尝为之序云宋金之季诗人宋之习近骩骳金之习尚号呼南北混一之初犹或守其故习今则皆自刮劘而不为矣世道其日趋於盛矣乎有元之诗每变而上伯长原功衆仲皆文章钜公善於持论特借此山诗发之耳掲曼硕谓诗之正如日月星辰山川草木鸟兽而其变如风云雷雹龙腾虎踯要在尽其常通其变而已惜不得与衡之共论之衡之句法实多可观如荷亭云风细晨气润月澄夜香寒村溪即事云鹤行松径雨僧倚石阑云倦游云断猿明月曙踈雨碧梧秋村行云桥断春堤多积雨溪深野碓自舂云访陈子高云竹深四壁生虚籁山近半村无夕阳又如芳术全收同茗煮落花闲拾和香烧鸠雨欲晴桑叶晚燕泥新湿杏花余即衆仲所谓简淡和平而语多奇隽者也（四库全书?集部?总集类?元诗选初集卷四十五）
书括苍周衡之诗编　　（元）袁桷 撰
（四库全书?集部?别集类?金至元?清容居士集卷四十九）
诗有经纬焉诗之正也有正变焉後人阐益之说也伤时之失溢於讽刺者果皆变乎乐府基於汉实本於诗考其言皆非愉悦之语若是则均谓之变也欤建安黄初之作婉而平覊而不怨拟诗之正可乎滥觞於唐以文为诗者韩吏部始然而舂容激昂於其近体犹规规然守绳墨诗之法犹在也宋世诸儒一切直致谓理即诗也取乎平近者为贵禅人偈语似之矣拟诸采诗之官诚不若是浅苏黄杰出遂悉取历代言诗者之法而更变焉音节凌厉阐幽揭明智析於秋毫数殚於章亥诗益尽矣止矣莫能以加矣故今世学诗者咸宗之括苍周君衡之游京师极其游目之所寓悉归於诗浩溢闳博盖将因言以宣情而於眉山公之学深有慕而跋之者其为志亦勤矣夫水宗於海百折而卒至者非一日之功也故余力叙诗学之源委俾反而求之周君气盛年富进进不懈异日胥会必当以余言为然也延佑六年闰八月庚申前史官会稽袁桷书
周此山集序　　（元）陈旅 撰
（四库全书?集部?别集类?金至元?安雅堂集卷四）
风雅颂不作诗之变屡矣大抵与世相为低昂其变易推也近世为诗者言愈工而味愈薄声愈号而调愈下日锻月链曾不若昔时闾巷刺草之言世德之衰一至于此我国家以淳龎大雅之风丕变海内为治日久山川草木之间五色成文八风不奸士生斯时无事乎文章而其言自美况以文章而歌咏雍熙之和者乎周此山先生自括苍来京师访予灵椿寓舍与语竟日知能为诗因索其所作观之何其言之蔼如也夫志得意满者其辞骄以淫穷而无所遇者其辞郁以愤高蹈而长往者其辞放以傲先生怀才抱艺蚤有意於用世既而托迹丘园不见徵用且老矣今考其诗简澹和平无郁愤放傲之色非有德者能如是乎传曰温柔敦厚诗教也先生可谓有温柔敦厚之德矣予官桥门七年凡四方文字当程校者皆与寓目焉尝疑山林间必犹有可观者未之见也此诗盖余所谓未见者乎因为选其最佳者得若干首题为周此山先生集云

        </div>
      </div>
    </div>
  </div>
</div>
<!--update:2025-08-30 10:34:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>