<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,补遗,后志,眉庵集全文在线阅读,眉庵集全文在线下载,大玄古籍书库">
<meta name="description" content="诗别集。十二卷,补遗一卷。明杨基撰。杨集最初为明初郑钢编辑刊行,此本已不可见。明宪宗成化(1465—1487)间,吴人张习重刻,前有嘉州江朝宗写于成化二十年(1484)之序。明神宗万历(1573—1620)间,陈邦瞻、汪汝淳加以校刊重刊,实际上陈本远不如张本。近人傅增湘《藏园群书题记》云:“余尝取两本粗事校阅,知陈本脱误弘多。如:陈本卷二《终月湾秋影》诗,张本此下尚有《赠萧处士别》、《哭翟好问》二首,则陈本于卷末夺去一叶又二行矣。又,各卷诗后往往有旁注,如:卷一《望新淦城》下云‘以上仕江西作’;《潇湘八景">
<title>眉庵集_杨基_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">眉庵集</span> <br/>
          作者： <span class="inputVal" id="bkauthor">杨基</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]80476</span> <br/>
          说明： <span class="inputVal" id="bkdec">诗别集。十二卷,补遗一卷。明杨基撰。杨集最初为明初郑钢编辑刊行,此本已不可见。明宪宗成化(1465—1487)间,吴人张习重刻,前有嘉州江朝宗写于成化二十年(1484)之序。明神宗万历(1573—1620)间,陈邦瞻、汪汝淳加以校刊重刊,实际上陈本远不如张本。近人傅增湘《藏园群书题记》云:“余尝取两本粗事校阅,知陈本脱误弘多。如:陈本卷二《终月湾秋影》诗,张本此下尚有《赠萧处士别》、《哭翟好问》二首,则陈本于卷末夺去一叶又二行矣。又,各卷诗后往往有旁注,如:卷一《望新淦城》下云‘以上仕江西作’;《潇湘八景》下云‘右使湖南作’;卷二《闻蟾》下云‘以上在吴中作’;卷七《赠道士徐介之》下云‘以上在金陵并勾曲作’;卷八《梅花梦》下云‘以上元末在吴中作’;《梅杏诗》下云‘右仕京并闲居秣陵江畔作’。如此者凡数十则,皆于孟载出处事迹攸关,陈本悉为芟落,殊不可解。其他字句违异者,尚难缕述。则陈本所标为校订,要未足信。”可见陈本虽晚出,实不足珍。今常见者有商务印书馆《四部丛刊》本。</span> <br/>
          封面： <span class="inputVal" id="bkimg">Z_20711.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]眉庵集
[book_author]杨基
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]80476
[book_dec]诗别集。十二卷,补遗一卷。明杨基撰。杨集最初为明初郑钢编辑刊行,此本已不可见。明宪宗成化(1465—1487)间,吴人张习重刻,前有嘉州江朝宗写于成化二十年(1484)之序。明神宗万历(1573—1620)间,陈邦瞻、汪汝淳加以校刊重刊,实际上陈本远不如张本。近人傅增湘《藏园群书题记》云:“余尝取两本粗事校阅,知陈本脱误弘多。如:陈本卷二《终月湾秋影》诗,张本此下尚有《赠萧处士别》、《哭翟好问》二首,则陈本于卷末夺去一叶又二行矣。又,各卷诗后往往有旁注,如:卷一《望新淦城》下云‘以上仕江西作’;《潇湘八景》下云‘右使湖南作’;卷二《闻蟾》下云‘以上在吴中作’;卷七《赠道士徐介之》下云‘以上在金陵并勾曲作’;卷八《梅花梦》下云‘以上元末在吴中作’;《梅杏诗》下云‘右仕京并闲居秣陵江畔作’。如此者凡数十则,皆于孟载出处事迹攸关,陈本悉为芟落,殊不可解。其他字句违异者,尚难缕述。则陈本所标为校订,要未足信。”可见陈本虽晚出,实不足珍。今常见者有商务印书馆《四部丛刊》本。
[book_img]Z_20711.jpg


[book_title]提要
钦定四库全书　　　　　集部六
眉庵集　　　　　　　　别集类五【明】
提要
【臣】等谨案眉庵集十二卷明杨基撰基字孟载其先嘉州人祖官吴中因家焉始为张士诚记室洪武初起为荥阳县知县历官山西按察使寻以事夺官输作卒於工所明史文苑传附载高启传中史称基少以铁笛歌为杨维桢所称与高启张羽徐贲号明初四杰其诗颇沿元季穠纎之习都穆南濠诗话摘其佳句十二聨其所品题得失参半李东阳怀麓堂诗话谓孟载春草诗最传然緑迷歌扇红衬舞裙已不能脱元诗气习至帘为看山尽卷西更过纎巧春来帘幙怕朝东直艶词耳故徐泰诗谈谓其天机云锦自然美丽独时出纎巧不及高启之冲雅王世贞艺苑巵言谓其情至之语风雅扫地朱彛尊静志居诗话亦摘其诗语类词者至数十联而独推重其五言古体然近体之佳者亦自清俊流逸虽不能方驾青邱要非余子所及也集初为郑钢板行成化中吴人张习重刻嘉州江朝宗为之序习为後志云乾隆四十五年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
眉庵集原序
予布衣时雅闻杨孟载先生盛名及入翰林为史官奉勅纂修大明一统志考先生先世予蜀嘉州人因大父仕江左而生吴中遂家焉又诵先生诗云我家岷山更西住正见岷山发源处於是乎益知先生虽生吴中实蜀人也先生生於元末仕於国初宏远之器醇正之学初任荥阳令再谪锺离闲居江宁句曲久之被荐陞江西省幕宾复使湖南广右累官山西按察使志载先生读书日记数千言尤工於诗与高启徐贲张羽为诗友故时有高杨张徐之称云先生所着眉庵集有五七言古体五七言律诗及歌行排律絶句词曲总若干篇教授郑钢编集已板行矣字多讹谬先後失序而缺略尤甚识者惜焉吴中张公企翺以名进士累官广东佥宪素重先生之诗每遇公暇辄研究之补其缺略次其先後履历之序字之讹谬者悉考正之厘为十二卷绣梓以广其传其用心亦厚矣哉间以示予俾为之序夫诗言志也三百篇之後变而为汉魏为六朝宋元以前惟唐为盛今先生之诗穠丽纎蔚蔼然正大和平之音殆有唐人风味夫岂易得者哉佥宪公能俾先生之诗大显於天下後世天下後世即其诗可以知其志知其志可以知其人然则先生不但有光於吴而且有光於蜀也予後生小子因佥宪公之命不敢以缪悠辞而僭序之其景仰之诚得不於是而少舒哉成化二十年夏六月既望赐进士奉直大夫广东市舶提举前翰林侍读学士经筵官兼太子讲读古渝江朝宗书

[book_title]卷一
钦定四库全书
眉庵集卷一
明　杨基　撰
五言古体
感怀【十四首】
璞玉宜深藏白雪乃寡和和寡非所悲衒玉徒取祸奈何刖足者抱璞不知过进非烈士忠退耻愚夫懦佣舂匪利直贩鬻欲自涴山中一尺雪且复掩扉卧
其二
清霜凋百草亦令脆者坚士不遇患难智虑何由全玄德髀肉生重耳十九年一为三国雄一称五伯贤苟不辨菽麦何足揽大权至今巴蜀人叹息後主禅
其三
邓禹南阳来仗节归光武孔明卧隆中不即事先主英雄各有见何必问出处孙曹与更始未可同日语向非昭烈贤三顾犹未许君子当识时守身如处女
其四
蝮蛇冬未蛰靡草寒更生阳光泄为电地雷忽有声上天号令乖致此灾异并不然多杀伤兵气之所成汉廷免三公毋乃非政刑愿言调玉烛仰见三阶平
其五
三人乃成虎衆口能烁金流言虽不多足移君子心人心本无疑理与势所侵奈何形似间构结已駸駸入耳即契合不待间者深陈平虽云智羽有隙可寻高祖诚豁达卒亦诛淮隂营营青蝇诗示古犹示今
其六
位卑谏勿直直谏君心疑交浅言勿深深言友谊亏谔谔衆所恶况复违逆之岂不利於行吐蘖而含饴朝登千仞岗振我身上衣丈夫贵自洁毋论他人非
其七
一女不得织三人叹无衣一夫不暇畊八口皆啼饥饥寒迫于身谁能不为非西伯善养老仁人为己归霜寒草木落禽鸟相背飞民心亦何求在于得所依此理勿暂失君子慎其微
其八
鹊巢知避岁终为鸠所居巧者劳不足拙者安有余溪翁夜结网山人朝煮鱼隆凖入关中不读半卷书当时微张韩乃与胜广俱大拙乃至巧巧者复何如
其九
骅骝日千里亦在御者功向无造父能乃与凡马同韩彭覂驾材驱策遇沛公增本渥洼儿意不与项通岂独知马难所贵御马工驾御苟失宜鲜不败乃翁萧萧帐下骓千驷何足雄
其十
鞲鹰歛六翮栖息如鹪鹩秋风飒然至耸目思凌霄英雄在承平白首为渔樵匪无搏击能不与狐兔遭长星亘东南壮士拭宝刀落落丈夫志悠悠儿女曹
其十一
善鬬须扼吭善战须搏膺楚不都关中卒为汉所倾洛阳非用武况乃居彭城曹公失荆州致使吴蜀争五马渡江南神孙终莫平元帅破襄阳宋社忽已更制胜在得势勿云险可轻
其十二
剑可敌一人书足记姓名学之十二年书剑两不成归来吴楚间豪杰已起兵揽镜照须眉一二白髪生老母在高堂未敢即远行太息长在夜鷄鸣星斗横
其十三
浮云从何来本是山川气寸隂不终朝一雨浩无际江河会交流草木奋妍丽但知润泽功不识真宰意天风吹玄隂白日照厚地理乱自有常千载可坐致
其十四
东隣夜从军西隣晓上官一为死别愁一为知己欢欢者承新恩拂拭头上冠愁者嘱妻孥结束跨下鞍悲欢何不同一危复一安黄尘障东华平地生波澜朝荣夕赐死转盻异暑寒寄语承恩人莫叹从军难
汉杰士【楚范增附】
淮隂天下士本是饥寒人朝为女子怜暮为恶少嗔身无兼人勇屈辱楚水滨一朝拜大将为汉伊吕臣王齐及王楚初假後即真男儿犹龙蛇穷达乃屈伸如何百世下独有黔娄贫
其二
萧何刀笔吏碌碌起沛中初无一矢劳胡乃第一功发纵及指示帝论亦未公信亡追及之此为万世雄汉卒赖信力亡楚定四封曹参彼何人而欲与之同
其三
子房本韩臣志欲报韩仇亡秦与蹶楚初不为汉谋功成不贪赏而乃愿封留富贵非初心竟从赤松游寥寥千载下斯人谁与俦
其四
范增亦人杰不去羽不亡汉非赤帝灵增固不可当纷纷与楚争可畏惟汉王危哉鸿门会拔剑舞项庄示玦羽不决致令汉道昌成败非失策天命固有常
其五
礼乐治化本百年然後兴奈何叔孙通绵蕞为可行布衣起山东五载帝业成疮痍有未起讵可谓治平当时定朝仪事正击柱争遂令後贤王礼乐终不明汉道止于斯俗儒良可轻
其六
陈平素无行终为汉相国隂谋固可鄙奇计凡六出後来诸吕难卒赖陆贾力岂缘富且贵临事意反诎智者犹若斯请为愚者说
秋怀【二首】
晓城露气白旭日犹苍莽千林木叶坠迥觉川原广村虚鸡唱独江静鸥飞两瞻眺岂不佳迟暮良可怆菱歌发清词助以蒹葭响斯意竟谁同忘悲却怡赏
其二
日没雾霭曛微茫见羣山茅屋四五家时有刍牧还岂惟宠辱忘亦喜思虑闲嗟嗟当世事戚戚念时艰
秋夜言怀【四首】
鲜鲜篱边菊慽慽庭下蕙蕙气日已销黄花自妍丽复恐清商激幽芳亦凋瘁褰衣步广除露白月在地鹊飞林影空虫语墙隂细昔贤悲丝染往圣叹川逝少壮不我留临风发长喟雅志谅难酬蹉跎老将至
其二
西斋近寒径枯苇接深筱秋风飒然至索索鸣不了抛书坐孤榻眼澁灯晕绕窻破斜隙明漏断余更悄平生所欣遇此夕纷内扰假寐入冥思南枝有归鸟
其三
夜坐复不乐起行亦无悰徘徊二者间百忧结心胸岁事忽已迁复共丧乱逢一身愧无补况乃禄万锺月林鹊翻翻风江雁嗈嗈栖止苟有托迟莫还相从
其四
高梧?崇冈衰草被广陌风微夕露凉星淡秋河白芳辰兼物谢孤抱缘愁积佳人在何许怅望江浦隔昨会月初弦徘徊又生魄
送谢雪坡防御出郭团练
朝催筑城夫暮点团结兵兵民皆动揺一日十数惊所赖官长贤抚劳得衆情防御出郊来父老拜且迎埀髫及戴白罗列车下听官家百万师自足与寇争汝自守汝乡汝自保汝生闲暇苟不虞仓卒恐见倾我当徼汝劳薄尔赋税征父老共感激阗然动欢声旌旗洎甲矛五色相鲜明岂惟备抄掠大敌固可婴问君何能然子弟卫父兄平川雨初收马嘶皷鼟鼟相送不同往极目秋鹰横
送将作佥院丁季周奉使两广还朝
国家厄中运四海扬风尘蚩蚩弄儿兵皆我耕桑民或为官府迫渔猎无富贫奋然掉臂起一呼聚顽嚚始有可招徕久之竟沉沦势结不易解遂同越与秦皇明邈九重此恨弗得伸虽居蛮夷中岂不念帝宸丁侯京师来远使广海滨舟师送蛟鼍陆足披荆榛所至敷恩威一一为具陈上述天子圣下言将相贤【叶】欵欵渐输诚仄仄咸来宾直气既侃侃婉辞复谆谆边氓及夷戎感激争自新酋长献印玺老弱投棘薪幡然悉改图喜极涕沾巾安知万里外复得仰化醇旌槎驾回风星斗罗高旻西风吹征衣相见吴城闉呼酒慰远别烹鲈煮青蓴念兹归意切又问银河津嵯峨蓬莱宫云雾郁轮囷至尊开天顔前席顾问频赐以锦绣段翠织双麒麟追趋鹤禁晓锡宴龙楼春赏功固盛典况复能咨询丈夫志四方策勲贵及辰嗟我独匏系戚戚罹蹇屯壮心殊未巳矫首潜酸辛
送陈资深归广
大夫轻别离投老欲入广奈何干戈际万里涉沆漭兹城颇阜庶有女供奉养世乱得粗安胡劳问乡党君言苦无家一夕魂九往乡书昨日至捧读屡泚颡四丧寄浅土未得掩诸圹虽云敝庐在谁复修祀享感兹归意迫无力犹勉强齿髪固已衰尚足婴扰攘敢忘乡土情偷安恋兹壤吾闻重感激惜别复加赏天寒霜露繁摵摵枯叶响水宿慎蛟螭山行避魍魉田园虽荒芜果实罗栗橡邻居喜均还相邀具醅盎酒薄不得醉且复歌慨慷人生还乡乐无物堪比仿喜极继以悲欢戚同反掌番思苏台月照女夜绩纺此时父子情两地同惝恍安得混车马妻孥共罗幌兹事竟难期涙眼一凄怆我家嘉陵江踪迹久飘荡亦欲问前途逡巡覔西瀼
赠破奚【杨鉄笛奴也】
人笑跛奚蹩我爱跛奚跛蚿虽百跂速夔亦一足可履平疑屐齾历险若箕簸立如鹭聨拳行类鳖形欹裙长前肩胁鞲短左非斮涉寒胫岂刖献玉踝附娄济水厄哂却构兵祸疢同哀骀佗怒及赵女婐触屏屡思倚守户每得坐戒奚勿躁步世路方坎坷
登灵岩和韵周左丞伯温饶大参介之
单舻集羣英席窄坐每盍烟横半掩寺木落全见塔斜流出渠分曲径转溪合村籹妍丑并野话悲笑杂童操吴音闻僧作梵偈答霜苔滑难跻露棘朽易拉磴纡螘缘树扉敞蜗啓阖娯宾列五豆礼佛过三匝晴崖暝忧雨秋洞寒疑腊窻攀盗果檐入避鸇鸽掬池萍沾?憩石藓汚衲琴忘荒台弄屧响囬廊踏值险虑思筇得奇即倾榼感深怒须磔愁极衰鬓飒华年倏川驶雅量浩海纳啸歌激欷歔雄辩肆交沓禅寂虚无量道祖清静盖吅嚣蜗触蛮变幻雀化蛤狂游类饮酎薄宦避嚼蜡终当谢尘鞅扫屋分坐榻
赠别龚行义
楚龚风云姿璞素玉不玷只身蹑双屐十载食破研麻衣閲冬春睥睨狐貉贱胸中何所蓄经史子集传酒酣文思涌强弩机发箭清真谢铅饰越女巧笑倩纡盘珠九曲精粹金百链粲如星森罗勇若军後殿吾党多英雄气索皮肉颤西风忽归来尘土吹满面从容问所历揺首不复辨但云秋水清吴淞浄如练方同华表鹤遽作幕上燕去住何太轻弗得绊以线君材匪樗栎名字已交荐渊泉暂蠖屈雾雨终豹变贤达坎坷多豪杰穷乏先嗟予书中蠧髀消两目眩朝骑瘦马出夕饱藜与苋志惭点尔狂质匪由也谚猥遭周秦厄不识舜禹禅因君动遐想翅塌足若罥螺巵白甆罂聊为江渚饥囬首芙蓉花纷纷落红片
赠张主簿
有田乃有租有身乃有庸不忧徵需烦但愿赋役公东家仓?寔西邻机杼空门户非不齐贫富有不同县官皆贤豪岂不念困穷但为嫌疑迫上下相蔽蒙坐看颁白民展转沟壑中嗟嗟华亭簿彷佛古人风
与陈时敏别
近别会有期远别易惨凄一人失意行衆宾顔色低相顾各无语握手立大堤白沙飞轻烟赤草漫路蹊竈户八九家皮肉瘦且黧再拜谒官长鹄立无所齎孤厅如荒邮壁落新补泥日没官吏散角角野雉啼归来对寒灯儿女相孩提虽云去乡国喜不闻鼔鼙官卑职易称牛刀用割鷄回首华亭鹤月白露凄凄
送王国忠之邵武推官
新霜落江枫苹叶烂如染感秋方恻恻送别复冉冉一官万里外舟楫破天险人皆乱离戚君独笑而慊虹光拂孤剑酒色晕双脸平生峥嵘志弗以微物掩经纶二三策謇谔谢谀謟天子固未遑屡读首屡点七闽暖无雪腊月草木蔪花浓雾迷驿榕暗日在崦斯时到官舍鞫案手自检虽无老母笑反获在不忝顾予坐书癖譬若秋後簟低回鹤俛啄嚅嗫鱼上噞未能东浮越况方西渡陕文慙英俊逼鬓觉衰飒渐交游暂云合乖散倏电闪怃然成短歌持赠非琬琰
雨中効韦体寄季迪止仲道衍仲温四首
屡觌欢未终乍违离绪绕冥冥乡国隂独坐空斋晓鹃啼春树密花落流莺少不有郢中吟何由写怀抱
其二
久静厌纷俗斋居自玄处遥知久默暇共此潇潇雨屡惊芳节换暂觉清音阻欲扣竹间扉棋声隔春渚
其三
丛林翳重冈迢逓僧居独凭轩一怅望春雨蘼芜緑泉香花落磵窻暝松围屋忆尔讽经余袈裟坐深竹
其四
别君俄兼旬芳景已云暮南风吹新緑欲暗庭前树驺鸣孤驿晓鸦散春城曙盻此慰离忧新知忽成故
西斋闻晚莺
南风池馆静深树野莺啼初鸣喜新听再啭复含凄念尔来城市山林定鼔鼙
初夏过宁真道院
偶来高树下独坐青苔石涧雨落余霏衣裳淡生碧道因微物悟理尚玄言析习静自无营何妨处嚣寂
赋得浄瓶送衍上人
虚瓶湛灵泉行住一鉢友红簪天女花碧挿大士柳中圆涵真虚外洁照万有自盛甘露浆不贮声闻酒衍师时出定提挈每在手词锋当建瓴禅寂宜守口
赋得山逐放舟迟送王主簿
舟行山亦移山尽舟亦住青山无故人行人自来去初辞逶迤谷复接参差树柁转暮色分帆驶秋岚度俄停风暂弱既远烟重护别意即山情依君屡回顾
赋舍利塔送僧人
八万四千塔岿然天地中灵光忽上下浩刼未终穷法象诸天护真身五藴空坚明元不坏生灭岂无同暂住犹飞锡三匝礼秋风
空斋天王寺比丘号也托友求诗为说偈曰
上人坐空斋嵳峩兜率宫兜率乃佛土亦在虚无中兜率既无有空斋何所从岂独空斋无四大亦本空万有万法幻如泡影电风随起即随灭无声色与踪以无起灭故即之了不逢真空本非空去住空色同试举空斋偈为扣西来翁
游北寺竹林
僧居古城隂迢逓通万竹林光落虚牖坐爱衣裳緑斋余孤磬远茶罢微烟续道人悟重玄淡然无衆欲譬彼石根泉亭亭湛寒渌
久雨
十日雨不止四檐如决堤今朝雨声絶又听斑鸠啼开门对西郊汨没失路蹊往来舟车人拍浮类鳬鷖我贫乏车马徒步两屐泥归来冠裳湿焙燎劳山妻侧闻关中旱终年望云霓燥土及万里曾不留涔蹄上天本无私造化自不齐侏儒与方朔斯言非滑稽
雨中期袁宰不至
晨兴罢巾栉抚卷对秋渚幽人期不至值此潇潇雨岂缘俗情牵致此清兴阻呼童扫庭芜落叶深几许更采石田芝空斋待君煮
寓感
人心渺烟海浩浩不可量正兹春风和忽然变秋霜凄凄不见矜惕惕反中伤始终非感激爱恶自靡常岂悦芙蓉鲜厌此蕙叶苍请看尘中镜拂拭耿辉光
赠冯疡医为金德儒谢
气血在人身譬如江与河拥之不得行崩腾作风波古来养生术运动及按摩较之疏瀹功相去苦不多金君坐文墨锱铢细研磨气郁神不舒颧疡忽为痾初疑疹发面顷刻如堆螺金刀试神巧一抉回天和神契二竪缓巧师五禽佗乃知艺学流无不由专科去毒类去恶芟夷絶根窠滋蔓不可图未必非蹉跎余非知医者此理信靡它作诗代璚玖语陋将如何
东臯为马仲蔚赋
初夏蔼衆緑霏霏绕园雾横书散轻策惬我林臯趣衣凉水气袭屐润苔痕污雨菌结芝肪烟莎緑鹤步意销念虑宁景适真乐遇衆妙入静观前非觉神悟江花自孤婉芳草忽已暮为鼓朱弦琴南风在庭树
观鱼
池隂树影凉白小纷成队吹絮圆沤续触荷清露碎俄沉静却浮忽遇惊还退幸免钓丝忧江鲈且充鱠
赋得萍赠陈久中
浮踪散寒星一夕生无数鱼跳翠乍开鸥过青还聚微风和影去急雨连根露惆怅别君时杨花满衣絮
季迪病目医令止酒因作此劝之
病目须饮酒饮酒调微痾气血郁不舒赖此酒力和所以雷公方制药用酒多活血必酒洗散郁须酒磨制药既用酒饮酒良匪他酒可引经络酒能驱病魔病目不饮酒此盖医者譌李白好痛饮不闻目有痤子夏与丘明不为饮酒过饮酒既无害不饮如俗何清晨呼东家买置数斗醝烂醉瞑目坐满目春风酡陶然物我忘梦见孔与轲此药岂不佳而乃止酒那我今劝君饮君意无媕婀庸医或见责请示眉庵歌
梦亲堂
邯郸枕中梦要是梦所有余尝咏斯言嗟叹为良久渔夫及畋师所梦必筌笱飒然精诚接昭格固不偶聂君乃纯孝寤寐梦父母思之不暂置犹种菂得藕嗤彼声利徒孜孜在升斗
寿萱堂
朝看忘忧花暮看忘忧草毋忧日已忘母寿日已老儿心与母心愿得同寿考回首堂下萱秋风几枯槁
上巳游虎丘值雨寓平远斋
层轩构崇立緑树带吴苑鸠鸣春竹静鹤下烟汀远初登已神畅稍久竟忘返松高急雨过草弱微风偃幽潭閟灵迹气湿龙蜿蜿俯深戒临危历险知步蹇归途极遐瞩苍茫失西巘
赠毛生
丈夫遇知已胜如得美官栖栖无聊中握手意便懽古来豪杰人所就非一端狂言与危行初若不可干从容两阵间一语九庙安狐貉不外饰而足御大寒嗟嗟陇西李愿识荆州韩
残灯
辉辉复荧荧露泠无良焰帷昏惊晕起隙破愁风颭幽人对余光拂拭床头劔
附季迪和
凝光结重晕逼曙零孤朶膏空逐漏水焰在同炉火恋影未能眠更就余明坐
晚节亭【寿藏名也】
人生百年寿六十未为晚胡为凿玄扃筑亭在山阪周围松栎高可翫不可挽日暮春雨晴黄鸟啼睍睆东家鹤髪翁方置万金产贻谋非不佳竟为达者莞王君超物理生死若往返一笑步松隂青山在吾眼
梁溪暮归
荡舟入微茫晚烟羃羣山日落村墟遥惟见刍牧还鸦度风阵低牛鸣月痕弯五噫遗清歌听之厚人顔
山中言
入山采薇蕨山路多荆杞褰裳避朝露欲往行复止岂不有饥饿一饭不为耻长歌古松下悲风为之起
忧乐【二首】
我有九十母白髪双瞳青夜礼濩落斗朝诵弥陀经以兹精进力老而愈康宁百年何足云坐享三千龄
其二
尝闻古人言五十不为夭嗟予已四旬齿髪固不少有子万事足此事犹未了一笑付苍天祸福讵可晓
赠真性空
上人真如心悟彻物我间廿年住名山已复到彼岸六观会万有一觉破诸幻袈裟坐緑藓鸟悦林影散琴清风在竹偈古石当涧赠以青莲花揺揺落秋瓣
兰室为医士徐孟善赋
种德有余庆种兰有余香尔来三十年德与兰俱昌春风叶猗猗秋露花的的人言徐翁兰爱比苏仙橘翁今已仙去兰犹绕阶庭琼芝与玉树相映兰青青我虽不识翁而获交二子芳名播清芬正与兰相似人好兰亦好爱之久不衰弹君白雪操咏我幽兰诗
听松轩
鸟栖衆喧寂月出万壑静秋声松外来历历生我听繁音杂宫徵空响调竽磬风细觉潜消山虚故相应幽人掩书坐瞑目两耳定声听忽两忘遒然发孤咏
秀野轩
结茆近东臯清矌接平衍新春微雨过芳草緑如剪携书坐深竹自读自舒卷兴来策杖藜初不赖舆辇西隣鸡豚社落日牛羊圈至贵在无求何劳事冠冕
僧寺感秋
一榻卧僧室归梦夕九至灯昏烬垂华香断灰成字斜光破窻月急响虚檐吹遥想宦游人应怜此中意
守愚斋
百智动不足一愚贤自守神交武子甯气合刺史柳聪明与睿智方寸无不有歛之弗着形譬若物在篰虑千每得一问十且对九衆辨默乃消羣嚣静而受晨斋掩书坐草色连户牖作诗代盘铭庶或置座右
除夕写怀
晓冻云正密晚晴雪亦消岩松既露顶涧竹咸舒腰感兹年光徂又复见岁朝渐与少壮辞老景去不遥人生百年间倏如狂风飘况我患难余髪黄皮肉焦万事若死灰那能复然烧差差青杨枝下?朱兰桥明当长翠缕系我春江桡
吴宫遗迹八咏
长洲春
縠波流暖云花光艶緑薲津头洗红女蝴蝶上罗裙罗裙秋水上明璫揺白桨飞下双鸳鸯溘溘湖水响
横塘晚
川气夕氤氲愁云凝晚緑兰舟荡秋水东向横塘宿横塘花正开红桃间竹栽谁家织白苎机声度水来
梧宫夜
桐堦白露下湿萤光烱烱铜盘烧蜡黄秋衾梦魂冷粉泪鈆华滴云鬓秋蝉整何处玉銮声芙蓉叹孤影
枫陵秋
枫树落清晓野烟结愁隂声传烧竹火人语沧波深鳬飞秋水黑蛩吟凉露白江月参差光芙蓉照芳魄
越来溪
远岫如蛾眉紫菱盖緑漪小娃木兰桨采菱溪上归溪风揺白芷撩乱苹花起疑是越兵来旌旗照秋水
沧浪波
入苑緑泱泱縠纹融暖光东风吹白浪照见赤龙堂龙堂负贝阙隂火春波热鲛人卖髯绡夜夜唱明月
绮川游
川水东北流川花照青楼龙船载凤吹日来川上游沙明属玉止苕香翡翠留渔郎蒲叶底网得双吴鈎
茂苑思
辇路秋蓬满野香团緑湿嫔娥粉黛愁嫣花鈆露泣莺声旧时好玉砌秋归早东家胡蝶飞烟姿满芳草
白门荅高二聘君【以上元末在吴作】
戊申秋余谪大梁季迪尝梦余与若平生明日道路传余已死季迪有梦余诗己酉春正月余侍亲东归迪亦应召来京师相对惊喜因出所赋梦余之作余既感季迪之念而复疑犹梦也歌以答之
结交贵知已不在早与迟嗟我识子晚深浅惟子知每於朋侪间击节赏我辞前年吴城破子居我西驰交游非不多独念与子离相去日已远数与祸患罹道路傅我死可信子尚疑日暮过我庐为我涕交颐今年我还京适子应召来【叶】握手发长叹示我梦我诗我昔患难中精爽无不之而子独梦我与子若有期方子梦我初正我念子时春风鸟嘤嘤花发满故枝为买一斗酒痛饮春江湄生死固常理勿为达士嗤
自题宜秋轩
予去官结小轩自适轩近秦淮松菊竹树之外无他花卉且清旷幽寂与秋相宜因号宜秋赋以诗
我轩南山下緑水围绕之四时非不佳独与秋最宜秋风入我轩便觉景物奇红树照西崦黄花满东篱夜深明月来荡漾轩东池池光与月色上下相逶迤我时坐轩中浊酒聊自持微饮不及醉陶然咏陶诗人言秋可伤我觉秋可怡至洁如屈平至清如伯夷爱彼洁与清竟忘揺落悲斯意独领会但恐秋风知
赠钱佑之
佑之过余宜秋轩携武肃王家谱见示感慨古昔赋此为赠
村居无来辙渐与人事屏轩窻颇宜秋爽气接西岭钱君晓过我跫然破幽静踉蹡田中来衣屦草露冷临风岸乌巾上有双蚱蜢示我族谱文历历星斗炳前王勲业在千载犹一顷诸孙尚醖藉整若弓在?嗟我昧浅深所得如捕影潭潭百尺甃汲以寻文绠况兹坐穷僻习懒不自省君来实起余如梦觉酒醒蠨蛸罥虚户络纬啼废井何当照寒灯共此秋夜永
淮隂祠
朝登歌风台暮入淮隂祠祠荒屋瓦落古木声差差当时握汉兵刘项相交持举足有轻重不负高帝知区区假王封如何遽见疑良平一蹑足帝心即转移全齐七十城实为?穽机後来云梦游此祸乃致之卢绾且称王耻与绦灌随居常独怏怏握手逢陈豨事起仓卒间不意成诛夷吕后固不仁鄼侯亦忍为先王重报功无乃此道亏至今淮水南落日啼乌悲津头问漂母一饭竟哀谁
送参政钱诚夫之淮安
潮落大江浑乌啼曙色分公侯千万骑送别隘人门威仪督府严礼秩节度尊两淮甲胄士十年弓箭痕南阳与丰沛自古重承恩
寄内婉素
天寒思故衣家贫思良妻所以孟德耀举案与眉齐忆汝事我初高楼映深闺珠钿照罗绮簪佩揺玉犀梳掠不待晓籹成听鸣鸡中吴惜丧乱廿口各东西有母不得将独汝与提携我复窜远方送我当路啼纷纷道上人无不为惨凄今年我还家赤手无所賫汝亦遇多难典卖罄珥笄朝炊粥一盂暮食盐与虀堂有九十姑时复修豚蹄膏沐弗暇泽髪落瘦且黧别来复秋深露下百草凄破碎要补缀甘旨需酱醯安贫兼养老此事汝素稽作诗远相寄新月当窻低
客馆秋思
闲斋閟秋隂弱蕙风屡偃萧萧微凉至坐怯疎帘卷哀蝉听渐急归雁嗟已晚忽动故园思山川匪遥远
梦彩堂为俞士评赋
楚客身未归悠悠念庭闱江涛虽云广莫阻魂夜飞秋隂天无星猿叫枫树稀家门倏已到不失旧路微宛然上高堂献笑试舞衣焉知空明曙钟动残星辉难追梦中欢益发觉後欷安能附羽翼远去仍相依
赠许山人【三首】
七十世所稀过此尤足喜山人腰脚健一日行百里身安子能养饮食具甘旨扰扰天壤间如翁能有几
其二
读书不须多达理斯为贵读书未达理不读亦何异山人识字少时复见一二乃知学道人心静自可至
其三
我笑山中人犹未达此理患害每过虑闻利辄先喜利害何足惊死生亦命耳但使心不欺造物听所止
送许山人归长干别业【三首】
我从长干来君向长干去春鸿与秋燕相逢不相聚当时三阁上緑鬓花如雾辱井不可寻累累种瓜芋
其二
君家乌衣巷正对朱雀桥乌衣去已久斜阳树萧萧红姜嫩生芽紫芋肥长苖斯时一樽酒时赴东隣招
其三
朝耕砚一区暮耕笔一尺疏食且不饱而况有囤积山人万本韭富与列侯敌治生不在多勤俭自有益
舟中有感
水性日就下大江日东驰不知舟行远但觉青山移我方念俦侣手反坐拄颐天风吹衣裳明月来相随乘流非不住逝者乃如斯滔滔适意中忽然令人悲壮岁难再得修名安可期
出台狱复还洪都
福至本无象祸来非有因方忧触罗网遽喜辞妖尘念此蓬藋姿忽遘蹇与屯仓黄圜扉中日夕与死隣皇明眷私照寒谷回阳春既免在涤牲复纵充庖鳞重沐饬冠裳济济立要津道路与我庆况我骨肉亲归来向妻孥秉烛语及晨犹疑是梦寐欢乐恐未真嗟余抑何艰坎壈多苦辛弱无胜力锥而欲举万钧羸牛服盐车遥遥西入秦进逢九坂危退迫尺箠嗔敢惜筋力疲所虑车摧轮哀鸣徒嗷嗷仰欣空谆谆听者无不怜谁复为解嚬终当脱羁鞅沧波浩难驯
晓发石头口
石头何斓斒左顾踞赤虎自非神力凿那得此江浒玄精畜隂雾秘迹旷万古耽视洪都城百雉列飞堵我船候明发值此春夜雨方欣土膏润可以艺稷黍年丰米糓贱何忧在覊旅掀蓬望烟柳春水緑可醑终许着渔蓑捞虾富春渚
送陈管勾之鄱阳
朝与吴人辞暮送晋人别滔滔楚江水朝暮流不竭我来赞两省僚友皆俊杰怪君气如虹欲立万仞节青莲出泥滓不涴天性洁相期保贞固百链终不折
赋南昌亭送丁子让之淮安
士不遇知己郁郁徒自怜亭长小丈夫不如漂母贤一饭尚足惜万金那忍捐季亦泗上人勲业四百年南昌虽云小岂无士八千当时得英雄刘项可比肩奈何自弃之吝彼粥与饘重瞳且沐猴此辈何足愆均行淮隂道亭草緑芊芊为我奉巵酒三酹东风前
送滙东宋处士
骅骝驾玉辂志不忘春草譬如藜藿人但识桑麻好十年遘忧患退缩苦不早回念春江鱼洋洋在芹藻聪明身之累拥肿身所保归去匡山中云松可娯老
送方以亨还吴兴
以亨来洪都省兄以常予因与之游者累月既而将还吴兴其兄録所赠诗见示余喜而作三章以饯之
草有不可偃木有不可雕人心非秋蓬安得随风飘怜君玉雪姿明月当清霄葳蕤紫荆花辉映非一朝嗈嗈寒江鴈去去谁能招
其二
远别肠欲断近别泪满缨交游无不然而况弟与兄荒涂霜露繁哀角响故城去伤骨肉思住感乡里情还家及东作翳翳桑麻成
其三
贤女失之陋壮士失之贫相逢无所遗慷慨不得伸临岐歌短章所道皆苦辛淮隂未去楚江摠复仕陈聊沽客中酒用酌还乡人
送方员外之庐陵
十年在羁旅未尝忧别离如何与君辞怆如失羣麋君才非我俦语默皆可师温温霜天裘细细当暑絺不劳绮绣文自然适时宜嗟我百无补不异面有眉既乏视听功宁免耳目嗤君行值重午高花发榴葵荆人击鼍鼔舟楫挟两旗当时怀沙心後世为水嬉作歌赠君别秋风以为期
省中树
掖垣东南有大树隂可一二亩枝叶蓊茂望之蔚然豫章自兵兴来巨材剪伐殆尽而兹木独岿然城郭中其寿可喜也暇日步其下赋此
嘉木不常有大材世所稀纷纷拱把中得此翠十围盘柯结层隂枝叶大且肥下?数亩庭芳映百堵扉六月不知暑苍烟昼霏霏岂为枕簟适实为乌鸟依豫章富材木剪伐事已非此岂不材者获与斤斧违褰裳步南风空翠沾我衣徘徊望黄鹤岁久将来归
午窻坐睡甚适觉而有赋【省中】
昨夜风可畏今朝风可怜南风散烦暑称此高斋眠梦中闻松声响如百丈泉不知何身世笙匏奏钧天浮游清虚中有类脱殻蝉既信图南乐更觉庄周贤生死俱两忘况有俗虑牵何当?高树一卧三千年
白髪
员外方君长余一岁余髪斑白而方君则髭白一二因相顾笑叹吾二人之早衰也且闻王政恤二毛则白髪固所当敬吾人其何悲为述以诗
白髪无贵贱愁人先得之嗟我愁苦多四十髪有丝我愁寔累髪愁岂髪所为白髪勿笑我可喜不可悲纷纷霄壤间几人得如斯
岁暮书事
薄云霭微隂江远日易坠苍然望平楚正与西山对冥冥孤鸿矫接接昏鸦退感兹岁年暮矧尔时俗背赖有谷中兰参差可为佩
雨後过上蓝寺柬方员外及泉上人
梵宫欝迢嶤碧殿抱緑水入门廊庑坏屋漏湿窻纸幽静得丈室苔竹深且美孤华独清艶衆緑隂薿薿隔窻新雨足石溜响宫徵青山如笔格重叠在书几老僧知客至合掌来作礼已无千佛念为发一笑喜嗟余服辕驹局促垂两耳逢师类脱鞅空濶向万里圣觉虽异教迷悟乃一理归途有余清作诗示知己
对江望山【二首】
朝山翳其麓暮山翳其巅变态孰使之白云与苍烟我久不见山见山喜欲颠以我窥青山料应山亦然喜极复自笑我何愚且偏青山本无情于人何所怜因兹勿复道且听薰风眠
其二
大山如龙蟠小山如虎伏以兹龙虎气不雨山自緑虹长饮其左云长遶其腹山灵既神异过者敢不肃我生敬青山如对父与叔旦起髪未冠垂帘听松瀑
曦髪【在南浦驿】
道人曦髪坐録树啼幽鸟江濶风雨晴云多青山少无闻衆幻灭不昧羣迷晓犹有问津人孤帆望中小
发南浦
开船别西山迤向南浦帆轻去自速初不用篙橹苍苍烟中树橐橐响斤斧一女沙上汲衆渔洲畔语我行岁云晏况复远俦侣回首北归鸿翩翩下寒渚
过黄牛洲望西山
自我来西江未尝看西山西山一何秀遥映苍波间天寒衆木浄日落孤云闲当时珠帘雨高卷不可攀至今烟霭中彷佛帝子还
夜过市汊驿【丰城北时酒醒月出有怀幕中诸友】
驿楼枕回洲湍汊声活活霜芦花犹泛烟柳叶渐脱月出鳬鴈鸣孤艕寒江濶酒缘风力退诗苦真景夺何处寄相思浮云楚天末
汊口与洪镇抚夜话
我船行何迟君船下来急乌啼月初上鸥静露已湿褰衣步危沙细语成久立回澜激空穴风响相嘘吸君才诚国士富贵可俯拾临流莫看劔恐骇寒江蛰
雾中望新淦县
隔窻闻鸡声咫尺望新淦寒江白雾起驿树连城暗弥弥浦溆濶晃晃日色淡亦有渡江人津头解孤?
泊五老峰下
初见庐山青再见庐山白山形各异状转盻即改色方隂迷积翠忽霁眩金碧苍烟与云雾来往逓蒙羃时时山中禽不自辨巢室我行三往返真态还未识山水犹若斯世事那可必
自湖西发舟望瀑布
泊舟庐山下北风吹不休山灵知我来故以风相留牵衣涉危沙旷然得平畴柳色緑尚浅芳草青以柔仰观瀑布泉复作河汉流炉熏既冉冉鹿鸣亦呦呦乃因淹留中终得此日游向非风涛力那能极冥捜作诗寓所感万事无先谋
闻庐山雷鸣
雷霆有定位发声胡不然兹山无冬春雷长鸣其巅昆虫不闭蛰蛟龙亦蜿蜒致令山中人厌聼礼不?我行值孟春丰隆发深渊衣冠凛危坐对越上帝前天变自当敬心中非有愆
望蕲州
未见蕲州城已见蕲州山诸山初不高苍石砺且顽想当至正时民物庶以殷大江楚西来万里不闭关兹山独储英羣雄出其间遂为祸乱堦滋蔓莫可删忆我闻乱初我方总两鬟侍立父祖旁听说国步艰焉知三十年见此草与菅骨肉亦已零安得髪不斑披榛欲吊古豺虎怆我顔苍茫望茆宇日落孤舟还
过小孤
大孤俯如盘小孤俨而立羣山如从吏左右相拱揖孤根屹撑拄万窍争喷噏浏浏隂风旋惨惨元气湿江流亘其下震怒莫敢汲洑为盘涡深驰作奔马急跻攀或失手一駚不可及我来值秋晚木落衆鸟集勿爨夜船犀鲛人抱珠泣
赠汉隂老父
穷达信有命丈夫乃长贫堂堂七尺躯而忧多苦辛早随丁都护驰逐车马尘归来不得意灌园汉江滨但恐女子知不畏醉尉嗔终当返故里共煮秋风蓴
过长沙吊贾太傅
才高衆所妬年少衆所轻奈何文帝贤而乃谪贾生炎刘握乾运寛大易暴嬴涵濡三十年孰不为政成生言胡不详恸哭泪满缨外防夷狄奸内谨七国争礼乐与风化无一不可行帝心既未遑廷论乃拂膺长沙卑湿地落日鵩鸟鸣临湘歌短篇哀痛吊屈平虽承宣室问前席何足荣我来欲再拜祠宇久已倾荒苔剥断碣满目皆枳荆汨汨祠下水犹闻太息声
望岳麓
我为长沙客不醉长沙酒为爱?麓山系舟城边柳峰峦一何秀膏沐春雨後蛾緑净洗籹方知朱铅丑所嗟山中寺颓圮想已久嶙峋北海碑千载独不朽信为神灵惜长使山鬼守褰衣欲访古日落辰在酉荒烟鸟雀喧竹密虎兕吼老眼念後期未知重来否
望南岳
我从匡庐来但觉诸山低嵯峨望衡岳云霄与之齐下有赤蛇蛰上有朱雀栖仰瞻祝融拔俯揖紫盖迷五岭皆培塿三江为涔蹄巍然南服尊嵩霍相提携封秩崇君称诸神咸朝隮丹书篆宝册万古封金泥百王重祀典赤缫藉玉圭自非精灵通牲帛劳焚賫余方向远道无由陟层梯苍苍烟霞中喔喔闻天鸡缅想昌黎伯恭默开云霓灵贶自昭格诚敬良可稽斯人久云没感念徒含凄
过魏夫人祠
南岳秘灵气丹霞凌赤氛中有绀髪姝云是魏元君手把紫虚録印佩朱灵文素质如轻霞飘飘上烟云三华弭绦节微月来缤纷遶之千灵妃从以万鹤羣大药济羸弱紫府奏殊勲何当受真典骖鸾入氤氲
衡阳逢丁泰
我素有诗疾逢人即谈诗师友怜我勤遂以诗相期早与高徐辈【乃高季廸徐幼文也】远慕黄初时【魏年号】时时发警策早为诗人知尔来慙潦倒拙语劳吾伊篇章非不多聊足充覆醯衡阳识丁泰握手诵我辞我疾已成癖君复求我医譬彼病渴人却顾相如悲东风吹江花零落湘水湄情多未忍别因之赠将离
发衡州
一日白一髪十日皱一肤人生氷雪容终作鞾纹麄今朝清镜中已与昨日殊不忧须眉苍但恐皮肉枯肉枯亦常理所念非壮图有亲恩最深抚养劳勤劬怜我幼失怙爱我如掌珠斯恩未及报不敢忘须臾书来得凶问哀顿空号呼衣衾与棺歛弗得亲走趋家山在万里那能返故都树头哑哑啼愧杀返哺乌有子初学言行步要母扶已解索梨栗未知识之无重在托宗祀岂暇问贤愚弟妹皆漂零远在天一隅仲氏久无信梦中时友于艰难斥卤滨何以保微躯计工当已还毋乃东归吴童仆各分飞仅有赤脚奴竛竮苦肺疾终夜声呜呜怜渠亦解事剪伐供樵苏异乡骨肉远赖此相支吾嗟我客梁楚只身亦崎岖白昼畏豺虎夜防狸与狐所赖筋力强窜伏幸无虞今年觉衰倦自怯行远途东风洞庭波落日青草湖鱼龙来欺人烟涛惨馍糊兹晨过衡阳霁景差可娯桃花白练带春水緑菰蒲感此顔色妍暂使忧心苏万事信有命拊膺长叹吁
湘女
湘水緑弥弥湘山碧峩峩空明影上下但觉禽鸟多我方驻轻桡听彼湘女歌湘女淡扫眉素颊垂两螺幽兰结短佩徐行拂青莎春风吹衣裙芳香动微波淑质自妍丽不待绮与罗真修慎所适窈窕山之阿盈盈青楼妇日暮将如何
湘江道中思常宗
暮江散微雨风定波自碧一鹭立不飞双鸿逓相直余烟菱女唱新月渔郎笛此处忽怀人相思杳何极
湘竹有题
朝行湘竹下暮宿湘竹中云情与雨态万变俄不同密密深翳日疎疎细含风新梢露袅袅老节烟蒙蒙纷如千灵妃从以万青童旛幢列缥缈环佩揺丁东来从蔚蓝天步入东华宫怅望不可即翩然若惊鸿夭矫喜而笑低徊俯乃恭质坚本外直性洁缘中空籊尔中弦矢揉之可彤弓氷雪誓不易肯与时汚隆今朝揭春晴更觉翠色浓戢戢琅玕丛忽见桃花红直疑路不远便与桃源通我欲捐轻舟褰衣入崆峒春禽迎我啼音响偕丝桐终当听山雨自号苍筤翁
沥涧滩
一滩复一滩十步九盘错厓崩乱石碍转使水势恶谽谺鳄张牙屼崛蛟鬬角百躬牵莫前一駚即退却余舟何猛鋭独与万险搏篙迎旋涡支缆入欹树缚齐心忘亲讐叶力济勇弱方危信宜惧过此亦足乐寸嵲能摧车何必尽劔阁向使一不谐羣命未敢托超然望西巘衆緑生远壑丹砂明赤箭中有不死药服食信可凭愿借麻姑鹤
晓发祁阳别刘啓贤
羣山抱洪流尽日行曲折坡回出平旷始觉人意悦晨栉辞隂岚夕饮得皓月微茫县郭小树屋逓显灭深柳积远烟孤华灿余雪入篱闻书声径就野老谒跫然喜客至细语共茗啜诸生诚朴野未解习礼节几壁如涂鸦指鼻墨尽湼皆是农家子释耒甘受业勿谓此辈愚畎亩有俊杰出门复登舟暮雨正凄切前途问尚远高榕乱啼鴂临流发新咏聊以散郁结会合自有时何劳念离别
过道士洑
楚之沅湘细宴山形如道士俯伏之状因以名山其东南麓有吕安抚墓在焉
兹山如青蜺俯饮江水曲邦人失伟观目以道士洑中有百岁坟石室?□木当时锢三泉鳬鴈秘金玉畋师辟虎豹武士禁采牧未为兹山荣竟为兹山辱至今湘汉流到此屡回伏春风吹急雨石断积藓緑亦有斧斤声丁丁响幽谷
过仙冢岩
苍崖何岩岩衆石凿绀黝仙人已羽化蜕骨尤未朽当空玉棺破历历见跟肘剑作朱蛇盘函使白虎守及闻上古氏殡殓初未有委弃无贵贱颡泚蝇蚋口陶瓦易衣薪宅兆贵深垕方春尚埋瘗掩此骼胔丑斯人独不幸暴露岁月久何当絶攀缘掇拾归培塿虽临不测险结构亦已就【叶】兹言信非迂临风重回首
零陵感春
舟行苦淫雨雨晴身亦轻畅如辞喧卑振衣登高明羣芳沐春容莹然眉目清万緑隂薿薿孤禽语嘤嘤忆昨初戒途飞雪沾我缨桃李寂未华一二春草生漂泊复几时花落已纵横花落非足惜念此岁序更慷慨向秀笛从容桓伊筝旷逹自不凡悲愤何当平嗟嗟高世士亹亹勤修名
潇湘八景
霭霭复霏霏横霄曳夕晖巴人与湘女相逐买盐归回望墟烟处苍茫隔翠微
【右山市晴岚】
其二
今朝罢渔早挂网堤边树云断一峯青斜阳在坳处痴儿晚睡醒却讶东方曙
【右渔村夕照】
其三
孤塔望中青钟声隔洞庭苍山不可及烟濶浪冥冥忆似寒山寺枫桥半夜听
【右烟寺晚钟】
其四
风揽湍花晚江寒波欲凝冻僵业渔者归载一船氷一白迷沙渚柴扉认有灯
【右江天暮雪】
其五
轻帆挂春风倒映湘江緑天低浦溆远归向谁家宿遥指落花西黄陵庙前屋
【右远浦归帆】
其六
江横秋草白日落寒沙浅鸿鴈万里来翩翩下平远欲堕更低飞斜行两三转
【右平沙落鴈】
其七
风急雨浪浪孤舟夜正长江湖随处恶何况是潇湘今夜残灯里无人不断肠
【右潇湘夜雨】
其八
湘水秋更清湘月秋更白光辉一相荡水月不辨色何处洞箫声巴陵夜归客
【右洞庭秋月】
登三夏故城【二首】
寒树无柔柯秋草有劲叶原空鹘孤骞山晚云万叠登高得平旷人马皆意惬思挽角胎弓相从雁门猎
其二
关前叶犹青关後草已白气候本不殊山势有阻隔风高鼔角动日落川塞黑边鸿一声来壮士亦变色
过长平有感
驿路石荦确驱车迈荒村川远苍烟凉黄沙浩无痕问是古战塲长平名尚存有生四十万共此入厚坤发轫暴虐秦六国渐并吞至今遗杀气草木叶尽髠余哀寄山岳上有愁云屯控马为追吊白日惨欲昏西风叫边鴈凄然伤旅魂
至太原【县去城南五十里王维太原祁人也】
唐俗本俭啬古风犹在兹山长水流迈泉脉注东菑氓事耕牧外鄙朴无他为何当起右辖共咏雉麦诗眉庵集卷一

[book_title]卷二
钦定四库全书
眉庵集卷二
明　杨基　撰
七言古体
游穹窿山
昨日出游今日还登临未尽湖东山紫藤花落高树下翠羽鸟啼深竹间泉停峻石净可掬磴倚絶壁危难攀攀萝试上最高顶天风两腋超尘寰回视羣峰摠在下拟接浮丘同解顔【一本无末四句有人生跬步即天险不独瞿塘与剑关二句为结】
姑苏台
姑苏台下清江晚斜日江心照阑槛台上西施醉捧心江边东越愁尝胆鸱夷裹屍去不还麋鹿散迹游其间功成却羡陶朱子一叶扁舟弄云水
雪坡约余同入杭既而弗果临别索诗赋此
十年不醉西湖酒梦寐春风万株柳满意从容覔旧游短衣疋马随君後孤山梅花断桥月此兴既发中忽否停骖索我题诗送握手踌躇为之久江堤霜白万马滑城角凿落挂北斗前锋已远後已动弓箭束腰槊在手借问军中谁最贤紫髯太守勲名旧范公兵甲陈平计方寸耿耿无不有当时结束事楚国日间十策晦其九万里曾瞻上国光一麾复出三城守至今钱塘与湖秀父老传诵弗离口去年逡巡点朝斑予得沗为幙下友今兹祀厘尚祀事黼黻笾豆荐芹韭礼乐三千固未遑赵王鼔瑟秦王缶君侯入城如父母儿女扫街霜满帚莫向江边听蹋歌一夜相思成白首
着色西湖景和张光弼韵【时杭正被苖完虐甚】
昔日西湖最佳丽稚緑新红无着地日光烂漫注黄金恰似而今画图里绕湖髻鬟翠万堆行云行雨相往来鱼吹碧浪送歌舫手当玉盘行酒杯但知身在欢娱内肯计年光逐流水若寻昨梦问风流不及丹青一张纸
约范园看杏花
西园杏花如雪明年年看花春满城乌纱小?挿花舞碧罗窄?穿山行花今仍发当年道净洗臙脂眉淡扫僻处休嗟车马稀内家园里犹芳草东风回首几人存粉悴香憔不忍论锦瑟金钱谁赴约凤笙龙管谩招魂月斜徐步花枝下欲折生红泪盈把莫怪无人看此花当年已叹游人寡风雨隂晴每愿违便须携酒趂春晖明朝青子花零落莺老梅酸蛱蝶飞
草堂芙蓉孟冬始开迟莫可伤作诗慰之
东隣芙蓉花已歇西隣拒霜亦开彻草堂一树初着花锦蕊潇潇间疎叶也知地僻竟开晚不见重阳好时节池寒夜静看不休月白霜清照愈洁愧无樽酒浇迟暮且为花从盛时说忆昔开元太液池緑水朱阑颭红雪鸾舆每烦天子顾玉缾尝诏才人折零落江湖事总非露草烟芜共凄切衰飒如君也不多相看勿用长呜咽
尚梅轩
江堤雪消春水涨吴人看花车百两梨花轻盈杏花俗只有梅花清可尚刚风一吹色殊絶霁月暂照光欲荡一枝斜横修竹外数朶迥临流水上孤高百卉不敢先岂独区区丈人行山人尚梅如尚宾两屐莓苔晓相访清樽慰花对花饮香雪纷纷落盆盎莫待东家玉笛吹花间容我青藜杖
王叔明长史画
白云英英山簇簇緑萝隂埀树如屋鸣琴弹罢坐碧藓手揺羽扇坦其腹南风徐来生晚凉衣裳飒然荷染香世间万事若流水呼吸湖光醉一觞
棘竹三禽图
棘刺揺揺风蔌蔌一禽惊啼两禽宿空山日晚腹犹饥何处藩篱有遗粟杏花春雨小楼西抚卷彷徨不忍题愿作寻常双燕子年年飞入未央栖
食烧笋留题陈惟寅竹间
春雷一声万簪玉参差乱迸莓苔緑斩来扫叶当迳烧何异燃箕煮秋菽登盘查牙玉版肥焦尾碎剥苍龙皮山人大嚼无以报写作林间烧笋诗
咏七姊妹花
红罗鬬结同心小七蕊参差弄春晓尽是东风儿女魂蛾眉一様青螺扫三姊娉婷四妹娇緑窻虚度可怜宵八姨秦国休相妬肠断江东大小乔
赠镊工王生
湘娥剪筠编栉齿鸾刀寒凝鸊鹈髓鉊华拂刃秋霜飞两点春山愁不起青铜自照顔色好粉垢脂痕惊一扫三十六宫妬少年背指梨花笑春老细骨轻躯珠翠蛾玉肤红映鸳鸯罗明朝面皱白髪多王郎王郎奈若何
画为包师圣题
疎帘半卷丝丝雨菱叶荷花暗江渚水近松深彻夜凉不用开襟揺白羽隔岸人家住緑隂偶来聼我坐弹琴聊将白雪猗兰意销尽红尘汗马心
沈仲真自德清折苔梅一枝见惠
江南地暖雪不落腊月梅花满岩壑今年正月氷雪多梅蕊青青尚含萼梦断寒窻风雨中遥想西湖总萧索野人远自山中来寄我横斜春一握碧苔遶枝花半露翡翠明珠相间错玉骨寒封紫绣衣氷梢翠剪青螺殻初疑老树鳞甲动更觉霜禽羽毛薄生香入手未敢嗅一日春风到楼阁与君别来须髪苍心迹未远怍匪昨忽向江南见似人顔色皎皎殊不恶笑呼春酒白玉壶且复清吟对花酌苕溪雪消生杜若画舫青帘恣行乐明日相思赋远游东家许借孤山鹤
赵元画悬厓图
悬崖无根谷无底楼阁参差半空起不信神工斧凿成人间至险无如此我对画图犹拊膺何况崎岖险处登槿树篱边堤似掌藕花池上月如灯
夜闻异香
玉河低斜衆星皎白露横飞湿幽艹异香何处忽飘扬郁郁霏霏遍穹昊蓦焉随风惊旖旎稍久欲寻还缥缈褰衣四顾但澄碧正似万株丹桂绕恍疑真仙凤辇过芬馥炉熏散云表复疑寒兎捣玄霜王臼丁东杵龙脑道人六凿久空寂臭味色声俱一扫默然鼻观相感通此岂天花故纷恼絪緼自散还自灭闻佀不闻神不扰世间万有等虚幻臭腐神奇心所造须臾斗转金气肃刺刺微寒欺破袄自展罗衾向壁眠一任秋风弄池筱
赠道士吕紫岩
岩松青青岩石紫紫岩仙人蹑朱履一簪星斗月光寒手把芙蓉扣元始岩下琪花树树春岩前流水泛青苹前身自是纯阳子何用重寻回道人
巧石双松图
松蟠怪诞龙形矫石嵌玲珑雪肤巧何事淋漓水墨图高堂六月秋风早秋风吹雪山脚动瀑布飞来湿瑶草翠干危撑日月低霜根倒挿雷霆绕山中黄叶已盖地独有烟萝青袅袅夕露犹含碧海秋春霞已破丹山晓平生爱松并爱石何异江鳬得蒲藻醉里徂徕若可登人间草木慙枯槁豫章将军顔色好十年走马淮隂道索我题诗写壮怀诗成已觉松杉老
清溪渔隐
清溪秋水清如练历历鱼虾皆可见緑蓑酒醒鴈初飞风急芦花吹满面溪南一带是青山逢着埀杨便可湾谩道白鸥闲似我渔舟更比白鸥闲
闻蝉
眉庵四十未闻道偶于世事无所好寻常惟看东家竹屈指十年今不到微躯之外无长物寒暑一裘兼一?妻孥屡叹升斗絶不独无烟亦无竈身轻自笑可驾鹤眼明岂止堪窥豹人情世故看烂熟皎不如汚恭胜傲有瑕可指未为辱无善足称方入妙此意於今觉更深静倚南风听蝉噪
画马
古人画马如画竹贵在萧萧去凡俗骨欲权奇尾欲轻不用丰騌与多肉当时精妙称曹覇人与骅骝意俱化信笔为之自有神忘却龙媒是图画此马满身花作团大宛三日到长安若教引见南薰殿应赐殷红玛瑙盘
赠故人全王孙
兄为柱国弟开府门吏纷纷皆绣斧敕赐龙河百亩宫画戟彤弓映朱户金凤盘胸白锦襦面如红玉紫虬须六宫晓逐诸王入八府春随宰相趣东风忽念江南好宝骑看花踏春草茂苑莺声醉里听建章柳色愁中老回首瀛洲草木新苍顔白髪照乌巾都将秋水蛇纹劔赠与长安游侠人
叹道傍野花
烟芜凄凄秋色老夕阳穿树照梨枣野花一簇道傍开细蕊繁英出深草我来采薪露已曦落茎满地黄叶飞偶从荆杞得丽质肌肤玉洁生光辉花得人逢花亦喜灵妃粲然露玉齿小朶谁簪宝髻云幽香不到银瓶水临风折花重叹息细数花名思未得人生欢乐在相知莫恨从前未相识
夜宿静啸轩
寒风潇潇枯叶响緑窻梅影随灯上龙脑香熏云母钱凤团暖送仙人掌东家夜半鸡唱独西林月黑乌啼两明朝相忆凤凰台台边春草青青长
巢云为周孟基赋
白云无心本无住聊结云巢与云寓十年种得云满山云复留人人不去以云作巢人未知云为窻户云梁楣巢中除云一无有几席枕簟皆云为人言我巢云一朶我非巢云云巢我是耶非耶何足云云我我云无不可云台诸将千锺禄万里青云电经目人生富贵等浮云何似巢云数椽屋
金陵对雪用苏长公聚星堂禁体韵
黄云冻凝不成叶十载江南无此雪朱帘十二晓开齐正值千山鸟飞絶墙腰檐角危欲堕竹顶松梢重将折偏来舞殿鬬轻盈忽上金钗易消灭谁家沉火吹笙坐着处银瓶呵手掣脂凝香靥罢晨籹脸晕微涡散春缬带雨欲拈仍作片因风误触俄成屑渔蓑向晚画难工歌楼未晓光盈瞥怪事休惊越犬吠丰年每信吴侬说欲和东坡白战诗氷满霜毫砚如铁
聼老京妓宜时秀歌慢曲
春云隂隂围綉幄梨花风紧罗衣薄白头官妓近前歌一曲才终涙先落收泪从容说姓名十三歌学郭芳卿先皇最爱芳卿唱五凤楼前乐太平鼎湖龙去红籹委此曲宜歌到人耳潜向东风作慢腔梨园不信芳卿死从此京华独擅塲时人争识杜韦娘芙蓉秋水黄金殿芍药春屏白玉堂风尘回首江南老衰髩如丝顔色矫深叹无人听此词纵能来聼知音少说罢重歌尔莫辞我非徒聼更能知樽前多少新翻调一度相思一皱眉
送刘子远归庐陵
宫槐隂隂莺呖呖细雨杨花飞不得朝回把酒问东风不独送春兼送客留春且为行人饮世间万事邯郸枕但得还家莫厌贫十载异乡空衣锦
喜客来
壮年不愁长作客亦不暇愁须雪白但愁金尽酒樽空辜负长安好春色闭门三日生緑苔失意忽闻佳客来急拈春衣典春酒正值满树梨花开花如氷雪人如玉妙舞清歌欢不足黄昏客醉酒未醒细雨莺啼梅子緑
送张教谕
监湖五月凉风起荷叶荷花香旎旎先生到县花正开濯足船头弄秋水圣朝复兴文武科诸生习射更弦歌他年大比登髦俊应报新昌县里多
雨中看花
青青杨柳深深竹雨里绦桃开一簇羞将瘦蹇逐金鞍着屐看花仍不俗花枝净洗胭脂面老眼惊如梦中见已春色过三分何止东风吹一片只恐天晴是暮春半随流水半成尘淡烟芳草长干路作意能来有几人
春日白门送范谦还四明
白门花开春酒香参差柳条如酒黄柳边沽酒劝君饮别意迥与江流长江花近接瀛洲草宫树莺啼燕归早白马银鞍游侠儿鸡鸣争入金陵道金陵自昔称佳丽虎踞龙蟠天子气緑?将军卫霍功黑头卿相金张贵紫陌遥遥十丈尘凤笙牙板奏青春相逢金水河边客半是公车待诏人君今掉头归故国欲傍云松看山色亲老宜承菽水欢时清不用刍荛策到家春深花未稀竹笋嫩白江鱼肥登堂奉亲冀亲喜蜂蝶故遶斑斓衣多才如君世稀有珠韬玉韫那能久明日徵书到四明期君更酌金陵酒
送李琴川谪临海
南风雨来尘作泥稻花豆荚生初齐一人失意解官去席上衆宾顔色低輶车欲发未忍别感慨握手立大堤緑荷为盃树为盖碧酒荡漾青琉璃兹行触热向瓯越咫尺浙水分东西或登龙门探禹穴或上鴈宕闻天鸡天台桃花千万树中有睍睆黄莺啼虽云窜谪异忧喜眺望自可穷天梯韩潮柳播夜郎白吉士往往遭倾挤蕉中之鹿塞翁马此事何足含悲凄但嗟灵物困汚渎无一出手相提携不然宠辱实命致毋乃天不哀羣黎渡江秋风未十日织女须嫁牵牛妻自甘沉匿守太拙宁复乞巧陈爪梨嗟余遘患屡迁逐亲见郿坞争燃脐金多位重胡足恃顷刻变化如云霓君年五十发漆黑壮气欝欝冲端倪骅骝历块偶蹔蹶终展奋迅追风蹄经过虎阜坐石壁为我拂拭苔中题
宜秋轩桂
轩东古桂一株花已烂漫人无知者偶夜闻香自东来旦起访之得于荒庭废苑中余既叹其不为人所赏识而复嘉其不以无人而不香也绕树嗟悼慰之以诗
宜秋轩东一株桂香叶婆娑拥寒翠秋堂夜静风满帘时觉幽芳来拂鼻清晨曳履访幽独一径青苔双户闭离离嫩蕊?虫丝蓛?轻花落深砌金泫露浓更密苞粟凝珠疎复细半粒能含万斛香一枝解夺千姝丽当年此地竞攀折月户云窻敞秋霁金樽灔泛緑色酒翠袖凉簪宝粧髻西风几度人迹絶独有幽花能点缀村荒地僻霜露繁摧折红兰凋紫蕙瞥然一见衆忧失不意孤怀得佳丽遶之百匝未忍去笔以长歌悲莫继更深月出拟再来明日纷纷嗟满篲
宜秋轩梅
万松岭上梅千树踏雪年年看花去湖边十里翠裙腰尽是看花醉眠处花今憔悴不如前人亦飘零二十年梦魂不到西湖上春色自绕南枝边今年看花来杜曲一树寒香照茆屋别是人间氷雪魂肌肤绰约清如玉雪更玲珑玉更温春风入颊淡无痕数声残角黄昏後独自相看半掩门
赠别徐季子
徐君昔为吴学官玉垒剑具鱼皮鞍千金每赠壮士别一语耻作儒生酸庭前手种万修竹窻户飒沓烟霏寒南风醉眠雪覆簟西月对奕星罗盘维时海内富文学争饰黼藻穷研鑚诸生面试鹦鹉赋座客头带鵕鸃冠我方年壮髪漆黑朋视班马惭苏韩飞鸣欲厠九苞凤绚烂未让五色鸾君来劝我意无鋭少抑汝气粲可观骅骝受驾就矩步健鹘歛束抟风翰吴门一别二十载鬼物变怪惊百端相逢白下恍梦寐方巾阔带麻衣寛道傍再拜问所历细语欵接平生欢君言誓欲拜我母为恐此别重来难母今九十两足痹风雨半榻茆茨安今朝山中得束笋嫩者香软供晨飱百年自足三釡养晚景忽此船行滩君才所施无不可经史满腹皆琅玕酒酣文史孰比拟强弩激矢江奔湍明朝到京学小隐惟有遶屋山漓岏樱桃烂熟梅子大荷叶出水青团团行当散髪坐白石何用秉笔趋金銮
送吴居易
黄梅雨晴叶重緑南风栋花开??故人谒我此山隈带束乌犀?轻縠入门相顾如梦寐名姓虽忘面仍熟久之稍稍忆旧游尚恐非真问童仆遂昌先生【郑元祜也吴中老儒】客满座君时雄辨衆宾服先生博学且敬君况我才疎敢相逐苏台一别已十载世事飘如电经目羡君游侠印屡悬嗟我巢倾卵俱覆去年谪官向河洛手脚酸皲双鬓秃归来亲友半死生不意逢君此江曲摩挲老眼为君喜更觉君顔美如玉龙江花落乳燕飞芙蓉叶大笋过竹杀鸡沽酒招我饮烂醉颓然坦其腹深情密意语未终舟楫匆匆去何速临流索我题诗送诗句难工羞再读庐山东来五老峰大孤小孤青乱矗着我茅茨一二间悠然醉把东篱菊
题宋周曾秋塘图
右宋周曾秋塘图一卷前元皇姊大长公主所藏也前有皇姊图书印记後有集贤学士诸词臣奉皇姊教旨所题自大学士赵世延王约而下凡十六人时邓文原袁伯长俱为直学士李洄以翰林待制居京师为监修国史实至治三年也元运方隆皇姊雅尚文学一时名公钜儒以文章翰墨宠遇当世其盛盖可想见元既革命此卷遂出江左吾友薛起宗得於其私沈祥氏一日携以见示且徵题诗余虽不获援笔其间而一十六人者犹及亲炙一二袁邓二老又皆先子之友不可作矣把玩再四敬题於後
陂塘九月菰蒲老菱叶无多荷叶少无数飞来白鹭明一羣游去青鳬小寒云弄影忽成霞雁带斜行下浅沙晚色不随流水去秋光都在拒霜花当时内殿春风细紫衣传教词臣醉鲍谢文章沈宋才诗成曲尽秋塘意塘水秋来景渐疎低烟斜日照平芜鸳鸯去尽芙蓉死空向人间看画图
北山梨花
余卜居金川【是金陵城西北门也】去北山无十里每清明时梨花盛开辄动洗籹之想隣友薛起宗邀余看者再俱以猥俗所系不能如约昨又期出郭风雨泥泞弗良於行起宗为折一枝相赠喜而赋此辛亥暮春五日
北山梨花千树栽年年清明花正开薛君好事两邀我骑马看花携酒来看花出郭我所爱况是梨花最多态我牵尘俗不得赴花本无情花亦怪君今折花马上归索我细咏梨花诗氷肌玉骨未受饰敢以粉墨图西施东坡先生心似铁惆怅东阑一枝雪重门晚掩沉沉雨疎帘夜卷溶溶月月宜浅淡雨宜浓淡非浪白浓非红闺房秀丽林下趣富贵标格神仙风一枝寂莫开逾徧朶朶玲珑看应眩皓腕轻笼素练衣蛾眉淡扫春风面自须玉堂承露华何事种向山人家不愁占断天下白正恐压尽人间花江梅正好怜清楚桃杏纷纷何足数只有银灯照海棠海棠亦是娇儿女
句容送蔡惟中
昨日立秋今日凉蔡子束书归故乡我来未久子遽别子岂与我如参商自惭贫无槖金赠解剑换酒浇愁肠醉酣月出重露滴梧飘金井芙蕖香衆宾諠譁?笑口我独不言情傍徨岂徒戚戚儿女态感旧怀古增悲伤忆昔追游茂苑上白马紫辔青丝缰子方年少富文学面如红玉肥有光黄金晓酬西馆客緑锦夜赠东楼娼三公走檄辟作椽两府交荐除为郎风尘一别未十载短鬓萧飒俱老苍黑巾笼头着野服微雨鹄立官道傍自云匍匐事贩鬻盖屐巾箑纸笔将匪争刀锥竞微利聊复餬口走四方我闻此语重叹息助以唧唧鸣寒螿丈夫失意固如此屠狗买畚庸何妨曲江之西沙柳黄夜逐落潮登野航相逢故友或相问句曲冈头一草堂
赠许白云
白云老翁乐且贫眼如紫电烱有神麻衣纸扇趿两屐头带一幅东坡巾清晨扣户走过我谓我旧是诸侯宾入门长揖肆雄辩动引四代卑先秦初疑傲睨意肮?稍久渐觉情真淳从兹兴至每一到不问风雨并昏晨矫如野鹿不受絷去不可挽送乃嗔我来杜曲少朋旧一境二姓唯朱陈租徵税迫夜继日未暇与我谈逡巡荒村不意得此老洗我三斗胸中尘我时信口答所问怪我出语多惊人翁年耳顺学不倦片言有益书诸绅我惭习懒竟成癖日影照腹脚未伸起来巾栉不自理一饭且饱南湖蓴诸生幼弱学久废数字费我言谆谆翁来相对辄太息谓可舘阁胡沉沦人生富贵等泡幻达何可喜穷何颦纷纷道路饿死骨半是台省公侯身龎公未为无所遗夫妇白首襄阳民翁闻我语乃大?呼我共醉华阳春正须狎昵到鸥鹭何必影像图麒麟秦淮雨过秋水碧中有一尺黄金鳞明朝买鱼期再酌我自掇拾山中薪
喜雨为黄明府作
今年太岁集在酉谓可三钱籴米斗入夏两月无云霓焦卷黄枯满田亩句容县尹黄叔度昼夜蹙额疾其首脱巾跣足祷诸庙龙井神祠一一扣精诚信可贯金石顷刻雷公诃电毋一雨五日三尺深高壠低田无不有芃芃茂叶云?稏蓛蓛轻花雪纷揉邦民欢喜夜无寐起贺买尽村中酒清晨扶策谢县官微君吾侬将散走尹言此岂我辈力自是天公怜尔叟嗟余贫无牛十角终岁笔耒事糊口砚田得雨墨濡足庶免饥寒累朋友今朝野老邀我饮草草杯盘荐梨藕醉後狂歌喜雨时诗成谩续诸公後
杜伯渊送新米
山人送我【阙】　米粒粒如霜新可喜雨舂风簸落红芒照眼明珠絶糠粃饥肠欲食未敢炊未及秋尝羞祖祢忆我初来岁方旱焦穗萎苖将槁矣不意兹晨见精凿此宝更将何物比终岁勤劳农可念不耕而食余堪耻归买淞江雪色鲈持向高堂奉甘旨
月湾秋影
句容有水号明月湾每中秋月圆而水中见影方半相传葛仙翁幻术为此分题送友
千江明月秋无际独有湾头明月异湾头十五月方弦半璧婵娟半犹未月明在天光在水水月天月本无二岂缘醉眼自圆缺看碧成朱丑成丽不然水府食妖蟇毋乃神仙为狡狯姮娥亦学半面籹太满恐为人所忌圆非真圆缺非缺造化掀腾等儿戏我来送客秋正中香影婆娑落霜桂邀我同吟月影诗自愧诗脾少清气眉庵集卷二

[book_title]卷三
钦定四库全书
眉庵集卷三
明　杨基　撰
七言古体
梦题云山图
梦中有人以云山图索诗因题四韵觉後惟记其首二句为足成之
前山嵯峨後山耸大如盘龙小飞凤千岩万壑春雨晴浮云载山山欲动平生爱向云山居漂泊尚作云山梦明朝拂袖归故山万顷白云和玉种
省掖观梅和宋草堂韵
玉肌瘦怯春风恼唇红不褪香云老绮窻人静月初圆笑觉飞璚顔色槁罗幄铜瓶小几边银灯疎影砚台前一株初破休轻折半朶犹含最可怜宫籹近眼人争爱却恐愁多零落快莫教纎手嗅东风谁画生香与真态
西省海棠
山西陈则威以晋无梅花以管勾职初来江西即求识之省左掖东槛有海棠一小树则威尤锺爱之日数次至花下风雨昏暮不忍去也尝索余赋诗余时迫於案牍不暇舟行湘中梨杏桃李每得厌观独无海棠因赋此补其缺云
山西公子虬髯客到处寻梅认香白春风省掖海棠开暂去还来抛不得嗟我有癖常自笑不意逢君同此癖花枝雅丽不妖艶我辈尚德不尚色晓窻云暖风日妍数朶娉婷春半折睡损红绡腻有痕舞酣金殿娇无力银灯不如微月照珠帘更着疎烟隔飞燕轻盈富贵姿玉环态度神仙格此日凝籹青琐外当时擅宠沉香北繁开似妬却冥冥半吐欲言终默默岂惟人爱亦自爱不独春惜当谁惜细雨重隂也看来莫对空枝慢相忆
千叶桃花
豫章气候差早春未半花已岑寂省掖後苑有千叶桃一株人未之知也衆卉已谢芳草如积偶与员外方君过其下初开数朶色韵标度殆非人间所有岂所谓瑶水之遗也欤绕树百匝赏之以诗壬子二月十七日
江花先好还先落二月芳菲已萧索掖垣一树独开迟嫩叶茏苁抱香萼朝来小雨浥轻红春色千重与万重点注定知烦晓露剪裁宁不费春工春来到处寻桃李不道东阑花自美伤心世事总如花何用劳劳行万里
忆北山梨花
辛亥清明予与薛起宗聨骑游北山饮酒大梨树下时花盛开余有咏北山梨花诗壬子清明备员江西省幕风雨兀坐案牍如山积缅怀北山之集邈如梦寐抚景感旧纪之以诗
去年清明花正繁骑马晓出神策门千桃万李看未了小迳更入梨花村低枝初开带宿雨高树烂日迷朝暾柔肤凝脂暖欲滴香髓入面春无痕青霞玲珑翠羽乱白雪照耀琼瑶温折花对酒藉草坐花气暗扑黄金尊薛君起舞为我寿劝我一曲招花魂须臾明月忽到树主人送客唯留髠罗巾欹斜乌?落醉眼况复知清浑村中至今为故事笑我自是刘伶孙我惭不答窃自庆大抵此乐皆君恩今年清明坐西省雷雨两日如翻盆羣花削迹净如扫衆緑既暗不可扪岂无清钱换斗酒案牍杂沓穷晨昏伻来督责至诃詈面微发红气每吞未能抟揺跨鵰鹗讵免束缚同鷄豚人生屈辱乃淬砺百链正欲逢盘根自知力不举一羽强欲扛鼎追乌贲晚晴汲井试新火紫笋緑薤供盘飱归来饭饱对妻子万事反复何足论
壬子清明看花有感
熙宁五年壬子清明眉山苏公看花於钱塘吉祥寺金盘彩蓝献花者五十三人有诗曰吉祥寺里锦千堆前年赏花真盛哉道人劝我清明来腰皷百面如春雷打彻凉州花始开是其事也洪武五年基与员外方君看花於西江省掖节值清明岁亦壬子去苏公三百年矣叹公之不可见而犹以诵公之诗也因赋长句以记岁月庶为後三百年张本云
吉祥寺里千堆锦緑髪仙人对花饮腰皷金盘五色蓝醉归犹带花枝寝东风壬子几清明三百年来寺已倾沙河塘上痴儿女犹诵钱塘太守名看花我亦逢壬子况是清明非偶耳莫论南浦与西湖楚水吴山正相似青莲居士识前因金粟如来见後身总不能知尘外刼也须曾是会中人
邀方员外看花
金昌亭西万株花胭脂玉雪争纷拏春风携酒看花去骑马径到山人家花深树密无迳入下马徘徊映花立紫萼风微翠?香红丝露重乌巾湿别来几负看花期客里匆匆见一枝白下桥边寒食後广陵城外緑隂时今年花最逢春早准拟清樽对花倒人意方邀酒伴来花枝已向东风老花虽渐老仍堪折犹胜纷纷满蹊雪且共芙蓉幙里人坐看海棠枝上月
樟树镇舟中作
侬是吴淞钓鱼叟全家生长吴江口迟钝长飞衆鸟先迂疎每落诸人後城中父老少相知乡里儿童亦见欺几上细抄高士传壁间大篆考盘诗春风百草承膏沐强掷渔簔亲案牍胥史犹嘲吏事疎妻孥欲笑形容俗羸马长途恐不堪君恩何日许投簪半篷秋雨烟笼水数点寒星月满潭
泊舟桑落洲望庐山
桑落洲前泊舟好对面推篷看五老石罅泉从树杪来山坳云向峰尖绕风堕初黄未黄叶烟暝将栖已栖鸟莫问漂零与壮游饮不能多须醉倒
闻邻吹笛
江空月寒江露白何人船头夜吹笛参差楚调转吴音定是江南远行客江南万里不归家笛里分明说鬓华已分折残堤上柳莫教吹落陇头花
春江对雪
春云作寒飞鸟絶花雨纷纷暮成雪江山最好雪中看况是东风二三月披蓑渔立柳边航戴笠僧归竹外庄草暖尚迷双鹭白树寒先露一鸎黄我愁春雪看难久重为江山更囘首莫煮清贫学士茶且沽緑色人间酒
春江雪霁
烟岚苍苍雨蒙蒙春云淡白春霞红扁舟江上行十日尽在郭熙山水中今朝推篷更奇絶两地江山皆玉洁又是王维着色山十幅屏风尽飞雪参差琪树当春起零落天花随春水鸾鹤三千月殿中芙蓉十二氷壶里当时玉堂看画图自谓此景世所无而今老眼见真景始信二老画不诬人间妙笔夺造化往往天真乃如画意象经营自逼真按图索骏风斯下须臾雪霁天宇碧一色琼瑶荡春陌柳自轻黄草自青纵有此图无此笔眉庵居士非好奇为叹此景无人知都将摩诘图中意写作春江雪後诗
雪中登黄鹤楼
洪武癸丑腊月十一日夜抵武昌是夜风雪交作向晓雪深二尺因登楼赋此
黄鹤楼前水平岸春雪当空舞撩乱东风知我欲登楼助以琼瑶作奇观昔人黄鹤去不囘我骑白凤横江来遥看历历汉阳树一色尽是梨花开人间何处最佳絶百尺阑干满江雪气压滕王阁下云兴高庾亮楼中月瀛洲咫尺非难到鹤背琪花落乌?载酒谁能问谪仙题诗未必无崔颢江山得此清无敌顷刻银蟾荡瑶碧更着仙人紫绮裘卧听吕岩吹铁笛
雪中登黄鹤楼
平生不愿万户侯亦不愿识韩荆州但愿武昌连日雪日日醉登黄鹤楼楼前絶景冠今古况有缤纷雪花舞玉树参差认汉阳瀛洲浩荡迷鹦鹉江头儿女走欲颠谓我自是骑鹤仙白云飞尽黄鹤去此景不见三千年我拍阑干为招手世上神仙果何有桃李非无顷刻花江湖亦是逡巡酒他日重来五百春楼前花草一番新相逢不识纯阳子何用重寻回道人
湘中见春雁
蘼芜叶长春蔟蔟双雁忘机相对浴东风何事不飞归应念江南春草緑燕山密雪正茫茫况有桃花水满乡毕竟不如归去好楚云湘水是他乡
登岳阳楼望君山
洞庭无烟晚风定春水平铺如练净君山一点望中青湘女梳头对明镜镜里芙蓉夜不收水光山色两悠悠直教流下春江去消得巴陵万古愁
长江万里图
我家岷山【先生原籍蜀中嘉州人因祖仕江左生长吴中遂家焉】更西住正见岷江发源处三巴春霁雪初消百折千回向东去江水东流万里长人今漂泊尚他乡烟波草色时牵恨风雨猿声欲断肠
湘江秋意图
湘江澄澄汉江緑芷叶兰花映斑竹一声欵乃雁双飞数点青山净如玉苍梧回望是荆州楚雨吴云恨未休无梦可听湘女瑟有人方倚仲宣楼
湘汉秋晴图
读书不愿贤良举朝醉覇陵暮湘渚两鬓从添镜里霜十年听遍江南雨呼鹰台上爱秋清鹦鹉洲前看晚晴红叶蝉声湘寺远碧潭鸿影漠川明湘波汉水愁无尽画里江山聊一哂举世惟称王仲宣当时亦有周公瑾
湘隂庙梨花
癸丑二月廿日泊舟湘隂庙下庙东圃有棠梨一株花犹未开因念辛亥春与薛起宗赏花於锺山之北赋诗酌酒为一时胜集壬子岁宦居豫章追忆旧游尝与员外方君道其事复有诗寄薛今年见花於湘水之上不惟北山之会不可寻而豫章僚友亦相望数千里外人生漂泊盖如是也舟中岑寂赋诗一首且归以示方君预与起宗缔来岁之约云
平生厌看桃与李惟有梨花心独喜海雪楼前雪一株岁岁清明醉花底北山冈下花最盛千树玲珑围緑水前年骑马赏花处我与河东两人耳青苔满地芳草合只有黄鹂映花蕊当时美人东阁上宝髻慵梳初睡起镜里争先试一枝真态欲将春色比楼空燕去花自落细雨黄昏泪如洗疎篱萧萧茆屋破况复临春开结绮我时赏花仍吊古花亦灿然为露齿归来婆娑簪满?十日罗衣香不止去年相忆豫章城咫尺春江如万里今年邂逅洞庭曲细萼含愁照清泚人至魂消楚雨中花应断肠湘烟里三年胜游不再得百岁欢娱能有几吉祥牡丹非旧梦玄都桃花亦如此更约明年载酒来莫笑花前人老矣
留题湘江寺
潇湘县前山绕城緑阴满地闻流莺入门下马松迳湿?榈花开春雨晴山僧知我携客至袈裟钟磬下榻迎汲泉敲火煮新茗茶香鼎洁泉甘清龛灯照佛佛像古舍利五色真身明黄金布地孔翠帐旛盖聨络皆珠琼飞来巨石卧青兕以爪扣击成金声十年足迹走万里福地往往迷榛荆兹山信是无量寿百千万刼完不倾乃知愿力自广大天神守护邪魔惊我来作礼绕三匝宝花如雪天乐鸣便从真如入妙觉岂有世网能相婴同行僚友二三辈劝我写石留芳名他年老眼得再覩风雨剥落莓苔生
祁阳行
黄鹤楼前汉阳雪岳阳楼前洞庭月自谓人间无此清到处相逢向人说祁阳江头春更佳彷佛似是神仙家黄鸎乱啼万竿竹緑水萦抱千株花千红万碧深相映鸡犬无声茅屋静野老回头唤不譍忩忩况是通名姓水流花落岸东西只隔疎帘路已迷天下於今皆乐土何须更覔武陵溪
皂角滩
烟萝树蒙松夏緑更换春花红千山万山无所听鹧鸪杜宇啼春风穹崖斓斒高百尺快剑无痕鑱翠碧宝气朝凝五色霞丹光夜烛三分日我从章江出彭蠡巴陵长沙洞庭尾看遍衡庐两岸山行尽潇湘一江水轻舠短楫辞零陵似与乱石争功能牛刀惯熟中肯綮郢斧神捷回锋棱男儿性命固可惜底事矜夸向羣石鸥边短草一枝筇牛背斜阳数声笛
湘中四咏
黑翎红嘴花间鸟映花一点珊瑚小当时如意击东风万语千言啼未了雕玉笼开出綉楹海棠庭院雨初晴美人按拍教鹦鹉学得霓裳四五声【右鹦鹉】
其二
棠梨花开满山白白鹇飞来春一色黄鹂紫燕大匆忙不道花间有闲客却嫌香露汚春衣立向湘江映夕晖鸥鹭相逢莫相妬一双还拂楚烟归【右白鹇】
其三
湘江两岸无茆宇湘竹隂隂覆江渚春来未听一声莺只有鹧鸪啼暮雨怜渠亦是他乡客苦向人啼行不得纵教行得也消魂那得行人不头白【右鹧鸪】
其四
暖风晴日融春昼闲看花隂鸡吐绶绮縠都将彩羽粧红丝不待金针綉叠叠胭脂缕缕金龙纹盘错凤纹深凭谁剪作鸳鸯带雅称佳人翡翠衿【右锦鸡】
过高邮新开湖微雨有咏
残虹晓落西陂岸雨脚斜飞鸥鹭乱扁舟尽日画中行荷叶荷花香不断船头老翁一尺须斗量菱舟兼卖鱼儿能鼔柁女荡楫何用聪明多读书
梦緑轩
余与徐君幼文同谪锺离结屋四楹幼文居东楹余居西楹文尝赋诗曰梦里緑隂幽草画中春水人家何处江南风景莺啼小雨飞花盖深有意於故园也
蜀山【蜀山乃吴中山名幼文所居在焉非西蜀之山也】江头万章木细草幽泉?修竹五月六月山雨晴空翠纷纷满衣緑杖藜或来隂下行云影不断凉风生青连翠结欲无路彷佛上有黄鹂鸣去年吴城正酣战却倚危楼望葱蒨今年放逐到长淮万緑时於梦中见梦中见緑觉始知索我亦赋梦緑诗逢人说梦子堪笑替人作梦余何痴世间万事同野马觉後非真梦非假五色过眼本虚空富贵於人诚土苴南风划然吹梦破树头不知微雨过从今寤寐俱两忘静与白云相对坐
舟入蔡河怀徐幼文
忆初见君江浦外七尺长身齿含贝君年未冠复新婚锦带吴鈎紫丝佩豪姿侠气飒萧爽春鸿轻便秋隼快结交梁楚燕赵间追慕亷蔺羞郭解誓将弓槊事鞍马耻作寒儒服巾带余时琐屑笺虫鱼折几寒灯写秋芥相逢一笑恍自失不异低岑仰高岱杀鸡为黍三日谈深中肎綮入饷骱方喜师君竟兄我巵酒动辄受百拜停觞烂漫出险语磔裂鬼胆穷百怪天然清真去雕饰王嫱西施洗鉊黛漱芳隽腴再三读项上之脔左手?技痒砺秣互掎角十捷一二八九败余实羡君敏且博君亦怜余强而迈英雄敢夸君与我强弱不止楚敌蔡孟瀦豪士渤海高【李迪也】时复峙足如鼎鼐高才於我十倍丕尚叹追君力不逮纵横千字戚生笔迭宕百韵余公莱【幼文与余唐卿作莱迈诗二百句甚工】僧房秋迥鉢声长雪屋香销烛痕在清游未竟夕漏终落月残星悲一慨激烈正醉金陵酒漂泊共泛濠梁载城荒地僻生计拙时脱春衫倩人卖破楼夜雨隣钟急委巷秋风茅屋坏斯时愁絶正难禁君独相看劝余耐别来奔走向西洛面色痿黧病新差章台握手须臾立胸臆梗塞若有碍平生耻作儿女悲此别戚戚若有槩今朝过蔡将入陈渐见舟舻舣滩瀬平漪细石鱼跳渚斜日低烟雁横塞相思无奈客中愁聊述长歌歌一再
郑州道中
北风如刀吹面裂敝裘无功尘絮折星稀日出势尚严满袖霜花厚如雪马上沉吟苦忆家江南十月賸春华金钱晚菊低丛叶緑萼盘梅小树花
寄题水西草堂【为杨公辅作】
鸳鸯湖东武塘西桃花满川蒲叶齐春风二月微雨霁鵞鸭拍水黄莺啼推窻只有参差柳柳色波光淡於酒乌纱官?半笼头紫竹渔竿长在手平生爱读内景书往往适意追禽鱼开门懒迎俗士驾拄杖每扣高僧庐客来举酒邀明月细瀹松涛煮春雪但觉身无俯仰劳安知世有东西别今年扈从来大梁锦袍白马青丝繮信陵宅畔暮鸦集朱亥门前秋草黄轮番夜直中书省霜华满巾须髪冷粉署香销紫绮袍碧梧影落黄金井魂梦时时到草堂曲栏花药漫分行他年得遂归田计多种墙隂十亩桑
留别杨公辅
将还荣阳夜集公辅东斋酒酣索诗时银灯结花漏下二鼔赋此留别
紫帘凝烟碧香绕银灯结花金粟小主人捧酒起劝宾离别长多会长少明朝骑驴郑圃东白沙黄叶满林风知君此际能相忆笑指灯花映酒红
送朱明善少府
胙城主簿氷雪骨天濶霜清见飞鹘家住西湖第一桥半生诗酒笙歌窟斜肩兜子总宜【舟名】船九里松隂十里莲松下看山船上宿小娃随索卖花钱莺娇蝶妬春如绮一夜东风变桃李回首梁园望故乡咫尺吴山四千里吴山渐远音书絶两鬓青青未成雪乌?朝辞郑圃烟鹿车夜挽兰台月上官不惮路道长岂问富庶并荒凉正须到县招窜匿要使枳棘皆耕桑妇女养?男种麦食有鸡豚衣有帛儿童不识成丁劳父老能歌县官德惭余亦是荣阳簿虎牢关下成臯路有酒谁浇纪信魂无人敢画鸿沟渡郑卫由来本懿亲相思只隔大河津愁将艮岳风前柳持赠山阳笛里人
并州对雪
春风雪花大如手匼匝??扑窻牖入水消融鸭緑醅随莺点缀鵞黄柳人谁能来剡溪棹我独痛饮渊明酒白髪沙头罢钓翁睡觉蓑衣频抖擞
眉庵集卷三

[book_title]卷四
钦定四库全书
眉庵集卷四
明　杨基　撰
歌行
齐老曲廼夫妇齐寿时年八十三
生齐年复齐老当年齐种长生草草色茏苁日夜芳白头夫妇长春好夫妇於今同几岁五十年前三十二记得花开共抚儿新来折得蟾宫桂亲齐老子登科此乐人间殊不多东家新婚奈尔何
铁笛歌为铁崖先生赋
铁崖道人吹铁笛宫徵含嚼大古音一声吹破混沌窍一声吹破天地心一声吹开虎豹闼彤庭跪献丹扆箴问君何以得此曲妙谐律吕可以召阳而呼隂都将春秋二百四十二年笔削手谱成透天之窍价重双南金掉头玉署不肯入直入弁峯絶顶俯瞰东溟深王纲正统着高论唾彼传癖兼书淫时人不识我不厌会有使者徵球琳具区下浸三万六千顷之白银浪洞庭上立七十二朶之青瑶岑莫邪老铁作龙吼丹山凤舞江蛟吟朂哉宗彦吾所钦赤泉之盟犹可寻更吹一声振我清白祖大鸣盛世载赓阜财解愠南风琴【先生注春秋一本名透天关】
击筑吟赠张思亷
击筑和短吟一击意已深但闻筑声怨未知击者心君子复何如而欲酬万金万金不足贵所贵在知音
董君行赠董冠军
?敌非失荣脱死尚称智累累几上肉一一生头翅同行数十人谪戍远将置翻言念君亲向指白日誓臣不弃乡井臣不背主义愿沥方寸血洒溅天与地江潭白虹起斜贯日色翳乱揕奸守胸用饱饥鳄噬归来皮肤在顔惨色逾厉乃知壮士勇异彼儿女戏或降或为虏此宁不少愧我歌董君行庶发丈夫志
白头母吟
白头毋乌头妇妇姑啼寒抱双股妇哭征夫母哭儿悲风吹折庭前树家家有屋屯军伍家家有儿遭杀虏越女能嘲楚女词吴人半作淮人语东营放火夜斫门白日横尸向官路母言我侬年少时夫妻种花花绕蹊夫亡子去寸心折花窦花窠成瓦埒十年不吃江州茶八年不归姊妹水兰芽菊本已冻死惟有春风荠菜花只怜新妇生苦晚不见当时富及奢珠帘台榭桃花坞笙歌院落王家府如今芳草野乌啼鬼火磷磷日未西侬如叶上霜死即在奄忽新妇固如花春来瘦成骨妇听姑言泪如雨妾身已抱桥边柱总使征夫戍不归芳心誓不随波去
附杜彦正同题次韵
白头母征人妇银钗零落凤凰股天寒日暮练裙薄脉脉无言倚庭树良人何在西从军出入干戈死为伍腰间宝劔霜雪光逐队齐行斫妖虏鼓衰力尽生死决野旷天青塔铃语鬼妻悲号鬼为舞泪血如珠溅行路郎今一去归何时樱桃花开春满蹊侧身西望骨欲折千里烟尘暗边埒君不见东阳御?顾渚茶年年上供天王家月团小饼盘龙凤玉尘十袭浮霜花秪今丧乱殊未已武夫竞尔夸豪奢大明扬辉照村坞愿见清平好官府延秋不闻乌衣啼版图复入无东西翻虑此身先奄忽不见亲收杞梁骨落花冥冥坠红雨迟郎归来华表柱若为化作紫鸳鸯一双飞上青云去李道士歌
先生学医并学仙朝采参木夜煮铅丹成鸡犬飞上天灵气化为五色烟珠宫璚楼花争妍紫凤白鹤青瑶编亦有窈窕蛾眉千緑鬟青颊云埀肩手把玉磬弹水弦儵然而来忽而旋一语不泄空留连但见碧雾笼蜿蜒归来城郭久已迁海水枯涸成桑田疲癃之人疮痍膻伛若病鹤?膂跧寸七入口无不痊矍铄起舞衣蹁跹报以白壁直万钱珊瑚木难云锦笺长揖自爱礼数?倒骑赤虬不用鞭疾如飘风送飞鸢曾不少留我意悬丹台崚嶒俯九渊清虚自是龟巢莲我无羽翼相後先譬彼食蜜皆中边十年空斋坐寒氊兀与老衲参枯禅时有嗔爱来相牵未若得兎忘蹄筌岁月滚滚东逝川欲返内景无夤缘道固可授不可传恬?无为神自全何当吹笙导彩旃相顾一笑崆峒巅
九峯行
九峯山头白云飞飞来化为游子衣游子思亲去不返青天漫漫白日晚父骨未入土儿心安可休恨恨天河水夜夜东南流东南流向何处去流向九峯山下住九峯九朶青芙蓉古今累累马鬛封父生有身死有骨何当函置白云中岂为吴淞山水好父骨未埋心未了而今结庐向墓傍休官甘就吴淞老南风吹送孝亷舟买地千金何足酧白云倚门儿子去三江明月梦悠悠
招鹤词为薛复善赋
朝放黄鹤去暮招黄鹤归翩翩两黄鹤朝暮相随飞朝飞向三山暮归向辽海虽云城郭是但觉人民改曾邀王子晋去谒浮丘公丹霞映碧水万里瑶台风瑶台十二楼琪树珠花绕时与五色鸾双飞啄瑶草天风一飘荡瞬息三千春囘首清浅处拂拂扬轻尘青鸾既西飞丹凤亦高举独招黄鹤归静对黄鹤语黄鹤如有意起舞春风前一笑上黄鹤逍遥凌紫烟
黄鹤生歌赠王録事叔明
君不闻眉山道士徐佐卿化为黄鹤朝太清还君金仆姑留得千载名又不闻穹窿小仙徐子贞翩翩自称黄鹤生链形蓬莱山凤臆紫燕膺千有六百年飞上白玉京玉京锦贝阙十二楼五城娟娟万青蛾吹笙沓相迎黄鹤生骨相奇金衣玄霜裙纎指而洪髀不饮华池浆不啄青田芝耻彼五色鸟览德辉下之浮丘不能招八公不能骑飘然从西来不使上帝知帝遣紫虚玄君魏夫人夜乘白鸾来相追琅霄顷刻九万里追之不及鸾声悲黄鹤生请少留尔为黄鹤舞我为黄鹤讴便须吹玉笛登尔黄鹤楼楼高几百尺见三岛十洲琼珠金光草铁网珊瑚鈎楼今已槌碎瓦砾三千秋黄鹤生孰为俦毋乘腰纒人扶揺上扬州扬州琼花已枯死仙人不复来遨游黄鹤生钳尔口母衔紫泥书寄与西王母王母见尔笑起作小垂手黄鹤生来尔听崑仑十二峯朶朶芙蓉青上有翠羽箭金镞孔翠翎为我取之来射此天狼星坐令谈笑间四海烟尘清尔亦策尔勲我为尔勒铭更呼薛少保图尔云台形黄鹤不肯顾长鸣掉头去路逢銕龙君亹亹道其故龙君劝不止竟触龙君怒手挽黄鹤衣醉叱黄鹤住黄鹤不敢去飞绕三花树夜深銕龙醉不醒黄鹤高飞不知处
玉鸾引
铁厓翁昔有二铁笛字之曰铁龙今亡其一崑山顾仲瑛得苍玉箫一具号玉鸾遗翁配之瑛既为謡索予和之以引云
丹穴鸾苍霞翰素质琳琅玕衡度尺只寛中心空洞合混沌妙谐律吕有七窍如星攅紫鵷彩凤廼其侣娇歌妙舞花成团羿妃久藏桂宫里弄玉求谋遗萧史调得仙家别鹄吟吹落虎头金粟耳太霞仙伯铁厓翁昔豢洞庭双铁龙雌龙入海去不返雄兮鳏处琼林宫虎头怜之作婚媾洞房温和配成偶絶胜玉杵聘蓝桥从此翁尝笑开口画堂龟甲舒屏风翠烟凝暖春云浓大缾酒泻鹦鹉緑满头花挿鸳鸯红鸾兮运居巢龙兮弄横竹不须再奏合懽辞且听和鸣太平曲太平曲断还续一转一拍相节促谐宫恊徵宣八风四海万年调玉烛
玉仙謡和阮孝思作
二女仙图从人持旄前引一仙骑白牝鹿一骑青骡又婢持翬扇在後画妙入神霅溪钱翁笔
赤岸无波海尘起蟠桃枝上花成子玉仙邂逅赴瑶池云角凌空月如水孑孑干旌引素霓神?步蹙青骡嘶佩环流响入碧落雾鬂约掠风鬟低鸾尾金寒欹扇影朱衣湿露香痕冷银汉斜回星彩沉渐渐扶桑耀初景齐州九点春微茫六龙腾驾催晨光踏歌不到碧云梦胡蝶牵愁愁正长彩霞一灭瑶台路想像徒怜蕣英慕青鸟千霜去不还犹许留情向毫素
附金典籍德孺同题
紫皇宫阙开中天鸾书昼下邀羣仙神?玉斵新蹄圆蹀?上送双婵娟虹埀桥雪踏路鞭?风驭腾雾宝幢金节相後先宛在银河影边渡侍儿顔色春花明照耀十二楼五城飘飘宫徵相谐鸣按歌齐唱昇天行昇天未成曲愁压巫山緑朝朝暮暮湘水深湘妃帝子徒劳心东飞乌西飞?海变桑田知几度烛龙肯缓羲和辔流光应向人间住流光不住将奈何坐令蛾黛秋霜多手摩铜狄嗟蹉跎人生谁似学仙好翠扫鬓华长不老下视寰垓入烟草迢嶤琼台梦要眇丹霞姿旁人可望不可追佩环一落空中响世上犹存千载思
钓鳌海客歌
松陵陶生振尝游铁厓先生门视予有师友谊介其所知周谷宾索予歌其号曰钓鳌者为走笔云
我昔西游三湘与七泽洞庭彭蠡一泓窄鼓枻东游东海滨丰神飘飘逢海客问之不肯道姓名但见虬髯电目面铁色自言平生钓鳌不钓鱼曾跨瀛洲涉蓬壶仙人五六辈拍手相招呼留连寓宿琼台上倏见晹谷升金乌乌光焦烧瀚海底神鳌在焉知有几把竿埀犗餧不吞努力载山行贔屭金鈎一弯新月如上有径寸明月珠珠含夜光烱如火潜精伏怪惊跄趋眼小鲸鲵似鲂鲤翻涛拔浪吹香饵卷衣欲裂供朝餔争奈扬鬐掉尾悠悠逝笑掷长竿乱钓丝?出海底珊瑚枝珊瑚枝枝堪翫弄一声欵乃开烟霏金沙长滩三百里紫泥汚衣慵濯洗芦花雪花饮瓢空卧枕緑簔呼不起海客海客胡为乎劝尔敲针作鈎但钓吴淞鲈烹银斫雪矮篷里相荐数斛瑶浆酤洗君平生耳听我长短歌歌声激裂涌海波阳侯九首天吴十眸为我起舞歌婆娑停歌慷慨三叹息风雪来时才顷刻不如待时栖旧矶袖手安心养筋力筋力养既就渔具还持携重施龙伯国人技一展丝纶连六归
春风行
春风吹花快如剪柳条婆娑顔色浅四更急雨作轻寒零落余香上苔藓街泥汚人不出户强以一樽聊自遣西家酒熟复苦贵收拾春衣倩人典斋厨久断鱼肉腥细嚼芹葅胜禁脔时平戚戚恐寒饥况乃厄运愁不免丑妻念我忧无薪私?破箦炊户楗客来嗟吁但枯坐慙愧不得具茶荈今朝棠梨开一花天气自佳日色晛西南诸峯宛在望暖霭晴烟张翠巘去年骢马虎丘前醉折樱桃随步辇只今咫尺烽火隔高栅长营依堑转极目郊原草树空那得鉏犁到沟畎东吴自经五世乱四百余年絶兵燹物盛还衰满则亏此理甚明知者尠嗟予亲老诸弟隔昼夜蹙额眉不展巷哭隣呼不敢闻何暇谆谆问牛喘楼前旌旗芳草濶紫燕未归帘半卷呼儿挿花向晴昊手把短须吟更捻准拟青鞋到处游绕堤蒲柳春泥软
山中云歌
漠漠山中云起自山上石天风一飘荡云与山俱碧白云嵯峨不出山道人心与云俱闲明朝我亦乘云去相遇蓬莱缥缈间
春愁曲
小楼十日听雨卧春云作团拂帘过金黄杨柳晓初匀雪白梨花春半破东家蝴蝶飞无数西隣燕子归两个玉关万里尺书稀春风不似春愁大
新弦曲
张新弦弹旧曲新弦声未和一弹一转轴莫道换弦声亦换响比旧时增一半不敢临风快快弹郤恐新弦急还断旧弦弃置君莫悲曾似初弦新上时
结客少年场行
情如飞絮任悠扬心与游丝共短长花底若教连日醉座中犹可少年狂新调锦瑟争传谱巧制罗囊别贮香衣以凤翎分缝织带将蛇角徧鞓装豪名独擅秋千社侠气平欺蹴踘场白璧一双酬剑客明珠百斛买名娼金丸挟弹章台左宝骑闻筝太液傍梅子短墙羞掷果桃花深坞笑分浆每嘲春比人先老不信愁如海叵量犹有旧时桃李梦尚随蝴蝶到辽阳
球塲曲
软红十里平如掌马蹄踏沙轻不响金袍玉带五陵儿飞骑击球珠作赏身轻擘捷马游龙彩仗低昂一点红倏忽飞星入云表据鞍回袖接春风有时随地香尘滚杨花乱扑桃花粉就窝夺得笑归来月牙轻旋骊珠稳一生娇贵厌朝天不信人间有倒悬但得花间风月好打球塲上自年年
病駞行
駞峯黄駞茸紫曾驮黄金献天子燕山雪深没駞耳锦鞯馍糊駞不死去年随军下东越越江水浑沙草热毛焦肉烂骨欲折回首却忆燕山雪燕山雪不得归駞饥駞渴谁能知伶俜反遭牛马欺於乎駞兮尔勿悲尔峯可食茸可衣利尔衣食孰尔毉
废宅行
弓刀挂墙旗拂瓦行人过门须下马日暮将军纵酒归白棒横街人乱打朱门一闭春草积官印斜封泥涴壁守卒收鰕屋後池隣翁晒麦堦前石帘幕当年尽绮罗网丝颠倒腐萤多杏梁风雨丹青湿时有野鸠来做窠楼台易成还易废前年犹是桑麻地
负簔行
黑风吹云江雨急破篷萧萧衣被湿妻孥顶笠待天明我亦负簔中夜立大奴操瓢不停手小奴张灯照鼍吼君不见杜陵茅屋叹秋风此厄命穷无不有
醉歌行赠朱彦明别
西风吹老淮隂柳秋色遥连大江口楚汉争衡未解兵一盃且尽高阳酒竖儒可骂冠可溺底用文章呈百丑乱世功名才唾手不论鸣鸡与屠狗自将双剑报汉公更辍千金酬漂毋英雄百万赌一掷肯对儿曹夺升斗东家权利竞刀锥闻之恨不双耳黈【他口切耳边纩也】我生贫无屋半亩囊钱数缗粟在?冻饿长居野老先飞腾已落他人後君今着鞭辞培塿野树遥遥迎马首为问伶俜舆下人将来颇得苏息否
梁园饮酒歌
我生之辰木入斗乌啼东井命壁守壁为文府斗为岁许我文章播人口三龄能言学诵诗四龄指字识某某五龄琢句对虚实聨青俪黄配奇耦客来当座赋短章四韵不待八义手九龄六经已毕读掩卷背诵无掣肘丰仪翩翩秋宇鹤顔色濯濯春月柳乡闾每辱师长爱学校耻与儿童友毫分缕析辨同异务植嘉糓去稂莠挥毫直欲五色烂倚马未肯一字苟龙蛇拟将赤手抟富贵谓可拾芥取文塲驰骋竟一蹶鬐鬛局促俯其首归来焚膏坐长夜盥栉不暇面尘垢淬锋砺锷期再策狐豕隳突羣兕吼岂惟文运遭迍否无乃历数厄阳九自惭定乱非鉊椠束缚经传事南亩畊童樵稚课朱墨涂抹破砚扫弊帚东藩诸侯远见徵白璧玄纁贲林薮屡辞不获始强起野服长揖坐谈久青闺午箭传滴漏紫幕炉薰散春牖时翻玉检题鸾凤复赐银笺篆科蚪鹃啼花落燕莺飞顷刻浮云变苍狗迁逐西行泣楚囚仓卒弗及拜慈母初移锺离复入汴山路匍匐十日走皮焦足胝汗浃踵手策羸蹇背有负囊资空乏衣破裂无以补缀谋诸妇妇言别久簪珥空借旧乞隣无一有高堂姑老蠒女幼日羞鱼鰕买梨藕愳无纨帛御姑寒安得吴绵为君厚余闻愧赧双脸赤洒泪出门心欲朽病躯有仆不得将药食扶持赖亲旧寒沙古垒泣英灵落日疎林啸猿?前途尚远节屡换白露应候月在酉荣枯万变类观奕忧愤百结如错钮筋力衰颓卧犹倦须髪颁白照逾丑尽将得失付忘言且醉梁园一樽酒
痴顽子歌
痴非痴兮顽非顽清晨扫雪夜掩关耻道焦螟争触蛮龌龊自处痴顽间生涯秪在青漓岏拾枯汲深忘险艰披烟扪萝亟跻攀朣朦月出东海湾谓是上古白玉环直欲走海赤手扳禁之不可誓不还道逢敱翁乐且闲相顾一笑玉齿殷十年采药不下山倒驾玄鹿招白鹇神经秘牒鸟篆弯时复窃读见一斑往往亦辨跖与顔今年从翁来帝寰劝师慎勿忘旧山山中春泉响潺潺松花落藓香斒斓醉听黄鹂眠草管不博人间玉笋班
白葛篇代赠
白葛细如絺千丝复万丝南风池上看顔色正相宜昨日夫君别啼痕满袖垂
其二
白葛软含风轻盈望若空钏露金条脱佩映玉玲珑浴罢羞单着催将半臂笼
其三
白葛白如霜裁衣当暑裳氷纨羞皎洁雾縠让辉光念是夫君赠秋风忍弃藏
忆昔行赠杨仲亨
嗟我忆昔来临濠亲友相送妻孥号牵衣上船江雨急辟历半夜翻洪涛濠州里长我所识怜我一月风波劳呼儿扫榻妾置酒买鱼炊饭羞溪毛酒酣话旧各涕泣隣里怪问声嘈嘈明朝府帖促盖屋旋斸瓦砾除蓬蒿大竹为楹小榱桷覆以菅草并索綯君时亦自长干来为我远致书与袍密行细字读未了苦语渫渫如蚕缫收书再拜问所历灯影照夜吴音操异乡寂寞遇知已欢喜岂止馈百牢藤牵萝绕互依附濡沬相润脂和膏薰风昼眠竹几静落叶夜掩柴门高黄须为汲东井水翠?或送西家醪中书大官捧檄下霜鹘脱镟鹰解绦君前挽骡我後策陟险攀峻随猿猱饥肠午渴掬涧饮甘滑不啻青葡萄到家仓卒席未暖复此赴汴同轻舠厓高水澁石溜急时复着力撑长篙予生有弟皆异域漂泊幸与君逢遭君才自是伯者佐比拟管乐卑萧曹方期补劓拯焚溺讵肯析利穷秋毫比来县邑久芜废亦有桑柘柤梨桃遗民可鸠业可复应屈君辈挥牛刀他时解绶归故里相期结居吴江臯
眉庵集卷四

[book_title]卷五
钦定四库全书
眉庵集卷五
明　杨基　撰
长短句体
梅边读易
世言麋鹿野我更野於鹿呦呦山岭间未听人声先退缩行随桃花饮流水白石清泉谐所欲落日双松薜荔青东风百草蘼芜緑赤山山下养亲处【赤山在吴县天平山南五里许义曰仰天盖范文穆慕文正公而名也先生之家在焉】五母鸡豚三亩菽不愁女子识韩休但恐相知非鲍叔朝来扫叶遶树吟仰见寒梅破香玉腊意犹封雪後山春光已到溪南屋信知物理互消长往往天心见於复自取羲文一卷书茆檐坐对梅花读
观眠松有感呈醉樵内史【饶参政介之也松在凤现岭】
朝廷无遗材而我观蟠松松高仅寻丈足当高景山之雄外惟英华发内实神秀锺气食白额虎势挟苍精龙鳞张角折甲爪露兎丝纒络苔花封轮菌磥砢?踞数十亩叶拥车盖万个青童童东柯西柯尤不同隐若云鹏离溟渤六翮始举扶揺风几欲飞上天椎碎霹雳锋魑魅魍魉莫敢近上帝素有生生衷丰姿森森凛铁石灵响殷殷来笙镛膏流茯苓成琥珀屡起凋瘵苏疲癃胡乃尚尔局束中吴中手持美酒玻瓈红三酹再拜十八公今之拳挛突兀世不容公其正身直节以答上帝忠三辰复朗耀四海无困穷野夫献颂蓬莱宫
覇王丘和杨亷夫
朝上亚夫塜暮上覇王丘君臣两丘土千古同悠悠谷城西来河水浏浏葬以鲁公其礼已优王勿悲王自仇於乎天意非移刘
过陈湖赠寄周明府
兰苕参差桑柘緑细雨冈头啼布谷人家破产给丁夫麦未上塲蚕未熟无蚕催丝绵无麦督税钱民间此愁谁见怜君侯为我解倒悬
送孙照庵往松江
吴门花似雪适与佳人别别离苦不远相看寸心絶前年送君去练川花满树今年送君游吴淞江水头吴江三百里青苹涵白芷楼船五色旗煌煌照江水潮来江水明潮回江水平江头两啼鸟劝君莫登程君家高堂亲已老为子不宜长在道归来为问渡江人旧时杨柳今多少
七贤过关图
前乘骏後乘犊牛行何迟马行速关山雪深及马腹手披牛经马上读七名贤五童仆怆惶出关非所欲关东鼔鼙民夜哭
李嵩画宋宫观潮图
十五湖上月十八江上潮君王连日醉伐鼔更吹箫箫声忽如天上落大内临江起飞阁碧瓦朱甍十二阑嫔娥岁岁观潮乐潮水信可定日夕来朝宗人心独不如而不思两宫两宫未雪耻屡下班师旨白马素车神何不令天吴折食大奸髓奸髓不可食国耻不可涤嗟尔江上潮虽雄竟何益潮无益於人看潮徒损神横江铁骑来三日飞埃尘历数固有归尔潮胡不仁遂令鸾凤雏戚戚悲残春春光浩无主落花随暮雨回首几秋风旌旗又如许又如许君勿悲古来在德不在险一盃之潮安足奇
渔樵问话图
君收纶我停斧且向谿头话今古屈宋文章?下薪彭韩事业庖中鲋世上功名贱如土何须了了文兼武君贯鱼我负刍有酒可换不可沽青山满眼同一醉勿论区区荣与枯
七?图
牡?蹲牝?坐二子就乳三子卧茆檐北风吹壁破羣?饥号愁雪堕君不见东家韩卢逞捷足朝逐狡兎夜食肉
春捕雀图
棘针红尖竹袅袅一双春禽戱春艹狞何处忽飞来利嘴如鈎破禽脑春禽引雏肌骨瘦不彀春一朝饱一朝饱寻复饥春山鸱枭如瓠肥何如搏枭饱终日留取春禽引子飞
夫织蒲
夫织蒲妻辟纑田中种豆田下蒲编穰上箔苎脱轴卖席与布未了官家租重门高楼切云齐盈仓豆给廐中骊银鞍铁甲十万蹄楼高高马騑騑居民无庐食无糜嗟君之牧能勿悲
麦田高
麦田高稻田低低田年年高筑堤田家茆屋近江水筑堤直取江心泥今年雨多不伤糓高田得沾低亦熟百箔春蚕五母鸡全家衣帛兼食肉君不见咸阳东来如掌平间田自多人不畊
休采花词
休采花采花蝴蝶飞休扑蝶扑蝶伤花枝花枝娟娟戱双蝶临风对花不忍折平生爱蝶仍爱花只恐伤花复惊蝶君似蝶妾如花花开能几日蝴蝶过西家
云樵
朝出云在野暮归云在山十年事樵采朝暮云中间空山无人云漭泱斧声丁丁四山响曾看仙人石上棊千岁桃花才反掌白石砺我斧丹枫裁我柯浮云去尽青山晚奈此猿声鹤梦多
画鴈
春渚别未久秋风来有期年年燕归日是汝度关时玉关万里音书絶八月寒风三尺雪何以飞来汉水头湘浦芦花洞庭月花满寒汀月满塘鸳鸯??两相忘啼晴杜若藂边雨卧冷蒹葭叶上霜
送安定书院山长张宗武
溪头梅花氷雪妍弟子送师张别筵緑莎为茵柳为幕次第再拜春风前春风东来吹马耳马蹄咫尺长安市尽道先生自此昇君不见三鱣堂中杨伯起
挂剑台和黄子邕
生诺诺尚浅死诺诺更深当时季子意即是徐君心嗟嗟徐君骨已朽宝剑摩挲在吾手正拟临岐解赠君不意挂君坟上柳挂剑果何益聊以明不欺当时让国心肯使徐君疑於乎剑可折台可隳死生之诺不可戱
狼山青为许光禄赋
狼山青山前慈乌终夜鸣儿闻乌声忆慈母母今远矣儿心苦三见江南秋草黄泪珠不到坟头土有母寿且康有弟垂金章胡不买船归故乡故乡介母寿外孙拜姑姑拜舅甥已成翁姑白首团栾且共樽前酒酒醒月斜思早归江南更有糟糠妻
霜叶红赠友还华亭幕官
霜叶红霜叶红霜叶照人如酒浓青袍幕宾上官去挂帆开船江水东江边小娃年十五临江踏歌对君舞淮音吴语总销魂不是璚花旧时谱忆君折柳西湖曲湖上诸峯为君緑一夜江南春信通画舫银鞍竞相逐东风一分手去酌华亭酒华亭白鹤不归来二陆文章亦何有江边鳬鷖毛羽稀慎勿惊人撩乱飞
君莫疑赠薛起宗
有弓莫朝射有剑莫夜舞舞剑空惊半夜鸡射弓须射南山虎当年意气双白虹三尺宝剑两石弓平沙软草马蹄疾仰面射落南飞鸿归来面皱头雪白鱼皮包剑弓挂壁逢君一笑盃酒空怜我衰顔手无力手无力眼有眵作歌赠君君莫疑英雄老去衆所薄何独区区杨去非【先生年五十更名曰去非】
赋得归帆泾送夏仲信之江北
客舟不肯停相送锦帆泾泾边数株柳株株落秋声当时种柳临泾水柳叶参差间桃李君王日暮看花回一色锦帆三十里朝从泾上出暮从泾上归吴謌听未了花落鹧鸪飞鸟散春无迹泾上丛丛春草碧自是君王爱捧心美人那得倾城国古来奢丽那能久菲衣恶食传不朽君过长淮向汴河请君更看隋堤柳
送葛仲行远游
子有远行役我有远行诗远游几万里山川浩无期青山盘盘日欲暮车轮高随飞鸟度笑杀东家白面郎一生不识城头路
七色荼蘼花
朝出月在牖暮归星撒沙今朝下马日未晚见此七色荼蘼花千葩万萼春无价绮雪湘云堆满架题品当居芍药前温柔岂在蔷薇下我爱名花天下无中泠之水四腮鲈谁将十様天孙锦织取徐熙没骨图
双椿堂
大椿叶青青小椿叶薿薿堂中两眉寿共坐春风里春风揺揺吹紫荆两翁白头亲弟兄兄当有孙弟有子两翁之寿从此始
庚戌元日立春试笔【二首】
柳暖已破眼梅寒尚含腮腊随除夜尽春逐岁朝来凤凰台下春归早龙池柳色瀛洲草一夜东风雪尽消十年南国人空老富贵非吾愿文章非我能且沽白下桥边酒来看金陵市上灯
其二
南山雪已消北山雪盈尺信知南枝花早得春风力帝城回首春光近柳上梅边见春信白玉椒盘内史传红罗彩帖词臣进贫贱何足恤功名非可夸且沽白下桥边酒来看金陵市上花
白云书舍
我家住山深白云满长林爱云如珙璧友云似同襟去年辞云向城市云亦相随渡江水我留城市云还山梦里时时看云起君家茆屋监湖西屋上青云作队飞爽气每沾毛义檄晴光长映老莱衣祗今薇垣番夜直咫尺蓬莱云五色郤向昇州望越州吴山万点吴云白
九日袁赞府宅赏菊
自我离姑苏已负两重九不独无钱对菊花白酒黄花总无有前年九月吴城破廿口仓黄惊窜走去年重九客荥阳泪眼西风盻衰柳那知此日来句曲秋水自佳惭白首到处逢人索佳菊预恐无花孤此酒东隣送我青两株细蕊含苞香未剖耐何无花亦无酒不愤有酒成不偶丞家数本花正繁秀色幽香照窻牖入门一见清兴发乱挿乌巾笑开口主人抵掌怪我狂我自有得忘老丑三年仅逢一饷乐此後宁知不愧负便须筑室满山田种菊循篱秋百亩年年酿酒荐秋菊笑引妻孥寿慈母世事茫茫未可期聊作长歌示佳友
苎隐为句曲山人翟好问作
种桑百箔蚕种苎千疋布先生种苎不种桑布作衣裳布为袴桃花雨晴水满塘乌纱白苎春风香野蕉山葛不敢并越罗川锦争辉光儿童漾纱妇纺织卖布得钱还买帛黄绵大袄一冬温白雪中单半襟窄今年苎好亩百筋堆场积圃长轮囷床头白酒夜来熟杀鸡煮鸭邀比隣东家种桑青遶屋官绢未输空杼轴妇姑相对难无衣先生饭饱方扪腹
送汲县主簿朱孟仁
我耕苏台云君钓苕溪月万里西来始识君相逢未久俄相别梁园十月万树稀北风满地尘沙飞客中送客未忍别感慨握手临大堤问君此行向何所大河之北汲县古桑柘遥连晋都邑牛羊近接曹风土县民出郭迎县官苦酒味薄柤梨酸道傍再拜劝官饮礼数朴略诚堪观知君下马人争爱白栏乌?红鞓带百年华夏总戎衣【中原方治】忽看中古威仪在父老喜极复涙垂廿年兵燹悲疮痍儿孙汨没骨已朽老眼复得逢雍熙人心如此亦难治要在从寛布君惠犬足生氂户不扃牛租减额人长醉嗟我前月除荣阳入门野蒿如屋长日斜吏散公宇静时有雊雉来飞翔方除瓦砾治官道已见居民归稍稍自愧才疎抚字劳嗟君年少蜚腾早清霜一夜满河氷此别怜余白髪生主簿官卑君莫厌?程九万自兹升
彭蠡阻风
昨日南风颠轻舟挂席如飞仙又如快马走空阔造父王良相先後今朝北风吼白浪飞天大如斗舟人劝客莫忩忩君不见世间快意那能久
舟抵南康望庐山
春山如春草春来无不好况是香炉峯百叠屏风围五老嘤嘤历历谷鸟哀朱朱粉粉山花开芙蓉削出紫雾上瀑布倒泻青天来船头春山重回首世上虚名一盃酒李白雄豪妙絶诗同与徐凝传不朽明日移舟过洞庭兰花斑竹遶沙汀摩挲老子双愁眼细看君山一点青
登绳金塔望庐山
过鲁必谒岱入洛须望嵩嗟余夜半入彭蠡月黑不见香炉峯明登望湖亭雨气何空蒙山僧指点笑五老五老正在烟云中今朝蹑层梯高标揭晴空匡庐远出百里外紫翠映带春霞红虽云彷佛见顔色巳觉浩荡开心胸在山看青山佳处未尽逢不如迥立万仭表一日览尽千玲珑何当生羽翰两腋乘天风不论雨雪与晴霁回翔下上饱玩八面青芙蓉
过剑江闻岸上鸡声
劔江光似劔霜月寒灔灔轻舟载月江上归半夜鸡声起茆店寒鸡自啼人自寝鸡声不到黄公枕
癸丑元日
霏霏元日雪脉脉人日雨春来无日不轻隂薄雾寒云满南浦常年有雨复新晴淑气韶光淡遶城草色未迎金勒马柳条先映玉楼莺今年风雨兼氷雪忘却春幡庆春节野杏缄愁待酒催江梅索笑邀人折谁与观云卜大通且须祈谷问年丰相期十二楼前月賸看花灯万点红
忆省掖千叶桃花
穠李积皓雪繁桃炫朝霞江边日日见春色尽是寻常儿女花东阑一树能倾国千瓣玲珑谁剪刻半吐疑红却胜红全开似白元非白旁观浅淡正复浓雅丽称月开宜风隂晴晚午各异态嗔喜笑嚬无不工嗟我匆匆簿书急时复微吟对花立白苎犹沾夕露香青鞋不怕苍苔湿而今漂泊楚江滨想像丰仪一怆神惆怅当时看花客对花还说去年人
水云居为刘文丙赋时予有山西按察司副使之命故末语及之
我本山中人看云三十年白云如故旧入我秋堂眠去年辞云向城市云亦相随渡江水我留城市云还山梦里时时见云起明日驱车上太行山青云白树苍苍忆君茆屋潇湘上云满衣裾水满塘
为山西李参政题红竹
山西无竹看认竹竹不真翛然山泽古君子忽作年少如花人想应血雨潇湘渚洗如琅玕碧如许翠华莫睹覩霓旌泪洒红氷啼二女口脂香容未老望入霞光九疑小鹧鸪声喑緑烟消丹穴朝阳鸣凤鸟尔不知此外虽异心恒虚赧顔诉向谁人道
眉庵集卷五

[book_title]卷六
钦定四库全书
眉庵集卷六
明　杨基　撰
五言律
新岁见月
柳外纎纎白梅边淡淡春年光兼月色此夜一时新未拟开金镜先将照玉人更须三五夜相逐宝车尘
雪中柳
春雪晚萧萧随莺上柳条渐将丝共结终与絮俱飘泪粉凝啼眼珍珠压舞腰东风自怜惜留映赤栏桥
雪中燕
燕雪两差池相兼拂绣帏玉楼迷故垒珠箔见乌衣斜讶冲花落轻疑掠絮飞晓寒人未起还认画梁归
元夕前对雨
雪後亷纎雨江南浅淡春莺花无那客灯火正愁人石润苔生髪氷消水有鳞九衢明月夜车马往来频
感春
独立何所爱江空春水遥旧情题竹见新恨对花销束脯非沾禄闻钟岂造朝惭非鞲上鹘风起欲凌霄
近有
近有山东信河南已退兵初闻通汉使又复叛齐城机笑多疑失师怜少算倾如何金四万容易托陈平
谢饶内史惠江芷
花掩露猗猗情深寄一枝已看辞衆草还得近华芝緑艶明书积青芬落砚池野人无以报赖有木桃诗
池阁晚兴【二首】
池阁敝重扉林光动浅漪病嫌纨扇早愁觉漏籖迟雨鹤饥犹立风荷弱屡欹冥冥空濶外极目有蛛丝
其二
久隂人迹断苔迳雨痕交树密枝藏果池清藕露苞铃将惊鸟掣槛或饭鱼敲自笑窻间枕多眠觉面?
秋齐杂赋【五首】
刘表知先主怀王识沛公未闻牧夏口先已入关中今古车书异兴衰历数同方惊鸡作凤当信鹜非鸿
其二
今日长洲苑秋风列羽旗不图新约法复见旧威仪鼔舞儿童乐歌謡父老悲烟埃方衮衮禾黍正离离
其三
叹息冯唐老吁嗟李广贤穷通元有命生死讵非天鼔角西风里江湖短髪前南飞有鸿雁一字若为传
其四
晚树霜犹碧秋花雨未黄戎衣轻綉锦旅食尚糟糠驿路千山隔河流一苇航毋忧兵不戢已定法三章
其五
逻卒去不返行人愁未回正须犀作甲毋用玉为杯清泪寻常落丹心早晚灰交仍期管鲍书或似邹枚
七夕
楼迥秋河逼帘虚夕露侵巧於间处乞愁向别时深月殿蛛丝绕星桥鹊驾临年来孤此夜儿女亦伤心
送沙天民之无锡兼简张彦祯
风雨送君行溪山伤我情故园春种麦高柳暮啼莺乱世难知已常谭愧老生兹行见张翰怀抱得深倾
谢雪坡参政入淮
维舟竹外坡把酒唱离歌沙雪融将尽江花开未多淮兵春入戍津吏夜鸣河伫望南归日君恩早赐罗
早冬
沙浅蒹葭白林深橘柚红水鳬晴趂日山隼夜呼风世乱嗟亲老家贫任岁穷平生迂懒意未忍即从戎
露
泫露浓初滴横江白渐多珠光聨玉陛金气逼银河甘和盃中屑凉侵袜底罗无人为收拾的烁满秋荷
梅花清梦为沈敬赋
霜月路西东梨云影淡浓孤灯数声角急雪五更钟时向愁边得春於醉里逢不须寻旧迹湖上两三峯
夜坐怀天倪
偪仄仅容膝归来方解衣冥冥孤鴈去扰扰乱蚊飞物理谁能识人情岂故违隣家有修竹赖尔破愁围
宫怨
旧宠忆专房罗衣有赐香偶来春沼上闲坐緑隂凉凤髻从教侧蛾眉懒画长新愁千万种一种一思量
送王季野
为爱王崇教书名虞禇齐龙文题玉轴凤册缕金泥涤砚云生沼笼鵞雪满溪诸山多晋刻时复到河西
初夏过宁真道院
真馆坐微雨午堦兰气清以兹鱼鸟性遂识水云情佳树细花落清池圆叶生芳时与幽赏欣此一来并
谑柳【一首二句作春浅爱鵞黄春深叶渐长】
袅袅复扬扬春风折又长絮飞疑燕拂枝重觉莺藏晚挂初三月秋零一夜霜江边千万树此树断人肠
隔隣桃花
春色护低垣晴梢露未乾不愁开处远深恨折时难水或漂香出人应罢綉看愿凭双蛱蝶将梦过东阑
孤坐
春事忽已晚江云仍久隂乾坤芳草阔风雨落花深思极惟孤坐愁多却短吟岂无游览意触日总伤心
闰七夕
星桥方泣别银渚喜重过鹊整初回驾鸾停暂掷梭欢如前会少情比去年多可是勤耕织恩容两渡河
秋日舟中见蝶
趂暖戱晴川依人上画船粉销烟翅薄香冷露须拳野菜疎篱外山花小迳边夜深桃李梦犹在绮罗筵
孤云为王子囦赋
断影落平湖隂云远更孤山川遗迹在天地此身俱空濶飞还白氤氲看欲无何须叹漂泊神化亦须臾
听雪轩
虚檐迸玉鸣入夜转分明风响不相似雨声无此清倚窻心不倦拨火耳频惊道是梅花落梅花落更轻
直溪闲居
处士居?谷先生隐直溪水流无曲折沙或涌高低船向花间入云来竹外迷怡然冲淡意欲与古人齐
荷叶
圆的破蓬苞孤茎上藕稍雨撑栖鹭屋风卷?龟巢溪友裁巾帻墟人作饱包小娃曾已折新月拜湖?
桐树
珎木曙鸦啼瑶枝小凤栖材怜工制瑟叶想戱裁圭凉送秋声早隂移夜月低梦回疎雨滴人在辘轳西
谢徐良夫惠米
玉色西溪米蒲囊手自封恩同粟五秉宠过禄千锺云子鲜鲜滑红芒细细舂加飡愧尸素饭饱一支筇
季迪病目戱作
不寐听隣钟声来觉耳聪夜吟斜避月晓立背当风万象空花外千山雾雨中欲行俄触户昏昼问儿童
溪山小隐
何处溪山隐衡门对野桥晚风携鹤子春雨种鱼苖小迳钭通竹疎篱曲护蕉人生闲自足不用楚词招
盟鸥亭
旧业水西头新盟结衆鸥羣疎寒不散影独暮相投菡蓞陂塘雨菰蒲野岸秋青田无白鹤得此复何求
雨
雨急愁云黑窻虚爱竹青石泉流细细山鸟去冥冥醉里倾荷业饥来煮茯苓不知刘道士何用换鵞经
爱竹轩
为爱轩前竹平安惬此心雨声西涧晓秋影北堂深瘦倚差差玉疎揺细细金闲容扶短策幽处一披襟
偶题
身懒交游絶时危感慨新清江催短鬓芳草怨归人花落纵横雨鸎啼淡荡春欲揺舟楫去波浪没平津
晓起
晓起忽鈎帘青山在短檐花疎风更减衣薄雨重添别意因诗记闲愁与病兼灵荃龟筴在其奈不能占
送胡鼎文游越
脉脉寒食雨差差桃李花君能轻远别我独爱春华山县增新垒江流失旧沙不须探禹穴科斗已成蛙
送孙彦声都事之淮安
忠襄不可见幕下得遗贤策可西平楚书能北守燕春旗峡石砦暮雨芍陂田勿易开边隙兵交又十年
赠沈真仲徵士
花落满烟莎兰舟喜见过壮心丹未已愁鬓緑无多小燕斜斜舞新莺婉婉歌都将旧游意一笑付江波
送王仲容之上海
薄宦依东海孤城隔戍烟花疎寒食後人远暮帆前深巷编蒲履斜岗种木绵母烦厌荒寂微禄有畲田
寄叶德彰戴叔能
江远树层层蒲荷叶渐增酒樽池阁雨棋局夜船灯竹净删逾瘦花疎扫未能亭亭川上鹄风雨看飞腾
寄海盐杨砦官
海屿通村险边城出敌遥旗灯秋塞雨铃柝夜沟潮士饱争投石农闲数舞箾毋令废收获高陇有枯苖
送范彦章之隽里
轻帆挂渚蒲两日到南湖寨结防秋伍城添筑垒夫多风枣花落少雨稷苖枯见说随阳鴈嗷嗷满路隅
寄金友直县令安吉
山栅护层层城陴遇险增远烽朝屡报高橹夜频登薄产千株栗荒租半亩菱怜君治斯邑亦复有能称
过束氏废园有感
苑废主频更才登意即倾燕归隣屋住蛙聚野塘鸣瓦砾鸳鸯字沟渠环佩声惟余数株柳衰飒尚多情
壶中挿绯碧桃索高二校书同咏
丽质鬬春华纎穠间更嘉緑烟萦绮雪红雨乱青霞醒醉休相妬仙凡自一家春风忽披拂点缀舞?斜
春晖堂
春树蔼晴晖山云并舍飞双鱼供处馔五彩戱时衣病每通宵坐贫长负米归人方念离别得养似君稀
瓶中挿松竹緑萼梅偶赋
清肌不涴尘緑萼破初匀松竹为三友芝兰是四隣未销金殿雪曾报玉堂春欲借东风便持将寄远人
赠婉素
同祀碧鸡神丝萝又结姻文如谢道韫书逼卫夫人冀缺终相敬梁鸿不厌贫还能事荆布归钓五湖滨
初夏试笔
池阁已南风莺残药自红坐怜修竹里行爱緑隂中衣湿蕉无力罗轻扇有功欲揺孤楫去江濶雨蒙蒙
贺赵季文推官致仕【二首】
白髪还家日青衫告老时乡人邀入社朝士送题诗晚步鸠为杖晨飡肉作糜时时来故里能读道傍碑
其二
年至即投簪非缘老病侵车无三骥锡囊有二疏金荷叶清江曲苔花緑树隂不须休沐暇日日此追寻
方氏园居【十首】
北墅花连屋东园菊遶庄病长陪客坐老不厌人狂鵞鸭双陂雨楂梨小树霜他年倘相过里邑定名方
其二
多水少尘埃经年不扫苔竹繁频洗叶松老别求栽雪窦看碑入云窻晒?开徐文与张羽乘月想能来
其三
秋气入郊墟新凉似雨余囊收试验药藁集着成书酒熟知愁减花开觉病除何曾废钱买山果及溪鱼
其四
解佩酬琴价将书当酒赀竹楼听雪夜梅屋看花时女嫁为农妇儿从作圃师隣翁无奈俗招饮岂能辞
其五
昔事李轻车豪名动狭斜鸎声吴苑树骢色武陵花观妓江楼月弹棊水殿霞归来种瓜果鉏畚是生涯
其六
旧物嗟孤剑春风别五陵未衰先遣妾已静更疎僧往事真骑虎中年得纵鹰两溪千顷月谈坐不须灯
其七
春社村村鼔丰年乐事同全家两溪上连日百花中母送归宁女儿邀读法翁莫言田野意即是有虞风
其八
由来种瓜地随处即青门习俗羞营利甘贫耻受恩挂蓑秋树湿濯足晚溪浑欲访龆年友漂零只自存
其九
园庐依緑水无吏索租钱岁计千株橘秋成半亩莲饮先诸客醉诗许衆人传为爱溪光好经旬独棹船
其十
回汀兼复渚迢逓入渔邦有港皆通檝无山不到窻疎烟春陇犊深雪夜篱尨过客停舟问而翁恐姓龎
眉庵集卷六

[book_title]卷七
钦定四库全书
眉庵集卷七
明　杨基　撰
五言律
省垣对雨【二首】
朱邸开东阁青闺对晚林雨苔行处湿风叶坐来深俯仰唯缄口交游孰吐心偶逢佳节醉万事总销沉
其二
旧雨深丛菊新霜小树枫醉怜花冷淡愁爱叶疎红沙远无鸣柝江寒有断鸿羁怀谁共语默默坐书空
赠秦侍仪
文采玉姢姢班行内外联蕃王从学拜边使候通笺侍立彤庭上追趋法驾前今朝退朝早衣上有炉烟
送翰林修撰刘用章赴滇阳
桂苑思戎客薇垣亚相才人皆期管乐我独爱邹枚雾雨炉熏掩星河殿影开玉堂清切地迟尔早归来
宿高季迪京馆
岁晚此相逢乡情佀酒浓语长销夜烛梦短及晨钟急雪风鸣苇微云月照松鷄前趋阙去寒树晓茏?
春尽始闻莺声
衆緑蔼园池莺声啼更宜爱於三月暮听似百花时上苑啼应早南风见自迟绿窗残梦断相忆海棠枝
为牛谅侍御题画
步履近星辰霜凝翠栢新自怜乌府月应照白头人綉斧监祠夜封章待漏晨清朝崇孝治一饭不忘亲
和牛侍御怀弟之作
春草绿芊芊看云忆惠连午隂花萼上秋色鴈行边此日临池坐当时听雨眠应将舒卷意戱彩北堂前
怀吴中赤山旧业【二首】
东林携策处南垞释耕时一迳都缘石诸泉尽到池静怜松响续凉爱竹隂移盛世容归隐毋令解组迟
其二
渐与世纷远自然尘虑消沿随碧溪水径渡绿隂桥岐路迷还识孤村近却遥闲身任来往不爲野人招
夏夜有怀
重露澄秋色轻风生夜凉碧看湖草乱红爱渚莲香有弟徒相忆何人不异乡悲笳在城上双泪落衣裳
逢郑校书
一从淮水别千里各西东又是秋风後相逢客路中须眉怜我老忧患忆君同遥想西斋宿孤灯照影红
江村杂兴【二十首】
春墅一鸠啼桥危懒过溪径苔都上壁野菜不分畦倚杖妨花密看山碍竹低欲知幽隐处风雨白门西
其二
陋巷泥三尺无人访隐沦窗鸣风减睡炊断雨添贫野路花迎客江桥柳送人暂须依薄俗憩此窜余身
其三
春色冶城东花浓笑老翁燕迟双垒破蜂早一房通薄瞑山腰雨疎纹水面风便携蓑笠去垂钓绿蒲中
其四
判醉望愁醒愁因醉转增已归仍似客投老渐如僧诗兴风楼笛棋声雪舫灯莫言浑不解此事野夫能
其五
东瀼复西圻村村可钓矶草於烟处密花较雨前稀小管催莺出疎帘待燕归伤心新柳色犹妬旧罗衣
其六
偶因辞禄去聊傍苇边居瓢弃频赊後衣存屡典余晚帘花掠燕春水絮吹鱼复恐沙崩石杨栽挿遶庐
其七
江桥春别後沙舸独归时鵞鸭东西宅菰蒲远近陂藕深荷盖密竹瘦笋鞭迟野趣谁能识唯应白鹭知
其八
斜槛俯江湍轻帘矗小竿柳寒莺羽湿花暖蝶须乾酒或临流酌诗多写石看不因迂僻地那得此身安
其九
江影揺春树潮痕摺晚沙绿芜三尺雨朱槿一篱花去国仍思国还家复梦家自无干禄意何必远京华
其十
将雨山光黑初晴树色青卖薪沙店远占糓瓦龟灵石枕支颐冷江瓢漱齿腥醉余春睡熟长得鸟呼醒
其十一
乍暖夹衣轻闲依緑渚行鸟喧如有诉花惨似伤情风度思前辈才华畏後生自缘耽野趣初不爲逃名
其十二
诗废并无藁琴亡况有函菌生舂药臼苔蚀种花鑱径湿慵频扫畦荒懒自芟畏人询往事欲语意先惭
其十三
江月盈盈白墟烟细细隂茅茨孤碓急机杼一灯深短笛多悲调长歌少醉吟自怜知已尽空负壁间琴
其十四
野渡缘沙濶村酤入市遥雨篱花婉婉风箔苇萧萧祠古犹供祭坟荒不禁樵夜来沙觜没漂断屋西桥
其十五
僧居映柳庄渔市入横塘晚渡双桡月朝吟一砚霜疗贫知有术医俗笑无方种得青青草离忧赖尔忘
其十六
清流曲几囬吃饭此山隈歌断怜莺续诗迟畏酒催晚晴初见月春尽尚逢梅归路缘江熟支筇不用陪
其十七
江渚疑无岸蘼芜远接波花疎游骑少酤贱醉人多燕已将雏出蜂能负子过只愁春已晚欲借鲁阳戈
其十八
咫尺南朝寺松杉覆短垣野猿偷佛供山鸟学人言石气晴犹湿泉声静却喧尘心久空寂随意给孤园
其十九
仪困非无舌顔贫尚有田病多赊药劵贫乏买山钱白璧交徵日黄金宠赐年都将旧游梦一笑野沤边
其二十
情深却倦游矮屋任低头花落东风怨莺啼夜雨愁酒烦隣媪买诗许社僧求欲驾东家鹤吹笙到十洲
句曲秋日郊居杂兴【十首】
茅屋人归後荒村更异乡树寒乌遶月江冷鴈啼霜影赖灯相续愁缘酒在忘明朝覧青镜白髪几多长
其二
出门山气夕循径入谿隂野水经寒浅秋风到晚深草潜惊鹘兎莎露啄鱼禽自采黄花嗅谁知独步心
其三
渐老爱秋光升沉意两忘鴈声偏到枕虫响故依床薜荔千林雨芙蓉一树霜故园樷菊在衰飒为谁香
其四
庭树聚栖鸦溪流没浅沙瘦怜人似菊浓爱叶如花秋色都连水寒云忽变霞自惭长在客无地不思家
其五
牕掩辉辉烛炉消细细香无风寒尚浅有雨夜偏长饥鼠摇空槖枯萤委破囊十年江海梦此夕讵能忘
其六
地与华阳近三峰独往来草香千品药松老一身苔书怪偷读门经鹿撞开墙东有修竹移向北庭栽
其七
编竹补疎篱生刍束酒旗鷄豚田祖庙鹰犬猎神祠玉糁菰为粉璚酥豆作糜儿童采芦叶争学短箫吹
其八
欲往竟无适意行仍独还猿声黄叶寺牛背夕阳山书弃将成业身投未老闲相逢莫嘲诮才与不才间
其九
偶随黄蝶去岸帻树边桥卯酒红初散朝霞白渐消沙平留鴈迹水落见鱼苗却爱箕山老从容弃一瓢
其十
落叶拥柴扉村深客过稀晓车分谷去晚笛饭牛归渔负雨蓑立鸟衔霜果飞此中真小隐予亦久忘机
杜伯寜雨中相过晚晴送别
念汝能相过危桥渡野塘入门巾屦湿满席芰荷香我爱秋前雨人夸午後凉都将耕凿意一笑送斜阳怀句容县中诸友
武师文
山市遶寒厅云分半榻灯苔荒征讼少果熟税钱增薄俸长留客新诗或寄僧朱弦嗟久断欲续竟谁能
赵仲弘
古貌复长须山林一老儒丰城埋古剑沧海得明珠文气曹刘并才华沈宋俱故园诸友尽相见独踟蹰
栢师文
白髪已千茎相逢喜气生看山留十日待月坐三更秋浦槎头钓春泥谷口耕莫言踪迹閟朝市久知名
翟好问
爱尔山城隐柴门对县衙酒赀千亩苎生计一园瓜雨步荷巾湿风吟蓆?斜时时扶短杖看竹到东家
居行恕
一榻卧秋隂松明照夜深瓦枰山馆奕石荐竹窗琴老爱笼鵞字贫消买药金冈头三日别叶落乱蝉吟
樊楚尹
绿幙雨初凉闲斋夕漏长砚生秋藓碧花落紫薇香教子抄书法逢人录酒方自缘耽野趣台阁意都忘
吴善养
心境两俱寂松风时掩关佩纫兰叶紫冠制竹皮斑饮少长先醉吟多每自删近来登眺懒满壁画秋山
吴损庵
玉笈佩神经双瞳炼更青秋云分席坐春雨卧楼听扫石持鸾尾?泉洗鹤翎清虚长不食轻欲驾飞軿
巫山隐
巫山青十二一一楚江滨自入山中隐都忘梦里身玉冠苍水佩鹤氅紫荷巾媿我方为客秋风满面尘
送句容刘少府回扬州
家具一车轻囊书与短檠吏多难别意人有去官情帆影江沉寺箫声月到城竹西寻旧业烟雨绿芜生
赠华阳道士徐介之
太极仙翁剑相传此瘗藏藓痕皆鉄色松影尚雷光斗阁三花供真坛半夜香便须邀顾况特地宿君房
客怀
休官得养亲况及楚江春喜极花迎笑情多柳效颦玉醪银叶鱠红稻紫丝蓴遥想西园草青青待远人
七月十四日过龙江
亲已年逾九儿才月过周家贫归似客路远去如流失意萤辞火惊心燕感秋平生离别泪相对未能休
沙河舟中
旅怀归正急春色到非遥草际风初泛兰心雪未消鹭明欺白髪鸥快避轻桡得遂归田计殊恩感圣朝
仪真逢张孟恭
相见独依依都缘会面稀故乡诸友散独客几人归江总头全白刘琨事已非野鸥知别意故绕夜航飞
瓜州逢邱克庄
江水靓如空江华冷未红怜予犹客里羡汝已乡中白苎青衫雨乌纱短帽风不须摇艇子垂钓五湖东
闰七月二日发淮安
舟行日已晡帆影动樯乌河伯抛钱祭风神酹酒呼红怜瓜似蜜白爱芡如珠且就篙师醉何烦问远途
至锺离发书寄婉素
漂泊嗟吾远支吾赖汝贤老亲思馔肉痴女忆衣绵刀尺砧声里灯花笑影边聊将千里梦持送到金川
盱眙怀古
旧说盱眙县居民不掩关鷄声啼鸟上人影落花间帘幙层层雨楼台面面山惟余孤塔在秋藓绿斑斑
舟中闻促织
促织来何处哀吟近短蓬不堪为客里况复是舟中残梦寒衾月孤灯夜枕风此时肠欲断恨不耳双聋
元夕前雨
楚泽春初入巴江水又来草怜容易绿花恨较迟开月暗灯慵试衣单苎懒栽晴光在梅柳应待鼓声催
人日怀高启
客路逢人日流光惜易过楚山青渐少吴树绿还多短草茸茸雪轻鳬队队波无因寄高适诗罢独吟哦
哭陈仲野都事没任所【二首】
氷雪阻修途畸魂托老奴百年乡梦断万里客坟孤囊槖遗书在期功远姓无一盂寒食饭谁与扫榛芜
其二
舆绋暗风沙丹旌映晚霞吏人营殡殓童仆着衰麻袭廕无遗嗣招魂有外家重来恐迷处记取路三义
送沈自诚任武康县丞
朱绂还家日青衫佐县时野蚕春自蠒山犬暮生氂细读隋唐律间临汉魏碑都将晋阳事写作送行诗
寄张彦祯
城小更临边今闻太守贤牛归新覆屋农种久荒田机杼春坊月旌旗昼垒烟直须兴礼乐闾巷尽歌弦
省中元夕剪彩簇牡丹灯一树戏题
彩树玉为柯银灯锦作窝绦纱笼月小金剪得春多暖艶千枝雪天香五色罗掖垣斋事肃相对夜如何
洪都
江流与郡通山势向西雄绿树南风里黄梅细雨中城门帝子阁鉄柱羽人宫欲就苏公饮东湖小圃东
立夏前一日有赋
渐老绿隂天无家怯杜鹃东风有今夜芳草又明年蚕熟新丝後茶香煮酒前都将南浦恨聊寄北窗眠
东湖晚眺
沤没岸如无凉多柳易枯巫归神庙静兵语驿亭孤日落霞明渚虹收雨暗湖此时篷底坐天尽是东吴
湖口见月
秋月自婵姢澄波照更妍梳怜宫鬂侧眉想镜台前初见愁将堕犹观喜渐圆旅怀何处感风露九江船
风雨泊舟
江渚初寒夜全家在一篷漂零兼主仆忧患及儿童柝响孤城雨锺声远寺风明朝青镜里须髪定成翁
晚过秋浦
淡日雨晴天江村正可怜碧云初见鴈红树尚闻蝉一望皆秋色千山各暮烟自惭簪组累羞近钓鱼船
晚登峨眉亭
亭子凭虚好登临似镜台江分一股折山作两眉开浓爱秋烟隔颦疑暮雨来短歌聊共写深愧谪仙才
沙河至采石【四首】
近午风犹热微隂日已凄病躯劳更弱忧色瘦偏黧路转蒹葭入舟从络纬栖此中肠易断不待玉关西
其二
河曲帆频转波高梦屡惊学人狐拜月照骨鬼吹灯断甓沉沙嘴残碑露石?不知何县邑芳草没荒塍
其三
病後难为客天涯独此身几朝才听鹊千里未逢人梦好徒增喜诗工不疗贫悔将孤钓艇抛弃五湖滨
其四
舟中逾一月驿路及三千老泪青衫上新愁白髪前蛩声秋岸雨鸿影暮河烟不有西征客谁同此夜眠
逢乡人俞武仲
酾酒酹江神占风欲问津偶於春草外逢着故乡人语密终难别知新却易亲因君问先垄清泪满衣巾
江船早起
霁色耀轻霞风樯起曙鸦防寒凭酒力避浅问渔家日出鷄鸣树波清蠏上沙此时篷底坐极目看芦花
夜坐
坐久一船霜神清念虑忘水当深夜白星隔大川黄钟断松间寺灯归柳下庄鳬鷖方露宿渔父莫鸣榔
夜坐闻江声
天寒月满川冬夜木兰船人影清於鹤江声急似弦书残灯落烬香在帐留烟多少关心事相随到目前
江船闻柝
月皎江逾白沙明岸欲无柝声寒郭静人语夜航孤酒渇思分橘衣单怯絮芦遥怜抱关者霜露裂肌肤
宿云港【三首】
新月低江树回风叠浪花珠明初见斗绮淡欲销霞转柁防危石收帆避浅沙邻船有渔火儿女自成家
其二
孤檝辨渔舟双旌识戍楼江山人老去岁月水东流鹜外霞催晚虹边雨送秋不因风浪急那得此淹留
其三
江濶净无埃澄澄一监开两帆烟外小单橹月中哀更静沤初定秋深鴈未来谁家东户好蒲柳逐行栽
晚入湖口过大悲阁
石断岸争出萝垂树倒县僧吟秋阁雨人渡野航烟鴈鹜清江畔蒹葭白露前终惭累轩冕空学在家禅
至吴城山得南风过湖
沙嘴南风起船头雨正飞人方离别去鴈又竟辞归暖日红生晕晴波绿涨肥龙君庙前柳顔色妬罗衣
谒鄱阳湖龙君庙
剑履朱袍列幢幡碧殿开舟人沉璧祭神女献珠来欲雨蝉鸣树将风鹊遶台瑶函有珉册犹是楚王裁出左蠡望庐山时春雨新霁山色明润独不见五老峰为赋
瀑布银河落香炉紫雾分诸峰皆翠碧五老独烟云涧湿雨犹滴坡香草自薰遥知幽絶处麋鹿自成羣
夜泊琵琶亭闻笛
夜泊古亭边春愁满画船青衫司马涙红袖琵琶弦故国人何在澄江月又圆谁将折杨柳三弄落花前
江边小旗亭
亭子枕春沙青旗趁雨斜潇湘新画壁桃李旧栽花换酒来双鲤当鑪立两鸦当年下江客相约送新茶
雨中登望湖亭有怀幕中诸友
水接虚无白亭浮浩荡开登临能几日风雨又重来藕湿花初歛蒲深叶半摧乍同诸友别吟望独徘徊
鹦鹉洲
绿遶武昌城遥连汉口营蘼芜昨夜雨鹦鹉旧时名诗句怜崔颢才华惜祢衡谁能洲下泊不有钓蓑情
江夏朱元瑾折兰花见寄
幽兰不易得孤洁比秋霜自可供金屋何须寄草堂一花湘水碧数叶楚山长便结参差佩罗衣十日香
岳阳楼
春色醉巴?阑干落洞庭水吞三楚白山接九疑青空濶鱼龙舞娉婷帝子灵何人夜吹笛风急雨冥冥
舟中闻杜?
落月祁阳路声声叫子规万山春尽夜孤枕梦回时客自伤漂泊人谁念别离无多眼中泪听汝不胜悲
宿巴陵
楚有巴陵好君山对县门暮烟湘树远春雨蜀江浑日落船依岸人归犬吠村凭虚望云梦胸次讵能呑
入永州
石气隂才雾岚霏暖欲霞憩床腥畏虎饮磵毒防蛇红叶秋崖树青萝晚洞花江山盘屈外遥认两三家
零陵【二首】
地僻三苗近江回二水兼青林皆种蜡赤谷半收盐好武人轻鬭多祠俗尚占晚来山雾湿衣薄又须添
其二
古瓦笼山葛荒碑仆石楠江晴初涨雨城午未销岚瓮富鲭羞鹿盃浑酒饷蚺邦人尽麻枲终岁不知蚕
湘中杂言【九首】
春水连春草遥遥一望同烟江来汉口云树出湘中竹有啼痕碧花仍笑靥红谁能鼓瑶瑟哀怨向东风
其二
小雨弄春晴湖光媚更清髻怜新沐後眉爱靓籹成鹄洁知无累鸥明觉倍轻离离川上草端为客愁生
其三
鄂渚云归後巴山雨过时?啼湘女庙花落楚王祠家远身如梦愁多鬂易丝聊将身暂泊沙嘴看鸬鷀
其四
风起一湖香青青杜若长花迎冲浪楫燕逐使风樯欲采兰为佩仍褰荔作裳何如山阁上屏里看潇湘
其五
江晚树沉沉羣山入汉隂驿亭千柳暗僧院百花深鹭曝愁融雪莺流欲堕金旅怀元易感非有壮游心
其六
鸥聚江初静鸦啼树已昏碧湘悲帝子芳草怨王孙帆影烟中浦渔灯雪後村匆匆万里客极目正销魂
其七
城近江临郭沙虚月在川柳宜春雪後花怯晚风前野?三家市乡音几处船坐听矶下水嘈杂响湘弦
其八
山霁云犹湿江寒雪未消双旗楼鼓急孤塔寺钟遥水緑鳬鷖藻洲香翡翠苕巴人暮归急横渡不停桡
其九
指点鸥飞处人间是岳州湘潭山乱出江汉水兼流深竹新祠宇飞花旧酒楼平生巴楚梦明日洞庭游
初入山西境
晋鄙不识稻来麰常在庖民居多土窟官赋半羊毛七月裘寒着千山狼夜嘷遗风唐俭啬古庙享臯陶
山西秋日
澹日荷香外微凉树影边俄闻落疎雨便觉是秋天塞近风寒早天高气候偏忽思陈鼔吹万马向居延
和宋大参省垣对雪
和风春前入瑶花雨後寒帘疎穿每易阑曲聚偏难客自衣裳薄人谁梦寐安掖垣今夜直离恨正多端
【阙题】
【以下俱原阙】
五言排律
水边见新燕
昔别秋风後今归社雨前巢非金屋旧人是玉堂仙颐颔公侯似腰肢妓女怜花明春殿雪柳暗御楼烟罗幕栖长并银屏过每联尾寒莺共湿衣暖蝶争妍忽见青帘外俄逢绿水边莫嗔茆舍小台榭总萧然
早秋送赵景普东归
歌断复依依情多忍遽违未缘春色晚自感故交稀舟傍荷花宿人先燕子归乍凉才却扇多病欲添衣驿树风蝉咽江祠雨鹤飞几时摇艇子来扣竹间扉
元夕京城观灯与杨亷夫先生同赋
琪树遶春蛾银灯烂绦罗风柔宵漏永天近月明多瑞霭浮双阙繁星动两河仗迎仙佩出香拂辇尘过菡蓞层层雪鱼龙灔灔波清时更良夜游讌莫蹉跎
送傅子敬宪使
朝散掖垣风恩乘宪使骢星辰天咫尺山水浙西东民力凋零後君心属念中江晴鸥泛雪云净鹗横空草复新年绿花仍故苑红无因送君去乡梦托冥鸿
送竺孟容戍营丘
内殿朝辞日东藩报命时白门花婉婉青社草离离山雨朱袍湿江风锦帽欹禡牙朝进祝散敌夜吹箎士马惊铜鼓儿童织綉旗突围当左拒射敌中斜枝赤手千人服丹心一剑知功成正年少双鬓未如丝
赵宜人卫氏挽章
故国王孙贵名家母德新令仪推冢妇荣宠锡宜人读史青闺夜治丝锦帐春野烟条绿柘溪雨采香苹熊胆资诸子虬髯识衆宾镜台俄掩月琴匣久蒙尘遗范传宗阃悲歌动缙绅霞坡原上草相望一伤神
八月九日祀社稷述事
祝史祝王册儒臣奉誓词衣冠陈盛典秬鬯降洪厘用报金穰瑞仍祈雨露私勾龙严配位神弃肃明祠币玉趋宗伯笙镛奏瞽师精灵潜格尔肸蠁俨来思赤壤新封国玄牲旧制仪岂惟宜土谷还得奠邦畿师出常依主君行每告期礼终受多祜民物正熙熙
晋邸北狩
刚戊吉初?藩宫武用宣猕田之薮隰旄节迈闉鄽帀骊为鉓幩衔驒作纒彤弓臣累百贝胄士逾千云路龙章衮璇霄鹤驾軿和鸾轼前奏韔服?傍悬笳鼓鸣翻海罝罗布匝烟猃猋过走兎鹰翥捷飞鸢洡泹多糜鹿豳岐盛豕豣延宾左髀逹登豆右腢穿殪兕才方着当熊誉又传骨都魂亦散勅勒部齐迁固以巽爻象不殊诗雅篇边氓瞻纪律勲业可铭镌
眉庵集卷七

[book_title]卷八
钦定四库全书
眉庵集卷八
明　杨基　撰
七言律
送路季琏问聘河东时东驾出师太原【二首】
三晋封疆拱帝圻两河山色照戎衣青虹贯日随星出赤鸟如云夹电飞使者梅花春後折王孙芳草梦中归入朝若问东南事积粟如山万马肥
其二
三让祠前酒一巵杏花红白柳丝丝古来使者称吴札此日行人得赵咨老祖山河终不改诸侯勲业已如斯青宫赐宴如前日为赋栖栖六月诗
闻官军南征解围有日喜而遂咏【四首】
天师南下静风尘正月楼船渡孟津中外诸侯元有约东南豪杰岂无人十年白骨埋荒楚一日苍生去暴秦喜极自提孤剑舞不知双涙落衣巾
其二
巴江东去动旌旗此变还应责望谁尺土未归终自复一夫作难彼何时北来兵势当无敌南向人心赖不离见说两淮消息好已将牛酒犒王师
其三
两河精骑向襄阳全蜀材臣出凤翔天下风云争会合江东子弟谩抢攘人皆厌乱思平世谁不将归说故乡我有先茔依古井十年不奠一壶浆
其四
官军闻说下扬州梦里扶摇赋远游天运未容人力胜民心须顺物情求遭逢丧乱生何补见得昇平死即休沽取一壶花下酌弟兄儿女笑相酧
寄杨铁厓先生
不见云间杨铁史寮中七客近如何老来诗句疎狂甚乱後文章感慨多长笛参差吹海凤小璚杨柳舞天魔春明且尽嬉游乐莫解梁鸿五噫歌【先生所居名七者寮】
怀悼朱秦仲总制
力尽戈鋋援不回犹挥赤手搏风雷波涛失意蛟龙伏肝胆如杠虎豹摧漫使张辽说关羽谁将全武易秦裴烦君更缓须臾死要对春风酒一杯
送雪坡太守之武林
湖上烟飞开画船鳬鷖鸿鴈满前川旧游未觉英雄老遗爱犹思太守贤驿树笼葱春雨里江花零落晚风前遥知不着登山屐先向闾阎问倒悬
送谢参政朝京
万方臣妾归降日四海诸侯职贡秋七册宝书银叶篆九重珠络翠云裘舍人入奏胪传早天子论功宠遇优正及燕山三尺雪马蹄须遍御街游
郡斋养痾呈醉樵内史【三首】
江云倏忽暝还收五月犹寒着敝裘芳草斜阳看易晚绿荷疎雨听如秋池塘空濶蜻蜓喜帘幙萧条燕子愁不是无言成独坐暂将心事静中求
其二
小轩新沐喜神清短帻单衣觉渐轻松下琴书晴亦润竹西窗户晚犹明愁来对酒心先醉病後看花意懒行却忆故山深处立绿萝千树叫流莺
其三
乱里情怀苦未开更兼贫病两相催翻书自取医方读写劵频赊药品裁有子问安催啖粥无人疗渇漫思梅东山谢傅能相忆风雨园丁送韭来
送潘省参谷北觐
黄钺专征异抚军蓟门鼙鼓接西秦江淮久赖齐桓伯中外方思李泌臣鹤驾箫声丹禁晓龙池柳色旧宫春邦交不用纵横术况复东周有古人
挽吕辅之参军
老来不作华亭尹死後仍书贞惠君犹有绨袍怜范叔更无珠履哭田文练兵每到防秋试积粟多缘歉岁分欲奠一尊招夜月紫藤苍栢绕孤坟
送钱思复曲江
庾信文章四十年一官今喜便宜迁诸侯宾客青云表乱世功名白发前弟子年来金马诏故人天上玉楼宣先生且向江南老草阁东风听雨眠
登石湖山亭和胡宣古宋仲温
危亭百尺瞰奔湍落日清虚缥缈间石壁倚风青鸟下洞箫吹月玉龙还霸图犹在英雄梦云气或连吴越山无限兴亡眼前事五湖烟水不相关
虎丘游和张云门韵
烟草离离接故宫剑光无复吐长虹虬髯一怒江山定乌喙重来苑囿空佛宇势凌云海日梵锺声和塔铃风峯前虎去高丘在野草残花泣露红
追送徐孟岳
长洲苑前春草生骑马送君君已行东风杨柳忽淡荡新水鵞鸭自纵横青菘堆雨晚饭足白苎裁雪春衣成隣家有酒可賸买我欲相从听早莺
寄王常宗
不为春愁减带围自缘多病故人稀无多的的梅花在有几斜斜燕子归月上湖平还荡桨酒醒风起更添衣微官未得追随去定悒炉熏静掩扉
寄号醉樵饶介之
万里西风到井梧泠泠秋水接平芜清虚自是松间鹤瘦硬何须石上蒲千古英雄双醉眼四山风雨一樵夫正须斤斧收材木要向凌烟见画图
送胡布张宪二军咨【二首】
凤凰出世不多见神驹汗血非全功子龙勇冠万人敌刘表气压三军雄会使策勲夸海内何必纪姓归辽东迟子纵横览八极当驾巨浪乘长风
其二
丈夫许国亦何蚤中兴绂冕皆吾徒绦火流云赤雀下神剑入海妖龙屠秦人玉琯不自惜宋客燕石何其愚会见清明旧雕鹗骞飞万里骋良图
送赵智之海滨兼柬乃伯元鼎
十月肃霜霜未严片帆归去雨纎纎鴈飞空濶双斜影山隔苍茫一翠尖自笑杨雄登馆阁谁怜胶鬲在鱼盐到家为我寒暄问汝伯遥应雪满髯
寓云间送人之上海兼简曲江居士
嗟予多难未能归念尔无家更别离春近江花开次第雪消沙鴈落参差英雄惟赠剑三尺贫贱相逢酒一巵为语海州钱博士白头谁与细论诗
同云间谢嘉书张梦辰舟
手持三尺青琅玕鼓枻来往凌风湍放歌吴淞江月白濯足洞庭秋水寒黄金何用铸范蠡紫蓴自足供张翰扁舟早晚落吾手便当相逐投鱼竿
将归吴中留书云间斋舍
读书喜逢明主知直节不受儒官欺男儿自当万人敌少壮耻为童子师江总还家向草草仲尼去鲁独迟迟蜀云亭下春消息雪白梅花开一枝
元夕次韵铁崖先生【三首】
千轮万骑影参差尽道风光胜旧时珠果乱抛金并蔕银花交射玉连枝星缘灯映看偏密月为人留下转迟白髪老仙逢盛事彩毫先咏太平诗
其二
星斗斓斒落绦河鱼龙潋灔出沧波寻常巷陌皆车马到处笙歌尽绮罗人意尚嫌春夜短灯光更比月明多谩教夷女傞傞舞细按吴儿宛宛歌
和谢雪坡钱塘见寄
经旬不见谢宣城小楷乌丝寄远情黄篾楼高春梦破绿罗衣薄暮寒生鹤临沙渚鸥俱浴花落江泥燕与争亦欲雨蓑摇短楫西湖新水荡空明
送郑本初还越
深冬未飘一片雪江梅已开千树花出门上马霜满屋舞剑闻鷄月在沙秦岂无人徒赠策楚虽三户复成家壮怀亦有东游梦明日津头见断槎
赤山书事寄龟巢谢隐君君南兰陵人今避兵居吴长洲之独树湖
曾向溪南看艺麻竹杠兜子一肩斜秧苗尚短仍含谷荷叶才高已上花蚕屋柘烟朝焙蠒鹊炉沉火昼薰茶而今风雨成抛絶卧听西园两部蛙
赠勤上人别兼简云间陶宗仪
澄公高义动山川乱後今逢弟子贤四海交游诸老尽百年衣鉢一灯传诗题玉几峰前竹社散东林寺里莲惟有赤城陶逸史老怀能说旧时禅
寄林训导谟
江上雪消春水浑故人书札到柴门英雄所见自相合贫贱之交谁与论汉室山河终混一秦城楼阁易黄昏平生不识之无字也学相如与卖文
长洲何明府见过
使君麾节耒相访正及南风百草长新语惊人浑烂漫奇才化俗更循良西山云朶金银气东阁梅花氷雪香便欲乘槎远相从鳬鷖春水绿茫茫
漫兴
十日南风吹雨晴隣家鵞鸭傍人鸣苍苔门巷槐花落青草池塘荷叶生已喜包茅来楚贡不劳郦舌下齐城野情欲买沧浪屋醉咏鳬鷖歌太平
闻雪坡将还吴门
桑叶重重戴胜飞行人多报故人归髩从别後星星出花到春深树树稀诗喜官闲能不废身缘谋拙事多违便须出郭相迎迓遮莫南风雨满衣
怀王隐君止仲
小几支颐却掩书身闲喜复见秋初山林自此纵横落絺綌於人次第疎沙鸟浴江明白鹭水花摇雨淡红蕖相知独有王摩诘两月无诗寄草庐
附王半轩次韵寄答
怀刺归来卧枕书白云满榻闭门初草玄未信扬雄病礼法从知阮籍疎短障夕阳悲蟋蟀方塘秋水老芙蕖南村口燥呼难得一任狂风搅敝庐
怀高着作季廸
坐看青江饮白虹不知楼阁又秋风弥漫禾黍苍烟外零落芙蓉暮雨中富贵逼人惊变豹文章鸣世岂雕虫清时欲草征西檄只有陈留阮瑀工
附高青丘次韵寄答
残雨翛翛映彩虹怜君独咏楚台风远江帆影秋芜外故苑砧声晚树中壮岁渐如辞幕燕闲身犹坐蠧书虫雅音自古无能好莫向人夸瑟最工
江村寒食
预折杨枝挿绕檐豆糜香软麦????甜春衣未染新丝织午篆犹分旧火?小雨送花青见萼轻雷摧笋碧抽尖不因人远伤离别那得春愁上短髯
乘槎为日者张德元赋
百尺枯槎孕气灵涛花空影入沧溟星河弄月珠胎白银汉流云鹊羽青坐拂珊瑚龙婉婉卧看蓬岛翠冥冥不须更问君平卜认得黄姑驾彩軿
白云深处为天平圭上人赋
上人卓锡乱云中缥缈莲花第几峯行尽崎岖方见塔望迷楼阁但闻钟四山晓气层层雨一迳秋隂曲曲松几度相寻问童子水流花落竟无踪
听秋轩为方上人题
听秋轩前秋满庭听秋轩里贮秋声噫嘘万窍西南发摇落四山风雨鸣定起宝花如雪堕梦回璧月带潮生便须飞锡苍梧野闻取钧天九奏笙
雨中怀沈逹卿茂卿
立春一月二十日江鸥野鹜飞满池杏花差白净洗面杨柳半青争画眉沈郎多病徵未起王孙不归吁可悲南周山头养亲好赠以金盘五色芝
天妃宫赠道士沈雪溪
帝遣神妃降紫芬海波摇荡赤霞裙月明贝阙金银气日暖龙旗贔屭纹青册简书天上锡绀帷灵语夜深闻方坛露冷三花绕坐演琅函大篆文
题明皇贵妃对奕禄山傍观图
深院纹楸敌睡魔玉环用意蹙双蛾只因数子藏机密不觉三郎失着多布阵似窥龙尾道争边未至马嵬坡有人冷眼观成败若个胡儿是烂柯
问梅次赵元鼎韵
惊散溪头一树云故人相别又相亲两三枝上几分月四五点中多少春不入楚骚缘底事番成羌笛是何因芳心欲露还羞澁踏雪归来香满身
望太湖
天帝何年遣六丁凿开混沌是双青湖通南北澄氷监山断东西列画屏挟雨龙归霄汉暝网鱼船过水云腥乘风欲往终吾老甪里先生古洞庭
初春【二首】
雪晴泥软不生埃春水浮香上绿苔柳色嫩於鵞破壳笋痕斑似鹿辞胎踏青鞋韈平头制试暖衣裳称体裁安得草堂江浦上紫桃红杏一齐开
其二
春色撩人到水涯草香兰气总诗材酒邀同伴尝新熟花趁初晴赏半开蹀?马随车响过秋千人送笑声来直须清夜红罗烛莫负东风玉镜台
春日杂咏【四首】
雨雨风风未肯晴百年时序逼清明花无桃李非春色人有笙歌是太平黄鸟巧冲蝴蝶过紫骝骄趁玉骢行酒家不用逢人问高挿花枝作斾迎
其二
偶自循篱出迳苔刺桐花落野棠开一年春已无多在几个人曾有暇来浸谷陂塘科斗乱浴蚕时节杜?哀买山莫种闲花柳多覔松栽与栢栽
其三
兰心刺促上枯根草色凄迷入旧痕滩觜无泥沙自白潮头有雨水先浑龙祠神去鸦鸣树鱼市人归犬应门便织蓑衣与牛荐此身只合老江村
其四
陋巷荒芜野趣浓小溪春水恰船通无边草色犹春
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>