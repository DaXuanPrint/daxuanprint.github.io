<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,古今禅藻集全文在线阅读,古今禅藻集全文在线下载,大玄古籍书库">
<meta name="description" content="二十八卷。明释正勉、性通同编。其收集编辑则是释普文。普文,字理庵,正勉,字道可,均嘉兴(今属浙江嘉兴市)人,生卒年均不详。性通,字蕴辉,应天(今属河南)人。生卒年不详。是集凡二十八卷,所收录都是释家子弟之作,而不完全有关于佛理,所谓“禅藻”即是僧诗。集中所载上起晋友遁,下至性通所自作。以朝代编次,每代之中又自分诸体。中间如宋之惠休,唐之无本,后来都入了仕途,与宋之道潜,老而遭祸,官勤归俗者不同。该书将这些人所作一概收之,未免泛滥。又宋倚松老人饶节,后为僧,名如璧,陆游《老学庵笔记》称为南渡诗僧之冠,该书对">
<title>古今禅藻集_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古今禅藻集</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]198478</span> <br/>
          说明： <span class="inputVal" id="bkdec">二十八卷。明释正勉、性通同编。其收集编辑则是释普文。普文,字理庵,正勉,字道可,均嘉兴(今属浙江嘉兴市)人,生卒年均不详。性通,字蕴辉,应天(今属河南)人。生卒年不详。是集凡二十八卷,所收录都是释家子弟之作,而不完全有关于佛理,所谓“禅藻”即是僧诗。集中所载上起晋友遁,下至性通所自作。以朝代编次,每代之中又自分诸体。中间如宋之惠休,唐之无本,后来都入了仕途,与宋之道潜,老而遭祸,官勤归俗者不同。该书将这些人所作一概收之,未免泛滥。又宋倚松老人饶节,后为僧,名如璧,陆游《老学庵笔记》称为南渡诗僧之冠,该书对其诗却漏而未载。至宝月 《行路难》,钟嵘《诗品》明言非其所作,而该书仍收录。总之,该书对许多收录诗,都未免疏于考订。其他如卷一之末,独附赞铭诔赋。盖以六朝篇幅无多,借以充数成卷而已。是集收取过繁,且疏于考订,致使集中良芜杂陈。不过它收诗范围跨上下千年,网罗颇富,较之唐僧《宏秀集》惟取一朝,宋《九僧诗》但备数家者,则较为完备。为研究历代佛家子弟之诗作提供了宝贵的资料。是集有《四库全书》本。</span> <br/>
          封面： <span class="inputVal" id="bkimg">Z_20003.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古今禅藻集
[book_author]佚名
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]198478
[book_dec]二十八卷。明释正勉、性通同编。其收集编辑则是释普文。普文,字理庵,正勉,字道可,均嘉兴(今属浙江嘉兴市)人,生卒年均不详。性通,字蕴辉,应天(今属河南)人。生卒年不详。是集凡二十八卷,所收录都是释家子弟之作,而不完全有关于佛理,所谓“禅藻”即是僧诗。集中所载上起晋友遁,下至性通所自作。以朝代编次,每代之中又自分诸体。中间如宋之惠休,唐之无本,后来都入了仕途,与宋之道潜,老而遭祸,官勤归俗者不同。该书将这些人所作一概收之,未免泛滥。又宋倚松老人饶节,后为僧,名如璧,陆游《老学庵笔记》称为南渡诗僧之冠,该书对其诗却漏而未载。至宝月 《行路难》,钟嵘《诗品》明言非其所作,而该书仍收录。总之,该书对许多收录诗,都未免疏于考订。其他如卷一之末,独附赞铭诔赋。盖以六朝篇幅无多,借以充数成卷而已。是集收取过繁,且疏于考订,致使集中良芜杂陈。不过它收诗范围跨上下千年,网罗颇富,较之唐僧《宏秀集》惟取一朝,宋《九僧诗》但备数家者,则较为完备。为研究历代佛家子弟之诗作提供了宝贵的资料。是集有《四库全书》本。
[book_img]Z_20003.jpg


[book_title]提要
钦定四库全书　　　　　集部八
古今禅藻集　　　　　　总集类
提要
臣等谨案古今禅藻集二十八卷明释正勉性仝编其裒辑则释普文也普文字理庵正勉字道可并嘉兴人性字藴辉应天人所録皆释子之作而不必其有关于佛理曰禅藻者犹曰僧诗云尔所载上起晋支遁下讫性所自作以朝代编次每代之中又自分诸体中间如宋之惠休唐之无本後皆冠巾仕宦与宋之道潜老而遘祸官勒归俗者不同一概收之未免泛滥又宋倚松老人饶节後为僧名如璧陆游老学庵笔记称为南渡诗僧之冠与葛天民卒返初服者亦不同乃遗而不载亦为疎漏至宝月行路难锺嵘诗品明言非其所作载构讼纳赂事甚悉而仍作僧诗皆未免失于考订他如卷一之末独附赞铭诔赋盖以六朝篇什无多借盈卷帙然以此为例则诸方偈颂孰非有韵之文正恐累牍连篇汗牛难载於例亦为不纯特其上下千年网罗颇富较李龑唐僧弘秀集惟取一朝之作者较为完具存之亦可备采择焉乾隆四十三年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
古今禅藻集卷一
明释正勉释性同辑
晋诗
四月八日讃佛诗　　　　　　　支遁【二十三首】
三春迭云谢首夏含朱明祥祥令日泰朗朗玄夕清菩萨彩灵和眇然因化生四王应期来矫掌承玉形飞天鼓弱罗腾曜散芝英绿澜颓龙首缥蕊翳流铃芙蕖育神葩倾柯献朝荣芳津沛四境甘露凝玉瓶珍祥盈四八玄黄曜紫庭感降非情想恬泊无所营玄根泯灵府神条秀形名圆光朗东旦金姿艳春精含和总八音吐纳流芬馨迹随因溜浪心与太虚冥六度起穷俗八解濯世缨慧泽融无外空同忘化情
咏八日诗三首
大块挥冥枢昭昭两仪映万品诞游华澄清凝玄圣释迦乘虚会圆神秀机正交养卫恬和灵知溜性命动为务下尸寂为无中镜
其二
真人播神化流渟良有因龙?兜术邑漂景阎浮滨伫驾三春谢飞辔朱明旬八维披重蔼九霄落芳津玄只献万舞般遮奏伶伦淳白凝神宇兰泉涣色身投步三才泰扬声五道泯不为故为贵忘奇故奇神
其三
缅哉玄古思想托因事生相与图灵器像也像彼形黄裳罗帕质元服拖绯青神为恭者惠迹为动者行虚堂陈乐饵蔚然起奇荣疑似垂微我谅作者情於焉遗所尚肃心拟太清
五月长斋诗
炎精育仲气朱离吐凝阳广汉?凉变凯风乘和翔令月肇清斋德泽润无疆四部钦嘉期洁己升云堂静晏和春晖夕惕厉秋霜萧条咏林泽恬愉味城傍逸容研冲赜彩彩运宫商匠者握神标乘风吹玄芳渊汪道行深婉婉化理长亹亹维摩虚德音畅遐方罩牢妙倾玄絶致由近藏略略微容简八言振道纲掇烦练陈句临危折婉章浩若惊飈散迥若挥夜光寓言岂所托意得筌自丧沾濡妙习融靡靡轻尘亡萧索情牖颓寥朗神轩张谁谓冥津遐一悟可以航愿为海游师櫂柂入沧浪腾波济漂客玄归会道场
八关斋诗三首【并序】
间与何骠骑期当为合八关斋以十月二十二日集同意者在吴县土山墓下三日清晨为斋始道士白衣凡二十四人清和肃穆莫不静畅至四日朝衆贤各去余既乐野室之寂又有掘药之怀遂便独住於是乃挥手送归有望路之想静拱虚房悟外身之真登山采药集岩水之娱遂援笔染翰以慰二三之情
建意营法斋里仁契朋俦相与期良晨沐浴造闲丘穆穆升堂贤皎皎清心修窈窕八关客无楗自绸缪寂默五习真亹亹励心柔法鼓进三劝激切清训流凄怆愿弘济阖堂皆同舟明明玄表圣应此童蒙求存诚夹室里三界讃清休嘉祥归宰相蔼若庆云浮
其二
三悔启前朝双懴暨中夕鸣禽戒朗旦备礼寝玄役萧索庭宾离飘颻随风适踟蹰岐路隅挥手谢内析轻轩驰中田习习陵电击息心投佯步零零振金策引领望征人怅恨孤思积咄矣形非我外物固巳寂吟咏归虚房守真玩幽赜虽非一往游且以闲自释
其三
靖一潜蓬庐愔愔咏初九广漠排林筱流飇洒隙牖从容遐想逸采药登崇阜崎岖升千寻萧条临万亩望山乐荣松瞻泽哀素柳解带长陵陂婆娑清川右冷风解烦怀寒泉濯温手寥寥神气畅钦若盘春薮达度冥三才怳惚丧神偶游观同隐丘愧无连化肘
咏怀诗五首
傲兀乘尸素日往复月旋弱丧困风波流浪逐物迁中路高韵益窈窕钦重玄重玄在何许采真游理间苟简为我养逍遥使我闲寥亮心神莹含虚映自然亹亹沈情去彩彩冲怀鲜踟蹰观象物未始见牛全毛鳞有所贵所贵在忘筌
其二
端坐隣孤影眇罔玄思劬偃蹇收神辔领略综名书涉老咍【一作怡】双玄披庄玩太初咏发清风集触思皆恬愉俯欣质文蔚仰悲二匠徂萧萧柱下迥寂寂蒙邑虚廓矣千载事消液归空无无矣复何伤万殊归一涂道会贵冥想罔象掇玄珠怅怏浊水际几忘映清渠反鉴归澄漠容与舍道符心与理理密形与物物疎萧索人事去独与神明居
其三
曦阳熙春圃悠缅叹时往感物思所托萧条逸韵上尚想天台峻髣髴岩堦仰泠风洒兰林管濑奏清响霄崖育灵蔼神蔬含润长丹沙映翠濑芳芝曜五爽迢迢重岫深寥寥石室朗中有寻化士外身解世网抱朴镇有心挥玄拂无想隗隗形崖颓冋冋神宇敞宛转元造化缥瞥隣大象愿投若人踪高步振策杖
其四
闲邪托静室寂寥虚且真逸想流岩阿朦胧望幽人慨矣玄风济【一作滋】皎皎离染纯时无问道睡行歌将何因灵溪无惊浪四岳无埃尘余将游其嵎解驾辍飞轮芳泉代甘醴山果兼时珍修林畅轻迹石宇庇微身崇虚习本照损无归昔神暧暧烦情故零零冲气新近非域中客远非世外臣惔怕【一作?泊】为无德孤哉自有隣
其五
坤基葩简秀乾光流易頴神理速不疾道会无陵骋超超分【一作介】石人握玄揽机领余生一何散分不谘天挺沈无冥到韵变不扬蔚炳冉冉年往逡悠悠化期永翘首希玄津想登故未正生途虽十三日巳造死境愿得无身道【一作理】高栖冲默靖
述怀诗二首
翔鸾鸣崑崿逸志腾冥虚惚怳回灵翰息肩栖南嵎濯足戱流澜采练衔神蔬高吟漱芳醴颉颃登神梧萧萧猗【一作椅】明翩眇眇育清躯长想玄运夷倾首俟灵符河清诚可期戢翼令人劬
角敦大道弱冠弄双玄逡巡释长罗高步寻帝先妙损阶玄老忘怀浪濠川达观无不可吹累皆自然穷理增灵薪昭昭神火传熙怡安冲漠优游乐静闲膏腴无爽味婉娈非雅弦恢心委形度亹亹随化迁
咏大德诗
遐想存玄哉冲风一何敞品物缉荣熙生涂连惚怳既丧大澄真物诱则智荡昔闻庖丁子挥刃在【一作任】神往苟能嗣冲音摄生犹指掌乘彼来物间投此默照朗迈度推卷舒忘怀附罔象交【一作大】乐盈胷襟神会流俯仰大同罗万殊蔚若克甸网寄旅海沤乡委化同天壤
咏禅思道人【并序】
孙长乐作道士坐禅之像并而讃之可谓因俯对以寄诚心来参焉於衡轭图岩林之絶势想伊人之在兹余精其制作美其嘉文不能默已聊着诗一首以继於左其词曰
云峯竦太荒落落英?布回壑伫兰泉秀岭攅嘉树蔚荟微游禽峥嵘絶蹊路中有冲希子端坐摹【一作摩】太素自强敏天行弱志慾无欲【音喻】玉质陵风霜凄凄厉清趣指心契寒松绸缪谅岁暮会衷两息间绵绵进禅务投一灭官知摄二由神遇承蜩累危九累十亦凝注悬想元气地研几革麤虑冥怀夷震惊泊然肆幽度曾筌攀六净空同浪七住逝虚乘有来永为有待驭
咏利城山居
五岳盘神基四渎涌荡津动求目方智默守标静仁苟不宴出处托好有常因寻元存终古洞往想逸民玉洁其岩下金声濑沂滨卷华藏纷雾振褐拂埃尘迹从尺蠖屈道与腾龙伸峻无单豹伐分非首阳真长啸归林岭萧洒任陶钧
文殊师利讃
童真领玄致灵化实悠长昔为龙种觉今则梦游方愡恍乘神浪高步维耶乡擢此希夷质映彼虚闲堂触类兴清遘目击洞兼忘梵释钦嘉会闲邪纳流芳
弥勒讃
大人轨玄度弱丧升虚迁师通资自废释迦登幽闲弥勒承神第圣録载灵篇乘乾因九五龙飞兜率天法鼓震玄宫逸响亮三千晃晃凝素姿结跏曜芳莲寥朗高怀兴八音畅自然恬智冥微妙缥眇咏重玄盘纡七七纪应运莅中幡挺此四八姿映蔚华林园亹亹玄轮奏三摅在昔缘
维摩诘讃
维摩体神性陵化昭机庭无可无不可流浪入形名民动则我疾人恬我气平恬动岂形影形影应机情玄韵乘十哲颉颃傲四英忘期遇濡首亹亹讃死生
善思菩萨讃
玄和吐清气挺兹命世童登台发春咏高兴希遐踪乘虚感灵觉震网发童蒙外见凭寥廓有无自冥同忘高故不下萧条数仞中因华请无着陵虚散芙蓉能仁畅玄句即色自然空空有交映迹冥知无照功神期发筌悟豁尔自灵通
月光童子讃
灵童绥神理恬和自交忘弘规愍昏俗统体称月光心为两仪藴迹为流溺梁英姿秀乾竺名播赤县乡神化诡俗网玄罗挚游方丘岩积陈痾长驱幸玉堂汲引兴有待冥归无尽场戢翼栖高嵎凌风振奇芳
庐山东林杂诗　　　　　　　慧远
崇岩吐清气幽岫栖神迹希声奏羣籁响出山溜滴有客独冥游径然忘所适挥手抚云门灵关安足辟流【一作留】心叩玄扃感至理弗隔孰是腾九霄不奋冲天翮妙同趣自均一悟超三益
报罗什法师偈
本端竟何从起灭有无际一微涉动境成此穨山势或相更相乘触理自生滞因缘虽无主开途非一世时无悟宗匠谁将握玄契末【一作来】问尚悠悠相与期暮岁
十喻诗【十首之一】　　　　　　　罗什
一喻以喻空空必待此喻借言以会意意尽无会处既得出长罗住此无所住若能映斯照万象无来去
赠沙门法和【传曰凡为十偈辞喻皆尔】
心山育明德流薰万由延哀鸾孤桐上清音彻九天
游石门诗【并序】　　　　　　庐山诸释
石门在精舍南十余里一名障山基连大岭体絶衆阜辟三泉之会并立而开流倾岩玄映其上蒙形衣於自然故因以为名此虽庐山之一隅实斯地之奇观皆传之於旧俗而未覩者衆将由悬濑险峻人兽迹絶迳回曲阜路阻行难故罕经焉释法师以隆安四年仲春之月因咏山水遂杖锡而游於时交徒同趣三十余人咸拂衣晨征怅然增兴虽林壑幽邃而开途竞进虽乘危履石并以所悦为安既至则援木寻葛历险穷崖猿臂相引仅乃造极於是拥胜倚岩详观其下始知七岭之美藴奇於此双阙对峙其前重岩映带其後峦阜周回以为障崇岩四营而开宇其中则有石台石池宫馆之象触类之形致可乐也清泉分流而合注渌渊镜净於天池文石发彩焕若披面柽松芳草蔚然光目其为神丽亦已备矣斯日也衆情奔悦瞩览无厌游观未久而天气屡变霄雾尘集则万象隐形流光回照则衆山倒影开阖之际状有灵焉而不可测也乃其将登则翔禽拂翮鸣猿厉响归云回驾想羽人之来仪哀声相和若玄音之有寄虽髣髴犹闻而神以之畅虽乐不期欢而欣以永日当其冲豫自得信有味焉而未易言也退而寻之夫崖谷之间会物无主应不以情而开兴引人致深若此岂不以虚明朗其照闲邃笃其情耶并三复斯谈犹昩然未尽俄而太阳告夕所存已往乃悟幽人之玄览达恒物之大情其为神趣岂山水而已哉於是徘徊崇岭流目四瞩九江如带丘阜成垤因此而推形有巨细智亦宜然乃喟然叹宇宙虽遐古今一契灵鹫邈矣荒途日隔不有哲人风迹谁存应深悟远慨焉长怀各欣一遇之同欢感良辰之难再情发於中遂共咏之云尔
超兴非有本理感兴自生忽闻石门游奇唱发幽情褰裳思云驾望崖想层城驰步乘长岩不觉质有轻矫首登灵阙眇若凌太清端坐运虚轮转彼玄中经神仙同物化未若两俱冥
观化决疑　　　　　　　庐山诸沙弥
谋始创大业问道叩玄篇妙唱发幽蒙观化悟自然观化化已及寻化无间然生皆犹化化化化更相纒宛转随化流漂浪入化渊五道化为海孰为知化仙万化同归尽离化化乃玄悲哉化中客焉识化表年
咏怀诗　　　　　　　　　　史宗
有欲苦不足无欲亦无忧未若清虚者带索被玄裘浮游一世间泛若不系舟方当毕尘累栖志老山丘
陵峯采药触兴为诗　　　　　帛道猷
连峯数千里修林带平津云过远山翳风至梗荒榛茆茨隐不见鷄鸣知有人闲步践其径处处见遗薪始知百代下故有上皇民
答苕华诗　　　　　　　　　竺僧度
机运无停住倏忽岁时过巨石会当竭芥子岂云多良由去不息故令川上嗟不闻荣启期皓首发清歌布衣可煖身谁论饰绫罗今世虽云乐当奈後生何罪福良由己宁云巳恤他
答僧佉叱【高僧传云张奴题槐树而为歌】　　　　张奴
蒙蒙大象内照曜实显彰何事迷昏子纵惑自招殃乐所少人往苦道若翻囊不有松栢志何用拟风霜闲豫【一作预】紫烟表长歌出昊苍澄虚无色外应见有缘乡岁曜毘汉后辰丽传殷王伊余非二仙晦迹之九方亦见流俗子触眼致酸伤略謡观有念宁曰尽矜章
答张奴偈　　　　　　　　　　佉叱
悠悠世事惑滋损益使欲尘神横生悦怿惟此哲人渊觉先见思形浮沫瞩影遄电累踬声华蔑丑章弁视色悟空翫物伤变舍纷絶有断习除恋青条曲?白茅以荐依畦啜麻隣岸饮洊慧定计昭妙真曰眷慈悲有增深想无倦
净土咏　　　　　　　　　　　无名释
金绳界宝地珍木?瑶池云间妙音奏天际法蠡吹宋诗
怨诗行　　　　　　　　　　慧休【十一首】
明月照高楼含君千里光巷中情思满断絶孤妾肠悲风荡帷帐瑶翠坐自伤妾心依天末思与浮云长啸歌视秋草幽叶岂再阳暮兰不待岁离华能几芳愿作张女引流悲绕君堂君堂严且秘絶调徒飞扬
江南思
幽客海隂路留戍淮阳津垂情向春草知是故乡人
杨花曲
葳蕤华结实宛转风含思掩涕守春心折兰还自遗江南相思引多叹不成音黄鹤西北去衔我千里心深堤下生草高城上入云春人心生思思心长为君
白紵歌二首
琴瑟未调心已悲任罗胜绮强自持忍思一舞望所思将转未转恒如疑桃花水上春风出舞袖逶迤鸾照日徘徊鹤转情艳逸君为迎歌心如一
少年窈窕舞君前容华艳艳将欲然为君娇凝复迁延流目送笑不敢言长袖拂面心自煎愿君流光及盛年
秋风【一作秋歌】
秋风嫋嫋入曲房罗帐含月心思伤蟋蟀夜鸣断人肠长夜思君心飞扬他人相思君相忘锦衾瑶席为谁芳【一作徒为芳】
秋思引
秋寒依依风过河白露萧萧洞庭波思君末光光已灭眇眇悲望如思何
楚明妃曲
琼台彩楹桂寝雕薨金闺流耀玉牖含英香芬幽霭珠彩珍荣文罗秋翠纨绮春轻骖驾鸾鹤往来仙灵含姿绵视微笑相迎结兰枝送目成当年为君荣
赠鲍侍郎
玳枝兮金英緑叶兮紫茎不入君玉杯低彩还自荣想君不相艳酒上视尘生当令芳意重无使盛年倾
悼武丘法网法师　　　　　　　慧琳
怀游君之虎丘悼冥灭之庐岭惟采录於中京念提携於番境情飘颻於双峦思纒绵於两省何绸缪兮无极心所存兮腷臆閲严冬兮已谢藉隆暑兮既息四运纷其邅回情期窅以长匿苟来缘之匪亡卷生年以增恻齐诗
估客乐　　　　　　　　　　宝月
【齐武帝布衣时同宝月游樊邓及登祚追忆往事命月作此四章奏之管弦】
郎作十里行侬作九里送拔侬头上钗与郎资路用
其二
有信数寄书无信心相忆莫作瓶落井一去无消息
其三
大艑珂峩头何处发扬州借问艑上郎见侬所欢不
其四
初发扬州时船出平津泊五两如竹林何处相寻博
行路难
君不见孤雁关外发酸嘶度扬越空城客子心肠断幽闺思妇气欲絶凝霜夜下拂罗衣浮云中断开明月夜夜遥遥徒相思年年望望情不歇寄我匣中青铜镜倩人为君除白髪行路难行路难夜闻南城汉使度使我流泪忆长安
梁诗
?诗　　　　　　　　　　　　宝志
【隋书云梁武帝与志公坐重云殿公忽起舞歌乐须臾悲泣赋此云云自天监至大同三十余年江表晏然至太清二年台城?帝享国四十八年所言五十里也太清元年八月十三而侯景自悬瓠来降在丹阳之北子地也景作乱始自戊辰岁至午年帝崩】
乐哉三十余悲哉五十里但看八十三子地妖灾起佞臣作欺妄贼臣灭君子若不信吾言龙时侯贼起且至马中间衔悲不见喜
?诗
【周广顺中江南伏龟山圮得白石函二八广八寸中有铭云维天监十四年秋八月宝公埋於此山当时名臣陆倕王筠姚詧而下皆莫晓其义问之曰在五百年後方应词曰】
若问江南事江南自有凭【?石虎李煜事】乘鷄登宝位【以丁酉年李氏有国也】犬吠入金陵【宋开宝七年甲戌伐江南也八年国灭】子建司南斗安仁秉夜灯【当王师围城其南曹彬其北潘美也】东隣家道阙随虎遇明君【太平兴国三年戊寅吴越钱弘俶举国入朝家道关无钱也】
奉和武帝三教诗　　　　　　　智藏
心源本无二学理共归真四执迷丛药六味增苦辛资缘良杂品习性不同循至觉随物化一道开异津大士流权济训义乃星陈周孔尚忠孝立行肇君亲老氏贵裁欲存生由外身出言千里善芬为穷世珍理空非即有三明似未臻近识封岐路分镳疑异尘安知悟云渐究极本同伦我皇体斯会妙鉴出机神眷言总归辔回照引生民顾惟慙宿植邂逅逢嘉辰愿陪入明解岁暮有攸因
和受戒诗【庾肩吾有和太子重云殿受戒诗】　　　慧令
泬寥秋气爽揺落寒林疎风散飞廉雀浪动昆明鱼是日何为盛证戒奉皇储愿陪升自在神通任卷舒
犯虏将逃作　　　　　　　　　慧慕
【从周入齐夜渡砥柱见梁词人丽句文苑英华作顔之推】
客子倦艰辛夜出小平津马色迷关吏鷄鸣起戍人露鲜花歛影月照宝刀新问我将何去北海就孙宾
咏独杵捣衣　　　　　　　　　慧偘
非是无人助意欲自鸣砧照月歛【一作怜】孤影乘风送迥音言捣双丝练似奏一弦琴令君闻独杵知妾有专心
闻侯方儿来寇
羊皮赎去士马革歛还尸天下方无事孝廉非哭时
吊范贲　　　　　　　　　　　慧约
我有数行泪不落十余年今日为君尽并洒秋风前
二洲歌二首　　　　　　　　　法云
三洲断江口水从窈窕河傍流啼将别共来长相思
其二
三洲断江口水从窈窕河傍流欢将乐共来长相思陈诗
咏山　　　　　　　　　　　　慧标【八首】
灵山藴丽名秀出写蓬瀛香炉带烟上紫盖入霞生雾卷莲峯碧嵓开石镜明定知丘壑里并伫白云情
其二
峨眉信重险天目本仙居金华抱丹竈玉笥藴神书幽人披薜荔怨妾采蘼芜紫岩无暮雨何时逢故夫
其三
丹霞拂层阁碧水泛蓬莱鳌岫含烟耸莲崖照日开松门夹细叶石磴染新苔能令平子见淹留未肯回
咏水
骊泉紫阙映珠浦碧沙连岸隔莲香远流清云影深风潭如拂镜山溜似调琴请君看皎洁知有澹然心
其二
长川落日照深浦?清风弱柳垂江翠新莲夹岸红船行疑泛迥月映似沈空愿逐琴高戱乘鱼入浪中
其三
曾添疎勒井经涌贰师营玉津花色亮银溪锦碛明舟如空里泛人似镜中行持将符上善利物动高情
咏孤石
中原一孤石地理不知年根含彭泽浪顶入香炉烟崖成二鸟翼峯作一茎莲何时发东武今来镇蠡川
赠陈宝应
送马犹临水离旌稍引风好看今夜月当照紫微宫
和偃法师游故苑　　　　　　　昙瑗
丹阳松叶少白水黍苗多浸淫下客泪哀怨动民歌春溪度短葛秋浦没长莎麋鹿自腾倚车骑絶经过萧条四野望惆怅将如何
游故苑　　　　　　　　　　　洪偃【三首】
龙田留故苑汾水结余波怅望伤游目辛酸思绪多凉颸惨高树浓露变轻萝泽葵犹带荇池竹尚【一作下】侵荷秋风徒自急无复白云歌
登吴昇平亭
萧萧物候晚肃肃天望清旅人聊策杖登高荡客情川原多旧迹墟里或新名宿烟浮始旦朝日照初晴独游乏徒侣徐步寡逢迎信矣非吾托赏心何易并
游锺山之开善定林息心宴坐引笔赋诗
杖策步前岭褰裳出外扉轻萝转蒙密幽径复纡威树高枝影细山尽【一作昼】鸟声稀石苔时滑屣虫网乍粘衣涧傍紫芝晔岩上白云霏松子排烟去堂生寂不归穷谷无还往攀桂独依依
临终诗　　　　　　　　　　　智恺
千月【一作秋】本难满三时理易倾石火无恒焰电光非久明遗文空满笥徒然昩无【一作复】生泉路方幽曀寒陇向凄清一随朝露尽惟有夜松声
咏孤石　　　　　　　　　　　定法师
迥日直生空平湖四望通岩隈恒洒浪树杪镇揺风偃流还渍影侵霞更上红独拔羣峯外孤秀白云中北周诗
五苦诗　　　　　　　　　　　法师【七首】生苦
可患身为患生将忧共生心神恒独苦宠辱横相惊朝光非久照夜烛几时明终成一聚土强覔千年名
老苦
少时欣日益老至苦年侵红顔既罢艳白发宁久吟阶庭唯仰杖朝府不胜簪甘肥与妖丽徒有壮时心
病苦
拔劒平四海横戈却万夫一朝床枕上回转仰人扶壮色随肌减呻吟与痛俱绮罗虽满目愁眉独向隅
死苦
可怜凌云志忽随朝露终长辞白日下独入黄泉中池台既已没坟陇向应空唯当松栢里千年恒劲风
爱离
谁忍心中爱分为别後思几时相握手呜噎不能辞虽言万里隔犹有望还期如何九泉下更无相见时
五盛隂
【佛书有五隂之喻谓以聚沫喻色水泡喻爱阳焰喻想芭蕉喻行幻事喻识言皆空虚也】
先去非长别後来非久亲新坟将旧塜相次似鱼鳞茂陵谁辨汉骊山讵识秦千年如昨日一种并成尘定知今世土还是昔时人焉能取他骨复持埋我身
过徐君墓
延陵上国返枉道访徐公死生命忽异欢娯意不同始往邙山北聊践平陵东徒解千金劒终恨九泉空日尽荒郊外烟生松栢中何言愁寂寞日暮白杨风
饮马长城窟　　　　　　　　　法师
长城征马度横行且劳羣入氷穿冻水饮浪聚流文澄鞍如渍月照影若流云别有长松气自解逐将军隋诗
爱妾换马　　　　　　　　　　法宣
朱鬛饰金镳红糚束素腰似云来躞蹀如雪去飘颻桃花含浅汗柳叶带余娇骋先将独立双絶不俱标
和赵郡王观妓应教
桂山留上客兰室命妖娆城中画眉黛宫内束纎腰舞袖风前举歌声扇後骄周郎不相顾今日管弦调
游三学山　　　　　　　　　　智炫
秀岭接重烟嶔岑上半天絶岩低更举危峯断复连侧石倾斜涧回流泻曲泉野红知草冻春来鸟自传树锦无机织猿鸣讵假弦叶密风难度枝疎影易穿抱袠依闲沼策杖戏荒田游心清汉表置想白云边荣名非我愿息意且萧然
缁素祖道新林感赋　　　　　　昙迁
平生本胡越闽吴各异津联翩一倾盖便作法城亲清谈解烦累愁眉始得伸今朝忽分手恨失眼中人子向径何道慧业日当新我住?江侧终为松下尘沉浮从此隔无复更有因此别终天别迸泪忽沾巾
言离广府还望桂林去留怆然自述赠怀
玄逵【三首】
标心之梵宇运想入仙洲婴痼乖同好沈情阻若抽叶落乍难聚情离不可收何日乘杯至详观演法流
戱拟四愁聊题两絶
我行之数万愁绪百重思那教六尺影独步五天陲
其二
上将可陵师匹士志难移如论惜短命何得满长祗
哀速终　　　　　　　　　　　灵裕
今日坐高堂明朝卧长棘一生聊已竟来报将何息
悲永殡
命断辞人路骸送鬼门前从今一别後更会几何年
临终诗　　　　　　　　　　　智命
幻生还幻灭大幻莫过身安心自有处求人无有人
送别　　　　　　　　　　　　智才
镜中辞旧识灞岸别新知年来本应老祗为数经离薛道衡见访戏题方圆动静四字　昙延
方如方等城圆如智慧日动则识波浪静类涅盘室
顺益颂　　　　　　　　　　　无名释
騄骥资鞭策兰蕙伫薰风至理信难见非人孰可通输心仰圆极莹丽入玄中总辔超三有抟飞上四空簪缨犹幻梦财利若尘蒙高揖谢时俗潇洒出樊笼
媱泆曲【作此曲弹琴以兆史见也】　　　　　　沸大【二首】
煌煌郁金生於野田过时不采宛见弃捐曼尔丰炽华色惟新与我同欢
委靡辞
宿心嘉尔故固良媒问名谐帅占相良时惨惨惕惕惧尔不来既覩尔顔我心怡怡今不合欢岂徒费哉斯誓为定淑女何疑
一三五七九言　　　　　　　　慧英
游愁赤县远丹思抽鹫岭寒风驶龙河激水流既喜朝闻日复日不觉年颓秋更秋已毕耆山本愿诚难住终望持经振锡往神州
附讃铭诔赋
释迦文佛像讃【并叙】　　　　　　支遁
夫立人之道曰仁与义然则仁义有本道德之谓也昔姬周之末有大圣号佛天竺释王白净之太子也俗氏母族厥姓裘昙焉仰灵胄以丕承藉?哲之遗芳吸中和之诞化禀白净之显然生自右胁弱而能言谅天爵以不加为贵诫逸禄以靡须为足故常夕惕上位逆旅紫庭纡轸储宫拟翮区外俄而高逝周览郊野四辟皇扉三鉴疾苦风人厉辞以激兴乃甘心受而莫逆讯大猷於有道慨在兹之致淹遂乃明发遐征栖迟幽闲脱皇储之重任希无待以轻举褫龙章之盛饰贸穷岩之襹褐资送之俦自崖而反矣尔乃抗志匪石安仁以山斑卉匡居摧心立盟厘安般之气绪运十筭以质心并四筹之八记从二随而简巡絶送迎之两际缘妙一於鼻端发三止之蒙秀洞四观而合泯五隂迁於还府六情虚於静林凉五内之欲火廓太素之浩心濯般若以进德潜七住而挹玄搜冥鱼於六絶齿既立而废筌豁万刼之积习同生知於当年掩五浊以擅曜嗣六佛而徵传伟唯丈六体佩圆光启度黄中色艳紫金运动陵虚悠往倏忽八音流芳逸豫扬彩沙览未兆则卓絶六位曲成已着则化隆三五冲量弘乎太虚神盖宏於两仪易简待以成体太和拟而称劭圆蓍者象其神寂方卦者法其智周照积佑之留祥元宿命以制作或绸之以德义或疎之以冲风亮形揺於日新期妙主於不尽美既青而胜蓝逞百练以就粹导庶物以归宗拔尧孔之外键属八亿以语极罩坟索以兴典掇道行之三无络耼周以曾玄神化着於西域若朝晖升於阳谷民望景而兴行犹曲调谐於宫商当是时也希夷缅邈於羲风神奇卓絶於皇轩蔚彩冲漠於周唐颂味有余於邹鲁信可谓神化之都领皇王之宗谟也年逾从心泯迹泥洹夫至人时行而时止或隐此而显彼迹絶於忍土冥归於维卫俗徇常以骇奇固以存亡而统之至於灵觉之性三界殄悴豁若川倾颓如乾坠黔首与永夜同幽冥流与涸津并匮六度与崩岑俱褫三乘与絶轴解辔门徒泣血而心丧百灵衔哀而情悸夫道高者应卑因巡者亲誉故不祈哭而哭岂非兼忘天下易使天下兼忘难灵风播越环周六合历数终於赤县後死所以与闻景仰神仪而事絶於千载袛洹既已漂落玉树卒亦荒芜道丧人亡时亦已矣遁以不才仰遵大猷追朝阳而弗暨附桑榆而未升神驰在昔愿言再钦遂援笔兴古述厥遐思其词曰
太上邈矣有唐统天孔亦因周籧庐三传明明释迦实惟帝先应期叡作化融竺乾交养恬和濯粹冲源迈轨世王领宗中玄堂构洪谟掲秀负灵峻诞崑岳量裒太清太象罕窥乃圆其明玄音希和文以八声煌煌慧炬烛我宵征人钦其哲孰识其冥望之霞举即亦云津威扬夏烈温柔曦春比器以形卓机以神卷即烟?腾亦龙伸鼓舞舟壑灵气惟新谁与兹作独运陶钓三无衷玄八亿致远二部既弘双翰惟典充以环奇恬以易简藏诸藴匮实之令善可善善因乃讃乃演致存言性岂伊弘阐日月贞朗显晦周徧生如纷雾暧来巳曦至人全化迹随世微假云泥洹言告言归遗风六合伫方赤畿象罔不存谁与悟机镜心乘翰庶觌冥晖
阿弥陀佛像讃【并序】
夫六合之外非典籍所模神道诡世岂意者所测故曰人之所知不若其所不知每在常辄欲以所不能见而断所未能了故令井蛙有坎宅之矜冯夷有秋水之伐故其冥矣余游大方心倦无垠因以静暇复伸诸奇丽佛经记西方有国国名安养迥辽回邈路踰恒沙非无待者不能游其疆非不疾者焉能致其速其佛号阿弥陀晋言无量寿国无王制班爵之序以佛为君三乘为教男女各化育于莲华之中无有胎孕之秽也馆宇宫殿悉以七宝皆自然悬构制非人匠苑囿池沼蔚有奇荣飞沈天逸於渊薮逝寓羣兽而率真阊阖无扇於琼林玉响天谐於箫管冥霄陨华以阖境神风拂故而纳新甘露徵化以醴被蕙风导德而芳流圣音应感而雷响慧泽云垂而沛清学文噏兮而贵言真人冥宗而废翫五度凭虚以入无般若迁知而出玄衆妙於兹大启神化所以永传别有经记以录其懿云此晋邦五末之世有奉佛正戒讽诵阿弥陀经誓生彼国不替诚心者命终灵逝化往之彼见佛神悟即得道矣遁生末踪忝厠残迹驰心神国非所敢望乃因匠人图立神表仰瞻高仪以质所天咏言不足遂复系以微颂其词曰
王猷外厘神道内绥皇矣正觉实兼宗师泰定轸曜黄中秀姿恬智交泯三达玄夷启境金方缅路悠回于彼神化悟感应机五度砥操六慧研微空有同状玄门洞开咏歌济济精义顺神玄肆洋洋三乘诜诜藏往摹故知来惟新二才孰降朗滞由人造化营域云构峩峩紫馆辰峙华宇星罗玉闱通方金墉启阿景倾朝日艳蔚晨霞神提回互九源曾深浪无筌忘鳞罕饵淫泽不司虞骇翼怀林有客驱徒雨埋机心甘露敦洽兰蕙助馨化随云浓俗与风清葳蘂消散灵飈扫英琼林谐响八音文成珉瑶沈粲芙蕖曦阳流澄其洁蘂播其香潜爽冥萃载哲来翔孕景中葩结灵幽芳类诸风化妙兼于长迈轨一变同规坐忘
万佛影铭【并序】　　　　　　　　慧远
【佛昔化毒龙所留之影在月氏国石室中去此万六千里远师每欣感交怀志欲胆礼会有西域道士叙其光相图写仪像於东林寺色疑积空望似烟霞晖相炳暧若隐而显感世之应详於记也】
夫滞於近习不达希世之闻抚常永日罕怀事外之感是使尘想制於玄襟天罗网其神虑若以之穷龄则此生岂遇以之希心则开悟靡期於是发愤忘食情百其慨静虑闲夜理契其心尔乃恩沾九泽之惠三复无缘之慈妙寻法身之应以神不言之化化不以方唯其所感慈不以缘冥怀自得譬日月丽天光影弥晖羣品熙荣有情同顺咸欣悬映之在已罔识曲成之攸寄妙物之谈功尽於此将欲拟夫幽极以言其道髣髴存焉而不可论何以明之法身之运物也不物物而兆其端不图终而会其成理玄於万化之表数絶乎无形无名者也若乃语其筌寄则道无不在是故如来或晦先迹以崇基或显生涂而定体或独发於莫寻之境或相待於既有之场独发类乎形相待类乎影推夫冥寄为有待耶为无待耶自我而观则有间於无间矣求之法身原无二统形影之分孰际之哉而今之闻道者咸摹圣体於旷代之外不悟灵应之在兹徒知圆化之非形而动止方其迹岂不诬哉远昔寻先师奉侍历载虽启蒙慈训托志玄籍每想奇闻以笃其诚遇西域沙门辄餐游方之说故知有佛影而传者尚未晓然及在此山值罽宾禅师南国律学道士与昔闻既同并是其人游历所经因其详问乃多有先徵然後验神道无方触像而寄百虑所会非一时之感於是悟彻其诚应深其信将援同契发其真趣故与夫随喜之贤图而铭焉
廓矣大像理玄无名体神入化落影离形回晖层岩凝映虚亭在隂不昧处暗愈明婉步蝉蜕朝宗百灵应不同方迹絶两冥
茫茫荒宇靡劝靡奬谈虚写容拂空传像相具体微冲姿自朗白毫吐曜昏夜中爽感彻乃应扣诚发响留音停岫津悟冥赏抚之有会功弗由曩
旋踵忘敬罔虑罔识三光掩晖万象一色庭宇幽蔼归涂莫测悟之以静震之以力慧风虽遐维尘攸息匪伊玄览孰扇其极
希音远流乃眷东顾欣风慕道仰规玄度妙尽毫端运微轻素托彩虚凝殆映霄雾迹以像真理深其趣奇兴开襟祥风引路清气回於轩宇昏明交而未曙髣髴镜神仪依稀若真遇
铭之图之曷营曷求神之听之鉴尔所修庶兹臣轨映彼玄流漱情灵沼饮和至柔照虚应简智落乃周深怀冥托霄想神游毕命一对长谢百忧
晋襄阳丈六金像颂【并序】
昔衆佑降灵出自天竺托化王宫兴於上国显迹重冥开辟神路明晖宇宙光宅大千万流澄源圆映无主觉道虚凝湛焉遗照於是乘变化以动物而衆邪革心跬神步以感时而羣疑同释法轮玄运三乘并辙道世交兴天人攸梦浄音既畅逸响远流密风遐扇远生善教末年垂千祀徒欣大化而运乖其会弗获叩津沙门发明渊极魍魉神影餐服至言虽欣味余尘道风遂迈拟足逸步玄迹已邈每希想光晷髣髴容仪寤寐兴怀若形心目冥应有期幽情莫发慨焉自悼悲愤靡寄乃远契百念慎敬慕之思追述八王同志之感魂交寝梦而情悟於中遂命门人铸而像焉夫形理虽殊阶涂有渐精麤诚异悟亦有因是故拟状灵范启殊津之心仪形神模辟百虑之会使怀远者兆玄根於来叶存近者遘重刧之厚缘乃道福兼弘真迹可践三源反流九神同渊於时四辈悦情道俗齐趣迹响和应者如林铸均有虚室之供而进助者不以纎毫为挫劝佐有弥刧之勤而操务者不以昏疲告劳因物任能不日而成功自人事犹天匠焉夫明志莫如词宣德莫如颂故志以词显而功业可存德以颂宣而形容可像匪词匪颂将何美焉乃作颂曰
堂堂天师明明远度淩迈羣萃超然先悟慧在恬虚妙不以数感时而兴应世成务金顔映发奇相晖布肃肃灵仪峨峨神步茫茫造物玄运冥驰伟哉释迦与化推移静也渊默动也天随绵绵远御亹亹长縻反宗无像光潜影离仰慕千载是拟是仪
法师支昙谛诔【并序】　　　　　　道护
晋义熙七年五月某日道士支昙谛卒春秋六十有五呜呼哀哉法师肇?西域本出康居因族以国氏既服膺师训乃从法姓支徙於吴兴郡乌程县都乡千秋里资金商之贞气藉阳育之韶律胄遐方而诞秀恊川岳而禀神识情湛粹风宇明肃道致表於天期德范彰於素器贞悟独拔羣异不足以动其心至诚深固衆论莫能以干其执是以超尘絶诣慧旨发於弱龄研欲耽玄明道昭於岁暮故能振灵风於神境演妙化於季叶嗣清徽於前哲穆道俗而归怀焉游涉衆方敷扬大业妙寻幽赜清言析微加善属文辞识赏参流固已谐契风胜领冠一时矣公之中年爰乃慨以城傍难置幽居为节且山水之性素好自然浄外之默体自天心於是谢缘人封遁迹岩壑乃考室於吴兴郡故鄣之崑山味道崇化二十余载其栖业所弘可以洗心涤垢筌象之美足以穷兴永年於是睎宗归仁者自羣方而集钦风怀趣者不远而叩津焉于时时望英豪多延请斋讲公虚心应物不尝以动止介怀推诚述义未始以道俗殊致其中抱一之德又遐尔所推方将洒拂玄路絙维颓风超外妙梯拟彻玄踪惜乎不永遘疾而终识者深云亡之痛攸情感惟良之悲盖无爵而贵生荣死哀者其此之谓矣虽至理冥一存亡定於形初玄识妙照骸器同於朽壤然而阙情期於欣戚之境未泯乎离会之心者亦何能不以失得为悲喜临长岐而凄怀哉苟冥废之难体寄筌翰以怀风援弱毫而舒情播清晖乎无穷乃作诔曰
绵绵终古暧暧玄路妙缘莫叩长寐靡寤生灭纷纭动息舛互相驱百世季叶弥蠧水溺尘劳孰知其故至人乘运灵觉中肇未覩沧流井鼃无小大明融朗幽夜乃晓灭有归空除闇即曒道洽无方仁被禽鸟昧者靡遗识者弥了【其一】超哉法师道性自然一心絶俗祗诚重玄研微神锋妙悟无间尘之所着在至斯捐累之所引秉之弥坚摆落尘羁振拕灵渊【其二】辽辽清雅肃肃贞韵汪汪其冲亹亹其进和而有概异而不峻渟心独得标想千仞虚以应物无来不顺【其三】泛游弘化振响扬晖开道玄肆肇辟灵扉位制冥极剖折幽微忘怀善挹穆然靡违会通羣方总之所归遐抗颓纲阐固法闱绪此妙慧乃播神威【其四】幽境湛默人肆諠引间邃易一华纷难泯公乃慨然中驾潜轸卜居川岩构室林巘摈拭外缘潜精内敏靡筌不服无微不尽【其五】蔚矣崑岭冈阜丘墟连峯云秀迥壑迂余庭?萧条阶绕清渠翳然其远肃尔其虚眇眇玄风愔愔僧徒味道闲室寂焉神居心随道亲情与俗疎【其六】道固无孤德必有隣渊清引映业胜怀人曦风宗玄自远来宾亦有襟期时来问津湛湛先穷日日王神林壤有谢道心常新【其七】圣逝言絶贤表义乖翳翳末运玄化将颓澹矣夫子道俗归怀庶享遐年振此落维如何不吊弃世永辞仪景长归逝矣不追有识深恸含情同悲呜呼哀哉【其八】推着绸缪聚淹信宿闲宴清宇藉卉幽谷或濯素濑爰憇翠竹屡兴名辰泛觞掇菊梨柚荐甘蒲笋为蔌赋诗咏言怡然偕足眷怀兹游想之在目伤哉斯遇千载无复践旧沾襟瞻帏悲哭呜呼哀哉【其九】有必之无始则归卒达人妙观千龄一日昩者或应横为凶吉邈矣法师夙反玄室累刧之勤不速而疾庶遘冥缘终会灵术妙斤弗运实深丧质情在未冥怅为自失寄怀毫素微风载述呜呼哀哉【其十】
鸠摩罗什法师诔【并序】　　　　　僧肇
夫道不自弘弘必由人俗不自觉觉必待匠待匠故世有高悟之期由人故道有小成之运运在小成则灵津辍流期在高悟则玄锋可诣然能仁旷世期将千载时师邪心是非竞起故使灵规潜逝徽绪殆乱爰有什法师者盖先觉之遗嗣也凝思大方驰怀高观审释道之陵迟悼苍生之穷蔼故乃奋迅神仪寓形季俗继承洪绪为时城堑世之安寝则觉以大音时将昼昏乃朗以慧日思结颓纲於道消缉落绪於穷运故乘时以会错枉以正一扣则时无互乡再击则畏垒归仁於斯时也羊鹿之驾摧轮六师之车覆辙二想之玄既明一乘之奥亦显是以端坐岭东响驰八极恬愉弘训而九流思顺故大秦符姚二大王师旅以延之斯仁王也心游大觉之门形镇万化之上外扬羲和之风内盛弘法之术道契神交屈为形授公以宗匠不重则其道不尊故藴怀神宝感而後动自公形应秦川若烛龙之曜神光恢廓大宗若曦和之出榑桑融冶常道尽重玄之妙闲邪悟俗穷名教之美言既适时理有圆会故辩不徒兴道不虚唱斯乃法鼔重震於阎浮梵轮再转於天北矣自非位超修成体精百练行藏应时其孰契於兹乎以要言之其为弘也隆於春阳其除患也厉於秋霜故巍巍乎荡荡乎无变之高韵然隘运幽兴若人云暮癸丑之年年七十四月十三日薨乎大寺呜呼哀哉道匠西倾灵轴东摧朝曦落曜宝岳崩颓六合昼昏迷驾九回神关重闭三途竞开夜光可惜盲子可哀罔极之感人百其怀乃为诔曰
先觉登霞灵风缅邈通仙潜凝应真冲漠丛丛九流是非竞作悠悠盲子神根沈溺时无指南谁识冥度大人远觉幽怀独悟恬冲静默抱此玄素应期乘运翔翼天路既曰应运宜当时望受生乘利形标奇相襁褓俊远髫齓逸量思不再经悟不待匠投足八道游神三向玄根挺秀宏音远唱又以抗节忽弃荣俗从容道门尊尚素朴有典斯寻有妙斯录弘无自替宗无拟族霜结如冰神安如岳外迹弥高内朗弥足恢恢高韵可模可因愔愔冲怀惟妙惟真静以通玄动以应人言为世宝默为时珍华风既立二教亦宾谁谓道消玄化方新自公之觉道无不弘灵风遐扇逸响高腾廓兹大方然斯慧灯道音始唱俗网以崩痴根弥拔上善弥增人之寓俗其途无方统斯羣有纽兹颓纲顺以四恩降以慧霜如彼维摩迹参城坊形虽圆应神冲帝乡来教虽妙何足以臧伟哉大人振降圆德标此名相显彼冲默通以衆妙约以玄则方隆般若以应天北如何运邅幽里冥克天路谁通三途谁塞呜呼哀哉至人无为而无不为拥网遐笼长罗远羁纯恩下钓客旅上擒恂恂善诱肃肃风驰道能易俗化能时移奈何昊天摧此灵规至真既往一道莫施天人哀泣悲恸灵祗呜呼哀哉公之云亡时唯百六道匠韬斤梵轮摧轴朝阳颓景琼岳颠覆宇宙昼昏时丧道目哀哀苍生谁抚谁育普天悲感我增摧衂呜呼哀哉昔吾一时曾游仁川遵其余波纂承虚玄用之无穷鑚之弥坚跃日絶尘思加数年微情末叙已随化迁如可赎兮贸之以千时无可待命无可延惟身惟人靡凭靡缘驰怀罔极情悲昊天呜呼哀哉
道庆法师铭词【并序】　　　　　　法宣
余与伊人言忘道狎京辇少年已欣共被他乡衰暮更喜同袍月席风筵接腕晤语吾子经堂论室促膝非异人岂意玄穷殱我良友千行徒洒百身宁赎未能抑笔聊书短铭
十力潜景四依匡世踵德连晖伊人是继宫墙戒忍灯炬禅慧并驱生林分庭安叡论堂撝玉义室芬兰坐威师子衆绕栴檀道洁尘外理析谈端四仪式序三业惟安秽土机穷胜人现灭帐留余影车回去辙陇月孤照坟泉幽冽竹露暂团松风长切气运有终德音无絶
拟周庙金人铭【名息心铭】　　　　亡名释
法界内有如意宝人焉久缄其口铭其膺曰古之摄心人也诫之哉诫之哉无多虑无多知多知多事不如息意多虑多失不如守一虑多志散知多心乱心乱生恼志散妨道勿谓何伤其苦悠长勿言何畏其祸鼎沸滴水不停四海将盈纎尘不拂五岳将成防末在本虽小不轻关尔七窍闭尔六情莫视於色莫听於声闻声者聋见色者盲一文一艺空中小蚋一伎一能日下孤灯英贤才艺是为愚弊舍弃浮朴躭溺淫丽识马易奔心猿难制神既劳役形必损毙邪径终迷修途永泥莫贵才能是曰惛懵夸拙羡巧其德不弘名厚行薄其高速崩徒【一作涂】舒翰卷其用不恒内怀憍伐外致怨憎或谈於口或书於手邀人令誉亦孔之丑凡谓之吉圣以之咎赏悦暂时悲忧长久畏影畏迹逾走逾剧端坐树隂迹灭影沉厌生患老随思随造心想若灭长死长絶不死不生无相无名一道虚寂万物齐平何胜何劣何重何轻何贱何辱何贵何荣澄天愧净皎日慙明安夫岱岭固彼金城敬贻贤哲斯道利贞
思亲凿井铭　　　　　　　　　慧斌
哀哀父母载生载育亦既弄璋我顾我复一朝弃予山川满目云掩重关风惊大谷爱敬之道天伦在兹殷忧暮齿见子无期凿井通给托事兴词百年几日对此长悲玉检之南峄阳之北获麟之野秉礼之国居有美政俗多儒墨玉井洞开高碑斯勒
三不为篇　　　　　　　　　　海顺
我欲偃文修武身死名存研石通道祈井流泉君肝在内我身处边荆轲拔劒毛遂捧盘不为则己为则不然将恐两虎共鬬势不俱全永存今好长絶来怨是以返迹荒迳息影柴门
我欲刺股锥刃悬头屋梁书临雪彩牒映萤光一朝鹏举万里鸾翔纵任身辩游说君王高车返邑衣锦还乡将恐鸟残以羽兰折由芳笼餐讵贵鈎饵难尝是以高巢林薮深穴池塘
我欲衒才鬻德入市趋朝四衆瞻仰三槐附交标形引势身达名超箱盈绮服厨富甘肴讽扬弦管咏美歌謡将恐尘栖弱草霜宿危条无过日旦靡越风朝是以还伤乐浅非惟苦遥
详玄赋　　　　　　　　　　　慧命
惟一实之渊旷嗟万相之繁杂真俗异而体周凡圣分而道合承师友之遗训藉经论之垂芳罄尘庸之小识请兴言於大方何羣类之蠢蠢处法界之茫茫性穷幽而弥晓理至寂而逾彰既非空而非有又若存而若亡谈秘密於慈氏叹香冥於伯阳湛一虚而致极总万有以为纲虽即事而易迷亦至近而难识非名言之所显岂情智而能测口欲辩而词丧心将缘而虑息故虽一音随类之能三转任机之力莫不停八正於寂泊之门辍四辩於恬淡之域寻其体也豁乎无际眇乎无穷源乎无始极乎无终解惑以兹齐贯染浄於此俱融该空有而閴寂括宇宙以通同论其用也一而能多静而能乱挺万类之殊形吐羣情之别观结五住之盘根起十纒之羁绊随迷悟而通塞逐昏明而集散四流因之漂荡六道以之悠漫三贤十圣暧以联绵二智五眼晔而辉焕浑升沈而共壑派违顺以分岐体无非而不是用无相而不为若纯金不隔於鐶钏等积水不惮於涟漪故令名用諠杂集起纷驰事若万轸殊辙理则千轮共规观无碍於缘起信难思於物性犹宝殿之垂珠若瑶台之悬镜彼此异而相入红紫分而交映法无定於心境人靡隔於凡圣物不滞於自他事莫拥於邪正何巨细之殊越遂参互而容持隣虚含大千之界刹那总三际之时惧斯言之少信借帝网以除疑盖普眼而能瞩岂惑识以知之觌九会之玄文览万圣之遗则睠常啼於东市慕善财於南国历多城而进解访衆师而遣惑始承命於文殊终归宗於妙德虽游形於法界未动足於只园叹一王之似虐嗟五热之非暄握手入和修之舍弹指开阿逸之门闻一音之常韵覩极圣之恒存三九於兹絶听二七自此亡魂斯甚深之境界亦何易而详论悼禀识之多迷慨羣生之少慧保一异之四邪执断常之双讣怖梦虎於长眠翫空花於久翳萦结纒而未解任漂流而莫济背七觉而逾昏染六慾而方滞何理通而志隔既法是而情非忽竛竮而独往久逃逝而亡归理宝藏於穷舍匿明珠於敝衣抱一真而不识萦万恼以歔欷嗟余既己伤於悟晚且又悲乎命局藉五部之流耀蒙四依之睠録涉讲肆以开愚托禅林而遣慾猴着锁而停躁虵入筒而改曲涉旷海以戒舟晓重幽以慧烛絶诤论於封想息是非於妄情创歛缘於有学终寂虑於无生显真宗之实想达世用之虚名道莫遣於始行暗弗拒於初明拟六贼其方溃冀十军之可平昏云聚而还散心河浊而更清性海无增减行月有亏盈疑兎足之致浅惧鸿毛之见轻为山托於始篑庶崑仑之可成
梦赋　　　　　　　　　　　　真观
昨夜眠中意识潜通类庄生之覩胡蝶如孔氏之见周公虽梦想之虚伪亦心事而冥同尔乃见一奇宾傲岸惊人无名无姓如鬼如神姿容闲雅服翫光新入门高揖诣席夸陈余乃问曰夫邪不干正恶无乱善清浊异流升沈各践吾身披法铠心游妙典六贼稍降四弛方遣大乘已驾小麾宜剪君是何人欲来何辩客乃对曰久承名行未遑修敬常深注仰每轸翘咏忽覩光仪良有嘉庆欲伸谘请愿垂高命夫人生假借一期如掷倏虹霓之惊天迅白驹之过隙岂不及年时之壮美取生平之欢适或走名骥於长阡或驾飞轮於广陌坐西园而召友敞南斋而对客出野外而操琴入闺中而抚石或复合罇促坐传觞举白重之以笑歌伸之以燔炙至如学富门昌德重名扬江东独步日下无双心为义窟身是智囊貂金仕汉佩玉游梁高车驷马桂户兰房列燕姬而满侧凑秦女而盈堂闻弦管之寥亮听丝竹之铿锵何则一生之快乐亦千载而流芳岂能栖栖独处傍无笑语剃髪除须违亲背主形容憔悴衣裳蓝缕既阙田蚕复无商估等碎缯之百结似破袄之千补至如玉露朝团金风夜寒老冉冉而行至岁忽忽而将阑床空帐冷覆薄眠单絶子孙於後胤罢宾从之来欢欲以斯而为道亦得道之良难余乃听之含笑略陈心要徐而答曰省来说之矫张遂引诱於邪方欲以井蛙共海鲲而论大爝火与日月而争光无异鹪鹩之比鹏翼培塿之匹崑冈尔既昏懵於生死亦耽染於玄黄唯知酣酒嗜慾峻宇雕墙岂识多财之被害宁信怀璧而为殃佳味爽口美食烂肠贪媱致患渇爱成狂人生易尽物理无常朝歌暮哭向在今亡忻懽暂有忧畏延长且世间纷攘竟无闲赏五苦竞来百忧争往妻子翻为桎梏亲爱更如罗网私里恒弊漓岏公事徒劳鞅掌荣华有同水沫富贵实如山响然自沈沦倒惑恒怀碜毒不孝不慈无道无德胷襟?悷心腑谗贼自大憍奢志能苛克讵识仁义谁论典则无趣损伤非理贪慝见利争往临财苟得失位失名亡家亡国命绳溘断身城倒匐业系其头鬼穿其肋冰池向践火山方冒忍痛自知衔悲谁告尔乃刀林拥耸劒树嵳峩炉飞猛焰镬涌惊波棱层铁网碌?灰河头逢锯解骨被磨摩举身星散合体滂沲凡诸苦难次第经过一朝踵此万恨如何若夫正法弘深妙理难寻非生非灭非色非心浩如沧海郁似邓林随机即赴逐感便临内宣万德外启入音威降醉象影摄惊禽形如满月色似融金遂令尼犍脱屣梵志抽簪然而出家之为道也则萧散优游无欲无求不臣天子不事王侯似无瑕之璧如不系之舟声乐不能动轩冕不能留无为无欲何惧何忧戒忍双习禅慧兼修天人师范豪庶依投若夫为学日益为道日损损之则道业踰高益之则学功踰远故形将俗人而永隔心与世情而悬反所服唯是三衣所餐未曾载饭从师则千里命驾慕法则六时精恳濯虑於八解之池怡神於七净之苑至如道安道昱慧远慧持赤须法主青眼律师弘经辩论讲易谈诗开神悦耳析滞袪疑并皆扬名後代擅步当时或与秦王而共辇乍将晋帝而同舆遂使桓玄再拜而弗暇郗超千斛而无辞尔乃行因已正方享余庆四梵争邀六天俱聘封畿显敞国土华净宝树琼枝金莲玉柄风含梵响泉流雅咏池皎若银地平如镜妙香纷馥名花交映近感乐身远招常命若夫六度修成十地圆明灵智既湛种觉斯盈寂寥虚豁皎洁澄清非起非作无造无营法眼不窥其色天耳不听其声恶言不能加毁美誉无以为荣质非质碍之质名非名相之名水火冲天而不惧雷霆震地而不惊双林现灭而不灭王宫示生而不生既穷天下之至妙谁敢与之抗衡於是前来君子闻斯语已合掌曲躬歛眉弹指魂飞气慑神萎志否踧踖无顔逡巡惊起自陈孤陋未知臧否追用感伤实怀惭耻今日奉教谨从命矣
古今禅藻集卷一

[book_title]卷二
<集部,总集类,古今禅藻集
钦定四库全书
古今禅藻集卷二
明释正勉释性同辑
唐【五言古诗】
和琳法师初春法集之作【排律误入】　　慧浄【三首】
鹫岭光前选祗园表昔恭哲人崇踵武弘道会羣龙高座登莲叶麈尾振霜松尘飞扬雅梵风度引踈钟静言澄义海丛论上词锋心虚道易合迹广席难重和风动淑气丽日啓时雍高才掞雅什顾已滥朋从因兹仰积善灵华庶可逢
和卢赞府游纪国道塲
日光通汉室星彩晦周朝法域从此构香阁本迢嶤珠盘仰承露凤刹俯摩霄落照侵虚牖长虹拖跨桥高才暂骋目云藻遂飘颻欲追千里骥终是谢连镳
普光寺卧疾值雪简诸旧游
卧疴苦留滞辟户望遥天寒云舒复卷落雪断还连凝华照书阁飞素婉琴弦回飘洛神赋皎映齐纨篇萦阶如鹤舞拂树似花鲜徒赏丰年瑞沉忧终自怜
奉和窦使君同恭法师咏竺佛图澄慧宣【三首】
大誓悯涂炭乘机入生死中州法既弘葛陂暴亦止乳孔光一室掌镜彻千里道盛咒莲华灾生吟棘子埋石缘虽谢流沙化方始
奉和咏僧肇
般若唯絶凿涅盘固无名先贤未始觉之子唱希声秦王嗟理诣童夀揖词清徽音闻庐岳精难动中京适验方袍里奇才复挺生
秋日游东山寺寻殊昙二法师
木落树萧槮水清流寥閴属此悲哉气复兹羇旅戚奚用写烦忧山泉恣游历万丈窥深涧千寻仰絶壁傍岭竹参差缘厓藤羃?行行极幽邃去去逾空寂果值息心侣乔枝方挂锡围绕悉旃檀纯良岂沙砾妙法诚无比深经解怨敌心懽即顶礼道存仍目击慧力幸已逢疑网於焉析岂直祛烦恼方期拯沈溺
宝琴　　　　　　　　　　　　僧彪
吾有一宝琴价重双南金刻作龙凤像弹为山水音星从徽里发风来弦上吟锺期不可遇谁辨曲中心
山居杂诗　　　　　　　　　　寒山子【二十六首】
重岩我卜居鸟道絶人迹庭际何所有白云抱幽石住兹凡几年屡见春冬易寄语钟鼎家虚名定何益
其二
欲得安身处寒山可长保微风吹幽松近听声愈好下有斑白人喃喃读黄老十年归不得忘却来时道
其三
骝马珊瑚鞭驱驰洛阳道自怜美少年不信有衰老白髪会应生红顔岂长保但看北邙山个是蓬莱岛
其四
岩前独静坐圆月当天曜万象影现中一轮本无照廓然神自清含虚洞玄妙因指见其月月是心枢要
其五
鹦鹉宅西国虞罗捕得归美人朝夕弄出入在庭帏赐以金笼贮扃哉损羽衣不如鸿与鹄颻扬入云飞
其六
富儿会高堂华灯何炜煌此时无烛者心愿处其傍不意遭排遣还归暗处藏益人明讵损顿讶惜余光
其七
昨夜梦还乡见妇机中织驻梭若有思擎梭似无力呼之回面视况复不相识应是别多年鬓毛非旧色
其八
常闻汉武帝爰及秦始皇俱好神仙术延年竟不长金台既摧折沙石遂灭亡茂陵与骊岳今日草茫茫
其九
寒岩深更好无人行此道白云高岫闲青嶂孤猨啸我更何所亲畅志自宜老形容寒暑迁心珠甚可保
其十
花上黄莺子关关声可怜美人顔似玉对此弄鸣弦翫之能不足眷恋在龆年花飞鸟亦散洒泪春风前
其十一
君看叶里花能得几时好今日畏人攀明朝待谁扫可怜娇艶情年多转成老将世比於花红顔岂长保
其十二
吾家好隐沦居处絶嚣尘践草成三径瞻云作四隣助歌声有鸟问法语无人今日娑婆树几年为一春
其十三
去年春鸟鸣此时思弟兄今年秋菊烂此时思发生緑水千肠咽黄云四面平哀哉百年内肠断忆咸京
其十四
自乐平生道烟萝石洞间野情多放旷长伴白云闲有路不通世无心孰可攀石床孤夜坐圆月上寒山
其十五
时人寻云路云路杳无踪山高多嶮峻涧濶少玲珑碧嶂前兼後白云西复东欲知云路处云路在虚空
其十六
两龟乘犊车蓦出路头戏一虿从傍来苦死欲求寄不载爽人情始载被沈累弹指不可论行恩却遭刺
其十七
垂柳闇如烟飞花飘似霰夫居离妇州妇住思夫县各在天一涯何时复相见寄语明月楼莫贮双飞燕
其十八
桃花欲经夏风月催不待访觅汉时人能无一个在朝朝花迁落岁岁人移改今人扬尘处昔时为大海
其十九
极目兮长望白云四茫茫鸱鹗饱腲腇鸾凤饥旁徨骏马放石碛蹇驴能至堂天高不可问鹪鹩在沧浪
其二十
浩浩黄河水东流长不息悠悠不见清人人夀有极苟欲乘白云曷由生羽翼唯当?皤时行住须努力
其二十一
何以长惆怅人生似朝菌那堪数十年新旧凋零尽以此思自哀哀情不可忍奈何当奈何脱体归山隐
其二十二
我见利智人观者便知意不假寻文字直入如来地心不逐诸缘意根不妄起心意不生时内外无余事
其二十三
世事何悠悠贪生未肯休研尽大地石何时得歇头四时凋变易八节急如流为报火宅主露地骑白牛
其二十四
养子不经师不及都亭鼠何曾见好人岂闻长者语为染在薰莸应须择朋侣五月贩鲜鱼莫教人笑汝
其二十五
自羡山间乐逍遥无倚托逐日养残躯闲思无所作时披古佛书往往登石阁下窥千尺崖上有云盘礴寒月冷飕飕身似孤飞鹤
其二十六
我见转轮王千子常围绕十善化四天庄严多七宝七宝镇随身庄严甚妙好一朝福报尽犹若栖芦鸟还作牛领虫六趣受业道况复诸凡夫无常岂长保生死如旋火轮回似麻稻不解早觉悟为人枉虚老
山居杂诗　　　　　　　　　　拾得
我劝出家辈须知教法深专心求出离辄莫染贪婬大有俗中士知非不受金故知君子志任运听浮沉
其二
古佛路凄凄愚人到却迷只缘前业重所以不能知欲识无为理心中不挂丝生生勤苦学必定覩吾师
归山作
喧静各有路偶随心所安纵然在朝市终不忘林峦四皓将拂衣二疏能挂冠牕前隐逸传每日时三看靳尚那可论屈原亦可叹至今黄泉下名及青云端松牖见初月花间礼古坛何处论心怀世上空漫漫
溪行即事　　　　　　　　　　灵一【七首】
近夜山更碧入林溪转清不知伏牛路潭洞何纵横曲岸烟已合平湖月未生孤舟屡失道但听秋泉声
栖霞山夜坐
山头戒坛路幽映云岩侧四面青石床一峯苔藓色松风静复起月影开还黑何独乘夜来殊非昼所得
送冽泉寺主之京迎禅和尚
禅门居此地瞻望在虚空水国月未上苍生如梦中上人知机士瓶锡慰樊笼彼土诸梵象嗟君扬道风
安公
弥天称圣哲象法初繄赖弘道识行藏匡时知进退秦王轻与举习生重酬对学文古篆中义显新经内法服应华夏金言流海岱四方浮云间更陪龙华会
林公
支公信高逸久向山林住时将孙许游岂以形骸遇幸辞天子诏复览名臣疏西晋尚虚无南朝久沦悞因谈老庄意乃尽逍遥趣谁谓竹林贤风流相比附
远公
远公逢道安一朝弃儒服真机久消歇世教空拘束誓入罗浮中遂栖庐山曲禅经初纂定佛语斯明【一作名】目鉢帽絶朝宗簪裾翻拜伏东林多隐士为我辞荣禄
同长孙主簿仁夀寺纳凉
火入天地炉南方正何剧四郊长云红六合太阳赤赫赫拂泉壑焰焰燋砂石思减祝融权期匡诸子宅因投竹林寺一问青莲客心空得清凉理证等喧寂开襟天籁回步履雨华积微风动珠帘惠气入瑶席境閙性方谧尘远趣皆适淹驾殊未还朱阑敞虚碧
疾愈寄友　　　　　　　　　　法振【二十首】
哀乐暗成疾卧中芳月移西山有清士孤嘘不可追捣药昼林静汲泉隂涧迟微踪与麋鹿远谢求羊知
古别离
太湖三山口吴王在时道寂寞千载心无人见春草谁堪识怨者持此伤怀抱孤舟畏狂风一点宿烟岛
步虚词
予因览真诀遂感西域君玉笙下清冥人间未曾闻日华链精魄皎皎无垢氛谓我有仙骨且令饵氤氲俯仰媿灵顔愿随鸾鹄羣俄然动风驭缥缈归青云
拟古【天宝十四年作】
日出天地正煌煌辟晨曦六龙驱羣动古今无尽时夸父亦何愚竞走先自疲饮乾咸池水折尽长桑枝渇死化爝火嗟嗟徒尔为空留邓林在摧折令人嗤
夏日与綦母居士昱上人院纳凉
为依炉峯住境胜增道情凉日暑不变空门风自清坐援香实近转爱緑芜生宗炳青霞士如何知我名
经吴平观
古观秋来秀泠然属仙飇琼葩被修蔓柏实满寒条影殿山寂寂寥天月昭昭幽情寄仙侣习定至中宵清风闻步虚真人方上朝
冬日天目西峯过张链师所居
振衣逢墅泉渐见栖闲所坎坎山下声幽幽林中语仙乡何代隐乡服言亦楚开氷洗药苖扫雪候山侣零叶聚踈篱幽花积寒渚冥冥孤鹤性天外时轻举
杼山禅居寄东溪吴处士季德
青云何润泽下有贤人隐虽入菱湖深迹与黄鹤近野风吹白芷山月揺青轸诗祖吴州庠到君才不尽身当青山秀文体多郢声澄彻湘水碧泬寥楚天清时人格不同至今罕知名昔贤敦师友此道独君行既得庐霍趣乃高雷远情别时春风多扫尽云山雪为君中夜起孤坐石上月悠然遗尘想邈矣达性说故人不在兹幽桂惜未结
赠李中丞洪
深沉阃外权奕世当荣寄地裂大将军家传介珪瑞至今漳河俗犹受仁人赐公初镇淮荆决胜无精兵重围逼大敌六月守孤城政用仁恕立恩由赏罚明还令麾下士感德不顾生於时闻王师诸将兵颇渎天子狩南汉烟尘满函谷纯臣独耿介下士多反覆明公仗忠节一言感万夫物性如蒺藜化作春兰敷见谗金被烁终期玉有瑜移官万里道君子情如何
奉陪陆使君长源裴端公枢春游虎丘寺
云水夹双刹遥疑涌平陂入门见藏山元化何由窥曳组探诡怪停骖访幽奇情高气为爽德煖春亦随瑶草自的皪蕙楼争蔽亏金精发坏陵剑彩沈灵池一览匝天界中峯步未移应喜生公石列坐援松枝
出游
少时不见山便觉无奇趣狂发从乱歌情来任闲步此心谁共证笑看风吹树
答苏州韦使君应物
诗教殆沦缺庸音互相倾忽观风骚韵会我宿昔情荡?学海资郁为诗人英格将寒松高气与秋江清何必邺中作可为千载程受辞分尧竹万里临江城一到扫烦政况今休渎兵应怜禅家子林下寂无营迹隳世上华心得道中精脱略文字累免为外物婴书衣流埃积砚石驳藓生恨未识君子空传手中琼安无诱我性始愿惩素诚为无鸑鷟音继公云和笙吟之向禅薮反魄幽松声
酬薛员外谊苦热行见寄
六月金数伏兹辰日在庚炎曦烁肌肤毒霭昏性情安得奋轻翮迢遥出云征不知天地心如何匠生成火德烧百卉瑶草不及荣有客当此时忽贻怀中琼捧玩烦襟涤啸歌善风生迟君佐元气调使四序平中令霜不袄火余气常贞江南诗骚客休吟苦热行
白云上人精舍寻杼山禅师兼示崔子尚何山道上人
望远涉寒水怀人在幽境为高皎皎姿及爱苍苍岭果见栖禅子潺湲灌真顶积疑一念破澄息万缘静世事花上尘慧心空中影清闲诱我性遂使烦虑屏许共林客游欲从山主请木栖无名树水汲忘机井持此一日高未肯谢箕頴夕霁山态好空月生俄顷识妙聆细泉悟深涤清茗此心谁复得笑向西林永
同顔真卿送李侍御萼赋得荻塘路
落日车遥遥客心在归路细草暗回塘春泉萦古渡遗踪叹芜没远道悲去住寂莫荻花空行人别无数
访陆羽处士不遇
太湖东西路吴王故山前所思不可见归鴈自翩翩何山赏春茗何处弄春泉莫是沧浪子悠然一钓船
溪上月
秋水月娟娟初生色界天蟾光散浦漵素影动沦涟何事无心见亏盈向夜禅
山雪
夕阳在西峯叠翠萦残雪狂风卷絮回惊猿攀玉折何意山中人误报山花发
溪云
舒卷意何穷萦流复带空有形不累物无迹去随风莫怪长相逐飘然与我同
五言哭吴县房耸明府
仁人迈厚德可谓名实全抚迹若疎旷会心极精研履危节讵屈着论识不偏【公着道性论】恨以荣级浅嘉猷未及宣伊人期远大志业难比肩昭世既合并吾君藉陶甄奈何明明理与善徒空铨徵教或稽圣穷源及问天一官自吴邑六翮委江壖始是牵丝日翻成彻瑟年金膏果不就玉佩长此捐倚伏信冥昧天夀惊後先安知忘情子爱网素已褰为有深仁感遂令真性迁心悲空林下泪洒秋景前夫子寡兄弟抚孤伤藐然颓云为惨结吊鹤共聨翩割念归命驾诀词向空筵树桃隂始合爱客位常悬怳若远行时睾望归朝旋悟兹欢宴隔哀彼岁月延书带变芳草履痕移緑钱冥期倘可逢生尽会无缘幸愿示因业旷代居运专相思转寂寞独往西林泉欲见故人心时开所赠篇素高陶靖节今重楚先贤芳躅将遗爱可为终古传
游元象陌　　　　　　　　　　僧泚
空水朝色浄澹然湖上心舳舻轻且进江洲如可寻秋风洄泝险落日波涛深寂寞武侯去中流方至今
短歌　　　　　　　　　　　　子兰【二首】
日月何茫茫出没住不得使我勇壮心少年如顷刻人生石火光通时少淤塞四季倏往来寒暑变为贼偷人面上花夺人头上黑
饮马长城窟
游客长城下饮马长城窟马嘶闻水腥为浸征人骨岂不是流泉终不成潺湲洗尽骨上土不洗骨中寃骨若逐水流四海有还魂空流呜咽声声中疑骨言
题僧梦微房　　　　　　　　　修睦
东海日未出九衢人已行吾师无事坐苔藓入门生雨过闲花落风来古木声天台频说法石壁欠题名
临高台　　　　　　　　　　　贯休【八首】
凉风吹远念使我升高台宁知数片云不是旧山来故人天一涯久客殊未囬鴈来不得书书寄空声哀
古意五首
一雨火云尽闭门心冥冥兰花与芙蓉满院同芳馨佳人天一涯好鸟鸣嘤嘤我有双白璧不羡於虞卿我有径寸珠别是天地精玩之室生白萧洒身安轻只应天上人见我双眼明
美人如游龙被服金鸳鸯手把古刀尺在彼白玉堂文章深掣曳珂佩鸣丁当好风吹桃花片片落银床何当举羽翰远逐朱鸟翔
乾坤有清气散入诗人脾圣贤遗清风不在恶木枝千人万人中一人两人知忆在东溪日花开叶落时几拟以黄金铸作锺子期
古交如真金百链色不回今交如瀑流倏忽生尘埃我恐君子气散为松栢栽我恐荆棘花只为小人开伤心复伤心吟上高高台
莫轻白云白不与风雨会莫见守羊儿谓是初平辈人生非日月光晖岂长在一荣与一辱今古常相对不见于公门子孙好冠盖
少年行
自拳五色球送入他人宅却促苍头奴玉鞭打一百
忆在山中时
忆在山中时丹桂花葳蕤红泉浸瑶草日夕生华滋箬屋开地炉翠墙挂藤衣看经竹窗边白猿三四枝东峯有老人眼碧头骨奇种薤煮白石旨趣如婴儿月上来打门月落方始归授我微妙诀恬然无所为别来六七年只恐白日飞
效古　　　　　　　　　　　　澹交
荣辱又荣辱一何翻与覆人生百岁中孰肯死前足玄鬓忽如丝青丛再不緑自古争名徒黄金是谁禄
覩木平和尚　　　　　　　　　文益
木平山里人貌古言复少相看陌路同论心秋月皎坏衲线非蚕助歌声有鸟城阙今日来一沤曾已晓
和王季友题九华山　　　　　　神頴
衆岳雄分埜九华镇南朝彩翠凝空远崔嵬寄青霄龙潭古仙府灵药今不凋莹为沧海镜烟霞作荒标造化心数奇性状精气饶玉树郁玲珑天籁韵箫韶寂寂寻乳窦兢兢行石桥通泉漱云母藉草萦香苕我住幽且深君赏昏复朝稀逢发清唱片片凌霜飇
古今禅藻集卷二

[book_title]卷三
钦定四库全书
古今禅藻集卷三
明释正勉释性同辑
唐【七言古诗】
寓言　　　　　　　　　　　　寒山子
有人兮山陉云卷兮霞缨秉芳兮欲寄路漫兮难征心惆怅兮犹疑蹇独立兮忠贞
挽匾担山晓了禅师　　　　　　澄忽雷
师住世兮曹谿明师寂灭兮法舟倾师谈无说兮寰宇盈师示迷途兮了义乘匾担山色垂兹色空谷犹留晓了名
题王乔观傅道士所居　　　　　护国
王乔已去空山观白云只今凝不散坛场月露几千年往往笙歌下天半瀑布西行过石桥黄菁采根还采苖路逢一人擎一盌蔘花昨夜风吹满自言住处在东坡白犬相随邀我过松间石上有棋局能使樵人烂斧柯
姑苏台　　　　　　　　　　　皎然【二十三首】
古台不见秋草萋却忆吴王全盛时千年月照秋草上吴王在时几回望至今月出君不还世人空对姑苏山山中精灵安可覩辙迹人踪麋鹿聚婵娟西子倾国容化作寒陵一堆土
望秋月
家家望秋月不及秋山望山心万境长寂寥夜夜孤明看月上海人皆云生海东山人自谓出山中忧虞欢乐皆古月月本无心同不同自从有月山不改古人望尽今人在不知万世今夜时孤月将谁更相待
短歌
古人若不死吾亦何所悲萧萧烟雨九原上白杨青松葬者谁贵贱同一尘死生同一指人生在世共如此何异浮云与流水短歌行短歌无穷日已倾邺宫梁苑徒有名春草秋风伤我情何为不学金仙侣一悟空王无死生
支公诗
支公养马复养鹤率性无机多脱略天生支公与凡异凡情不到支公地得道由来天上仙为僧却下人间寺道家诸子论自然此公唯许逍遥篇山隂诗友喧四座佳句纵横不废禅
观王右丞维沧洲图歌
沧洲误是真萋萋忽盈视便有春渚情褰裳掇芳芷飒然风至草不动始悟丹青得如此丹青变化不可寻翻空作有移人心犹疑雨色斜拂座乍似水凉来入襟沧洲说近三湘口谁知卷得在君手披图拥褐临水时居然不异沧洲叟
送顾处士【吴兴岳可议之女壻即况也】
吴门顾子予早闻风貌真古谁似君人中黄宪与顔子物表孤高将片云性背时人高且逸平生好古无俦匹醉书在箧称絶伦神画开厨怕飞出谢氏檀郎亦可俦道情还似我家流安贫用晦读书坐不见将名干五侯知君别业长洲外欲行秋田修畎浍门前便取觳觫乘腰上还将辘轳佩禅子有情非世情御苑贡余聊赠行满道喧喧遇君别争窥玉润与冰清
花石长枕歌答张居士
楚山有石郢人琢琢成长枕知是玉全疑冰片睡恐销间发花丛惊不足赠子比之金琅玕琼花烂烂浮席端吾师遣吾不执宝今日感君因执看试叩铿然应清律纎尘不留蝇敢拂万物皆因造化资如何独负清贞质南山有云鹄在空长松为我生凉风高支饱咏乐其中行住四仪皆道意不觉小乘西竺士唯将此物安坐隅取次闲眠有禅味
戛铜椀为龙吟歌【并序】
唐故太尉房公琯早岁曾隐终南山峻壁之下往往闻龙吟声清而静涤人邪想时有好事僧潜戛以五金写之惟铜声酷似他日房公偶至山寺闻林岭间有此声乃曰龙吟复迁於兹矣僧因之出其器以告公公命戛之惊曰真龙吟也大历十三载秦僧传至桐江予使儿童戛金放之亦不减秦声也缁人或有讥者予曰此达僧之事可以嬉禅尔曹无以琐行自拘因赋诗以见其意
逸僧戛盌为龙吟世上未曾闻此音一从太尉房公赏遂使秦人传至今初戛徐徐声渐显乐章不管何人辨似出龙渊万丈底乍怪声来近而远未必全由戛者工声生虚无非盌中寥亮掩清狖萦回凌细风遥闻不断在烟杪万籁无声天境空昨向天台宿华顶秋宵一吟更清迥能令听者易常性忧人忘忧躁人静今日铿鍠江上闻蛟螭奔飞如得羣声过隂岭忽成雨响驻晴天将遏云坐来吟尽江空碧却寻向者声无迹人生万事将此同暮贱朝荣动还寂
周昉长史画毘沙门天王歌
长史画神独感神高步区中无两人雅而逸高且真形生虚无忽可亲降魔大戟缩在手倚天长劒横诸绅慈威示物虽凛栗在德无秋唯有春吾知真像本非色此中妙用君心得苟能下笔合神造误点一点亦为道写出霜缣可舒卷何人能识此情远秋斋清寂无外物盥手焚香聊自展忆昔胡兵围未解感得此神天上下至今云旗图我形为君一顾烟尘清
饮茶歌送郑容
丹丘羽人轻玉食采茶饮之生羽翼名藏仙府世空知骨化云官人不识雪山童子调金铛楚人茶经虚得名霜天半夜芳草折烂漫缃华啜又生赏君茶兮祛我疾使人胷中荡忧栗日上香炉情未毕乱蹋虎溪云高歌送君出
题赠吴凭
予读古人书遂识古人面不是识古人邪正心自见贵义轻财求俗誉一钱与人便骄倨昨朝为火今为氷此道非君独抚膺
往丹阳寻陆处士不遇
远客殊未归我来几惆怅叩关一日不见人绕屋寒华笑相向寒华寂寂徧荒阡柳色萧萧愁暮蝉行人无数不相识独立云阳古木边凤翅山中思古寺鱼竿村口望归船归船不见见寒烟离心远水共悠然他日相期那可定闲僧着处即经年
江上风
江风西复东飘暴忽何穷初生虚无际稍起荡漾中应吹夏口樯竿折定蹙湓城浪花咽今朝莫怪沙岸崩昨夜风狂卷成雪
咏史
田氏门下客冯公衆中贱一朝市义还百代名独擅始知下客不可轻能使主人功业成借问高车与珠履何如疵贱一书生
少年行
翠楼春酒虾蟆陵长安少年皆共矜纷纷半醉緑槐道躞蹀花骢骄不胜
赠吴马处士
世人不知心是道只言道在他方妙还如瞽者望长安长安在东望西笑
桃花石枕歌送安吉康丞
君吏桃州尚寄迹桃州采得桃花石烂疑朝日照已舒含似春风吹未折珪璋特达世所珍吾知此物亦其伦应羡花开不凋悴应喜玉片无缁磷立性坚刚平若砥君子偏将交道比何人亦秉坚刚姿吾见君心得如此君心所好我独知别多见少长相思从今赏玩安左右万里提擕君莫辞
春夜赋得漉水囊歌送郑明府
吴缣楚练何白晳居士持来遗禅客禅客能裁漉水囊不用良工秉刀尺先师遗我戒无邪一虑一翻心敢赊夕望东风思漱盥朦胧斜月悬灯纱徙倚花前漏初断白猿争啸惊禅伴玉瓶徐泻尚涓涓溅着莲衣水珠满因识仁人为官情还如漉水爱苍生聊歌一曲与君别莫忘寒泉见底清
白云歌寄陆中丞使君长源
一见西山云使人情意远意高登咏何迢遥道妙有如君舒卷萦空叠景多丽容衆峯峯上自为峯洁白不由隂雨积高明肯共杂烟同万物有形皆有着白云有形无系缚黄金被铄玉亦瑕一片飘然污不着或逢天上或人间人自营营云自闲忽尔飞来暂为侣忽然飞去莫能攀逸民对云效高致禅子逢渠增道意白云遇物无颇偏自是人心见同异阊阖天门宜曙看华缨作盖拥千官从龙合沓临清署就日逶迤绕露寒谁怜西山云亭亭处幽絶座右长看非我覊手中欲揽待君说贞白先生那得知解向山中自怡悦
洞庭山惟谅上人院堦前孤生橘树歌
洞庭仙山但生橘不生凡木与梨栗真子无松自不栽感得一株堦下出细叶繁枝委露新四时常緑不关春若言此物无道性何意孤生来就人二月三月山初暖最爱低檐数枝短白花不用鸟衔来自有风吹手中满九月十月争破顔金实离离顔色殷一夜霜晴香满山天生珍木异於俗俗士来逢不敢触清隂独步禅起时徙倚枝前看不足
张伯高草书歌
伯英死後生伯高朝看手把中山毫先贤草律我草狂风云阵发愁锺王须臾变态皆自我写形类物无不可阆风游云千万朶惊龙蹵踏飞欲堕更覩邓林落叶朝狂风乱扰何飘飘有时凝然笔空握情在寥天独飞鹤有时取势气更高忆得春江千里涛张生奇絶再难遇草罢临风展轻素隂惨阳舒如有道鬼状魑容若可惧黄公酒垆兴偏入阮籍不嗔嵇亦顾长安酒牓醉後书此日骋君千里步
顾渚行寄裴芳丹
我有云泉隣渚山山中茶事颇相关鶗鴂鸣时芳草死山家渐欲收茶子伯劳飞日芳草滋山僧又是采茶时由来惯采无近远隂岭长兮阳厓浅大寒山下叶未生小寒山中叶初卷【二山名】吴姹擕筐上翠微蒙蒙香刺罥春衣山迷乍可落花乱度水时惊啼鸟飞家园不远乘露摘归时露彩犹滴沥初看抽出软玉英更取金【疑】来胜金液昨夜西风雨色过朝寻新茗复如何女宫露涩青芽老尧市人稀紫笋多紫笋青芽谁得识日暮采之长太息清冷真人待子元【清冷真人裴君与真子元为友】贮此芳香思何极
武源行
昔年羣盗阻江东吴山动揺楚泽空齐人示戴【二字疑】蜂虿毒美稷化为荆棘丛匈匈四顾多窑穴浮云白波不妨同万人死地当虎口一旦生涯悬鼓中昨日将军徇死节悉向生昏【二字疑】陷城血胸中豹略张阵云握内蛇矛挥白雪长州南去接孤城居人散尽鼓謲【疑】惊三春不见芳草色四面惟闻刁斗声此时狂寇纷如市君当要冲固深垒纵横计出皆获全士卒身先每轻死扫平氛祲望吴门人闲岁美桑柘繁比屋全生受君赐连营罢战顶君恩如何弃置功未録通籍无名滞江曲灞亭不重李将军汉爵犹轻苏属国荒营寂寂隐山椒春意空惊故柳条野战攻城只如此即今谁是霍嫖姚
听鸎歌　　　　　　　　　　　灵彻【二首】
新鸎傍檐晓更悲孤音清泠啭素枝口边血出语未尽岂是怨恨人不知不食枯桑椹不衔苦李花偶然弄枢机婉转凌烟霞衆雏飞鸣何局促自觇游蜂啄枯木玄何事朝夜啼白鹭长在汀洲宿黑雕黄鹤岂不高金笼玉鈎伤羽毛三江七泽去不得风烟日暮生波涛飞去来莫上高城头莫下空园里城头鸱鸟拾羶腥空园鷰雀争泥滓愿当结舌舍白云五月六月一声不可闻
归云门
湖边归鴈唳寥泬僧房半倚秦峯缺云生幽石何逍遥泉去疎林几呜咽天寒猛虎叫岩雪松下无人空有月千年像教人不闻焚香独为鬼神说
畲山謡　　　　　　　　　　　玄泰
畲山儿畲山儿无所知年年斫断青山嵋就中最好衡岳色杉松利斧摧贞枝灵禽埜鹤无因依白云回避青烟飞猿猱路絶岩厓出芝术失根茅草肥年年斫罢仍再鉏千秋终是难复初又道今年种不多来年更斫当阳坡国家夀岳尚如此不知此理如之何
【词闻於朝仍禁延燎侵渔】
酬卢仝　　　　　　　　　　　舍曦
长夀寺石壁卢公一首诗渇读即不渇饥读即不饥鲸饮海水尽露出珊瑚枝海神知贵不知价留向人间光照夜
行路难　　　　　　　　　　　贯休【十三首】
君不见道傍废井生枯树本是骄奢贵人屋几度美人照影来素绠银瓶濯纎玉云飞雨散今如此绣闼雕甍作芳谷鼎沸笙歌君莫夸不应长是西家哭休说遗编行者几至竟终须合天理败他成此亦何功苏张终作多言鬼行路难路难不在羊肠里
君不见山高海深人不测古往今来转青碧浅近轻浮莫与交地卑只解生荆棘谁道黄金如粪土张耳陈余断消息行路难行路难君自看
君不见道傍树有寄生枝青青郁郁同荣衰无情之物尚如此为人不及还堪悲父归坟兮不期夕已分黄金争田宅高堂老母头似雪心作数枝【一作支】泪长滴我闻忽如负芒刺不独为君空叹息古人尺布犹可缝浔阳义夫令人忆寄言世上为人子孝友团圆莫如此若如此不遄死兮更何俟
边上作
山无緑兮水无清风既毒兮沙亦腥塞外走马疾飞鸟聨翩射落云中声
阵云忽向沙中起探得胡兵过辽水堪嗟护塞征戍儿未战已疑身是鬼
宿深村
行行一宿深村里鸡犬丰年閙如市黄昏见客合家喜月下取鱼戽塘水
夜夜曲
蟪蛄切切风骚骚芙蓉喷香蟾蜍高孤灯耿耿征妇劳更深扑落金错刀
?光大师草书
雪压千峯横枕上穷困虽多还激壮看师逸迹两相宜高适歌行李白诗海上惊驱山猛烧吹断狂烟着沙草江楼曾见落星石几回试发将军炮别有寒鵰掠絶壁提上玄猿更生力又见吴牛磨角来舞槊盘刀初触击好文天子挥宸翰御制本多堆玉案晨开水殿教题壁题罢紫衣亲宠锡僧家爱诗自拘束僧家爱画亦局促唯师草圣艺偏高一掬山泉心便足
野田黄雀行
高树风多吹尔巢落蒿深叶暖宜尔依泊莫近鴞类蛛网亦恶饮野田之清水食野田之黄粟深花中睡土里浴如此即全胜啄太仓之谷而穿人之屋
善哉行
有美一人兮婉如清扬识曲别音兮令姿煌煌绣袂捧琴兮登君子堂如彼萱草兮使我忧忘欲赠之以紫玉尺白银铛久不见之兮湘水茫茫
春晚书山家主人壁
深门寂寂黍饭馨山家烟火春雨晴庭花蒙蒙水泠泠小儿啼索树上莺
轻薄篇
绣林锦野春态相压谁家少年马蹄蹋蹋鬭鸡走狗夜不归一掷赌却如花妾
木落萧萧蛩鸣唧唧不觉朱蔫脸红霜劫鬓漆世途多事泣向秋日方今少壮不努力老大伤悲复何益
君子行　　　　　　　　　　　齐已【九首】
圣人不生麟龙何瑞梧桐不高凤凰何止吾闻古之有君子行藏以时进退求已荣必为天下荣耻必为天下耻苟进不如此退不如此亦何必用虚伪之文章取荣名而自美
风琴引
挼吴丝雕楚竹高托天风拂为曲一一宫商在素空鸾鸣凤语翘梧桐夜深天碧松风多孤窗寒梦惊流波愁魂傍枕不肯去翻疑住处隣湘娥金风声尽薰风发冷泛【一作泠冷】虚堂韵难歇常恐听多耳渐繁清音不絶知音絶
祈真坛
玉甃瑶坛二三级学仙弟子参差入霓旌队仗下不下松桧森森天露湿殿前寒气束香云朝祈暮祷玄元君茫茫俗骨醉更昬楼台十二遥崑仑纵广一万三千里中有五色云霞五色水何当断慾便飞去不要九转神丹换精髓
读李白集
竭云涛刳巨鳌捜括造化空牢牢冥心入海海神怖骊龙不敢为珠主人间物像不供取饱饮游神向玄圃锵金铿玉千余篇脍吞炙爝人口传须知一一丈夫气不是绮罗儿女言
湘妃庙
湘烟蒙蒙湘水急汀露凝红裛莲湿苍梧云叠九嶷深二女魂飞江上立相擕泣凤盖龙舆追不及庙荒松朽啼飞猩笋鞭迸出堦基倾黄昏一片隂风起新月如眉生阔水
昇仙行
身不沈骨不重驱青鸾驾白凤幢盖飘揺入冷空天风瑟瑟星河动瑶阙参差阿母家楼台虚闭凝彤霞五三仙子乘龙车堂前碾烂蟠桃花回头却顾蓬山顶一点浓岚在深井
吊汩罗
落日倚阑干徘徊汨罗曲寃魂如可吊烟浪声似哭我欲考鼋鼍之心烹鱼龙之腹尔既啖大夫之血食大夫之肉千载之後犹斯藏伏将谓唐尧之尊还如荒醉之君更有逐臣於焉葬魂得以纵其噬恣其吞
赠念法华经僧
念念念兮入恶易念念念兮入善难念经念佛能一般爱河无处生波澜言公少年真法器白昼不出夜不睡心心缘经口缘字一室寥寥灯照地沈檀卷轴宝函盛薝卜香薰水精记空山木落古寺闲松枝鹤眠霜霰乾牙根舌根冰滴寒珊瑚枝打红琅玕但恐莲花十朶一时折朶朶似君心簇攅又恐风紧吹天花缤纷如雨飘袈裟况闻此经甚微妙百千诸佛真秘要灵山说後始传来闻者虽多持者少更堪诵入陀罗尼唐音梵音相杂时舜弦和雅薰风吹文王武王弦更悲如此争不遣碧空中有龙来听有鬼来听亦使人间闻者敬见者敬自然虚空性清浄此经真体即毘卢雪岭白牛君识无
行路难
行路难君好看惊波不在黤黮间小人心里藏崩湍七盘九折寒崷崪翻车倒盖犹堪出未似是非唇舌危暗中潜毁平人骨君不见楚灵均千古沈寃湘水滨又不见李太白一朝却作江南客
蜀中送人游庐山　　　　　　　隐峦【三首】
君游正值芳春月蜀道千山皆秀发溪边十里五里花云外三峯两峯雪君上匡山我旧居松萝抛掷十年余君行试到山前问山鸟秪今相忆无
赠李粲秀才【字晖册】
陇西晖册真才子捜奇探险无伦比笔下銛磨巨阙锋胸中静灎江西水哀弦古乐清人耳月露漙漙激秋鬼苔地无尘到晓吟杉松老叶风乾起十轴示余三百篇金碧烂光烧蜀牋雄芒逸气测不得使我踯躅成狂颠大郊远阔空无边凝明淡緑收余烟旷怀相对景何限落日乱岑清倚天又惊大舶帆高悬行涛擘浪凌飞仙回首瞥见五千仞扑下香炉瀑布泉何事古人夸八斗焉敢今朝定妍丑飒风驱雨暂不停始向场中称大手骏如健鹘鹗与鵰拏云猎野翻重霄狐狸窜伏不敢动却下双鸣当迅飇愁如湘灵哭湘浦咽咽哀音隔云雾九嶷深翠转嵬峩仙骨寒消不知处清同野客敲越瓯丁当急响涵清秋鸾雏相引叫未定霜结夜阑仍在楼高若太空露云物片白激青皆髣髴仙鹤闲从浄碧飞巨鳌头戴蓬莱出前辈歌诗唯翰林神仙老格何高深鞭驰造化绕笔转灿烂不为酸苦吟梦乘明月清沈沈飞到天台天姥岑倾湖涌海数百字字字不朽长摐金此日多君可俦侣堆珠叠玑满玄圃终日并辔游崑仑十二楼中宴王母
苦热行
烛龙衔火飞天地平陆无风海波沸彤云叠叠耸奇峯焰焰流光爇凝翠烟岛搏鹏嚲双翅羲和赫怒强总辔饮流夸父毙长途始见当中印玉宇明明夜西朝又东古来有道仍在中扶桑老叶蔽不得晖华直上凌苍穹万人挥汗翻成雨口燥喉乾隘尘土西郊云色昼冥冥如何不救生灵苦何山怪木藏蛟龙缩鳞卷鬛为乖慵不发滂泽注天下欲使风云何所从早苗原上枯成焰岳灵徒祝无神验豪家帘外唤清风水纹明角铺长簟玉扇画堂凝夜秋歌艳绕梁催莫愁阳乌落尽酒不醒扶上西园当月楼靡由【一作废田】暍死非吾属库有黄金仓有粟
古今禅藻集卷三

[book_title]卷四
<集部,总集类,古今禅藻集
钦定四库全书
古今禅藻集卷四
明释正勉释性同辑
唐【五言律诗】
英才言聚赋得昇天行　　　　　慧浄
驭风过阆苑控鹤下瀛洲欲采三芝秀先从千仭游驾凤吟虚管乘槎泛浅流颓龄一已驻方验大椿秋
奉和太宗游大慈恩寺　　　　　玄奘
皇风扇祗树至德茂禅林仙华曜日彩神旛曳远隂绮殿笼霞影飞阁出云心细草希慈泽恩光重更深
咏山水衲袈裟应制　　　　　　法恭
【慈恩传云太宗勅後宫营之数岁方成此服观其作制难辨鍼线出入所从妙絶古今後赐玄奘法师】
福田资象德圣种理幽薰不持金作缕还用彩成文朱青自掩映翠绮相氤氲独有离离叶恒向稻畦分
答寄毛司功【并序】　　　　　　　法琳
【贞观十一年春诏令道士女冠在僧尼之前以敦本系法师拒诏诣阙陈表因系缧绁司功毛明致诗於师曰冶长倦缧绁韩安叹死灰始验山中木方知贵不材法师酬之云尔】
叔夜嗟幽愤陈思苦责躬在予今失侯枉与古人同谷深难见日松迥易来风因言得意者谁复免穷通设缸面酒欵萧翼探得来字　　　辩才
初醖一缸开新知万里来披云同落寞步月共徘徊夜久孤琴思风长旅鴈哀非君有秘术谁照不然灰【太宗雅好二王书闻兰亭真蹟为永欣寺辩才所秘求之艰得房玄龄以御史萧翼必能致之荐於帝即命往翼作北人南游与才盘桓契合各谓交知之晚仍与折难书法真赝优劣以激发之才竟示真蹟翼见即出太宗诏札取书归献既而召才宠赉优渥】
山居杂诗　　　　　　　　　　寒山子
登陟寒山道寒山路不穷谿长石磊磊涧阔草蒙蒙苔滑非关雨松鸣不假风谁能超世累共坐白云中
其二
自在白云间从来非买山下危须策杖上险捉藤攀涧侧松常翠溪边石自斑友朋虽阻絶春至鸟关关
其三
可笑寒山道而无车马踪聨谿难记曲叠嶂不知重泣露千般草吟风一様松此时迷径处形问影何从
其四
城中娥眉女珠佩何珊珊鹦鹉花前弄琵琶月下弹长歌三月响短舞万人看未必长如此芙容不耐寒
其五
琴书须自随禄位用何为投辇从贤妇巾车有孝儿风吹曝麦地水溢沃鱼池常念鹪鹩鸟安身有一枝
其六
家住緑岩下庭芜更不芟新藤垂缭绕古石竪巉岩山果猕猴摘池鱼白鹭衔仙书一两卷树下读喃喃
其七
羣女戱夕阳风来满路香缀裙金蛱蝶挿髻玉鸳鸯角婢红罗缜阉奴紫锦裳为观失道者鬓白心惶惶
致梦张生诗　　　　　　　　　明解
握手不能别抚膺还自伤痛矣时隂短悲哉泉路长松林惊野吹荒?落寒霜言离何以赠留心内典章【解公素务外学怱於麟德显庆间徵四科应诏射策升第遂归俗无何以疾终後致梦僧智整画工张生曰吾於三宝无重敬心今滞幽壤曷为我写金刚经以资冥福耶赋诗令熟读而觉】
老僧　　　　　　　　　　　　景云【二首】
日照四山雪老僧门始开冻瓶粘柱础宿火焰鑪灰童子病归去鹿麋寒入来斋钟知渐远饭鸟下生台
谿叟
谿翁居处静谿鸟入门飞早起钓鱼去夜深乘月归露香菰米熟烟暖荇丝肥潇洒尘埃外扁舟一草衣
湘夫人祠　　　　　　　　　　太易
灵祠古木合波扬大江濆未作湘南雨知为何处云苔痕涩珠履草色妬罗裙妙鼓彤云瑟羇臣不可闻
访云母山僧　　　　　　　　　护国【四首】
森然古厓下浄行一番僧松下滤寒水佛前挑夜灯莲华国土异贝叶梵书能想到空王境无心问爱憎
山中寄王员外
为问幽兰桂空山复若何芬芳终有分采折更谁过望在轩堦近恩沾雨露多移居傥得地长愿接琼柯
题王斑水亭
湖上见秋色旷然如尔怀岂惟欢陇亩兼亦外形骸待月归山寺弹琴坐暝斋布衣闲自贵何用谒天阶
许州郑使君生子晬日一【作法振】
毛骨贵天生肌肤片玉明见人空解笑弄物不知名国器嗟犹小门风望益清抱来芳树下时引凤雏声
静林寺　　　　　　　　　　　灵一【十七首】
静林精舍远萧帝有遗踪水击罗浮磬山鸣于阗钟灯传三际火树老万株松无数烟霞色空闻昔卧龙
招皇甫冉游云门寺
湖南通古寺来往意无涯欲识云门路千峯到若耶春山子敬宅古木谢敷家自可长偕隐那言相去赊
送王法师之西川
旅游无远近要自别魂消官柳乡愁乱春山客路遥伴行芳草远随兴墅花飘计日功成後还将辅圣朝
送范律师往果州
终南千古後独尔继卿名离障非今日修因是几生乱峯寒影暮深涧墅流清远客归心苦难为此别情
秋题刘逸人林亭
凉飇乱黄叶迟客橘隂清萝迳封行迹云门闭野情零林秋露响穿竹暮烟轻莫恋幽栖地怀居却败名
宜丰新泉
泉源新涌出洞彻映纎云稍落芙蓉沼初淹苔藓文了将空色浄素与衆流分每到清宵月泠泠梦里闻
酬皇甫冉西陵见寄
西陵潮信满岛屿没中流越客依风水相思南渡头寒光生极浦落日映沧洲何事扬帆去空惊海上鸥
宿天柱观
石室因投宿山翁幸见容花源隔水见洞府过山逢泉涌阶前地云生户外峯中宵自入定非是欲降龙
同使君宿大梁驿【一作清江】
旌旗江上出花外卷帘空夜色临城月春寒度水风虽然行李别且喜语音同若问匡庐事终身愧远公
再还宜丰寺
再寻招隐地重会息心期樵客问归日山僧记别时野云隂远甸秋雨涨前陂勿谓探形胜吾今不好奇
酬陈明府舟中见赠
长溪通夜静素舸与人闲月影沈秋水风声落暮山稻花千顷外莲叶两河间陶令多真意相思一解顔
於潜道中作呈元处士
苕水滩行浅潜州路渐深参差远岫色迢逓野人心冻涧冰难释秋山日易隂不知天目下何处是云林
送殷判官归上都
?舟云路客来过夕阳时向背堪遗恨逢迎宿未期水容愁暮急花影动春迟别後王孙草青青入梦思
自大林与韩明府归郭中精舍
野客同舟楫相擕复一归孤烟生暮景远岫带春晖不道还山是谁云向郭非禅门有通隐喧寂共忘机
留别忠州故人
一身无定处万里独销魂芳草迷归路春流滴泪痕几时休旅食何夜宿江村欲识相思苦空山啼暮猨
春日山斋
埜迳东风起山扉度日开晴光拆红萼流水长青苔逋客殊未去芳时已再来非关恋春草自是欲徘徊
春晓山行
寂历青山晓山行趣不稀野花垂子落江燕引雏飞暗草薰苔径晴杨拂石矶俗人犹悟此吾亦转忘归
赋得闻黄鸟啼　　　　　　　　惟审
卷帘清梦後芳树引流莺隔叶传春意穿花送晓声未调云路翼空负桂林情莫尽关关兴羇愁正厌生
送人游闽越　　　　　　　　　法振【六首】
不须行借问为尔话闽中海岛隂寒雨江帆来去风道游玄度宅身寄朗陵公此别何伤远如今关塞通
越中赠程先生
纱?度残春虚舟寄一身溪边逢越女花里问秦人古塞连山静隂霞落海新有时城郭去暗与酒家亲
题万山许链师
道成人不识流水响空山花闇轩窗外云随坐卧间验图名已久絶粒事长闲更欲崑仑去羞看绦节还
程评事西园
谁向春莺道名园已共知檐前逥水影城下出花枝揺拂烟云动登临翰墨随相招能不厌山舍为君移
送常大夫赴朔方
关山今不掩军候鸟先知大汉嫖姚入乌孙部曲随高旌天外驻寒角月中吹归到长安第花应再满枝
河原破贼後赠袁将军
白羽三千驻萧萧万里行出关深汉垒带月破蕃营蔓草河源色悲笳碎叶声欲朝王母殿前路驻高旌
陇头吟　　　　　　　　　　　皎然【六十八首】
陇西心欲絶陇水不堪闻碎影揺枪垒寒声咽幔军素从盐海积緑带柳城分日落天边望逶迤入塞云
其二
秦岭陇氐羌征人去未央如何幽咽水并欲断君肠西注悲穷漠东分忆故乡旅魂声搅乱无梦到辽阳
从军行
候骑出纷纷元戎霍冠军汉鼙秋聒地羌火昼烧云万里戍城合三边羽檄分乌孙驱不尽肯顾辽阳勲
其二
黄纸君王诏青泥校尉书誓师张虎落选将擐犀渠雾暗津蒲失天寒塞柳踈横行十万骑欲扫虏尘余
送贇上人还京得微字
久游春草尽还寄北船归沙鸟窥中食江云入浄衣秦原山色近楚寺磬声微见说翻经馆多闻似尔稀
赋得啼猿送客
万里巴江外三声月峡深何年有此路几客共沾襟断壁分垂影流泉入苦吟凄凉离别後闻此更伤心
题沈少府书斋
不下南昌县书斋每日闲野花当砌落溪鸟逐人还有兴常临水无时不见山千峯数可尽不出小窗间
寻陆鸿渐不遇
移家虽带郭野迳入桑麻近种篱边菊秋来未着花扣门无犬吠欲去问西家报道山中去归来每日斜
自义亭驿送李纵夜泊临平东湖
长亭宾驭散岐路起悲风千里勤王事驱车明月中寒生洞庭水夜度塞门鸿处处堪伤别归来山又空
送重钧上人游天台
渐看华顶出幽赏意随生十里行松色千重过水声海容云正尽山色雨初晴事事将心证知君道可成
送清会上人游京
佳游限衰疾一笑向西风思见青门外曾临素滻东峯明云际寺日出露寒宫行道禅长在看尘不染空
送关小师还金陵
如何有归思爱别欲忘难白鹭沙洲晩青龙水寺寒蕉花铺浄地桂子落空坛持此心为境应堪月夜看
送沙弥大智游五台
童年随法侣家世本儒流章句三生学清凉万里游云归龙沼暗木落鴈门秋长老忆相待传予向祖洲
送栖上人之建州觐使君舅
乱峯江上色羡尔及秋行释氏推真子郗家许贵甥?花新雨静帆叶好风轻千里依元舅回桡亦有情
题湖上兰若示清会上人
峯心惠忍寺嵊顶谢公山何似南游近芳洲一亩间意中云木秀事外水堂闲永日无人到时看独鹤还
宿支硎寺上房
上方精舍远共宿白云端寂寞千峯下萧条万木寒山光露下见松色月中看却与西林别归心即欲阑
晩秋宿李军道所居
清溪路不遥都尉每相招落日休戎马秋风罢射鵰术花生野迳栢实满寒条永夜依山府禅心共寂寥
题沈道士新亭
何处好攀跻新亭俯旧溪座中千里近檐下四山低小浦依林曲逥塘遶郭西桃花春满地归路莫相迷
若溪春兴
春生若溪水雨後漫流通芳草行无尽春源去不穷野烟迷极浦斜日起微风数处乘流望依稀似剡中
冬至日陪裴端公使君清水堂集
亚岁崇佳宴华轩照緑波渚芳迎气早山翠向晴多推往知时训书祥辨政和从公惜日短留赏夜如何
仙女台
寂寞旧桑田谁家女得仙应无鸡犬在空有子孙传古木花犹发荒台月尚悬片云低不散疑是却归年春日陪顔使君真卿皇甫曾西亭重会韵海诸生
为重南台客朝朝会鲁儒暄风衆木变清影片云孤峯翠飘檐下溪光照座隅不将簪艾隔知与道情俱
夏日集裴録事北亭避暑
前林夏雨歇为我生凉风一室烦暑外衆山清景中忘归亲野水适性许云鸿萧散都曹吏还将静者同
游溪待月
溪色思泛月沿洄欲未归残灯逢水店疎磬忆山扉夜浦鱼惊少空林鹊遶稀可中才望见撩乱捣寒衣
题郑容江畔桐斋
客斋开别径坐占緑江濆流水非外物闲云长属君浮荣未可累旷逹若为羣风起高桐下清弦日日闻
秋宵书事寄吴凭处士
真性在方丈寂寥无四隣秋天月色正清夜道心真大梦观前事浮名误此身不知庭树意荣落感何人
宿吴匡山破寺
双峯百战後真界满尘埃蔓草缘空壁悲风起故台野花闲更发山月暝还来何事池中水东流独不回
寒食日集报德寺解公房
欲问章陵寺支公住几年乱山春霭里微迳古松边寂寂传灯地寥寥禁火天世人多暗室白日为谁悬
奉同卢使君幼平游精舍寺
影刹西方在虚空翠色分人天霁後见猿鸟定中闻真界隐清壁春山凌白云今朝石门会千古仰斯文题报德寺清幽上人西峯寺即陈文帝故乡
陈世凋亡後仁祠识旧山帝乡乔木在空见白云还双塔寒林外三陵暮雨间此中虽战胜君独起禅关遥和尘外上人与陆澧夜集山寺问涅盘义兼赏陆生文卷【上人自号北山子】
共是竹林贤【孙绦僧史以上人配德嵇阮号竹林七贤】心从贝叶传说经看月喻开卷爱珠连清浄遥城外萧条古塔边应随北山子高顶枕云眠
送刘司法之越州
萧萧鸣夜角驱马背城濠雨後寒流急秋来朔吹高三山期望海八月欲观涛几日西陵路应逢谢法曹
送严明府入关谒黎京兆
春日异秋风何为怨别同潮回芳渚没花落昼山空旅候闻嘶马残阳望断鸿应思京内史相见直城中
送陆判官归杭州
芳草潜州路乘轺忆再旋余花故林下残月旧池边峯色云端寺潮声海上天明朝富春渚应见谢公船
岘山送裴秀才赴举
汉家招秀士岘首送君行万里见秋色两河伤别情王师出西镐虏寇避东平天府登名後回看楚水清
酬襄阳诗僧少微【答归梦之意】
证心何有梦示说梦归频文字齎秦本诗骚学楚人兰开衣上色柳向手中春别後须相见浮云是我身奉和顔使君修韵海毕州中重宴得双字
世学高南郡身封盛鲁邦九流宗韵海七字揖文江惜赏云归堞留欢月在窗不知名教乐千载与谁双
送沈秀才之闽中得过字
楚客未成歌春风起緑波岭重寒不到海近瘴偏多野戍桄榔发人家翡翠过翻疑此中好君问定如何
送秘上人游京
共君方异路山伴与谁同日冷行人少时清古镇空暖瓶和雪水鸣锡带江风撩乱终南色遥应入梦中
送李秀才赴应婺州招得时字
山开江上色孤赏去应迟緑水延吴榜秋风入楚辞猿清独宿处木落远行时见说东阳守登楼为尔期
夏日登观农楼和崔论使君咏微雨
片雨拂檐楹烦襟四座清霏微过麦陇萧瑟傍莎城静爱和花落幽闻入竹声朝观兴无限高咏寄闲情
南楼望月
夜月家家望亭亭爱此楼纎云溪上断疎柳影中秋渐映千峯出遥分万派流关山时复见应独起边愁送志弘沙弥赴上元受戒【上元江中有蔡州古戒坛】
不肯资章甫胜衣被木兰今随秣陵信欲及蔡州坛野寺钟声远春山戒足寒归来次第学应见後心难
送乌城李明府得陟状赴凉
驿吏满江城深仁见此情士林推玉振公府荐冰清为政移风久承恩就日行仲容纶綍贵南巷有光荣
九月十日
爱寄柴桑隐名溪近讼庭扫沙开野步揺舸出闲汀宿简邀诗伴余花在酒瓶悠然南望意自有岘山青
与卢明府别後南湖对月
南湖生夜月千里满寒流旷望烟霞尽凄凉天地秋相思路渺渺独望水悠悠何处空江里婵娟伴客舟
西溪独泛
道情何所寄素舸漫流间真性怜高鹤无名羡野山轻寒苦竹秀入静片云闲泛泛谁为侣唯应共月还
春夜与诸公同宴呈陆郎中
南国宴佳宾交情老倍亲月慙红泪烛花笑白头人宝瑟絙余怨琼枝不让春更闻歌子夜桃李艳粧新
早秋桐庐思归示该上人
桐江秋信早忆在故山时静夜风鸣磬无人竹扫墀猿来触浄水鸟不啄寒棃何暇归吾事关心自有期
听素法师讲法华经
法子出西秦名齐七道人才敷药草义便见雪山春护讲龙来远闻经鹤下频应机如一雨谁不涤心尘奉和顔使君真卿二十八郎隔絶自河北远归
相失值氛烟才应掌上年久离惊貌长多难喜身全此信尚书重加威太守怜满庭看玉树更有一枝连
送裴邕之上京
辞山偶世清挟策忽西行帆过隋江疾衣粘楚雪轻尚文须献赋重道莫论兵东观今多士应高白马生
早春送阎主簿游越兼谒阮中丞
轻舸趣不已东风吹緑苹欲看梅市雪知赏柳家春别意倾吴醥芳声动越人山隂三月会内史得嘉宾
同顔使君清明日游因送萧主簿
谁知赏佳节别意忽相和暮色汀洲徧春情杨柳多高情恋旌斾极浦宿风波惆怅支山月今宵又再过
送李季良北归
风吹残柳丝孤客欲归时掩抑楚弦絶离披湘叶衰前军犹转战故国杳难期北望鴈门雪空吟平子诗
酬崔侍御见赠
买得东山後逢君小隐时五湖游不厌栢署路如遗儒服何妨道禅心不废诗一从居士说长破小乘疑
送路少府贡使兼觐侍御兄
国赋推能吏今朝发贡湖伫瞻双阙凤思见栢台乌树向秦关远江分楚驿孤荣君有兄弟相继骋长途
送郑孝亷淮西觐省
离袂翠叶满晨羞欲早行春风生楚树晩角发隋城山霭湿衣彩江鸿增客情征途不用戒坐月白波清同顔使君真卿岘山送李法曹阳冰西上献书时有诏徵赴京
汉日中郎妙周王太史才云书捧日去鹤版下天来草见吴宫发花思御苑开羊公昔风景欲别几迟逥
赋得竹如意送详法师赴讲
缥竹湘南美吾师尚毁形仍留负霜节不变在林青每入杨枝手因谭贝叶经谁期沃州讲持此别东亭和邢端公登台春望句句有春字之什
春日绣衣轻春台别有情春烟间草色春鸟隔花声春树乱无次春山遥得名春风正荡荡春瓮莫须倾
冬日寻徐氏别业
近依城北住幽径少人知积雪行深巷寒山遶故篱竹花春自发橙实晩仍垂还共岩前鹤今朝下习池奉同顔使君真卿开元寺经藏院观树文殊碑
万国布殊私千年降祖师鴈门传法至龙藏立言时故实刋周典新声播鲁诗六铢那可拂勒石尽无期
余不溪废寺
武原遗迹在真界积尘埃残月生秋水悲风吹故台居人今已尽栖鸽瞑还来不到无生理应堪赋七哀
陪卢中丞游山寺
野寺出人境舍舟登远峯林间明见月万壑静闻钟拥烛触山翠交麾动水容如何股肱守尘外得相逢
同裴録事楼上望
退食高楼上湖山向晩晴桐花落万井月影出重城水竹凉风起帘帏暑气清萧萧独无事因见莅人情
陪卢使君登楼送万巨之还京
万里汀洲上东楼欲别难春风潮水漫正月柳条寒放逸逢渔浦清高爱鶡冠云山宁不起今日向长安
赋得石梁泉送崔逵
架石通霞壁悬流散碧纱天晴虹影度风细练文斜攀陟幽期阻沿洄客意赊河梁非此路别恨亦无涯
送清江上人　　　　　　　　　法照【三首】
越人僧貌古清虑洗尘劳一国诗名远多生律行高见山援葛藟避世着方袍早晩云门去还应逐尔曹
送无着禅师归新罗国
万里归乡路随缘不算程寻山百衲弊过海一杯轻夜宿依云色晨斋就水声何年持贝叶复到汉家城
寄钱郎中
闭门深树里闲足为经过五马不复贵一僧谁奈何药苗家自有香饭乞时多寄语婵娟客将心向薜萝
送赞律师归嵩山　　　　　　　清江【八首】
禅客归山意山深定易安清贫修道苦孝友别家难云路寻溪转花宫映岳看到时松塔暮松月向人寒
送坚上人归杭州天竺寺
十年劳负笈经论化中朝流水知乡近和风惜别遥云山零夜雨花岸上春潮归卧南天竺禅心更寂寥
夕次襄邑
何处成吾道经年远路中客心犹向北河水自归东古戍鸣寒角疎林振夕风轻舟唯载月那与故人同
宿严维宅简章八元
佳期曾不远甲第即南隣惠爱偏相及经过岂厌频秋光林叶动夕霁月华新莫话覉栖事平原是主人
长安卧疾
身世足堪悲空房卧疾时卷帘花雨滴扫石竹隂移已觉生如梦堪嗟夀不知未能通法性讵可见【一作免】支离
上都酬章十八兄
每叹经年别人生有几年关河长问道风雨独随缘寓蝶成庄梦怀人识祢贤徽猷不及此空媿白华篇
七夕
七夕景迢迢相逢只一宵月为开帐烛云作渡河桥映水金冠动当风玉佩揺惟愁更漏促离别在明朝
湘州怀古
潇湘连汨罗复对九疑河浪势屈原冢竹声渔父歌地荒征骑少天暖浴禽多脉脉东流水古今同奈何
北原别业　　　　　　　　　　僧泚
野外车骑絶古原松柘隂流莺出谷静春草闭门深学稼农为业忘情道作心因知上皇日凿井在云林
九日和于使君上京　　　　　　灵彻【二首】
清晨有高会宾从出东方楚俗风烟古汀洲水木凉山情来远思菊意在重阳心忆华池上从容鵷鹭行
送道?上人游方
律仪通外学诗思入玄关烟景随缘到风姿与道闲贯花留浄室咒水度空山谁识浮云意悠悠天地间
九日菊花咏应制　　　　　　　广宣【四首】
可讶东篱菊能知节候芳细枝青玉润繁蕊碎金黄爽气浮朝露浓姿带夜霜泛杯传夀酒应共乐时康
早秋降旦日献夀应制
秋蓂开七叶元圣诞千年绕殿祥风起当空瑞日悬道光中国主人识大罗仙敢赞无强夀香花上法筵
其二
万方瞻圣日九土仰清光罄地山河壮弥天福夀长瑞烟薰法界真偈起人王愿献千秋乐千秋乐未央
驾幸天长寺应制
天界宜春赏禅门不掩关宸游双阙外僧引百花间车马喧长路烟云静远山观空复观俗皇鉴此中间
寄无可上人　　　　　　　　　无本【十二首】
僻寺多高树凉天忆重游磬过沟水尽月入草堂秋穴蚁苔痕静藏蝉栢叶稠名山思徧往早晩到嵩丘
寄毘陵彻公
身依吴寺老黄叶几回看早讲林霜在孤禅隟月残井通潮浪远钟与角声寒已有南浮约谁言礼谒难
寄默公
已知归白合山远晓晴看石室人心静冰潭月影残微云分片灭古木落新乾夜後风飘磬西峯絶顶寒
送无可上人
圭峯霁色新送此草堂人尘尾同离寺蛩鸣暂别秦独行潭底影数息树边身终有烟霞约天台作近隣
送安南惟鉴法师
讲经春殿里花绕御床飞南海几回度旧山临老归触风香损印沾雨磬生衣云水路迢逓往来消息稀
酬胡遇
丽句传人口科名立可图移居见山遶买树带巢乌游远风涛急吟情雪月孤却思初识面仍未有多须
送禅友
此生披衲过在世得身闲日午游都市天寒住华山言归文字外意出有无间仙掌云边树巢禽时出关
赠内道场僧弘绍
麟德然香请长安春几回夜闲同像寂昼定为吾开讲罢松根老经浮海水来六年双足履只步院中苔
赠庄禅师
不语焚香坐心知道已成流年衰此世定力见他生暮雪余春冷寒灯续昼明寻常五侯至敢望下阶迎
宿山寺
衆岫耸寒色精庐向此分流星透疎木走月逆行云絶顶人来少高松鹤不羣一僧年八十世事未曾闻
哭栢岩禅师
苔覆石床新吾师占几春写留行道影焚却坐禅身塔院关松雪经房鎻隙尘自嫌双泪下不是解空人
题李凝幽居
闲居少隣并草迳入荒园鸟宿池边树僧敲月下门过桥分埜色移石动云根暂去还来此幽期不负言
林下对雪送僧归草堂寺　　　　无可【四十三首】
残腊雪纷纷林间起送君苦吟行迥野投迹向寒云絶顶晴多出遥泉冻未闻唯应草堂寺高枕脱人羣
秋夜寄龙池寺贞空二上人
夜来思道侣木叶向人飘精舍池边古秋山月下遥磬寒通数里云白已终宵未得同居止翛然自寂寥
晩秋寄贾岛
暝虫喧暮色默思坐西林听雨寒更尽开门落叶深昔因京邑病并起洞庭心亦是吾兄事迟囬直至今
寄厉玄先辈
杨柳起秋色故人犹未还别离俱自老少壮岂能闲夜雨吟残烛秋城忆故山何当一相见语默此林间
送吕郎中赴海州
出守沧洲上西风送斾旌路遥过几郡地尽到孤城拜庙千山緑开楼徧海青何人共东望日向积涛生
送林山人归日本
海际晩帆开应无乡信催水从荒外积人指日边回望国乘风久浮天絶岛来倘因华夏使书札转悠哉
送宜春裴明府【是将军旻之子】
垂白方为县从知大父雄山春南去棹楚夜北飞鸿叠嶂和云灭孤城与岭通谁知持惠化一境动清风
夏日送崔秀才
南方山水地念子为贫游纵是逢佳境那能缓旅愁夕阳行远道烦暑在孤舟莫向巴江过猿声蹙泪流
冬夜寄原上人
歛屦入寒竹安禅过漏声高杉残子落深井冻痕生罢磬风枝动悬灯雪屋明何当招我友乘月上方行
送颢法师还太原兼谒李司空
近腊辞精舍并州谒上公路长山忽尽塞广雪无穷讲席开晴垒禅衣涉远风闻经诸弟子应满北门中
送觉法师往中条旧隐
夜叶动飘飘寒来话数宵卷经归鸟外转雪下山椒旧长杉松大难行水石遥元戎深内学应就白云招
中秋月
蟾宜天地静三五对堦蓂照曜超诸夜光芒掩衆星影寒池更澈露冷树销青枉值清秋半长乖宿洞庭
官池上
迥疏城阙内寒泻出云波岸广山鱼到汀闲海鹭过泛沟侵道急流叶入宫多移舸浮中沚清宵彻晓河
雪
松亚竹珊珊心知万井欢山明迷旧径溪满涨新澜客醉瑶台曙兵防玉塞寒红楼知有酒谁肯学袁安
安国寺静居法师故院
雨後清凉境因过欲不回井甘桐有露竹迸地多苔幡映宫墙动香从御苑来青牛旧经疏寥落有谁开
冬晩与诸文士会太仆田卿宅
从容啓华馆馔玉复烧兰是岁兹旬尽良宵几刻残灯回松竹动人息斗牛寒别後思吟集须期月再圆
冬晚姚谏议宅会送元绪上人归山
禅客诗家见凝寒忽告还分题回谏笔留偈出商关盘径缘高雪开房在半山自知麋鹿性亦欲离人间
酬姚员外见过
扫苔迎五马莳药过申锺鹤共林僧见云随埜客逢入楼山隔水滴斾露垂松日暮题诗去空知雅调浓
酬厉侍御秋中思归树石所居见寄
三峯居接近数里蹑云行深去通仙境思归厌宦名月从高掌出泉向乱松鸣坐石眠霞侣秋来裋褐成
和段着作山居呈同志
官辞中秘府疎放埜麋齐偃仰青霄近登临白日低折腰窥乳窦定足涉冰溪染翰挥岚翠僧名几处题
其二
蹔收丹陛迹独往乱山居入雪知人远眠云觉俗虚足垂岩顶石缨濯洞中渠只是僧酬答新归絶壑书
和裴舍人春日杜城书事
早晩辞纶綍观农下杜西草新池似镜麦暖土如泥鵷鹭依川息骅骝向野嘶春来诗更苦松韵亦含凄
送威卫李骑曹之灵武宁省
一岁一归宁凉天数骑行河来当塞曲山远与沙平纵猎旗风卷听笳帐月生新鸿引寒色回日满京城
夏日送田中丞赴蔡州
出守汝南城应多恋阙情地遥人久望风起斾初行楚庙繁蝉断淮田细雨生赏心知有处蒋宅古松平
送薛重中丞充太原副使
中司出华省副相晋阳行书答偏州啓筹参上将营踏沙寒马细收雨晓笳清正报烟尘灭桃花汾水生
秋暮与诸文士集姚端公所居
宵清月复圆共集侍臣筵独寡区中学空论树下禅风多秋晩竹云尽夜深天此会东西去堪愁又隔年
送灵武李侍御
灵州天一涯幕客似还家地得江南壤程分碛里沙禁盐调上味麦穗结秋花前席因筹画清吟塞日斜
送王明府之任安福
落絮满衣裳擕琴问水乡挂帆南入楚到县半浮湘吏散翠禽下庭闲斑竹长人安知远泛沙上蕙兰芳
送薛秀才游河中兼投任郎中留後
诗苦赋纵横令人畏後生驾言游禹迹知已在蒲城月射云烟散风吹草木荣孤吟临寇境莫欲请长缨
送钱给事赴虢州
帝心忧虢俗暂辍掖垣臣疲瘵初承制乡闾似得春化成应有瑞位重转闻贫用作盐梅日争回卧辙人
送鄂州崔大夫赴镇
亷问帝难人朝廷辍重臣入山初有雪登路正无尘去国鸣驺缓经云住斾频千峯与万木亲听雨情新
送姚合郎中任杭州
水陆半分程看花一月行会稽山隔浪天竺树连城候吏齎鱼印迎船载斾旌渡江春始徧汀屿草初生
早春送湘潭李少府之任
柳新春水湄春岸草离离祖席酒忽尽行人泪自垂业文传不久作尉岂多时公退琴堂上风吹斑竹枝
送车涛罢举归山
朝是暮还非人情冷煖移浮生只如此强进欲何为要路知无援深山必遇师怜君明厥理休去不疑迟
送周钺往江夏
东西南北郡自说徧曾游人世终多故皇都不少留郢城帆过夜汉水月方秋此谒亲知去闻猿空有愁
送王书记归邠州
陈琳轻一别上马意超然来日行烦暑归时听早蝉隂云翳城郭细雨紊山川从事公刘地元戎旧礼贤
送客东归
一听游子歌秋计觉蹉跎四海少平路百川无定波共惊年已暮俱向客中多又驾征轮去东归将若何
送田中丞使西戎【同用旗字】
朝元下赤墀玉节使西夷关陇烽回首河湟雪洒旗碛砂行几月戎帐到何时应尽平生志高全大国仪
经贞女祠
朝赛暮还祈开唐复历隋精诚山雨至岁月庙松衰窥穴龙潭黑过门鸟道危不同巫峡女来至楚王祠
菊
东篱揺落後密艳被寒催夹雨惊新拆经霜忽尽开埜香盈客袖禁蕊泛天杯不共春兰并悠扬远蝶来
松
枝干怪鳞皴烟稍出涧新屈盘高极目苍翠远惊人待鹤移隂过听风落子频青青寒木外自与九霄隣
题青龙寺纵公房
从谁得法印不离上方传夕磬城霜下寒房竹月圆烟残衰木畔客住积云边永隐沧洲去时来於此禅
陪姚合游全州南池
柳暗清波涨冲萍复漱苔张筵白鸟起扫岸使君来洲岛秋应没荷花晩尽开高城吹角絶驺驭尚徘徊
入静隐寺途中作　　　　　　　清塞【十七首】
乱云迷远寺入路认青松鸟道缘巢影僧鞋印雪踪草烟连野烧溪雾隔霜钟更遇樵人问犹言过数峯
送分定归灵夏
南游多老病见说讲经稀塞寺几僧在关城空自归带河衰草断映月旱沙飞却到禅斋後边军识衲衣
赠李主簿
税时兼主印每日得闲稀对客妨科吏为官亦典衣案迟吟坐待宅近步行归见说论诗道应愁断是非
宿开元寺楼
西峯残日落谁见寂寥心孤枕客眠久两廊僧话深寒扉关雨气风叶隐钟音爱此东楼望仍期别夜寻
送僧还南岳
辞僧下水棚因听岳钟声远路独归寺几时重到城风高寒叶落雨絶夜堂清自说深居後隣州亦不行
春日重至南徐旧居
緑水隂空院春深喜再来独眠从草长留酒看花开过雨远山出向风孤鸟回忽思秋夕事云物却悠哉
赠朱庆余校书
风泉尽结冰寒梦彻西陵越信楚城得远怀中夜兴树停沙岛鹤茶会石桥僧寺阁连官舍行吟过几层
出关後寄贾岛
故国知何处西风已度关归人值落叶远路入寒山多难喜相识久贫宁自闲惟将往来信遥慰别离顔
春日喜友至山舍
鸟鸣春日晩喜见竹门开路自高岩出人骑瘦马来折花林影动移石涧声回更欲留深语重城暮色催
留别南徐故人
三年蒙见待此夕是前程未断向来约且伸临去情潮回滩鸟下月上客船明他日南徐道缘君又重行
书实上人房
絶顶言无伴长怀落髪师斋归门掩雪讲彻树生枝沙井泉澄疾秋钟韵尽迟里中还受请又爽赤城期
哭闲霄上人
林迳西风急松枝讲钞余冻髭亡夜剃遗偈病时书地燥焚身後堂空着影初此来频下泪曾省到吾庐
送张諲之睦州
遥忆新安旧扁舟往复还浅深看水石来往逐云山到县余花在过门五柳闲东征随子去俱隐薜萝间
赠柏岩禅师
野寺絶依念空山曾徧行老来披衲重病起读经生乞食嫌村远寻溪爱路平多年栢岩住不记栢岩名
题何氏池亭
信是虚闲地亭亭亦有苔绕池逢石坐穿竹到山回果落纎萍散龟行细草开主人偏好事终不厌频来
山舍秋思
一从云外住曾不下山岑落木故园在秋庭积叶深泉流通井脉虫响出墙隂静夜更声彻寒灯独向吟
赠胡僧
瘦形无血色草履着从穿闲语似持咒不眠同坐禅背经来汉地袒膊过冬天情性人难会游方应信缘玉泉寺次韵寄白乐天刺史　　　僧初
古泉犹玉色散木自闲身挹秀寻芳躅赓题步後尘登山双谢屐漉酒一陶巾谁得同清浄居停作主人
谢友见访留诗　　　　　　　　怀楚
轩车谁肯到泉石日相亲暮雨凋残寺秋风怅望人庭新一片叶衣故十年尘赖有瑶华赠清吟愈病身
初冬旅怀　　　　　　　　　　怀浦【三首】
枕上角声微离情未息机梦回三楚寺寒入五更衣月没栖禽动霜晴冻叶飞自惭行役早深与道相违
赠智舟三藏
壮岁心难伏师心伏岂难寻常独在院行坐不离坛岳雪当禅暝松风入咒寒更因文字外多把史书看
酬和友人见寄　　　　　　　　慕幽
家国各万里同吟六七年可堪随北雁迢逓向南天水共行人远山将落日连春淮有双鲤莫忘尺书传
登楼忆友　　　　　　　　　　子兰
物象远蒙蒙周回极望中带烟千井树和磬一楼风月色寒沈地波声夜扬空登临无限趣恨不与君同
华严寺望樊川　　　　　　　　澹交【三首】
万树叶初红人家树色中疎钟揺雨脚积水浸云容雪碛回寒雁村灯促夜舂旧山归未得生计欲何从
写真
图形期自见自见却伤神已是梦中梦更逢身外身水花凝幻质墨彩聚空尘堪笑余兼尔俱为未了人
病後作
未得身忘法此身终未安病肠犹可洗瘦骨不禁寒药少心神饵经无气力看悠悠片云质独对夕阳残
别嘉兴知已　　　　　　　　　沧浩
一坐西林下从来不别山不因寻长者何事到人间宿雨愁为客寒禽散未还空怀旧山月童子诵经闲
中秋月　　　　　　　　　　　栖白【七首】
寻常三五夕岂是不婵娟及到中秋半【一作及至中秋满】还胜别夜圆清光凝有露皓色【一作魄】爽无烟自古长如此年来复一年
送圆仁三藏归本国
家山临晩日海路信归桡树灭浑无岸风生只有潮岁穷程未尽天末国仍遥已入闽王梦香花境外邀
赠李溟秀才
南居古庙深高树宿山禽明月上清汉骚人动楚吟数篇正始韵一片补亡心孤峭欺何谢云波不可寻
送禅师宗极归玉峯
背郭去归宿头陀意颇浓鹤争栖远树猿鬭上孤峯夜戍经霜月秋城过雨钟由来无定止何处访高踪
边思
西北黄云暮声声画角愁隂山一夜雨白草四郊秋乱雁鸣寒渡飞沙入废楼何时番色尽此地见芳洲
送王链师归嵩岳
飘然緑毛节杳在洛城端隔水见秋岳兼霜扫石坛一溪松色古半夜鹤声寒迥与人寰别劳生不可观
送造微上人游五台及礼本师
寒空金锡响欲过渭阳津极目多来雁孤城少故人与师虽久别於法本相亲又对清凉月中宵话宿因
秋台作　　　　　　　　　　　修睦十一首
独上高楼上客情何物同孤云无定处长日信秋风兄弟多年别关河此夕中到头归去是免使叹蒙洪
怀虚中上人
檐雨滴更残思君安未安湘川闻不远道路去寻难吟鬓霜应蚀禅衣雪渐寒倚松因独立一鸟下江干
秋日闲居
是事不相关谁人似此闲卷帘当白昼移榻对青山埜鹤眠松上秋苔长雨间岳僧频有信昨日得书还
宿岳阳开元寺
竟日凭虚槛何当兴叹频往来人自老今古月长新风逆沈渔唱松疎露鹤身无眠钟又动几客在迷津
雪中送友北游
熟知心去速其奈雪飞频莫喜无危道虽平更?人远郊光接汉旷野色通秦此去迢遥极却回应过春
送边将
人尽有离别而君独可嗟言将身报国敢望禄荣家战思风吹野乡心月满沙归期定何日塞北树无华
卖松者
求利有何限将松入市来直饶人买去也向柳边栽细叶犹粘雪孤根尚惹苔知君用心错举世重花开
题东林寺
欲去不忍去徘徊吟绕廊水光秋澹荡僧好语寻常碑古苔文叠山晴钟韵长翻思南岳上欠此白莲香
落花
一片又一片等闲苔面红不能延数日开亦是春风公子歌声歇诗人眼界空遥思故山下经雨两三丛
寄贯休上人
常语亦关诗常流安得知楚郊来未久吴地住多时立月无人近归林有鹤随所居浑不远相识偶然迟
喜禅友至
十年消息断空使梦烟萝嵩岳几时下洞庭何日过瓶乾离涧久衲坏卧云多意欲相留住游方肯舍麽
春日山行　　　　　　　　　　贯休【十三首】
重叠太古色蒙蒙花雨时好山行恐尽流水语相随黑壤生红术黄领白儿因思石桥日曾与道人期
登番阳寺阁
寺楼闲纵望不可到斜晖故国在何处多年未得归寒江平楚外细雨一鸿飞终学於陵子吴中有緑薇
赠方干处士
盛名与高隐合近谢敷村弟子已得桂先生犹灌园垂纶侵海岸拾栗历云根白日昇天路知君别有门
咏吟
经天纬地物动必计天才尽日觅不得有时还自来真风含素髪秋色入灵台吟向霜蟾下终须神鬼哀
老僧
独住无人处松龛岳色侵僧中九十腊云外一生心白髪垂不剃青眸笑转深犹能指孤月为我暂开襟
苦热
松桂昼不动阳乌飞半天稻麻虽结实砂石欲生烟毒气仍干扇高枝不立蝉旧山多贮雪归去是何年
新蝉
寻常看不见花落树多苔忽向高枝发又从何处来风清声更掲月苦思弥哀多少求名者年年被尔催
湘江怀古
烟浪?秋色高吟孰得隣一轮湘渚月万古独醒人岸湿穿花远云香祷庙频秪应谀佞者到此不伤神
雪夜寄友人
皓彩中宵合开门失所踪何年今夜意共子在孤峯气射灯花落光侵壁罅浓惟君心似我吟到五更钟
途中逢周朴
东西南北路相遇共兴哀世独无知已子从何处来菊衰芳草在程远宿烟开倘遇中兴主还应不用媒
观地狱图
峩峩非劒阁有树岂堪攀佛手遮不得人心似等闲周王应未雪白起作何顔尽日空弹指忙忙尘世间
题简禅师院
机忘室亦空静与沃州同惟有半庭竹能生竟日风思山海月上出定印香终继後传衣者还须立雪中
过鹿门作
鹿门埋孟子岘首载羊公万古千秋里青山明月中政从湘沔絶诗过洞庭空尘路谁堪此回声雨又风
圣果寺　　　　　　　　　　　处默【四首】
路自中峯上盘回出薜萝到江吴地尽隔岸越山多古木丛青霭遥天浸白波下方城郭近钟磬杂笙歌
萤
熠熠与娟娟池塘竹树边乱飞如拽火成聚却无烟微雨洒不灭轻风吹欲然昔时书案上频把作囊悬
远烟
霭霭前山上凝光满薜萝高风吹不尽远树得偏多翠与晴云合轻将淑气和正堪流埜目朱阁意如何
送僧游西域
一盂兼一锡秪此度流沙埜性虽为客禅心即是家寺投云峤雪路入晓天霞自说游诸国回应岁月赊
早梅　　　　　　　　　　　　齐已【二十五首】
万木冻欲折孤根暖独回前村深雪里昨夜一枝开风逓幽香出禽窥素艳来明年如应律先发映【一作望】春台
寄镜湖方干处士
贺监旧山川空来近百年闻君与琴鹤终日在渔船岛路深秋石湖灯半夜天云门几回去题徧好林泉
送人游塞
槐柳野桥边行尘暗马前秋风来汉地客路入胡天鴈聚沙流浊羊羣碛草膻那堪陇头宿乡梦逐潺湲
夏日草堂作
沙泉带草堂纸帐卷空牀静是真消息吟非俗肺肠园林坐清影梅杏嚼红香谁住原西寺钟声送夕阳
送迁客
天涯即象州谪去莫多愁若似承恩宠何如佞主休瘴昬铜柱黑草赤火山秋应想尧堦下当时獬豸头
经费徵君旧居
高眠当圣代云鸟未为孤天子徵不起闲人亲得无猿猱狂欲坠水石怪难图寂寞荒斋外杉松相倚枯
原上晩望
倚杖聊摅望寒原远近分夜来何处火烧出古人坟野势盘空泽江流合暮云残阳催百鸟各自着栖羣
闻贯休下世
吾师诗匠者真个碧云流争得梁太子更为文选楼锦江新塚树婺女旧山秋欲去焚香礼啼猿峡阻修
山寺喜道者至
闰年春过後山寺始花开还有无心者闲寻此境来鸟幽声忽断茶好味重回知住南岩久冥心坐緑苔
过陈陶处士旧居
一室贮琴樽诗皆大雅言夜过秋竹寺醉打老僧门远烧来篱下寒蔬簇石根闲庭除鹤迹半是杖头痕
春兴
柳暖莺多语花明草尽长风流在诗句牵率绕池塘叫切禽名宇飞狂蝶姓庄时来真可惜自勉掇兰芳
题真州精舍
波心精舍好那岸是繁华碍目无高树当门即远沙晨斋来海客夜磬到渔家石鼎秋涛静禅回有岳茶
秋夜听业上人弹琴
万物都寂寂堪闻弹正声人心尽如此天下自和平湘水泻秋碧古风吹太清往年庐岳奏今夕更分明
闻落叶
楚树霜晴後萧萧落晩风因思故园夜临水几株空煮茗烧乾脆行苔踏烂红来年未离此还见碧丛丛
吊杜子美坟
鹏翅蹋於斯明君知不知城中诗价大荒外土坟卑瘴雨无时滴蛮风有穴吹惟应李太白精魄往来疲
戊辰岁湖中寄郑谷郎中
白髪久慵簪常闻病亦吟瘦应成鹤骨闲想似禅心上国杨花乱沧洲荻笋深不堪思翠巘西望独沾襟
剑客
拔剑遶残樽歌终便出门西风满天雪何处报人恩勇死寻常事轻讐不足论翻嫌易水上细碎动离魂
寄郑谷郎中
清名喧省阁雅颂出吾唐叠巘供秋望无云到夕阳自封修药院别扫着僧房几梦中朝事久离鸳鹭行
归鴈
塞门春亦暖连影起苹风云梦千行去潇湘一夜空江人空举网虏将又虚弓莫失南来伴衡阳树即红
东林作寄金陵知已
十八贤真在时来扫藓看已知前事远更结後人难泉滴胜清磬松香掩白檀凭君听朝贵谁欲厌簪冠
老将
逐虏与平戎曾居第一功明时不用武白首向秋风马病霜飞草弓闲鴈足空儿孙已成立胆气亦英雄
登祝融峯
乌共不到我来身欲浮四边空碧落絶顶正清秋宇宙知何极华夷见细流坛西独立久白日转神州
边土
汉地从休马胡家自牧羊都来消帝道浑不用兵防草上孤城白沙翻大漠黄秋风起边雁一一向潇湘
行路难
下浸与高盘不为行路难是非真险恶返覆作峯峦漆媿同时黑朱惭巧处丹令人畏相识欲画白云看
宿简寂观
万壑云霞影千峯松桂声如何教下士容易信长生月共虚无白香和沆?清闲寻古廊画记得列仙名
宿郑谏议山居　　　　　　　　昙域【二首】
堂开星斗边大谏采薇还禽隐石中树月生池上山凉风吹咏思幽语隔禅关莫拟归城计终妨此地闲
赠岛云禅师
遶庵枯叶满羣鹿亦相随顶骨生新髪庭松长旧枝禅高太白月行出祖师碑乱後潜来此南人总不知
题惠山泉　　　　　　　　　　若氷
石脉绽寒光松根喷晓凉注瓶云母滑漱齿茯苓香埜客偷煎茗山僧惜浄牀安禅何所问孤月在中央
赠樊川长老　　　　　　　　　可止【四首】
瘦顔诸骨见满面雪毫垂坐石鸟疑死出门人谓移照身潭入楚浸影桧生隋太白曾经夏清风凉四肢
哭贾岛
燕生松云地蜀死葬山根诗僻降今古官卑误子孙冢栏寒月色人哭苦吟魂暮【一作墓】雨滴碑字年年添藓痕
寄麦积山会如长老
默然如大道尘世不相关青桧行时静白云禅处闲贫高一生行病长十年顔夏满期游寺寻山又访山
送道友
四海无拘系行心兴自浓百年三事衲万里一枝筇夜灭当晴影春消过雪踪白云深处去知宿在何峯
江上秋思　　　　　　　　　　尚顔【四首】
到来江上久谁念旅游心故国无秋信隣家有夜砧坐遥翻不睡愁极却成吟即恐髭连鬓还为白所侵
夷陵即事
不难饶白髪相续是滩波避世嫌身晚思家乞梦多暑衣经雪着冻砚向阳呵岂谓临岐路还闻圣主过
怀陆龟蒙处士
布褐东南隐相传继谢敷高谭夫子道静看海山图事免伤心否碁逢敌手无关中花数内独不见菖蒲
寄陈陶处士
锺陵城外住喻似玉沈泥道直贫嫌杀神清语亦低雪深加酒债春尽减诗题记得曾邀宿山茶独自擕
看牡丹　　　　　　　　　　　文益
拥毳对芳丛由来趣不同髪从今日白花是去年红艳冶随朝露馨香逐晚风何须待零落然後始知空【江南李後主召师入内庭看花索诗赋此主叹悟讽意深味其诗忠爱油然溢於言表惜後主知而不用终不免梦里贪欢之悔耳】
题贾岛吟诗台　　　　　　　　归仁【二十一首】
此台如可废此恨有谁平纵使迷青草终难没旧名天悲朝雨色岳哭夜猨声不是心偏苦应关自古情
赠秀才
筠阳多胜致夫子纵游遨凤鸟瑞不见鲈鱼价转高门开沙觜静船系树根牢谁解伊人趣村酤对鬰陶
庾楼
郡楼名甚远几换见楼人庾亮魂应在清风到白苹晴轩分楚汉夜酒挹星辰何必匡山上独言无世尘
送迁客
倏忽堕鵷行天南去路长片言曾不谄获罪亦何伤象恋藏牙浦人贫卖子乡此心终合雪知已莫思量
石崇金谷
晋祚一倾摧骄奢去不回只应荆棘地犹作绮罗灰狐兔闲生长樵苏静往来踟躇意无尽寒日又西隤
经贺秘监故居
不恋明皇宠归来镜水隅道装汀鹤识春醉钓人扶逐朶云如吐成行鴈似驱兰亭名景在踪迹未为孤
听轩辕先生琴
诀妙与功精通宵膝上横一堂风冷澹千古意分明坐客神魂爽巢禽耳目倾酷哉商纣世曾不遇先生
善卷坛
耕荒凿原时高趣在希夷大舜欲让国先生空歛眉五溪清不足千古美无亏纵遣亡淳者何人役所思
赠屏风岩栖蟾上人
岩房高且静住此几寒暄鹿齅安禅石猨啼乞食村朝阳生树罅古路透云根独我闲相觅凄凉碧洞门
悼方干处士
先生在世日秪向镜湖居明主未巡狩白头闲钓鱼烟莎一径小洲岛四隣疎独有为儒者时来吊旧庐
寄司空图
逍遥裋褐成一剑动精灵白昼梦仙岛清晨礼道经黍苗侵埜径桑椹汚闲庭肯要为隣者西南太华青
奉寄郑都官
早晩辞班列归寻旧隐峯代移家集在身老诏书重药秘仙都诀茶开蜀国封何当答羣望高蹑傅岩踪
芳草
绵绵芳草緑何处动深思金谷人亡後沙场日暖时龙鳞藏有瑞风雨洒无私欲折兰兼蕙清香可赠谁
放歌行
谏频甘得罪一骑入南深若顺吾王意即无臣子心织花蛮市布捣月象州砧蒙雪知何日凭楼望北吟
短歌行
蝉声催菊笑浮世嬾思量身得几时活眼开终日忙千门无夀药一镜有秋霜早晚云泥外光隂任短长
宿巴江
江声五千里泻碧急於弦不觉日又夜争教人少年一汀巫峡月两岸子规天山影似相伴浓遮到晓【一作客】船
游边
边云四顾浓饥马嗅枯丛万里八九月一身西北风偷营天正黑战地雪多红昨夜东归梦桃花晓色中
赠南岳玄泰禅师
曹溪入室人终老甚难羣四十余年内青山与白云松和巢鹤看果共野猨分海外僧来说名高自小闻
读齐已上人集
诗为儒者禅此格的惟仙古雅如周颂清和甚舜弦氷生听瀑句香发早梅篇想得吟成夜文星照楚天
除夜
九冬三十夜寒与暖分开坐到四更後身添一岁来鱼灯延腊火兽炭化春灰青帝令应老迎新见几回
居南岳怀沈彬
石房开竹扇茗外独支颐万木还无叶百年能几时隔云闻狖过截雨见虹垂因忆岳南客晏眠吟好诗
送玉禅师　　　　　　　　　　善生【四首】
飘然无定迹迥与律乘违入郭随缘住思山破夏归盂擎数家饭衲乞几人衣洞了曹溪旨宁输俗者机
旅中答喻军事问客情
一自游他国相逢少故人纵然为客乐争似在家贫畜恨霜侵鬓搜诗病入神若非怜片善谁肯问风尘
送智光之南值雨
结束衣囊了炎州定去游草堂方惜别山雨为相留又得一宵话免生千里愁莫辞重卜日後会必经秋
牧童
牛得自由骑春风细雨飞青山青草里一笛一蓑衣日出唱歌去月明抚掌归何人得似汝无是亦无非
送人游塞　　　　　　　　　　卿云【四首】
去去玉关路省君曾未行塞深多伏寇时静亦屯兵雪每先秋降花常近夏生闲陪射鵰将应到受降城
秋日江居
寄居江岛边闲咏见秋残草白牛羊瘦风高鸟寒检方医故疾挑荠备中餐时复停书卷锄莎种木兰
长安言怀寄沈彬侍郎
故园梨岭下归路接天涯生作长安草胜为边地花鴈南飞不到书北寄来赊堪羡神仙客青云早致家
旧国里
旧居梨岭下风景近炎方地暖生春早家贫觉岁长石房云过湿松径雨余香日夕竟无事诗书聊自强
游云门寺　　　　　　　　　　德圆【二首】
晋代云门寺寻常岂易名难关千峤色不鎻乱泉声树石烟中老香镫雪後清伊余来扣寂猨鸟共忘情
其二
若邪溪畔寺幽胜絶尘嚣一洞花将发千岩雪未消翠隂生迳竹野色映溪桥渐赏登高处钟声应寂寥
律僧　　　　　　　　　　　　智暹
滤水与笼灯长长护有情自从青草出便不下堦行北阙应无梦南山旧有名将何喻浮世惟指浪沤轻
【灵一师有滤泉侵月起扫径避蝨行之句不得全章附之】
哭禅友　　　　　　　　　　　清尚
道力自超然身亡同坐禅水流原在海月落不离天谿白葬时雪风香焚处烟世人频下泪不见我师玄
戏悼双溪布衲如禅师　　　　　僧嵩
继祖当吾代生缘行可规终身常在道识病懒寻医貌古笔难写情高世莫知慈云布何处孤月自相宜【五灯会元载嵩师戏以诗悼布衲读罢赋答曰道契平生更有谁闲卿於我最心知当初未欲成相别恐悞同参一首诗投笔坐亡於六十年後塔户自开真容俨然】
路诗　　　　　　　　　　　　玄宝
南北东西去茫茫万古尘关河无尽处风雪有行人险极山通蜀平多地入秦营营名利者来往岂辞频
古今禅藻集卷四

[book_title]卷五
<集部,总集类,古今禅藻集
钦定四库全书
古今禅藻集卷五
明释正勉释性同辑
唐【七言律诗】
题黄公陶翰别业　　　　　　　处一
闻说花源可避秦幽寻数月不逢人烟霞洞里无鸡犬风雨林间有鬼神黄公石上三芝秀陶令门前五柳春醉卧白云闲入梦不知何物是吾身
赠司空拾遗　　　　　　　　　太易
侍臣何事辞云陛江上微吟见雪花望阙未承丹凤诏【一作未容窥日月】闭门空对楚人家【一作空自傲烟霞】陈琳草奏才还在王粲登楼兴尚赊高馆更容尘外客仍令归路奉瑶华
别盛安　　　　　　　　　　　护国【三首】
情人取次几淹留别後南州与北州月色为怜今夜客砧声却似去年秋欲除豺虎论三略莫对云山咏四愁亲故相逢且休问古来无种是王侯
逢灵道士
浮丘山上见黄冠松栢森森登古坛一茎青竹以为杖数颗仙桃仍未餐长安市里恒卖卜武陵溪畔每烧丹缩地往来无定所花源到去路漫漫
伤蔡处士
箧中遗草是琅玕对此空令洒泪看三径尚余行迹在数萤犹是映书残晨光不借泉门晓暝色惟添陇树寒欲问皇天天更远有才无命说应难
题东兰若　　　　　　　　　　灵一【五首】
上人禅室路徘徊万木清隂向日开寒竹影侵行道石天花香散诵经台闲云不系从舒卷狎鸟无机任往来更惜片阳谈妙理归时莫待暝钟催
送明素上人归楚觐省
能将踈懒背时人不厌孤萍任此身江上昔年同出处天涯今日共风尘平湖旧隐应残雪芳草归心未隔春前路倍怜多胜事到家知庆彩衣新
江行寄张舍人
客程终日风尘苦蓬转还家未有期林色晓分残雪後角声寒奏落帆时月高星使东看远云破霜鸿北度迟流荡此心难共说千峯澄霁隔琼枝
送王頴悟佐归州【集作归左緜】
客意天南兴已阑不堪言别向仙官梦揺玉佩随旄节心到金华忆杏坛荒郊极望归云尽瘦马长嘶落日残想得故山青霭里泉声入夜独潺潺
哭卫尚书
画戟重门楚水隂天涯欲暮共伤心南荆双履痕犹在北斗孤魂望已深莲花幕下悲风起细柳营边晓月临前路茫茫向谁问感恩空有泪沾襟
春日旅怀呈知已　　　　　　　惟审
生涯万事有苍苍应任浮萍便越乡春水独行人渐远故园归路夜空长一声隔浦猿啼处数滴惊心泪满裳不为知音皆鲍叔信谁江上去茫茫
垓下怀古　　　　　　　　　　栖一【二首】
缅想咸阳事可嗟楚歌哀怨思无涯八千子弟归何处万里鸿沟属汉家弓指阵前争日月血流垓下定龙蛇拔山力尽乌江水今古悠悠空浪花
武昌怀古
战国城池尽消然昔人遗迹徧山川笙歌罢吹几多日台榭荒凉七百年蝉响夕阳风满树鴈横秋岛雨漫天堪嗟世事如流水空见芦花一钓船
张舍人南溪别业　　　　　　　法振【二首】
新田绕屋半春耕藜杖开门引客行山翠自成微雨色溪花不隐乱泉声渔家遣到堪留兴公府悬知欲厌名入夜更宜明月满双童唤出解吹笙
丹阳浦送客之海
不到终南向几秋移居更欲近沧洲风吹雨色连村暗潮拥菱花出岸浮漠漠望中春自艳寥寥泊处夜堪愁如君岂得空高枕只益天书遣远求
送韩侍御自使幕巡海北
微雨过山夜洗兵绣衣朝拂海风清幕中运策心应苦马上题诗卷已成离筵莫惜花源醉古道犹看蔓草生因说元戎能破敌高歌一曲陇关情
送皇甫侍御曾还丹阳别业　　　皎然【六首】
云阳夜别忆春畊花发菱湖问去程积水悠扬何处梦乱山稠叠此时情将离有月教弦断赠送无兰觉意轻朝右要君持汉典明年北墅可须营
题周谏别业【有寺与周生所居俱临苕水】
隐身苕上欲如何不着青袍爱緑萝柳巷任疎容马入水篱从破许船过昂藏独鹤闲心远寂历秋花野意多若访禅斋遥可见竹窗书幌共烟波
白苹洲送洛阳李丞使还
苹洲北望楚山重千里回轺止一封临水情来还共载看花醉去更相从罢官风渚何时别寄隐云阳几处逢後会那应似畴昔年年觉老雪山容
春日杼山寄赠李员外
南山唯与北山隣一闭禅关老此身黄鹤有心多不住白云何事独相亲闲持竹锡行看水懒系麻衣出见人无限幽芳徒欲寄郎官那赏石门春
山居示灵彻上人
晴明路出山初暖行踏春芜看茗归乍削柳枝聊代札时窥云影学裁衣身闲始觉隳名是心了方知苦行非物外寂中谁似我松声草色共忘机
晩春寻桃源观
武陵何处访仙乡古观云根路已荒细草拥坛人迹絶落花沈涧水流香山深有雨寒犹在松老无风韵亦长全觉此身离俗境玄机亦可照迷方
喜严侍御蜀还赠严秘书　　　　清江【四首】
往年分首出咸秦木落花开秋又春江客不曾知蜀路旅魂何处访情人当时望月思文友今日迎骢见近臣多羡二龙同汉代绣衣芸阁共荣亲
赠淮西贾兵马使
破敌功成百战塲天书新拜汉中郎映门旌斾春风起对客弦歌白日长阶下鬬鸡花乍发营南试马柳初黄由来吴楚多同调感激逢君共异乡
登楼望月寄凤翔李少尹
陌上凉风槐叶凋夕阳清露湿寒条登楼望月楚山上月到楼南山独遥心送秦人超凤阁目随阳鴈极烟霄轩车不重无名客此地谁能访寂寥
送车参军江陵【一作韦参军】
槐花落尽柳隂清萧索凉天楚客情海上旧山无的信东门归路不堪行身随幻境劳多事迹学禅心厌有名公子道存知不弃欲依刘表住南荆
冬送鉴供奉归蜀宁亲　　　　　灵彻
林间出定恋庭闱圣主恩深蹔许归双树欲辞金锡冷四花犹向玉堦飞梁山拂汉分清境蜀雪和烟变翠微此去不须求彩服紫衣全胜老莱衣
圣恩顾问独游月镫阁直书应制　广宣【五首】
禅居河畔无多地来往寻春物正华磴道上盘千亩竹阑干低数万人家檐前施食来飞鸟林下行香踏落花自解刹那知佛性不劳更喻几尘沙
驾幸普济寺应制
南方宝界几由旬八部同瞻一佛身寺压山河天宇静楼悬日月镜光新重城柳暗东风暖复道花明上苑春向晚銮舆归凤阙曲江池上动青苹
安国寺随驾幸兴唐观应制
东隣【一作林】何献是西隣禅客垣墙接羽人万乘游仙宗有道三车引路本无尘初传宝诀长生术已证金刚不坏身两地同修天上事共瞻鸾鹤重来巡
红楼院应制
红楼疑见白毫光寺逼宸居福盛唐支遁爱山情漫切昙摩泛海路空长经声夜息闻天语炉气晨飘接御香谁谓此中难可到自怜深院得徊翔
再入道场纪事应制
南方归去再生天内殿今年异昔年见辟乾坤新定位看题日月更高悬行随香辇登仙路坐近炉烟讲法筵自喜恩深陪侍从两朝长在圣人前
送禅友　　　　　　　　　　　无本
才年七岁便从师犹说辞家学佛迟新斸松萝还不住爱寻云水拟何之孤谿雪满维舟夜叠嶂猿啼过寺时鸟道龙湫悉行後岂将翻译负心期
题崔驸马林　　　　　　　　　无可
宫花野药半相和藤蔓参差惜不科纎草连门留径细高楼出树见山多洞中避暑青苔满池上吟诗白鸟过更买太湖千片石叠成云顶緑嵯峨
晚秋江馆寄姚郎中　　　　　　清塞【七首】
病起西州居带城傍门高柳一蝉鸣澂波月上见鱼掷荒径叶乾闻犬行越岛夜无侵阁色寺钟凉有隔原声故园卖尽休归去湖水秋来空自平
寄韩司兵
多病十年无旧识沧州乱後始逢君已知罢秩辞泷水相劝移家住岳云泗上旅帆侵叠浪雪中归路踏荒坟更为此别愁应老书劄何由到北军
赠姚合郎中
望重来为守土臣清高还似武功贫道从会解惟求静诗造玄微不趂新玉帛已知难挽思云泉终是得闲身两衙向後长无事门馆多逢请益人
秋日同朱庆余怀少室旧隐
曾居少室黄河畔秋梦长县未得回扶病十年离水石思归一夜隔风雷荒斋几度僧眠起晩菊频经鹿践来灯下此心谁共说傍松幽径已多苔
赠厉玄侍御
山松迳与瀑泉通巾舄行吟想越中塞鴈去经华顶末乡僧来自海涛东关分河汉秋钟絶露滴猕猴夜岳空抱疾因寻周柱史杜陵寒叶落无穷
上陕府姚中丞
此心长爱狎禽鱼仍候登封独着书领郡只嫌生药少在官长恨与山疎成家尽是经纶後得句应多谏诤余见说养真求退静溪南泉石许同居
送韩评事
门枕平湖秋景好水烟松色远相依罢官余俸租田种送客回舟载石归离岸游鱼逢浪返望巢寒鸟逆风飞嵩阳旧隐多时别闭目闲吟忆翠微
刺史白乐天以诗见招赋此答之　韬光
山僧埜性好林泉每向岩阿枕石眠不解栽松陪玉勒惟能引水种金莲白云乍可来青嶂明月难教下碧天城市不堪飞锡到恐妨莺啭画楼前
送新平故人　　　　　　　　　怀楚
常听鶬鶊思旧友又因蝴蝶梦生涯一千余里河连郭三十六峯寒到家隂岛宜分东虢鴈晴楼高入上阳鸦姜嫄庙北与君别应笑薄寒悲落花
柳　　　　　　　　　　　　　慕幽【三首】
今古凭君一赠行几回折尽复重生五株斜傍渊明宅千树低垂亚父营临水带烟藏翡翠倚风兼雨宿流莺隋炀堤畔依依在曾惹当时歌吹声
灯
钟断危楼鸟不飞荧荧何处最相宜香然水寺僧开卷笔写春闱客着诗忽尔思多穿壁处偶然心尽断缨时孙康勤苦谁留念少减余光借与伊
三峡闻猿
谁向兹来不恨生声声都是断肠声七千里外一家住十二峯前独自行瘴雨晚藏神女庙蛮烟寒鎻夜郎城凭君且听哀吟好会待青云道路平
经废宫　　　　　　　　
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:32:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>