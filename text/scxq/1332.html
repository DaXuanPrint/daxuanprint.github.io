<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="返生香,附录：沈宜修《季女琼章传》,返生香全文在线阅读,返生香全文在线下载,大玄古籍书库">
<meta name="description" content="一卷。叶小鸾撰。《惜阴堂汇刻明词》本。有词八十九首。《明词综》卷一一录其词七首。《白雨斋词话》卷三称其“词笔哀艳,不减朱淑真”。赵尊岳跋称“《返生香》,一题《疏香阁遗集》。今汰诗赋古文,仅录其词而略缀遗事”(《明词汇刊》)。_返生香_全文在线阅读_返生香_全文在线下载_大玄古籍书库">
<title>返生香_叶小鸾_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">返生香</span> <br/>
          作者： <span class="inputVal" id="bkauthor">叶小鸾</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]16813</span> <br/>
          说明： <span class="inputVal" id="bkdec">一卷。叶小鸾撰。《惜阴堂汇刻明词》本。有词八十九首。《明词综》卷一一录其词七首。《白雨斋词话》卷三称其“词笔哀艳,不减朱淑真”。赵尊岳跋称“《返生香》,一题《疏香阁遗集》。今汰诗赋古文,仅录其词而略缀遗事”(《明词汇刊》)。</span> <br/>
          封面： <span class="inputVal" id="bkimg">Z_21063.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]返生香
[book_author]叶小鸾
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]16813
[book_dec]一卷。叶小鸾撰。《惜阴堂汇刻明词》本。有词八十九首。《明词综》卷一一录其词七首。《白雨斋词话》卷三称其“词笔哀艳,不减朱淑真”。赵尊岳跋称“《返生香》,一题《疏香阁遗集》。今汰诗赋古文,仅录其词而略缀遗事”(《明词汇刊》)。
[book_img]Z_21063.jpg


[book_title]返生香
《十洲记》曰：西海中洲上有大树，芳华香数百里，名为返魂，亦名返生香。笔墨精灵，庶几不朽，亦死后之生也，故取以名集
五言古诗 六首
春日
芳朝丽淑景，庭草茸清香。帘栊摇白日，影弄春花光。
妆梳明月髻，杯浮碧华觞。瑶池谅非邈，愿言青鸟翔。
午日
暄风日正午，砌花绕萝门。一一燕子飞，掠烟成漪纹。
榴苞竞霞红，竹粉萦蛾绿。采丝系皓腕，金杯泛香粟。
九日 近作
风雨重阳日，登高漫上楼。庭梧争坠冷，篱菊尽惊秋。
陶令一樽酒，难消万古愁。满空云影乱，时共雁声流。
晓起
曙光催薄梦，淡烟入高楼。远山望如雾，茫茫接芳洲。
清露滴碧草，色与绿水流。窥妆帘帷卷，清香逼衣浮。
听莺啼柳怨，看蝶舞花愁。兹日春方晓，春风正未休。
池畔
凉风袭轻袂，徘徊临前池。栏花映日发，婀娜余芳姿。
澄波璨明镜，照我幽人思。我思在霄汉，飚举任所之。
但恐岁月晚，相看泪如丝。试采芙蓉花，何如茹隐芝。
秋雁
西风天气肃，蔌蔌梧飘黄。征人塞上泪，随雁归故乡。
我无辽阳梦，何事飞苍茫。所有一缄书，欲致瑶台傍。
寄之西王母，赐吾金玉浆。一吸生琼羽，与尔共翱翔。
七言古诗 七首
山中思 拟骚体
山气深兮岑寂，危峦复兮苍茫。上有长松之欹倚，下有古涧之清凉。
俯眺兮平麓，遥瞻兮层谷。水流兮花开，缘崖兮茅屋。
风淅淅兮落红叶之萧萧，草萋萋兮映碧萝之迢迢。白露兮湿无名之绿草，枯藤兮挂子规之孤巢。闭石室兮理瑶琴，荫林屋兮密森阴。渺惆怅兮丛桂，黯思君兮我心。
重午 己巳，十四岁
桐阴幕苈霭晴空，昼影一帘庭草浓。扇图秦女鸳鸯绿，酒滴胡姬琥珀红。
金钗绣虎分时样，素簪榴蕊浮华丛。黄莺紫燕席边语，沼莲篱槿生凉风。
此时罗绮香无汗，一曲高歌乐未终。
慈亲命作四时歌
春
春雨菲微花气悒，江村处处春相及。半庭芳草黛烟浓，一树梨花粉痕湿。
数声啼鸟罥游丝，晓来拂拂东风急。东风蝴蝶寻香飞，新莺欲语娇还涩。
陌上堤边更可怜，香车宝马纷相集。高楼帘卷画屏开，落花飞絮随风入。
榆钱满地更堪愁，难买东君又九十。折花安顿胆瓶中，犹恐春光暗收拾。
夏
槐阴满地人初起，呢喃掠水风翻紫。昼闲只有莺乱啼，香气菁葱浮芳芷。
池中菡萏羡霞妆，帘前茉莉含冰蕊。蕉叶风清映画廊，画廊曲绕鸳鸯芷。
寂寞枝头落槿花，人静棋声碧窗里。梦回枕簟玉肌凉，绣床团扇清如水。
朱栏倦倚晚风多，落霞夕霁如明绮。渐看新月挂枝梢，隔浦采莲歌未已。
秋
银河黯淡流萤度，怨蛰脉脉啼秋露。砧声何处捣闺衣，夜色凄凄泣寒兔。
萧瑟西风蔓草衰，芙蕖犹落余香（女雩）。隔窗络纬织更残，银床梧叶摧黄羽。
闲云来往自悠悠，空庭滴沥青藓雨。雨丝寂寞柳烟消，湿月笼香浮桂树。
桂影重阶不卷帘，伤秋人向凭栏暮。萧萧枫叶落吴江，湘鸿几处云中素。
冬
黄昏谯鼓传初刻，重重罗幕寒凄恻。一雁孤飞半夜惊，千林冻色连云织。
笛声吹晓戍楼风，渔舟冷遍芦花国。栖乌哑哑寒不飞，梅花影瘦西窗侧。
天孙剪冰作瑶花，美人粉染青山色。晓来妆罢隔帘看，金樽犹恐寒相逼。
白雪金樽酒一卮，玉山欲颓袅无力。还思此日征人泪，少妇流黄长叹息。
云期兄以画扇索题赋此
春来处处尽芳菲，寂寂山花映水飞。水色似明春月镜，花光欲上美人衣。
子规啼老无人处，蝴蝶满山纷落絮。藐然青天不可攀，惟见江水流潺缓。
江外云山几曲重，丹崖翠岫交蒙茸。霏微烟际桃花雨，氤氲香前辟荔风。
松声一响度万壑，下有幽人桂艇泊。扣舷长啸数峰青，卧看吹花岩下落。
沉沉溪畔石屏开，袅袅游丝缀绿苔。碧罗倒挂亘千尺，深山寂静真幽哉。
白云千古悠悠在，独坐对此心徘徊。前溪流出胭脂水，疑是渔郎渡口来。
五言律诗十二首
忆父京师
风雪催残岁，山川隔上都。乡书空北往，胡马日南驱。
江上莼鲈老，城头鼓角鸣。何堪一回首，千里白云孤。
秋日村居次父韵作
疏烟笼画箔，扫径酌松醪。拾翠犹怜草，秋红不让桃。
低花欹日暖，啼鸟怨风高。绿水金徽奏，清商调正滔。
其二
徘徊妆罢后，迤逦绮栊开。日静披云卷，衣香覆羽杯。
雨惊残叶去，风送晓凉来。数朵芙蓉映，浓姿亦丽哉。
其三
小院梧桐覆，银床色不分。重帏深锁月，敞阁昼飞云。
粉障堪留影，幽花若笑群。炉香消静坐，微雨隔帘闻。
其四
古松依石壁，人立翠萝边。罥发花争艳，飘衣色更鲜。
缄书催北雁，凉月挂南天。试向回廊看，栏杆影又偏。
其五
回文愁织妇，金剪忆征夫。闺梦真堪泪，村歌独满途。
萧萧看落叶，耿耿汲寒轳。千里婵娟客，苍茫玉映湖。
其六
昨宵香透幕，晓起倚花看。桂已檀黄嫩，莲初黛粉干。
清妆秋水映，芳袖露华寒。莫问沧江冷，幽庭景自慢。
其七
水簟波长静，湘钩卷更幽。绣余芳草暖，书罢夕阳休。
团扇慵题怨，双蛾岂解愁。遥思秦弄玉，千载一箫楼。
其八
秋气悲摇落，清心淡不关。竹梢梳白日，水面洗青山。
临镜花常晓，熏香韵自闲。幽怀何所寄，远在碧霄间。
秋夜不寐忆蕙绸姊
夜色正萧萧，轻风响竹梢。槛桐催叶落，岸柳泣丝飘。
砌冷虫喧息，灯残火烬消。弹棋曾叙别，风雨又连宵。
秋夜偶作用村居内二韵
屋傍清江曲，苹花两岸分。候凉频听树，待月每嫌云。
浪远渔堪隐，沙平雁几群。阶前啼络纬，砧杵隔林闻。
其二
迢递烟霞处，翩翩鸥鸟悠。溪流樵路断，山抹夕阳休。
黯黯秋云思，潇潇暮雨愁。西风发爽气，一夜到妆楼。
七言律诗 六首
早春红于折梅花至偶成
迟迟帘影映清宵，日照池塘冻若消。公主梅花先傅额，美人杨柳未垂腰。
纱窗绣冷留余线，绮阁香浓绕画绡。试问侍儿芳草色，阶前曾长翠云条。
昭齐姊约归阻风不至
寒炉拨尽烬微红，漠漠江云敞碧空。离别遂如千里月，归期遍怅一帆风。
愁边花发三春日，梦里年惊两鬓中。雨雪满窗消未得，定应握手几时同。
秋暮野望有感
远浦归帆带夕阳，一声渔笛过横塘。疏杨影瘦蝉声咽，禾黍风低鸟渡忙。
北望云山如恨叠，东流日夜似愁长。萧条此际柴门寂，极目平芜总断肠。
庚午秋父在都门寄诗归同母暨两姊和韵
别离岁久各咨嗟，萧瑟西风道里赊。乡信几传遥涕泪，归期屡约黯年华。
羌夷笛里寒梅落，袅袅宫前御柳斜。胡马于今应出塞，暂须宽慰莫思家。
偶见双美同母及仲姊作
昔年西子应惭独，今日东邻却遇双。黛拂春愁争对镜，笑分花靥共窥窗。
若非拾翠来湘水，定是遗珠涉汉江。宋玉多情曾赋否？高唐神女亦心降。
秋暮独坐有感忆两姊 近作
萧条暝色起寒烟，独听哀鸿倍伧然。木叶尽从风里落，云山都向雨中连。
自怜华发盈双鬓，无奈浮生促百年。何日与君寻大道，草堂相对共谈玄。
五言绝句 六首
春日晓妆 丁卯
揽镜晓风清，双蛾岂画成。 簪花初欲罢，柳外正莺声。
游西湖 戊辰
堤边飞絮起，一望暮山青。 画楫笙歌去，悠然水色冷。
戊辰除夕
寒烟凄竹径，梅蕊映檐开。 落日催年去，明朝年又来。
己巳春哭沈六舅母墓所
十载恩难报，重泉哭不闻。 年年春草色，肠断一孤坟。
题绣扇
芙蓉照水开，翠鸟依枝立。 蝴蝶若怜风，盈盈香气袭。
杨花 近作
春来却疑雪，点点送春归。 岂若瑶台下，琼葩伴月飞。
七言绝句六十四首
立春前一日
寒入重帘袅篆烟，惊看春意在梅边。 残冬已逐斜阳尽，风景无端又一年。
元夕
春风轻拂落妆台，高卷湘帘待月来。 自有笙歌催玉漏，梅灯聊赏共倾杯。
祖母寿日有人以绣达摩来送者漫作
昔者芦苇渡达摩，今朝喜见绣成图。 九年面壁归何处，剩得乾坤一嚼无。
雨夜闻箫
纱窗徒倚倍无聊，香尽金炉懒更烧。 一缕箫声何处弄，隔帘微雨湿芭蕉。
寄昭齐姊
月白风清愁万重，梦中不识别情浓。 欲知无限伤心意，尽在殷勤缄一封。
午日
蒲玉香浮琥珀杯，榴花红艳锦云堆。 琅玕自绕回廊外，翠影清风入袖来。
咏牛女
揽拂清辉映雪明，含情自理晚妆成。双蛾久蹙春山怨，今夕相看两恨平。
其二
碧天云散月如眉，汉殿新张翠锦帷。只恐夜深还未睡，双双应话隔年悲。
七夕后夜坐红于促睡漫成
池畔芙蓉映碧萝，双星今又隔银河。侍儿未解悲秋意，明月高悬且素罗。
别蕙绸姊
岁月惊从愁里过，梦魂不向别中分。当时最是无情物，疏柳斜阳若送君。
其二
枝头余叶坠声干，天外凄凄雁字寒。感别却怜双鬓影，竹窗风雨一灯看。
咏画屏上美人十首
鸟啼花落春归去，帘外蔷薇一架香。分付侍儿微雨后，好移芍药向东廊。
其二
晓妆初罢出房栊，闲看庭花树树红。立久暗多惆怅事，好将春意付东风。
其三
闲寻女伴按秦筝，休向花前诉有情。共笑嫦娥偏习静，夜深人寂倍清明。
其四
绣些徐步踏青时，流水桥西弄柳丝。犹见梅梢锁残雪，杏花几日放胭脂。
其五
湖山石畔草萋萋，两两流莺绕院飞。侍女戏抛红豆打，教他飞向柳枝啼。
其六
红罗锦帐美人闲，水浸梅花画阁间。咧咧寒风吹朔雪，高楼征妇怨关山。
其七
庭雪初消月半钩，轻漪月色共相流。玉人斜倚寒无那，两点春山日日愁。
其八
曲栏杆畔滴芭蕉，浅恨深情束细腰。香烟一缕愁千缕，好付春心带雨飘。
其九
独坐清斋小簟幽，紫薇香暖透帘帱。沈腰潘鬓都应假，只有多情宋玉愁。
其十
昨夜织织雨过时，强扶春病看花枝。无聊独倚湖山畔，蝴蝶双飞那得知。
又题美人遗照
绣带飘风袅暮寒，锁春罗袖春阑珊。似怜并蒂花枝好，织手轻拈仔细看。
其二
微点秋波溜浅春，粉香憔悴近天真。玉容最是难摸处，似喜还愁却是嗔。
其三
花落花开怨去年，幽情一点逗娇烟。云鬟绾作伤春样，愁黛应怜玉镜前。
又继前韵
凌波不动怯春寒，觑久还如佩欲珊。只恐飞归广寒去，却愁不得细相看。
其二
若使能回纸上春，何辞终日唤真真。真真有意何人省，毕竟来时花鸟嗔。
其三
红深翠浅最芳时，闲倚晴空破绮烟。何似美人肠断处，海棠和雨晚风前。
闺怨
岭上寒梅几树开，西风人瘦影徘徊。啼鹃已送千山隔，空向佳人泣镜台。
垂丝海棠
袅袅轻姿淡淡烟，数枝斜倚曲栏前。风情似怨腰先弱，雨后含情泪越鲜。
莲花瓣
一瓣红妆逐水流，不知香艳向谁收。虽然零落随风去，疑是凌波洛浦游。
剪春萝
纱窗谁为理金刀，剪出红绡映碧绡。分付东君好收拾，莫教春雨妒春翘。
茉莉花
玉骨含娇恨日长，明珠点点怯斜阳。夜来月影回廊外，好教幽香送夕凉。
蜀葵
碧玉枝头绾落霞，湖山开遍绮罗斜。一春何事无妆点，艾叶榴花共绛纱。
锦葵
叶如初出芙蓉叶，花似篱边槿树花。帘外一番新雨后，枝枝争似缀明霞。
捣练子    暮春月夜
春寂寂，月溶溶。落尽红香剩绿浓。明月清风同翠幕，夜深人静小窗空。
后庭花    夜思
朝来烟雨繁。金炉香缕翻。坐久还慵立，眠多愁梦烦。掩重门，落花流水，依稀随魂断。
如梦令    除夕
风雨帘前初动。早又黄昏催送。明日总然来，一岁空怜如梦。如梦如梦。惟有一宵相共。
雁唳西风天际。槛外梅花香细。今夜与明朝，试共相看不睡。且睡且睡。守岁何如别岁。
生查子    送春
风飘万点红，零落胭脂色。柳絮入帘栊，似问人愁寂。
慿栏望远山，芳草连天碧。深院锁春光，去尽无寻觅。
点绛唇    夏日雨景
竹径深深，流云晓度罗帏静。雨丝几阵。满地桐花冷。
湿翠侵眉，纤晕苍苔影。看无尽。绮屏人映。一片潇湘影。
浣溪沙    早春
灯夕初过冷未平。乍看今日试微晴。东风已解向人迎。
梨蕊几时飘弱韵，柳条如欲荡柔情。隔墙何处按歌声。
前调    春闺
几日东风倚画楼。碧天清霭半空浮。韶光多半杏梢头。
垂柳有情留夕照，飞花无计却春愁。但慿天气困人休。
前调    春夜
柳絮飞残不见春。近来闲杀惜花心。无聊独自步庭阴。
紫燕未归余画栋，黄昏先到怯囊琴。灯花月影雨深深。
前调    秋夕
风透疏棂景色清。凄凄四壁怨蛩鸣。夜深微湿露无声。
砌上落花和月落，帘前明月近花明。又看河汉半斜倾。
菩萨蛮    元宵无月
繁云掩盖瑶天月。绣屏围处珠帘揭。风度绮罗香。秾姿映画堂。
银花开火树。一夜星移曙。莫羡管弦声。还愁月未明。
前调    悼落梅
嫩寒初放枝头雪。绮窗深夜窥花月。晓起卷帘看。飘零满画栏。
飞残千点白。点破苍苔碧。风雨几时休。巡檐索共愁。
诉衷情    秋夜
蛩声泣罢夜初阑。香润彩笼残。多情明月相映，一似伴人闲。
灯蕊细，漏声单。透轻寒。萧萧瑟瑟，恻恻凄凄，落叶声乾。
减字木兰花    秋思
暮蛩凄切。独倚疏帘清夜月。怅望瑶台。不见飞琼步月来。
秋光如练。江上芙蓉开欲遍。流水残霞。断送西风入鬓华。
清平乐    命红于折秋海棠花
断烟撩乱。霁景穿庭院。草色苔痕添一半。染得秋光堪玩。
流苏怅晓花开。海棠几蕊簪来。昨夜熏笼香冷，新寒多上妆台。
上阳春    咏柳
无数灞陵桥畔。离人泪染。一生空自管销魂，只赢得腰肢软。
陌上楼头长见。翠丝分线。和烟几度荡斜晖，误紫燕归来晚。
浪淘沙    春闺
终日掩重门。莺燕纷纷。昼眠微醒觅残魂。强起亭亭临镜看，重整双云。    倦倚碧罗裙。又早黄昏。侵阶草色旧愁痕。惟有垂杨千尺线，绾住余曛。
鹧鸪天    春怀
日上花梢睡未醒。绣衾香暖梦留人。依依柳眼天边碧，淡淡山眉镜里青。    无意绪，惜娉婷。绿阶芳草伴愁生。东风吹梦知何处，空听流莺槛外声。
虞美人    看花
阑干曲护闲庭小。犹恐春寒悄。隔墙影送一枝红。却是杏花消瘦，旧东风。    海棠睡去梨花褪。欲语浑难问。只知婀娜共争妍。不道有人为尔，惜流年。
踏莎行    闺情
意怯花牋，心慵绣谱。送春总是无情绪。多情芳草带愁来，无情燕子衔春去。    倚遍阑干，斜阳几许。望残山水蒙蒙处。青山隔断碧天低，依稀想得春归路。
昨夜疏风，今朝细雨。做成满地和烟絮。花开若使不须春，年年何必春来住。    楼外莺飞，帘前燕乳。东君漫把韶光与。未知春去已多时，向人犹作愁春语。
蝶恋花    春闺
春半余寒犹未褪。雨雨风风，赚得清明近。杨柳垂腰消酒困。海棠点靥藏春晕。
一树桃花红雨阵。片片飞来，铺尽苍苔印。燕子不归难借问。东风易去还困甚。
千秋岁    即用秦少游韵
草边花外。春意思将退。新梦断，闲愁碎。
慵嫌金叶钏，瘦减香罗带。庭院悄，只和镜里人相对。
过了秋千会。荷叶将成盖。春不语。留难在。
几番花雨候，一霎东风改。肠断也，每年赚得愁如海。
碧芙蓉    秋思
曲径绕苍苔，秋意平铺，萧散无数。淡日移阶，几度寻花误。
西风怨露草寒螿，夜天凄霜林烟树。隔桥杨柳，翠减长条，犹自依依故。
青山云去。杳红楼日又催暮。罗簟生寒，漫引新桐句。
池塘映芙蓉一叶，帘幕惊海棠疏雨。阑干慿遍，妆台渐冷，黯黯无语空凝伫。
玉胡蝶    春愁
梦破晓风庭院，粉墙花影，睡起恹恹。几日双蛾愁损，镜里春尖。
看尽他莺梭柳线，都织就雾锦云缣。最难忺。催花小雨，依旧廉纤。
堪怜。韶光淑景，芊芊芳草，寂寂钩帘。燕子归来，花香都向绿琴添。
散闲愁流红泛去，消酒困湿翠飞粘。怯春衫。香烘袅袅，袖护掺掺。
疏帘淡月    秋夜
窗纱欲暮。渐暝色朦胧，暗迷平楚。断雁凄凉，点点远天无数。
苍烟染遍西风路。翦江枫飘红荻浦。画栏东角，疏帘底畔，徘徊闲伫。
漫赢得长宵如许。又锦屏香冷，绣帏寒据。满耳秋声，长向树梢来去。
萧萧竹响还疑雨。悄窥人嫦娥寒兔。壁摇灯影，空阶露结，怨虫相语。
水龙吟    秋思次母忆旧之作时父在都门
井梧几树凉飘，满庭景色仍如旧。啼鸦数点，斜阳一缕，挂残疏柳。
有恨残花，无情衰草，风吹重又。看轻阴带雨，天涯万里，楼高漫频搔首。
记泊石城烟渚，落红孤骛常如绣。轻舟画舫，布帆兰枻，暮云天皱。
水静初澄。蓼红将醉，早秋时候。对庭前萧瑟西风，惟有寒蝉高奏。
芭蕉细雨潇潇，雨声断续砧声逗。慿栏极目，平林如画，云低晚岫。
初起金风，乍零玉露，薄寒轻透。想江头木叶，纷纷落尽，只余得青山瘦。
且问泬寥秋气，当年宋玉应知否。半帘香雾，一庭烟月，几声残漏。
四壁吟蛩，数行征雁，漫消杯酒。待东篱绽满黄花，摘取暗香盈袖。
附：
踏莎行?過芳雪軒憶昭齊姊
芳草雨幹，垂楊煙結。鵑聲又過清明節。空梁燕子不歸來，梨花零落如殘雪。
春事闌珊，篆煙一縷銷金鴨。憑欄寂寂對東風，十年離恨和天說。
踏莎行?過芳雪軒憶昭齊姊之二
萱草綠階，桐花垂戶。陰陰綠映清涼宇。輕風搖曳繡簾斜，畫屏難掩愁來路。
世事浮雲，人情飛絮。懨懨愁緒絲千縷。無聊常自鎖窗紗，嬌鶯百囀知何處。
踏莎行?過芳雪軒憶昭齊姊之三
憔悴零愁，清香入繡。小山叢桂塗黃就。畫樓日影上簾鉤，松風一枕消清晝。
片雨涼生，小風波皺。疏疏碎玉琅玕逗。斷雲飛盡碧天長，數枝煙柳斜陽瘦。
（以上《歷代詩餘》卷三十六）
訴衷情
剪刀初放夜將闌。花落一燈殘。多情明月相映，一似伴人閑。
珠箔掩，翠衾單。透輕寒。蕭蕭瑟瑟，惻惻悽悽, 落葉聲幹。
（《歷代閨秀詩余》下冊）
黃鶯兒?有一女年甚長而未偶，眾共笑之，戲為此作
倚遍玉闌幹。數春愁幾日閑。香肌瘦盡腸還斷。羅衫漸斑。鶯花漸殘。紅顏聊去空長歎。掩重關。玉簫聲怨。何日駕雙鸞。
（《全明散曲》）
疏香阁词 叶小鸾  2013-10-16 00:05:05 编辑
捣练子 暮春月夜
春寂寂，月溶溶。落尽红香滕绿浓。明月清风同翠幕，夜深人静小窗空。
后庭花破子 夜思
朝来烟雨繁，金炉香缕翻。坐久还慵立，眠多愁梦烦。掩重门、落花流水，依稀随断魂。
如梦令 辛未除夕
风雨帘前初动，早又黄昏催送。明日总然来，一岁空怜如梦。如梦，如梦，惟有一宵相共。
如梦令 辛未除夕 之二
雁唳西风天际，槛外梅花香细。今夜与明朝，试共相看不睡。且睡，且睡，守岁何如别睡。
生查子 送 春
风飘唯点红，零落胭脂色。柳絮入帘栊，似问人愁寂。
凭阑望远山，芳草连天碧。深院锁春光，去尽无寻觅。
点绛唇 戏为一闺人代作春怨
新柳垂条，困人天气帘慵卷。瘦宽金钏 ，珠泪流妆面。
凝伫凭阑，忽睹双飞燕。闲愁倦。黛眉浅淡，谁画青山远。
点绛唇 暮景
薄卷红绡，断霞西角斜阳远。昼长无伴。闲去题花扇。
独倚阑干，看尽归鸦遍。轻云乱，凉风吹散。新月中天见。
点绛唇 咏采莲女
粉面新妆，澹红衫子轻罗扇。昨宵邻伴，来约莲塘玩。
棹泛扁舟，影共莲花乱。深深见，绿杨风晚，空载闲愁返。
点绛唇 夏日雨景
竹径深深，流云晓度罗帏静。雨丝几阵，满地桐花冷。
湿翠侵着，纤晕苍苔影，看无尽，倚屏人映，一片潇湘景。
浣溪沙 早春
灯夕初过冷未平。乍看今日试微晴。东风已解向人迎。
梨蕊几时飘弱韵。柳条如欲荡柔情。隔墙何处按歌声。
浣溪沙 春思
红袖香浓日上初。几番无力倩风扶。绿窗时掩闷妆梳。
一晌多慵嫌刺绣，近来聊喜学临书。鸟啼春困落花疏。
浣溪沙 春闺
几日东风倚画楼。碧天清霭半空浮。韶光多半杏梢头。
垂柳有情留夕照，飞花无计却春愁。但凭天气困人休。
浣溪沙 春暮
曲曲阑干绕树遮。半庭花影带帘斜。又看暝色入窗纱。
楼外远山横宝髻，天边明月伴菱花。空教芳草怨年华。
浣溪沙 春闺
曲榭莺啼翠影重。红妆春恼澹芳容。疏香满院闭帘栊。
流水钢桥愁落日，飞花飘絮怨东风。不禁憔悴一春中。
浣溪沙 春夜
柳絮飞残不见春。近来闲杀惜花心。无聊独自步庭阴。
紫燕未归余画栋，黄昏先到怯囊琴。灯花月影两深深。
浣溪沙 春暮
一瞬春光最可嗟。东风老去夕阳斜。断肠芳草遍天涯。
粉蝶眠春随梦去，游丝系树带花赊。可知春思在谁家。
浣溪沙 小窗即事
竹径烟迷薜荔墙，如风摇曳无垂杨。无情啼鸟向人忙。
一曲瑶琴消午梦，半炉沉水爇春香。倚阑无语又斜阳。
浣溪沙 送春近作
春色三分付流水。风风雨雨送花休。韶光原自不能留。
梦里有山堪遁世，醒来无酒可浇愁。独怜闲处最难求。
浣溪沙 初夏
香到酴醾送晚凉，荇风轻约薄罗裳。曲阑凭遍思偏长。
自是幽情慵卷幌，不关春色恼人肠。误他双燕未归梁。
浣溪沙 前夕
风透疏櫺景色清。凄凄四壁怨蛩鸣。夜深微湿露无声。
砌上落花和月落，帘窃明月近花明。又看河汉半斜倾。
浣溪沙 同两姊戏赠母婢随春
欲比飞花态更轻。低徊红颊背银屏。半娇斜倚似含情。
嗔带澹霞笼白雪，语偷新燕怯黄莺。不胜力弱懒调筝。
浣溪沙 书怀
几欲呼天天更赊。自知山水此生遐。谁教生性是烟霞。
屈指数来惊岁月，流光闲去厌繁华。何时骖鹤到仙家。
菩萨蛮 元宵无月
画栏春弄东风软，灯山处处笙歌满。几点落梅花，侯家醉丽华。
歌声还换酒，夜色频催漏。云幕掩嫦娥，清光不放多。
菩萨蛮 元宵无月 之二
繁云遮住瑶天月，绣屏围处珠帘揭。风度绮罗香，秾姿映画堂。
银花开火树，一夜星移曙。莫羡管弦声，还愁月未明。
菩萨蛮 春日
轻烟一抹连天碧，帘前规月和烟白。翠竹落梅疏，相怜雪霁初。
博山香欲烬，风透纱窗冷。四望寂寥寥，闲阶花影摇。
菩萨蛮 小窗前梅花一树正开，为风雨狼籍，作此志悼
嫩寒初放枝头雪，倚窗深夜窥花月。晓起卷帘看，飘零满画栏。
飞残千点白，点破苍苔碧。风雨几时休，巡簷索共愁。
菩萨蛮 初秋
池塘碧浸芙蓉面，莲房怨粉惊团扇。何处一声声，隔溪歌采菱。
轻云流影急，秋入平芜色。寒雁几曾还，一江烟水寒。
菩萨蛮 秋夜
秋声又到梧桐井，半廊花雾笼虚影。试唤侍儿来，纱窗带月开。
浮光怜露叶，暗草蛩凄切。何事独愁予，新词吟未如。
诉衷情令 秋夜
蛩声泣罢夜初阑。香润彩笼残。多情明月相映，一似伴人闲。
灯蕊细，漏声单。透香寒。萧萧瑟瑟，恻恻凄凄，落叶声干。
减字木兰花 秋思
暮虫凄切。独倚疏帘清夜月。怅望瑶台。不见飞琼步月来。
秋光如练。江上芙蓉开欲遍。流水残霞。断送西风入鬓华。
减字木兰花 秋思之二
睡花蝴蝶。枕上梦魂轻似叶。几许秋声。恼乱琴心病茂陵。
云横露霭。天外青山何处在。蕉雨潇潇。不管人愁只乱敲。
卜算子 秋思
天澹水云平，风袅花枝动。罗幕凉生翠袖轻，柳外飞烟共。
独座思悠扬，箫管慵拈弄。帐冷西窗一夜香，寂寞添幽梦。
谒金门 秋晚忆两姊
情脉脉。帘卷西风争入。漫倚危楼窥远色。晚山留落日。
芳草重重凝碧。影浸澄波欲湿。人向暮烟深处忆。绣裙愁独立。
谒金门 秋雨
秋雨急。酿就晓寒相逼。竹箨凄迷芳径窄。一庭闲翠积。
雁字无人寄得。落叶纷纷如摘。懒捻金针推指涩。绣床连夜湿。
清平乐 命红于折秋海棠花
断烟撩乱。霁景穿庭院。草色苔痕添一半。染得秋光堪玩。
流苏帐晓花开。海棠几蕊簪来。昨夜熏笼香冷，新寒多上妆台。
忆秦娥 秋思
湘帘揭，梧桐落向银床咽。银床咽，半庭斜日，数堆黄叶。
绣屏一缕消春怯，花阑又见飞蝴蝶。飞蝴蝶，怪他轻薄，捣衣时节。
洛阳春 咏柳
无数灞陵桥畔。离人泪染。一生空自管销魂，只赢得、腰肢软。
陌上栏头长见。翠丝分线。和烟几度荡斜晖，误紫燕、归来晚。
洛阳春 柳絮
点点离魂如雨。轻狂随处。天涯不识旧章台，更阻断、游人路。
蓦地送将春去。燕慵莺怃。飘飘闪闪去还来，拾取问、浑无语。
阮朗归 秋思
红绡秋锁小栏西。绿鬟鸾镜低。晓妆初罢思依依。徘徊花影移。
沉水爇，绮栊垂。闲愁不上眉。鸳鸯新绣裌罗衣。初寒半暖时。
阮朗归 秋思
风飘黄叶怆辞枝。楼前处处飞。闲来无闷亦凄其。方知秋气悲。
堪叹处，可怜处。倚栏空自知。徘徊魂梦欲何依。沉吟黯黯思。
虞美人影 春日
海棠睡惹流莺恼。又是清明过了。杨柳水边多少。愁绪萦芳草。
杜鹃枝上东风悄。碧玉栏前人杳。一夜绿娇。
凤来朝 春日书怀旧作
小院闲无事。步花阴、嫩苔雨渍。弄明光、几叠琴弦腻。曲槛畔、情何似。
静对圣贤书史。一炉香、尽消梦思。翠幕外、东风起。不觉又、欲瞑矣。
满宫花 咏游春人
日融和，花媚妩。粉蝶摇枝娇舞。轻风吹落小桃红，燕子衔归绣户。
草芊绵，人容与。共羡春光如许。紫骝金勒系垂杨，拾翠寻芳伴侣。
南柯子 秋夜
门掩瑶琴静，窗消画卷闲。半庭香雾绕阑干。一带澹烟红树、隔楼看。
云散青天瘦，风来翠袖寒。嫦娥眉又小檀弯。照得满阶花影、只难攀。
南柯子 秋夜 之二
庭际花枝袅，帘前汉渚横。断肠何必问吹笙，但见海棠叶上、露星星。
墙月深深照，炉香细细零。谁家闺妇以砧声，搅得梦魂无赖、不堪情。
南柯子 九日
日暖茱萸好，霜飞菡萏衰。碧云山外夕阳催。自有竹篱斜径，菊花开。
烟重迷疏柳，阴浓笼湿苔。画楼时送暗香来。且去待看明月，倒金杯。
浪淘沙 春闺
终日掩重门。莺燕纷纷。昼眠微醒觅残魂。强起亭亭临镜看，重整双云。
倦倚碧罗裙。又早黄昏。侵阶草长旧愁恨。惟有垂杨千尺线，绾住余曛。
浪淘沙 春闺 之二
薄暮峭寒分，罗簟香焚。粉墙留影弄微曛。一缕茶烟和梦煮，却又黄昏。
曲曲画湘纹，静掩巫云。花开花落负东君。赚取花开花又落，都是东君。
浪淘沙 春景
杨柳弄柔黄。缕缕纤长。海棠风醉艳红妆。折取一枝归绣户，细玩春光。
春日对春妆。莺燕笙簧。横塘三月水流香。贴水荷残波动处，两两鸳鸯。
浪淘沙 秋怀近作
青女降枝头。已解添愁。暮蝉声咽冷箜篌。试看夜来多少露，草际珠流。
身世一浮鸥。岁月悠悠。问天肯借片云游。袅袅乘风归去也，直上瀛洲。
杏花天 春暮
翠烟无意撩书幌。带芳草、侵云渐长。晚风初作落花声，九十将阑未赏。
南园路、风光暗想。听唤雨、鸣鸠两两。小池水皱萍漪绿，泛得红香惝惘。
雨中天 梨花
泪雨琼姿娇半吐。又一夜、风摇鬟雾。绣陌啼莺，画梁归燕，莫便催春去。
脉脉柔情慵未足，叹寂寞、玉容难赋。今夜黄昏，明朝庭院，空锁重门暮。
鹧鸪天 春怀
日上花梢睡未醒。绣衾香暖梦留人。依依柳眼天边碧，澹澹山眉镜里青。
无意绪，惜娉婷。缘阶芳草伴愁生。东风吹梦知何处，空听流莺槛外声。
鹧鸪天 夏日
处处蝉声咽柳亭。隆隆日午正当庭。莲香有水红妆倩，竹粉无风翠影停。
挥扇子，候凉生。疏帘小簟却银屏。南熏日暮无行雨，唤杀啼鸠不耐听。
鹧鸪天 壬申春夜梦中作五首之一
一卷楞严一炷香。蒲团为伴世相忘。三山碧水魂非远，半枕清风梦引长。
依曲径，傍回廊。竹篱茅舍尽风光。空怜燕子归来去，何事营巢日日忙。
鹧鸪天 壬申春夜梦中作五首之二
春雨山中翠色来。萝门攲向夕阳开。朝来携伴寻芝去，到晚提壶沽酒回。
身倚石，手持杯。醉时何惜玉山颓。今朝未识明朝事，不醉空教日月催。
鹧鸪天 壬申春夜梦中作五首之三
野径春来草放齐。碧云天晓乱莺啼。紫笙吹彻缑山上，清磬敲残鹫岭西。
红馥馥，绿萋萋。桃花杨柳共山蹊。遥看一抹烟云处，带雨春帆近日低。
鹧鸪天 壬申春夜梦中作五首之四
雨后青山色更佳。飞流瀑布欲侵阶。无边药草谁人识，有意山花待我开。
闲登眺，莫安排。啸吟歌咏自忘怀。飘飘似欲乘风去，去住瑶池白玉苔。
鹧鸪天 壬申春夜梦中作五首之五
西去曾游王母池。琼苏酒泛九霞卮。满天星斗如堪摘，遍体云烟似作衣。
骑白鹿，驾青螭。群仙齐和步虚词。临行更有双成赠，赠我金茎五色芝。
玉楼春 春寒
本园蝴蝶飞无数。满院春寒帘幕护。深深人在小楼中，悄悄花开寒食路。
映阶日色时将午。添得罗衣窗影暮。寂寥孤馆闭闲春，但见斜阳窥绣户。
鹊桥仙 题画山水
柴扉不掩，翠微欲滴，断岸芦花风寂。远峰云树两朦胧，曲径杳、崎岖难觅。
平波澹澹，长松历历，玉洞仙床咫尺。闲来看尽思悠然，恨不得、将身飞入。
河传 秋景
云散。风澹。疏阴凉浅。碧汉悠悠。玉钩。柳边挂斜西画楼。初秋。井梧先自愁。
小幔轻云澄练绮。清光美。好把镜奁比。倚阑干。亸鬓鬟。远山。秋烟点黛弯。
河传 七夕
桥畔。鸾扇。星钿霞钏。暂撇残机。步移。思量去年今夕时。凄其。未期先惨离。
借得嫦娥初月镜。窥瘦影。拂试翠眉整。驾云霓。河汉西。凄迷。只愁鸡暗啼。
河传 七夕之二
婀娜。人座。佳时瓜果。气朗长空。月宫。断霞半天衫袖红。重重。紫薇花影浓。
曲沼芙蓉香满院。人正宴。数点晚云见。倚针楼。看女牛。莫愁。今宵犹未秋。
临江仙 端午
团扇新裁明月影，珠帘半上琼钩。榴花红到玉钗头。彩丝宜续命，绿砌绕忘忧。
酒泛菖蒲香玉碎，嫩红双靥横秋。画船何处闹歌楼。萧萧烟雨外，还锁楚江愁。
虞美人 看花
阑干曲护闲庭小，犹恐春寒悄。隔墙影送一枝红，却是杏花消瘦、旧吨风。
海棠睡去梨花褪，欲语浑难问。只知婀娜共争妍，不道有人为你、惜流年。
虞美人 看花之二
看花日日寻春早，捡点春光好。轻罗香润步青春，可惜对花无酒、座看茵。
昨宵细雨催春骤，枕上惊花瘦。东君为甚最无情，只见花开不久、便飘零。
虞美人 看花之三
一杯淡茗聊相赏，莫怪人惆怅。近来多病损红妆，不耐萧条清昼、卧琴床。
侍儿漫把胭脂埽，委地还余俏。春风著意半蹉跎，燕子不知花事、已无多。
虞美人 残灯
深深一点红光小。薄缕微烟袅。锦屏斜背汉宫中。曾照阿娇金屋、泪痕浓。
朦胧穗落轻烟散。顾影浑无伴。香消午夜漫凝思。恰似去年秋夜、雨窗时。
小重山 晓起
春梦朦胧睡起浓。绿鬟浮腻滑、落香红。妆台人倦思难穷。斜簪玉，低照镜鸾中。
徐步出房栊。闲将罗袖倚、立东风。日高烟静碧绡空。春如画，一片杏花丛。
踏莎行 早春即事
簷畔梅残，堤边柳细。暖风先送游人意。流莺犹未弄歌声，海棠欲点胭脂醉。
鸟踏风低，烟横云倚。湘帘常把春寒闭。无端昨夜梦春阑，丝丝小雨花为泪。
踏莎行 闺情
意怯花笺，心慵绣谱。送春总是无情绪。多情芳草带愁来，无情燕子衔春去。
倚遍阑干，斜阳几许。望残山水濛濛处。青山隔断碧天低，依稀想得春归路。
踏莎行 闺情之二
昨夜疏风，今朝细雨。做成满地和烟絮。花开若使不须春，年年何必春来住。
栏外莺飞，帘前燕乳。东君漫把韶光与。未知春去已多时，向人犹作愁春语。
踏莎行 紫薇花
细剪胭脂，轻含茜露。芳菲百日浓辉聚。红妆懒去斗春妍，薰风独据珊瑚树。
翠叶笼霞，琼葩缀雾。湘帘影卷猩姿雨。仙郎禁院旧传名，亭亭好伴西窗暮。
踏莎行 秋景
悴叶零愁，清香入绣。王孙桂小涂黄就。画帘日影上银钩，松风一枕消清昼。
片雨凉生，小风波皱。疏疏翠玉琅玕逗。断云飞尽碧天长，数枝烟柳斜阳瘦。
踏莎行 忆沈六舅父
枝上香残，树头花褪。纷纷共作春归恨。十年客梦未曾醒，子规莫诉长离闷。
回首天涯，愁肠萦寸。东风空递双鱼信。几番归约竟无凭，可怜只有情难尽。
唐多令 秋夜
灯晕伴残更。萧萧落叶轻。诉穷愁、草际虫声。栏外芭蕉新嫩绿，仍做出，旧秋声。
罗被夜凉清。凄然梦亦惊。透纱窗、月影纵横。几遍鸡声啼以晓，空蹙损，两山青。
蝶恋花 春闺
春半余寒犹未褪。雨雨风风，赚得清明近。杨柳垂腰消酒困。海棠点靥藏春晕。
一树桃花红雨阵。片片飞来，铺尽苍苔印。燕子不归难借问。东风易去还因甚。
蝶恋花 春愁
蓦地东风池上路。绿怨红消，竟是谁分付。不断行云迷楚树。闭门寒食梨花雨。
雨后斜阳芳草处。闲把情怀，付与东君主。便向西园飘柳絮。不能飘散愁千缕。
蝶恋花 立秋
屈指西风秋已到。薄簟单衾，顿觉凉生早。疏雨数声敲叶小。小亭残暑浑如扫。
流水年华容易老。秋月春花，总是知多少。准备夜深新梦好。露虫又欲啼衰草。
蝶恋花 七夕
飞鹊年年真不误。机石停梭，掩映河边渡。清露未消杨柳暮，落花借点疏云度。
月色风光都莫负。酒酌芳樽，不把佳时错。女伴随凉池上路，海棠花畔吹箫坐。
蝶恋花 兰花
碧玉裁成琼作蕊。馥郁清香，长向风前倚。楚畹当年思帝子，紫茎绿叶娟娟美。
自道全无脂粉气。笑煞春风，红白匀桃李。幽谷芳菲谁得比，猗猗独寄琴声里。
蝶恋花 秋海棠
浅绿嫣红开几许。谁料西风，也解倾城妩。酒晕盈盈娇欲伫。檀心半吐轻含雨。
剪向屏山深处贮。似笑如愁，旖旒怜还怃。低亸对人浑不语。断肠应恐人无绪。
千秋岁 即用秦少游韵
草边花外，春意思将退。新梦断，闲愁碎。慵嫌金叶钏，瘦减香罗带。庭院悄，只和镜里人相对。
过了秋千会。荷叶将成盖。春不语，难留在。几番花雨候，一霎东风改。肠断也，每年赚取愁如海。
碧芙蓉 秋思
曲径绕苍苔，秋意平铺，萧散无数。澹日移阶，几度寻花误。西风怨、露草寒螀。夜天凄、霖林烟树。隔桥杨柳，翠减长条，犹自依依故。
青山云去杳，红楼日、又催暮。罗簟生寒，漫引新桐句。池塘映、芙蓉一叶。帘幕惊、海棠疏雨。阑干凭遍，妆台渐冷，黯黯无语空凝伫。
玉蝴蝶 春愁
梦破晓风庭院，粉墙花影，睡起恹恹。几日双娥，愁损镜里春尖。看尽他、莺梭柳线，都织就、雾锦云缣。最难忺。催花小雨，依旧廉纤。
堪怜。韶光淑景，芊芊芳草，寂寂钩帘。燕子归来，花香都向绿琴添。散闲愁、流红泛去。消酒困、湿翠飞黏。怯春衫。香烘袅袅，袖护掺掺。
疏帘淡月 秋夜
窗纱欲暮。渐暝色朦胧，暗迷平楚。断雁凄哀点点，远天无数。苍烟染遍西风路。剪江枫、飘红荻浦。画栏东角，疏帘底畔，徘徊闲伫。
漫赢得、长宵如许。又锦屏香冷，绣帏寒据。满耳秋声，长向树梢来去。萧萧竹响还疑雨。悄窥人、嫦娥寒兔。壁摇灯影，空阶露结，怨虫相语。
水龙吟 次父六月二十四日作，辛未
昼长人静沈沈，绿杨正袅深深院。画帘低映，薄罗无暑，汗消珠钏。兰畹香消，湘筠影瘦，翠阴遮遍。听莲歌处处，悠扬逸韵，半入水风烟片。
一霎雨余明净，晚云如黛花如钿。舟移萍乱，芳草袖惹，媚风轻扇。一色红妆，千重翠盖，参差江面。更堪怜、归路平波杳杳，夕阳斜见。
水龙吟 秋思，次母忆旧之作，时父在都门
井梧几树凉飘，满庭景色仍如旧。啼鸦数点，斜阳一缕，挂残疏柳。有恨林花，无情衰草，风吹重又。看轻阴带雨，天涯万里，楼高漫频搔首。
记泊石城烟渚，落红孤鹜常如绣。轻舟画舫，布帆兰枻，暮云天皱。水静初澄，蓼红将醉，早秋时候。对庭前、萧索西风，惟有寒蝉高奏。
水龙吟 秋思，次母忆旧之作，时父在都门 之二
芭蕉细雨潇潇，雨声断续砧声逗。凭栏极目，平林如画，云低晚岫。初起金风，乍零玉露，薄寒透。想江头木叶，纷纷落尽，只余得青山瘦。
且问泬寥秋气，当年宋玉应知否。半帘香雾，一庭烟月，几声残漏。四壁吟蛩，数行征雁，漫消杯酒。待东篱、绽满黄花，摘取暗香盈袖。（以上《返生香》）
踏莎行 过芳雪轩忆昭齐姊
芳草雨干，垂杨烟结。鹃声又过清明节。空梁燕子不归来，梨花零落如残雪。
春事阑珊，篆烟一缕销金鸭。凭栏寂寂对东风，十年离恨和天说。
踏莎行 过芳雪轩忆昭齐姊之二
萱草绿阶，桐花垂户。阴阴绿映清凉宇。轻风摇曳绣帘斜，画屏难掩愁来路。
世事浮云，人情飞絮。恹恹愁绪丝千缕。无聊常自锁窗纱，娇莺百啭知何处。
踏莎行 过芳雪轩忆昭齐姊之三
憔悴零愁，清香入绣。小山丛桂涂黄就。画楼日影上帘钩，松风一枕消清昼。
片雨凉生，小风波皱。疏疏碎玉琅玕逗。断云飞尽碧天长，数枝烟柳斜阳瘦。（以上《历代诗余》卷三十六）
诉衷情
剪刀初放夜将阑。花落一灯残。多情明月相映，一似伴人闲。
珠箔掩，翠衾单。透轻寒。萧萧瑟瑟，恻恻悽悽, 落叶声干。（《历代闺秀诗余》下册）
黄莺儿 有一女年甚长而未偶，众共笑之，戏为此作
倚遍玉阑干。数春愁几日闲。香肌瘦尽肠还断。罗衫渐斑。莺花渐残。红颜聊去空长叹。掩重关。玉箫声怨。何日驾双鸾。（《全明散曲》）

[book_title]附录：沈宜修《季女琼章传》
女名小鸾，字琼章，又字瑶期，余第三女也。生才六月，即抚于君庸舅家。明年春，余父自东鲁挂冠归，余归宁，值儿周岁，颇颖秀。妗母即余表妹张氏，端丽明智人也，数向余言，是儿灵慧，后日当齐班蔡，姿容亦非寻常比者。
四岁，能诵《离骚》。不数遍，即能了了。又令识字，他日故以谬戏之，儿云：“非也，母误耶?”舅与妗甚怜爱之。十岁归家，时初寒，清灯夜坐，槛外风竹潇潇，帘前月明如昼。余因语云：“桂寒清露湿。”儿即应云：“枫冷乱红凋。”尔时喜其敏捷，有柳絮因风之思。悲夫！岂竟为不寿之征乎?
后遭妗母之变，舅又久滞燕都，每言念顾复之情，无不唏嘘泣下。儿体质姣长，十二岁发已覆额，娟好如玉人。随父金陵，览长干桃叶，教之学咏，遂从此能诗。今检遗箧中，无复一存，想以小时语未工，儿自弃去邪？十四岁能弈。十六岁有族姑善琴，略为指教，即通数调，清泠可听，嵇康所云“英声发越，采采粲粲”也。家有画卷，即能摹写。今夏，君牧弟以画扇寄余，儿仿之甚似。又见藤笺上作落花飞蝶，甚有风雅之致。但无师传授，又学未久，不能精工耳。
性高旷，厌繁华，爱烟霞，通禅理。自恃颖姿，尝言欲博尽今古，为父所钟爱。然于姊妹中，略无恃爱之色。或有所与，必与两姊共之。然贫士所与，不过纸笔书香而已。衣服不喜新，即今年春夏来，余制罗衫裙几件，为更其旧者，竟不见着。至死时检之，犹未开折也，其性俭如此。因结褵将近，家贫无所措办，父为百计营贷。儿意甚不乐，谓荆钗裙布，贫士之常，父何自苦为。然又非纤啬，视金钱若浼，淡然无求，而济楚清雅，所最喜矣。
儿鬒发素额，修眉玉颊，丹唇皓齿，端鼻媚靥，明眸善睐，秀色可餐，无妖艳之态，无脂粉之气。比梅花，觉梅花太瘦；比海棠，觉海棠少清。故名为丰丽，实是逸韵风生。若谓有韵致人。不免轻佻，则又端严庄靓。总之王夫人林下之风，顾家妇闺房之秀，兼有之耳。父尝戏谓儿有绝世之姿，儿必愠曰：“女子倾城之色，何所取贵，父何必加之于儿?”己巳十四岁，与余同过舅家，归时君晦舅赠儿诗，有“南国无双应自贵，北方独立讵为惭，飞去广寒身似许，比来玉帐貌如甘”之句，皆非儿意中所悦也。一日晓起，立余床前，面酥未洗，宿发未梳，风韵神致，亭亭无比。余戏谓之曰：“儿嗔人赞汝色美，今粗服乱头，尚且如此，真所谓笑笑生芳，步步生妍矣，我见犹怜，未知画眉人道汝何如?”悲夫！孰意儿床前之立今不复见，夫妇不得一识面乎!
作诗不喜作艳语，集中或有艳句，是咏物之兴，填词之体，如秦少游、晏小山代闺人为之耳。如梦中所作《鹧鸪天》，此其志也。每日临王子敬《洛神赋》，或怀素草书，不分寒暑，静坐北窗下，一炉香相对终日。余唤之出中庭，方出，否则默默与琴书为伴而已。其爱清幽恬寂，有过人者。又最不喜拘检，能饮酒，善言笑，潇洒多致，高情旷达，夷然不屑也。
性仁慈宽厚。侍女红于，未曾一加呵责。识鉴明达，不拘今昔间事，言下即了然彻解。或有所评论，定出余之上。余曰：“汝非我女，我小友也。”
九月十五日粥后，犹教六弟世倌暨幼妹小繁读《楚辞》。即是日，婿家行催妆礼至，而儿即于是夕病矣。于归已近，竟成不起之疾。十月十日，父不得已，许婿来就婚，即至房中对儿云：“我已许彼矣，努力自摄，无误佳期。”儿默默然。父出，即唤红于问曰：“今日何日 ?”云十月初十。儿叹曰：“如此甚速，如何来得及。”未免以病未有起色，婿家催迫为焦耳。不意至次日天明，遂有此惨祸也。闻病者体重则危，儿虽惫，举体轻便，神气清爽。临终略无惛迷之色，会欲起坐，余恐久病无力，不禁劳动，扶枕余臂间，星眸炯炯，念佛之声，明朗清彻，须臾而逝。余并呼数声，儿已不复闻矣。
初见儿之死也，惊悼不知所出，肝肠裂尽，血泪成枯。后徐思之，儿岂凡骨，若非瑶岛玉女，必灵鹫之侍者，应是再来人，岂能久居尘世耶?死后日夜望其再生，故至七日方入殓。虽芳容消瘦已甚，面光犹雪，唇红如故。余含泪书“琼章”二字臂上，尚柔白可爱，但骨瘦冰冷耳，痛哉!
初，儿辈在外塾各有纸记遍，余仿样以木为之，取其不易损坏。兹九月初，儿亦请作一面，手书其上“石径春风长绿苔”一句。问之，曰：“儿酷爱此语。”尔时不觉，今忆之，乃刘商诗，上句是“仙人来往行无迹”也。岂非谶乎?儿真仙去无疑矣。
十一月初二夜，五儿世儋梦见儿在一深松茂柏茅庵中凭几阅书，幅巾淡服，神色怡畅。傍有烹茶人，不许五儿入户,隔窗与语而别。五儿尚幼，故但能忆梦境，不复忆所语也。五儿云：“山名亦恍恍若忆，觉后忘之。”后数日，大儿世佺。亦梦见以松实数合相遗。余记陈子昂诗，有“还逢赤松子，天路坐相邀”之句。儿之夙慧异常，当果为仙都邀去耳。或有讥余妄言，效古《长恨歌》之说。呜呼!爱女一死，痛肠难尽，泪眼追思，实实写出，岂效才人作小说欺世邪?
儿生于丙辰年三月初八日卯时，卒于崇祯壬申年十月十一日卯时，年十有七岁，许字昆山张家，婿名立平，长我女一岁，蚤有文誉，卜于是月十六日成婚，先期五日而卒，夫妇不及一相见。余所未经之惨，恐亦世间未有之事，伤哉痛哉!此肝肠寸碎中略记一二，不能尽述也。

        </div>
      </div>
    </div>
  </div>
</div>
<!--update:2025-08-30 10:35:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>