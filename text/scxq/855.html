<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,湘绮楼诗集全文在线阅读,湘绮楼诗集全文在线下载,大玄古籍书库">
<meta name="description" content="14卷。清王闿运撰。光绪三十三年。(1907)衡阳东洲讲舍刻本。此14卷本收王氏诗作930。余首。王闿运论诗,先唐人近体,次六朝,殿以诗经评语。《湘绮楼诗集》按年编次,分为十四卷,起自道光二十九年,迄于光绪三十二年。(即:。1849—1906)。内容以咏物、抒怀、记人、赠答、记游居多;五言多于七言。王氏诗歌,五言古体宗魏晋,七言古体及五、代表言。近体兼宗盛唐。在盛行宋诗的晚清诗坛独树一帜,被称为。“湖湘派”。其七言古诗兼采唐人之长,五律、七律间有学。杜甫、李颀痕迹。而熔铸变化,惟意所适,流丽婉转,笔。力刚">
<title>湘绮楼诗集_王闿运_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">湘绮楼诗集</span> <br/>
          作者： <span class="inputVal" id="bkauthor">王闿运</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]68696</span> <br/>
          说明： <span class="inputVal" id="bkdec">14卷。清王闿运撰。光绪三十三年 (1907)衡阳东洲讲舍刻本。此14卷本收王氏诗作930 余首。王闿运论诗,先唐人近体,次六朝,殿以诗经评语。《湘绮楼诗集》按年编次,分为十四卷,起自道光二十九年,迄于光绪三十二年 (即: 1849—1906)。内容以咏物、抒怀、记人、赠答、记游居多;五言多于七言。王氏诗歌,五言古体宗魏晋,七言古体及五、代表言 近体兼宗盛唐。在盛行宋诗的晚清诗坛独树一帜,被称为 “湖湘派”。其七言古诗兼采唐人之长,五律、七律间有学 杜甫、李颀痕迹。而熔铸变化,惟意所适,流丽婉转,笔 力刚健,自成一家风格。</span> <br/>
          封面： <span class="inputVal" id="bkimg">Z_20586.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]湘绮楼诗集
[book_author]王闿运
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]68696
[book_dec]14卷。清王闿运撰。光绪三十三年 (1907)衡阳东洲讲舍刻本。此14卷本收王氏诗作930 余首。王闿运论诗,先唐人近体,次六朝,殿以诗经评语。《湘绮楼诗集》按年编次,分为十四卷,起自道光二十九年,迄于光绪三十二年 (即: 1849—1906)。内容以咏物、抒怀、记人、赠答、记游居多;五言多于七言。王氏诗歌,五言古体宗魏晋,七言古体及五、代表言 近体兼宗盛唐。在盛行宋诗的晚清诗坛独树一帜,被称为 “湖湘派”。其七言古诗兼采唐人之长,五律、七律间有学 杜甫、李颀痕迹。而熔铸变化,惟意所适,流丽婉转,笔 力刚健,自成一家风格。
[book_img]Z_20586.jpg


[book_title]卷一
○擬《焦仲卿妻》詩一首，李青照妻墓下作（並序）
（嘉慶十一年冬，十有一月，晦日，湖北傭人李青照妻為主逼逃，復遇欺淩，攜子赴湘而死，夫亦自經。經墓讀碑，作詩云爾。）
雙鳧不能飛，十步兩連翩。張氏有好女，辭家來李門。頭上青絲發，纖纖兩頭盤。約略蛾子眉，參差掠鬢鬋。雙耳若連璧，荷葉承珠環。紅白左右靨，不用粉與朱。斜肩若垂玉，回腰帶輕襦。素手出廣袖，青繡緣領裾。單繡蹙金線，雙繡雲中蕖。行纏約春羅，二寸稍有餘。瑣細作微步，盈盈若波流。不言共知美，誰能不稱姝。妾是貧家婦，貧婦無華妝。脫我嫁時衣，著我青絹裳。上機織縑素，中廚治羹湯。裏鄰謂新婦，新婦固不同。東家言佼好，西家言賢良。朝烹穀作糜，夕持絮作衣。無衣常苦寒，無穀常苦饑。朝持絮作衣，夕采葵為腑鄭無衣猶可寒，無食難為生。我有纖纖手，可以任縫糸旦。東鄰貴家女，十指不拈線。持我手中巧，作我家中飯。昨日東鄰言，主君遠遊宦，便可與同行，莫令此事散。雞鳴外欲曙，夫婦嚴裝辦。還歸辭父母，出門別親黨。今當雲南去，雲南天一方。主君作高官，不與州縣同。峨冠青金石，雲雁繡當胸。高檣曳長旗，圓傘兩簷紅。船頭鳴雙鉦，從岸到江中。隨人四五十，行作鳧雁翔。引婦入拜見，主君大歎美。平生實未見，舉止自生光。舟中何所為，旦暮無期程。低頭向江水，道路迥且長。朝辭金口去，暮至赤壁山。不聞鄰人語，但聽鼓吹喧。暮發石頭驛，早至洞庭涵鄭不聞夫婿言，但聽主君呼。主君呼婦前，寧可相順從？「珊瑚為卿枕，玳瑁為卿床。」婦謝主君言：「賤妾甘困窮，況乃事夫久，大義不再更。」主君大拊掌：「真復違我旨。汝是貧賤人，復言何道理？昨日為人奴，今日在官傍。何不早作計，汝何不自量！我有玉耳環，赤金如意簪。玲瓏翠戒指，手釧珍珠嵌。百褶金繡裙，四合杭絲衫。婢妾六七十，不得掛眼角。吾今但告汝，此事非大錯。」「斑鳩共成對，不能愛孤鸞。妾是愚賤婦，不堪賢主君。」私語向夫婿，轉身自摧藏。與君早作計，昨日主君語，茲事不可長。行行十餘日，遠望長沙城。鐵纜下中流，雲須數日停。江湘南北間，回首自淒皇。及茲背同伴，形勢已蒼黃。空川復昏暗，月黑夜未央。偕行出匆匆，匆匆遺橐囊。謂卿暫待此，吾當復暫往。蛩距一分散，奔走不成行。夜鴉聞啞啞，嚴霜墮道旁。船上鐙燭光，岸上行人多。風寒天欲明，旁皇將奈何。莫為異鄉婦，舉首迷東西。觀者不轉眼，問者來相欺。雞鳴五更盡，是時其夫來。不知期何所，心怯形復癡。倀倀至明發，各各成驚疑。城邊惡少年，三五生崎巇。詭言其夫至，象揥作要期，紿婦更渡湘。四人於小舟，謂婦汝無然。「孤身欲何為？潛行苦多畏。」聞此心膽壯，激我義烈情，吐我心鬱怏。長號啼向天，哽咽涕盈眶。舉手謝夫子，相見待泉壤。昔年為君婦，著我青絹裳。入門無衣食，出門別親黨。悠悠作死別，初意妾未防。妾今事當死，妾死君獨生。死者不可再，生者壽命長。懷中一尺兒，抱頸相向啼。不得從夫去，但可隨母旁。舟邊一尺波，烈婦命長終。是日大風雨，青天為不陽。青照得聞此，沉痛割肝腸。鳴冤赴縣門，報縣捕奸凶。縣令何匆忙，車馬如趨風。三八為衙日，盈盈公府中。伺候長官事，例不問詞訟。餘官十餘員，雲在發審廳。首縣請剩員，幫審掛虛名。民命小小事，況乃異鄉客，誰能聽其詳。微賤無所為，徘徊出城東。還歸衣食難，無家又無容。黃泉有良會，母子相追從。倀倀人初定，淒淒鬼相迎。吞聲顧樹下，自掛南枝南。使君聞此事，赬耳不能言。長官聞此事，捋須共言難。縣令聞此事，忸怩無容顏。平生丁明府，今日見此冤。還歸坐堂上，朱簽出縣門。但捉岸上兒，不上使君船。煌煌大清律，首從並梟竿。父老聞此事，歎息告家人。昔為役人婦，今為禮部旌。城中羨其風，城外造其塋。仰瞻天心閣，合葬醴陵坡。南坡秋草長，墓上青松垂。子規過之啼，秋去春復深。生是連枝木，死是雙飛禽。雙禽將一雛，朝暮自甗甗。顧視世間人，人心故不同。悠悠四十載，塚上有新封。綱紀貴賤人，作詩誦清風。
○戴祠館中夜起作
夜中不能寐，落月上屋楹。秋蟲知我興，繞舍似爭鳴。天機使之然，焉能其聲。繁華向搖落，天地復肅清。群動盡息響，況爾瑣細情。達士惜窮居，觀時安所營。
○城上月夜
浮煙暗一城，孤月四邊明。漁火動多影，湘流靜有聲。風高寒望眼，漏永逼秋情。危磴荒池外，時清草自生。
○雨霽
百鳥愛晨光，春聲度畫堂。日華承檻薄，波影泛墀涼。芳草看看綠，初花窈窈香。離情未應歇，當鏡且愁妝。
○湘上（二首）
客意已在水，遙舟送清暉。殘雲藉落日，隔岸明我衣。平疇上餘青，暝色合眾微。煙態如悅人，藹藹還自歸。長謠鮮所歡，涉江當為誰。
清秋靜萬木，白露既濡浹。戎葵怯霜花，伶俜伴寒蝶。愁心寄遙林，暮色藏荒堞。西風吹我夢，夢為江上葉。漁燈照隔浦，欲渡不可涉。流波有安瀾，吾將任行楫。
○贈彭嘉玉
寒蟬翳東林，蟋蟀鳴西堂。微生有常棲，畸士獨無鄉。秋河泛桃梗，故里如他方。閉戶心幽憂，涼獨眾所忘。餘念子孤居，中夜自徬徨。荒園秋草多，窮巷阻車行。譬彼猗蘭花，空穀有孤芳。豈不惜寥落，神全何所傷。
○寄資欽亮
北風吹驚塵，朝夕無停飛。寒蟲既息音，歲禦不我回。始悟同袍子，遠駕去莫追。嚴冬各有家，行者獨何歸。人生非草木，凋落意不肥。木落當復榮，日月逝以馳。褰裳陟高山，道遠與子違。感彼孤鴻征，霜雪更相摧。遺音若可尋，萬里慰孤羈。
○述懷（四首）
初夏猶深秋，微雨颯然至。清風吹明燭，短夜不能寐。徘徊起行遊，誰能導餘意。憂思從中來，驟若奔萬騎。我心信慷慨，萬籟轉相慰。
步出南郭門，落日風蕭蕭。陳人既寂寂，白楊亦寥寥。丘塚互相乘，萬歲同一朝。富貴固有窮，貧賤已復消。達士無馳驅，安能羨鬆喬。長年豈餘樂，時逝不可招。雲中有鳴鶴，其翼曰扶搖。一舉青冥上，縱心敻且遼。
勁羽鳴北風，鐵騎出西邊。王恢既失律，李陵更不還。元戎降貴戚，旐眾翩翩。叱吒動萬人，見敵乃遷延。曾聞聖武略，廟算期十全。雖非介胄士，按劍望三邊。魯連徒硜硜，蹈海托空言。
孤雲有時飛，靜者豈無心。空堂望華樹，獨坐且沉吟。三英不我期，大道誰復任。禮樂塞衰流，楚士別貞淫。晤言將何訴，江水澹湛湛。目極千里道，藐然涕沾襟。
○妾薄命（為楊知縣妾周氏作）
（周為長妾謀死，知縣匿之。巡撫助楊按察發其事，僅而得。直城中洶洶，歡動萬人。餘年十三，明年始為之詩。）
妾家本住巫山陽，娥娥玉顏明月光。青袍公子買年少，攜妾來遊湘水旁。朱門青樓日歌舞，風窗夜開黃鸝語。繡簾深坐長自顰，玉床卷衣還獨處。世人重色不貴心，莫持堅重比南金。眼前清濁同涇渭，胸中參錯作商參。幽房風多日光濕，寸心始願從今戢。殘形毀貌羞見君，夢中魂歸暗中泣。二月寒花滿路塵，百年紅粉葬青春。不信從來妾薄命，請問淒淒行路人。
○石泥塘
（是高曾舊居。道光卅年，闓運入縣學，始詣宅訪諸父兄弟。宗門衰弱，多不能自存者。耳目聞見，為此篇。）
北風吹雨山瀝瀝，遠樹空濛凍雲澀。泥深躑躅不得前，暫避茅簷轉愁急。我來投宿無所投，荒村寥落經深秋。此鄉先氏舊卜宅，良田華屋皆虛丘。聞道朱樓盛東陌，當時台榭生顏色。私家休養逢盛世，天下無兵有耕織。豈知賤穀貴金銀，今日萬錢三十石。我尋遺跡無百年，茅茨倒塌雙門偏。其中男婦坐叢雜，數日已見廚無煙。饑驅一飯忍更累，且沽市酒郵亭眠。芒鞋丈人於我厚，遺我四百青銅錢。此皆經歲積儲得，受不敢卻心茫然。以茲感激動嗟喟，滿目荒山極愁思。道旁衰病頭白翁，強說南巡盛時事。吾宗衰薄蓋有由，撫時感事增煩憂。頻年水潦蕩荒土，溝壑凍餒無人收。夫夷兵革鬥未息，潯梧夜鬼聲啾啾。天心元氣頗蕭瑟，慎須醞釀調燮謀。悲吟苦意不能道，暮色蒼茫生遠愁。
○怨詩（代彭笛先婦靳）
璿房有靜女，幽獨守貞堅。良媒結蘭金，遂為君子妍。本性亮不移，微釁遂相捐。懷情不自理，被謗若丘山。妾身何足論，所惜君德愆。同居異楚越，欲去豈敢言。明月照羅幃，空影獨嬋娟。一彈清商瑟，陵亂五十弦。
○愁霖六章
皇靈信難諶，人道有幽顯。往昔遘淫霖，洪流被原巘。遵渚無安鴻，高墉拾枯蜆。川塗浸數州，湘東幸孤免。
孤免非所安，忝竊亦已多。比來降洪潦，坐歎徒谘嗟。常恐洊災行，農女失其家。顧此卑濕區，國小將如何。
餘嬰采薪憂，獨居就疲苶。寒風忽中人，夏枕詫栗烈。毋乃調燮乖，披裘匪吾節。朝起常晦冥，門巷斷行轍。
行轍久絕蹤，苔茸上縣榻。珝蛸罥長絲，鼠跡亂幾踏。念我故人遠，自昔同答。世故各有營，今離固難合。
離合會有時，世故乃同悲。兵戈阻荒服，幹羽次王師。跋涉勞武人，悠悠竟何之。傷彼離畢章，感此徂東詩。
感傷誰能已，委化有自然。中夜忽起坐，寤寐疇能安。同袍慕秦風，良朋況永歎。天心戒戲豫，閉戶不敢言。
○五君詠
（序曰：嘗觀顏延之《五君詠》，意獨怪之。異世論友，中實自敘，山王同遊，並以貴黜，則取人必於窮厄乎？餘未弱冠，得奉教賢人君子有日矣。其遊息輒偕，適有五君會以遠適，倏散彌念嘉會。率爾命筆，各贈一章，譽淺諷深，期之弦佩云爾。）
△彭處士嘉玉
彭子少駘宕，韜光久藏用。意斂跡愈高，慮深疑轉哄。沉冥類守愚，孤情實隱慟。獨往深古心，亮節有時送。
△龍舉人汝霖
正直日衰少，時俗貴委蛇。龍生狷者心，清剛表奇姿。中庸易同流，黜陟難媚時。鳷羽有時振，往誌不可追。
△李優廩壽容
李生習文藻，懷華畏檢束。微名眾傾才，縱誌寵依辱。美服非不華，媒害慎所觸。染素豈在己，多歧懼移俗。
△鄧拔貢輔綸
舍人守真純，忘機狎世緣。抱璞若諧眾，冥思亦孤鋋。宦情汩隱誌，保己涵深筌。赫赫達士懷，窅窅古昔賢。
△鄧文學繹
仲子夙奇服，長嘯揚清光。識遠道易馳，枿薄聖所防。形虛驗存真，調響激高張。誰能接末契，覽德先遠翔。
○邵陽山行
陰雨彌四旬，端憂阻川原。高空曜晨日，萬壑始光鮮。濕雲眄陂塘，垂采映晴漣。飛鳥學和聲，從母出林間。客心感春氣，物態匪舊顏。何以寫芳遊，愉悅在忘言。
○擬《明月皎夜光》
夜長嚴風升，飛鴻已相背。寒露澄素煇，清秋忽如逝。榮華有代遷，感念疇昔歲。懷中千金璧，皎皎自陵厲。盛名豈虛來，負此偶一世。明月有晦虧，焉怨浮雲蔽。箕鬥懸明象，朗然中天揭。至人無俗用，誰能徇一器。慷慨金石姿，耿耿長不敝。
○擬《客從遠方來》
客從遠方來，遺我鴛文綺。別時未雲久，感君念如此。裁成見新故，藏之誰見美。發篋三踟躇，使我中夜起。時俗妒真交，歎息我與爾。
○與龍鄧同遊衡山，舟中作（二首）
晚風吹流波，奔波不可尋。連岡無斷蹤，重雲生遠心。佇瞻穹隆低，坐待夜氣陰。鳴鉦駐餘棹，遠燈搖澗林。喧聞眾籟雜，靜會江底深。仙情結遊侶，秋思托長吟。
山水但一氣，曠望空茫茫。亂蛩答岑寂，四野垂寒光。天風復橫過，濤聲夜浪浪。秋氣本寥亮，助之群動鳴。坐中寂無言，滿舫生孤涼。縱浪大化中，塵想斯可忘。
○從南嶽祠登吸雲嶺天根蟠軫虛，坤紀壯炎翻鄭鴻濛融朱光，高深神屋。

[book_title]卷二
○將還樂平留別孫陳鄧
春湖散寒煙，遊子從此行。豈謂道里勞，恨我離別輕。波禽復翩翩，曉夜自和鳴。人生有歡會，嗟彼轉蓬征。良友各東西，去來獨營營。所願息世事，春遊采芳榮。常聞逍遙樂，恐笑濡呴情。
○得南中消息（四首）
久客成無憶，書來故有思。那堪離亂後，重話釣遊時。草木苕苕恨，樓台步步疑。閑居無遠誌，猶喜出山遲。
消息瞋軍牒，飛騰學劍裝。兵戈今有歲，吳楚昔維防。落日淒回首，春風盡萬方。隻應華表鶴，歸照月如霜。
早歲尋觴詠，交遊羨妙年。江山同麗日，花鳥共清煙。寂寂還相問，搖搖已自憐。如今向零落，回首未茫然。
鄉國猶堪隱，親朋亦有歸。望深雲不盡，夢醒月初微。朝夕愁兼酒，行歌淚滿衣。平生誌千里，今恨遠遊非。
○三村桃花詞（三首）
南浦綠如茵，香風步步春。明霞秦玉女，暮雨息夫人。一見能傾國，重來已化雲。
石潤紅為雨，煙飛翠作橋。新妝各自豔，巧笑共相撩。不逐青驄馬，難為夜夜嬌。
香氣浮空滿，輕紅避日蔫。落時猶豔水，開處定逢仙。從來鬥春色，誰在此花前。
○牡丹
十二玉闌斜，衣香滿院花。晴烘春作霧，燈照月成霞。帶酒嬌三日，驚紅豔一家。吳妃最豐鬋，對鏡不如他。
○昔昔鹽詩（仿趙嘏作）
△垂柳覆金堤
折柳送君行，春來柳葉生。不睹長條，應忘隔歲情。色連芳草綠，愁際暮江平。大堤閑立久，無復玉驄聲。△蘼蕪葉復齊葉葉關春思，青青恨已齊。香盈上山徑，煙開半路溪。新荑未忍摘，舊約復成啼。看餘蘅薄步，芳澤惜空攜。
△水溢芙蓉沼
昨夜雨聲春，新浮碧沼蘋。鴛飛仍共影，魚戲不驚人。花氣通泉脈，波光漾月輪。他時采蓮唱，應遇洛川神。△花飛桃李蹊獨遊還獨憶，堪見萬花飛。樹曉群鶯散，林空一徑微。垂街問鄭女，羞淚看文媯。欲作無言喻，真成撩亂歸。
△采桑秦氏女
十五佩明榼，曾彈陌上桑。柔條復婀娜，愁思滿流光。蠶饑淚眼瘦，葉嫩紫襦香。行人莫相看，別後損紅妝。△織錦竇家妻一幅襜襜錦，君看寸寸絲。春霞紅映手，秋雨翠顰眉。停梭未拋恨，成匹悟將離。不吝陽台寵，思從漢水湄。
△關山別蕩子
閨中已千里，何意有關山。易作庭前別，難期蕩子還。月明寒一望，雲低見七盤。歸路看迢遞，方知妾夢難。
△風月守空閨
紅閨青瑣中，獨處自然空。悄悄眠常怯，盈盈坐亦慵。珠戶風開合，閑窗月始終。軍中五更轉，飛夢在遼東。
△恒斂千金笑
當年倚嬌愛，一笑已千金。惜別眉長斂，無言思漸深。垂鬟自窈窕，獨坐轉沉吟。非關比松柏，長似怨商參。
△長垂雙玉啼
羞作人前泣，無端淚已垂。瑩瑩浮粉見，的的點衣遲。凝眼光猶媚，侵妝宿更滋。欲知花濕露，試向鏡中窺。
△盤龍隨鏡隱
窺鏡惜俜停，清塵暗已生。常時玉台畔，無限畫眉情。龍起雲真掩，花盤月未明。自憐今骨出，無復舊波橫。
△彩鳳逐帷低
翩翩雙鳳帷，是妾嫁時隨。今看彩色故，仍自背燈垂。欲去非無翼，將眠怯自披。但令無月照，知不共雲飛。
△驚魂同夜鵲
離魂長寂寂，無夢忽然驚。正有南飛鵲，能傳永夜情。風來方顧影，燈暗欲移檠。雙宿猶難穩，當知妾恨生。
△倦寢聽晨雞
窗雞再三唱，長夜總難晨。半寢頻移枕，傳聲不報春。猶思合歡夢，終作暗中顰。幾時函谷外，同駕度車輪。
△暗牖懸蛛網
珠牖向春台，思君久不開。雲母空明暗，蛛絲任往來。離心共搖曳，憑望惜徘徊。朝朝占喜子，還誤掛金釵。
△空梁落燕泥
閑門長晝掩，行處忍重窺。花落人無語，梁空燕不知。泥痕看點點，春思始遲遲。若逢初日照，終莫照雙離。
△前年過代北
送君如昨日，數別是前年。不得雲中信，相思海上天。雪雲寒萬里，漢月過三邊。夢到常山望，平沙只浩然。
△今歲往遼西
西番暫息塵，遼水又移軍。不知行遠近，翻喜誤傳聞。夢去尋難慣，書來恨轉新。願從明主問，何日罷屯軍。
△一去無還意
出門猶顧語，暫別會應還。隻疑君意改，非是妾緣慳。密約心能憶，高情遠莫攀。明知誌弧矢，總自盼刀環。
△那能惜馬蹄
千里玉花驄，霜蹄去若風。門前芳草路，何惜錦韉幪。柳垂絲嫋嫋，鈴動玉雍雍。沙漠那能久，春遊會許同。
○晚夏見衰柳而歎之
柳生大堤上，春風生柳邊。一日無相待，美人方自憐。色雖榮雨後，意已落秋前。
○鄱陽縣齋遲伯元
人去高齋冷，烏啼獨坐聽。寒愁先落葉，秋步感空庭。王屋年年綠，湘流嫋嫋青。欲歸俱未得，瑤瑟夜淒冷。
○雄劍篇（贈別李伯元）
雄劍不希世，光氣騰紫霄。登城敵頭白，揮手明星搖。千秋神怪有離合，滿堂華燭風颯颯。此時起舞翻離觴，六月寒雲欲飛雪。彈鋏辭君歸故山，白波九道流潺潺。請君直斬長鯨背，洗劍秋河明月寒。
○鄱陽蓮塘夜泊
湖陰足水漲，百里滯旬日。風來陂陀靜，夜久垸岸出。遠近清星采，漣淪分月色。柴荊涼洗洗，粱稻宵密密。旅人獨勞望，漁艇不我即。
○武羊渡
旅客猶在旅，兵符未解兵。此間非易水，荊卿自不平。龍生三苗亂，鶴唳一軍驚。橫流時蕩蕩，魂路乃營營。地分翼軫地，城危獸角城。申子猛氣盡，太守石排輕。嗟餘危素殼，四劍抱流星。直言鉛可割，不謂組難縈。誰知獨失路，流涕向新亭。
○臨川西洲
晨風吹遊子，逶迤溯川折。畏途常早泊，非能候風色。眺步得短杠，肅肅淨秋跡。村虛寂蕭條，敗屋稍橫柵。饑禽爭落梧，瘦犬臥寒石。汙泥壓死稻，窮婦掘殘粒。搰扌屈終日間，難謀一杯食。丁男盡逃徙，餘此任漂泊。衣單天又寒，殘夏遘凜栗。溫涼既乖錯，復怪桃再實。干戈迫妖異，誰暇計時節。遠客偶歎嗟，還船理歸楫。
○袁口
南水流向章，清江夜潮白。秋岸佇涼襟，驚塵暫一息。川原有餘秀，星月清遠色。官城罷宵柝，漁火沉寒碧。估客且回舟，鎮戍誰荷戟。
○夢伯元昨返
山林願憔悴，別君不語相見年。知君意氣感我厚，宵來追訪空江前。秋風夾道雲闌干，芙蓉迢遞梧桐殘。袖中縑素詔我讀，粉墨字隱文無端。風塵咫尺豺虎深，波浪慘淡蛟龍睡。劍氣能回壯士魂，儒冠不解平生意。月微星寒不可見，烏鵲驚飛翼難得。彭蠡東回江漢流，與君消息終無極。銅龍畫鼓天欲明，暫復相看忘顏色。
○燕歌行
丞相堂前月正昏，將軍樹下足枯根。三時殺氣連關內，一朝秋信落吳門。南宮明照珠花蓋，北斗參差銀漢源。平昔少小不同居，如今離絕信使疏。借問綠熊曾賜席，誰共青鳥入獻書。明朝細柳按屯軍，蜂旗肅肅繡雙文。妾望軍中女子氣，君認江東故國雲。自從江東折楊柳，預恐空房人不守。南金翡翠寄張衡，東殿鴛鴦待延壽。蓬萊鬥塵不足道，珊瑚寶玦那能久。愁看刀環已不連，啼作珍珠試可穿。君言閨中無意氣，卻鞭驄馬動連錢。願學玄妃九天地，寧論素女一神仙。但得玉關同日返，不辭征戍動經年。
○多難
歲月猶多難，干戈罷遠遊。還持兩行淚，遙為故人愁。薄夢侵殘夜，西風似舊秋。江湖空浩蕩，無路覓前遊。
○乾靈篇（遙傷李樂平）
乾靈不虛敝，綱紀在當仁。崢嶸百里鎮，淒涼一代人。滄海方橫蕩，群公各致身。豈謂長星迥，君為大義申。嗚呼河洛氣，仙李貴高門。王屋稟餘秀，北斗應昌辰。以君當此度，少小慕經綸。繡衣承世閥，金珂照裏掞。華髫能對日，寶襪自榮春。十九淩雲帖，長安觀國賓。公卿傳動色，文翰如神。帝識為楨幹，詞章未等倫。再回天眷久，還侍掖西垣。橋陵丹鼎上，江湖黃綬新。銀城前漢縣，銅印始臨民。瞻旌聞虎渡，铩翮見龍馴。佩牛初變俗，歌鳳必崇文。動山期獨斷，帶月每親巡。未見桑麻被，俄驚燧火喧。百城愁不守，一令忽孤軍。大郡將誰寄，中流倚畀君。以茲方奉檄，履尾復批鱗。奇計虛籌漢，吾謀不用秦。車鳴誓不返，裾牽寧更論。鴟鴞感夜哭，驄馬已朝屯。空市荒惟礫，創夷起在茵。慷慨單車入，蕭條壯節存。田橫少死士，虞詡困盤根。裹革終成讖，椎心恨不還。蛇矛始交失，龍淵躍有神。伊昔羅含訣，恭聞沈戍言。本期龔渤海，非為魯仲連。長纓誌不就，金甲血猶寒。四海皆流散，悲君獨在難。生元痛先軫，軀幹泣陳安。汶汶恥群伍，冥冥失往歡。平生青玉案，當時大雅輪。董相天人究，南陽至性純。高心回碧海，眉宇見青雲。華星雖萬古，薤露絕淒然。城崩杞婦哭，笄摩代郡冤。道重臣妻一，情終伉儷真。輝煌錦繡段，零落又招魂。三步徒虛語，空郊夢左殷。餘生感疇昔，知已實夫君。豈曰終軍弱，將期鄧禹勳。高堂頃相召，遊子切懷親。因之慚鮑子，不敢許微身。已矣終枯槁，何心向惡塵。文章亦見許，哀歎詎當聞。寂寂高樓月，悠悠吹笛鄰。何由喻愁恨，祇是寫悲辛。唯有青山骨，終當畢此因。
○聞笛雨夜（仿王昌齡《箜篌引》）
春寒二月天連陰，零雨經晝愁淫淫。嚴風入戶聲相侵，端然坐歎無開襟。其時夜黑雲森森，不知何人思愔愔。登樓吹作橫笛音，客有能為出塞吟。抗聲和唱如鏘金，或言虜騎窺郊林。將軍勇決眾所欽，昨來旌旗拂明參。意說破賊如射禽，部曲招要忽至今。揚徽避影遺敵擒，天子虛佇讚不箴。近聞奪節免其任，選賢貢才搜寶琛。在昔自貴同玕琳，朝廷重寄臣所忱。車驅馬馳更駸駸，錦甲新賜貂裘紝。代者何人持一心，畫一守轍方何參。強鋒突騎來相尋，貔貅坐擁登高岑。就看落日光朱鸑，亦有雄劍韜霜鐔，囊錐不出猶懸針。高張調苦不能喑，草木悲嘯天紘紘。卻旋起舞心崎嶔，咽聲欲斷夜欲深。念我平昔相量斟，少年過影嗟乾涔。往昔初陽歲辛壬，意氣相當朋盍簪。當時酒酣零露湛，春風澹蕩啼桑颭。仙簫怡悅來浮鱏，珊瑚寶玦翡翠衾。鄲俠遊情所歆，百叩朗應如鳴砧。疾風一瞥如飛霖，近者千里懷江潯。況有幽感哀人琴，使我鬱鬱隨枯蟫。紫宸詔發清祥祲，思為作歌歌溉鬵，百靈窺簾坐呿唫。三更急響聞淋淋，金石可裂天可諶。

[book_title]卷三
○正月十四日送彌之擬《湘東春別》四首
陽春初月東風吹，細草黃金能作絲。江邊行客復大急，不分春歸那許遲。
四角雲光冰作月，錦笙畫船如行雪。孤鴻不自知別離，照影橫令一時絕。
青旂錦纜向中路，影落星江不知曙。懷君恨君不能留，願得將身作霜露。
霜露朝朝在行衣，惟愁日出當復歸。日日與君有離別，不如忍憶一回辭。
○龍生行（送皞臣往南昌，兼送李篁先）
龍生別我當為客，青波平掛章江席。同時李子亦好遊，書劍蒼茫無所適。春夜迢迢接深語，此時愁坐揚雲宅。兩君三十同不官，大壑良材天所惜。東南民氣復蕭瑟，此時誰有匡時策。高名落拓難棄置，猶與諸侯掌書記。洞庭有客方歸來，憔悴青衫不如意。槭槭芳洲吊禰衡，長江浪急空山平。夏口蕭條托黃祖，庸才敢與孫郎爭。書生傲睨當時事，塞默無言有深意。只將詞賦掩奇才，肯向荊州出奇計。文章得禍非所料，孔公歎息曹公笑。蹭蹬於今又一時，掉頭誓擬終屠釣。彭蠡湖外鼓聲死，狂風夜起黃州水。堅壁同時走督師，旌節相望二千里。君今投分向人間，挾策何曾敢一言。衣冠南渡荊揚遠，鼓角西來江漢翻。黃昏塵滿別雲暗，送子歸來方閉門。
○弔陳通山景雍
寒波回洞庭，落日望通山。沉思淒響，念追有餘歎。婉婉我君子，出宰履世艱。泰消隱賢軌，貞厲隕高翰。蹈刃實仁勇，薶名惜微官。宿昔廁七賢，神期緬前歡。如何一俯仰，便作生死間。宿草易春榮，劍樹無時攀。慟哭送哀淚，不得沾墳巒。初疑酒壚泣，滯往非達觀。舊感深孤懷，忘情獨良難。沉飲亦罷禦，矧予棄殘涓。朝露本脆促，閔凶信非冤。物盡魂已滅，虛名復何安。焉用千載下，哀榮飾空棺。載思城門別，心竭詞亦殫。
○擬鮑明遠《行路難》（六首）
金尊白玉盤，請君罷酒歌路難。欲令四坐分此苦，涕緣纓下摧心肝。孟嘗昔聞雍門曲，眼前華屋生荊菅。丈夫意氣不可料，安能獨愁復孤歎。
斑姬昔日承恩時，長門金屋百不知。年年月月少顏色，遙遙夜夜悲別離。室中瑤琴見之歎，玉柱金徽滿懷怨。共知恩重良易絕，翻恨弦輕不能斷。憶昔卷衣來玉床，何言旦夕變炎涼。昭陽新人夜念此，危心息意侍君王。君不見孤楊樹上孤棲燕，失侶啁啾君不見。昔時朱戶文綺疏，古時歌吹今丘虛。豪華反覆一俄頃，況我離別海上居。經年雙飛誤還此，少年挾彈腰鹿盧。珠丸一出不可返，單雄碎翅沉泥塗。正憶去年珠箔裏，近人整翮徐且舒。華堂錦障苦為累，主人去我庭階蕪。荒田野宿得自恣，寧作長流水中鳧。
百尺桐生金井旁，玉作寒泉潤根底。轆轤一轉一惆悵，使我憔悴西風裏。洛陽名工製作琴，徽以齊弦合宮徵。豈憶當年霜露時，同根苦樂之相倚。美人誤向井上彈，故根枯倒依井欄。升沉新故有如此，急弦哀響為君歎。中庭桑樹枝，葉葉復離離。別時與君手種此，此樹長成君未回。閨中獨宿夜獨織，采葉繅繭為君衣。不願君身稱長短，願得衣到人已歸。忽聞鄰婦中夜泣，使妾方寸無所裁。
南山黃柏中作琴，燕人揄袖成輕音。主人但知此曲樂，安能明我中苦心。君不見柏梁銅台高會日，交戟離宮人辟易。至今樵采上丘壟，斫樹作薪人不惜。從來貴賤如轉丸，眼前何用生波瀾。高張急調喻者少，請君南望北邙山。
長安陌頭金貝鞍，健兒馳逐黃塵間。揚鞭一去萬餘里，少年不識行路難。避仇懷刃向遼海，歸來故里成新阡。吳姬白髮羞不出，涕零雨麵思故歡。人生少壯不為樂，安能蹭蹬凋朱顏。
東飛伯勞西飛燕，舊寵新歡不相見。昔我初入深宮時，何悟朱顏有衰變。傾心倚愛無所留，翠眉明榼獨相羨。黃河千年猶一清，人事崎嶇不如願。初疑一旦成山河，安知積漸如霜霰。匣中明鏡繡作衣，照我憔悴為我悲。不惜與君共棄置，貴欲知人年少時。
○擬傅協侄曆九秋篇》（十二首）
會今日兮良辰，交酬奉主及賓。邯鄲進技入神，發音飛響細均，感君相知見親。（其一）
結玉佩兮瓊琚，徙倚徘徊坐隅。春秋遞嬗時渝，花銷葉零香徂，日月翩翩不居。（其二）
攬蘭葉兮長歎，微心如妾無端。西月側軒夜寒，安能無根自安，托君奉愛承歡。（其三）
妾婉弱兮多憂，工顰巧笑能愁。持巾冉冉相酬，江漢經天合流，千里萬里同遊。（其四）
揚妙舞兮回波，流聲送意情多。輕容旋袖形羅，如矜若佻不蹉，四坐當筵獨歌。（其五）
君目成兮言工，含心照意同雙。譬若西日映東，一身一影相從，片詞片念無終。（其六）
情既合兮悲來，如環在佩復開。世情新故相催，保君厚愛無猜，委軀持義投懷。（其七）
收墮珥兮在席，盛年一逝難得。明鏡照君相憶，留豔搖光不息，追電逐星靡值。（其八）
感君恩兮已秋，新愛當前自羞。顧步回妝逗留，何能遽絕甘尤，君戀戀心無休。（其九）
昔贈妾兮明珠，當胸著組係襦。意欲還君踟躇，宛轉尋心有餘，同寒共暖相須。（其十）
松與柏兮久要，妾年衰盛一朝。未壯猶少已凋，安得長見垂髫，如君百歲不祧。（其十一）
情不短兮歌長，今日相樂難忘。及時歡宴未央，毋為善感多防，持觴欲飲增傷。（其十二）
○春遊曲
青袍驄馬雙行日，春氣隨人無數尺。近山遠山連水明，深林淺林間花碧。道旁女兒坐青春，紅靨勻脂愁著人。垂楊別出青門路，一道相思持贈君。
○詠紅藥苗
情人將豔影，相伴望春華。疏庭通日細，芳階含露斜。葉葉縈新懷，依依離故芽。垂鬟早相識，微笑出東家。女謔先為贈，驕饒不待花。
○擬王元長《詠燈》
上客分瑤席，佳麗照參差。雙花並頭蕊，百子九微枝。微情未可滅，流光詎忍吹。分移玉房裏，嬌羞方共知。
○擬謝宣遠《張子房詩》
賢功緯八，治德驂百王。佐時豈不淑，微管寄一匡。蒼靈顧宅眷，定幕實膚將。神符契懿策，天步改嬴光。灑落動昭融，風流冠軍行。籌箸關成敗，躡履悟興亡。夷秦弭虎視，卜陝遂龍驤。俶功非始福，指發善終藏。臥招綺皓出，坐泣韓彭創。神館豈虛樹，收效冀甄良。皇心穆閭馮，葺宇啟庭閶。匪繄懷借才，馭柄願躋康。文楨濟多士，觀典詠周行。榮河纘先瑞，憲武載雲揚。帷幄伊何寄，展能遘群襄。微生預珥豪，局促愧無梁。仰占卿縵華，旁綴赤畿疆。希古如可蹤，逢時慶依昌。陪寮瞻盛儀，高步庶兩癍鄭丹青不渝勳，顯霸為弛張。
○武岡同保山仙苑寺
芳辰無近尋，林薄愜幽趾。瞻岩契仙棲，轉石漱清泚。高梧上離離，輕藤下纚々。鳥鳴綠陰外，山納疏窗裏。雲構自回環，修修虛壑寒。誰工削成壁，空青自然關。靜緣結遙樹，衝襟激深湍。情閑易為賞，塵纏誰與刪。卜築餘何羨，布穀飛平田。微風山徑冥，惟言樵采還。
○夫夷水曲巉石臨流近城遊眺時往愒焉辛眉題曰「葻漪」各賦一首
淵魚非慕水，真性不在山。神識偶然會，因緣遂相關。冥照雖無貪，適興得所閑。所以為此名，後復得此難。千載事日新，知我茲往還。
○紫苑洲坐月
月明山始煙，露下江已秋。潭波影深樹，參差共悠悠。夜岸隔人語，清歌答溪流。微燈若流螢，隱見涼夜幽。即此在塵外，何時從釣舟。
○擬《傷離新體》
行行重行行，持鞭望關城。昨向高樓宿，今同蕩子征。本自多別離，歷亂遣人思。春花正迎轡，春水復漸帷。晨風歇香袂，胡笳送酒卮。南轍傷並騎，北枕驚越枝。前瞻山色盡，後矚路塵飛。杏梁此時明月多，梁間月下斂雙蛾。的的琴弦怨，深深子夜歌。昔耶沒履跡，熠耀代銅荷。詎可傳聞經歲別，但言須復早時過。啼烏到頭識更漏，庭前垂楊不如舊。舊日楊柳舊庭前，還勞心憶共心憐。悵望臨江旁，落景多流光。家中蠶繭已能老，邊地條桑今許長。鬱金堂前留燕子，朱鳥窗間傳鳳凰。臨江不能渡，關山問來處。無信寄尺書，聞秋搗紈素。流黃易成匹，團扇終如故。當君下機時，知我回驂路。
○觀獲
村農雖謀食，安命不憂貧。力田豈無逢，獲稻及茲辰。清朝集南畝，客作如嚴賓。歸來茅茨下，飽食慰劬勤。濁醪久已儲，祭後約比鄰。婦子同此樂，衣服亦暫新。歡然數日間，不異上古民。餘無南畝勞，所愧為主人。家租復能幾，王稅亦多恩。所期愛粒粟，豈欲實倉囷。軍興州郡疲，念此感慨頻。
○怨詩
明月皎疏寮，徘徊照君心。空帷情虛無，蘭室常獨陰。初為五日期，三秋尚孤衾。晨妝對芳池，涼藻帶華潯。鮮翠依雕櫳，嘉鮪佇清琴。願因梁塵起，飛怨繞君襟。回風復吹散，誰能聽餘音。
○避地明岡，詠涓水旁諸山
疊含隱秀，高人良在茲。陂道玩曲折，歸雲共逶迤。夕陰楓葉明，曉露蘆雁低。寒來吝餘芳，節往悲新離。折瓊眷孤遊，停策淡所思。杉柏合圓洲，清流泛無緇。入山何必深，寄興屬此時。
○遙傷范元亨質侯（三首）
范生有淳性，所困在窮數。深心向玄理，潛精允幽暮。壽夭皆不名，中道促蒙馭。大觀達物論，三命無貪慕。損益豈在身，糾纆難再牾。（其一）
昔子與我聞，千里隔良晤。形骸信外觀，在遠道彌固。如何一辰意，並作千秋遇。想音音不存，思影影非故。何時見範侯，惆悵寫情愫。（其二）
長歎阻遐征，仿佛覿容聲。空持篋笥書，慊慊見生平。執紼尚無期，何由寫餘誠。嚴霜而車出，送子以遠情。歸化既有息，歌哭非我貞。莊周歎惠子，君子感狂生。收淚覽至論，遣翰書乖煢。（其三）
○立冬日感懷十二首
帝曆頒元朔，釐宮奏禱祈。再占星晝孛，驚見水群飛。太史書雲數，西曹直諫稀。天心眷皇德，修省在彤闈。
列地諸侯貴，高天製詔遙。出車仍五道，挽粟截千艘。屬國春無貢，平台晚罷朝。樞廷奏邊事，退食每言勞。
豐豫愁春汛，巫夔接旱雲。豺狼殊自遠，鴻雁急相聞。悵望宣房曲，艱難喻蜀文。未須勞卜式，黃屋正憂勤。
銅鼓通滇蜀，偏隅近若何。舞幹懷禹績，鳴鏑聽苗歌。十省今傳檄，三藩舊止戈。熙雍太平日，修德萬邦和。
吳楚誠多事，河山尚力征。長波千里道，落日九江城。喜見孤軍出，愁空上將營。金陵氣消歇，淒惻問兵情。
桂水通波下，湘川盡日流。戍兵猶破膽，領郡得無憂。穴蟻成空鬥，縣車未遠謀。樓船斷來往，虛遣將梁侯。
已見鳴弓急，仍聞授鉞行。淮河守天塹，陝洛衛神京。屬望歸宗子，親賢重典兵。幽燕固根本，惟是算緡征。
國有強枝幹，臣思昔俊賢。鑿門親奉律，買犢詔屯田。白骨多兵鬼，黃金問海仙。武功文德在，耆老重淒然。
百里茶陵道，提封錯犬牙。連雲無戰格，夕火照長沙。山谷晚聞哭，桃梨秋更花。夜看金虎氣，炯炯動霜華。
此地昔征戰，孤雲寒敵台。論兵敢自惜，憂亂愧多才。冥漠天難問，經過夢亦哀。暫須同野老，排日醉殘杯。
獨客行吟晚，荒村被雨涼。日黃沙漠漠，風急野蒼蒼。去水來無際，空山迥自傷。翻思洞庭晚，孤棹送蒼茫。
傍舍分茅屋，青山過往頻。夕陽殊曆曆，秋水共粼粼。市小稀聞亂，年豐不厭貧。霜林幽興足，搖落又愁人。
○冬雨寄懷龍李鄧高（二首）
沉陰結朝昏，寤寐何為哉。寒雨將朔風，蒼涼向層台。群山合微漠，所感無青荄。豈無鬆竹榮，菁菁不能開。霜露久已厲，獨立清且哀。求仁既自我，愴惻悲楚材。孤憤和眾心，激烈平生懷。
薄暮增遠寒，玄雲冠層霄。虛庭接陰簷，前林悴陽條。端居一身外，群情共蕭蕭。水深川梁曠，夜色涵江濤。褰裳不能厲，徘徊念同袍。晨風戀北林，朔馬嘶南交。積霰灼遙景，永路愁孤翱。鴻鵠濕不飛，爰居風自號。寧憶仲蔚子，窮居滿蓬蒿。
=○彌之過敝縣，止而觴之建福寺，見贈長歌，和作一首
北風吹沙雨濕面，行子孤舟罷歡宴。故人昏暮馬上來，人事崎嶇一相見。沙頭老卒寒吹角，江畔征旗色翻練。借問居人道愁苦，戍火倉皇掣驚電。遠行吉日那如意，寸步荊榛過州縣。市中十室九閉門，杖策何心事遊衍。苦道相逢不易得，強攜杯酒開禪院。泠泠修竹當廢池，寂寂回廊繞空殿。瘦石幽花惱行屐，茗飲魚羹分淨饌。鄧生初筵顏色開，酒酣倒側黃金罍。斜陽高樹動秋色，回猋瀝瀝吹青苔。金商激烈赴絲竹，妙歌和唱清且哀。亂離此曲聽者寡，落葉滿眼幽禽猜。東南五載困兵燹，道路百里生蒿萊。山林朝市兩嵲兀，往往奔走隨黃埃。請看淨土尚焚奪，龍象泣血薶殘灰。君今一官掛朝籍，餘獨坎坷歸山隈。攜琴把酒暫為樂，促坐握手行徘徊。憶昔城南共明燭，此事惝恍難重諧。銀盤行炙未終席，涼月搖光照蘿薜。漏鼓沉沉眾賓醉，相看不飲空蕭瑟。已經喪亂憂時危，更傷杯酒生別離。歡娛少壯苦未足，行役風塵更莫辭。新詩激昂感壯士，夜舟火滅寒江遲。昭潭寂寞橘柚晚，寶方迢遞芝蘭悲。明朝掛席背湘水，去住茫茫空爾思
○寄懷辛眉
空山霜氣深，落月千里陰。之子未高臥，相思共此心。一夜梧桐老，聞君江上琴。
○對雪作
衡棲契清泠，開荊有餘眄。寥寥帶空雲，翳翳集寒霰。飛甍皓已盈，物象光不遠。凝輝暮彌照，送懍風常卷。歲晚生理窮，林柯忽榮蒨。獨有領上松，貞秀卓高建。竹柏亦清貞，山水相榮眩。依襟固忘寒，命酒宜相勸。塵中暫遺塵，誰能臥連蜷。
○傷餘肇銓子徵
餘子不婚宦，終然夭此生。家貧宜學道，身弱敢爭名。

[book_title]卷四
○春社日往邵陽道中雜詩（十首）
作客真成計，逢春定別家。故園風過柳，殘月夜依花。歧路馬猶顧，輕波鷗自斜。離心共芳草，著處便天涯。
日斜春冪冪，山盡路遙遙。野鶴爭雲疾，池鵝得雨驕。舊家看老樹，新水漫官橋。何處堪充隱，從君寄一瓢。
乍別忘歸夢，初醒似在家。雨燈寒照壁，山柮夜溫茶。過社仍招燕，愁眠慣聽鴉。道旁春點點，閑落野梨花。
馬後草萋萋，來時綠滿蹊。遠山千樹雨，去路子規啼。澗水人家外，炊煙春谷西。行人忘早暮，報午賴鳴雞。
暝色上高樓，危闌指渡舟。雨蒸青靄白，春合大川流。洞壑陰陰晚，岩花細細愁。幸無明月照，何處動離憂。
遙知遠簷際，應笑雨中行。萬竹鳴風葉，千塘亂水聲。泥深愁白馬，春冷澀流鶯。躑躅空林裏，披蓑羨耦耕。
細路引沙圻，墟人趁夕暉。煙深燈影大，舟泊水聲微。晚渡爭操楫，春寒懶換衣。垂楊最關客，迎送總依依。
村舍幾新故，栟櫚賴爾存。葉鳴棲鳥避，樹古老農尊。歲月看過驛，風雷誤繞根。無因候清景，繫馬倒芳尊。
春鳩啼曙岩，花雨濕春衫。積水魚爭屋，長饑馬齧銜。青山宜蠟屐，黃獨負攜镵。平子空能賦，窮居草未芟。
古驛梨花樹，春風到亦稀。客愁飛滿路，雨淚共沾衣。幸免樵斤過，無論生意微。幽蘭尚岑寂，莫歎賞心違。
○贈族兄世禔（七首）
遠遊不可懷，羈客難為心。途窮有回駕，羸馬越高岑。崎嶇歸故鄉，親懿識形音。攜手訴險艱，幽居怨滯淫。歲序殊未久，變故相侵尋。（其一）
變故伊如何，昔別豺虎間。凶徒掠城市，居人竄荊菅。時平困賢豪，愚者享治安。兵多令軍敗，民蹙賦愈繁。誰能顧家室，父子不相完。思欲謀奉養，豈顧行路難。匆匆登長途，靡靡含辛酸。（其二）
前途遠迢遞，桂林生荊杞。農夫化為蟊，劫奪連千里。征徒常野宿，蛇虺驅我起。風露零空山，煙埃蔽天起。白骨何縱橫，崢嶸恐遊子。感彼三年征，將窮亂離始。（其三）
始亂固有人，三年殊未蘇。遐荒隔恩澤，斯民竟何辜。晨登獨秀山，東望浮雲驅。永安一失律，災禍連荊吳。下視飛蓬征，憂來泣道隅。所懼為客死，隨彼溝中軀。（其四）
在家思遠遊，在遠復何恃。風塵蔽原野，客恨具難理。寤寐依母傍，音響在母耳。世亂骨肉親，使母獨念子。慈顏有時衰，遊子無時已。反悔倉卒離，褰裳陟岡屺。歸來一身存，言歸一家喜。（其五）
暫喜還復悲，去去曾幾時。世母既永謝，弱弟牽衣啼。從父命奄忽，孤魂翳靈帷。家中幾何人，一載遘兩縗。高墳多青草，奠叕為酸嘶。固知死生理，實念門戶衰。辛勤竟何成，厄怨動相推。（其六）
伊餘慕東菑，躬耕尚無愆。輕身實受患，知命誠亦難。兄其慎離別，守道永遐年。何為坐愁苦，顛沛貴賤間。同枝異榮枯，豈不愧古賢。不見雙飛鴻，振翮淩九天。燕雀守榆，得性始自全。動靜良有宜，為君陳此篇。（其七）
○感興詩（九首）
厲心惜頹年，閑居忘徂序。守靜知夜長，聊復循所慮。屣履周步櫩，寥寥獨遊顧。殘月缺始升，依我玉階樹。不知新秋改，但覺涼風屢。草蟲何悲鳴，已似怨寒露。玉衡無停指，微質豈不故。寂愴深道者，精微發玄素。固節非餘良，古賢以茲度。安見陵上柏，冬春無所慕。
金鋪玄夜凝，寒氣下空曲。霜蠜吟間階，飛鴻早已宿。佳人曠歸期，良時去不復。暫往猶經年，密途遲來牘。煢煢非餘嗟，念子亦孤獨。帷櫎無餘聲，微風動明燭。輕衾委床隅，蘭爐有遺馥。勞想隔徽跡，精誠越川陸。
幼志好奇服，居然自瑰異。褊心貽蹉跎，驚年歎其逝。窮達亦區區，蒼靈有升墜。在昔郭林宗，晝夜觀人事。人生期百年，豈不以身貴。明珠彈鷦鷯，末夫之所蔽。
孟冬雖未寒，時深氣已肅。輕霜棲弱草，驚風欺危木。黃芸能幾時，高枝森在目。志士吝年徂，偷生忘歲促，暮節皆有窮，觀生以之勖。
憂道固雲是，憂貧未雲非。雖無一頃田，旦夕常恐饑。皇運允昭警，沉陰伏三時。飛螽蔽層雲，氣暖實為災。桃李亙秋實，竹萌貫霜披。蒸霖潤楹礎，頹垣蘚成衣。側聽承櫩溜，仰見陰蟲飛。瓶粟未嘗盈，安能早防饑。田父尚釋耒，吾其終掩扉。
自古多餓士，孰能亡其身。夷叔不好名，餐薇用長存。來今共斯理，繄豈我獨貧。雖無阮生琴，庶漉陶氏巾。染誌積道基，想與上德鄰。浮雲朗清秋，可以瑩心神。何以送沉憂，委之賢達人。
郢客奏流征，廣術獨孤唱。一為巴人曲，市井皆知賞。眾情矜衡品，自謂無虛獎。清廟重哇吟，朱弦永淪放。裏耳安可違，嘈嘈笑牙曠。管安還拾金，黔婁希楚相。聊欲為世寶，焉能從吾尚。
燕人寶卷石，居然笑明月。真偽雖未辨，其心有流別。奈何浮遊子，俯仰為人設。甌駱貴章甫，違俗豈雲哲。魯哀昔好儒，宣尼有還轍。將從九夷居，已矣自茲訣○江淮繁盛地，荊衡蓽路鄉。土風雖各殊，服食固有常。如何漸染移，不鑒奢淫亡。紈綺粲通逵，第宅擬侯王。
徒行兼乘還，下里歌鍾鏘。皆云從軍樂，豈悟本俗傷。餘本投筆士，念此棄軍行。將隨秋蘭老，空穀有餘芳。
○妥豸衣行（寄贈魁聯李按察）
豸衣驄馬雙持戟，內族高名今第一。治行傳聞二十年，潦倒仍為二千石。三遷已荷君王寵，千里空歌使君德。一言不合長平侯，拂衣去作諸侯客。迢遞荊襄十一州，形勝連翩據上遊。初聞幕府建蒼兕，還遣昂藏躍紫騮。感知酬遇不能惜，豈從尺寸論功籍。恩遇當身覺命輕，漂泊中年已頭白。頭白悲笳不忍聞，蛇山戰壘漫黃雲。東風已失周南郡，落日空思霍冠軍。三年力盡成灰土，一劍霜寒照吳楚宿將飛騰半死生，長江嗚咽鳴今古。相逢若問下江兵，漢上通波疊鼓聲。節使單車募亡命，水軍半夜出湓城。誰言舊日雲中守，褷跋塵頭騁身手。龍驤空問益州刀，羊公遠寄襄陽酒。三十旌麾已如夢，入坐貂蟬復何有。早持繡斧專方面，肯戀黃金空係肘。蒼茫帝裏迷鄉樹，淒切空營映衰柳。空營衰柳日蕭條，帝裏雲中鄉樹遙。金鞭舊絡橫門馬，玉靶新弓都尉雕。甘泉烽火夜炯炯，河橋部曲風蕭蕭。曾聞日近長安遠，一片浮雲自還返。半夜期門看月暈，平明鼓角催星飯。幾時南國靖風塵，遙想歸驂向九門。還將百戰封侯事，話與長安遊俠人。
○長沙省試贈資柏丞劉采九
涸源寧慕涓，頹山非待塵。伊餘會艱險，實已廢衰文。何意秦廷士，荒年希貢瑉。高衝謝鴻舉，蜎蜒求蠖伸。之子啟苕秀，時沉學逾浚。離囂穀前茨，微行褐懷瑾。恭命應朝典，同疆展芳訊。投難寶全身，欣覿餘覿吝。征賢遠賢軌，逃世不逃名。獨坐清秋夕，沉憂藉友生。零再委荒草，屯雲結高楹。對燭南冠館，分席洛陽庭。運來稱嘉會，道往悲徂代。觀生國步蔑，方年弱齡邁。春華能幾時，少壯非餘愛。睽合數靡常，榮落理必對。萍散廣川淨，木落長年悲。扁舟洲渚際，雲物增淒洏。疢如思衛萱，曄彼懷商芝。佇瞻衡陽月，洄溯武陵湄。危心猶未量，離憂復從茲。
○送蔡與循
曉色初明白馬嘶，北岩雨霽秋鴉啼。相逢十日正堪別，門前枯柳幾人折。西風吹水浮馬蹄，東阡南陌無端倪。樵人自問下山路，歸客今過青嶺西。五年相識干戈後，往往空村共杯酒。近聞下詔徵賢良，與子才名在人口。田舍老翁莫論事，洛陽狂生長太息。拂衣徒步且歸來，看劍縱橫淚沾臆。城頭畫角蕭疏鳴，舍旁秋草晝夜生。驅車莫作遠遊賦，悲歌聊擬少年行。昨夜微霜入羅幕，美人獨夢錦衾薄。陵上桂枝風下零，月裏鬆子衣前落。仙女山中紅樹深，相思咫尺碧山陰。斜陽寂寂石林氣，雲冷煙空何處尋。
○與循行日，同送陳希唐令弟泛舟下湘，別於明岡渡口。餘騎送與循至石彎，歸行涓岸，復遇陳舟，遙語而別
清秋風日宜別離，石彎雙折垂楊枝。醉把金鞭入紅樹，坐看孤棹出青溪。溪回路轉秋煙繞，咫尺千重隔芳嶠。馬上相逢舟上人，遙遙語笑風吹到。道旁回首各東西，別路經過意不迷。蘆洲碧水隨秋雁，茅屋炊煙聞午雞。雲山十日同遊衍，雲林幾曲仍相見。別後誰言即歧路，歸來孤坐懷清宴。高樓寂寞向黃昏，獨想行舟拂月痕。空江夜泊親漁火，微路潛行度石門。秋山遠近尋煙樹，迢迢自作懷人句。晚津驕馬渡頻嘶，長記停鞍送行處。
○送錢御史師使回（六首）
西台驄馬客，南斗玉衡星。祖席光歧路，風波下洞庭。雁隨霜影白，山入楚天青。寂寞三閭後，何人是獨醒。
三戶楚風開，湘流萬里來。從來持節使，寧忍見蒿萊。哀痛求賢詔，疏通御史臺。倘逢前席問，誰稱賈生才。
雪浪兼風雨，南中亦早寒。離心如落葉，隨馬入長安。荊豫連兵戍，軺車感路難。饑鴻扶道泣，應為罷傳餐。
太史觀風俗，邦人望治平。羞將舊詞賦，歸報漢公卿。路繞新淮戍，霜寒古鄂城。鼓鼙聽欲慣，辛苦詠南征。
官渡臨湘郭，如今隻廢墟。旌旗寒鳥外，霜雪遠人車。漢口斜陽冷，荊門樹影疏。歸裝倍矜貴，為有救時書。
清秋度行幰，衰柳拂輕塵。為客愁看劍，憂時愧有身。獨行雲渺渺，將渡水粼粼。敢恨無知己，叨逢獻納臣。
○贈徐樹鈞
薄庸愧多難，弱冠謝高翔。折流無藏曜，懷寶寄陵陽。一荷行年署，構夏廁楩章。貞鬆厲孤岩，寸莖擢高岡。榮華及時敷，高下豈相妨。夭桃慚晚凋，然後識嚴霜。徒恨根株微，時菊亦摧藏。荊筠伊何直，弦筈依孔堂。歲暮見之子，溫如覿繅璋。同條非異榮，肇允實傾將。勿謂良時易，年弱道自強。勿謂令名遠，取之在周行。小人道易消，權位不可常。總總彼都子，蹙蹙三衢旁。賈生有俊聲，弘子無遺光。德深由理充，量淺患名彰。望愛交至心，賴子激中腸。雖無漿鄰智，願言托承筐。
○十月初五夜月
遙漢浮淡色，眾星有餘光。悠然望新月，未覺關山涼。東暉始映戶，西陰漸轉牆。頹垣無旁曜，高葉有浮霜。上客集瓊筵，思婦下華堂。幽照良未足，麗影不可忘。寒來其如何，積怨盈空房。
○戲贈黃兆白
長沙冬盡暖無雪，梅花滿枝枝欲折。故人高隱南竹峰，獨對繁花憶幽客。布衾屍寢忘朝暾，睡穩不聞車馬喧。里中少年誇領項，髯奴傳喚驚鄉村。入門大坐索酒肉，貂帽狐裘如達官。古湖狂生世不耦，三年甘向荒山走。平明跨馬出門去，欲與先生謀鬥酒。先生才大心不疑，高歌痛飲真吾師。陵陽自矜十城價，白雪未許巴人知。近聞妻子懟且憎，每語富貴疑其欺。得錢未敢徑沽酒，復糶斗米防朝饑。以茲入城市，十日不得回。歸來相歎笑，使我顏色低。寒夜沉沉月照席，瑤琴無音三太息。霜蹄再蹶已非神，虛牝千金更何益。先生莫賦招隱篇，古來窮餓無高賢。人生少壯貴適意，殘杯冷炙殊可憐。早春芳草又改歲，安能與我長盛年。君不見陶彭澤，從來種秫須公田。辛夷花開就君飲，且欲相隨覓酒錢。
○答蔡吉六詩（並序）
（平湖張侍講提學湖南，弘獎知名之士十數人。有武陵蔡子純、漵浦嚴咸、湘潭蔡毓春。嚴之《錦雞賦》，蔡之《同穀賦》，並驚才逸氣，冠於一時。學使獨論吉六，以為湘人士文章，如高髻雲鬟，美而非時。至於子純，則豐容盛鬋，不妨其麗。余應丁巳省試，謬與吉六及嚴子同舉。毓春之姊又餘之伉儷也。嘉幸求益不在山河往於長沙。承吉六贈詩一篇，久闕未報。今秋散帙忽睹佳什。感往眷今，遂作歌贈之。）
平湖學士神仙骨，夜上青天攬明月。洞庭星鬥懸秋空，逸思淩雲見孤發。比來弟子傳清真，澧蘭沅芷愁青春。楚人從來好高髻，孤標絕世今無鄰。
昭陽新妝趙飛燕，亦是宮中第一人。此時明豔誰能數，與君相思不相妒。美人美人餘目成，秋霜煉魄心魂清。昨來贈我絕妙句，孤鳳一唳飛雲驚。
寒窗落葉不可聽，倏忽聚散如浮萍。君既乘舟歸武陵，餘亦鼓枻湘南行。湘川柳色年年綠，秋風吹水如碧玉。人生哀樂能幾時，萬事浮雲空過目。
采薜荔兮遣餘思，山阿桂樹勞相知。愁來慷慨飲我酒，夢裏淒惻吟君詩。古人但恨不相見，與子同門況深眷。嚴咸最小毓亞之，驚我少年如過電。
平生自信磊落才，見此始覺心神開。未麵傾心對麵語，興酣逸氣如風雷。隻今寂寞田舍裏，門前青苔沒車軌。長沙秋清落日陰，一夕相思解千里。
楚山曠蕩生愁雲，浙東鼙鼓天下聞。吾師歸隱不得臥，西望惝恍聞清猿。寄君與君同歎息，才士當為人愛惜。張公雙劍白虹飛，一化神龍不可得。
○過梅花渡山行作
雞鳴通遠村，茅簷覆微雪。宵炊煙始高，晚洲樹方沒。歸人傍川渡，依途屢回折。嚴風曲澗厲，夕景平沙歇。浮菰落寒翠，冬蒲蕰春節。雙川翼一原，遐瞻帶如發。亂流尋幽徑，澄芳漾明絕。回首遙山人，窗間指帆發。丘陵忽平秀，仙峰映飄瞥。息駕且淹留，賞心尚超越。
○桂花曲（效江總持體）
銀河宛轉夜露零，桂樹窈窕秋風生。秋風迤邐入曲房，此時盧女出金堂。烏雛八九愁雙彈，蟾蜍三五垂文練。當年親折月宮枝，嫦娥後羿豈相思。來采微芳香已歇，暫度微霜枝並絕。淮南雞犬學神仙，江東鴻雁怨山川。洛陽弦歌自輕薄，華燈影裏丹花落。誰遣移根天上栽，小山寂寞也能開。秋樹一枝雙鬢綠，璿宮朝唱瓊花曲。
○別辛眉（二首）
十載更九別，疇能長盛年。微風起冬郊，復此告當分。短日曖薄陰，飛塵翳平山。班荊寒丘上，蕭瑟訴前歡。森森遠鬆高，策策群林單。俯歎清霜葉，徘徊歧路間。君子不我與，誰其同歲寒。
並驅出東郊，馬樊不肯馳。悲鳴相先後，似欲傷乖離。況我同袍子，念別在須斯。誰言會日近，一息如三時。誰謂歸途易，獨往情已疲。寸心如明月，已合願不虧。僕夫務前征，悢愴與子違。

[book_title]卷五
○從南昌至臨川，一望平林沙田，作一首
寒原送雲日，空秀無遠近。渺然恬淡意，浩若滄洲影。輕煙有餘妍，夕照見低隱遙瞻山漸微，回觀勢難盡。平林多貞姿，蔥翠自相引。既得汀渚趣，庶覺塵勞泯。緇鬢何足矜，忘年托鬆菌。
○金溪東鄉作
長征夢猶騖，道遠歡不謝。明月忽照人，如我玉階夜。貞林潤寒綠，深巒帶遙畫。岩曲景易新，瀨淺水難瀉。冉冉驚歲徂，依依感心暇。情眷幽蘭隱，目睹芳茅化。隨物既推遷，達生豈悲詫。萬事如有期，曾是吝歸駕。
○南城至貴溪多曲徑密林，冬樹青青。時渡川澗，水純作銅碧色，清淺映底
旅人知久別，幽間願歸夢。淩晨路已緬，涉澗風猶送。霜煙互蒸靄，林壑涵靜動。輕銅漾凝碧，遙石分青蓊。鑒波影逾獨，登梯感誰共。遐想謝公跡，近矚麻源洞。委曲情屢移，優遊道難用。勞形亮無適，孤芳詎堪弄。永作塵中遊，將貽達者慟。一悟竟安遣，外物徒相控。
○溯饒水至玉山
水宿濺塵襟，塵濺弄芳潔。雖無蘋藻秀，波石亦可悅。文鱗蹴寒碧，飛玉漱瀾雪。密霰濺潺湲，風水鳴清切。沙禽哀夜寒，潛魚怨梁絕。微物無離憂，茲心果安設。伊餘本懷安，羈行自總發。偶與屯躓離，已覺勞逸別。方托楊朱戒，舍席終可奪。
○雨宿江南步始入浙境作
役車久已休，遊子難為心。日短道更長，興淺思始深。溯飆犯嚴寒，輿轎趨遙岑。密石路修潔，陳莽幹荒森。饑雀過隴急，同雲結風陰。墟市藹相望，煙起成一林。越國既改觀，殊土漸移音。白雪孤楚奏，涉江愁越吟。暮節物多感，微我獨不任。若逢同心夢，知餘幽獨琴。
○七里瀨雪中瞻眺（二首）
峭壁埽纖煙，微雪拂更碧。夾江波勢洶，遝嶂天容隘。奔湍隨歲晚，重雲自古積。身依孤棹去，心愧垂釣客。遙遙竟千載，泛泛誰再曆。隱見豈予心，貴從性所適。欲攀山阿竹，且拂澗邊石。孤遊非久要，意愜轉成戚。
江濤積冬春，寒雪更昏晝。饑禽久無聲，郢曲猶一奏。荒林似如昔，竦嶂遙相走。苔石麗雲錦，峰巒攢華秀。乘流逐岸轉，溯飆苦寒驟。苦辛為誰故，屯未雲負。謝公逐已夭，嚴子終頤壽。山澤願雖同，名道詎兩副。觀此將淒其，虛舟庶能宥。
○出嚴陵灘至桐廬
客心貪名境，桐廬接幽觀。空波稍渺茫，漁艇得疏散。平洲方右迤，曾山漸左羨。日暮陰雲升，風過潛波渙。龍蟄固存身，鵠飛寧假翰。古來賢達人，羈遊不可算。但恨所誌乖，貽阻焉足歎。及此歲無幾，長歌且伸旦。
○富陽
玉瓦映朱樓，雪照千家縣。深林翼孤峰，煙擁三重觀。青瀾既潭沱，寒樹猶明蒨。悠悠扣楫謳，渺渺驚鳧亂。賞心不假言，餘秀殊可玩。
○錢塘
扁舟泛綠波，波痕不可跡。分棹激泠泠，飛雪增淅淅。群山入雲水，遠岸明竹柏。南瞻界一線，北睇殷千疊。豔歌已雲散，雄圖久淒寂。波潮來逐往，陵谷今猶昔。歲暮如可嗟，古事詎勝惜。聊且齊悲歡，逍遙以終日。
○宿漁浦潭作寄婦
宵夢故山梅，灼灼春前榮。曉看平洲樹，纖纖雪中清。路遠思不邇，何用采芳馨。想見倚幕歎，寧念孤舟行。雲昏翳後途，水闊騖前征。極望已悲慮，況乃離思並。知衰不覽鏡，懷音倘報瓊。即是相傾企，彌增他日情。
○夜半渡浙
雪渚雁鳴風，夜江雞唱寒。寂聽動哀響，寥亮滿江山。羈情苦飛越，憑虛忽超遷。餘清媚菰蒲，素碧隱霜漣。曉色物曖曖，暮歲思綿綿。本知虛舟達，誰雲舍筏賢。
○除夕登吳山觀杭州城
伏生眺武昌，庾信哀金陵。王氣一朝盡，山川不再興。茲邦信繁富，誇惰坐相仍。窈窕呈市肆，綺紈追上陵。冶遊亮成俗，靈境共攀登。漠漠俯廣達，輝輝麗雕甍。鍾漏競曉歸，簫管並風升。賢達既彌代，土風不可勝。聲明實蔥蒨，佳麗見嗟稱。誰謂蓬生曲，化俗在賢能。如何視推遷，衰盛竟無憑。武功騖遐邇，成敗互相乘。雄圖獨安寄，太康有遺懲。慘淡羈客懷，憑高意飛騰。心憂思何其，歲晚歎無朋。
○正月三日泛杭州西湖，從靜慈寺過孤山作
瀟湘不可望，深秀如在目。泛舟清湖陰，幽想頗相屬。連嶂合近郛，澄潭映遠竹。雪明樓閣靜，影散淪漪綠。名境非真靈，傾城恣遊矚。炫服知俗荒，頹基念民蹙。目倦西陵下，賞會孤山麓。喧寂餘安從，前修恒抱樸。
○月夜渡江
自從錢唐來，久絕浩渺觀。今為揚子渡，曠若溟渤寬。掛帆便輕風，鼓枻淩遠天。蒼茫煙波際，仰見孤月圓。回望已悲壯，安用憑波瀾。空明千餘里，始覺天地寒。靈境不可居，靜夜想無端。太息濯塵纓，歸與殊未閒。
○春江月夜看新婚車過
玉碗蘭陵酒，金堂少婦家。輕寒消豔曲，新草受鈿車。燈月春明水，笙歌夜對花。願催垂柳綠，隨處宿啼鴉。
○高郵道中
行雲渺渺去，終日竟何之。芳草看看綠，愁心正此時。春風召伯埭，明月露筋祠。欲係青驄住，垂楊未有絲。
○詠史雜詩八首
仲蔚居貧園，蓬蒿翳人跡。矧茲宛洛遊，所安在容席。窮巷延古苔，叢榛蔚荒碧。孤雲為我朋，飛鳥為我客。素心何必多，褊性喜地僻。雖無琴酒趣，縱放聊自適。沉吟若有願，高致邈難匹。請謝當途人，無為問伐國。
薄暮遊燕郊，思古登高台。浮雲乘海氣，淒愴從東來。滄波不可望，仙駕在蓬萊。曾聞古徐生，一往不復回。秦王擁六龍，帳殿臨蒼崖。樹羽照千里，鞭石遂莫追。不見安期瓜，但睹驪山灰。人事終已矣，天道長悠哉。
期門遊俠兒，少小好弦歌。雖為燕市遊，志不慕荊軻。一朝被軍書，驅馬向交河。黃塵蔽層雲，易水自生波。垂淚聽變徵，返顧空谘嗟。人生有非常，歡樂常苦多。時變相迫促，棄置當如何。
李斯臨東市，仰視白日光。悲風卷沙礫，慘淡交衢旁。黃犬亦何恨，身死墮國綱。群盜滿關東，讒巧在君旁。鷹隼不虛擊，何為誤見傷。利害寵辱間，反覆烏有常。陵谷在俄頃，千載用慨慷。
亭亭高樓柱，蠹朽埋荒菅。本無千年節，焉怨高風寒。摧頹糾蔓中，豈復念雕盤。但恨梁棟少，匠石用空言。丹飾豈不美，璀燦難久觀。蹉跎廣夏材，棄置窮穀端。傾覆君自取，求仁又何怨。
佳人步瑤宮，明秀若蘭金。希心托朝陽，比潔濯春潯。華實不並暉，獨處怨幽深。幽深亦何訴，泠泠奏清琴。一彈風雲和，再唱鸞鳳吟。鸞鳳依有德，翩翩愁我心。
子雲初冥思，東方未上書。上京富文藻，來朋慰離居。寂寂今世事，逝將與我疏。遊鯤運四溟，潦鱔樂一隅。泛泛有自然，規規欲何趨。
窮居觀時運，淒惻懷有道。違物非至貞，萬事何紛繞。衰謝相催促，達士不知老。如何誇名子，意氣傾懷抱。榮祿未及終，已復喪所寶。念此能幾時，端然至天檄鄭。
○酒集法源寺，送龍知縣汝霖試用山西；兼贈郭編修嵩燾、尹御史耕雲。郭新從大沽防海營入奏兵狀，與尹言夷務，故有是贈
朝作白頭吟，夕代東武謳。西風一夜起秋色，滿堂賓客增離憂。送君西上太行道，滹沱連雲沒秋草。人生富貴須少年，倏忽窮愁至將老。京華來往十四春，布衣疏食家仍貧。隻言白璧報知己，惟見黃金賜近臣。一旦繁華人事改，百道鯨波噴滄海。匣中寶劍三四鳴，萬戶侯封不相待。坐中有客奏兵機，絕國蕭條無是非。空開西域葡萄酒，且盡牆東鸚鵡杯。持杯卻問霜台客，隻恐中興有遺失。致君堯舜公等知，七疏書成萬人惜。卑官落拓更可憐，嗟君欲去知君賢。莫辭便作折腰吏，何時得種公家田。從來形勢稱三輔，太原雄關任腰膂。借問年年汾水秋，即今誰作并州虎。此別東西各自悲，古寺鍾鳴來客稀。惟有鳴蟬聒人意，夜來啁哳在高枝。
○七夕篇
片片微雲河漢明，纖纖暮雨六街清。客心本奏江南曲，秋思常依北斗城。城高鬥轉啼烏起，今夕長安倍愁思。丹鳳門深初月度，青鼉更永涼風細。涼風初月雁南飛，故里蕭蕭人未歸。宿燕雙棲隱珠戶，流螢數點上鴛機。閨中獨愁還獨泣，玉簟銀屏背燈立。已嫌月上照魂驚，還訝風來共愁入。青綺窗深早露秋，金鋪行處玉簾鉤。低帷暗拂相思枕，曝衣隨上合歡樓。自古仙娥怨離隔，妾望秋期那可得。紅蘭曉落湘川上，黃沙夜暗交河北。交河流水不連天，洛川繡被不成眠。君言夢見長如舊，妾見妝成不似前。前時三五妍嬌慣，妝成但結同心綰。本知榮樂在當年，誰保相憐期歲晏。當年歲晏思遙遙，春草逢秋也自饒。乘涼卻扇垂纖手，獨坐穿針愁細腰。輕離暫別旋能久，含情吐恨長相守。不聞江漢送扁舟，但見銀河掛窗牖。此夜何人不憶家，此時何處望天涯。聞道神京近東海，將隨漢使覓浮楂。
○續孟從事微雲之句
涼夜話清景，深堂靜已空。微雲淡河漢，疏雨滴梧桐。偶坐間宵漏，悠然聽早鴻。秋來薜蘿冷，應與故山同。
○宴尹御史宅即贈三首
明良感榮遇，直道在如今。君抱匡時策，能為隱士心。素書隨意讀，青草閉門深。小閣爐香夜，愁來隻獨吟。
未得隨仙仗，空傳有諫書。近來封事少，不與故人疏。祿薄猶供酒，心齋勝食蔬。招要惜良會，休問夜何如。
碧澗新菱嫩，秋田子鴨肥。疏螢點花竹，微雨淨莓苔。風物江南好，家山夢裏來。無官更何戀，只合守蒿萊。
○將之濟南留別京邑諸同好（三首）
秋林鬱榮條，氣暖芳未折。南士多離心，孤懷感鄉節。盈思難久安，駕言且東發。嘉筵因事集，帳餞傾時哲。甘肴充八珍，舉觴過三設。雖知麵對期，感念目前別。殷勤豈徒斟，厚愛愧將闕。興來無獨悲，酒釂歡未歇。旋車過天逵，微風吹華月。霜露已雲睽，山川邈然絕。何用慰歲寒，令德指松柏。
皇居冠文物，英彥起高驤。志士履危時，慷慨思隆康。龍蠖在變化，進退焉有常。但恨處卑位，所願不獲彰。不睹鷹隼擊，肅殺誌高翔。遠望長風起，始覺天地霜。思彼燕市豪，撫劍觀八方。縱心復何求，朝夕醉一觴。
燕趙多奇舞，要眇赴弦歌。華容競時妍，廣坐呈修蛾。知音古所歎，真賞意不多。安得窈窕房，為君奏陽阿。昔聞三楚秀，曼錄代層波。時節忽流易，此誌常蹉跎。荃蕙猶過時，況爾臨風柯。踟躇九秋別，君子其如何。
○自京赴濟南途中秋興（八首）
南苑依依柳，猶能送客驂。微生天意惜，孤影別愁堪。曉月供憔悴，征鴻度兩三。淺黃深碧外，祇是憶湘潭。
津口傳呼急，新堤版築堅。空聞志溝洫，無策報安全。久罷黃河役，仍傾赤仄錢。皇畿尚疲病，攬轡始茫然。
十二橋邊樹，枯薪尚有根。西風亂蘆葉，孤月出關門。蹕道悲龍過，寒塘獨鳥喧。先皇全盛日，生晚共誰論。
微煙依碧樹，清露洗空林。正爾孤雲暮，蒼然秋氣深。節移南地暖，風落莫阝城陰。賴有王孫草，萋萋伴獨吟。
馬色渡河秋，蕭蕭向德州。江淮今罷運，馮李昔潛謀。久重平原守，間看鬲水流。羈愁不成夢，那更聽齊謳。
駐馬官橋側，郵程數再經。河流蕩日白，山色背天青。晚麥疲民種，荒田積水腥。應憐風土變，休喜似湘酃。
清泲接黃流，接黃流，平田歲不收。從來河伯罪，隻益聖王憂。近欲移滄海，誰能問袞州。遺民休待賑，軍米尚空籌。
寂寞澄虛樹，清泠百步泉。尺鱗紅見鬛，雙羽翠衝船。物我無賓主，樓台有歲年。離心與時事，渺渺向秋煙。
○泛大明湖登歷下亭至鐵祠作一首
野心愛蕭條，間遊易淒蕩。放舟荒蘆際，獨抱清秋賞。茲亭有興廢，遺跡餘想象。誰論古基在，但見今人往。徘徊雕檻側，逶迤綠波上。寒風拂林樹，落葉委菰蔣。離離動遠色，瑟瑟無停響。人情慕留景，感逝增一愴。誰謂顯晦齊，無名道安獎。古賢共論此，寂寞濠梁想。來者如可期，孤詠聊自廣。
○都轉陳大夫重新曆亭即賦贈別
泛棹臨晚景，明湖澄碧流。霜清歷城靜，水落孤軒浮。

[book_title]卷六
○古風答贈尹杏農十一首
上京九門門九關，少年白馬黃金鞍。出門欲別苦相送，為君舉酒歌路難。春華芳銷白日晚，何為流宕不念還。古來富貴盡為樂，坎坷羈旅自生歎。
春陽尺水風生波，枯楊新桃氣始和。璿房美人惜時暮，一掩一抑彈琴歌。楚王重色兼好聲，弦繁手怠成淫哇。十三操徽能雅調，心思媚君恐復阿。寧從孤桐憔悴死，不作猗靡枝葉多。
君不見建章宮中匠石人，門前小女名芳蓀。生年微賤不自美，何意一朝近至尊。此時四春見愁歎，低頭塞默少精神。椒房新歡代故寵，豈得獨專明主恩。升沉貴賤無定理，因緣闇進難具論。曾聞婕妤避同輦，斂身抑念奉明君。
置酒長歎息，誰能朝思暮復憶。金貂滿堂君不歡，崎嶇見君陳一言。君門貴人不解事，九重幽深喻人意。當時聞我危苦詞，寸心波瀾與君異。一枯一菀有自然，恩好衰歇復相棄。黃金白璧不稱心，為君懷憂終年歲。
君不見前門車馬如水流，惟有公子百不憂。少年珥貂作中衛，醉遊不知丞相吏。明朝謁帝乾清門，片言指陳天下事。意氣敷腴顏色鮮，公卿貴人不敢議。從來遠近成親疏，況我孤直外廷士。
金階玉堂芳蘭門，美人繡襦懷青春。華年貴小不肯事，朝朝暮暮在南軒。東家窈窕好顏色，荷君新寵為君言。言多讒深君不悟，紅顏棄置在中路。昔時贈我金雀翹，懷中還君不相顧。宮中同心見此悲，不辭相留恐君忤。春鴻雍雍渡浮雲，此時孤妾最思君。昔年送君始下堂，轉身看影君不忘。中庭芍藥花復鮮，念君三載赴朔邊。別時幽蘭能作叢，形容憔悴芳氣捐。清朝臨鏡已忍淚，薄暮對燭還獨煎。東風飄揚入我房，仿佛起坐帷帳前。嬌羞徬徨君夢中，見君顏色非昔妍。朝聞驛使君邊來，何意道妾行路難。出戶不能望，閨中心小路又綿。東鄰西舍行人歸，歸時說君始欲還。已令思苦疑作真，復令望絕情更新。羅帷粉澤稍欲理，眉黛嬋娟不肯顰。留容含愛待君至，誰能息意望明春。
請君莫問遠行人，遠人落莫正為君。君不見相如夜辭臨邛日，彈琴沽酒看文君。一朝詞賦動人主，飛符建節淩浮雲。五年倦遊復倦仕，從容謝病守文園。書成封禪不自奏，有誌恥要天子恩。得意失意它人事，豈得為我賢達論。
拳拳玉墀初生月，分輝照影向金闕。君當見此思嬋娟，初八四五缺又圓。昔我倚君戶，仰頭太息為我言。如今東西南北去，豈得忘我攜手人。乖離會合付天意，心中懷思成涼溫。願君當歌恒相憶，不怨長歎不相聞。
翡翠雙珠榼，珠花宛轉不可忘。昔持贈我比君德，今日為君一相憶。南山青松千丈姿，風霜摧頹失容色。根危枝高不自疑，古來幾人保直節。君不見舜華翩翩委路隅，日暮美好無人折。
去年歡娛太液池，今年離別東陽溪。芙蓉能作兩地花，不能更令苦樂齊。彈琴愔愔未解怨，吹笛慘慘遂成啼。人生意氣在年少，今我未壯先棲棲。君不見洛陽蘇秦二頃田，難於魯連一尺珪。功名富貴理長在，百歲日短難扳躋。安危倚伏眼前事，終當快意自提攜。
○華山畿（十五首）
可憐華山畿，無復儂與女。悔不作棺木，與歡同入土。
九年夢中來，容色果不變。慚儂飛蓬姿，羞作小時見。
可憐歡玉手，分明不敢把。歡容果若瞋，低笑看羅帕。
腹中暗相憐，顛倒畏女知。蜘蛛掛屋角，來往是空絲。
北寒歡不慣，夜夜朔風重。果欲相見時，教儂作歸夢。
將酒著口邊，含歡那得吐。沙餳入尊中，感郎不辛苦。
玲瓏五文簟，是歡獨所坐。感歡娉婷腰，端然自嫋娜。
新儂與故儂，無故兩相向。打金作雙環，誰能別尋樣。
雲中一片月，明明無厚薄。雙行薝蔔林，梔子向誰落。
兩情不堪說，沸湯沃懸壺，使儂銅心熱○夜相思，連編千丈竹，看女作長籬○一人無兩心，單思已不閑，何為兩見尋○欲前畏歡瞋，欲去恐歡怪。
鏡裏芙蓉花，但作空中愛○雞鳴天欲曙，明月不應落，愁見歡子去。
歡今果明儂，羞人作私語。釣竿語游魚，我絲單為汝。
○發祁門雜詩二十二首，寄曾總督國藩，兼呈同行諸君子
已作三年客，愁登萬里台。異鄉驚落葉，斜日過空槐。
霧濕旌旗斂，煙昏鼓吹開。獨慚攜短劍，真為看山來。
嵐樹晚蒼蒼，千家閉夕陽。雲低一水白，山占半城荒。
負米看貧婦，歸樵趁野航。亂離憑節制，稍喜見秋糧。
群盜縱橫日，長沙子弟兵。但能通大義，不廢用書生。
地盡耕耘力，人驚壁壘精。後來司馬法，應見寓農情。
舊部多專閫，新除始建旗。隻慚臣力盡，敢恨主恩遲。
白髮人將老，青雲驥不疑。平生推獎分，寂寞報深知。
拙速元非計，全兵寇亦能。不成援北固，終擬棄南陵。
病馬三秋雨，啼烏永夜燈。賢豪盡無命，天意恐難憑。
寇騎憑涇縣，潛軍度績溪。蒼黃十營敗，風雨萬家啼。
事後論形勝，愁來厭鼓鼙。新安聽猿處，惟見月淒淒。
城郭背飛旌，思歸正獨行。入舟成避地，失路豈逃名。
孤客十年事，寒溪一夜聲。康山僧白首，應不笑無成。
內府波文甕，先朝雨過杯。當時盛文物，餘製見尊罍。
近榷青山稅，長燒白骨灰。乾隆老工在，猶望禦窯開。
蜃氣浮三島，龍旂擁萬乘。妖星逼南斗，秋雨謁西陵。
石馬無靈骨，銅駝有中興。餘生多涕淚，沾灑望觚棱。
慟哭勤王詔，其如社稷何。至今憂國少，真悔養官多。
四海空傳檄，書生豈荷戈。蕭蕭易水上，立馬望山河。
拒虎誠無策，饑鷹且未馴。如何載彤矢，翻擬賜黃巾。
西望咸秦險，東依晉鄭親。從龍卌八族，今日竟何人。
上將仍黃鉞，征兵走縫幡。憂危廷議息，予奪聖心存。
國體無新進，軍功惜舊恩。嫖姚真智略，史筆願詳論。
財賦歸吳蜀，荊榛復幾年。冥冥王土窄，擾擾客兵懸。
白馬閶門練，黃牛巫峽船。惟留尺寸地，豪傑望旌旃。
巡撫聲名久，籌邊日夜勞。應防呂蒙櫓，莫畏阿童刀。
盜賊驅除易，荊襄控馭高。時危根本重，淒惻步江皋。
寂寂重陽菊，飄飄異國蓬。孤吟人事外，殘夢水聲中。
書卷千年在，親知四海空。莫嫌村酒濁，醒醉與君同。
惜別臨秋水，殘霞映客衣。雖為千里送，終是一人歸。
天地豺狼滿，東西燕雁飛。明知故鄉樂，無命采芝薇。
有客歸湘上，荒村正晚秋。轉因無盜賊，祇是苦誅求。
不謂東征餉，終為父老憂。誰能同卜式，破產覓封侯。
亂後山仍在，舟行客自如。推蓬驚宿鳥，燒桂煮溪魚。
人語嵐光外，漁燈暮色餘。軍書三日斷，已似武陵居。
向晚彭蠡渡，無人見夙心。幽明一為別，波浪至今深。
冷月來孤照，秋蟲坐苦吟。二忠祠萬古，揮淚不重尋。
平波千頃秋，吟望水天浮。隔浦帆如馬，扁舟夜傍鷗。
昏昏雲拍岸，慘慘霧蒸流。獨羨隨陽雁，年年萬里遊。
舊業傳陳李，新知夢尹劉。茫茫泉路短，惻惻上京秋。
一水遙聞戰，千山暝隔愁。乾坤飄泊盡，風雨送孤遊。
道在身將老，名輕願不刊。浮生信舟楫，高詠滿江山。
王粲從軍去，陶潛解印還。文章吾後汝，流轉愧兵間。
○思黃李詩
（同治元年冬，余歸自武昌。昏蹈風浪，驅駕舟楫。但有翽翽之聲，會病痁垂困，臥滅群慮。淒惻既罷，慨如無生。俄頃，聽舟人論亡友黃司使善政言切，余聞惟恐語盡，因憶咸豐四年冬十月，洞庭夜宿，亦聞舟人述李樂平節義，湧悲引淚遂下沾衾。詩曰：）
誰謂知己難，夙昔對賞音。十年忽乖互，千載遂侵尋。餘悲固有涯，事往逝如夢。安知流傳論，啟予念商參。人皆思舊德，心豈忘嶇嶔。淺言切深悰，新哀動故忱。無燈臥寥寥，浪激風響深。君如精魂在，來見江海心。委化達生死，閔吾痛在今。果若通冥幽，寧不降昭臨。山川有浮沒，此道不可沉。舉聲不能言，泣下遂沾衾。
○答贈陳懷庭鍾英詩
苕苕南嶽竹，寄生本無心。一生四五尺，三日自成林。昔逢朝陽輝，總秀被孤岑。今也鸞鶴去，春莽響荒森。處身堅且危，如何拔幽陰。浮塵翳世閒，要路久見尋。違物非返素，曷來共嶇嶔。常恐守高節，鴟鶚果誤尋。辭榮昔有賢，胡為曠嗣音。傾曦尚餘光，獨往不願深。何以申我恨，命彼笛與琴。
○感離詩贈陳嚴（二首）
憂來誰能居，駕言棹輕舟。浮雲侵明月，夜短不可留。杖策尋盤石，解帶息椒丘。時苗鬱芊芊，泫露已復秋。年徂悲道長，思滯怨川流。良逢無旬日，歡宴苦未遒。飛鶴響始振，燕雀已啾啾。幽人望晨曦，扶光忽西遊。空穀非餘榮，亮誌與化酬。
徘徊清湘濱，清湘不可滋。三閭沉元陰，達士久已辭。懷居固未弘，長役詎不疲。臨流眷通津，中渡悵自疑。蒸雲皎炎景，夕氣變絺輝。微風起初宵，繁星燦四垂。清思惜昨遊，獨處歎今非。人生新故間，旦夕若朝饑。清酤庶斟酌，聊得慰我懷。
○夏夜
心煩怨日長，日沒情已暮。列星久懷光，磊磊照始睹。圓景絡四隅，澄素若可附。思欲托天闕，臨望心所慕。微風關山下，湛然生涼露。佳人在閑庭，何以慰獨步。清湘尚無梁，況彼河漢渡。勞想非精誠，眷言終良夜。
○衡山篇（寄懷庭）
衡山青青四百里，兩家同住一山裏。浮飆吹散六合雲，眼前離合亦如此。山中十年不相逢，老大見子風塵中。君來居我麓山寺，我今卻向回雁峰。今年九旬百回見，一日辭君淚如霰。雙龍乖羽啼向天，匹馬纏鬃走轟電。綠槐搖蔭覆官道，生綃微風日杲杲。遠村斜路行客稀，夕陽滿地禾黍好。一家茅屋占一山，柴門不閉炊煙閑。野雀饑鳴常就食，溪牛浮鼻自知還。朝晡飽飯餘無事，妻兒滿眼皆如意。蓬頭對客更何慚，折腰解印方知味。買山未就難買鄰，避世何如且避人。江湖咫尺蛟龍鬥，松桂縱橫麋鹿群。人生富貴苦少暇，乍可低頭學耕稼。君不見馬援曳足土窟中，悔不歸乘少遊馬。龍申蠖屈當有時，愛君雲霧心不迷。長虹削劍橫天外，白日驅霆下海西。世間盡笑東流水，百煉青蛇今繞指。不如與君攜家五峰頭，百年一日間即休。俗人惆悵苦相憶，唯有月明湘水流。
○益州行（贈曾大夫傳理。曾君兄弟皆故人黃司使舊客，黃公戰沒，因代領其軍，平賊而歸，索予贈詩）
紅巾伐鼓通邛僰，煙塵氵頃洞昏梁益。漢家飛將久不聞，長沙銳兵能破賊。黃侯機警才最奇，百金選士隨戎麾。君家兄弟皆絕足，連翩並向西南馳。三軍迅疾若雷電，萬虜奔騰散鼓鼙。隻言舊技穿楊葉，千里追風成一蹶。日冥空山敗卒歸，月暈圍兵七重合。軍主新亡部曲疑，紅旗倒卷角聲嘶。孤營力盡雲壓壘，千騎星殘夜突圍。書生卻跨紫騮馬，猶是當時一健者。鐃吹重翻三峽波，揚鞭橫過天山下。東西飲馬二川回，棧道盤蛇一劍開。雲中曉日刀州樹，江上秋風石鏡苔。從來生死酬恩遇，黃金斗印誰能顧。寒夢猶聞刀鬥鳴，扁舟已泛江湖去。灩澦驚濤五渚春，悲笳長憶故將軍。一身轉鬥自無敵，白首同歸有幾人。歸來獨對青山坐，山外閑看羽書過。九死誰知身命輕，三年隻覺君恩大。如今高枕聽松風，心意蕭條無與同。卻笑從來魏尚拙，兵敗猶要一戰功。
○燕歌行
叢蘭低嫋秋風初，夜池輕香墮芙蕖。鳴蟲切切暗四除，缺月纖纖光有餘。微煙靜樹露下裾，佳人飄飄度庭隅。涼夜難逢獨離居，秋來感人步踟躇。微吟風中鬢髮疏，羅袖翳月望黃姑。人生歡來不須臾，會日雖近今夕徂。良時一失華簟孤，當見不見更何如。
○秋曉風日偶憶淇上
秋雲洗晨光，庭樹碧已散。風期偶然照，水石若在眼。清淇憶曉涉，塵慮得初盥。日色馬上明，波痕鷺邊淺。淪漪自然綠，空秀不可限。樵汲帶清景，望望使步緩。自從閉門來，屢見王路蹇。澤衰懷綠猗，道難懼蓬轉。情閑地仍幽，物擾理自遣。誰謂山水深，方從寸心遠。
○四景詩
泉聲入山靜，林光近水秋。凝波受雨凹，輕雲擁月留。
○奉送按察倉司使景恬歸中牟（二首）
鐃吹清秋水，輕帆指漢墉。恩深未終隱，道在豈無容。台省霜前柏，田園亂後松。升沉十年事，應不預山農。
曉色卷紅旌，湘流繞舊城。明知八騶貴，誰信一身輕。去把重陽菊，歸嘗趙女橙。傾城肯相送，猶是繡衣行。
○出城步至南湖澗迎婦，空返；明日婦始歸，作一首
涼風惜露寒，芳草漸無依。誰能坐相憶，始念與子違。耦步出城闕，行行望湘圻。野曠夕猋厲，日落青林微。川梁既睽絕，驚浪使我疑。佳人失良約，暮色久蔽虧。徒知來帆盡，佇立未敢歸。思深忘道長，空返覺路遲。別數恩愈濃，豈吝一夕期。無謂我獨勞，嘉時不可希。
○獨坐感秋贈曹鏡初耀湘詩一首
桂華久已芳，佳人胡獨居。憂來共相憐，翔步此城隅。秋草日夜綠，流風旦夕疏。凋榮亦何恨，道在情不孤。夙昔願遺形，空館驗盈虛。固知彭殤幻，杜德自充符。何以散幽心，清秋襲我裾。日落群象冥，思君起踟躇。
○耒陽舟中寄懷夢緹
北風度回雁，君處定先寒。水逼孤舟冷，愁連繡被寬。空房留燭久，瘦骨壓衣難。欲問相思意，窗前五葉蘭。
○擬曹子建雜詩九首明月照高樓
春風入晨林，愁思方無端。悲來命清瑟，歎響激欞軒。良期曠三載，迥路阻且艱。君子勞遠役，使妾長孤閑。芳蘺隔江沚，蔓草秀中園。會合儻有時，容華難久觀。願因浮雲逝，萬里致君前。不惜自媒苦，恐君心未然。西北有織婦瑤台有佚女，繡服耀明榼。長年學機杼，終歲不成章。蘭朝坐馳驅，急景怨飛光。長歎空房中，引領望遐方。通逵猶難進，今也限關梁。將附鴻鵠翼，一舉見圓方。安見瓊樹枝，含華委路旁。微陰翳陽景

[book_title]卷七
○北嶽篇
幽并實荒敞，靈嶽肆蟠崇。橫地居冥漠，負天起中峰。穆穆萬障間，端肅見此容。大野氣涼曠，靜慮填虛空。心魂接靈光，瞻禮識所宗。周覽倒馬西，側眺飛狐宮。環帶極千里，分威蔭封龍。堯德昔隆昌，踐冀撫華戎。近圻歸冬狩，蓋號識成功。惟聖克配物，非神豈登封。逮移曲陽祀，始恨周行窮。朔漠翳駝羊，恒衛號霜風。神嶽不改度，傲兀燕晉中。天泉浪徒湧，慶忌遊榛茙。冰雪封其顛，螭豹專此雄。徑路既已絕，良時復難逢。悵望無人鄉，欲去心忡忡。神感豈不達，真形若昭蒙。世人未始聞，作歌告其蹤。寶符何足探，喬<隋山>美周容。無為誣皇典，貽哂恒陽松。
○飲安陽酒樓作
輕車翼還風，春塵翳飛蓋。平沙盡野勢，通衢貫邑內。軒軒五樓亭，俯見鄴郡大。左漳右河間，壯傑一都會。登覽懷昔遊，命酒獨慷慨。北望浮雲陰，朔塗久荒穢。貧弱積晏安，燕趙遂凋瘵。王風鞠茂草，神教已百代。漢業誰再興，魏公實雄邁。曠然開崇宇，霸功猶可賴。土風非不淑，微管竟終廢。綠茿依王澤，苞莨在所溉。艱危自古然，誰謂值天壞。愧無匡時略，且酌亦且喟。豈敢陋微軀，投老息林瀨
○南歸過汝墳作贈妻詩一首
遊客懷春歸，春盡遊亦倦。新燕如故人，差池始相見。朝登大防陲，風塵散四遠。蒙沙暗碧樹，近水明芳甸。荊豫氣始交，清和景猶絢。南州昔富繁，被澤乃豐宴。詩人感伐稱，尚懼王室譴。餘非從政才，敢勞淑婦勸。驅車豈顧息，瞻德寧無戀。槃阿從此辭，獨往淚如霰。
○臨洺歌（示侍人莫六雲）
臨洺南望春還早，試下青驄踏茸草。歸心正喜見芳菲，隱性真如到林沼。孤行漸遠偶淒然，復值窮郊生野煙。古堠離離黑當路，平沙漠漠白粘天。尋常關河慣辛苦，佩劍橫腰作龍舞。如何對此心神驚，自有征行無此情。身如孤鴻來復去，愁似歸雲縱復橫。頹關欲傾勢轉急，午日陰凝城寂岌。雀踏牆腰壞土崩，犬銜馬骨寒溪澀。此地從來連趙都，叢台歌舞久荒蕪。誰知明月照清瑟，但見垂楊啼夜烏。閨中不省行路難，學成琵琶塞外彈。他時夢著邯鄲道，恐懼嬌啼破玉顏。
○題扇詩（並序）
（扇之為用舊矣。自斑氏有棄捐絕恩之歎，世人稍喜留藏，多求題寫珍之錦襲以充佳玩，常有數百年前之制。然皆紈素金象貴重以為飾，名士書畫筆跡以為重。前朝多尚折疊，尤易收皞。至於謝安所握，羲之所題，以其蒲葵終無存者。然則婕妤所歎，亦以紈素而後在篋乎。夫物之適時者，其為用廣則其質不美，得之也易，而棄之若忘。有見珍重者，必其閑置者也。是以麒麟無服箱之功，芝蘭無充口之味，若以篋笥為無恩，則蒲葵其永恨矣。雖曰微物，可以喻人。故忠臣遇主而糜軀，烈士徇名而致命。自期芳於千代，終同盡於微塵。況復老驥在廄，必有愧於青芻，班女白頭，豈無慚於金屋。成功代謝，庸有吝歟。余性不握扇，嫌其妨手，惟對賓客時一持之。頗有當世精扇，常委笥中。每出遊遠方，多歷歲月，適當須扇之時，又隨購焉。而世俗初夏不用蒲葵，頃以四月南歸，至樊城而亢熱，市中求買乃無精製，因憶去歲於韶州亦買一粗絹團扇，若今宦遊人士未能堪持也。且時當乏材，則庸夫充位。士不自薦，則太璞歸真。既感佳者之委間，又傷用者之不見珍。遂作詩題於上云：）
大堤春盡鶯花老，歸轡重經漢陰道。征戰塵荒估客稀，歌詞枉說襄陽好。南風吹麥暖氣蒸，紈素未裁愁暑增。聊從小市買筠骨，粗疏正憶韶州繒。從來物用始矜貴，誰道過時仍棄置。萬物無心隨愛憎，空將冰炭傷君意。蘇杭細絲京都工，世人爭買誇玲瓏。寧知輕盈滿懷月，不及蒲葵大扇風。湘江藏扇年年怨，篋笥棄捐華落賤。猶經芳袖時卷舒，應勝塵沙逐流轉。沉吟物理各推移，自謂繁華全盛時。一朝用舍不相讓，多謝秋風班女詞。
○湘妃廟
帝子出九江，靈風澹容與。玉顏比瑤華，千載豈能故。便娟憶南國，山館儼神御。芷蘋懷芳馨，波濤壯空霧。龍軿偶夷猶，煙樹碧已暮。聖仙久忘情，侍輦惜茲路。眷然浮雲外，清淚潤朝露。中宵響靈瑟，揮手何怨慕。顧眄遺光景，飄騑動天步。旅臣彤墀下，擷茗獨延佇。思欲貽下女，但懼非款素。神想存舊宮，終焉儻回顧。何所無芳蘭，伊古乃榮遇。
○君山
山色無遠近，明秀湖天中。方嶼浮片玉，扁舟拂神風。掛席六來過，清境未易逢。歸塵既已浣，始得窺靈宮。登陟未覺高，四望豁心容。驚濤洶茫茫，光映化衝瀜。珍木不知名，芳碧自成叢。丘壑情所止，漁樵事已同。幽敞兼二奇，雲水盡玲瓏。平生曠曆覽，神逸獲更豐。當願長來此，移石對喬松。
○丙寅人日，因散帙見高大心夔庚申人日見寄詩，憶舊遊作示知者
昔尋風雲遊上京，當前顧眄皆豪英。五侯七貴遍相識，行歌燕市心縱橫。九江狂生高伯足，平生見人但張目。單衫側帽臨春風，二十紅顏美如玉。行年相校一歲強，俱騁逸足馳康莊。曹劉阮陸不並世，文歌琴酒爭軒昂。公車召試等一擲，未抵梟盧要先得。高車謬寫夷吾書，大卷濃塗保和策。尚書賜第花氍毹，醉翻酒盞相歡呼。盛胡俳優喧坐隅，徐郎屈膝請為奴。就中龍黃較清穩，當筵未肯汙茵裾。尹劉高名頗相怪，王門長裾事權貴。翩然黃鶴歸青冥，重來已見山河改。我隨亞相困祁門，君留朱邸謀東巡。清晨夷歌滿都市，一炬便燼澄懷園。嗣皇中興覽堯典，手詔畢邵誅共鯀。李斯五刑不足惜，彭王稿首誰相問。當時意氣論交人，顧我曾為丞相賓。俄羅酒味猶在口，幾回夢哭春花新。君歸湖口波浪惡，屢幹相侯隻蕭索。同時得路俱騰驤，往日庸奴又高爵。蜀中二李滇二劉，各懷銀印踞方州。郭卿少年擁八騶，張蔡已覺曹郎羞。龍兄兄弟亦豪快，高平甘棠春蔽芾。黃許同稱太史官，潘長入坐儼相對。世人見我空逡巡，如君登第亦輪屯。惟餘莫鄧守書史，散作東西南北人。前歲娛園訪秋竹，招邀太守同明燭。東湖夜水空如煙，相思桂樹年年綠。杯酒白刃心膽粗，別君豪氣未敢除。人生少年苦作健，別時白麵今有須。獨行昂藏久無趣，西遊華山不得去。南隃五嶺東渡淮，去年更折恒山樹。倦遊謝病從文君，移家承水學隱淪。知君一事苦相羨，新得西施能負薪。早春人日桃破萼，花下見君人日作。七年歡笑猶眼前，世上紛紛有哀樂。南方花早東風顛，憶君攜手靈台前。馬纓紅拂綠絨席，牡丹香醉金桄船。東城西館不復夢，圓明宮柳生荒煙。四春老瘦泣珠箔，昭陽月冷人淒漣。長堤珂轡往來路，誰信於今走狐兔。滄江寂寂臥對春，與君不得傷心語。廬山雲連南嶽峰，名山萬里精靈通。休言沉薶兩龍劍，猶能吐氣作長虹。
○邯鄲才人嫁為廝養卒婦（三首）
風月暗相疑，容華坐見欺。那知羅薦軟，惟怪錦鞋遲。餘嬌分不逞，暫死妾難為。朝朝與暮暮，轉恨不相離。
縫襪從金鞍，房中欲語難。惟堪論棧豆，曾未識鳴環。歌舞空勞學，鉛黃無處看。長持謝張耳，或恐遇任安。
從來可奈何，才貌枉人多。琤琤玉可碎，昏昏鏡不磨。閑時強笑語，積久慣差池。清瑟夜猶響，叢台無路過。
○烝上春望
和春被芳皋，朝雨濕鮮林。昨遊復幾日，徑路杳幽森。閑居易遺物，感望茲川潯。新苕四晻曖，淑氣交餘心。碧草去千里，我思一何沉。清烝不盈匹，九折有餘深。美人棄我久，江海其淫淫。徙倚青楓樹，獨返衡門陰。
○寄題吳先生敏樹北莊詩
閑居異沉隱，夷險各有造。卜築不期遠，自得湖山奧。朅來孫塢行，窈窕巴陵囿。望廬識所欽，果對靜者貌。夜軒星河清，尊酒初月曜。微言續禮樂，好學豈雲旄。向生識損益，孝若昌典誥。婚嫁願易終，兄弟念所勞。道貧兩無憂，出處各不繞，紅顏倚玉杖，素琴送金爵。倦客慕林藪，壯氣論海嶠。麥秀復再絪，凱風棘仍搖。從遊不可期，深入亦獨到。近聽承口鼓，永罷漵中棹。搴英挹石泉，所願日幽{穴條}。何以贈明德，千里匪孤蹈。
○贈馮氏姨子詩一篇（九首）
穆穆凱風，華木繄榮。剛柔分質，托性同生。原隰畛畛，有實其英。枝葉勿剪，可以喻情。
谘餘孤幼，母慈實顧。黽勉慈母，丁彼終窶。縕褐是溫，藜莧是哺。雖有周親，鮮克自度。
嗟矣外氏，來自東吳。朱紱既輝，遂隕其閭。苗裔弗秀，延及姊姑。相彼馮王，三姓同枯。
煢煢從母，亦遭不淑。播於椿陵，甘此貧毒。同生分離，限彼川陸。塵起飆逝，邈然俱覆。
粵餘閔凶，慘痛焉加。叔舅奄奄，又喪我廬。爾猶偏蔭，扶侍皤皤。昔懼不育，今也丈夫。
爾母耆耋，外家之壽。啜菽愉愉，惟貧能久。賢不憂養，豈必致酒。寒泉永歎，我獨無祐。
惟我與爾，素純當門。基不易立，業亦難新。六職攸殊，道在守真。言不可偽，誌不可紛。
翩彼雙鸞，各集琅玕。覆此雛童，振其羽翰。爰居知風，九鼎勿歡。疇是松柏，而畏歲寒。
道習有常，人惡自異。承是儀訓，以寧爾志。榮辱是共，能不爾冀。瞻仰遺恩，以睦姻懿。
○嚴公孫日本刀歌
（余友嚴咸，嘗視餘古刀，雲其祖平寇漢中所常佩也。咸素有縱橫之志，尤愛此刀，命餘作詩。同治四年春，咸從浙軍歸，不得意發疾而死。餘與咸誼同存亡，而獨見其夭。越十有八月，乃為此篇悼之。故人贈我松石篇，兼示日本刀。）
詩成明珠照神骨，刀如秋泉割雲窟。雲此神鋒浮海來，先公佩之平三槐。雍梁百年洗戰血，東南再亂如奔雷。龍蠖乘時能屈伸，誓將提挈靜邊塵。悲風夜卷北山雪，晴日朝分西海雲。不須剸割試銛利，一條寒光生壯氣。白霜瑩透秋鷹棱，青電平磨老鮫背。本知神物不妄傷，奇氣驚人人走藏。空堂廣坐起芒刺，世間不敢看鋒铓。冰文霜華仍寸裂，出匣入匣經年月。大冶熔成信不祥，百煉純剛終自折。長虹耿耿北斗搖，兒童魑魅皆寒毛。休辭棄置比凡鐵，為應留用與鉛刀。
○郭嵩燾劉蓉兩巡撫先後罷歸，贈詩一首
華櫨枉長材，雲逵接傾軌。徒然損高節，未足榮一己。時危易特達，難紆銷積毀。之子固連城，雙旌翩鵲起。憂深季文食，謗滿樂羊紙。捐印反見嬰，登壇卒相抵。入門慚鬆桂，雲別未逾紀。淹留竟何成，康濟俱未擬。出處固多塗，曷來在俄爾。門閭宛舊色，鼓角疑過耳。釋累猶超然，攀纏得無悔。伊餘識寵辱，放跡岩壑裏。獲稻聊紀年，種鬆詎盈咫。依依水石外，邈邈隔憂喜。貴賤寧有終，早歸復能幾。應知逐推移，去此方脫屣。霜清洞庭木，秋映東台幾。誰患招隱難，塗窮倘來止。
○龍渡峰體連騎田，秀冠桂陽。秋日登遊，率然有作
涼風吹層阜，碧草蓋秋山。陂陀引鬆桂，阡徑轉岩泉。雲行入冥靄，杖策遂攀緣。重嶠傳楚牒，鳥路度騎田。靈嬴靜湫穴，文豹隱霧巒。修阪秀孤石，百代闕雕鐫。從來選勝客，自取經過便。諒非聖仙跡，荒外莫與傳。矧茲作阻鎮，起伏傲中原。虞秦事俄頃，岸谷了未遷。此山天地內，斯遊在其間。圖經豈為壽，曠寄聊可宣。歸塗載餘興，晚色霽平煙。不辭巾屨濕，但惜塵騎喧。飄騑神猶旺，澄寂物愈鮮。寄言賞心侶，知餘辟榛菅。
○花園堡秋望作
心閑易成悲，避愁轉畏靜。野陰風嫋嫋，卉木盡秋景。清行引高興，覽物自淒警。川岩實無情，獨秀人外境。古今無間運，泉石遂孤冷。餘懷耦杼柚，時過豈重省。昨來橫橋戰，艱危遏凶獷。清波無久喧，斜日淡已炯。涼空方蕭蕭，因感謝桃梗。
○秋雨後夜起作寄龍高平
涼雨驚桂枝，吹花灑階闥。城南夜窗人，惟君獨天末。別情宛如新，攬鏡忽華發。長謠獨清醒，何以慰契闊。從政子既勞，學道餘已末。仕隱同此心，忉怛送日月。清秋夜初永，因夢度林樾。故山猶可耕，庶來共饑渴。
○桂陽別詩奉酬黃學正洪熙贈餞之作，兼呈州中人士帳飲諸君子
南皮樂夏宴，梁苑美冬遊。文歌徒暫聚，離思方悠悠。矧餘惜久客，水石恣淹留。友仁既有訓，鄰德信多逑。薄植省逢幸，群書慚獨絀。耆英傳鑿齒，山水記湘州。束馬都龐嶠，擷秀桂華樓。提鉛朝復暮，編韋春及秋。梁孟固同廡，荀陳仍接芃。補袍攜庾妾，挹袖召浮丘。池荷屢榮落，殺竹始褒修。本無枚生速，終愧侯芭求。懸金櫟陽市，論價三都紙。獻貲幹伯樂，負卷投知己。知音即賞音，邂逅盡同心。俄看對明燭，早恨分離襟。新情忽如舊，懷抱自然深。高張城東館，重宴壽龍陰。霜肥十月壒，魚溉西歸鬵。列朋喧斝禁，清歌動越吟。戟門招狗盜，都尉進羊斟。但愁街鼓動，無妨苔徑侵。一朝酒人散，翻聞昭氏琴。琴弦出雅詠，朗朗兼金映。送餘飛鴻目，賴子清風贈。葭夜蕭寒，秋濤曉作灘。鳧舟暗相引，雁陣雨初還。平陽舊津戍，印石遠峰巒。浮家不辭役，距陸轉勞看。乍作眼前別，真成對麵難。知君學舍冷，相思蕙草殘。周叟杖時過，陳公棋對彈。訪道金華客，聞簫緱氏山。曹司話京國，李老厭衣冠。二何竹林彥，沉飲金尊寬。曹生建安骨，秀發青琅玕。龍潭鼓角靜，鹿峰弦誦嫻。良遊尚時續，窮年亦自歡。促膝豈雲異，餘懷誠未殫。鍾湘夢可越，蘭藝長無絕。晴開桂領雲，霧合衡陽雪。梅暖香如酎，松寒翠如發。松寒水閣虛，車馬日應疏。簾釘留粉絮，塵窗走蠹魚。莫忘前夕酒，寧題異代居。東岡一臨望，平路長縈紆。飛甍動丹碧，平水靜菰蒲。曆曆郊原樹，重重岨嶂區。應憐來客簡，猶驚冬序除。報瓊酬往訊，裁素佇來書。
○自龍江渡緣水至煙彭庵乘舟暮還（二首）
杳靄尋洲嶼，春心愛此時。物華爭綺麗，空望轉逶迤。暗穀分花豔，孤巒倚樹危。幽篁采芳杜，誰見從文狸。
石門無數曲，青嶂碧流間。回互仍相引，空明見一彎。輕舟漾落日，芳草上春山。坐惜餘花晚，終憐幽意間。
○水苨生田隴畔，湘衡俗以和糯為，清明節物也。余家每從上塚采歸，供饋食加籩。今歲祠祭，妻妾自出田間采之，感憶為詩
淑氣回青甸，傾筐采綠茸。

[book_title]卷八
○夏日寄懷曹郎中耀湘
昭陽鏡萬里，薰風度卷阿。送懷騁曠望，倏忽陵關河。佳人常獨居，守一抱清和。炎塵合九衢，念子罕經過。為郎非其好，解嘲意云何。囂囂朝市情，善隱猶薜蘿。餘情偶淹留，匪曰避鳴珂。高枕對鬆石，怡顏眄庭柯。初蟬惠餘音，颯颯涼絺羅。同心各所適，域內諒不遐。道家出史官，國宰應駘它。人邇室何遠，念茲同詠歌。
○寄莫五丈友芝
山居易徂歲，索處難為年。江東與君別，蝕月二七圓。久客便所寓，懷歸憚山川。沅澧日夜流，曠望風霜前。雖耽琴書樂，豈勝昔所歡。華發對藜床，緇衣感洛廛。旅遁既殊趣，風波誰與言。常謠影山句，枉勒鍾庭煙。倘有松桂興，暫來宅湘堧。
○衡州城西望雨
夕氣清陂唐，天容絢林壑。陰霞映玄霄，金暈相鮮灼。殘陽明遙甸，素雨昏叢薄。丹赤煊西雲，青蒼負南嶽。驚猋驅荷浪，涼響通蘿郭。霧合望仍空，光連象惟漠。到影如可陵，超塵視寥廓。
○盛暑得雨，池上景色已復秋情，感而有作閑居願暑徂，安知惜長晝。涼風開遠懷，驚秋覽物候。浮云何奄忽，百感俱陵驟。時華競方新，人生獨已舊。丹薇叵貪榮，垂楊已倦茂。遷流有由然，聖達明所受。躁人常多悔，時過始蒙瞀。悠悠誰使之，往者不可咎。
○嘉會篇（九年十月於長沙作，呈龍、李、二鄧）
嘉會固有常，賢聚斯為慶。矧茲二好合，欣逢四難並。襛煊擬春晴，密雨調霜令。歡言訴杯行，新晴療離病。龍李宅殷憂，巷廬已瀴濪。釋此且微行，訪舊驚年敻。餘生信無涯，二紀勞將迎。淒淒尚德裏，落落衡山詠。風川無損時，達者超其柄。但知來日樂，豈憶徂年競。缺月已復弦，德星倘相映。且當數經過，終然不伶俜。
○心遠樓夜飲呈同坐諸公（四首）
（去歲李申夫罷藩使時，頻宴此樓。主人朱翁好客，多藏酒，數招文士集飲。十月己酉，劉總兵設技樂餞餘，餘三爵後辭而赴朱，遂盡街鼓踏月而還。因述舊遊，兼調任鶴年、黃錫燾、楊恩壽、龍溥霖、二鄧子。）
良宴歡相續，翻催惜別心。高樓華燭夜，歸客白頭吟。醒酒宜寒月，傳更雜戍砧。相看豪氣在，誰信百憂深。
促管背花來，秋光滿玉階。瞢騰去年事，棖觸酒人懷。舊月非今月，無涯接有涯。麓山常在眼，登賞幾回佳。
少小天真足，追尋興不闌。中年歡漸少，正賴酒相寬。百里供鮮鯽，深秋破蟹團。主人能好客，看取玉杯幹。
犯夜拚街吏，行歌識醉人。管弦閑月露，潭醴話風塵。憂國吾何敢，離筵豈饜頻。傳詩誇蜀使，高會每回新。
○石牛塘途中作五首
（余先世卜宅石牛塘，近三百歲。庚戌經行，曾賦長句。至今二十年，為族子所賣，先不相告也。既無求田之志，兼少買山之資。躑躅門前，感懷灌灌。）
故宅沿明代，艱難托子孫。石牛空識主，駟馬不容門。荏苒人先老，苕亭屋尚存。寒塘休照影，青鬢曉霜繁。
（自雲湖至薑畬，方三四十里。曠土彌望，比年散軍勁卒相結攻剽。若度地墾荒，數年之間，桑麻被野。餘既不假安人之柄，鄉人衣錦方奪農功，故無足言矣。觀此一隅，何患人滿。聊存此議，冀或行之。）
曠土彌無際，蒼蒼一望中。田園民廢業，家國道終窮。準擬十年計，橫栽百萬鬆。猶憐臥龍客，徒作種桑翁。
（前福建提督王明山，少壯不偶，乞食吾鄉。既以軍功起家，富貴冠於一時。後有郭鬆齡者，以財結交，聲望傾王，然真率不如也。古者受成於學，而虎賁說劍上不遑教，鄉校猶存。今老生貧儒望過王郭，若稍能禮導，俾廁衣冠化其粗獷，生其畏慕。鴞集泮林，況於虎臣乎。而或拒或諂，正論無聞。青青子衿，豈不多愧。）
將軍昔貧賤，乞食眾人哀。一劍君恩重，三年甲第開。愧無芹藻化，誰養棟樑材。莫恨人才少，徒驚富貴來。
（自立雲市至馬，昔歲貧婦椎髻鶉衣，今少婦童女盛施朱粉。酒壚逆旅，不類貧家。入湘鄉，則妝飾異矣。咸豐中，東南盛為拖後髻，曰蘇州罷（讀若派），蓋服妖也。）
橋上當壚女，雙金繡額圓。巧攏蘇罷髻，嬌索市門錢。舊日村牢落，窮嫠淚泫然。繁華非盛事，饑亂況頻年。
（己酉，大水荊岳，流民渡湖者相望。吏民惟務振恤而已。去歲及今，水患尤甚，巡撫府縣下令格殺饑民，然橫索自如也。振災之法，治亂異宜，今宜於災地重施，無令出境。比年兵亂，人輕去鄉，轉徙之民，幸災樂禍。然議殺流民，胡可訓也。且前者振恤，湖南以興，背本吝施，非吏之罪矣。）
水患推庚己，重湖賴上遊。寧知冠蓋裏，徒有稻粱謀。應客無肥馬，還鄉賣種牛。老農閑論世，肉食莫深憂。
○雨過空靈灘
煙岫濛濛白，秋楓瑟瑟青。歸帆開霧雨，細浪響空靈。水驛雙鬟報，灘聲一枕聽。霜鯿不易得，隨處問漁汀。
○淦田榷戍示從弟世同
夜火明孤戍，荒愁暗裏來。饑寒群盜苦，津邏幾時開。短榻深宵雨，新霜北嶺梅。何須戀升斗，終剪故山萊。
○酒集憶甲寅歲潭嶽戰事，感舊有作，贈彭侍郎玉麟
至人不嬰物，應物有推移。行藏固自我，遷流忽在茲。江湘昔崩迫，群材競求施。綢繆義軍幕，奮迅潭城垂。仁兄總一旅，伐鼓振天維。重陰豁然解，大捷始赫斯。誰參督府謀，仍蒙驕將欺。謬興靖澗役，再僨城陵師。自此綿一紀，囂然吳楚疲。餘乖終軍策，偶作田單師。從容視成敗，憂憤論安危。八泛洞庭舟，久忘沙鷗期。寧知戡定臣，亦得浮鴟夷。波濤識笳鼓，林樹疑旌麾。徘徊風月下，昔是今非非。扌承溺事由己，成功退所宜。悶然來去間，身外豈足譏。逝川無停舍，今古復幾時。情深日滔滔，跡往空遲遲。消搖值晚節，已過誰能悲。
○青草湖曲
湖草最先春，芳心自千里。汀洲偶然望，客恨連天水。平生不省江南怨，柳眠花飛春始見。誰知露葉煙絲中，一水一堤情萬重。平波隱隱迷空曲，極浦萋萋隨雨風。湖光草色春相引，扁舟暗覺東風近。行人來去莫相思，天涯易盡愁難盡。
○小泠峽
平堤疏柳晴初綠，輕舟掛楫驚鳧浴。津吏馮闌意思間，茶稅未登鹽課縮。澄江百里作雙回，官舫鳴鉦早晚來。莫向芳洲尋杜若，年年水退草空肥。
○早春漢陽曉望作
雄襟建三城，曠勢迤千里。沔江波始春，方舟道如砥。水氣濛曉晴，昏昏愈清綺。真秀不可圖，芳曖非蘭芷。懷人惜道窮，偷安論霸始。鵠磯既崇胡，鸚洲義酬李。貞臣經緯謀，今日山川美。鬱然層樓觀，無詒仲宣恥。
○正陽縣道中作一首，縣令張君創立試堂
北風振邊塵，本來自朔方。雖無動地力，翳此白日光。征夫務前塗，息處未敢皇。經行感遺壘，昔遘淮汝荒。兵勢重燕楚，精甲連荊揚。誰能鎮中原，群寇起鴟張。台藩既傾覆，兩相復雁行。豈雲多算勝，竟蹙凶徒僵。懦夫一按劍，如柯反汶陽。存亡固有時，強弱信無常。至今多壘郊，京觀鬱芒芒。西夷近馮陵，天際窺黃屋。公卿但寄坐，寧念臣憂辱。樂亡豈人情，有智苦不足。思欲叩明後，庖人代屍祝。悲憤立廟堂，從容奠川瀆。勝成文王師，敗比浤水曲。家墉既可乘，否桑信貞卜。翩翩柳垂枝，夭夭桃始榮。低昂塵沙際，亦足慰我情。汝南昔多士，丘隴已久平。伊川尚為戎，陳蔡不再興。麥苗何漸漸，舊業輟農耕。良令敷儒術，講舍始觀成。願言推政本，聊以惠遺氓。慨彼漆室歎，挽輅重屏營。
○重過邯鄲，作歌寄六雲（並序）
（同治三載，余自清苑南還。感臨洺之荒寂，念故國之餘春，眷彼舊遊，嗟餘道長。時新得六雲，彌月而別，以其幼質，尤畏長途，偶作歌詞，有玉顏嬌啼之戲。然自此遊倦，閉門七年，知好齗齗譏餘憚出。辛未正月強一北征，時則節候早春，七星逾次，平沙芳草，有同昔時。而兵寇之餘，焚蕩尤苦。方台王曾李毛左諸帥之敗也，餘居山中，微聞燕趙有事而已。至於梅榮桃落，槐陰楓曉，樵蘇始倦，詩酒方閑，未嘗不率意同軒。但歌送盞流賞風月之前，指畫山川之外，當斯時也，殊不知榮辱何因而生，哀樂何從而見，況乎他人之成敗，一時之勝負乎？夫出處一也，而情不勝境未能忘情，其惟擇境乎？堯喪天下於汾水之陽，孔子乘桴於九夷之海。聖人有時而辟世，顏子何為而醫國哉。既睹紛爭，自然馳騖。非夫道力，殆難自止。但歲月如流，修短同逝，靜者觀化，躁者忘年。餘與諸公閱世一也，昔曜桃李之色，今改蟪蛄之年。豈獨玉容悲其老醜，而僕僕以徇時論，殷殷以務修名，不亦過乎？感而作詩，固非小女子之所知也。）
君不見昔日漢宗置酒論恒趙，慎姬清瑟聲要眇。壯心苦憶年少時，憑欄自指邯鄲道。慷慨悲歌泣數行，人生哀樂信難忘。魏公英姿定河朔，鄴城餘恨惜分香。兩君得意尚如此，何況叢台兵火荒。舊遊飛沙沒車軌，七年閉門風日美。閨中偶論清苑遊，有夢不渡漳洺水。羞言十九處錐囊，愁見三千曳珠履。鼓角歌鍾兩寂寥，門前五柳春風裏。歸雲無心仍獨飛，黃塵有意汙人衣。頹牆敗壘淒滿目，榆莢棠梨春影稀。朝市興亡如轉轂，忙者自喧閑自寂。惟應歲月同遷流，玉顏暗老蛾眉蹙。畫閣鳴箏久集塵，澠池擊缶任旁人。徒憐趙女如花貌，一閉阿房十一春。
○贈翰林周學士壽昌
長沙學士才名羨，澄湘台下初相見。當時鼓角翻江波，取別匆匆若飛電。七年臥病黃鵠磯，即君留滯周南時。漢口霜鳧凍衝網，有酒相呼斟酌之。我年未壯君已艾，眾中許我傾流輩。鸚鵡洲前狂笑來，禰衡驚起仍相怪。古來盛名多零丁，看君早入承明庭。浮雲富貴長過眼，三台跂足如蓬瀛。羞餘抱玉求高價，白須趨走都堂下。人生得失苦相欺，與君同被時人蚩。一回相逢一回老，惟有詩思如嬰兒。郭侯知君復知我，酒邊論君每移坐。為言年少妒風流，高堂挾瑟雙倭墮。即今老去看文君，絲竹餘音不忍聞。頗憶東山謝安石，還愁西第沈休文。南窪明月清光絕，古往今來圓又缺。且應擊缶對高吟，莫遣當窗照華發。彰門曉樹映宮樓，冠蓋憧憧車馬流。持戟同僚揖王董，登車新雨論黃周。元亭寂寞秋苔綠，季主逡巡不能卜。西風落葉閉重門，悄然坐夢深岩屋。餘亦長歌歸故關，白雲幽澗水潺潺。它年乘興一相見，分作淮南大小山。
○感興贈謝麟伯
（麟伯居翰林，性和易多親而好憂時。與曹燿湘、張祖同友善。二子既出都，暇或過余，因感贈之。）
恒風無休時，思心怨朝陽。離披小麥空，蕭散春葦長。賢臣懷膏澤，憂時步徬徨。曰餘泉石人，寧此共枯荒。既來觀憔悴，重戶避炎光。泠然君子聲，披襟贈風涼。莊生有道樞，旱浸已無傷。胡然願泥中，歸與斥鷃鳥。幸能樂蓬艾，內外各依方。君留九門下，未異江池旁。曹張去駸駸，豈不勞轍行。所怨尊酒會，終然絕高張。燕歌煩我心，雅詠倘賡揚。
○九夏詞（九首）
（豔情之詠，夏景難工。齊梁所傳，簡文「納涼」一篇而已。「子夜四時」體小而俗，聊以長日，擬為九篇。）
玉階風過朱成碧，單羅映作輕雲色。重衣隱膚初避人，那識餘香先度君。
窗簾早涼調新燕，晨妝手輕雲發卷。臉紅初潤不施朱，當軒發色勝芙蕖。
洞房四角通光影，屏帷風輕羅袂靜。碧沙帳薄裁隔煙，語郎長日不勝眠。
槐陰夢起新蟬語，映簾斜日如初曙。玉紋越簟融粉光，誰能輕薄學啼妝。
中庭月地明如雪，雲鬟冷處流螢滑。玉簟端然一尺腰，可憐無計度涼宵。
井華煎香供新浴，粉汗輕紅涼一沃。玉體凝脂羞自看，感郎帳底不嬌難。
珠蘭瑟瑟香如蜜，清泉朝露勞相惜。帳中微暖一夜開，不應取冷入君懷。
冰紈避午深深過，翠刀破瓜涼滿坐。寒香散衣生綃輕，絺顏拭粉玉釵橫。
風荷急雨驚香斷，循闌卷簾看玉腕。晝長無事最相饒，不須隨例愛涼宵。
○五月朔日，潘伯寅侍郎南房下直，同張香濤編修招陪耆彥十六人，宴集龍樹寺。酒罷賦贈潘張各一篇。張新從湖北提學滿歸，故有良使之稱（二首）
西京重惇誨，六藝賴昌宏。豈惟群廉孝，兼得翼承明。華選今在茲，大雅竟誰名。達人獨訏謨，敷席禮奇英。元辰耦休暇，勝集耀西城。高軒靜風埃，夏雨宿餘清。談酢時間作，賞樂既雲並。嘉魚昔何美，蘋鹿貴款誠。曰餘久鄰德，無德廁周行。群賢實元凱，濟濟作皇楨。苞稂豈終嘅，行葦澤無贏。得人斯維競，企子陟台衡。西園徒文宴，愧茲冠蓋情。
良使閎儒宗，流風被湖介。眾鱗歸雲龍，潛虯感清唳。拊翼天衢旁，嘉期耦相對。陸荀無凡言，襟契存傾蓋。優賢意無終，依仁得所愛。招要宏達群，孌彼城隅會。從來京洛遊，俊彥相推邁。流飆逐頹波，倏忽淩往輩。終賈無久名，音恭豈專貴。飛蓬偶徘徊，清尊發幽噫。金門隱遁棲，魏闕江海外。聚散徒一時，弦望旋相代。君其拔泰茅，人焉遠唐棣。無曰四難並，彈冠俟林洵鄭
○陳吉士理泰新入翰林，述其所職贈之（二首）
評決倚博士，討修在史編。經術昔為貴，長才今見妍。吹竽易為良，舉籍遂多湮。邇來禁近臣，翻列冗從班。猶然守資格，翔步台司前。
成皇重文儒，內職倚旬宣。吏兵困所學，他塗稍騰遷。台省稀擁旄，卿寺實停年。官也以人重，人輕豈在官。維君起經生，一舉遂雲摶。趨蹌盡時髦，文學見山淵。從來將相階，養望固超然。豈伊記載職，旅進作鵷鋋。誦詩雖已多，議禮莫知原。尚閎漢延誼，庶以六藝先。無曰仕為學，簪紳非我賢。
○福建按察芝岑司使葆亨久宦湘中，今以入覲相見南窪寓館，即司使廿八年前習經之地。感舊悲時，率然有作（四首）
喜氣龍樓曉，恩光豸繡新。軍容依仗靜，天語隔簾春。鄉國今如客，圓明昔望塵。九遷非幸寵，真作老邊臣。
虎穴搜牂舸，駝裝費轉輸。婁聞搜粟尉，親問牧羊奴。大體仍長算，三郊有峙芻。此行光照乘，何用海南珠。
十丈甘棠樹，長沙似故鄉。別愁蘭芷地，新譜荔枝香。兵驛歸廉使，澄清寄海疆。沅湘近飛檄，無計覓循良。
南窐太平館，公子讀書台。林樹從新長，軒窗儼舊開。不辭年荏苒，且共月徘徊。

[book_title]卷九
○獨行謠（三十章，四百四十八韻，凡四千四百八十五字。感贈鄧輔綸）
（彌之見過，山中除夕設飲，追語二紀前娛園之會，後歷安危，宜有紀述。要與連句，謙退固辭，豈將激發鄙情，亦時遠事眾，誠非率爾所操，因及暇時輒綴數語，積日所得，總為一篇，命曰「獨行謠」。詩曰：聊以行國。又曰：我歌且謠。蓋明於得失之跡，達於事變，懷其舊俗國史之志也。故綜述時賢，詳記大政，俟後世賢人君子興起除夕。因以除夕發端。）
一晨復一宵，聽我獨行謠。獨謠君獨聽，歲月一何遼。憶我年十五，體羸志未修。呻吟窮巷內，學作康衢謳。儒冠樂群會，始得通羅劉。此時聞常鄧，高詠鏘鳴璆。鳳凰不孤響，燕雀隨秋秋。寒冬步從我，玉佩貂襜褕。十里還城南，夜燭明如珠。城門丙夜開，民物共歡愉。分題賦南閣，君獨悟比方幾超。（其一）
餘方樂矣遊，明歲果告災。荊澧連大浸，桂象亦無禾。南郡介其中，院司庸且疲。陸貪駱則廉，其智各自謀。牧令久俗鈍，參錯七十都。楚危若振籜，越亡如爛魚。洪楊有名號，倡和連潯梧。琛也起州縣，奏草先中樞。彰雲上厭事，調發煩軍輸。文宗既龍飛，其變乃具疏。選將由固原，薦材未雲誣。誰輕鼷鼠機，林死降李周。周剛意輕李，雁行始不和。奏用軍二萬，大臣舌撟呿。惜哉謀不用，足為後世模。鄉使並全力，武宣掃無餘。置此曲突計，焦頭賞曾胡。（其二）
齗齗浸上聞，命帥輟尚阿。朝出清望臣，十六在貳車。一飯巴陵館，但見訶膳夫。六月守永安，左向頗右烏。失律僨四鎮，桂林閉掞闍。於吾未雲衄，於寇膽氣粗。出湘謬走郴，徐駱又不圖。一坐土城內，一議棄衡州。偏師扣南門，民吏但驚呼。赳赳尹培立，一士當百夫。寧為壯士死，不作欽差逃。蒼黃乃閉城，八十日其徂。（其三）
君時直閣門，余在傅淺涵鄭始聞易帥詔，乃用鹿邑徐。西夷約踐庚，大舶向番禺。和戎我所諱，撐拄不入郛。以茲得封爵，名字溢寰區。時議盡虛佇，陳生對唏噓。果然啖畫餅，不能補羊牢。（其四）
餘時自樂平，千里一肩輿。平行至城根，不見官賊徒。夜投漁船宿，烹菘肥似膏。明晨告府主，帖下架鹿盧。將相共出入，吾亦縋我腰。猶蒙丘嫂嘲，啞啞笑懸豬。臥聽沙井角，坐吹南樓笳。是時青衿散，獨與彭郭居。郭生賦七哀，彭子慕廉頗。城中尚歡笑，士女縱娛遊。雖聞地雷鳴，不敵瞿鄧刀。如何洋炮威，近欲欺中華。厲階蚩尤兵，矢石更磺硝。兵火終自焚，利器豈防軀。（其五）
守城未論功，怵惕夕至朝。朝廷務寬大，張向並有褒。疆臣失郡縣，自此改例條。向非戮青麟，軍法無所加。臣有為法死，主有縱與操。洞庭散漁筏，漢口聚商艘。推能誤雙福，閉戶啟四郊。自壞漢陽府，藉寇長虹橋。浮橋連江漢，群盜始翔翱。行台坐傾亡，十萬殉干戈。徒驚忠貞盛，灑血江漢波。縉也待雷霆，印畀陸尚書。人皆坐疲耎，公獨早自誇。伏波久據鞍，衛伯果執殳。全眾五十萬，疾以千人驅。前鋒未交旗，後舫忽轉頭。芾慶死灰色，宿厚反諷議。不知冶父囚，但恨莫敖驕。庸奴卒並命，如貉在一丘。竟符金桂讖，共唱耶穌妖。（其六）
餘還過南昌，娛園梅始苞。分箋輒懷君，置酒且揮毫。龍譚過東道，風雪纏馬鑣。淮揚哭途窮，公車避軍囂。琦侯起徒中，貳以學士釗。曰榮佩關防，資格不拘ａ７。滁州既已空，林李遂渡河。天下乃震動，南北分欽差。勝生本從琦，用以直諫嘉。訥經老不庸，棄彼若懸匏。鎔也亦文俗，采名命督涵鄭先朝老大臣，一一在大僚。是時君先公，分道管糧儲。沈李議漕折，餘預聞訏謨。長算駭眾聾，各自撤藩籬。從茲成分播，俱歸守鄉閭。（其七）
孫叟老獨癡，乞食供妻孥。須臾寇分軍，百舟渡彭蠡。江生號能軍，一旅保洪都。君時正取急，餘亦還湘堧。髯髯曾禮部，壯誌陵岣嶁。折節致賓客，義軍起蒼頭。農夫釋鋤耰，學子束書包。鄉人將鄉丁，迂哉王與羅。布衣操土音，見帥不能趨。不知富貴樂，豈暇諂與驕。監軍選材吏，縣令有夏朱。七子榮一敗，壁上觀睢盱。楚軍誇身手，濟也貪且愚。留賞不椎牛，白晝士噪嘩。二卵棄幹城，自此江氏孤。（其八）
君從援軍入，覲父留東涵鄭餘歸就蘆荻，擬信傷王褒。風塵益氵頃洞，賊馬馳洺沙。甫捷宜陽鎮，追奔至獨流。帝曰叔父愉，開府秉白旄。僧哥女參讚，素光懸爾腰。全乎不北援，翔芳並就俘。撚寇又影響，擢用袁兵科。三直雖異趣，帝聖能遠猶。舊臣盡僵仆，折足覆葦蒲。九江既再淪，江防在張吳。傾兵防田鎮，軍潰帥亦逋。元戎恨死緌，感彼殉黃廬。（其九）
餘懷越甲恥，杖策獻軍謀。謬蒙忘年分，抵掌借前籌。群凶敢相拒，上下並屯鈔。陳彭各有主，謀退踞上遊。塔齊援寧鄉，東旆改軍符。疾走趨湘潭，意欲憑櫓樓。旌旗道相摩，倉卒會馬坡。我愕彼不意，短兵接巷衢。從來貴拙速，驟勝鳴千枹。自茲習大勇，突陣飛蛇矛。兵興五稔來，搏戰始自由。雖有靖港敗，失勢兩不留。明明我顯皇，坐照臣藩憂。詔奪提督兵，超次用塔侯。壬培始愧屈，蒲伏氈氍毹。曾軍長氣勢，後用戡魁酋。每懷禦將略，涕淚橫襟袍。何必身受知，甘死報聖朝。史臣豈知此，願以貽千秋。（其十）
水國利戈船，篙工自越招。奔波陳陵磯，拖罟重被膠。折肱果知醫，彭楊狎奔濤。羅山善學陳，轉戰江漢皋。乘此破竹勢，千里卷昏雺。霈以心計稱，見敵頗忡愮。湘軍不後勁，直弄潯陽潮。輕兵卒致敗，盜獲元戎貂。鄂將如驚弓，陶撫但叫號。收軍詎能守，委罪信無聊。（十一）
歸與豈知幾，除夕宴巴丘。元夜賦春別，烽火照畫橈。龍李悲不官，東去如雪飄。武漢果三陷，空城餓鵂鴞。三遷翼始庸，迫蹙沌口頭。王將孤且奇，蛇山夜鳴骹。東南倏崩坼，水陸愈喧呶。將軍忽夭枉，周將謬擁旄。賁軍始章鎮，義吉委蓬蒿。葉周厲忠貞，陳曾又懦謷。其城固金石，其援絕蚍蜉。恭聞先大夫，請命獨悲咷。庸駑駭軍聲，環戟鑿城濠。終無一騎援，坐與群寇鏖。曾軍弱始此，況彼西官胡。時危出奇計，羅軍退鳴鐃。卷甲趨武漢，三戰洪山高。文忠發智略，群帥盡和調。黃金壽絳侯，薏苡饋中朝。披榛立軍府，雄藩纛峨峨。（十二）
夾江帥者誰，托德戍揚瓜。吉杭銳無敵，爭餫殉九華。榮老心易搖，大潰若散沙。洪揚喜征死，杯酒自刳屠。韋石又疑哄，其隙懈可圖。朝議未皇審，承乏恨怡和。侍郎乃知難，拜表還喪廬。其先墨縗出，其後避金革，議禮難彭吳。斯時獨胡公，虎視厲熊螭。梁也亦奮威，再得登七橋。二福不經濟，群盜蔓浙渦。始聞歌九江，已見哭三河。成乎夜起舞，金陵爾無虞。一勝殺二李，六合禍池魚。（十三）
君時侍親還，餘欲上公車。耆龍正吹毛，共渡體陵樏。分手章江門，獨往訪麻姑。吳山看興亡，曆下吹客竽。慷慨燕市遊，正見斬屈氂。橫屍厭長星，彼死輕一芻。二王不達政，順乃顏敷腴。自喜忠國謀，五宇算錙銖。宿將倚林沁，三貴未相孚。猶謂堪粗使，領隊防大沽。帝患群議淆，和戰互從臾。賜酒祝戰勝，聖心得窺覦。赫赫名王將，托之鄉練夫。全勝不能武，公侯空守株。郭子勝愈餒，尹生危論攄。（十四）
餘遊羿彀中，嚴翁誦瑕瑜。君從南陔膳，欲種秦人桃。石眾忽南趨，卅萬擁炰烋。湘軍久益敝，外強中實痟。貪將領遊兵，爭長互訾謷。李蔡品下中，來援氣騰。夾資分兩屯，沸沸如告孖梃。兩潰各烏散，論功賦彤櫜。寇懦貪合眾，徘徊走荒嶠。其魄已天奪，衡湘勢翹翹。（十五）
吾生信多憂，南望感塵猋。君又故鄉來，躡履相迎遭。青春飲酒樓，劉莫共歡醵。鬱鬱不久此，行行思鱠鱸。丹陽敗書至，吳中如亂麻。征途恨苦短，官程恨苦奢。匡肅始謀帥，關防落東流。難相糾結，蛾賊扇撚苗。苗回外傾動，英法內吹噓。道窮世運極，將弱藩鎮粗。餘東竄祁門，建策擊長蛇。收吳既鞭長，爭徽又唇焦。古來無請援，王邵謬奉書。君無申胥誠，久作仲連居。艱難得九死，幾與祥興誅。左生階下囚，拔用賜軍鈇。彭湖遇我舟，精卒氣果殊。支吾衢饒內，犄角灊皖途。安慶得瓦解，胡公瞑黃壚。恨無勤王用，掩涕昆明湖肩輿入人國，談笑已亂華。諸臣不羞恥，死謂兵燹遭。餘生塊土餘，閉戶每畏撾。（十六）
東南稍及西，斯民盡如荼。之銘非焉術，假息乃狂且。田郎信佼童，亦建欽差牙。川鼠爾何跳，使我良友殂。回漢哄漢中，芾也烹如酈。謀遷誤倚斌，號弓俄委裘。祖制重顧命，薑姒不佐周。誰興同道章，翻怪垂簾疏。不能召親賢，自刎據天圖。戮之費一紙，曾不驚殿蘆。祺祥改同治，御坐屏波離。四國通五口，和戎脫王弧。海波識聖人，獻稅助軍需。上海議會防，薛楊笑匈奴。江督斷消息，潘龐悵雲盱。輦金鬻將帥，今李勝昔雷。洋槍響青浦，鱗介盡冠綏。寇將已失勢，奔命救江淮。霖乎狡更愚，烹狗召人猜。況有程將軍，推鋒破如椎。凶酋失誌死，三城自然開。張苖更幺麼，日午消氛埃。獨恨良將俎，盩厔蹶龍媒。趙奢揮賜金，廉勇信無儕。思口寢丘賞，悵望龍江隈。（十七）
西遊既改旆，南走登朝台。文理感秦尉，貪泉恨蠻陬。本無丹沙願，甘為越女留。一言拔管婧，七貴笑咸胡。未隨戈兒放，且逐鴟夷浮。聞喜韶石下，東笑觀淮濄。南人愧王偉，北闕征呂嘉。童孽何足俘，三帥好傳訛。沈左更騰章，疆帥互嘲訶。將將反違材，牽船策疲羸。誰雲敗駕馬，終類畫足蛇。曾侯工作奏，言錢空縷覼。平吳爭大珠，奏凱搜裝馱。徒增俗訕笑，但訝涉夥多。馬生驟建旗，後殺比陳佗。果威荷柱石，文武兩無施。征車過蘄黃，老幼訴煩苛。王軍恣驕橫，與寇共蹂蹉。功臣稍見輕，幸門忽已移。怏怏各移鎮，露刃已參衙。蹇驢三山街，聾李對怨嗟。置此他人事，翩然誇青騾。敲冰渡濕水，舉酒聽易歌。（十八）
行宮訪盛衰，夕望蓮花池。燕趙古強國，民貧邦薦瘥。黃河改北流，麥地咸沙坡。其人勇盜殺，見敵不肯訶。北狄我外捍，積衰折入俄。雖云南風競，常恐畿輔虛。餘盜復北窺，忠王墮劍靴。急刻不禦眾，士以帥作囮。朝驚喪張郃，六傳何紛。項籍僵百勝，茬山雨滂沱。方知敗為功，豈恃天眷賒。（十九）
勞民汔小康，旅人亦倦遊。歸來營石門，聞君酌茱萸。山川信清暇，英彥美歸休。時平儒業興，經史稍尋。冥悟宣夜學，環轉北極球。鑒石墨家言，光重尋眇幽。曲藝誓郊人，今與太學侔。奏開同文館，臣倭語咿嚘。海外奉巨子，拜堂稱敕修。儒徒黜異術，編菅屢相仇。疾之又已甚，醜語成誣謠。缶盈鬼目粽，街傳王母籌。民訛驚廟堂，謝過詔毛勞。竟成天津禍，的火奔八騶。眾怒信難犯，淫刑及胡雛。督府晝閉門，丁李載飛軺。蒙恥甘作詐，千金買人頭。騰章讚天主，清議更嘈嘈。洶洶值一笑，局促憐轅駒。請纓不我許，自愧終軍繻。（二十）
長沙賦嘉會，三駕北道芃。重尋保安寺，淒愴洗馬溝。龍高屈墨綬，尹李悲局跳。嚴子既蘭燒，張叔困萍僑。圭璋不自達，金石疇能要。喧喧冠蓋會，逐逐塵俗馗。執戟君昔歎，挽輅餘今愁。（廿一）
諏谘帝京俗，積弱自明朝。分權建閣部，牽纆徒拘繆。樞機內廷議，取旨造膝交。上前患哤雜，頭墊專魁杓。同列雖與聞，有翰可鼾齁。吏銓按簽格，所利惟鬻賕。戶曹計賦役，丁糧混一條。京米五致一，河運煩牽舟。旗餉不裁制，兩困貧無瘳。承疇豈屍咎，綠營亦坐偷。因仍養兵費，耗食同螟蟊。禍始唐藩鎮，至今為贅疣。慎刑重民命，獄詞無一輸。昨者戮元功，不憶賞狄俘。西曹爭產痕，獄貨飽奸胥。禮臣不議禮，工作工侵牟。憲台許風聞，近歲寒蟬蜩。左都論加賦，反黜為國羞。如以人廢官，七卿盡悠悠。諸寺愈冗散，囊粟不充廚。近者太常樂，日壇陳月鞀。翰林學山淵，不識古鮑昭。吾鄉有周徐，通博人中豪。世族數潘翁，張李翔寥寥。謝許不知時，願餔程朱糟。（廿二）
修文在此時，餘實愧英髦。寄止靈台下，賃馬供芻茭。昨者盜窺鄰，伏屋升若猱。五城佐京尹，步軍設遊徼。職分權力輕，民稠生業凋。摽劍劫司寇，懷刀狙直廬。籲嗟下玩法，匪獨相攻鈔。群臣議大昏，崇儉數旂旂。寶衣費巨萬，織造撥民租。國用誠乏財，財糜國未痡。舍大而摭小，外嗇內欺誣。矧今增厘稅，庫帑不供儲。子口七百萬，和戎利在予。昔貧今已富，算利謀誠迂。胡為握大錢，頒鈔供官糈。脂膏潤內務，宦者相染擩。安子小黃門，御前頗承趨。初無城社托，夤緣畏鼠狐。熱車遊九門，廠店椎珊瑚。愚儒好憂天，妄意侍帷廚。禦膳供粗瓷，微詞傾六耶。或云謬啜茗，取箸疑亞夫。蔡生好抵巇，奏上生崎嶇。危乎臣不密，嫁禍翻怨倭。古來功名難，中山涕漣如。何況奄豎寵，殃淫厚其辜。製嚴城門禁，邀敕觀杭蘇。龍旗炫鬲津，密帖令要遮。王林不自脫，歐刀徒見汙。鄉非失堂奧，終亦費驅除。如張彈文錫，言淺意有餘。方矜麵謝恩，已恨瑤殿柧。新政光日月，補天德維媧。小臣頌堯舜，抑絕懲諛阿。李公進麥歧，邊都相切差。主隆康高宣，臣無靡傅番。（廿三）
水旱時丁寧，六月寒侵膚。馬首餘欲西，恒衛水揚波。愁漂總督印，且逐黃河槎。揚帆渡張秋，大野派通菏。

[book_title]卷十
○登北固山
江流半天地，高城掍陽隈。餘險未及寧，為山何壯哉。奔情逐遠濤，豈憶身崔嵬。長風過我前，收慮坐曾台。平皋引逶迤，恍若在堂階。雙島左右之，靈象夾我懷。空明白日光，勢與浮雲來。安知觀聽中，率爾淩九垓。願學成連子，挐舟滄海崖。
○萍鄉贈逆旅主人女
浮舟就淥口，乘樏度醴西。寒風卷行幰，密雨沾路歧。櫳燈始欲照，雕胡方自炊。嬋媛主人女，留客初昏時。低鬟工巧笑，攏袖觸冰脂。襪香恒護乳，綿柔穩著綦。撩情燭應搖，非眠眼自垂。不緣心振蕩，惟傷容盛衰。勞君玉釵掛，密意久應知。楊子有爭席，長卿無麗衣。常羞孟氏冪，將抽叔子茨。留君愛款款，還餘情自持。思多長夜短，室暗曉聲疑。眷眷門前路，繁霜徒見欺。
○白雪引
萬里陰山雪，風吹度玉關。可憐離別子，將雪當花看。江南千疊寒雲遠，積素溶溶聲湔湔。已拂初梅覺歲新，還對貞鬆歎時晚。歲新時晚暗相催，繞砌飛甍去復來。能兼夜月橫沙岸，乍逐朝雲向玉台。閨中薄妝恒早起，細踏瑤光鏡池水。輕裾團雪比楊花，冷豔雙明著纖指。回袖翻腰總可憐，此時飛雪在君前。一重雲母銀屈戍，半段沉香金博山。迎風密勢無窮已，片片層層湧階。帳外應忘鴛瓦寒，樓前隻訝冰鉤脆。巢帳瓊樓夜不深，關河路合曉陰陰。持許鮮妍分妾貌，空將皎潔照君心。休言容光無久駐，晴煙已引春風緒。新碧通波江水新，微嵐轉綠林花曙。蕩子逢春應憶家，誰能遲暮怨天涯。願君莫惜青驄馬，早入梁園守歲華。
○湘上七夕
華月久雲間，無期自迢遞。輕雯作秋河，微光淡如積。人生未忘情，茲宵可冥思。佳人好離居，跂彼勞我意。綢繆新故間，因循已閱世。浮雲驅長川，炎飆振塵袂。山海橫九州，悠悠何由致。去年京薊遊，豈安閨房寄。懷歸不餘歡，恐老蘭與蕙。良期各天涯，差池復移歲。思心如循環，還枕終獨寐。
○金盆嶺曾太傅墓下作
陂陀亂南郊，烈日何荒荒。疇昔幕府峰，高塚竟相望。炎風吹我衣，廿載復來翔。誰為終始交，折節奉謙光。弱冠揖軍門，長算料興亡。鴥隼興義徒，雲起化侯王。唯公不改服，愔愔思無方。澄波孰能挹，繄予隨雁行。不睹梁木壞，焉知殄瘁傷。高懷委天運，反葬榮連岡。徒令具瞻者，ａ１０德追徬徨。小雅今不缺，雲雷胡未康。雖隆中興略，梱外議明堂。袞闕竟誰補，於今念一匡。鬱鬱南楚門，文武浩穰穰。塗窮啜己泣，徒步靡所臧。
○雁峰龍祠故亭秋望有作（衡陽湘川岸狹波小，唯此右阿正直湘曲，對衡山雲下，圖經所謂晴江亭者）
湘流未洞庭，信美豈宣曠。登丘覽回勢，曲直秋濤壯。紫蓋橫青雲，蒼蒼送江漾。目窮想逾騖，風起帆初旺。澄陰藹晴城，平蕪秀霜嶂。塵中綠槐合，桂穀丹華揚。但驚祝融高，豈識幽人尚。卷阿隱餘情，山海勞君望。且宜樹松竹，蔚焉托閑放。
○秋夜得張永州書，率然奉憶
客夜常獨驚，非羈竟何慮。愁生非一情，端然自彌路。寐中起徘徊，虛室滿巾屨。燈窗更回明，霜信在庭樹。不知寒雨下，但訝階墀露。尚想郡齋人，蕭散絕名趣。寂然官燭盡，窅若空山曙。高詠如可聞，清塵豈能汙。疑衡共秋雲，相思任來去。
○人日立春對新月憶故情
萋萋千里物華新，湘春人日不逢人。園中柳枝已能綠，汀洲草色暗生塵。立春人日芳菲節，此日行吟正愁絕。倚闌垂淚看初春，臨水低頭見新月。初春新月幾回新，幾回新月照新人。若言人世年年老，何故天邊歲歲春。尋常人日人常在，隻言明月無期待。故人看月恒自新，故月看人人事改。也知盈缺本無情，無奈春來春恨生。遠思隨波易千里，羅帷對影最孤明。故人新月共徘徊，湘水浮春盡日來。黃鶴樓前漢陽樹，湘春城角定王台。休言月下新人豔，明年對月容光減。鸞鏡長開亦厭人，燕脂色重難勝臉。庭中桃樹背春愁，春來月落夢悠悠。唯見迎春卷珠幔，誰能避月下江樓。樓前斜月到天邊，樓上春寒非昔年。遠水餘光仍似雪，空山夜碧忽如煙。如煙似雪光難取，明月有情應有語。從來照盡古今人，可憐愁思無今古。
○西憶詩（四首）
憶左總督宗棠蘭州
重寄填荒徼，憂時獨老身。籌邊強敵大，陳力百寮新。感事休中酒，開懷且過春。涼州多俊彥，早晚薦名臣。
憶譚布政鍾麟陝西（譚為御史，以論救恭王得名）
雅步臨西嶽，平流致上台。楚材非武達，封事感天回。鸞鳳卿霄隔，驊騮隴路開。漢京春樹綠，應憶趙張才。
憶左兵備雋代州（左在禮部，大婚禮多其奏定，去歲出守大同，傳云已死，故有喜之詞）
占星看列宿，聞喜似更生。奏禮過鴛殿，班春入雁平。蘆葭前代曲，楊柳故園情。今日羌無事，惟應勸早耕。
憶董分巡文渙鞏昌（體弱才清，前備兵甘涼，頗思內移）
復作秦階去，先愁阪棧高。羽書雖暫緩，玉體豈勝勞。寫韻拋銀管，吟春惜錦袍。相思阻西望，芳草遍湘皋。
○寄李雨倉（李前為庫爾哈那烏蘇辦事大臣，妻宗女）
舊得龍江信，孤臣望德音。烏蘇前計失，鳳女別愁深。闕下言仍壯，春來老漸侵。請纓年少事，覽鏡共沉吟。
○江雨田同知東洲春宴
汀洲茸草碧，幽映覆青霞。午潤蒸桃頰，春流敵櫓牙。銜杯高閣詠，回棹一船花。君見韶光麗，方知薄宦奢。
○春遊萍醴道中
閑遊不取晴，每趁碧山行。數點分秧雨，雙呼布穀聲。驛程平過嶺，春嶂綠無名。轉恨前來負，芳菲當別情。
○贈李仲約學士文田（時在宜春瑣院論英夷事）
雲門會九奏，懸圃鬱三巒。崇高佇積壤，要眇貫同歡。臻響方自遠，披霄對卿雲。春川麗蘭野，華日藻晴漣。瑣閣延遠秀，縱橫恣清言。伊昔丹棱遊，委輅躡金門。時艱哲人騖，天化眾草繁。從來一紀內，杜跡守丘樊。飛光朗餘照，驚彩動我顏。良匹果誠願，還途生別端。不逢千齡會，豈識四美難。欣慨靡所吝，憂時共盤桓。從容耀台袞，顛沛鎮中原。投艱豈有術，民儀翼征軒。請為頌樛葛，庶以慰周爰。
○六月十五夜納涼
廣庭蔭嘉樹，起坐心蕭然。日長偶茲暇，臨池弄清漣。芳荷早已合，垂楊碧更鮮。房櫳玉琴靜，微風自飄翩。燭搖知露重，衣涼見月圓。寧懷西堂詠，徒取北窗眠。
○七夕代《苕苕牽牛星》
婉婉初昏月，豔豔河漢光。間庭朗已靜，冥思一何長。人情悅嘉會，天路恨無梁。跂彼自永久，良期念有常。年年含勞望，遙遙待夜央。歡怨未及已，流颸轉晨涼。耿耿還獨寤，撫事心洋洋。參辰忽以沒，明發起徬徨。
○張永州府亭八月十五夜集贈
零陵山水都，郡齋風雅林。浮雲去從古，明月來自今。解遘得賞會，亭池共登臨。叢蕉翳夕光，孤桂朗秋陰。流耀靜幾席，微風開我襟。西山翠蒙蒙，馮郭瞰林岑。從來遊宦子，欣怨一何深。升沉若弦望，推代倏相尋。且適目前意，孰知來者心。酒酲白露下，高樹望辰參。
○題朝陽洞
空潭漱雲根，秋葉錚然墮。斜徑寒可門，圓磯秀無佐。臨郊屐齒頻，題字蒼苔破。休鐫俗士名，下有潛龍臥。
○題華岩洞
天疊假山成，居然岩壑情。堆雲非匠巧，捫石晚秋清。未足留仙隱，猶蒙記姓名。林亭興不淺，留鏬放松生。
○訪零陵三亭、芙蓉館、綠天庵，還登高山寺
十日輕陰林葉黃，欲暮未暮山城荒。九疑雲高不可見，千年亭館西風涼。芙蓉敗葉戰秋雨，桂樹閑門鎖寒露。流傳不盡古今情，俗人滿眼空來去。
○淡山岩閣上作
坦步遵南驛，孤椒秀高蘋。臨虛駭碧，尋磴入瑤坑。三條內潛通，一闕上圓明。雲房接幽壁，天閣敞曾名。探厓峻猿攀，履蘚蹴龍驚。清湫何時涸，尚想瀜漾情。增奇賴巧構，愒坐攬餘清。深營檻外流，徭洞翠無名。依稀古今跡，淒惻遷宦銘。自來榮華士，誰能數經行。南交久失官，莽莽吊荊衡。願吹零陵玉，承石聽韶笙。
○夜泊望夫山戲題
湘水瀟然碧，清秋乘興還。偶移歸客棹，來泊望夫山。此路饒遷謫，何人擁髻鬟。無情亦有恨，通夜雨潸潸。
○瀟湘秋夜雨曲
九疑雲破天難補，年年迸作瀟湘雨。水驛無更秋被寒，木蘭船背如繁鼓。二妃老去雙蛾綠，月過璿宮冷階玉。隻將清淚報深恩，分付三竿兩竿竹。秋長雨細無人聽，流落蠻荒幽咽聲。瑽瑽摵摵止還作，鴛瓦明燈俱有情。關河何處無秋雨，淚粉啼花不勞數。省識瀟湘萬古愁，獨眠獨夢看看曙。
○對芍藥憶張孝達（二首。）
（十年春在京師，與孝達訪豐台芍藥，花農列畦植花，開則盡剪之。以十金留半日，然無亭館置酒之處，不足留賞也。孝達今方督學四川，感別歡春，因題奉寄，亦使後之人知豐台故事爾。圓明園芍藥尤多，故有末句。）
十日莫春晴，醲香一夜醒。露光欺粉凝，風葉避花停。寂寞天然豔，苕搖遠夢經。謝家清切句，吟想到薇廳。
舊約豐台去，匆匆惜玉珂。斷香邀價重，回枕擲春多。湘閣文猶綺，江津錦自波。不知乘傳日，何似望鑾坡。
○彭侍郎夫人鄒氏挽詞三首
（夫人適彭，數年有子矣。忽不見答，同居未嘗相麵幾三十年。偶還母家，遂卒。父母亦早喪矣，卒時侍郎又在錢塘，故有漣浙之句。其子永釗，以蔭生兼世爵也。）
懿德傳柔順，歸終倍可哀。黼帷雖路寢，鸞鏡恨泉台。有子莊薑羨，無家衛女回。空留一品服，畫篋不曾開。
人傳喬氏婿，富貴美風流。昔嫁經貧賤，相思泣好仇。蘭芝無罪過，蘇蕙有癡愁。幸奉金泥詔，君恩百代留。
憂損猶中壽，劬勞定此生。感深漣水曲，夢醒浙潮聲。大莫何欣戚，甘貧忘寵榮。秋霜孤子泣，難盡哺烏情。
○得董研樵秦州書，秋夜起作寄贈
室遠思不遐，別久意如新。涼風起庭戶，始忽望遠人。良使從官政，黽勉徂三春。朋從怨睽違，氓俗念相親。獨居恒早寒，企彼勞霜晨。浮雲日夜驅，隴路一何勤。豈不懷遠誌，闊略楚與秦。惟恨平生歡，懷此比目鱗。秋華尚可期，嘉會近無因。欲振飛鴻羽，千里一來賓。
○乙亥長沙秋集詩六首
黃永州宅集因贈
於世欲無言，閉門非養高。桂菊睽眾賞，造請信徒勞。閑階秋氣鮮，且復茜清醪。持觴不期飲，佳此風日陶。端居視徂年，衰盛迭慆慆。休明不可久，軒冕謝時髦。鳳鳥人不見，雲龍君不徼。寂寂元禮門，顧已愧場苗。
九日朱典史宅集
八月暑未徂，時菊豈能芳。佳節及晨興，惜此風雨涼。畝室有餘清，高談傲羲皇。閑居閱榮落，斗酒勸流光。炎炎不復久，寒露下嚴霜。征鴻伺雲飛，鷹隼候風翔。煊涼變倏忽，何草不元黃。誰能登高丘，曠覽使我傷。請從暝居叟，伊落有笙簧。
（九日後二夕，楊兵備宅集展重九餘登舟將發，已辭復會。留宿張力臣絜園，明日舟中作。楊寄居浯溪時，湖南鄉試發策，誤以「浯溪」為「浯淺」，因有浯淺之句。）
閑居愛重九，登覽貪晴晝。獨有離別晨，宜此風雨留。高宴續墜歡，明燈喜重侑。節移景物新，酒靜尊櫑舊。微酲散涼雨，餘興妨街漏。虛齋任高枕，秋簷夢泉溜。客散庭菊閑，桂晚山花又。良期在浯淺，冥鴻度衡岫。木落岩壑清，無令負橘柚。歸舟寄贈裴樾岑高軒日相尋，童仆忘冠蓋。蕭然連榻上，澹若空山對。清話逾十旬，崇論觀百代。歡遊未雲厭，寒露忽已曖。還舟候秋潮，涼風振帆背。乘流若俄頃，回首百里外。青山久餘要，良朋復勞愛。欲以松桂情，期君三徑內。
重九夕寓宅集答贈黃御史
昔遊城南舍，振鷺鳴雍澤。文明啟夕秀，俊彥翩寥廓。之子馴實姿，端然大廷客。一耀本郡章，再典州選籍。從容步西台，未眄鷙鳥百。時論重激揚，矧餘厲風翮。歡遊形影閑，遂忘然諾跡。豈伊睽本心，志節在盍各。承明子棄予，里閈今猶昔。虛堂聽秋雨，晨褵亮笳拍。槐市事如夢，明燭光如昨。悠悠二紀心，湛湛芳桂酌。拙疾俱偶然，令名慰寂寞。
遐齡寺坐雨贈曹鏡初

[book_title]卷十一
○從孫巢山行至梁山作
登陟未覺高，溪行盡回緣。七盤下鬆底，反出群峰顛。高原橫深谷，田水如清川。幽曠遘二奇，趨瞰俄九遷。雲光散春氣，疊嶂聚寒煙。晚花繁岫桐，晨響切啼鵑。既驚節候移，稍厭溪瀑喧。奇境難久居，空令世外傳。
○晨登杜岩
乘車入鼠穴，挽梮嘲雞棲。既厭平路平，喜躡梯雲梯。三陟窮杜岩，曠望得高畦。群峰散蟻垤，雜樹蔽幽溪。疏杉性孤直，密竹意低迷。遠聲應春禽，出穀引晨雞。時煊物欣欣，生理豈不齊。倘有山居興，知餘好攀躋。
○涪水道中感春寄謝劉侍郎昆三首（有序）
（韞齋侍郎自湘撫內召，引疾乞休，遂居長沙。文酒談燕，但招客不詣人也。庚辰春，余復有蜀行，承設餞席。談次因及京師宴集之樂，優人演段者，蓋始於伊耆時羅氏鹿女，其後尤盛於東周至漢代。元會為百戲之一，明人因遂直謂為戲，內廷有供奉班。國朝王公入座聽戲著為典禮，故京師公私會集恒有戲云。其優人名者，士大夫無見不見，輒能舉其名。侍郎言湘中歌者有京師之聲，以餘不及待其堂戲再集為憾。往昔己未歲覆試直省舉人，文宗命試「臨風舒錦」詩，侍郎分卷，取餘第一，以班階次，置第五。明年而大駕東狩，天下多故，余從祁門軍中遂還山居。侍郎一主試江南，遂亦外任，迄無坐主門生之緣。通商事興，以尚侍大臣專領與軍機同重。京朝堂司官，並心夷務，不宜復言升平歌舞之事矣。侍郎撫湘時，大議征苗，犯疑謗而克定之，湘沅近十年無烽燧之驚。退老閑居，與二三親舊奏技聽歌，固其宜也。矧其年過七十，旁無姬侍，適興托意，又非耽樂。余匪知音者，然恒慕承平文物。既告別逾月，行三台山中，春風吹衣，忽有所憶。因成三詩寄意，意不唯師友違離之感，儻類謝傅所謂「中年哀樂者」爾。）
一月湘城雨，尊中酒不空。天多與間日，人及坐春風。麈尾聊揮俗，觥籌偶論功。宵深興不淺，門鑰莫匆匆。
十載民安樂，翛然有寓廬。謀邊雖自苦，作計未全虛。獨醉知春久，新茶品貢餘。老來無著作，重校石渠書。
昔賦臨風錦，曾叨第五名。未窺蓬島路，已見海潮生。將相看新貴，笙歌夢舊京。莫辭親顧曲，指點太平聲。
○莫提督秋集，因論湘軍戰事，酒罷作歌
將軍昔事南越周，矯如快鶻當清秋。練軍三百敵十萬，數奇功少不得侯。程駱覆車塞徐走，桂林傳火照石頭。書生投筆農輟耰，曾胡忠義勝智謀。盡驅丁壯入行伍，陣前騎馬如騎牛。鄉軍轉戰五千里，陳狗不吠江安流。結連苗撚掣兵勢，齊魯騷動聖後憂。勁兵良將不肯北，雞毛急檄來湘州。長沙太守膽如鬥，獨攜一劍登華不。將軍卷旗始一戰，桑哥驚歎勝帥愁。從此湘軍冠河泲，睥睨陳宋欺潘劉。天河洗兵又十載，卻來同作昏山遊。吾衰久矣髀生肉，丁公壯心老不休。將軍復著貂兜鍪，腰下錦帶橫吳鉤。秋日高高壁壘靜，涼風獵獵旌旗柔。憶昔斫陣禽生彪，即今五嶺禾稻熟。誰見喋血爭壕溝，何況錦水人矣遊。文吏識字不挽弓，但怪天子爵賞優。賜閑湖邊月滿樓，會當同泛湘水舟。一談一醉一拍浮，三叉磯下看鳧鷗。
○成都送別黎侍郎培敬（有序）
（簡堂侍郎左遷四川按察，未一年被命督漕，超階錄功，寮吏咸喜。闓運與同縣嘗共公車之役，賓客來言者，若賀其私榮焉。夫寵辱，時也；功效，人也。昔者周召以二伯兼下大夫之職，朱邑為三公而恒思縣尉，當其達，則褰裳而去，萬乘惜其績，則欷歔而望龜山。君子之仕也，非為己也。侍郎嘗撫黔矣，披荊棘，立軍府，戡定艱苦之功，著於天下。及以微過免，人無不為黔惜。黔之人亦為之惜。惜之者，其為公耶？為私耶？吾不得而知之。他日侍郎曆官或督連圻，或入掌六曹，讚樞機要，必有遷去之時。去之時亦宜有贈送。離別之情，其或喜耶？或惜耶？吾不得豫知之，而唯獨今之去，則憮然知其不可喜也。蓋蜀之不治久矣，自咸同以來日甚。督府丁公毅然不恤，而獨欲治之。治之而官吏喧囂，人人欲去之。賴朝廷清明，孤立三年而未有助也。有一二能者，則群曰「督府之私人」；其人不能與眾和，則亦自私。於是賢者中害避怨，而不肖者得志。侍郎之來，灼然奉天
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:31-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>