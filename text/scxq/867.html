<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,瀛奎律髓全文在线阅读,瀛奎律髓全文在线下载,大玄古籍书库">
<meta name="description" content="唐宋诗选集。四十九卷。元方回编选。此书专选唐宋两代五、七言律诗,故称“律髓”;自谓取十八学士登瀛洲、五星照奎之义,故称“瀛奎”。共计选诗二千九百八十九首,内唐代作家一百八十馀家,宋代作家一百九十馀家。方回“主江西”,倡为一祖三宗之说,一祖者杜甫,三宗者黄庭坚、陈师道、陈与义”(《四库全书总目提要》),但在选诗时,仍能注意到不同流派。入选宋诗,除江西派外,有西崑体、江湖派、四灵体,赞扬西崑作者杨亿“组织故事有绝佳者”。此书分四十九类,每类一卷,每类有题解,说明其性质和特点。然分类过于琐细,且以类选诗,往往强">
<title>瀛奎律髓_方回_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">瀛奎律髓</span> <br/>
          作者： <span class="inputVal" id="bkauthor">方回</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]302189</span> <br/>
          说明： <span class="inputVal" id="bkdec">唐宋诗选集。四十九卷。元方回编选。此书专选唐宋两代五、七言律诗,故称“律髓”;自谓取十八学士登瀛洲、五星照奎之义,故称“瀛奎”。共计选诗二千九百八十九首,内唐代作家一百八十馀家,宋代作家一百九十馀家。方回“主江西”,倡为一祖三宗之说,一祖者杜甫,三宗者黄庭坚、陈师道、陈与义”(《四库全书总目提要》),但在选诗时,仍能注意到不同流派。入选宋诗,除江西派外,有西崑体、江湖派、四灵体,赞扬西崑作者杨亿“组织故事有绝佳者”。此书分四十九类,每类一卷,每类有题解,说明其性质和特点。然分类过于琐细,且以类选诗,往往强取充数。如卷九老寿类《睢阳五老图》等诗,并非佳作,亦被选入。然宋代诸集,不尽传于今者(如尤袤《遂初小稿》、潘柽《转庵集》等),颇赖此书以窥其鳞爪。诗后多附评语,保存了一些有参考价值的重要资料。清中叶,纪昀撰《瀛奎律髓刊误》。纪昀在序文中,谓方回论诗有三弊:党援、攀附、矫激;选诗亦有三弊,为矫语古淡、标题句眼、好尚生新。在具体评论中,纪氏有否定,亦有肯定,尚称持平。纪氏论诗,亦宗杜甫。方、纪二人异中有同,合方、纪之评,扬短取长,有利于了解和学习唐、宋五、七言律诗。方氏之书,成于元世祖至元二十年(1283),其后流传不广。明天顺间,龙遵叙守徽州,搜访得其传录全本,因校刻之。清康熙间,吴之振复刻之于黄叶山庄,“悬诸家塾以为的”(序),自是流传颇广。今天顺本尚存。《瀛奎律髓刊误》有清光绪间重刊本。</span> <br/>
          封面： <span class="inputVal" id="bkimg">Z_20598.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]瀛奎律髓
[book_author]方回
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]302189
[book_dec]唐宋诗选集。四十九卷。元方回编选。此书专选唐宋两代五、七言律诗,故称“律髓”;自谓取十八学士登瀛洲、五星照奎之义,故称“瀛奎”。共计选诗二千九百八十九首,内唐代作家一百八十馀家,宋代作家一百九十馀家。方回“主江西”,倡为一祖三宗之说,一祖者杜甫,三宗者黄庭坚、陈师道、陈与义”(《四库全书总目提要》),但在选诗时,仍能注意到不同流派。入选宋诗,除江西派外,有西崑体、江湖派、四灵体,赞扬西崑作者杨亿“组织故事有绝佳者”。此书分四十九类,每类一卷,每类有题解,说明其性质和特点。然分类过于琐细,且以类选诗,往往强取充数。如卷九老寿类《睢阳五老图》等诗,并非佳作,亦被选入。然宋代诸集,不尽传于今者(如尤袤《遂初小稿》、潘柽《转庵集》等),颇赖此书以窥其鳞爪。诗后多附评语,保存了一些有参考价值的重要资料。清中叶,纪昀撰《瀛奎律髓刊误》。纪昀在序文中,谓方回论诗有三弊:党援、攀附、矫激;选诗亦有三弊,为矫语古淡、标题句眼、好尚生新。在具体评论中,纪氏有否定,亦有肯定,尚称持平。纪氏论诗,亦宗杜甫。方、纪二人异中有同,合方、纪之评,扬短取长,有利于了解和学习唐、宋五、七言律诗。方氏之书,成于元世祖至元二十年(1283),其后流传不广。明天顺间,龙遵叙守徽州,搜访得其传录全本,因校刻之。清康熙间,吴之振复刻之于黄叶山庄,“悬诸家塾以为的”(序),自是流传颇广。今天顺本尚存。《瀛奎律髓刊误》有清光绪间重刊本。
[book_img]Z_20598.jpg


[book_title]提要
钦定四库全书　　　　　集部八
瀛奎律髓　　　　　　　总集类
提要
【臣】等谨案瀛奎律髓四十九卷元方回编回所着续古今考已别着録是书兼选唐宋二代之诗分四十九类所録皆五七言近体故名律髓自序谓取十八学士登瀛洲五星聚奎之义故曰瀛奎大旨排西崑而主江西倡为一祖三宗之说一祖者杜甫三宗者黄庭坚陈师道陈与义也其说以生硬为健笔以粗豪为老境以炼字为句眼颇不谐於中声其去取之间如杜甫秋兴惟选第四首之类亦多不可解然宋代诸集不尽流传於今者颇赖以存而当时遗闻旧事亦往往见於其注故厉鹗作宋诗纪事所采最多其议论亦颇有可取者故亦未能竟废之此书世有二本一为石门吴之振所刋前载龙遵叙述传授源流至详一为苏州陈士泰所刋於原注多所删削其龙遵原序亦并删之校讐舛驳殊不胜乙之振切讥之殆未可谓之已甚焉乾隆四十三年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
瀛奎律髓原序
瀛奎律髓四十九卷宋紫阳方虚谷先生之所编选予蚤年尝闻是编不获一覩天顺甲申叨守新安实先生乡郡因捜访得其传録全本间有舛讹卒无善本校正之续又得定宇陈先生手自抄本共十类定宇自识云惟节序类得虚谷亲校本抄之余皆传録本疑误甚多虽间可是正而不能尽圈点悉谨依之遂以其本与先所得本参对之无大差异者第惜不得全编通校之於是又徧访郡之儒者因得各家所藏抄本读之亦率多残缺脱落得此遗彼遂会取诸本通参订之舛讹者是正圈点一依先本为定然後是编始获复全而虚谷编选之志亦庶几其不终泯嗟夫以定宇去虚谷时犹未远而是编已不可得其全矣今一旦得之又何其幸耶先生自序谓诗之精者为律今观其所选之精严所评之当切涵泳而隽永之古人作诗之法讵复有余藴哉诚所谓律髓也故不敢私之於己敬夀诸梓以广其传但卷帙浩繁传録之误陶而隂亥而豕者不能无也四方博学君子幸共鉴而正之成化三年龙集丁亥六月下澣皆春居士识
瀛者何十八学士登瀛洲也奎者何五星聚奎也律者何五七言之近体也髓者何非得皮得骨之谓也斯登也斯聚也而後八代五季之文弊革也文之精者为诗诗之精者为律所选诗格也所注诗话也学者求之髓由是可得也方囘者谁家於歙尝守睦其字万里也至元癸未良月旦日紫阳虚谷居士方囘撰
瀛奎律髓原序

[book_title]卷一
钦定四库全书
瀛奎律髓卷一　　　　　　元　方回　编登览类
登高能赋则为大夫於传识之名山大川絶景极目能言者衆矣拔其尤者以充隽永且以为诸诗之冠
五言【二十首】
度荆门望楚　　　　　　　　陈子昂
遥遥去巫峡望望下章台巴国山川尽荆门烟雾开城分苍野外树断白云隈今日狂歌客谁知入楚来陈拾遗子昂唐之诗祖也不但感遇诗三十八首为古体之祖其律诗亦近体之祖也白帝岘山二首极佳已入怀古类今揭此一诗为诸选之冠陈子昂杜审言宋之问沈佺期俱同时而皆精於律诗孟浩然李白王维贾至高适岑参与杜甫同时而律诗不出则已出则亦足与杜甫相上下唐诗一时之盛有如此十一人伟哉
登襄阳城　　　　　　　　　杜审言
旅客三秋至层城【一作楼】四望开楚山横地出汉水接天囘冠盖非新里章华即旧台习池风景异归路满尘埃此杜子美乃祖诗也楚山汉水一联子美家法中四句似皆言景然後联寓感慨不但张大形势举里台二名而错以新旧二字无刻削痕末句又伤时俗不古无习池山公之事尤有味也晚唐家多不肯如此作必捜索细碎以求新然审言诗有工密处如淑景催黄鸟晴光转緑萍风光新柳报宴赏落花催下钓看鱼跃探巢畏鸟飞叶疎荷已晚枝亚果新肥鹿麛衔妓席鹤子曳童衣园果尝难遍池莲摘未稀日气含残雨云隂送晚雷皆有味壮语如雨雪关山暗风霜草木稀据鞍雄劔动挿檄羽书飞不宰神功运无为大化悬八荒平物土四海接人烟文物驱三统声名走百神禹食传中使尧樽遍下人则晚唐所无此等句若置之子美集无大相远也欲述杜诗源流故详及之
临洞庭湖【一作岳阳楼】　　　　　　孟浩然
八月湖水平含虚混太清气蒸云梦泽波撼岳阳城欲济无舟楫端居耻圣明坐看垂钓者徒有羡鱼情予登岳阳楼此诗大书左序球门壁间右书杜诗後人自不敢复题也刘长卿有句云叠浪浮元气中流没太阳世不甚传他可知也
登岳阳楼　　　　　　　　　杜　甫
昔闻洞庭水今上岳阳楼吴楚东南坼乾坤日夜浮亲朋无一字老病有孤舟戎马关山北凭轩涕泗流岳阳楼天下壮观孟杜二诗尽之矣中两联前言景後言情乃诗之一体也
登兖州城楼
东郡趋庭日南楼纵目初浮云连海岱平野入青徐孤嶂秦碑在荒城鲁殿余从来多古意临眺独踌躇此诗中两联似皆言景然後联感慨言秦鲁俱亡以古意二字结之即东坡用兰亭意也
登牛头山亭子
路出双林上亭窥万井中江城孤照日山【一作春】谷远含风兵革身将老关河信不通犹残数行泪忍对百花丛牛头山在梓州郪县西南二里高一里宝应元年壬寅秋广德元年癸卯春公并在梓州依李刺史有上牛头山望牛头寺诗寰宇记谓楼阁烟花为一方之冠路出双林上言亭在树之顶亭窥万井中则可见城市皆环之也癸卯春作公年五十二岁
秋登宣城谢眺北楼　　　　　李　白
江城如画里山色望晴空两水夹明镜双桥落彩虹人烟寒橘柚秋色老梧桐谁念北楼上临风忆谢公太白亦有登岳阳八句未及孟杜此诗起句似晚唐中二联言景而豪壮则晚唐所无也宣州有双溪叠嶂乃此州胜景也所以云两水惟有两水所以有双桥王荆公虎图行目光夹镜当座隅虎两目如夹两镜得非仿谪僊两水夹明镜之意乎此联妙絶起句所谓江城如画里者即指此三四一联之景与五六皆是也谢眺为宣城贤太守人呼为谢宣城得太白表章之其名踰千古不朽焉
汉江临眺　　　　　　　　　王　维
楚塞三江接荆门九派通江流天地外山色有无中郡邑浮前浦波澜动远空襄阳好风日留醉与山公【江一作湘】右丞此诗中两联皆言景而前联尤壮足敌孟杜岳阳之作
登蒲涧寺後二岩　　　　　　李羣玉
五僊骑五羊何代降兹乡涧有尧时韭山余禹日粮楼台笼海色草树发天香浩笑烟波里浮溟兴甚长寺在广州尧时韭禹日粮之对工矣诗忌太工工而无味如近人四六及小学答对则不可兼必拘此式又为崑体善为诗者备衆体亦不可无此也如老杜能变化为善之善者五六一联亦精神
胜果寺　　　　　　　　　　僧处默
路自中峰上盘回出薜萝到江吴地尽隔岸越山多古木藂青霭遥天浸白波下方城郭近钟磬杂笙歌寺在钱塘故有吴地越山之联或以田庄牙人讥之似不害写物之妙后山缩为一句吴越到江分高矣譬之共君一夜话胜读十年书山谷缩为一句曰话胜十年书是也因书诸此以见诗法之无穷
金山寺　　　　　　　　　　张　祜
一宿金山寺微茫水国分僧归夜船月龙出晓堂云树影中流见钟声两?闻因悲在城市终日醉醺醺此诗金山絶唱孙鲂者努力继之有云天多剩得月地少不生尘过橹妨僧定归涛溅佛身谁言张处士诗後更无人其言矜夸自大然溅佛之句或者则谓金山岂如此其低耶大历十才子以前诗格壮丽悲感元和以後渐尚细润愈出愈新而至晚唐以老杜为祖而又参此细润者时出用之则诗之法尽矣
金山寺　　　　　　　　　　梅尧臣
吴客独来後楚桡归夕曛山形无地接寺界与波分巢鹘寜窥物驯鸥自作羣老僧忘岁月石上看江云三四絶妙尾句自然有味谁言张处士诗後更无人然则有梅圣俞可也
登鹊山　　　　　　　　　　陈师道
小试登山脚今年不用扶微微交济泺历历数青徐朴俗犹虞力安流尚禹谟终年聊一快吾病失医卢元注山因扁鹊而名○予按此诗后山年四十八为棣州教授时所作明年下世诗暗合老杜今注本无之细味句律谓后山学山谷其实学老杜与之俱化也故书此以示学者
登快哉亭
城与清江曲泉流乱石间夕阳初隐地暮霭已依山度鸟欲何向奔云亦自闲登临兴不尽稚子故须还亭在徐州城东南隅提刑废廨熙寜末李邦直持宪节构亭城隅之上郡守苏子瞻名曰快哉唐人薛能阳春亭故址也子由时在彭城亦同邦直赋诗任渊注此诗谓亭在黄州不知此诗属何处盖川人不见中原图志予读贺铸集得其说任渊所谓亭在黄州者乃东坡为清河张梦得命名子由作记非徐州之快哉亭也予选此诗惧学者读处默张祜诗知工巧而不知超悟如度鸟奔云之句有无穷之味全篇劲健清痩尾句尤幽邃此其所以逼老杜也
甘露寺【元注寺中有石如卧羊谓之狠石】　　　晁端友
北固山头寺风烟昔纵观卧亭秋石狠环舍海涛寒越舶楼前聚江枫户外丹最宜清夜月虚阁忆盘桓寺在京口多景楼在寺中天下絶景也晁君成名端友无咎之父第进士仕至新城令东坡为其诗集引予取此篇者以人或尚晚唐诗则盛唐且不取亦不取宋殊不知宋诗有数体有九僧体即晚唐体也有香山体者学白乐天有西崑体者祖李义山如苏子美梅圣俞并出欧公之门苏近老杜梅过王维而欧公直拟昌黎东坡暗合太白惟山谷法老杜后山弃其旧而学焉遂名黄陈号江西派非自为一家也老杜实初祖也如君成诗当黄陈未出之前自为元和间唐诗不可不拈出使世人知之也
登定王台【有庙】　　　　　　　朱　熹
寂寞番君後光华帝子来千年遗【一作余】故国万事只空台日月东西见湖山表里开从知爽鸠乐莫作雍门哀朱文公诗迫近后山此诗尾句虽后山亦只如此乾道二年丁亥文公访南轩於长沙所赋用事命意定格下字悉如律令杂老杜后山集中可也爽鸠出左传昭公二十年
渡江　　　　　　　　　　　陈与义
江南非不好楚客自生哀揺檝天平渡迎人树欲来雨余吴岫立日照海门开虽异中原险方隅亦壮哉此谓渡浙江也简斋绍兴初避地广南赴召由闽入越行在时寓会稽过钱塘简斋洛阳人诗逼老杜於渡浙江所题如此可谓亦壮矣哉
登越台　　　　　　　　　　宋之问
江上越王台升高望几囘南溟天外合北户日边开地湿烟常起山晴雨半来冬花扫卢橘夏果摘杨梅迹类虞翻枉人非贾谊才归心不可度白髪重相催
宋之问唐律诗之祖诗未尝不佳论其为人则初附张易之事败谪陇州参军逃归洛阳告王同皎事附武三思天下丑之为鸿胪簿考功郎又附太平安乐中宗时贬越州长史亦大藩郡也此诗怨望谓如虞翻可乎寻流钦州赐死诗则未尝不佳字字细密陪章留後侍御宴南楼得风字　杜　甫
絶域长夏晚兹楼清宴同朝廷烧栈北鼔角漏天东屡食将军第仍骑御史骢本无丹竈术那免白头翁寇盗狂歌外形骸痛饮中野云低渡水檐雨细随风出号江城黑题诗蜡炬红此身醒复醉不拟哭途穷
老杜登览诗最多此演至八韵者整齐工密而开阖抑扬他如此者尚衆当自於集中求之
登多景楼　　　　　　　　　晁端友
楼上无穷景楼前正落晖开轩跨寥廓览物极纎微云破孤峰出潮平两桨飞东溟看月上西渡认僧归木落吴天远江寒越舶稀鱼龙隣海窟鸡犬隔淮圻草色迷千古波声荡四围废兴怀霸业融结想天机浩浩羣流会沉沉百怪依登临真伟观囘首重歔欷
此诗无一字一句不工孰谓宋诗非唐诗乎五言律八句内一联而工可名世矣此乃顿有数联曲尽多景之妙南渡後诗牌充塞如刘改之之长律阮秀实之大篇皆徒虚喝耳夫以天下之形胜无穷而所选五言止此二十首犹时文之有格不在多也
七言【二十首】
登黄鹤楼　　　　　　　　　崔　颢
昔人已乘白云去此地空余黄鹤楼黄鹤一去不复返白云千载空悠悠晴川历历汉阳树芳草萋萋鹦鹉洲日暮乡关何处是烟波江上使人愁
此诗前四句不拘对偶气势雄大李白读之不敢再题此楼乃去而赋金陵凤凰台也
登金陵凤凰台　　　　　　　李　白
凤凰台上凤凰游凤去台空江自流吴宫【一作时】花草埋幽径晋代【一作国】衣冠成古邱三山半落青天外二水中分白鹭洲总为浮云能蔽日长安不见使人愁
太白此诗与崔颢黄鹤楼相似格律气势未易甲乙此诗以凤凰台为名而咏凤凰台不过起语两句已尽之矣下六句乃登台而观望之景也三四怀古人之不见也五六七八咏今日之景而慨帝都之不可见也登台而望所感深矣金陵建都自吴始三山二水白鹭洲皆金陵山水名金陵可以北望中原唐都长安故太白以浮云遮蔽不见长安为愁焉
鹦鹉洲
鹦鹉东过吴江水江上洲传鹦鹉名鹦鹉西飞陇山去芳洲之树何青青烟开兰叶香风暖?夹桃花锦浪生迁客此时徒极目长洲孤月向谁明
鹦鹉洲在今鄂州城南对南楼黄鹤楼在城西向汉阳太白此诗乃是效崔颢体皆於五六加工尾句寓感叹是时律诗犹未甚拘偶也
登楼　　　　　　　　　　　杜　甫
花近高楼伤客心万方多难此登临锦江春色来天地玉垒浮云变古今北极朝廷终不改西山寇盗莫相侵可怜後主还祠庙日暮聊为梁甫吟
老杜七言律诗一百五十九首当写以常玩不可暂废今於登览中选此为式锦江玉垒一联景中寓情後联却明说破道理如此岂徒模写江山而已哉
阁夜
岁暮隂阳催短景天涯霜雪霁寒宵五更鼔角声悲壮三峡星河影动揺野哭千家闻战伐夷歌几处起渔樵卧龙跃马终黄土人事音书漫寂寥
此老杜夔州诗所谓阁夜盖西阁也悲壮动揺一联诗势如之卧龙跃马俱黄土谓诸葛公孙贤愚共尽孔丘盗跖俱尘埃玉环飞燕皆尘土一意感慨豪荡他人所无
登大茅山顶　　　　　　　　王安石
一峯高出衆山巅疑隔尘沙道里千俯视云烟来不极仰攀萝茑去无前人间已换嘉平帝地下谁通句曲天陈迹是非今草莽纷纷流俗尚师僊
建康句容县茅山初名句曲山像形也汉时三茅君来居曰茅盈茅固茅衷俱得道先是秦始皇三十一年更名腊曰嘉平尝自会稽登此山史注引太原真人茅盈内纪谓盈曾祖父蒙於始皇三十一年於华山乘云驾龙白日昇天其邑謡曰神僊得者茅初成继世而往在我盈帝若学之腊嘉平故始皇改是名介甫此诗不信神僊之说故有後四句人间已换嘉平帝言始皇终於长往也地下谁通句曲天谓此句曲山之宂名曰华阳洞天谁能入乎本是次韵其弟平甫三诗平甫诗曰王校理集李雁湖殆未见也
登中茅山
翛然杖屦出尘嚣鸡犬无声到泬寥欲见五芝茎叶老尚攀三鹤羽翰遥容溪路转迷横彴僊几风来得堕樵兴罢日斜归亦懒更磨苍藓认前朝
五芝见茅君传食四节隐芝者为真卿如此五种金阙帝君谓茅君尽食之矣此道家妄诞不足信三鹤谓三茅君得道各乘白鹤据一山头也容溪在茅山僊几亦山名在句容县此诗律精语妙
登小茅山
扪萝路到半天穷下视淮洲杳霭中物外真游来几席人间荣愿付苓通白云生处龙池杳明月归时鹤驭空囘首三君谁更似子房家世有高风
马矢为通猪矢为苓山以高而羣僊易於接近故云物外真游来几席身登絶境视世之荣利如粪土故云人间荣愿付苓通此一韵自公作古前此未有人用三诗皆絶妙
平山堂
城北横冈走翠虬一堂高视两三州淮岑日对朱栏出江岫云齐碧瓦浮墟落耕桑公恺悌杯觞谈笑客风流不知岘首登临处谁覩当时有此不
庆历八年二月欧阳公以起居舍人知制诰守扬州作是堂於蜀冈之大明寺江南诸山拱列檐下故名曰平山堂淮岑江岫皆言山也日出对朱栏云浮齐碧瓦则所谓平山而堂字又在其中也其精如此他人泥於题则巧而反拙半山歛高才於小篇包藏万象至矣五六亦闲雅末句不谀而善颂
次韵平甫金山会宿寄亲友
天末海云横北固烟中沙?似西兴巳无船舫犹闻笛远有楼台祗见灯山月入松金破碎江风吹水雪崩腾飘然欲作乘桴计一到扶桑恨未能
介甫有金山寺五言律诗未为极致此和其弟平甫者遯斋闲览谓金山寺佳句絶少张祜树影中流见钟声两?闻孙鲂天多剩得月地少不生尘亦未为工熙寜中荆公有北固西兴之句始为中的予谓孙鲂诗过橹妨僧定归涛溅佛身下一句金山何其卑也前辈巳能议之今不以入选张祜诗无可议矣荆公此诗恐亦未能压倒张处士也
金山同正之吉甫会宿作寄城中二三子
王安国
寺压苍厓势欲倾欢然西度为谁兴云随草树萦羣岫江浸楼台点万灯坐久不知身寂寞梦囘犹觉气轩腾思君城郭尘埃满相逐寻闲亦未能
此诗只第四句佳看来被乃兄压倒也平甫自和有云槛外风吹前渡语江边影落万山灯半空月上方清彻万里潮来自沸腾又较亲切乃皇佑中少作荆公时未达前谓熙寜亦非也
陪润州裴如晦学士游金山囘作
杨　蟠
试上蓬莱第几洲长云漠漠鸟飞愁海山乱点当轩出江水中分遶槛流天远楼台横北固夜深灯火见扬州逥船却望金陵月独倚牙旗坐浪头
前辈诗话或讥此五六为庄宅牙人语若如此论介甫亦犯此戒其实自是佳句公济灯火见扬州介甫沙?似西兴孰胜细味公济尤胜尤切题非外来也
甘露上方
沧江万景对朱栏白鸟羣飞去复还云捧楼台出天上风飘钟磬落人间银河倒泻分双【一作明】月锦水西来转几山今古冥冥难借问且持玉爵破愁颜
欧阳公有云卧读杨蟠一千首乞渠秋月与春风公济诗葩藻流丽与王平甫相似云捧楼台出天上佳句也下句亦称
游庐山宿栖贤寺　　　　　　王安国
古屋萧萧卧不周敝裘起坐兴绸缪千山月午乾坤昼一壑泉鸣风雨秋迹入尘中惭有累心期物外欲何求明朝松路须惆怅忍更无诗向此留
王安国平甫年四十七而卒其诗陈后山亟称之当时诸公欧苏莫不敬叹钦奨或谓其得於天才不学而能然其人胸次耿介非其兄荆公新法之所为诋吕惠卿为佞人天下尤高之也南渡後其曾孙晔始刋王校理集於临安郡学诗佳者不可胜筭而富於风月此诗三四壮浪而清洒登览诗极难得絶高者取此参入其间亦快人心目也
登快阁　　　　　　　　　　黄庭坚
痴儿了却公家事快阁东西倚晚晴落木千山天远大澄江一道月分明朱弦已为佳人絶青眼聊因美酒横万里归舩弄长笛此心吾与白鸥盟
此诗见山谷外集为太和宰时作吕居仁谓山谷妙年时已气骨成就是也山谷生於庆历五年乙酉至元丰四年辛酉作邑三十七矣
和寇十一晚登白门【一本云庚辰三月晚登白门闲望】
陈师道
重门杰观屹相望表里山河自一方小市张灯归意动轻衫当户晚风长孤臣白首逢新政游子青春见故乡富贵本非吾辈事江湖安得便相忘
白门在徐州亦曰白下地近狭邪寇国宝后山乡人屡引白下事戏之小市轻衫之句亦所以寓戱也元符庚辰三月以徽庙登极湔涤南迁诸人故有云白首逢新政尾句又谓吾辈如苏黄本非有意富贵但不能恝然忘情俾脱迁谪而北还亦私谊之所许也词意深婉岂徒诗而已哉如许浑登凌歊台湘潭云净莫山出巴蜀雪消春水来不过砌叠形模而晚唐家以为句法今不敢取盖老杜自有此等句但不如是之太偶而不活耳
登岳阳楼　　　　　　　　　陈与义
洞庭之东江水西帘旌不动夕阳迟登临吴蜀横分地徙倚湖山欲暮时万里来游还望远三年多难更凭危白头吊古风霜里老木沧波无限悲
简斋登岳阳楼凡三诗又有巴丘书事一诗皆悲壮激烈如晚木声酣洞庭野晴天影抱岳阳楼四年风露侵游子十月江湖吐乱洲又如乾坤万事集双鬓臣子一谪今五年近逼山谷远诣老杜今全取此首乃建炎中避地时诗也白乐天有此楼诗云春?緑时连梦泽夕波红处近长安下一句好上一句涉粧点
与大光同登封州小阁
去程欲数莽难知三日封州更作迟青嶂足稽天下士锦囊今有峤南诗共登小阁春风里囘望中原夕霭时万本梅花为我夀一杯相属未全痴
老杜诗为唐诗之冠黄陈诗为宋诗之冠黄陈学老杜者也嗣黄陈而恢张悲壮者陈简斋也流动圆活者吕居仁也清劲洁雅者曾茶山也七言律他人皆不敢望此六公矣若五言律诗则唐人之工者无数宋人当以梅圣俞为第一平淡而丰腴舍是则又有陈后山耳此余选诗之条例所谓正法眼藏也
鄂州南　　　　　　　　　　范成大
谁将玉笛弄中秋黄鹤飞来识旧游汉树有情横北渚蜀江无语抱南楼烛天灯火三更市揺月旌旗万里舟却要鲈乡垂钓叟武昌鱼好便淹留
石湖名成大字至能尝使燕帅西广成都四明金陵参大政乾淳间诗巨擘称尤杨范陆谓遂初诚斋放翁及公也此出蜀时诗烛天灯火三更市承平时鄂渚之盛如此
过扬子江　　　　　　　　　杨万里
祗有清霜冻太空更无半点荻花风天开云雾东南碧日射波涛上下红千古英雄鸿去外六朝形胜雪晴中携瓶自汲江心水要试煎茶第一功
杨诚斋诗一官一集每一集必一变此朝天续集诗也其子长孺举似於范石湖尤梁溪二公以为诚斋诗又变而诚斋谓不自知诗不变不进此本二诗今选其一中两聨俱爽快且诗格尤高
瀛奎律髓卷一

[book_title]卷二
钦定四库全书
瀛奎律髓卷二　　　　　　元　方回　编朝省类
公槐卿棘序鹭班鸳人臣岂恶此而欲逃之进思尽忠退思补过可以荣而无所愧则声诗亦所以言志也
五言【十四首】
酬苏味道夏晚寓直省中　　　沈佺期
并命登僊阁通宵直礼闱大官供宿膳侍史护朝衣卷幔天河入开窗月露微小池残暑退高树早凉归冠剑无时释轩车待漏飞明朝题汉柱三署有光辉
此诗三聨紧峭精神尾句亦善用郎署事即田凤为尚书郎入奏事帝目送之因题柱曰堂堂乎张京兆田郎者也出三辅録
在广州闻崔马二御史并拜台郎
苏味道
振鹭齐飞日迁莺远客闻明光共待漏清览各披云喜得廊庙举嗟为台阁分故林怀柏帨新渥阻兰薰冠去神羊影车迎瑞雉羣远从南斗外遥仰列星文
唐人自御史除省郎至以为荣柳子厚以御史得礼部自谓过分是也此诗於御史除省郎曲尽体贴
春夜寓直凤阁怀羣公　　　　魏知古
拜门传漏晚寓省索居时昔重安仁赋今称伯玉诗鸳池满不溢鸡树久逾滋夙夜怀山甫清风咏所思西汉中书有令仆射丞郎魏置中书通事郎晋改为中书侍郎东晋改为通事郎寻改为中书郎隋改中书郎省为内侍省又改为内书监唐初改为内史省龙朔二年改为西台光宅初改为凤阁开元改为紫薇世称凤阁鸾台者即古中书门下省也知古为凤阁侍郎故引潘赋卞诗卞伯玉赴中书郎诗有云大方信包含优渥遂不巳濯鳞龙凤池挥翰紫宸里鸡栖树事出郭颁魏晋世语
同崔员外秋宵寓直　　　　　王　维
建礼高秋夜承明候晓过九门寒漏彻万井曙钟多月迥藏珠斗云消出绦河更惭衰朽质南陌共鸣珂蔡质汉官典职曰尚书郎昼夜更直五日於建礼门外承明者殿庐也珂石次玉玛瑙色白如雪或云螺属生海中通典老鸥入海为玳可作马勒谓之珂唐仪卫志一品至五品官有象辂革辂木辂轺车三品以上珂九子四品七子五品五子车辂藏於太仆制册大事则给余皆以骑代车珂则马衔也又五品以上有珂?
寄左省杜拾遗　　　　　　　岑　参
聨步趋丹陛分曹限紫薇晓随天仗入暮惹御香归白髪悲花落青云羡鸟飞圣朝无阙事自觉谏书稀岑参为右补阙属中书省故云分曹限紫薇
奉答岑参补阙见赠　　　　　杜　甫
窈窕清禁阙罢朝归不同君随丞相後我往日华东冉冉柳枝碧姢姢花蕊红故人得佳句独赠白头翁老杜为左拾遗属门下省故退朝之後所往治事之地各异唐宫省多植花柳子美是年乾元元年戊戌春四十七岁已云白头翁则老杜早衰亦可见也
春宿左省
花隐掖垣暮啾啾栖鸟过星临万户动月傍九霄多不寝听金钥因风想玉珂明朝有封事数问夜如何
晚出左掖
昼刻传呼浅春旗簇仗齐退朝花底散归院柳边迷楼雪融城湿宫云去殿低避人焚谏草骑马欲鸡栖老杜天宝十四年乙未年四十四矣始得为河西尉不赴改帅府胄曹十一月而禄山反公如奉天明年七月肃宗即位灵武公在鄜州奔行在为贼所得留长安或谓亦囚至东都十月房琯败於陈涛斜即至德元年丙申也明年丁酉夏五月间道走凤翔除左拾遗闰八月诏放至鄜州省妻子九月复长安十月肃宗还京公亦归班此二诗皆答岑参诗并乾元元年戊戌正二月间诗也六月移华州司功去国终不复入公平生仅为朝士一年许耳所谓封事谏草人不尽知史不详书夜不寝而待晓昼治事而晚出於此二诗并见之其年已四十七矣山谷评公诗犹必以夔州後诗为准然则不变不进愈变愈进老杜且然况他人乎
早朝　　　　　　　　　　　耿　湋
钟鼓余声里千官向紫薇冒寒人语少乘月烛来稀清漏闻驰道轻霞映琐闱犹看嘶马处未启掖垣扉湋大历中左拾遗诗平正
大飨明堂庆成　　　　　　　王　珪
皇佑更秋律明堂奉帝禋粢盛虽荐德霜露本怀亲於赫朝三后无文秩百神九筵交玉币重屋近星辰邃幄留颷御清坛堕月津衣冠汉仪旧金石舜韶新受胙开宣室鸣钟降紫宸羣隂光复旦叶气斗回春灵贶丛千祝丰恩渗四垠惭非老辞笔徒学焕尧文
禹玉为词臣则摛藻细润典雅劲健未有後来全句长句之病诗号为至宝丹以多用金玉珠玑锦绣之类然亦有不全然者此诗岂不谓之细润典雅依韵恭和圣制龙图天章阁观三圣御书
半夜传君召西清阅帝文笔囘丹穴凤【书法要録有丹穴凤舞清泉龙跃之势】歌起沛中云御幄金虯转僊墀羽仗分君王自天纵况复睿心勤
君王自天纵用老杜君王自神武也自天纵又加学力故有尾句
依韵和吴相公从驾至开宝寺庆夀崇因阁
崇因开宝构金碧昼相辉禁跸随曦驭层城转斗机梵音狮子吼妙相鸽王归洛水浮神篆天花满御衣塔疑从地涌栋拟入云飞上行乘今果羣超悟昨非慧珠常自照法雨徧成霏但起真如念梯梁即可几
依韵和王原叔内翰有怀
暮钥严温省宵铃静浴堂银花无奈冷【刘梦得诗银花悬院榜】瑶草又还芳梦久闻僊吹班清犯晓霜帝阍何所扣一炷祝尧香
岁暮直舍感怀　　　　　　　姜特立
岁暮坐公馆永怀时序迁雪消残腊外春到早梅边夜色侵鸟鹊年光送管弦无人同晤语输写赖诗篇
七言【二十四首】
早朝大明宫呈两省僚友【门下省中书省】
贾　至
银烛朝天紫陌长禁城春色晓苍苍千条弱柳垂青琐百啭流莺绕建章劔佩声随玉墀步衣冠身惹御炉香共沐恩波凤池上朝朝染翰侍君王
用两染字上字合改为惹
和贾至舍人早朝大明宫　　　杜　甫
五夜漏声催晓箭九重春色醉僊桃旌旗日暖龙蛇动宫殿风微燕雀高朝罢香烟携满袖诗成珠玉在挥毫欲知世掌丝纶美池上於今有凤毛
贾至之父亦尝为中书舍人故云超宗殊有凤毛出南史宋书谢凤子超宗有文辞补新安王常侍王母殷淑仪卒超宗作诔奏之帝大嗟赏谓谢庄曰超宗殊有凤毛
同前　　　　　　　　　　　王　维
绦帻鸡人报晓筹尚衣方进翠云裘九天阊阖开宫殿万国衣冠拜冕旒日影才临僊掌动香烟欲傍衮龙浮朝罢须裁五色诏佩声归到凤池头
同前　　　　　　　　　　　岑　参
鸡鸣紫陌曙光寒莺啭皇州春色阑金阙晓钟开万户玉阶僊仗拥千官花迎剑佩星初落柳拂旌旗露未乾独有凤凰池上客阳春一曲和皆难
按此四诗倡和在乾元元年戊戌之春唐肃宗至德二载丁酉九月广平王复长安子美以是年夏间道奔凤翔六月除左拾遗十月肃宗入亰师居大明宫贾至为中书舍人岑参为右补阙十二月六等定罪王维降授太子中允四人早朝之作俱伟丽可喜不但东坡所赏子美龙蛇燕雀一联也然亰师喋血之後疮痍未复四人虽夸美朝仪不已泰乎
西掖省即事
西掖重云开曙晖北山疎雨点朝衣千门柳色连青琐三殿花香入紫薇平明端笏陪鸳列薄暮垂鞭信马归官拙自悲头尽白不如巗下掩柴扉
亚於前所和贾至者
宣政殿退朝晚出左掖　　　　杜　甫
天门日射黄金榜春殿晴薰赤羽旗宫草微微承委佩炉烟细细驻游丝云近蓬莱常五色雪残鳷鹊亦多时侍臣缓步归青琐退食从容出每迟
唐明皇以来朔望朝臣颛用常服今云委佩未详
紫宸殿退朝口号
户外昭容紫袖垂双瞻御座引朝仪香飘合殿春风转花覆千官淑景移昼漏稀闻高阁报天颜有喜近臣知宫中每出归东省会送夔龙集凤池
闻杨十二新拜省郎遥以诗贺　白居易
文昌新入有光辉紫界宫墙白粉闱晓日鸡人传漏箭春风侍女护朝衣雪飘歌句高难和鹤拂烟霄老惯飞官职声名俱入手近来诗客似君稀
元注向曾有赠杨诗落句云不用更教诗句好折君官职是声名今故云俱入手此杨巨源也
喜张十八博士除水部员外郎
老何殁後吟声絶虽有郎官不爱诗无复篇章传道路空余风月在曹司长嗟博士官犹屈亦恐骚人道渐衰今日闻君除水部喜於身得省郎时
何逊以诗名老杜颂之曰能诗何水曹张籍是除乐天贺之五十六字如一直说话自然条畅
新除水曹郎答白舍人　　　　张　籍
年过五十到南宫章句无名荷至公黄纸开呈丞相後朱衣引入谢班中诸曹纵许为僊侣羣吏多嫌是老翁幸有紫薇郎见爱独称官与古人同
长庆元年九月乐天自中书舍人出为杭州刺史张之除水部当在元和长庆间
早朝　　　　　　　　　　　杨巨源
钟传清禁才应彻漏报僊闱俨已开双阙薄烟笼菡萏九城初日照蓬莱朝时但向丹墀拜仗下方从碧落回圣代逍遥更何事愿将巴曲赞康哉
平正
雨後月中玉堂闲坐　　　　　韩　偓
银台直北金銮外暑雨初晴皓月中惟对松篁听刻漏更无尘土翳虚空绿香熨齿氷盘果清冷侵肌水殿风夜久忽闻铃索动玉堂西畔响丁东
中秋禁直
星斗疎明禁漏残紫泥封後独凭阑露和玉屑金盘冷月射珠光贝阙寒天衬楼台笼苑外风吹歌管下云端长卿祗为长门赋未识君臣际会难
以上二诗俱端重有体
六月十七日召对自辰及申方归本院
清暑帘开散异香恩深咫尺对龙章花应洞里常时发日向壶中特地长坐久忽疑槎犯斗归来兼恐海生桑如今冷笑东方朔唯用诙谐侍汉皇
三四真有僊家之意五六用事变陈为新末句诋东方朔尤有味
卧病逾月请郡不许复直玉堂十一月一日鎻院是日苦寒诏赐官烛法酒书呈同院
苏　轼
微霰疎疎点玉堂词头夜下揽衣忙分光御烛星辰烂拜赐宫壶雨露香醉眼有花书字大老人无睡漏声长何时却逐桑榆暖社酒寒灯乐未央
中四句气焰逼人
夜直玉堂携李之仪端叔诗百余首读至夜半书其後
玉堂清冷不成眠伴直难呼孟浩然暂借好诗消永夜每逢佳处辄参禅愁侵砚滴初含冻喜入灯花欲鬬妍寄语君家好儿子他时此句一时编
李之仪诗得意趣颇深晦非东坡不之察故有是佳句以孟浩然待之非夸也
次韵子由五月一日同转对
跪奉新书笏在腰谈王正欲伴耕樵晋阳岂为一门事宣政聊同五月朝忧患半生聨出处归休上策早招要後生可畏吾衰矣刀笔从来错料尧
兄弟一门用温大雅事唐高祖语极切尾句又似不平执政者之骤进此乃东坡平生口病也
次韵蒋颖叔钱穆父从驾景灵宫
归来病鹤记城闉旧踏松枝雨露新半白不羞垂领髪软红犹恋属车尘雨收九陌丰登後日丽三元下降辰麤识君王为民意不才何以助精禋
此元佑七年壬申南郊时事
殿後书事和范景仁　　　　　梅尧臣
天子寻常幸直庐裹头宫女捧雕舆红泥已赐春醅酒黄帕曾经御览书林果鸟应衔去後燕窠虫有落来余禁中事事能传咏播在人间不是虚
老杜云户外昭容紫袖垂则知唐之外庭以宫女引朝仪圣俞云裹头宫女捧雕舆则知宋之内庭以宫女直舆事不惟诗好可备故事作一对也此乃和范景仁殿中杂题三十九首取其一且如前聨红泥已赐春醅酒黄帕曾经御览书岂不胜王建黄帕盖鞍呈了马红罗缠项鬬囘鸡乎建诗卑弱今不取
校艺和王禹玉内翰
分庭答拜士倾心却下朱帘絶语【一作好】音万蚁战来【一作酣】春日永【一作煖】五星明聚【一作处】夜堂深力槌顽石方逢玉尽拨寒沙始见金淡墨榜名何日出金明池苑【一作馆】可能寻
诗话以前聨为万蚁战酣春昼永五星明聚夜堂深承平时省试诸公例有倡和於考校两不相妨是年欧阳公知举王岐公以翰学与圣俞俱在院得二苏与南丰之年也元佑三年东坡为知举黄山谷李伯时俱为属唱和尤盛张宛邱集後有同文馆倡和数卷晁无咎曹子方蔡天启邓忠臣皆与佳句无筭亦考试时作南渡以後此风颓落知举监试官用从官言路之长小试官四十余人虽宣鎻四十余日未有一篇诗传於世者於熟烂时文之中求天下之士赋必有一定之说经必拘破题四句小巧以此为了事痴儿世道日以衰矣欧苏大老昔司文衡赋诗校艺两用其至绰绰有余盖不可复见矣悲夫
谢永叔答述旧之作和禹玉
天下才名罕有双今逢陆海与潘江笔生造化多多办声满华夷一一降金带系袍回禁署翠娥持烛侍吟窗人间荣贵无如此谁爱区区拥节幢
此亦试院作谓永叔禹玉二学士大才也前聨壮哉次聨丽甚
校艺赠永叔和禹玉
今看座主与门生事事相同举世荣并直禁林司诏令又来西省选豪英飞龙借马天边下光禄供醪月底倾食叶蚕声句偏美当时曾记赋将成
食叶蚕声谓欧公句也王岐公乃欧公十五年前所取门生
呈永叔书事【华阳集第四卷元注嘉佑二年礼部倡和】
王　珪
诏书初捧下西厢重棘连催暮钥忙绿绣珥貂留帝诏【元注元夕有绿衣中使传宣】紫衣铺案拜宸香卷如骤雨收声急笔似飞泉落势长十五年前出门下最荣今日预东堂禹玉弱冠甲科出欧公门至是十五年亦可谓荣进速矣许光凝撰集序谓不出都城致位宰相予谓岐公诗多富贵语惟如此富贵人能为之
次韵景彞赴省直宿马上　　　梅尧臣
乌纱帽底青眸转朱雀街头玉辔揺灯火高楼吹短笛帘栊斜巷隘初宵身归兰省惟看月心在天津欲倚桥枕上夜深应不寐羡他年少酒微销
曲尽京师承平市井繁盛之状又见赴省直宿於马上或有所睹而不能忘情之意流丽圆活自然有味景彞王景彞也
瀛奎律髓卷二

[book_title]卷三
钦定四库全书
瀛奎律髓卷三　　　　　　元　方回　编怀古类
怀古者见古迹思古人其事无他兴亡贤愚而已可以为法而不之法可以为戒而不之戒则又以悲夫後之人也齐彭殇之修短忘尧桀之是非则异端之说也有仁心者必为世道计故不能自默於斯焉
五言【三十二首】
白帝怀古　　　　　　　　　陈子昂
日落沧江晚停桡问土风城临巴子国台没汉王宫荒服犹周甸深山尚禹功岩悬青壁断地险碧流通古木生云际归帆出雾中川途去无限客坐思何穷
律诗自徐陵庾信以来亹亹尚工然犹时拗平仄唐太宗时多见初学记中渐成近体亦未脱陈隋间气习至沈佺期宋之问而律诗整整矣陈子昂感遇古诗三十八首极为朱文公所称天下皆知其能为古诗一扫南北绮靡殊不知律诗极精此一篇置之老杜集中亦恐难别乃唐人律诗之祖如沈如宋如老杜之大父审言并子昂四家观之可也盖皆未有老杜以前律诗
岘山怀古
秣马临荒甸登高览旧都犹悲堕泪碣尚想卧龙图城邑遥分楚山川半入吴邱陵徒自出贤圣已凋枯野树苍烟断津楼晚气孤谁知万里客怀古正踟蹰
此老杜以前律诗悲壮感慨即无纎巧砌甃邱陵徒自出一句疑有误字
金陵怀古　　　　　　　　　刘禹锡
潮落冶城渚日斜征虏亭蔡洲新草绿幕府旧烟青兴废由人事山川空地形後庭花一曲幽【一作忧】怨不堪听每读刘宾客诗似乎百十选一以传诸世者言言精确前四句用四地名而以潮日草烟附之第五句乃一篇之断案也然後应之曰山川空地形而末句乃
寓悲怆其妙如此
项亭怀古　　　　　　　　　　窦　常
力取诚多难天亡路亦穷有心裁帐下无面到江东命厄留骓处年销逐鹿中汉家神器在须废拔山功五窦之长也此诗句句有议论用字无一不工
经故人旧居　　　　　　　　　储嗣宗
万里访遗尘莺声泪湿巾古书无主散废宅与山隣宿草风悲夜荒村月吊人凄凉问残柳今日为谁春三四佳
送康绍归建业　　　　　　　周　贺
南朝秋色满君去意如何帝业空城在民田坏塚多月圆台独上栗绽寺频过篱下西江水相思见白波三四眼前事亦不可少
经费拾遗所居呈封员外　　　李羣玉
云卧竟不起少微空陨光惟应孔北海为立郑公乡旧馆莓苔合幽斋松菊荒空遗书带草日日上堦长三四用一事贯串老杜有此体嘉树传角弓诗是也
武侯庙古柏　　　　　　　　李商隐
蜀相堦前柏龙蛇捧閟宫隂成外江畔老向惠陵东大树思冯异甘棠忆召公叶凋湘燕雨枝折海鸡风玉垒经纶远金刀历数终谁将出师表一为问昭融
五六善用事玉垒金刀之偶尤工末句候考
陈後主宫
玄武开新苑龙舟燕幸频渚莲参法驾沙鸟犯钩陈夀献金茎露歌翻玉树尘夜来江令醉别诏宿临春鈎陈星後宫之象亦左右宿卫之象
过陶徵君旧居　　　　　　　崔　涂
陶令曾居此弄琴遗世情田园三亩绿轩冕一铢轻衰柳自无主白云犹可耕不随陵谷变应只有高名荒淫亡国之主奸邪误国之臣诗人必诋其遗迹而数其罪至於英主贤臣则美之不容口其或子孙已微陵谷已变犹惓惓焉伤悼悲痛读此诗者可以类推矣然後知善不可不修恶不可不戒无曰庄生齐物而可以懵然於身後也
题倪居士旧居
儒翁九十余旧向北山居生寄一壶酒死留千卷书栏摧新竹少池浅故莲疎但有子孙在带经还荷鉏子孙之贤不肖天也虽圣贤亦无如之何张芸叟诗云儿童不识字耕稼魏公庄魏郑公之後至不识字亦奈何哉
过昭君故宅
以色静胡尘名还异衆嫔免劳征战力无媿绮罗身骨竟埋青塚魂应怨画人不堪逢旧宅零落对江滨只第一句已感慨青塚之句本非奇异第六句一唤醒并第五句亦精神魂应怨画人妙甚妙甚
题豪家故池　　　　　　　　吴　融
岁久无泉引春来仰雨流萍乾粘朽槛沙浅露沉舟照影人何在持竿客寄游翛然兴废外囘首谢眠鸥第五句最感慨谓其家歌舞之类今安在哉
经废宅　　　　　　　　　　杜荀鹤
人生当贵盛修德可延之不虑有今日争教无破时藓斑题字壁花发带巢枝何况高原上荒坟与折碑荀鹤诗首首相似定是颔聨作一串景联体物
南游有感
杜陵无厚业不得驻车轮重到曾游处多非旧主人东风千岭树西日一洲苹又渡湘江水湘江水复春三四有无穷之味不必指言何代何人而感旧怀今之意自见
过侯王故第
过此一酸辛行人泪有痕独残新碧树犹拥旧朱门歌歇云初散檐空燕尚存不知弹铗客何处感新恩第六句即刘梦得旧时王谢燕之意也犹浑厚未露至尾句则全是梦得燕句意宾客皆何所往乎
怀古眺望　　　　　　　　　宋　祁
城闉聊属眺千古恨悠悠夏享空台毁韩亡故社留【钓台韩城悉有遗址在】庙祠旌頴凤【黄丞相祠并凤皇里】溪水识巢牛【颍水过城下】春色依林动晨烟傍戍浮庌驺闲自集田鹤叫相求町筱夤缘密川葭靃靡柔栎墟迷郑鄙隗路隔轩游【春秋栎邑庄周载大隗山皆在】感昔如吾辈曾经几斛愁
此许州诗也公自翰苑出守许昌作工甚
长安道中怅然作三首
三辅古风烟征骖怅未前山园蓬颗外【贾山议始皇侈葬言後世不得蓬颗蔽冢】宫室黍离边树老经唐日碑残刻汉年便须真陨涕不待雍门弦
兴亡作今古事往始堪悲宫破黄山在城空北斗移走冈寒兎隐啼戍暮鸦饥灞?重囘首惟余王粲诗城阙今安在关河昔所凭种祠秦故畤抔土汉诸陵苑树圆排荠楼云淡引缯南山不改色千古恨相仍景文自真定移守成都过长安有此诗皆工妙逼唐人
过惠崇旧居【崇工诗有名於世】
虽昧平生契怀贤要可伤生涯与薪尽法意共灯长遗画空观貌残诗孰补亡【本院惟有师诗稿数卷】神期通一语无乃困津梁
元注云予为郡之年师之去世已二纪矣○景文年四十四初得郡夀阳惠崇旧居院在境内选此一诗以见惠崇之死宋公年二十也
过故关　　　　　　　　　　韩　琦
春日并州路羣芳夹故关前驺驱弩过别境荷戈还古戍余荒堞新耕入乱山时平民自适白首乐农闲承平之际并州用武之地亦闲乐如此五六有味
金陵　　　　　　　　　　　梅尧臣
恃险不能久六朝今已亡山形象龙虎宫地牧牛羊江上鸥无数城中草自长临流邀月饮莫挂一毫芒龙蟠虎踞本是熟事以宫地牧牛羊为对不觉杜撰之妙犹老杜赏因歌枤杜归及荐樱桃也
丫头巗【此碑也在金陵断石冈上有吴大帝字焉】
丫头石虽断文字未全讹年筭赤乌近书疑皇象多几时经霹雳异代见干戈更与千秋看松煤定费磨经来白马寺僧到赤乌年奇矣赤乌皇象则尤奇矣皇象恐作黄非假对真如子规黄叶更佳
夏日晚霁与崔子登周襄王故城
雨脚收不尽斜阳半古城独携幽客步闲阅老农耕宝气无人发隂虫入夜鸣余非避喧者坐爱远风清五六工而自然
夏日陪提刑彭学士登周襄王故城
聊随汉使者一上周王城片雨北郊晦残阳西岭明野禽呼自别香草问无名谁复黍离咏但兴箕颍情五六平淡之中有滋味亦工致三四亦无不工
淮隂
青环瘦铁缆系在淮隂城水胫多长短林枝有直横山夔一足走妖鸟九头鸣韩信祠堂古谁将跨下平五六如其所赋之怪
涂山
古传神禹迹今向旧山阿莫问辛壬娶从来甲子多夜淮低激射朝岭上嵯峨荒庙立泥骨巗头风雨过辛壬甲子亦奇甚
与夏侯绎张唐民游蜀冈大明寺
秋叶已多蠧古碑看更荒废城无马入破塚有狐藏寒日稍清迥羣山分莽苍田夫指白水此下是雷塘
永寜遣兴　　　　　　　　　张　耒
国破空陵墓时移改要冲人随幽谷路县隐乱山峰零落荒祠树悠扬晚寺钟犹传僊旧隐跨鹿有遗踪臞僊诗自然杨诚斋之言也每忆此言读此诗则知之
徐孺子宅　　　　　　　　　赵师秀
今识高眠处沧波是切隣已知难即鹿惟有独潜鳞苹长过荷叶藤深失树身闲思昔微子犹自得称仁五六似不切徐孺子宅异乎西日照窗凉者然亦工密
题钓台　　　　　　　　　　徐　照
当时廊庙去此地也成空草木多年换儿孙近代穷无言伤末俗久立慕高风梅福神僊者新知是妇翁尾句自来无人道
七言【七十八首】
荆州怀古　　　　　　　　　刘禹锡
南国山川旧帝畿宋台梁馆尚依稀马嘶古树行人歇麦秀空城泽雉飞风吹落叶填宫井火入荒?化宝衣徒使词臣庾开府咸阳终日苦思归
松滋渡望峡中
渡头轻雨洒寒梅云际溶溶雪水来梦渚草长迷楚望夷陵土黑有秦灰巴人泪应猿声落蜀客船从鸟道囘十二碧峰何处所永安宫外是荒台
汉夀城春望【古荆州刺史治亭其下有子胥庙兼故楚王坟】
汉夀城边野草春荒祠古墓对荆榛田中牧?烧刍狗陌上行人看石麟华表半空惊霹雳碑文才见满埃尘不知何日东瀛变此地还成要路津
西塞山怀古
王濬楼船下益州金陵王气黯然收千寻铁鎻沈江底一片降幡出石头人世几囘伤往事山形依旧枕寒流今逢四海为家日故垒萧萧芦荻秋
馆陶李丞旧居　　　　　　　皇甫冉
盛名天下挹余芳弃置终身不拜郎词藻世传平子赋园林人比郑公乡门前坠叶浮秋水篱外寒臯带夕阳旧日青松成古木祗应来者为心伤
此诗好处元只在平子赋郑公乡一联谁谓为诗不当用事乎用事而不为事所用可也若但有後四句则堕套括
隋宫守岁　　　　　　　　　李商隐
消息东郊木帝囘宫中行乐有新梅沉香甲煎为庭燎玉液琼酥作夀杯遥望露盘疑是月远闻鼍鼓欲惊雷昭阳第一倾城色不踏金莲不肯来
此以隋宫除夜命题第三句足见其侈末句用潘妃事亦讥炀帝耳以为对作即是为也亦诗家一泛例可戒
井络
井络天彭一掌中谩夸天设剑为峰阵图东聚燕江口边柝西悬雪岭松堪叹故君成杜宇可能先主是真龙将来为报奸雄辈莫向金牛访旧踪
五六对巧
隋宫
紫泉宫殿鎻烟霞欲取芜城作帝家玉玺不缘归日角锦帆应是到天涯於今腐草无萤火终古垂杨有暮鸦地下若逢陈後主岂宜重问後庭花
日角天涯巧
筹笔驿
鱼鸟犹疑畏简书风云长为护储胥徒令上将挥神笔终见降王走传车管乐有才真不忝关张无命欲何如他年锦里经祠庙梁甫吟成恨有余
起句十四字壮哉五六痛恨至矣
马嵬
海外徒闻更九州他生未卜此生休空闻虎旅鸣宵柝无复鸡人报晓筹此日六军同驻马当时七夕笑牵牛如何四纪为天子不及卢家有莫愁
六军七夕驻马牵牛巧甚善能鬬凑崑体也
凌歊台【当涂县西宋高祖筑】　　　　　　许　浑
宋祖凌歊乐未囘三千歌舞宿层台湘潭云尽暮山出巴蜀雪消春水来行殿有基荒荠合寝园无主野棠开百年便作万年计巗畔古碑生绿苔
刘裕起於布衣节俭之主三千歌舞之句不近诬否第四句?玄上一句似牵强至如有基无主一联近乎熟套而格卑许丁卯诗俗所甚喜予辄抑之以救俗其集怀古数诗为最
骊山
闻说先皇醉碧桃日华浮动郁金袍风随玉辇笙歌迥云卷珠帘剑佩高凤驾北归山寂寂龙旟西幸水滔滔蛾眉没後廵游少瓦落宫墙见野蒿
咸阳城东楼
一上高城万里愁蒹葭杨柳似汀洲溪云初起日沉阁山雨欲来风满楼鸟下绿芜秦苑夕蝉鸣黄叶汉宫秋行人莫问当年事故国东来渭水流
一作行人莫问前朝事渭水寒光昼夜流尾句合用此十四字为佳中四句与前诗一同皆装景而已
登尉佗楼
刘项持兵鹿未穷自乘黄屋岛夷中南来作尉任嚣力北向称臣陆贾功箫鼓尚陈今世庙旌旗犹鎻【一作镇】昔时宫越人未必知虞舜一奏薰弦万古风
前四句能述尉佗心迹良佳五六不能无病今世昔时犹所谓耳闻英主提三尺眼见愚民盗一抔三尺一抔甚工耳闻眼见即拙矣今世昔时亦然
姑苏怀古
宫馆遗基辍棹过黍离无限独悲歌荒台麋鹿争新草空苑鳬鷖占浅莎吴岫雨来虚槛冷楚江风急远帆多可怜国破忠臣死日日东流生白波
学诗者若止如此赋诗甚易而不难得一句即撰一句对而无活法不可为训以王半山多选其诗亦不可尽捐故取其怀古诸篇於此
金陵怀古
玉树歌残王气终景阳兵合戍楼空松楸远近千官塚禾黍高低六代宫石燕拂云晴亦雨江豚吹浪夜还风英雄一去豪华尽惟有青山似洛中
禾黍高低六代宫此一句好上句所谓松楸远近千官塚非也大抵亡国之余乌有松楸蔽千官之塚者五六却切於江上之景
经故丁补阙郊居
死酬知已道终全波暖孤氷且自坚鵩上承尘才一日鹤归华表巳千年风吹药蔓迷樵径雨暗芦花失钓船四尺孤坟何处是阖闾城外草连天
故居旧宅有伤惋之言附诸怀古事有兴必有废势有盛必有衰国然家亦然也恶人而富贵贤人而终贫贱亦不免遗迹为後人所叹第是是非非自不同耳
故都　　　　　　　　　　　韩　偓
故都遥想草萋萋上帝深疑亦自迷塞雁已侵池籞宿宫鸦犹恋女墙啼天涯烈士空垂涕地下强魂必噬脐掩鼻计成终不觉冯驩无路效鸣鸡
此为昭宗作第六句佳
经炀帝行宫　　　　　　　　刘　沧
此地曾经翠辇过浮云流水意如何香销南国美人尽怨入东风芳草多残柳宫前空露叶夕阳川上浩烟波行人遥起广陵思古渡月明闻棹歌
咸阳怀古
经过此地无穷事一望凄然感废兴渭水故都秦二世咸阳秋草汉诸陵天空絶塞闻边雁叶尽孤村见夜灯风景苍苍多少恨寒山半出白云层
长洲怀古
野烧空原尽荻灰吴王此地有楼台千年事往人何在半夜月明潮自来白鸟影从江树没青猿声入楚云哀停车日晚荐苹藻风静寒塘花正开
刘藴灵大中八年进士其诗乃尚有大历以前风味所以高於许浑者无他浑太工而贪对偶刘却自然顿挫耳
听人话丛台　　　　　　　　李　远
有客新从赵地囘自言曾上古丛台云遮襄国天边尽树遶漳河地里来弦管变成山鸟哢绮罗留作野花开金舆玉辇无踪迹风雨惟知长碧苔
平熟但颇近套不收或谓遗材也
过九成宫　　　　　　　　　吴　融
凤辇东归二百年九成宫殿半荒阡魏公碑字封苍藓【注魏文帝有碑】唐帝泉声落野田【注云太宗行幸有灵泉自涌】碧草新沾僊掌露绿杨犹忆御炉烟昇平旧事无人说万叠青山但一川
过丹阳
云阳县郭半郊垧风雨萧条万古情山带梁朝陵路断水连刘尹宅基平桂枝自折思前代【李考功於此知贡举】藻监难逢耻後生【殷文学於此集英灵】遗事满怀兼满目不堪孤棹舣荒城
富春
水送山迎入富春一川如画晚晴新云低远渡帆来重潮落寒沙鸟下频未必柳间无谢客也应花里有秦人严光万古清风在不敢停桡更问津
三四言景五六怀人至尾句乃归之严光高矣
武关
时来时去若循环双阖平云谩鎻山祗道地教秦设险不知天与汉为关贪生莫作千年计到了都成一梦闲争得便如巗下水从他兴废自潺潺
题延夀坊东南角古池
蔓草萧森曲?摧水笼沙浅露莓苔更无簇簇红粧点犹有双双翠羽来雨细几逢耕犊去日斜时见钓人囘繁华自古皆相似金谷荒园土一堆
废宅
风飘碧瓦雨摧垣却有隣人为鎻门几树好花闲白书满庭荒草易黄昬放鱼池涸蛙争聚栖燕梁空雀自喧不独凄凉眼前事咸阳一火便成原
赤壁怀古　　　　　　　　　崔　涂
汉室河山鼎势分勤王谁肯顾元勲不知征伐由天子唯许英雄共使君江上战余陵是谷渡头春在草连云分明胜败无寻处空听渔歌到夕曛
三四善用事好
题润州妙善寺前石羊【传云吴主孙权与蜀主刘备尝置此会云】
罗　隐
紫髯桑盖此沉吟很石犹存事可寻汉鼎未安聊把手楚醪虽满肯同心英雄已往时难问苔藓何知日渐深还有市?沽酒客雀喧鸠聚话蹄涔
此诗昭谏集中第一今京口此石犹存诗牌亦无恙云
经故友所居
槐花漠漠向人黄此地追游迹已荒清论不知庄叟逹死交空叹赵岐亡病来未忍言闲事老去惟知覔醉乡日暮街东策羸马一声横笛似山阳
五六淡而有味
曲江有感
江头日暖花正开江东行客心悠哉高阳酒徒半凋落终南山色空崔嵬圣代也知无弃物侯门未必用非才满船明月一竿竹家在五湖归去来
此但是不得志之辞不见怀古如何第四句亦有所指
黄河
莫把阿胶向此倾此中天意固难明解通银汉应须曲才出崑仑便不清高祖誓功衣带小僊人占斗客槎轻三千年後知谁在何必劳君报太平
此以譬人心不可测者
筹笔驿
抛掷南乡为主忧北征东讨尽良筹时来天地皆同力运去英雄不自由千里山河轻孺子两朝冠剑恨谯周惟余嵓下多情水犹解年年傍驿流
广陵开元寺阁上作
满槛山川漾落晖槛前事事去如飞空中鸡犬刘安过月下笙箫炀帝归江蹙海门帆散出地呑淮口树相依红楼翠幙知多少长向东风有是非
戱者谓三四为见鬼诗其实骄王荒帝亦自不宜引用然俗口传之已熟尾句亦可人也
台城
晚云隂暗下空城六代累累夕照明玉井已乾龙不起金瓯虽破虎曾争亦知罢世才难得却是穷尘事?平深谷作陵山作海茂弘流辈莫伤情
水边偶题
野水无情去不囘水边花好为谁开只知事逐眼前去不觉老从头上来穷似丘轲休叹息逹如周召亦尘埃思量此理何人会家邑先生?有才
三四老世人诵之甚稔乃昭谏诗也
南朝四首　　　　　　　　　杨　亿
五鼓端门漏滴稀夜籖声断翠华飞繁星晓埭闻鸡度细雨春塲射雉归步试金莲波溅袜歌翻玉树涕沾衣龙盘王气终三百犹得澄澜对敞扉
夜半至鸡鸣埭及射雉乃齐事金莲潘妃事玉树陈後主事此杂赋南朝耳诗并见西崑倡酬事组织华丽盖一变晚唐诗体香山诗体而效李义山自杨文公刘子仪始欧梅既作寻又一变然欧公亦不非之而服其工
二　　　　　　　　　　　　钱惟演
结绮临春映夕霏景阳钟动曙星稀潘妃宝钏光如昼江令花牋落似飞舴艋临波朱火度觚棱拂汉紫烟微自从饮马秦淮水蜀柳无因对殿帏
右钱惟演诗惟演有拥旄集行於世亦首作崑体之一人即钱思公也
三　　　　　　　　　　　　刘　筠
华林酒满劝长星青漆楼高未称情麝壁灯回偏照昼雀航波涨欲浮城钟声但恐严粧晚衣带那知敌国轻千古风流佳丽地尽供哀思与兰成
崑体诗所以用事务为雕蔟者此也一衣带谓大江耳兰成谓庾信哀江南赋
四　　　　　　　　　　　　李宗谔
僊华玉夀晓沉沉三阁齐云复道深平昔金铺空废苑於今琼树有遗音珠帘映寝方成梦麝壁飘香未称心惆怅雷塘都几日吟魂醉魄巳相寻
尾句絶妙隋炀帝为晋王从贺若弼等下江南既而荒淫於江都恍惚月下见陈後主陈隋丧亡相寻一辙不以德竞而以力胜俱亡而已
汉武四首　　　　　　　　　杨亿
蓬莱银阙浪漫漫弱水囘风欲到难光照竹宫劳夜拜露漙金掌费朝餐力通青海求龙种死讳文成食马肝待诏先生齿编贝那教索米向长安
此诗有说讥武帝求僊徒费心力用兵不胜其骄而於人才之地不加意也诗话称此五六
二　　　　　　　　　　　　刘　筠
汉武天台接绦河半涵飞雾郁嵯峨桑田欲看他年变瓠子先成此日歌夏鼎几迁空象物秦桥未就巳沉波相如作赋徒能讽却助飘飘逸气多
五六言兴亡之运理所必有虽汉武帝之力钜心劳终亦无如之何也末句谓谏者之不切
三　　　　　　　　　　　　钱惟演
一曲横汾鼓吹逥侍臣高会柏梁台金芝晔煜凌晨见青雀轩翔白昼来立候东溟邀鹤驾穷兵西极待龙媒甘泉祭罢神光灭更遣人间识玉杯
东求蓬岛西求宛马亦志大心劳矣葬地玉杯遄出人间悲之也亦理之所不能免也人君而鍳此则修德人臣而感此则尽心以事主听其运於天可也
四　　　　　　　　　　　　刀　衎
高宴柏梁词可仰横汾箫鼓乐难穷巳教丞相开东阁犹使将军悞北戎洒泪甘泉还有恨祈年僊馆惜成空谁知辛苦囘中道共尽千龄五柞宫
人无有不死者尧舜桀纣其死一也俭而安於自然者顺也侈而不安其天卒亦归於一空者逆也不伏死之人未有不得其死曾谓其智力可恃乎
明皇三首　　　　　　　　　杨　亿
玉牒开观检未封鬬鸡三百远相从紫云度曲传浮世白石标年凿半峰河朔叛臣惊舞马渭桥遗老识真龙蓬山钿合愁通信囘首风涛一万重
五六诗话所称凡赋唐明皇诗至於养成禄山之祸皆自侈靡奢纵始蛊於心而昏於事不过如此
二　　　　　　　　　　　　钱惟演
山上汤泉架玉梁云中复道拂瑶光丝囊暗合三危露翠幰时遗百和香任是金鸡亲便坐更抛珠被掩方牀匆匆一曲梁州罢万里桥边见夕阳
诗贵一轻一重对说一曲梁州为乐几何万里桥在成都府却忽屈万乘至彼乐之中成此哀也
三　　　　　　　　　　　　刘　筠
岁岁南山见夀星百蛮囘首奉威灵梨园法部兼番部玉辇长亭复短亭河鼔暗期随日转马嵬恨血染尘腥西归重按临波舞故老相看但涕零
三四良佳荒唐沉湎有如此流离颠沛忽如彼皆可为後世人主之戒明皇赖有太子即位灵武郭子仪李光弼之兵足以战及忠臣义士之志未离唐室故得返驾旧京有此末句不然父子俱入蜀中原之人虽不服禄山江东已有永王璘欲炙矣事将如何
成都三首　　　　　　　　　杨　亿
五丁力尽蜀川通千古成都绿酎浓白帝仓空蛙在井青天路险剑为峰漫传西汉祠神马巳见南阳起卧龙张载勒铭堪作戒莫矜函谷一丸封
公孙述以术愚民衆传光武破隗嚣天水述急下令谓白帝仓米一夕大空民争往观意其怪也既而实不失米乃谓民曰此犹妄传天水破耳竟如此语自合检看此专以公孙述割据恃险戒後之人
二　　　　　　　　　　　　刘　筠
镂肤剽俗恣游遨可得蹲鸱号富饶井络共知天与险蚕丛无奈世兴妖杜鹃积恨花如血诸葛遗灵柏半烧才似文园何足道一生琴意祗成痟
三　　　　　　　　　　　　钱惟演
武侯千载有余灵盘石刀痕尚未平巴妇自饶丹穴富汉庭还负碧砮征雨经蜀市应和酒琴到临卭别寄情知有忠臣能叱驭不论云栈更峥嵘
刘钱二公泛咏蜀事亦各有工处
始皇三首　　　　　　　　　杨　亿
衡石量书夜漏深咸阳宫阙杳沉沉沧波沃日虚鞭石白刃凝霜枉铸金万里长城穿地脉八方驰道听车音儒坑未冷骊山火三月青烟绕翠岑
第七句?佳作诗之法也坑儒未几骊山巳火以一火字贯上意
二　　　　　　　　　　　　刘　筠
利觜由来得擅塲尽迁豪富入咸阳属车夜出迷云雨峻令朝行剧虎狼前殿建旗临紫极东门立石见扶桑从臣善颂徒虚美不奈卢生?国亡
尾句絶妙亡秦者胡也此?巳预播矣德不足以弭之虽勒碑颂美亦自愚而已
三　　　　　　　　　　　　钱惟演
天极周环百二都六王钟鐻接流苏金椎谩筑甘泉道匕首还随督亢图巳觉副车惊博浪更携连弩望蓬壶不将寸土封诸子刘项由来是匹夫
督亢之亢作平声作仄声用亦可末句尤妙天下事每出於智之所不能料有天下者修德而已人主往往知惩前代之失至於矫枉过正则其祸必伏於人之所不能见者刘项匹夫而亡秦又岂必封建地大者足为患耶此崑体诗一变亦足以革当时风花雪月小巧呻吟之病非才高学博未易到此久而雕篆太甚则又有能言之士变为别体以平淡胜深刻时势相因亦不可一律立论也
过鸿沟　　　　　　　　　　王禹偁
侯公缓颊太公归项籍何曾会战机只见鸿沟分两界不知垓下有重围危桥带雨无人过败叶随风傍马飞半日垂鞭念前事露莎霜树映斜晖
元之诗学乐天此首殊觉高古
官下　　　　　　　　　　　宋　祁
东泊骖驔一驻车騩云芣木淡扶疎【郑与騩山】风经御寇僊游外野识裨谌草创余颍谷寒烟仍井邑时门残日但邱墟【古治国非今治所】两都大道过从盛不称支离佩左鱼公自成都府诏许交事还台寻知郑州所谓圃田虎牢也列子裨谌颍谷时门四事切善造语
题杜子美书堂　　　　　　　赵　拚
直将骚雅镇浇淫琼贝千章照古今天地不能笼大句鬼神无处避幽吟几逃兵火羁危极欲厚民风意思深茅屋一间遗像在有谁於此是知音
句句中的
和张民朝谒建隆寺二次用写望试笔韵
梅尧臣
荒台残垒旧名邦曾说王师此受降西汉衣冠拜原庙五天龙象护经窗蜀冈井味人犹品隋帝宫基阙尚双自古兴亡不须问风铃闲听响幡幢
以双对品甚工异世之所鲜
题朝元阁　　　　　　　　　韩　琦
试往骊山顶上行朝元孤絶耸峥嵘了无楼殿嗟余侈自见耕桑复太平雨後绿苔多滑径叶间红子不知名南巅更就丹霞挹顿觉汪然病骨清
太平而怀古与离乱而怀古两般情怀公熙寜初镇长安题此
和吴御史临淮感事　　　　　王安石
栅鎻城扉晓一开柂牙车轴转成雷黄尘欲碍龟山出白浪空分汴水来澄观有材邀味陋霁云无力报奸囘骚人此日追前事悲气随风动管灰
和微之重感南唐事
叔宝倾陈衍弊梁可嗟曾不见兴亡斋祠父子终身费酣咏君臣举国荒南狩皖山非故地北师淮水失名王天移四海归真主谁诱昏童肯用长
末句押韵好谓有舟楫之长技而不能保夫江者以运去人离也
次韵微之高斋有感
台殿荒墟辱井堙豪华不复见临春北山漠漠云垂地南堞悠悠水映人驰马蔽亏松半死射塲埋没雉多驯登高一曲悲亡国想遶红梁落暗尘
二诗皆金陵怀古之别题耳
金陵怀古四首
霸祖孤身取二江子孙多以百城降豪华尽出成功後逸乐安知与祸双东府旧基留佛刹後庭遗唱落船牕黍离麦秀从来事且置兴亡共酒缸
天兵南下北桥江敌国当时指顾降山水雄豪空复在君王神武自难双留连落日频囘首想像余墟独倚牕却忆夏阳才一苇汉家何事费罂缸
地势东囘万里江云间天阙古来双兵缠四海英雄得圣出中原次第降山水寂寥埋王气风烟萧飒满僧牕废陵败冢空冠剑谁复沾缨酹一缸
忆昨天兵下蜀江将军谈笑士争降黄旗已尽年三百紫气空收剑一双破堞自生新草木废宫谁识旧轩牕不须搔首寻遗事且倒花前白玉缸
读半山所作又读刘贡父所作韵险而律熟若皆似乎不和韵者亦可长学诗者一格也第三首移降字双字先後之此亦一例
金陵怀古次韵　　　　　　　刘　攽
虎踞羣山带遶江为谁兴国为谁降高台麋鹿看无数废苑鳬鷖去自双万事朝云随逝水百年西日照虚牕白门酒美东风快笑数英雄尽一缸
楼船西下势横江元帅旌旗就约降旋报前师覆张悌亟传单骑馘王双燕焚正自当烟突蚁溃何堪值水牕囘首三军欢奏凯万牛行?酒千缸
耆老传云金陵城破自城下水牕兵入
楚贡来迟诡问江汉收羣策士心降一言已重黄金百再见仍蒙白璧双票客脱身甘马革老儒投笔谢书牕岂知三阁酣诗酒浩唱庭花倒玉缸
颓垣落水半平江乔木呼风不易降耕出珠玑时得一道逢麟凤不成双潮声半夜来寒渚月色深秋照旧牕唯有鱼盐城下市樯乌相对集瓶缸
四诗皆工丽悲壮善用事一也善用韵二也全篇无牵强不似和诗其美三也
依韵和金陵怀古　　　　　　王　珪
怀乡访古事悠悠独上高楼满目秋一鸟带烟飞别浦数帆和雨下归舟萧萧暮吹惊红叶惨惨寒云压旧楼故国凄凉谁与问人心无复更清流
此诗误刋荆公集中今以岐公集为正
金陵怀古
控带洪流古帝城欲寻旧事半榛荆六朝山色情终在千古江声恨未平设险邱陵荒蔓草带城桑柘接新耕十年重到无人问独立东风一怆情
登悬瓠城感吴季子
将军戈甲从天下丞相旌旗匝地来堪笑怒螳犹强臂不知蛰户欲惊雷咄嗟武相深寃洗指顾山东逆境开吏部声名千古在断碑何处卧苍苔
元注碑既磨复命段文昌撰故碑不得予谓今韩碑行於世终不知有文昌碑
三乡怀古
清洛东流去不还汉唐遗事有无间庙荒古木连空谷宫废春芜入乱山南陌絮飞人寂寂空城花落鸟关关登临几度游人老又对东风鬓欲斑
登海州楼
城外沧溟日夜流城南山直对城楼溪田雨足禾先熟海树风高叶易秋疏傅里闾询故老秦皇车甲想东游客心不待伤千里槛外风烟尽是愁
过邺中　　　　　　　　　　刘屏南
逐鹿营营一梦惊事随流水去无声黄沙日傍荒台落绿树人穿废苑行遗恨分香怜晚节胜游飞盖想高情我来不暇论兴废一点西山入眼明
分香指曹操飞盖指曹植冥西园诗也四字极切
题钓台　　　　　　　　　　潘　柽
蝉冠未必似羊裘出处当时巳熟筹但得诸公依日月不妨老子卧林邱英雄陈迹千年在香火空山万木秋自笑黄尘吹鬓客爱来祠下系孤舟
转庵潘柽字德久永嘉人叶水心快称其诗竞谓永嘉四灵之徒凡言诗者皆本德久父任右职合门福建兵钤卒
雨花台　　　　　　　　　　刘克庄
昔年讲师何住在高台犹有雨花名有时窦向泥寻得一片山无草敢生落日磬残隣寺闭晴天牛上废陵耕登临不用深怀古君看锺山几个争
後村壮年诗学晚唐初成而未脱俗故尾句终俗
瀛奎律髓卷三

[book_title]卷四
钦定四库全书
瀛奎律髓卷四　　　　　　元　方回　编庭宇类
广谷大川异制民生其间异俗读禹贡周官史记所纪不如读此所选诗亦不出户而知天下之意也
五言【四十二首】
早发始兴江口至虚氏邨作　　宋之问
候晓踰闽障乘春望越台宿云鹏际落残月蚌中开薜荔揺青气桄榔翳碧苔桂香多露裛石响细泉回抱叶玄蝉啸?花翡翠来南中虽可悦北思日悠哉鬒髪俄成素丹心巳作灰何当首归躅行剪故山莱
之问此篇宿云残月一联前无古人他佳句尤多其为人则不足道媚附张易之至於奉溺器其他倾险尤多卒赐死此乃贬陇州参军时诗山谷教人作诗必学老杜今所选亦以老杜为主不知老杜亦何所自乎盖出於其祖审言同时诸友陈子昂宋之问沈佺期也子昂以感遇诗名世其实尤工律诗与审言之问佺期皆唐律诗之祖唐史谓魏建安後迄江左诗律屡变至沈约庾信以音韵相婉附属对精密及之问佺期又加靡丽拘忌声病约句准篇如锦绣成文学者宗之号曰沈宋体语曰苏李居前沈宋比肩然则学古诗必本苏武李陵学律诗必本子昂审言辈不可诬也此四人者老杜之诗所自出也特老杜才高气劲又能致广大而尽精微耳
旅寓安南　　　　　　　　　杜审言
交趾殊风候寒迟暖复催仲冬山果熟正月野花开积雨生昏雾轻霜下震雷故乡踰万里客思倍从来此杜子美乃祖诗也子美曰吾祖诗冠古家法如此
送杨长史济赴果州　　　　　王　维
褒斜不容幰之子去何之鸟道一千里猿声十二时官桥祭酒客山木女郎祠别後同明月君应听子规右丞诗入宋惟梅圣俞能及之可互看
送梓州李使君
万壑树参天千山响杜鹃山中一夜雨树杪百重泉汉女输賨布巴人讼芋田文翁翻教授不敢倚先贤风土诗多因送人之官及远行指言其方所习俗之异清新隽永唐人如此者极多如许棠云王租只贡金如周繇云官俸请丹砂皆是
秦州　　　　　　　　　　　杜　甫
传道东柯谷深藏?十家对门藤盖瓦映竹水穿沙痩地翻宜粟阳坡可种瓜船人近相报但恐失桃花痩地一句古今人未尝道东南水田籼粳皆欲肥西北高原种粟惟欲地痩亦格物者之所宜知也二十首取一
题忠州龙兴寺壁
忠州三峡内井邑聚云根小市尝争米孤城早闭门空看过客泪莫覔主人恩漂泊仍愁虎深居赖独园争米闭门愁虎峡内小郡如此老杜诗善言风土他如塞俗人无井山田饭有砂瓦卜传神语畲田费火耕白鱼如切玉朱橘不论钱之类不可胜数可以类触
送桂州严大夫　　　　　　　韩　愈
苍苍森八桂兹地在湘南江作青罗带山如碧玉篸户多输翠羽家自种黄柑远胜登僊去飞鸾不暇骖昌黎门人有孟郊贾岛张籍卢仝李贺之徒诗体不一昌黎能人人效之此盖张籍体也
送郑尚书赴南海
番禺军府盛欲说暂停杯盖海旗幢出连天观阁开衙时龙户集上日马人来风静鶢鶋去官廉蚌蛤回货通师子国乐奏武王台事事皆殊异无嫌屈大才
唐人诗六韵八韵十韵以上舂容之中寓以揫歛如此者不一近人学晚唐诗止於八句中或四句工或二句工而尾句多无力此诗中四联极言广府之盛首句且教诸客听所言土风尾句着力一结而殊异二字乃一篇精神也
百花亭　　　　　　　　　　白居易
朱槛在空虚凉风八月初山形如岘首江色似桐庐佛寺垂舟入人家枕水居高亭仍有月今夜宿何如此贬江州司马时作大抵中唐以後人多善言风土如西北风沙酪浆氊幄之区东南水国蛮岛夷洞之外亦无不曲尽其妙乐天送人游岭南有云诃陵国方界交趾郡为隣土民稀白首洞主尽黄巾又红旗围卉服紫绶裹文身面苦桄榔裛浆酸橄揽新牙樯迎海舶铜鼔赛江神不冻贪泉暖无霜毒草春云烟蟒蛇气刀剑鳄鱼鳞又云天黄生飓母雨黑长枫人而结之曰须防盃里蛊莫受槖中珍亦可谓尽南中之俗矣学诗者不可不深造黄陈摆落膏艶而趋於古淡亦不可无此等一二语也
送海客归旧岛　　　　　　　张　籍
海上去应远蛮家云岛孤竹船来桂府山市卖鱼须入国自献宝逢人多赠珠却归春洞口斩象祭天吴唐以诗试进士先以诗为行卷如此等语或本无其人姑为是题以写殊异之景故皆新怪可观如送流人寄边将之类皆是也
送从弟戴玄往苏州
杨柳阊门路悠悠水岸斜乘舟向山寺着屐到渔家夜月红柑树秋风白藕花江天诗景好回日莫言赊此苏州风景乘舟着屐一联脍炙人口红柑白藕一聨太绮故尾句放寛不然冗矣
送人入蜀　　　　　　　　　李　远
蜀客本多愁今君是胜游碧藏云外树红露驿边楼杜宇呼名语巴江学字流不知烟雨外何处梦刀州呼名学字一聨精切
送僧游南海　　　　　　　　李　洞
春往海南边秋闻半夜蝉鲸呑洗鉢水犀触点灯船岛屿分诸国星河共一天长安却回日松偃旧房前洞学贾岛为诗五言佳
睦州四韵　　　　　　　　　杜　牧
州在钓台边溪山实可怜有家皆掩映无处不潺湲好树鸣幽鸟晴楼入野烟残春杜陵客中酒落花前轻快俊逸
旅次钱塘　　　　　　　　　方　干
此处似乡国堪为朝夕吟云藏吴相庙树引越山禽潮落海人散钟迟秋寺深我来无旧识谁见寂寥心此吾家桐庐处士方干诗中四句不书题目一吟即知其为钱塘也
南中　　　　　　　　　　　王　建
天南多鸟声州县半无城野市依蛮姓山村逐水名瘴烟沙上起隂火雨中生独有求珠客年年入海行与张籍相上下中四句佳好
蛮家　　　　　　　　　　　马　戴
领得卖珠钱还家铜柱边看儿调小象打鼓戱新船醉後眠神树耕时语瘴烟又逢衰蹇老相问莫知年中四句虽粗极其新谲
巫山峡　　　　　　　　　　皇甫冉
巫峡见巴东迢迢出半空云藏神女馆雨到楚王宫朝暮泉声异寒暄树色同清猿不可听偏在九秋中此诗与杜审言陈子昂诗法相似
寄永嘉崔道融　　　　　　　司空图
旅寓虽难定乘闲是胜游碧云萧寺霁红树谢村秋戍鼓和潮暗船灯照岛幽诗家多滞此风景似相留
送史泽之长沙　　　　　　　司空曙
谢眺怀西府单车触火云野蕉依戍客庙竹映湘君梦渚巴山断长沙楚路分一盃从别後风月不相闻两司空所言永嘉长沙风土各极新丽所取二联又皆下句胜凡诗以下句胜上句为作家先一句好而後一句弱或不称则败兴矣
送龙州樊使君　　　　　　　许　棠
曾见卭人说龙州地未深碧溪飞白鸟红斾映青林土产唯宜药王租只贡金政成开宴日谁伴使君吟五六佳
送人尉黔中　　　　　　　　周　繇
盘山行几驿水路复通巴峡涨三川雪园开四季花公庭飞白鸟官俸请丹砂知尉黔人後高吟采物华四六新而俊逸
送董卿知台州　　　　　　　张　蠙
九陌除书出寻僧问海城家从中路挈吏隔数州迎夜蚌侵灯影春禽杂橹声开图知异迹思想石桥行第五句极新
送人尉蜀中
故友汉中尉请为西蜀吟人家多种橘风土爱弹琴水向昆明濶山通大夏深理闲无别事时寄一登临风土爱弹琴暗用相如琴心事善言形势五六佳
宣州二首　　　　　　　　　梅尧臣
北客多怀北庖羊举玉巵吾乡虽处远佳味颇相宜沙水马蹄鳖雪天牛尾狸寄言京国下能有几人知宋诗与唐不异者梅都官尧臣为?此鳖狸一联宣州风土歙州亦然高庙尝问歙味汪龙溪彦章举此句以对今人能传诵之而不知其为圣俞诗也
斫漆高崕畔千筒不一盈野粮收橡子山屋照松明只见树堪种曾无田可耕儿孙何所乐向此是平生此宣州山中民俗唯歙亦然予生於歙故尤知此诗之味梅诗似唐而不装不绘自然风韵又当细咀此二十诗中选其二
送任适尉乌程
俛作程乡尉折腰还自甘卞峰晴照黛霅水晓澄蓝葑上春田辟芦中走吏参到时苹叶长柳恽在江南圣俞诗一扫崑体与盛唐杜审言王维岑参诸人合今学者学四灵诗曷不学圣俞乎能言风土者圣俞所尤长也柳恽诗汀洲采白苹日落江南春
余姚陈寺丞
试邑来勾越风烟复上游江潮自迎客山月亦随舟海货通闾市鱼歌入县楼弦琴无外事坐见浦帆收圣俞此诗全不似宋人诗张籍刘长卿不能及也
送晁质夫太丞知深州
芜蒌问古亭春入饶阳城豆粥君王远壶浆刺史迎地凉宜牧马塞近惯调兵为寄井泉石老来思目明起句爽三四工井泉石事新
送刘攽秘校赴婺源
云木葱茏处鸡鸣古县城山高地多险源近水偏清斫漆资商贷栽茶杂赋征案头龙尾砚切莫苦求精尽婺源之俗末句规之勿求砚以扰民也
送洪秘丞知大寜监
三峡蛮溪上千山楚俗兼妇人樵入市官井货专盐魑魅或为患猕猴常可嫌君能厚风俗男子使腰鎌
送鲜于秘丞通判黔州
壶头山下俗巴妇曲中听汲井熬盐白烧田种谷青巗风来虎啸江雨过龙腥事简能谈者扬雄所草经
鲁山山行
适与野情惬千山高复低好峰随处改幽径独行迷霜落熊升树林空鹿饮溪人家在何许云外一声鸡王介甫?工唐体苦於对偶太精而不脱洒圣俞此诗尾句自然熊鹿一联人皆称其工然前联尤幽而有味
送番禺杜杅主簿
行识桄榔树初窥翡翠巢地蒸蛮雨接山阔海云交讼少通华语虫多入膳庖不须思朔望梅吐腊前梢
送李合使知冀州
騕褭黄金络春风北渡河将军守汉法壮士发燕歌绿水塘蒲短晴天塞雁多家声复年少矍铄笑廉颇此北边风土往往燕冀之间瀦水为塘以限马足故有绿水蒲塘之句圣俞因送行言风土佳句甚多姑选此数篇学者当举一隅也
公安县　　　　　　　　　　陶　?
门沿大堤入路趁浅沙行树短天根起山穷地势倾孤舟难泊?远水欲沉城半夜求津济烟中荻火明考四朝国史陶?字商翁永州人军功补官两知邕州善为诗山谷志其墓许可之其诗尤善言风土蜡茶诗至五十韵
送舅氏野夫萃之宣州二首　　黄庭坚
籍甚宣城郡风流数贡毛霜林收鸭脚春网荐琴高共理须良守今年辍省曹平生割鸡手聊试发硎刀三四言土俗未见其奇却是五六有斡旋尾句稍健彼学晚唐者有前聨工夫无後四句力量
试说宣城郡停盃且细听晚楼明宛水春骑簇昭亭稏丰圩户桁杨卧讼庭谢公歌舞地时对换鵞经此诗中四句佳言风土之美而明蔟丰卧诗眼也后山谓句中有眼黄别驾是也尾句尤有味年丰矣讼少矣彼谢公歌舞之地以亲笔墨为事可乎起句乃昌黎前诗体也
寄潭州张芸叟　　　　　　　陈师道
湖岭一都会西南更上游秋盘堆鸭脚春味荐猫头宣室思来暮蒸池得借留熟知为郡乐莫作越乡忧后山学山谷为诗者也猫头鸭脚工矣张芸叟舜民后山姊夫五六谓宣室兴来暮之想蒸池之地其得久留之乎得借留谓不能得留也用贾谊长沙事而傍入来暮借留二事句法矫健非晚唐能嚅哜也二首取一
送周都官通判湖州　　　　　王安石
绿水乌程地青山顾渚滨酒醪犹美好茶荈正芳新聚泛樽前月分班焙上春仁风巳及俗乐事始关身橘柚供南贡槐枫望北辰知君白羽扇归日未生尘
乌程酒顾渚茶湖州风景也酒与古不殊茶於今适春犹字正字巳佳可以聚而泛可以分而班亦乐事也然必仁风先及物而後身可乐故已字始字尤妙南贡北辰又勉之以心在王室归而致吾君可也诗律精密如此他人太工则近弱惟荆公独能工而不萎云风土诗与送饯诗当互看
海陵杂兴　　　　　　　　　吕本中
万事不如意自然生白须极知少余韵何敢厌穷途土俗尊鱼婢生涯欠木奴东行见李白谁为致区区居仁本中世称为大东莱先生其诗宗江西而主於自然号弹丸法此诗在泰州为小官时作为仕宦送迎无味非其所乐故首句有不如意生白须之语自是名言然应接尘俗已无余韵又不敢以穷途为厌也意极婉曲鱼婢木奴一聨工而尊字尤好
顷岁从戎南郑屡往来兴凤间暇日追忆旧游
有赋　　　　　　　　　　　陆　游
昔戍蚕丛北频行凤集南烽传戎垒密驿送客程贪春尽花犹拆云低雨半含种畲多菽粟艺木杂松楠妇汲惟陶器民居半草庵风烟迷栈阁雷霆【去声】起湫潭城郭秦风近邨墟蜀语参快心逢旷野刮目望浮岚考古兴时感无诗每自惭嘉陵?堪忆迎马柳毵毵
放翁诗出於曾茶山而不专用江西格间出一二耳有晚唐有中唐亦有盛唐此篇虽陈杜沈宋亦不过如此流丽绵密所圈五字以全篇太缛到此合放淡故也作此诗年八十三矣南渡後诗至万篇佳句无数有越中诗言监湖风物尤精
七言【三十首】
盖少府新除江南尉问风俗　　郎士元
闻君作尉向江潭吴越风烟到自谙客路寻常随竹影人家大抵傍山岚缘溪花木偏宜远避地衣冠尽向南唯有夜猿啼海树思乡望国意难堪
岭南道中　　　　　　　　　李德裕
岭水争分路转迷桄榔椰叶暗蛮溪愁冲雾毒逢蛇草畏落沙虫避燕泥五月畲田收火米三更津吏报朝鸡不堪肠断思乡处红槿花中越鸟啼
李卫公不读文?而诗奇健谪海外时所作诗尤酸楚张志和渔父词五首在其集中此诗於岭南风土甚切词又工
自江陵沿流道中　　　　　　刘禹锡
三千三百西江水自古如今要路津月夜歌謡有渔父风天气色属商人沙村好处多逢寺山叶红时觉胜春行到南朝争战地古来名将尽为神
元注陆逊甘寜皆有祠宇
赴苏州酧别乐天
吴郡鱼书下紫宸长安廐吏送朱轮二南风化承遗爱八咏声名蹑後尘梁氏夫妻为寄客陆家兄弟是州民江城春日追游处共忆东都旧主人
乐天尝守苏今梦得亦往守此故有承遗爱蹑後尘之语梁鸿孟光尝客於吴机云二陆昔为吴人今到苏之後凡寄寓之客及在郡之士人与太守相追游当共忆乐天为旧太守即旧主人也善用事笔端有口未易可及
登柳州城楼寄漳汀封连四州　柳宗元
城上高楼接大荒海天愁思正茫茫惊风乱颭芙蓉水密雨斜侵薜荔墙岭树重遮千里目江流曲似九回肠共来百越文身地犹自音书滞一乡
韩泰为抚州韩曅为池州陈谏为封州刘禹锡为连州
柳州寄丈人周韶州
越絶孤城千万峰空斋不语坐高舂印文生绿经旬合砚匣留尘尽日封梅岭蛮烟藏翡翠桂江秋水露鰅鱅丈人本自忘机事为想年来憔悴容
得卢衡州书因以诗寄
临蒸且莫叹炎方为报秋来雁几行林邑东回山似戟?牱南下水如汤蒹葭淅沥含秋露橘柚玲珑透夕阳非是白苹洲畔客还将远意问潇湘
岭南江行
瘴江南去入云烟望尽黄茅是海边山腹雨晴添象迹潭心日暖长蛟涎射工巧伺游人影飓母偏惊旅客船从此忧来非一事岂容华髪待流年
柳州峒氓
郡城南下接通津异服殊音不可亲青箬裹盐归洞客绿荷包饭趂墟人鵞毛御臈缝山罽鸡骨占年拜水神愁向公庭问重译欲投章甫作文身
柳柳州诗精絶工致古体尤高世言韦柳韦诗淡而缓柳诗峭而劲此五律诗比老杜则尤工矣杜诗哀而壮烈柳诗哀而酸楚亦同而异也又南省牒令具注国图风俗有云华夷图上应初识风土记中殊未传非孔子不陋九夷之义也年四十七卒於柳州殆哀伤之过欤然其诗实可法
杭州　　　　　　　　　　　白居易
余杭形胜世间无州傍青山县枕湖遶郭荷花三十里拂城松树一千株梦儿亭古传名谢教伎楼新道姓苏独有使君年老大风光不称白髭须
守苏答客问杭州
为我踟蹰停酒盏与君约略说杭州山名天竺堆青黛湖号钱塘泻绿油大屋檐多装雁齿小航船亦画螭头所嗟水路无三百官系何因得再游
杭州春望
望海楼明照晓霞护江堤白踏晴沙涛声夜入伍员庙柳色春藏苏小家红袖织绫夸柿蔕青旗沽酒趂梨花谁开湖寺西南路草绿裙腰一道斜
乐天守杭州以和适之趣处繁华子厚守柳州以愁苦之怀处荒寂情景异欢戚殊以乐天之二诗视子厚之五诗相去远矣然子厚亦隘者也东坡谪黄谪惠谪儋耳无一言及於怨尤夷鄙是亦可以观人焉
以州宅夸於乐天　　　　　　元　稹
州城回遶拂云堆镜水稽山满目来四面常时对屏幛一家终日在楼台星河似向檐前落鼓角惊从地底回我是玉皇香案吏谪居犹得住蓬莱
重夸州宅旦暮景色
仙都难画亦难书暂合登临不合居绕郭烟岚新雨後满山楼阁上灯初人声晓动千门辟湖色宵涵万象虚为问西州罗刹?涛头冲突近何如
长庆中乐天知杭州微之知越州以筒寄诗自此始微之夸州宅蓬莱阁所以名亦自此始二公前贬九江忠州江陵通州往来诗不胜其酸楚至此乃不胜其夸耀亦一时风俗之弊只知作诗不知其有失也
郡中有怀寄上睦州员外十三兄
邢　羣
城枕溪流浅更斜丽谯连带邑人家经冬野菜青青色未腊山梅树树花虽免瘴云生岭上永无京信到天涯如今岁晏从羇滞心喜弹冠事不赊
此诗附见樊川集唐歙州刺史邢羣寄睦州刺史杜牧之三四言歙州风土佳句也五以江左犹远岭南乃无瘴之地六言唐都长安歙州自当难得京书耳
正初奉酧　　　　　　　　　杜　牧
翠巗千尺倚溪斜曾得严光作钓家越瘴远分丁字水腊梅迟见二年花明时刀尺君须用幽处田园我有涯一壑风烟阳羡里解龟休去路非赊
此牧之用韵酧歙州刺史邢羣也腊中得诗正初奉酧二诗皆是前四句言各州之景後四句言情皆佳句也
长安杂题
洪河清渭天池濬太白终南地轴横祥云辉映汉宫紫春光绣画秦川明草妬佳人钿朶色风回公子玉衔声六飞南幸芙蓉苑十里飘香入夹城
诗人於四方风土皆能言之至於长安洛阳邺都金陵帝王建都之地则多见於怀古之作而述今者少牧之长安六诗於五诗之末各寓闲中自静之意独此诗前夸形势後叙侈丽亦足以形容天府之盛故取之五诗内如韩嫣金丸莎覆绿许公鞯汗杏妆红投钓谢家池正雨醉吟隋寺日沉钟白鹿源头回猎骑紫云楼下醉江花又街西长句云游骑偶同人鬭酒名园相倚杏交花皆艶冶而不流当其时郊岛元白下世之後张祜赵嘏诸人皆不及牧之盖颇能用老杜句律自为翘楚不卑卑於晚唐之酸楚凑砌也
洛阳长句
草色人心相与闲是非名利有无间桥横落照虹堪画树鎻千门鸟自还芝盖不来云杳杳僊舟何处水潺潺君王谦让泥金事苍翠空高万岁山
唐自天宝以後不复驾车东都此诗有望幸之意树鎻千门一句极佳芝盖僊舟乃指缑氏山王乔事及李郭事亦切
题宣州开元寺小阁
六朝文物草连空天澹云闲今古同鸟去鸟来山色里人歌人哭水声中深秋帘幙千家雨落日楼台一笛风惆怅无因见范蠡参差烟树五湖东
唐以昇州属浙西而节度使在润州江东则宣歙观察府在宣州是为大镇故其诗特繁盛宋析置太平州移本路监司於江寜建康而宣州寂如矣
杭州呈胜之　　　　　　　　王安国
游观须知此地佳纷纷人物敌京华林峦腊雪千家水城郭春风二月花彩舫笙歌吹落日画楼灯烛映残霞如君援笔宜摹写付与尘埃北客夸
此王安国诗今王校理集行於世误入其兄荆公集中
送张仲容赴杭州孙公辟　　　王安石
万屋相夸漆与丹笑歌长在绮纨间彩船春戱城边水画烛秋寻寺外山忆我屡随游客入喜君今趂辟书还遥知曼倩威行久赤笔应从到日闲
李参政注孙公沔也杭州之盛自五代至宋繁华久矣百五十年行都诗愈多而佳者愈不少未能尽得之也
夷陵岁暮书事呈元珍表臣　欧阳修
萧条鸡犬乱山中时节峥嵘岁已穷游女髻鬟风俗古野巫歌舞岁年丰平时都邑今为陋敌国江山昔?雄荆楚先贤多胜迹不辞携酒问隣翁
元注夷陵风俗朴陋惟岁暮祭鬼则男女数百相从而乐饮妇女竞为野服以相游嬉
寄梅圣俞
青山四顾乱无涯鸡犬萧条数百家楚俗岁时多杂鬼蛮乡言语不通华绕城江急舟难泊当县山高日易斜击鼔踏歌成夜市邀龟卜雨趂烧畲丛林白昼飞妖鸟庭砌非时见异花惟有山川为絶胜寄人堪作画图夸公夷陵书事寄谢三舍人有云道途处险人多负邑屋临江俗善泅腊市鱼盐朝暂合淫祠箫鼔岁无休风鸣烧入空城响雨恶江崩断?流讼庭画地通人语邑政观风间俚讴皆於风土如画读欧公诗当以三法观五言律初学晚唐与梅圣俞相出入其後乃自为散诞七言律力变崑体不肯一毫涉组织自成一家高於刘白多矣如五七言古体则多近昌黎太白或有全类昌黎者其人亦宋之昌黎也出其门者皆宋文人巨擘焉
戱答元珍
春风疑不到天涯二月山城未见花残雪压枝犹有橘冻雷惊笋欲抽芽夜闻归雁生乡思病入新年感物华曾是洛阳花下客野芳虽晚不须嗟
此夷陵作欧公自谓得意盖春风疑不到天涯一句未见其妙若可惊异第二句云二月山城未见花即先问後答明言其所谓也以後句句有味
戱咏江南风土　　　　　　　黄庭坚
十月江南未得霜高林残水下寒塘饭香猎户分熊白酒熟渔家擘蟹黄橘摘金包随驿使米舂玉粒送官仓踏歌夜结田神社游女多随陌上郎
此诗见山谷外集亦非他人所能及也
入秭归界　　　　　　　　　范成大
山根系马货浆家深入穷乡事可嗟蚯蚓祟人能作瘴茱萸随俗强煎茶幽禽不见但闻语野草无名却着花窈窕崎岖殊未艾去程方始问三巴
淳熙二年乙未石湖自桂林移帅四川年五十矣入峡诸诗多佳者惟选此篇及人鮓瓮诗如拟刘梦得竹枝歌亦不减刘也
人鮓瓮
怀沙祠下铁色矶中流束湍张祸机与齐【去声】俱入彼可吊乘流而行吾亦危江河难犯一至此天地好生安取斯朝歌胜母古尚讳我其舞醢航秭归
元注在归州郭下长石截然据江三之二水盛时濆淖极大号峡?中至嶮处自此登舟至巫山王者之法如江河易避难犯以天地好生为对亦奇矣此吴体
杭州喜江南梅度支至二诗　　陈尧佐
淡薄交情老更浓为君弹瑟送金锺苎罗香径无时到姑射僊姿在处逢鸾鹤品流惭晚逹烟霞门户忆先容公余莫放西湖景步步苍苔翠翠松
陈公秋风斜日鲈鱼乡之句脍炙人口谓钱塘风物第四句切题
公望当年?得君画图城郭喜同羣门前碧浪家家海楼上青山寺寺云松下玉琴邀鹤听溪边台石共僧分情多景好知难尽且倒金樽任半醺
守严述怀　　　　　　　　　陆　游
桐君故隐两经秋小院孤灯夜夜愁名酒过於求赵璧异书浑似借荆州溪山胜处身难到风月佳时事不休安得连云车载醸金鞭重作浣花游
放翁淳熙丙午丁未戊申在严州二考满其去年六十四矣求酒借书之聨可发一笑大抵太守自不当借书於寓公赵守汝愚借滕元秀诗集三千首竟奄有不还遂致其家不传以一入太守宅难取故也予为此郡初自造至清堂酒却絶妙但亦未尝借人书看七年宿留八年而归为一窭人云
瀛奎律髓卷四

[book_title]卷五
钦定四库全书
瀛奎律髓卷五　　　　　　元　方回　编昇平类
诗家有善言富贵者所谓笙歌归院落灯火下楼台梨花院落溶溶月柳絮池塘淡淡风鸳鸯占水能嗔客鹦鹉嫌笼解骂人是也然亦必世道昇平而後可李太白谓唐明皇盛时奉诏作宫中行乐词虽渔阳之乱未萌也而其言已近乎夸矣今取凡言富贵者不曰富贵而曰昇平必有昇平而後有富贵羽檄绎骚疮痍憔悴而曰君臣上下朋友之间可以逸乐昌太予未之信也
五言【六首】
宫中行乐词【八首取五】　　　　李　白
小小生金屋盈盈在紫微山花插宝髻石竹绣罗衣每出深宫里常随步辇归只愁歌舞散化作彩云飞柳色黄金嫩梨花白雪香玉楼巢翡翠金殿锁鸳鸯选妓随雕辇徵歌出洞房宫中谁第一飞燕在昭阳玉树春归日金宫乐事多後庭朝未入轻辇夜相过笑出花间语娇来竹下歌莫教明月去留着醉嫦娥寒雪梅中尽春风柳上归宫莺娇欲醉檐燕语还飞迟日明歌席新花艶舞衣晚来移彩仗行乐泥光辉水绿南薰殿花红北阙楼莺歌开太液凤吹遶瀛洲素女鸣珠佩天人弄彩球今朝风日好宜入未央游今按太白集有清平调词三首宫中行乐词八首皆应诏之作杜子美所谓天子呼来不上船自称臣是酒中僊又曰龙舟移棹晚兽锦夺袍新皆指此也高力士怀脱鞾之耻以飞燕在昭阳之句摘语杨妃终不得官者亦坐此也太白之卒年六十二在代宗初年其召也在天宝初年必长於子美味子美怜君如兄弟之句则亦忘年交也子美天宝十三载方进三赋召试则太白去国久焉两贤一时俱不遇而诗名俱千古不朽彼暂遇而速朽者又何足多云
驾幸河东　　　　　　　　　王昌龄
晋水千庐合汾桥万国从开唐天业盛入沛圣恩浓下辇回三象题碑任六龙睿明悬日月千载此时逢昌龄唐明皇时人开元二十年十一月如汾隂祠后土诗当是时作用事造句皆典实然昌龄律诗甚少惟三四篇寒食诗有云雨减龙蛇火春生鸿雁天甚佳而缺第五句
七言【四十五首】
寄太原李相公　　　　　　　白居易
闻道北都今一变政和军乐万人安绮罗二八围宾榻组练三千夹将坛蝉鬓应夸丞相少貂裘不觉太原寒世间大有虚荣贵百岁无君一日欢
第五句颇於戱语中存规戒第六句对得妙
送裴相公赴镇太原　　　　　张　籍
盛德雄名远近知功高先乞守藩维衔恩暂遣分龙节署勑还同在凤池天子亲临楼上送朝官齐出道傍辞明年塞北清蕃落应起生祠请立碑
送君贶宣徽太尉归洛　　　　元章简
万钉还带照龟緺冠盖郊西送使华去国正逢梁苑雪探春先得洛城花楼台紫府神君馆松石平泉太尉家四纪交游惊晚暮白头分袂一咨嗟
冲之相公拜相
天圣年中桂籍人而今二十五回春亲逢舜烛图隣弼首见尧龙秉化钧百辟望公承约束四方多士仰经纶为儒富贵皆隆极惟祝功名日日新
禁林春直　　　　　　　　　李　昉
疎帘揺曳日辉辉直阁深严半掩扉一院有花春昼永八方无事诏书稀树头百啭莺莺语梁上新来燕燕飞岂合此身居此地妨贤尸禄自知非
李昉此诗合是宋朝善言太平第一人故不以入朝省类而置之昇平选中
上吕相公　　　　　　　　　刘禹谟
重名清望徧华夷恐是神僊不可知一举首登龙虎榜十年身到凤凰池庙堂只似无言者门馆长如未贵时除却洛京居守外圣朝贤相复书谁
此必为吕蒙正作刘昌言泉州人仕至同知枢密中二联世所共称
上李相公　　　　　　　　　王　操
弱冠登龙入粉闱少年清贵古来稀袖中诏草朝天去头上宫花侍宴归卓笔玉堂寒漏迥卷帘池馆水禽飞三台位近犹谦逊闲听秋霖忆翠微
诗话或以诏草为病为无携草以朝天子者予谓不然凡诏虽写真本岂不以草本袖而同行乎又或有以草本密进者此无害也
洛阳春
帝里山河异莫裁就中春色似先来暖融残雪当时尽花得东风一夜开艶日绮罗香上苑沸天箫鼔动瑶台芳心只恐烟花暮闲立高楼望几回
此乃宋有天下始盛将泰之日也
兄长莒公赴镇道出西苑作诗有长杨猎近寒熊吼太液歌余瑞鹄飞语惊迈予辄拟作一篇
宋　祁
宝楼斜倚阙西天北转楼隂压素涟白雪久残梁复道黄头间守汉楼船尘轻未损朝来雾树暖才容腊外烟弭节不妨饶怅恋待歌鱼藻记他年
黄头间守汉楼船间作空诗话谓经改定
寄题相台太尉韩公昼锦堂
瑞节前驱昼锦身堂成署榜示州民迁莺贺燕翩翻集嘉树甘棠次第春漳?夕波通沼溜魏台暾日弄梁尘君看千古青编上得意如公有几人
左昭二年云云敢不封殖此树以无忘角弓遂赋甘棠○富贵将相惟韩魏公无愧此堂此诗非夸非谀
寒食假中作
九门烟树蔽春?小雨初晴拨火前草色引开盘马地箫声催暖卖饧天萦丝早絮轻无着弄袖和风细可怜鳌署侍臣贪出沐珉糜珠馅愧颁宣
景文宋公尝知夀州再入翰苑又诏知杭州才出国门迫还本职此所谓鳌署侍臣贪出沐者殆庆历五年乙酉六年丙戌间事诗三四风味特甚足见昇平五六尤润末句宣赐事候考
送致政太师文潞公　　　　　罗　适
曾将故老较量看五福如公信是难潞国封来多有岁太师以上更无官应留妙筭安神器必得人才荐将坛他日宋家青史上始终臣节雪霜寒
罗适天台人五首取一尚有贝州隂德即仙资一句佳
驾幸西太一宫道傍耕桑者皆以茶绢赐之
韩　琦
杪春时泽未全滂西祷真祠徯福祥蚕女舍笼惊法从耕夫投耒目天光勤劳率有优恩及拜赐皆知佚道长海内承风谁不劝何须躬藉与躬桑
此甲辰治平元年英宗出郊时诗昇平之象可掬魏公为太平宰相无愧矣时耕者叱牛声甚厉驾前卫士咸以为笑公亦以诗纪之也
驾幸金明池
西池风景出尘寰春豫方乘禁坐闲庶俗一令趋夀域从官齐许燕蓬山楼台金碧交辉外舟楫笙歌浩渺间与衆尽欢宫漏促万花香里属车还
此太平宰相之言英宗时
初会昼锦堂
重向高堂举宴盃四年牵强北门回故园风物都如旧多病襟怀逐一开白髪耻夸金络骑绿隂欣满铁梁台因思前彦归荣者未有三曾昼锦来
再题
为郡偏荣昼锦归再容乡任古来稀邸人祗骇新章贵僊表谁瞻旧鹤飞浃境士民增慰悦一轩风物起光辉鑱诗又志君恩重鼎镬捐躯报亦微
公初有古诗不以快恩讐矜名誉为然见诸欧阳公记中此熙寜初元自长安再领乡郡时後改镇北门得请归判相州凡三衣锦云
初登休逸台
休逸台高复凭阑依然风月喜生顔城头仰视新栽柳天外微分旧见山草色且无归後怨禽飞同到倦时还欲知恩许三年喜锦烂裘轻白昼间
癸丑灯夕
争放红蕖燎紫沉胜游谁肯惜千金人和更有笙歌助酒美应无巷陌深化国光隂方甚永洞天风物不难寻如何可致吾民乐长似熙熙此夜心
熙寜六年相州作
赏花钓鱼御制　　　　　　　宋仁宗
晴旭辉辉苑籞开氤氲花气好风来游丝罥絮萦行仗堕蘂飘香入酒杯鱼跃文波时拨刺莺留深树久徘徊青春朝野方无事故许游观近侍陪
和御制赏花钓鱼　　　　　　韩　琦
花蔟香亭万朶开琱舆高自九关来轻隂阁雨留天仗寒色凝春送夀杯僊吹彻云终缥渺恩鱼逢饵久徘徊曾参二十年前会今备台司得再陪
和前韵　　　　　　　　　　郑　獬
辇路鲜云五色开一声清跸下天来水光翠绕九重殿花气浓薰万夀杯绣幕烟深红会合文竿风引绿徘徊蓬山絶顶无人到诏许羣仙尽日陪
和前韵
禁籞平明帐殿开华芝初下未央来人间彩凤仪韶曲天上流霞满御杯花近赭袍偏照烂鱼窥僊仗亦徘徊蓬莱絶景何曾到自愧尘踪此一陪
奉诏赴琼林苑燕饯太尉潞国文公出镇西都
都门秋色满旌旗祖帐容陪醉御巵功业迥高嘉佑末【公至和中首陈建储之策】精神如破贝州时【白居易献裴晋公诗云闲说风情筋力在只如初破蔡州时】匣中宝剑腾霜锷海上僊桃压露枝【公之子近有登瀛之命】昨日更闻褒诏下别看名姓入烝彞
送公辟给事自青州致政归吴中
青鎻僊人解玉符秋风一夜满江湖曾歌郢水非凡曲未扫旄头负壮图【公昔北使愤然屡抑北人】终日望君天欲尽平生知我世应无扁舟应约元宫保潇洒莲泾二丈夫【采莲泾在苏州南园後】
送程公辟给事出守会稽兼集贤殿修撰
越州太守何潇洒应为能吟住集僊雪急紫蒙催玉勒【公奉使方归紫蒙北中馆名也】日长青琐听薰弦一时冠盖倾离席半醉珠玑落彩牋自恨君恩浑未报五湖终负钓鱼船紫蒙二字甚新人所未用亦所未知
寄程公辟
念昔都门手一携春禽几向苎萝啼梦回金殿风光别吟到银河月影低舞急锦腰迎十八酒酣金盏照东西何时得遂扁舟去雪棹同君泛剡溪
迎十八照东西全是迎字照字有工
恭和御制上元观灯　　　　　王安礼
銮舆清晓出瑶台羽卫瞻迎扇影开凤阙张灯天上坐鸡林献曲海边来修文可笑秦无策能赋休夸楚有才星汉未斜钧乐阕君王宣示万年盃
此即王禹玉双凤六鳌之韵足见太平盛世
琼林苑赐宴饯留守太尉辄继高韵呈
名德曾来重四夷朝廷今日见官仪陪祠自冠三公位分陕犹为百辟师金谷望尘多眷旧琼林赐饥尽巫疑都人喜见斾旌美寜识勲名在鼎彞
上巳游金明池　　　　　　　王直方
游丝堕絮惹行人酒肆歌楼驻画轮凤管遏回云冉冉龙舟冲破浪粼粼日斜黄繖归驰道风约青帘认别津朝野欢娱真有象壶中要看四时春
选此诗以为汴京昇平之盛可梦不可见恐亦不可梦也呜呼痛哉
金明池　　　　　　　　　　王安国
霓旌远远拂楼船满地春风锦绣筵三岛路深浮阆苑九霞觞满奏钧天仗归金阙浮云外人望池台落日边?引平生江海趣波澜一段草如烟
上元从驾至集禧观次冲卿韵　王安石
昭陵持槖从游人更见熙寜第四春宝扇初开移玉座华灯错出映朱尘楼前时看新歌舞仗外还如旧徼廵投老逢时追往事却含愁思度天津
次韵陪驾观灯
绣节含风下玉除宫商挟奏斐然殊福祥周室流为火恩泽尧樽散在衢伏枕但能知广乐挥毫何以报明珠但留巾箧归田日追咏公欢每自娱
谒曾鲁公
翊戴三朝冕有蝉归荣今作地行僊且开京洛萧何第未泛江湖范蠡船老景已怜周吕尚庆门方似汉韦贤一觞岂足为公夀愿赋长鲸吸百川
上元喜呈贡父
车马纷纷白昼同万家灯火暖春风别开阊阖壶天外特起蓬莱陆海中尽取繁华供侠少祗分牢落与衰翁不知太一游何处定把青藜独照公
和赏花钓鱼
?幄晴云拂晓开传呼僊仗九天来披香殿上留朱辇太液池边送玉盃宿蘂暖含风浩荡戱鳞清映日徘徊宸章独与春争丽恩许赓歌岂易陪
车驾幸玉津园晚归进诗　　　洪　迈
五更犹自雨如麻无限都人仰翠华翻手作云方怅望举头见日共惊嗟天公的有施生妙帝力堪同造化夸上苑春光无尽藏何须羯鼓更催花
淳熙中阜陵宿戒车幸玉津园夜大雨晓而晴景卢进此诗後两日宇文价内引上举似此诗曰洪待制用雨如麻偶思得桑麻可答其末句用羯鼓事故以华清车骑烂如花答之世人以为荣遇此亦一时之太平也然三四用丽语熟套盖四六者乃三洪之所长
秋日临幸秘书省因成近体诗一首赐丞相史
浩以下　　　　　　　　　　宋孝宗
玉轴牙籖焕宝章簪绅侍列映秋光宴开芸阁儒风盛坐对蓬山逸兴长稽古右文惭菲德礼贤下士法前王欲臻至治观熙洽更罄嘉谋为赞襄
淳熙五年戊戌九月十二日驾幸秘书省翌日赐丞相史浩以下此诗自建炎丁未至庚戌阅四年无非寇赋充斥之日自绍兴辛亥至壬午三十二年梗以奸相秦桧者十七年天下学士大夫切齿於忘讐议和之事贬逐相望辛巳完颜亮背盟临江东南震动幸而再安天也中间钱塘一隅谓之小康则可矣至阜陵立历隆兴乾道以至淳熙始可谓之昇平故取孝宗此诗以见当时稽古右文礼贤下士之盛宋之极治前言仁祖後言孝宗汉唐英主有不逮也朝廷治而天下富乐谓之昇平天下之尚富乐而朝廷不治则有乱之萌不足以言昇平也选诗之意又在乎此
寓意　　　　　　　　　　　晏　殊
油壁香车不再逢峡云无迹任西东梨花院落溶溶月柳絮池塘淡淡风几日寂寥中酒後一番萧索禁烟中鱼书欲寄何由逹水远山长处处同
恭和御制秋日幸秘书省近体诗
吕祖谦
麟阁龙旗日月章中兴再见赭袍光仰观焜燿人文盛始识扶持德意长功利从今卑管晏浮华自昔陋卢王愿将实学酧天造敢効明河织女襄
东莱时为着佐兼权礼郎国史编修十月十七日除大着十二月十四夜感末疾给假明年三月二十四日遂归婺州不复再起淳熙八年辛丑七月二十九日卒年四十五集中诗仅一卷率多挽章今以类选公诗仅得五首秘书省三挽汪圣锡二如福州城楼五言诗亦佳有云棊声传下界雁影没长空岛屿秋江里楼台海气中盖少作也
贺车驾幸秘书省二首
麟台高柳识琱舆共记中兴幸省初黄道再传天子跸青编重入史臣书需云下际君恩盛晨露高张乐节舒若写鸿猷参大雅定非周鼔颂畋渔
畋渔善用韵
紫清丹极与天邻阖辟乾坤系笑颦独为斯文回一顾坐令吾道重千钧先王旧物参差见列圣明谟次第陈墨客区区感荣遇岂知深意在彞伦
淳熙五年戊戌九月十二日阜陵车驾幸秘书省公时为着作佐郎兼权礼部郎官上有诗见前公和外又有此二诗稳重端整过於无益空言者万万矣
入城至郡圃及诸家园亭游人甚盛
陆　游
老子何曾惯市尘今朝也复入城闉太平有象人人醉造物无si处处春九陌莺花娱望眼一竿风月属闲身不缘兴尽回桡早要就湖波照角巾
三四好
乍晴出游
八十山翁病不支出门也喜赋晴诗小楼酒斾阑街处深巷人家晒练时本借微风欹帽影却乘新暖弄鞭丝归来幸有流香在剩伴儿童一笑嬉
流香所赐酒名
武林
皇舆久驻武林宫汴洛当时未易同广陌有风尘不起长河无冻水常通楼台飞舞祥烟外鼓吹喧呼明月中六十年间几来往都人谁解记衰翁
此嘉泰六年壬戌诗颇能道钱塘风物元注绍兴癸亥子年十九以试南省来临安今六十年矣
西邨暮归
天气清和修褉後土风淳古结绳前邨邨陂足分秧水户户门通入郭船亭障盗消常息鼓坊塲酒贱不论钱行人争看山翁醉头枕槐根卧道边
此景未易得也故取之
瀛奎律髓卷五

[book_title]卷六
<集部,总集类,瀛奎律髓>
钦定四库全书
瀛奎律髓卷六　　　　　　元　方回　编宦情类
出将入相行道得时仕也乘田委吏州县徒劳亦仕也今所选诗不於其达与不达之异其位高取其忧畏明哲而知义焉其位卑取其情之不得已而知分焉骄富贵叹贫贱者咸黜之是可以见选诗之意矣
五言【四十三首】
南还湘水言怀　　　　　　　张九龄
拙宦今何有劳歌念不成十年乖夙志一别悔前行归去田园老傥来轩冕轻江间稻正熟林里桂初荣鱼意思在藻鹿心怀食苹时哉苟不达取乐遂吾情
似韦苏州
郡内闲斋
郡阁昼常掩庭芜日复滋檐风落鸟毳牕叶挂虫丝拙病宦情少羁闲秋气悲理人无异绩为郡但经时惟有江湖意沉冥空在兹
张曲江诗有韦苏州滋味三四五六俱高爽沉着而句句婉美也
使至广州
昔年长不调兹地亦邅回本谓双鳬少何知驷马来人非汉使槖郡见越王台去去虽殊事山川常在哉此为岭南黜陟使时诗所谓衣锦者也三四工布衣仕至王朝人才衆多江湖之双鳬乘雁也驷马而归不亦荣乎张虽丞相亦骄矣
初至犍为作　　　　　　　　岑　参
山色轩楹内滩声枕席间草生公府静花落讼庭闲云雨连三峡风尘接百蛮到来能几日不觉鬓毛斑颇似老杜诗而无其悲愤末句亦不堪远仕矣然为刺史则胜如为客之流离也
郡斋平望江山【时牧犍为】
水路东连楚人烟北接巴山光围一郡江月照千家庭树纯栽橘园畦半种茶梦魂知忆处无夜不京华知嘉州所作岑後竟不能入长安卒於蜀其节义有可称者
宿岐州北郭严给事别业
郭外山色暝主人林馆秋疎钟入卧内片月到床头遥夜惜已半清言殊未休君虽仕青琐心不忘沧洲仕宦而常欲退者必吉人尾句不急而有味
题永乐韦少府厅
大河南郭外终日气昏昏白鸟下公府青山当县门故人是邑尉过客驻征轩不惮烟波濶思君一笑言三四好晚唐人多用之
题元录事开元所居　　　　　刘长卿
幽居萝薜情高卧纪纲行鸟散秋鹰下人闲春草生冒岚归野寺收印出山城今日新安郡因君水更清长卿之称新安皆唐睦州开元必城外之古寺如送张栩之睦州首句云遥忆新安旧然则新安为睦州无疑也第二句好高卧而法自行行字乃是有力字罢郡姑苏北归渡扬子津　　　刘禹鍚
几度悲南国今朝赋北征归心渡江勇病体得秋轻海濶石门小城高粉堞明奎山旧游寺过?听钟声俗谚云於仕宦谓贺下不贺上凡初至官者乃任事之始未知其终也故不贺解官而去则所谓善终者也故贺梦得於此诗句句佳三四尤紧
和裴仆射移官言志　　　　　张　籍
身在勤劳地常思放旷时功成归圣主位重委羣司看叠台边石闲吟箧内诗苍生正瞻望难与故人期此和裴晋公也为上公而用心常常如此所以善终如蔡京史弥远贾似道则不然矣
晚岁　　　　　　　　　　　白居易
壮岁忽巳去浮云何足论身为百口长官是一州尊不觉白双鬓徒言朱两轓病难施郡政老未答君恩岁暮别京洛年衰无子孙惹愁谙世网因苦赖空门揽带知腰痩看灯觉眼昏不缘衣食系寻合返邱园
此在杭州作殆初至郡时
自咏【在苏州作】
公私颇多事衰惫殊少欢迎送宾客懒鞭笞黎庶难老耳倦声乐病口厌杯盘既无可恋者何以不休官
六十拜河南尹
六十河南尹前途足可知老应无处避病不与人期幸遇芳菲日犹当强健时万金何假借一盏莫推辞流水光隂急浮云富贵迟人间若无酒尽合鬓成丝
三四韩子苍一联出此
七年春题府厅
潦倒守三川因循涉四年推诚废鈎距示耻用蒲鞭以此补公事将何销俸钱虽非好官职岁久亦妨贤河南尹在当时想非要路故曰虽非好官职
罢府归旧居
陋巷乘篮入朱门挂印囘腰间抛组绶缨上拂尘埃屈曲闲池沼无非手自开青苍好竹树亦是眼看栽石片擡琴匣松枝阁酒盃此生终老处昨日始归来
第三四韵自作隔对亦一体也罢河南尹归家故云尔
寄武功县姚主簿　　　　　　贾　岛
居枕江沱北情悬渭曲西数宵曾梦见几处得书批驿路穿荒坂公田带淤泥静棋功奥妙闲作韵清凄鉏草留丛药寻山上石梯客回河水涨风起夕阳低空地台连井孤邨火隔溪卷帘黄叶落锁印子规啼陇色澄秋月边声入战鼙会须过县去况是屡招携
大是用工
题皇甫荀蓝田厅
任官经一年县与玉峰连竹笼拾山果瓦瓶担石泉客归秋雨後印锁暮钟前久别丹阳浦时时梦钓船前辈欧梅论诗颇不然此三四然贾岛姚合非如此不能奇不可弃也
题长江
玄心俱好静廨署落晖空归吏封宵钥行蛇入古桐长江频雨後明月衆星中若任迁人去西浮与剡通
武功县中　　　　　　　　　姚　合
县去帝城远为官与隐齐马随山鹿放鸡杂野禽栖遶舍惟藤架侵阶是药畦更师嵇叔夜不拟作书题三四好五六似张司业而太易太易则浅三十诗中选此十二首四灵之所学也此可学也学贾岛不可及矣
簿书多不会薄俸亦难消醉卧慵开眼闲行懒系腰移花兼蝶至买石得云饶且自心中乐从他笑寂寥五六?工
晓钟惊睡觉事事便相关小市柴薪贵贫家砧杵闲读书多旋忘赊酒数空还长羡刘伶辈高眠出世间三四?细润
一日看除目终年损道心山宜冲雪上诗好带风吟野客嫌知印家人笑买琴只应随分过已是【一作定】错弥深起句旧改终作三年读之遂成话柄
日出方能起庭前看种莎吏来山鸟散酒熟野人过岐路荒城少烟霞远岫多同官数相引下马上西坡三四句平正尾句亦可取
朝朝眉不展多病怕逢迎引水远通涧叠山高过城秋灯照树色寒雨落池声好是吟诗夜披衣坐到明闭门风雨里落叶与堦齐野客嫌杯小山翁喜枕低听琴知道性寻药得诗题谁更能骑马闲行祗杖藜前四句闲适之味可掬
腥羶都不食稍稍觉神清夜犬因风吠隣鸡带雨鸣守官常卧病学道不称名小有洞中路谁能引我行第三句好第四句似乎因而成对
假日多无事谁知我独忙移山入院宅种竹上城墙惊蝶遗花蘂游蜂带蜜香唯愁明早出端坐吏人傍一官无限日愁闷欲何如扫舍惊巢燕寻方落壁鱼从僧乞净水凭客报闲书白髪谁能镊年来四十余朝朝门不闭长似在山时宾客抽书读儿童斫竹骑久贫还易老多病懒能医道友应相怪休官日巳迟长忆青山下深居遂性情垒堦溪石净烧竹竈烟轻点笔图云势弹琴学鸟鸣【一作声】今朝知县印梦里百忧生曾以簿权邑来自唐已苦作邑之难也
县中秋宿
鼓絶门方掩萧条作吏心露垂庭际草萤照竹间禽棋罢嫌无月眠迟听尽砧还知未离此时复更相寻老杜月明垂叶露此句古今无敌今此句非有意窃取之亦佳句也详味合诗轻而浅颇有沾沾自喜之意实有爱官职之心焉
县丞厅即事　　　　　　　　王　建
宫殿半山上人家高下居古厅眠爱魇老吏语多虚雨水洗荒竹溪沙填废渠圣朝收外府皆自九天除建为昭应丞故有丞厅即事之作姚合集有是诗题曰书县丞旧厅非也合为武功簿而题赵县丞旧居於义不通又第二句作人家高下居亦非是今定为王建诗三四新
赠李主簿　　　　　　　　　周　贺
税时兼主印每日得闲稀对酒妨科吏为官亦典衣案迟吟坐待宅近步行归见说偏论道应愁判是非贺诗格与姚合王建相类而此一诗尤近之
侨居二首　　　　　　　　　宋　祁
抱病苦忧幽都城困倦游身抛秃翁板言入稗家流世路风波恶天涯日月遒危心正无泊持底喻穷愁公宇静寥寥居然俗意销屐闲谁记齿带适自忘腰亩首秋残获城西日暮樵比来行乐熟随意度溪桥前篇三四善用事宋公少年高科平生宦逹乃有此穷作士大夫有先困而後亨者少公又诗云长安举头近湓浦窜身危後篇三四工
入壬辰新岁
五十为衰始仍余五岁衰双眸不明鉴残鬓已纷丝铜虎虽频剖荷囊信滥持何须依老格先作故山期壬辰乃仁宗皇佑四年也景文是年五十五初为夀州时十一年矣此则再自翰苑出知亳州盖公生於真宗咸平元年戊戌老格字极新新诏七十不致仕许弹劾
郡斋宴坐　　　　　　　　　张公庠
为州容散诞真慰野人情撼膝禅初悟揺头句未成试香秋院静鬬墨午窗明已有东归计柴扉掩姓名公庠字元善有张泗州集皇佑元年冯京榜进士五六好
除棣学　　　　　　　　　　陈师道
老作诸侯客贫为一饱谋折腰真耐辱捧檄敢轻投早作千年调中怀万斛愁莫年随手尽心事计盟鸥至棣未久即除正字乃韩忠彦为相复用元佑时人所以明年改为建中靖国仅一年改崇寜而后山以其年卒更二十年不死何限好诗垂世亦恐无处着身耳
除官
扶老趍严召徐行及圣时端能几字正敢恨十年迟肯着金根误寜辞乳妪讥向来忧畏断不尽鹿门期或云得一正字遽云严召所以止於此官后山以建中靖国元年辛巳十二月二十九日卒年四十九此除在元符三年庚辰冬寜既崇矣苏黄之文且禁矣敢疵后山俗态也
书直舍壁　　　　　　　　　陆　游
道山西下路杳杳历重廊地寂闻传漏帘疎有断香渠清水马健屋老瓦松长欲出重欹枕无何覔故乡水马瓦松诗人罕用此一联可喜
致仕述怀
弹冠绍兴末解组庆元中灔澦危途过邯郸幻境空闲传相牛法醉唤鬬鸡翁冲雨归来晚山花满笠红韦布还初服蓬蒿卧故庐所惭犹火食更恨未巢居叱叱驱黄犊行行跨白驴交亲各强健不必问何如
秋日偶书　　　　　　　　　赵师秀
官事何曾晓闲名苦要签大书公吏恐直语衆人嫌俸少贫如故医慵病却添秋风墙下菊相对忆陶潜诗亦平妥但三四俗五六有乐天语意筠州推官时作
七言【三十八首】
寄李儋元锡　　　　　　　　韦应物
去年花里逢君别今日花开又一年世事茫茫难自料春愁黯黯独成眠身多疾病思田里邑有流亡愧俸钱闻道欲来相问信西楼望月几囘圆
朱文公盛称此诗五六好以唐人仕宦多夸美州宅风土此独谓身多疾病邑有流亡贤矣
书怀
自小难收疎懒性人间万事总无功别从僊客求方法曾到僧家问苦空老大登朝如梦里贫穷作话是邨中未能即便休官去惭愧南山采药翁
五六好一个穷朝士
酬秘书王丞见寄
相看头白来城阙却忆漳溪旧往还今体诗中偏出格常参官里每同班街西借宅多临水马上逢人亦说山芝阁水曹虽?冷与君常喜得身闲
此与王建酬倡者
微之就辞尚书居易续除刑部因书贺意兼述
离怀　　　　　　　　　　　白居易
我为宪部入南宫君作尚书镇浙东老去一时成白首别来七度换春风簪缨假合虚名在筋力销磨实事空远地官高亲故少些些笑语与谁同
解苏州自喜
自喜天教我少缘家徒行计两翩翩身兼妻子都三口鹤与琴书共一船僮仆减来无冗食资粮筭外有余钱携收贮作邱中费犹免饥寒待几年
道是白诗平易三四都如此奇哉异哉出律破格本是自然胸怀无粉饰也
喜罢郡
五年两郡亦堪嗟偷出游山走看花自此光隂为己有从前日月属官家樽前免被催迎使枕上休闻报坐衙睡到午时欢到夜逥看官职是泥沙
久困仕宦方知此诗之妙乐天真乐天哉
从同州刺史改授太子分司
承华东署三分务履道西驰七过春歌饮优游聊卒岁园林潇洒可终身留侯爵秩诚虚贵疏受生涯未苦贫月俸百千官二品朝廷雇我作闲人
赠皇甫六张十五李廿三宾客
昨日三川新罢守今年四皓尽分司幸陪散秩闲居日好是登山临水时家未苦贫常醖酒身虽疾病尚吟诗龙门泉石香山月早晚同游报一期
家常得醖酒唐以来仕宦之家皆然
和高仆射罢节使让尚书授太保分司喜遂游山水之作
暂辞八座罢双旌更作登山临水行能以忠贞酬重任不将富贵碍高情朱门出去簪缨从绦帐归来歌吹迎鞍马閙装光满路何人信道是书生
夸美高公富贵佀乎讥之其少起於书生当考
赠秋浦张明甫　　　　　　　杜荀鹤
君为秋浦三年宰万虑关心两鬓知人事旋生当路县吏才难展用兵时农夫背上题军号贾客船头挿战旗他日亲知问官况但教吟取杜家诗
语俗而事或切唐末之乱如此县令之难可知也
书怀简孙何丁谓　　　　　　王禹偁
三入承明巳七年自惭踪迹久妨贤吾子几时归凤阁老夫方欲买鱼船季路旨甘知已矣潘安毛鬓更皤然举人自代何由得归去东臯种水田
王元之平生重孙丁相期甚至然丁谓不如所期官有余而行不足
书怀寄刘五　　　　　　　　杨　亿
风波名路牡心残三径荒凉未得还病起东阳衣带缓愁多骑省鬓毛斑五年书命尘西阁千古移文愧北山独忆琼林苦霜霰清樽岁晏强酡颜
崑体之平淡者
世事悠悠未遽央虚名真意两相忘休夸失马曾归塞未省牵牛解服箱四客高风惊楚汉五君新咏弃山王秋来安有渔樵梦多在箕峰颍水傍
五六甚佳崑体未尝不美
寄子京　　　　　　　　　　宋　庠
八年三郡驾朱轮更忝鸿枢对国钧老去师丹多忘事少来之武不如人车中顾马空能数海上逢鸥想见亲唯有弟兄亲隐者共将耕凿报尧仁
是时士大夫风俗浑厚如元宪名德後岂易及此诗三四絶佳世所称者元注为郡八年荣显巳息朝恩念旧复假相印筦内枢然思归之心已切怛矣
把酒　　　　　　　　　　　宋　祁
歌管嘈嘈月露前且将身世付酡然谩夸鼷鼠机头箭不识醯鸡瓮外天青史有人讥巧宦黄金无术治流年君看醉趣兼醒趣始觉灵均更可怜
此出知亳社所作两入翰林之後所讽亦不无意必立朝为人所不容故尔
予既到郡有诏仍修唐书寄局中诸僚
一章通奏领州麾诏许残书得自随吾党成章真小子官中了事是痴儿昏眸视久花争乱倦首搔余雪半垂所愿韦吴皆杰笔刘生当见汗青期
知几论史尝言头白有期汗青无日三四佳作郡而修史亦文士之至荣矣盖亳州也
真定述事
莫嫌屯垒是边州试听山河说上游帐下文书三幕府马前鞾靺五诸侯王藩故社经涂国侠窟余风解报仇四十年来民缓带使君何事不轻裘
部署安抚二司并府事故曰三幕府所管邢洺磁相赵五州故曰五诸侯公自亳州改知真定府古之镇州常山郡也元微之诗会稽旁带七诸侯此近之
拟杜子美峡中意
天入虚楼倚百层四方遥谢此登临惊风借壑为寒籁落日容云作暝隂岘井北抛王粲宅楚衣南逐女嬃砧十年不识长安道九龠宸开紫气深
拟老杜亦颇近之此乃在城都时作富贵之至而无一毫骄态唯写羇思则知远大者不以井蛙自矜也
罢学士出守还拜承旨
十八年前玷玉堂当时绿鬓已苍苍伤禽纵奋愁疮重廐马虽还笑齿长薰罢山炉飘暗烬漱余铜椀冰寒浆须惭清切銮坡地不是吾人得擅塲
晋侯戱荀息曰屈产之齿长矣五六句法响公又诗云五腰守印十寒温盖守许昌亳社真定成都莆田凡五郡
和公齐临替有感见寄　　　　王彦霖
孤宦边城遇衆贤及瓜能不动依然风号古木叶堆地云搅遥山水拍天篱菊开时寒有信宾鸿过後暑无权古今惜别君须念乘暇何妨到酒船
三六絶好
海陵春雨日　　　　　　　　曾　肇
公事无多使客稀雨时衙退吏人归沉烟一炷春隂重画角三声晚照微桑雉未驯惭报政海鸥相近信忘机只将宴坐收心念懒向人间问是非
送推官王永年致仕还乡　　　张　耒
为忆田园便拂衣休官退隐似君稀尘埃摆脱青衫去闾里惊嗟白髪归南亩稻粱仍岁熟旧山芝术入秋肥百年从此皆闲日寄语人间浪是非
三四?佳以其年四十而致仕故曰惊嗟白髪归
和即事
溪如垣堑木如城鱼鸟从游信有情啅雀踏枝飞尚袅仰荷乘雨侧还倾弹琴废久重寻谱种药多求旋记名干世久知无妙策直应归学老农耕
此诗全似唐人高於张司业也
和范三登淮亭
身如客雁寄汀洲北望休登王粲楼残雪臈风惊岁晚早梅新柳动春愁免遭斤斧甘无用敢向波涛较善游奔走尘埃欲归去勒移恐作故山羞
游字押得甚新三四诗中不可少
入都　　　　　　　　　　　陆　游
葵苋登盘酒可赊岂知扶病又离家朝行打岸涛头恶夜宿垂天斗柄斜不恨山林淹岁月但悲道路困风沙隣翁好为看耕陇行矣东归一笑譁
放翁嘉定壬戌致仕出领史局年七十八矣明年除秘书监再奉祠告老此壬戌入都诗也
史院晚出
巳乞残骸老故邱误恩重作道山游龙津雨过桥如拭凤阙烟销瓦欲流直舍少眠钟报午归涂微冷叶飞秋心知伏枥无千里纵有王良也合休
此时行都犹太平故有三四之句
上章纳禄恩畀外祠遂以五月东归
身似霜松老不枯乞骸犹得侍清都百钱浊酒浑家醉六月飞蝱彻晓无美睡不愁闲客搅出游自有小儿扶买山尚恐巢由笑敢向君王覔镜湖
黄纸淋漓字似鸦即今真个是还家园庐渐近湖山好隣曲来迎鼓笛譁笾实傍篱收豆荚盘蔬临水采芹芽皇家养老非忘汝不必青门学种瓜
士大夫老而归有村人鼓笛迎之不亦乐乎
羣玉峰头孤梦断五云溪上野舟回傍人鸥鸟自然熟到处藕花无数开麦饭不餍犹面槁柴门闲闭自心灰雨来正作盆池地不怕冥冥半月梅
身是风前一断蓬经年窃食竟何功倚天青嶂迎船出扑马红尘转眼空网户饷鱼胜丙穴旗亭送酒等郫筒死前幸作扶犂叟免使淮南笑发红
丙穴郫筒大犯老杜
此身唯有一躬耕乞得余年乐太平东观并游惊昨梦西湖重到付来生一堤草露明晨照半浦荷香颭晚晴历历归途皆胜事江亭先听櫂歌声
去年公出领史局以今嘉泰三年癸亥得归年七十九矣此五诗皆妙絶仕而归乐也老而出出而复归其乐可知
明发南屏　　　　　　　　　杨万里
新晴在在野花香过雨迢迢沙路长两度立朝今结局一生行客老还乡犹嫌数骑传书劄剩喜千山入肺肠到得江头上船处莫将白髪照沧浪
诚斋平生实三度立朝此乃秘少出知筠州时诗也第六句絶妙
次韵傅惟肖　　　　　　　　萧海藻
竹根蟋蟀太多事唤得秋来篱落间又过暑天如许久未偿诗债若为颜肝肠与世苦相反巗壑嗔人不早还八月放船飞様去芦花丛外数青山
萧海藻字东夫三山人初与杨诚斋湖湘同官诚斋盛称其诗为尤萧范陆止於福建帅参使不早死虽诚斋诗格犹出其下其诗苦硬顿挫而极其工五六一聨诸公并不能及起句奇峭姜尧章乃其壻云诗板旧在永州传者罕焉
呈方叔　　　　　　　　　　姜特立
聱牙落魄一闲官职事何尝见一斑不是论松须说剑若非寻壑即观山闲看落叶随风去冷笑奔云送雨还更有刘巗杨处士【方叔】伴渠痴坐老花间
杨方叔即姜公之客常相倡和者
夏日奉天台祠禄
青天挥箑卧藤床翠袖携壶过酒浆蝟腹出波烹芡实褭蹄和露擘莲房相呼时入鸡豚社独坐曾无雁鹜行便是赤城真吏隐不须刘阮更相将
中四句皆工
肃客借重金紫绶　　　　　　袁说友
平生青紫滥纡身更冒金章肃使宾何以假为诚岂敢乌知非有笑无因猿狙自是羞华服鵷鹭姑容接後尘回首纷纷天下事有时宜假不宜真
建安袁说友隆兴癸未进士仕至枢密大资自号东塘居士此时借官接伴金使诙谐有味
寒夜　　　　　　　　　　　巩仲玉
瓦欲飞霜水欲冰蒲团今夜有尘凝炉寒闲取薪添火窗暗时将烛助灯久欲归田游宦客未能忘肉在家僧於书更觉心情懒病眼愁看细字蝇
在官所思归之诗
中旬休日呈巗老
近见东郊出土牛烧灯巳过又旬休酸风鳞面慵开眼细雨毛空怯上楼百岁光隂真蚁穴一年寒燠未鸿沟偷闲文字聊遮眼勲业悠悠且掉头
鳞字毛字下得有眼第六句絶妙
瀛奎律髓卷六

[book_title]卷七
钦定四库全书
瀛奎律髓卷七　　　　　　元　方回　编风怀类
晏元献类要有左风怀右风怀二类男为左女为右今取此义以类凡倡情冶思之事止於妓妾者流或记辞寓讽而有正焉不皆邪也其或邪也亦以为戒而不践可也
五言【十二首】
失婢　　　　　　　　　　　白居易
宅院小墙庳坊门帖【一作揭】榜迟旧恩惭自薄前事悔难追笼鸟无常主风花不恋枝今宵在何处惟有月明知
三四乃失婢之主罪已而不责婢之为淫奔亦近厚矣末句尤深而不露失鹤诗所谓想应只在秋江上盖本於此
和乐天诮失婢榜者　　　　　刘禹锡
把镜朝犹在添香夜不归鸳鸯分瓦去鹦鹉透笼飞不逐张公子即随刘武威新知正相乐从此脱青衣夜过盘石隔河望永乐寄闺中效齐梁体
岑　参
盈盈一水隔寂寂二更初波上思罗袜鱼边忆素书月如眉已画云似鬓新梳春物知人意桃花笑索居波鱼月云所覩之四物也袜书眉鬓所思之四事也可谓工矣
幽牕　　　　　　　　　　　韩　偓
刺绣非无暇幽牕自尠欢手香江橘嫩齿软越梅酸密约临行怯私书欲报难无凭谙鹊语犹得暂心寛致光笔端甚高唐之将亡与吴融诗律皆不全似晚唐善用事极忠愤惟香奁之作词工格卑岂非世事已不可救姑留连荒亡以纾其忧乎
马上见
骄马锦连钱乘骑是谪僊和裾穿玉镫隔袖把金鞭去带懵腾醉归应困顿眠自怜输廐吏余暖在香韀香奁之作为韩偓无疑也或以为和凝之作嫁名於韩刘潜夫误信之考诸同时吴融集有依韵倡和者何可掩哉诲淫之言不以为耻非唐之衰而然乎
春词　　　　　　　　　　　吴　融
鸾镜长侵夜鸳衾不识寒羞多转面语妬极定睛看金市旧居近钿车新造寛春期莫相误一日百花残三四非十分着意何以说得至此
观翟玉妓　　　　　　　　　李　愿
女郎闺阁春抱瑟坐花茵艳粉宜斜烛羞蛾惨向人寄情揺玉柱流盼整罗巾幸以芳香袖承君宛转尘愿李晟之子李愬之弟昌黎送归盘谷假借太过愿屡为节度使皆以贪婪败事此诗见御览集曰未见好德可也
新春　　　　　　　　　　　刘方平
南陌春风早东隣曙色斜一花开楚国双燕入卢家眠罢梳云髻粧成上锦车谁知如昔日更浣越溪纱此盖赋所谓莫愁者用骊姬西子事遗意
春日有赠　　　　　　　　　杨巨源
堤暖柳丝斜风光属谢家晚心应恋水春恨定因花步远怜芳草归迟见绮霞由来感情思独自惜年华中四句极细润缓慢有意味末句尤不迫
美人春怨
妾家巫峡阳罗幌寝兰堂晓日临牕久春风引梦长落钗仍挂鬓微汗欲销黄纵便朦胧觉魂犹逐楚王
名姝咏
阿娇年未多体弱性能和怕重愁拈镜怜轻喜曳罗临津双洛浦对月两嫦娥独有荆王殿时时暮雨过两诗俱流丽可配香奁
艳女词
露井桃花发双双燕并飞美人姿态里春色上罗衣自爱频开镜时羞欲掩扉心知行路客遥惹五香归五六工甚亦句法也
七言【二十四首】
次韵张公远二首　　　　　　张　耒
襄王坐上徵词客子建车前步水妃瞥过低鬟流盼处争先含笑独来时东边日下终无雨阙上书时合有碑肠断吴王烟水国扁舟何日逐鸱夷
平淡春云捧额浮秋光剑戟近人流无肠可断方为恨有药能治不是愁可待挑琴知有术未传驱豆更无谋遥知添得春牕梦犹在樽前烛下羞
夔州窦侍郎使君见示悼妓诗顾余尝识之因
命同作　　　　　　　　　　刘禹锡
前年曾见两鬟时今日惊吟悼妓诗凤管学成知有籍龙媒欲换叹无期空廊月照常行地後院花开旧折枝寂寞鱼山青草里何人更立智琼祠
窦夔州见寄寒食日忆故姬小红吹笙因和之
鸾声窈眇管参差清韵初调衆乐随幽院粧成花下弄高楼月好夜深吹忽惊暮槿飘零尽惟有朝霞梦想期闻道今年寒食日东山旧路独行迟
和杨师臯给事伤小姬英英
幼学胡琴见艺成今年追想几伤情捻弦花下呈新曲放拨灯前谢改名但是好花皆易落从来尤物不长生鸾台夜直衣衾冷云雨无因入禁城
怀妾
三山不见海沈沈岂有僊踪更可寻青鸟去时云路断嫦娥归处月宫深纱牕遥想春相忆书幌谁怜夜独吟料得夜来天上镜只应偏照两人心
偶见　　　　　　　　　　　韩　偓
千金莫惜早怜【一作莲】生一笑从教下蔡倾仙树有花难问种御香闻气不知名愁来自觉歌喉咽瘦去谁怜舞掌轻小叠红牋书恨字与奴方便送卿卿
意有余而不及於?则风怀之作犹之可也书妇人之言於雅什不已卑乎故香奁之作惟取七言律六首此诗似三四佳尾句太猥?首句早怜生一作买娉婷
春尽
树头初日照西檐树底蔫花夜雨沾外院池亭闻动锁後堂栏槛见垂帘柳腰入户风斜倚榆荚堆墙水半淹把酒送春惆怅在年年三月病恹恹
此诗只尾句佳宋人用以为小词者
五更
往年曾约郁金牀半夜潜身入洞房怀里不知金钿落暗中唯觉绣鞋香此时欲别魂俱断自後相逢眼更狂光景旋销惆怅在一生赢得是凄凉
前四句太猥太?後四句始是诗
咏浴
再整鱼犀拢翠簪解衣先觉冷森森教移兰烛频羞影自试香汤更怕深初似洗花难抑按终忧沃雪不胜任岂知侍女帘帷外賸取君王几饼金
赵后外传昭仪浴帝窃观之令侍儿勿言投赠以金一浴赐百饼此诗尚有所讽谓世之为君者亦惑乎此也
席上有赠
矜严标格絶嫌猜嗔怒难逢笑靥开小雁斜侵眉柳去媚霞横接眼波来鬓垂香颈云遮藕粉着兰胸雪压梅莫道风流无宋玉好将心力事粧台
五六虽?然止形容其貌如巧笑美目之诗不及乎淫也
倚醉
倚醉无端寻旧约却怜惆怅转难胜静中楼阁春深雨远处帘栊夜半灯抱柱立时风细细遶廊行处思腾腾分明牕下闻裁剪敲徧阑干唤不譍
此诗方有味而不及乎猥
天平公座中呈令狐公时蔡京在坐
李商隐
罢执霓旌上醮坛谩装娇树水晶盘更深欲诉蛾眉敛衣薄临醒玉艳寒白足禅僧思败道青袍御史拟休官虽然同是将军客不敢公然子细看
京尝为僧司徒故有第五句
无题
昨夜星辰昨夜风画楼西畔桂堂东身无彩凤双飞翼心有灵犀一点通隔坐送?春酒暖分曹射覆蜡灯红嗟余听鼓应官去走马兰台类转蓬
飒飒东南细雨来芙蓉塘外有轻雷金蟾啮锁烧香入玉虎牵丝汲井回贾氏窥帘韩掾少宓妃留枕魏王才春心莫共花争发一寸相思一寸灰
相见时难别亦难东风无力百花残春蚕到死丝方尽蜡烛成灰泪始乾晓镜但愁云鬓改夜吟应共月光寒蓬山此去无多路青鸟殷勤为探看
楚宫
月姊曾逢下彩蟾倾城消息隔重帘已闻佩响知腰细更辨弦【一作琴】声觉指纤暮雨自归山峭峭秋河不动夜厌厌王昌且在墙东住未必金堂得免嫌
次韵和王员外杂游四韵　　　吴　融
一分难减亦难加得自溪头浣越纱两桨惯邀催去艇七香曾占取来车黄昏忽堕当楼月清晓休开满镜花谁见王郎肠断处露牀风簟半欹斜
三四句好
无题　　　　　　　　　　　杨　亿
曲池波暖蕙风轻头白鸳鸯占緑萍才断歌云成梦雨陡回笑电作嗔霆湘兰自古传幽怨秦凤何年入杳冥不待萱犀蠲薄怒闲阶鬭雀有余翎
合欢蠲忿亦休论梦蝶翩翩逐怨魂只待倾城终未笑不曾亡国自无言风翻林叶迷归燕露袅池荷触戏鸳湘水东流何日竭烟篁千古见啼?
无题　　　　　　　　　　　钱惟演
误【一作晤】语成疑意已伤春山低敛翠眉长鄂君绣被朝犹掩荀令薰炉冷自香有恨岂因燕凤去无言宁为息侯亡合欢不验丁香结只得凄凉对烛房
耿耿寒灯照翠罗看朱成碧意如何虎头辟恶无妨枕犀角凉心更待磨惟有幽兰啼月露可将尺素托云波山屛六曲归来夜祗恐重抛折齿梭
走马章台冒雨归後门犹叹滞前期荷心出水终无定萝蔓从风莫自持复帐麝轻难辟恶曲房蚕懒不成丝渐渐麦陇藏鸣雉更恨如臯一箭迟
帘声烛影浪多疑仙谷何能为解迷藻井风高蛛坏网古梁春暖燕争泥更看山远堆凝黛纵许犀灵只骇鸡枉裂霜缯几千尺红兰终夕露珠啼
瀛奎律髓卷七

[book_title]卷八
钦定四库全书
瀛奎律髓卷八　　　　　元　方回　编
宴集类
昭明选诗则分公讌祖饯今以宴集合之
五言【十首】
宴散　　　　　　　　　　　白居易
小宴追凉散平桥步月回笙歌归院落灯火下楼台残暑蝉催尽新秋雁带来将何迎睡兴临卧举残盃三四人所共知
万年县中雨夜会宿寄皇甫佃
姚　合
县斋还寂寞夕雨洗苍苔清气澄微润寒声竹共来虫移上阶近客起到门回想得吟诗处惟应对酒盃颔联不对唐人多此体五六言雨事巧虫上阶近人雨中多有之客起到门始知有雨而还则人之所难言者故曰巧
淮上喜会梁川故人　　　　　韦应物
江汉曾为客相逢每醉还浮云一别後流水十年间欢笑情如旧萧疎鬓已斑何因不归去淮上有秋山
扬州偶会前洛阳卢耿主簿
楚塞故人稀相逢本不期犹存袖里字忽怪鬓边丝客舍盈樽酒江行满箧诗更能连骑出还似洛桥时韦尝贰洛阳有连骑之游
月夜会徐十一草堂
空斋无一事?帻故人期暂辍观书夜还题玩月诗远钟高枕後清露卷帘时暗觉新秋近残河欲曙迟苏州诗淡而自然此三诗皆是也
余干夜晏奉饯韦苏州使君除婺州
刘长卿
复拜东阳郡遥瞻北阙心行春五马急向夜一猿深山过康郎近星看婺女临幸容栖托分犹恋旧棠隂味此诗恐是应物知苏州时长卿为长洲尉也
宴安乐公主宅　　　　　　　宋之问
英藩筑外馆爱主出王宫宾至星槎落仙来月宇空玳梁翻贺燕金埒倚晴虹箫去秦台里书开鲁壁中短歌能驻日艳舞欲娇风闻有淹留处山河满桂丛
送高判官和唐店夜饮　　　　梅尧臣
露宿勤王客相从月下来黄流何日涨緑酒暂时开风定灯花烂天高斗柄回醉言多脱略吾党不须猜第五遒劲第六宏壮亦如灯之烂花斗之移柄云
春晏宴北园　　　　　　　　宋　祁
天意歇余芳人间日始长落花风观阁睡鸭雨池塘稍倦持螯手犹残蓝尾觞春归无所预羁客自回肠三四峭丽偶然得之乎其亦思而得之乎成都时诗
十日宴江渎亭
节去欢犹在宾来赏更延悠扬初短日凄紧乍寒天霁沼元非涨秋花自少妍蚁留新献酎蕙续不残烟戏鰋冲余藻游龟避折莲流芳真可惜从此逐凋年
折莲一联好
七言【十三首】
宴周皓大夫光福宅　　　　　白居易
何处风光最可怜妓堂阶下砌台前轩车拥路光照地丝管入门声沸天緑蕙不香饶桂酒红樱无色让花钿野人不敢求他事惟借泉声伴醉眠
岁日家宴戏示弟侄兼呈张侍御殷判官
弟妹妻孥子侄甥娇痴弄我助欢情岁盏後推蓝尾酒春盘先进胶【去声】牙饧形骸老倒虽堪叹骨肉团圆亦可荣犹有夸张少年处笑呼张丈唤殷兄
燕李録事　　　　　　　　　韦应物
与君十五侍皇舆晓拂炉烟上赤墀花开汉苑经过处雪下骊山沐浴时近臣零落今谁在仙驾飘颻不可期此日相逢思旧日一杯成喜亦成悲
前豪夸後感慨
次韵盛居中夜饮　　　　　　张　耒
吴衣厌拂洛阳尘梦寐一樽淮海滨每愿托车常贮酒况逢投辖苦留宾苍龙挂斗寒垂夜翡翠浮花暖作春上界高真足官府追随却逐散仙人
同周楚望饮花园
杖藜携手踏青苔潇洒池亭为客开柳色渐轻秋雨暗荷香时为好风来斜阳似欲粧诗句新月邀将入酒盃身世己甘长寂寞忘形赖有子徘徊
春宴行乐家园　　　　　　　宋　祁
园芿初乾小雨泥饮壶游屐况亲携身轻早蝶千回舞枝痒新禽百种啼乘饮草茵侵坐软畏风桃绶向林低阳晖自有留人意衔照高楼未遽西【芿人去声】
九日水阁　　　　　　　　　韩　琦
池馆隳摧古榭荒此延嘉客会重阳虽惭老圃秋容淡且看黄花晚节香酒味已成新过熟蠏黄先实不须霜年来饮兴衰难强谩有高吟力尚强
辛亥二月十五
儵忽韶光一半过寒威犹自压暄和故摧春色欢终减屡失花期日旋那病骨不禁风料峭衰悰难遏醉吟哦凭阑更为芳菲惜重取轻苫拥旧科
辛亥重九会安正堂
斯堂曾许占风光须到重阳复命觞坐上半非前岁客杯中无改旧花香初晴已过登高事散虑宜趋自得场惟有一樽诗酒战愿开强户振雄鋩
即席
芜音逢节佐宾罍属和当筵尽雅才铜鉢一声诗已就金铃千朶菊争开月明正有抽毫乐夜永何妨秉烛回无酒可嗤彭泽令东篱空望白衣来
王龟龄王嘉叟木藴之同过小园用郡圃植花
韵　　　　　　　　　　　　洪迈
节到中和暖尚賖东风随处起芳华自惭翳翳松三迳相对萧萧马五花老去醉乡为日月年来痼疾在烟霞午桥别墅归公手早定淮西取白麻
龟龄名十朋藴之名待问皆永嘉人嘉叟名秬初寮王安中之孙寓居泉南此必饶守泉守宪使也上已访杨廷秀赏牡丹於御书扁榜之斋其东圃仅一亩为街者九名曰三三径
周必大
杨监全胜贺监家赐湖岂比赐书华回环自斸三三径顷刻常开七七花门外有田聊伏腊望中无处不烟霞却惭下客非摩诘无画无诗只谩夸
周益公丞相之四六杨诚斋秘监之诗俱名天下而同郡此益公老笔公常问诗法於放翁对云当法子由此言深有旨子由诗胜子瞻不工不博不深於其间字用力而有幽味
示同会　　　　　　　　　　朱　翌
无奈春寒老不禁喜看晴日上牕棂羣花半露乾坤巧百刻平分昼夜停拄杖有时挑菜甲桔橰无复问畦丁逢春不出何为者衆醉谁知可独醒
朱仲新善诗而所传不多此首第四句言春分以上一句唤动而知其春分也合二句咏之甚齐当上四下三截断看
瀛奎律髓卷八

[book_title]卷九
<集部,总集类,瀛奎律髓>
钦定四库全书
瀛奎律髓卷九　　　　　　　元　方回　编老夀类
香山九老之会洛阳耆英继之此盛事也予尝羡慕近世诗人如曾茶山陆放翁赵昌父滕元秀刘潜夫皆年八十以上而放翁之夀为最高故多取放翁诗云
七言【八首】
胡吉郑刘卢张六贤皆多年寿予亦次焉偶於敝舍合成尚齿之会七老相顾既醉且懽静而思之此会世所稀有因成七言六韵诗以记之传
好事者　　　　　　　　　　白居易
七人五百七十岁拖紫纡朱垂白须囊里无金莫嗟叹樽中有酒且欢娯诗吟两句神还壮酒饮三杯气且麄嵬峩狂歌教婢拍婆娑醉舞遣孙扶天年高迈二疏传人数多於四皓图除却三山五天竺人间此会更应无胡杲年八十九　吉旼年八十六　郑据年八十四刘贡年八十二　卢贞年八十二　张浑年七十
四　白居易年七十四　元注已上七人合五百七十岁会昌五年三月二十四日於白家履道宅同宴宴罢赋诗时秘书监狄兼谟河南尹卢贞以年未七十虽与会而不及列予按会者九人狄兼谟卢贞以年未七十不着於诗虽名七老实九老也故世传九老图云且一时有同姓名者亦可谓异矣
睢阳五老图　　　　　　　　杜　衍
五人四百有余岁俱称分曹与挂冠天地至仁难补报林泉幽致许盘桓花朝月夕随时乐雪鬓霜髯满座寒若也睢阳为故事何妨列向画图看
杜衍八十岁　王焕九十岁　毕世长九十四　冯平八十七　朱贯八十八
借观五老图次韵　　　　　　欧阳修
脱遗轩冕就安闲笑傲丘园纵倒冠白发忧民虽种种丹心许国尚桓桓鸿冥得路高难慕松老无风韵自寒闻说优游多倡和新篇何惜尽传看
耆英会　　　　　　　　　　文彦博
九老旧贤形绘事元丰今胜会昌春垂肩素发皆时彦挥尘清谈尽席珍染翰不停诗思健飞觞无算酒行频兰亭雅集夸修褉洛社英游赏序宾自愧空疎陪几杖更容欵密奉簪绅当筵尚齿尤多幸十二人中第二人富弼七十九【彦国】　文彦博七十七【寛夫】　席汝言七十七【君从】　王尚恭七十六【安之】　赵丙七十五【南正】　刘几七十五【伯寿】　冯行已七十五【肃之】楚建中七十三【正叔】　张问七十【昌言】　王拱辰七十一【君贶】　王谨言七十二【不疑】　张焘七十【景元】司马光六十四【君实】
七十　　　　　　　　　　　陆　游
七十残年百念枯桑榆元不补东隅但存隐具金鸦觜那梦朝衣玉鹿卢身世蚕眠将作茧形容牛老已垂胡客来莫问先生处不钓娥江即镜湖
枕上作
龙锺七十岂前期矮?枯筇与老宜愁得酒巵如敌国病须书卷作良医登山筋力虽尤健闭户工夫颇自奇今日快晴春睡足卧听檐鹊已多时
八十三吟
石帆山下白头人八十三回见早春自爱安闲忘寂寞天将强健报清贫枯桐已爨宁求识敝帚当捐却自珍桑苎家风君莫笑他年犹得作茶神
戏遣老怀
平生碌碌本无奇况是年垂九十时阿囝略如郎罢意稚孙能伴太翁嬉花前骑竹强名马阶下埋盆便作池一笑不妨闲过日叹衰忧死却成痴
昌黎诗老翁真个似童儿汲水埋盆作小池亦此谓也
瀛奎律髓卷九

[book_title]卷十
钦定四库全书
瀛奎律髓卷十　　　　　　元　方回　编春日类
春日
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:33-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>