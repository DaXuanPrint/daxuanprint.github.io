<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="投笔集卷上,投笔集卷下,投笔集全文在线阅读,投笔集全文在线下载,大玄古籍书库">
<meta name="description" content="清诗别集。钱谦益撰。钱谦益是明清之际文学家。他的诗文曾以明清易代为界,分别编刻为《牧斋初学集》和《牧斋有学集》2种。本集所收系钱谦益晚年诗歌,《牧斋有学集》不曾收入。该集共收一百余首诗,按年编次,诗作始于顺治十六年(1659),止于康熙二年(1663)。题为《后秋兴》,步和杜甫《秋兴八首》原韵,凡十三迭。近人沈曾植云:“前二迭国姓(按指郑成功)攻金陵时作,后七迭皆为永明王作。中间三、四、五迭作于国姓兵败后。情词隐约,似身在事中者。”(《跋投笔集》)章太炎亦认为,“郑成功尝从受学,既而举舟师入南京,皖南诸府">
<title>投笔集_钱谦益_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">投笔集</span> <br/>
          作者： <span class="inputVal" id="bkauthor">钱谦益</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]8309</span> <br/>
          说明： <span class="inputVal" id="bkdec">清诗别集。钱谦益撰。钱谦益是明清之际文学家。他的诗文曾以明清易代为界,分别编刻为《牧斋初学集》和《牧斋有学集》2种。本集所收系钱谦益晚年诗歌,《牧斋有学集》不曾收入。该集共收一百余首诗,按年编次,诗作始于顺治十六年(1659),止于康熙二年(1663)。题为《后秋兴》,步和杜甫《秋兴八首》原韵,凡十三叠。近人沈曾植云:“前二叠国姓(按指郑成功)攻金陵时作,后七叠皆为永明王作。中间三、四、五叠作于国姓兵败后。情词隐约,似身在事中者。”(《跋投笔集》)章太炎亦认为,“郑成功尝从受学,既而举舟师入南京,皖南诸府皆反正。次韵和杜甫《秋兴》八首达十三叠之多。以“投笔”名集,意在效汉班超之投笔从戎。</span> <br/>
          封面： <span class="inputVal" id="bkimg">Z_20332.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]投笔集
[book_author]钱谦益
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]8309
[book_dec]清诗别集。钱谦益撰。钱谦益是明清之际文学家。他的诗文曾以明清易代为界,分别编刻为《牧斋初学集》和《牧斋有学集》2种。本集所收系钱谦益晚年诗歌,《牧斋有学集》不曾收入。该集共收一百余首诗,按年编次,诗作始于顺治十六年(1659),止于康熙二年(1663)。题为《后秋兴》,步和杜甫《秋兴八首》原韵,凡十三叠。近人沈曾植云:“前二叠国姓(按指郑成功)攻金陵时作,后七叠皆为永明王作。中间三、四、五叠作于国姓兵败后。情词隐约,似身在事中者。”(《跋投笔集》)章太炎亦认为,“郑成功尝从受学,既而举舟师入南京,皖南诸府皆反正。次韵和杜甫《秋兴》八首达十三叠之多。以“投笔”名集,意在效汉班超之投笔从戎。
[book_img]Z_20332.jpg


[book_title]投笔集卷上
金陵秋兴八首次草堂韵 己亥七月初一作
龙虎新军旧羽林，八公草木气森森。楼船荡日三江涌，石马嘶风九域阴。
扫穴金陵还地肺，埋胡紫塞慰天心。长干女唱平辽曲，万户秋声息捣碪。
杂虏横戈倒载斜，依然南斗是中华。金陵旧识秦淮气，云汉新通博望槎。
黑水游魂啼草地，白山战鬼哭胡笳。十年老眼重磨洗，坐看江豚蹴浪花。
大火西浪汉再晖，金风初劲朔风微。沟填羯网那堪脔，竿挂胡头岂解飞。
高帝旌旂如在眼，长沙子弟肯相违。名王俘馘生兵尽，敢道秋高牧马肥。
九州一失算残棋，幅裂区分信可悲。局内正当侵劫后，人间都道烂柯时。
住山师子频申久，起陆龙蛇撇捩迟。杀尽羯奴才敛手，推枰何用更寻思。
壁垒参差垒海山，天兵照雪下云山。生奴八部忧悬首，死虏千秋悔入关。
箕尾廓清还斗极，鹑头送喜动天颜。枕戈席蒿孤臣事，敢拟逍遥供奉班。
戈船十万指吴头，太白芒寒八月秋。肥水共传风鹤警，台城无那纸鸢愁。
白头应笑皆辽豕，黄口谁容作海鸥。为报新亭垂泪客，却收残泪览神州。
铃索警传航海功，秋宵蜡炬井梧中。冯夷怒击前潮鼓，飓母谁催后鷁风？
蛟吐阵烟掀浪黑，猩殷袍血射波红。秦淮卖酒唐时女，醉倒开元鹤发翁。
金刀复汉事逶迤，黄鹄俄传反复陂。武库再归三尺剑，孝陵重长万年枝。
天轮只傍丹心转，日驾全凭只手移。孝子忠臣看异代，杜陵诗史汗青垂。
后秋兴八首之二 八月初二日闻警而作
王师横海阵如林，士马奔驰甲仗森。戎备偶然疏壁下，偏师何意溃城阴。
凭将按剑申军令，更插靴刀儆士心。野老更阑愁不寐，误听刁斗作秋砧。
羽檄横飞建旆斜，便应一战决戎华。戈船迅比追风骑，戎垒高于贯月槎。
编户争传归汉籍，死声早已入胡笳。江天夜报南沙火，簇簇银灯满盏花。
龙河汉帜散沈晖，万嵗楼边候火微。卷地楼船横海去，射天鸣镝夹江飞。
挥戈不分旄头在，返斾其如马首违。噛指奔逃看靺鞨，重收魂魄饱甘肥。
由来国手算全棋，数子抛残未足悲。小挫我当严警候，骤骄彼是灭亡时。
中心莫为斜飞动，坚壁休论后起迟。换步移形须着眼，棋于误后转堪思。
两戒关河万里山，京江天堑屹中间。金陵要奠南朝鼎，铁瓮须争北顾关。
应以缕丸临峻坂，肯将传舍抵孱颜。荷锄父老双含泪，愁见横江虎旅班。
吴侬看镜约梳头，野老壷浆洁早秋。小队谁教投刃去，胡兵翻为倒弋愁。
争言残羯同江鼠，忍见遗黎逐海鸥。京口偏师初破竹，荡船木梯下苏州。
十载倾心一旅功，御枪原庙梦魂中。每思撒豆添营垒，更欲吹毛布雨风。
淮水气连天汉白，钟离云棒帝车红。南宫图颂丹铅在，辜负秋窗老秃翁。
艰难恢复势逶迤，蚁穴何当溃泽陂。驼马已临迤北路，礟车犹护向南枝。
雷惊犀象牙方长，雨送蛟龙宅屡移。最喜伏波能整旅，封侯印佩许双垂。
后秋兴之三 八月初十日，小舟夜渡，惜别而作
负戴相携守故林，翻经问织意萧森。疏疏竹叶情窗雨，落落梧桐小院阴。
白露园林中夜泪，青灯梵呗六时心。怜君应是齐梁女，乐府偏能赋藁碪。
丹黄狼藉鬓丝斜，廿载间关历岁华。取次铁围同穴道，几曾银浦共仙槎。
吹残别鹤三声角，迸散栖乌半夜笳。错记穷秋是春尽，漫天离恨搅杨花。
北斗坦墙暗赤晖，谁占朱鸟一星微？破除服珥装罗汉，减损齑盐饷佽飞。
娘子绣旗营垒倒，将军铁矟鼓音违。须眉男子皆臣子，秦越何人视瘠肥。
闺阁心悬海宇棋，每于方罫系欢悲。乍传南国长驱日，正是西窗对局时。
漏点稀忧兵势老，灯花落笑子声迟。还期共复金山谱，桴鼓亲提慰我思。
水击风抟山外山，前期语尽一杯间。五更噩梦飞金镜，千叠愁心锁玉关。
人以苍蝿污白璧，天将市虎试朱颜。衣朱曳绮留都女，羞杀当年翟茀班。
归心共折大刀头，别泪阑干誓九秋。皮骨久判犹贳死，容颜减尽但余愁。
摩天肯悔双黄鹄，贴水翻输两白鸥。更有闲情搅肠肚，为余轮指算神州。
此行期奏济河功，架海梯山抵掌中。自许挥戈回晚日，相将把酒贺春风。
墙头梅蕊疏窗白，瓮面葡萄玉盏红。一割忍忘归隐约，少阳原是钓鱼翁。
临分执手语逶迤，白水旌心视此陂。一别正思红豆子，双栖终向碧梧枝。
盘周四角言难罄，局定中心誓不移。趣觐两宫应慰劳，纱灯影里泪先垂。
后秋兴之四 中秋夜，江村无月而作
淅淅斜风回隔林，悲哉秋气倍萧森。过禽啁唽衔兵气，宿鸟离披逗螟阴。
人倚片云投海角，天收圆月护江心。今宵思妇偏凄紧，幸少清光照夕碪。
穴纸江风吹面斜，槿篱门内尚中华。苍凉伍员芦中客，浩荡张骞海上槎。
弦急撞胸悬杵臼，火炎冲耳簇箫笳。刀尖剑吷懵腾度，瞪目犹飞满眼花。
牛背寒鸦卸夕晖，夜乌啼罢暗蛩微。酒醒乍讶孤灯爆，梦断犹惊折翼飞。
贝阙珠宫何处是？渔庄蟹舍与心违。祗应老似张丞相，扪摸残骸笑瓠肥。
身世浑如未了棋，桑榆策足莫伤悲。孤灯削柹丸书夜，间道吹箫乞食时。
雨暗芦中双桨急，月明江上片帆迟。荒鸡唤得谁人舞？只为衰翁搅梦思。
石龟怀海感崑山，二老因依板荡间。最好竹枝歌一曲，共怜荷叶限双关。
三年章武纡残泪，半字开元慰别颜。携手行宫应有日，看君重点日华班。
银轮祗在屋西头，一掌偏能障好秋。剪纸不消人世暗，拨灰难扫月宫愁。
黑云有垒迷乌鹊，金水无波洗白鸥。最是三分明月夜，二分应不属扬州。
幡沈竿折好论功，愿借前筹玉帐中。夜度放萤然堠火，宵征依鹊啸樯风。
鬓稀尚要千茎白，心折惟馀一寸红。莫忘指麾淮蔡语，天津桥畔倚阑翁。
菰乡芦渚路逶迤，竹杖迢迢度葛陂。柏柳未纡离别绪，庭梧先曳却回枝。
途危祗仗心魂过，路劣才容脚指移。莫道去家犹未远，朝来衣带已垂垂。
后秋兴之五  中秋十九日，暂回村庄而作
三匝惊乌未出林，危柯荒楚郁萧森。一区环堵方朝雨，四野穹庐尚夕阴。
自丧乱来馀破胆，除君父外有何心？石城又报重围合，少为愁肠缓急碪。
禾黍离离芦荻斜，裹头遗老问京华。共传淮水吹商律，却指张星望汉槎。
宛转牛阑通夜柝，参差牧笛咽霜笳。浊醪更酌邻鸡下，挂壁龙身夜吐花。
五岭三湘皓景晖，西方谁谓好音微？乌瞻华屋谋重止，燕语雕梁悔别飞。
妖鼠浮江占地改，岁星去国报天违。高曾奕叶恩波在，忍忘乘坚与策肥。
起手曾论一着棋，明灯空局暗生悲。萧疏齿发凋残日，突兀乾坤赌赛时。
海水怒飞龙起急，天梁横截雁来迟。盘鍉大有中原约，酌酒加餐慰尔思。
警跸遥闻出楚山，奋飞直欲诣行间。荒墩木叶谁家戍？浅水芦花何处关？
未得星驰追御宿，只凭露布涴愁颜。腐儒错莫从人笑，迟暮犹论耿邓班。
头白那禁更白头，况逢秋月又添秋。笛飞瓜步空传恨，刀剪吴淞始断愁。
半壁东南馀虎兕，百年臣子总凫鸥。兔园断烂芝麻鑑，临极犹闻起一州。
乱流深惜济川功，静啸悲吟土室中。策杖却追夸父日，扁舟还载庶人风。
戎戎山雨蒙头白，飐飐渔灯过影红。秋老夜深龙睡熟，河边无恙纬萧翁。
孤篷信宿且逶迤，白水柴门返故陂。丹桂月舒新结子，苍梧云护旧封枝。
歌阑长夜秋方盛，语到胥闾日每移。小饮折花重剪烛，参旗长并酒旗垂。
后秋兴之六  九月初二日，泛舟吴门而作
槎枒枮枿矗平林，刺眼浑疑战戟森。朔气亘天围大陆，金风掠地战重阴。
覆蕉野鹿年年梦，啼枕吟蛩夜夜心。漏尽木鱼声策策，依然木叶响寒碪。
愁心落雁共横斜，九月繁霜罨鬓华。淮水尚沈龙虎气，汉津犹隔斗箕槎。
夜阑渔蟹篝中火，日夕牛羊陇上笳。徙倚东篱难拨闷，判将竹叶负黄花。
秋阳黯淡比寒晖，砚匣书床生事微。帘幕霜前新燕去，窗棂日隙冻蝇飞。
吹葭自候雷风动，炼石谁搘天水违？跃马挥戈竟何意？相逢应笑食言肥。
棋罢何人不说棋，闲窗覆较总堪悲。故应关塞苍黄候，未是天公皂白时。
火井角芒长焰焰，日宫车辇每迟迟。腐儒未谙楸枰谱，三局深惭厪帝思。
十年戎马暗青山，自窜江村水岛间。错置渔湾排信地，横栽虎落抵重关。
兵残蜗角频搔首，乐阕龙宫一破颜。倚杖步檐还失笑，天街毕昴若为班？
黄叶纷飞沟水头，白云萧瑟自高秋。馀年且问鸡豚社，故国空馀稻蟹愁。
匣里兵符凭语雀，镜中衰发乱群鸥。荒陂谁恼眠鹅鸭？午夜喧声似蔡州。
全躯丧乱有何功？雇赁馀生大造中。心似吴牛犹喘月，身如鲁鸟每禁风。
惊弓旅雁先霜白，染血林枫背日红。闲向侏儒论世事，欲凭长狄扣天翁。
长吟坦腹笑逶迤，清浊谁量千顷陂。马枥可能隤莫齿？鹪栖聊复拣深枝。
班荆地上秋风过，仆表花间日影移。要勒浯溪须老手，腰间砚削为君垂。
后秋兴之七  庚子中秋
八桂盘根珠树林，蜒烟蛮雨助萧森。天高星纪连环卫，日入神光起烛阴。
交胫百夷齐举踵，贯胸万国总倾心。辛勤争似三桑女，欧尽机丝应捣碪。
轩辕丘畔矢欹斜，望尽群山隐翠华。却喜九隆归日御，谁从三保访星槎。
愿同筰马扶车辇，欲傍旄牛听鼓笳。清酒一钟拚倒醉，恰如衙探杏园花。
重华又报日重晖，中路何曾叹式微。高庙肃将三矢命，定陵快覩五云飞。
即看灵武收京早，转眼亲贤授钺违。翘首南天频送喜，丹鱼红蟹亦争肥。
破碎山河惜举棋，斜飞一角总堪悲。可怜纸上楸枰局，便是军前画笏时。
帐殿咨嗟如宿昔，芒鞋奔赴转稽迟。谁将姑妇中宵语，借箸从容启睿思。
扶桑高柱大荒山，交会朱明在此间。神向南条回地络，帝于北户启天关。
雨疏象迹周严警，日射蛟涎展御颜。五服诸侯休后至，司徒先领入朝班。
星星断发不遮头，霜鬓何须怨凛秋。揽镜频过五岭路，挽眉常绾九疑愁。
山家寨栅凭麋鹿，海户封提画鹭鸥。莫指职方论徼塞，炎州今日是神州。
栈钟掘地报成功，王气还占牛斗中。入日自应归出日，朔风那许竞炎风。
连云法从鳌身黑，照水神灯鱼眼红。闲把竹书论运命，寒窗绝倒白头翁。
元戎师律整逶迤，誓旅先期度芍陂。一柱补天搘大厦，九阳浴日选高枝。
名王献馘图新绘，叛帅焚尸檄久移。薄海儿童知李令，肯教唐史独昭垂。

[book_title]投笔集卷下
后秋兴之八 庚子阳月初一，拂水拜墓作
短棹轻蓑黄叶林，天涯战戟自森森。朝阳已跃南离日，昼霭犹停北陆阴。
笛里关山牵昔梦，灯前儿女负初心。遐方巡守无消息，树树啼乌夜夜碪。
秋风摵摵帽檐斜，野老篱前数物华。青镜百年双白鬓，黄河千里一孤槎。
挽回兵气霜前雁，吹动雄心日暮笳。有客经过论汉史，西京曾记上林花。
水国冥濛秋日晖，渚宫行殿远霏微。巡回每叹林乌宿，促数频看社燕飞。
战决蚁封多胜负，卜占鸡骨少从违。频年射猎无朋侣，赢得高原雉兔肥。
撼户秋声剥啄棋，惊心局外转伤悲。每于典籍论终古，只道乾坤似昔时。
已破关河惆怅在，未招魂魄却回迟。长明灯上诸天近，时有空音答仰思。
沧江茅屋旧家山，身与秋容共数间。三卷阴符留麦饭，一丸函谷掩柴关。
黄沙马革羞垂涕，白首鹰扬笑驻颜。梦到红云深殿里，玉皇新点侍宸班。
沟水流离似陇头，疏篱断彴不禁秋。关心风月钩牵恨，开眼江山挟带愁。
龙斗捎天悲穴鼠，鸢飞跕水羡眠鸥。茫茫禹迹无凭准，自剔残灯画九州。
配天列圣万年功，弓剑衣冠覆载中。赤羽九乌齐捧日，白翎一鸟亦呼风。
金山御气千年紫，银海神灯乙夜红。看说诺皋应拊手，官家终古属刘翁。
江村隈隩水逶迤，白首长吟忆渼陂。笼鸟疏窗温汉语，林乌密叶拣南枝。
狐惊構火鸣呼数，犬直传更戍守移。莫笑牧儿思曲盖，梦阑腰带有鱼垂。
后秋兴之九 庚子十月望日
桂树参差覆羽林，天容玉册自森森。甘渊自有长生日，冥谷终无不散阴。
命将出车小雅颂，磨崖刻石老臣心。元和盛事看图画，卤簿前头夹斧碪。
规外星辰落落斜，参旗井钺建高华。洱河北上通云汉，辽水东回接海槎。
啸月岭猿催画角，嘶风胡马咽悲笳。吴侬莫向天南笑，铁年频年已放花。
开元三叶正流晖，桂社梧封应紫微。追急稻畦鸠杖指，寝甘榕殿鸟工飞。
五铢当复神咸许，十世将兴帝不违。日角共传如烈祖，遐方遥喜御容肥。
三阵凋残御制棋，祖宗眷顾不胜悲。可知仙杖巡游日，还是钧天谒请时。
八树分茅朱噣永，六龙拥驾赤乌迟。殊方未及樱桃荐，寝庙应深白露思。
徼外行宫隔万山，朱光只在两河间。可令未派龟鱼种，却踞中原虎豹关。
槃木自来歌汉德，哀牢先许识天颜。于今垣市无推步，云汉遥佔鹑首班。
发兵每叹白人头，况复艰危历九秋。比景即看在内地，澜沧能免为他愁。
衣冠未许群羌僰，国士终难寄海鸥。叹息祖宗规画远，西南容易弃并州。
麟阁今谁第一功？康侯三锡在师中。洗兵已验军前雨，仗钺先佔梦里风。
剑负斗文芒气白，香蟠心字篆烟红。玄浆匏脯相傒切，扶杖应怜未死翁。
旧京城阙势逶迤，玄武湖清皇子陂。玉燕龙宫将数子，金灯雁塔涌千枝。
星依御幄垣墙列，日按行营次舍移。种柳合围同望幸，残条秃鬓总交垂。
后秋兴之十  辛丑二月初四日，夜宴述古堂，酒罢而作
光风忽漫转寒林，岁旅重光气蔚森。八极地标铜柱界，四游天覆铁桥阴。
关河夜采还宫曲，花鸟春回望帝心。长白一山仍汉塞，卅年松漠怨秋碪。
阁道新移鹑尾斜，朔南寰宇仰重华。星弧日矢天王阵，风盖龙舟帝子槎。
辽海月明传汉箭，榆关秋老断胡笳。而今建女无颜色，夺尽燕支插柰花。
碧天朗朗见馀晖，把酒前除酹太微。梁燕睡翻新曲语，林乌栖趁急觞飞。
津河洛角蓬星远，牛斗光芒孛气违。却笑帝羓成倒载，骷髅生草不能肥。
毳帐喧呼夜赌棋，朝来剺面枕尸悲。那知雾塞飚回候，乍见天开地裂时。
草外流人欢汉匿，御前和尚泣军迟。衔须引颈多元老，哭到穷途辍论思。
云台高筑点苍山，异姓勋名李郭间。整束交南新象马，恢张辽左旧河关。
蓬蒿茇舍趋行在，布帛衣冠仰帝颜。郑壁许田须努力，莫令他日后周班。
辫发胡姬学裹头，朝歌夜猎不知秋。可怜青冢孤魂恨，也是幽兰一烬愁。
衔尾北来真似鼠，梳翎东去不如鸥。而今好击中流楫，已有先声达豫州。
旄头摧灭岂人功，太白新占应月中。扫荡沈灰元夕火，吹残朔所早春风。
揭空铙鼓催花白，搅海鱼龙避酒红。从此撑犁辞别号，也应飞盏贺天翁。
营巢抱茧叹逶迤，凭仗春风到射陂。日吉早时论北伐，月明今夕稳南枝。
鞍因足弱攀缘上，檄为头风指顾移。传语故人开口笑，莫因晼晚叹西垂。
后秋兴之十一  辛丑岁逼除作。时自红豆江村徙居半野堂绛云馀烬处
当风一叶战层林，抚己孤怀抱郁森。屋老空亭笼壁响，窗疏鄛纸划灯阴。
鸡豚麦饭荒江泪，粔籹椒盘故旧心。噩梦惊回成独语，谁于寒夜捣孤碪？
分野条分界画斜，数行朱墨揽中华。小楼骋望巢车阵，故纸横穿凿空槎。
醉唱铙歌当伐鼓，闲拈芦管壓吹笳。竹窗永夜犹焚诵，灯火青荧礼白花。
（录注：颈联一作：醉唱铙歌腾汉塞，风吹画角转胡笳）
冬日荒凉淡夕晖，晨光犹喜报熹微。潜虬自护沧江卧，退鷁仍依故国飞。
扪古齿牙惊互搰，扶头腰领恐相违。只鸡近局关心处，却羡僧园菜把肥。
廿载光阴四度棋，流传断句和人悲。冰凋木介侵分候，霜戛风筝决战时。
觚竹悬车多次舍，皐兰轻骑尚逶迟。灯前历历残棋在，全局悠然正可思。
（一作：一年四度永观棋，断句流传和者悲。姑妇未残侵角势，樵人已告烂柯时。
千秋豪杰推枰早，一局乾坤划纸迟。莫向老僧论四句，长明灯下搅残思。）
少日囊书坐北山，轻狂自喜试兵间。残棋楼橹思横海，卧马城闉说散关。
汗竹纡馀淹素发，寒松孤直伴苍颜。白颠未了书生债，昔梦长随漆管班。
年年楚尾望吴头，四序平分总是秋。赤羽黄尘犹未尽，青阳白发不须愁。
漏穿地脉馀群鼠，砥柱天吴仗一鸥。接户军迟多老衲，凭将若个问添州？
开天牛斗首神功，分布星辰手掌中。八骏未回西极雪，六龙仍扈大江风。
南条日驾鼋鼍紫，北落星摧鱼鳖红。数卷残书遗石室，犁眉翁与铁冠翁。
流年老去付逶迤，取次春生仆射陂。才子朱絃歌绛雪，佳人锦字问琼枝。
一龛灯永鱼声静，三叠琴繁鹤舞移。莫为牛衣频叹息，与君容易鬓丝垂。
后秋兴之十二 壬寅三月二十三日以后，大临无时，啜泣而作
滂沱老泪洒空林，谁和沧浪诉郁森？总向沉灰论早晚，空于墨穴算晴阴。
皇天那有重开眼，上帝初无悔乱心。何限朔南新旧鬼，九疑山下哭霜碪。
焦中昏黑豆田斜，犹望殷忧启帝华。句町路穷难渡马，蜻蛉川断不通槎。
关山月暗三年笛，草木风腥四面笳。庭际石榴红绽血，可怜犹是日南花。
凌晨野哭抵斜晖，雨怨云愁老泪微。有地只因闻浪吼，无天那得见霜飞。
廿年薪胆心犹在，三局楸枰算已违。完卵破巢何限恨，啣泥梁燕正争肥。
百神犹护帝台棋，败局真成万古悲。身许沙场横草日，梦趋行殿执鞭时。
忍看末运三辰促，苦恨孤臣一死迟。惆怅杜鹃非越鸟，南枝无复旧君思。
橘中何地有商山？只影孤拳盖载间。十日焚天人少种，九幽持地鬼为关。
诘盘周诰封京观，雕琢淮碑颂伯颜。叹息申胥重趼后，报吴异策尚班班。
飞走都穷瘴海头，而今人说国亡秋。食残鬼母方知苦，酒醒天公亦解愁。
奴丑时来皆市虎，英雄运去总沙鸥。老人生角君休诮，八百终期启汴州。
枕戈坐甲荷元功，一柱孤擎溟渤中。整旅鱼龙森束伍，誓师鹅鹳肃呼风。
三军缟素天容白，万骑朱殷海气红。莫笑长江空半壁，苇间还有刺船翁。
夷山填海莫逶迤，复汉争如丈尺陂？故国楼桑围羽盖，上林仆柳发条枝。
坐看河鼓云旗动，笑指渐台斗柄移。金粟堆前空翠裹，金烬犹傍玉衣垂。
吟罢自题长句拨闷二首 壬寅三月二十九日
孤臣泽畔自行歌，烂熳篇章费折磨。似隐似俳还似谶，非狂非醉又非魔。
呕心自笑才华尽，扪腹其如倔强何？二祖历宗恩养士，几人吟咀泪痕多？
不成悲泣不成歌，破砚还如墨盾磨。拌以馀生供漫兴，欲将秃笔扫群魔。
途穷日暮聊为尔，发短心长可奈何？赋罢无衣方卒哭，百篇号踊未云多。
后秋兴之十三 自壬寅七月至癸卯五月，（言為）言繁兴，鼠忧泣血，感恸而作，犹冀其言之或不诬也
地坼天崩桂树林，金枝玉叶痛森森。衣冠雨绝支祈锁，阊阖风凄纣绝阴。
丑虏贯盈知有日，鬼神助虐果何心？贼臣万古无伦匹，缕切挥刀候斧碪。
海角崖山一线斜，从今也不属中华。更无鱼腹捐躯地，况有龙涎泛海槎。
望断关河非汉帜，吹残日月是胡笳。嫦娥老大无归处，独倚银轮哭桂花。
庸蜀经营付落晖，宫车消息转依微。空留赤血从三后，无复遗言诏六飞。
马角乌头期已误，龙姿虎步谶俱迟。逆臣送喜猖狂甚，趣兴燃脂照腹肥。
自古英雄耻败棋，靴刀引决更何悲？君臣鳌背仍同国，生死龙胡肯后时？
事去终嗟浮海误，身亡犹叹渡河迟。关张无命今犹昔，筹笔空烦异代思。
梦回犹傍五溪山，历井扪参吐雾间。却指帝星临楚分，如闻王气满吴关。
地翻黑水才伸足，天转青城始破颜。辛苦苍梧旧留守，忠魂常领百僚班。
麻衣如雪白盈头，六月霜飞哭九秋。两耳也随风雨劫，半人偏抱古今愁。
地闲沮洳教鱼鸟，天阔烟波养鹭鸥。谁上高台张口笑？为他指点旧皇州。
踰沙轶漠百王功，二祖威凌浩劫中。高庙石龟晴吐雨，长陵铁马夜呼风。
南临日驾千重紫，北借霓旌万队红。葛藟绵绵周祚远，明神岂诳白头翁。
蛟宫螭窟势逶迤，蹙浪排波似越陂。荷鼓虚危新气象，白茅青社旧孙枝。
磨刀雨过看兵洗，舶(舟卓)风来想檄移。昨夜江天聊举首，寒芒二八已昭垂。
癸卯中夏六日重题长句二首
漫漫长夜独悲歌，孤愤填胸肯自磨。敌对灾星凭酒伯，破除愁垒仗诗魔。
逢人每道君休矣，顾影还呼汝谓何。欲共老渔开口笑，商量何处水天多。
百篇学杜拟商歌，墨沈频将渍泪磨。世难相寻如鬼疰，国恩未报是心魔。
射潮霸主吾衰矣，观井仙人奈老何？取次长谣向空阔，江天云物为谁多？

        </div>
      </div>
    </div>
  </div>
</div>
<!--update:2025-08-30 10:33:47-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>