<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,长江集全文在线阅读,长江集全文在线下载,大玄古籍书库">
<meta name="description" content="十卷。唐贾岛撰。贾岛,字阆仙,又一字浪仙,号碣石山人,范阳。(河北涿县)人。早年屡次应考进士不第,遂削发为僧,法名无本。据何光远《鉴戒录》载,贾岛在长安曾为韩愈赏识,授以文法,并令其还俗。唐文宗开成二年(837),被任命为遂州长江县主簿,因而人称“贾长江”。贾岛是中唐时期与孟郊并称的苦吟诗人,苏东坡还用“郊寒岛瘦”四字来概括他们的作品,一直被后人沿用。与韩愈、姚合、王建、张籍、雍陶等均有交往。著有《长江集》。是集共十卷。收诗三百七十八首。据《新唐书·艺文志》载,贾岛有。《长江集》十卷,又。《小集》三卷。而">
<title>长江集_贾岛_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">长江集</span> <br/>
          作者： <span class="inputVal" id="bkauthor">贾岛</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]22913</span> <br/>
          说明： <span class="inputVal" id="bkdec">十卷。唐贾岛撰。贾岛,字阆仙,又一字浪仙,号碣石山人,范阳 (河北涿县)人。早年屡次应考进士不第,遂削发为僧,法名无本。据何光远《鉴戒录》载,贾岛在长安曾为韩愈赏识,授以文法,并令其还俗。唐文宗开成二年(837),被任命为遂州长江县主簿,因而人称“贾长江”。贾岛是中唐时期与孟郊并称的苦吟诗人,苏东坡还用“郊寒岛瘦”四字来概括他们的作品,一直被后人沿用。与韩愈、姚合、王建、张籍、雍陶等均有交往。著有《长江集》。是集共十卷。收诗三百七十八首。据《新唐书·艺文志》载,贾岛有 《长江集》十卷,又 《小集》三卷。而 《郡斋读书志》和《直斋书录解题》均著录为十卷。盖《小集》已佚。晁公武曾称,贾氏《长江集》十卷,诗三百七十九首。与此本相较仅多一首。此集亦应为旧本。其诗风清深幽蛸,长于推敲,语言极为自然,情意极为真挚,通过眼前景物,形成一种悠然令人神往的意境。对于晚唐、南唐、南宋诗人产生过不同程度的影响。严羽《沧浪诗话》曾指出:“近世赵紫芝、翁灵舒辈独喜贾岛、姚合之诗”,“江湖诗人多效其体,一时自谓之唐宗。”可见其诗之影响。此集有汲古阁刊本、清席启寓辑《唐诗百家全集》本、日本刊本等,均为十卷。另有明刻七卷本。今人李嘉言《长江集新校》,1983年上海古籍出版社出版。</span> <br/>
          封面： <span class="inputVal" id="bkimg">Z_21123.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]长江集
[book_author]贾岛
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]22913
[book_dec]十卷。唐贾岛撰。贾岛,字阆仙,又一字浪仙,号碣石山人,范阳 (河北涿县)人。早年屡次应考进士不第,遂削发为僧,法名无本。据何光远《鉴戒录》载,贾岛在长安曾为韩愈赏识,授以文法,并令其还俗。唐文宗开成二年(837),被任命为遂州长江县主簿,因而人称“贾长江”。贾岛是中唐时期与孟郊并称的苦吟诗人,苏东坡还用“郊寒岛瘦”四字来概括他们的作品,一直被后人沿用。与韩愈、姚合、王建、张籍、雍陶等均有交往。著有《长江集》。是集共十卷。收诗三百七十八首。据《新唐书·艺文志》载,贾岛有 《长江集》十卷,又 《小集》三卷。而 《郡斋读书志》和《直斋书录解题》均著录为十卷。盖《小集》已佚。晁公武曾称,贾氏《长江集》十卷,诗三百七十九首。与此本相较仅多一首。此集亦应为旧本。其诗风清深幽蛸,长于推敲,语言极为自然,情意极为真挚,通过眼前景物,形成一种悠然令人神往的意境。对于晚唐、南唐、南宋诗人产生过不同程度的影响。严羽《沧浪诗话》曾指出:“近世赵紫芝、翁灵舒辈独喜贾岛、姚合之诗”,“江湖诗人多效其体,一时自谓之唐宗。”可见其诗之影响。此集有汲古阁刊本、清席启寓辑《唐诗百家全集》本、日本刊本等,均为十卷。另有明刻七卷本。今人李嘉言《长江集新校》,1983年上海古籍出版社出版。
[book_img]Z_21123.jpg


[book_title]提要
钦定四库全书　　　　　集部二
长江集　　　　　　　　别集类一【唐】
提要
【臣】等谨案长江集十卷唐贾岛撰岛字浪仙范阳人初为僧名无本後返初服举进士不第坐谤责授长江主簿终於普州司仓参军
岛之谪也唐书本传谓在文宗时王定保摭言谓在武宗时晁公武读书志谓长江祠中有宣宗大中九年墨制石刻陈振孙书録解题亦称遂宁刋本首载此制二人皆辨其非今考集中卷二有寄令狐相公诗不署其名卷五有送令狐綯相公诗卷六有谢令狐綯相公赐衣九事诗又有寄令狐綯相公诗二首则显出綯名考綯本传其为相在大中四年十月与石刻墨制年号相合然韩愈送无本师归范阳诗年谱在元和六年本传载岛卒时年五十六从大中九年逆数至元和六年凡四十五年则愈赠诗时岛才十二岁自长江移普州又在其後则愈赠诗时岛不满十岁恐无此理今检寄綯诸诗皆在长江以後岁月尚无显证至送綯诗中有梁园趍旌节句又有是日荣游汴当时怯往陈句当是楚镇河中之时綯未尝为是官殆原集但作令狐相公遂宁本各增一綯字以迁就大中九年之制经晁陈二家辨明故後来刋本削去此制而诗题所妄增则未及改正耳晁氏称长江集十卷诗三百七十九首此本共存三百七十八首仅佚其一盖犹旧本唐音统
籖载岛送无可上人诗独行潭底影数息树边身二句之下自注一絶云二句三年得一吟双泪流知音如不赏归卧故山秋晁氏其并此数之为三百七十九耶集中剑客一首明代选本末二句皆作今日把示君谁有不平事惟旧本才调集谁有作谁为冯舒兄弟尝论之以有字为後人妄改此集正作谁为然则犹旧本之未改者矣乾隆四十三年八月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
长江集卷一
唐　贾岛　撰
古意
碌碌复碌碌百年双转毂志士终夜心良马白日足俱为不等闲谁是知音目眼中两行泪曾吊三献玉
望山
南山三十里不见踰一旬冒雨时立望望之如朋亲虬龙一掬波洗荡千万春【一作里】日日雨不断愁杀望山人天事不可长劲风来如奔隂霪【一作霾】一以扫浩翠写国门长安百万家家家张屏新谁家最好山我愿为其邻
北岳庙
天地有五岳恒岳居其北岩峦叠万重诡怪浩难测人来不敢入祠宇白日黑有时起霖雨一洒天地德神兮安在哉永康我王国
朝饥
市中有樵山此舍朝无烟井底有甘泉釜中乃空然我要见白日雪来寒【一作塞】青天坐闻西牀琴冻折两三弦饥莫诣他门古人有拙言
哭卢仝
贤人无官死不亲者亦悲空令古鬼哭更得新隣比平生四十年惟着白布衣天子未辟召地府谁来追长安有交友托孤遽弃移塜侧志石短文字行参差无钱买松栽自生蒿草枝在日赠我文泪流把读时从兹加敬重深藏恐失遗
剑客
十年磨一剑霜刃未曾试今日把似君谁为不平事
口号
中夜忽自起汲此百尺泉林木含白露星斗在青天
寄远
别肠多郁纡岂能肥肌肤始知相结密不及相结疎疎别恨应少密离恨难袪门前南流水中有北飞鱼鱼飞向北海可以寄远书不惜寄远书故人今在无况此数尺身阻彼万里途自非日月光难以知子躯
斋中
躭静非谬为本性实疎索斋中一就枕不觉白日落低扉碍轩辔寡德谢接【一作然】诺丛菊在墙隂秋穷未开萼所餐类病马动影似移岳欲驻迫逃衰岂殊辞绠缚已见饱时雨应丰蔬与药
感秋
商气飒已来岁华又虚掷朝云藏奇峰暮雨洒疎滴几蜩嘿凉叶【一作几番飞凉叶】数蛩思隂壁落日空馆中归心远山碧昔人多秋感今人何异昔四序驰百年玄髪坐成白喧喧徇声利扰扰同辙迹傥无世上怀去偃松下石
翫月
寒月破东北贾生立西南西南立倚何立倚青青杉近月有数星星名未详谙但爱杉倚月我倚杉为三月乃不上杉上杉难相参眙?子细视睛瞳桂枝劖目常有热疾久视无烦炎以手扪衣裳零露已濡沾久立双足冻时向股?淹立久病足折兀然黐胶粘他人应已睡转喜此景恬此景亦胡及而我苦淫耽无异市井人见金不知廉不知此夜中几人同无厌待得上顶看未拟归枕函强步望寝斋步步情不堪步到竹丛西东望如隔帘却坐竹丛外清思刮幽潜量知爱月人身愿化为蟾
辞二知已
一双千岁鹤立别孤翔鸿波岛忽已暮海雨寒蒙蒙离人闻【一作逢】美弹亦与哀弹同况兹切切弄绕彼行行躬云飞北岳碧火息西山红何以代远诚折芳腊雪中
义雀行和朱评事
玄鸟雄雌俱春雷惊蛰余口衔黄河泥空即翔天隅一夕皆莫归哓哓遗衆雏双雀抱人义哺食劳劬劬雏既逦迤飞云间声相呼燕感雀深恩雀愧扬不殊禽贤难自彰幸得主人书
宿悬泉驿
晓行沥水楼暮到悬泉驿林月值云遮山灯照愁寂
辩士
辩士多毁訾不闻谈已非猛虎恣杀暴未尝啮妻儿此理天所感所感当问谁求食饲雏禽吐出美言词善哉君子人扬光掩瑕玼
不欺
上不欺星辰下不欺鬼神知心两如此然後何所陈食鱼味在鲜食蓼味在辛掘井须到流结交须到头此语诚不谬敌君三万秋
絶句
海底有明月圆于天上轮得之一寸光可买千里春
寓兴
莫居暗室中开目闭目同莫趋碧霄路容飞不容步暗室未可居碧霄未可趋劝君跨仙鹤日下云为衢
游仙
借得孤鹤骑高近金乌飞掬河洗老貌照月生光辉天中鹤路直天尽鹤一息归来不骑鹤身自有羽翼若人无仙骨芝术无烦食
枕上吟
夜长忆白日枕上吟千诗何当苦寒气忽被东风吹冰开鱼龙别天波殊路岐
双鱼謡【时韩职方书中以孟常州简诗见示】
天河堕双鲂飞我庭中央掌握尺余雪劈开肠有璜见令馋舌短烹遶隣舍香一得古诗字与玉含异藏
易水怀古
荆卿重虚死节烈书前史我叹方寸心谁论一时事至今易水桥寒风兮萧萧易水流得尽荆卿名不消
早起
北客入西京北鴈再离北秋寝独前兴天梭星落织躭翫余恬爽顾盻轻痾力旅途少顔尽明镜劝仙食出门路纵横张家路最直昨夜梦见书张家厅上壁
客喜
客喜非实喜客悲非实悲百回信到家未当身一归未归长嗟愁嗟愁塡中怀开口吐愁声还却入耳来常恐滴泪多自损两目辉鬓边虽有丝不堪织寒衣
延夀里精舍寓居
旅托避华馆荒楼遂愚慵短庭无繁植珍果春亦浓侧庐发扃枢纤魄时卧逢耳目乃鄽井肺肝即岩峰汲泉饮酌余见我闲静容霜蹊犹舒英寒蝶断来踪双履与谁逐欲寻青瘦筇【欲一作一】
赠智朗禅师
上人分明见玉兔潭底没上人光惨貌古来恨峭发涕辞孔顔庙笑访禅寂室步随青山影坐学白塔骨解听无弄琴不礼有身佛欲问师何之忽与我相别率赋赠远言言慙非子曰
送沈秀才下第东归
曲言恶者谁悦耳如弹丝直言好者谁刺耳如长锥沈生才俊秀心肠无邪欺君子忌苟合择交如求师毁出疾夫口腾入礼部闱下第子不耻遗才人耻之东归家室远掉辔时参差浙云近吴见汴柳接楚垂明年春光别囘首不复疑
酬栖上人
夜久城馆闲情幽出在山新月有微辉朗朗空庭间处世虽识机伊余多掩关松姿度腊见篱药知春还静览冰雪词厚为酬赠顔东林有踯躅脱屣期共攀
冬月长安雨中见终南雪
秋节新已尽雨【一作林】疎露山雪西峰稍觉明残滴犹未絶气侵瀑布水冻着白云宂今朝灞滻鴈何夕潇湘月想彼石房人对雪扉不闭【必结切】
长江集卷一

[book_title]卷二
钦定四库全书
长江集卷二
唐　贾岛　撰
寄孟协律
我有吊古泣不泣向路岐挥泪洒暮天滴着【一作每滴】桂树枝别後冬节至离心北风吹坐孤雪扉夕泉落石桥时不惊猛虎啸难辱君子词欲酬空觉老无以堪远持迢嶤倚角窻王屋悬清思
和刘涵
京官始云满野人依旧闲闭扉一亩居中有古风还市井日已午幽牕梦南山乔木覆北斋有鸟鸣其间前日远岳僧来时与开关新题惊我瘦窥镜见丑顔陶情惜清澹此意复谁攀
明月山怀独孤崇鱼琢
明月长在目明月长在心在心复在目何得稀去寻试望明月人孟夏树蔽岑想彼叹此怀乐喧忘幽林乡本北岳外悔【一作每】恨东夷深愿缩地脉还岂待天恩临非不渴隐秀却嫌他事侵或云岳楼钟来绕草堂吟当从令尹後再往步栢林
投张太祝
风骨高更老向春初阳葩泠泠月下韵一一落海涯有子不敢和一听千叹嗟身卧东北泥魂挂西南霞手把一枝栗往轻觉程赊水天朔方色暖日嵩根花达【一作逵】闲幽栖山遣寻种药家欲买双琼瑶慙无一木瓜
咏韩氏二子
千岩一尺璧八月十五夕清露堕桂花白鸟舞虚碧
送别
丈夫未得意行行且低眉素琴弹复弹会有知音知
携新文诣张籍韩愈途中成
袖有新成诗欲见张韩老青竹未生翼一步万里道仰望青冥天云雪压我脑失却终南山惆怅满怀抱安得西北风身愿变蓬草地祗闻此语突出惊我倒
上谷送客游江湖
莫叹迢逓分何殊咫尺别江楼到夜登还见南台月
重酬姚少府
隙月斜枕旁讽咏夏诒什如今何时节虫虺亦已蛰荅迟礼涉傲抱疾思加澁仆本胡为者衔肩贡客集茫然九州内譬如一锥立欺暗少此怀自明曾沥泣量无趫勇士诚欲戈矛戢原阁期跻攀潭舫偶俱入深斋竹木合【一作多】毕夕风雨急俸利沐均分价称烦嘘噏百篇见删罢一命嗟未及沧浪愚将还知音激所习
投孟郊
月中有孤芳天下聆薰风江南有高唱海北初来通容飘清冷余自藴襟抱中止息乃流溢推寻却冥蒙我知雪山子谒彼偈句空必竟获所实尔焉遂深衷录之孤灯前犹恨百首终一吟动狂机万疾辞顽躬生年面未交永夕梦辄同叙诘谁君师讵言无吾宗余求履其迹君曰可但攻啜波肠易饱揖险神难从前岁曾入洛差池阻从龙萍家复从赵云思长萦萦嵩海每可诣长途追再穷愿倾肺肠事尽入焦梧桐
代边将
持戈簇边日战罢浮云收露草泣寒霁夜泉鸣陇头三尺握中铁气冲星斗牛报国不拘贵愤将平虏讐
寄刘栖楚
趋走与偃卧去就自殊分当窻一重树上有万里云离披不相顾髣髴类人羣友生去更远来书絶如焚蝉吟我为听我歌蝉岂闻岁暮傥旋归晤言桂氛氲
寄丘儒
地近轻数见地远重一面一面如何重重甚珍宝片自经失欢笑几度腾霜霰此心镇悬悬天象固回转长安秋风高子在东甸县仪形信寂蔑风雨岂乖间凭人报消息何易凭笔砚俱不尽我心终须对君宴
送陈商
古道长荆棘新岐路交横君於荒榛中寻得古辙行足踏圣人路貌端禅士形我曾接夜谈似听讲一经聨翩曾数举昨登高第名釜底絶烟火晓行皇帝京上客远府游主人须目明青云别青山何日复可升
送张校书季霞
从京去容州马在船上多容州几千里直傍青天涯掌记试校书未称高词华义往不可屈出家如入家城市七月初热与夏未差饯君到野地秋凉满山坡南境异北候风起无尘沙秦吟宿楚泽海酒落桂花暂醉即还醒彼土生桂茶
寄友人
同人半年别一别寂来音赖有别时文相思时一吟我常倦投迹君亦知此衿笔砚且勿弃苏张曾陆沈但存舌在口当冀身遂心君看明月夜松桂寒森森
荅王参
寸晷不相待四时互如竞客思先觉秋虫声苦知暝霜松积旧翠露月团如镜诗负属景同琴孤坐堂听相期黄菊节别约红桃径每把式微篇临风一长咏
延康吟
寄居延夀里为与延康隣不爱延康里爱此里中人人非十年故人非九族亲人有不朽语得之烟山春
戱赠友人
一日不作诗心源如废井笔砚为辘轳吟咏作縻绠朝来重汲引依旧得清泠书赠同怀人词中多苦辛
寓兴
真集道方至貌殊妬还多山泉入城池自然生浑波今时出古言在衆翻为讹有琴含正韵知音者如何一生足感激世言忽嵳峩不得市井味思向吾岩阿浮华岂我事日月徒蹉跎旷哉颍阳风千载无其他
怀郑从志
西风吹隂雪雨雪半夜收忽忆天涯人起看斗与牛故人别二年我意如百秋音信两杳杳谁云昔绸缪平明一封书寄向东北舟翩翩春归乌会自为匹俦
易州登龙兴寺楼望郡北高峯
郡北最高峯巉岩絶云路朝来上楼望稍觉得幽趣朦胧碧烟里羣岭若相附何时一登陟万物皆下顾
送郑山人游江湖
南游衡岳上东往天台里足蹑华峰顶目观沧海水
就峰公宿
河出鸟宿後萤火白露中上人坐不倚共我论量空残月华晻暧远水响玲珑尔时无了梦兹宵方未穷
刘景阳东斋
松隂连竹影中有无苔井清风此地多白日空自永景阳公干孙诗句得真景劝我不须归月出东斋静
对菊
九日不出门十日见黄菊灼灼尚繁英美人无消息
送集文上人游方
来从道陵井双木溪边会分首芳草时远意青天外此游诣几岳嵩华衡恒泰
题岸上人郡内闲居
静向方寸求不居山【一作千】嶂幽池开菡蓞香门闭莓苔秋金玉重四句粃糠轻九流鑪烟上乔木钟磬下危楼手种一株松贞心与师俦
游子
游子喜乡远非吾忆归庐谁知奔他山自欲早旋车朝赏暮已足图归愿无余当期附鹏翼未偶方踌躇
寄山中王参
我看岳西云君看岳北月长怀燕城南相送十里别别来千余日日日忆不歇远寄一纸书数字论白髪
送汲鹏
淮南卧理後复逢君姓汲文采非寻常志愿期卓立深江东泛舟夕阳聎原隰夏夜言诗会往往追不及
长江集卷二

[book_title]卷三
钦定四库全书
长江集卷三
唐　贾岛　撰
寄令狐相公
策杖驰山驿逢人问梓州长江那可到行客替生愁
哭栢岩禅师
苔覆石牀新师曾占几春写留行道影焚却坐禅身塔院关松雪经房鎻隙尘自嫌双泪下不是解空人
山中道士
头髪梳千下休粮带瘦容养雏成大鹤种子作高松白石通宵煮寒泉尽日舂不曾离隐处那得世人逢
就可公宿
十里寻幽寺寒流数派分僧同雪夜坐鴈向草堂闻静语终灯焰余生许峤云由来多抱疾声不达明君
旅游
此心非一事书札若为传旧国别多日故人无少年空巢霜叶落疎牖水萤穿留得林僧宿中宵坐默【一作黯】然
送邹明府游灵武
曾宰西畿县三年马不肥债多平【一作凭】剑与官满载书归边雪藏行径林风透卧衣灵州听晓角客馆未开扉
题皇甫荀蓝田厅
任官经一年县与玉峯连竹笼拾山果瓦瓶担石泉客归秋雨後印鎻暮钟前久别丹阳浦时时梦钓船
赠王将军
宿卫炉烟近除书墨未乾马曾金镞中身有宝刀瘢父子同时捷君王画阵看何当为外帅白日出长安
下第
下第只空囊如何住【一作在】帝乡杏园啼百舌谁醉在花傍泪落故山远病来春草长知音逢【一作酧】岂易孤棹负三湘
寄贺兰朋吉
往往东林下花香似火焚故园从小别夜雨近秋闻野菜连寒水枯株簇古坟泛舟同远客寻寺入幽云斜日扉多掩荒田径细分相思蝉几处偶坐蝶成羣会宿曾论道登高省议文苦吟遥可想边叶向纷纷
忆吴处士
半夜长安雨灯前越客吟孤舟行一月万水与千岑岛屿夏云起汀洲芳草深何当折松叶拂石剡溪隂
哭孟郊
身死声名在多应万古传寡妻无子息破宅带林泉塚近登山道诗随过海船故人相吊後斜日下寒天
送崔定
未知游子意何不避炎蒸几日到汉水新蝉鸣杜陵秋江待得月夜语恨无僧巴峡吟过否连天十二层
寄白阁默公
已知归白阁山远晩晴看石室人心静冰潭月影残微云分片灭古木落薪乾後夜谁闻磬西峯絶顶寒
雨後宿刘司马池上
蓝溪秋漱玉此地涨清澄芦苇声兼雨芰荷香遶灯岸头秦古道亭面汉荒陵静想泉根本幽崖落几层
送朱可久归越中
石头城下泊北固暝钟初汀鹭潮冲起船窻月过虚吴山侵越衆隋柳入唐疎日欲躬调膳辟来何府书
送田卓入华山
幽深足暮蝉惊觉石牀眠瀑布五千仭草堂瀑布边坛松涓滴露岳月泬寥天鹤过君须看上头应有仙
送董正字常州觐省
相逐一行鸿何时出碛中江流翻白浪木叶落青枫轻檝浮吴国繁霜下楚空春来懽侍阻正字在东宫
酬姚少府
海树与山木俱应揺落初柴门掩寒雨虫响出秋蔬枯槁彰清镜孱愚友道书刋文非不朽君子自相於
送无可上人
圭峯霁色新送此草堂人麈尾同离寺蛩鸣暂别亲独行潭底影数息树边身终有烟霞约天台作近隣
送李骑胄
归骑双旌远懽生此别中兰关分碛路嘶马背寒鸿朔色晴天北河源落日东贺兰山顶草时动卷帆风
送乌行中石淙别业【淙一作琮】
寒水长绳汲丁泠数滴翻草通石淙脉砚带海潮痕岳色何曾远蝉声尚未繁劳思当此夕苖稼在西原送觉兴上人归中条山兼谒河中李司空
又忆西岩寺秦原草白时山寻樵径上人到雪房迟暮磬潭泉冻荒林野烧移闻师新译偈说拟对旌麾
寄无可上人
僻寺多高树凉天忆重游磬过沟水尽月入草堂秋穴蚁苔痕静藏蝉栢叶稠名山思徧往早晩到嵩丘
南池
萧条微雨絶荒岸抱清源入舫山偏塞分泉稻接村秋声依树色月影在蒲根淹泊方难遂他宵关梦魂
寄龙池寺贞空二上人
受请终南住俱妨去石桥林中秋信絶峰顶夜禅遥寒草烟藏虎高松月照鵰霜天期到寺寺置即前朝
送贞空二上人
林下中餐後天涯欲去时衡阳过有伴梦泽出应迟石磬疎寒韵铜瓶结夜澌殷勤讶此别且未定归期
送裴校书
拜官从秘省署职在藩维多故长疎索高秋远别离天寒泗上醉夜静岳阳碁使府临南海帆飞到不迟
昇道精舍南台对月寄姚合
月向南台见秋霖洗涤余出逢危叶落静看衆峰疎冷露常时有禅窻此夜虚相思聊怅望润气徧衣初
即事
索漠对孤灯隂云积几层自嗟怜十上谁肯待三徵心被通人见文叨大匠称悲秋秦塞草怀古汉家陵城静高崖树漏多幽沼冰过声沙岛鹭絶行石庵僧岂谓旧庐在谁言归未曾【谓一作为】
黄子陂上韩吏部
石楼云一别二十二三春相逐升堂者几为埋骨人涕流闻渡瘴病起喜还秦曾是令勤道非惟恤在迍疎衣蕉缕细爽味茗芽新钟絶滴残雨萤多无近隣溪潭承到数位秩见辞频若个山【一作中】招隐机忘任此身
天津桥南山中各题一句
野坐分苔石【李益】山行遶菊丛【韦执中】云衣惹不破【诸葛觉】秋色望来空【浪仙】
投李益
四十归燕字千年外始吟已将书北岳不用比南金
吊孟协律
才行古人齐生前品位低葬时贫卖马远日哭惟妻孤塚北邙外空斋中岳西集诗应万首物象徧曾题
送人适越
高城满夕阳何事欲沾裳迁客蓬蒿暮游人道路长晴湖胜镜碧寒柳似金黄若有相思梦殷勤载八行
送僧游衡岳
心知衡岳路不怕去人稀船里犹鸣磬溪头自曝衣有家从小别无寺不言归料得逢寒住当禅雪满扉
送路【一本有某从军三字】
别我就蓬蒿日斜飞伯劳龙门流水急嵩岳片云高叹命无知己梳头落白毛从军当此去风起广陵涛
洛阳道中寄弟
趋走迫流年慙经此路偏密云埋二室积雪度三川生类梗萍泛悲无金石坚翻鸿有归翼极目仰聨翩
江亭晩望
浩渺浸云根烟岚没远村鸟归沙有迹帆过浪无痕望水知柔性看山欲倦魂纵情犹未已回马欲黄昏
送耿处士
一瓶离别酒未尽即言行万水千山路孤舟几月程川原秋色静芦苇晩风鸣迢逓不归客人传虚隐名
长江集卷三

[book_title]卷四
钦定四库全书
长江集卷四
唐　贾岛　撰
过唐校书书斋
池满风吹竹时时得爽神声齐雏鸟语画卷老僧真月出行几步花开到四邻江湖心自切未可挂头巾
送杜秀才东游
东游谁见待尽室寄长安别後叶频落【後一作夜】去程山已寒大河风色度旷野烧烟残匣有青铜镜时将照鬓看
送天台僧
远梦归华顶扁舟背岳阳寒蔬修净食夜浪动禅牀鴈过孤峯晓猿啼一树霜身心无别念余习在诗章
怀紫阁隐者
寂寥思隐者孤烛坐秋霖梨栗猿喜熟云山僧说深寄书应不到结伴拟同寻废寝方终夕迢迢紫阁心
雨夜同厉玄怀皇甫荀
桐竹遶庭匝雨多风更吹还如旧山夜卧听瀑泉时碛鴈来期近秋钟到梦迟沟西吟苦客中夕话兼思
秋暮
北门杨柳叶不觉已缤纷值鹤因临水迎僧忽背云白须相并出清泪两行分默默空朝夕苦吟谁喜闻
哭胡遇
夭夀知齐理何曾免叹嗟祭回【一作葬时】收朔雪吊後折寒花野水吟秋断空山影暮斜弟兄相识徧犹得到君家
送丹师归闽中
波涛路杳然衰柳洛阳蝉行李经雷电禅前漱岛泉归林久别寺过越未离船自说从今去身应老海边
送安南惟鉴法师
讲经春殿里花遶御牀飞南海几回过旧山临老归潮揺蛮草落月湿岛松微【一作触风香损印沾雨磬生衣】空水既如彼【一作云水路迢逓】往来消息稀
题李凝幽居
闲居少隣并草径入荒园鸟宿池边【一作中】树僧敲月下门过桥分野色移石动云根暂去还来此幽期不负言
送韩湘
挂席从古【一作中】路长风起广津楚城花未发上苑蝶来新半没湖波月初生岛草春孤霞临石镜极浦映村神细响吟乾苇余馨动远苹欲凭将一札寄与沃州人
寄董武
虽同一城里少省得从容门掩园林僻日高巾帻慵孤鸿来半夜积雪在诸峯正忆毘陵客声声隔水钟
宿贇上人房
堦前多是竹闲地拟栽松朱点草书疏雪平麻履踪御沟寒夜雨宫寺静时钟此时【一作室】无他事来寻不厌重
访李甘原居
原西居处静门对曲江开石缝衔枯草查根上净苔【一作渍古苔】翠微泉夜落紫阁鸟时来仍忆寻淇岸同行采蕨囘
题山寺井
沉沉百尺余功就岂斯须汲早僧出定凿新虫自无藏源重嶂底澄翳大空隅此地如经劫凉潭会共枯
僻居无可上人相访
自从居此地少有事相关积雨荒隣圃秋池照远山砚中枯叶落枕上断云闲野客将禅子依依偏往还
送李余及第归蜀
知音伸久屈觐省去光辉津渡逢清夜途程尽翠微云当绵竹叠鸟离锦江飞肯寄书来否原居出亦稀
荒斋
草合径微微终南对掩扉晩凉疎雨絶初晓远山稀落叶无青地闲身着白衣朴愚犹本性不是学忘机
夜喜贺兰三见访
漏钟仍夜浅时节欲秋分泉聒栖松鹤风除翳月云踏苔行引兴枕石卧论文即此寻常静来多只是君
题青龙寺镜公房
一夕曾留宿终南揺落时孤灯冈【一作龛】舍掩残磬雪风吹树老因寒折泉深出井迟疎慵岂有事多失上方期
送陈判官赴绥德
将军遥入幕束带便离家身暖蕉衣窄天寒碛日斜火烧冈断苇【一作草】风卷雪平沙丝竹丰州有春来只欠花
送唐环归敷水庄
毛女峰当户日高头未梳地侵山影扫叶带露痕书松径僧寻庙【一作药】沙泉鹤见鱼一川风景好恨不有吾庐
原东居喜唐温琪频至
曲江春草生紫阁雪分明汲井尝泉味听钟问寺名墨研秋日雨茶试老僧铛地近劳频访乌纱出送迎
送?法师
度岁不相见严冬始出关孤烟寒色树高雪夕阳山瀑布寺应到牡丹房甚闲南朝遗迹在此去几时还
寄钱庶子
曲江春水满北岸掩柴关秖有僧隣舍全无物映山树隂终日扫药债隔年还犹记听琴夜寒灯竹屋间
原上秋居
关西又落木心事复如何岁月辞山久秋霖入夜多鸟从井口出人自岳阳过倚杖聊闲望田家未剪禾
夏夜
原寺偏隣近开门物景澄磬通多叶罅月离片云棱寄宿山中鸟相寻海畔僧唯愁秋色至乍可在炎蒸
冬夜
羁旅复经冬瓢空盎亦空泪流寒枕上迹絶旧山中凌结浮萍水雪和衰柳风曙光鸡未报嘹唳两三鸿
送厉宗上人
拥策背岷峨终南雨雪和漱泉秋鹤至禅树夜猿过高顶白云尽前山黄叶多曾吟庐岳上月动九江波
寄李存穆
闻道船中病似忧亲弟兄信来从水路身去到柴城久别长须鬓相思书姓名忽然消息絶频梦却还京
赠无怀禅师
身从劫劫修果以此生周禅定石牀暖月移山树秋捧盂观宿饭敲磬过清流不掩玄关路教人问白头
寄武功姚主簿
居枕江沱北情悬渭曲西数宵曾梦见几处得书披驿路穿荒坂公田带淤泥静棊功奥妙闲作韵清凄锄草留丛药寻山上石梯客回河水涨风起夕阳低空地苔连井孤村火隔溪卷帘黄叶落锁印子规啼陇色澄秋月边声入战鼙会须过县去况是屡招携
题刘华书斋
白石牀无尘青松树有鳞一莺啼带雨两树合从春荒榭苔胶砌幽丛果堕榛偶来疎或数当暑夕胜晨露滴星河水巢重草木薪终南同往意赵北独游身渡叶司天漏惊蛩远地人机清公干族也莫卧漳滨
送卢秀才游潞府
雨余滋润在风不起尘沙边日寡文思送君吟月华过山干相府临水宿僧家能赋焉长屈芳春宴杏花
送南康姚明府
铜章美少年小邑在南天版籍多迁客封疆接洞田静江鸣野鼓发?带村烟却笑陶元亮何须忆醉眠
送友人弃官游江左
羡君休作尉万事且全身寰海多虞日江湖独往人姓名何处变鸥鸟几时亲别後吴中使应须访子真
雨中怀友人
对雨思君子尝茶近竹幽儒家隣古寺不到又逢秋
寄远
家住锦水上身征辽海边十书九不到一到忽经年
南斋
独自南斋卧神闲景亦空有山来枕上无事到心中帘卷侵牀月屏遮入座风望春春未至应在海门东
早春题友人湖上新居
近得云中路门长侵早开到时犹有雪行处已无苔劝酒客初醉留茶僧未来每逢晴暖日惟见乞花栽
又
门不当官道行人到亦稀故从餐後出多是夜深归开箧收诗卷扫牀移卧衣几时同买宅相送有柴扉
长江集卷四

[book_title]卷五
钦定四库全书
长江集卷五
唐　贾岛　撰
送雍陶入蜀
江山事若谙那肯滞云南草色分危磴杉隂近古潭日斜褒谷鸟夏浅巂州蚕吾自疑双鬓相逢更不堪
张郎中过原东居
年长惟添懒经旬止掩关高人餐药後下马此林间对坐天将暮同来客亦闲几时能重至水味似深山
荅王建袐书
人皆闻蟋蟀我独恨蹉跎白髪无心镊青山去意多信来漳浦岸期负洞庭波时扫高槐影朝回或恐过
送李余往湖南
昔去候温凉秋山满楚郷今来从辟命春物徧涔阳岳石挂海雪野枫堆渚樯若寻吾祖宅寂寞在潇湘
偶作
野步随吾意那知是与非稔年时雨足闰月暮蝉稀独树依冈老遥峯出草微园林自有主宿鸟且同归
过雍秀才居
夏木鸟巢边终南岭色鲜就凉安坐石煮茗汲隣泉钟远清霄半蜩稀暑雨前幽斋如葺罢约我一来眠
寄顾非熊
知君归有处山水亦难齐犹去潇湘远不闻猿?啼穴通茆岭下潮满石头西独立生遥思秋原日渐低
送神邈法师
柳絮落蒙蒙西州道路中相逢春忽尽独去讲初终行疾遥山雨眠迟後夜风遶房三两树回日叶应红
送慈恩寺霄韵法师谒太原李司空
何故谒司空云山知几重碛遥来鴈尽雪急去僧逢清磬先寒角禅灯彻晓烽旧房闲片石倚着最高松
送知兴上人
久住巴兴寺如今始拂衣欲临秋水别不向故园归锡挂天涯树房开岳顶扉下看万里晓霜海日生微
送惠雅法师归玉泉
秖到潇湘水洞庭湖未游饮泉看月别下峡听猿浮讲不停雷雨吟当【一作曾】近海流降霜归楚夕星冷玉泉秋
忆江上吴处士
闽国扬帆去蟾蜍亏复圆秋风吹渭水落叶满长安此地聚会夕当时雷雨寒兰桡殊未返消息海云端
题张博士新居
青枫何不种林在洞庭村应为三湘远难移万里根斗牛初过伏菡蓞欲香门【一作斗移亭北榭莲照水边门】旧即湖山隐新庐葺此原
石门陂留辞从叔謩
幽鸟飞不远此行千里间寒冲陂水雾醉下菊花山有耻长为客无成又入关何时临涧柳吾党共来攀
送朱兵曹回越
星彩练中见澄江岂有泥潮生垂钓罢楚尽去樯西碛鸟辞沙至山鼯隔水啼会稽半侵海涛白禹祠溪
怀博陵故人
孤城易水头不忘旧交游雪压围碁石风吹饮酒楼路遥千万里人别十三秋吟苦相思处天寒水急流
夕思
秋宵已难曙漏向二更分我忆山水坐虫当寂寞闻洞庭风落木天姥月离云会自东浮去将何欲致君
寄河中杨少尹
非惟咎曩时投刺诣门迟怅望三秋後参差万里期禹留疏凿迹舜在寂寥祠此致杳难共回风逐所思
孟融逸人
孟君临水居不食水中鱼衣褐唯麄帛筐箱秪素书树林幽鸟恋世界此心疎拟棹孤舟去何峰又结庐
晚晴见终南诸峰
秦分【一作下】积多峰连巴势不穷半旬藏雨里此日到窻中圆魄将昇兔高空【一作虚】欲叫鸿故山思不见碣石泬寥东
宿池上
泉来从絶壑亭敞在中流竹密无空岸松长可绊舟蟪蛄潭上夜河汉岛前秋异夕【一作日】期深涨携琴却此游
喜姚郎中自杭州回
路多枫树林累日泊清隂来去泛流水翛然适此心一披江上作三起月中吟东省期司谏云门悔不寻
送郑长史之岭南
云林颇重叠岑渚复幽奇汩水斜阳岸骚人正则祠苍梧多蟋蟀白露湿江蓠擢第荣南去晨昏近九疑
送李溟谒宥州李权使君
英雄典宥州迢逓苦吟游风宿骊山下月斜灞水流去时初落叶囘日定无秋太守携才子看鹏百尺楼
永福湖和杨郑州
积水还平岸春来引郑溪旧渠通郭下新堰絶湖西嵩少分明对潇湘濶狭齐客游随庶子孤屿草萋萋
题长江
言心俱好静廨署落晖空归吏封宵钥行蛇入古桐长江频雨後明月衆星中若任迁人去西溪与剡通
泥阳馆
客愁何并起暮送故人回废馆秋萤出空城寒雨来夕阳飘白露树影扫青苔独坐离容惨孤灯照不开
送徐员外赴河中
原野正萧瑟中间分散情吏从甘扈罢诏许朔方行边日沉残角河关截夜城云居闲独往长老出房迎
送贺兰上人
野僧来别我略坐傍泉沙远道擎空鉢深山踏落花无师禅自解有格句堪夸此去非缘事孤云不定家
送令狐綯相公
梁园趋戟节海草几枯春风水难遭便差池未振鳞姓名犹语及门馆阻何因苦拟修文卷重擎献匠人吟看青岛处朝退赤墀晨根爱杉栽活枝怜雪霰新缀篇嗟调逸不和揣才贫早晚还霖雨滂沱洗月轮揠苗方灭裂成器待陶钧困坂思回顾迷邦辄问津数行望外札絶句握中珍是日荣游汴当时怯往陈鸿舂乖汉爵祯病卧漳滨岳整五千仞云惟一片身故山离未死【离一作心】秋水宿经旬下第能无恧高科恐有神罢耕田料废省钓岸应榛慷慨知音在谁能泪堕巾
寄沧州李尚书
沧溟深絶濶西岸郭东门弋者罗夷鸟桴人思峤猿威棱高腊冽煦育极春温陂淀封疆内蒹葭壁垒根揺鞞边地脉愁箭虎狼魂水县卖纱市盐田煮海村枝条分御叶家世食唐恩武可纵横讲功从战伐论天涯生月片屿顶涌泉源非是泥池物方因雷雨尊沉谋藏未露隣境帖无喧青塚骄回鹘萧关陷吐蕃何时霖岁旱早晚雪邦寃迢逓瞻旌纛浮阳寄咏言
逢旧识
几岁阻干戈今朝劝酒歌羡君无白髪走马过黄河旧宅兵烧尽新宫日奏多妖星还有角数尺铁重磨
崇圣寺斌公房
近来惟一食树下掩禅扉落日寒山磬多年坏衲衣白须长更剃青霭远还归仍说游南岳经行是息机
送李傅侍郎剑南行营
走马从边事新恩受外台勇看双节出期破八蛮回许国家无恋盘江栈不摧移军刁斗逐报捷剑门开角 咽猕猴叫鼙乾霹雳来去年新甸邑犹滞佐时才
别徐明府
抱琴非本意生事偶相萦口尚袁安节身无子贱名地春寒雪盛山浅夕风轻百战余荒野千夫渐耦耕一盃宜独夜孤客恋交情明日疲骖去萧条过古城
岐下送友人归襄阳
蹉跎随泛梗羁旅到西州举翮笼中鸟知心海上鸥山光分首暮草色向家秋若更登高岘看碑定泪流
送友人游蜀
万岑深积翠路向此中难欲暮多羁思因高莫远看卓家人寂寞扬子业凋残惟有岷江水悠悠带月寒
送郑少府
江岸一相见空令惜此分夕阳行带月酌水少留君野地初烧草荒山过雪云明年还调集蝉可在家闻
子规
游魂自相叫寜复记前身飞过隣家月声连野路春梦边催晓急愁处送风频自有沾花血相和雨滴新
送僧归天台
辞秦经越过归寺海西峰石磵双流水山门九里松曾闻清禁漏却听赤城钟妙宇研磨讲应齐智者踪
长江集卷五

[book_title]卷六
[集部,别集类,汉至五代,长江集]
钦定四库全书
长江集卷六
唐　贾岛　撰
让糺曹上乐使君
战战复兢兢犹如履薄氷虽然叨一掾还似说三乘瓶汲南溪水书来北岳僧戅愚兼抱疾权纪不相应
赠友人
五字诗成卷清新韵具偕不同狂客醉自伴律僧斋春别和花树秋辞带月淮却归登第日名近榜头排
送雍陶及第归成都宁亲
不唯诗着籍兼又赋知名议论於题称春秋对问精半应隂隲与全赖有司平归去峰峦衆别来松桂生涨江流水凸当道白云坑勿以攻文捷而将学劒轻制衣新濯锦开醖旧烧罂同日昇科士谁同膝下荣
谢令狐綯相公赐衣九事
长江飞鸟外主簿跨驴归逐客寒前夜元戎与厚衣雪来松更緑霜降月弥辉即日调殷鼎朝分是与非
送金州鉴周上人
池必寻天目溪仍住若耶帆随风便发月不要云遮极浦浮霜鴈回潮落海查峨嵋省春上立雪指流沙
送谭远上人
下视白云时山房盖【一作挂】树皮垂枝松落子侧顶鹤听棊清净从沙劫中终未日欹金光明本行同侍出峨嵋
新年
嗟以龙锺身【一作貌】如何岁复新石门思隐久铜镜强窥频花发新移树心知故国春谁能平此恨岂是北宗人
送僧
出家从丱岁解论造玄门不惜挥谈柄谁能听至言中时山果熟後夏竹隂繁此去逢何日峨嵋晓复昬
送姚杭州
白云峰下城日夕白云生人老江波钓田侵海树耕吴山锺入越莲叶吹摇旌诗异石门思涛来向越迎
夜集田卿宅
朗咏高斋下如将古调弹翻鸿向桂水来雪渡桑乾滴滴玉漏曙翛翛竹籁残曩年曾宿此亦值五陵寒
寄山友长孙栖峤
此时气萧飒琴院可应关鹤似君无事风吹雨遍山松生青石上泉落白云间有迳连高顶心期相与还
酬厉玄
我来从北鄙子省涉西陵白发初相识秋山拟共登隣居帝城雨会宿御沟冰未报见贻作耿然中夜兴
送刘式洛中觐省
晴峰三十六侍立上春台同宿别离恨共看星月回野莺临苑语河棹历江来便寄相思札缄封花下开
送空公往金州
七百里山水手中楖栗麤松生师坐石潭涤祖传盂长拟老岳峤又闻思海湖惠能同俗姓不是岭南卢
赠绍明上人
未住青龙室中秋独往年上方嵩古寺下视雨和【一作如】烟祖岂无言去心因断臂传不知能已後更有几灯然
赠弘泉上人
洗足下蓝岭古师精进同心知溪卉长居此玉林空西殿宵灯磬东林曙雨风旧峯隣太白石座雨苔蒙
送宣皎上人游太白
剃发鬂无雪去年三十三山过春草寺磬度落花潭得句才隣约论宗意在南峰灵疑懒下苍翠太虚参
病起
高丘归未得空自责迟回身事岂能遂兰花又已开病令新作少雨阻故人来灯下南华卷袪愁当酒盃
送殷侍御起同州
冯翊蒲【一作连蒲】西郡沙冈拥地形中条全离岳清渭半和泾夜莫眠明月秋深至洞庭犹来交辟士事别偃林扃
送沈鹤
家楚壻於秦擕妻去养亲陆行千里外风卷一帆新夜泊疏山雨秋吟捣药轮芜城登眺作【一作後】才动广陵人
秋夜仰怀钱孟二公琴客会
月色四时好秋光君【一作吾】子知南山昨夜雨为我写清规独鹤耸寒骨高杉韵细颸仙家缥缈弄髣髴此中期
赠李金州
绮里祠前後山程践白云泝流随大斾登岸见全军晓角吹人梦秋风卷鴈羣雾开方露日汉水底【一作与】沙分
酬姚合校书
因贫行道远得见旧交游美酒易倾尽好诗难卒酬公堂朝共到私第夜相留不觉入关晚别来林木秋
送独孤马二秀才居明月山读书
濯志俱高洁儒科慕冉顔家辞临水郡雨到读书山栖鸟?花上声钟砾阁间寂寥窻户外时见一舟还
病蝉
病蝉飞不得向我掌中行折翼犹能薄酸吟尚极清露华凝在腹尘点误侵睛黄雀并鸢鸟俱怀害尔情
青门里作
燕存鸿已过海内几人愁欲问南宗理将归北岳修若无攀桂分秖是卧云休泉树一为别依稀三十秋
卢秀才南台
居在青门里台当千万岑下因冈助势上有树交隂陵远根才近空长畔可寻新晴登啸处惊起宿枝禽
寄李輈侍郎
终过孟津书分明梦不虚人从清渭别地隔太行余宾幕谁嫌静公门但晏如櫑鞞乾霹雳斜汉湿蟾蜍追琢垂今後敦龎得古初井台怜操筑漳岸想丕疏亦冀铿珉佩终当直石渠此身多抱疾幽里近营居忆漱苏门涧经浮楚泽瀦松栽侵古影荤断尚芹葅语嘿曾延接心源离滓淤谁言姓琴氏独跨角生鱼
寄令狐綯相公
驴骏胜羸马东川路匪赊一缄论贾谊三蜀寄严家澄彻霜江水分明露石沙话言声及政栈阁谷离斜自着衣偏暖谁忧雪六花里裳留濶幞防患与通茶山馆中宵起星河残月华双僮前日雇数口向天涯良乐知骐骥张雷验镆鎁谦光贤将相别纸圣龙蛇岂有斯言玷应无白璧瑕不妨圆魄里人亦指虾蟇
再投李益常侍
何处初投刺当时赴尹京淹留花木变然诺肺肠倾避暑蝉移树登高鴈过城人家嵩岳色公府洛河声聨句逢秋尽尝茶见月生新衣裁白紵思从曲江行
积雪
省属时霖滞今逢腊雪多南猜飘桂渚北讶雨交河尽灭平芜色弥重古木柯空中离白气岛外下沧波隐者迷樵道朝人冷玉珂夕繁仍昼密漏间复钟和想积高嵩顶新秋皓月过
过杨道士居
先生修道处茆屋远嚣氛叩齿坐明月搘颐望白云精神含药色衣服带霞纹无话瀛洲路多年别少君
赠僧
乱山秋木穴里有灵蛇藏铁锡挂临海【一作锡拄临沧海】石楼闻异香出尘头未白入定衲凝霜莫话五湖事令人心欲狂
送友人游塞
飘蓬多塞下君见益澘然迥碛沙衔日长河水接天夜泉行客火晓戍向京烟少结相思恨佳期芳草前
思游边友人
凝愁对孤烛昨日饮离杯叶下故人去天中新鴈来连沙秋草薄带雪暮山开苑北红尘道何时见远回
秋暮寄友人
寥落关河暮霜风树叶低远天垂地外寒日下峰西有志烟霞切无家岁月迷清霄话白阁已负十年栖
寄令狐綯相公
官高频勑授老色把犂锄一主长江印三封东省书不无濠上思唯食圃中蔬梦幻将泡影浮生事只如
和孟逸人林下道情
四时相陶铸中庸道岂销夏云生此日春色尽今朝陋巷贫无闷毗耶疾未调已栽天末栢合抱岂非遥
宿姚少府北斋
石溪同夜泛复此北斋期鸟絶吏归後蛩鸣客卧时鏁城凉雨细开印曙钟迟忆此漳川岸如今是别离
雪晴晚望
倚杖望晴雪溪云几万重樵人归白屋寒日下危峰野火烧冈草断烟生石【一作古】松却回山寺路闻打暮天钟
长江集卷六

[book_title]卷七
钦定四库全书
长江集卷七
唐　贾岛　撰
送崔峤游潇湘
功烈尚书孙琢磨风雅言渡河山凿处陟岘汉滩喧梦想吟天目宵同话石门枫林叶欲下极浦月清暾
寄朱锡珪
远泊与谁同来从古木中长江人钓月旷野火烧风梦泽吞楚大闽山厄海丛此时樯底水涛起屈原通
马戴居华山因寄
玉女洗头盆孤高不可言瀑流莲岳顶河注华山根絶雀林藏鹘无人境有猿秋蟾才过雨石上古松门
寄胡遇
一自残春别经炎复到凉萤从枯树出蛩入破堦藏落叶书胜纸闲砧坐当牀东门因送客相访也何妨
送李戎扶侍往寿安
二千余里路一半是波涛未晓着衣起出城逢日高关山多寇盗扶侍带弓刀临别不挥泪谁知心郁陶
送孙逸人
衣屦犹同俗妻儿亦宛然不餐能累月无病已多年是药皆谙性令人渐信仙杖头书数卷荷入翠微烟
寄华山僧
遥知白石室松栢隐朦胧月落看心次云生闭目中五更钟隔岳万尺水悬空苔藓嵌岩所依稀有径通
送李登少府
伊阳耽酒尉朗咏醉醒新应见嵩山里明年踯躅春一千寻树直三十六峰隣流水潺潺处坚贞玉涧珉
易州过郝逸人居
每逢词翰客邀我共寻君果见闲居赋未曾流俗闻也知隣市井宛似出嚣氛却笑巢由辈何须隐白云
酬鄠县李廓少府见寄
稍怜公事退复遇夕阳时北朔霜凝竹南山水入篱吟怀沧海侣空问白云师恨不相从去心惟野鹤知
净业寺与前鄠县李廓少府同宿
来从城上峰京寺暮相逢往往语复默微微雨洒松家贫初罢吏年长畏闻蛩前日犹拘束披衣起晓钟
送南卓归京
残春别镜陂罢郡未霜髭行李逢炎暑山泉满路岐云藏巢鹤树风触啭莺枝三省同虚位双旌带去思入城宵梦後待漏月沈时长策并忠告从容写玉墀
卧疾走笔酬韩愈书问
一卧三四旬数书惟独君【一作书至独思君】愿为出海月不作归山云身上衣频寄瓯中物亦分欲知强健否病鹤未离羣
长孙霞李溟自紫阁白阁二峰见访
寂寞吾庐贫同来二阁人所论唯野事招作【一作访我】住云隣古寺期秋宿平林散早春漱流今已矣巢许岂尧臣
送惟一游清凉寺
去有巡台侣荒溪衆树分瓶残秦地水锡入晋山云秋月离喧见寒泉出定闻人间临欲别旬日雨纷纷
郑尚书新开涪江
岸凿青山破江开白浪寒日沈源出海春至草生滩梓匠防波溢蓬仙畏水乾从今疏决後任雨滞峰峦
又
不侵南亩务已拔北江流涪水方移岸浔阳有到舟潭澄初捣药波动乍垂鈎山可疏三里踪知【一作惟应】历亿秋
寄乔侍郎
大宁犹未到曾渡北浮桥晓出爬船寺手擎紫栗条差池不相见怅望至今朝近日营家计绳悬一小瓢
送去华法师
在越居何寺东南水路归秋江洗一鉢寒日晒三衣默听鸿声尽行看叶影飞囊中无宝货船户夜扃稀
送蔡京
跃蹄归鲁日带漏别秦星易折芳条桂难穷邃义经登封多泰岳巡狩徧沧溟家在何林下梁山翠满庭
慈恩寺上座院
未委衡山色何如对塔峰曩宵曾宿此今夕值秋浓羽族栖烟竹寒流带月钟井甘源起异泉涌渍苔封
题朱庆余所居
天寒吟竟晓古屋瓦生松寄信船一只隔乡山万重树来沙岸鸟窻度雪楼钟每忆江中屿更看城上峰
送黄知新归南安
池亭沈饮徧非独曲江花地远路穿海春归冬到家火山难下雪瘴土不生茶知决移来计相逢期尚赊
赠胡禅师
自是根机钝非关夏腊深秋来江上寺夜坐岭南心井凿山含月风吹磬出林祖师擕只履去路杳难寻
元日女道士受籙
元日更新夜斋身称浄衣数星连斗出万里断云飞霜下磬声在月高坛影微立听师语了左肘系符归
重与彭兵曹
故人在城里休寄海边书渐去老不远别来情岂疎砚冰催腊日山雀到贫居每有平戎计官家别勑除
赠庄上人
不语焚香坐心知道已成流年衰此世定力见他生暮雪余春冷寒灯续昼明寻常五侯至敢望下堦迎
落第东归逢僧伯阳
相逢须语笑人世别离频晓去长侵月思乡动隔春见僧心暂静从俗事多迍宇宙诗名小山河客路新翠桐犹入爨清镜未辞尘逸足思奔骥随羣且退鳞宴乖红杏寺愁在緑杨津老病难为乐开眉赖故人
皇甫主簿期游山不及赴
休官疋马在新意入山中更住应难遂前期恨不同集蝉苔树僻留客雨堂空深夜谁相访惟当清浄翁
宿成湘林下
相访夕阳时千株木未衰石泉流出【一作出幽】谷山雨滴栖鸱漏向灯听数酒因客寝迟今宵不尽兴更有月明期
喜雍陶至
今朝笑语同几日百忧中鸟度剑门静蛮归泸水空步霜吟菊畔待月坐林东且莫孤此兴勿论穷与通
酬胡遇
丽句传人口科名立可图移居见山烧买树带巢乌游远风涛急吟清雪月孤却思初识面仍未有多须
宿慈恩寺郁公房
病身来寄宿自扫一床闲反照临江磬新秋过雨山竹隂移冷月荷气带禅关独往天台意方从内请还
送禇山人归日东
悬帆待秋水去入杳冥关东海几年别中华此日还岸遥生白发波尽露青山隔水相思在无书也是闲
寄韩湘
过岭行多少潮州瘴满川花开南去後水冻北归前望鹭吟登阁听猿泪滴船相思堪面话不着尺书传
雨夜寄马戴
芳林杏花树花落子西东今夕曲江雨寒催朔北风乡书沧海絶隐路翠微通寂寂相思际孤缸残漏中
喜无可上人游山回
一食复何如寻山无定居相逢新夏满不见半年余听话龙潭雪休传鸟道书别来还似旧白发日高梳
寄毘陵彻公
身依吴寺老黄叶几回看早讲林霜在孤禅隙月残井通潮浪远钟与角声寒已有南游约谁言礼谒难
送韦琼校书
宾佐兼归觐此行江汉心别离从阙下道路向山隂孤屿消寒沫空城滴夜霖若邪溪畔寺秋色共谁寻
寄刘侍御
衣多苔藓痕犹拟更趋门自夏虽无病经秋不过原积泉留岱鸟叠岫隔巴猿琴月西斋集如今岂复言长江集卷七

[book_title]卷八
钦定四库全书
长江集卷八
唐　贾岛　撰
送穆少府知眉州
剑门倚青汉君昔未曾过日暮行人少山深异鸟多猿啼和峡雨栈尽到江波一路白云里飞泉洒薜萝
二月晦日留别鄠中友人
立马柳花里别君当酒酣春风渐向北云鴈不飞南明晓日初一今年月又三鞭羸去暮色远岳起烟岚
送李校书赴吉期
筮算重重吉良期讵可迁不同牛女夜是配凤凰年佩玉春风里题章蜡烛前诗书与箴训夫哲又妻贤
宿孤馆
落日投村戍愁生为客途寒山晴後緑秋月夜来孤橘树千株在渔家一半无自知风水静舟系岸边芦
哭宗密禅师
鸟道雪岑巅师亡谁去禅几尘增灭後树色改生前层塔当松吹残踪傍野泉唯嗟听经虎时到坏庵边
宿山寺
衆岫耸寒色精庐向此分流星透疎木走月逆行云絶顶人来少高松鹤不羣一僧年八十世事未曾闻
送友人如边
去日重阳後前程菊正芳行车辗秋岳落叶坠寒霜云入汉天白风高碛色黄蒲轮待恐晚求荐向诸方
题竹谷上人院
禅庭高鸟道回望极川原樵径连峰顶石泉通竹根木深犹积雪山浅未闻猿欲别尘中苦愿师贻一言
京北原作
登原见城阙策蹇思炎天日午路中客槐花风处蝉远山秦木上清渭汉陵前何事居人世皆从【一作因】名利牵
寄江上人
紫阁旧房在新家中岳东烟波千里隔消息一朝通寒日汀洲路秋晴岛屿风分明杜陵叶别後两经红【两一作雨】
送僧归太白山
坚氷连夏处太白接青天云塞石房路峰明雨外巅夜禅临虎穴寒漱撇龙泉後会不期日相逢应信缘
暮过山村
数里闻寒水山家少四隣怪禽啼旷野落日恐行人初月未终夕边烽不过秦萧条桑柘外烟火渐相亲
鹭鸶
求鱼未得食沙岸往来行岛月独栖影暮天寒过声堕巢因木折失侣遇弦惊频向烟霄望吾知尔去程
内道塲僧弘绍
麟德燃香请长安春几回夜闲【一作寒】同像寂昼定为吾开讲罢松根老经浮海水来六年双足履只步院中苔
蒋亭和蔡湘州
蒋宅为亭榭蔡城东郭门潭连秦相井松老汉朝根已积苍苔徧何曾旧迳存高斋无事後时复一擕樽
光州王建使君水亭作
楚水临轩积澄鲜一亩余柳根连岸尽荷叶出萍初极浦清相似幽禽到不虚夕阳庭际眺槐雨滴疎疎
留别光州王使君建
杜陵千里外期在末秋归既见林花落须防木叶飞楚从何地尽淮隔数峰微回首余霞失斜阳照客衣
宿姚合宅寄张司业籍
闲宵因集会柱史话先生身爱无一事心期往四明松枝影揺动石磬响寒清谁伴南斋宿月高霜满城
哭张籍
精灵归恍惚石磬韵曾闻即日是前古谁人耕此坟旧游孤枕远故域九江分本欲蓬瀛去餐芝御白云
灵凖上人院
掩扉当太白腊数等松椿禁漏来遥夜山泉落近隣经声终卷晓草色几芽春海内知名士交游凖上人
寄柳舍人宗元
格与功俱造何人意不降一宵三梦柳孤泊九秋江擢第名重列冲天字几双誓为仙者仆侧执驭风幢
送玄岩上人归西蜀
玉垒山中寺幽深胜槩多药成彭祖捣顶受七轮摩去腊催今夏流光等逝波会当依粪扫【一作草】五岳徧头陀
寄宋州田中丞
古郡近南徐关河万里余相思深夜後未答去秋书自别知音少难忘识面初旧山期已久门掩数畦蔬
送朱休归剑南
剑南归受贺太学赋声雄山路长江岸朝阳十月中芽新抽雪茗枝重集猿枫卓氏琴台废深芜想迳通
寄长武朱尚书
不日即登坛枪旗一万竿角吹边月没鼔絶爆雷残中国今如此西荒可取难白衣思请谒徒步在长安
送皇甫侍御
晓钟催早朝自是赴嘉招身泊湘江濶田收楚泽遥雁惊起衰草猿渴下寒条来使黔南日时应问寂寥
郊居即事
住此园林久其如未是家叶书传野意檐溜煮胡茶雨後逢行鹭更深听远蛙自然还往里多是爱烟霞
夜集姚合宅期可公不至
公堂秋雨夜已是念园林何事疾病日重论山水心孤灯明腊後微雪下更深释子乖来约泉西寒磬音
喜李余自蜀至
迢逓岷峨外西南驿路高几程寻嶮栈独宿听寒涛白鸟飞还立青猿断更号往来从此过词体近风骚
王侍御南原庄
买得足云地新栽药数窠峰头盘一迳原下注双河春寺闲眠久晴台独上多南斋宿雨後仍许重来麽【一作过】
送康秀才
俱为落第年相识落花前酒泻两三盏诗吟十数篇行岐逢塞雨嘶马上津船树影高堂下回时应有蝉
送僧
此生披衲过在此得身闲日午游都市天寒往华山言归文字外意出有无间仙掌云边树巢禽时出关
寄魏少府
来时乖面别【一作伤远别】终日使人慙易记卷中句难忘灯下谈湿苔粘树瘿瀑布溅房庵音信如相惠移居古井南
原居即事言怀赠孙员外
出入土门偏秋深石色泉迳通原上草地接水中莲采菌依余枿拾薪逢刈田镊撏白发断兵阻尺书传避路来华省抄诗上彩牋高斋久不到犹喜未经年
登楼
秋日登高望凉风吹海初山川明已久河汉没无余远近涯寥夐高低中太虚赋因王阁笔思比谢游疎
上乐使君救康成公
曾梦诸侯笑康囚议脱枷千根池里藕一朶火中花
昆明池泛舟
一枝青竹榜泛泛緑萍里不见钓鱼人渐入秋塘水
送僧
大内曾持论天南化俗行旧房山雪在春草岳阳生晓了莲经义堪任宝盖迎王侯皆护法何寺讲钟鸣
送刘知新往襄阳
此别诚堪恨荆襄是旧游眼光悬欲落心绪乱难收花木三层寺烟波五相楼因君两地去长使梦悠悠
寄慈恩寺郁上人
中秋期夕望虚室省相容北斗生清漏南山出碧重露寒鸠宿竹鸿过月圆钟此夜情应切衡阳旧住峰
送饶州张使君
终南云雨连城阙去路西江白浪头滁上郡斋离昨日鄱阳农事劝今秋道心生向前朝寺文思来因静夜楼借问泊帆干谒者谁人曾听峡猿愁
观冬设上东川杨尚书
匏革奏冬非独乐军城未晓启重门何时去入三台贵此日空知八座尊罗绮舞时收雨点貔貅门外卷云根逐迁属吏随宾列去棹扁舟不忘恩
长江集卷八

[book_title]卷九
钦定四库全书
长江集卷九
唐　贾岛　撰
巴兴作
三年未省闻鸿叫九月何曾见草枯寒暑气均思白社星辰位正忆皇都苏卿持节终还汉葛相行师自渡泸乡味朔山林果别北归期挂海帆孤
早蝉
早蝉孤抱芳槐叶噪向残阳意度秋也任一声催我老堪听两耳畏吟休得非下第无高韵须是青山隐白头若问此心嗟叹否天人不可怨而尤
投元郎中
心在潇湘归未期卷中多是得名诗高台聊望清秋色片水堪留【堪一作难】白鹭鸶省宿有时间急雨朝回尽日伴禅师旧文去岁曾将献蒙与人来说始知
阮籍啸台
如闻长啸春风里荆棘丛边访旧踪地接苏门山近远荒台突兀抵高峰
滕校书使院小池
小池谁见凿时初走水南来十里余楼上日斜吹暮角院中人出鏁游鱼
送陕府王司马
司马虽然听晓钟尚犹高枕恣疎慵请持僧过三门水卖药人归五老峰移舫緑隂深处息登楼凉夜此时逢杜陵惆怅临相【一作岐】饯未寝月前多屐踪
上谷旅夜
世难那堪恨旅游龙锺更是对穷秋故园千里数行泪隣杵一声终夜愁月到寒窗空皓皛风翻落叶更飕飀此心不向常人说倚识平津万户侯
寄无得头陀
夏腊今应三十余不离树下塜间居貌堪良匠抽毫写行称高僧续传书落涧水声来远远当空月色自如如白衣只在青门里心每相亲迹且疎
崔卿池上双白鹭
鹭雏相逐出深笼顶各有丝茎数同洒石多霜移足冷隔城远树挂巢空其如尽在滩声外何似双飞浦色中见此池潭卿自凿清泠太液底潜通
送胡道士
短褐身披满渍苔灵溪深处观门开却从城里移琴去许到山中寄药来临水古坛秋醮罢宿杉幽鸟夜飞回丹梯愿逐真人上日夕归心白发催
寄韩潮州愈
此心曾与木兰舟直到天南潮水头隔岭篇章来华岳出关书信过泷流峰悬驿路残云断海浸城根【一作闉】老树秋一夕瘴烟风卷尽月明初上浪西楼
酬张籍王建
疎林荒宅古坡【一作陂】前久住还因太守怜渐老更思深处隐多闲数得上方眠鼠抛贫屋收田日雁度寒江拟3雪天身事龙锺应是分水曹芸阁枉来篇
逢博陵故人彭兵曹
曲阳分散会京华见说三年住海涯别後解餐蓬虆子向前未识牡丹花偶逢日者教求禄终傍泉声拟置家踏雪携琴相就宿夜深开户斗牛斜
赠牛山人
二十年中饵茯苓致书半是老君经东都旧住商人宅南国新修道士亭凿石养蜂休买蜜坐山秤药不争星古来隐者多能卜欲就先生问丙丁
送于中丞使回纥册立
君立天骄发使车册文字字着金书渐通青塜乡山尽欲逹皇情译语初调角寒城边色动下霜秋碛雁行疎旌旗来往几多日应向途中见岁除
送刘侍御重使江西
时当苦热远行人石壁飞泉溅马身又到锺陵知务大还浮湓浦属秋新早程猿叫云深极宿馆禽惊叶动频前者已闻廉使荐兼言有画静边尘
赠圆上人
诵经千纸得为僧麈尾持行不拂蝇古塔月高闻咒水新坛日午见烧灯一双童子浇红药百八真珠贯彩绳且说近来心里事仇讐相对似亲朋
处州李使君改任遂州因寄赠
庭树几株隂入户主人何在客闻蝉钥开原上高楼鏁瓶汲池东古井泉趂静野禽曾後到休吟隣叟始安眠仙都山水谁能忆西去风涛书满船
酬慈恩寺文郁上人
袈裟影入禁池清犹忆乡山近赤城篱落罅间寒蟹过莓苔石上晚蛩行期登野阁闲应甚阻宿山房疾未平闻说又寻南岳去无端诗思忽然生
访鉴玄师侄
维摩青石讲初休缘访亲宗到普州我有军持凭弟子岳阳溪里汲寒流
夜坐
蟋蟀渐多秋不浅蟾蜍已没夜应深三更两鬂几枝雪一念双峰四祖心
送别
门外便伸千里别无车不得到河梁高楼直上百余尺今日为君南望长
闻蝉感怀
新蝉忽发最高枝不觉立听无限时正遇友人来告别一心分作两般悲
夏夜上谷宿开元寺
诗成一夜月中题便卧松风到曙鸡带月时闻山鸟语郡城知近武陵溪
送于总持归京
出家初隶何方寺上国西明御水东却见旧房堦下树别来二十一春风
崔卿池上鹤
月中时叫叶纷纷不异洞庭霜夜闻翎羽如今从放长犹能飞起向孤云
田中丞高亭
高亭林表迥嵳峩独坐秋宵不寝多玉兔玉人歌里出白云谁似莫相和
友人婚杨氏催粧
不知今夕是何夕催促阳台近镜台谁道芙蓉水中种青铜镜里一枝开
酬朱侍御望月见寄
他寝【一作今夜】此时吾不寝近秋三五月逢晴相思唯有霜台月望尽孤光见却生
题韦云叟草堂
新起此堂开北牕当牕山隔一重江白茅草苫重重密爱此秋天夜雨淙
和韩吏部泛南溪
溪里晚从池岸出石泉秋急夜深闻木兰船共山人上月映渡头零落云
方镜
背如刀截机头锦面似升量涧?泉铜雀台南秋日得照来照去已三千
酬姚合
黍穗豆苖侵古道晴原午後早秋时故人相忆僧来说杨柳无风蝉满枝
送灵应上人
遍参尊宿游方久名岳奇峰问此公五月半间看瀑布青城山里白云中
赠丘先生
常言吃药全胜饭华岳松边采茯神不遣髭须一茎白拟为白日上昇人
渡桑乾
客舍并州已十霜归心日夜忆咸阳无端更渡桑乾水却望并州是故乡
夜期啸客不至
逸人期宿石牀中遣我闲扉对晚空不知何处啸秋月闲着【一作闭】松门一夜风
夜集乌行中所居
环炉促席复持杯松院双扉向月开座上同声半先逹名山独入此心来
赠梁浦秀才斑竹拄杖
拣得林中最细枝结根石上长身迟莫嫌滴沥红斑少恰似【一作是】湘妃涙尽时
寻石瓮寺上方
野寺入时春雪後崎岖得到此房前老僧不出迎朝客已住上方三十年
长江集卷九

[book_title]卷十
钦定四库全书
长江集卷十
唐　贾岛　撰
早秋寄题天竺灵隐寺
峰前峰後寺新秋絶顶高牕见沃洲人在定中闻蟋蟀鹤从栖处挂猕猴山钟夜度空江水汀月寒生古石楼心忆悬帆身未遂谢公此地昔年游
黎阳寄姚合
魏都城里曾游熟才子斋中止泊多去日緑杨垂紫陌归时白草夹黄河新诗不觉千回咏古镜曾经几度磨惆怅心思滑台北满盃浓酒与愁和
送崔约秀才
归宁髣髴三千里月向船牕见几宵野鼠独偷高树果前山渐见短禾苖更深栅鎻淮波疾苇动风生雨气遥重入石头城下寺南朝杉老未乾焦
咏怀
纵把书看未省勤一生生计秖长贫可能在世无成事不觉离家作老人中岳深林秋独往南原多草夜无隣经年抱疾谁来问野鸟相过啄木频
夏日寄高洗马
三十年来长在客两三行泪忽然垂白衣苍鬂经过懒赤日朱门偃息迟花发应躭新熟酒草颠还写早朝诗不缘马死西州去画角堪听是晓吹
送周判官元范赴越
原下相逢便别离蝉鸣关路使回时过淮渐有悬帆兴到越应将坠叶期城上秋山生菊早驿西寒渡落潮迟已曾几徧随旌斾去谒荒郊大禹祠
送罗少府归牛渚
作尉长安始三日忽思牛渚梦天台楚山远色独归去灞水空流相送回霜覆鹤身松子落月分萤影石房开白云多处应频到寒涧泠泠漱古苔
题童真上人
江上修持积岁年滩声未拟住潺湲誓从五十身披衲便向三千界坐禅月峡青城那有滞天台庐岳岂无缘昨宵忽梦游沧海万里波涛在目前
赠温观主
一别罗浮竟未还观深廊古院多关君来几日行虚洞仙去空坛在远山胎息存思当黑处井华悬绠取朝间弊庐道室虽隣近自乐冬阳炙背闲
贺龎少尹除太常少卿
太白山前终日见十旬假满拟秋寻中峰絶顶非无路北阙除书阻入林朝谒此时闲野屐宿斋何处止鸣砧省中石镫陪随步唯赏烟霞不猒深
上邠宁邢司徒
箭头破帖浑无敌杖底?球远有声马走千蹄朝万乘地分三郡拥双旌春风欲尽山花发晓角初吹客梦惊不是邢公来镇此长安西北未能行
欲游嵩岳留别李少尹益
孤策迟回洛水湄孤禽嘹唳幸人知嵩岳望中常待我河梁欲上未题诗新秋爱月愁多雨古观逢仙看尽碁微眇此来将敢问凤凰何日定【一作始】归池
病鹘吟
俊鸟还投高处栖腾身戞戞下云梯有时透雾凌空去无事随风入草迷迅疾月边捎玉兔迟回日里拂金鸡不缘毛羽遭零落焉肯雄心向尔低
赠僧
从来多是游山水省泊禅舟月下涛初过石桥年尚少久辞天柱腊应高青松带雪悬铜锡白发如霜落铁刀常恐画工援笔写身长七尺有眉毫
赠翰林
清重无【一作可】过知内制从前礼絶外庭人看花在处多随驾召宴无时不及身马自赐来骑觉稳诗缘见彻语长新应怜独向名塲苦曾十余年浪过春
颂德上贾常侍
边臣说使朝天子发语轰然激夏雷高节羽书期独传分符绦郡滞长材啁啾鸟恐鹰鸇起流散人归父母来自顾此身无所立恭谈祖德朶颐开
田将军书院
满庭花木半新栽石自平湖远岸来笋迸隣家还长竹地经山雨几层苔井当深夜泉微上阁入高秋户尽开行背曲江谁到此琴书鎻着未朝回
投龎少尹
闭户息机搔白首中庭一树有清隂年年不改风尘趣日日转多泉石心病起望山台上立觉来听雨烛前吟龎公相识元和岁眷分依依直至今
夏夜登南楼
水岸寒【一作闲】楼带月跻夏林初见岳阳溪一点新萤报秋信不知何处【一作树】是菩提
题青龙寺
碣石山人一轴诗终南山北数人知拟看青龙寺里月待无一点夜云时
赠李文通
营当万胜冈头下誓立千年不朽功天子手擎新钺斧谏官请赠李文通
题虢州三堂赠吴郎中
无穷草树昔谁栽新起临湖白石台半岸泥沙孤鴈立三堂风雨四门开荷翻团【一作圆】露惊秋近柳转斜阳过水来昨夜北楼堪朗咏虢城初鎻月徘徊
送僧
池上时时松雪落焚香烟起见孤灯静夜忆谁来对坐曲江南岸寺中僧
三月晦日赠刘评事
三月正当三十日风光别我苦吟身共君今夜不须睡未到晓钟犹是春
送张道者
新岁抱琴何处去洛阳三十六峰西生来未识山人面不得一听乌夜啼
题鱼尊师院
老子堂前花万树先生曾见几回春夜煎白石平明吃不拟教人哭此身
宿村家亭子
牀头枕是溪中石井底泉通竹下池宿客未眠过夜半独闻山雨到来时
送称上人
归蜀拟从巫峡过何时得入旧房禅寺中来後谁身化起塔栽松向野田
杨秘书新居
城角新居隣静寺时从新阁上经楼南山泉入宫中去先向诗人门外流
听乐山人弹易水
朱丝弦底燕泉急燕将云孙白日弹嬴氏归山陵已掘声声犹带发冲冠
经苏秦墓
沙埋古篆折碑文六国兴亡事计【一作系】君今日凄凉无处说乱山秋尽有寒云
题戴胜
星点花冠道士衣紫阳宫女化身飞能传上界春消息若到蓬山莫放归
题隐者居
虽有柴门常不关片云孤木伴身闲犹嫌住久人知处见拟移家更上山
哭孟东野
兰无香气鹤无声哭尽秋天月不明自从东野先生死侧近云山得散行
过京索先生坟
京索先生三尺坟秋风漠漠吐寒云从来有恨君多哭今日何人更哭君
客思
促织声尖尖似针更深刺着旅人心独言独语月明里惊觉眠童与宿禽
盐池院观鹿
条峰五老势相连此鹿来从若个边别有野麋人不见一生长饮白云泉
长江集卷十

        </div>
      </div>
    </div>
  </div>
</div>
<!--update:2025-08-30 10:35:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>