<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十">
<meta name="description" content="诗集。南宋陆游撰。85卷。收诗9300余首。陆游曾在川陕9年,遍历蜀中胜地,饱览祖国的山川形势和风土民情,尤其是在南郑前线,铁马秋风,戎装驰骋,接触到许多“忍死望恢复”的“遗民”,内心受到极大震撼,觉得“诗家三昧忽见前”,因将诗作题为《剑南诗稿》以纪念蜀中经历。早在淳熙十四年(1187),陆游生前其《剑南诗稿》即有门人郑师尹所编20卷本。约在其去世20年后,陆游子子遹复守严州(今浙江建德东北),除重刊20卷《剑南诗稿》外,又刊刻《续稿》67卷以续前书。而约在嘉定十三年(1220),子遹之兄子虡已在江州(今">
<title>剑南诗稿_陆游_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">剑南诗稿</span> <br/>
          作者： <span class="inputVal" id="bkauthor">陆游</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]557759</span> <br/>
          说明： <span class="inputVal" id="bkdec">诗集。南宋陆游撰。85卷。收诗9300余首。陆游曾在川陕9年,遍历蜀中胜地,饱览祖国的山川形势和风土民情,尤其是在南郑前线,铁马秋风,戎装驰骋,接触到许多“忍死望恢复”的“遗民”,内心受到极大震撼,觉得“诗家三昧忽见前”,因将诗作题为《剑南诗稿》以纪念蜀中经历。早在淳熙十四年(1187),陆游生前其《剑南诗稿》即有门人郑师尹所编20卷本。约在其去世20年后,陆游子子遹复守严州(今浙江建德东北),除重刊20卷《剑南诗稿》外,又刊刻《续稿》67卷以续前书。而约在嘉定十三年(1220),子遹之兄子虡已在江州(今江西九江)将陆游诗通编为85卷本《剑南诗稿》。子遹与子虡续编的67卷与65卷,其中至少48卷在陆游生前已经基本编定。严州20卷本与江州85卷本《剑南诗稿》,今北京国家图书馆均藏有残本。自宋末至明季未见有《剑南诗稿》全帙覆刊本著录,明末毛氏汲古阁始将85卷本《剑南诗稿》并附《逸稿》2卷,与《渭南文集》合刊为《陆放翁全集》。通行的《四库全书》本与《四部备要》本即源出汲古阁本。1985年上海古籍出版社出版钱仲联《剑南诗稿笺注》是目前较好的注本。1976年中华书局出版的校点本《陆游集》也收有《剑南诗稿》。</span> <br/>
          封面： <span class="inputVal" id="bkimg">Z_19926.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]剑南诗稿
[book_author]陆游
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]557759
[book_dec]诗集。南宋陆游撰。85卷。收诗9300余首。陆游曾在川陕9年,遍历蜀中胜地,饱览祖国的山川形势和风土民情,尤其是在南郑前线,铁马秋风,戎装驰骋,接触到许多“忍死望恢复”的“遗民”,内心受到极大震撼,觉得“诗家三昧忽见前”,因将诗作题为《剑南诗稿》以纪念蜀中经历。早在淳熙十四年(1187),陆游生前其《剑南诗稿》即有门人郑师尹所编20卷本。约在其去世20年后,陆游子子遹复守严州(今浙江建德东北),除重刊20卷《剑南诗稿》外,又刊刻《续稿》67卷以续前书。而约在嘉定十三年(1220),子遹之兄子虡已在江州(今江西九江)将陆游诗通编为85卷本《剑南诗稿》。子遹与子虡续编的67卷与65卷,其中至少48卷在陆游生前已经基本编定。严州20卷本与江州85卷本《剑南诗稿》,今北京国家图书馆均藏有残本。自宋末至明季未见有《剑南诗稿》全帙覆刊本著录,明末毛氏汲古阁始将85卷本《剑南诗稿》并附《逸稿》2卷,与《渭南文集》合刊为《陆放翁全集》。通行的《四库全书》本与《四部备要》本即源出汲古阁本。1985年上海古籍出版社出版钱仲联《剑南诗稿笺注》是目前较好的注本。1976年中华书局出版的校点本《陆游集》也收有《剑南诗稿》。
[book_img]Z_19926.jpg


[book_title]提要
钦定四库全书　　　　　　集部四
劎南诗槀　　　　　　　　别集类三【宋】
提要
【臣】等谨案劎南诗稾八十五卷宋陆游撰游有南唐书已着録是集末有嘉定十三年游子朝请大夫知江州军事子虡跋称游西泝僰道乐其风有终焉之志宿留殆十载戊戌春正月孝宗念其久外趣召东下然心固未尝一日忘蜀也是以题其平生所为诗卷曰劎南诗稾盖不独谓蜀道所赋诗也又称戊申己酉後诗游自大蓬谢事归山隂故庐命子虡编次为四十卷复题其籖曰劎南诗续稾自此至捐馆舍通前稾为诗八十五卷子虡假守九江刋之郡斋遂名曰劎南诗稾【案遂字文义未顺疑当作通名曰劎南诗槀】云云则此本犹子虡之所编至跋称游在新定时所编前稾于旧诗多所去取所遗诗尚七卷不敢复杂之卷首别其名曰遗稾者【案後村诗话作别集七卷盖偶笔误】今则不可见矣明罗鹤应庵任意録载郭用端家藏游墨蹟有蓬莱馆二絶句又夜还驿舍二首皆具録其全篇核其词气确为游作其即在七卷之中者欤卷首又有淳熙十四年游门人郑师尹序称其诗为眉山苏林所收拾而师尹编次之与子虡跋不同盖师尹所编先别有一本子虡存其旧序冠于全集也游诗法传自曾几而所作吕居仁集序又称源出居仁二人皆江西派也然游诗清新刻露而出以圆润实自辟一宗不袭黄陈之旧格刘克庄号为工诗而後村诗话载游诗仅摘其对偶之工已为皮相後人选其诗者又略其感激豪宕沈郁深婉之作惟取其流连光景可以剽窃移掇者转相贩鬻放翁诗派遂为论者口实夫游之才情繁富触手成吟利钝互陈诚所不免故朱彛尊曝书亭集有是集跋摘其自相蹈袭者至一百四十余聨是陈因窠臼游且不能自免何况後来然其托兴深微遣词雅隽者全集之内指不胜屈安可以选者之误并集矢於作者哉今録其全集庶几知劎南一派自有其真非浅学者所可藉口焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
劎南诗槀序
前辈有欲补诗史一字之阙终莫适其当者夫发言寓意未必惟一字之工或者穷思毕虑之弗逮人才相去乃尔远耶太守山隂陆先生劎南之作传天下眉山苏君林收拾尤富适官属邑欲锓本为此邦盛事廼以纂次属师尹亦既敛衽肃观则浩渺闳肆莫测津涯掩卷太息者久之独念吾侪日从事先生之门间有疑阙自公余可以从容质正幸来者见斯文大全用是不敢辞劎南诗稾六百九十四首续槀三百七十七首苏君於集外得一千四百五十三首凡二千五百二十四首又【缺】七首厘为【缺】十卷总曰劎南因其旧也文字传袭失真类不满人意其如此书得之所见有以传信而无疑若夫发乎情性充乎天地见乎事业忠愤感激忧思深远一念不忘君先生之志且有当世巨公为之发挥非师尹敢任淳熙十有四年腊月几望门人廸功郎监严州在城都税务括苍郑师尹谨书

[book_title]卷一
钦定四库全书
劎南诗稾卷一
宋　陆游　撰
别曾学士
儿时闻公名谓在千载前稍长诵公文杂之韩杜编夜辄梦见公皎若月在天起坐三叹息欲见亡繇缘忽闻高轩过驩喜忘食眠袖书拜辕下此意私自怜道若九达衢小智妄凿穿所愿瞻德容顽固或少痊公不谓狂疎屈体与周旋骑气动原隰霜日明山川匏系不得从瞻望抱悁悁画石或十日刻楮有三年贱贫未即死闻道期华顚他时得公心敢不知所传
送仲高兄宫学秩满赴行在
兄去游东合才堪直北扉莫忧持槖晩姑记乞身归道义无今古功名有是非临分出苦语不敢计从违
题阎郎中溧水东臯园亭
省中地禁清昼长侍史深注笼香荣名挽公公不住东臯归去栽花忙毵毵华髪映朱绂同舍半已排云翔正如少陵入严幕本自不用尚书郎向令封侯佩金印不然草诏直玉堂万锺会作梦幻过三径空叹松菊荒乐天十年履道宅赞皇一夕平泉庄公看富贵定何物一笑乃复坐此妨东臯乐哉日成趣簪花起舞当自强知公能容贱子狂请赋式微之二章
和陈鲁山十诗以孟夏草木长遶屋树扶疎为韵
言语日益工风节顾弗竞杞柳为桮棬此岂真物性病夫背俗驰梁甫时一咏奈何七尺躯贵贱视赵孟
又
唐虞亦人耳四海可高谢哀哉斗升故谄妄雨凭架心明物自宾能整故能暇会当弃人事面壁度九夏
又
大父昔在朝腾上唯恐早淡然清班中灰寒而木槁议论主中和人才进耆老至今下马坟不生刺人草
又
樱酪事已过角黍配夏熟尚忆少小时彩缕系腕玉此生本幻戏衰态转眼足三郎老无憀始解叹丝木
又
门无容车高庭止旋马广富贵固易耳正恐卿慙长时情竞脂韦家法独肮脏静处看纷纷桔橰劳頫仰
又
至人贵其身不使事物遶捐身易富贵明珠弹飞鸟我愿称善人题作墓上表从来尺鷃乐不羡飞鸿矫
又
匆匆过三十梦境日已蹙谁知叹亡羊但有喜得鹿本来作何面认此逆旅屋逢人吹布毛出世不忍独
又
杜门殊省事百巧输一粗烧香净扫地袖手了朝莫君看瓦抠手端自胜金注尘机早见贷不待鸡竿树
又
万物备於我本来无欠余寠儒可怜生西抺复东涂斯文如大厦倾坏要力扶犬子真鼠辈辛苦卖子虚
又
风花怜寂寞起舞为我娯举酒谢风花吾道殊不疎汝开何自有汝落何自无居然会此理吾汝皆如如
看梅絶句
梅花宜寒更宜隂摩挲拄杖过溪寻幽香着人索管领不信如今铁石心
又
梅花树下黄茆丘古人尚能爱花不月淡烟深听牧笛死生常事不须愁
又
荒陂十亩浴鳬鸭折苇枯蒲寒意深何处得船满载酒醉时系着古梅林
又
一物不向胷次横醉中谈谑坐中倾梅花有情应记得可惜如今白髪生
又
老子舞时不须拍梅花乱挿乌巾香尊前作剧莫相笑我死诸君思此狂
春晩简陈鲁山
春工我辈人可许不待面欲老更增奇原野红緑遍向来苦摧伤零雨杂飞霰岂知袖此手天定乃徐见吾斋万花间轻衫称团扇飞花点书册戏蝶游几研吾衰未忘情小句亦倩绚持问陈元龙试乞语一转
寄酬曾学士学宛陵先生体比得书云所寓广教僧舍有陆子泉每对之辄奉怀
庭中下午鹊门外传远书小印红屈蟠两端黄蜡涂开缄展矮纸滑细疑卵肤首言劳良苦後问逮妻孥中间勉以仕语意极勤渠字如老瘠竹墨淡行疎疎诗如古鼎篆可爱不可摹快读醒人意垢痒逢爬梳细读味益长炙毂出膏腴行吟坐卧看废食至日晡想见落笔时万象听指呼亦知题诗处緑井石髪麤公闲计有客煎茶置风炉倘公无客时濯缨亦足娯井名本季疵思人理岂无居然及贱子媿谢恩意殊几时得从公旧学锄荒芜古文讲声形误字辨鲁鱼时时酌井泉露芽奉瓢盂不知公许否因风报何如
夜读兵书
孤灯耿霜夕穷山读兵书平生万里心执戈王前驱战死士所有耻?守妻孥成功亦邂逅逆料政自疎陂泽号饥鸿岁月欺贫儒叹息镜中面安得长肤腴
二月二十四日作
棠梨花开社酒浓南村北村鼔冬冬且祈麦熟得饱飰敢说谷贱复伤农崖州万里窜酷吏湖南几时起卧龙但愿诸贤集廊庙书生穷死胜侯封
送曾学士赴行在
二月侍燕觞红杏寒未坼四月送入都杏子已可摘流年不贷人俯仰遂成昔事贤要及时感此我心恻欲书加餐字寄之西飞翮念公为民起我得怨乖隔揺揺跂前旌去去望车轭亭鄣郁将暮落日澹陂泽敢忘国士风涕泣效臧获敬输千一虑或取二三策公归对延英清问方侧席民瘼公所知愿言写肝膈向来酷吏横至今有遗螫织罗士破胆白着民碎魄诏书已屡下宿蠧或未革期公作医和汤剂穷络脉士生恨不用得位忍辞责并乞谢诸贤努力光竹帛
霁夜观月
云重真愁无散时可怜不奈一风吹清辉如此那休得谁悞虚空作许痴
新夏感事
百花过尽緑隂成漠漠炉香睡晩晴病起兼旬疎把酒山深四月始闻鸎近传下诏通言路已卜余年见太平圣主不忘初政美小儒唯有涕纵横
留题云门草堂
小住初为旬月期二年留滞未应非寻碑野寺云生屦送客溪桥雪满衣亲涤砚池余墨渍卧看炉面散烟霏他年游宦应无此早买渔蓑未老归
送韩梓秀才十八韵
束髪走塲屋始得从君游灯火都城夜风雨湖上秋追随不隔日岩壑穷探搜摩挲石屋背揺兀闇门舟酒酣耳颊热意气盖九州夜卧相蹋语狂笑杂嘲讴但恐富贵逼肯怀贫贱忧人事信难料百战竟不侯我老农圃间君落天南陬相逢会稽市感叹岁月遒君从上都来倘逢旧朋俦我穷本天命於人寜有求但念侯君房不知尚痴不君闻拊手笑怪我狂未瘳共谈平生旧只欲苦死留如何忽决去病疟送无由秋风坠桐叶新霜犯貂裘君听马蹄声中有千里愁
送陈德邵宫教赴行在二十韵
相从何必早白头或如新登门虽尚疎数面自成亲昨者始见公凛然须如银败席留煮茗寒厅无杂宾平生事贤意寸心渴生尘乐哉得所从贫病忘吟呻恭惟大雅姿信是邦国珍广文旧官长二纪转鸿钧恩仇快报复祸福出笑颦同舍事容悦腰佩玉麒麟羣谀更得志後来如积薪於时公淡如位屈道则伸法宫亲决事收召极海滨人才方杂沓公仕益逡巡欲以贵祝公公岂慕要津欲以穷托公公岂私贱贫颇欲述古谊劝公勿爱身此又公所存岂待贱子陈高颿泊江渚岁晩风雨频愿言添衣裘寒隂能薄人
朱子云园中观花
我鬓忽已白君顔非复朱花前一盃酒不乐复何如暮看枝上花已觉不如早富贵当及时吾辈奈何老我歌君起舞竟日为君留安知花无情不解替人愁长安二三月花满上林中祝君早得意归辔听珑
酬妙湛闍梨见赠妙湛能棊其师璘公盖尝与先君游云
昔侍先君故里时僧中最喜老璘师高标无复乡人识妙寄惟应弟子知山店煎茶留小语寺桥看雨待幽期可人不但诗超絶玉子纹枰又一奇
次韵鲁山新居絶句
求得轩车心愧天不如穷死却陶然君曾布衣尚可活那有日兴须万钱
又
短墙缺处挿疎篱巷劣容车堂对陂天下有公殊可贺坐中着我不妨奇
寄陈鲁山【陈时调官都下】
诸公贵人识面稀胸中璀璨漫珠玑即今举手遮西日应有流尘化素衣旧学极知难少贬吾侪持此欲安归夜来风雨空堂静忽忆灯前语入微
又
天下无虞国论深书生端合老山林平生力学所得处政要如今不动心旧友几年犹短褐谪官万里少来音愿公思此宽羁旅静胜炎曦岂易侵
戏题江心寺僧房壁
史君千骑驻霜天主簿孤舟冷不眠也与史君同快意卧听鼔角大江边【是夕新永嘉守亦宿此寺】
泛瑞安江风涛贴然
俯仰两青空舟行明镜中蓬莱定不远正要一颿风
平阳驿舍梅花
江路轻隂未成雨梅花欲过半沾泥远来不负东皇意一絶清诗手自题
度浮桥至南台
客中多病废登临闻说南台试一寻九轨徐行怒涛上千艘横系大江心寺楼钟鼔催昏晓墟落云烟自古今白髪未除豪气在醉吹横笛坐榕隂
出县
囱囱簿领不堪论出宿聊宽久客魂稻壠牛行泥活活埜塘桥坏雨昏昏槿篱护药才通径竹笕分泉自遍村归计未成留亦好愁肠不用遶吴门
还县
霁色清和日已长纶巾萧散意差强飞飞鸥鹭陂塘緑郁郁桑麻风露香南陌东村初过社轻装小队似还乡哦诗忘却登车去枉是人言作吏忙
雨晴游洞宫山天庆观坐间复雨
近水松篁锁翠微洞天宫殿对清晖快晴似为酴醿计急雨还妨燕子飞道士昼闲丹竈冷山童晓出药苗肥拂床不用勤留客我困文书自怕归
寄陈鲁山
平生交游中陈子我所敬初犹似豪举晩乃抱渊静独观心地初皎若虚室镜人知自渠事道行君有命青衫二十年老色上须鬂偶然预收召瘦马趂朝请退食辄杜门不省求捷径似闻石渠书雌黄久未定丁字犹恨曲朋字竟须正愿君试思之鱼鲁何足订
航海
我不如列子神游御天风尚应似安石悠然云海中卧看十幅蒲弯弯若张弓潮来涌银山忽复磨青铜饥鹘掠船舷大鱼舞虚空流落何足道豪气荡肺胸歌罢海动色诗成天改容行矣跨鹏背弭节蓬莱宫
海中醉题时雷雨初霁天水相接也
覊游那复恨奇观有南溟浪蹴半空白天浮无尽青吐吞交日月澒洞战雷霆醉後吹横笛鱼龙亦出听
溪行
蓬蒻鸣春雨帆蒲挂暮烟买鱼寻近市觅火就隣船愁卧醒还醉滩行却复前长年殊可念力尽逆风牵
又
冒雨牵何急争风力不余逢人问墟市计日买薪蔬烟寺高旛出山畲一老锄枕书醒醉里短髪不曾梳自来福州诗酒殆废北归始稍稍复饮至永嘉括苍无日不醉诗亦屡作此事不可不记也
尊酒如江緑春愁抵草长但令闲一日便拟醉千场柳弱风禁絮花残雨渍香客游还役役心赏竟茫茫
东阳道中
风欹乌帽送轻寒雨点春衫作碎斑小吏知人当着句先安笔砚对溪山
东阳观酴醿
福州正月把离杯已见酴醿压架开吴地春寒花渐晩北归一路摘香来
送李德远寺丞奉祠归临川
送骑拥东城烟帆如鸟轻道行端有命身隐更须名旰食烦明主尘沙暗旧京临分一襟泪不独为交情
送王嘉叟编修出佐南昌
玉殿求衣早鸾台退食迟君看多故日寜是弃言时小作南州计方观急诏追归来上霄汉莫遣此心移
送王龟龄着作赴会稽大宗丞
有越踰千载何人不宦游向来惟一范真足壮吾州高躅今谁继先生独再留登堂吊兴废想像气横秋
又
大将上兵符军容备扫除恭惟陛下圣方采直臣书忽报分司去还寻入幕初宗藩虽旧识莫遣得亲疎
送杜起莘殿院出守遂寜
羽檄聨翩昼夜驰臣忧顾不在边陲军容地密寜当议陛下恩深不忍欺白简万言几恸哭青编一传可前知平生所学今无负未叹还乡两鬓丝
和曾待制游两山
翰林碑立崔嵬上待制诗题杳霭间人天八万四千墖便合推为第一山
右题育王山明月堂
疎钟迎客到溪亭碧瓦朱栏相照明想得松隂排万衲篮舆放处恰诗成
右题天章山宿鹭亭
攀石扪萝到更幽玲珑咫尺嬾穷搜旁人不会当时意为欠门生作伴游
右题天章山更幽亭且以未到玲珑为恨
雨中出游夜归
小雨南山路今朝思出游难从子规请寜遣竹鸡忧野店寒饶柿烟津晩唤舟归来对灯火未恨湿衣裘
谢李平叔郎中问疾
吏部朝回早幽人病始苏过门迂问讯欹枕听传呼缘瘦重裁帽因衰学染须投诗发公笑试想此形模
闻武均州报已复西京
白髪将军亦壮哉西京昨夜捷书来敌人敢作千年计天意寜知一日回列圣仁恩深雨露中兴赦令疾风雷悬知寒食朝陵使驿路梨花处处开
喜小儿辈到行在
阿纲学书蚓满幅阿绘学语鸎啭木截竹作马走不休小车驾羊声陆续书窗涴壁谁忍嗔嗁嘑也复可怜人却思边马饮江水敢道春风无战尘传闻敌弃两京走列城争为朝廷守从今父子见太平花前饮水勿饮酒
病起寄曾原伯兄弟
意象殊非昨筋骸劣自持衰如霜後木愁抵盎中丝风雪书来少江山梦到迟出门还惘惘倚杖独移时
送汤岐公鎭会稽
吴越东西州浙江限其中黄旗高十丈大舟凌虚空都人送留守郡吏迎相公江心波涛壮帐下鼔角雄乐哉公何憾廷论则未同永怀前年秋敌人方啸凶闾左发蓟北戈船满山东旧盟顾未解谁敢婴其锋公时立殿上措置极雍容南荒窜骄将京口起元戎旧勲与宿贵屏气听指踪规模一朝定强敌终归穷当时谓易耳未见回天功及今始大服咨嗟到儿童天心佑社稷主圣肖祖宗旌节早来朝笑谈折遐冲
周洪道学士许折赠馆中海棠以诗督之
嫋嫋柔丝不自持更禁日炙与风吹仙家见惯浑闲事乞与人间看一枝
送七兄赴杨州帅幕
初报边烽照石头旋闻边马集瓜州诸公谁听刍荛策吾辈空怀畎亩忧急雪打窗心共碎危楼望远涕俱流岂知今日淮南路乱絮飞花送客舟
闰二月二十日游西湖
西湖二月游人稠鲜车快马巷无留梨园乐工教坊优丝竹悲激杂清讴追逐下上暮始休外虽狂醒乐则不岂知吾曹淡相求酒肴取具非预谋青梅苦笋助献酬意象简朴足鎭浮尚慙一官自拘囚未免疋马从两驺南山老翁亦出游百钱自挂竹杖头
刘太尉挽歌辞
敌人忘覆育师旅备非常南服更旄节中军铸印章驰书谕燕赵开府冠侯王赫赫今何在门庭冷似霜
又
坚壁临江日人疑制敌疎安知百万寇鋭尽浃旬余智出常情表功如定计初云何媢公者不置箧中书过林黄中食柑子有感学宛陵先生体
博士得黄柑甚爱不忍擘持献太夫人远附海上舶故山饶氛雾可使酒盃窄岂无荔枝好餍饫恐不摘相去三千里无异娯旁侧乃知母子意更远未尝隔我昨往见君从容弄书册药分腊剂香茶泛春芽白主意顾未厌筐筥自搜索敢谓甘旨余亦及此下客霜包才三四气可压千百重是慈孝物不敢吐其核甘寒虽遶齿悲感已横臆半生无欢娯初不爲湮厄
玉牒所迎驾望见周洪道舍人
自卜河桥宅清谈喜屡陪今年见腾踔不恨老氛埃晓放宫门钥霜雕辇路槐班回独小立为待绣鞍来
送梁谏议
湖海还朝白髪生嬾随年少事声名极知忧国人谁及细看无心语自平归访乡人忘位重乍辞言责觉身轻篮舆避暑云门寺应过幽居听水声【游有庵居在云门流泉遶屋谏议旧所爱赏】
以石芥送刘韶美礼部刘比酿酒劲甚因以为戏
古人重改阳城驿吾辈欣闻石芥名风味可人终骨骾尊前真见鲁诸生
又
长安官酒甜如蜜风月虽佳嬾举觞持送盘蔬还会否与公新酿鬭端方
出都
重入修门甫岁余又携琴劎返江湖乾坤浩浩何由报犬马区区正自愚缘熟且为莲社客伻来喜对草堂图西厢屋了吾真足高枕看云一事无
曾原伯屡劝居城中而仆方欲自梅山入云门今日病酒偶得长句奉寄
借得僧房似钓船兼旬散髪醉江天酒能作病真如此穷乃工诗却未然闲似白鸥虽自许健如黄犊已无缘秋高更欲移家去先葺云门屋数椽
村居
富贵功名不拟论且浮舴艋寄烟村生憎快马随鞭影寜作痴人记劎痕樵牧相谙欲争席比邻渐熟约论婚晨舂夜绩吾家旧正要遗风付子孙
看山
小葺茆茨紫翠间今年偷得半年闲门前木落须霜晓且看西南一角山
夏夜泛舟书所见
山房犹复畏炎蒸长掩柴门媿老僧两桨去揺东浦月一龛回望上方灯惊飞宿鸟时呼侣腾起长鱼有脱罾夜半归来步松影真成赤脚踏层氷
秋隂
陂泽秋容淡郊原晓气清雨来鸠有语社近燕无情拄杖扶腰痛渔舟照眼明苦吟缘病辍随意或诗成
盆池
门外江涛涌雪堆埋盆作沼亦何哉儿曹不解渠翁意新脱风波嶮处来
比从人觅酒皆酸薄戏作此诗
酒尽聊凭折简求不知人要博凉州墙隅弃置空三叹露下萤飞奈此秋
买鱼
卧沙细肋何由得出水纤鳞却易求一夏与僧同粥饭朝来破戒醉新秋
又
两京春荠论斤卖江上鲈鱼不直钱斫脍捣齑香满屋雨窗唤起醉中眠
秋雨
漫道秋来雨那无一日晴只供高枕卧不放小窗明书册频开阖山瓢任浊清长年谙世味不是故逃名
晨起偶题
城远不闻长短更上方钟鼔自分明幽居不负秋来睡末路偏谙世上情大事岂堪重破坏穷人难与共功名风炉歙鉢生涯在且试新寒芋糁羮
悲秋
烟草凄迷八月秋荒村络纬戒衣裘道人大欠修行力平地闲生尔许愁
寄张真父舍人
诸公方衮衮无地着斯人万里夔州守中朝禁省臣孤帆秋上峡五马晓班春想见怀明主登临白髪新
又
天上紫微省鸎花绕直庐逢时身鼎贵忧国鬓先疎顦顇元当弃牵聨也得书犹能下榻否拟卜瀼西居
幽居
翳翳桑麻巷幽幽水竹居纫缝一獠婢樵汲两蛮奴雨挟清砧急篱悬野蔓枯邻村有鬻子吾敢叹空无
法宝琏师求竹轩诗
南轩竹色映谿光不减吾州五月凉犹恨秋来鸥鹭少须君更为筑横塘
欲游五峰不果往小诗寄莹老
东来恨不见汤休千首清诗傥许求要与茶山灯下读莫令侍者作蝇头【茶山老人谓曾待制】
谢王彦光提刑见访并送茶
迩英帷幄旧儒臣肯顾荒山野水滨不怕客嘲轻薄尹要令我识老成人颿回鼔转东城暮酒冽橙香一笑新遥想解酲须底物隆兴第一壑源春
送查元章赴夔漕
柳色西门路看公上马时亦知非久别不奈自成悲白髪刘宾客青衫杜拾遗分留端有待剩赋竹枝词
逍遥
台省诸公日造朝放慵别驾媿逍遥州如斗大真无事日抵年长未易消午坐焚香常寂寂晨兴署字亦寥寥时平更喜戈船静闲看城边带雨潮
病中简仲弥性唐克明苏训直
移疾还家暂曲肱依然耐久北窗灯心如泽国春归雁身是云堂旦过僧细雨佩壶寻废寺夕阳下马吊荒陵小留莫厌时追逐胜社年来冷欲氷【三君皆有归志故云】
送王景文
张公遂如此海内共悲辛强敌犹遗种皇天夺老臣深知万言策不愧九原人【君近尝奏策】风雨津亭暮辞君泪满巾
送吕彦升参谋
楚塞萧条久宿师参谋承诏上丹墀苦言到口真当发圣度如天莫自疑万里寄声长不达一尊相属岂前期遥怜霜晓朝衣冷深愧江城睡足时
无咎郡斋燕集有诗末章见及敬次元韵
城楼画角吹晩晴梅花堕地草欲生绮盘翠杓春满眼我胡不乐君将行君归吾党共增气往往怪我衰涕横我来江干旧交少见君不啻河之清北风共爱地炉暖西日同赏油窗明微吟剧醉不知倦坐閲汉腊逾周正君文雄丽擅一世凛凛武库藏五兵酸寒如我每自笑顾辱刻画为虚声乃知好士如好色遇合不必皆倾城君方与世作水镜如此过许人将惊千金敝帚有定价周玉郑鼠难强名失言议罚不可缓敬白府主浮金觥君看失脚落尘土岂复毫髪余诗情自伤但似路旁堠雨剥风摧供送迎
次韵无咎别後见寄
平日盃行不解辞长亭况是送君时几行零落僧窗字何限流传乐府诗归思恰如重醖酒欢情略似欲残棊龙蛇飞动无由见坐媿文园属思迟【诗来弥月乃能和畣故云】
晩泊慈姥矶下二首
山断峭崖立江空翠霭生漫多来往客不尽古今情月碎知流急风高觉笛清儿曹笑老子不睡待潮平
又
慈姥矶头月纤纤照酒盃素秋风露重久客鬓毛催宿鸟惊还定飞萤阖复开平生四方志老去转悠哉
七月十四夜观月
不复微云滓太清浩然风露欲三更开帘一寄平生快万顷空江着月明
夜宿阳山矶将晓大雨北风甚劲俄顷行三百余里遂抵雁随浦
五更顚风吹急雨倒海翻江洗残暑白浪如山泼入船家人惊怖篙师舞此行十日苦滞留我亦芦樷厌鸣橹书生快意轻性命十丈蒲帆百夫举星驰电骛三百里坡陇联翩杂平楚船头风浪声愈厉助以长笛挝鼍鼔岂惟澎湃震山岳直恐澒洞连后土起看草木尽南靡水鸟号鸣集洲渚稽首龙公谢风伯区区未祷烦神许应知老去负壮心戏遣穷途出豪语
望江道中
吾道非邪来旷野江涛始此去何之起随乌鹊初翻後宿及牛羊欲下时风力渐添帆力健橹声常杂雁声悲晩来又入淮南路红树青山合有诗
秋夜读书每以二鼔尽为节
腐儒碌碌叹无奇独喜遗编不我欺白髪无情侵老境青灯有味似儿时高梧策策传寒意叠鼔冬冬迫睡期秋夜渐长饥作祟一盃山药进琼糜
往在都下时与邹德章兵部同居百官宅无日不相从仆来佐豫章而德章亦谪高安感事述怀作歌奉寄
巷南巷北秋月明东家西家读书声官闲出局各无事冷落往往思同盟出门相寻索一笑亦或邂逅因俱行黄中掀髯语激烈韶美坚坐书纵横子充清言喜置酒赤梨緑柿相扶檠寒灯耿耿地炉暖宫门风顺闻疎更故交一作霜叶散外物已付秋毫轻两穷相遭世果有我与邹子俱南征豫章高安本一郡挂帆起柂无三程簿书衮衮不少借怀抱郁郁何由倾明年君归我亦去早卜三亩开柴荆软红旧路莫重蹋二升脱粟同煨铛
寄畣绵州杨齐伯左司
磊落人为磊落州滕王阁望越王楼欲凭梦去直虚语赖有诗来宽旅愁我老一官书纸尾君行千骑试遨头遥知小寄平生快春酒如川炙万牛
送全州赵都曹
霜叶无停声脂车有行色正悲南浦秋又送清湘客啼饥儿颊红待养亲髪白努力事上官世路日已迫
病中作
豫章濒大江气候颇不令孟冬风薄人十室八九病外寒客肺胃下湿攻脚胫俗巫医不艺呜呼安托命我始屏药囊治病以清静幻妄消六尘虚白全一性三日体遂轻成此不战胜长年更事多苦语君试听
夜梦从数客雨中载酒出游山川城阙极雄丽云长安也因与客马上分韵作诗得游字
有酒不谋州能诗自胜侯但须绳系日安用地埋忧射雉侵星出看花秉烛游残春杜陵雨不恨湿貂裘去年余佐京口遇王嘉叟从张魏公督师过焉魏公道免相嘉叟亦出守莆阳近辱书报魏公已葬衡山感叹不已因用所遗拄颊亭诗韵奉寄
河亭挈手共徘徊万事寜非有数哉黄阁相君三黜去青云学士一麾来中原故老知谁在南岳新丘共此哀火冷夜窗听急雪相思时取近书开
自咏示客
衰髪萧萧老郡丞洪州又看上元灯羞将枉直分寻尺寜走东西就斗升吏进饱谙箝纸尾客来苦劝摸牀棱归装渐理君知否笑指庐山古涧藤【庐山僧近寄藤杖甚奇】
醉中歌
吾少贫贱真臞儒贪食嗜味老不除折腰歛版日走趋归来聊以醉自娯长缾巨榼罗盃盂不须渔翁劝三闾牛尾膏美如凝酥猫头轮囷欲专车黄雀万里行头颅白鹅作鮓天下无浔阳糖蟹径尺余吾州之蔊尤嘉蔬珍盘餖飣百味俱不但项脔与腹腴悠然一饱自笑愚顾爲口腹劳形躯投劾行矣归园庐莫厌粝饭尝黄葅
寄陶茂安监丞
永州太守鬓毛残矍铄犹能起据鞍徵士虽思赋松菊隐居未可挂衣冠功名梦境元非实歌舞山城且自宽也胜锺陵穷别驾闭门无客遣忧端
烧香
茹芝却粒世无方随食江湖每自伤千里一身鳬泛泛十年万事海茫茫春来乡梦凭谁说归去君恩未敢忘一寸丹心幸无愧庭空月白夜烧香
寒食临川道中
百卉千花了不存堕溪飞絮看无痕家人自作清明节老子来穿緑暗村日落啼鸦随野祭雨余荒蔓上颓垣道边醉饱休相避作吏堪羞甚乞墦
上已临川道中
二月六夜春水生陆子初有临川行溪深桥断不得渡城近卧闻吹角声三月三日天气新临川道中愁杀人纤纤女手桑叶緑漠漠客舍桐花春平生怕路如怕虎幽居不省游城府鹤躯苦瘦坐长饥龟息无声惟默数如今自怜还自笑歛版低心事年少儒冠未恨终自误刀笔最惊非素料五更欹枕一凄然梦里扁舟水接天红蕖緑芰梅山下白墖朱楼禹庙边
寄别李德远
萧萧风雨临川驿邂逅连床若有期自起挑灯贪夜话疾呼索饭疗朝饥【皆记前日相从时事】即今明月共千里已占深林巢一枝惜别自嫌儿女态梦骑羸马度芳陂【德远所居名秫陂】
又
李侯不恨世卖友陆子那须钱买山出牧君当千里去归耕我判一生闲中原乱後儒风替党禁兴来士气孱复古主盟须老手勉追庆历数公间
初夏道中
桑间葚熟麦齐腰鸎语惺惺野雉骄日薄人家晒蚕子雨余山客买鱼苗丰年随处俱堪乐行路终然不自聊独喜此身强健在又揺团扇着絺蕉
示儿子
父子扶携返故乡欣然击壤咏陶唐墓前自誓寜非隘泽畔行吟未免狂雨润北窗看洗竹霜清南陌课剶桑秋毫何者非君赐回首修门敢遽忘
重五同尹少稷观江中竞渡
楚人遗俗閲千年箫鼔喧呼鬭画船风浪如山鲛鰐横何心此地更争先
过玉山辱芮国器检详留语甚勤因寄此诗兼呈韩无咎右司
辽东归老白襦帬名字何堪遣世闻便谓与公长契濶不知留语故殷懃诗章有便犹应寄禄米无多切莫分【旧见检详俸甚薄故有此】倘见右司烦说似每因风月怆离羣
随意
随意上渔舟幽寻不预谋清溪欣始泛野寺忆前游丰岁鸡豚贱霜天柿栗稠余生知有几且置万端忧
寄龚实之正言
台省诸公岁岁新平生敬慕独斯人山林不恨音尘远梦寐时容笑语亲学道皮肤虽脱落忧时肝胆尚轮囷至和嘉佑须公了乞向升平作幸民
游山西村
莫笑农家腊酒浑丰年留客足鸡豚山重水复疑无路柳暗花明又一村箫鼔追随春社近衣冠简朴古风存从今若许闲乘月拄杖无时夜叩门
观村童戏溪上
雨余溪水掠堤平闲看村童戏晩晴竹马踉蹡冲淖去纸鸢跋扈挟风鸣三冬暂就儒生学【村人惟冬三月遣儿童入小学】千耦还从父老耕识字粗堪供赋役不须辛苦慕公卿
雨霁出游书事
十日苦雨一日晴拂拭拄杖西村行清沟泠泠流水细好风习习吹衣轻四邻蛙声已合合两岸柳色争青青辛夷先开半委地海棠独立方倾城春工遇物初不择亦秀燕麦开芜菁荠花如雪又烂漫百草红紫那知名小鱼谁取置道侧细柳穿颊危将烹欣然买放寄吾意草莱无地苏疲氓
残春
残春醉着钓鱼庵花雨娯人落半岩岂是天公无皂白独悲世俗异酸咸妄身似梦行当觉谈口如狂未易缄已作沉舟君勿叹年来何止閲千帆
家园小酌
旋作园庐指顾成柳隂已复着啼鸎百年更把几盃酒一月元无三日晴鸥鹭向人殊耐久山林与世本无营小诗漫付儿曹诵不用韩公说有声
又
满林春笋生无数竟日鸬鷀来百回衣上尘埃真一洗酒边怀抱得频开池鱼往者忧奇祸社栎终然幸散材世事纷纷心本嬾闭门岂独畏嫌猜
寄王嘉叟吏部
宿负烦公议隆宽荷圣时江湖真送老药饵且扶衰抚事惊年往怀人有梦知敢嗟贫到骨饮水诵君诗【嘉叟有渔隐堂诗】
夜读隐书有感
平生志慕白云乡俯仰人间每自伤倦鹤摧颓寜望料寒龟蹙缩且支牀力探鸿宝寻奇诀剩采青精试秘方常鄙臞仙老山泽要令仰首看飞翔
上虞逆旅见旧题岁月感怀
舴艋为家东复西今朝破晓下前溪青山缺处日初上孤店开时鸎乱啼倦枕不成千里梦坏墙闲觅十年题漆园傲吏犹非达物我区区岂足齐
舜庙怀古
云断苍梧竟不归江边古庙锁朱扉山川不为兴亡改风月应怜感慨非孤枕有时鸎唤梦斜风无赖客添衣千年回首消磨尽输与渔舟送落晖
题十八学士图
隋日昏曀东南倾雷塘风吹草木腥平时但忌黑色儿不知乃有虬髯生晋阳龙飞云滃滃关洛万里即日平东征归来脱金甲天策开府延豪英琴书闲暇永清昼簪履光彩明华星高参伊吕列佐命下者才气犹峥嵘但余一恨到千载高阳缪公来窜名老奸得志国几丧李氏诛徙连孤婴向令亟念履霜戒危乱安得存勾萌衆贤一佞旤尚尔掩卷涕泪临风横
统分稻晩归
出裹一箪饭归收百把禾勤劳解堪忍余暇更吟哦岁恶增吾困家贫赖汝多村醪莫辞醉羮芋学岷峨【是日作芋羮】
又
薄酒不自酌夕阳须汝归橘包霜後美豆荚雨中肥路远应加饭天寒莫减衣老怀忧自切道眼看皆非
衰病
衰病不浪出闭门烟雨中苇花添絮?葑火试炉红【湖村采老葑作火甚妙】仕宦螘窠梦功名马耳风山翁但更事人看作神通
又
病除犹老健雨止得冬晴觅句嗟心在钞书试眼明朝寒添布褐晩步出柴荆外慕终无益儿曹且力耕
霜风
十月霜风吼屋边布裘未办一铢绵岂惟饥索隣僧米真是寒无坐客氊身老啸歌悲永夜家贫撑拄过凶年丈夫经此寜非福破涕灯前一粲然
小酌
盘箸贫犹设杯盂老更耽宗文树鸡栅灵照挈蔬篮径醉眼花乱高眠鼻息酣觉来寒日晩落叶拥茆庵
十月苦蝇
村北村南打稻忙浮云吹尽见朝阳不宜便作晴明看扑面飞蝇未退藏
又
十月江南未拥炉痴蝇扰扰莫嫌渠细看岂是坚牢物付与清霜爲扫除
丫头岩见周洪道以进士入都日题字
乌巾白紵蹋京尘瑶树琼林照路人西省归来名盖代两行墨色尚如新
独学
师友雕零身白首杜门独学就谁评秋风弃扇知安命小炷留灯悟养生踵息无声酣午枕舌根忘味美晨烹少年妄起功名念岂信身闲心太平【黄庭经闲暇无事心太平】
霜月
枯草霜花白寒窗月影新惊鸦时绕树吠犬远随人出仕谗销骨归耕病满身世间输坏衲切莫劝冠巾
寄黄龙升老
读书万卷裂儒衣黄金可成弃不为快哉天马不可羁开口便呼临济儿诸方蹴蹋莫支持吾州一老偶得之【升嗣佛智裕公】闭门夜付僧伽黎明日声价羽檄驰弟子不必不如师黄龙所立尤瑰奇空山鬼火号狐狸筑屋千础食万缁痴人不解公游嬉嫉怒欲碎门前碑世衰道丧士自欺山林亦复践骇机长謡寄公公试思吾辈救此当何施
赠进贤刘令
簿领尘埃里超然见凤麟性疎忘顾忌学大有经纶正论虽频接高标岂易亲向来相识晩吾党欠斯人
书室名可斋或问其义作此告之
得福常廉祸自轻坦然无媿亦无惊平生秘诀今相付只向君心可处行
寄詶杨齐伯少卿
杨卿人材金百链岐公座上初识面十年万事不须说犹喜归来且强健题诗想见初削瓜寄到茆堂已归燕辞严意密敢轻读呼儿炷灯重把卷即今相望几千里何日蝉聨语忘倦就令有使即寄书岂如无事长相见
劎南诗稾卷一
<集部,别集类,南宋建炎至德佑,剑南诗藁>

[book_title]卷二
钦定四库全书
劎南诗稾卷二
宋　陆游　撰
自笑
自笑平生醉後狂千锺使气少年塲那知病叶先摧落却羡寒龟巧缩藏药物及时希老健山家随日了穷忙凶年坐待新春麦莫厌清吟雪夜长
夜闻松声有感
清晨放船落星石大风吹颿如箭激回头已失庐山云却上吴城观落日夜深龙归擘祠门入木数寸留爪痕明朝就视心尚栗腥风卷地雷霆奔归船买酒特自慰性命平生惊屡戏固知神怒有定时波纹蹙作鱼鳞细如今衰病卧林垧霜覆茆檐月满庭松声惊破三更梦犹作当时风浪听【余丙戌七月自京口移官豫章冒风涛自星子解舟不半日至吴城山小龙庙】
十二月一日
病愈都忘老晴和已似春畦蔬青长甲塘水緑生鳞酒盌论交密丹炉作梦新穷居那敢恨幸远庾公尘
又
东风吹斗柄暖律变严凝草色迷残烧溪流带断氷儿书春日牓女剪上元灯莫笑蒲龛睡山翁怯岁增
春日
老夫一卧三山下两见城门送土牛贫舍春盘还草草暮年心事转悠悠湖光涨緑分烟浦柳色揺金映市楼药饵及时身尚健无风无雨且闲游
又
久抛朝帻嬾重弹华髪萧然二寸冠不恨凄凉侵晩境犹能语笑向春盘银盃酒色家家緑篛笠烟波处处宽一片梅花无复在却嫌新煖换余寒
僧房假榻
过尽青山唤渡船晩窗洗脚卧僧氊剩偿平日清游愿更结来生熟睡缘吞啄渐稀如老鹤鸣声已断似寒蝉旁观莫苦嘲痴钝此妙吾宗秘不传
闻雨
慷慨心犹壮蹉跎鬓已秋百年殊鼎鼎万事秪悠悠不悟鱼千里终归貉一丘夜阑闻急雨起坐涕交流
休日有感
少年从宦地休日喜无涯坐上强留客街头旋买花开轩催汛扫脱帽共諠譁村巷朋游絶逢春秪自嗟
题徐子礼宗丞自觉斋
末俗纷纷只自谩惟公肯向静中观闲看此事从何得正自它人着力难茶熟松风生石鼎香残云缕遶蒲团江湖多少痴禅衲蹋破青鞵觅话端
送张叔潜编修造朝
此士名高北斗南眼中独许我同参囱囱却作临分恨一月何曾笑二三
又
简牍清闲胜挍讐题诗应肯寄夔州东厨羊美聊堪饱北面铃稀莫强愁【东厨密院厨也烹羊最珍北面房行边事每闻铃声驰至则知有警】
又
北窗铜碾破云腴扪腹翛然一事无安用雁行排院吏正须鱼贯看羣俘【院吏视属官倨甚每军中解降俘至密院属官先见之】
又
芒屩年来渐嬾穿闭门日日只高眠今朝出送张夫子借得南隣放鸭船
有感
云崦重重不易寻庖厨性命走山林但令有月同幽梦更用何人识苦心流辈渐稀知死近鬓毛无色觉愁侵平生自许忘情者颇怪灯前感慨深
涧松
药出山来为小草楸成树後困长藤涧松郁郁何劳叹却是人间奈废兴
将赴官夔府书怀
病夫喜山泽抗志自年少有时缘龟饥妄出丏鹤料亦尝厠朝绅退懦每自笑正如怯酒人虽爱不敢釂一从南昌免五岁嗟不调朝廷每哀矜幙府误辟召终然歛孤迹万里游絶徼民风杂夷徭封域近六诏凄凉黄魔宫峭絶白帝庙又尝闻此邦野陋可嘲诮通衢舞竹枝谯门对山烧浮生一梦耳何者可庆吊但愁瘿累累把镜羞自照【夔民多瘿无者十财一二耳】
送芮国器司业
此心知我岂非天双鬓皤然气浩然曾见灰寒百僚底真能山立万夫前洛城霜重听宫漏霅水云深着钓船拈起吾宗安乐法人生何处不随缘
又
往岁淮边敌未归诸生合疏论危机人材衰靡方当虑士气峥嵘未可非万事不如公论久诸贤莫与衆心违还朝此段宜先及岂独遗经赖发挥
春隂
春风浩荡作春隂弱燕归来不自禁白墖昏昏才半露青山淡淡欲平沉裘茸细雨初惊湿屐齿新泥忽已深直怕楼高生客恨不因病起倦登临
投梁参政
浮生无根株志士惜浪死鸡鸣何预人推枕中夕起游也本无奇腰折百僚底流离鬓成丝悲咤涙如洗残年走巴峡辛苦为斗米远冲三伏热前指九月水回首长安城未忍便万里袖诗叩东府再拜求望履平生实易足名幸汚黄纸但忧死无闻功不挂青史颇闻敌人乱天意殄虵豕何时嫖姚师大刷渭桥耻士各奋所长儒生未宜鄙覆氊草军书不畏寒堕指
宿枫桥
七年不到枫桥寺客枕依然半夜钟风月未须轻感慨巴山此去尚千重
晩泊
半世无归似转蓬今年作梦到巴东身游万死一生地路入千峰百嶂中邻舫有时来乞火樷祠无处不祈风晩潮又泊淮南岸落日啼鸦戍堞空
金山观日出
系船浮玉山清晨得奇观日轮擘水出始觉江面宽遥波蹙红鳞翠霭开金盘光彩射楼墖丹碧浮云端诗人窘笔力但咏秋月寒何当罗浮望涌海夜未阑
李翰林墓
饮似长鲸快吸川思如渴骥勇犇泉客从县令初何有醉忤将军亦偶然骏马名姬如昨日断碑乔木不知年浮生今古同归此回首桓公亦故阡【桓温冢亦在当涂】
雨中泊赵屯有感
归燕羁鸿共断魂荻花枫叶泊孤村风吹暗浪重添缆雨送新寒半掩门鱼市人烟横惨淡龙祠箫鼔閙黄昏此身且健无余恨行路虽难莫更论
黄州
局促常悲类楚囚迁流还叹学齐优江声不尽英雄恨天意无私草木秋万里羁愁添白髪一帆寒日过黄州君看赤壁终陈迹生子何须似仲谋
武昌感事
百万呼卢事已空新寒拥褐一衰翁但悲鬓色成枯草不恨生涯似断蓬烟雨凄迷云梦泽山川萧瑟武昌宫西游处处堪流涕抚枕悲歌兴未穷
夜思
露泣啼螿草潮生宿雁汀经年寄孤舫终夜托丘亭楚泽无穷白巴山何处青四方男子事不敢恨飘零
哀郢
远接商周祚最长北盟齐晋势争强章华歌舞终萧瑟云梦风烟旧莽苍草合故宫惟雁起盗穿荒冢有狐藏离骚未尽灵均恨志士千秋泪满裳
又
荆州十月早梅春徂岁真同下阪轮天地何心穷壮士江湖从古着羇臣淋漓痛饮长亭暮慷慨悲歌白髪新欲吊章华无处问废城霜露湿荆榛
江陵道中作
山川杂吴楚气候接秋冬水落鱼可拾霜清裘欲重乡遥归梦短酒薄客愁浓白帝何时到高吟酹卧龙
石首县雨中系舟戏作短歌
庚寅去吴西适楚秋晩孤舟泊江渚荒林月黑虎欲行古道人稀鬼相语鬼语亦如人语悲楚国繁华非昔时章华台前小家住茆屋雨漏秋风吹悲哉秦人真虎狼欺侮六国囚侯王亦知兴废古来有但恨不见秦先亡开窗酹汝一盃酒等为亡国秦更丑骊山冢破已千年至今过者无伤怜
初寒
船尾寒风不满旗江边樷祠常掩扉行人畏虎少晨起舟子捕鱼多夜归茆叶翻翻带宿雨苇花漠漠弄斜晖伤心到处闻碪杵九月今年未授衣
醉歌
老夫樯竿挿苍石水落岸沙痕数尺江南秋尽未揺落槲叶离离枫叶赤楚人自古多悲伤道傍行歌犹感激野花碧紫亦满把涧果青红正堪摘客中得酒薄亦好江头烂醉真不惜千古兴亡在目前郁郁关河含暝色饥鸿垂翅掠舟过此意与我同凄恻三抚阑干恨未平月明正照颓乌帻
秋风
秋风吹客樯节物叹遐方岁事忽云莫吾行殊未央霜清汉水緑日落楚山苍此去三巴路无猿亦断肠
墖子矶
墖子矶前艇子横一窗秋月为谁明青山不减年年恨白髪无端日日生七泽苍茫非故国九歌哀怨有遗声古来拨乱非无策夜半潮平意未平
重阳
照江丹叶一林霜折得黄花更断肠商略此时须痛饮细腰宫畔过重阳
早寒
沔鄂犹残暑荆巫已早寒潦收滩正白霜重叶初丹节物元非恶情怀自鲜欢暮年更世事唯有醉江干
公安
地旷江天接沙隤市井移避风留半日买米待多时蝶冷停菰叶鸥驯傍橹枝昔人勲业地搔首叹吾衰【县有吕子明旧城】
沙头
游子行愈远沙头逢暮秋孙刘鼎足地荆益犬牙州鼔角风云惨江湖日夜浮此生应衮衮高枕看东流
大寒出江陵西门
平明羸马出西门淡日寒云久吐吞醉面冲风惊易醒重裘藏手取微温纷纷狐兔投深莽点点牛羊散远村不为山川多感慨岁穷游子自消魂
江夏与章冠之遇别後寄赠
骑鹤仙人不可呼一樽犹得与君俱未应湖海无豪士长恨乾坤有腐儒壮岁光隂随手过晩途衰病要人扶凄凉江夏秋风里况见新丰旧酒徒
题江陵村店壁
青斾三家市黄茆十里冈蓬飞风浩浩尘起日茫茫驰骋多从兽鉏耰少破荒行人相指似此路走襄阳
马上
灯前薄飰陈盐虀带睡强出行江堤五更落月移树影十月清霜侵马蹄荒陂嗈嗈已度雁小市喔喔初鸣鸡可怜万里觅归梦未到故山先自迷
水亭有怀
渔村把酒对丹枫水驿凭轩送去鸿道路半年行不到江山万里看无穷故人草诏九天上老子题诗三峡中笑谓毛锥可无恨书生处处与卿同
移船
沙际舟衘尾相依作四隣暮年多感慨分路亦酸辛折竹占行日吹箫赛水神无劳问亭驿久客自知津
将离江陵
暮暮过渡头旦旦走堤上舟人与关吏见熟识顔状痴顽久不去常恐遭诮让昨日倒樯竿今日联百丈买薪备雨雪储米满瓶盎明当遂去此障袂先侧望即今孟冬月波涛幸非壮潦收出奇石雾卷见叠嶂地嶮多崎岖峡束少平旷从来乐山水临老愈跌宕皇天怜其狂择地令自放山花白似雪江水緑於酿竹枝本楚些妙句寄凄怆何当出清诗千古续遗唱
六言
三巴亦有何好万里翩然独寻本意为君说破消磨梦境光隂
江上
江上霜寒透客衣闭窗羸卧不支持羁孤形影真相吊衰飒头颅已可知潦缩稳经行雨峡竹疎賸见挂猿枝清樽可置须勤醉莫望功名老大时
旅食
霜余汉水浅野迥朔风寒炊黍香浮甑烹蔬緑映盘心安失粗粝味美出囏难惟恨虚捐日无书得纵观
沧滩
百夫正讙助鸣橹舟中对面不得语须臾人散寂无譁惟闻百丈转两车呕呕哑哑车转急舟人已在沙际立雾歛芦村落照红雨余渔舍炊烟湿故乡回首已千山上峡初经第一滩少年亦慕宦游乐投老方知行路难
松滋小酌
西游六千里此地最凄凉骚客久埋骨巴歌犹断肠风声撼云梦雪意接潇湘万古茫茫恨悠然付一觞
晩泊松滋渡口
此行何处不囏难寸寸强弓且旋弯县近欢欣初得菜江回徙倚忽逢山系船日落松滋渡跋马云埋灩澦关未满百年均是客不须数日待东还
又
小滩拍拍鸬鷀飞深竹萧萧杜宇悲看镜不堪衰病後系船最好夕阳时生涯落魄惟躭酒客路苍茫自咏诗莫问长安在何许乱山孤店是松滋
荆门冬夜
常饥龟老欲无肠卧听寒更自短长香椀得闲聊作伴酒盃因病颇相忘有情窗罅恰通月耐冷橹枝多得霜历尽风波知险阻平生错羡捕鱼郎
系舟下牢溪游三游洞二十八韵
旧观三峡图常谓非人情意疑天壤间岂有此峥嵘画师定戏耳聊欲穷丹青西游过沔鄂莽莽千里平昨日到峡州所见始可惊乃知画非妄却恨笔未精及兹下牢戍峰嶂毕自呈下入裂坤轴高骞挿青冥角胜多列峙擅美有孤撑或如釡上甑或如坐後屏或如倨而立或如喜而迎或深如螺房或疎如窗棂峨巍冠冕古婀娜髻鬟倾其间絶出者虎搏蛟龙狞崩崖凛欲堕修梁架空横悬瀑泻无底终古何时盈幽泉莫知处但闻珩佩鸣怪怪与奇奇万状不可名久闻三游洞疾走忘病婴窦穴初漆黑伛偻扪壁行方虞触蛰蛇頫见一点明扶接困僮奴恍然出瓶罂穹穹厦屋宽滴乳成微泓题名欧与黄云蒸苍藓平穿林走惊麕拂面逢飞鼪息倦盘石上拾樵置茶铛长啸畣谷响清吟和松声辞卑不堪刻犹足寄友生
三游洞前岩下小潭水甚奇取以煎茶
苔径芒鞵滑不妨潭边聊得据胡床岩空倒看峰峦影磵远中含药草香汲取满瓶牛乳白分流触石佩声长囊中日铸传天下不是名泉不合尝
扇子峡山腹有草阁小亭极幽邃意其非俗人居也
絶境慰人心谁家住玉岑乱云生翠窦密雪洒青林高阁临空豁孤亭隐邃深定知非俗士橹急不容寻
虾蟇碚
不肯爬沙桂树边朶颐千古向岩前巴东峡里最初峡天下泉中第四泉啮雪饮氷疑换骨掬珠弄玉可忘年清游自笑何曾足叠鼔冬冬又解船
黄牛峡庙
三峡束江流崖谷互吐纳黄牛不负重云表恣蹴蹋吴船与蜀舸有请神必畣谁怜马遭刖百岁创未合柂师浪犇走烹彘陈酒榼纷然餕神余羮?争嘬嚃空庭多落叶日莫声飒飒奇文粲可辨高古篆籕杂村女卖秋茶簪花髻鬟匝襁儿着背上帖妥若在榻山寒雪欲下虎出门早阖我行忽至此临风久呜唈
过夷陵适値祈雪与叶使君清饮谈括苍旧游既行舟中雪作戏成长句奉寄
巴楚夷陵酒最醇使君风味更清真少年恨不从豪饮薄宦那知托近隣本拟笙歌娯病客却催雨雪恼行人朝来冻手题诗寄莫笑欹斜字不匀
泊虎头滩下
大舟已泊灯火明小舟犹行闻橹声虎头崔嵬鹿角横人生实难君勿轻
过东滩入马肝峡
书生就食等犇逃道路崎岖信所遭船上急滩如退鷁人缘絶壁似飞猱口夸远岭青千叠心忆平波緑一篙犹胜溪丁絶轻死无时来往驾艚【峡中小船谓之艚】
新安驿
孤驿荒山与虎隣更堪风雪暗南津羇游如此真无策独立凄然默怆神木盎汲江人起早银钗簇髻女粧新蛮风弊恶蛟龙横未敢全夸见在身
秭归醉中怀都下诸公示坐客
长謡为子说天涯四坐听歌且勿譁蛮俗杀人供鬼祭败舟触石委江沙此身长是沧浪客何日能为饱?家坐忆故人空有梦尺书不敢到京华
憩归州光孝寺寺後有楚冢近岁或发之得宝玉劎佩之类
秭归城畔蹋斜阳古寺无僧昼闭房残佩断钗陵谷变苦茆架竹井闾荒虎行欲与人争路猿啸能令客断肠寂寞倚楼搔短髪剩题新恨付巴娘
饮罢寺门独立有感
一邑无平土邦人例得穷凄凉远嫁妇顦顇独醒翁今古阑干外悲欢酒醆中三巴不揺落搔首对丹枫【州有屈大夫及明妃祠】
泛溪船至巴东
谿船莫嫌迮船迮始相宜两桨行何驶重滩过不知荒村寇相县破屋屈平祠不奈新愁得啼猨挂冷枝
巴东遇小雨
暂借清溪伴钓翁沙边微雨湿孤蓬从今诗在巴东县不属灞桥风雪中
又
西游万里亦何为欲就骚人乞弃遗到此宛然诗不进始知才分有穷时
秋风亭拜宼莱公遗像
江上秋风宋玉悲长官手自葺茅茨人生穷达谁能料蜡泪成堆又一时
又
豪杰何心後世名材高遇事即峥嵘巴东诗句澶州策信手拈来尽可惊
巴东令廨白云亭
寇公壮岁落巴蛮得意孤亭缥缈间常倚曲阑贪看水不安四壁怕遮山遗民虽尽犹能说老令初来亦爱闲正使官清贫至骨未妨留客听潺潺
谒巫山庙两庑碑版甚衆皆言神佐禹开峡之功而诋宋玉高唐赋之妄予亦赋诗一首
真人翳凤驾蛟龙一念何曾与世同不为行云求弭谤那因治水欲论功翺翔想见虚无里毁誉谁知溷浊中读尽旧碑成絶倒书生惟惯谄王公
闻猿
瘦尽腰围不为诗良辰流落自成衰也知客里偏多感谁料天涯有许悲汉塞角残人不寐渭城歌罢客将离故应未抵闻猿恨况是巫山庙里时
瞿唐行
四月欲尽五月来峡中水涨何雄哉浪花高飞暑路雪滩石怒转晴天雷千艘万舸不敢过篙工柂师心胆破人人隂拱待势衰谁敢轻行犯奇祸一朝时去不自由山腹空有沙痕留君不见陆子岁莫来夔州瞿唐峡水平如油
入瞿唐登白帝庙
晓入大谿口是为瞿唐门长江从蜀来日夜东南犇两山对崔嵬势如塞乾坤峭壁空仰视欲上不可扪禹功何巍巍尚覩镌凿痕天不生斯人人皆化鱼鼋於时仲冬月水各归其源灩澦屹中流百尺呈孤根参差层顚屋邦人祀公孙力战死社稷宜享庙貌尊丈夫贵不挠成败何足论我欲伐巨石作碑累千言上陈跃马壮下斥乘骡昏虽惭豪伟词尚慰雄杰魂君王昔玉食何至歆鸡豚愿言采芳兰舞歌荐清尊
登江楼
已过瞿唐更少留小船聊系古夔州【瞿唐关即唐夔州也】簿书未破三年梦杖履先寻百尺楼日暮雪云迷峡口岁穷畲火照关头野人不解微官缚尊酒应来此散愁
雪中卧病在吿戏作
面裂愁出门指直但藏?谁云三峡热有此凛冽候殷勤愧雪片飞舞为我寿方惊四山积已见万瓦覆岂惟寒到骨遂觉疾在腠地炉炽薪炭噤坐连昏昼梅花真强项不肯落春後俗人爱桃李苦道太疎瘦清芬终见赏此事非速售已矣吾何言高枕听檐溜
雪晴
腊尽春生白帝城俸钱虽薄胜躬耕眼前但恨亲朋少身外元知得丧轻日映满窗松竹影雪消并舍鸟乌声老来莫道风情减忆向烟芜信马行
玉笈斋书事
莫笑新霜点鬓须老来却得少工夫晨占上古连山易夜对西真五岳图叔夜曾闻高士啸孔宾岂待异人呼眉间喜色谁知得今日新添火四铢
又
雪霁茆堂钟磬清晨斋枸杞一杯羮隐书不厌千回读大药何时九转成孤坐月魂寒彻骨安眠龟息浩无声剩分松屑为山信明日青城有使行【时傅道人欲归青城】
记梦
梦里都忘困晩途纵横草疏论迁都不知尽挽银河水洗得平生习气无
瀼西
千载瀼西路今年着脚行匆匆衰已具渺渺恨难平絶壁猿啼雨深枝鹊报晴亦知忧吏责未忍废诗情
山寺
篮舆送客过江村小寺无人半掩门古佛负墙尘漠漠孤灯照殿雨昏昏喜投禅榻聊寻梦嬾为啼猿更断魂要识人间盛衰理岸沙君看去年痕【峡涨时水高数十丈至冬尽落】
蹋碛
鬼门关外逢人日蹋碛千家万家出竹枝惨戚云不动劎气聨翩日将夕行人十有八九瘿见惯何曾羞顾影江边沽酒沙上卧峡口月出风吹醒人生未死信难知顦顇夔州生鬓丝何日画船揺桂檝西湖却赋探春诗
寒食
峡云烘日欲成霞瀼水生纹浅见沙又向蛮方作寒食强持巵酒对梨花身如巢燕年年客心羡游僧处处家赖有春风能领略一生相伴遍天涯
晩晴书事呈同舍【以下十七首皆试院作】
鱼复城边夕照红物华偏解恼衰翁巴鸎有恨啼芳树野水无情入故宫许国渐疎悲壮志读书多忘媿新功因君共语增惆怅京洛交游欲半空
乡中每以寒食立夏之间省坟客夔适逢此时凄然感怀
松隂系马启朱扉粔籹青红正此时守墓万家犹有日及亲三釡永无期诗成谩写天涯感泪尽何由地下知富贵贱贫俱有恨此生长废蓼莪诗
又
手持緑酒酹苍苔今岁何由疋马来清泪不随春雨断孤吟欲和暮猿哀皂貂破弊归心切白髪凄凉老境催誓墓只思长不出松门日日手亲开
试院春晩
病思萧条掩緑罇闲坊寂历锁朱门故人别久难寻梦远客愁多易断魂漫漫晩花吹瀼岸离离春草上宫垣此生飘泊何时已家在山隂水际村
倚阑
故山未敢说归期十口相随又别离小雨初收残照晩阑干西角立多时
自咏
朝衣无色如霜叶将奈云安别驾何钟鼎山林俱不遂声名官职两无多低昂未免闻鸡舞慷慨犹能击筑歌头白伴人书纸尾只思归去弄烟波
午兴
渐转廊腰日徐来峡口风飱浆便北客淖粥称衰翁槐晩纤纤緑榴残续续红责轻仍饱食三叹愧无功
风雨中望峡口诸山奇甚戏作短歌
白盐赤甲天下雄拔地突兀摩苍穹凛然猛士舞长劎空有豪健无雍容不令气象少渟滀常恨天地无全功今朝忽悟始叹息妙处元在烟雨中太隂杀气横惨澹元化变态含空蒙正如奇材遇事见平日乃与常人同安得朱楼高百尺看此疾雨吹横风
夜坐庭中
人静风褰幔更阑露泫衣暗窗饥鼠啮空庑冷萤飞岁月背人去乡闾何日归脱巾还感叹残髪不胜稀
新蔬
黄瓜翠苣最相宜上市登盘四月时莫拟将军春荠句两京名价有谁知
初夏怀故山
镜湖四月正清和白墖红桥小艇过梅雨晴时挿秧鼔苹风生处采菱歌沉迷簿领吟哦少淹泊蛮荒感慨多谁谓吾庐六千里眼中历历见渔蓑
初夏新晴
曲径泥新晩照明小轩才受一床横翩翩乳燕穿帘影蔌蔌新篁解箨声药物屏除知病减梦魂安稳觉心平深居不恨无来客时有山禽自赞名
定拆号日喜而有作
小雨如丝落复收悄无人语但鸣鸠挽须预想诸儿喜倒指犹为五日留满案堆书惟引睡侵天围棘不遮愁为农父子长相守误计随人学宦游
睡起【时闭试院中巳月余矣】
深闭重门谢簿书日长添得睡工夫水纹笛簟凉如洗云碧纱?薄欲无半吐山榴看着子新来梁燕见将雏梦回茗椀聊须把自扫桐隂置瓦炉
四月二十九日作
假馆犹三日还家甫四旬昏眸云雾隔衰鬓雪霜新尊酒虽慵近【病目止酒】囊诗却未贫但愁门有客流汗强冠巾
苦热
万瓦鳞鳞若火龙日车不动汗珠融无因羽翮氛埃外坐觉蒸炊釡甑中石磵寒泉空有梦氷壶团扇欲无功余威向晩犹堪畏浴罢斜阳满野红
拆号前一日作
飘零随处是生涯断梗飞蓬但可嗟稚子欢迎先入梦从兵结束待还家食眠屡失身多病忧愧相乘髪易华隔日寄声为薄具石榴应有未开花
暴雨
风怒欲掀屋雨来如决堤孤灯映窗灭羁鸟就檐栖暑令方炎赫秋声忽惨凄传闻涨江水已断瀼东西
西斋雨後
香椀灰深微炷火茶铛声细缓煎汤百年浮世几人乐一雨虚斋三日凉帘外微风斜燕影池边残照歛萱房纱?石枕萧然卧付与今宵幽梦长
急雨
隂云屯硖口急雨过城头白舫投沙峡青帘卷市楼漂揺争阖户壅溢共疏沟抽得驱蝇手题诗慰旅愁
晩晴闻角有感
暑雨初收白帝城小荷新竹夕阳明十年尘土青衫色万里江山画角声零落亲朋劳远梦凄凉乡社负归耕议郎博士多新奏谁致当时鲁二生
夏夜起坐南亭达晓不复寐
风露青冥近九秋脱巾扶杖冷飕飀曲阑影外巴山月画角声中楚塞愁巢燕并栖高栋稳潜鱼时跃小池幽悠然坐待江城晓红日将昇碧雾浮
夜登白帝城楼怀少陵先生
拾遗白髪有谁怜零落歌诗遍两川人立飞楼今已矣浪翻孤月尚依然升沉自古无穷事愚智同归有限年此意凄凉谁共语夜阑鸥鹭起沙边
假日书事
万里西来为一饥坐曹日日汗沾衣但嫌忧畏妨人乐不恨疎慵与世违雕槛迎阳花并发画梁避雨燕双归放怀始得闲中趣下马何人又叩扉
林亭书事
吏退林亭夏日长乌纱白紵自生凉遶檐密叶帷三面覆水青萍锦一方约束蛮僮收药富催呼稚子晒书忙平生幽事还拈起未觉巴山异故乡
又
期会文书日日忙偷门聊得卧方床花藏密叶多时在风度疎帘特地凉野艇空怀菱蔓滑氷盆谁弄藕丝长角声唤起东归梦十里平湖一草堂【峡中絶无菱藕】
游卧龙寺
晓发鱼复走瞿唐沙头唤渡倚胡床峒人争趂五更市我亦来追六月凉残星欲尽尚历落明河已淡余苍茫翻翻林表鸦鹊语渺渺烟边鸥鹭行过江走马十五里小寺残僧真蕞尔投鞭入门一为笑僻陋称雄有如此君不见天童径山金碧浮虚空千衲梵呗层云中
久病灼艾後独卧有感
白帝城高暮柝传幽窗搔首意萧然江边云湿初横雁墙下桐疎不庇蝉计出火攻伤老病卧闻鸢堕叹蛮烟诸贤好试筹边策歛退无心竞着鞭
秋晩病起
心静病良已翛然巾屦轻灰深地炉煖日出纸窗明宿雨全消瘴新霜賸得晴井梧殊可念无叶送秋声
秋思
鱼复城边逢雁飞白头覊客恨依依远游眼底故交少晩岁人间乐事稀云重古关传夜柝月斜深巷捣秋衣官闲况是频移疾药鼎荧荧卧掩扉
一病四十日天气遂寒感怀有赋
幽人病起鬓毛残硖口楼台九月寒暮角又催孤梦断早霜初染一林丹乡闾乖隔知谁健怀抱凄凉用底宽麴米春香虽可醉瀼西新橘尚余酸
登城
簿领无时了登临亦快哉楼危压城起硖迮束江来病瘴抛书帙思乡泥酒盃天寒水尽落灩澦已崔嵬
夔州重阳
夔州鼔角晩凄悲恰是幽窗睡起时但忆社醅挼菊蕊敢希朝士赐茰枝山川信美吾庐远天地无情客鬓衰佳日掩门君莫笑病来纱?不禁吹
追怀曾文清公呈赵教授赵近尝示诗
忆在茶山听说诗亲从夜半得玄机常忧老死无人付不料穷荒见此奇律令合时方帖妥工夫深处却平夷人间可恨知多少不及同君叩老师
谢张廷老司理録示山居诗
顦顇经年客瘴乡把君诗卷意差强古人三语犹嗟赏况是珠玑满锦囊
又
老觉人间万事非但思茆屋映疎篱秋衾已是饶归梦更读山居二首诗
秋晴欲出城以事不果
古人已去不可回今人日夜归泉台浮生细看只此是到死自苦何为哉矝名饰诈竟一世忍寒触热忘其骸不令金樽映翠杓坐待白骨生苍苔清秋九月瘴如洗白盐千仞高崔嵬荒庭落叶不可埽惟有樷菊争先开瀼西黄柑霜落爪溪口赤梨丹染腮熊肪玉洁美香饭鮓脔花糁宜新醅南窗病起亦萧散甚欲往探城西梅一官底处不败意正用此时持事来
南窗
流落逢知少疎慵迕俗多闷拈如意舞狂叩唾壶歌巴酒禁愁得金丹奈老何南窗好风月聊复此婆娑
遣兴
酒量愁翻减诗声老转低日高羮马齿霜冷驾鸡栖已判功名迕寜论簿领迷赖无权入手软弱实如泥
九月三十日登城门东望凄然有感
减尽腰围白尽头经年作客向夔州流离去国归无日瘴疠侵人病过秋菊蕊残时初把酒【病中久止酒秋末方能少饮】雁行横处更登楼蜀江朝暮东南注我独胡爲淹此留
初冬野兴
关北关南霜露寒瀼东瀼西山谷盘簟纹细细吹残水鼋背时时出小滩衰髪病来无复緑寸心老去尚如丹敌人未退时多事却为无才得少安
东屯呈同游诸公
十月霜雕枫树林清溪白石称幽寻按行老子诛茆地惆怅孤臣许国心走马平沙嫌路近传盃小阁喜寒侵也思试索梅花笑冻蕊疎疎欲不禁
别王伯高
冷落何人肯见寻断弦尘匣愧知音倾家酿酒犹嫌少入海求诗未厌深薄宦簿书常衮衮中年光景易駸駸香匳赠别非无意共约跏趺看此心
书驿壁
猿叫舗前雪欲作鬼门关头路正恶泥深三尺马蹄弱霜厚一寸客衣薄朝行过栈暮渡笮夜投破驿火煜爚人生但要无媿怍万里窜身元不错
又
硖中山多甲天下万嶂千峰通一罅峒民无地习耕稼射麋捕虎连昼夜女儿薄命天不借青灯独宿江边舍黎明卖薪勿悲吒女生岂有终不嫁
醉中到白崖而归
醉眼朦胧万事空今年痛饮瀼西东偶呼快马迎新月却上轻舆御晩风行路八千常是客丈夫五十未称翁乱山缺处如横綫遥指孤城翠霭中
十二月十九日晩巫山送客归回望西寺小阁缥缈可爱遂与赵郭二教授同游抵夜乃还楚乡偶得长句呈二君
送客沙头落日催遥看重阁更同来清尊与闷都倾尽【是日所携酒俱饮尽】倦马和诗总勒回顦顇远游悲骑省豪华前事记章台归时灯火参差晩自脱征衣拂帽埃
劎南诗稾卷二

[book_title]卷三
钦定四库全书
劎南诗稾卷三
宋　陆游　撰
饭三折舗舗在乱山中
平生爱山每自叹举世但觉山可玩皇天怜之足其愿着在荒山更何怨南穷闽粤西蜀汉马蹏几历天下半山横水掩路欲断崔嵬可陟流可乱春风桃李方漫漫飞栈凌空又奇观但令身健能强饭万里只作游山看
小市
小市门前沙作堤杏花虽落不沾泥客心尚壮身先老江水方东我独西蹔憩轩窗仍汛扫远游书劎亦提携子规应笑飘零惯故傍茆檐尽意啼
酒无独饮理
酒无独饮理常恨欠佳客忽得我辈人岂计晨与夕少年事虚名岁月驹过隙自从老大来一日亦可惜糟丘未易办小计且千石颓然置万事天地爲幕帟人生如刀砺磨尽要有日不须荷锸随况问几两屐
畏虎
?路?如苔涩路涩若梯更堪都梁下一雪三日泥泥深尚云可委身饿虎蹊心寒道上迹魄碎茆叶低常恐不自免一死均猪鸡老马亦甚畏愶愶不敢嘶吾闻虎虽暴未尝窥汝栖孤行莫不止取旤非排挤彼谗实有心平地生沟谿哀哉马新息薏苡成珠犀
戏题
走马平欺刺绣坡放船横截乱丝涡从来倚个心平稳遇险方知得力多
蟠龙瀑布
远望纷珠缨近观转雷霆人言水出奇意使行人惊人惊我何得定非水之情水亦有何情因物以赋形处高势趋下岂乐与石争退之亦隘人强言不平鸣古来贤达士初亦愿躬耕意气或感激邂逅成功名
题梁山军瑞丰亭
我行都梁窘风雪史君喜事能留客瑞丰亭上一尊酒渺渺郊原水初白峡中地褊常苦贫政令愈简民愈淳本来无事只畏扰扰者才吏非庸人都梁之民独无苦须晴得晴雨得雨史君心爱稼如云时上斯亭按歌舞歌阑舞罢史君醉父老罗拜丰年赐圣朝尚实抑虚文纵产芝房非上瑞
马上
残年流转似萍根马上伤春易断魂烘煗花无经日蕊涨深水过去年痕迷行每问樵夫路投宿时敲竹寺门不信太平元有象牛羊点点散烟村
邻山县道上作
微雨晴时出驿门乱鸎啼处过江村挽花醉袖沾余馥迎日征鞍借小温客路一身真吊影故园万里欲招魂鬓毛无色心犹壮藉草悲歌对酒尊
邻水延福寺早行
化蝶方酣枕闻鸡又着鞭乱山徐吐日积水远生烟淹泊真衰矣登临独惘然桃花应笑客无酒到愁边【酒偶尽市酤不可饮】
岳池农家
春深农家耕未足原头叱叱两黄犊泥融无块水初浑雨细有痕秧正緑緑秧分时风日美时平未有差科起买花西舍喜成婚持酒东邻贺生子谁言农家不入时小姑画得城中眉一双素手无人识空村相唤看缫丝农家农家乐复乐不比市朝争夺恶宦游所得真几何我已三年废东作
过广安吊张才叔谏议
春风疋马过孤城欲吊先贤涕已倾许国肺肝知激烈照人眉宇尚峥嵘中原成败寜非数後世忠邪自有评叹息知人真未易流芳遗臭尽书生
果州驿
驿前官路堠累累叹息何时送我归池馆鸎花春渐老窗扉灯火夜相依孤鸾怯舞愁窥镜老马贪行强受鞿到处风尘常扑面岂惟京洛化人衣
留樊亭三日王觉民检详日携酒来饮海棠下比去花亦衰矣
留落犹能领物华名园又作醉生涯何妨海内功名士共赏人间富贵花
又
石卫尉家锦步障移在樊家园馆中醉到花残呼马去聊将侠气压春风
柳林酒家小楼
桃花如烧酒如油缓辔郊原当出游微倦放教成午梦宿酲留得伴春愁远途始悟乾坤大晩节偏惊岁月遒记取晴明果州路半天高柳小青楼
南池【杜诗所谓安知有苍池万顷浸坤轴者今已尽废】
二月鸎花满阆中城南搔首立衰翁数茎白髪愁无那万顷苍池事已空陂复岂惟民食足渠成终助霸图雄眼前碌碌谁知此漫走樷祠乞岁丰【池上有汉高帝庙】
唐长庆中南池新亭碑在汉高帝庙侧亭已失所在矣
池废新亭亦已无遗碑半灭卧春芜文章绮靡虽非古今代词人不办渠
闻杜鹃戏作絶句
半世羇游厌路岐凭鞍日日数归期劳君树杪丁寜语似劝饥人食肉糜
鼓楼舗醉歌
书生迫饥寒一饱轻三巴三巴未云已北首趋褎斜囱囱出门去裘马不复华短?障赤日烈风吹黄沙俶装先晨鸡投鞭後昏鸦壮哉利阆间崖谷何谽谺地荒多牧卒往往闻芦笳我行春未动原野今无花稚子入旅梦挽须劝还家起坐不能寐愁肠如转车四方丈夫事行矣勿咨嗟
登慧照寺小阁
少年富贵已悠悠老大功名定有不岁月消磨閲亭传山川辽邈弊衣裘杀身有地初非惜报国无时未免愁局促每思舒望眼虽非吾土强登楼
春雨
江头一夜雨晓路无新花我今为陈人感此重叹嗟羲和挟两曜疾走不可遮古今俛仰间那暇惜物华
风雨中过龙洞阁
飘然醉袖怒人扶个里何曾有畏涂卷地黑风吹惨澹半天朱阁挿虚无阑边归鹤如争捷云表飞仙定可呼莫怪衰翁心胆壮此身元是一枯株
驿舍海棠已过有感
凄凉古驿官道傍朱门沈沈春日长暄妍光景老海棠顚风吹花满空廊物生荣顇固其常惜哉无与持一觞游蜂戏蝶空自忙岂知美人在西厢我虽已老犹能狂竚立为尔悲容光盛时不遇诚可伤零落逢知更断肠
筹笔驿【有武侯祠堂】
运筹陈迹故依然想见旌旗驻道边一等人间管城子不堪谯叟作降牋
嘉川舖遇小雨景物尤奇
一春客路厌风埃小雨山行亦乐哉危栈巧依青嶂出飞花并下緑岩来面前云气翔孤凤脚底江声转疾雷堪笑书生轻性命每逢险处更徘徊
老君洞【有石刻载唐明皇幸蜀见老君於此】
丹凤楼头语未终崎岖蜀道复相逢太清宫阙俱煨烬岂亦南来避敌锋
大安病酒留半日王守复来招不往送酒解酲因小饮江月馆
江驿春酲半日留更烦送酒为扶头柳花漠漠嘉陵岸别是天涯一段愁
金牛道中遇寒食
乍换春衫一倍轻况逢寒食十分晴鸎穿驿树惺愡语马过溪桥蹀躞行画柱彩绳喧笑乐艳粧丽服角鲜明谁知此日金牛道非复当时铁马声【绍兴初敌大入至金牛而遯】
晓发金牛
客枕何时稳怱怱又束装快晴生马影新?坼花房沮水春流緑嶓山晓色苍阿瞒狼狈地千古有遗伤【自金牛以西皆明皇幸蜀路】
山南行
我行山南已三日如绳大路东西出平川沃野望不尽麦陇青青桑郁郁地近函秦气俗豪秋千蹴鞠分朋曹苜蓿连云马蹄健杨柳夹道车声高古来历历兴亡处举目山川尚如故将军坛上冷云低丞相祠前春日暮国家四纪失中原师出江淮未易吞会看金鼓从天下却用关中作本根
南郑马上作
南郑春残信马行通都气象尚峥嵘迷空游絮凭陵去曳綫飞鸢跋扈鸣落日断云唐阙废【德宗诏山南比两京】淡烟芳草汉坛平【近郊有韩信拜大将坛】犹嫌未豁胷中气目断南山天际横【城中望见长安南山】
和高子长参议道中二絶
梁州四月晩鸎啼共忆扁舟罨画谿莫作世间儿女态明年万里驻安西
又
丰年食少厌儿啼觅得微官落五谿大似无家老禅衲打包还度栈云西
次韵张季长题龙洞
我昔谒紫皇翳凤骖虬龙俯不见尘世浩浩万里空谪堕尚远游忽到汉始封西望接蜀道北顾连秦中壮哉形胜区有此蜿蜒宫雷霆自鞺鞳环玦亦珑石屋如建章万户交相通来者各有得尽取知无从凭高三叹息自古几英雄老我文字衰挥毫看诸公
次韵子长题吴太尉云山亭
参谋健笔落纵横太尉清罇赏快晴文雅风流虽可爱关中遗敌要人平
送刘戒之东归
去国三年恨未平东城况复送君行难凭魂梦寻言笑空向除书见姓名残日半竿斜谷路西风万里玉关情兰台粉署朝回晩肯记麤官数寄声
周元吉蟠室诗
天下有广居非阿房建章宾饯日及月阖辟隂与阳山川坦然平何者为藩墙孔公暨瞿聃同坐此道塲哀哉世日隘肝胆分界疆蹙缩战蜗角崎岖走羊肠周先早得道所证非复常小室古城隅宛如野僧房能容人天衆杂?来烧香三万二千人各据狮子牀实际正如此切忌错商量须弥芥子话今夕当举扬
送范西叔赴召
天涯流落过重阳枫叶揺丹已着霜衰病强陪莲幕客凄凉又送石渠郎杜陵雁下悲徂岁笠泽鱼肥梦故乡便恐从今长隔濶旧交新贵例相忘
又
欲驾征车劝小留南山南畔更逢秋数声过雁催行色一醆昏灯话别愁自昔文章关治道即今台阁要名流白头尚作书痴在?乞朱黄与挍讐
寄邓公夀
高标瑶树与琼林灵府清寒出苦吟海内十年求识面江边一见即论心纷纷俗子常成市亹亹微言孰赏音闻道南池梅最早要君携手试同寻
简章德茂
殊方邂逅岂无缘世事多乖复怅然造物无情吾辈老古人不死此心传冷云黯黯朝横栈红叶萧萧夜满船个里约君同着句不应输与灞桥边
自三泉泛嘉陵至利州
日日邅途处处诗书生活计絶堪悲江云垂地滩风急一似前年上硖时
木瓜舗短歌
鼓楼坡前木瓜舖岁晩悲辛利州路当车礧礧石如屋百里夷途无十步溪桥缺断水啮沙崖腹崩颓风拔树虎狼妥尾择肉食狐狸竪毛啼日莫冢丘短草声窸窣往往精灵与人遇我生胡为忽在此正坐一饥忘百虑五更出门寒裂面半夜燎衣泥满袴妻孥八月离夔州寄书未到今何处余年有几百忧集日夜朱顔不如故即今台省盛诸贤细思寜是儒冠误
夜抵葭萌惠照寺寓榻小阁
亭驿驱驰髀肉消故山归梦愈迢迢夜行触尉那能避旦过随僧不待招雨後风云犹惨澹霜前草木已萧条衰迟事事非平日醉里题诗亦复聊
太息【宿青山舗作】
太息重太息吾行无终极氷霜迫残岁鸟兽号落日秋砧满孤村枯叶拥破驿白头乡万里堕此虎豹宅道边新食人膏血染草棘平生铁石心忘家思报国即今冒九死家国两无益中原久丧乱志士泪横臆切勿轻书生上马能击贼
又
凄凄复凄凄山路穷攀跻仆病卧草间马困声酸嘶脱兔截道犇穷狖上树啼崩湍一何哀下落万仞谿昏黑投孤戍洗我衣上泥下愚不可迁大惑终身迷仕宦十五年曾不饱糠粞客路少睡眠月白闻号鸡欲行且复止虎来茆叶低
阆中作
残年作客遍天涯下马长亭便似家三叠凄凉渭城曲数枝闲澹阆中花襞牋授管相逢晩理鬓熏衣一笑譁俱是邯郸枕中梦坠鞭不用忆京华
又
挽住征衣为濯尘阆州斋酿絶芳醇鸎花旧识非生客山水曾游是故人遨乐无时冠巴蜀语音渐正带咸秦平生?有寻梅债作意城南看小春
游锦屏山谒少陵祠堂
城中飞阁连危亭处处轩窗临锦屏涉江亲到锦屏上却望城郭如丹青虚堂奉祠子杜子眉宇高寒照江水古来磨灭知几人此老至今元不死山川寂寞客子迷草木揺落壮士悲文章垂世自一事忠义凛凛令人思夜归沙头雨如注北风吹船横半渡亦知此老愤未平万窍争号泄悲怒
仙鱼舗得仲高兄书
病酒今朝载卧舆秋云漠漠雨疎疎阆州城北仙鱼舗忽得山隂万里书
自阆复还汉中次益昌
北首襃斜又几程骄云未放十分晴马经断栈危无路风掠枯茆飒有声季子貂裘端已弊吴中菰菜正堪烹朱顔渐改功名晩击筑悲歌一再行
驿亭小憩遣兴
淡日微云共陆离曲阑危栈出参差老松临道閲千载杜宇号山连四时汉水东流那有极秦关北望不胜悲邮亭下马开孤劎老大功名颇自期
再过龙洞阁
天险龙门道霜清客子游一筇缘絶壁万仞俯洪流着脚初疑梦回头始欲愁危身无补国忠孝两堪羞
自笑
自笑谋生事事疎年来锥与地俱无平章春韭秋菘味拆补天吴紫凤图食肉定知无骨相珥貂空自诳头颅惟余数卷残书在破箧萧然笑獠奴
三泉驿舍
残钟断角度黄昏小驿孤灯早闭门霜气峭深摧草木风声浩荡卷郊原故山有约频回首末路无归易断魂短鬓萧萧不禁白强排幽恨近清罇
嘉川舖得檄遂行中夜次小柏
黄旗传檄趣归程急服单装破夜行肃肃霜飞当十月离离斗转欲三更酒消顿觉衣裘薄驿近先看炬火迎渭水函关元不远着鞭无日涕空横
归次汉中境上
云栈屏山閲月游马蹄初喜蹋梁州地连秦雍川原壮水下荆杨日夜流遗敌孱孱寜远略孤臣耿耿独私忧良时恐作他年恨大散关头又一秋
沔阳夜行
夜发沔阳驿坡陁冈阜重月斜欹帽影霜重湿裘茸野岸鸣枯叶烟林度晓钟梁州明日到一笑解衰容道中累日不肉食至西县市中得羊因小酌
门外倚车辕颓然就醉昏栈余羊絶美压近酒微浑一洗穷边恨重招去国魂客中无晤语灯烬为谁繁
初离兴元
梦里何曾有去来高城无奈角声哀连林秋叶吹初尽满路寒泥蹋欲开笠泽决归犹小憩锦城未到莫轻回炊菰斫脍明年事却忆斯游亦壮哉
自兴元赴官成都
平生无远谋一饱百念已造物戏饥之聊遣行万里梁州在何处飞蓬起孤垒凭高望杜陵烟树略可指今朝忽梦破跋马临漾水此生均是客处处皆可死劎南亦何好小憩聊尔尔舟车有通涂吾行良未止
书事
生长江湖狎钓船跨鞍塞上亦前缘云埋废苑呼鹰处雪暗荒郊射虎天醪酒芳醇偏易醉胡羊肥美了无羶杨州虽有东归日闭置车中定怅然
雨中过临溪古堠
道边相送驿边迎水隔山遮似有情岁晩无聊莫相笑君方雨立我泥行
南沮水道中
磑舍临湍濑罾船聚小潭山形寒渐瘦雪意莫方酣久客情怀恶频来道路谙家山空怅望无梦到江南
长木晩兴
沮水嶓山名古今聊将行役当登临断桥烟雨梅花瘦絶磵风霜槲叶深末路清愁常衮衮残冬急景易駸駸故巢东望知何处空羡归鸦解满林
遣兴
貂裘破弊色凄凉塞上归来路更长老骥嘶鸣常伏枥寒龟藏缩正支牀雕零客路新霜鬓扫洒先师旧草堂九折阪头休絶叹世间何地不羊肠
长木夜行抵金堆市
夜行长木村重雾杂零雨湿萤粘野蔓寒犬吠云坞道坏交细泉亭废立遗堵时时过农家灯火照鸣杼嗟予独何事无岁得安处即今穷谷中性命寄豺虎三更投小市买酒慰羁旅高咏东山诗怅望怀往古
赴成都泛舟自三泉至益昌谋以明年下三峡
诗酒清狂二十年又摩病眼看西川心如老骥常千里身似春蚕已再眠莫雪乌奴停醉帽秋风白帝放归船飘零自是关天命错被人呼作地仙
壬辰十月十三日自阆中还兴元游三泉龙门十一月二日自兴元适成都复携儿曹往游赋诗
胜地惜轻别短筇成後游门呀一境异木落四山秋野鸽翔深窦蟠蛟擅古湫栈危萦峭壁桥迥跨犇流白雨穿林至腥风卷地浮真成起衰病不但洗孤愁登陟知难再吟哦为小留回头即万里雪满戴谿舟
予行蜀汉间道出潭毒关下每憩罗汉院山光轩今复过之怅然有感
山光轩上几闲游潭毒关前又小留麦陇雪苗寒剡剡柘林风叶莫飕飕马行劎阁从今始门泊吴船亦已谋醉眼每嫌天地迮尽将万里着吾愁
栈路书事
危阁闻铃驮湍流见磑船汲江人负盎骑马客蒙氊梨美来秦地橙香接楚天痴顽殊耐事随处一欣然
雪晴行益昌道中颇有春意
杜陵雁下岁将残疋马西游雪拥关顦顇敢忘双阙路淹迟遍看两川山春回柳眼梅须里愁在鞭丝帽影间安得黄金成大药为人千载驻颓顔
思归引
善泅不如稳乘舟善骑不如谨持辔妙於服食不如寡欲工於揣摩不如省事在天有命谁得逃在我无求直差易散人家风脱纠缠烟蓑雨笠全其天蒓丝老尽归不得但坐长饥须俸钱此身不堪阿堵役寜待秋风始投檄山林聊复取熊掌仕宦真当弃鸡肋锦城小憩不淹迟即是轻舠下硖时那用更为麟阁梦从今正有鹿门期
志公院在劎门东五里院东石壁间有若僧负杖者杖端髣髴有刀尺拂子之状
江东争夺缠妖祲哀哉斯民乱方甚锦幪老人盖古佛现身为作大慈?萧翁八十尚儿痴旛盖锺螺閙中禁当时此老默笑渠大法栋梁身独任杖头示人三转语开口丧身如饮鸩纷纷放弑但可怜何曾为汝陈符谶
劎门道中遇微雨
衣上征尘杂酒痕远游无处不消魂此身合是诗人未细雨骑驴入劎门
劎门关
劎门天设险北乡控函秦客主固殊势存亡终在人栈云寒欲雨关柳暗知春羇客垂垂老凭高一怆神劎门城北回望劎关诸峯青入云汉感蜀亡事慨然有赋
自昔英雄有屈信危机变化亦逡廵隂平穷宼非难御如此江山坐付人
丹芝行
劎山峨峨挿穹苍千林万谷蟠其阳大丹九转古所藏灵芝三秀夜吐光如火非火森有芒朝阳欲升尚煌煌何由劚取换肝肠往驾素虬朝紫皇
过武连县北柳池安国院煮泉试日铸顾渚茶院有二泉皆甘寒传云唐僖宗幸蜀在道不豫至此饮泉而愈赐名报国灵泉云
滴沥珠玑翠壁间遭时曾得奉龙顔栏倾甃缺无人管满院松风昼掩关
又
行殿凄凉迹已陈至今父老记南廵一泓寒碧无今古付与闲人作主人
又
我是江南桑苎家汲泉闲品故园茶只应碧缶苍鹰爪可压红囊白雪芽【日铸贮以小缾蜡纸丹印封之顾渚贮以红蓝缣囊皆有岁贡】
宿武连县驿
平日功名浪自期头颅到此不难知宦情薄似秋蝉翼乡思多於春茧丝野店风霜俶装早县桥灯火下程迟鞭寒熨手戎衣窄忽忆南山射虎时
初入西州境述怀
我无飞仙术御气周八极寸步常依人囏哉万里役自行劎关南大道平如席日高徐驾车薄莫亦两驿及兹山愈远原野若加辟茂树冬不凋寒花晩犹拆昔我卜远游至蜀龟辄食弛装有定处呜呼岂人力颇传岷山下清淑无疠疫士风尚豪举意气喜远客薪米家可求借书亦易得思吴虽不忘所愿少休息吾闻右达人雅志在山泽岂无及物心但恨俗褊迫揽德虽成留引去常勇决骇机满人间着脚无上策
绵州魏成县驿有罗江东诗云芳草有情皆碍马好云无处不遮楼戏用其韵
老夫乘兴忽西游远跨秦吴万里秋尊酒登临遍山寺歌辞散落满江楼孤城木叶萧萧下古驿滩声??流未许诗人夸此地茂林修竹忆吾州
即事
渭水岐山不出兵却携琴劎锦官城醉来身外穷通小老去人间毁誉轻扪蝨雄豪空自许屠龙工巧竟何成雅闻?下多区芋聊试寒炉玉糁羮
青村寺
十年淹泊望修门临水登山几断魂短鬓星星身欲老小楼微月宿青村
行绵州道中
三年客江硖万死脱鱼鼋平地从今始穷涂敢复论园畦棋局整坡壠海涛翻瘦犊应多恨泥涂伏短辕
越王楼
上尽江边百尺楼倚栏极目莫江秋未甘便作衰翁在两脚犹堪蹋九州
又
蒲萄酒緑似江流夜燕唐家帝子楼约住筦弦呼羯鼔要渠打散醉中愁
东津
岁莫涪江水归壑白沙渺然石荦角蜀天常燠少雪霜緑树青林不揺落阑干诘曲临官道烟霭参差望城郭打鱼斫脍修故事豪竹哀丝奉欢乐乐莫乐於新相知美人一笑回春姿四方本是丈夫事安用一生无别离
东山
今日之集何佳哉入关剧饮始此回登山正可小天下跨海何用寻蓬莱青天肯为陆子见妍日似趣梅花开有酒如涪緑可爱一醉直欲空千罍駞酥鹅黄出陇右熊肪玉白黔南来眼花耳热不知夜但见银烛高花摧京华故人死太半欢极往往潜生哀聊将豪纵压忧患鼔吹动地声如雷
绵州録参厅观姜楚公画鹰少陵为作诗者
我来访古涪之滨不辞百罔冀一真走马朝寻海?馆斫脍夜醉鲂鱼津越王高楼亦已换俯仰今古堪悲辛督邮官舍最卑陋栋挠楹腐知几春岿然此壁独亡恙老槎劲翮完如新向来劫火何自免叱呵守护疑有神妖狐九尾穴中国共置不问如越秦天时此物合致用下韝指呼端在人会当原野洒毛血坐令万里清烟尘老眼还忧不及见诗成肝胆空轮囷
罗江驿翠望亭读宋景文公诗
扑马征尘拂不开高亭欹帽一徘徊蜀山地?稀逢雪闰岁春迟未见梅陂水近人无鹭下烟林藏寺有钟来宋公出牧曾题壁锦段虽残试剪裁
鹿头关过龎士元庙
士元死千载凄恻过遗祠海内常难合天心岂易知英雄今古恨父老岁时思苍藓无情极秋来满断碑
游汉州西湖
房公一跌樷衆毁八年汉州为刺史遶城凿湖一百顷岛屿曲折三四里小庵静院穿竹入危榭飞楼压城起空蒙烟雨媚松楠顚倒风霜老葮苇日月苦长身苦闲万事不理看湖水向来爱琴虽一癖观过自足知夫子画船载酒凌湖光想公乐饮千万场叹息风流今未泯两川名醖避鹅黄【鹅黄汉中酒名蜀中无能及者】
严君平卜台
先生久已蜕氛埃道上犹传旧卜台乞得寒泉濯肝肺真成万里不虚来【台後有大井名通仙井相传君平所浚】
梅花
家是江南友是兰水边月底怯新寒画图省识惊春早玉笛孤吹怨夜残冷淡合教闲处着清臞难遣俗人看相逢剩作樽前恨索笑情怀老渐阑
拜张忠定公祠二十韵
张公世外人与蜀偶有缘天将靖蜀乱生公在人间厥初大盗兴乐祸迭相挻天子辍玉食贵臣拥戎旃生杀出喜怒死者常差肩公曰此何哉从之吾欺天河流触地轴砥柱屹不迁胁从尽纵舍飞章交帝前上意竟开悟至仁胜凶残贵臣不极赏追还黜其权安危关社稷岂惟蜀民全後来有阿童握兵事开边晩策睦州功上公珥金蝉势张不可御北乡挑幽燕神京遂丘墟迄今天步囏时无忠定公孰能折其姧我来拜遗祠乔木含苍烟死者不可作愀然衰涕澘愤切感虏旤慷慨思公贤春秋送迎神谁为歌此篇
成都岁莫始微寒小酌遣兴
革带频移纱帽宽茶铛欲熟篆香残疎梅已报先春信小雨初成十月寒身似野僧犹有髪门如村舍强名官鼠肝虫臂元无择遇酒犹能罄一欢
再赋梅花
老来爱酒賸狂顚况复梅花到眼边不怕幽香妨静观正须疎影伴癯仙松筠共叹氷霜晩桃李从教雨露偏此去西湖八千里破愁一笑得无缘
登墖
冷官无一事日日得闲游壮哉千尺墖摄衣上上头眼力老未减足疾新有瘳幸兹济胜具俯仰隘九州雪山西北横大江东南流画栋云气涌铁铎风声遒旅怀忽恻怆涕下不能收十年辞象魏万里怀松楸仰视去天咫絶叫当闻不帝阍守虎豹此计终悠悠
先主庙次唐贞元中张俨诗韵
猾贼挟至尊天命矜在已岂知高帝业煌煌汉中起
又
吴蜀本唇齿悲哉乃连兵尽锐下三硖谁使复两京
又
洛阳化为灰棘生铜駞陌讨贼志不成父老泣陵栢【庙在惠陵侧】
睡起书事
京华豪饮釂千锺濯锦江边怯酒浓烈士壮心虽未减狂奴故态有谁容折梅着句聊排闷闭户焚香剩放慵午枕如雷君莫怪西风吹梦过吴松
西郊寻梅
西郊梅花矜絶艳走马独来看不厌似羞流落蒙市尘寜堕荒寒傍茆店翛然自是世外人过去生中差一念浅颦常鄙桃李学独立不容鸎蝶觇山矾水仙晩角出大是春秋吴楚僭余花岂无好顔色病在一俗无由砭朱栏玉砌渠有命断桥流水君何欠嗟余相与颇同调身客劎南家在剡凄凉万里归无日萧飒二毛衰有渐尚能作意晩相从烂醉不辞盃潋灩
分韵作梅花诗得东字
浅寒篱落清霜後疎影池塘淡月中北客同春俱税驾南枝与我两飘蓬从来遇酒千锺少此外评花四海空惟恨广平风味减坐看徐庾擅江东
宇文子友闻予有西郊寻梅诗以诗借观次其韵
拾遗遗迹付缁郎槁叶凝尘欲满堂已恨罇罍孤胜饯更堪风雨病幽芳兰荪千古有同调蜂蝶一春空自忙马上得诗归絶叹故园三径久成荒
海棠【范希元园】
谁道名花独故宫【谓故蜀燕王宫】东城盛丽足争雄横陈锦障阑干外尽吸红云酒醆中贪看不辞持夜烛倚狂直欲擅春风拾遗旧咏悲零落瘦损腰围拟未工【老杜不应无海棠诗意其失传尔】
简南禅勤长老
宦游处处是君恩归去无期莫更论眼正修行新有力心空忧患已无根钵盂分我云堂饭拄杖敲君竹院门屈宋向来堪一笑故乡何恋更招魂
和谭德称送牡丹
洛阳春色擅中州檀晕鞓红总胜流顦顇劎南人不管问渠情味似侬不
又
吾生何拙亦何工忧患如山一笑空犹有余情被花恼醉搔华髪倚屏风
初到蜀州寄成都诸友
流落天涯鬓欲丝年来用短始能奇无材藉作长闲地有懑留为剧饮资万里不通京洛梦一春最负牡丹时襞牋报与诸公道罨画亭边第一诗
自蜀州暂还成都奉简诸公
不染元规一点尘行歌偶到锦江滨淋漓诗酒无虚日判断鸎花又过春客路柳隂初堕絮还家梅子欲生仁更须作意勤相过要信年光属散人
摩诃池
摩诃古池苑一过一消魂春水生新涨烟芜没旧痕年光走车毂人事转萍根犹有宫梁燕衘泥入水门【蜀宫中旧泛舟入此池曲折十余里今府後门虽已为平陆然犹号水门】
三月十七日夜醉中作
前年脍鲸东海上白浪如山寄豪壮去年射虎南山秋夜归急雪满貂裘今年摧颓最堪笑华髪苍顔羞自照谁知得酒尚能狂脱帽向人时大叫敌人未灭心未平孤劎床头铿有声破驿梦回灯欲死打窗风雨正三更
嘉佑院观壁间文湖州墨竹
石室先生笔有神我来拂拭一酸辛败墙惨澹欲无色老气森严犹逼人惯閲氷霜元耐久耻随儿女更争春纷纷可笑空摹拟尔辈毫端万斛尘
春晩书怀
吹尽郊原万点红燕梁考室亦怱怱老来偏觉岁华速客里忽惊春事空病有药方传肘後嬾无诗句付囊中归心日夜随江水只欲东门觅短篷【入吴者皆自小东郭登舟】
又
经春淹泊锦官城作个归期苦未成老向轩裳增力量病於风月减心情官闲有味缘高卧酒贵无忧为细倾忆探梅花如昨日西亝榆荚与阶平
又
老客天涯心尚孩惜春直欲挽春回长绳纵系斜阳住右手难移故国来暑近蚊雷先隐辚雨前螘垤正崔嵬茹芝却粒终无术万事惟须付一盃
偶忆万州戏作短歌
峡中天下最穷处万州萧条谁肯顾去年正月偶过之曾为巴人三日住南浦寻梅雪满舟西山载酒云生屦至今梦听竹枝声灯火纷纷驿前路残春犹客蜀江边陈迹回思一怆然渐老定知欢渐少明年还复忆今年
驿舍见故屏风画海棠有感
厌烦只欲长面壁此心安得顽如石杜门复出叹习气止酒还开慙定力成都二月海棠开锦绣裹城迷巷陌燕宫最盛号花海霸国雄豪有遗迹猩红鸭緑极天巧叠萼重跗眩朝日繁华一梦忽吹散闭眼细思犹历历忧乐相寻岂易知故人应记醉中诗夜阑风雨嘉州驿愁向屏风见折枝
思政堂东轩偶题
羁愁酒病两无聊小篆吹香已半消唤起十年闽岭梦赬桐花畔见红蕉【赬桐嘉州谓之百日红】
荔枝楼小酌
碧瓦朱栏已半摧强呼歌舞试樽罍邦人莫讶心情嬾新出鸎花海里来
又
病与愁兼怯酒船巴歌闻罢更凄然此身未死长为客回首夔州又二年
嘉阳官舍奇石甚富散弃无领略者予始取作假山因名西亝曰小山堂为赋短歌
昔人何人爱岩壑为山未成储荦确散落支床压酒槽大或专车小拳握幽人邂逅为絶叹修绠趣取寒泉濯峭峯幽窦相吐吞翠岭丹崖渺聨络石不能言意可解问我胡为怜寂寞人间兴废自有数昔弃何伤今岂乐斯言妙矣予则陋敢对石友辞罸爵为君宽作十日留在眼便同真着脚
望云楼晩兴
小阁东南独咏诗此生终与世差池夕阳明处苍烟合栖燕归时画角悲人与江山均是梦心非风月尚谁知旧交几岁音尘隔三抚阑干有所思
护国天王院故神霄玉清万夀宫也废圯略尽而规模尚极壮丽过之有感
太霄帝君神霄府一日玺书行海?筑宫犇走谁敢後万牛挽材山作础步虚夜半落云间玉磬漻漻鸾鹤舞帝师丞相领使君侍晨挍籍纷如雨洛阳临淮小睥睨御史立奏投裔土从来桑门喜嘲竞举国冠巾噤无语古传东海会扬尘君看此地亦荆榛霓旌仙仗空遗堵甃缺台倾知几春牧儿驱牛啮庭草谁记劎佩来朝真斜阳却上笋舆去沟水泠泠愁杀人
登荔枝楼
平羌江水接天流凉入帘栊已似秋唤作主人元是客知非吾土强登楼闲凭曲槛常忘去欲下危梯更小留公事无多厨酿美此身不负负嘉州【薛能诗不负嘉州只负身】
再赋荔枝楼
只道文书拨不开未妨高处独徘徊山横瓦屋披云出水自牂牁裂地来暝入帘隂吹细雨凉生楼角转轻雷痴顽也拟忘乡国不奈城头暮角哀
能仁院前有石像丈余盖作大像时様也
江阁欲开千尺像云龛先定此规模斜阳徙倚空三叹尝试成功自古无
劎南诗稾卷三
<集部,别集类,南宋建炎至德佑,剑南诗藁>

[book_title]卷四
钦定四库全书
劎南诗槀卷四
宋　陆游　撰
谒凌云大像
出郭幽寻一笑新径呼艇子截烟津不辞疾步登重阁聊欲今生识伟人泉镜正涵螺髻緑浪花不犯宝趺尘【一泉泓然正在髻下每岁涨水不能及佛足】始知神力无穷尽丈六黄金果小身【观无量夀经云或现小身丈六八尺】
凌云醉归作
峩嵋月入平羌水叹息吾行俄至此谪仙一去五百年至今醉魂呼不起玻瓈春满琉璃锺【玻瓈春眉州酒名】宦情苦薄酒兴浓饮如长鲸渴赴海诗成放笔千觞空十年看尽人间事更觉麴生偏有味君不见蒲萄一斗换得西凉州不如将军告身供一醉
独游城西诸僧舍
我是天公度外人看山看水自由身藓崖直上飞双屐云洞前头岸幅巾万里欲呼牛渚月一生不受庾公尘非无好客堪招唤独往飘然觉更真
西林院
一邦尽对江边像试比西林总不如【院门对大像最正】羣玉萧森开士宅五云飞动相君书【寺额五字唐相裴彻书遒美可爱】磴危渐觉山争出屐响方惊阁半虚安得弃官长住此一盃香饭荐珍蔬
听事前紫薇花二本甚盛戏题絶句
红药紫薇西省春从来惟惯对词臣问囚自是麄官分无奈名花解笑人
同何元立蔡肩吾至东丁院汲泉煮茶
一州佳处尽裴回惟有东丁院未来身是江南老桑苎诸君小住共茶盃
又
雪芽近自峩嵋得不减红囊顾渚春旋置风炉清樾下他年奇事记三人
癸巳夏旁郡多苦旱惟汉嘉数得雨然未足也立秋夜三鼔雨至明日晡後未止高下沾足喜而有赋
画檐鸣雨早秋天不喜新凉喜有年眼里香秔三万顷寄声父老共欣然
又
五十衰翁髪半华犹能把酒醉天涯丝毫美政何曾有惟把丰年赠汉嘉
晩登望云
一出修门又十年辈流多已珥金蝉衰如蠧叶秋先觉愁似鳏鱼夜不眠辇路疎槐迎驾处苑城残日泛湖天君恩未报身今老徙倚危楼一泫然
又
晩来烟雨暗江干烽火遥传画角残看镜功名空自许上楼怀抱若为宽青枫揺落新秋令白髪凄凉旧史官饱见少年轻宿士可怜随处强追欢
立秋後十日风雨凄冷独居有感
急雨鸣瓦沟尖风入窗罅纱笼耿青灯寂寂新秋夜谁言簿领中乃复有此暇稍繙书册读已念灰火跨那知是羇客恍若在家舍睡晩且熟眠洗沐官有假【明日晦日也】
晦日西窗怀故山
今朝休日仍无客茶罢西窗卧解衣白髪已侵残梦境緑苔应满旧渔矶桃源鸡犬尘凡隔杜曲桑麻梦想归赖有小山聊慰眼幽篁丛桂雨霏霏
秋日怀东湖
小阁东头罨画池秋来长是忆幽期身如巢燕临归日心似堂僧欲动时病思羁怀惟付酒西风落日更催诗故知岁莫常多感不独当年宋玉悲
又
罨画池边小钓矶垂竿几度到斜晖青苹叶动知鱼过朱阁帘开看燕归岁晩官身空自闵途穷世事巧相违边州客少巴歌陋谁与愁城略解围
小山之南作曲栏石磴缭绕如栈道戏作二篇
羁游随处得哦诗扫溉轩窗每恨迟已幻小山宽客恨更添危磴作儿嬉偶留塞上寜无数径返湖边已有期谁遣化工娯此老幽花微拆緑苔滋
又
吏退庭空剩得闲一窗如在翠微间半崖萦栈游秦路叠嶂生云入剡山真有岩居临絶壑但无渔艇系寒湾跻攀自苦君休笑寸步何曾不险囏
得成都诸友书劝少留嘉阳戏作
一坐五十日痴顽良可哀新凉为醉地少讼作慵媒市柳风烟惨汀苹岁月催远官从漫浪垂老嬾低回【市柳汀苹皆属唐安】
道院
四壁长苔痕经旬掩緑樽雨声清梦境灯影伴吟魂揺落悲徂岁漂流忆故园拟骚无杰语千古愧湘沅
醉中感怀
早岁君王记姓名只今顦顇客边城青衫犹是鵷行旧白髪新从劎外生古戍旌旗秋惨淡高城刁斗夜分明壮心未许全消尽醉听檀槽出塞声
玻瓈江【眉州共饮亭盖取东坡共饮玻瓈江之句追怀旧游戏作以补西州乐府】
玻瓈江水千尺深不如江上离人心君行未过青衣县妾心先到峨嵋隂金罇共釂不知晓月落烟渚天横参车轮无角那得住马蹄不方何处寻空凭尺素寄幽恨纵有緑绮谁知音愁来只欲掩屏睡无奈梦断闻疎碪【古乐府安得双车轮一夜生四角唐人诗云长安尘土中马蹄圆重重郎马蹄不方何处认郎踪】
夜思
苍顔华鬓久低摧叹息何堪岁月催残暑已随团扇去新凉还傍短檠来月痕澹澹侵苔砌云叶萧萧覆水台簿领沈迷无日了试凭诗思洗氛埃
雨夜怀唐安
归心日夜逆江流官柳三千忆蜀州小阁帘栊频梦蝶平湖烟水已盟鸥萤依湿草同为旅雨滴空阶别是愁堪笑邦人不解事区区犹借陆君留【蜀人旧语谓唐安有三千官柳四千琵琶湿萤依草没梅宛陵诗】
迎诏书
忆瞻銮仗省门前扇影鞭声下九天寂寞嘉州迎诏处忽闻鼔吹却凄然
秋夜遣怀
江云傍檐山雨细羇客空堂卧荒翳心如秋燕不安巢迹似春萍本无柢官身犇走何时定病眼蒙笼惟欲闭壮游不复记坠鞭夜语谁能怀拥髻诗情已减但微吟酒戒渐坚才小哜从今更拟着幽禅半世伥伥真误计
送客至江上
多事经旬不出城今朝送客此闲行郊原远带新晴色人语中含乐岁声天际歛云山尽出江流收涨水初平故园社友应惆怅五岁无端弃耦耕
雨中至西林寺
胷中荆棘费鉏耘正藉幽寻暂解纷不尽长江来画玉半空飞阁对凌云昏昏横霭凭轩见杳杳疎钟隔岸闻珍重山僧迎客意螭奁一缕起微熏【小轩下临羊江发源自大渡河】
休日登花将军庙小楼
林间缥缈出层楼栏角苍茫万顷秋曾是胸中着云梦不妨此地少迟留
深居
作吏难堪簿领迷深居聊复学幽栖病来酒户何妨小老去诗名不厌低零落野云寒傍水霏微山雨晩成泥自怜甫里家风在小摘残蔬遶废畦
秋夜独醉戏题
敝袍羸马遍天涯恰似伶优着处家社瓮嫩醅初泛蚁寒缸残烬自成花幽窗照影乌巾折醉手题诗淡墨斜莫恨久为峨下客江湖归去得雄夸
感事
清班曾见六龙飞晩落天涯远日畿边月空悲新雪鬓京尘犹染旧朝衣江山壮丽诗难敌风物萧条醉絶稀赖有东湖堪吏隐寄声篱菊待吾归
醉乡
醉乡卜筑亦佳哉但苦无情白髪催痴欲煎胶黏日月狂思入海访蓬莱辞巢归燕先秋去泣露幽花近社开莫惜倾家供作乐古人白骨有苍苔
夜读岑嘉州诗集
汉嘉山水邦岑公昔所寓公诗信豪伟笔力追李杜常想从军时气无玉关路【公诗多从戎西边时所作】至今蠧简传多昔横槊赋零落财百篇崔嵬多杰句工夫刮造化音节配韶頀我後四百年清梦奉巾屦晩途有奇事随牒得补处羣敌自鱼肉明主方北顾诵公天山篇流涕思一遇
次韵师伯浑见寄
眉山汉嘉东西州估船日日到津头不得讲书一行字倚遍临江百尺楼黄钟大吕忽复见绣段英瑶何足酬愿约青神王夫子来醉万景作中秋
社前一夕未昏辄寝中夜乃得寐
祠事当行惧不任未昏强卧拥孤衾三更自笑元无睡万事从来忌有心檐角河倾秋耿耿床头虫语夜愔愔若耶溪上苹花老倦枕何人听越吟
晩雨
萧瑟度横塘霏微映缭墙压低尘不动洒急土生香声入楸梧碎清分枕簟凉回头忽陈迹檐角挂斜阳
社日
百糓登场酒满巵神林箫鼓晩清悲蝉依疎柳长言处燕委空巢大去时幼学已忘那用忌【乡俗小儿女社日忌习业】微聋自乐不须医【古谓社酒治聋】伤心故里鸡豚集父老逢迎正见思
夜雨感怀
老来每惜岁峥嵘几为巴歌判宿酲白帝草生时入梦锦官花重更关情帘疎夜雨侵灯晕枕冷秋风逓角声定许何时理归棹酒狂犹解赋芜城
八月二十二日嘉州大閲
陌上弓刀拥寓公水边旌斾卷秋风书生又试戎衣窄山郡新添画角雄【郡旧止角四枝近方增如式】早事枢庭虚画策晩游幕府媿无功草间鼠辈何劳磔要挽天河洗洛嵩九月六夜梦中作笑诗觉而忘之明日戏追补一首
吾家笑疾自士龙我才虽卑笑则同纷纷世事何足计尽付抚掌掀髯中清樽可醉风月好虚空万象皆絶倒问君此笑是喜不道得老夫输一筹
重九会饮万景楼
粲粲黄花手自持登高聊畣此佳时纤云不作看山祟斗酒聊宽去国思落日楼台频徙倚西风鼔笛倍凄悲彭城戏马平生意强为巴歌一解颐【是日作竹枝歌舞】
久客书怀
行役饱看山沉绵剩得闲忘忧缘落魄耐老为痴顽射虎临秦塞骑驴入蜀关芳洲兰可佩幽磴桂堪攀欸乃声饶楚陬隅句带蛮【嘉州带袁董诸蛮】悠然长自遣故里几时还
初报嘉阳除官还东湖有期喜而有作
塞上经秋几醉醒羇愁减尽鬓边青烽传八诏登楼看歌奏三巴忍泪听好语忽闻还印绶归心先已绕林垧呼儿结束从今日鹊语灯花故有灵【累夕灯有花今早鹊声遶舍皆纪实事】
闻勾龙司户会客山亭送酒殽及橄榄并简诸同僚
东山如高人吾辈岂易见君独不出门终日与相面隂晴烟雨月朝莫知几变闻君交不渎冠佩未尝燕弛张要有时一笑山未谴高秋得佳日折简唤诸彦风流非俗饮歌舞参笔砚但恨五日尹阻造三语掾【余方卧疾】清樽遣分似霜果亦可荐烂醉君勿辞光景真掣电
九月十六日夜梦驻军河外遣使招降诸城觉而有作
杀气昏昏横塞上东并黄河开玉帐昼飞羽檄下列城夜脱貂裘抚降将将军枥上汗血马猛士腰间虎文韔阶前白刃明如霜门外长戟森相向朔风卷地吹急雪转盼玉花深一丈谁言铁衣冷彻骨感义怀恩如挟纩河外诸城一洗空太行北岳元无恙更呼斗酒作长歌要遣天山健儿唱
何元立示九日诗卧病累日乃能次韵
何郎戏写菊花秋落笔纵横岂易酬豪士乃能为老伴寓公那得称遨头早衰不耐危亭冷【夜冷凭涪翁亭栏杆得疾数日】独卧空惊画角愁病起尚思寻宿约一樽从子醉东楼
成都行
倚锦瑟击玉壶吴中狂士游成都成都海棠十万株繁华盛丽天下无青丝金络白雪驹日斜驰遣迎名姝燕脂褪尽见玉肤緑鬟半脱娇不梳吴绫便面对客书斜行小草密复疎墨君秀润瘦不枯风枝雨叶笔笔殊月浸罗韈清夜徂满身花影醉索扶东来此欢堕空虚坐悲新霜点鬓须易求合浦千斛珠难觅锦江双鲤鱼
闻敌乱有感
前年从军南山南夜出驰猎常半酣玄熊苍兕积如阜赤手曳虎毛有时登高望鄠社悲歌仰天泪如雨头颅自揣已可知一死犹思报明主近闻敌人自相残秋风抚劎泪丸澜雒阳八陵那忍说玉座尘昏松柏寒儒冠忽忽垂五十急装何由穿袴褶羞为老骥伏枥悲寜作枯鱼过河泣【古乐府枯鱼诗云枯鱼过河泣何时复还入作书与鲂鱮相教谨出入】
醉歌
我饮江楼上阑干四面空手把白玉船身游水精宫方我吸酒时江山入胷中肺肝生崔嵬吐出为长虹欲吐辄复吞颇畏惊儿童乾坤大如许无处着此翁何当呼青鸾更驾万里风
初寒
江路常逢雨山城早得寒兰凋初解佩菊老尚加餐【嘉阳有崇兰以八九月盛开】节物知何负情怀自鲜欢浮生看已熟不必梦邯郸
木山
枯楠千岁遭风雷披枝折干吁可哀轮囷无用天所赦秋水初落浮江来嵌空宛转若耳鼻峭瘦拔起何崔嵬珠宫贝阙留不得忽出洲渚知谁推书窗正对云洞启樷菊初傍幽篁栽是间着汝颇宜称摩挲朝莫真千回天公解事雨十日洗尽泥滓滋莓苔一丘一壑吾所许不须更慕明堂材
寒夜遣怀
临觞本不饮忧多自成醉四方行万里不见埋忧地忆昔入京都宝马揺香鬃酣饮青楼夜歌声在半空去日不可挽华髪忽垂领娟娟峨嵋月相对作凄冷月落照空床不寐听寒螿早知忧随人何用去故乡
嘉阳絶无木犀偶得一枝戏作
久客红尘不自怜眼明初见广寒仙只饶篱菊同时出尚占江梅一着先重露湿香幽径晓斜阳烘蕊小窗妍何人更与蒸况水金鸭华灯恼醉眠
雨後登西楼独酌
老觉人间无一欣强寻高处看归云天空列嶂开图画水落寒江学篆文四海道途行大半百年光景近中分交游赖有麯生在正向愁时能策勲
喜晴
西风吹雨冷凄凄道上行人白昼迷聊抉重云取朝日未容嘉谷卧秋泥年丰郡府疎文檄蛮遁边亭息鼔鼙寄语农家莫游惰冬闲正要饱鉏犁
晓出城东
渺渺长江下估船亭亭孤墖隐苍烟不堪异县萧条地更遇初寒惨澹天巾褐已成归有约箪瓢未足去无缘包羞强索侏儒米豪举何人记少年
宝劎吟
幽人枕宝劎殷殷夜有声人言劎化龙直恐兴风霆不然愤狂敌慨然思遐征取酒起酹劎至宝当潜形岂无知君者时来自施行一匣有余地胡为鸣不平
十月一日浮桥成以故事宴客凌云
隂风吹雨白昼昏谁扫云雾升朝暾三江水缩献洲渚九顶秀色欲塞门西山下竹十万个江面便可驰车辕巷无居人亦何怪释耒来看空山村竹枝宛转秋猿苦桑落潋灩春泉浑衆宾共醉忘烛跋一径却下缘云根走沙人语若潮卷争桥炬火如星繁肩舆睡兀到东郭空有醉墨留衫痕十年万事俱变灭点检自觉惟身存寒灯夜永照耿耿卧赋长句招羇魂
闻王嘉叟讣报有作
呜呼嘉叟今信死哭君寝门泪如水我初入都不妄交倾倒如君数人耳笼灯蹋雪夜相过剧论悬河骇隣里地炉燔栗美刍豢石鼎烹茶当醪醴上书去国何勇决作诗送君犹壮伟十年偶复过都门君方草制西垣里鬓须班白面骨生心颇疑君遽如此西来例不达官每欲寄声中辄止只鸡絮酒纵有时双鱼素书长已矣生前客屦纷满户身後人情薄於纸悬知海内莆阳公【谓陈丞相】独念遗孤为经纪
出城至吕公亭按视修堤
翠霭横山澹日昇孤亭聊借曲栏凭霜威渐重江初缩农事方休役可兴重阜护城高历历千夫在野筑登登寓公仅踵前人迹伐石西山恨未能【西州筑堤织竹贮江石不三年辄坏意谓如吴中取大石甃成则可支久异日当有办此者】
登楼
从来好境遍人间无奈劳生自欠闲江近时时吹白雨楼高面面看青山歌声哀怨传三硖行色凄凉带百蛮【嘉阳近诸蛮】流落爱君心未已梦魂犹缀紫宸班
醉中作
晩途豪气未低摧一饮犹能三百盃烂烂目光方似电齁齁鼻息忽如雷
又
驾鹤孤飞万里风偶然来憩大峨东持盃露坐无人会要看青天入酒中
又
曾赐琳腴白玉京狂歌起舞蜀人惊却骑黄鹤横空去今夕垂虹醉月明
又
画角三终夜未阑醉凭飞阁喜天宽月明满地江风急吹落幽人紫绮冠
观大散关图有感
上马击狂夫下马草军书二十抱此志五十犹癯儒大散陈仓间山川郁盘纡劲气锺义士可与共壮图坡陁咸阳城秦汉之故都王气浮夕霭宫室生春芜安得从王师汛扫迎皇舆黄河与函谷四海通舟车士马发燕赵布帛来青徐先当营七庙次第画九衢偏师缚可汗倾都观受俘上夀大安宫复如正观初丈夫毕此愿死与蝼螘殊志大浩无期醉胆空满躯
嘉州守宅旧无後圃因农事之隙为种花筑亭观甫成而归戏作长句
吾州山水西州冠正欠雄楼并杰观奇峯秀岭待弹压明月清风须判断三峨旧不到郡斋创为诗人供几案烟云舒卷水墨图草木青红锦绣段一时冠盖共登临百年父老俱惊惋萦回舞袖试弓弯宛转歌声学珠贯佳人蜂蝶争遶鬓上客龙蛇看挥翰寓公虽作一月留梅发东湖归思乱儿戏聊成此段奇陈迹应留後人叹明朝艇子泝平羌却伴谪仙游汗漫
连日扶病领客殆不能支枕上怀故山偶成
已强迂疎假印章更扶衰病主盃觞功名已判初心负豪侠都无故态狂静觉此身犹外物嬾思与世永相忘清泉白石生来事曲几明窗味最长
余往与宇文叔介同客山南今年叔介客死临安十月十一日夜忽梦相从取架上书共读如平生读未竟忽辞去留之不可曰欲归挍药方既觉泫然不能已因赋此诗
羇魂顦顇远相寻髭断肩寒带苦吟归挍药方缘底事知君死抱济时心
金错刀行
黄金错刀白玉装夜穿窗扉出光芒丈夫五十功未立提刀独立顾八荒京华结交尽奇士意气相期共生死千年史策耻无名一片丹心报天子尔来从军天汉滨南山晓雪玉嶙峋呜呼楚虽三户能亡秦岂有堂堂中国空无人
言怀
兰碎作香尘竹裂成直纹炎火炽崐冈美玉不受焚孤生抱寸志流离敢忘君酿桂餐菊英洁亝三沐熏孰云九关远精意当彻闻捐躯诚有地贾勇先三军不然齎恨死犹冀杨清芬愿乞一棺地葬近要离坟
十月十九日与客饮忽记去年此时自锦屏归山南道中小猎今又将去此矣
去年纵猎韩坛侧玉鞭自探南山雪今年痛饮蜀江边金盃却吸峨嵋月竹枝歌舞新教成凄怨传得三巴声城头筑观出云雨峨嵋正与阑干平酒酣诗就掷盃去醉蹋玻瓈江上路悬知幽磵断桥边已有梅花开半树
冬日
短景怱怱过新寒亹亹来客游聊戏耳世事亦悠哉緑动连村麦香吹到处梅锦城花柳窟归去看春回
十月十四夜月终夜如昼
月从海东来径尺熔银盘西行到峨嵋玉宇万里寛幽人耿不寐弄影清夜阑五城十二楼缥缈香雾间不知何仙人亭亭倚高寒欲语不得往怅望氷雪顔叩头傥见哀容我蹑素鸾掬露以为浆屑玉以为餐泠泠漱齿颊皓皓濯肺肝逝将从君游人间苦无欢
下元日五更诣天庆观宝林寺
朝罢琳宫谒宝坊强扶衰疾具簪裳拥裘假寐篮舆稳夹道吹烟桦炬香楼外晓星犹磊落山头初日已苍凉鸣驺应有高人笑五斗驱君早夜忙
梅花
老厌纷纷渐鲜欢爱花聊复客江干月中欲与人争瘦雪後偷凭笛诉寒野艇幽寻惊岁晩纱巾乱挿醉更阑尤怜心事凄凉甚结子青青亦带酸
又
月地云阶暗断肠知心谁解赏孤芳相逢只怪影亦好归去始惊身染香渡口耐寒窥净緑桥边凝怨立昏黄与卿俱是江南客剩欲尊前说故乡
又
玄冥行令肃氷霜墙角疎梅特地芳屑玉定烦修月户堆金难买破天荒了知一气环无尽坐笑千林冻欲僵力量世间谁得似挽回岁律放春阳
又
折得名花伴此翁诗情恰在醉魂中高标不合尘凡有尤物真穷造化功雾雨更知仙骨别铅丹那悟色尘空前身姑射疑君是问道端须顺下风
西园
半掩朱门藓径斜翠屏绣谷忽谽谺高高下下天成景密密疎疎自在花江近夕阳迎宿鹭林昏残角促归鸦吾舟已系津南岸唤客犹能一笑譁
塞上行
须如蝟毛磔面如紫石棱丈夫出门无万里风云之会立可乘追犇露宿青海月夺城夜蹋黄河氷铁衣度碛雨飒飒战鼔上陇雷凭凭三更穷敌送降欵天明积甲如丘陵中华初识汗血马边徼再贡霜毛鹰羣隂伏太阳昇敌退塞宋中兴丈夫报主有如此笑人白首篷窗灯
公无渡河【闻雅安守溺死於嘉陵江代其家人作】
大莫大於死生亲莫亲於骨肉河不可凭兮非有难知言之不从兮继以痛哭望云九井兮白浪嵯峨刳肝沥血兮不从奈何秋风飒飒兮纸钱投波从公於死兮下饱蛟鼍
长门怨
寒风号有声寒日惨无晖空房不敢恨但怀岁莫悲今年选後宫连娟千蛾眉早知获谴速悔不承恩迟声当彻九天泪当达九泉死犹复见思生当长弃捐
长信宫词
忆年十七兮初入未央护侍步辇兮恭承宠光地寒祚薄兮自贻不祥谗言乘之兮辠衅日彰旤来嵯峨兮势如壤墙当伏重诛兮鼎耳劎鋩长信虽远兮匪弃路旁岁给絮帛兮月赐稻粱君举玉食兮犀箸谁尝君御朝衣兮谁进熏香媫妤才人兮俨其分行千秋万岁兮永奉君王妾虽益衰兮尚供蚕桑愿置茧馆兮组织玄黄欲诉不得兮仰呼苍苍佩服忠贞兮之死敢忘
铜雀妓
武王在时教歌舞那知泪洒西陵土君已去兮妾独生生何乐兮死何苦亦知从死非君意偷生自是慙天地长夜昏昏死实难孰知妾死心所安
得韩无咎书寄使敌时宴东都驿中所作小阕
大梁二月杏花开锦衣公子乘传来桐隂满地扫不得金辔玲珑上源驿上源驿中搥画鼔汉使作客谁作主舞女不记宣和粧庐儿尽能学边语书来寄我宴时诗归?知添几缕丝有志未须深感慨筑城会据拂云祠【唐中受降城在拂云祠】
晓坐
低枕孤衾夜气存披衣起坐默忘言缾花力尽无风堕炉火灰深到晓温空槖时时闻鼠啮小窗一一送鸦飜悠然忽记幽居日下榻先开水际门
断碑叹【兴元姚节度园以折碑为石笋文犹可识盖梁萧懿墓碑简文为太子时撰书法遒美可爱】
二萧同起南兰陵正如文叔与伯升至今人悲大萧死齎恨不见梁家兴崇崇之陵久为谷岂惟羣盗分珠玉断碑槎牙弃道边文字班班犹可读剥剜苔藓一凄然俯仰人间几变迁世人作碑君勿哂千载园林须石笋
夜行至平羌憩大悲院
忆昨游天台夜投石桥宿水声乱人语炬火散山谷穿林有惊鹘截道多犇鹿今夕复何夕此境忽在目苍茫陂十里清浅溪数曲微霜结裘茸落叶拂帽屋下马憩村寺颓然睡清熟觉来窗已白残灯犹煜煜
迓益帅马上作
马上遥看江上山白云红树画图间经年簿领无休日却向忙中得少闲
蜀酒歌
汉州鹅黄鸾凤雏不鸷不搏德有余眉州玻瓈天马驹出门已无万里涂病夫少年梦清都曾赐虚皇碧琳腴文德殿门晨奏书归局黄封罗百壶十年流落狂不除遍走人间寻酒垆青丝玉瓶到处酤鹅黄玻瓈一滴无安得豪士致连车倒瓶不用杯与盂琵琶如雷聒坐隅不愁渴死老相如
十一月八日夜灯下对梅花独酌累日劳甚颇自慰也
犇走人间无已时夜窗喜对出尘姿移灯看影怜渠瘦掩户留香笑我痴冷艳照杯欺麯蘖孤标逼砚结氷澌本来难入繁华社莫向春风怨不知
醉後草书歌诗戏作
朱楼矫首隘八荒緑酒一举累百觞洗我堆阜峥嵘之胸次写为淋漓放纵之词章墨飜初若鬼神怒字瘦忽作蛟螭僵宝刀出匣挥雪刃大舸破浪驰风樯纸穷掷笔霹雳响妇女惊走儿童藏往时草檄喻西域飒飒声动中书堂【余尝草丞相鲁公以下与夏国主书於政事堂】一收朝迹忽十载西掠三巴穷夜郎山川荒絶风俗异赖有酒美犹能狂醉中自脱头上帻緑髪未许侵微霜人生得丧良细事孰谓老大多悲伤
古藤杖歌
我有古藤杖夭矫蛟龙形生於峭壁絶磵上乃是会稽山隂之兰亭历吴入楚上巴硖北游直看秦山青夜飞或随暴雨去旦归常带流漦腥与子扶携各老大勿复狡狯夸神灵愔愔从此常倚壁听我夜诵黄庭经
岁晩书怀
残岁堂堂去新春鼎鼎来梦移乡国近酒挽壮心回?律初催柳晴光并上梅东湖有归日衰抱得频开【已遣人迓新守】
累日倦甚不能觞客睡起戏作
粉闇红蔫罇俎薄不如止酒得安眠无心已破浮生梦有力聊轻造化权脱髪满梳真老矣断香萦几故翛然晩知古佛中边语正合蒙庄内外篇
种花
西园作戏唤春回桃李隂隂三万栽不是无心看开遍锦江烟柳待归来【时将还成都】
雨中登楼望大像
去年寒雨中骑驴度劎阁今年当此时卧听边城柝巍巍千尺像与我两寂寞交游閲四海此老差可托但当频自省诸恶誓莫作时时一凭高相望要不怍桑间戒三宿坚坐岂渠乐却应输老夫新春买芒屩
迎赦呈王志夫李德孺师伯浑
平明置骑传诏函帝意欲与东皇参青城回仗国人喜金鸡衔赦天恩覃吾君爱民靡不到黄纸字密如吴蚕纪元故事极用九圣政尽美方登三【赦书改明年元】嗟余久已去魏阙梦想豹尾犹过郊一月方拜赦始知身落天西南欢呼已怪衰病愈蹈舞更觉春风酣何当与子归共载二月起柁江如蓝
冬日
幸是元无了事痴偷闲聊复学儿嬉午窗弄笔临唐帖夜几研朱勘楚词山?已无梅可折江清犹有蟹堪持旧交乖隔音尘断安得歌呼共一巵【蜀中惟嘉州有蟹】
雨中睡起
磔磔寒禽无定栖纤纤小雨欲成泥松鸣汤鼎茶初熟雪积炉灰火渐低一气推移均野马百年蒙覆等醯鸡青山黄叶兰亭路忆唤邻翁共架犂
十二月初一日得梅一枝絶奇戏作长句今年於是四赋此花矣
高标已压万花羣尚恐娇春习气存月兔捣霜供换骨湘娥鼔瑟为招魂孤城小驿初飞雪断角残钟半掩门尽意端相终有恨夜寒皴玉倩谁温
无题
画阁无人昼漏稀离悰病思两依依钗梁双燕春先到筝柱羁鸿?不归迎得紫姑占近信裁成白紵寄征衣晩来更就隣姬问梦到辽阳果是非
快晴
地辟天开斗柄回今朝红日遍池台新阳苏醒春前柳轻暖医治雪後梅瓦屋螺青披雾出锦江鸭緑抱山来衰翁也逐儿童喜旋拨文书近酒盃
独坐
巾帽欹倾短髪稀青灯照影夜相依穷边草木春迟到故国湖山梦自归茶鼎松风吹谡谡香奁云缕散馡馡羸骖敢复和銮望只愿连山苜蓿肥
十二月十一日视筑堤
江水来自蛮夷中五月六月声摩空巨鱼穹龟牙须雄欲取闤市为龙宫横堤百丈卧霁虹始谁筑此东平公今年乐哉适岁丰吏不相倚勇赴功西山大竹织万笼船舸载石来亡穷横陈屹立相叠重置力尤在水庙东我登高原相其冲一盾可爱百箭攻蜿蜿其长高隆隆截如长城限羌戎安得椽笔记始终挿江石崖坚可礲题龙鹤菜帖【东坡光生元佑中与其里人史彦明主簿书云新春龙鹤菜羮有味举箸想复见忆邪】
先生直玉堂日羞太官羊如何梦故山晓枕春蔬香春蔬尚云尔况我旧朋友万里一纸书殷勤问安否先生高世人独恨不早归坐令龙鹤菜犹愧首阳薇
春愁曲【客话成都戏作】
虙羲至今三十余万岁春秋岁岁常相似外大瀛海环九洲无有一洲无此愁我愿无愁但欢乐朱顔緑鬓常如昨金丹九转徒可闻玉兔千年空捣药蜀姬双鬟娅姹娇醉看恐是海棠妖世间无处无愁到底事难过万里桥
荀秀才送蜡梅十枝奇甚为赋此诗
与梅同谱又同时我为评香似更奇痛饮便判千日醉清狂顿减十年衰色疑初割蜂脾蜜影欲平欺鹤膝枝挿向宝壶犹未称合将金屋贮幽姿
离嘉州宿平羌
初挈囊衣宿水村萧然一扫旧巢痕本来信手忘工拙却为无心少怨恩自笑远游谙马上已营小筑老云根淡烟疎雨平羌路便恐从今入梦魂
瑞草桥道中作
经年簿书无少暇欵段今朝欣一跨瑞草桥边水乱流青衣渡口山如画老翁醉着看龙锺小妇出窥闻娅奼荒陂吹笛晩呼牛古路倚梯晨采柘残花零落不禁折香草芉茸如可藉邮亭慈竹笋穿篱野店蒲萄枝上架功名垂世端有数利欲昏心喜乘罅羇穷自笑岂人谋闲放每欲从天借草根虫语秪自悲风里篷征安税驾祖师补处浣花村会傍清江结茆舍
游修觉寺
上尽苍崖百级梯诗囊香椀手亲携山从飞鸟行边出天向平芜尽处低花落忽惊春事晩楼高剩觉客魂迷兴阑扫榻禅房卧清梦还应到剡溪
晩步湖上
云薄漏春晖湖空弄夕霏沾泥花半落掠水燕交飞小倦聊扶策新晴旋减衣幽寻殊未已画角唤人归
莫春
忙里偷闲慰晩途春来日日在东湖凭栏投饭看鱼队挟弹惊鸦护雀雏俗态似看花烂漫病身能鬭竹清癯一樽是处成幽赏风月随人不用呼
池上醉歌
我欲筑化人中天之台下视四海皆飞埃又欲造方士入海之舟破浪万里求蓬莱取日挂向扶桑枝留春挽回北斗魁横笛三尺作龙吟腰鼔百面声转雷饮如长鲸海可竭玉山不倒高崔嵬半酣脱帻髪尚緑壮心未肯成低摧我妓今朝如花月古人白骨生苍苔後当视今如视古对酒惜醉何为哉
四月五夜见萤
蜀州官居富水竹四月萤火遶梁飞流年迫人不相贷客子倦游何日归
塞上曲
三尺铁如意一枝玉马鞭笑把出门去万里行无前当道何崔嵬云是玉门关方当置屯守征人何时还马色如杂花铠光若流水肃肃不敢譁遥望但尘起日落戍火青烟重塞垣紫回首五湖秋西风开芡觜
夜闻墖铃及泉声
山泉泻幽窦墖铃揺天风清音无时尽静夜尤珑嗟我走红尘市声聒欲聋多生耳根业赖此一洗空梦骑白凤凰佩玉朝珠宫觉来抚枕叹月满草堂中
劎南诗槀卷四

[book_title]卷五
钦定四库全书
劎南诗槀卷五
宋　陆游　撰
晓叹
一鸦飞鸣窗已白推枕欲起先叹息翠华东廵五十年赤县神州满戎狄主忧臣辱古所云世间有粟吾得食少年论兵实狂妄谏官劾奏当窜殛不为孤囚死岭海君恩如天岂终极容身有禄愧满顔灭贼无期泪横臆未闻含桃荐宗庙至今铜駞没荆棘幽并从古多烈士悒悒可令长失职王师入秦驻一月传檄足定河南北安得扬鞭出散关下令一变旌旗色
苦笋
藜藿盘中忽眼明骈头脱襁白玉婴极知耿介种性别苦节乃与生俱生我见魏徵殊媚妩约束儿童勿多取人才自古要养成放使干霄战风雨
月下作
池上迎微风柏间蹋凉月冷然醉梦醒一洗烦恼热嗟予世外人火食常呕噎易求云表露难觅大古雪况欲试秘方琼浆和玉屑俛首居俗间愁若鹰在绁惟兹服月芒比岁稍得诀但令天无云岂复计圜缺玉鈎定谁挂氷轮了无辙诗成独高咏灵府炯澄澈
又
畏暑不巾袜步月搘短筇瘦身髪鬅鬙顾影如孤松径幽萤开阖池涨鱼噞喁飞泉穿北垣珠玉相撞舂东湖更奇絶百亩银初熔但能抱琴往絶恨欠鹤从重露倾荷盘微风堕芙蓉欢言美清夜缥渺吹疎钟空中飞僊人粲然氷雪容笑我老尘世不记瑶台逢
小宴
洗君鹦鹉盃酌我蒲萄醅冒雨鸎不去过春花续开英雄漫青史富贵亦黄埃今夕湖边醉还须秉烛回
小阁纳凉
侵牀月白病全苏掠面风清酒欲无渺渺塘隂下鸥鹭萧萧秋意满菰蒲纵输烟渡横孤艇也胜京尘暗九衢莫遣良工更摹写此诗端是卧游图
晨雨
挥汗驱蚊废夜眠清晨一雨便翛然凉生池阁衣巾爽润入园林草木鲜青蒻云腴开鬭茗翠甖玉液取寒泉饭余一枕华胥梦不怪门生笑腹便
湖上笋盛出戏作长句
穿苔瑇瑁簪按行日夜待成林养渠百尺干霄气见我平生及物心剩挿藩篱忧玉折豫期风雨听龙吟明年又徙囊衣去谁与平安报好音
雨後集湖上
野水交流自满畦芳池新涨恰平堤花藏密叶多时在鸎占高枝尽日啼绣袂宝帬催结束金尊翠杓共提携白头自喜能狂在笑襞蛮牋落醉题
过大蓬岭度绳桥至杜秀才山庄
度筰临千仞梯山蹑半空湿云朝莫雨隂壑古今风亭观参差见阑干诘曲通柳空丛筱出松偃翠萝蒙负笼银钗女鉏畲鹤髪翁何由有余俸小筑此山中
宿杜氏晨起遇雨
怪藤十围蔽白日老木千尺干青霄水泛戞滩竹作舫陆行跨空绳系桥隂隂古屋精灵语惨惨江云蛟鰐骄吾道非耶行至此诸公正散紫宸朝
翠围院
晓入翠围寺拥门千万峰山空鸟自命林茂鹿相从嫋嫋风中筰昏昏云外钟将归兴未尽清啸倚长松
野饭
薏实炊明珠苦笋馔白玉轮囷劚区芋芳辛采山蔌山深少盐酪淡薄至味足往往八十翁登山逐犇鹿可怜城南社零落依涧曲面余作诗瘦趋拜尚不俗【杜氏自谱以为子美下硖留一子守浣花旧业其後避成都乱徙眉州大垭或徙大蓬云】病夫益倦游颇愿老穷谷是家吾所慕食菜如食肉时能唤隣里小瓮酒新漉何必怀故乡下箸厌雁?
化成院
翠围至化成七里几千盘肩舆掀泞淖叹息行路难缘坡忽入谷蜒蜿苍龙蟠孤墖挿空起双柟当夏寒飞屐到上方渐觉所见宽前山横一几稻陂白漫漫肥僧大腰腹呀喘趋迎官走疾不得语坐定汗未乾高人遗世事跏趺穴蒲团作此望尘态岂如返巾冠日落闻鹿鸣感我平生欢客游殊未已芳岁行当阑
慈云院东阁小憩
横阁院东偏翛然拂榻眠香浓烟穗直茶嫰乳花圆岩倚团团桂筒分细细泉凭谁为题版牓作小壶天游灵鹫寺堂中僧阗然独作礼开山定心尊者尊者唐人有问法者辄点胷示之时号点点和尚
半世吴松理钓丝蜀山着脚岂前知云堂已散三三衆卯墖空寻点点师戴雪数峰临峭絶浮花一水舞沦漪【寺西望雪山下临桃源】劳生未尽能重到应扫流尘读此诗
桃源
木缺桥横一径微断烟残霭晩霏霏十年勌客明双眼五月游人换夹衣翠峡束成寒练静苍崖溅落素鲛飞尔来自笑痴顽甚着处吟哦不记归
白墖院【时小雨初霁】
冷翠千竿玉浮岚万幅屏凭栏避微雨挈笠遇归僧残日明楼角屯云拥墖层溪山属闲客随意倚枯藤
急雨
炎炎赤日当空烧簿书围坐如居窰黑云压檐忽迢嶤急雨鼎来风驾潮弹压旱气苏枯焦祝融退听不敢骄父老歌舞看稻苗杀鸡买酒更相邀我亦巾褐凉萧萧酒醒点滴闻梧蕉珍簟不御扇罢揺安用万里登凌歊
东湖新竹
挿棘编篱谨护持养成寒碧映沦漪清风掠地秋先到赤日行天午不知解箨时闻声簌簌放梢初见叶离离官闲我欲频来此枕簟仍教到处随
睡起试茶
笛材细织含风漪蝉翼新裁云碧帷端谿砚璞斵作枕素屏画出月堕空江时朱栏碧甃玉色井自候银缾试蒙顶门前剥啄不嫌渠但恨此味无人领
五月五日蜀州放解牓第一人杨监具庆下孤生怆然有感
甲午五月之庚寅渊鱼跃起三江津震雷霔雨夜达晨我知决定非凡鳞人生富贵不逮亲万锺五鼎空酸辛少年得禄羞常珍调节滋味躬?薪彻食奉盥授帨巾此乐岂复论贱贫嗟我不孝负鬼神俯仰二纪悲如新仕宦空饱息与嫔左右供养无复辰子行射策对枫宸彩衣楚楚暎华绅泝江亟归娯老人切勿着意长安春
病酒新愈独卧苹风阁戏书
用酒驱愁如伐国敌虽摧破吾亦病狂呼起舞先自困闭户垂帷真庙胜今朝屏事卧湖边不但心空兼耳静自烧沉水瀹紫笋聊遣森严配坚正【紫笋蒙顶之上者其味尤重】追思昨日乃可笑倚醉题诗恣豪横逝从屈子学独醒免使曹公怪中圣
神君歌【谒英显庙作】
泰山可为砺东海可扬尘惟有壮士志死生要一伸我梦神君自天下威仪奕奕难具陈飞龙驾车不用马诃前殿後皆鬼神奇形诡状密如鱼鳞齾齾争扶车轮黑纛白旄其来无垠黄雾紫氛合散轮囷考録魑魅号呼吟呻约束蛟螭夭矫服驯後车百两载美人巾褠鲜丽工笑颦金尊翠杓溢芳醇琵琶箜篌饰怪珍世间局促常悲辛神君欢乐千万春呜呼生不封侯死庙食丈夫岂得抱志长默默
读胡基仲旧诗有感
少日飞腾翰墨塲莫年相见尚昂藏沈沙舟畔千帆过剪翮笼边百鸟翔访古每思春并辔说诗仍记夜连牀囱囱去日多於髪不独悲君亦自伤
夏日湖上
乌帽筇枝散客愁不妨胥史杂沙鸥迎风枕簟平欺暑近水帘栊探借秋茶竈远从林下见钓筒常向月中收江湖四十余年梦岂信人间有蜀州
对酒叹
镜虽明不能使丑者妍酒虽美不能使悲者乐男子之生桑弧蓬矢射四方古人所怀何磊落我欲北临黄河观禹功干戈不息尘漠漠又欲南适苍梧吊虞舜九疑难寻眇聨络惟有一片心可受生死托千金轻掷重意气百舍孤征赴然诺或携短劎隐红尘亦入名山烧大药儿女何足顾岁月不贷人黑貂十年弊白髪一朝新半酣耿耿不自得清啸长歌裂金石曲终四座惨悲风人人掩泪无人色
病後暑雨书怀
髪毛萧飒疾初平云物轮囷气未清水涨小亭无路到雨多幽草上墙生窗昏顿减讐书课屋老时闻堕瓦声止酒无聊还自笑少年豪饮似长鲸
雨声
暑气满天地薄莫加烦促清风吹急雨集我北窗竹竹声萧萧固自奇况得雨声相发挥令人忽忆云门寺半夜长松堕雪时
同何元立赏荷花追怀镜湖旧游
少狂欺酒气吐虹一笑未了千觞空凉堂下帘人似玉月色泠泠透湘竹三更画船穿藕花花为四壁船为家不须更踏花底藕但嗅花香已无酒花深不见画船行天风空吹白紵声双桨归来弄湖水往往湖边人已起即今憔悴不堪论赖有何郎共此尊红緑疎疎君勿叹汉嘉去岁无荷看
小楼
吾州近在西山麓雪山万仞临氷谷小楼森森閲三伏清簟疎帘对棊局肌肤凄凛起芒粟肝肺峥嵘叠琼玉香泉向夕初罢浴桐竹生风吹细縠九衢憧憧车击毂黄尘赤日汗可掬还家欲休客陆续借与此诗令一读
怡斋
东湖仲夏草树荒屋古无人亭午凉萱房微呀不见日笋箨自解时吹香野藤蟠屈入窗罅湿菌扶疎生屋梁跨沟数椽最幽翳涨水及槛雨败墙静涵青苹舞藻荇闲立白鹭浮鸳鸯芙蕖虽瘦亦弥漫照眼翠盖遮红粧水纹珍簟欲卷却团团素扇嬾复将天风忽送墖铃语唤觉清梦游潇湘
龙湫歌
环湫巨木老不花奫沦千尺龙所家爪痕入木欲数寸观者心掉不敢譁去年大旱绵千里禾不立苗麦垂死林神社鬼无奈何老龙欠伸徐一起隆隆之雷浩浩风倒卷江水倾虚空鳞间出火作飞电金蛇夜掣层云中明朝父老来赛雨大巫吹箫小巫舞祠门人散月姢姢龙归抱珠湫底眠
月夕
我昔隐天台夜半游句曲弄月过垂虹万顷一片玉烟艇起菱唱水风吹钓丝更欲小徙倚恐失初平期今年游青城三十六峰峦白云反在下使我毛骨寒天如玻璃锺倒覆湿银海素璧行其间草木尽光彩姮娥顾我笑手抚玉兔儿莫怪世人生白髪秋风桂老欲无枝
蒸暑思梁州述怀
宣和之末予始生遭乱不及游司并从军梁州亦少慰土脉深厚泉流清季秋岭谷浩积雪二月草木初抽萌夏中高凉最可喜不省举手驱蟁蝱藏氷一出卖满市玉璞堆积寒峥嵘柳隂夜卧千驷马沙上露宿连营兵胡笳吹堕漾水月烽燧传到山南城最思出甲戍秦陇戈戟彻夜相摩声两年劎南走尘土肺热烦促无时平荒池昏夜蛙合合食案白日蝇营营何时王师自天下雷雨澒洞收搀抢老生衰病畏暑湿思卜鄠杜开柴荆
湖上晩归
地僻多幽事官闲慰古心晩花藏密叶新笋补疎林硕果畦丁献芳醪稚子斟碧云遮日尽归路更萧森
秋声
人言悲秋难为情我喜枕上闻秋声快鹰下韝爪觜健壮士抚劎精神生我亦奋迅起衰病唾手便有擒戎兴弦开雁落诗亦成笔力未饶弓力劲五原草枯苜蓿空青海萧萧风卷蓬草罢捷书重上马却从銮驾下辽东
观小孤山图
江平风不生镜面渺千里轲峩万斛舟远望一点耳大孤江中央四面峭挿水小孤特奇丽丹翠凌云起重楼邃殿神之家帐中美人粲如花游人徙倚栏干处俊鹘横江东北去
饮酒
陆生学道欠力量胷次未能和盎盎百年自笑足悲欢万事聊须付酣畅有时堆阜起峥嵘大呼索酒浇使平世间岂无道师与禅老不如闭门参麴生朋旧年来散如水惟有铛杓同生死一日不见令人愁昼夜共处终无尤世言有毒在麴糵腐脇穿肠凝血脉人生适意即爲之醉死愁生君自择
北窗梧叶坐间落四五有感
高梧一叶脱便觉秋不远晨起髪满梳吾衰孰云晩古来追电足历块或小踠金鼔噪陈间此任岂驽蹇女子则多怨丈夫当自反默观忧患机推见生死本山林嫌独往台省亦衮衮会稽归去来臯桥住差稳
神山歌
吾闻海中五神山其根戴以十五鳌一朝六鳌被钓去岱舆员峤沉洪涛尚余三山岿然在当时不没争秋毫如何蓬莱又已浅忽见平地生藜蒿伏羲迨今几万岁世事如火煎油膏娶妻不敢待翁命治水无暇怜儿号避谗犇楚仅得免历聘返鲁终不遭老?关尹亦又死人实危脆无坚牢有口惟可饮醇醪有手惟可持霜螯勿令他人复笑汝後有万世来滔滔
久雨
昏昏风雨暗东湖恰似梅黄四月初高树送声惊客枕小池分溜入清渠飞蚊屏迹知何在团扇生尘已暗疎须信西游有奇事今年三伏夜观书
古意
绁足饲饥鹰鹰饱意未平伏枥岂不安老骥终悲鸣士生固欲达又惧徒富贵素愿有未伸五鼎淡无味茅屋秋雨漏稻陂春水深长歌倾浊酒举世不知心
自唐安之成都
出门犹苦雨度堑喜新晴日正车无影风高盖有声疎疎稚苗立郁郁晩桑生宿醉行犹倦无人为解酲
度筰【江原县】
翩翩飜飜筰受风行人疾走缘虚空回观目眩浪花上小跌身裹蛟涎中汗沾两握色如菜数乘此险私自怪九折元非叱驭行千金空犯垂堂戒此身老大足悲伤岁岁天涯忆故乡安得画船明月夜满川歌吹入盘阊【盘阊姑苏二门名】
故袍
青衫犹是国工裁破箧尘侵手自开莫笑浑如霜叶闇两朝曾见圣君来
寓宝相有作
扫地镜面清烧香云气润道人敬爱客危坐目不瞬童子髠两髦经禅亦精进我来愿同龛欢喜无少吝临堂坐夜分佛灯看堕烬清晨爽如秋摄衣相问讯道在氛埃表此语其殆信永愧小阮高超然弃须鬓【从子绰弃其妇为僧庐山】
寓驿舍【予三至成都皆馆于是】
闲坊古驿掩朱扉又憩空堂绽客衣九万里中鲲自化一千年外鹤仍归遶庭数竹饶新笋解带量松长旧围惟有壁间诗句在暗尘残墨两依依
题宇文子友所藏薛公鹤
仙人骐骥絶世稀卵生凡禽似而非宫保妙笔穷化机缟衣玄裳真令威千年华表聊一归回首幸脱乘轩讥喙吞不恨菰米微从吾曹游安得肥
宴西楼
西楼遗迹尚豪雄锦绣笙箫在半空万里因循成久客一年容易又秋风烛光低映珠帘丽酒晕徐添玉颊红归路迎凉更堪爱摩诃池上月方中
月中归驿舍【六月十四日】
岁岁常为锦水行驿前双堠惯逢迎草深闲院虫相语人静空廊月自明病起酒徒嘲小户才衰诗律媿长城何时却泛耶溪路卧听菱歌四面声
江渎池醉归马上作
久住西州似宿缘笙歌丛里着华顚每嗟相见多生客却忆初来尚少年迎马緑杨争拂帽满街丹荔不论钱浮生何处非羇旅休问东吴万里船
离成都後却寄公夀子友德称
萧条常闭爵罗门点检朋侪几个存吾道将为天下裂此心难与俗人言逢时尚可还三代掩卷何由作九原寄语龟城旧交道新凉殊忆共清尊
晨至湖上
劎南无剧暑长夏更宜人啼鸟常终日幽花不减春荷香浮緑酒藤露落乌巾莫作天涯想翛然梦里身
又
园古逢秋好身闲与嬾宜空堂赏疎豁重阁望参差竹粉有新意松风含古姿低回慙禄米官事少於诗
池上见鱼跃有怀姑孰旧游
雨过回塘涨碧漪幽人闲照角巾欹银刀忽裂圆波出宛似姑溪晩泊时
六月二十五日晓出郊
劎南作客岁再淹正如病翼遭黏短衣射虎性所乐不耐龌龊垂车幨今晨偶出得一快欣然意若脱楚钳晓星已疎更磊磊残月欲尽犹纤纤鸡鸣已与夜漏断鸦起似逐朝阳暹扬鞭走马忘老惫自笑狂疾何由砭作雨不成终夜极凉时去立秋五日也
云映星芒澹风阑雨脚回体轻知病去气爽喜秋来疎放抛乌帢歌呼覆緑盃东归定何日灩澦欲崔嵬
池上晩雨
乌纱白葛一枝筇罨画池边遡晩风云叶初生高树外雨声已到乱荷中凭阑顿觉氛埃远回首方知暑毒空閲世万端惟小忍何人更事似衰翁
五十
五十未名老无如衰疾何肺肝空激烈顔鬓已蹉跎夜宴看长劎秋风舞短蓑此身如砥柱犹足閲颓波
记梦
梦泛扁舟禹庙前中流拂面风泠然楼台缥缈知几叠云物点缀多余妍莲房芡觜采无主渔歌菱唱声满川梦中了了知是梦却恐燕语来惊眠弄桡顾谓共载客乖离不记经几年即今相逢两幻质转盼变灭如飞烟斯言未竟客大笑人生寓世岂独坚元章嘉叟君所见一别丹旐俱翩翩君知梦觉本无异勿爲画?流馋涎我慙俛首梦亦断尚觉细浪鸣船舷
凭栏
蝉嘒晩尤壮鸦栖久未安不成浮舴艋故作凭阑干露重倾荷盖风尖蹙芡盘新秋动归思更觉五湖宽
听琴
疎帘曲槛苹风凉细腰美人藕丝裳緑藤水纹穿矮牀玉指纤纤弹履霜高林鸎啭日正长幽涧泉鸣夜未央哀思不怨和而庄有齐淑女礼自防世人但惑青楼倡琵琶箜篌杂胡羌试听一曲醒汝狂文姬指法传中郎
秋思
烈日炎天欲不禁喜逢秋色到园林云隂映日初萧瑟露气侵帘已峭深衰髪凋零随槁叶苦吟凄断杂疎碪鴈来不得中原信抚劎何人识壮心
醉书
似闲有俸钱似仕无簿书似长免事任似属非走趋病能加餐饭老与酒不疎婆娑东湖上幽旷足自娱时时唤客醉小阁临红蕖钓鱼斫银丝擘荔见玉肤檀槽列四十遗声传故都岂惟豪两川自足夸东吴但恨诗不进榛荒失耘锄何当扫纤艳杰作追黄初
樊氏庄龟泉
曳尾穹龟不负图一泓寒碧照庭除醉中只合长来此卧听蛮童放辘轳
书怀
楚泽巴江两鬓残夕阳又是倚阑干敢言日与长安远惟恨天如蜀道难客枕五更归梦短新诗千首後人看青帘白舫何时发醉听琵琶兴已阑【唐安弦索爲两川冠】
又
西风萧瑟晚吹衣又见亭臯木叶飞已是中年频作恶更堪秋日送将归【时何守还青城】黄尘顔鬓无人识青史功名与愿违强把一盃还径醉羁怀何必不依依
秋思
大面山前秋笛清细腰宫畔莫滩平吴樯楚柁动归思陇月巴云空复情万里风尘旧朝士百年铅椠老书生水村渔市从今始安用区区海内名
又
巢燕成归秋景奇颇容老子醉哦诗山晴更觉云含态风定闲看水弄姿痛饮何由从次道并游空复忆安期天涯又作经年客莫对青铜恨?丝
又
西风吹叶满湖边初换秋衣独慨然白首有诗悲蜀道清宵无梦到钧天迂疎早不营三窟流落今寜直一钱把酒未妨余兴在试凭丝管饯流年
东园晩步
久客天涯忆故园强名官寺只衡门秋桐蠧遍无全叶古柳吹斜出半根痛饮每思尊酒窄微官空羡布衣尊何时定下三巴去思卧孤舟听断猿
秋夜读书戏作
别驾生涯似蠧鱼简编垂老未相疎也知赋得寒儒分五十灯前见细书
太平花【花出劎南似桃四出千百包骈萃成朶天圣中献至京师仁宗赐名太平花】
扶牀踉蹡出京华头白车书未一家宵旰至今劳圣主泪痕空对太平花
日莫至湖上
篮舆晩绕湖乐此新秋凉粉落竹方老红凋荷更香天宇无纤云仰视鸿鹄翔小楼久不登抚槛悲慨慷浮生寄一梦共尽无彭殇况我数月客转眼促去装顾作儿女态裵徊惜流光檐角迎夜月林间送斜阳四年已五迁终岁常遑遑安得一茆屋归老樵风旁【会稽山南有溪名樵风泾其上即若耶】
秋兴
无处逢秋不黯然驿前斜日渡头烟吟肩雅与寒驴称归梦频争社燕先百岁犹穿几两屐千诗不及一囊钱故应身世如团扇已向人间耐弃捐
秋色
一段凄凉傍酒盃中年剩作楚囚哀迢迢似伴明河出惨惨如随落照来客路半生常泪眼乡关万里更危台蓼汀荻浦江南岸自入秋来梦几回
秋声
萧骚拂树过中庭何处人间有此声涨水雨余晨放闸骑兵战罢夜还营闲凭曲几听虽久强抚哀弦写不成暑退凉生君勿喜一年光景又峥嵘
观长安城图
许国虽坚鬓已斑山南经岁望南山横戈上马嗟心在穿堑环城笑敌孱【谍者言敌穿堑三重环长安城】日莫风烟传陇上秋高刁斗落云间三秦父老应惆怅不见王师出散关
雨中作
方惊岁更端不觉秋已孟虽云暑毒竢无奈风雨横荷空湖面濶叶脱树枝劲百卉亦已衰非复昔华盛游子老忘归一榻卧衰病欲谈无客来向壁弄麈柄
夜读了翁遗文有感
秋雨萧萧夜不眠挑灯开卷意凄然吾曹自欲期千载世论何曾待百年当日公卿笑迂濶即今河洛警烽烟隂阳消长从来事玩易深知屡絶编【公有易传】
雷
君不见冬月雷深藏九地底寂默如寒灰纷纷槁叶木尽脱蠢蠢蛰户虫争坯坚氷积雪一朝尽风揺天边斗柄回雷声却擘九地出殷殷似挟春俱来鱼龙振鳍熟睡醒桃李一笑韶顔开候耕老农喜欲舞掀泥百草知谁催惟嗟妇女不解事深屋揜耳藏婴孩吾闻隂阳有常数非时动静皆为菑无人为报阿香道时来何至劳卿推
龙眠画马
国家一从失西陲年年买马西南夷瘴乡所产非权奇边头岁入几番【一作数】皮崔嵬瘦骨带火印离立欲不禁风吹圉人太仆空列位龙媒汗血来何时李公太平官京师立仗惯见渥洼姿断缣岁久墨色暗逸气尚若不可羁赏奇好古自一癖感事忧国空余悲呜呼安得毛骨若此三千疋衘枚夜度桑乾碛
秋夜池上作
短髪飕飕病骨轻临池闲看露荷倾月明何与浮云事正向圆时故故生
秋雨
西山云千重东园泥一尺可怜墙下路十日无履迹空庭桐叶尽古甃土花碧坐怀江湖间病鴈湿羽翮寒窗向人青衰髪垂领白孤吟更不寐聊伴候虫啧
卧病
人生寓一气血脉日夜流秋毫或壅隔百体若相仇嗟予少多囏衣食拙自谋方寸丛百虑如箭集射侯犇走连数岁呻吟剧兹秋生死亦何有成坏同一沤胡为不自爱森然起戈矛一笑衆妄灭霜天鹰睨鞲呼儿屏药囊吾疾今其瘳
梦入禅林有老宿方陞座或云通悟禅师也
尘埃车马何憧憧麞头鼠目厌妄庸乐哉梦见德人容巍巍堂堂人中龙举头仰望太华峰摄衣欲往路无从忽然梦断难再逢空记说法声如钟
蜀州大閲【八月二十七日】
晓束戎衣一怅然五年奔走遍穷边平生亭障休兵日惨澹风云閲武天戍陇旧游真一梦渡辽奇事付他年刘琨晩抱闻鸡恨安得英雄共着鞭
放怀亭独立有感
苇丛枯倒蓼花红小立东湖更向东委肉本知居几上翦翎何恨蓍笼中一筇信脚乾坤迮百榼浇愁宠辱空谁道穷途知旧少此心念念与天通
九月三日同吕周辅教授游大邑诸山
大邑知名杜叟诗山中仍値菊花时节旄落尽羁臣老髀肉生来壮士悲豪举每嫌盃緑浅痴顽颇怪鬓丝迟广文别乘官俱冷相伴宽为五日期
次韵周辅道中
山灵喜我马蹄声正用此时秋雨晴日淡风斜江上路芦花也似柳花轻
又
从来重九如寒食天气微隂正自佳莫问茱茰赐朝士一尊随处有黄花
憩黄秀才书堂
吾生如虚舟万里常泛泛终年厌作客着处思系缆道边何人居花竹颇闲淡门庭净如拭窗几光可监堂上满架书朱黄方点勘把茅容卜隣老死更谁憾
夜宿鹄鸣山【山盖张天师学道之地事与史合】
西游万里已关天采药名山亦宿缘老柏干霄如许夀幽花泣露为谁妍苔黏石磴扪萝上灯耿云房扫榻眠安得仙翁索米术一生留此弄寒泉【索米谓五斗米法】
次韵周辅雾中作
一日篮舆十过溪丹茰黄菊及佳时端居恐作他年恨聨辔聊成此段奇侧磴下临重涧黑乱云高出一峯危何时关辅烟尘静太华山头更卜期
山中得长句戏呈周辅并简朱县丞
鹤鸣山空无鹤来青霞嶂深天壁开千巗角逐互吞吐一峰拔起矜崔嵬日光微漏潭见底【青霞嶂碧玉潭皆雾中佳处】水气上薄云成堆幽禽飞鸣报客至奇树璀璨知谁栽花藤怪蔓白昼暗犇猨落狖无时哀路穷尚蹑一千级忽见密竹藏楼台共言神僧昔住此至今光景如天台搘筇负笠出复没喜动妇人惊提孩高人何至作狡狯无乃翫世聊相诙不然学道穷实际讵舍正大崇奇瓌儒林丈人学擅世余事尚压蔡与崔名山未死可再到此士一失难重陪赞府摘山事如织摆拨领客何奇哉境幽神怆不可住归倩玉手传金盃【朱君有侍儿许为客出】
捣药鸟【雾中有此鸟鸣声清絶正如杵药】
白髪无情日日生?愁聊复作山行幽禽似欲嘲衰病故学禅房杵药声
出山
出山似与高人别回首时时一怅然它日再来缘要熟遍题名姓緑巗边
平云亭【大邑】
满榼芳醪何处倾金鳌背上得同行天垂緑野三边尽云与朱阑一様平烟树微茫疑误墨风松萧瑟有新声黄花未吐无多恨也胜湘累拾落英
高秋亭【大邑】
三日山中醉复醒径归回首愧山灵从今惜取观书眼长看天西万叠青
九日小疾不出
病厌追游嬾举觞今年闭户作重阳香烟袅袅闲萦几书卷纷纷静满牀斜日更增秋惨淡黄花应怪客凄凉长安光景还如昨谁醉城南杜曲旁【昔官都下每以九日游西湖诸寺】
九日试雾中僧所赠茶
少逢重九事豪华南陌雕鞍拥钿车今日蜀州生白髪瓦炉独试雾中茶
我有美酒歌
我有美酒起自斟劝君一巵爲君吟素衣未遂京尘化緑鬓已受吴霜侵三巴涂路何嶔崟五溪雾?多毒淫虎豹夜啸裂崖谷魑魅昼出矜山林身如槁叶堕幽穽窅窅何啻千尺深无因剖胷出此心一寸孤忠天实临
次韵师伯浑见寄
穷乡久客易消魂短髪秋来白几分梦泛扁舟镜湖月身骑瘦马劎关云万钉宝带知何用九转金丹幸有闻欲与先生同此计会营茅舍近江滨【伯浑隐龙山仆亦有结茅蟇津之意】
自江源过双流不宿径行之成都
断笮飘飘挂渡头临江立马唤渔舟少城已破繁华梦老境聊寻汗漫游斜日驿门双堠立早霜风叶一林秋诗材满路无人取凖拟归骖到处留
过緑杨桥
过县东驰十里遥行吟不觉度谿桥磑轮激水无时息酒斾迎风尽日揺半掩店门灯煜煜横穿村市马萧萧秦吴万里行几遍莫恨尊前緑鬓凋
五鼔自筰桥入府
晓月有余光秋树无浓影野烟浩无际陂路行愈永堰声何澎湃露气正凄冷忽然客愁破更觉诗律整昔人千载意忙里一笑领山林岂难归吾计自不猛
客多福院晨起
万鲸传响彻修廊唤起衰翁晓梦长万事可怜随日出一生常是伴人忙驰驱深厌交飞盖息偃何时静炷香四到锦城身愈老更堪重入少年场
雨中出谒归昼卧
宿雨盈车辙秋风涨帽帬爱闲惟兀兀应俗苦纷纷病眼添花晕顔?缬纹归来炷香卧窗底看微云
长歌行
人生不作安期生醉入东海骑长鲸犹当出作
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:32:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>