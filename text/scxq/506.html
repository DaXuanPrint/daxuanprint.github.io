<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="赠赵公,岳州作,岳州行郡竹篱,游洞庭湖湘,灉湖山寺,出湖寄赵冬曦,岳阳早霁南楼,岳阳石门墨山,和尹懋秋夜游灉湖,岳州宴别潭州王熊,岳州宴别潭州王熊二,广州萧都督入朝过岳州,岳州别姚司马绍之,送岳州李十从军桂州,岳州别赵国公王十一琚入朝,岳州别子均,岳州山城,和尹懋秋夜游灉湖,与赵冬曦尹懋子均登南楼,游灉湖上寺,岳州赠广平公宋大夫,荆州亭入朝,岳州守岁,同赵侍御巴陵早春作,灉湖山寺,岳州别梁六入朝,岳州西城,岳州观竞渡,对酒行，巴陵作,岳州宴姚绍之,岳州九日宴道观西阁,岳州作,游洞庭湖,巴丘春作,岳州夜坐,">
<meta name="description" content="(唐)。张说撰。张说。(667—730),字道济,。一字说之。洛阳。(今属河南)。人。武则天载初元年。(689)。应诏举,以策对第一授太子校书。累官至中书令,左、右。丞相。封燕国公。卒谥文贞。前后三秉大政,掌文学之任。30年,朝廷重要文诰多出其手,人称“大手笔”。开元三年。(715)。由宰相贬为岳州刺史,至五年。(717)。离去,在。岳阳生活近两年。在此期间,写有大量诗篇,曾自编为。《岳阳集》。其平生所为诗多应制奉和之作,自谪岳后,诗。多凄婉有情致,人言。“得江山之助”。其所编。《岳阳集》。今已失传，据《">
<title>岳阳集_张说_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">岳阳集</span> <br/>
          作者： <span class="inputVal" id="bkauthor">张说</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]8285</span> <br/>
          说明： <span class="inputVal" id="bkdec">(唐) 张说撰。张说 (667—730),字道济, 一字说之。洛阳 (今属河南) 人。武则天载初元年 (689) 应诏举,以策对第一授太子校书。累官至中书令,左、右 丞相。封燕国公。卒谥文贞。前后三秉大政,掌文学之任 30年,朝廷重要文诰多出其手,人称“大手笔”。开元三年 (715) 由宰相贬为岳州刺史,至五年 (717) 离去,在 岳阳生活近两年。在此期间,写有大量诗篇,曾自编为 《岳阳集》。其平生所为诗多应制奉和之作,自谪岳后,诗 多凄婉有情致,人言 “得江山之助”。其所编 《岳阳集》 今已失传，据《钦定全唐诗》整理，共76首，其中张说43首，张说之子张均5首，张垍1首，其他唱和之作27首。编为一卷。</span> <br/>
          封面： <span class="inputVal" id="bkimg">Z_20237.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]岳阳集
[book_author]张说
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]8285
[book_dec](唐) 张说撰。张说 (667—730),字道济, 一字说之。洛阳 (今属河南) 人。武则天载初元年 (689) 应诏举,以策对第一授太子校书。累官至中书令,左、右 丞相。封燕国公。卒谥文贞。前后三秉大政,掌文学之任 30年,朝廷重要文诰多出其手,人称“大手笔”。开元三年 (715) 由宰相贬为岳州刺史,至五年 (717) 离去,在 岳阳生活近两年。在此期间,写有大量诗篇,曾自编为 《岳阳集》。其平生所为诗多应制奉和之作,自谪岳后,诗 多凄婉有情致,人言 “得江山之助”。其所编 《岳阳集》 今已失传，据《钦定全唐诗》整理，共76首，其中张说43首，张说之子张均5首，张垍1首，其他唱和之作27首。编为一卷。
[book_img]Z_20237.jpg


[book_title]赠赵公
湘东股肱守，心与帝乡期。
舟楫中途蹇，风波复来思。
嘉我常联翼，金貂侍玉墀。
迹参前马圣，名缀鬻熊师。
寒暑一何速，山川远间之。
宁知洞庭上，独得平生时。
精意微绝简，从权讨妙棋。
林壑为予请，纷霭发华滋。
流赏忽已散，惊帆杳难追。
送君在南浦，侘傺投此词。

[book_title]岳州作
夜梦云阙间，从容簪履列。
朝游洞庭上，缅望京华绝。
潦收江未清，火退山更热。
重欷视欲醉，懵满气如噎。
器留鱼鳖腥，衣点蚊虻血。
发白思益壮，心玄用弥拙。
冠剑日苔藓，琴书坐废撤。
唯有报恩字，刻意长不灭。

[book_title]岳州行郡竹篱
山郡不沟郭，荒居无翳壅。
爱人忠主利，善守闭为勇。
苟非小勤瘁，安得期逸宠。
版筑恐土疏，襄城嫌役重。
藩栅聊可固，筠篁近易奉。
差池截浦沙，缭绕缘隈垄。
矗似长云亘，森如高戟耸。
预绝豺狼忧，知免牛羊恐。
闾里宽矫步，榛丛恣踏踵。
始果游处心，终日成闲拱。

[book_title]游洞庭湖湘
缅邈洞庭岫，葱蒙水雾色。
宛在太湖中，可望不可即。
剖竹守穷渚，开门对奇域。
城池自絷笼，缨绶为徽纆。
靡日不思往，经时始愿克。
飞棹越溟波，维舟恣攀陟。
窈窕入云步，崎岖倚松息。
岩坛有鹤过，壁字无人识。
滴石香乳溜，垂崖灵草植。
玩幽轻雾阻，讨异忘曛逼。
寒沙际水平，霜树笼烟直。
空宫闻莫睹，地道窥难测。
此处学金丹，何人生羽翼。
谁传九光要，几拜三仙职。
紫气徒想像，清潭长眇默。
霓裳若有来，觏我云峰侧。

[book_title]灉湖山寺
楚老游山寺，提携观画壁。
扬袂指辟支，睩眄相斗阋。
险哉透撞儿，千金赌一掷。
成败身自受，傍人那叹息。

[book_title]出湖寄赵冬曦
西泛平湖尽，参差入乱山。
东瞻岳阳郡，汗漫太虚间。
窘步同行乐，遒文互屡看。
山戍上云桂，江亭临水关。
川途倏忽间，风景依如昨。
湘浦未赐环，荆门犹主诺。
何时与美人，载酒游宛洛。

[book_title]岳阳早霁南楼
山水佳新霁，南楼玩初旭。
夜来枝半红，雨后洲全绿。
四运相终始，万形纷代续。
适临青草湖，再变黄莺曲。
地穴穿东武，江流下西蜀。
歌闻枉渚邅，舞见长沙促。
心阻意徒驰，神和生自足。
白发悲上春，知常谢先欲。

[book_title]岳阳石门墨山
岳阳石门墨山二山相连，有禅堂，观天下绝境
囷轮江上山，近在华容县。
常涉巴丘首，天晴遥可见。
佳游屡前诺，芳月愆幽眷。
及此符守移，欢言临道便。
既携赏心客，复有送行掾。
竹径入阴窅，松萝上空蒨。
草共林一色，云与峰万变。
探窥石门断，缘越沙涧转。
两山势争雄，峰巘相顾眄。
药妙灵仙宝，境华岩壑选。
清都西渊绝，金地东敞宴。
池果接园畦，风烟迩台殿。
高寻去石顶，旷览天宇遍。
千山纷满目，百川豁对面。
骑来云气迎，人去鸟声恋。
长揖桃源士，举世同企羡。

[book_title]和尹懋秋夜游灉湖
坐啸人事闲，佳游野情发。
山门送落照，湖口升微月。
林寻猿狖居，水戏鼋鼍穴。
朔风吹飞雁，芳草亦云歇。

[book_title]岳州宴别潭州王熊
丝管清且哀，一曲倾一杯。
气将然诺重，心向友朋开。
古木无生意，寒云若死灰。
赠君芳杜草，为植建章台。

[book_title]岳州宴别潭州王熊二
缙云连省阁，沟水遽西东。
然诺心犹在，荣华岁不同。
孤城临楚塞，远树入秦宫。
谁念三千里，江潭一老翁。

[book_title]广州萧都督入朝过岳州
广州萧都督入朝过岳州，宴饯，得冬字
孤城抱大江，节使往朝宗。
果是台中旧，依然水上逢。
京华遥比日，疲老飒如冬。
窃羡能言鸟，衔恩向九重。

[book_title]岳州别姚司马绍之
（制许归侍）
和玉悲无已，长沙宦不成。
天从扇枕愿，人遂倚门情。
方外怀司马，江东忆步兵。
问君栖泊处，空岭夜猿惊。

[book_title]送岳州李十从军桂州
送客之江上，其人美且才。
风波万里阔，故旧十年来。
剑拔蛟随断，弓张鸟自摧。
阳桥书落落，驿马定先回。

[book_title]岳州别赵国公王十一琚入朝
昔滥貂蝉长，同承雨露霏。
今参鱼鳖守，望美洞庭归。
浦树悬秋影，江云烧落辉。
离魂似征帆，恒往帝乡飞。

[book_title]岳州别子均
离筵非燕喜，别酒正销魂。
念汝犹童孺，嗟予隔远藩。
津亭拔心草，江路断肠猿。
他日将何见，愁来独倚门。

[book_title]岳州山城
山城丰日暇，闭户见天心。
东旷迎朝色，西楼引夕阴。
书观千载近，学静二毛深。
忽有南风至，吹君堂上琴。

[book_title]和尹懋秋夜游灉湖
灉湖佳可游，既近复能幽。
林里栖精舍，山间转去舟。
雁飞江月冷，猿啸野风秋。
不是迷乡客，寻奇处处留。

[book_title]与赵冬曦尹懋子均登南楼
危楼泻洞湖，积水照城隅。
命驾邀渔火，通家引凤雏。
山晴红蕊匝，洲晓绿苗铺。
举目思乡县，春光定不殊。

[book_title]游灉湖上寺
湖上奇峰积，山中芳树春。
何知绝世境，来遇赏心人。
清旧岩前乐，呦嘤鸟兽驯。
静言观听里，万法自成轮。

[book_title]岳州赠广平公宋大夫
亚相本时英，归来复国桢。
朝推长孺直，野慕隐之清。
传节还闽嶂，皇华入汉京。
宁思江上老，岁晏独无成。

[book_title]荆州亭入朝
巫山云雨峡，湘水洞庭波。
九辨人犹摈，三秋雁始过。
旃裘吴地尽，髫荐楚言多。
不果朝宗愿，其如江汉何。

[book_title]岳州守岁
除夜清樽满，寒庭燎火多。
舞衣连臂拂，醉坐合声歌。
至乐都忘我，冥心自委和。
今年只如此，来岁知如何。

[book_title]同赵侍御巴陵早春作
江上春来早可观，巧将春物妒余寒。
水苔共绕留乌石，花鸟争开斗鸭栏。
佩胜芳辰日渐暖，然灯美夜月初圆。
意随北雁云飞去，直待南州蕙草残。

[book_title]灉湖山寺
空山寂历道心生，虚谷迢遥野鸟声。
禅室从来尘外赏，香台岂是世中情。
云间东岭千寻出，树里南湖一片明。
若使巢由知此意，不将萝薜易簪缨。

[book_title]岳州别梁六入朝
远莅长沙渚，欣逢贾谊才。
江山疲应接，风日复晴开。
江树云间断，湘山水上来。
近洲朝鹭集，古戍夜猿哀。
岸杼含苍捄，河蒲秀紫台。
月余偏地赏，心尽故人杯。
自我违京洛，嗟君此溯洄。
容华因别老，交旧与年颓。
梦见长安陌，朝宗实盛哉。

[book_title]岳州西城
水国何辽旷，风波遂极天。
西江三纪合，南浦二湖连。
危堞临清境，烦忧暂豁然。
九围观掌内，万象阅眸前。
日去长沙渚，山横云梦田。
汀葭变秋色，津树入寒烟。
潜穴探灵诡，浮生揖圣仙。
至今人不见，迹灭事空传。

[book_title]岳州观竞渡
画作飞凫艇，双双竞拂流。
低装山色变，急棹水华浮。
土尚三闾俗，江传二女游。
齐歌迎孟姥，独舞送阳侯。
鼓发南湖溠，标争西驿楼。
并驱常诧速，非畏日光遒。

[book_title]对酒行，巴陵作
留侯封万户，园令寿千金。
本为成王业，初由赋上林。
繁荣安足恃，霜露递相寻。
鸟哭楚山外，猿啼湘水阴。
梦中城阙近，天畔海云深。
空对忘忧酌，离忧不去心。

[book_title]岳州宴姚绍之
杞梓滞江滨，光华向日新。
难兄金作友，媚子玉为人。
山水含秋兴，池亭借善邻。
檐松风送静，院竹鸟来驯。
翠斝吹黄菊，雕盘鲙紫鳞。
缓歌将醉舞，为拂绣衣尘。

[book_title]岳州九日宴道观西阁
摇落长年叹，蹉跎远宦心。
北风嘶代马，南浦宿阳禽。
佳此黄花酌，酣余白首吟。
凉云霾楚望，濛雨蔽荆岑。
登眺思清景，谁将眷浊阴。
钓歌出江雾，樵唱入山林。
鱼以嘉名采，木为美材侵。
大道由中悟，逍遥匪外寻。
参佐多君子，词华妙赏音。
留题洞庭观，望古意何深。

[book_title]岳州作
水国生秋草，离居再及瓜。
山川临洞穴，风日望长沙。
物土南州异，关河北信赊。
日昏闻怪鸟，地热见修蛇。
远人梦归路，瘦马嘶去家。
正有江潭月，徘徊恋九华。

[book_title]游洞庭湖
平湖晓望分，仙峤气氛氲。
鼓枻乘清渚，寻峰弄白云。
江寒天一色，日静水重纹。
树坐参猿啸，沙行入鹭群。
缘源斑筱密，罥径绿萝纷。
洞穴传虚应，枫林觉自熏。
双童有灵药，愿取献明君。

[book_title]巴丘春作
日出洞庭水，春山挂断霞。
江涔相映发，卉木共纷华。
湘戍南浮阔，荆关北望赊。
湖阴窥魍魉，丘势辨巴蛇。
岛户巢为馆，渔人艇作家。
自怜心问景，三岁客长沙。

[book_title]岳州夜坐
炎洲苦三伏，永日卧孤城。
赖此闲庭夜，萧条夜月明。
独歌还太息，幽感见余声。
江近鹤时叫，山深猿屡鸣。
息心观有欲，弃知返无名。
五十知天命，吾其达此生。

[book_title]别灉湖
念别灉湖去，浮舟更一临。
千峰出浪险，万木抱烟深。
南郡延恩渥，东山恋宿心。
露花香欲醉，时鸟啭余音。
涉趣皆留赏，无奇不遍寻。
莫言山水间，幽意在鸣琴。

[book_title]岳州守岁
夜风吹醉舞，庭户对酣歌。
愁逐前年少，欢迎今岁多。

[book_title]岳州守岁二
桃枝堪辟恶，爆竹好惊眠。
歌舞留今夕，犹言惜旧年。

[book_title]岳州看黄叶
白首看黄叶，徂颜复几何。
空惭棠树下，不见政成歌。

[book_title]和尹从事懋泛洞庭
平湖一望上连天，林景千寻下洞泉。
忽惊水上光华满，疑是乘舟到日边。

[book_title]送梁六自洞庭山作
巴陵一望洞庭秋，日见孤峰水上浮。
闻道神仙不可接，心随湖水共悠悠。

[book_title]翻着葛巾呈赵尹
昔日接䍠倒，今我葛巾翻。
宿酒何时醒，形骸不复存。
忽闻有嘉客，躧步出闲门。
桃花春径满，误识武陵源。

[book_title]和朱使欣道峡似巫山之作
江如晓天净，石似暮霞张。
征帆一流览，宛若巫山阳。
楚客思归路，秦人谪异乡。
猿鸣孤月夜，再使泪沾裳。

[book_title]和尹懋登南楼
张均（以下为张说之子诗作）
客来已两春，更瞻韶光早。
花鸟既环合，江山复骈抱。
楼形写北潭，堞势凌青岛。
白云谢归雁，驰怀洛阳道。

[book_title]九日巴丘登高
张均
客心惊暮序，宾雁下沧洲。
共赏重阳节，言寻戏马游。
湖风扶戍柳，江雨暗山楼。
且酌东篱酒，聊祛南国忧。

[book_title]和尹懋秋夜游灉湖一
张均
远水沉西日，寒沙聚夜鸥。
平湖乘月满，飞棹接星流。
黄叶鸣凄吹，苍葭扫暗洲。
愿移沧浦赏，归待颍川游。

[book_title]和尹懋秋夜游灉湖二
张均
湾潭幽意深，杳霭涌寒岑。
石痕秋水落，岚气夕阳沉。
澄彻天为底，渊玄月作心。
青溪非大隐，归弄白云浔。

[book_title]岳阳晚景
张均（一作其父张说诗）
晚景寒鸦集，秋风旅雁归。
水光浮日出，霞彩映江飞。
洲白芦花吐，园红柿叶稀。
长沙卑湿地，九月未成衣。

[book_title]奉和岳州山城
张垍
（一作张均诗，奉和，应该是和其父张说《岳州山城》）
郡馆临清赏，开扃坐白云。
讼虚棠户曙，观静竹檐曛。
悬榻迎宾下，趋庭学礼闻。
风传琴上意，遥向日华纷。

[book_title]奉和张岳州王潭州别诗一
韦嗣立
茂先王佐才，作牧楚江隈。
登楼正欲赋，复遇仲宣来。
黄鹄飞将远，雕龙文为开。
宁知昔联事，听曲有余哀。

[book_title]奉和张岳州王潭州别诗二
韦嗣立
昔时陪二贤，缨冕会神仙。
一去驰江海，相逢共播迁。
无因千里驾，忽睹四愁篇。
览讽欢何已，欢终徒怆然。

[book_title]陪张燕公登南楼
赵冬曦
抑郁何以欢，阴氛亦登望。
孤岛轻雾里，行舟白波上。
目劳西北云，心醉东南嶂。
昔日青谿子，胡然此无状。

[book_title]酬燕公出湖见寄
赵冬曦
纶綍有成命，旌麾不可攀。
湘川朝目断，荆阙夕波还。
果枉东瞻唱，兴言夕放闲。
携琴仙洞中，置酒灉湖上。
芳景恣行乐，谪居忽如忘。
聚散本相因，离情自悲怅。
鸾翮非常戢，鹏天会昭旷。
永怀宛洛游，曾是弹冠望。

[book_title]奉和张燕公早霁南楼
赵冬曦
方曙跻南楼，凭轩肆遐瞩。
物华荡暄气，春景媚晴旭。
川霁湘山孤，林芳楚郊缛。
列岩重叠翠，远岸逶迤绿。
风帆摩天垠，鱼艇散弯曲。
鸿归鹤舞送，猿叫莺声续。
群动皆熙熙，噫予独羁束。
常钦才子意，忌鵩伤踡跼。
雅尚骚人文，怀沙何迫促。
未知二贤意，去矣从所欲。

[book_title]灉湖作
赵冬曦
三湖返入两山间，畜作灉湖弯复弯。
暑雨奔流潭正满，微霜及潦水初还。
水还波卷溪潭涸，绿草芊芊岸崭岝。
适来飞棹共回旋，已复扬鞭恣行乐。
道旁耆老步跹跹，楚言兹事不知年。
试就湖边披草径，莫疑东海变桑田。
君讶今时尽陵陆，我看明岁更沦涟。
来今自昔无终始，人事回环常若是。
应思阙下声华日，谁谓江潭旅游子。
初贞正喜固当然，往蹇来誉宜可俟。
盈虚用舍轮舆旋，勿学灵均远问天。

[book_title]和燕公岳州山城
赵冬曦
为吏恩犹旧，投沙惠此蒙。
江边悠尔处，泗上宛然同。
访道精言合，论经大义通。
鸣琴有真气，况已沐清风。

[book_title]和尹懋秋夜游灉湖一
赵冬曦
政理常多暇，方舟此溯洄。
吹笙虚洞答，举楫便风催。
山暗云犹辨，潭幽月稍来。
清溪无数曲，未尽莫先回。

[book_title]和尹懋秋夜游灉湖二
赵冬曦
烟霭夕微蒙，幽湾赏未穷。
舣舟待初月，褰幌招远风。
鹤声聒前浦，渔火明暗丛。
东山云壑意，不谓尔来同。

[book_title]陪燕公游灉湖上寺
赵冬曦
江外多山水，招要步马来。
琴将天籁合，酒共鸟声催。
岩坐攀红药，溪行爱绿苔。
所怀非此地，游望亦裴回。

[book_title]答张燕公翻着葛巾见呈之作
赵冬曦
美酒值芳春，醒余气益真。
降欢时倒履，乘兴偶翻巾。
徐榻思方建，左车理自均。
傲然歌一曲，一醉濯缨人。

[book_title]奉答燕公
赵冬曦
语别意凄凄，零陵湘水西。
佳人金谷返，爱子洞庭迷。
旧馆逢花发，他山值鸟啼。
江天千里望，谁见绿蘋齐。

[book_title]奉答燕公
赵冬曦
谁道零陵守，东过此地游。
友僚同省阁，昆弟接荆州。
我逐江潭雁，君随海上鸥。
屡伤神气阻，久别鬓毛秋。
疑岭春应遍，阳台雨欲收。
主人情未尽，高驾少淹留。

[book_title]陪张燕公行郡竹篱
赵冬曦
良臣乃国宝，麾守去承明。
外户人无闭，浮江兽已行。
随来晋盗逸，民化蜀风清。
郛郭从彝典，州闾荷德声。
小人投天涯，流落巴丘城。
所赖中和作，优游凿与耕。

[book_title]和燕公别灉湖
赵冬曦
南湖美泉石，君子玩幽奇。
湾澳陪临泛，岩峿共践窥。
秋风赪桂竦，春景绿杨垂。
郢路委分竹，湘滨拥去麾。
枉帆怀胜赏，留景惜差池。
水木且不弃，情由良可知。

[book_title]奉陪张燕公登南楼
尹懋
君子每垂眷，江山共流眄。
水远林外明，岩近雾中见。
终日西北望，何处是京县。
屡登高春台，徒使泪如霰。

[book_title]秋夜陪张丞相赵侍御游灉湖一
尹懋
熊轼巴陵地，鹢舟湘水浔。
江山与势远，泉石自幽深。
杳霭入天壑，冥茫见道心。
超然无俗事，清宴有空林。

[book_title]秋夜陪张丞相赵侍御游灉湖二
尹懋
江上饶奇山，巑罗云水间。
风和树色杂，苔古石文斑。
巴俗将千溠，灉湖凡几湾。
嬉游竟不尽，乘月泛舟还。

[book_title]同燕公泛洞庭
尹懋
风光淅淅草中飘，日彩荧荧水上摇。
幸奏潇湘云壑意，山旁容与动仙桡。

[book_title]奉答燕公
王琚
郡远途且艰，宜悲良自得。
胡为心独尔，惠好在南国。
亦既清颜披，冏然良愿克。
与君兰时会，群物如藻饰。
烟景惜欢赏，云山起翰墨。
接艺奇思微，偶谈玄言直。
永日不知倦，逾旬犹谓亟。
如何酌离尊，移棹巴城侧。
浦口劳长望，舟中独太息。
疾风吹飞帆，倏忽南与北。
目尽不复见，怀哉无终极。
唯当衡峰上，遥辨湖水色。

[book_title]自荆湖入朝至岳阳奉别张燕公
王琚
五载朝天子，三湘逢旧僚。
扁舟方辍棹，清论遂终朝。
远树烟间没，长江地际摇。
帝城驰梦想，归帆满风飙。

[book_title]游灉湖上寺
王琚
春山临远壑，水木自幽清。
夙昔怀微尚，兹焉一放情。
云间听弄鸟，烟上摘初英。
地僻方无闷，逾知道思精。

[book_title]和张燕公湘中九日登高
阴行先
重阳初启节，无射正飞灰。
寂寞风蝉至，连翩霜雁来。
山棠红叶下，岸菊紫花开。
今日桓公座，多愧孟嘉才。

[book_title]奉别张岳州说一
（一作答张燕公岳州宴别）
王熊
长沙辞旧国，洞庭逢故人。
薰兰敦久要，披雾转相亲。
岁月空嗟老，江山不惜春。
忽闻黄鹤曲，更作白头新。

[book_title]奉别张岳州说二
（一作答张燕公岳州宴别）
王熊
平生共风月，倏忽间山川。
不期交淡水，暂得款忘年。
兴逸方罢钓，帆开欲解船。
离心若危旆，朝夕为君悬。

[book_title]入朝别张燕公
梁知微
华容佳山水，之子厌承明。
符竹纡小郡，江湖被德声。
三年计吏入，路指巴丘城。
凫舟才结缆，驺驾已相迎。
别离他乡酒，委曲故人情。
孤屿早烟薄，长波晚气清。
辛勤方远骛，胜赏屡难并。
回瞻洞庭浦，日暮愁云生。

[book_title]道峡似巫山
朱使欣
江如晓天静，石似暮云张。
征帆一流览，宛若巫山阳。
楚客思归路，秦人谪异乡。
猿鸣孤月夜，再使泪沾裳。

        </div>
      </div>
    </div>
  </div>
</div>
<!--update:2025-08-30 10:33:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>