<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="箧中集。全文,箧中集全文在线阅读,箧中集全文在线下载,大玄古籍书库">
<meta name="description" content="诗集。唐人元结(719—772)编选。一卷。结有《元次山集》已著录。此集成于乾元三年(760)。皆录其亲友沈千远、王季友、于逖、孟云卿、张彪、赵微明、元季川等七人之诗二十四首成帙。自序谓“已长逝者遗文散失,方阻绝者不见近作。尽箧中所有,总编次之”,元结编选此书时,有的作者已逝,作品散佚;有的远隔山川,不见近作,编者仅其箧中所有,故名曰《箧中集》。成书于乾元三年(760)今传有明汲古阁本、近人徐乃昌影宋刻本、1958年中华书局《唐人选唐诗(十种)》本等。_箧中集_全文在线阅读_箧中集_全文在线下载_大玄古籍书库">
<title>箧中集_元结_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">箧中集</span> <br/>
          作者： <span class="inputVal" id="bkauthor">元结</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]3059</span> <br/>
          说明： <span class="inputVal" id="bkdec">诗集。唐人元结(719—772)编选。一卷。结有《元次山集》已著录。此集成于乾元三年(760)。皆录其亲友沈千远、王季友、于逖、孟云卿、张彪、赵微明、元季川等七人之诗二十四首成帙。自序谓“已长逝者遗文散失,方阻绝者不见近作。尽箧中所有,总编次之”,元结编选此书时,有的作者已逝,作品散佚;有的远隔山川,不见近作,编者仅其箧中所有,故名曰《箧中集》。成书于乾元三年(760)今传有明汲古阁本、近人徐乃昌影宋刻本、1958年中华书局《唐人选唐诗(十种)》本等。</span> <br/>
          封面： <span class="inputVal" id="bkimg">Z_20784.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]箧中集
[book_author]元结
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]3059
[book_dec]诗集。唐人元结(719—772)编选。一卷。结有《元次山集》已著录。此集成于乾元三年(760)。皆录其亲友沈千远、王季友、于逖、孟云卿、张彪、赵微明、元季川等七人之诗二十四首成帙。自序谓“已长逝者遗文散失,方阻绝者不见近作。尽箧中所有,总编次之”,元结编选此书时,有的作者已逝,作品散佚;有的远隔山川,不见近作,编者仅其箧中所有,故名曰《箧中集》。成书于乾元三年(760)今传有明汲古阁本、近人徐乃昌影宋刻本、1958年中华书局《唐人选唐诗(十种)》本等。
[book_img]Z_20784.jpg


[book_title]箧中集 全文
箧中集原序
元结作箧中集成，问曰：“公所集之诗，何以订之？”对曰：“风雅不兴几及千岁，溺于时者，世无人哉！呜呼！有名位不显，年寿不将，独无知音，不见称显死而已矣。谁云无之，近世作者更相沿袭，拘限声病，喜尚形似，且以流易为词，不知丧于雅正然哉！彼则指咏时物，会谐丝竹，与歌儿舞女生污惑之声于私室可矣。若今方直之士，大雅君子听而诵之，则未见其可矣。吴兴沈千运独挺于流俗之中，强攘于己溺之后，穷老不惑，五十余年。凡所为文皆与时异，故朋友后生稍见师效能。佀类者有五六人，呜呼！自沈公及二三子，皆以正直而无禄位，皆以忠信而久贫贱，皆以仁让而至丧亡，异于是者显荣当世。谁为辨士，吾欲问之。天下兵兴于今，六岁人皆务武，斯为谁嗣。已长逝者遗文散失。方阻絶者不见近作，尽箧中所有，总编次之。命曰《箧中集》，且欲传之亲故，冀其不忘于今，凡七人诗二十四首。时乾之三年也。（阙）
沈千运四首
感怀弟妹
今日春气〈日耎〉，东风杏花拆。筋力又不如，却羡涧中石。神仙杳难凖，中寿稀满百。近世多夭伤，喜见鬂发白。杖藜竹树间，宛宛行旧迹。岂知林园主，却是林园客。兄弟可存半，空为亡者惜。冥冥无再期，哀哀望松栢。骨肉能几人，年大自踈隔。性情谁免此，与我不相易。唯念得尔辈，时看慰朝夕。平生兹已矣，此外尽非适。
赠史修文
故人阻千里，会面非别期。握手于此地，当欢返成悲。念离宛犹昨，俄已经数朞。畴昔皆少年，别来鬂如丝。不道旧姓名，相逢知是谁。曩游尽骞翥，与君仍布衣。岂曰无其才，命理应有时。别路渐欲少，不觉生涕洟。
濮中言怀
圣朝优贤良，草泽无遗匿。人生各有志，在余胡不激。一生但区区，五十无寸禄。衰退当弃捐，贫贱招毁讟。栖栖去人世，迍踬日穷廹。不如守田园，岁晏望丰熟。壮年失宜尽，老大无筋力。始觉前计非，将贻后生福。童儿新学稼，少女未能织。顾此烦知已，终日求衣食。
山中作
栖隠非别事，所愿离风尘。不辞城邑逰，礼乐拘束人。迩来归山林，庶事皆吾身。何者为形骸，谁是智与仁。寂寞了闲事，而后知天真。咳唾矜崇华，迂俯相屈伸。如何巢与由，天子不得臣。
王季友二首
别李季友
栖鸟不恋枝，喈喈在同声。行子迟出户，依依主人情。昔时霜台镜，丑妇羞尔形。闭匣二十年，皎洁常独明。今日照离别，前途白发生。
寄韦子春
出山秋云曙，山木已再春。食我山中药，不忆山中人。山中谁余宻，白发惟相亲。雀鼠昼夜无，知我厨廪贫。依依北舎松，不厌吾南邻。有情尽弃捐，土石为同身。
于逖二首
野外行
老病无乐事，岁秋悲更长。穷郊日萧索，生意已苍黄。小弟发亦白，两男俱不强。有才且未达，况我非贤良。幸以朽钝姿，野外老风霜。寒鸦噪晩景，乔木思故乡。魏人宅蓬池，结网伫鳣鲂。水清鱼不来，岁暮空彷徨。
忆舎弟
衰门少兄弟，兄弟唯两人。饥寒各流浪，感念伤我神。夏期秋未来，安知无他因。不怨别天长，但愿见尔身。茫茫天地间，万类各有亲。安知汝与我，乖隔同胡秦。何时对形影，愤懑当共陈。
孟云卿五首
古乐府挽歌
草草闾巷喧，涂车俨成位。冥冥何得尽，戴我生人意。北邙路非遥，此别终天地。临穴频抚棺，至哀反无泪。尔形未衰老，尔息犹童稚。骨肉安可离，皇天若容易。房帷即灵帐，庭宇为哀次。薤露歌若斯，人生尽如寄。
今别离
结发生别离，相思复相保。如何日已远，五变中庭草。渺渺天海途，悠悠呉江岛。但恐不出门，出门无远道。远道行既难，家贫衣裳单。严风吹积雪，晨起鼻何酸。人生各有志，岂不怀所安。分明天上日，生死誓同观。
悲哉行
孤儿去慈亲，远客丧主人。莫吟辛苦曲，此曲难忍闻。可闻不可见，去去无形迹。行人念前程，不待参辰没。朝亦常苦饥，暮亦常苦饥。飘飘万余里，贫贱多是非。少年莫远逰，远逰多不归。
古别离
朝日上髙台，离人愁秋草。如见万里天，不见万里道。含酸欲谁诉，转转伤怀抱。君行本迢远，苦乐良难保。宿昔梦同衾，心忧梦颠倒。结发年已迟，征行去何早。寒暄有时谢，憔悴难再好。人皆筭年寿，死者何曽老。少壮无见期，水深风浩浩。
伤怀赠故人
稍稍晨鸟翔，淅淅草上霜。人生早艰苦，寿命恐不长。二十学已成，三十名不彰。岂无同门友，贵贱易中肠。驱马行万里，悠悠过帝乡。幸因弦歌末，得上君子堂。众乐互喧奏，独子备笙簧。坐中无知音，安得神扬扬。愿因髙风起，上感白日光。
张彪四首
杂诗
富贵多胜事，贫贱无良图。上德兼济心，中才不如愚。商者多巧智，农者争膏腴。儒生未遇时，衣食不自如。久与故交别，他荣我穷居。到门懒入门，何况千里余。君子有褊性，矧乃寻常徒。行行任天地，无为强亲踈。
神仙
神仙可学无，百岁名大约。天地何茫茫，人间半哀乐。浮生亮多惑，善事翻为恶。争先等驰驱，中路苦瘦弱。长老思养寿，后生笑寂寞。五榖非长年，四气乃灵药。列子何必待，吾心满寥廓。
北逰还酬孟云卿
忽忽望前事，志愿能相乖。衣马乆羸弊，谁信文与才。善道居贫贱，洁服蒙尘埃。行行无定心，壈坎难归来。慈母忧疚疹，至家念栖栖。与君宿姻亲，深见中外怀。俟余惜时节，怅望临髙台。
古别离
别离无远近，事欢情亦悲。不闻车轮声，后会将何时。去日忘寄书，来日乖前期。纵知明当返，一息千万思。
赵征明三首
回军跛者
既老又不全，始得离邉城。一枝假枯木，步步向南行。去时日一百，来时月一程。常恐道路旁，掩弃狐兎茔。所愿死乡里，到日不愿生。闻此哀怨词，念念不忍听。惜无异人术，倐忽具尔形。
挽歌词
寒日蒿上明，凄凄郭东路。素车谁家子，丹旐引将去。原下荆棘丛，丛邉有新墓。人间痛伤别，此是常别处。旷野多萧条，青松白杨树。
思归
为别未几日，去日如三秋。犹疑望可见，日日上髙楼。惟见分手处，白苹满芳洲。寸心寜死别，不忍生离忧。
元季川四首
泉上雨后作
风雨荡繁暑，雷息佳霁初。众峰带云雨，清气入我庐。飒飒凉飙来，临窥惬所图。緑萝长新蔓，褭褭垂坐隅。流水复檐下，丹砂发清渠。养葛为我衣，种芋为我蔬。谁是畹与畦，弥漫连野芜。
登云中
灌田东山下，取药在尔休。清兴相引行，日日三四周。白鸥与我心，不厌此中逰。穷览颇有适，不极趣无幽。憀然歌采薇，曲尽心悠悠。
山中晓兴
河汉降玄霜，昨来节物殊。媿无神仙姿，岂有阴阳俱。灵鸟望不见，慨然悲髙梧。华叶随风扬，珍条杂榛芜。为君寒谷吟，叹息知何如。
古远行
悠悠远行者，羁独当时思。道与日月长，人无茅舎期。出门万里心，谁不伤别离。纵远当白发，岁月悲今时。何况异形容，安湏与尔悲。

        </div>
      </div>
    </div>
  </div>
</div>
<!--update:2025-08-30 10:35:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>