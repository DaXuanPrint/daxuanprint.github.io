<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="缘起及取捨標准,唐人绝句精华（一）,唐人绝句精华（二）,唐人绝句精华（三）,唐人绝句精华（四）,唐人绝句精华（五）,唐人绝句精华（六）,唐人绝句精华（七）,唐人绝句精华（八）,附録,唐人绝句精华全文在线阅读,唐人绝句精华全文在线下载,大玄古籍书库">
<meta name="description" content="本书对浩瀚如海的唐人绝句细加抉摘，取其精华，去其糟粕，选录编成《唐人绝句精华》一书。凡能反映社会生活、表现时代精。神，同时又具有较高艺术水平的优秀作品，基本上都已选入；对所选诗篇作了必要的诠释，于阐明诗意、。分析艺术、评论诗风、辨证歧说诸方面颇见功力，有不少独到见解。《唐人绝句精华》对读者理解和欣赏绝句，能有所启发和帮助。同时，书末辑录了宋代以来历代诗家有关绝句的一些有代表性的评论，对于读者更好地理解诗歌忽悠很好的帮助。_唐人绝句精华_全文在线阅读_唐人绝句精华_全文在线下载_大玄古籍书库">
<title>唐人绝句精华_刘永济_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">唐人绝句精华</span> <br/>
          作者： <span class="inputVal" id="bkauthor">刘永济</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]147950</span> <br/>
          说明： <span class="inputVal" id="bkdec">本书对浩瀚如海的唐人绝句细加抉摘，取其精华，去其糟粕，选录编成《唐人绝句精华》一书。凡能反映社会生活、表现时代精 神，同时又具有较高艺术水平的优秀作品，基本上都已选入；对所选诗篇作了必要的诠释，于阐明诗意、 分析艺术、评论诗风、辨证歧说诸方面颇见功力，有不少独到见解。《唐人绝句精华》对读者理解和欣赏绝句，能有所启发和帮助。同时，书末辑录了宋代以来历代诗家有关绝句的一些有代表性的评论，对于读者更好地理解诗歌忽悠很好的帮助。</span> <br/>
          封面： <span class="inputVal" id="bkimg">Z_20060.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]唐人绝句精华
[book_author]刘永济
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]147950
[book_dec]本书对浩瀚如海的唐人绝句细加抉摘，取其精华，去其糟粕，选录编成《唐人绝句精华》一书。凡能反映社会生活、表现时代精 神，同时又具有较高艺术水平的优秀作品，基本上都已选入；对所选诗篇作了必要的诠释，于阐明诗意、 分析艺术、评论诗风、辨证歧说诸方面颇见功力，有不少独到见解。《唐人绝句精华》对读者理解和欣赏绝句，能有所启发和帮助。同时，书末辑录了宋代以来历代诗家有关绝句的一些有代表性的评论，对于读者更好地理解诗歌忽悠很好的帮助。
[book_img]Z_20060.jpg


[book_title]緣起及取捨標準
甲、緣起　我自一九五九年夏患風濕性關節炎後，不良於行，承大學黨委關注，暫不開課。但我自考慮，雖一時行動艱難，然坐着做研究工作是無妨的，因念王士禎的《唐人萬首絶句選》一書流行雖久，今日讀之，尚有當改選之處，久思新選一書而無暇，何不趁此時爲之。考王氏素以神韵之説爲詩家倡。其説出於司空圖、嚴羽兩家，曾編《唐賢三昧集》以張其説[1]。雖人多宗仰，目爲大家，而過求空靈，過矜修飾，以吞吐爲風致，其流弊所至，遂有“膚廓”與“縹緲無著”之譏[2]。一時詩家如趙執信即援引其前馮班之説以斥其非，並專著《談龍》一書，抨擊甚力[3]。他如施閏章、沈德潛、蔣士銓、宋犖、袁枚、紀昀諸人，均有不滿的批評。趙氏《談龍録》既反對王氏稱作詩當如“雲中之龍，時露一鱗一爪”，復反對其詩中無人，“人人可用，處處可移”；又引《金史·文藝傳》周昂的話反對“文章工於外而拙於内”，皆中王氏要害[4]。至施閏章與王氏交誼很好，然施嘗語王門人洪昇曰：“爾師如華嚴樓閣，彈指即見。吾詩如作室者，瓴甓木石一一就平地築起。”則亦不滿其縹緲不著實之論也。蔣士銓《忠雅堂集》卷二十六有《論詩雜詠》三十首。其論王詩曰：“蘭麝繞珠翠，美人在金屋。若使侍姬姜，未免修眉蹙。唐賢臨晉書，真意苦不足。”又卷十八有《説詩一首示翰泉》，其略曰：“同時王新城，俗士群相推。聲色豈不佳，但襲毛與皮。秋谷撰《談龍》，嫚駡頗有宜。”沈德潛《重訂唐詩别裁集·序》曰：“新城王阮亭尚書選《唐賢三昧集》，取司空表聖‘不著一字，盡得風流’、嚴滄浪‘羚羊掛角，無迹可求’之意，蓋味在鹹酸外也，而於杜少陵所云‘鯨魚碧海’、韓昌黎所云‘巨刃摩天’者，或未之及。”宋犖《漫堂説詩》亦有與沈相同之論曰：“近日王阮亭《十種唐詩選》與《唐賢三昧集》，原本司空表聖、嚴滄浪緒論，所謂‘言有盡而意無窮’、‘妙在酸鹹之外’者，以此力挽尊宋祧唐之習，良於風雅有裨。至於杜之海涵地負，韓之鰲擲鯨呿，尚有所未逮。”袁枚《隨園詩話》中評王之語極多，其卷二第三十八條有曰：“阮亭先生，自是一代名家。惜譽之者既過其實，而毁之者亦損其真。須知先生才本清雅，氣少排奡，爲王孟韋柳則有餘，爲李杜韓蘇則不足也。”此論尚平允。其卷三第二十九條又曰：“阮亭主修飾不主性情。觀其到一處必有詩，詩中必用典，可以想見其喜怒哀樂之不真矣。或問：‘宋荔裳有絶代消魂王阮亭之説[5]，其果然否？’余應之曰：‘阮亭先生非女郎，立言當使人敬，使人感且興，不必使人消魂也。然即以消魂論，阮亭之色，亦並非天仙化人，使人心驚者也，不過一良家女五官端正，吐屬清雅，又能加宫中之膏沐，熏海外之名香，傾動一時，原不爲過。……’”此論則不免傷於輕薄，評文者不應如此，然“喜怒哀樂不真”之評，却非誣罔。紀昀《閲微草堂筆記》卷三《灤陽消夏録》中，載益都李詞畹言：秋谷寓一家園中，夜方制一詩未成，窗外有人與之談話，因日與酬對，但其人不肯入室，且不道姓名。秋谷亦不深究，知爲鬼魅，亦不畏懼。“秋谷與魅語時，有客竊聽。魅謂：‘漁洋山人詩如名山勝水，奇樹幽花，而無寸土蓺五穀；如雕闌曲榭，池館宜人，而無寢室庇風雨；如彝鼎罍洗，斑斕滿几，而無釜甑供炊爨；如纂組錦綉，巧出仙機，而無裘葛禦寒暑；如舞衣歌扇，十二金釵，而無主婦司中饋。’”紀昀此文，假設鬼語，譏評王氏，亦猶蔣士銓、沈德潛、袁枚之意，謂其空飾外貌而乏内容，可美觀而不切實際，以古語評之則是言之無物，以今理論之則是形式主義也。然統觀諸家於王氏所以必取司空圖“不著一字，盡得風流”，與嚴羽“羚羊掛角，無迹可求”的原因所在，尚未能指出。我嘗從其所作詩歌及自編詩集中反復翫索，而後知王氏之倡爲神韵説，從詩學的角度來説，固有如《四庫全書總目提要》所稱，與宋犖《漫堂説詩》所論，乃以救清初學宋詩之弊的意思[6]。就神韵説本身作爲文學的一種理論來説，原亦非不可。但王氏之倡爲此説，其思想深處，尚别有原因。蓋當清初，漢民族常思反抗，因之清廷對於其時知識分子猜忌百端，文網至密。文人著述，即其所最注意之處，故每易觸其忌諱，甚至殺身滅族。而無耻之輩，輒以告密爲進身之階。試考清初諸大文字之獄，不難知其鎮壓手段之殘酷。其中如康熙初年莊廷鑨之獄，爲王氏親所聞見，自不能不有戒懼之心[7]。考王氏生於明崇禎七年，明亡時方十一歲，照理未必有故國之思。但當明亡之時，其伯父曾壯烈殉國。而新城被清軍攻陷後，其家中人多有受害者。王氏母親亦險遭不測。王氏對此，必然印象甚深，感動甚大，故其二十四歲所作《秋柳》詩，即含憑弔亡明之意。《秋柳》詩中寓意甚深，尤顯著而易犯忌諱者，莫如詩前的《序》。《秋柳》詩原《序》有“僕本恨人，性多感慨。寄情楊柳，同《小雅》之僕夫；致托悲秋，望湘皋之遠者”等句。湘皋遠者，用屈原《九歌·湘夫人》篇“將以遺兮遠者”，暗中乃指明末逃亡的政府。至其“楊柳”、“僕夫”句，係用《小雅·采薇》“昔我往矣，楊柳依依”，及《出車》“憂心悄悄，僕夫況瘁”兩處之語組合而成。試檢《小雅》此二篇《小序》，則觸犯清廷之處，大足招來大禍。《采薇》篇《序》曰：“采薇，遣戍役也。文王之時，西有昆夷之患，北有玁狁之難。以天子之命，令將率，遣戍役，以守衛中國。”《出車》篇則將率還師，歌以勞之也。此等詩語，如一告發，禍且莫測。故王氏後來諱莫如深。其刻《感舊集》時，竟將此《序》删去，一種懼禍之心理，至爲顯明。即其平生所作詩歌，凡有關當時政治良否、社會情狀，絶少反映，豈即所謂“不著一字”、“無迹可求”之義邪？然其全集中間有涉及民生疾苦之作，如《蠶租行》等[8]，則皆對勞動人民缺乏真摯感情，無非只是旁觀者之嘆嗟而已。恰如袁枚所譏“喜怒哀樂之不真”，此則非可以司空圖與嚴羽之説爲借口也。若其自編詩集，其中大部分係遊覽山川古迹之作，此等詩篇除運用典故，描繪景色，諧協聲律，敷設藻采，别無可觀，而尤可怪者，其自編詩集，特以歌頌統治者的《對酒》篇居首，命意何在，固極明顯。按管世銘《韞山堂詩集》卷十六有追記舊事詩一首曰：“詩無達詁最宜詳，詠物懷人取斷章。穿鑿一篇《秋柳》注，幾令耳食禍漁洋。”自注“秦人屈復注王漁洋《秋柳》詩，‘白下’、‘洛陽’、‘帝子’、‘公孫’等字妄擬爲憑弔勝朝，最爲穿鑿。”又按管又記一事曰：“丁未春大宗伯某（彭元瑞乾隆丁未時官工部尚書，見《梵天廬叢録》卷二十二），掎摭王漁洋、朱竹垞、查他山三家詩及吴園次長短句語疵，奏請毁。事下機庭；時余甫内直，惟請將《曝書亭壽李清》七言古詩一首，事在禁前，照例抽毁，其漁洋《秋柳》七律及他山《宫中草》絶句，園次詞語意均無違礙。當路頗韙其議，奏上報可。”考乾隆丁未爲五十二年，距王氏之殁七十餘年，尚有告發之者，若無管世銘爲之回護，則禍作矣。管氏稱《秋柳》詩注穿鑿，正是爲王回護，故有“耳食禍漁洋”之語。因此之故，王氏《唐人萬首絶句選》一書，雖多膾炙人口之作，然而反映當時政治以及勞動人民生活、諷刺統治階級的荒淫剥削諸詩，幾乎没有（按王選雖也有些《宫怨》、《塞上》等曲，都是合於他的藝術觀點而入録的）。此固由王氏本人的階級立場所決定，而王氏心中畏懼以文字取禍，亦占重要地位。我所謂今日讀之，尚覺有待改選之處，即在於此。
考王氏選此書時，乃七十五歲退居故鄉以後。其書凡例稱“每欲删定宋洪氏《萬首絶句》，以其浩瀚，輒爾中輟，後二十年始成”。可見王氏對於删定洪氏書之計劃，籌慮已久，至老方定。我乃取洪書細讀，於可以補充王選之作，悉行録出，初稿得詩約千首，幾經增删，及今作注釋時，乃釐定爲七百八十八首。所録比王選較少而内容充實過之，因遵毛主席“取其精華”的指導，名之曰《唐人絶句精華》。惟憑我個人一孔之見，是否尚有去取不當之處，仍乞國内詩家賜以指正，實爲厚幸。
乙、去取標準　絶句在詩的各體中爲最小，或以爲截取五七言律詩中四句而成，絶非事實。其發生與發展在唐律之前，却與唐律同其盛概。觀郭茂倩《樂府詩集》第八十六卷以下所載民間歌謡，絶句的雛形已具，但當漢魏之際，絶句尚未定型，故每於五七言中雜以三四言之句，又不必皆爲四句一章，或二句或三句或六句不等。及至晉宋以後，漸多四句一章之作，究與唐宋人絶句不同。故許學夷《詩源辯體》稱之爲“五言四句”、“七言四句”，以别於唐宋絶句。是以論此體之成爲定型及其豐富多彩，鬱成壯觀，却在李唐一代[9]。我今所選大體亦不出洪邁的《萬首唐人絶句》一書。至於王氏《唐人萬首絶句選·凡例》所稱新都楊氏的《絶句增奇》，我未之見，但參以宋趙章泉、韓澗泉《唐詩絶句精選》、元楊士弘《唐音》、明高棅《唐詩品匯》第三十八至五十五卷絶句部分及明唐光允《唐詩拾遺》第四卷絶句部分，再加以宋郭茂倩《樂府詩集》、清代所編《全唐詩》、沈德潛《唐詩别裁》、管世銘《讀雪山房唐詩》兩書的絶句部分、姚鼐《唐人絶句詩鈔》、王闓運《唐詩選》中絶句部分及近人邵裴子《唐詩絶句》，此外還參考諸家詩話中所論及的唐人絶句名作，如計有功《唐詩紀事》等，斟酌損益，幾經改定，唐人絶句之可選者，大體已具。
絶句之體裁雖小，詩家皆認爲難工。蓋必作者的藝術手段甚高，概括力甚强，方能於區區四句之中，將客觀的事物反映在作者思想感情上最切要、最精彩的部分，或作者主觀中對於其所接觸的客觀事物有着最足以感動人的處所，概括出之，又或即使是小小景物或生活細節，皆人人意中所有而未嘗形之筆墨者，能寫來明白如話，光景猶新，讀者由其所已寫者可以推見其未寫者，由其部分可以推見其全體，即能於吟詠之餘，覺其情溢詞外，狀呈墨中，犁然有當於心，自能意味深長。劉禹錫所謂“片言可以明百意，坐馳可以役萬景”，梅聖俞所謂“狀難寫之景如在目前，含不盡之意見於言外”，尤於絶句爲至要之論。王氏論詩，謂“詩如神龍，見其首不見其尾，或雲中露一爪一鱗而已，安得全體”，亦於絶句爲尤宜。趙氏以此論不全面，恐人但以一爪一鱗爲龍，故反對之，實則二人之言可互相補充。絶句正以一爪一鱗爲佳，不必全身畢露而全身具在，方爲合作。劉勰《文心雕龍·物色》論文人摹繪物色，有“以少總多，情貌無遺”八字，今用以説明絶句的特色性，至爲恰當。“以少”則一爪一鱗也，“無遺”則全身具在矣[10]。李唐一代以詩歌取士，故其時作者輩出，詩學極盛，絶句一體亦即於此時呈燦爛之觀，不但作者衆多，作品繁富，其所涉及的範圍亦極爲廣泛。讀洪氏《萬首唐人絶句》一書，真如入五都之市，神迷目眩。王氏因以嘆其浩瀚，不易删定，誠非過論。今欲於此極衆多的作者，極繁富的作品，極廣泛的範圍中，取其精華，捨其糟粕，不可不先定一去取的標準。此種標準，粗略規定去取各十條列後。至宋賢以後詩話家、詩選家論絶句之語，今除間採入有關作品之釋詞中外，並擇要附録於本書之末，以供省覽。詩人小傳則列於一作者名下，略可考見其人生平，未能詳也。
取的標準：
1．凡通過作者的思想感情反映當時政治、社會情況而加以批判者，如杜甫的《聞河北諸道節度入朝》，吕温的《旱甚觀權門移芍藥》，李敬方的《汴河直進船》之類。
2．凡描寫勞動人民生活或代其呼籲者，如陸龜蒙、曹鄴的《築城》，張碧的《農父》，來鵠、杜荀鶴的《蠶婦》，李紳的《古風》，聶夷中的《田家》之類。
3．凡弔古、懷古之作可爲當時統治者鑒戒者，如劉禹錫的《石頭城》、《臺城》，羅鄴的《汴河》，鮑溶的《隋宫》，李商隱的《北齊》、《齊宫》，陸龜蒙、皮日休的《館娃宫》之類。
4．凡詠物之作而有所寄託者，如李益的《隋宫燕》，李商隱的《屏風》，羅隱的《金錢花》，韓偓的《觀鬥鷄》之類。
5．凡代征人、征人婦、宫人，或爲封建制度所壓迫的婦女抒寫怨思者，如李白的《玉階怨》，白居易的《閨怨》，王昌齡的《長信秋詞》，張籍的《鄰婦哭征夫》，盧綸的《逢病軍人》，陳陶的《隴西行》，以及諸家《塞上曲》、《塞下曲》、《王昭君》之類。
6．凡摹繪山水，得其精神，或雖小小景物而寫來光景猶新，又可見作者體察自然之力及其胸襟氣概者，如王維的《輞川》諸作，李白的《望廬山瀑布》，暢當的《登鸛雀樓》，錢珝的《江行無題》之類。
7．凡論詩或評詩人、弔詩人者，如杜甫的《戲爲六絶句》，李商隱的《漫成》，杜牧的《讀韓杜集》，元稹的《酬李甫見贈》，戴叔倫的《題三閭大夫廟》，鄭谷的《讀前集》之類。又如描寫音樂、圖畫等作，亦間有採入。
8．凡描地方風俗者，如劉禹錫的《竹枝》，白居易的《浪淘沙》，王叡的《祠漁山神女歌》，以及諸家的《江南曲》、《采蓮曲》之類。
9．凡悼傷或贈别而具有真情者，如李白的《送孟浩然之廣陵》，王維的《送元二使安西》，元稹的《聞樂天授江州司馬》，李商隱的《散關遇雪》，陳去疾的《西上辭母墳》之類。
10．凡已膾炙人口之作，今日讀之尚能引人入勝，而無不良影響者，如韋應物的《滁州西澗》，柳宗元的《江雪》，白居易的《問劉十九》，耿湋的《拜新月》，張繼的《楓橋夜泊》，杜牧的《秋夕》，韓偓的《已涼》之類。
捨的標準：
1．凡尋常酬應，既無深意厚感，又不關民生國計者；
2．凡事關個人昇沉，有嘆老嗟卑情緒者；
3．凡描寫冶遊之事，帶有色情者；
4．凡投贈僧道之作，帶有消極思想者；
5．凡吟詠景物而無所寄託或不足以見作者胸襟者；
6．凡頽廢放蕩，帶有感傷色彩者；
7．凡頌揚統治階級或封建色彩太濃者；
8．凡滑稽無賴或搬弄文字以爲遊戲者；
9．凡涉神仙鬼怪，帶有迷信傾向者；
10．凡屬小説中虚構人物之作者；但此類中亦有民間傳説，經文人潤色流傳者，不在此例。
* * *
[1]王士禎論詩主神韵。其《池北偶談》卷十八載：“汾陽孔文谷（天胤）云：‘詩以達性情，然須清遠爲尚。薛西原論詩取謝康樂、王摩詰、孟浩然、韋應物。言“白雲抱幽石，緑筱媚清漣”，清也；“表靈物莫賞，藴真誰爲傳”，遠也；“何必絲與竹，山水有清音”，“景昃鳴禽集，水木湛清華”，清遠兼之也。總其妙在神韵矣。’‘神韵’二字，予向論詩，首爲學人拈出，不知先見於此。”按據此則王氏前已有倡導者。又王士禎《唐賢三昧集·序》曰：“嚴滄浪論詩云：‘盛唐諸人，惟在興趣。羚羊掛角，無迹可求。透徹玲瓏，不可凑泊。如空中之音，相中之色，水中之月，鏡中之象。言有盡而意無窮。’（按“羚羊掛角”出《傳燈録》：“義存禪師謂衆曰：‘我若羚羊掛角，你向什麽處捫摸？’”）司空表聖論詩云：‘妙在酸鹹之外。’康熙戊辰春杪，歸自京師，居宸翰堂，日取開元天寶諸公篇什讀之，於二家之言，别有會心。”
[2]《四庫全書總目提要》（趙執信《因園集》提要）曰：“平心而論，王以神韵縹緲爲宗，趙以思路劖刻爲主。王以規模闊於趙而流弊傷於膚廓。趙之才力鋭於王，而末派病於纖小。”又《四庫全書簡明目録》（《談龍録》提要）曰：“王士禎與門人論詩，謂當如雲中之龍，時露一鱗一爪。趙執信因作此書以排之。大旨主於詩中有人，不當爲縹緲無著之語，使人人可用，處處可移。其説足救新城末派之弊，似相反而實相成。”按《提要》以“膚廓”與“縹緲無著”之弊，歸之末派，實則王氏自身即有此失。
[3]馮班《嚴氏糾謬》曰：“滄浪論詩，止是浮光掠影，如有所見，其實脚跟未曾點地。故云盛唐之詩‘如空中之音，相中之色，水中之月，鏡中之象’。種種比喻，殊不如劉夢得云‘興在象外’一語妙絶。”按《嚴氏糾謬》係馮著《鈍吟雜録》中之一卷。王氏《唐賢三昧集·序》首引嚴説，故馮雖非糾王，糾嚴即可作糾王用，此趙氏所以樂於援引也，而“浮光掠影”、“脚跟未曾點地”之論，實中王氏要害。
[4]趙執信《談龍録》有引金周昂的話一段曰：“余讀《金史·文藝傳》其定周昂德卿之言曰：‘文章工於外而拙於内者，可以驚四筵而不可以適獨坐，可以取口稱而不可以得首肯。’又云：‘文以意爲主，以言語爲役。主强而役弱則無令不從。今人往往驕其所役，至跋扈難制，甚者反役其主，雖極詞語之工而豈文之正哉！’”按趙引周説，亦恰中王氏之弊。王氏所作實不免役强主弱，有時且反役其主。周氏所論“文以意爲主，以言語爲役”云云，尤與“思想性第一，藝術性第二”的理論相合。
[5]按今傳宋琬《安雅堂集》未刻稿卷五《題冒青若小像》詩有此句，作“絶代詩人王阮亭”。豈初稿作“消魂”，故招來袁枚之譏笑。據乾隆丙戌彭啓豐《序》稱琬曾手定詩三十卷，後因蜀亂入都散佚，康熙間重刻一本，迥非原書，則宋氏之詩有與原稿不同者，或經重刻改易，亦意中事。
[6]《四庫全書總目提要》（《唐賢三昧集》提要）曰：“詩自太倉、歷下以雄渾博麗爲主，其失也膚。公安、竟陵以清新幽渺爲宗，其失也詭。學者兩途並窮，不得不折而入宋，其弊也滯而不靈，直而好盡，語録、史論皆可成篇。於是士禎等重申嚴羽之説，獨主神韵以矯之。蓋亦救弊補偏，各明一義。其後風流相尚，光景流連。趙執信等遂復操二馮舊法，起而相争。”按太倉，王世貞，字元美；歷下，李攀龍，字于鱗，當時並稱“王李”。公安，袁宏道，字中郎；竟陵，鍾惺，字伯敬；譚元春，字友夏，當時稱公安體、竟陵體。是爲明詩中兩大派。二馮，馮舒、馮班兄弟也。
[7]此如康熙二年的莊廷鑨因私撰《明史》，被吴之榮告發，謂其書多指斥清人之語，釀成大案，株連被殺者七十餘人之多。又如馮舒因編《懷舊集》，被人告發，謂其書中有譏謗清室之語，下獄，終亦被殺。此皆王氏親見親聞者，能不寒心！然則王氏選詩、作詩不敢稍涉譏諷，原不足爲奇。
[8]按《漁洋山人精華録》乃王氏自編，託名曹禾、盛符昇同編。其中古今體詩共計一千七百首，大都遊覽名勝，題跋書畫，投贈親友及宴飲、即事、論詩、談藝之作。《四庫全書總目提要》稱其“以清新俊逸之才，範水模山，批風抹月倡天下”，誠爲篤論。通觀全集，惟卷一有《復雨》、《蠶租行》、《春不雨》三題，略及人民勤苦之事。詩中表達的情感，不够熱烈和肫摯。此外涉及朝政者，卷六有《漫興》十首，卷七有《秦中凱歌》十一首（王氏《居易録》自記此詩中“河西三將”云云，曾經御覽。此可見清帝留心臣下詩文），及卷十之《滇南凱歌》六首，皆連章叠詠，頌颺清廷平亂戰績之詞，别無可取。然王氏官揚州推官時，曾設法募集銀兩二萬餘，代清揚州人民積欠，官聲甚好。又其官刑部尚書時，遇事謹慎，用法不濫，因而全活者甚多，雖居鎮壓人民的職位而非一味迎合統治者，固位求榮，不恤民命之流可比。王氏選《唐人絶句》一書，在康熙五十七年戊子，王氏已七十五歲，不能不想保此餘齡，歸骨丘隴，故其所選定之作，凡涉譏諷，概從刊削，其情亦可憫矣。
[9]王夫之《薑齋詩話》曰：“五言絶句自五言古詩來，七言絶句自歌行來。此二體本在律詩之前，律詩從此出，演令充暢耳。有云絶句者，截取律詩一半，或絶前四句，或絶後四句，或絶首尾各二句，或絶中兩聯。審爾，斷頭刖足爲刑人而已。”又劉大勤《師友詩傳續録》，大勤問：“或論絶句之法，謂絶者，截也，須一句一斷，特藕斷絲連耳。然唐人絶句如‘打起黄鶯兒’、‘松下問童子’諸作，皆順流而下，前説似不盡然？”王士禎答：“所謂截句，謂或截律詩前四句，如後二句對偶者是也，或截律詩後四句，如起二句對偶者是也，非一句一截之謂。然此等迂拘之説，總無足取。今人或竟以絶句爲截句，尤鄙俗可笑。”又錢木庵《唐音審體》曰：“二韵律詩謂之絶句，所謂四句一絶也。《玉臺新詠》有古絶句，古詩也。……宋人有謂絶句是截律詩之半者，非也。”又曰：“絶句之體，五言七言略同。唐人謂之小律詩，或四句皆對，或四句皆不對，或二句對，二句不對，無所不可。”又施均父《峴傭説詩》曰：“謝朓以來即有五言四句一體，然是小樂府，不是絶句，絶句斷自唐始。”按從上引諸家之説觀之，絶句蓋出於古樂府，一也；絶句非截取五七言律中四句而成，二也；絶句應斷自李唐，三也。蓋就形式觀之，頗有似律詩中四句者，故有疑爲截律詩四句而成，實則五言絶出於齊梁小樂府，七言絶亦有似樂府者，《薑齋詩話》謂出歌行，亦非。
[10]趙執信《談龍録》曰：“錢塘洪昉思（昇）久於新城之門矣，與予友。一日，並在司寇宅論詩。昉思嫉時俗之無章也，曰：‘詩如龍然，首尾爪角鱗鬣一不具，非龍也。’司寇哂之曰：‘詩如神龍，見其首不見其尾，或雲中露一爪一鱗而已，安得全體，是雕塑繪畫者耳！’予曰：‘神龍者，屈伸變化，固無定體，恍惚望見者，第指其一鱗一爪，而龍之首尾完好，故宛然在也。若拘於所見，以爲龍具在是，雕繪者反有辭矣。’昉思乃服。”按王氏“安得全體”之説，謂不必全體寫出，全體固在雲中。趙氏則强調不可以一鱗一爪即龍之全體。二人之論原不牴牾。即洪氏“不具非龍”之説，在譏時俗作詩，章法不完之弊，用意亦非誤。合參三人之説，絶句之章法亦顯然矣。

[book_title]唐人绝句精华（一）
虞世南
世南字伯施，餘姚人。少時與兄世基同師顧野王，文章婉縟，見稱於徐陵。隋時官秘書郎，入唐爲秦王府記室參軍，遷太子中舍人。太宗即位，世南歷任弘文館學士、秘書監，賜爵永興縣子，卒謚文懿。太宗稱其德行、忠直、博學、文辭、書翰爲五絶。有集三十卷，今佚。
蟬
垂緌飲清露，流響入疏桐。
居高聲自遠，非是借秋風。
〔注〕緌：冠纓也。蟬首有觸鬚，如人之冠纓。
〔釋〕首二句寫蟬，“清露”言潔，“疏桐”言高，“流響”聲遠聞也。三四句借蟬抒懷，言果能立身高潔者，不待憑藉，自能名聲遠聞也。
王績
績字無功，絳州龍門人。文中子王通之弟。隋末授秘書省正字，不樂在朝，求爲六合丞。績性嗜酒，不任事，未久，棄官還里。唐高祖武德初，以前官待詔門下省。時太樂署史焦革家善釀，績求爲丞。革死，復棄歸東皋，著書，號東皋子。有集五卷，今存三卷。
題酒店壁（五首録一）
此日長昏飲，非關養性靈。
眼看人盡醉，何忍獨爲醒。
〔釋〕按績生當隋唐之際，世亂未安，故其詩有傷時之感。三四句用屈賦“衆人皆醉我獨醒”語而反言之，以見己之“昏飲”，乃不忍見世之溷濁也。
盧照鄰
照鄰字昇之，范陽人。十歲從曹憲、王義方授“蒼雅”之學，調鄧王府典簽。王有書十二車，照鄰盡披覽，略能記憶，王愛重，比之相如。調新都尉，染風疾，去官，居太白山，又客游東龍門山，疾甚，足攣，一手又廢，乃去陽翟具茨山下買園居之，自以爲高宗尚吏己獨儒，武后尚法己獨黄老，后封嵩山，屢聘賢士己已廢，著《五悲文》以自明。病既久，與親屬訣，自沉潁水。有集二十卷，又《幽憂子》三卷，今存者七卷。
曲池荷
浮香繞曲岸，圓影覆華池。
常恐秋風早，飄零君不知。
〔釋〕首二句寫池荷，三四句借荷抒懷，與虞世南《蟬》詩同一作法。照鄰才學足用而病廢。此詩亦《離騷》“恐美人之遲暮”之意。言爲心聲，發於不覺也。
韋承慶
承慶字延休，鄭州陽武人。事繼母以孝聞，舉進士，官太子司議，屢進忠諫。長壽中累遷鳳閣侍郎，三掌天官選事，銓授平允。神龍初以附張易之，流嶺表，起爲秘書少監，授黄門侍郎，未拜卒。有集六十卷，今佚。
南行别弟（二首録一）
萬里人南去，三秋雁北飛。
不知何歲月，得與爾同歸。
〔釋〕此南遷嶺表而作，因南行時，見雁北飛，有感於兄弟遠别，不知何日方得如雁北歸也。計有功《唐詩紀事》稱“韋氏孝友”，此詩正見其友愛之情。
張九齡
九齡字子壽，韶州曲江人。七歲知屬文。擢進士第，始調校書郎，進中書舍人，出爲冀州刺史，以母不肯去鄉里，表换洪州都督，徙桂州兼嶺南按察選補使，以張説薦，爲集賢院學士，俄拜中書侍郎同平章事，遷中書令，爲李林甫所嫉，改尚書右丞相，罷政事，貶荆州長史，請歸展墓，卒謚文獻。九齡爲相，有謇諤匪躬之誠，嘗識安禄山必反，請誅，不許。有集二十卷，今存。
自君之出矣
自君之出矣，不復理殘機。
思君如滿月，夜夜減清輝。
〔釋〕此樂府古題，作者皆以“自君之出矣”發端，其下抒别情，多用比説，猶有古樂府遺意。
王勃
勃字子安，絳州龍門人。文中子王通之孫，六歲善文辭，及第後授朝散郎，沛王聞其名，召署王府修撰。是時諸王鬥鷄，勃戲爲文《檄英王鷄》，高宗以爲交構斥之。勃既廢，客劍南，久之，補虢州參軍，坐事復除名。勃父福畸亦以勃故左遷交阯令。勃往省父，渡海溺水，悸而卒，年二十八。勃好讀書，屬文先磨墨數升，引被覆面卧，忽起書之，不易一字，時人謂之腹稿。與楊炯、盧照鄰、駱賓王齊名，天下稱爲四杰。有集三十卷，今存十六卷。
别人（四首録一）
江上風烟積，山幽雲霧多。
送君南浦外，還望將如何！
〔注〕南浦：江淹《别賦》：“送君南浦，傷如之何！”
〔釋〕此送别後抒情之作。“江上”送人之地，“山”則詩人所居。“風烟積”、“雲霧多”，則望去人不復能見，以見别情難遣如此。
普安建陰題壁
江漢深無極，梁岷不可攀。
山川雲霧裏，遊子何時還？
〔釋〕此詩寫山高水深，雲霧杳冥之中，遊子有四顧蒼茫之感。寫來無迹，久詠自知。
杜審言
審言字必簡，襄陽人。善五言詩，少與李嶠、崔融、蘇味道爲文章四友，擢進士第，爲隰城尉，累轉洛陽丞，坐事貶吉州司户參軍，與同僚不叶。司馬周季重、司户郭若訥誣以罪繫獄，免歸。則天召授著作佐郎，遷膳部員外郎。神龍中坐交張易之兄弟，流峰州，尋入爲國子監主簿，修文館直學士卒。有文集十卷，今佚，《全唐詩》存詩一卷。
贈蘇綰書記
知君書記本翩翩，爲許從戎赴朔邊。
紅粉樓中應計日，燕支山下莫經年。
〔注〕燕支山：《通典》：“甘州删丹縣有焉支山……此山産紅藍，可爲燕脂。”“焉支”、“燕脂”、“燕支”並同。
〔釋〕此詩用代蘇書記之室人抒寫望歸之情，以囑其早歸，爲贈别詩别開生面，故古今傳誦。
郭震
震字元振，魏州貴鄉人。以字顯，少有大志，十八舉進士，爲通泉尉，任俠使氣，撥去小節，嘗盜鑄及掠賣部中口千餘以餉遺賓客。武后召欲詰問，既與語，奇之，索所爲文章，震上《寶劍篇》。后覽之嘉嘆，授右武衛鎧曹參軍，進奉宸監丞。久之，拜涼州都督。中宗神龍中，遷左驍衛將軍、安西大都護。睿宗立，召爲太僕卿。景雲二年，進同中書門下三品。先天元年，爲朔方軍大總管，明年，以兵部尚書復同中書門下三品，封代國公。明皇講武驪山，震以軍容不整，流新州。開元元年，起爲饒州司馬，道病卒。有集二十卷，今佚。
子夜四時歌（八首録二）
春歌
青樓含日光，緑池起風色。
贈子同心花，殷勤此何極。
陌頭楊柳枝，已被春風吹。
妾心正斷絶，君懷那得知。
〔注〕子夜歌：《唐書·音樂志》：“《子夜》，晉曲也。晉有女子名子夜，造此聲。”《樂府解題》曰：“後更爲四時行樂之詞，謂之《子夜四時歌》。”作者多叙男女别情。
蛩
愁殺離家未達人，一聲聲到枕前聞。
苦吟莫向朱門裏，滿耳笙歌不聽君。
米囊花
開花空道勝於草，結實何曾濟得民。
却笑野田禾與黍，不聞絃管過青春。
〔釋〕前首借蛩抒寫兩種不同地位之人對於勞者之歌，感受不同。後首借米囊花名實不符，譏諷居顯位者無益於民，反笑無位之志士寂寂一生。兩首皆用對比手法傾吐不平，但與盜鑄私錢、掠賣人口之行爲，適成相反，豈有激而爲者邪！郭氏殆晉周處、戴淵一流人物也。周、戴皆初爲不法而後改過者，見《世説新語》。
蘇頲
頲字廷碩，京兆武功人，瓌之子。幼敏悟，一覽千言不忘。擢進士，調烏程尉。舉賢良方正，歷監察御史，神龍中遷給事中、修文館學士、中書舍人。明皇愛其文，制詔多頲作，時稱小許公，後罷爲益州長史，復入知吏部選事，卒謚文憲。頲以文章顯，與燕國公張説稱望略等，世稱“燕許”。有集三十卷，今佚。
汾上驚秋
北風吹白雲，萬里渡河汾。
心緒逢摇落，秋聲不可聞。
〔注〕摇落：屈原《九辯》：“悲哉秋之爲氣也，蕭瑟兮草木摇落而變衰！”
〔釋〕首二句正寫秋聲，“心緒”句則内心感於秋風摇落草木而驚起也。劉勰《文心雕龍·物色》有“寫氣圖貌，既隨物以宛轉；屬采附聲，亦與心而徘徊”之語，實足説明詩人感物而作之情狀。
張敬忠
敬忠自監察御史累遷吏部郎中。開元七年，拜平盧節度使。
邊詞
五原春色舊來遲，二月垂楊未掛絲。
即今河畔冰開日，正是長安花落時。
〔注〕五原：《後漢書·郡國志》：“并州五原郡，秦置爲九原，武帝更名。”
〔釋〕此邊詞而不言邊塞之苦，但用對比手法將河畔與長安兩兩相形而意在言外，且語意和平，可想見唐初國力之盛。
駱賓王
賓王義烏人，七歲能賦詩。武后時，數上疏言事，除臨海丞，怏怏不得志，棄官去。徐敬業亂，以爲府屬，爲敬業作檄討武后。后讀之嘻笑，至“一抔之土未乾，六尺之孤安在”，矍然曰：“誰爲之？”或以賓王對。后曰：“宰相安得失此人。”敬業敗，賓王亡命，不知所之。
易水送人
此地别燕丹，壯髮上衝冠。
昔時人已没，今日水猶寒。
〔注〕易水送别：《史記·荆軻傳》：“（荆軻）遂發，太子（丹）及賓客知其事者皆白衣冠以送之，至易水之上。既祖取道，高漸離擊筑，荆軻和而歌，爲變徵之聲，士皆垂淚涕泣，又前而爲歌曰：‘風蕭蕭兮易水寒，壯士一去兮不復還。’復爲羽聲，慷慨，士皆瞋目，髮盡上指冠。於是荆軻就車而去，終已不顧。”
〔釋〕此睹易水而思古事之作，首二句直寫送别時事，“壯髮”五字寫慷慨赴義之狀如見。三四抒居今思古之情。“今日”五字加重首二句之意，見荆軻雖早没而其英風義概猶可想見。讀此詩可見作者概括力之强。
張説
説字道濟，一字説之，洛陽人。武后策賢良方正，説所對第一，授左補闕，擢鳳閣舍人，忤旨，配流欽州。中宗召説還，累遷工部、兵部侍郎，修文館學士。睿宗拜爲中書侍郎，知政事。開元初進中書令，封燕國公，尋出刺相州，左轉岳州，召拜兵部尚書，知政事，敕令巡邊。後爲集賢院學士，尚書左丞相，卒謚文貞。説爲人敦氣義，重然諾，喜延納後進，朝廷大述作多出其手，與蘇頲號“燕許大手筆”。謫岳州後，詩益悽惋，人謂得江山之助。有集三十卷，今存二十五卷。
送梁六自洞庭山作
巴陵一望洞庭秋，日見孤峰水上浮。
聞道神仙不可接，心隨湖水共悠悠。
〔注〕梁六：梁知微也。巴陵：《唐書·地理志》：“岳州，隋巴陵郡。”　　洞庭：《拾遺記》：“洞庭山浮於水上，其下有金堂數百間，玉女居之，四時聞金石絲竹之聲，徹於山頂。”
〔釋〕此説謫居岳州送梁知微而作，説集又有《送梁知微渡海東詩》，當即此詩。詩寫别情止末句七字。首二句實寫洞庭湖山，中夾第三句遂使實境化成縹緲之景，引起第四句别情便覺悠然無盡。
沈佺期
佺期字雲卿，相州内黄人。善屬文，尤長七言之作。擢進士第。長安中累遷通事舍人，預修《三教珠英》，轉考功郎、給事中，坐交張易之流驩州，稍遷台州録事參軍。神龍中，召見，拜起居郎，修文館直學士，歷中書舍人，太子少詹事，開元初卒。建安後汔江左，詩律屢變，至沈約、庾信以音韻相婉附，屬對精密。乃佺期與宋之問尤加靡麗，回忌聲病，約句準篇，如錦綉成文，學者宗之，號爲“沈宋”。有集十卷，今佚。
北邙山
北邙山上列墳塋，萬古千秋對洛城。
城中日夕歌鐘起，山上惟聞松柏聲。
〔注〕北邙山：楊佺期《洛城記》：“北邙山連嶺亘四百餘里，實古今東洛九原之地。”《十道志》：“邙山在洛陽縣四十里。”
〔釋〕此詩亦用對比法，以城中歌鐘與山上松柏聲對言，使人讀之生感，所以警但知貪樂之人者深矣。
東方虬
虬，武后時爲左史。
王昭君（三首）
漢道方全盛，朝廷足武臣。
何須薄命妾，辛苦事和親。
掩淚辭丹鳳，銜悲向白龍。
單于浪驚喜，無復舊時容。
胡地無花艸，春來不似春。
自然衣帶緩，非是爲腰身。
〔注〕王昭君：《西京雜記》：“元帝後宫既多，乃使畫工圖形，按圖召幸之。諸宫人皆賂畫工，獨王嬙不肯。匈奴求美人爲閼氏，上按圖以昭君行。及召見，貌爲後宫第一。”　　丹鳳：指宫闕，漢建章宫有鳳凰闕，見《三輔黄圖》。白龍：指沙漠，西域有白龍堆，見《漢書·西域傳》。腰身：《管子》：“楚王好小腰而美人省食。”
〔釋〕唐梨園有此曲，唐人多以詠昭君。此三首，首言朝無安邊之策，乃令女子和親；次言昭君悲離故國而形容憔悴；末言胡地無歡，自然瘦減，非如楚女，希冀恩幸也。三首皆用代言體爲昭君抒寫離愁，此等詩貴能曲達人情而不著議論。後來如白居易之“滿面胡沙”，王涣之“夢裏分明”皆此題佳作。
張汯
汯（一作紘）久視中登第，後自左拾遺貶許州司户。《全唐詩》存詩三首。
怨詩
去年離别雁初歸，今夜裁縫螢已飛。
征客近來音信斷，不知何處寄寒衣。
〔釋〕此代征人婦抒情之作。唐人此類詩最多，大都各出新意，體貼入微，比觀頗得啓發之益。
賀知章
知章字季真，會稽永興人。少以文詞知名，擢進士，累遷太常博士。開元中，張説爲麗正殿修書使，奏請知章入書院同撰《六典》及《文纂》，後轉太常少卿，遷禮部侍郎，加集賢院學士，改授工部侍郎，俄遷秘書監。知章性放曠，晚尤縱誕，自號“四明狂客”，醉後屬詞，動成卷軸。天寶初，請爲道士還鄉里，詔賜鏡湖剡川一曲，年八十六卒。
曉發
故鄉杳無際，江皋聞曙鐘。
始見沙上鳥，猶埋雲外峰。
〔釋〕此詩首句揭明作詩之意，次句接寫曉發，三四句雖寫曉景而首句“杳無際”之意得此點明，蓋曉霧初開，近鳥雖明，遠山猶隱，愈覺前路杳冥也。
回鄉偶書（二首）
少小離家老大回，鄉音無改鬢毛衰。
兒童相見不相識，笑問客從何處來。
離别家鄉歲月多，近來人事半消磨。
惟有門前鏡湖水，春風不改舊時波。
〔注〕鏡湖：《會稽記》：“漢順帝永和五年，會稽太守馬臻創立鏡湖，在會稽、山陰兩縣界。”
〔釋〕此詩前首起兩句尚是常語，三四句始將久客他鄉之感，用兒童不識之小小情節説來，意趣便生動。次首寫久别家鄉，人事多變之感，用春風不改水波之無干情事點染，亦包含無窮，此詩家所謂含蓄也。
采蓮
稽山罷霧鬱嵯峨，鏡水無風也自波。
莫言春度芳菲盡，别有中流採芰荷。
〔注〕稽山：《漢書·地理志》，會稽郡山陰縣會稽山在南，上有禹冢、禹井。
〔釋〕首二句寫景，三四句因采蓮芰，覺春雖已過而别有芳菲，言外有高人别有可樂之意。
沈如筠
如筠句容人，横陽主簿。《全唐詩》存詩四首。
閨怨
雁盡書難寄，愁多夢不成。
願隨孤月影，流照伏波營。
〔注〕伏波營：後漢建武中馬援爲伏波將軍討交阯。
〔釋〕此亦代征人婦之詞。天寶中討南詔，故用伏波事。
張旭
旭蘇州吴人。嗜酒，善草書，初仕爲常熟尉。《全唐詩》存詩六首。
山中留客
山光物態弄春暉，莫爲輕陰便擬歸。
縱使晴明無雨色，入雲深處亦沾衣。
〔釋〕此詩末句最能寫出深山雲霧溟濛景色。
桃花磯
隱隱飛橋隔野煙，石磯西畔問漁船。
桃花盡日隨流水，洞在青溪何處邊？
〔釋〕此詩暗用陶潛《桃花源記》，因磯上桃花聯想之者。
崔國輔
國輔吴郡人。開元中應縣令舉，授許昌令，累遷集賢直學士、禮部員外郎，後坐事貶晉陵郡司馬。
怨詞（二首録一）
妾有羅衣裳，秦王在時作。
爲舞春風多，秋來不堪着。
〔釋〕此宫怨詞，但以舊日舞衣不堪再着爲言，而怨情自見。春秋二字表今昔盛衰。“春風多”三字中包含舊情無限。秦王乃泛稱，不必指實。
古意
净掃黄金階，飛霜皎如雪。
下簾彈箜篌，不忍見秋月。
〔釋〕此亦怨詞也。不忍見月者，月圓而人獨分離也。崔國輔絶句純從古樂府出。殷璠《河嶽英靈集》稱國輔詩“婉孌清楚，深宜諷味，樂府數章，古人不及也”。
長信草
長信宫中草，年年愁處生。
時侵珠履迹，不使玉階行。
〔注〕長信宫：《漢官儀》：“帝祖母稱長信宫。”《漢書·外戚傳》：班倢伃失寵，求供養太后長信宫。
〔釋〕此因珠履不來而怨及無情之草，用意深婉。
采蓮曲
玉溆花紅發，金塘水碧流。
相逢畏相失，並着采蓮舟。
小長干曲
月暗送潮風，相尋路不通。
菱歌唱不輟，知在此塘中。
〔注〕《吴都賦》“長干延屬”注：“建業南五里有山岡，其間平地，吏民雜居，東長干中有大長干、小長干，皆相連。”
〔釋〕此二詩皆寫水鄉人民風俗之詞也。
王昭君
一回望月一回悲，望月月移人不移。
何時得見漢朝使，爲妾傳書斬畫師。
〔注〕畫師：毛延壽也。《西京雜記》言元帝後悔遣昭君，乃窮究其事，畫工毛延壽等皆棄市。
王維
維字摩詰，河東人。工書畫，與弟俱有俊才。開元九年擢進士第，調太樂丞，坐累爲濟州司倉參軍，歷右拾遺、監察御史、左補闕、庫部郎中，拜吏部郎中，天寶末爲給事中。安禄山陷兩都，維爲賊所得，服藥陽瘖，拘於菩提寺。安禄山宴凝碧池，維潛賦詩悲悼，聞於行在。賊平，陷賊官三等定罪，特原之，責授太子中允，遷中庶子、中書舍人，復拜給事中，轉尚書右丞。維以詩名盛於開元、天寶間，寧薛諸王、駙馬、豪貴之門，無不拂席迎之。得宋之問輞川别墅，山水絶勝，與道友裴迪浮舟往來，嘯詠終日。維篤於奉佛，晚年長齋禪誦，一日忽索筆作書數紙，别弟及平生親故，舍筆而卒。有集六卷，今存。
鳥鳴澗
人閒桂花落，夜静春山空。
月出驚山鳥，時鳴春澗中。
〔注〕本篇爲《雲溪雜題五首》之一。
鹿柴
空山不見人，但聞人語響。
反景入深林，復照青苔上。
欒家瀨
颯颯秋雨中，淺淺石溜瀉。
跳波自相濺，白鷺驚復下。
竹裏館
獨坐幽篁裏，彈琴復長嘯。
深林人不知，明月來相照。
〔注〕三首均録自《輞川二十首》。輞川：《陝西志》：“輞川在藍田縣南，去縣八里。”
〔釋〕以上四詩皆一時清景與詩人興致相會合，故雖寫景色，而詩人幽静恬淡之胸懷，亦緣而見。此文家所謂融情入景之作。
相思子
紅豆生南國，春來發幾枝。
勸君休采擷，此物最相思。
〔注〕相思子：《資暇集》：“豆有圓而紅、其首烏者，舉世呼爲相思子，即紅豆之異名也。”
〔釋〕此以珍惜相思之情託之名相思子之紅豆也。
雜詠（三首録一）
君自故鄉來，應知故鄉事。
來日綺窗前，寒梅着花未？
送黎拾遺
相送臨高臺，川原杳何極。
日暮飛鳥還，行人去不息。
〔注〕黎拾遺名昕。
〔釋〕二十字中不明言别情，而鳥還人去，自然繾綣。
九月九日憶山東兄弟
獨在異鄉爲異客，每逢佳節倍思親。
遥知兄弟登高處，遍插茱萸少一人。
〔注〕茱萸：草決明也。《續齊諧記》：“汝南桓景從費長房遊學。長房謂之曰：‘九月九日，汝南當有大災厄，急令家人縫囊盛茱萸繫臂上，登山飲菊花酒，此禍可消。’”
〔釋〕原注“十七歲作”。此詩讀之令人生友愛之感。
送元二使安西
渭城朝雨浥輕塵，客舍青青柳色新。
勸君更盡一杯酒，西出陽關無故人。
〔注〕元二：未詳其名。安西：《唐會要》：“貞觀十四年，於西州置安西都護府，治交河城。”　　渭城：《括地志》：“咸陽故城亦名渭城，在雍州北五里。”　　陽關：《元和郡縣誌》：“隴右道沙州壽昌縣：陽關在縣西六里，以居玉門關之南，故曰陽關。”
〔釋〕此詩經樂工採以入樂，名《渭城曲》。樂工采詩入樂時，用裁截及重叠兩種方法，使整齊字句成爲長短句，以便歌唱。此詩則每句三叠，故又名《陽關三叠》。
送沈子福歸江東
楊柳渡頭行客稀，罟師盪槳向臨圻。
惟有相思似春色，江南江北送君歸。
〔注〕臨圻：在今江蘇江寧縣東北三十里。舊注以爲曲岸頭，非。　　罟師：打魚人。罟，漁網也。　　此詩言罟師盪槳，當是沈子福所乘者乃漁舟。
〔釋〕王維送别詩各有新意。前首“西出”句看似平常，實未經人道過。且七字中含情深婉，不用淒涼等詞而意自黯然。後首以别情與春色結合言之，春滿江南江北，情亦同之，亦不必質言别情而情已濃至。
少年行（四首）
新豐美酒斗十千，咸陽遊俠多少年。
相逢意氣爲君飲，繫馬高樓垂柳邊。
〔注〕新豐：《漢書·地理志》新豐縣注：“高祖七年置。”應劭曰：“太上皇思東歸，於是高祖改築城市街里以象豐，徙豐民以實之，故號新豐。”
出身仕漢羽林郎，初隨驃騎戰漁陽。
孰知不向邊庭苦，縱死猶聞俠骨香。
〔注〕羽林郎：《後漢書·百官志》：“羽林郎比三百石，掌宿衛侍從，常選漢陽、隴西、安定、北地、上郡、西河凡六郡良家補。”　　驃騎：《史記·衛將軍驃騎列傳》：“元狩二年春，以冠軍侯去病爲驃騎將軍。”　　漁陽：章懷太子《後漢書》注：“漁陽郡在漁水之陽，今幽州。”《漢書·地理志》：“漁陽郡秦置縣。”　　俠骨香：張華《遊俠曲》：“生從命子游，死聞俠骨香。”
一身能擘兩雕弧，虜騎千重只似無。
偏坐金鞅調白羽，紛紛射殺五單于。
〔注〕雕弧：《玉篇》：“弧，木弓也。雕弧謂有雕畫之弧。”　　白羽：《文選·上林賦》：“滿白羽”，注引文穎曰：“以白羽爲箭故言白羽也。”　　五單于：《漢書·匈奴傳》：“稽侯爲呼韓邪單于，日逐王薄胥堂爲屠耆單于，呼揭王自立爲呼揭單于，右奥鞬王自立爲車犁單于，烏借都尉亦自立爲烏借單于，凡五單于。”
漢家君臣歡宴終，高議雲臺論戰功。
天子臨軒賜侯印，將軍佩出明光宫。
〔注〕雲臺：漢圖功臣像之臺。　　明光宫：漢武帝宫名。
〔釋〕遊俠是古代社會中常見之人物，司馬遷《史記》專爲此輩作《遊俠傳》。歷代詩人所寫之《少年行》、《結客少年場》等詩，也是描繪此輩生活習尚。此輩人從其輕生死、重然諾、舍身赴義一面看，不失爲義士，然亦有“設財役貧，豪暴侵陵孤弱，恣欲自快”之類，如司馬遷所譏者，則今世所謂土豪矣。王維此題共四首，大抵美遊俠能立邊功又憫其賞功不及，觀第二首“孰知”二句與第四首末句，此意顯然。
菩提寺禁聞逆賊凝碧池上作樂作
萬户傷心生野煙，百官何日更朝天。
秋槐葉落空宫裏，凝碧池頭奏管絃。
〔注〕菩提寺：《長安志》：“平康坊南門之東有菩提寺，隋開皇二年隴西公李敬道所奏立。”　　凝碧池：《唐禁苑圖》：“凝碧池在西内苑重元門之北，飛龍院之南。”《明皇雜録》：“天寶末，群賊陷兩京……禄山尤致意樂工，求訪頗切，於旬日獲梨園弟子數百人。群賊因相與大會於凝碧池……樂既作，梨園舊人不覺歔欷相對泣下。……有樂工雷海青者投樂器於地西向慟哭，逆黨乃縛海青於戲馬殿支解之。……王維時爲賊拘於菩提寺，聞之賦詩云云。”
〔釋〕此詩前二句寫京都淪陷景象，三句寫故宫荒涼，皆以抒悲悼之情，末句則引起悲悼之原因也。
裴迪
迪關中人，初與王維、崔興宗居終南，同倡和，天寶後爲蜀州刺史，與杜甫、李頎友善。《全唐詩》存詩二十九首。
華子岡
落日松風起，還家草露晞。
雲光侵履迹，山翠拂人衣。
茱萸沜
飄香亂椒桂，布葉間檀欒。
雲日雖回照，森沉猶自寒。
〔注〕沜：音畔，水岸也。　　檀欒：枚乘《兔園賦》：“修竹檀欒，夾水碧鮮。”形容竹葉之詞。
〔釋〕裴迪《輞川》各詩，其佳者可與王維並美，此二篇是也。
崔顥
顥汴州人，開元十一年登進士第，累官司勛員外郎，天寶十三年卒。
長干曲（四首録三）
君家住何處，妾住在横塘。
停船暫借問，或恐是同鄉。
家臨九江水，來去九江側。
同是長干人，生小不相識。
下渚多風浪，蓮舟漸覺稀。
那能不相待，獨自逆潮歸。
〔注〕長干：《輿地紀勝》：“長干是秣陵縣東里巷名，江南謂山隴之間曰干。金陵五里有山岡，其間平地民庶雜居，有大長干、小長干、東長干，並是地名。”　　長干曲：《樂府詩集》卷七十二《雜曲歌辭》有《長干曲》。古辭曰：“逆浪故相邀，菱舟不怕摇。妾家揚子住，便弄廣陵潮。”　　横塘：《文選·吴都賦》“横塘查下”，劉淵林注：“横塘、查下在淮水南，近陶家渚，緣江長堤謂横塘。”　　九江：此非潯陽之九江，當是江淮之間水道有九也。下渚：未詳。
〔釋〕此詠水鄉民俗之詩也。
祖詠
詠洛陽人，登開元十二年進士第，與王維友善。
終南山望餘雪
終南陰嶺秀，積雪浮雲端。
林表明霽色，城中增暮寒。
〔注〕終南山：《長安志》：“萬年縣：終南山在縣南五十里。”
〔釋〕《唐詩紀事》：有司試《終南望餘雪》詩，詠賦四句，即納於有司。或詰之，詠曰：“意盡。”按唐時應試詩限以韻數（曾定爲五言六韻，共十二句），今詠止四句而意已盡，不求合格式即交卷，故古今流傳以爲佳話。今觀此詩首二句寫望終南山雪，三四句形容餘雪，更無餘義，若勉凑幾句，雖合程式，非好詩矣。
李頎
頎東川人，家於潁陽，擢開元十三年進士第，官新鄉尉。有集一卷，今佚。
野老曝背
百歲老翁不種田，惟知曝背樂殘年。
有時捫虱獨搔首，目送歸鴻籬下眠。
儲光羲
光羲兖州人。登開元中進士第，又詔中書試文章，歷監察御史，坐陷賊貶官。有集七十卷，今存詩集五卷。
江南曲（四首録三）
緑江深見底，高浪直翻空。
慣是湖邊住，舟輕不畏風。
逐流牽荇葉，沿岸摘蘆苗。
爲惜鴛鴦鳥，輕輕動畫橈。
日暮長江裏，相邀歸渡頭。
落花如有意，來去逐船流。
〔注〕江南曲：吴兢《樂府古題要解》：“《江南曲》古詞云‘江南可采蓮’云云，蓋美其芳晨麗景，嬉游得時。若梁簡文‘桂檝晚應旋’，惟歌遊戲也。”
〔釋〕儲光羲此詩與古詞同意，皆寫水鄉民俗之詞。
明妃詞（四首録二）
日暮驚沙亂雪飛，傍人相勸易羅衣。
强來前殿看歌舞，共待單于夜獵歸。
胡王知妾不勝悲，樂府皆傳漢國辭。
朝來馬上箜篌引，稍似宫中閒夜時。
〔注〕箜篌引：《古今注》謂霍里子高妻麗玉作，傷狂人渡河墮水死也。
〔釋〕此詩設爲明妃在胡中情事，代之抒情，與他作但叙情語者不同，故明顧璘批點《唐音》謂“惟此篇與明妃傳神”，又謂“日暮驚沙”一首“直將不對景語，形出淒涼”。是也。
王昌齡
昌齡字少伯，京兆人，登開元十五年進士第，補秘書郎。二十二年中宏詞科，調汜水尉，遷江寧丞，晚節不護細行，貶龍標尉卒。昌齡工詩，緒密而思清，與高適、王之涣齊名，世稱王江寧。有集六卷。
朝來曲
日昃鳴珂動，花連綉户春。
盤龍玉臺鏡，惟待畫眉人。
〔注〕日昃：日西斜時。　　鳴珂：馬勒上飾曰珂。　　玉臺鏡：《世説》：劉聰爲玉鏡臺，温嶠辟劉越石長史北征得之，後娶姑女，下焉。　　畫眉：《漢書·張敞傳》：“（敞）爲婦畫眉，長安中傳張京兆眉憮，有司以奏敞。上問之。對曰：‘臣聞閨房之内，夫婦之私，有過於畫眉者。’上愛其能，弗備責也。”
〔釋〕此春閨婦人待夫婿朝回之情，詩但寫其嬌貴之狀，與尋常閨怨之作不同。
閨怨
閨中少婦不曾愁，春日凝妝上翠樓。
忽見陌頭楊柳色，悔教夫婿覓封侯。
〔注〕凝妝：猶言妝束。
〔釋〕此寫少婦春愁也。“不曾”一本作“不知”。作“不曾”與凝妝上樓，忽感春光，頓覺孤寂，因而引起懊悔之意，相貫而有力。“忽見”，則本無愁者亦愁矣。曰“悔教”，有悔不該讓其去求幻想之富貴，而失現前室家之樂之意。詩人筆下活描出一天真“少婦”之情態，而人民困於徵役，自在言外，詩家所謂不犯本位也。
長信秋詞（五首録二）
金井梧桐秋葉黄，珠簾不卷夜來霜。
熏籠玉枕無顔色，卧聽南宫清漏長。
〔注〕長信：宫名。《漢書·外戚傳》：孝成班倢伃初入宫爲少使，俄而大幸，爲倢伃，居增成舍。其後趙飛燕姊弟亦從微賤興。倢伃恐久見危，求供養太后長信宫。　　熏籠：古人取暖、熏衣之具。　　南宫：即未央宫。
奉帚平明金殿開，且將團扇暫徘徊。
玉顔不及寒鴉色，猶帶昭陽日影來。
〔注〕奉帚：吴均《行路難》曲：“班姬失寵顔不開，奉帚供養長信臺。”　　團扇：班倢伃《怨歌行》：“新制齊紈素，鮮潔如霜雪。裁爲合歡扇，團團似明月。出入君懷袖，動摇微風發。常恐秋節至，涼飆奪炎熱。棄捐篋笥中，恩情中道絶。”　　昭陽：漢殿名，趙飛燕姊弟所居。
〔釋〕此詩以《長信》爲題，係取班倢伃故事爲一般失寵宫人抒寫怨情。前首失寵者熏籠玉枕皆無顔色。卧聽漏長者，一夜不眠也。後首用班姬怨歌團扇，以明棄捐之意。“玉顔”二句，言不及寒鴉，猶能飛入昭陽，帶將日影，以見恩情中絶之人，即寒鴉亦不如也。日影正以比君恩。讀此種詩可知封建帝王蔑視女子、喜新厭故、淫荒無道之罪惡，不知葬送若干人於深宫中也。
春宫曲
昨夜風開露井桃，未央前殿月輪高。
平陽歌舞新承寵，簾外春寒賜錦袍。
〔注〕未央：《三輔黄圖》：“未央宫周回二十八里，前殿東西五十丈，深十五丈。”　　平陽歌舞：《漢書·外戚傳》：“孝武衛皇后字子夫……爲平陽主謳者。……帝祓霸上，還過平陽主，主見所偫美人。帝不説，既飲，謳者進，帝獨説子夫。……主因奏子夫送入宫。”
〔釋〕此又另一種寫法，但寫他人得寵，而己之失寵可知。寫得寵者借衛子夫事言之。唐詩人詠唐事皆借漢事言，如白居易《長恨歌》詠明皇、楊妃而曰“漢皇重色思傾國”，高適《燕歌行》感於唐代征戍之事而曰“漢家烟塵在東北，漢將辭家破殘賊”，皆是。
采蓮曲（二首録一）
荷葉羅裙一色裁，芙蓉向臉兩邊開。
亂入池中看不見，聞歌始覺有人來。
〔釋〕此寫采蓮女亦從古詞“江南可采蓮”來。首二句一言裙與荷葉同色，一言臉與荷花共美，故第三句有“亂入池中”，不能分别之句，而至末句“聞歌始覺”點明，以見采蓮女之美。元楊載謂絶句之“宛轉變化工夫，全在第三句，若於此轉變得好，則第四句如順流之舟矣”。其理不但此詩可證明，唐絶佳者大都如此寫法。
從軍行（五首）
烽火城西百尺樓，黄昏獨上海風秋。
更吹羌笛關山月，無那金閨萬里愁。
〔注〕從軍行：《樂府解題》：“《從軍行》皆軍旅辛苦之辭。”　　海風：北地凡湖泊皆曰海，如蒲昌海（見《漢書·西域傳》）、蒲類海（見《後漢書·明帝紀》）、北鞮海（見《後漢書·竇憲傳》）。關山月：《樂府古題要解》：“《關山月》，傷離也。”　　無那：即無奈。
琵琶起舞换新聲，總是關山離别情。
撩亂邊愁聽不盡，高高秋月照長城。
〔注〕琵琶：《釋名》：“琵琶本出於胡中，馬上所鼓也。”　　長城：《史記·蒙恬傳》：“乃使蒙恬將三十萬衆，北逐戎狄，收河南，築長城，因地形，用險制塞，起臨洮至遼東，延袤萬餘里。”
青海長雲暗雪山，孤城遥望玉門關。
黄沙百戰穿金甲，不破樓蘭終不還。
〔注〕青海：《十三州記》：“允吾縣西有卑禾羌海謂之青海。”　　雪山：《後漢書·班超傳》注：“西域有白山，通歲有雪，亦名雪山。”　　玉門關：《元和郡縣志》：“隴右道沙州壽昌縣：玉門故關在縣西北一百一七里。”　　樓蘭：《漢書·西域傳》：“鄯善國本名樓蘭。”
大漠風塵日色昏，紅旗半卷出轅門。
前軍夜戰洮河北，已報生禽吐谷渾。
〔注〕轅門：黄度“五官解”：“會同有兵事則爲車宫，所謂兵車之會。今猶稱將幕爲轅門。”　　洮河：《元和郡縣志》：“隴右道洮州臨潭縣：洮水出縣西南三百裏嵹臺山。”　　吐谷渾：《新唐書·西域傳》：“吐谷渾居甘松山之陽，洮水之西，南抵白蘭，地數千里。”
秦時明月漢時關，萬里長征人未還。
但使龍城飛將在，不教胡馬度陰山。
〔注〕龍城：《漢書·匈奴傳》：“歲正月渚長少會單于庭祠，五月大會龍城，祭其先天地鬼神。”王先謙補注：“‘索隱’崔浩云‘西方胡皆事龍神，故名大會處爲龍城’。”　　飛將：《史記·李將軍傳》：“（李）廣居右北平，匈奴聞之，號曰漢之飛將軍，避之。”　　陰山：《漢書·匈奴傳》：“（侯）應曰：‘臣聞北邊塞至遼東，外有陰山……至孝武世，出師征伐，斥奪此地，攘之於幕北。……邊長老言匈奴失陰山之後，過之未嘗不哭也。’”
〔釋〕唐代詩人作邊塞詞者極多，大抵多寫邊塞荒寒、戍卒辛苦、傷離念遠之情。王昌齡、岑參等尤長於作此類詩歌。兹録王詩五首，以見一斑。第一首言邊烽不息，黄昏登樓，滿耳秋風，已十足悲涼，此時更聞羌笛吹出《關山月》曲，安得不生金閨萬里之愁。第二首琵琶之新聲，亦撩人之怨曲，滿腹離緒之人，何堪聽此，故有第三句。此詩末句驟讀之似與上三句不相連貫，乃詩人用暗接之法。蓋離人每以月爲異地兩情相聯繫之物，故謝莊《月賦》有“美人邁兮音塵闕，隔千里兮共明月”之句，又如杜甫月夜思家有“今夜鄜州月，閨中只獨看”之作，李白牛渚憶人有“登舟望秋月，空憶謝將軍”之詩，一寫人獨看，一寫己空憶；而張九齡望月有“清迥城邊月，流光萬里同。所思如夢裏，相望在庭中”之篇，則萬里相望也。凡此皆因月生感之作，王詩末句忽接寫月，正以見邊愁不盡者，對此“高高秋月”但“照長城”，愈覺難堪也。句似不接，而意實相連，此之謂暗接。第三首又换一意，寫思歸之情而曰“不破樓蘭終不還”，用一“終”字而使人讀之凄然。蓋“終不還”者，終不得還也，連上句金甲着穿觀之，久戍之苦益明，如以爲思破敵立功而歸，則非詩人之本意矣。第四首但寫邊軍戰勝之事。據《唐書·西戎吐谷渾傳》，太宗徵伏允（吐谷渾酋長）入朝，稱疾不至。貞觀九年，詔特進李靖爲西海道行軍大總管，兵部尚書侯君集爲積石道行軍總管，任城王道宗爲鄯善道行軍總管，仍爲靖副，並突厥、契苾之衆以擊之。諸將頻與賊遇，連戰破之，伏允西走。將軍薛萬均率輕鋭追奔，入磧數百里，兩軍會於大非川，伏允自縊而死。國人乃立順爲可汗，稱臣内附。詩所寫或即此戰事。第五首“人未還”言師勞無功也。三四句責將非其人。倘得李廣爲將，則邊境自安矣。“秦時明月”句，沈歸愚《説詩晬語》謂“防邊築城起於秦、漢，明月屬秦，關屬漢，詩中互文”。此句不過見邊事乃歷代所有也。
芙蓉樓送辛漸（二首録一）
寒雨連江夜入吴，平明送客楚山孤。
洛陽親友如相問，一片冰心在玉壺。
〔注〕芙蓉樓：《元和郡縣志》：“江南道潤州：晉王恭爲刺史，改創西南樓名萬歲樓，西北樓名芙蓉樓。”　　辛漸：未詳。玉壺：鮑照《白頭吟》：“清如玉壺冰。”
〔釋〕此昌齡方自龍標貶所歸吴，次晨即於芙蓉樓餞别辛漸之作。末句沈歸愚謂“言己不牽於宦情也”。按此用鮑詩以明己雖被貶而心地光明如玉壺冰也，不便質言，故託之比喻。
常建
建開元中進士及第，大曆中爲盱眙尉。有集三卷，今存。殷璠稱“建詩似初發通莊，却尋野逕，百里之外，方歸大道。所以其旨遠，其興僻，佳句輒來，惟論意表”。
三日尋李九莊
雨歇楊林東渡頭，永和三日蕩輕舟。
故人家在桃花岸，直到門前溪水流。
〔注〕永和三日：王羲之《蘭亭詩序》：“永和九年歲在癸丑，暮春之初，會於會稽山陰之蘭亭，修禊事也。”　　桃花岸：此暗用《桃花源記》。記稱：“晉太元中，武陵人捕魚爲業，緣溪行，忘路之遠近，忽逢桃花林。夾岸數百步，中無雜樹。”李九當是隱居高士，故以其所居比之桃花源。此用典使人不覺是典之例也。
塞下曲（五首録二）
鐵馬胡裘出漢營，分麾百道救龍城。
左賢未遁旌竿折，過在將軍不在兵。
〔注〕塞下曲：《樂府詩集》新樂府辭有《塞上曲》、《塞下曲》，皆述邊事之詞。　　分麾：分兵也。　　左賢：匈奴有左右賢王。　　旌竿：幡竿也，旗竿也。　　旌竿折：言兵敗也。《晉書·陸機傳》：“（機）討長沙王乂，始臨戎而牙旗折。”
〔釋〕此詩前三句皆言兵敗，末句始提出作詩本意，言兵敗之過在將不善用兵也。
北海陰風動地來，明君祠上御龍堆。
髑髏皆是長城卒，日暮沙場飛作灰。
〔注〕龍堆：《漢書·西域傳》：“樓蘭國最在東垂，近漢，當白龍堆，乏水草。”
〔釋〕此首寫沙場慘黷之狀，讀之令人悚動。可見唐代邊患之深，兵士死事之烈，皆其時朝政之失所致。
薛維翰
維翰登開元進士第，存詩五首。一作蔣維翰。
閨怨（二首録一）
美人怨何深，含情倚金閣。
不笑復不語，珠淚紛紛落。
〔釋〕此詩可與李白《怨情》一首參看。

[book_title]唐人绝句精华（二）
劉長卿
長卿字文房，河間人。開元二十一年進士。至德中，爲監察御史，以檢校祠部員外郎爲轉運使判官，知淮南鄂岳轉運留後。鄂岳觀察使吴仲孺誣奏，貶潘州南巴尉，會有爲之辨者，除睦州司馬，終隨州刺史。長卿以詩馳聲上元、寶應間。皇甫湜云：“詩未有劉長卿一句，已呼宋玉爲老兵。”權德輿謂長卿自詡爲“五言長城”。集十卷，今存。
逢雪宿芙蓉山
日暮蒼山遠，天寒白屋貧。
柴門聞犬吠，風雪夜歸人。
〔注〕白屋：貧士所居也。
〔釋〕此詩二十字將雪夜宿山人家一段情事，描繪如見。
茱萸灣
荒涼野店絶，迢遞人烟遠。
蒼蒼古木中，多是隋家苑。
〔注〕茱萸灣：《江南通志》：“茱萸灣在江都縣東北二十里。”　　隋苑：《壽春圖經》：“（隋）十宫在江都縣北長阜苑内，依林傍澗，因高跨阜，隨地形置焉，並隋煬帝立也。曰歸雁宫、回流宫、九里宫、松林宫、楓林宫、大雷宫、小雷宫、春草宫、九華宫、光汾宫，是曰十宫。”
〔釋〕此弔古之作也。首二句已極見荒遠，三句五字，更具蕭森，末句淡淡指出隋苑，而今昔衰盛之感，不言自見。王世貞所謂“愈小而大，愈促而緩”，五絶之妙，此詩有之。
春草宫
君王不可見，芳草舊宫春。
猶帶羅裙色，青青向楚人。
〔注〕春草宫：見前《茱萸灣》“隋苑”注。　　羅裙色：杜甫《琴臺》詩：“野花留寶靨，蔓草見羅裙。”
〔釋〕此亦弔古之詞。第三句從第二句“芳草”引出，因草色與羅裙同而想見昔日之宫人，故曰“猶帶”，又因今日之草色青青，但向楚人，補足首句之意，詞意迴環入妙。江都故東楚地，故曰“楚人”。
送李穆歸淮南
揚州春草新年緑，未去先愁去不歸。
淮水問君來早晚，無人偏畏過芳菲。
〔注〕春草：淮南小山《招隱士》：“王孫游兮不歸，春草生兮萋萋。”
〔釋〕詩因李穆歸淮南惜别而作。首二句用《招隱士》篇語，既切淮南，又寓招隱之意。淮南小山招隱，非招賢士隱退，乃招隱退之賢士出仕也。故篇末有“王孫兮歸來，山中兮不可以久留”。長卿用其意，故“先愁去不歸”，恐其去而久留不出也。第三四句寫别情，問君何時從淮南而來，因雖有大好春光而無人共賞，反怕過芳菲時節也。全首無惜别之語而别意極深厚。
新息道中
蕭條獨向汝南行，客路多逢漢騎營。
古木蒼蒼離亂後，幾家同住一孤城。
〔注〕新息：《漢書·地理志》：“汝南郡新息縣。”
〔釋〕此寫汝南新息縣道中所見也。李正封（與韓愈）郾城聯句“雪下收新息”，乃指李愬破吴元濟事。據今人岑仲勉《讀全唐文札記》根據權德輿《秦徵君校書與劉隨州唱和詩序》，知長卿卒於德宗貞元七年以前，破蔡州事已不及知，此詩所指或係德宗建中四年李希烈陷汝州，貞元二年希烈爲其將毒殺，淮西始平之事。
王翰
翰字子羽，晉陽人，登進士第，舉直言極諫，調昌樂尉，復舉超拔群類，召爲秘書正字，擢通事舍人，駕部員外，出爲汝州長史，改仙州别駕。日與才士豪俠飲樂游畋，坐貶道州司馬卒。有集十卷，今佚。
涼州詞（二首録一）
蒲桃美酒夜光杯，欲飲琵琶馬上催。
醉卧沙場君莫笑，古來征戰幾人回。
〔注〕涼州詞：《樂府詩集·近代曲辭》有《涼州歌》，引《樂苑》曰：“《涼州》宫調曲，開元中西涼都督郭知運進。”　　蒲桃酒：《史記·大宛傳》：“宛左右以蒲陶爲酒。”　　夜光杯：《十洲記》：“周穆王時，西胡獻夜光常滿杯。杯是白玉之精，光明夜照。”
〔釋〕此寫從軍將士臨發之情事也。首二句言其事，三四句言其情。琵琶本馬上樂，胡地所爲。蒲桃、蒲陶、葡萄一物异名，酒亦胡地所産，夜光杯用《十洲記》亦西胡所有，皆以狀邊塞風物。將士飲酒方酣，忽聞琵琶之聲，頓起從軍之感。故即接以三四句，語似放曠，意實悲涼矣。清人施均父《峴傭説詩》謂“作悲傷語讀便淺，作諧謔語讀便妙”。語猶未的。玩末句何由見其爲諧謔，只覺其感慨蒼涼耳。
孟浩然
浩然字浩然，襄陽人。少隱鹿門山，年四十乃游京師，嘗於太學賦詩，一坐嗟伏。浩然與張九齡、王維爲忘形交。山南采訪使韓朝宗謂浩然閒深詩律，寘諸周行，必詠穆如之頌，因入奏與偕行，先揚於朝，約日引謁。浩然方飲不赴。明皇以張説之薦，召浩然令誦所作，乃誦“北闕休上書”一詩，至“不才明主棄”，帝曰：“卿不求仕，朕豈棄卿。”因放還。張九齡鎮荆州，署爲從事，開元末疽發背卒，年五十。浩然每爲詩佇興而作，造意極苦，篇什既成，洗削凡近。皮日休《孟亭記》云：“明皇世，章句之風，大得建安體，論者推李翰林、杜工部爲尤。介其間能不愧者，惟吾鄉之孟先生也。”集三卷，今存。按浩然遇明皇，匿床下一事，見《唐摭言》，與《唐詩紀事》不同。明胡震亨《唐音癸簽》“談叢一”謂：“孟襄陽伴直，從床底出見明皇，有諸乎？果爾，不逮坦率宋五遠矣。令人主一見，意頓盡，何待誦詩始決也。”此論極是，故今不採《摭言》而從《紀事》。
春曉
春眠不覺曉，處處聞啼鳥。
夜來風雨聲，花落知多少。
〔釋〕此古今傳誦之作，佳處在人人所常有，惟浩然能道出也。聞風雨而惜落花，不但可見詩人清致，且有屈子“哀衆芳之零落”之感也。
宿建德江
移舟泊煙渚，日暮客愁新。
野曠天低樹，江清月近人。
〔注〕建德江：《清統志》：“嚴州府建德縣，有新安江。”
〔釋〕此詩首二句寫宿建德江之時地，“客愁”，旅愁也。第三句寫遠景，野曠則似天低於樹。第四句寫近景，江清則覺月近於人。合觀之有遼闊悽寂之感，所謂“客愁新”也。詩家有情在景中之説，此詩是也。不可但賞其寫景之工，而不見其客愁何在。再者，此詩章法與轉變在第三句者异，三四兩句作對結束，其轉變置於第二句末三字。明胡元瑞《詩藪》謂“對結者須意盡，如王之涣‘欲窮千里目，更上一層樓’，高達夫‘故鄉今夜思千里，霜鬢明朝又一年’，添着一語不得乃可。”蓋對結句如意猶未盡，則成律詩之前半首，故後人有半律之譏。
李白
白字太白，隴西成紀人，或曰山東人，或又曰蜀人。少有逸才，志氣宏放，飄然有超世之心。天寶初，白至長安，賀知章見其文嘆曰：“子謫仙人也。”言於明皇，召見金鑾殿，奏頌一篇。帝賜食，親爲調羹，有詔供奉翰林。白嘗與酒徒飲於市，帝坐沉香亭，意有所感，欲得白爲樂章，召入而白已醉，左右以水颒面，稍解，援筆成文，婉麗精切。帝愛其才，數宴見，嘗醉使高力士脱靴。力士素貴，耻之，摘其詩以激楊貴妃。帝欲官白，妃輒沮止。白自知不爲親近所容，求還山。帝賜金放還，乃浪迹江湖，終日沉飲。永王璘都督江陵，闢爲僚佐。璘謀亂兵敗，白坐長流夜郎，會赦得還。代宗立，以左拾遺召而白已卒。集三十卷，今存。
玉階怨
玉階生白露，夜久侵羅襪。
却下水晶簾，玲瓏望秋月。
〔注〕玉階怨：《樂府詩集·相和歌辭》“楚調曲”有《玉階怨》，亦宫怨詞也。
〔釋〕二十字寫一人初則佇立玉階，立久羅襪皆濕，乃退入簾内，下簾望月，未嘗一字及怨情，而此人通宵無眠之狀，寫來淒冷逼人，非怨而何？
静夜思
床前明月光，疑是地上霜。
舉頭望明月，低頭思故鄉。
〔釋〕清李重華《貞一齋詩説》謂“五言絶發源《子夜歌》，别無妙巧，取其天然二十字，如彈丸脱手爲妙。”李白此詩絶去雕采，純出天真，猶是《子夜》民歌本色，故雖非用樂府古題，而古意盎然。前人嘗言李白曾以樂府學授人，知其於此體功力甚深。
怨情
美人卷珠簾，深坐顰蛾眉。
但見淚痕濕，不知心恨誰。
越女詞（五首録一）
耶溪采蓮女，見客棹歌回。
笑入荷花去，佯羞不出來。
〔注〕耶溪：《寰宇記》：“若耶溪在會稽縣東二十八里。”
〔釋〕此與前《怨情》詩，皆體情之作，各極其妙。比而觀之，可見詩人筆具造化，塑造形象，皆栩栩如生，王安石《題張司業詩》有“看似尋常最奇崛，成如容易却艱辛”之語，最能道出詩人創作之甘苦。即如太白此二篇，固賴主觀虚構，亦需客觀實驗，非率爾可能也。
獨坐敬亭山
衆鳥高飛盡，孤雲獨去閒。
相看兩不厭，只有敬亭山。
〔注〕敬亭山：《郡國志》：“宛陵北有敬亭山。”
〔釋〕首二句獨坐所見，三四句獨坐所感。曰“兩不厭”，則有相看而厭者；曰“只有”，則有不如此山者。此二句既以見山之神秀，令人領略不盡，亦以見己之賞會，獨在此山。用一“兩”字，便覺山亦有情，而太白之風神，有非塵俗所得知者，知者其山靈乎！
渌水曲
渌水明秋月，南湖采白蘋。
荷花嬌欲語，愁殺盪舟人。
〔注〕渌水曲：《樂府詩集·琴曲歌辭》有《渌水曲》，謂蔡邕所作，名《蔡氏五弄》。引《琴書》曰：“邕性沉厚，雅好琴道，嘉平初，入清溪訪鬼谷先生所居，山有五曲，一曲制一弄。……南曲有澗，冬夏常渌，故作《渌水》。”白詩雖用古題，所詠與采蓮、采菱同，蓋寫所見也。詩中用“南湖”或即南曲之澗。
〔釋〕此詩三四兩句，造意甚新，言荷花之容態，足令采蘋之女對之生妬，故曰“愁殺”。“殺”或作“煞”，唐宋時常語，有太甚之意。
繫尋陽上崔相涣（三首録一）
邯鄲四十萬，同日陷長平。
能回造化筆，或冀一人生。
〔注〕繫尋陽：永王璘爲江陵府都督，充山南東路及嶺南、黔中、江南西路四道節度使，重白才名，闢爲府僚佐。及璘擅引舟師東下，脅以偕行。至德二載二月，永王璘兵敗，太白亡走彭澤，坐繫尋陽獄。　　陷長平：《史記》：“白起越韓魏而攻强趙，北坑馬服，誅屠四十餘萬之衆，盡之於長平之下。”
〔釋〕李白又有《獄中上崔相涣》五古一首與此同時作。崔相即爲白昭雪附永王璘事者。其時房琯軍敗於陳濤斜，安、史勢方盛，李白方繫身囹圄之中，而不忘國事，獻詩爲士卒請命，其氣度非常人所及。
田園言懷
賈誼三年謫，班超萬里侯。
何如牽白犢，飲水對清流。
〔注〕賈誼：《史記》稱“賈誼爲長沙王傅三年”。　　班超：《後漢書·班超傳》，班超行詣相者，相者曰：“祭酒布衣諸生耳，而當封侯萬里之外。”後使西域，五十餘國悉皆納質内屬，封超爲“定遠侯”。　　牽犢、飲流：《高士傳》：“許由洗耳於潁濱，時其友巢父牽犢欲飲之，見由洗耳，問其故。對曰：‘堯欲召我爲九州長，惡聞其聲，是故洗耳。’巢父曰：‘子若處高岸深谷，人道不通，誰能見子。子故浮游欲聞，求其名譽，污吾犢口。’牽犢上流飲之。”
〔釋〕李白生逢亂世，常有建功立業之心，而所如不合，志氣無從發揮，故有此作。詩言仕宦不得志如賈謫長沙，得志如班封侯萬里，何如巢父牽犢飲流。言外似有輕功名、慕高隱之志。然其附永王璘，蓋思藉以靖亂，雖曰被脅，亦非無意，觀其永王東巡歌既曰“但用東山謝安石，爲君談笑静胡沙”，又曰“南風一掃胡塵静，西入長安到日邊”，則其志皎然矣。其臨卒前一年（上元二年）作《聞李太尉（光弼）大舉秦兵百萬出征東南，懦夫請纓，冀申一割之用，半道病還，留别金陵崔侍御十九韻》，則此志終生不渝矣。後人喜論李、杜優劣，而尊杜抑李者每以杜甫憂國憂民，欲致君堯舜，爲李白所不及，以李白“當王室多難，海宇横潰之日，作爲歌詩，不過豪俠使氣，狂醉於花月之間耳，社稷蒼生不繫其心膂”（羅大經《鶴林玉露》）。未免從表面、片面論人，非確論也。惟韓愈有“李杜文章在，光焰萬丈長”之語最平允。
結襪子
燕南壯士吴門豪，築中置鉛魚隱刀。
感君恩重許君命，太山一擲輕鴻毛。
〔注〕結襪子：《樂府詩集·雜曲歌辭》有《結襪子》，引《帝王世紀》所載文王、武王自結襪事，及《漢書》王生使張廷尉釋之爲結襪事；又曰：“唐李白辭大抵言感恩之重，而以命相許也。”　　燕南壯士：《史記·刺客傳》：“荆軻之客皆亡，高漸離變名姓爲人庸保，匿作於宋子。……秦始皇召見……使擊筑，未嘗不稱善，稍益近之。高漸離乃以鉛置筑中，復進得近，舉筑撲秦皇帝，不中，於是遂誅高漸離。”又曰：“專諸者，吴堂邑人也。……伍子胥知公子光之欲殺吴王僚……乃進專諸於公子光。……四月丙子，光伏甲士於窟室中，而具酒請王僚。……使專諸置匕首魚炙之腹中而進之。既至王前，專諸擘魚，因以匕首刺王僚。王僚立死，左右亦殺專諸。”　　太山：司馬遷《報任安書》：“人固有一死，或重於太山，或輕於鴻毛，用之所趨異也。”
黄鶴樓送孟浩然之廣陵
故人西辭黄鶴樓，烟花三月下揚州。
孤帆遠影碧空盡，惟見長江天際流。
〔注〕黄鶴樓：《元和郡縣志》：“江南道鄂州：城西臨大江，西南角因磯名樓爲黄鶴樓。”　　廣陵：《續漢書·郡國志》：“徐州廣陵郡廣陵縣原注‘吴王濞所都，城周十四里半’。”
〔釋〕此詩寫别情在三四句。故人之舟既遠，則帆影亦在碧空中消失，此時送别之人所見者“長江天際流”而已。行者已遠而送者猶佇立，正以見其依戀之切，非交深之友，不能有此深情也。善寫情者不貴質言，但將别時景象有感於心者寫出，即可使誦其詩者，發生同感也。又案，“碧空”《萬首唐人絶句》作“碧山”。宋陸游《入蜀記》曰：“八月二十八日訪黄鶴樓故址。太白登此樓送孟浩然詩云：‘孤帆遠映碧山盡，惟見長江天際流。’蓋帆檣映遠山尤可觀，非江行久不能知也。”如其説亦佳，但必改“影”作“映”，恐非原稿。
長門怨（二首録一）
桂殿長愁不記春，黄金四壁起秋塵。
夜懸明鏡青天上，獨照長門宫里人。
〔注〕長門怨：《樂府古題要解》：“《長門怨》爲漢武帝陳皇后作也。后長公主嫖女，字阿嬌，及衛子夫得幸，退居長門宫，愁悶悲思，聞司馬相如工文章，奉黄金百斤令爲解愁之詞。相如作《長門賦》，帝見而傷之，復得親幸者數年。後人因其賦爲《長門怨》。”
〔釋〕首二句一春一秋，二字表兩種情緒。月懸天上，豈獨爲長門宫里人，而永夕不眠者，獨得月照，則似此明月專爲宫人而懸照也。《長門賦》有“懸明月以自照兮，徂清夜於洞房”，李白用之而意更深切。
清平調詞（三首）
雲想衣裳花想容，春風拂檻露華濃。
若非群玉山頭見，會向瑶臺月下逢。
〔注〕清平調詞：《太真外傳》：“開元中，禁中重木芍藥，即今牡丹也。得數本紅紫淺紅通白者，上因移植於興慶池東沉香亭前，會花方繁開……上曰：‘賞名花，對妃子，焉用舊樂詞。’遽命龜年持金花箋宣賜翰林學士李白，立進《清平樂詞》三章。”　　群玉山：《穆天子傳》：“至於群玉之山，四轍中繩，先王之所謂策府。”注：“《山海經》云：‘群玉山，西王母所居者。’”　　瑶臺：《太平御覽》引《登真隱訣》：“崑崙瑶臺是西王母之宫，所謂西瑶上臺，上真秘文盡在其中矣。”
一枝紅艷露凝香，雲雨巫山枉斷腸。
借問漢宫誰得似，可憐飛燕倚新妝。
〔注〕雲雨巫山：《水經注》：“郭景純云：‘丹山在丹陽屬巴，丹山西即巫山者也。天帝女居焉。宋玉所謂天帝之季女名曰瑶姬，未行而亡，封於巫山之陽，精魂爲草實，爲靈芝，所謂巫山之女高唐之阻，旦爲行雲，暮爲行雨，朝朝暮暮，陽臺之下。旦早視之，果如其言，故爲立廟，號朝雲焉。’”　　飛燕：《漢書·外戚傳》：“孝成趙皇后，本長安宫人。……及壯，屬陽阿主家，學歌舞，號曰飛燕。成帝嘗微行出，過陽阿主，作樂。上見飛燕而悦之，召入宫，大幸。有女弟，復召入，俱爲倢伃，貴傾後宫。”
名花傾國兩相歡，長得君王帶笑看。
解釋春風無限恨，沉香亭北倚闌干。
〔注〕沉香亭：《雍録》：“興慶宫圖，龍池東有沉香亭。”
〔釋〕第一首前兩句，名花、妃子雙寫，而以春風比恩幸。後兩句又以玉山、瑶臺之仙靈，雙綰名花、妃子而以見其嬌貴。第二首前兩句寫名花，後兩句寫妃子，曰“枉斷腸”，神女不如名花也。曰“可憐”，飛燕不如妃子也。高力士即以此首以飛燕比楊妃爲進讒之用，以激怒楊妃。第三首總結，點明名花、妃子皆能長邀帝寵愛者，以能“解釋春風無限恨”也。詩家每用春或春風，或東皇代帝皇。三首皆能以綺麗高華之筆爲名花、妃子傳神寫照。其中第二首，用巫山神女、漢宫飛燕兩故事，而楚襄、漢武淫荒逸樂之戒，即在其中，故高力士得指摘其句爲進讒之階，明皇雖愛才亦不能不動心，故終有放還之舉。而李白所以一生落拓江湖，不得翱翔雲霄，亦即因此。王琦注此詩，謂李白起草之時，用巫山雲雨、漢宫飛燕事，别無寓意。以爲白係新進之士未必欲託無益之空言，期君之悟，不免淺視詩人矣。至蕭士贇以爲雲雨巫山句有譏貴妃曾爲壽王妃，枉斷腸者乃壽王，亦不無深文周納之失。一則失之太淺，一則求之過深，皆難使人信服。又王琦謂“雲想”蔡君謨書此詩作“葉想”，必君謨一時筆誤，非有意點金成鐵，却甚有見。金元遺山與張仲傑論文詩有“文須字字作，亦要字字讀”，蓋謂讀詩文不可輕忽，方不負作者之苦心。
早發白帝城
朝辭白帝彩雲間，千里江陵一日還。
兩岸猿聲啼不住，輕舟已過萬重山。
〔注〕白帝城：白帝城在今夔州。楊齊賢注：“白帝城，公孫述所築。初公孫述至魚復，有白龍出井中，自以承漢土運，故號白帝城。”　　江陵：《漢書·地理志》：“南郡縣江陵。”注：“故楚郢都，楚文王自丹陽徙此。”　　猿聲：《水經注》：“自三峽七百里中，兩岸連山，略無闕處，重岩叠嶂，隱天蔽日，自非亭午夜分，不見曦月。至於夏水襄陵，沿溯阻絶。王命急宣，有時朝發白帝，暮宿江陵。其間千二百里，雖乘奔御風，不加疾也。每至晴初霜旦，林寒澗肅，常有高猿長嘯，屬引淒異，空谷傳響，哀轉久絶。故漁者歌曰：‘巴東三峽巫峽長，猿鳴三聲淚沾裳。’”盛弘之《荆州記》同。
〔釋〕此詩寫江行迅速之狀，如在目前，而“兩岸猿聲”一句，雖小小景物，插寫其中，大足爲末句生色。正如太史公於叙事緊迫中忽入一二閒筆，更令全篇生動有味。故施均父謂此詩“走處仍留，急語仍緩”，乃用筆之妙。
望廬山瀑布
日照香爐生紫煙，遥看瀑布掛前川。
飛流直下三千尺，疑是銀河落九天。
〔注〕廬山瀑布：《後漢書·郡國志》注：“廬山在尋陽縣南。有匡俗先生者，出殷周之際，隱遁潛居其下。……時謂所止爲仙人之廬而命焉。”《太平御覽》引周景式《廬山記》：“白水在黄龍南數里，即瀑布水也。土人謂之白水湖。其水出山腹，掛流三四百丈，飛湍於林峰之表，望之若懸素。”
〔釋〕李白集中所寫山水，皆氣象奇偉雄麗之景，足見其胸次宏闊，亦與山水同。較之王、裴輞川唱和諸作，别具一番境界。大小雖殊，而詩人觀物之精細與胸懷之澄澈，能以一己之精神面貌，融入景物之中，則無不同。
望天門山
天門中斷楚江開，碧水東流至此回。
兩岸青山相對出，孤帆一片日邊來。
〔注〕天門山：《圖經》：“天門山在太平州，當涂縣西南二十里。”
〔釋〕毛奇齡謂曾見宋本《萬首唐人絶句》，李白此詩，“至此”時刻誤爲“至北”：“此是望天門山詩，因梁山、博望夾峙江廣，水流至此，作一迴旋矣。時刻誤‘此’爲‘北’，既東又北，既北又回，已乖句調，兼失義理。”今從毛説，改“北”爲“此”。其第三句正爲第四句生色，與前首同，梅堯臣所謂“狀難寫之景如在目前”，讀太白詩時時有之。
蘇臺覽古
舊苑荒臺楊柳新，菱歌清唱不勝春。
只今惟有西江月，曾照吴王宫里人。
〔注〕蘇臺：范成大《吴郡志》：“姑蘇臺舊圖經云：‘在吴縣西三十里。’”
越中覽古
越王勾踐破吴歸，義士還家盡錦衣。
宫女如花滿春殿，只今惟有鷓鴣飛。
〔注〕勾踐破吴：《史記·越王勾踐世家》，勾踐欲伐吴，“問范蠡，蠡曰：‘可矣。’乃發習流二千，教士四萬人，君子六千人，諸御千人伐吴。吴師敗，遂殺吴太子。……其後四年，越復伐吴。……吴師敗，越遂復栖吴王於姑蘇之山。”　　義士：即習流、教士、君子、諸御等人，或疑越人安得稱義士者，非也。
〔釋〕兩詩皆弔古之作。前首從今月説到古宫人，後首從古宫人説到今鷓鴣，皆以見今昔盛衰不同，令人覽之而生感慨，而榮樂無常之戒即寓其中。
與史郎中欽聽黄鶴樓上吹笛
一爲遷客去長沙，西望長安不見家。
黄鶴樓中吹玉笛，江城五月落梅花。
〔注〕落梅花：《樂府詩集·漢横吹曲》有《梅花落》。
春夜洛城聞笛
誰家玉笛暗飛聲，散入春風滿洛城。
此夜曲中聞折柳，何人不起故園情。
〔注〕折柳：《樂府詩集·漢横吹曲》有《折楊柳》。
〔釋〕兩詩皆聞笛生感之作。前首先有情後聞笛，後首先聞笛後有情，章法變换。先有情者，情感物也；後有情者，物動情也。
贈汪倫
李白乘舟將欲行，忽聞岸上踏歌聲。
桃花潭水深千尺，不及汪倫送我情。
〔注〕汪倫：楊齊賢注：“白游涇縣，桃花潭村人汪倫常釀美酒以待白。倫之裔孫至今寶其詩。”　　踏歌：《通鑒·唐紀》：“（閻）知微與虜連手踏《萬歲樂》於城下。”胡三省注：“踏歌者，連手而歌，蹋地以爲節也。”　　桃花潭：王琦注：“《一統志》：桃花潭在寧國府涇縣西南一百里，深不可測。”
〔釋〕王琦注引唐汝詢曰：“倫一村人耳，何親於白，既醖酒以候之，復臨行以祖之，情固超俗矣。太白於景切情真處，信手拈出，所以調絶千古。”按讀此詩既以見汪倫之超俗可喜，亦以見太白之對人民親切有情，汪倫借太白一詩而留名後世，亦如黄四娘因杜甫一詩而傳，詩人之筆可貴如此。
韋應物
應物京兆長安人，少以三衛郎事明皇，晚更折節讀書。永泰中，授京兆功曹，遷洛陽丞。大曆十四年，自鄠令制除櫟陽令，以疾辭不就。建中三年，拜比部員外郎，出爲滁州刺史，久之，調江州，追赴闕，改左司郎中。復出爲蘇州刺史。應物性高潔，所在焚香掃地而坐。惟顧況、劉長卿、丘丹、秦係、皎然之儔，得厠賓客，與之酬倡。其詩閒淡簡遠，人比之陶潛，稱陶韋云。集十卷，今存。
秋夜寄丘員外
懷君屬秋夜，散步詠涼天。
山空松子落，幽人應未眠。
〔注〕丘員外：丘丹也。丘嘗爲倉曹員外郎、祠部員外郎。
懷琅邪深標二釋子
白雲埋大壑，陰崖滴夜泉。
應居西石室，月照山蒼然。
秋齋獨宿
山月皎如燭，風霜時動竹。
夜半鳥驚棲，窗間人獨宿。
〔釋〕上三詩，與王維輞川諸作頗相似，皆有恬淡閒遠之趣。
西塞山
勢從千里奔，直入江中斷。
嵐横秋塞雄，地束驚流滿。
〔注〕西塞山：陸游《入蜀記》：“晚過道士磯。石壁數百尺，色正青，了無竅穴，而竹樹迸枝交絡其上，蒼翠可愛。自過小孤，臨江峰嶂無出其右。磯一名西塞山。”
〔釋〕二十字乃一幅山水畫，參看陸游《入蜀記》，知此山實西蜀一勝境。
登樓
兹樓日登眺，流歲暗蹉跎。
坐厭淮南守，秋山紅樹多。
〔釋〕高步瀛《唐宋詩舉要》：“厭，‘’之借字。《説文》曰‘，飽也’。《周語》中韋注曰‘，足也’。字亦作‘饜’。此詩言以淮南守爲自足，因耽玩山樹耳，若以厭惡字解之，失其旨矣。唐滁州屬淮南道，此當是爲滁州刺史時作。”按高解“厭”爲飽，是。謂“詩言以淮南守爲自足，因耽玩山樹耳”，則尚未得詩人之用意。觀“流歲暗蹉跎”句，知三四句即從此出，言身爲郡守，無益生民，惟飽看“秋山紅樹”而已。韋《寄暢當》詩有“丈夫當爲國，破敵如摧山。何必事州府，坐使鬢毛斑。”與此詩同一旨趣。其非以淮南一守自足，固極顯然。
登樓寄王卿
踏閣攀林恨不同，楚雲滄海思無窮。
數家砧杵秋山下，一郡荆榛寒雨中。
〔注〕王卿：未詳。
〔釋〕此詩首二句寄詩之情，三四句登樓之感。細玩末句，知亂後州郡荒涼景象，實可悲憫。宋劉辰翁謂“韋應物居官自愧，閔閔有恤人之心”。證以韋《寄李儋元錫》詩“邑有流亡愧俸錢”之句，劉氏之説，可謂能得詩人忠厚愷悌之情矣。
寄諸弟（二首）
歲暮兵戈亂京國，帛書間道訪存亡。
還信忽從天上落，惟知彼此淚千行。
〔注〕帛書：《漢書·蘇武傳》：“常惠教使者言，天子射上林中，得雁足有繫帛書，言武等在某澤中。”
雨中禁火空齋冷，江上流鶯獨坐聽。
把酒看花想諸弟，杜陵寒食草青青。
〔注〕禁火：《荆楚歲時記》：“去冬至節一百五日，即有疾風甚雨，謂之寒食禁火。”　　流鶯：此暗用謝靈運“園柳變鳴禽”句意。謝此詩乃於永嘉西堂，忽夢惠連，即得“池塘生春草，園柳變鳴禽”之句，見《南史·謝惠連傳》，兄弟事也，故用之。杜陵：《漢書·地理志》：“杜陵縣屬京兆尹。”《元和郡縣志》：“關内道京兆府萬年縣：杜陵在縣東南二十里，漢宣帝陵也。”
〔釋〕此二詩，一以見應物篤於兄弟之情，一以見唐當天寶之亂，人民離散之苦。杜甫《月夜憶舍弟》詩亦有“有弟皆分散，無家問死生”之句，《得舍弟消息》詩亦有“不知臨老日，招得幾人魂”之語，全是一片離亂景象中兄弟不保之痛語。
與村老對飲
鬢眉雪色猶嗜酒，言辭淳樸古人風。
鄉村年少生離亂，見話先朝如夢中。
〔釋〕讀此詩如見兩老人對飲談天寶未亂時事，坐中少年聽此如聽説夢。比元稹《行宫》詩“白頭宫女在，閒坐説玄宗”，更爲沉痛。彼説者宫闈盛衰，此則人民苦樂也。其描繪村老處，尤親切有味。
子規啼
高林滴露夏夜清，南山子規啼一聲。
鄰家孀婦抱兒泣，我獨展轉何爲情。
〔釋〕此亦仁人之言也。孀婦抱兒夜哭，聞者真難爲懷。“鄰家”二句可扺杜甫《石壕吏》一首。此首一二兩句，描寫夜景，已足悲涼，合之後兩句，其情其景，雖千百年後，猶在眼前矣。
滁州西澗
獨憐幽草澗邊生，上有黄鸝深樹鳴。
春潮帶雨晚來急，野渡無人舟自横。
〔釋〕此即景之作也。王士禎《唐人萬首絶句選·凡例》：“元趙章泉、澗泉選唐絶句，其評注多迂腐穿鑿。如韋蘇州《滁州西澗》一首，‘獨憐幽草澗邊生，上有黄鸝深樹鳴’，以爲君子在下，小人在上之象。以此論詩，豈復有風雅邪！”此論甚正，從《三百篇》以來，許多好詩被此等迂腐穿鑿之説妄解者，不知凡幾，豈特無復有風雅，且真風雅之罪人也。
故人重九日求橘
憐君卧病思新橘，試摘猶酸亦未黄。
書後欲題三百顆，洞庭須待滿林霜。
〔注〕王羲之帖：“奉橘三百枚，霜未降，未可多得。”　　洞庭：《山海經》：“洞庭之山，其木多橘。”又葉石林《避暑録話》：“吴中橘亦惟洞庭東西兩山最盛。”
〔釋〕此詩明白如對話，故古今傳誦人口。
休日訪人不遇
九日驅馳一日閒，尋君不遇又空還。
怪來詩思清人骨，門對寒流雪滿山。
〔釋〕所訪之人不知爲誰，讀末句當是高隱之詩人。
岑參
參南陽人，文本之後。少孤貧，篤學，登天寶三載進士第，由率府參軍，累官右補闕，論斥權佞，改起居郎，尋出爲虢州長史，復入爲太子中允。代宗總戎陝服，委參以書奏之任，由庫部郎出刺嘉州。杜鴻漸鎮西川，表參爲從事，以職方郎兼侍御史，領幕職，使罷流寓不還，遂終於蜀。杜確《嘉州集序》：“岑公早歲孤寒，能自砥礪，遍覽史籍，尤工綴文。屬辭尚清，用志尚切，其有所得，多入佳境，迥拔孤秀，出於常情。每一篇絶筆，則人傳寫，雖閭里士庶、戎夷蠻貊，莫不吟習焉。”有集八卷，今存者七卷。
題三會寺倉頡造字臺
野寺荒臺晚，寒天古木悲。
空階有鳥迹，猶似造書時。
〔注〕三會寺：《郡國志》：“倉頡里在長安，三會寺即其地，一名倉史臺。”　　造字：衛恒《四體書勢》：“黄帝之史，沮誦蒼頡，眺彼鳥迹，始作書契。”
〔釋〕首二句寫三會寺、造字臺景物，因其荒古而生懷古之幽情。三四句見鳥迹而緬想造書時。
暮秋山行
疲馬卧長坂，夕陽下通津。
山風吹空林，颯颯如有人。
〔釋〕詩寫旅途荒野悽寂之狀，如在目前。
九日思長安故園
强欲登高去，無人送酒來。
遥憐故園菊，應傍戰場開。
〔注〕送酒：《續晉陽秋》：“陶潛九日無酒，出籬邊，悵望久之，見白衣人至，乃王弘送酒使也。即便就酌，醉而後歸。”
〔釋〕此詩因欲登高而感於無人送酒，又因送酒無人而聯想及故園之菊，復因菊而遠思故園在亂中。所謂彈丸脱手（謝朓語王筠曰：“好詩圓美流轉如彈丸。”見《南史·王筠傳》）於此詩見之矣。
寄韓樽使北
夫子素多疾，别來未得書。
北庭苦寒地，體内今何如？
〔釋〕此詩明白如話，蓋以詩代書柬也。然二十字中，友朋相念之情深矣。
苜蓿峰寄家人
苜蓿峰邊逢立春，胡蘆河上淚沾巾。
閨中只是空相憶，不見沙場愁殺人。
〔注〕苜蓿峰：《西域記》：“玉關外有五烽，苜蓿烽其一也。”據此則“峰”應作“烽”。　　胡蘆河：《五代史》“四夷”附録：“牛蹄突厥其地尤寒，水曰瓠盧河，夏秋冰厚二尺，春冬冰徹底。”按《舊唐書·高宗紀》有“燕山道總管李謹行破高麗於瓠盧河之西，一作葫蘆”。是則葫蘆有二，此詩所指當是《五代史》西域之瓠盧河，胡盧、瓠盧、葫蘆皆一河異字。
〔釋〕此詩三四句較但寫家人相憶之詞，更進一層，言家人空憶遠人，不知遠戍沙場之苦，有非空想所知。
磧中作
走馬西來欲到天，辭家見月兩回圓。
今夜不知何處宿，平沙萬里絶人烟。
〔注〕磧：《郡國志》：“伊州鐵勒國多沙磧。”按岑參又有“十日過沙磧，終朝風不休”之句，即此詩之磧中。
〔釋〕此詩末句即前詩之“沙場愁殺人”也。詩爲西行途中所作。我國地勢西北高於東南，故有首句。
送人（三首録二）
西原驛路掛城頭，客散江亭雨未休。
君去試看汾水上，白雲猶似漢時秋。
〔注〕西原：《舊唐書·玄宗紀》：“天寶十五載，哥舒翰將兵八萬，與賊將崔乾祐戰於靈寶西原。”按《一統志》：“西原在靈寶西南五十里。”　　汾水：《元和郡縣志》：“河東道河中府寶鼎縣：汾水北去縣二十五里。”
百尺原頭酒色殷，路傍驄馬汗班班。
别君只有相思夢，遮莫千山與萬山。
〔注〕殷：音近煙，本赤黑色，此指醉面色赤也。　　遮莫：《藝苑雌黄》：“遮莫，蓋俚語，猶言盡教也。自唐以來有之。”按今尚有“教莫”之語，即“遮莫”。
〔釋〕前詩原題作《虢州後亭送李判官使赴晉絳得秋字》。虢州，今河南靈寶縣。晉，今山西臨汾縣；絳，今山西絳縣。其時岑參方爲虢州長史，設宴後亭爲李判官餞别，分韻賦詩，岑得秋韻也。前三四兩句用漢武帝《秋風辭》。按《漢武故事》：“帝行幸河東，祠后土，顧視帝京，忻然，中流與群臣飲宴。帝歡甚，乃自作《秋風辭》。”其辭有“秋風起兮白雲飛”之句。岑參用之，蓋因李所至汾河流域，故想及漢武此辭，又因漢武時國勢方强，有感於天寶以來，世亂相仍，已非太宗時威震蠻夷之盛世，故託之漢武以寄其憂國之情，而有“試看”之句。後首一題《原頭送范侍御得山字》，正寫餞别時情景及别後之相思。
封大夫破播仙凱歌（六首録二）
日落轅門鼓角鳴，千群面縛出蕃城。
洗兵魚海雲迎陣，秣馬龍堆月照營。
〔注〕封大夫：封常清也。封積功至安西節度使，後因兵敗被殺。　　播仙：岑仲勉《讀全唐詩札記》：“岑參《凱歌六首》，注云：‘天寶中，回紇寇邊，常清出師征之，及破播仙，奏捷獻凱，乃作凱歌。’據《新唐書》四三下，‘播仙鎮，故且末城也。’地不近回紇，當日亦未聞有入寇事，殆吐蕃之誤耳。”按《唐書》封常清於天寶十二載爲安西節度使，曾破大勃律。大勃律在吐蕃西，封氏之捷疑即此事。　　魚海：《唐書·李光弼傳》：“李國臣力能抉關，以折衝從，收魚海五城。”杜甫《秦州雜詩》有“魚海路常難”句，仇兆鰲注引《唐書》王倕克吐蕃魚海。　　龍堆：即白龍堆。《漢書·西域傳》：“樓蘭國最在東垂，近漢，當白龍堆。”詩中地名亦略約言之，必欲指實則拘泥矣。
蕃軍遥見漢家營，滿谷連朝遍哭聲。
萬箭千刀一夜散，平明流血浸空城。
〔釋〕岑參久在邊塞，其詩摹繪邊塞風光者最多，此詩則贊美封大夫之戰功而作。故語特雄肆，不爲寒苦之態，然如後首所寫，亦可見戰陣之烈，頌而有諷矣。
赴北庭度隴思家
西向輪臺萬里餘，也知鄉信日應疏。
隴山鸚鵡能言語，爲報家人數寄書。
〔注〕隴：《説文》：“隴山，天水阪也。”《漢書》揚雄《解嘲》云“響若坻頽”，應劭注“天水有大阪名隴山”。輪臺：《唐書·地理志》：“北庭大都護府有輪臺縣。”　　鸚鵡：《禽經》：“鸚鵡摩背而瘖。”注：“鸚鵡出隴西，能言。”
〔釋〕古時交通不便，遠客音信難通。鸚鵡能言，故願託之通辭，亦無可奈何之語。
春夢
洞房昨夜春風起，遥憶美人湘江水。
枕上片時春夢中，行盡江南數千里。
〔釋〕三四句寫夢境入神。
山房春事（二首録一）
梁園日暮亂飛鴉，極目蕭條三兩家。
庭樹不知人去盡，春來還發舊時花。
〔注〕梁園：本梁孝王兔園。詩人用以爲富貴人家之代稱。
〔釋〕此詩從蕭條中想見繁盛，不言人之感慨，但寫樹之無情，使人誦之，自然生感。
包佶
佶字幼正，天寶六年進士，累官諫議大夫，坐善元載貶嶺南，劉晏奏起爲汴東兩税使。晏罷，以佶充諸道鹽鐵輕貨錢物使，遷刑部侍郎，改秘書監，封丹陽郡公。存詩集一卷。
再過金陵
玉樹歌終王氣收，雁行高送石城秋。
江山不管興亡事，一任斜陽伴客愁。
〔注〕金陵：《丹陽記》：“秦始皇埋金玉雜寶以厭天子氣，故名金陵。”《唐書·地理志》：“江南道昇州縣上元，望本江寧，武德三年更江寧曰歸化，八年更歸化曰金陵，九年更金陵曰白下。”　　玉樹歌：《樂府詩集·吴聲歌曲》有《玉樹後庭花》，陳後主作。王氣：庾信《哀江南賦》：“將非江表王氣終於三百年乎！”　　石城：《丹陽記》：“石頭城吴時悉土塢，義熙始加磚累石頭，因山以爲城，因江以爲池，形險固有奇勢。”
〔釋〕此亦弔古之作，三四句感慨甚深。興亡不關江山事，誰實主之，不言而喻矣。
李嘉祐
嘉祐字從一，趙州人。天寶七年擢第，授秘書正字，坐事謫鄱江令，調江陰，入爲中臺郎。上元中，出爲台州刺史，大曆中，復爲袁州刺史。與嚴維、劉長卿、冷朝陽諸人友，善爲詩，麗婉有齊梁風。集一卷，今存。
夜宴南陵留别
雪滿前庭月色閒，主人留客未能還。
預愁明日相思處，匹馬千山與萬山。
〔注〕南陵：《舊唐書·地理志》：“南陵武德七年屬池州，州廢屬宣州。”
高適
適字達夫，渤海蓚人。舉有道科，哥舒翰表爲從事，佐翰守潼關。潼關失守，適奔赴行在，擢諫議大夫，節度淮南。李輔國譖之，左授太子少詹事，出爲蜀、彭二州刺史，進成都尹、劍南西川節度使，召還爲刑部侍郎，轉散騎常侍，封渤海縣侯。永泰二年卒，謚曰忠。適喜功名，尚節義，年過五十始學爲詩，以氣質自高。有集十卷，今存。
題張處士菜園
耕地桑柘間，地肥菜常熟。
爲問葵藿姿，何如廟堂肉？
〔釋〕張處士未詳何人。詩意貧賤何必不如富貴，故設爲問詞以重其人。
别董大（二首録一）
千里黄雲白日曛，北風吹雁雪紛紛。
莫愁前路無知己，天下誰人不識君。
〔釋〕董大未詳，亦是貧士，故爲一首有“丈夫貧賤”之語。送别詩不作離别可憐之詞而有誰不識君之壯語，知董大必豪士而未達者。高適爲人尚節義，於此等詩見之。
塞上聞笛
雪净胡沙牧馬還，月明羌笛戍樓間。
借問梅花何處落，風吹一夜滿關山。
〔釋〕本笛曲《落梅花》，詩人每用爲真梅花，此詩言笛聲吹滿關山，亦以梅花言之，蓋以梅花代笛聲也。
杜甫
甫字子美，其先襄陽人。曾祖依藝爲鞏令，因居鞏。甫天寶初應試不第，後獻三大禮賦，明皇奇之，召試文章，授京兆府兵曹參軍。安禄山陷京師，肅宗即位靈武，甫自賊中遁赴行在，拜左拾遺，以論救房琯，出爲華州司功參軍。關輔饑亂，寓居同州同谷縣，身自負薪採梠，餔糒不給。久之召補京兆府功曹，道阻不赴。嚴武鎮成都，奏甫爲參謀、檢校工部員外郎，賜緋。武與甫世舊，待遇甚厚，乃於成都浣花里種竹植樹，枕江結廬，縱酒嘯歌其中。武卒，甫無所依，乃之東蜀就高適。既至而適卒。是歲，蜀帥相攻殺，蜀大擾，甫携家避亂荆楚，扁舟下峽，未維舟而江陵亦亂，乃溯沿湘流，游衡山，寓居耒陽。未久復北上，卒於中途，年五十九。元稹志其墓，謂“李白壯浪縱恣，擺去拘束，誠亦差肩子美矣，至若鋪陳終始，排比聲韻，大或千言，次猶數百，詞氣豪邁，而風調清深，屬對律切，而脱棄凡近，則李尚不能歷其藩翰，況堂奥乎”！白居易亦云：“杜詩貫穿古今，盡工盡善，殆過於李。”合二人之論觀之，庶得杜甫之全。甫之一生，出處勞佚，喜樂悲憤，好賢惡惡，一見之於詩，而又以忠君憂國，傷時念亂爲本旨，讀其詩可以知其世，故有“詩史”之稱。舊集詩文共六十卷，今存。
絶句（十二首録五）
遲日江山麗，春風花艸香。
泥融飛燕子，沙暖睡鴛鴦。
江碧鳥逾白，山青花欲燃。
今春看又過，何日是歸年。
日出籬東水，雲生舍北泥。
竹高鳴翡翠，沙僻舞鵾鷄。
舍下筍穿壁，庭中藤刺檐。
地晴絲冉冉，江白草纖纖。
急雨捎溪足，斜暉轉樹腰。
隔巢黄鳥並，翻藻白魚跳。
〔釋〕蘇軾稱摩詰“詩中有畫”。杜甫此等小詩，亦皆畫也。但甫所畫爲花卉禽魚，與維之山水風月異。至其體察物象之敏鋭與其胸懷之恬適，以及融情入景之妙，則無不同。
復愁（十二首録四）
人烟生處僻，虎迹過新蹄。
野鶻翻窺草，村船逆上溪。
萬國尚防寇，故園今若何？
昔歸相識少，早已戰場多。
胡虜何曾盛，干戈不肯休。
閭閻聽小子，談笑覓封侯。
今日翔麟馬，先宜駕鼓車。
無勞問河北，諸將角榮華。
〔注〕翔麟馬：《唐會要》：貞觀中，骨利干獻良馬百匹，其中十匹尤駿，太宗奇之，各爲制名，名曰十驥，九曰翔麟紫。　　駕鼓車：《漢書》：“文帝以千里馬駕鼓車。”
〔釋〕《復愁》者，先曾有作，今復作也。十二首中，有見眼前景物而愁者，“人烟”一首是也。有因時事而愁者，“萬國”以下三首是也。“人烟”一首，分寫四事，皆可愁者。“萬國”，思故鄉經亂而愁也。此數詩當作於大曆二年，時吐蕃侵邠靈，京師戒嚴，四方騷動。詩言昔曾暫歸，親友離散，皆緣戰禍頻仍，則今日之情景更不堪問。上二句設問，下二句從昔日之亂離推想今日作答。“胡虜”，因將帥好亂，干戈無已而愁也。言胡虜易平，而干戈不息者，緣將帥思借邊亂而致榮顯，不免挑起戰禍也。甫《後出塞》詩有“古人重守邊，今人重高勛”，亦即此意。“今日”，固諸將跋扈而愁也。當時藩鎮有非有高功而擁兵以向中央，而朝廷復一味以爵禄爲羈縻驕横之計，譬之馬無駕車之勞，徒膺美號，非駕御之策也。讀此等詩，知詩人無時不憂國憫亂，不以窮而在野便置國事於度外也。
武侯廟
遺廟丹青落，空山草木長。
猶聞辭後主，不復卧南陽。
〔注〕武侯廟：朱鶴齡注：“此指夔州之廟。”張震《武侯祠堂記》：“唐夔州治白帝，武侯廟在西郊。”
〔釋〕首二句寫廟景，“丹青落”，廟宇髹（xiū）漆剥落也。“草木長”，廟外景物荒蕪也。後二句詠武侯，“辭後主”，武侯出師有表辭後主也。“卧南陽”，武侯爲國有鞠躬盡瘁之心，不以後主昏庸而生退居之志也。曰“猶聞”，有千載猶生之意，寫武侯之英靈如在也。
八陣圖
功蓋三分國，名成八陣圖。
江流石不轉，遺恨失吞吴。
〔注〕八陣圖：《寰宇記》：“山南東道夔州奉節縣：八陣圖在縣西南七里。”《荆州圖副》：“永安宫南一里渚下平磧上，有諸葛武侯八陣圖，聚細石爲之，各高五尺，廣十圍，歷然棋布，縱横相當，中間相去九尺，正中開南北巷，悉廣五尺，凡六十四聚，或爲人所散亂，及爲夏水所没，冬時水退，復依然如故。”
〔釋〕首句極贊武侯，次句入題，三句就八陣圖説。“江流”句，從句面看似寫聚石不爲水所冲激，實已含末句“恨”字之意。末句説者聚訟，大概不出兩意：一則恨未吞吴，一則恨失於吞吴。沈德潛《唐詩别裁》評此詩曰：“吴蜀唇齒，不應相仇。‘失吞吴’，失策於吞吴，非謂恨未曾吞吴也。隆中初見時，已云‘東連孫權，北拒曹操’矣。”沈乃主後一説者。蓋鼎足之勢，在劉備不忍一時之忿伐吴兵敗，致蜀失吴援而破裂，遂使晉能各個擊破。由此言之，沈説是也。“石不轉”有恨不消之意，知此句五字亦非空設。杜甫運思之細，命意之高，於此可見。
漫興（九首録四）
眼見客愁愁不醒，無賴春色到江亭。
即遣花開深造次，便教鶯語太丁寧。
〔注〕漫興：偶然興感而作，或曰漫成。　　無賴：無聊也。　　造次：急遽也，忙迫也。　　丁寧：反復也，頻繁也。
二月已過三月來，漸老逢春能幾回。
莫思身外無窮事，且盡生前有限杯。
〔注〕《世説新語》：“張翰曰：‘使我有身後名，不如生前一杯酒。’”
腸斷江春欲盡頭，杖藜徐步立芳洲。
顛狂柳絮隨風舞，輕薄桃花逐水流。
糝徑楊花鋪白氈，點溪荷葉叠青錢。
筍根雉子無人見，沙上鳧雛傍母眠。
〔注〕糝：桑感切，雜也。
〔釋〕此等詩皆隨所遇而生感之作，大抵皆偶然之事，有觸於中發而爲詩也。“眼見”一首，“花開深造次”，言花急忙便開，“鶯語太丁寧”，鶯啼不歇也。看“即遣”、“便教”四字，正嫌春之無賴也。春本可悦，鶯花亦非可厭之物，但“客愁不醒”之人，反覺其無賴也。“二月”一首，曰“莫思”正是在思，曰“且盡”有不得已之意。總之皆無可如何之情，知杜甫此時有滿腔心事，無可告訴之苦。“腸斷”一首，“顛狂”、“輕薄”，皆愁人眼中見之如此。“糝徑”一首，四句各寫一物。合觀之，知詩人用意於此，聊以遣愁耳。此數章與《絶句》“遲日江山”數章不同者，彼時詩人心情恬適，故物物可喜，此則正在愁不醒中，故事事可嫌。詩人但率真而動，無所容心，雖似不同，却非矛盾。蓋情物相值，或情隨物興，或物以情異，皆極其自然，非可矯飾者。
江畔獨步尋花（七首録四）
江上被花惱不徹，無處告訴只顛狂。
走覓南鄰愛酒伴，經旬出飲獨空床。
〔注〕徹：盡也。
稠花亂蕊裹江濱，行步欹危實怕春。
詩酒尚堪驅使在，未須料理白頭人。
〔注〕料理：猶今言照料也。
江深竹静兩三家，多事紅花映白花。
報答春光知有處，應須美酒送生涯。
黄四娘家花滿蹊，千朵萬朵壓枝低。
留連戲蝶時時舞，自在嬌鶯恰恰啼。
〔釋〕《尋花》數首，亦是遣興之詞。但此時詩人心情開朗，較作《漫興》詩時不同，雖亦不免有遲暮之感，而能以詩酒自豪，不爲衰颯之態。曰“顛狂”，曰“堪驅使”，皆傲兀可喜語也。杜詩多變態，故是大家規模。
三絶句（三首）
前年渝州殺刺史，今年開州殺刺史。
群盜相隨劇虎狼，食人更肯留妻子！
〔注〕渝州：《舊唐書·地理志》：“渝州南平郡本巴郡，天寶元年更名。”　　開州：《舊唐書·地理志》：“開州盛山郡，義寧二年置。”
二十一家同入蜀，惟殘一人出駱谷。
自説二女嚙臂時，回頭却向秦雲哭。
〔注〕駱谷：《元和郡縣志》：“儻谷一名駱谷，在興道縣北三十里。”　　嚙臂：《世説新語》：“趙飛燕見召，與女弟嚙臂而别。”
殿前兵馬雖驍雄，縱暴略與羌渾同。
聞道殺人漢水上，婦女多在官軍中。
〔注〕殿前兵馬：《唐書·兵志》：“廣德元年代宗幸陝。魚朝恩舉神策軍迎扈。後以軍歸禁中自將之。”　　羌渾：黨項羌、吐谷渾也。《唐書》：“黨項羌在古析支之地，漢西羌之别種也。”又曰：“吐谷渾自晉永嘉之末始西度洮水，建國於群羌之故地。”
〔釋〕仇兆鰲注謂“此三章雜記蜀中之亂。首章傷兩州之被寇也。次章記難民之罹禍也。末章嘆禁軍之暴横也”。按首章三四句言群盜甚於虎狼，虎狼食人尚肯留妻子。次章叙所聞難民之言。末章痛斥禁軍殺掠人民之罪。三章義正詞嚴，知甫於此憤慨甚深。其時朝政之昏庸，人民之痛苦可知。
夔州歌（十首録四）
中巴之東巴東山，江水開闢流其間。
白帝高爲三峽鎮，瞿唐險過百牢關。
〔注〕夔州：《十道志》：“夔州雲安郡，春秋時爲魚國，秦并天下爲巴郡地，漢爲魚復縣。”　　中巴：《水經》：“劉璋分三巴有中巴、有西巴、有東巴。”《唐書·地理志》：“夔州爲巴東郡，在中巴之東。”　　百牢關：《唐書》：漢中郡西縣西南有百牢關。《寰宇記》：“隋開皇中所置，以入蜀路險，號曰百牢關。”
赤甲白鹽俱刺天，閭閻繚繞接山巔。
楓林橘樹丹青合，複道重樓錦綉懸。
〔注〕赤甲白鹽：郝郊《入蜀記》：“見山高峻，色若鹽之白，故曰白鹽山。不生樹木，土石紅紫如人袒背，故曰赤甲。二山相近東西瀼。”
東屯稻畦一百頃，北有澗水通青苗。
晴浴狎鷗分處處，雨隨神女下朝朝。
〔注〕東屯：《困學紀聞》：“東屯乃公孫述留屯之所，距白帝城五里，東屯之田可百頃，稻米爲蜀第一。”　　青苗：《清統志》：“青苗陂在瞿唐東，蓄水溉田，民得其利。”　　神女：宋玉《神女賦》言楚襄王夢與神女遇。又宋玉《高唐賦序》：“妾在巫山之陽，高丘之阻，旦爲朝雲，暮爲行雨。朝朝暮暮，陽臺之下。”晴、雨二句，一實寫一虚寫。
蜀麻吴鹽自古通，萬斛之舟行若風。
長年三老長歌裏，白晝攤錢高浪中。
〔注〕長年三老：陸游《入蜀記》：“長年三老，梢工是也。”　　攤錢：《後漢書·梁冀傳》：“少爲貴戚，逸游自恣，能挽滿、彈棋、格五、六博、蹴踘、意錢之戲。”注：“何承天《纂文》曰：‘詭億，一曰射億，一曰射數，即攤錢也。’”
〔釋〕李東陽《懷麓堂詩話》：“少陵《漫興》諸絶句，有古《竹枝詞》意，跌宕奇古，超出詩人蹊徑。”按前人論絶句，多推王昌齡、李太白，對杜甫絶句少有能知其佳者，李氏此論極是。不但《漫興》諸絶句，即如此諸章，亦以《竹枝詞》體爲之者。“中巴”一首，記夔州形勢也。“赤甲”，寫夔州之富庶，“東屯”，述農田稻米之豐，“蜀麻”，説蜀中商業之盛，皆有關國計民生之事，又與但寫地方風俗之瑣細者不同。
聞河北諸道節度入朝
歡喜口號（十二首録四）
喧喧道路好童謡，河北將軍盡入朝。
自是乾坤王室正，却教江漢客魂銷。
〔注〕河北諸道節度入朝：仇兆鰲引朱注曰：“唐史大曆二年正月，淮安節度使李忠臣入朝，三月，汴宋節度使田神功來朝，八月，鳳翔等道節度使李抱玉入朝。河北入朝事，史無明文，疑公在夔州特傳聞而未實耳。”　　口號：隨口吟詠者。
英雄見事若通神，聖哲爲心小一身。
燕趙休矜出佳麗，宫闈不擬選才人。
〔注〕英雄：指常兖請却諸道節度貢獻珍玩等物。燕趙：《古詩》：“燕趙多佳人。”　　才人：唐制才人正二千石。
東逾遼水北滹沱，星象風雲喜共和。
紫氣關臨天地闊，黄金臺貯俊賢多。
〔注〕遼水：《水經》：“大遼水出塞外衛白平山，東南入塞，過遼東襄平縣西。……又玄菟高句麗縣有遼山，小遼水所出。西南至遼隊縣，入於大遼水也。”　　滹沱：《後漢書》注：“滹沱河在今代州繁畤縣，東流經定州深澤縣東南。”　　紫氣關：仇兆鰲引趙注云：“紫氣關即函谷關。”　　黄金臺：《上谷郡圖經》：“黄金臺在易水東南十八里。”又《六帖》：“燕昭王置千金於臺上，以延天下士，謂之黄金臺。”
李相將軍擁薊門，白頭惟有赤心存。
竟能盡説諸侯入，知有從來天子尊。
〔注〕李相：李光弼。　　薊門：朱鶴齡注：“光弼在玄、肅朝嘗加范陽節度使，又嘗兼幽州大都督府長史，雖止遥領其地，亦可謂之擁薊門也。”按《文獻通考》：“燕、范陽二郡……唐爲幽州，或爲范陽郡，又爲大都督府。”
〔釋〕仇兆鰲注“喧喧”一首，“此聞諸鎮入朝而喜之也”。又引趙注曰：“‘客魂銷’，自傷流落不得還朝也。”按此題第七首“草奏何時入帝鄉”句，乃趙注所本。“英雄”一首，仇注：“此因其朝獻而規諷君心也。”又曰：“大曆元年十月，上生日，諸道節度使獻金帛器服、珍玩、駿馬共直緡錢二十四萬，常衮請却之而帝不聽。據此，則諸鎮將有逢迎以獻佳麗者，詩云‘英雄見事’當指常衮言。‘聖哲爲心’豫防逸欲也。‘小一身’言不侈天下以自奉。”按仇説是也。杜甫於喜悦之餘，不忘規諷，有大臣之風，使其居高位得行其志，房、杜貞觀之治，不難復見於大曆矣。“東逾”一首，仇注：“此言疆域廣而人才盛也。”按此章首言地廣，次句“共和”言群臣當協和，“星象風雲”舉天象以比之也。三句從首句來，末句應第二句，皆喜悦之餘，懷此大願，亦亂定思治必有之意。“李相”一首，仇注：“此以河北入朝，歸功李光弼也。”又引錢謙益箋曰：“舊書光弼輕騎入徐州，田神功遽歸河南，尚衡、殷仲卿、來瑱皆相繼赴闕，及懼魚朝恩譖，不敢入朝，人疑其有二心。此詩特以‘白頭’‘赤心’許之。《八哀詩》云‘直筆在史臣，將來洗箱篋’，此公之直筆也。”按《唐書·李光弼傳》：“北邙之敗，魚朝恩羞其策謬，深忌光弼。程元振尤嫉之。及來瑱爲元振讒死，光弼愈恐。吐蕃寇京師，代宗詔入援。光弼畏禍，遷延不敢行。廣德二年七月薨於徐州。”杜甫《八哀詩》，哀光弼有大功而受謗未明，賚志以殁，故有“直筆在史臣，將來洗筐篋”之句。“洗筐篋”係用《史記》樂羊謗書盈篋事。《史記·甘茂傳》：“樂羊返而論功，文侯示之謗書盈篋。”杜甫於李光弼之被謗，不爲衆議所惑，獨爲光弼明其心迹，既以諸鎮入朝之功歸之，又於《八哀詩》中特著史臣直筆，應爲洗冤，不但著讒人之害忠，亦以見代宗之昏庸也。按唐之末季，藩鎮擁兵驕縱，朝廷不能制。杜於初聞諸節度入朝，即鄭重勸勉其君臣，其望治之心何等深厚。
解悶（十二首録五）
沈范早知何水部，曹劉不待薛郎中。
獨當省署開文苑，兼泛滄浪學釣翁。
〔注〕沈范：《梁書·何遜傳》：“范雲見其對策，大相稱賞，因結忘年交好。一文一詠，雲輒嗟賞。沈約亦愛其文，嘗謂遜曰：‘吾每讀卿詩，一日三復，猶不能已。’”　　曹劉：曹植、劉楨也。不待：不及待也。薛郎中：薛璩也。璩官水部郎中。“省署開文苑，滄浪學釣翁”，璩詩句。
李陵蘇武是吾師，孟子論文更不疑。
一飯未曾留俗客，數篇今見古人詩。
〔注〕蘇軾疑《文選》所載李陵、蘇武贈答五言詩乃後人所擬。觀此詩則唐時已有疑者。　　孟子：孟雲卿也。言雲卿不疑蘇、李詩而師之也。
復憶襄陽孟浩然，清詩句句盡堪傳。
即今耆舊無新語，漫釣槎頭縮項鯿。
〔注〕耆舊：習鑿齒有《襄陽耆舊傳》。　　槎頭縮項鯿：《襄陽耆舊傳》：“峴山下，漢水中出鯿魚，味極肥而美。襄陽人采捕，遂以槎斷水，因謂之‘槎頭縮項鯿’。”孟詩有“試垂竹竿釣，果得槎頭鯿”之句。
陶冶性靈存底物，新詩改罷自長吟。
熟知二謝將能事，頗學陰何苦用心。
〔注〕陶冶性靈：顔之推《家訓》：“陶冶性情，從容諷諭，入其滋味，亦樂事也。”　　二謝：謝靈運、謝朓也。陰何：陰鏗、何遜也。底物：何等物也。
不見高人王右丞，藍田丘壑蔓寒藤。
最傳秀句寰區滿，未絶風流相國能。
〔注〕王右丞：王維也。維曾官尚書右丞。　　藍田：維晚年得宋之問藍田别墅。墅在輞川口，水周於舍下，竹洲花塢，與裴迪浮舟往來，嘯詠終日。所賦詩號《輞川集》。　　相國：維弟王也。代宗朝宰相。
〔釋〕此五章與其他七章合題《解悶十二首》，蓋皆悶時，隨意雜吟，本無專題也。今擇其懷友五首於此。曹丕謂“文人相輕，自古而然”。甫獨於詩友推崇之、懷念之如此，真能“不薄今人愛古人”矣。懷薛璩則惜其不遇知音。懷雲卿則述其論詩，贊其詩作。懷浩然則憶其清詩，復嘆其亡後襄陽耆舊遂空。懷王維則美其詩句，念其故居，而幸其風流未絶。皆於流離寂寞之中，端居深念之時，所未能忘者，有此數人也。甫别有《存殁口號二首》，則彈棋、繪畫之能者皆在念中，不但詩友也。老杜樂道人之善，殆其天性使然。
贈花卿
錦城絲管日紛紛，半入江風半入雲。
此曲只應天上有，人間能得幾回聞。
〔注〕花卿：花敬定也。敬定從崔光遠平段子璋之亂，恃功驕恣，剽掠東蜀。
〔釋〕花卿雖有功而驕縱不法，甫蓋善其有平亂之功，而非其驕恣，故詩末諷其如此酣樂，必不能久也。
戲爲六絶句（六首）
庾信文章老更成，凌雲健筆意縱横。
今人嗤點流傳賦，不覺前賢畏後生。
〔注〕庾信：仕梁爲右衛將軍。元帝使聘於周，被留不遣，累遷驃騎大將軍，開府儀同三司，雖位通顯，常有鄉關之思，乃作《哀江南賦》以寄意。　　畏後生：《論語》：“後生可畏，焉知來者之不如今也。”
楊王盧駱當時體，輕薄爲文哂未休。
爾曹身與名俱滅，不廢江河萬古流。
〔注〕楊、王、盧、駱：楊炯、王勃、盧照鄰、駱賓王以文詞齊名，武后時稱爲“四傑”。
縱使盧王操翰墨，劣於漢魏近風騷。
龍文虎脊皆君馭，歷塊過都見爾曹。
〔注〕龍文：《漢書·西域傳贊》：“蒲梢、龍文、魚目、汗血之馬，充於黄門。”注引孟康曰：“四駿馬名也。”　　虎脊：《漢書·禮樂志》《天馬歌》：“天馬徠，出泉水。虎脊兩，化若鬼。”注引應劭曰：“馬毛色如虎脊有兩也。”　　歷塊過都：王褒《聖主得賢臣頌》：“過都越國，蹶若歷塊。”
才力應難跨數公，凡今誰是出群雄。
或看翡翠蘭苕上，未掣鯨魚碧海中。
〔注〕翡翠蘭苕：郭璞《遊仙詩》：“翡翠戲蘭苕，容色更相鮮。”注：“言珍禽芳草，遞相輝映，可悦之甚也。蘭苕，蘭秀也。”
不薄今人愛古人，清詞麗句必爲鄰。
竊攀屈宋宜方駕，恐與齊梁作後塵。
〔注〕清詞麗句：《宋書·謝靈運傳》：“清詞麗句，時發乎篇。”
未及前賢更勿疑，遞相祖述復先誰。
别裁僞體親風雅，轉益多師是汝師。
〔釋〕錢謙益謂“詩以論文而題云《戲爲六絶》，蓋寓言以自況也。韓退之詩：‘李杜文章在，光焰萬丈長。不知群兒愚，那用故謗傷。蚍蜉撼大樹，可笑不自量。’然則當公之世，群兒謗傷，亦不少矣。故借庾信、四子以發其意。”按此六首開後人以絶句詩論文之風氣。仇注：“首章推美庾信也。”“楊王”一首，仇注：“此表章楊王四子也。四公之文，當時傑出，今乃輕薄其爲文而哂笑之，豈知爾輩不久銷亡，前人則萬古長垂，如江河不廢乎！”按此首次句錢謙益謂“輕薄爲文”指並時之人。盧元昌《杜闡》謂“後生自爲輕薄之文而反譏哂前輩”。皆勝仇注。仇以後生謂四傑之文輕薄似非。“縱使”一首，仇注：“‘縱使’二字緊注下句，‘劣於’二字另讀，‘漢魏近風騷’連讀。”按此十四字連讀，意自明白，即是説：縱使盧照鄰、王勃等操筆爲文，不及漢魏人之文近於風騷也。杜蓋謂四傑之文爲當時之體，與漢魏之作不同，縱使不同，然比爾曹蹶於長途者則彼乃龍文虎脊之名馬，爾曹則駑駘也。“才力”一首，仇注：“此兼承上三章，才如庾楊數公，應難跨出其上，今人亦誰是出群者，據其小巧適觀，如戲翡翠於蘭苕，豈能鉅力驚人，若掣鯨魚於碧海乎！”按“翡翠蘭苕”指當時專講求聲音色澤之美者，鯨魚碧海，則必情辭並茂，氣象宏闊，風格高渾之作，始足當之。“不薄”一首，仇注：“此戒其好高騖遠也。言今人愛慕古人，取其清詞麗句而必與爲鄰，我豈敢薄之，但恐志大才庸。揣其意，竊思仰攀屈宋，論其文，終作齊梁後塵耳。”又引王嗣奭《杜臆》説謂：“‘不薄’二字另讀，‘今人愛古人’連讀，‘清詞麗句’緊承愛古人。”按此説未得詩意。此章乃杜甫之文學繼承論也。蓋文學風氣，時代相接者必相近，“爲鄰”，即相近也。後人繼承前人，其詞句必有相鄰近者，“不薄今人愛古人”即説明繼承之理如此，而爾曹自以爲攀屈宋而方駕之者，必薄視時代相接之齊梁，故嗤點庾賦，又必薄視繼承齊梁之近代作者，故哂笑四傑。自杜甫觀之，何代無才，何可横亘一今不如古之念於胸中而妄生譏笑！杜甫平生稱道陰鏗、何遜、謝朓、庾信，皆齊梁作者，愛古人也。美李白、王維、孟浩然、孟雲卿、薛璩、蘇涣等，不薄今人也。明代前七子李夢陽、何景明諸人祧宋宗唐，自以爲高古，不知實違反文學繼承之理，故反不如宋人猶能標美於一代也。王嗣奭誤讀不薄今人句，仇兆鰲復沿而不悟，謂今人能愛古人，故不薄之，則將何以解釋首章與次章所言，故知其未得詩意。“未及”一首，仇注：“末勉其虚心以取益也。”按此章杜甫之文學發展論也。其主要在“别裁僞體親風雅”七字。“别裁”者，區别裁去也。文學之事，一代有一代之真才，一時有一時之僞體，真與僞往往并存，不易區别。故杜甫主張“别裁僞體”。能别裁僞體，則古之可師法者多，能得多師，則能兼取衆長而融會變化之以成新體。元稹作杜甫墓誌銘，稱甫“上薄風騷，下該沈宋，言奪蘇李，氣吞曹劉，掩顔謝之孤高，雜徐庾之流麗”，似矣，但未能説明杜“盡得古今之體勢，兼人人之所獨專”之後果在能融化以自成一家，爲後世開出無限法門，爲詩歌發展上付出大量勞力。其詩之可貴與其不同於並時之李白者亦在此。蓋李崇古而杜開今也。此章雖在勉人虚心以取益，實自道其詩學成就，與其對於文學發展之正確看法。即就絶句而論，絶句一體在杜手中，凡抒情、寫景、記事，以及議論，皆能運用自如，其風格體態亦變化甚多。惟其如此，後世論絶句者，每以爲杜之絶句乃變體，王世貞且以爲不足多法。彼輩正坐不識杜甫具有變古開今之才，而囿於李白、王昌齡兩家之作風，非定論也。如上所述，此六絶句之大意已得，惟尚有當辨明者，詩中“今人”與“爾曹”所指，須分别觀之。“今人”乃與杜甫同輩詩人，如陳子昂、李白等，皆有輕議齊梁作者之語，杜甫或不同意，對此等人但曰“不覺前賢畏後生”，語氣和而婉。“爾曹”則爲韓愈所斥謗傷李、杜之群兒也。故詩中直呵之而不少假借，其語氣輕重之間，灼然知爲兩類人，不可混而一之也。
江南逢李龜年
岐王宅裏尋常見，崔九堂前幾度聞。
正是江南好風景，落花時節又逢君。
〔注〕江南：錢箋：“《楚辭章句》‘襄王遷屈原於江南，在湘潭之間’，龜年方流落江潭，故曰江南。”　　李龜年：《明皇雜録》：“天寶中，上命宫中女子數百人爲梨園弟子，皆居宜春院北。上素曉音律，時有馬仙期、李龜年、賀懷智皆洞知律度。……而龜年特承恩遇，其後流落江南，每遇良辰勝景，常爲人歌數闋，座上聞之，莫不掩泣罷酒。”　　岐王：仇注引《舊唐書》謂爲睿宗子範。　　崔九：仇注引原注謂爲崔滌。後又引黄鶴説：“開元十四年，公止十五歲，其時未有梨園弟子。公見李龜年必在天寶十載後。詩云‘岐王’，當指嗣岐王珍。據此，則所云‘崔九堂前’者，亦當指崔氏舊堂耳。不然，岐王、崔九並卒於開元十四年，安得與龜年同游邪？”
〔釋〕黄鶴著有《杜甫年譜》，其説可信。此詩二十八字中，於今昔盛衰之感，與彼此飄流轉徙之苦，會合之難，都無一字明説，但於末句用一“又”字，而往事今情，一齊納入矣。此等詩非作者感慨甚深，而又語言精妙，不能有此。誰説杜甫絶句不如昌齡、太白。

[book_title]唐人绝句精华（三）
賈至
至字幼鄰，洛陽人。擢明經第，爲單父尉，拜起居舍人，知制誥，大曆初封信都縣伯，遷京兆尹、右散騎常侍卒，謚曰文。集十卷，今佚。
送李侍郎赴常州
雪晴雲散北風寒，楚水吴山道路難。
今日送君須盡醉，明朝相憶路漫漫。
錢起
起字仲文，吴興人。天寶十載登進士第，官秘書省校書郎，終尚書考功郎中。大曆中與韓翃、李端輩號十才子。詩格新奇，理致清贍。集十三卷，今存十卷。
戲鷗
乍依菱蔓聚，盡向蘆花滅。
更喜好風來，數片翻晴雪。
遠山鐘
風送出山鐘，雲霞度水淺。
欲尋聲盡處，鳥滅寥天遠。
〔注〕二首録自《藍溪雜詠二十二首》。
〔釋〕錢起小詩，頗具畫意，《戲鷗》寫白色，《遠山鐘》寫鐘聲，有畫筆所不到處。洪邁《唐人萬首絶句》有錢起《江行無題一百首》，據明胡震亨《唐音癸簽》集録三考證，認爲是其孫錢珝所作，編者誤入起集，後人不察，延誤至今。胡之言曰：“珝歷中書舍人，掌綸誥，後坐累貶撫州司馬。（按珝由宰相王摶薦，摶得罪，珝坐貶。）其《江行絶句百首》正赴撫時途中所作也。珝有他文載《英華》中云‘夏六月獲譴佐郡，秋八月自襄陽浮舟而下’。今其詩……等句，其官、其謫地、其經途、其時日無勿與珝合者，起無是也。”今從其説，將《江行百首》歸之錢珝。
過故洛城
故城門前春日斜，故城門裏無人家。
市朝欲認不知處，漠漠野田空草花。
〔釋〕此黍離麥秀之悲也。
元結
結字次山，河南人。少不羈，十七乃折節向學，擢上第，復舉制科。國子司業蘇源明薦之，結上《時議》三篇，擢右金吾兵曹參軍，攝監察御史，爲山南西道節度使參謀，以討賊功遷監察御史裏行。代宗立，授著作郎。久之，拜道州刺史，爲民營舍給田，免徭役，流亡歸者萬餘，進容管經略使，罷還京師卒。集十卷，今存者十二卷。
將牛何處去（二首）
將牛何處去，耕彼故城東。
相伴有田父，相歡惟牧童。
將牛何處去，耕彼西陽城。
叔閑修農具，直者伴我耕。
〔注〕叔閑、直者：原注：“叔閑叟甥，直者長子。”
〔釋〕元結五絶，奇古如謡諺，此二詩可見一斑。
欸乃曲（五首録二）
千里楓林烟雨深，無朝無暮有猿吟。
停橈静聽曲中意，好是雲山韶濩音。
〔注〕欸乃：棹船聲，讀若靄（上聲）乃。　　韶濩：韶，舜樂名；濩，本作“”，音護，湯樂名。
零陵郡北湘水東，浯溪形勝滿湘中。
溪口石顛堪自逸，誰能相伴作漁翁？
〔注〕浯溪：《輿地志》：“祁陽有浯溪。元結愛其山水，因家焉，作《大唐中興頌》，顔真卿書石，世稱二絶。”按祁陽，《晉書·地理志》：“零陵郡統祁陽縣。”
〔釋〕《欸乃曲》原五首，其體亦《竹枝詞》類，今録二首以見元結高致。
張繼
繼字懿孫，襄州人。登天寶進士第。大曆末，檢校祠部員外郎，分掌財賦於洪州。高仲武謂其累代詞伯，秀發當時，詩體清迥，有道者風。今存詩一卷。
楓橋夜泊
月落烏啼霜滿天，江楓漁火對愁眠。
姑蘇城外寒山寺，夜半鐘聲到客船。
〔注〕楓橋：《清統志》：“江蘇蘇州府：楓橋在閶門外西九里。”　　寒山寺：《清統志》：“蘇州府：寒山寺在吴縣西十里楓橋，相傳寒山、拾得嘗止此，故名。内有寒山、拾得二像。”
〔釋〕此詩所寫楓橋泊舟一夜之景，詩中除所見、所聞外，只一愁字透露心情。半夜鐘聲，非有旅愁者未必便能聽到。後人紛紛辨半夜有無鐘聲，殊覺可笑。
閶門即事
耕夫占募逐樓船，春草青青萬頃田。
試上吴門看郡郭，清明幾處有新煙。
〔注〕占募：鮑照《東武吟》“占募到河源”，李善注：“謂自隱度而應募爲占募也。”“隱度”猶今言估量。　　新煙：《周禮》司烜氏有季春出火之制。後人於寒食禁火三日，後再鑽木出火，名曰新火。杜甫《清明》詩“朝來新火起新煙”即指此。又劉長卿《清明登城眺望》詩“百花如舊日，萬井出新煙”亦指此。
〔釋〕此詩因登城眺望，見田野荒蕪，人民流散，皆由募農民爲水兵也。“春草”句言田野荒蕪，“清明”句言人民流散。《三國志·吴志·陸抗傳》言“黄門竪官開立占募兵，民怨役，逋逃入占”。唐自天寶亂後，兵源缺乏，募民爲兵，以致人民逃亡者多，故當清明之時，舉火之户甚少，故曰“清明幾處有新煙”。前詩所謂“愁”或即因時事而愁也。古人詩中凡言愁言恨之句，多繫身世之感，未可但從個人之苦樂看也。
韓翃
翃字君平，南陽人。登天寶十三載進士第。淄青侯希逸、宣武李勉相繼辟幕府。建中初，知制誥闕人，其時有兩韓翃，德宗御批曰與作“春城無處不飛花”韓翃，擢中書舍人卒。翃與錢起、盧綸、吉中孚、司空曙、苗發、崔峒、耿湋、夏侯審、李端號大曆十才子。集五卷，今存二卷。
寒食
春城無處不飛花，寒食東風御柳斜。
日暮漢宫傳蠟燭，輕煙散入五侯家。
〔注〕傳蠟燭：《西京雜記》：“寒食禁火日賜侯家蠟燭。”《唐會要》：“清明取榆柳之火以賜近臣，順陽氣。”　　五侯：《後漢書·宦者傳》：桓帝封單超新豐侯，徐璜武原侯，具瑗東武陽侯，左琯上蔡侯，唐衡汝陽侯，“五人同日封，故世謂之五侯”。
〔釋〕此舉後漢寒食賜火事以譏諷唐代宦官專權也。高步瀛《唐宋詩舉要》評此詩曰：“唐肅、代以來，宦官擅權，後漢事諷諭尤切。”
郎士元
士元字君胄，中山人。天寶十五載擢進士第，寶應初，選畿縣官，詔試中書，補渭南尉，歷右拾遺，出爲郢州刺史。與錢起齊名，自丞相以下，出使作牧，二君無詩祖餞，時論鄙之，故語曰“前有沈、宋，後有錢、郎”。集二卷，今存一卷。
柏林寺南望
溪上遥聞精舍鐘，泊舟微徑度深松。
青山霽後雲猶在，畫出西南四五峰。
〔注〕精舍：《晉書·孝武帝紀》：“帝初奉佛法，立精舍於殿内，引諸沙門以居之。”《事物紀原》：“漢明帝立精舍以處攝摩騰，即白馬寺。”注：“今人以佛寺爲精舍，不知乃儒者教授之所。”
〔釋〕此亦詩中有畫之作也。
皇甫冉
冉字茂政，潤州丹陽人，晉高士謐之後。十歲能屬文，張九齡深器之。冉舉天寶十五載進士第一，授無錫尉，歷左金吾兵曹。王爲河南節度表掌書記，大曆初，累遷右補闕，奉使江表，卒於家。高仲武稱冉“往以世道艱虞，避地江外，每文章一到，朝廷作者變色”。集三卷，今存七卷。
倢伃春怨
花枝出建章，鳳管發昭陽。
借問承恩者，雙蛾幾許長。
〔釋〕此怨詞而有妬意。建章、昭陽，皆漢宫名，即承恩者所在，首二句正寫其見聞。此詩《唐音統簽》作皇甫曾作。
皇甫曾
曾字孝常，冉弟也。天寶中兄弟先後登第，名相上下，時比之張氏景陽、孟陽。曾歷侍御史，坐事徙舒州司馬，陽翟令。
山下泉
漾漾帶山光，澄澄倒林影。
那知石上喧，却憶山中静。
〔釋〕首二句寫山泉滉漾清澄，光彩動人。三四句與王籍《若耶溪》詩“蟬噪林逾静，鳥鳴山更幽”二句，同一别有會心者，皆能於喧中得静意也。
劉方平
方平河南人，與元德秀善，不樂仕進。今存詩一卷。
春雪
飛雪帶春風，徘徊亂繞空。
君看似花處，偏在洛城東。
〔釋〕此詩三四兩句，意存譏諷。洛城東皆豪貴第宅所在，春雪至此等處，非但不寒，而且似花，故用一“偏”字，以見他處之雪與此不同。然則此中人之不知人之寒可知矣。
采蓮曲
落日晴江裏，荆歌艷楚腰。
采蓮從小慣，十五即乘潮。
春怨
紗窗日落漸黄昏，金屋無人見淚痕。
寂寞空庭春欲晚，梨花滿地不開門。
〔釋〕此詩於時於境皆極形其悽寂，處在此等環境中之人之情如何，不言而喻，況欲得一見淚痕之人而無之邪！設想至此，詩人用心之細，體情之切，俱非易到。
王之涣
之涣并州人，與兄之咸、之賁皆有文名。天寶間與王昌齡、鄭昈、崔國輔聯唱迭和，名動一時。今存詩六首。
登鸛雀樓
白日依山盡，黄河入海流。
欲窮千里目，更上一層樓。
〔注〕沈存中《夢溪筆談》：“河中府鸛雀樓三層，前瞻中條，下瞰大河。唐人留詩者甚多，惟李益、王之涣、暢當三篇能狀其景。”《清統志》：“山西蒲州府鸛雀樓在府城西南城上。”
〔釋〕沈德潛曰：“四語皆對，讀去不嫌其排，骨高故也。”按沈評爲“骨高”言其所寫者大也。首二句已籠罩一切，三四句更形其高，有有餘不盡之意。此詩趙凡夫以爲朱斌所作，古今傳誦皆曰王之涣作，沈括之言，尤爲明證，今仍歸之王之涣。
涼州詞
黄沙直上白雲間，一片孤城萬仞山。
羌笛何須怨楊柳，春風不度玉門關。
〔注〕《樂府詩集·近代曲辭》有《涼州歌》，引《樂苑》曰：“《涼州》宫調曲，開元中西涼都督郭知運進。”按知運所進者樂曲也。樂辭則取之當時詩人之作。　　玉門關：《漢書·地理志》“敦煌郡龍勒縣”，原注曰：“有陽關、玉門關。”
〔釋〕此詩各本皆作“黄河遠上”，惟計有功《唐詩紀事》作“黄沙直上”。按玉門關在敦煌，離黄河流域甚遠，作河非也。且首句寫關外之景，但見無際黄沙直與白雲相連，已令人生荒遠之感。再加第二句寫其空曠寥廓，愈覺難堪。乃於此等境界之中忽聞羌笛吹《折楊柳》曲，不能不有“春風不度玉門關”之怨詞。非實指邊塞楊柳而怨春風也。《昇庵詩話》謂：“此詩言恩澤不及於邊塞，所謂君門遠於萬里也。”唐代常有吐蕃之亂，西邊大部地區每被吐蕃侵佔，長年戍守之苦，朝廷所不知也。此詩人所以作爲詩歌代其吟嘆，冀在上者或聞之也。
柳中庸
中庸名淡，以字行，河東人。宗元之族，御史并之弟也，仕爲洪府户曹。今存詩十三首。
江行
繁陰乍隱洲，落葉初飛浦。
蕭蕭楚客帆，暮入寒江雨。
〔釋〕詩寫江行景物，讀之自生旅途悽寂之感。
涼州曲（二首録一）
關山萬里遠征人，一望關山淚滿巾。
青海戍頭空有月，黄沙磧裏本無春。
〔注〕青海：《十三州記》：“允吾縣西有卑禾羌海，謂之青海。”
〔釋〕此亦寫邊塞之詩，不及王作者，不免顯露也。末句可作王詩之注，且可證“黄沙”誤作“黄河”。
嚴武
武字季鷹，華州人。工部侍郎挺之之子，以蔭調太原府參軍，累遷殿中侍御史，從明皇入蜀，擢諫議大夫。至德初，房琯以其名臣子，薦爲給事中，歷劍南節度使，入爲太子賓客，兼御史大夫，改吏部侍郎，尋轉黄門侍郎，再爲成都尹。以破吐蕃功，進檢校吏部尚書，封鄭國公。武最善杜甫，其復鎮劍南，甫往依之。永泰初卒，其母哭且曰：“而今而後，吾知免爲官婢矣。”蓋武雖有功，其在蜀累年，肆志自矜，恣行猛政，故其母嘗憂其得罪也。今存詩六首。
軍城早秋
昨夜秋風入漢關，朔雲邊月滿西山。
更催飛將追驕虜，莫遣沙場匹馬還。
〔注〕西山：杜甫《野望》詩“西山白雪三城戍”，趙注：“西山在松、維州之外，冬夏有雪，號爲雪山，所以控帶吐蕃之處。”　　飛將：《漢書》：“匈奴號李廣爲飛將。”
〔釋〕首二句軍城秋景，三四句殺敵雄心。仇注引《通鑒》：“武以崔旰爲漢州刺史，使將兵擊吐蕃於西山，連拔其城，攘地數百里。”即其事也。
嚴維
維字正文，越州山陰人
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:32:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>