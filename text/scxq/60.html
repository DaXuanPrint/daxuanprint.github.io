<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,乌鲁木齐杂诗,跋,附录,乌鲁木齐杂诗全文在线阅读,乌鲁木齐杂诗全文在线下载,大玄古籍书库">
<meta name="description" content="纪昀撰。纪昀,字晓岚,直隶(今河北省)献县人。乾隆进士,清代著名学者。任《四库全书》总纂官,官礼部尚书。乾隆三十三年(1768)因事遣戊乌鲁木齐,越二年释回。归途中忆述在戍所见闻及亲历之事,得诗160首,自注近万字。诗文涉及乌鲁木齐地区及天山南北政治、经济、气候、物产、风土人情、生产技术、山川名胜等各方面,多为官方正史所不载,为研究清朝统治新疆前期的重要资料。是书刊本较多,1982年新疆人民出版社在《历代西域诗钞》中选载。_乌鲁木齐杂诗_全文在线阅读_乌鲁木齐杂诗_全文在线下载_大玄古籍书库">
<title>乌鲁木齐杂诗_纪昀_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">乌鲁木齐杂诗</span> <br/>
          作者： <span class="inputVal" id="bkauthor">纪昀</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]19540</span> <br/>
          说明： <span class="inputVal" id="bkdec">纪昀撰。纪昀,字晓岚,直隶(今河北省)献县人。乾隆进士,清代著名学者。任《四库全书》总纂官,官礼部尚书。乾隆三十三年(1768)因事遣戊乌鲁木齐,越二年释回。归途中忆述在戍所见闻及亲历之事,得诗160首,自注近万字。诗文涉及乌鲁木齐地区及天山南北政治、经济、气候、物产、风土人情、生产技术、山川名胜等各方面,多为官方正史所不载,为研究清朝统治新疆前期的重要资料。是书刊本较多,1982年新疆人民出版社在《历代西域诗钞》中选载。</span> <br/>
          封面： <span class="inputVal" id="bkimg">Z_19791.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]乌鲁木齐杂诗
[book_author]纪昀
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]19540
[book_dec]纪昀撰。纪昀,字晓岚,直隶(今河北省)献县人。乾隆进士,清代著名学者。任《四库全书》总纂官,官礼部尚书。乾隆三十三年(1768)因事遣戊乌鲁木齐,越二年释回。归途中忆述在戍所见闻及亲历之事,得诗160首,自注近万字。诗文涉及乌鲁木齐地区及天山南北政治、经济、气候、物产、风土人情、生产技术、山川名胜等各方面,多为官方正史所不载,为研究清朝统治新疆前期的重要资料。是书刊本较多,1982年新疆人民出版社在《历代西域诗钞》中选载。
[book_img]Z_19791.jpg


[book_title]序
余谪乌鲁木齐凡二载，鞅掌簿书，未遑吟咏。庚寅（乾隆三十五年）十二月，恩命赐还，辛卯二月，治装东归。时雪消泥泞，必夜深地冻而后行。旅馆孤居，昼长多暇，乃追述风土，兼叙旧游，自巴里坤至哈密，得诗一百六十首。意到辄书，无复诠次，因命曰《乌鲁木齐杂诗》。
夫乌鲁木齐，初西蕃一小部耳。神武耆定以来，休养生聚仅十余年，而民物之蕃衍丰膴，至于如比，比实一统之极盛。
昔柳宗元有言：“思报国恩，惟有文章。”余虽罪废之余，尝叨预承明之著作，歌咏休明，乃其旧职。今亲履边塞，纂缀见闻，将欲俾寰海外内咸知圣天子威德郅隆，开辟绝徼。龙沙葱雪，古来声教不及者，今已为耕凿弦诵之乡，歌舞游冶之地，用以昭示无极，实所至愿。不但灯前酒下，供友朋之谈助已也。
乾隆辛卯三月朔，河间旧史纪昀书。

[book_title]乌鲁木齐杂诗
一
山围芳草翠烟平，迢递新城接旧城。
行到丛祠歌舞榭，绿氍毹上看棋枰。
▲城旧卜东山之麓，观御史议，移今处以近水泉，故地势颇卑。登城北关帝庙剧楼，城市皆俯视历历。
【注】
《如是我闻》：
伊犁城中无井，皆汲水于河。一佐领曰：戈壁皆积沙无水，故草木不生，今城中多老树，苟其下无水，树安活。乃拔木就根下凿井，果皆得泉，特汲须修绠耳。知古称雍州厚土水深，灼然不谬。徐舍人蒸远，曾预斯役，尝为余言，此佐领可云格物，蒸远能举其名，惜忘之矣。后乌鲁木齐筑城时，鉴伊犁之无水，乃卜地通津，以就流水，余作是地杂诗有曰：“半城高阜半城低，城内清泉尽向西，金井银床无处用，随心引取到花畦。”纪其实也。然或雪消水涨，则南门为之不开，又北山支麓逼近谯楼，登冈顶关帝祠戏楼，则城中纤微皆见，故余诗又曰：“山围草木翠烟平，迢递新城接旧城，行到丛祠歌舞处，绿氍毹上看棋枰。”
二
廛肆鳞鳞两面分，门前官柳绿如云。
夜深灯火人归后，几处琵琶月下闻。
▲富商大贾聚居旧城，南北二关夜市既罢，往往吹竹弹丝，云息劳苦，土俗然也。
三
万家烟火暖云蒸，销尽天山太古冰。
腊雪清晨题牍背，红丝砚水不曾凝。
▲向来气候极寒，数载以来渐同内地，人气盛也。
四
流云潭沱雨廉纤，长夏高斋坐卷帘。
放眼青山三十里，已经雪压万峰尖。
▲城中夏日颇炎热，山中则气候长寒，每城中雨过，则遥见层峦叠幛积雪皓然。
五
云满西山雨便来，田家占候不须猜。
向来只怪东峰顶，晓日明霞一片开。
▲云满西山即雨。城东博克达山之顶，日出前必有彩霞一片护其上，别峰则否，其理未喻。
六
雪地冰天水自流，溶溶直泻苇湖头。
残冬曾到唐时垒，两派清波绿似油。
▲庚寅十二月在吉木萨，相渡安兵之地，至唐北庭都护府废城，水皆不冰，闻玛纳斯河亦不全冻，皆以流急故也。
七
百道飞流似建瓴，陂陀不碍浪花鸣。
游人未到萧关外，谁信山泉解倒行。
▲水流迅急，能逆行越坂数重，宋进士昱极以为怪。不知水出悬崖，往往高至数十里，下坠之势既猛，则反激之力亦大，故遇坎不能御也。
八
山田龙口引泉浇，泉水惟凭积雪消。
头白蕃王年八十，不知春雨长禾苗。
▲岁或不雨，雨亦仅一二次，惟资水灌田，故不患无田而患无水。水所不至，皆弃地也。其引水出山之处，俗谓之龙口。
九
半城高阜半城低，城内清泉尽向西。
金井银床无用处，随心引取到花畦。
▲城内水皆西流，引以浇灌，启闭由人，不假桔槔之力。
【注】
《如是我闻》：
伊犁城中无井，皆汲水于河。一佐领曰：戈壁皆积沙无水，故草木不生，今城中多老树，苟其下无水，树安活。乃拔木就根下凿井，果皆得泉，特汲须修绠耳。知古称雍州厚土水深，灼然不谬。徐舍人蒸远，曾预斯役，尝为余言，此佐领可云格物，蒸远能举其名，惜忘之矣。后乌鲁木齐筑城时，鉴伊犁之无水，乃卜地通津，以就流水，余作是地杂诗有曰：“半城高阜半城低，城内清泉尽向西，金井银床无处用，随心引取到花畦。”纪其实也。然或雪消水涨，则南门为之不开，又北山支麓逼近谯楼，登冈顶关帝祠戏楼，则城中纤微皆见，故余诗又曰：“山围草木翠烟平，迢递新城接旧城，行到丛祠歌舞处，绿氍毹上看棋枰。”
一〇
界破山光一片青，温暾流水碧泠泠。
游人倘有风沂兴，只向将军借幔亭。
▲温泉在城北十余里，硫黄泉也，上无屋复，浴必支帐。
一一
乱山倒影碧沉沉，十里龙湫万丈深。
一自沉牛答云雨，飞流不断到如今。
▲博克达山，有龙湫，周环十余里，深不可测，万峰拱抱如莲瓣，初苦田水不足，遣使祀以太牢，水即坌溢。
一二
长波一泻细涓涓，截断春山百尺泉，
二道河旁亲驻马，方知世有漏沙田。
▲二道河初设屯兵百名，后其田浇水则涸，如漏卮然，俗谓之漏沙。乃分移其兵于三台诸屯。黄河伏流，再涌出地，初莫明其所以然，迨履视其地，始悟沙田不能贮水，故水至即下漏沙底，必有坚土乃能积沙，水至坚土，仍循而横流，畜水既多，仍聚而上涌，乃地势，非水性也。并识于此。
一三
南北封疆画界匀，云根两面翠嶙峋。
中间岩壑无人迹，合付山灵作守臣。
▲山北属乌鲁木齐，山南属回部，山中袤延深邃，旧无分界之处。
一四
双城夹峙万山围，旧号虽存旧址非。
孤木地旁秋草没，降蕃指点尚依稀。
▲乌鲁木齐，旧地在今城北四、五十里，约近孤木地屯，额鲁特人能道之。今地俗称“红庙”，庙址在旧城之东，不知何代之庙，因以名地，亦不知始于何人也。
一五
峻坂连连叠七层，层层山骨翠崚嶒。
行人只作蚕丛看，却是西番下马陵。
▲根忒克西北，凡陖坂七重，最为险厄。番人过之，必肃然下马，如见所尊，未喻其故，或曰畏博克达山之神也。
一六
断壁苔花十里长，至今形势控西羌。
北庭故堞人犹识，赖有残碑记大唐。
〔后两句一本作“金瓶舍利行人息，筑塔当从阿育王”〕
▲吉木萨东北二十里，有故城，周三十余里，街市谯楼及城外敌楼十五处，制度皆如中国。城中一寺，亦极雄阔，石佛半没土中，尚高数尺，瓦径尺余，尚有完者。相传有行人于土中得一金管，中有圆珠数颗，携赴奇台，不知所往，细诘其状，盖浮图所藏佛舍利耳。额鲁特云是唐城，然无碑志可据，惟一铜钟，字迹剥蚀不可辨，时有一两字略剩点画，似是八分书，其朝代亦不可考，后得唐《金满县碑》，乃知为唐北庭都护府城。
〔一本在“然无碑志可据”之后为：“庚寅十二月，余与永余斋观察奉檄往勘，议增营垒于其地，往来循视，诚旧镇之余址。土中时露烟煤，盖火攻所陷也。”〕
【注】
关于“金满县”，《槐西杂志》亦有记载：
特纳格尔为唐金满县地，尚有残碑。吉木萨有唐北庭都护府故城，则李卫公所筑也。周四十里，皆以土墼垒成。每墼厚一尺，阔一尺五六寸，长二尺七八寸，旧瓦变广尺余，长一尺五六寸，城中一寺已圯尽，石佛自腰以下陷入土，犹高七八尺，铁钟一，高出人头四围，皆有铭，绣涩模糊，一字不可辨识，惟刮视字棱，相其波磔，似是八分书耳。城中皆黑煤，掘一二尺乃见土。额鲁特云，此城昔以火攻陷，四面炮台即攻城时所筑，其为何代何人，则不能言之。盖在准噶尔前矣。城东南山岗上一小城，与大城若相犄角，额鲁特云以此一城阻碍，攻之不克，乃以炮攻也。庚寅冬，乌鲁木齐提督标增设后营，余与永余斋（名庆，时为迪化城督粮道，后官至湖北布政使）奉檄筹画驻兵地，万山丛杂，议数日未定，余谓余斋曰：李卫公相度地形，定胜我辈，其所建城，必要隘，盍因之乎？余斋以为然，议乃定。即今古城营也。本名破城，大学士温公为改此。其城望之似悬孤，然山中千蹊万径，其出也必过此城，乃知古人真不可及矣。褚筠心学士修西域图志时，就访古迹，偶忘语此，今附识之。
一七
古迹微茫半莫求，龙沙舆地定谁收。
如何千尺青崖上，残字分明认火州。
▲哈拉火卓石壁上有“古火州”字，不知何时所勒。
一八
南山口对紫泥泉（即白杨河），回鹘荒塍尚宛然。
只恨秋风吹雪早，至今蔓草幂寒烟。
▲白杨河山口内有回部旧屯，基址尚存，约可百户，然六、七月往往降雪，仅可种青稞一季，故竟无垦种之者。
一九
城南风穴近山坳，一片涛声万木梢。
相约春来牢盖屋，夜深时卷数重茅。
▲相传鄂伦拜星有风穴，每闻城外林木声如波涛，不半日风至矣。动辄发屋，春月尤甚，庚寅一岁较少减。
二〇
惊飙相戒避三泉，人马轻如一叶旋。
记得移营千戍卒，阻风港汊似江船。
▲三个泉风力最猛，动辄飘失人马。庚寅三月，西安兵移驻伊犁，阻风三日不得行。
二一
良田易得水难求，水到秋深却漫流。
我欲开渠建官闸，人言沙堰不能收。
▲四、五月需水之时，水多不至，秋月山雪消尽，水乃大来。余欲建闸蓄水，咸言沙堰浅隘，闸之水必横溢，若深浚其渠，又田高于水，水不能上，余又欲浚渠建闸，而多造龙骨车引之入田，众以为庶几。未及议，而余已东还矣。
二二
银瓶随意汲寒浆，凿井家家近户旁。
只恨青春二三月，却携素绠上河梁。
▲土性壁立，凿井不圯，每工价一金，即得一井，故家家有之。然至春月，虽至深之井亦涸，多取汲于城外河中。
二三
开畦不问种花辰，早晚参差各自新。
还忆年前木司马，手栽小盎四时春。
▲诸花皆早种早开，晚种晚开，不分节候，木同。知署岁除，尚有盆种江西蜡。
二四
秋禾春麦陇相连，绿到晶河路几千。
三十四屯如绣错，何劳转粟上青天。
▲中营七屯，左营六屯，右营八屯，吉木萨五屯，玛纳斯四屯，库尔喀拉乌素二屯，晶河二屯，共屯兵五千七百人。一兵所获，多者逾十八石，少者亦三、四十石之上。
二五
金碧觚棱映翠岚，崔嵬紫殿望东南。
时时一曲升平乐，膜拜闻呼万岁三。
▲万寿宫，在城东南隅，遇圣节朝贺，张乐坐班，一如内地。其军民商贾亦往往在宫前演剧谢恩，边氓芹曝之忱，例所不禁。库尔喀拉乌素亦同。
二六
炉烟袅袅众香焚，春草青袍两面分。
行到幔亭张乐地，虹桥错认武夷君。
▲部议两厅建文武庙，因兵力未暇修举，至今张幔以祀。
二七
烟岚遥对翠芙蓉，鄂博犹存旧日踪。
缥缈灵山行不到，年年只拜虎头峰。
▲博克达山例在祀典，岁颁香帛致祭。山距城二百余里，每年于城西虎头峰额鲁特旧立鄂博处，修望祀之礼。鄂博者，累碎石为蕞，以祀神，番人见之多下马。
二八
绿塍田鼠紫茸毛，搜粟真堪赋老饕。
八蜡祠成踪迹绝，始知周礼重迎猫。
▲旧有田鼠之患，自祠八蜡，迄今数岁不闻。
二九
初开两郡版图新，百礼都依故事陈。
只有东郊青鸟到，无人箫鼓赛芒神。
▲百礼略如内地，惟未举迎春之典。
三〇
痘神名姓是谁传，日日红裙化纸钱。
那识乌孙成郡县，中原地气到西天。
▲自设郡县以后，婴儿出痘与内地同。盖舆图混一，中原之气已至也。里俗不明此义，遂据《封神演义》建痘神祠。
三一
藁砧不拟赋刀环，岁岁携家出玉关。
海燕双栖春梦稳，何人重唱望夫山。
▲安西提督所属四营之兵，皆携家而来，其未及携家者，得请费于官为之津送，岁岁有之。
三二
烽燧全销大漠清，弓刀闲挂只春耕。
瓜期五载如弹指，谁怯轮台万里行。
▲携家之兵，谓之眷兵。眷兵需粮较多，又三营耕而四营食，恐粮不足，又于内地调兵屯种以济之，谓之差兵。每五年践更，盐菜糇粮皆加给，而内地之粮家属支请如故，故多乐往。
三三
戍楼四面列高烽，半扼荒途半扼冲。
惟有山南风雪后，许教移帐度残冬。
▲卡伦四处以诘捕逃，一曰红山咀，一曰吉木萨，皆据要冲，一曰他奔拖罗海，一曰伊拉里克，皆僻径也。其伊拉里克卡伦，十月后即风狂雪阻，人不能行，戍卒亦难屯驻，许其移至红山咀，以度残冬。
三四
户籍题名五种分，虽然同住不同群。
就中多赖乡三老，雀鼠时时与解纷。
▲乌鲁木齐之民凡五种，由内地募往耕种及自往塞外认垦者，谓之民户；由行贾而认垦者，谓之商户；由军士子弟认垦者，谓之兵户；原拟边外为民者，谓之安插户；发往种地为奴当差年满为民者，谓之遣户。各以户头乡约统之，官衙有事亦多问之户头乡约。故充是役者，事权颇重。又有所谓园户者，租官地以种瓜菜，每亩纳银一钱，时来时去，不在户籍之数也。
三五
绿野青筹界限明，农夫有畔不须争。
江都留得均田法，只有如今塞外行。
▲每户给官田三十亩，其四至则注籍于官，故从无越陇之争。
三六
一路青帘挂柳阴，西人总爱醉乡深。
谁知山郡才如斗，酒债年年二万金。
▲西人嗜饮，每岁酒商东归，率携银二、三万而去。
三七
雕镂窗棂彩画椽，覆檐却道土泥坚。
春冰片片陶家瓦，不是刘青碧玉砖。
▲惟神祠以瓦为之，余皆作瓦屋形而覆以土，岁一圬之。云砖瓦皆杂沙砾，易于碎裂。
三八
戍屯处处聚流人，百艺争妍各自陈。
携得洋钟才似栗，也能检点九层轮。
▲流人既多，百工略备，修理钟表至为巧技，有方正者能为之。
三九
凉州会罢又甘州，箫鼓迎神日不休。
只怪城东赛罗祖，累人五日不梳头。
▲诸州商贾各立一会，更番赛神。剃工所奉曰罗祖，每赛会，则剃工皆赴祠前，四、五日不能执艺，虽呼之亦不敢来。
四〇
冉冉春云出手边，逢人开箧不论钱。
火神一殿千金直，檀越谁知是水烟。
▲西人嗜水烟，游手者多挈箱烟执火筒，逢人与吸不取其值。朔望乃登门敛赀。火神庙费计千余金，乃鬻水烟者所醵，则人众可知矣。
四一
客作登场打麦劳，左携饼饵右松醪。
雇钱斗价繁筹计，一笑山丹蔡椽曹。
▲打麦必倩客作，需客作太多，则麦价至不能偿工价。印房蔡掾种麦，估值三十金，客作乃需三十五金，旁皇无策，余曰不如以五金遣之，省此一事，众为绝倒
四二
袅袅哀歌彻四邻，冬冬画鼓碎声匀。
雷桐那解西方病，只合椎羊夜赛神。
▲有疾必祷，祷必以夜。唱歌击鼓，声彻城中。
四三
婚嫁无凭但论赀，雄蜂雌蝶两参差。
春风多少卢郎怨，阿母钱多总不知。
▲娶妇论财，多以逾壮之男，而聘髫龀之女者，土俗类然。未喻其说。
四四
颠倒衣裳夜未阑，好花随意借人看。
西来若问风流地，黄土墙头一丈竿。
▲凡立竿于户内，皆女闾也，或曰以祀神耳，非有他故。无从究诘，莫得而明。
四五
茜红衫子鸊鵜刀，骏马朱缨气便豪。
不是当年温节使，至今谁解重青袍。
▲土俗以卒伍为正途，以千总、把总为甲族，自立学校，始解读书。
四六
家家小史素参红，短笠轻衫似画中。
留得吟诗张翰住，鲈鱼忘却忆江东。
▲流人子弟多就食城中，故小奴至众。
四七
半居城市半村间，陌上牵车日往还。
赢得团圆对儿女，月明不唱念家山。
▲乌鲁木齐之民，有司皆不令出境，与巴里坤异。
四八
䆉稏翻翻数寸零，桔槔到手不曾停。
论园仿佛如朱荔，三月商家已买青。
▲二、三月间，田苗已长，商家以钱给农户，俟熟收粮，谓之买青。
四九
到处歌楼到处花，塞垣此地擅繁华。
军邮岁岁飞官牒，只为游人不忆家。
▲商民流寓，往往不归。询之，则曰“此地红花”。“红花”者，土语“繁华”也。其父母乏养者，或呈请内地移牒拘归，乃官为解送，岁恒，不一其人。
五〇
蓝帔青裙乌角簪，半操北语半南音。
秋来多少流人妇，侨住城南小巷深。
▲遣户有妻者，秋成之后，多侨住旧城内外，开春耕作乃去。
五一
鳞鳞小屋似蜂衙，都是新屯遣户家。
斜照衔山门半掩，晚风时袅一枝花。
▲昌吉头屯及芦草沟屯，皆为民遣户所居。
五二
卷卷兵书有姓名，羽林子弟到边城。
心情不逐秦风变，弦索时时作北声。
▲蒙古镶蓝旗绰尔扪等一百九十一人，谪入民籍，入绿营充伍，土人目之曰蓝旗，虽隶西籍，而饮食起居皆迥，与西人不同。
五三
鸡栅牛栏映草庐，人家各逐水田居。
豆棚闲话如相过，曲港平桥半里余。
▲人居各逐所种之田，零星棋布，虽近邻亦相近半里许。
五四
万里携家出塞行，男婚女嫁总边城。
多年无复还乡梦，官府犹题旧里名。
▲户民入籍已久，然自某州来者，官府仍谓之某州户，相称亦然。
五五
界画棋枰绿几层，一年一度换新塍。
风流都似林和靖，担粪从来谢不能。
▲塞外之田，更番换种，以息地力，从无粪田之说。
五六
辛勤十指捋烟芜，带月何曾解荷锄。
怪底将军求手铲，吏人只道旧时无。
▲田惟拔草，不知锄治，伊犁将军牒取手铲，一时不知何物，转于内地取之。
五七
丽谯未用夜谁何，寒犬霜牙利似磨。
只怪深更齐吠影，不容好梦到南柯。
▲人喜畜犬，家家有之，至暮多升屋而蹲，一犬吠则众犬和，满城响答，狺狺然彻夜不休，颇聒人睡。
五八
十里春畴雪作泥，不须分陇不须畦。
珠玑信手纷纷落，一样新秧出水齐。
▲布种时以书洒之，疏密了无定则，南插北构，皆所不知也。
五九
酒果新年对客陈，鹅黄寒具荐烧春。
近来渐解中原味，浮琖牢丸一色匀。
▲新年客至，必陈馓饵四器，佐以烧酒，比户类然。近能以糯米作元夕粉团，但比内地稍坚实，其他糕饼，亦略同京师之制。
六〇
闽海迢迢道路难，西人谁识小龙团。
向来只说官茶暖，消得山泉沁骨寒。
▲佳茗颇不易致，土人惟饮附茶，云此地水寒伤胃，惟附茶性暖能解之。附茶者，商为官制易马之茶，因而附运者也，初煎之色如琥珀，煎稍久则色如瑿。
六一
生愁蜂蝶闹芳丛，但许桃花种水东。
只有毡车经陌上，脂香粉气偶春风。
▲库尔喀拉乌素三屯，兵丁遣犯，皆孤身，恐狂且佚女，或酿事端，自玛纳斯河以西，不许存一妇女。
六二
森严刁斗夜丁当，墙子深深小径长。
莫遣月明花影动，金丸时打野鸳鸯。
▲城中小巷，谓之墙子，夜设逻卒以禁淫奔，谓之查墙子。诸屯则日暮以后，驱逐外来男子，谓之搜墙子。
六三
半带深青半带黄，园蔬已老始登床。
可怜除却官厨宴，谁识春盘嫩甲香。
▲鬻菜者，谓之菜床。瓜菜必极老之后，乃采以鬻，否则人嫌其嫩而不食，惟官种之园，乃有尝新之事，此亦土俗之不可解者。
六四
赤绳随意往来牵，顷刻能开并蒂莲。
管领春风无限事，莫嫌多剩卖花钱。
▲遣户男多而女少，争委禽者，多雀角鼠牙之讼。国同知立官媒二人，司其事，非官媒所指配，不得私相嫁娶也。
六五
山城是处有弦歌，锦帙牙签市上多。
为报当年郑渔仲，儒书今过斡难河。
▲郑樵《七音略》谓：“孔氏之书，不能过斡难河一步。”初，塞外无鬻书之肆，间有传奇小说，皆西商杂他货偶贩至。自建置学额以后，遂有专鬻书籍者。
六六
割尽黄云五月初，喧阗满市拥柴车。
谁知十斛新收麦，才换青蚨两贯余。
▲天下粮价之贱，无逾乌鲁木齐者。每车载市斛二石，每石抵京斛二石五斗，价止一金，而一金又止折制钱七百文，故载麦盈车，不能得钱三贯。其昌吉特讷格尔等处，市斛一石，仅索银七钱，尚往往不售。
六七
花信阑栅欲禁烟，晴云骀宕暮春天。
儿童新解中州戏，也趁东风放纸鸢。
▲塞外旧无风鸢之戏，近有蓝旗兵士能作之，遂习以成俗。
六八
芹春新染子衿青，处处多开问字亭。
玉帐人闲金柝静，衙官部曲亦横经。
▲迪化、宁边、景化、阜康四城，旧置书院四处。自建设学额以来，各屯多开乡塾，营伍亦建义学二处，教兵丁之子弟，弦诵相闻，俨然中土。
六九
氆氇新裁短后衣，北人初见眼中稀。
松花惨绿玫瑰紫，错认红妆出秀帷。
▲地本军营，故长挂为亵衣，以短挂为公服。官民皆用常色，惟商贾多以紫绿氆氇为之。
七〇
烧残绛蜡斗枭卢，画出龙眠贤已图。
老去杜陵犹搏塞，陶公莫怪牧猪奴。
▲土俗嗜博，比户皆然。
七一
峨岢高毂驾龙媒，大贾多从北套来。
省却官程三十驿，钱神能作五丁开。
▲大贾皆自归化城来，土人谓之北套客。其路乃客赂蒙古人所开，自归化至迪化，仅两月程，但须携锅帐耳。
七二
吐蕃部落久相亲，卖果时时到市闉。
恰似春深梁上燕，自来自去不关人。
▲吐鲁蕃久已内属，与土人无异，往来贸易，不复稽防。
七三
敕勒阴山雪乍开，斡汗队对过龙堆。
殷勤译长稽名字，不比寻常估客来。
▲蒙古商民，别立蒙古乡约统之，稽防较密。
七四
蒲桃法酒莫重陈，小勺鹅黄一色匀。
携得江南风味到，夏家新酿洞庭春。
▲贵州夏髯以绍兴法造酒，名曰“仿南”，风味不减。
七五
罂粟花团六寸围，雪泥渍出胜浇肥。
阶除开遍无人惜，小吏时时插帽归。
▲罂粟花开径二寸余，五色烂然，其子冬入土中，腊雪压之，较春莳者尤为畅茂。
七六
荒屯那得汝南鸡，春梦迷离睡似泥。
山鸟一声天半落，却来相唤把锄犁。
▲有鸟曰“钻天啸”，每四更即决起长鸣，各屯以为工作之候。
七七
前度刘郎手自栽，夭桃移得过山来。
阜康城内园池好，尚有妖红几树开。
▲乌鲁木齐旧少果树，国同知自山南移种桃花，今特讷格尔县丞署花圃之内尚有数株，其蒲桃则无人分植，旧种尽矣。
七八
五月花蚊利似锥，村村拟筑露筋祠。
城中相去无三里，夜卷疏帘不下帷。
▲田中蚊虻至毒，城中则无之，或曰蚊虻依草而居也。
七九
云母窗棂片片明，往来人在镜中行。
七盘峻坂顽如铁，山骨何缘似水精。
▲云母石，产七打板下，土人谓之寒水石，揭以糊窗，澄明如镜。
八〇
绣羽黄襟画里看，鸳鸯海上水云寒。
如何夜夜双栖梦，多在人家斗鸭栏。
▲昂吉尔图诺尔在城东南，昂吉尔图译言“鸳鸯”，诺尔译言“海”也，与内地所产形小异，土人多杂家鹜畜之。
八一
照眼猩猩茜草红，无人染色付良工。
年年驿使驰飞骑，只疗秋塍八蜡虫。
▲茜草远胜内地，而土人不解染色，惟伊犁塔尔巴哈台，取疗八蜡虫伤。八蜡，毒虫，形在蜂蝶之间，螫人立毙，以茜草根敷之或得生。
【注】
《滦阳消夏录》记载：
戊子夏，京师传言有飞虫夜伤人。然实无受虫伤者，亦未见虫，徒以图相示而已。其状似蚕蛾而大，有钳距，好事者或指为射工。按短蜮含沙射影，不云飞而螫人。其说尤谬。余至西域乃知所画，即辟展之巴蜡虫。此虫秉炎炽之气而生，见人飞逐，以水噀之，则软而伏。或噀不及，为所中，急嚼茜草根，敷疮则瘥。否则毒气贯心死。乌鲁木齐多茜草，山南辟展诸屯，每以官牒移取，为刈获者备此虫云。
八二
夜深宝气满山头，玛纳斯南半紫镠。
两载惊心驰羽檄，春冰消后似防秋。
▲玛纳斯南山一带皆产金，恐游民私采，聚众生衅，雪消以后，防御甚至，近得策断其粮道，乃少弭。
八三
芍药丛生满钓矶，无人珍重自芳菲。
倘教全向雕栏种，肯减扬州金带围。
▲芍药丛生林莽，花小瓣稀，遣户黄宝田移植数本，如法浇培，与园圃所开不异。
八四
息鸡草长绿离离，织荐裁帘事事宜。
騕褭经过浑不顾，可怜班固未全知。
▲芨芨草生沙滩中，一丛数百茎，茎长数尺，即《汉书》“息鸡草”，土音讹也。班固谓“马食一本即饱”，然马殊不食。
八五
梭梭滩上望亭亭，铁干铜柯一片青。
至竟难将松柏友，无根多半似浮萍。
▲梭梭柴至坚，做炭可经夜不息，然其根入土最浅，故斧之难入，拽之则林。
八六
温泉东畔火荧荧，扑面山风铁气腥。
只怪红炉三度炼，十分才剩一分零。
▲铁厂在城北二十里，役兵八十人采炼。然石性绝重，每生铁一百斤，仅炼得熟铁十三斤。
八七
漉白荒城日不闲，采硝人在古阳关。
颓垣败堞浑堆遍，错认深冬雪满山。
▲硝厂在阳巴拉喀逊，古阳关也。役兵二十人采炼，近积至五、六万斤。伊犁塔尔巴哈台所需，皆取给于此。
八八
长镵木柄劚寒云，阿魏滩中药气熏。
至竟无从知性味，山家何处问桐君。
▲阿魏生野田中，形似莱菔，气绝臭，行路过之风至则闻，土人煎炼为膏，以炒面溲之为铤，每一斤得价二星，究不知是真否也。
八九
斑斓五色遍身花，深树多藏断尾蛇。
最是山南烽戍地，率然阵里住人家。
▲山树多蛇，尾齐如截，伊拉里克卡伦尤多，不可耐。
九〇
白狼苍豹绛毛熊，雪岭时时射猎逢。
五个山头新雨后，春泥才见虎蹄踪。
▲境内无虎，惟他本拖罗海卡伦宁协领，曾见虎踪，拟射之，竟不再至。
九一
牧场芳草绿萋萋，养得骅骝十万蹄。
只有明驼千里足，水销山径卧长嘶。
▲地不宜驼，强畜之，入夏损耗特甚。
九二
山禽满树不知名，五色毛衣百种声。
前度西郊春宴罢，穿帘瞥见是莺莺。
▲山禽可爱者多，率不知名，蓄养者亦少。
九三
茸茸红柳欲飞花，歌舞深林看柳娃。
双角吴童真可念，谁知至竟不辞家。
▲红柳娃，产深山中，色泽肤理无一非人，明秀端正如三、四岁小儿，每折红柳为圈，戴之而舞，其声呦呦。或至行帐窃食，为人淹得，辄泣涕拜跪求去，不放之则不食死，放之则且行且顾，俟稍远乃疾驰，颇不易见，亦无能生蓄之者。邱县丞天宠云，顷刻搜驼深山，曾得其一，细谛其状，殆僬侥之民，非山兽也。
【注】
关于“红柳娃”，《滦阳消夏录》亦有记载：
乌鲁木齐深山中牧马者，恒见小人高尺许，男女老幼一一皆备，遇红柳吐花时，辄折柳盘为小圈，著顶上。作队跃舞，音呦呦如度曲。或至行帐窃食，为人所掩，则跪而泣。系之，则不食而死；纵之，初不敢遽行，行数尺辄回顾。或追叱之，仍跪泣。去人稍远，度不能追，始蓦涧越山去。然其巢穴栖止处终不可得。此物非木魅亦非山兽，盖僬侥之属。不知其名，以形似小儿，而喜戴红柳，因呼曰红柳娃。邱县丞天锦，因巡视牧厂，曾得其一，腊以归。细视其须眉毛发，与人无二，知山海经所谓“竫人”，凿然有之。有极小必有极大，列子所谓龙伯之国，亦凿然有之。
九四
姹紫嫣红廿四畦，香魂仿佛认虞兮。
刘郎倘是修花谱，芍药丛中定误题。
▲虞美人花，巨如芍药，五色皆备，使院所植，犹为一城之冠。
九五
朱桔黄柑荐翠盘，关山万里到来难。
官曹春宴分珍果，谁怯轻冰沁齿寒。
▲柑桔皆有，但价昂耳。
九六
种出东陵子母瓜，伊州佳种莫相夸。
凉争冰雪甜争蜜，消得温暾顾渚茶。
▲土产之瓜，不减哈密，食后饮茶一盏，则瓜性易消。
九七
旋绕黄芽叶叶齐，登盘春菜脆玻璃。
北人只自夸安肃，不见三台绿满畦。
▲三台黄芽菜，不减安肃莱菔，亦甘脆如梨。
九八
白草初枯野雉肥，年年珍重进彤闱。
传声贡罢分携去，五彩斑斓满路归。
▲野鸡脂厚分余，岁以充贡。
九九
甘瓜别种碧团圞，错作花门小笠看。
午梦初回微渴后，嚼来真似水晶寒。
▲瓜之别种，曰“回回帽”。中断之，其形酷肖，味特甘脆，但不耐久藏耳。
一〇〇
昌吉新鱼贯柳条，笭箵入市乱相招。
芦芽细点银丝脍，人到松陵十四桥。
▲秦地少鱼，昌吉河七道湾乃产之，羹以芦芽或蒲笋，颇饶风味。
一〇一
凯渡河鱼八尺长，分明风味似鲟鳇。
西秦只解红羊鲊，特乞仓公制脍方。
▲凯渡河鱼，冬月自山南运至仓大，使姚焕烹治绝佳。
一〇二
露叶翻翻翠色铺，小园多种淡巴菰。
红潮晕颊浓于酒，别调氤氲亦自殊。
▲初尚川烟、汉中烟，后尚北套烟，近土人得种莳之，处处畅衍，其盖露数叶，味至浓厚而别有清远之意，颇胜他产。
一〇三
新稻翻匙香雪流，田家入市趁凉秋。
北郊十里高台户，水满陂塘岁岁收。
▲高台户所种稻米，颇类吴粳。
一〇四
千瓣玲珑绿叶疏，花头无力倩人扶。
因循错唤江西蜡，持较东篱恐未输。
▲江西蜡花，径二寸，千瓣五色，望之如菊，但叶瘦耳。
一〇五
山珍入馔只寻常，处处深林是猎场。
若与分明评次第，野骡风味胜黄羊。
▲野骡动辄成群，肉颇腴嫩。
一〇六
谁能五月更披裘，尺布都从市上求。
懊恼前官国司马，木棉试种不曾收。
▲户民不艰食而艰衣，国同知试种木棉，未竟而去，其事遂寝，或曰土不宜，或曰无人经理其事，民无种也。
一〇七
西到宁边东阜康，狐踪处处认微茫。
谋衣却比羊裘易，粲粲临风一色黄。
▲土产羊不可衣，狐乃易致。
一〇八
芦荻飕飕绿渺茫，氤氲芳草隐陡塘。
行营不解西番法，秋老谁寻玛努香。
▲玛努香生三台诸处苇塘中，形似苍术，气极清郁，西番焚以祀神，亦以疗疾，但未详主治何证耳。
一〇九
春鸿秋燕候无差，寒暖分明纪岁华。
何处飞来何处去，难将踪迹问天涯。
▲燕鸿来去之候，与中土相同，但沙漠万里，不知何所往耳。
一一〇
绿到天边不计程，苇塘从古断人行。
年来苦问驱蝗法，野老流传竟未明。
▲境内之水皆北流，汇于苇塘，如尾闾然。东西亘数百里，北去则古无人踪，不知所极。相传蝗生其中，故岁烧之，或曰蝗子在泥而烧其上，是与蝗无害，且蝗食苇叶，则不出无食，转出矣，故或烧或不烧，自戊子至今无蝗事，无左验，莫得而明。
一一一
彻耳金铃个个圆，檐牙屋角影翩翩。
春云澹宕春风软，正是城中放鸽天。
▲土与鸽宜，最易蕃衍，风和日暖，空中千百为群，铃声琅琅，颇消岑寂。
一一二
不重山肴重海鲜，北商一到早相传。
蟹黄虾汁银鱼鲞，行箧新开不计钱。
▲一切海鲜皆由京贩至归化城，北套客转贩而至。所谓银鱼，即卫河面条鱼也。
一一三
红笠乌衫担侧挑，苹婆杏子绿蒲桃。
谁知只重中原味，榛栗楂梨价最高。
▲吐鲁番卖果者多，然土人惟重内地之果，榛栗楂梨，有力者始致之。
一一四
茹家法醋沁牙酸，滴滴清香泻玉盘。
琥珀浓光梅子味，论功真合祀元坛。
▲茹把总大业面黑，人目曰“黑虎”，好事者因目其妇曰“元坛神妇”，擅酿醋，味冠一城，馈而不鬻，人尤珍之，目曰“元坛醋”。
一一五
菽乳芳腴细细研，截肪切玉满街前。
只怜常逐春归去，不到榴红蓼紫天。
▲豆腐颇佳，春冬以为常餐，夏秋则无鬻者。
一一六
谁言天马海西头，八骏从来不易求。
六印三花都阅遍，何曾放眼看骅骝。
▲自互市移于伊犁塔尔巴哈台，外番之马遂不至，故佳马至为难得，索马者每言乌鲁木齐，不知皆已往之事也。
一一七
鸭绿鹅黄满市中，霜刀供馔缕轻红。
加餐便忆坤司马，不比无端主簿虫。
▲鹅鸭之种，皆坤司马所携致，今滋生蕃衍矣。
一一八
月黑风高迅似飞，秋田熟处野猪肥。
诸军火器年年给，不为天山看打围。
▲野猪最为屯田之害，岁给火药防之，三台一巨猪其大如牛。
一一九
河桥新柳绿溕溕，只欠春园杏子红。
珍重城南孤戍下，刚留一树袅东风。
▲地不宜杏，惟红山咀卡伦一株。
一二〇
榆槐处处绿参天，行尽青山未到边。
只有垂柳太娇稚，纤腰长似小婵娟。
▲柳至难长，罕见高丈余者。
一二一
依依红柳满滩沙，颜色何曾似绛霞。
若与绿杨为伴侣，蜡梅通谱到梅花。
▲向闻塞外有红柳，以为闽中朱竹之类，及见之，似柳而非，特皮肤微赤耳，其大者可作器。
一二二
飞飞乾鹊似多情，晚到深林晓入城。
也解巡檐频送喜，听来只恨是秦声。
▲喜鹃形同内地，惟音短而重浊。
一二三
蛱蝶花边又柳边，晚春篱落早秋天。
只怜翎粉无多少，叶叶黄衣小似钱。
▲花间时逢黄蝶，其小如钱。
一二四
土屋茅檐几树斜，移来多自野人家。
微风处处吹如雪，开遍深春早荚花。
▲早荚花白，生林中，可以移植。
一二五
翦翦西风院落深，夜凉是处有蛩音。
秦人不解金笼戏，一任篱根彻晓吟。
▲地多促织，从无蓄斗之戏。
一二六
芳草丛丛各作窠，无名大抵药苗多。
山亭宴罢扶残醉，记看官奴采薄荷。
▲药草至多，或识或不识，去年六月宴射厅提督巴公有小奴言：“栏旁是薄荷”，试使采之，真薄荷也。
一二七
小煮何曾似鳆鱼，恼人幽梦夜深余。
贫家敢恨无眠处，燕寝清香尚不除。
▲壁虱甚多，虽大官之居不免。侍郎徐公所居，以两钱募捕一枚，冀绝其种，竟不能也。余建新居不半月，已蠕蠕满壁。土人云：“地气所生，不由传种”。
一二八
新榨胡麻潋滟光，可怜北客不能尝。
初时误认天台女，曾对桃花饭阮郎。
▲胡麻即脂麻。《东坡集》言之甚析，而西人以大麻为胡麻，其油气味甚恶，非土人不能食也。
一二九
依稀谏果两头纤，松子来从雪岭南。
岭上苍官千万树，只能五鬣绿鬖鬖。
▲松子琐屑，殆似空蓬，间有自南路贩至者，形肖橄榄，味亦不佳。
一三〇
雪压空山老树枯，一番新雨长春菇。
天花绝品何须说，持较兴州尚作奴。
▲地产蘑菇，然不甚佳，不及热河诸处营盘蘑菇也。
一三一
拨刺银刀似脍残，有人相戒莫登盘。
鱼苗多是秋虫化，倚仗曾经仔细看。
▲刘都司洪在乌鲁木齐不食鱼，云：此间鱼苗，皆泥中秽虫，秋来入水所化。在呼图壁，屡亲见之。
一三二
汉唐旧史记青稞，西域从来此种多。
轻注蹲鸱成一笑，如今始悔著书讹。
▲青稞盖大麦之类，可以酿酒，可以秣马，人亦作面食之。向修《热河志书》于《乌桓传》中得此名，而不能指其为何物，颇疑为荑稗之属，今乃识之。
一三三
腊雪深深坼地寒，经冬宿麦换苗难。
农家都是春初种，一样黄云被垅看。
▲雪深地冻，宿麦至春皆不生，所种皆春麦也。
一三四
配盐幽菽偶登厨，隔岭携来贵似珠。
只有山家豌豆好，不劳苜蓿秣宛驹。
▲诸豆不产，惟产豌豆，民家种之以饲马，官马饲以青稞，并豌豆不种矣。
一三五
收麦初完收谷忙，三舂却不入官仓。
可怜粒粒珍珠滑，人道多输饼饵香。
▲土俗贱谷而贵麦，故纳粮以麦不以谷。
一三六
八寸葵花色似金，短垣老屋几丛深。
此间颇去长安远，珍重时看向日心。
▲葵花向日，与内地同。
一三七
澄彻戎盐出水涯，分明青玉净无暇。
犹嫌不及交河产，一色轻红似杏花。
▲土产青盐，味微甘，胜于海盐。每二斗五升，才值制钱二十文。其红盐，则由辟展而来。
一三八
凿破云根石窦开，朝朝煤户到城来。
北山更比西山好，须辨寒炉一夜灰。
▲城门晓启，则煤户联车入城。北山之煤可以供熏炉之用，焚之无烟，嗅之无味，易炽而难烬，灰白如雪，每车不过银三星余。西山之煤，但可供炊煮之用，灰色黄赤，每车不过银三星。其二曰架梁者，石性稍重，往往不燃，价则更减。亦有石炭，每车价正二星，极贫极俭之家乃用之。
一三九
亦有新蝉噪晚风，小桥流水绿阴中。
人言多是遗蝗化，果觉依稀似草虫。
▲夏亦有蜱，首似蝉而翼似阜螽，或言蝗所化，未之详也。
一四〇
一声骹矢唳长风，早有饥鸢到半空。
惊破红闺春昼梦，齐呼儿女看鸡笼。
▲鸢最猛鸷，能就人手中夺肉，尤为畜鸡者之害，防守稍疏或无遗种。
一四一
秀野亭西绿树窝，杖藜携酒晚春多。
谯楼鼓动栖鸦睡，尚有游人踏月歌。
▲城西茂林无际，土人名曰“树窝”，坤同知因建“秀野亭”，二、三月后游人载酒不绝。
【注】
关于“秀野亭”和“树窝”，在《滦阳消夏录》中也有三处记载：
一
事皆前定，岂不信然。戊子春，余为人题蕃骑射猎图，曰：“白草粘天野兽肥，弯弧爱尔马如飞，何当快饮黄羊血，一上天山雪打围。”是年八月，竟从军于西域。又董文恪公尝为余作秋林觅句图。余至乌鲁木齐，城西有深林，老木参云，弥亘数十里。前将军伍公弥泰建一亭于中，题曰秀野。散步其间，宛然前画之景。辛卯还京，因自题一绝句曰：“霜叶微黄石骨青，孤吟自怪太零丁，谁知早作西行谶，老木寒云秀野亭。”
二
昌吉叛乱之时，捕获逆党，皆戮于迪化城西树林中（迪化即乌鲁木齐，今建为州。树林绵亘数十里，俗谓之树窝）。时戊子八月也。后林中有黑气数团，往来倏忽，夜行者遇之辄迷。余谓此凶悖之魄，聚为妖厉，犹蛇虺虽死，余毒尚染于草木，不足怪也。凡阴邪之气，遇阳刚之气则消。遣数军于月夜伏铳击之，应手散灭。
三
德郎中亨，夏日散步乌鲁木齐城外，因至秀野亭纳凉，坐稍久，忽闻大声语曰：君可归，吾将宴客。狼狈奔回，告余曰：吾其将死乎？乃白昼见鬼，余曰：无故见鬼，自非佳事，若到鬼窟见鬼，犹到人家见人尔，何足怪焉？盖亭在城西深林，万木参天，仰不见日，旅榇之浮厝者，罪人之伏法者，皆在是地。往往能为变怪云。
一四二
斜临流水对山青，疏野终怜旧射厅。
颇喜风流丰别驾，迩来拟葺醉翁亭。
▲“旧射厅”在“新射厅”西南，颇为疏野，近以稍远废之。宁边通判丰君署事迪化，拟为重葺，余方东还，不及见其落成矣。
一四三
绛蜡荧荧夜未残，游人踏月绕阑干。
迷离不解春灯谜，一笑中朝旧讲官。
▲元宵灯迷亦同内地之风，而其词怪俚荒唐，百不一解。
一四四
犊车辘轣满长街，火树银花对对排。
无数红裙乱招手，游人拾得凤凰鞋。
▲元夕张灯，诸屯妇女毕至，遗簪坠珥，终夜喧阗。
一四五
摇曳兰桡唱采莲，春风明月放灯天。
秦人只识连钱马，谁教歌儿荡画船。
▲灯船之戏， 亦与内地仿佛。
一四六
地近山南估客多，偷来番曲演鸯哥。（吐鲁番呼歌妓为鸯哥）
谁将红豆传新拍，记取摩诃兜勒歌。
▲春社扮番女唱番曲，侏离不解，然亦靡靡可听。
一四七
箫鼓分曹社火齐，登场相赛舞狻猊。
一声唱道西屯胜，飞舞红笺锦字题。
▲孤末地屯与昌吉头屯以舞狮相赛，不相下也。昌吉人舞酣之时，狮忽喷出红笺五六尺，金书“天下太平”字，随风飞舞，众目喧观，遂为擅胜。
一四八
竹马如迎郭细候，山童丫角啭清讴。
琵琶弹彻明妃曲，一片红灯过彩楼。
▲元夕各屯十岁内外小童，扮竹马灯，演昭君琵琶杂剧，亦颇可观。
一四九
越曲吴歈出塞多，红牙旧拍未全讹。
诗情难似龙标尉，好赋流人水调歌。
▲《王昌龄集》有“听流人歌水调子”诗，集梨园数部遣户中能昆曲者，又自集为一部，以杭州程四为冠。
一五〇
樊楼月满四弦高，小部交弹凤尾槽。
白草黄沙行万里，红颜未损郑樱桃。
▲歌童数部，初以佩玉佩金二部为冠，近昌吉遣户子弟新教一部，亦与之相亚。
一五一
玉笛银筝夜不休，城南城北酒家楼。
春明门外梨园部，风景依稀忆旧游。
▲酒楼数处，日日演剧，数钱买座，略似京师。
一五二
乌巾垫角短衫红，度曲谁如鳖相公。（字出东坡《仇池笔记》）
赠与桃花时颒面，筵前何处不春风。
▲伶人鳖羔子，以生擅场，然不喜盥面。
一五三
半面真能各笑啼，四筵绝倒碎玻璃。
消除多少乡关思，合为伶人赋简兮。
〔后两句一本作：“摇头优孟谁描写，拟付龙门作品题。”〕
▲简大头以丑擅场，未登场时，与之语格格不能出口，貌亦仆僿如村翁，登场则随口诙谐，出人意表，千变万化，不相重复，虽京师名部，不能出其上也。
一五四
老去何戡出玉门，一声楚调最消魂。
低徊唱煞红绫袴，四座衣裳涴酒痕。
▲遣户何奇，能以楚声为艳曲，其“红绫袴”一阕，尤妖曼动魄。
一五五
逢场作戏又何妨，红粉青娥闹扫妆。
仿佛徐娘风韵在，庐陵莫笑老刘郎。
▲刘木匠以旦擅场，年逾三旬，姿致尚在。
一五六
稗史荒唐半不经，渔樵闲话野人听。
地炉松火消长夜，且唤诙谐柳敬亭。
▲遣户孙七，能演说诸稗官，掀髯抵掌，声音笑貌，一一点缀如生。
一五七
桃花马上舞惊鸾，赵女身轻万目看。
不惜黄金抛作埒，风流且喜见邯郸。
▲塞外丰盈，游子鬻技者，麋至畿南马解，妇女亦万里闻风而赴，盖昔所未睹云。
一五八
灵光肸蠁到西陲，齐拜城南壮缪祠。
神马骁腾曾眼见，人间衔勒果难施。
▲初民间有马，不受鞚施，于庙中充神马，乃训顺殊常，然非为神立仗，仍不可衔勒也。散行街市，未曾妄啮寸草，或游行各牧扬中，皆以其来为喜，每朔望辄自返庙中，尤为可异云。
【注】
《滦阳消夏录》亦有记载：
乌鲁木齐关帝祠有马，市贾所施以供神者也。尝自啮草山林中，不归皂枥。每至朔望祭神，必昧爽先立祠门外，屹如泥塑。所立之地不失尺寸。遇月小建，其来亦不失期。祭毕，仍莫知所往。余谓道士先引至祠外，神其说耳。庚寅二月朔，余到祠稍早，实见其由雪碛缓步而来，弭耳竟立祠门外。雪中绝无人迹，是亦奇矣。
一五九
破寇红山八月天，髑髅春草满沙田。
当时未死神先泣，半夜离魂欲化烟。
▲昌吉未变之先，城上恒夜见人影，即之则无。乱后始悟，为兵死匪徒，神褫其魄，故生魂先去云。
一六〇
深深玉屑几时藏，出土犹闻饼饵香。
弱水西流宁到此，荒滩那得禹余粮。
▲昌吉筑城之时，又掘得面一罂，罂垂敝而面尚可食，亦不可解。
一六一
白草飕飕接冷云，关山疆界是谁分。
幽魂来往随官牒，原鬼昌黎竟未闻。
▲己丑冬，城西林中时鬼啸，或为民祟，父老云：“客死之魂不得官牒不能过火烧沟也。”检籍得八百二十四人，姑妄焚牒给之，是夜竟寂。又户掾叶吉兴官为移眷，其母死于古浪，一日其妻恍惚见母到，惊而仆，方入署而驿送其母之文至，其魂盖随文而来云。
【注】
《滦阳消夏录》：
余在乌鲁木齐，军吏具文牒数十纸，捧墨笔请判曰：凡客死于此者，其棺归籍，例给牒。否则魂不得入关。以行于冥司，故不用朱判，其印亦以墨。视其文鄙诞殊甚。余曰：此胥役托词取钱耳，启将军除其例。旬日后，或告城西墟墓中鬼哭，无牒不能归故也。余斥其妄；又旬日，或告鬼哭又近城，斥之如故；越旬日，余所居墙外，颥颥有声（《说文》：“颥，鬼声”），余尚以为胥役所伪；越数日声至窗外，时月明如画，自起寻视，实无一人。同事观御史成曰：公所持理正，虽将军不能夺也。然鬼哭实共闻，不得照者，实亦怨公，盍试一给之，姑间执谗慝之口。倘鬼哭如故，则公亦有词矣。勉从其议。是夜寂然。又军吏宋吉禄在印房，忽眩仆，久而苏云见其母至。俄台军以官牒呈，启视则哈密报吉禄之母来视子，卒于途也。天下事何所不有？儒生论其常耳。余尝作乌鲁木齐杂诗一百六十首，中一首云：白草飕飕接冷云，关山疆界是谁分，幽魂来往随官牒，原鬼昌黎竟未闻。即此二事也。
一六二
筑城掘土土深深，邪许相呼万杵音。
怪事一声齐注目，半钩新月藓花侵。
▲昌吉筑城之时，掘土数尺，忽得弓鞋一弯，尚未全朽。额鲁特地初入版图，何缘有此，此真不可理解也。
【注】
《滦阳消夏录》：
昌吉筑城时，掘土至五尺余，得红纻丝绣花女鞋一，制作精致，尚未全朽。余乌鲁木齐杂诗曰：“筑城掘土土深深，邪许相呼万杵音。怪事一声齐注目，半钩新月藓花侵。”咏此事也。入土至五尺余，至近亦须数十年，何以不坏？额鲁特女子不缠足，何以得作弓弯样，仅三寸许？此必有其故，今不得知矣。
一六三
一笑挥鞭马似飞，梦中驰去梦中归。
人生事事无痕过（东坡诗“事如春梦了无痕”），蕉鹿何须问是非。
▲余从办事大臣巴公履视军台，巴公先归，余留宿，半夜适有急递，于睡中呼副将梁君起，令其驰送，约遇合兵则使接递，梁去十余里相遇即还，仍复酣寝，次日告余曰：“昨梦公遣贲廷寄，鞭马狂奔，今髀肉尚作楚，大是奇事。”以真为梦，众皆粲然。
【注】
《槐西杂志》：
列子谓蕉鹿之梦，非黄帝孔子不能知，谅哉斯言。余在西域，从办事大臣巴公履视军台，巴公先归，余以未了事暂留，与前副将梁君同宿，二鼓有急递，台兵皆差出，余从睡中呼梁起，令其驰送，约至中途，遇台兵则使接递，梁去十余里，相遇即还，仍复酣寝。次日告余曰：昨梦遣我赍廷寄，恐误时刻，鞭马狂奔，今日髀肉尚作楚，真大奇事。以真为梦，仆隶皆粲然。余乌鲁木齐杂诗曰：“一笑挥鞭马似飞，梦中驰去梦中归，人生事事无痕过（东坡诗：事如春梦了无痕），蕉鹿何须问是非。”即纪此事也。

[book_title]跋
同年纪学士晓岚，自塞上还，予往候。握手叙契阔外，即出所作《乌鲁木齐杂诗》见示。读之声调流美，出入三唐，而叙次风土人物，历历可见。无郁轖愁苦之音，而有舂容浑脱之趣。间又语予尝见哈拉火卓石壁有“古火州”字，甚壮伟，不题年月。火州之名，始于唐，此刻必在唐以后；宋金及明，疆理不能到此，当是元人所刻。予以《元史·亦都护传》及虞文靖所撰《高昌王世勋碑》证之，则火州在元时，实畏吾儿部之分地；益证君考古之精核。独怪元之盛时，畏吾人仕于中朝者最多，若廉善甫父子，贯酸斋契玉立兄弟，并以文学称。而于本国风土未能见诸纪述，使后世有所考稽，何与？将徙徙居内地而忘其故俗与？抑登高能赋，自古固难其人与？
今天子神圣威武，自西域底平以来，筑城置吏，引渠屯田，十余年间，生聚丰衍，而乌鲁木齐又天山以北一都会也。读是诗，仰见大朝威德所被，俾逖疏沙砾之场，尽为耕凿弦诵之地，而又得之目击，异乎传闻影响之谈。它日采风谣、志舆地者，将于斯乎征信。夫岂与寻常牵缀土风者，同日而道哉？
嘉定钱大昕。
竹汀居士评曰：纪文达公遣戍时，乌鲁木齐入版图才十余年耳，以畜牧之穷荒，改而为树艺之乐土，人民聚集，商贾辐辏，迄于今百年之深，谅必为声明文物之邦矣。然昔时草昧初开，其风景亦未可过而不留也，故其诗传，其诗之注亦传，俾后之君子溯古而得稽考焉，亦载笔者之所不可以已也。
己酉孟春下旬，录而付梓。

[book_title]附录
《阅微草堂笔记》另有三首，也属于“乌鲁木齐杂诗”。
鸳鸯毕竟不双飞，天上人间旧愿违。
白草萧萧埋旅榇，一生肠断华山畿。
——出《滦阳消夏录》：
余在乌鲁木齐时，一日，报军校王某，差运伊犁军械，其妻独处，今日过午，门不启，呼之不应，当有他故。因檄迪化同知木金泰往勘，破扉而入，则男女二人共枕卧，裸体相抱，皆剖裂其腹死。男子不知何自来，亦无识者。研问邻里，茫无端绪，拟以疑狱结矣。是夕，女尸忽呻吟，守者惊视，已复生，越日能言。自供与是人幼相爱，既嫁犹私会，后随夫驻防西域，是人念之不释，复寻访而来，甫至门，即引入室。故邻里皆未觉，虑暂会终离，遂相约同死，受刃时痛极昏迷，倏如梦觉，则魂已离体。急觅是人，不知何往。惟独立沙碛中，白草黄云，四无边际。正彷徨间，为一鬼缚去。至一官府，甚见诘辱。云是虽无耻，命尚未终。叱杖一百，驱之返。杖乃铁铸，不胜楚毒，复晕绝。及渐苏，则回生矣。视其股，果杖痕重叠。驻防大臣巴公曰：是已受冥罚，奸罪可勿重科矣。余乌鲁木齐杂诗有曰：“鸳鸯毕竟不双飞，天上人间旧愿违，白草萧萧埋旅榇，一生肠断华山畿。”即咏此事也。
石破天惊事有无，从来好色胜登徒。
何郎甘为风情死，才信刘郎爱媚猪。
——出《槐西杂志》：
乌鲁木齐多狭斜，小楼深巷，方响时闻，自谯鼓初鸣，至寺钟欲动，灯火恒荧荧也。冶荡者惟所欲为，官弗禁，亦弗能禁。有宁夏布商何某，年少美风姿，资累千金，亦不甚吝，而不喜为北里游，惟畜牝豕十余，饲极肥，濯极洁，日闭门而沓淫之，豕亦相摩相倚，如昵其雄。仆隶恒窃窥之，何弗觉也。忽其友乘醉戏诘，乃愧而投井死，迪化厅同知木金泰曰：非我亲鞫是狱，虽司马温公以告我，我弗信也。余作是地杂诗有曰：“石破天惊事有无，后来好色胜登徒，何郎甘为风情死，才信刘郎爱媚猪。”即咏是事。人之性癖，有至于如此者，乃知以理断天下事，不尽其变。即以情断天下事，亦不尽其变也。
雄心老去渐颓唐，醉卧将军古战场。
半夜醒来吹铁笛，满天明月满林霜。
——出《姑妄听之》：
余从军西域时，草奏草檄，日不暇给，遂不复吟咏，或得一联一句，亦境过辄忘。乌鲁木齐杂诗百六十首，皆归途追忆而成，非当日作也。一日功加毛副戎，自述生平，怅怀今昔，偶为赋一绝句，曰：“雄心老去渐颓唐，醉卧将军古战场，半夜醒来吹铁笛，满天明月满林霜。”毛不解诗，余亦不复存稿。后同年杨君逢元过访，偶话及之。不知何日杨君登城北关帝祠楼，戏书于壁，不署姓名。适有道士经过，遂传为仙笔。余畏人乞诗，杨君畏人乞书，皆不肯自言，人又微知余能诗不能书，杨君能书不能诗，亦遂不疑及，竟几于流为丹青。迨余辛卯还京祖饯，于是始对众言之，乃爽然若失。昔南宋闽人林外题词于西湖，误传仙笔，元王黄华诗刻于山西者，后摹刻于滇南，亦误传仙笔，然则诸书所谓仙诗者，此类多矣。

        </div>
      </div>
    </div>
  </div>
</div>
<!--update:2025-08-30 10:31:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>