<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="书三谢诗后,谢灵运,谢惠连,谢元晖,三谢诗全文在线阅读,三谢诗全文在线下载,大玄古籍书库">
<meta name="description" content="《三谢诗》为北宋时期唐庚辑汇。全书收录南朝宋谢灵运、谢惠连和南朝齐谢朓的诗作六十四首。《三谢诗》为唐庚从《文选》中录出，唐氏所辑《三谢诗》原本早已不存，谯氏重刻本亦成孤本。谯刻本经明、清著名藏家邵弥、蒋杲、黄丕烈、汪士钟、杨绍和等收藏。后入。“满铁”。大连图书馆，现藏俄罗斯国立图书馆。_三谢诗_全文在线阅读_三谢诗_全文在线下载_大玄古籍书库">
<title>三谢诗_唐庚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">三谢诗</span> <br/>
          作者： <span class="inputVal" id="bkauthor">唐庚</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]10588</span> <br/>
          说明： <span class="inputVal" id="bkdec">《三谢诗》为北宋时期唐庚辑汇。全书收录南朝宋谢灵运、谢惠连和南朝齐谢朓的诗作六十四首。《三谢诗》为唐庚从《文选》中录出，唐氏所辑《三谢诗》原本早已不存，谯氏重刻本亦成孤本。谯刻本经明、清著名藏家邵弥、蒋杲、黄丕烈、汪士钟、杨绍和等收藏。后入 “满铁” 大连图书馆，现藏俄罗斯国立图书馆。</span> <br/>
          封面： <span class="inputVal" id="bkimg">Z_19748.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]三谢诗
[book_author]唐庚
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]10588
[book_dec]《三谢诗》为北宋时期唐庚辑汇。全书收录南朝宋谢灵运、谢惠连和南朝齐谢朓的诗作六十四首。《三谢诗》为唐庚从《文选》中录出，唐氏所辑《三谢诗》原本早已不存，谯氏重刻本亦成孤本。谯刻本经明、清著名藏家邵弥、蒋杲、黄丕烈、汪士钟、杨绍和等收藏。后入 “满铁” 大连图书馆，现藏俄罗斯国立图书馆。
[book_img]Z_19748.jpg


[book_title]书三谢诗后
江左诸谢诗文，见文选者六人，希逸无诗，宣远、叔源有诗，不工。今取灵运、惠连、元晖诗合六十四篇，为三谢诗。是三人者，诗至元晖语益工，然萧散自得之趣亦复少减，渐有唐风矣。于此可以观世变也。唐子西书。
康熙壬辰九月，蒋杲录
郡中贮书楼蒋氏。余素闻其有宋刻三谢诗，去秋向主人索观，以赝本相混，其真本则未之见也。今乙夘五月，书友吕邦惟携此宋刻来，楮墨古雅，洵宋刻中上驷卷端，有郭氏木叶斋鉴定宋本九七字，不知谁何所书。卷末有蒋篁亭墨迹数行，叙述是书原委颇悉。盖其为篁亭所藏子孙故，秘不肯出，而兹忽介书友以示余者，殆将求善贾而沽诸乎？问其直，果索白金十六两。中人往反三四，而始以每叶白金二钱易得。宋刻之贵，至以叶数论价，亦贵之甚矣。顾念余生平无他嗜好，于书独嗜好成癖，遇宋刻苟力可勉致，无不致之以为快。矧此书世间罕有，存此宋刻，差足自豪。钱物可得，书不可淂，虽费当勿校耳，岂特也是，翁宜有是言哉！至于是书为唐庚子西所集，通考据中兴书目云然。近时大兴朱竹君曾淂宋刻，诧为希有，举以告五柳居陶君𢌜学曰：此宣城本也。余从𢌜学子蕴辉得是言，并志之，以传信于后。乾隆六十年六月四日，棘人黄丕烈识。
嘉庆七年，岁在壬戌九月五日，检书及此，其去前跋时己阅七载矣。回忆乙卯被灾，此书亦在危急之中，卒赖神物护持，淂以无失坠。展卷之余，喜惧交并。此书不特宋夲，可宝旦有前贤手泽存焉。近作再续，得书十二图，以此列入，名曰三径就荒，盖犹不忘篁亭之遗也。荛翁又记。
鄗氏木叶垒鉴定宋本

[book_title]谢灵运
述祖德诗二首
达人贵自我，高情属天云。兼抱济物性，而不缨垢氛。段生藩魏国，展季救鲁人。弦高犒晋师，仲连却秦军。临组作不绁，对圭宁肯分。惠物辞所赏，励志故绝人。苕苕历千载，遥遥播清尘。清尘竟谁嗣，明哲时经纶。委讲缀道论，改服康世屯。屯难既云康，尊主隆斯民。
中原昔丧乱，丧乱岂解巳。崩腾永嘉末，逼迫太元始。河外无反正，江介有蹙圯。万邦咸振慑，横流赖君子。拯溺由道情，龛𭧂资神理。秦赵欣来苏，燕魏迟文轨。贤相谢世运，远图因事止。高揖七州外，拂衣五湖里。随山疏濬潭，傍嵓艺枌梓。遗情舍尘物，贞观丘壑美。
九日从宋公戏马台集送孔令诗一首
五言
季秋边朔苦，旅鴈违霜雪。凄凄阳卉腓，皎皎寒潭絜。良辰感圣心，云旗兴暮节。鸣葭戾宋宫，兰巵献时哲。饯宴光有孚，和乐信所鈌。在宥天下理，吹万群方悦。归客遂海隅，脱冠谢朝列。弭棹簿枉渚，指景待乐阕。河流有急澜，浮骖无缓辙。岂伊川途念，宿心愧将别。彼美丘园道，喟焉伤薄劣。
邻里相送方山诗一首
祗役出皇邑，指期憩瓯越。解缆及流潮，怀旧不能发。析析就衰林，皎皎明秋月。含情易为盈，遇物难可歇。积疴谢生虑，寡欲罕所阙。资此永幽栖，岂伊年岁别。各勉日新志，音尘慰寂蔑。
从游京口北固应诏一首
玉玺戒诚信，黄屋示崇高。事为名教用，道以神理超。昔闻汾水游，今见尘外镳。鸣笳发春渚，税銮登山椒。张组眺倒景，列筵瞩归潮。远嵓映兰薄，白日丽江皋。原隰荑绿柳，墟囿散红桃。皇心美阳泽，万泉咸光昭。顾巳枉维絷，抚志惭场苗。工拙各所宜，终以反林巢。曾是萦旧想，览物奏长谣。
晚出西射堂一首
步出西掖门，遥望城西岑。连障叠𪩘崿，清翠杳深沈。晓霜枫叶丹，夕曛岚气阴。节往戚不浅，感来念巳深。羁雌恋旧侣，迷鸟怀故林。含情尚劳爱，如何离赏心。抚镜华缁鬓，揽带缓促衿。安排徒空言，幽独赖鸣琴。
登池上楼一首
潜虬媚幽姿，飞鸿响远音。薄霄愧云浮，栖川怍渊沈。进德智所拙，退耕力不任。徇禄及穷海，卧疴对空林。衾枕昧节候，褰开暂窥临。倾耳聆波澜，举目眺岖嵚。初景革绪风，新阳攺故阴。池塘生春草，园柳双鸣禽。祁祁伤豳歌，萋萋感楚吟。索居易永久，离群难处心。持操岂独古，无闷征在今。
游南亭一首
时竟夕澄霁，云归日西驰。密林含余清，远峰隐半规。久痗昏垫苦，旅馆眺郊岐。泽兰渐被径，芙蓉始发池。未厌青春好，巳观朱明移。戚戚感物叹，星星白发垂。药饵情所止，衰疾忽在斯。逝将候秋水，息景偃旧崖。我志谁与亮，赏心惟良知。
游赤石进帆海一首
首夏犹清和，芳草亦未歇。水宿淹晨暮，阴霞屡兴没。周览倦瀛𤲬，况乃陵穷发。川后时安流，天吴静不发。扬帆采石华，挂席拾海月。溟涨无端倪，虚舟有超越。仲连轻齐组，子牟眷魏阙。矜名道不足，适己物可忽。请附任公言，终然谢夭伐。
石壁精舍还湖中一首
昏旦变气候，山水含清晖。清晖能娱人，游子澹忘归。出谷日尚早，入舟阳已微。林壑敛瞑色，云霞收夕霏。芰荷迭映蔚，蒲稗相因依。披拂趋南径，愉悦偃东扉。虑澹物自轻，意惬理无违。寄言摄生客，试用此道推。
登石门最高顶一首
晨策寻绝壁，夕息在山栖。疏峰枕高馆，对岭临回溪。长林罗户庭，积石拥基阶。连嵓觉路塞，密竹使径迷。来人忘新术，去子惑故蹊。活活夕流驶，噭噭夜猿啼。沈冥岂别理，守道言不携。心契九秋干，目玩三春荑。居常以待终，处顺故安排。惜无同怀客，共登青云梯。
于南山往北山经湖中瞻眺一首
朝旦发阳崖，景落憩阴峰。舍舟眺回渚，停策倚茂松。侧径既窈窕，环洲亦玲珑。俯视乔木杪，仰聆大壑淙。石横水分流，林密蹊绝踪。解作竟何感，升长皆丰容。初篁苞绿箨，新蒲含紫茸。海鸥戏春岸，天鸡弄和风。抚化心无厌，览物眷弥重。不惜去人远，但恨莫与同。孤游非情叹，赏废理谁通。
从斤竹涧越岭溪行一首
猿鸣诚知曙，谷幽光未显。嵓下云方合，花上露犹泫。逶迤傍隈墺，迢递陟陉岘。过涧既厉急，登栈亦凌缅。川渚屡迳复，乘流玩回转。苹萍泛沈深，菰蒲冒清浅。企石挹飞泉，攀林摘叶卷。想见山阿人，薜萝若在眼。握兰勤徒结，折麻心莫展。情用赏为美，事昧竟谁辨。观此遗物虑，一悟得所遣。
庐陵王墓下一首
晓月发云阳，落日次朱方。含凄泛广川，洒泪眺连冈。眷言怀君子，沈痛切中肠。道消结愤懑。运开申悲凉，神期恒若存，德音初不忘。徂谢易永久，松柏森巳行。延州恊心许，楚老惜兰芳。解剑竟何以，抚坟徒自伤。平生疑若人，通蔽互相妨。理感深情恸，定非识所将。脆促良可哀，夭枉特兼常。一随往化灭，安用空名扬。举声泣巳沥，长叹不成章。
庐陵王墓下一首
晓月发云阳，落日次朱方。含凄泛广川，洒泪眺连冈。眷言怀君子，沈痛切中肠。道消结愤懑。运开申悲凉，神期恒若存，德音初不忘。徂谢易永久，松柏森巳行。延州恊心许，楚老惜兰芳。解剑竟何以，抚坟徒自伤。平生疑若人，通蔽互相妨。理感深情恸，定非识所将。脆促良可哀，夭枉特兼常。一随往化灭，安用空名扬。举声泣巳沥，长叹不成章。
还旧园作见颜范二中书一首
辞满岂多秩，谢病不待年。偶与张邴合，久欲还东山。圣灵昔回眷，微尚不及宣。何意冲飙激，烈火纵炎烟。焚玉发昆峰，余燎逐见迁。投沙理既迫，如邛愿亦愆。长与欢爱别，永绝平生缘。浮舟千仞壑，总辔万寻巅。流沬不足险，石林岂为艰。闽中安可处，日夜念归旋。事踬两如直，心惬三避贤。托身青云上，栖嵓挹飞泉。盛明荡氛昏，贞休康屯邅。殊方咸成贷，微物豫采甄。感深操不固，质弱易板缠。曾是反昔园，语往实款然。曩基即先筑，故池不更穿。果木有旧行，壤石无远延。虽非休憩地，聊取永日闲。卫生自有经，息阴谢所牵。夫子照情素，探怀授往篇。
登临海峤与从弟惠连诗一首
抄秋寻远山，山远行不近。与子别山阿，含酸赴修畛。中流袂就判，欲去情不忍。顾望脰未悁，汀曲舟巳隐。隐汀绝望舟，骛棹逐惊流。欲抑一生欢，并奔千里游。日落当栖薄，系缆临江楼。岂惟夕情敛，忆尔共淹留。淹留昔时欢，复增今日叹。兹情巳分虑，况乃恊悲端。秋泉鸣北涧，哀猿响南峦。戚戚新别心，凄凄久念攒。攒念攻别心，旦发青溪阴。瞑投剡中宿，明登天姥岑。高高入云霓，还朝那可寻。傥遇浮丘公，长绝子徽音。
酬从弟惠连一首
寝瘵谢人徒，灭迹入云峰。嵓壑寓耳目，欢爱隔音容。求绝赏心望，长怀莫与同。末路值令弟，开颜披心胸。心胸既云披，意得咸在斯。陵涧寻我室，散帙问所知。夕虑晓月流，朝忌曛日驰。悟对无厌歇，聚散成分离。分离别西川，回景归东山。别时悲巳甚，别后情更延。倾想迟嘉音，果枉济江篇。辛勤风波事，款曲洲渚言。洲渚既淹时，风波子行迟。务恊华京想，讵存空谷期。犹复惠来章，祗足搅余思。傥若果归言，共陶暮春时。暮春虽未交，仲春善游遨。山桃发红萼，野蕨渐紫苞。嘤鸣已悦䂊，幽居犹郁陶。梦寐伫归舟，释我吝与劳。
初发都诗一首
述职期阑暑，理棹变金素。秋岸澄夕阴，火旻团朝露。辛苦谁为情，游子值颓暮。爱似庄念昔，久敬曾存故。如何怀土心，持此谢远度。李牧愧长袖，郤克惭躧步。良时不见遗，丑状不成恶。曰余亦支离，依方早有慕。生幸休明世，亲蒙英达顾。空班赵氏璧，徒乖魏王瓠。从来渐二纪，始得傍归路。将穷山海迹，永绝赏心晤。
过始宁墅一首
束发怀耿介，逐物遂推迁。违志似如昨，二纪及兹年。缁磷谢清旷，疲薾惭贞坚。拙疾相倚薄，还得静者便。剖竹守沧海，枉帆过旧山。山行穷登顿，小涉尽洄沿。嵓峭岭稠叠，洲萦渚连緜。白云抱幽石，绿筿媚清涟。葺宇临回江，筑观基曾巅。挥手告乡曲，三载期归旋。且为树枌槚，无令孤愿言。
富春渚一首
宵济渔浦潭，且及富春郭。定山缅云雾，赤亭无淹薄。溯流触惊急，临圻阻参错。亮乏伯昏分，险过吕梁壑。瀳至宜便习，兼山贵止托。平生恊幽期，沦踬困微弱。久露干禄请，翻始果远诺。宿心渐申写，万事俱零落。怀抱既昭旷，外物徒龙蠖。
七里濑一首
羁心积秋晨，晨积展游眺。孤客伤逝湍，徒旅苦奔峭。石浅水潺湲，日落山照曜。荒林纷沃若，哀禽相叫啸。遭物悼迁斥，存其得要妙。既秉上皇情，岂屑末代诮。目睹严子濑，想属任公钓。谁谓古今殊，兴代可同调。
发江中孤屿一首
江南倦历览，江北旷周旋。怀新道转迥，寻异景不延。乱流趋孤屿，孤屿媚中川。云日相辉映，空水共澄鲜。表灵物莫赏，蕴真谁为传。想象昆山姿，缅邈区中绿。始信安期术，得尽养生年。
初去郡一首
彭薛裁知耻，贡公未遗荣。或可优贪竞，岂足称达生。伊子秉微尚，拙讷谢浮名。庐园当栖嵓，卑位代躬耕。顾巳虽自许，心迹犹未并。无庸妨周任，有疾象长卿。毕娶类尚子，薄游似邴生。恭承古人意，倜装返柴荆。牵丝及元兴，解龟在景平。负心二十载，于今废将迎。理棹遄还朝，遵渚骛修坰。溯溪终水涉，登岭始山行。野旷沙岸净，天高秋月明。憩石挹飞泉，攀林搴落英。战胜臞者肥，止鉴流归停。即是羲唐化，获我击壤情。
初发石首城一首
白圭尚可磨，斯言易为缁。虽抱中孚爻，犹劳贝锦诗。寸心若不亮，微命察如丝。日月垂光景，成贷遂兼兹。出宿薄京畿，晨装抟曾飔。重经平生别，再与朋知辞。故山日巳远，风波岂还时。迢迢万里帆，茫萨终何之。游当罗浮行，息必庐霍期。越海陵三山，游湘历九疑。钦圣若旦暮，怀贤亦凄其。皎皎明发心，不为岁寒欺。
道路忆山中一首
采菱调易急，江南歌不缓。楚人心昔绝，越客肠今断。断绝虽殊念，俱为归虑款。存乡尔思积，忆山我愤懑。追寻栖息时，偃卧任纵诞。得性非外求，自巳为谁纂。不怨秋夕长，恒苦夏日短。濯流激浮湍，息阴倚密竿。故怀叵新欢，含悲忘春暖。凄凄明月吹，恻恻广陵散。殷勤诉危柱，慷慨命促管。
入彭󵓬湖口作一首
客游倦水宿，风潮难具论。洲岛骤回合，圻岸屡崩奔。乘月听哀狖，浥露馥芳荪。春晚绿野秀，嵓高白云屯。千念集日夜，万感盈朝昏。攀崖照石镜，牵叶入松门。三江事多往，九派理空存。灵物吝珍怪，异人秘精魂。金膏灭明光，水碧辍流温。徒作千里曲，弦绝念弥敦。
入华子冈是麻源第三谷一首
南州实炎德，桂树陵寒山。铜陵映碧涧，石磴泻红泉。既枉隐沦客，亦栖肥遁贤。险径无测度，天路非术阡。遂登群峰首，邈若升云烟。羽人绝髣髴，丹丘徒空筌。图牒复摩灭，碑版谁闻传。莫辨百代后，安知千载前。且申独往意，乘月弄潺湲。恒充俄顷用，岂为古今然。
乐府诗一首会吟行
六引缓清唱，三调伫繁音。列筵皆静寂，咸共聆会吟。会吟自有初，请从文命敷。敷绩壶冀始，刊木至江汜。列宿炳天文，负海横地理。连峰竞千仞，背流各百里。滮地溉粳稻，轻云暧松杞。两京愧佳丽，三都岂能似。层台指中天，高墉积崇雉。飞𬸧跃广途，鹢首戏清沚。肆呈窈窕客，路曜便娟子。自来弥世代，贤达不可纪。勾践善废兴，越叟识行止。范蠡出江湖，梅福入城市。东方就旅逸，梁鸿去桑梓。牵缀书土风，辞殚意未巳。
南楼中望所迟客一首
杳杳日西颓，漫漫长路迫。登楼为谁思，临江迟来客。与我别所期，期在三五久。圆景早已满，佳人犹未适。即事怨睽携，感物方凄戚。孟夏非长夜，晦明如岁隔。瑶华未堪折，兰苕巳屡摘。路阻莫赠问，云何慰离析。搔首访行人，引领冀艮觌。
斋中读书一首
昔余游京华，未尝废丘壑。矧乃归山川，心迹双寂漠。虚馆绝诤讼，空庭来鸟雀。卧疾丰暇豫，翰墨时间作。怀抱观古今，寝食展戏谑。既笑沮溺苦，又哂子云阁。执戟亦巳疲，耕稼岂云乐。万事难并欢，达生幸可托。
田南树园激流植援一首
樵隐俱在山，由来事不同。不同非一事，养疴丘园中。园中屏氛杂，清旷招远风。卜室倚北阜，启扉面南江。激涧代汲井，插槿当列墉。群水既罗户，众山亦当窗。靡迤趋下岫，迢递瞰高峰。寡欲不期劳，即事罕人功。唯开蒋生径，永怀求羊踪。赏心不可忘，妙善冀皆同。
石门新营所住四面高山回谿石濑茂林修竹诗一首
跻险筑幽居，披云卧石门。答滑谁能步，葛弱岂可扪。袅袅秋风过，萋萋春草繁。美人游不还，佳期何由敦。芳尘凝瑶席，清醑满金𨱔。洞庭空波澜，桂枝徒攀翻。结念属霄汉，孤景莫与谖。俯濯石下濞，仰看条上援。早闻夕飙急，晚见朝日暾。崖倾光难留，林深响易奔。感往虑有复，理来情无存。庶持乘日用，得以慰营魂。匪为众人说，冀与智者论。
拟魏太子邺中集诗一首
建安末，余时在邺宫，朝游夕䜩，究欢愉之极，天下良辰、美景、赏心、乐事，四者难并，今昆弟友朋，二三诸彦，备尽之矣。古来此娱，书籍未见。何者？楚襄王时有宋玉、唐景，鿄孝王时有邹、枚、严、马，游者美矣，而其主不文。汉武帝时，徐乐诸才，备应对之能，而雄猜多忌，岂获晤言之适？不诬方将，庶必贤于今日尔。岁月如流，零落将尽，撰文怀人，感往增怆。其辞曰：
魏太子
百川赴巨海，众星环北辰。照灼烂霄汉，遥裔起长津。天地中横溃，家皇拯生民。区宇既涤荡，群英必来臻。忝此钦贤性，由来常怀仁。况值众君子，倾心隆日新。论物靡浮说，析理实敷陈。罗缕岂阙辞，窈窕究天人。澄觞满金罍，连榻设华茵。急弦动飞听，清歌拂梁尘。莫言相遇易，此欢信可珍。
王粲
家本秦川，贵公子孙，遭乱流寓，自伤情多。
○幽厉昔崩乱，桓灵今板荡。伊洛既燎烟，函崤没无象。整装辞秦川，秣马赴楚壤。沮漳自可美，客心非外奖。常叹诗人言，式微何由往。上宰奉皇灵，侯伯咸宗长。云骑乱汉南，宛郢皆扫荡。排雾属盛明，披云对清朗。庆泰欲重叠，公子特先赏。不谓息肩愿，一旦值明两。并载游邺京，方舟况河广。绸缪清䜩娱，寂寥梁栋响。既作长夜饮，岂顾乘日养。
陈琳
袁本初书记之士，故叙丧乱事多。皇汉逢屯邅，天下达氛慝。董氏沦关西，袁家拥河北。单人易周章，窘身就羁勒。岂意事乖巳，永怀恋故国。相公实勤王，信能定贼蝥。复睹东都辉，重见汉朝则。余生幸巳多，矧乃值明德。爱客不告疲，饮䜩遗景刻。夜听极星阑，朝游穷曛黑。哀哇动梁埃，急觞荡幽默。且尽一日娱，莫知古来惑。
徐干
少无宦情，有箕颍之心事，故仕世多素辞。
伊昔家临淄，提携弄秦瑟。置酒饮胶东，淹留憩高密。此欢谓可终，外物始叹毕。摇荡箕濮情，穷年迫忧栗。末涂幸体明，栖集建薄质。已免负薪苦，乃游椒兰室。清论事究万，美话信非一。行觞奏悲歌，永夜继白日。华屋非蓬居，时髦岂余匹。中欺顾昔心，怅焉若有失。
刘桢
卓荦偏人，而文最有气，所得颇经奇。
贫居晏里闬，少小长东平。河兖当冲要，沦漂薄许京。广川无逆流，招纳厕群英。北庆黎阳津，南登宛郢城。既览古今事，颇识治乱情。欢友相解达，敷奏究平生。矧荷明哲顾，知深觉命轻。朝游牛羊下，暮坐括揭鸣。终岁非一日，传巵弄新声。辰事既难谐，欢愿如今并。唯羡肃肃翰，缤纷戾高冥。
应玚
汝颍之士，流离世故，颇有飘薄之叹。
嗷嗷云中鴈，舞翮自委羽。求京弱水浊，违寒长沙渚。顾我凉川时，缓步集颍许。一旦逢世难，沦薄恒羁旅。天下昔未定，托身早得所。官渡厕一卒，马林预艰阻。晚节值众贤，会同庇天宇。列坐荫华榱，金樽盈清醑。始奏延露曲，继以阑夕语。调笑辄酬答，嘲谑非惭沮。倾躯无遗虑，在心良已叙。
阮瑀
管书记之任，故有优渥之言。
河洲多沙尘，风悲黄云起。金羁相驰逐，联翩何穷巳。庆云惠优渥，微薄攀多士。念昔渤海时，南皮戏清沚。今复河曲游，鸣笳泛兰泛。躧步陵丹梯，并坐侍君子。妍谭既愉心，哀音信睦耳。倾酤系芳醑，酌言岂终始。自从食蓱来，唯见今日美。
平原侯植
公子，不及世事，但美遨游，然颇有忧生之嗟。
朝游登凤阁，日暮集华沼。倾柯引弱枝，攀条摘惠草。徙倚穷骋望，目极尽所讨。西顾太行山，北眺邯郸道。平衢修且直，白杨信袅袅。副君命饮䜩，欢娱写怀抱。良游匪昼夜，岂云晚与早。众宾悉精妙，清辞兰蒲藻。哀音下回鹄，余哇彻清昊。中山不知醉，饮德方觉饱。愿以黄发期，养生念将老。

[book_title]谢惠连
泛湖归出楼中玩月一首
日落泛澄瀛，星罗游轻桡。憩榭面曲汜，临流对回潮。辍策共骈筵，并坐相招要。哀鸿鸣沙渚，悲猿响山椒。亭亭映江月，䬟䬟出谷飙。斐斐气幂岫，泫泫露盈条。近瞩袪幽蕴，远视荡𬤎嚣。晤言不知罢，从夕至清朝。
秋怀诗一首
平生无志意，少小婴忧患。如何乘苦心，矧复值秋晏。皎皎天月明，奕奕河宿烂。萧瑟含风蝉，寥戾度云雁。寒摘动清闺，孤灯暧幽慢。耿介繁虑积，展转长宵半。夷险难预谋，倚伏昧前筭。虽好相如达，不同长卿慢。颇悦郑生偃，无取白衣宦。未知古人心，且从性所玩。宾至可命觞，朋来当染翰。高台骤登践，清波时陵乱。颓魄不再圆，倾羲无两旦。金石终销毁，丹青𫏐雕焕。各勉玄发欢，无贻白首叹。因歌遂成赋，聊用布亲串。
西陵遇风献康乐一首
我行指孟春，春仲尚未发。趣途远有期，念离情无歇。成装候良辰，漾舟陶嘉月。瞻涂意少悰，还顾情多阙。哲兄感仳别，相送越坰林。饮饯野亭馆，分袂澄湖阴。凄凄留子言，眷眷浮客心。回塘隐舻枻，远望绝形音。靡靡即长路，戚戚抱遥悲。悲遥但自弭，路长当问谁。行行道转送，去去情弥迟。昨发浦阳涒，今宿浙江湄。屯云蔽曾岭，惊风涌飞流。零雨润坟泽，落雪洒林丘。浮氛晦崖𪩘，积素或原畴。曲汜薄停依，通川绝行舟。临津不得济，伫楫阻风波。萧条洲渚际，气色少谐和。西瞩兴游叹，东睇起凄歌。积愤成疢痗，无萱将如何。
七月七日夜咏牛女诗一首
落日隐檐楹，升月照帘栊。团团滋叶露，析析振条风。蹀足循广除，瞬目矖曾穹。云汉有灵怪，弥年阙相从。遐川阻昵爱，修渚旷清容。弄杼不成藻，双辔骛前踪。昔离秋已两，今聚夕无双。倾河易回斡，款情难久悰。沃若灵驾旋，寂寥云幄空。留情顾华寝，遥心逐奔龙。沉吟为尔感，情深意弥重。
捣衣诗一首
衡纪无淹度，晷运倏如催。白露滋园菊，秋风落庭槐。肃肃莎鸡羽，烈烈寒螀啼。夕阴结空幕，宵月皓中闺。美人戒裳服，端饰相招携。簪玉出北房，鸣金步南阶。檐高砧响发，楹长杵声哀。微芳起两袖，轻汗染双题。纨素既已成，君子行未归。裁用笥中刀，缝为万里衣。盈箧自余手，幽缄俟君开。腰带准畴昔，不知今是非。

[book_title]谢元晖
新亭渚别范零陵诗一首
洞庭张乐地，潇湘帝子游。云去苍梧野，水还江汉流。停骖我怅望，辍棹子夷犹。广平听方籍，茂陵将见求。心事俱巳矣，江上徒离忧。
游东田诗一首
戚戚苦无悰，携手共行乐。寻云陟累榭，随山望菌阁。远树暧阡阡，生烟纷漠漠。鱼戏新荷动，鸟散余花落。不对芳春酒，还望青山郭。
同谢咨议铜雀台诗一首
繐帷飘井干，𨱔酒若平生。郁郁西陵树，讵闻歌吹声。芳襟染泪迹，婵媛空复情。玉座犹寂寞，沅乃妾身轻。
郡内高斋闲坐答吕法曹诗一首
结构何迢递，旷望极高深。窗中列远岫，庭际俯乔林。日出众鸟散，山暝孤猿吟。已有池上酌，复此风中琴。非君美无度，孰为劳寸心。惠而能好我，问以瑶华音。若遗金门步，见就此山岑。
在郡卧病呈沈尚书诗一首
淮阳股肱守，高卧犹在兹。况复南山曲，何异幽栖时。连阴盛农节，籉笠聚东菑。高阁常昼掩，荒阶少诤辞。珍簟清夏室，轻扇动凉飔。嘉鲂聊可荐，绿蚁方独持。夏李沈朱实，秋藕折轻丝。良辰竟何许，夙昔梦佳期。坐啸徒可积，为邦岁巳期。弦歌终莫取，抚枕令自嗤。
𫏐使下都夜发新林至京邑，赠西府同僚一首
大江流日夜，客心悲未央。徒念关山近，终知返路长。秋河曙耿耿，寒渚夜苍苍。引领见京室，宫雉正相望。金波丽𫛛鹊，玉绳低建章。驱车鼎门外，思见昭丘阳。驰晖不可接，何况隔两乡。风烟有鸟路，江汉限无梁。常恐鹰隼击，时菊委严霜。寄言罻罗者，寥廓巳高翔。
酬王晋安诗一首
梢梢枝早劲，涂涂露晚晞。南中荣橘柚，宁知鸿鴈飞。拂雾朝青阁，日旰坐彤闱。怅望一途阻，参差百虑依。春草秋更绿，公子未西归。谁能久京洛，缁尘染素衣。
之宣城出新林浦向版桥一首
江路西南永，归流东北骛。天际识归舟，云中辨江树。旅思倦摇摇，孤游昔巳屡。既欢怀禄情，复恊沧洲趣。嚣尘自兹隔，赏心于此遇。虽无玄豹姿，终隐南山雾。
敬亭山一首
兹山亘百里，合沓与云齐。隐沦既巳托，灵异居然栖。上干蔽白日，下属带回溪。交藤荒且蔓，樛枝耸复低。独鹤方朝唳，饥鼯此夜啼。泄云巳漫漫，夕雨亦凄凄。我行虽纡组，兼得寻幽蹊。缘源殊未极，归径窅如迷。要欲追奇趣，即此陵丹梯。皇恩竟巳矣，兹理席无睽。
休沐重还道中一首
薄游弟从告，思闲愿罢归。还邛歌赋似，休汝车骑非。灞池不可别，伊川难重违。汀葭稍靡靡，江菼复依依。田鹤远相叫，沙鸨忽争飞。云端楚山见，林表吴岫微。试与征徒望，乡泪尽沾衣。赖此盈樽酌，含景望芳菲。问我劳何事，沾沐仰清徽。志狭轻轩冕，恩甚恋闺𨵉。岁华春有酒，初服偃郊扉。
晚澄三山还望京邑一首
灞涘望长安，河阳视京县。白日丽飞甍，参差皆可见。余霞散成绮，澄江静如练。暄鸟覆春洲，杂英满芳甸。去矣方滞淫，怀哉罢欢宴。佳期怅何许，泪下如流霰。有情知望乡，谁能鬒不变。
京路夜发一首
扰扰整夜装，肃肃戒徂两。晓星正寥落，晨光复泱漭。犹沾余露团，稍见朝霞上。故乡邈巳夐，山川修旦广。文奏方盈前，怀人去心赏。𠡠躬每跼蹐，瞻恩唯震荡。行矣倦路长，无由税归鞅。
鼓吹曲一首
江南佳丽地，金陵帝王州。逶迤带绿水，迢绕起朱楼。飞甍夹驰道，垂阳荫御沟。凝笳翼高盖，叠鼓送华辀。献纳云台表，功名良可收。
始出尚书省诗一首
惟昔逢休明，十载朝云陛。既通金闺籍，复酌琼筵醴。宸景厌照临，昏风沦继体。纷虹乱朝日，浊河秽清济。防口犹宽政，餐荼更如荠。英衮畅人谋，文明固天启。青精翼紫𲄳，黄旗映朱邸。还睹司隶章，复见东都礼。中区咸巳泰，轻主谅昭洒。趋事辞宫阙，载笔陪旌棨。邑里向疏芜，寒流自清泚。衰柳尚沈沈，凝露方泥泥。零落思友朋，欢娱宴兄弟。既秉丹石心，宁流素丝涕。因此得萧散，垂竿深涧底。
直中书省诗一首
紫殿肃阴阴，形庭赫弘敞。风动万年枝，日华承露掌。玲珑结绮钱，深沈映朱网。红药当阶翻，苍苔依砌上。兹言翔凤池，鸣佩多清响。信美非吾室，中园思偃仰。朋情以郁陶，春物方骀荡。安得陵风翰，聊恣山泉赏。
观朝雨诗一首
朔风吹飞雨，萧条江上来。既洒百常观，复集九成台。空蒙如薄雾，散漫似轻埃。平明振衣坐，重门犹未开。耳目𫏐无扰，怀古信悠哉。戢翼希骧首，乘流畏曝鳃。动息无兼遂，歧路多徘徊。方同战胜者，去翦北山叶。
郡内登望诗一首
借问下车日，匪直望舒圆。寒城一以眺，平楚正苍然。山积陵阳阻，谿流春榖泉。威纡距遥甸，巉嵒带远天。切切阴风暮，桑柘起寒烟。怅望心巳极，惝恍魂屡迁。结发倦为旅，平生早事边。谁规鼎食盛，宁要狐白鲜。方弃汝南诰，言税辽东田。
和伏武昌登孙权故城诗一首
炎灵遗剑玺，当涂骇龙战。圣期缺中壤，霸功兴寓县。鹊起登吴山，凤翔陵楚甸。衿带穷嵓险，帷奕尽谋选。北拒溺骖镳，西戡收组练。江海既无波，俯仰流英盻。裘冕类禋郊，卜揆崇离殿。钓台临讲阅，樊山开广䜩。文物共葳蕤，声明且葱蒨。三光厌分景，书轨欲同荐。参差代祀忽，寂寞市朝变。舞馆识余基，歌梁想遗啭。故林衰木平，荒池秋草徧。雄图怅若兹，茂宰深遐眷。幽客滞江皋，从赏乖缨弁。清巵阻献酬，良书限闻见。幸籍芳音多，承风采余绚。于役傥有期，鄂渚同游衍。
和王著作八公山诗一首
二别阻汉坻，双崤望河澳。兹岭复巑岏，分区奠淮服。东限琅邪台，西距孟诸陆。阡眠起杂树，檀栾荫修竹。日隐涧凝空，云聚岫如复。出没眺楼雉，远近送春目。戎州昔乱华，素景沦伊谷。阽危赖宗衮，微管寄明牧。长蛇固能翦，奔鲸自此暴。导峻芳尘流，业遥年运倏。平生仰令图，于嗟命不淑。浩荡别亲知，连翩戒征轴。再远馆娃宫，两去河阳谷。风烟四时犯，霜雨朝夜沐。春秀良已凋，秋场庶能筑。
和徐都曹诗一首
宛洛佳遨游，春色满皇州。结轸青郊路，迥瞰苍江流。日华川上动，风光草际浮。桃李成蹊径，桑榆阴道周。东都巳倜载，言归望绿畴。
和王主簿怨情诗一首
掖庭聘绝国，长门失欢宴。相逢咏蘼芜，辞宠悲团扇。花丛乱数蝶，风帘入飞燕。徒使春带赊，坐借红装变。平生一顾重，宿昔千金贱。故人心尚尔，故心人不见。
宋宁宗嘉泰四年
嘉泰甲子郡守谯
令宪重修

        </div>
      </div>
    </div>
  </div>
</div>
<!--update:2025-08-30 10:31:39-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>