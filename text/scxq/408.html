<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,太一丛话全文在线阅读,太一丛话全文在线下载,大玄古籍书库">
<meta name="description" content="诗话，宁调元撰。1907年宁调元书成于长沙狱中，原名《碧血痕》，后宁调元改书名《太一丛话》，1901年至1911年于北京《帝国日报》刊载，1915年经傅尃整理，分为五卷。_太一丛话_全文在线阅读_太一丛话_全文在线下载_大玄古籍书库">
<title>太一丛话_宁调元_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">太一丛话</span> <br/>
          作者： <span class="inputVal" id="bkauthor">宁调元</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗论,完结</span> <br/>
          字数： <span class="inputVal" id="bknum">[book_length]67180</span> <br/>
          说明： <span class="inputVal" id="bkdec">诗话，宁调元撰。1907年宁调元书成于长沙狱中，原名《碧血痕》，后宁调元改书名《太一丛话》，1901年至1911年于北京《帝国日报》刊载，1915年经傅尃整理，分为五卷。</span> <br/>
          封面： <span class="inputVal" id="bkimg">Z_20139.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]太一丛话
[book_author]宁调元
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗论,完结
[book_length]67180
[book_dec]诗话，宁调元撰。1907年宁调元书成于长沙狱中，原名《碧血痕》，后宁调元改书名《太一丛话》，1901年至1911年于北京《帝国日报》刊载，1915年经傅尃整理，分为五卷。
[book_img]Z_20139.jpg


[book_title]卷一
黎美周
明德既夷，詩道雜亂，黎美周起於番禺，大有起衰救弊之思。其為詩不軌常律，然縱橫排蕩，不可一世。徐巨源至謂：萬歷五十年無詩，濫於王李，佻於袁徐，纖於鍾潭，乃今獨見美周。讀之如春風駘蕩，夏雲崔嵬，如坐百花，雜聽蕭韶，劍客翾動，左右推崇之，至於如此。美周字遂球，著有《蓮鬚閣集》。〈花下歌〉云：「生平不事求神仙，願上東海求仙船。童男童女各三千，教之歌舞及管弦，逍遙行樂二十年。遂令婚配同力田，可得萬人馳九邊。大雪國恥銘驗然，老夫鬚眉圖淩煙。結屋花國臨酒泉，名儒俠客列四筵。等閑詩賦人爭傳，乞得一字十萬錢。」〈歡聞變歌〉云：「鏡破面自圓，誰能破儂面。天地縱反覆，儂亦與歡見。」〈少年行〉云：「年少傳聞十二州，報人讎盡轉多讎。經行不用變姓名，醉臥胡姬賣酒樓。」
美周少年〈賦黃牡丹〉詩，鄭超宗主課拔為第一，時目之為「黃牡丹狀元」。贛州之難，與楊廷麟、萬元吉、彭期生、劉同升、姚奇胤同以身殉，可不謂烈哉。
楊廷麟
楊廷麟，字伯祥，嘗著〈秋興四律〉云：「北湖菱葉近漁家，煙浦荒荒雁路斜。濕鳥立沙聞社鼓，野人當戶飼田瓜。明月露上蒲萄蔓，夜靜風生莨蕩花。悵望故園溪外渡，一聲橫笛冷蒹葭。」「司戶祠前一騎回，邊烽未舉嫚書來。漢臣獨有和戎策，楚子誰稱執政材。半壁但愁軍餉乏，三關不睹陣雲開。最憐風雪盧龍塞，換取牙門酒一杯。」「疆弩將軍七萬營，銀鞍金甲耀東征。市兒果銳輕言戰，上相安危慎用兵。海鳥自啼狼虎嶺，妖星空照鳳皇城。河西百里無消息，又道青山夜火明。」「漢家歲歲戍居延，新築渾河北斗邊。文學未諳《鹽鐵論》，公卿誰進度支錢。高城寒聽菰蒲雨，戰骨秋枯苜蓿田。壯士不聞還易水，至今賓客淚潸然。」
感世傷時，音節繁苦，誦之惘然。又〈諸葛武侯祠〉云：「霸氣西南日，嘗聞屢出師。才為王者佐，學與古人期。柏剩一孤樹，桑移八百枝。中原仍帝魏，遺恨史臣詞。」
萬元吉詩一首
萬元吉游月岩，〈謁周元公廟〉詩云：「中歲不聞道，泛泛逐萍梗。緬懷先哲型，沉憂不出熲。茲來矙岩月，鬼斧鑿天影。尺竇泄素雲，一星射瑤井。物理竟何如，遐迹忽深省。元公昔幽憩，萬慮悉以屏。陰陽動靜初，澄心得妙領。於焉瞻遺廟。百世尚嚴整。冥心無極前，衣露遍清冷。」萬字吉人，江西人。
彭期生詩一首
彭期生，字觀民，海鹽人。起家進士，歷官江西按察使，分巡嶺北，城破自縊死。著有《弱水山人詩集》。
〈送秋〉云：「悲秋秋去轉堪悲，枉復登監賦楚辭。遠壑水殘斜照斂，荒原煙冷朔風吹。天邊白雁迷消息，月夏清砧感別離。蟋蟀似能占物候，寂寥一夜傍床帷。」君之死也，守備楊大器潛以期骸瘞之於萬安縣之百花村，世無知者，後竟圍棋同鄉訪得以歸，倘忠義之所感歟！
劉同升
劉同升，吉水人。崇禎丁丑以進士第一及第，福藩立授左中允，不拜。丙戌撫州失守，遂與楊公廷麟首倡義旅，恢復臨江，唐王聞之，拜為右詹允，晉兵部侍郎，總理江西軍務，城陷，死焉。或謂有宋以來，狀元及第死國事者，宋得三人，何■、文天祥、陳文龍；明得五人，黃觀、曹鼐、劉理順、余煌，其一則同升也，為科甲中人，可因此一雪積恥矣。〈由百花溪登玉笥山古風〉一首云：「朝看山出雲，暮看雲入笥。山行若無溪，恰有青童至。指點絕壁間，仙臺藏勝地。藤枝匪易攀，屐齒猶可置。日午聞雞鳴，岩椒啓金字。出險坡漸平，劃然人境異。連峰涌下界，撲面聳層翠。因過丹灶廠，縱覽紫微志。白花雨外明，紅果林間墜。晚食供芋魁，晨鐺倒茶櫃。坐久慵下山，踟躕想真寄。塵網詎得辭，幽興偶然遂。」
意頗超脫，蘇玉局所謂無蔬筍氣者也，其〈入峽出峽〉等詩，時或似之，君字孝則。
姚奇胤《秋夜》詩
姚奇胤著有《草玄堂詩集》。〈秋夜〉云：「遙夜苦無寐，起視明月光。涼風天上來，隨月入我堂。披衣步前除，獨立以徬徨。蟪蛄既已鳴，鴻雁亦來翔。感此時物變，怨彼去日長。生非金石姿，安得恆壽康？憂來不可輟，慷慨吟此章。」讀之大有傷生悼世之意。君錢塘人，字有僕。
黃幼玄
黃幼玄道周，漳州鎮海衛人。唐王時，以大學士奉命督師。旬日間，號召忠義之士萬有四千，與萬元吉、楊廷麟江西之師相犄角，倘人心思漢，亦毋難一戰而還故鼎也，毋何至，徽州兵潰，為婺源令，某所誘執，絕粒四十日不死。夫人蔡氏聞之，遺以書云：「忠臣有國，毋以內顧為念」迨臨難時，猶裂衿，齧指血，書數語，報家人曰：「綱常萬古，節義千秋，天地知我，家人無憂」何其授命之從容也。著有〈西湖忠烈祠迎神送神曲〉云：「雷鼓闐兮龍在野，雲披離兮龍血下。龍上天兮星無光，椒糈媮兮蘭不芳。靈之集兮四國，鴻八蹄兮驎九翼。凌滄澥兮拍白日，蹌徂征兮何不得息。歸休兮此堂，水周兮中央。寒雞菹兮菖蒲，羅八珍兮瓊漿。驂素虬兮騑文鴦，柅靈車兮縶靈馬。執靈祛兮淚盈，把珮琚兮灑灑。晝不足兮宜宵夜，維舟兮鏤筵。新夫君兮王正年，靈參差兮無後先。澹眉鬚兮馭青天，靈何為兮悁悁。」
昔屈正則棲玉笥山，作《九歌》，至〈山鬼〉篇成，四山忽啾啾若啼，此文布武正則，西湖諸忠烈未知對此何如也。
金子駿
休寧金子駿，崇禎戊辰進士也。在館時讀書窮晝夜不休，同儕輒目笑之。告病歸里，未幾復奉命修撰。故事修撰專授進士第一人，及第者子駿以他官遷此，蓋異數也。甲乙之交，遭國變，遂從故里豎義旗，分兵扼六嶺以拒我兵。貴池吳應箕、宣城麻三衡時亦起兵應之。會降御史黃澍入城為內應，城破，遂死之。未死之前日，作書遺長兄云：「生死禍福皆有天命，我等唯順受之而已，不能逃遠。我為家國事勤勞死者，死得其所，即流離散亡，亦流離散亡得其所。弟日內靜觀之，殊亦不大慘淒，視死真如歸，可見平日學道得力。今為郡事未定，不得不忍死在此，毋令內地有慘變。將來我誤郡人，使郡人糜爛，是弟貽誤郡人也。聞兄等前積薪於屋，俟有急即舉火自焚，此學道人，弟所欣羨也。」與長男書云：「爾在家中，不必驚惶，當此國家大變，人民惶亂，不能自保之時，不得其所者多矣。如我三月為國勤勞，今一旦得正而斃，自不枉我。自閏六月來，一身久如浮雲，今無一毫繫念，但念郡事未定，此心實實不安。倘百姓安堵，則我瞑目矣。又謂大丈夫不欲自盡，自盡非大丈夫事，吾國之三公不可辱於口，此中自有道理，我絲毫不亂。」云云。
子駿一位學道得力，觀此益信其非謾言也。有遺著一律〈送雲莊師至吳門〉云：「斯文未墜地，夫子獨棲遲。論易真傳在，從先與俗移。片雲常自遠，孤鶴去何之。別後時相憶，雲山不可知。」子駿名聲，有《金太史集》。
同郡諸生江天一者，少深沉多智略，子駿既起義，辟為參事，相與計劃一切。迨城破，揮天一去曰：「若有老母在，毋從我死。」天一歸拜其母及其祖廟，追及之，曰：「焉有與人共事而逃其難者乎？」行至某所，天一曰：「一泓清絕，正足怡人。」子駿曰：「大丈夫死即死耳，當與天下共見之。」天一肅容曰：「謹受教。」既至江寧，我朝勸其降，天一昂首曰：「我為若計，不如速殺我；我不死，必復起義。」出通濟門，南向再拜，呼高皇帝者三，然後就刑，亦奇男子哉！
吳次尾
貴池吳次尾少豪俊，負大志，喜面折人過失，陳同甫一流人也。名雖不登朝籍，而人材之邪正，國事之得失，了如指掌。所謂小東林者，實公倡之。會金子駿起義，次尾即號召雄俊為聲援，兵敗死事之日，語行刑者曰：「吾死勿去吾冠，將以見先人於地下也。」相傳其受命處血痕至今猶熊熊有光云。次尾著述甚富，錄其〈悼吳門文相國〉一什云：「相國信公裔，大庭遭遇同。金閨十五載，凜冽標清風。一朝遘爰立，身通道反窮。時方工謠諑，安能久置公。去國懷明聖，憂心日忡忡。黯淡吳閶邑，淒涼象緯中。斯人不可作，世已摧華嵩。」其他〈練鄉勇〉諸篇亦多蒼楚激越之音。
麻三衡
又有麻三衡者，字孟璿。少注名復社，亦負詩詞名。五律〈贈錢月聖〉云：「不寐成搔首，蕭然獨寤歌。霜天砧響急，庭樹雨聲多。酒力三更緩，愁心萬緒過。錢郎戀明主，獻賦意如何。」〈春興〉云：「二月新雨歇，春流始到門。叢筠連晝暝，新燕掠波翻。山靜鹿無迹，林香風滿園。中原多轉戰，幾處欲招魂。」其他佳句，五言如「落日照荒野，亡猿懷故林。魂消分劍日，心折覆巢時。一身去鄉土，雙淚滿滄洲。」七言如：「吳兒望歲惟呼雨，楚客憂生盡憶家。夢回塞上雙流淚，家在淮南獨椅樓。萬山茅屋白雲滿，十里勾溪紅葉飛。」皆可誦也。金子駿兵起，麻亦為倡義響應者之一人，事敗為我朝所執，以棄市論。
溫璜
乙酉，大清兵之下金陵也，與金子駿同時分兵據徽者，尚有烏程溫璜。璜司李徽洲，日聞國變，恆引佩刀歎曰：「此身當付汝。」城破，手刃其女及妻，遽自刎死。著有《貞石堂集》。〈寄友〉》云：「靈隱峰前手暫攜，千章新綠子規啼。眼邊流水春重到，別後停雲思幾迷。俯聽靈珠傳點畫，靜聞藥裏急刀圭。殷勤簡付遺方法，茹淡安緣緩杖藜。」璜，烏程相國之弟也，注名復社，最早時，流卒不以其兄故，而擯斥之。
凌龍翰
歙人凌龍翰(駧)，當大清兵南下，方以監察御史巡按河南，監諸鎮。聞警，即星夜馳入歸德城，誓以死守，迨內量道濟之沙，外絕賀蘭之救。師潰，仰藥自裁不殊，自刎不殊，遂偕從子潤生單騎造我清壘。清帥詰之曰：「御史私渡河，復抗大軍何也。」曰：「以大明之官歸大明，何云私？職授監軍，恨不得一戰死，何云抗？」清帥默然，手金爵侑之酒，曰：「吾天性不飲也。」贈大帽貂裘革舄，後擲之於地，斬學道蔡鳳、監軍道吳汝琦於前，以恐佈之。曰：「吾已辦一死來矣。」因自縊死。遺書致我清，有云：「願堅守盟好，愼勿南下。否則，揚子江頭凌御史即錢塘江上伍相國矣。」潤生亦從死，其決絕詞云：「鞠旅陳師誓大川，時乎不濟悵徒然。沙場偃臥餘長嘯，叱馭青虹問上天。」公答詩云：「艱難歷盡竟徒然，撤手長歸那問天。自古文山能有幾，不如杖節學平原。」
陳子壯和陳子升
陳子壯，字集生，一字秋濤，南海人也。李成棟據廣州，集生號召舟師數萬，復沿海諸郡縣貢士朱維士率義旅自上流應之，遂悉兵登岸，圍廣州城數匝。適暴風雨驟至，舟飄搖不得附岸，成棟出鐵騎蹙之於水次，一軍盡溺，集生亦靖節。著《雲淙集》。〈春日侍諸父老泛舟桃花塢〉云：「欲作郊居即瀼西，紅芳十里勝金堤。不知南漢千年苑，列入東風幾曲溪。負局客來雞犬吠，和歌誰伴乳鶯啼。清時群從多游好，豈是秦人世外迷。」永曆三年賜諡文忠，贈番禺侯。
集生沒後，其弟子升收其遺眾據花山島，與楊光林、王興(號繡花針者)各擁眾數萬相犄角，成棟反正，始釋兵。入覲，授兵科給事中，嗣改禮科右給事中。其詩非乃兄所可及，古體規仿玉臺，五言學太白，時亦瓣香孟襄陽。有《中洲集》，順德薛始亨為之序而行諸世。〈昔昔鹽〉云：「鴛鴦簾外烏欲棲，玳瑁梁間燕吐泥。月暈圓隨漢東蚌，天河傾向汝南鷄。萬方儀態華燈出，一笑橫陳翠帳低。愁見曉鴻征塞北，不知天將定遼西。」〈南中塞下曲〉云：「膠寒竹箭猶揚越，笛散梅花已漢關。小月陣前雲出寒，骨都營外火連山。江邊玉帳樓船渡，馬上金錢御府頒。百尺高樓兩銅柱，漢家何日拓南蠻？」〈遊峽山〉云：「軒轅二帝子，弄笛開禹陽。江岸扁舟客，聞鐘到上方。仙靈今寂闃，雲水空青蒼。欲遣愁心去，猿聲嶺外長。」〈西樵大科峰〉云：「樵峰七十二，秀出一峰尊。策杖觀朝日，浮瀾動海門。孤松生島外，片雨落山根。吾欲驂鸞去，憑虛望帝閽。」數詩皆膾炙人口者也。喬生子升之字
張家玉與張家珍
東莞張家玉，字玄子。李成棟陷廣州，玄子與陳子壯等後先起義。我兵猝至，玄子督陣過水次，馬驚墜水死。詩才亢爽，著有《遙夜怨軍中遺稿錄別》。〈和李定夫〉云：「鴛鴦戲清池，兩兩常相倚。羽翼臨當乖，風波中道起。相對尚難知，何況萬餘里。來親去者疏，毋為貴君子。予懷抱區區，君諒執高誼。」《途中感舊》云：「燈下燈姬月下筵，風流曾泛太湖船。如今萬里神京隔，回首西風憶往年。」〈閨思〉云：「竹林啼鳥遍春暉，何事行人尚未歸。惆悵夜來窗月白，夢魂飛不到金微。」又有七言云：「眞同喪狗生無賴，縱比流螢死有光。」尤足瞻其身世。
玄子有弟曰家珍，字璩子，有《寒木樓遺詩》。年十六隨玄子履戎，行騎黃馬，摧鋒陷陣，莫敢攖其銳者。馬死，哭之，慟弔以詩云：「久失飛黃馬，空餘血戰衣。可憐橫草後，不得裹屍歸。力盡猶追逸，功高幾潰圍。年來生髀肉，夢爾淚頻揮。」
陳邦彥父子
順德陳邦彥字會斌。廣州之圍，我清知謀出於公，求其家，獲其妾沈氏、子男二，厚遇之，為書招降，公判其尾云：「妾辱之，子殺之義。」不顧妻子，兵潰死於難。著有《巖野集》。〈南雄道中逢霍階生〉云：「病後無顏色，秋深有遠行。漸於鄉土隔，翻遣故人驚。歸思珠江道，前塗白下城。嶺梅殊未發，遺贈若為情。」〈重別葉公士〉云：「大道風斯遠，知音世所稀。他山情獨切，兩地夢俱飛。楚塞丹楓暗，吳門翠岫微。只憑文賦在，萬里未相違。」又〈絕命詩〉云：「天造兮多艱，臣也江之滸。書生漫談兵，時哉不我與。我後兮何之，我躬兮獨苦。崖山多忠魂，後先照千古。」君子誦其詩而悲之。
公死後，一妾及二子和尹、虞尹皆被禍，仲子馨尹亦死亂軍中，惟恭尹年十七，易服逃出。父執增城湛珩如於其家，為複壁以匿之，後以詩名，兼工書法。「山木蕭蕭風更吹，兩崖風雨至今悲。一聲杜宇啼荒殿，十載愁人拜古祠。海水有門分上下，江山無地限華夷。停舟我亦艱難日，愧向蒼苔讀舊碑。」即其舟泊崖山時作也，故其音獨哀怨焉，其他佳句五言如：「離憂在湘水，古色滿衡陽。帆隨南岳轉，雁背碧湘飛。」七言如：「桄榔落雨垂空地，玳瑁乘潮上古城。家山小別吟兼夢，水驛多情浪與風。」皆逼眞唐人，無愧作者。恭尹字元孝，一字獨漉。德慶王國賓題其集云：「四皓歌采芝，夷齊歌采薇。君今一卷詩，忠愛何依依。朋輩皆遺老，河山惟落暉。淒涼御琴曲，無淚更沾衣。」
陳子龍
松江陳臥子子龍少出黃道周門，倜儻自負之士也。明末詩教浸衰，子龍出，一掃浮習，上追正始，時人比之枇杷晚翠，良非偶然。著有《白雲草廬居》、《湘眞閣》諸稿。〈廬居〉云：「行遁山河改，歸來松菊荒。尚餘三畝宅，無復萬家旁。祈死煩宗祝，偷生愧國殤。但依親隴在，含笑此高岡。」〈錢塘東望有感〉云：「清溪東下大江迴，立馬層崖極望哀。曉日四明霞氣重，春潮三浙浪雲開。禹陵風雨思王會，越國山川出霸才。依舊謝公攜屐處，紅泉碧樹待人來。」〈晚秋雜興〉云：「太行東出擁神京，古塞秋風右北平。笙鶴已辭滄海使，貂蟬初撤羽林兵。清霜玉沼芙蓉苑，旭日金鋪翡翠城。魚鑰時傳宣召急，侍臣通籍在承明。」〈送吳稚巒司李桂林〉云：「翡翠巢邊匹馬過，千盤桂嶺鬱嵯峨。南浮漓水啼猿滿，北望君山落雁多。蠻府官閑能作賦，漢廷恩近憶鳴珂。愁心獨繫張平子，欲寄瑯玕奈遠何。」〈邊詞〉云：「八城亦是古遼西，大纛高牙萬馬齊。壯士錦衣行樂地，十年無夢到春閨。」〈哭周立勳〉云：「松柏西陵路，菖蒲北里花，春風夜臺路，玉勒向誰家。」立勳字勒卣，幾社六子之一也。其他警句如：「左徒舊宅猶蘭圃，中散荒園尚竹林。九龍移帳春無草，萬馬窺邊夜有霜。九月星河人出塞，一城砧杵客登樓。四塞山河歸漢閫，二陵風雨送秦師。石顯上賓居柳市，竇嬰別業在藍田。」皆風格雄麗，不愧古作者。
乙酉南都陷，子龍起師據太湖，為規復中原計，乃一籌未展，駿騅與英雄共逝，遼鶴偕城土俱非，亦天實為之莫之奈何也。侯方域弔公詩云：「長箋奏地下，端不欺杵臼。後死孰有為，成敗事皆偶。斷頸何足惜，固其含笑受。萬卷識是字，文士非無守。從來諸輕薄，賴公重不朽。」誠哉「從來諸輕薄，賴公從不朽」矣！同里徐孚遠、夏允彝皆少相友善，至是亦先後死國難。
徐孚遠
徐孚遠字暗公，崇禎壬午舉人。與臥子、彝仲諸君子倡幾社於雲間，其今古文詞一時風靡海內。有〈曉入京口〉詩云：「獵獵風梢勁，驚流伏枕聞。晨鐘下岩際，戎鼓列江濆。已辨南城樹，新添北府軍。亂離知未定，淹泊對孤雲。」又〈尋顧野王讀書臺〉云：「入門禾黎動秋風，廢院難支碧蘚中。不及平原兄弟宅，尚餘栗主寄花宮。」詩不多傳。
夏允彝
夏允彝字彝仲，由進士除長樂知縣補考功主事，南都亡，投池水死。公在幾社中以經義擅長，詩非其專尚也。然〈弔黃淳耀進士〉一作，一字一淚，誦之淒然。詩云：「黃子不偶生，大雅寡諧俗。羽儀乍高翥，結綬匪所欲。黃云暗蒼梧，北風號大陸。烽火滿吳關，下邑勢彌蹙，緬彼二三子，登陴自躑躅。城郢既已乖，號秦又誰告。處死良獨難，苟生何能淑。吁嗟烈士心，伯仲互相勖。威鳳既在羅，恥與凡禽逐。未知沒者悲，但見存者辱。存沒兩茫茫，思君不可贖。」著有《幸存錄》一卷。
夏完淳詩輯
彝仲有子曰完淳，字存古，十五從軍，十七授命磨盾草檄，雖一時名宿自愧弗如。〈大哀〉一賦尤足步武蘭成，昔終童未聞善賦，汪錡不號能文，求之古人，殆難其匹。著有《玉樊集》、《南冠草續》、《幸存錄》。錄其古近體詩於此。〈精衛〉云：「惠風蕩芳樹，有鳥鳴中林。尾長羽翼短，銜石隨浮沉。崇山日以高，滄海日以深。既無凌風姿，延頸振哀音。辛苦徒自力，慷慨誰為心。惜哉志不伸，道遠固難任。滔滔東逝波，勞勞成古今。」〈秋夜感懷〉云：「登樓迷北望，沙草沒寒汀。月涌長江白，雲連大海青。征鴻非故國，橫笛起新亭。無限悲歌意，茫茫帝子靈。」〈送杜於皇歸郢〉云：「分手金陵道，相逢倍黯然。鶯啼楊柳岸，人在木蘭船。客路三千里，征衣十二年。計程歸夏口，明月兩回圓。」〈即事〉詩云：「復楚情何極，亡秦氣未平。雄風清角勁，落日大旗明。縞素酬家國，戈船決死生。胡笳千古恨，一片月臨城。戰苦難酬國，仇深敢憶家。一身存漢臘，滿目盡胡沙。落月落翻旗影，清霜冷劍花。六軍渾散盡，半夜起悲笳。」〈春興同錢大作〉云：「上苑東風試早鶯，故宮依舊百花明。江帆入鏡移瓜步，朔馬如雲走石城。金鼓平陵憐翟義，旌旗滄海葬田橫。傷心終夜看牛斗，醉把吳鈎萬里行。池塘楊柳綠陰垂，煙雨飛花滿院悲。三月曉迷吳苑路，萬年春靜禹陵碑。江潮夜夜呼精衛，草樹山山哭子規。最是關情無限恨，胡笳偏向月中吹。河山風景淚堪揮，江上傷心對夕暉。蜀道盡悲諸葛死，漢家猶望少卿歸。五湖義士蓮花劍，七郡良家柳葉衣。結客少年情不淺，平林裘馬放春圍。建業河山萬里遙，煙波天際出金焦。星辰夜隱移南極，江漢春翻鎖北條。羽獵自高京口樹，鶯花不度廣陵潮。琵琶馬上愁胡語，青塚年年恨未消。」〈憶侯幾道雲俱兄弟〉云：「春城煙霧曉陰陰，俯仰斜陽弔古今。萬里河山猶故國，九京風雨自同心。欲知眞主觀司隸，未見孤兒屬羽林。鶴唳華亭人沒後，河橋一闋淚沾襟。」〈十二月十八立春〉云：「可憐又是艷陽時，孤客征衫泣路歧。草木不欣秦正朔，衣冠猶想漢威儀。落梅入夜迎風急，細柳知春遇雨遲。聞道海南多王氣，扶桑先浴萬年枝。」〈寒食雜作同錢二不識賦〉云：「朔風廣漠敝裘寒，客子飄零行路難。北首可憐秦郡縣，南來無復漢衣冠。昭關去後難亡楚，滄海歸時未報韓。袖裡吳鈎愁獨倚，霜鋒夜夜月中看。」〈由丹陽入京〉云：「萬里河山拱舊京，楚囚西去淚如傾。斜風衰柳丹陽郭，細雨孤帆白下城。殘夢忽驚三殿報，新愁翻覺一身輕。從軍未遂生平志，遺恨千秋愧請纓。」其就義時尚自賦絕命詩三章，〈寄母〉云：「孤兒哭無淚，山鬼日為鄰。古道麻衣客，空堂白髮親。循陔猶有夢，負米竟誰人。忠孝家門事，何須問此身。」〈寄內〉云：「憶昔結縭日，正當擐甲時。門楣齊閥閱，花燭夾旌旗。問寢談忠孝，同袍學唱隨。九原應待汝，珍重腹中兒。」又〈寄荊隱女兄兼武功侯甥〉云：「門閥推江左，孤忠兩姓全。十年黃鵠咏，三載蓼莪篇。愧負文姬孝，深為宅相憐。大仇俱未報，賴爾後生賢。存古學有師，承兼秉父族。」
自彝仲殉國難，即以復仇自矢，故其所為詩文悲憤之氣不可遏抑焉。昔趙文■謂：「讀汪水雲詩而不墮淚者，殆不名人矣。」吾於存古詩亦云。
黃蘊生詩輯
嘉定黃蘊生湻耀性剛正，於書無所不讀。及第後寄弟書云：「吾廷試傳臚，與鼎甲先上殿，人皆嘖嘖稱羨，吾此時嘆息天地間自有為數千年一人矣，數百年一人者，今必不肯為數千百年之一人，而必欲為三年之一人，可怪也。」其自命不苟如此。當公在某撫軍幕，某邑令槖數百金賂公父，令致書為左右，公復書云：「父生男之身，猶望生男之心，若行一不義，取一非有，男心先死矣，何以養父乎？」其不可侵犯如此。有《陶庵集》，〈和陶飲酒〉詩云：「朝光入山樓，棲鳥已驚喧。攬裘曝新陽，暖氣無頗偏。仰視天宇清，得我檐前山。山中出岫雲，變滅何時還。我心正惆悵，默與風鈴言。」〈和癸卯歲始春〉云：「舊穀滿場圃，知子良非貧。糟床注春醪，酬汝四體勤。開軒一笑粲，莫適為主人。荈牙花乳香，鱠縷銀絲新。咄嗟行酒炙，童僕皆欣欣。中原有格鬥，行子勞問津。不能濟時代，甘與農圃鄰。逝辭謝景夷，來就劉遺民。」〈次韻酬別張子石〉云:「百丈牽江一線平，勞君客裡念歸程。即看去住誰能料，可是分離莫漫輕。白鳥背飛星子驛，朱旗遙颭石頭城。船窗日把詩篇坐，香草含風處處生。」〈留張貞白〉云：「瓜廬小結在塘坳，城市翛然即遠郊。谷為愚公寧避辱，亭因揚子不辭嘲。鳴螿秋盡猶緣砌，舞燕春深亦認巢。莫愛雲松棲絕壑，山中依舊要誅茅。」
我兵下蘇州，公遂偕其弟淵耀、通政使侯峒曾、教諭龔用圓入嘉定，為守城計。迨城破，詣城城西僧舍就縊。主僧無等止之曰：「公未仕可勿爾也。」公曰：「城亡與亡，乃儒者分內事。」因取筆大書曰：「遺臣黃湻耀於弘光元年七月初四日自裁於西門僧舍。嗚呼，進不能宣力朝廷，退不能潔身自隱，讀書寡益，學道無成，耿耿不寐，此心而已。異日囗氛，復靖中華，土庶再見天日，論其世者當知予心。」書罷，顧視其弟淵耀已懸樑矣，遂縊於其側死。
龔用圓
龔用圓字智淵，方城破，抱其兄用廣大働曰：「我祖宗清白自矢，歷三世矣，今日苟且圖存，何面目見祖宗於地下？」遂共溺，兩屍浮水面，猶握手不解。其弟用厚諸生也，初攜妻子出避，尋亦自溺死。智淵著述頗富，惜散佚不傳，〈湖上遇同年朱子暇〉云：「一見相攜話舊遊，湖光泛泛斷橋頭。寒煙迷卻西冷路，還向當壚問酒樓。」
侯豫瞻
嘉定侯豫瞻峒曾與黃蘊生同時起義，迨城陷，投池水未死。大清兵鈎之出，遂遇害。子玄演、玄潔皆從死。弟岐曾後以坐匿故。給事中陳子龍棄市，豫瞻有〈送表弟楊維斗解元上公車〉詩云：「赴隴徵書有曠恩，仍偕計吏謁金門。時危漸覺科名薄，道在還知禮樂尊。老子甲兵今孰仗，嗣宗臧否不輕論。冰霜歲晚孤征夜，補被應知手線溫。」
玄演〈雜詩〉
玄演字幾道。〈雜詩〉云：「道喪向千載，百家日浸淫。如彼鍠磬歇，逐響遺其音。元宰何茫茫，悠悠費追尋。世皆尚雕飾，未敢明此心。微言會將絕，太息空撫襟。」
玄潔詩二首
玄潔字雲俱。〈癸未九日寓崑山〉詩云：「肺病經三月，秋深寄古祠。近山寒更早，多雨菊翻遲。漸減文章樂，能忘寇盜悲。今朝無客至，令節竟誰知？」〈示智含〉云：「天王十五年來事，孤客三千里外人。望闕尚留年少哭，哀時偏見異鄉春。坐愁南郡征輸日，行過江黃戰伐塵。直北大荒空草木，春風生事又黃巾。」
歧曾〈望湖口亭口占〉
歧曾字雍瞻，門人私諡曰文節先生。〈望湖口亭口占〉云：「俯檻即胡陰，沿流望隔潯。峰開三面色，人雜五方音。簫鼓龍祠鬧，松楸馬脊深。悠然喧寂理，飄泊一觀心。」
吳日生
吳江吳日生當留都失守。走太湖，與同邑舉人孫兆奎、諸生沈自炳、自駉、武進吳福之謀舉兵，旬日得千餘人，屯於長白蕩。唐王聞之，受為僉都御史，總督江南軍務，進兵部尚書。同時魯王在浙亦遙授為兵部侍郎，封長興伯。八月，大清兵至，失勝利，父承緒、妻沈及女皆赴水死，自駉、自炳、福之亦相繼抗節死。兆奎被獲，一軍盡殲焉。明年，鄉人周瑞復聚眾長白蕩，迎日生入其營，未幾眾復潰，為邏者所執，被磔於市。有《東湖唱和集》，〈東湖雜詩〉云：「百代傷心地，風煙莽不收。江山一弔望，吳越幾春秋。鴻雁青楓渚，芙蓉白露洲。霸才今寂寞，何處問扁舟。禹跡今何在，蒼茫水國開。山趨天目下，日湧海門來。笠澤橋如帶，淞江水似杯。東南輸挽盡，鴻雁有餘哀。」〈從軍行〉云：「已分沙場報主恩，身經百戰滿瘡痕。但教死去圖麟閣，不願生還入玉門。」此詩語意一脫前人窠臼，唐人許渾四絕，陳子昂之〈送魏大從軍〉亦自可人，以其皆不屑以朔雲邊月，摹塞外之慘狀，親戚哭送，寫暫時之離情，致墮入魔道，令漢族武士魂終古不能喚回也。
福藩初立時，公曾力陳中興四議。一曰聲大義以作恢復之計，二曰明大勢以爭恢復之機，三曰定大略以收恢復之功，四曰固根本以立恢復之基。惜舉朝沓泄，毋能用也，日生名易。
沈自炳詩二首
自炳字君晦，亦工詩。〈車遙遙〉篇云：「車遙遙兮馬閑閑，壯士去兮入秦關，春風暮兮秋草殘，追思君兮淚潺湲。」〈豫章行〉云：「頹曦有重旦，缺魄當再圓。落花還更蕊，衰草可復鮮。陰陽有消長，於人獨不然。奄忽辭親友，永訣入九泉。九泉杳冥冥，長夜何漫漫。感念痛生人，千載難復還。」皆可傳之作。
盧忠烈
當崇禎十一年，我分兵四道薄京師時，盧忠烈奉命督師，卒不滿五千，以孤軍沒於陣，死事極烈。余於史外見其載有〈在塞外書片紙與所親〉曰：「吾嘗校獵塞外，親逐㕙兔。將吏擊狐伐麅，耳畔生弦勁笴，聲敕敕脫去，如鳶群飢噭不絕，以為笑樂。遇平岡，呼酒坐地，與諸大帥論兵法，慷慨及時勢，不絕鬚豎眶裂，諸帥皆起舞。還復與較射百數十矢，跨生駒潑刺而還，笑呼曹景宗小兒，強作解事。」讀其文想見其人矣。
孫文正
繼盧忠烈公而死邊難者為孫文正。孫高陽人，生長北方，負燕趙悲歌之節，古風近體卓犖沉塞，直登作者之堂，著有《南陽集》。〈山海關〉云：「甲冑詩篇少，乾坤戎馬多。幻仍看海市，壯擬挽天河。塞上人先死，山頭月奈何。群雄驕語日，一劍幾經過。」〈送友人〉云：「山城吹角月婆娑，一派秋聲向客多。已是愁中聽不得，那勘重唱渭城歌。」〈秋日飲寧氏水亭〉云：「孤閣臨流混太清，煙波渺渺抱重城。西風莫捲枯荷盡，醉客重來聽雨聲。」其哭鹿朝岳百首，尤一字一淚，令人不可卒讀。
當公之再奉朝命經略遼薊也，置酒別親朋，會者百人，一客中酒前席言曰：「公之始出，吾為國慶，而今重有憂。封疆社稷寄公一身，公能堪備，物自奉人，莫之非不能。雖毀身家，責難逭，况儉觳乎？吾見客食皆糳，而公獨食粗食，小名以鎮物，非所以負天下之重也。」公揖而謝曰：「君誨我甚重，然非敢以為名也。好衣甘食，吾為秀才時固不厭。自成進士，釋褐而歸，念此身已非我有，當國家多難，恐一旦任事，非忍飢耐勞毋以率眾，自是不敢適■體，強自勖厲今十有九年矣。」吾故錄之以告當世之飽食暖衣而不知國家為何物者，嗣本朝陷，高陽公即入城取弓弦自縊。夜有田舍人窺之，鱗甲怒生如虬龍狀，莫敢逼視云。
袁臨侯
袁臨侯之總督九江軍務也，左良玉擁兵不進，公指江上浮屍謂良玉曰：「將軍忍見此乎？」既而又曰：「將軍功多，罪亦不少。朝廷不督，過之一歲，遣兩中使宣諭開國，徐中山來所未有也，奈何不圖報稱？人孰無死，張雎陽死，賀蘭進明亦死。吾行矣，寧為雎陽死，不為賀蘭進明生。」左大感動，始進師收復武昌。
臨侯嘗自銘其座右曰：「死事也易，成事也難。為嬰弗克，為曰維艱。張死匪先，許死匪後。臣心靡他，靖獻我后。」既而師潰北徂。我朝勸其降弗聽，又自銘曰：「大官好做，大節難移。成仁取義，前訓是依。文山袁山，仰止庶幾。」袁山臨侯別字也。在獄中讀謝皋〈羽西臺〉，慟哭，記詩云：「南方有朱鳥，飛中虞人弦。飼以金精粒，對之不下咽。粒味豈不旨，不如南土泉。黃冠志弗遂，碧血流濺濺。有客感意氣，慟哭西臺巔。擊碎鐵如意，悲響震嚴川。歸舟不成寐，彷彿語燈前。嗟彼積翁羅，我非雀與鳶。夢炎何足刺，知已殊未然。周粟不可茹，箕疇曾未傳。生死良非苟，忠孝各自全。謝子幽明契，聊以秘懷宣。言罷倏不見，明月高在天。」後卒就義於區市。嗟乎，哀莫哀於亡國，慘莫慘於辱身，賈生之弔屈原、禰衡之賦鸚鵡，豈足喻彼萬一乎？

[book_title]卷二
楊廷樞血衣書
吳縣楊維斗國變後避居光福山中，忽被縶繫之舟中，餓五日，不死，書血衣遺其孤云：「廷樞幼讀聖賢之書，長懷忠孝之志，為孝廉者一十五載，生世間者五十三年，做士林鄉黨之規模，肩綱常名教之重任，惜時命之不猶，未登朝而食祿。值中原之有難，遂蒙禍以捐生，其年則丁亥之歲，其月則孟夏之中，方隱遯於山阿，忽陷身於網羅，時遭其變，命付於天。雖云突如其來，亦已知久矣。平生所學至此方覺快然；千古常昭，到底終為不沒。但因報國無能，懷忠未展，終是人臣未竟之事。尚孤累朝所受之恩，留此血衣，以俟異日。舟中矢志，不能盡言。」末署四月二十八日六字。見我軍帥時謾罵不已，就義於蘆墟泗洲寺。當死之時，首已斷而聲從項中出，益厲。箸有《古柏軒詩集》。〈訛聞〉云：「世途矰繳多，結盧在窮谷。神悴嗟樊雉，心危怯庖鹿。耳目異驚喜，早暮更禍福。先憂累親朋，失色觀奴僕。共傷衰德鳳，應賦知命鵬。且當飲醇酒，勿向詹尹卜。」〈舟中〉云：「野岸官橋路已蕪，寒江暮雨客舟孤。煙中帆影時開落，霧裡山光半有無。宿鳥驚心猶未下，哀猿引臂自相呼。淒其古渡黃昏候，一點漁燈起荻蘆。」君名廷樞。
華允誠赴義
華允誠字汝玄，無錫人也。崇禎間屢疏彈首輔溫體仁，直聲震一時。以親老乞歸。福王即真就官十餘日，即引疾歸。及明亡，指頭上髮曰：「留此必賈禍，然吾食祿先朝，去之無以見祖宗於地下。」已而被執，我朝脅之降，曰：「二祖列宗在上，允誠髮不可去，身不可降。」遂死於難。從孫尚濂，二僕薛成、朱孝皆從之死。
王萬育和王士和
金溪王萬育，崇禎年間舉人也。見時事日非，輒愀然曰：「九州雖大，正人有幾，名士如匏徒亂人國。他日不為漢之黨錮，必為晉之幽沉，今既不救，異時更無可救。」言已，泣數行下。已而南都陷，萬育避亂之閩。唐王立擢授吏部司務，晉兵部主事，出守延平。
亡何，大清兵猝至，急召父老曰：「吾雖一月郡守，當與城共存亡，若輩可速出，來日方長，勿徒以數萬生靈膏人斧鑕也。」因書〈絕命詞〉於屋壁云：「悲風烈烈搗虛城，正氣從來履險貞。一月延平共死難，孤忠千載有誰明？」書畢，正衣冠，投繯而死。
先是新城有王士和者，字允協，御史與胤之子，亦殉國難者也。其〈絕命詞〉云：「痛余生之不辰兮，天滅我之立王。我父母一聞之兮，涕滂沱以彷徨。以身殉國難兮，維千古之臣綱。嗟反面而事仇兮，方臣妾之未遑。哀世溷濁兮四維不張，大地無容身之隙兮，願隨我父母歸於帝鄉。」御史公方求死時，或勸其譬解之，允協曰：「此大好事，汝曹安用喋喋為？」壬午之役，其妻亦死於難。忠臣、孝子、烈婦，後先取義，萃於一門，不亦足千古耶噫！
張國維
陪都失守，魯王尚在台州，張國維與陳函輝實擁立之。張以大學士督師江上，連復於潛諸縣，剩水殘山大有回復之機會。方國安逼魯王南行，江上諸軍盡解散，國維追至石嚴，方國安斷所過橋，不得進。過東陽，聞義烏破，憤不欲生。眾交勸少忍，徐圖再舉，嘆曰：「誤天下者，文山疊山也。有死而已，復何言！」具衣冠南向，再拜，投園池死。子一，亦死於亂兵中。〈登采石贈諸將〉云：「月明橫槊倚層峰，宵柝風飄和梵鐘，舊是開平賈勇處，諸君努力此書庸。」君字其四，號玉笥，東陽縣人。
陳函輝
陳函輝字木叔，臨海縣人，與張國維同時入閣。國維死，君遂投繯於雲峰山中。死之前，尚作〈絕命詩〉》、〈自祭文〉及〈埋骨記〉各一首，從容如平時。著有《寒山集》，集中贈僧之詩居多，渾金璞玉，不假修飾，自然名貴。錄其〈劉伶巷〉詩一什云：「有酒宜成頌，知君恥獨醒。回車經巷口，荷鍤信丘冥。死豈人埋得，言猶婦可聽。閉關當日飲，想像只忘形。」其〈小寒山〉一集，多詆毀國朝之語，乾隆四十七年奉旨銷毀，列為禁書矣。
黃端伯
方陪京之失守也。趙之忻、朱國弼輩爭先作新朝順民，惟新城黃端伯獨大署九字於門曰：「大明忠臣黃端伯之寓。」大清兵召之至，不拜，與之語，則大罵，遂及於難。其〈絕命詞〉云：「對面絕思量，狗露金剛王。若問分身處，刀山是道場。」第三句一作「若問安身處」。端伯生平好佛，所著〈四書五經誦〉亦以禪語闌入。如〈春秋頌〉云：「通身手，通身膽，句中有眼定乾坤，識者須從身外反。」又嘗鐫一私印曰：「海岸道人。」取《楞嚴經》「引諸沉冥，出於苦海」之語，及晚年磨去印文，改鐫「忠孝廉節」四字，終以殉國流芳，可謂不負其志。有《瑤光閣集》十三卷行世，集中律詩最佳者如〈從軍行〉云：「萬里長城北，蕭條白草荒。風沙吹不去，秋色正茫茫。日冷行空壘，天低壓戰場。別來一回首，何處是家鄉。遼落蕭關外，陰風萬馬肥。至今勞北顧，何敢念東歸。列戍傳金柝，寒沙臥鐵衣。戰場春不到，白雪作花飛。」〈建德道中〉云：「青天霜氣迥，匹馬立平沙。遠道風千里，長城月萬家。亂山盤徑險，深樹引堤斜。夙昔悲秋意，偏於作客賒。」
熊汝霖
餘姚熊雨殷汝霖，魯王時官至大學士。一日，王廷見，謂之曰:「數年顛躓，蹙蹙靡騁。春至矣，先生得有佳兆否？」汝霖云：「臣向少夢，惟昨午夢一道士，羽衣翩躚，揖臣而贈以詩，但記末二句云：『可惜忠臣一片心，付與東流返故鄉。』」王默然，為反其意云：「堪羨忠臣百折心，喜遂澄清返故鄉。」鄭彩素惡忌之。是年，竟遣壯士縛而沉諸江。天不祚漢，一二遺黎刀兵水火死之不足，更自相屠戮，是可痛也。給事中陳希文弔以詩云：「數載風濤絕溯游，驚聞砥柱折中流。半肩日月魂猶在，九族衣冠夢入泅。沙掩殘軀潮作淚，靈招窮嶼水為愁。何時破浪乘風去，灑血橫戈易水頭。」誦之淒然。
李向中
李向中字豹韋，鍾祥人也。入浙東，由進士歷官至兵部尚書，與張國維後先抗節死。遺詩有「血化萇宏碧，相將燃死灰」之句。昔人讀諸葛武侯〈出師表〉「至死而後已」句，以譏其失詞，蓋以為志士報國，一死不足以謝責，向中其知此義歟。或傳其旅舍題壁一絕云：「雲外平林東郡，天邊落日西峰。悲涼此夕何夕，燈火黃昏店中。」
陳潛夫〈絕命詞〉
魯王時死事最烈者，太僕少卿陳潛夫亦其一也。紹興下，書〈絕命詞〉一什云：「父兮生我，申以嚴誨。惟孝惟友，曰忠與義。丙子鄉舉，顧名自勵。名曰孝廉，庶幾無愧。致身之期，幾在癸未。司理開封，星言視事。以身許君，有死無二。是時兩河，賊氛如猬。眾人迴車，予獨攬轡。賊出河朔，群工奔避。予乃渡河，擊楫而濟。誓清河南，以報先帝。手披荊榛，身禦魑魅。獨張空弮，以當賊騎。知有封疆，九死何畏。三十州邑，終復舊地。維時先帝，鑒予忠瘁。授以巡方，繡衣北莅。惜也諸奸，互相牽制。中樞信讒，嫉予不媚。聯絡要圖，置之罔遂。三日撤歸，可為隕涕。哀哀先人，一時捐棄。甘旨莫承，遺書淪廢。我哀方盈，奸露轉熾。赫赫金吾，逮予邸第。圜情幽憂，虜氛猝至。匍匐歸來，挈家奔避。航海飄零，請兵於會。召募丁男，三百而已。衣甲糗帳，皆予自備。血戰江干，二十餘次。糧寡兵微，於事何裨？疾痛呼號，徒然憤恚。丙戌五月，公侯師潰。區區孤軍，其何能濟？事不可為，偷生何貴？拜別吾母，以及諸弟。挈吾妻妾，從彭咸逝。成仁取義，千古如是。」書畢遂挈妻妾孟氏等赴水死，時年三十七。君字玄倩，錢塘人，由鄉舉司理開封，南渡後忤馬士英，被羅織下獄，魯王立，始拜太僕寺卿。
曲周
曲周路見白振飛，由進士官涇陽知縣，遷漕運總督，巡撫淮陽。當乙酉南京破，唐王正位於福州，以書召之，中有「朕守困恩官路振飛」之語。先是唐王以罪錮守陵中官，虐之備至。曲周抗疏請宥宗室之得罪者，遂得釋出，故書中云云。既至晉太子太保拜吏部尚書兼文淵閣大學士，迨唐王敗走汀洲，曲周奔赴不及。而汀洲破，遂竄身海島。當順治四年頃初擬赴，永明王召，旋自經於邵武山中。永明聞之，賜諡文貞。錄其〈除夕〉詩一章云：「仗劍以從戎，自憐轉自喟。黔驢欲噬虎，病馬思追驥。匡濟術渺然，進退兩無致。漂泊海舟中，面目亦堪恚。天心或垂憫，俾全名與義。寸衷百慮嬰，竟夕不成寐。鷄鳴又一年，歲月悲空棄。」從唐王時作也。譚梁生謂其柄國酬知之日，乃作此垂首喪氣之語，足見不負人心誠然。
澤溥與顧甯人的交往
文貞子澤溥與顧甯人友善。甯人贈詩有「天子呼恩官，干戈對王使。感激千載逢，一下君臣淚。」等語，指文貞前事也。又云「擒魁獻行朝，逆黨皆戰悸。」則指文貞擊擒李闖節度使呂弼周及防禦使武愫，檻車獻南朝伏誅事也。嗣甯人被難，山東澤溥救援甚力，甯人又贈詩云：「自分寒灰即溺余，非君那得更吹噓。窮交義重千金許，病吏情深一上書。大麓陽飇回宿草，岷江春水下枯魚。丁甯未忍津頭別，此去防身計莫疏。」是父是子可以立懦廉頑矣。
朱立望
莆田朱立望繼祚唐王時，與曲周相繼入閣。兵敗臨難，書〈絕命詞〉云：「嗟予生兮不辰，逢慘禍兮攖身。乾坤崩頹兮陸海為塵，日星掩曜兮萬象沉淪。人誰無死兮鴻毛泰嶽，惟其所處兮殤延彭促。旦夕畢命兮去將安之，夫妻子母兮不得相依。上告蒼天兮鑒此微詞，雖為齏粉兮甘之如飴。千秋萬歲兮誰其予知，與化俱徂兮於戲噫嘻！」
劉曙
魯王監國日，遣二人訪求天下知名有氣節之士。二人至蘇，首列劉曙名於冊。曙字公旦，蘇之長洲人。未幾，二人被執，並得其冊，見曙名遂移兵捕之，獲於蠡口，並縛其二子械至。江甯令具供，曙曰：「我每飯不忘國，起意乃素志，恨不能手刃汝輩，死當為厲鬼殺汝，汝其少待！」我兵大怒，白挺交下，頭上血注如雨，臨刑時語旁觀云：「我今日死得甚快甚歡，甚轟轟烈烈！」連呼高皇三而死。〈絕命詩〉云：「孤臣孤子淚如泉，死傍君親即灑然。吾道直如頭上髮，此心清似水中蓮。枕戈未雪河山恨，濡筆空勞史冊傳。欲戀春暉慰慈母，登堂愁賦白華篇。」著有《節必居稿》。又〈乙酉八月十四夜匿影農家夢楊維斗〉詩云：「補被短簷下，月華靜窺帳。子來入我夢，顏色耿相向。為別亦已久，不問別來狀。互言白髮新，慷慨赴悽愴。分袂還躊躇，欹枕轉惆悵。緬思定交日，總角氣方壯。文酒多奇懷，圭璧有微尚。中原今陸沉，吾道未淪喪。亂離憶朋儔，雞鳴不能忘。乃知君與友，一義相摩蕩。浩歌絕命詞，與子共酬唱。所敦在夙昔，存沒總依傍。相期太華巔，千秋訊無恙。」讀其詩可以想見其人矣。
林垐
林垐字子野，侯官人，初任海甯縣。唐王時授吏部郎，嗣唐王走江西，魯王入閩，子野復往從之。別其父曰：「兒當死久矣！海甯當死，扈蹕駐鐔州當死，兒今不死，失人臣之分，貽父母之羞。」後竟荷戈先戰士死於陣。著有《恥齋集》，〈為鄢德都畫竹〉云：「所南之蘭無土，恥齋之竹無根。想見百千年後，熒熒紙上血痕。噫嘻，天有時而傾耶，地有時而覆耶。南馳蒼梧漲海，北走紫塞雁門。祖宗沐雨櫛風，經百戰，歷萬苦，所遺留之天下不為小也，一旦風雲變態，強弱異時，冠加於履，莫知之憤，主反為奴，莫知之辱，於是王孫泣於路隅，志士窮於西山，求食不得，求衣不得，至求一棲身一葬身之所，亦不可得。此子野之畫竹所由，悲從中來也夫。」此余讀子野之詩，所以益悲不自勝也夫。
張肯堂
隆武二年八月舟山破，大學士張肯堂知勢不可支，遂整衣冠，焚香北謝，偕其妻並二寡媳及僕婦等將投繯。各用綾丈餘，尚餘數尺，適中書蘇兆殷至，肯堂曰：「來得好，願同作一完人，兆殷慨諾，遂就縊於其次。
肯堂有〈絕命詩〉云：「虛名廿載著人寰，晚歲空餘學圃閑。難賦歸來如靖節，聊歌正氣續文山。君恩未報徒齎志，臣道無虧在克艱。寄語千秋青史筆，衣冠二字莫輕刪。」書於院左之雪交亭。先是肯堂請出募舟師，由海道徑至江南，以為江南義師必大響應。然後大兵由閩出浙，首尾策應，則我朝可乘也。嗚乎，出師未捷身先死，長使英雄淚滿襟，何千古不幸事，如出一轍也！
吳鍾巒
吳鍾巒字巒稚，武進人也。舟山破，攜所著《易經》並禮部尚書印，就學宮孟子座下，積薪自焚死。有〈大庾道中〉詩云：「亂離何地度年華，老至仍憐去路賒。共指此心猶似水，相逢多說已無家。關山寂寞行人少，雲樹蒼黃落日斜。逆旅挑燈愁獨寐，夢思應繞赤城霞。」
劉宗周
劉宗周啟東別字念臺，山陰人。福王時，上疏陳時政得失有云：「新朝既立，自應遣北伐之師，不然馳一介之使，間道北進檄。燕中父老，塞上戎王，共雪仇恥，未必無濟於事。」馬黨忌之，遂罷歸。杭州陷，公大痛，躍入水中被救，得不死，絕食二十三日乃死。遺詩有「信國不可為，偷生豈能久」之句，何其言之痛也！著有《蕺山集》，〈出通州次友人韻〉云：「策蹇何所之，遭時亦云厄。一步一回首，四郊營壘迫。大道直如矢，青天萬古闢。從此遂已而，身後令人惜。」〈酬別長安故人〉云：「弱柳千條鎖鳳樓，春風送客不勝愁。杜門重憶十年病，束髮誰先天下憂。銷鑠壯心吾自老，徬徨歧路子何求。卻教空谷傳驪唱，落日浮雲滿帝州。」公起家進士，歷事三朝，立朝蹇蹇，有古大臣風。家居恆服紫花布衣，士大夫爭效之，烈皇曾賜手敕云：「蔬食菜根，三月不知肉味，敝車羸馬，廿年猶是書生。」其受主知如此。
吳爾壎
揚州陷，閣部史公、知府任公民育同時殉國。時崇德吳爾壎方從賊中脫，歸依閣部軍中，慷慨捐生，固世論所謂可以死可以不死者也。然當時但知其從賊，而無人稱其殉節，世事淆亂如是，寧不可傷？《滋蘭堂初集》、《聶許堂遺草》皆公遺著也。有〈秋風辭〉云：「秋風颯颯兮切素肌，華林摧謝兮蛩螿啼。綺席陳兮清歌闌，美人去兮何時還？羽蓋飛兮龍媒乘，發激楚兮箾韶鳴。采三秀兮餐玉英，思綿邈兮遐征。歲華荏苒兮何時平！」〈我行其野〉云：「我行其野，石田嶙峋。荒原黯淡，夐不見人。黃埃接天，有狐侁侁。陰風吹車，慮掣其輪。相彼征駒，尚求果腹。嗟我人斯，終朝無祿。螟螣之生，不遺荏粟。哀哉雁戶，載行載哭。我丁匪辰，紛此百罹。寇訌於郊，僉曰撫之。惟憸人是咨，俾大璫是司。我行其野，告哀以詩。」公字介子，號以白。一日遇同鄉祝孝廉淵南還，斷一指裹家書中遺其親，蓋示不生還也。後其家人即以所寄指葬之。
同時有吏部文選司主 事曾子喜同益藩起兵，亦斷爪指裹而葬之，謂其子筠曰：「此身分殉君國，此骨歸之泉壤。」筠亦時語人曰：「吾一門已登鬼錄矣，吾父子當同死國難。」及子喜被執，顧謂筠曰：「勉之，毋自負。」筠曰：「諾。」於是父子並死，果如其言。子喜有弟曰和應，曰：「吾不死何以見吾兄於地下？」急奉其父布政使公棟避之肇慶，乃赴井死。棟有弟栻任蒲圻知縣，益為貴州僉事，皆相繼死，時稱曾氏一門五節云。子喜名享應，河南之臨汝人。
文武雙全的孫臨
桐城孫臨字克咸，負文武才，倚馬千言可就，能開五石弓，善左右射，故又自號曰飛將軍。一夕，酒闌鬚髯奮張，伸一指燃燭上，曰：「不廓清中原，有如此指！」唐王時，上書言關外情形甚悉，特授副使，監楊文驄軍。乙酉我兵下江東，城陷被執，並縛其愛妾葛嫩，兵士頗欲犯之，嫩嚼舌噀血噴其面，罵不絕口。公大笑曰：「孫三今日登仙矣！」遂并死之。板橋〈雜紀〉頗著其事。著有《楚水吟》、《肄雅我悝》二集。大略齋稿〈東甌曉發〉云：「際曉連檣掛席同，不煩邪許喚篙工。沙頭宿鳥飛逾白，霧裡殘燈颭不紅。半嶺霞殘茅店雨，一江潮響石門風。閒雲片片藏孤峽，一鎖寒流日向東。」〈括蒼夜思〉云：「春山花盡月初升，水上南雲夜氣澄。客夢不離桃葉渡，即歸已是白頭僧。」
傅作霖
傅作霖字潤生，湖南武陵人，永明朝官兵部尚書，從王至武岡。時劉承胤秉政，議降我清，潤生大怒，責其無恥。承胤卒行兵入，潤生冠帶坐堂上，勸降不從，遂死之。妾鄭氏有殊色，被執驅之，過橋亦躍入水死。〈決絕詞〉云：「戎馬崎嶇間道來，殘花猶伴戰場開。麻鞋兩載奔天淚，白髮孤臣搶地哀。莽莽故園何處問，滔滔逝水幾時回。鍾山風雨今依舊，夜夜銅駝泣草萊。」
章曠
華亭章曠字於野，高瞻遠跳，有不可一世之概。〈宿白龍寺〉詩云：「肅肅秋林紺殿荒，只餘一衲獨焚香。向人慘澹言兵事，不是傳聞古戰場。」〈守湘陰城〉云：「河山無地求弓劍，臣子何心飽稻粳。滅絕耳根猶有恨，破除心事倍多情。」王薑齋嘗稱之。當未遇時，何騰蛟抗疏荐公，有云：「舉目無一人之可用，惟得一章曠者為有生氣之人。」其器賞之如此，後遂由監軍僉事拜武英殿大學士、兵部尚書，總督恢復諸軍。與我清戰不利，竟絕粒卒。撰有〈報讎錄〉三卷，巴陵李興瑋為之梓行於世。興瑋字天玉，公門生也，未幾亦死國難。
黃九煙〈楚州酒人歌〉
黃九煙先生上元人，國變後變姓名曰黃人，字略似，號半非。或贈以詩云：「略似半非軍尚云，此曹安得復為人。」先生之聲望亦可想矣。晚又號曰圃庵、曰汰沃主人、曰笑蒼道人。年七十忽忽若有所感，仰天太息曰：「黃人黃人而今不可以死乎？」因作〈解脫吟〉，自撰墓志且為銘曰：「笑蒼乎，笑蒼乎，爾既不屑生前之富貴，獨不留死後之文章乎？既不能飛身於碧落，獨不能演夢於黃梁乎？而今竟若此，是安得不心傷乎？然而爾之英風浩氣，寧不蟠五嶽而配三光乎？」與妻孥訣，取酒痛飲數斗大醉，自沉於江，時庚申五月五日也。
先生秉性孤介，嫉惡如仇，嘗鐫一印曰「性剛骨傲腸熱心慈」八字，實其一生行狀也，著有《芻狗齋夏為堂集》。〈秋日與杜子過高座寺登雨花臺〉云：「被髮何時下大荒？河山舉目共淒涼。客來古寺談秋雨，天為幽人駐夕陽。去國屈原終婞直，無家李白只佯狂。百年多少憑高淚，每到西風酒幾行。」生平最愛夕陽，然對之即泣，嘗搜集古今夕陽詩，裒然成帙，而已則不著一字。謝奕山贈以詩曰：「留光戀影每如斯，個是人間惹恨時。白首黃郎殊解意，平生不作夕陽詩。」先生又嘗有句云：「落日河山千古在，秋風天地一人無。」其懷抱可想見矣。
又嘗作〈楚州酒人歌〉云：「酒人酒人，爾從何處來？我欲與爾一飲三百杯，寰區斗大不能容我兩人醉，直須上叩閶闔尋蓬萊。我思酒人昔在青天上，氣吐長虹光萬丈。手援北斗㪺天漿，天廚絡繹供奇釀。兩輪化作琥珀光，日榆歷歷皆杯盎。吸盡銀河烏鵲愁，黃姑渴死哀清秋。咄，咄，酒人渾無賴，乘風且訪崑崙邱。綠娥深坐槐眉下，萬樹桃花覆樽斝。穆滿高歌劉徹吟，一見酒人皆大詫。雙成長跽進三觴，大嚼絳雪吞玄霜。桃花如雨八駿叫，春風浩浩心飛揚。瑤池雖樂崦嵫促，阿母綺窻不堪宿。願假青鳥探瀛洲，列真酣飲多如簇。天上無不讀書之神仙，亦無讀書不飲酒之神仙。神仙酒人化為一，相逢一笑皆陶然。陶然此醉堪千古，平原河朔何足數。瑤羞瓊糜賤如韭，蒼龍可䱹麟可脯。興酣嗔目叫怪哉，海波清淺不盈杯。排雲忽復千帝座，撞鐘伐鼓轟如雷。金莖玉液沆瀣竭，披髮大笑還歸來。是時酒人獨身橫有四天下，上天下天如龍馬。百靈奔蹶海岳翻，所向無不披靡者。真宰上訴天帝驚，冠劍庭議集公卿。今者酒人有罪罪不赦，不殺不可殺之反成酒人名。急敕酒人令斷酒，酒人惶恐頓首奏陛下。臣有醉死無醒生，帝顧巫陽笑扶酒人去。風馳雨驟倉皇讁墮楚州城，酒人墮地頗狡獪，讀書學劍皆雄快，白皙鬑鬑三十時。戲掇青紫如拾芥，生平一飲富春渚，再飲鸚鵡湖，手版腰章束縛苦，半醒半醉聊支吾。誰知一朝乾坤忽反覆，酒人發狂大叫還痛哭。胸中五嶽自峨峨，眼底九州何蹙蹙。頭顱頓改甕生塵，酒非酒兮人非人。椎廬破觚吾事畢，那計金陵十斛春。還顧此時天醉地醉人皆醉，丈夫獨醒空憔悴。從來酒國少頑民，頌德稱功等遊戲。不如大詔天下酒徒，牛飲鱉飲兼囚飲，終日酩酊淋漓嬉笑怒罵聊快意。請與酒人構一凌雲爍日之高堂，以堯舜為酒帝，羲農為酒皇，淳于為酒霸，仲尼為酒王，陶潛李白坐兩廡，糟壇餘子蹲其旁。門外醉鄉風拂拂，門內酒泉流湯湯。幕天席地不知黃虞與晉魏，裸裎科跣日飛觴。一斗五斗至百斗，延年益壽樂未央。請為爾更召西施歌、虞姬舞、荊卿擊劍、禰生撾鼓、玉環飛燕傳觥籌、周史秦宮奉罍甒，與爾痛飲三萬六千場。下視王侯將相皆糞土，但願酒人一世二世傳無窮，令千秋萬歲酒氏之子孫人人號稱酒盤古。酒人聞此耳熱復顏酡，我更仰天嗚嗚感慨多。即今萬事不得意，神仙富貴兩蹉跎，酒人酒人當奈何？噫吁嘻，酒人酒人當奈何？爾且楚舞吾楚歌！」酒人者當亦王國之遺黎也，先生名周星。
葉而立
有溫州府學生葉而立者，名尚高。國變後，時被髮佯狂，幅巾博袖，行於通衢。太守見而拘之，葉賦詩云：「北風袖大惹寒涼，惱亂溫州刺史腸。何似蜉蝣易生死，得全楚楚好衣裳。」其言至為沉痛，太守因釋之不問。當丁亥二月上丁，復攜水一杯，芹一束，哭於孔子之前曰：「吾師乎，吾師乎，縱泰山之已頹，曾林放之而不如乎？」太守至大怒，竟繫諸獄。迨至五月四日語獄卒曰：「詰朝為屈大夫沉湘之期，吾其死夫！」俾具湯沐，至明日，果自經死。與九煙事頗相類。
祁幼文
祁幼文彪佳，與念台同里居，由興化推官至應天都御史。有明之末，政治錯亂，幼文以為不可救藥，遂告病歸林，治業於寓山，極邱壑之勝。杭州陷，大清兵具束帛以迎幼文，偽為應聘者以辭別家人為詞。返至別業，夜開窻牖望曰：「人物山川皆幻形也，今山川如故，而人物已非矣。」因題數語於几曰：「圖功為其難，潔身為其易。吾為其易者，聊存潔身志。含笑入九泉，浩然留天地。」遂整冠帶，投園池死。
祝開美
海寧祝開美淵即為吳爾壎寄指南還者也。留都陷，尋自經死。〈西湖月夜〉云：「落月鱗鱗水面浮，露華濃滴桂叢秋。不知何為鳴柔櫓，驚起一雙雪色鷗。佛火漁燈漸寂寥，推篷起坐已中宵。夜來極浦灘聲急，知入西泠第幾橋。」著有《月隱先生遺藳》。當劉念臺被嚴譴，為之伏闕申救，然初不相識也。及罷歸，遂執贄為門弟子，亦奇士也。
王季重詒書馬士英
乙酉南都陷，福王奔蕪湖，馬士英奉太妃走浙江山陰。王季重聞變，上書太妃，請斬士英以謝天下，復詒書士英曰：「閣下政令自由，兵權獨握，只知酒色逢君，門牆固黨。叛兵至則束手無策，強敵來則先期以走，致令神輿播遷，社稷邱墟。閣下謀國至此，即長喙三尺亦何以自解？以愚上計，莫如明水一盂，自刎以謝天下，則忠憤節義之士尚爾相諒無他。若但求全首領，亦當立解樞權，授之才能之士以號召英雄，猶可幸望中興。如或逍遙湖上，潦倒煙霞，仍效賈似道之故轍，則千古笑齒已經冷絕。且欲來奔吾越，吾越乃報仇雪恥之邦，非藏垢納汙之區也。吾當先赴胥濤乞素車白馬以拒閣下。」士英接書，愧憤不知所云。後全浙陷，季重亦投水死。
徐九一
長洲徐九一，俟齋先生之父也。當福藩立，群情顒顒，咸謂中興可望。九一獨蹙然曰：「相無王導謝安，將非祖逖陶侃，區區新造之江左，分門別戶，燕雀處堂，其能旦夕安乎？吾惟一死以報十七年故主耳。」每指園中池謂人曰：「此吾止水也。」及金陵陷，致書親族云：「前月六日之夕，弟即引決於左舍，為莊奴所覺，志不能遂。今紳士欲郊迎貝勒，乃弟臨大節之時也，存此部屈膝不被髮之身以見先人於地下。」迨剃髮令行，復貽書友人云：「先有數行呈諸兄，其時以為郊迎不可也。今貝勒未至，而剃髮之令已行，嗟乎，屈膝不可也，被髮其可乎！」遂投虎邱新堂橋死。遺詩一首云：「珍饌精鏐賜講筵，每逢令節主恩偏。十章書未陳金鑒，九逝魂猶戀細旃。社稷風雲誰奏曲，園陵霜露已經年。龍髯回睇橋山遠，玉匣珠襦不忍傳。」九一名汧。
徐俟齋詩輯
俟齋一字昭法，高蹈遠引，終身不履城市，海內得其一詩一畫，珊瑚鈎不啻也。著有《俟齋集》，〈別詩〉云：「上山采薇蕨，日暮不盈把。苦饑良足悲，將遺同心者。良友遠別離，踟躕送於野。我有盈觴酒，黃流傾玉斝。申以遠遊曲，中懷期共寫。清商一何悲，四坐和者寡。恐傷遊子心，攬涕不敢下。景光已西馳，日月不我假。」〈送遠詩〉云：「采采蕙蘭花，皎皎冰雪姿。含英當空谷，正值秋風時。秋風率以厲，百草奄披離。子獨執高節，凌風颺芳菲。」其二云：「鶗鴃先時鳴，蘭蕙為不芳。世路悲嶮巇，讒言何高張。骨肉既徂謝，豺虎蹲我旁。微命值多難，坎壈多憂傷。願言撫疇昔，幽思結中腸。」其三云：「良時既不再，日月忽已淪。杳杳竟長夜，悠悠失路人。臨風發三嘆，志意悲未伸。人生能幾何，百歲如飇塵。修名恐不立，躑躅長悲呻。避世同所願，結髮栖何津。邂逅寸心違，泣涕沾衣襟。」其四云：「幽愁八載餘，歡言浹旬月。長歌飲美酒，忽復傷離別。中腸惋以摧，臨風氣哽咽。愁多不成寐，參辰自橫列。徙倚當空庭，悲風起天未。」
俟齋與萊陽姜吏部垓極友善。一日同行閶門市姜，顧謂之曰：「桓溫一世之雄，尚有枋頭之敗。」以俟齋名枋也，俟齋應聲曰：「項羽萬人之敵，難逃垓下之誅，其聰敏類是 。」相與抵掌大噱。
徐石麒
嘉興徐尚書石麒，當我兵入城，尚書適在鄉，曰：「吾大臣不可以野死。」遂縋城入，自經死。妻孫氏亦同時赴水死。二僕相謂曰：「主人死，我苟活耶？」從之死。在鄉二僕聞耗，亦自經死，可不謂烈哉！初公歸田之日，築堂於郡城，顏曰「可經」，人不解其故，至是始知其蓄殉國之志，匪一朝夕矣。著有《可經堂集》，其為詩句新警不落凡近。〈苦寒行．在句曲道上〉云：「天寒敝絮僵如鐵，車輪乍轉車聲咽。歷過千山萬山雲，時飄三點五點雪。皮膚猬縮毛髮張，蹇驢蹄滑愁道長。暮煙一點青句曲，鞭梢遙指此中宿。」〈曉發新州〉云：「江抱新州碧，沙仍舊日黃。難期晴雨色，莫辨水雲光。逆旅便風俗，征人漸老蒼。平生我任達，久矣破行藏。」〈次團江〉云：「下馬團風滸，烏林舊戰場。楚弓沙月白，吳壘戍雲黃。鑒影涵天遠，襟流束地長。江聲疑有恨，如欲訴興亡。」〈夜發靜海抵直沽〉云：「禾黎高低弄夕曛，檣燈零亂破黃昏。樹蒸夜氣三分雨，帆裏秋煙一葉雲。靜海金鉦鳴古戍，直沽牙閫駐新軍。援遼已竭東南力，何日辰韓報策勛。」又〈如黃州晚泊〉云：「波搖兩岸火，人語隔江風。」〈次蕪湖〉云：「估檣蟠郭遠，市語隔江聞。」皆佳。
文震亭
文震亭字啟美，長洲人也。乙酉七月剃髮令下，啟美時寓陽城，自投於河。家人救之出，復絕粒六日死。遺墨有「僅保一髮以見祖宗於地下」之句，君文肅相國鎮孟介弟也，著有《文生小草》。〈次姚永言都諫左官〉詩云：「只此乾坤裡，何方可即安。江湖雖浩蕩，涉履正艱難。聖主乘春令，孤臣保歲寒。青山無限好，莫近夕陽看。」〈柳色〉云：「點染憑誰力，東風著意吹。自無攀折恨，猶較淺深時。金粉銷難盡，樓臺遠更宜。卷簾愁少婦，望遠更成絲。」徐電發云：「樓台一語，非工於畫者不能道也。」
曹能始
侯官曹能始學佺，國變後家居殉難死。能始天才典瞻，學問淵深，其為詩以清麗為宗，取材漢魏，上追正始，與公安竟陵相唱和而能皭然不滓，別樹一幟，尤為人所難能。〈病中思歸〉云:「累雨山寒重，今春花事稀。長貧那免病，百好不如歸。海樹遙閩嶠，江津黯燕磯。故園猶有路，夢裡已多違。」〈木瀆過黃伯傳宅〉云：「已失橫塘路，仍逢木瀆橋。夕陽湖正滿，春草岸俱遙。餉客煩雞黍，呼童灌藥苗。由來故人宅，相過意偏饒。」〈送荊民部之淮陰〉云：「水色浮空下洞庭，青山不斷好揚舲。人過北固吳王寺，吏待南昌楚客亭。別日雁鴻俱後到，望秋蒲柳已先零。但思擊築荊卿侶，長自悲歌不願醒。」〈湖間即事〉云：「仙源迢遞杳無涯，拂樹齊開十月花。半壁莓苔千古色，一村雞犬幾人家？珠簾暮掛峰頭雨，玉箸晴餐洞口霞。世路不堪回首望，盛田滄海日將斜。」其他佳句如「明月自佳色，秋鐘多遠聲。」，程孟陽酷嘆賞之。又「春光白下無多日，夜月黃河第幾灣。」一聯，王漁洋至比之高季迪「白下有山皆繞郭，清明無客不思家。」，以為神韻天然，不可湊泊。著有〈石倉歷代詩選〉，凡五百六卷，上啟古初，下迄於明，內別為古詩十三卷、唐詩一百卷、拾遺十卷、宋詩一百七卷、金元詩五十卷、明詩初集八十六卷、次集一百四十卷，上下二千年間，作者皆略存梗概，雖卷帙過於浩博，而去取之間，大都不乖風雅之旨。另有《鳳山鄭氏詩選》二卷、《易經通論》若干卷。
鄺露
鄺露字湛若，南海縣學生也。性情放遠，負不羈才，雅具晉人風尚，詩亦如之，汪洋自恣，時露不平。〈送別〉詩云：「路斜山峭峭，鐘斷水悠悠。草綠斑騅怨，花飛紅粉愁。如何雲夢月，不共漢江流。又〈送王孫去淮南歸樹秋采石〉云：「牛渚青天月，長縣供奉祠。如何今夕酒，不共昔人持。高詠誰能似，扁舟從所之。溯洄殊未已，言折楚江蘺。」〈人日登越王臺〉云：「登樓試人日，此日謂宜人。日照高臺色，臺非故苑春。青山白雲路，綠水流花津，醉欲呼鸞去，遙遙芳杜鄰。」所蓄二琴，一曰南風，一曰綠綺，出入必與俱。廣州城破，遂抱之而死。王漁洋為作〈抱琴歌〉云：「嶧陽之桐何洋洋，緯以五弦發清商。一彈再鼓儀鳳凰，鳳凰不來兮我心悲。抱琴而死溪當告誰，吁嗟琴兮當知之。」又德慶王國賓題其抱琴遺照云：「北斗橫天幾蒼茫，雪堂對月雙琴張。輓歌一闋趙忠媛，書記連篇雲嚲娘。倏忽風沙來萬家，飄零星石散群羊。先生一笑騎鯨去，剩水殘山今斷腸。」所著有《嶠雅》若干卷，入乾隆間為禁書矣。
長洲老儒
南都陷，有長洲老儒顧所受者聞變賦詩云：「身是明朝老布衣，眼看世界不勝悲。從容死向宮墻地，免使忠魂棄濁渠。」又自書於几上云：「非自同於匹夫匹婦之諒，實不忍為被髮左衽之人。」往學宮自縊，為學役所覺，復赴水死。
吳梅村
太倉吳梅村，世訾議為貳臣者也。然其病中先後為賦詩詞，耿耿不忘君國，與趙松雪錢塘江上諸作，同一音節，何其悔之深也。〈賀新郎〉詞云：「萬事催華髮。論龔生、天年竟夭，高名難沒。吾病難將醫藥治，耿耿胸中熱血。待灑向、西風殘月。剖卻心肝今置地，問華陀、解我腸千結，追往恨、倍淒咽。故人慷慨多奇節，為當年，沉吟不斷，草間偷活。艾炙眉頭瓜噴鼻，今日須難決絕。早患苦，重來千疊。脫屣妻孥非易事，竟一錢、不值何須說。人世事，幾完缺。」又〈絕命詞〉云：「忍死偷生廿載餘，而今罪孽怎消除。受恩欠債須填補，縱比鴻毛也不如。」古云：「鳥之將死，其鳴也哀；人之將死，其言也善」，殆其然歟！

[book_title]卷三
姜如農
萊陽姜如農埰崇禎間以直諫下獄幾死。久之，奉命戍宣州，未至戍所，而宣城陷。遂與其弟垓變姓名為僧，走浙東，閉門不出，自號敬亭山人，又號宣州老兵，嗣奉母歸山東。巡撫某雅重其人，欲以官縻之，因佯墜馬折股，傅故事得免，即夜馳還江南焉。
如農晚歲始為詩，骨格風尚一祖杜陵。錄其〈鑾江維詠〉云：「老去人猶在，春來客未旋。側身天地外，卜宅水云邊。月照歸栖鳥，江喧出口船。苦遭生意短，白髮不相憐。」〈九日登稷山和弟垓〉云：「萬木凋霜嶺，千巖帶水村。雲屯山郭靜，潮過海門昏。□帽風堪落，黃花酒正溫。愁聞江徼外，鳴鏑滿中原。」病亟疾呼其子安節、實節至前曰：「余奉命戍宣州，遭逢禍患，避地東南，忽忽三十載。我死必葬我於敬亭之簏，敬亭我戍所也，可以異代背君命乎！」瀕死作歌曰：「丈夫生平不逢時，但遭坎壈當安之。一腔熱血灑何地，萬種傷心欲訴誰。我今病魔已如此，丈夫當此要自怡然。奈何不死於三十年之前，而荏苒歲月，空懷代馬越鳥之悲，南村之夢誠已矣。東望松楸血淚垂，吾親吾親聽兒致詞，自今以往孤魂相隨，故鄉不可到，死葬我於敬亭之崎。去家向山邱，永訣以此辭。一路啼猿共明月，看我倘佯自適之。彼山之下青松幾枝中，有白馬素車客，吾與風雨晦冥而話相思。」門人私諡為貞毅先生。嘗自選所為詩文曰《敬亭集》，別己亥以後詩文曰《餺飥集傳》，甲乙以來殉難諸賢始末曰《正氣集》，皆固藏於家，不以示人。
姜如須
垓字如須，亦工詩。著有《篔簹集》，〈送楊明遠渡江〉云：「書記從征日，軍咨入暮年。六朝京口樹，萬里海門船。裘馬誰為主，才名自可憐。西風征雁急，遲爾菊花前。」〈法螺庵秋居同徐枋作〉云：「寂寞重陽後，秋林晚更花。月高沙宿雁，風勁樹翻鴉。卷幔丹梯遠，懸燈竹院斜。定知愁病日，坐穩勝還家。」垓官行人日，見廨舍有阮大鋮姓名，特疏請碎之，重書勒石，烈皇允其請，徐枋詩所云「擊奸穹碑碎」也。
安節和實節
先是如農兄弟之死也，吳人為祠，祀之虎丘。安節、實節均承遺命不仕本朝，於是安節守墓於敬亭，實節守祠於虎丘，各以布衣終身。安節字勉中，有《水思堂詩鈔》。〈泊寶應〉云：「河伯由來悍，秋霖勢更張。屋沉餘井灶，樹滅辨微茫。萬頃湖天闊，千村稼穡荒。農家無住處，草舍架官塘。」〈七律〉云：「八月秋濤漲海門，江間風雨送黃昏。平沙雁落邊烽影，古堞鴉啼戰血痕。南渡君臣餘第宅，北來戎馬半乾坤。天涯力盡登臺望，一賦難招楚客魂。」死之日，鄉人尊為孝明先生。
沈眉生
宣城沈眉生壽民於姜如農為至交。國變後匿迹故里，採藜藿自給，不入城市者三十年。地方官或邀入城，然至半道輒望望，然去疾，亟命門生載筆曰：「以此心還天地，此身還父母，此學還孔孟。」語畢而瞑。學者私諡為貞文先生。著有《剩庵詩稿》，五律〈訪姜如農城北〉云：「石公嚴譴後，又見荷戈新。曠代留遺直，殘山待老臣。龍歸天上馭，環賜夢中身。生死昭亭路，鄉園別自春。」又〈以扇歸輿父〉云：「是物珍吾笥，三年怯未書。筆因王粲閣，風想謝安餘。秋浦愁猿夜，宣州好月初。思君不可見，題罷付江魚。」
董樵
董樵字亦樵，萊陽高士也。甲申後徙居文登海濱，荷蓧入市易米，日以為常，然無有知其居處者。有紳士邀之道左，欲與語，樵遽棄薪而去，自此不復履城市矣。有〈詠懷詩〉云：「蘭生托層巖，幽獨鮮人知。正當揚葩侯，所遇非其時。采采桃李花，乃在山之蹊。豈不艷目前，難免達士嗤。珍重語國香，長守貞潔姿。」其二云：「朱明運徂謝，金風來何早。肅殺氣一變，蕭蕭摧百草。百草不自立，隨風任顛倒。顧瞻芙蓉花，顏色轉妍好。只恐鴃舌鳴，芳菲難遽保。亦有美樅柯，亭亭出物表。」其三云：「黃塵避廛市，步出西郭門。悲風四面至，白日為之昏。鵂鶹傍我啼，虎豹向我蹲。雖無咥人意，其視眈眈然。吾無太陰弓，難使惡鳥翻。我無湛盧劍，莫驅猛獸奔。傍徨覓歸途，雲煙隔通津。安得貫月槎，乘之入星源。有嫯源閨秀，倪仁吉者高。」其人特製方竹為仗以贈之，一時播為均事云。
呂潛
遂甯呂潛字孔昭，亦事半隱，故明兵部尚書大器之子。亂離後流寓江左。有詩云：「橫江閣外數帆檣，立盡西風鬢欲霜。只有鄉心不東去，早隨煙月上瞿塘。」〈成都雜感〉云：「陸海塵飛井絡昏，錦城茅屋類江村。摩娑但有支機石，尚共銅駝臥草根。繁華閨閣重詩書，賦得朋箋錦不如。萬里橋頭凝望眼，枇杷花下更誰居。」蓋前朝婦女皆有詩社也。又〈大水渡泗洲〉云：「浩浩春濤闊，孤城一葉浮。煙城淮水暮，風雨泗陵秋。戍壘存官渡，蘆花伴客舟。年年涉江渚，愁絕此中流。」著有《懷歸草堂》、《守問堂》、《課耕樓》三集。
劉節之
劉節之名孔和，長山人，青岳相國之子也。京師陷，起兵長白山下，有眾三千人。迨我朝入關，遂南渡，依劉澤清。澤清，武人，不知書，既為藩鎮，強作韻語示客，孔和前席言曰：「國家舉淮北數千里付足下，未開北向發一矢，日日言詩，起可以退虜耶？」則清大恚，卒已故殺之。孔和文章豪邁，詩尤奇恣，有東坡、放翁之風，著有《日損堂集》，〈傷心吟〉云：「一日百痛哭，天地不我容。永隨光景夜，願先萬物冬。釀愁為醇酎，鑄憂為劍鋒。味漓刃亦摧，憂愁無終窮。」〈聽琴詩〉云：「高梧修竹曉沉沉，待子垂簾拂素琴。聽盡光明三十段，碧池涼雨一時深。」當在新城時與閻修齡、靳茶坡相友善。其死也，修齡、茶坡攜白金數百兩往尋其屍，終不可得。
錢旃
當復社未舉之先，吳有應社實嘉興錢旃倡之。旃，故貴公子，其父某曾歷官至巡按，旃與陳大樽為鐵石交，卒與其禍。〈七夕獄中〉詩云：「對泣南冠度綺宵，江鄉千里客愁遙。雙星若識人間事，也定淒然罷鵲橋。」讀罷為之憫然。彥林其字也。
王湘客
益都王湘客若之，故明戶部尚書基之子。善金石之學，風神清映，似晉宋間人。明亡後避地姑蘇，死於秣陵。其詩酷類其人。〈金陵見月〉云：「玉宇流孤月，清光照雁聲。似從千里外，寄與故鄉明。」〈山中〉云：「驢背肩似山，笠下眼如海。時見漁樵人，行哥互相待。」〈江行〉云：「圖書簑笠載輕舲，雨雨風風去不停。疑是煙波垂釣者，居然呼汲有樵青。」
趙士哲
趙士哲字伯濬，山東掖縣人，故明副都御史燿之子，太宰煥從子也。甲申後避兵松椒山，遂不歸，與弟子董樵耦耕海上，著有《石室談詩》、《建文年譜》、《遼宮詞》、《東山詩》，外若干卷〈擬遼宮詞〉十首云：「四樓城闕盡東開，正旦諸王面面來。磔犬燒羊挏乳酒，君臣團坐笑傳杯。」「扈蹕宵征敢冒寒，侍兒應作健兒看。錦靴貂額戎裝好，不用郎當舞袖寬。」「李氏螟蛉以贅疣，石郎反噬更添愁。官家笑得漁人利，天外飛來十六州。」「海淀樓臺第一層，到來六月失炎蒸。金盤雪藕成虛設，何事天廚更進冰。」「全晉輿圖屬大遼，太宗新蒞紫宸朝。漢家禮樂真勘羨，從此坤儀改姓蕭。」「名家妃主渡關山，馬上貂裘淚不乾。莫訝鶯花邊地少，遼陽更比范陽寒。」「女伴從軍萬里還，自言曾到玉門關。赫連臺上秋雲卷，遙見何流入斷山。」「風旗雪帳野張燈，獵後行廚肉似陵。寄語妖狐休作態，君王臂上有神鷹。」「八月巫閭草半枯，繡簾霜中一燈孤。人生失意無南北，笑卷琵琶出塞圖。」「傳說林牙建義旗，乍聞驚喜久成疑。微軀願作遼東鶴，一夜乘風到虎思。」鄉人諡為文潛先生。
徐繼恩
徐繼恩字世臣，武林名士也。亂後祝髮為僧，易名瀞挺，字曰俍亭，著有《十笏齋詩鈔》。〈錢塘懷古詩〉云：「胥丘西郭水連天，慶忌孤墳落照偏。夜夜海潮飛白馬，年年江月度烏鳶。越王臺榭愁荒草，吳院笙歌泣斷煙。七十二峰零亂後，只今依舊採蓮船。」〈絕句〉云：「御教場中月直時，下山全不道歸遲。三松影落半湖水，一路沿鐘到淨慈。晉人名理宗莊老，剡縣風流說謝支。雖為神州鐘紫氣，惜君未見馬駒兒。人家竹樹渺茫間，浦漵林巒不記灣。安得帆隨湘勢轉，為君九曲寫衡山。幾日春遊遍若耶，入城滿曲是煙霞。正愁仙福難消受，又吃人間御貢茶。扁舟絕壁酧西風，千古英雄在眼中。欲得周郎重回顧，銅弦鐵板唱江東。」載瞻載止，空碧悠悠，可以喻其詩境矣。
陸麗京
陸麗京於徐繼恩同郡，名圻，為西泠十子之一。〈聞歌〉云：「落日橫江泛白蘋，同鄉停問一相親。從教李尉翻新曲，卻喜何戡是舊人。玉箸漫吹霜月曉，紅牙曾按綺筵新，座中不少傷心客，莫唱伊涼水調頻。」當時皆傳誦之，亂後賣藥長安，偶因史禍受累，事白後即浪跡山水，不復還返。或云往嶺南為僧，釋名今龍，或云隱武當為道士，卒莫知其所終。《漁洋詩話》載洪思昉〈答友人〉一絕云：「君問西冷陸講山，飄然一盋竟忘還。乘雲或化孤飛鶴，來往天台雁宕間。」講山即麗京別字，足見當時麗京所交遊，無一人審其蹤跡者。
夏汝弼
夏汝弼字叔直，號蓮峰，一號蓮冠道人，湖南衡陽人。國變後佯狂玩世，居無定室，行無定蹤，其後有謂其已挈家入九嶷山不食死者，李芋巖哭以詩云：「孤櫬淪荒域，生離一孟慳。問天孤雁字，無地釣魚灣。掛劍倩誰寄，焚琴恨未刪。蒼梧有舜跡，君主在其間。」見王船山《夕堂永日錄》。汝弼有遺著曰《車架山詩》，與船山唱和最多。〈寄懷船山〉云：「豈非天下士，所重世間名。令我南原上，長吟憶耦耕。」船山亦有〈夏日讀史曳塗居聞松聲懷叔直〉詩：「高齋永晝送清喧，別巘微涼透柳軒。潮水孤琴傳海島，中峰長嘯發蘇門。連漪碧浪搖雲氣，環佩天風動月魂。自徹冰壺消暑色，不勞河朔動芳樽。」二人生平日之相得可以想見。
金道隱
仁和金道隱為諸生時，慷慨負氣，有聲於時。福王時由進士授臨清知州，與劉澤清不合，掛冠去，唐王立擢禮科給事中。首疏劾鄭芝龍擁兵不進，驕蹇無人臣，已而以母憂解官，入桂林，以故官事永明王，尤侃侃有直聲，卒為忌者所中論，戍清浪衛。國變後倀倀無所之，遂投茅坪庵祝髮為僧，易名性因，世稱為澹歸大師。蒙正發詩《搖憐知己在丹霞》注云，丹霞，澹歸所居是也。著有《梧州詩》、《遍行堂雜劇》、《丹霞集》、《粵中疏文》、《今釋四書義》、《遍行堂續集》、《葉蝶庵詩》、《臨清去來集》，皆見禁書總目。船山〈夕堂永日錄〉載其七律一什云：「挑燈說鬼亦無聊，飽食長眠未易消。雲壓江心天渾噩，虱居豕背地寬饒。禍來只有膠投漆，病在生憎蝶與儵。安得狂朋爭一笑，虛舟虛谷儘消遙。」係詔獄後足折舟中時所作也。
劉永錫
劉永錫別字欽爾，魏縣人，崇禎丙子舉人，由長洲儒學教授升署崇明縣，治聲卓著。遭國變退隱於相城，當道強之仕，欽爾袒裼疾視曰：「我中洲男子年二十渡漳河，登大伾，躍馬鳴鞘，兩河豪傑誰不聞我，奈何欲見辱耶？」取所佩劍自刎，門下士抱持之得免，殆信國所謂時窮節乃見者耶。尋移居陽城湖之濱，日食蔬粥，與沈欽圻為世外交。有老奴從故鄉來勸之歸曰：「室廬如故也。」永錫曰：「我豈不欲歸，但前係奉君命而來，如何其可？」因命其子同老奴歸，謂：「祖宗丘墓責在汝，毋我顧也。」甯人贈詩謂其「百口凋零余僕從，一身辛苦別妻兒。」蓋紀實也。時遭歲荒，至窮餓以死，弟子徐晟、陳之島，友人陸泓經紀其喪，葬於虎邱之山塘。所著有《洹水遺詩錄》，其〈揚子江刺船歌〉什云：「白日墮兮野茫茫，家千里兮來遠方，壯士何心兮歸故鄉？」〈鼓枻歌〉云：「溯彼中流兮采其荇矣，思君與父兮有懷靡竟矣，身為餓夫兮天所命矣，中心殷殷兮涕斯迸矣。」
戴南枝
山陰高士戴南枝易與徐俟齋交最䈞，國變後遊吳門，常作釣臺詩累百章。錄其二律云：「已分垂綸老此生，山田是處可躬耕。遠攜仙女全家隱，深悔羊裘大澤行。一夜星辰凌帝座，九重貴賤見交情。請看七里瀧中水，未到前塘澈底清。」「灘響潺潺七里流，雙峰高並白雲浮。人生東漢身堪隱，客到西臺淚未休。戰伐幾同滍水日，流離已甚汴京秋。霜風落進衰林葉，日暮夜歌臥小舟。」〈客廣陵有感〉云：「江山何日到今宵，漢晉隋棠又宋朝。安得二分明月在，白頭孤客聽吹簫。風塵自愛滄浪館，誰望中原拱極臺。木塔幾經興廢後，知君愁見野梅開。」可以想見其寄託矣。南枝少從劉念臺先生學，志潔行高，有古君子之風，其隱居虎邱也，往往貧不能具隔宿炊，冬日衣絺，處之泰然。年七十餘卒。
戴耘野
戴耘野名笠，一字曼公，家世吳江人，遭國變入秀峰山為僧，旋反初服，隱居朱家港，茅屋數椽，炊煙時斷，頗富於著述。其《流寇編年》、《殉國匯編》二書尤有聲於時，顧甯人所謂惜道遠無從披讀者野。耘野與甯人交頗篤，《亭林集》載其所陵七律云：「十年仰止玉山隅，聞道移家近帝都。涕淚獨陳天寶事，神靈長護孝靈圖。著書歲月供遲莫，許國肝腸嘆絕無。自晦不妨居廡下，海天相訊有吾徒。」耘野感受淪亡之苦，故其詩多哀思之音，耿耿不忘故國，然尤長於七律。〈有感〉云：「老大徒傷事事非，三年客里故山違。涼風動地迷衰草，白露侵人透葛衣。江漢數行鴻雁斷，天涯幾個有朋歸。憑闌盡日思佳句，西北遙瞻是落暉。」又警句如「愁邊細雨孤舟遠，夢裡青山故國春。夜雨聲中流水急，東風陌上野花開。眠鳧夢裡誰家地，啼鴂聲中故國秋。」，皆躋登作者之堂。
徐介白
徐介白名白者，與耘野同居里，境遇亦頗相若，然其詩境則所造各異，著有《竹嘯庵詩抄》。〈江上遇亦於大兄〉云：「百種愁牽一寸腸，更罹多難又他鄉。與君一世為兄弟，只是相逢在路旁。」國朝某顯者詩：「與君一世為兄弟，今日相逢第二場。」袁簡齋極稱之，不知蓋竊取於此也。介白後丁國恤，棄諸生，遁跡於靈巖山之上沙，負薪拾橡，不履城市者三十年，蓋厭聞鼎革以後事，君子謂為有特操焉。
汪魏美
錢塘汪魏美，前明孝廉也。少孤貧，與人落落寡合，國亡後絕意進取。或強之仕弗應，室如懸磬，處之晏如。甯都魏叔子自西江來訪，拒弗見，叔子留書曰：「吾甯都魏禧也，欲與子握手一痛哭耳，足下以尋常遊客拒之，則可謂失人。」魏美省書大驚，一見若平生歡。順治己亥二月，嘗與黃黎洲訪笑隱庵老僧笑魯，坐月庵中，至三更寒甚，庵中僅一被，二人以背相摩，始少得暖氣。明日黃入城，汪堅持不可，送之清波門而別。年四十有八，終於寳石僧舍。遺詩一章云：「大化無停晷，道術久殊轍。住世守頑形，問途猶未徹。至人本神運，可會不可說。冰泮水還清，雲開月方潔。一旦破樊籠，逍遙從此別。」皆悟道之言也。魏美名諷，居杭州黃馬巷。
王介人
嘉興布衣王介人翊丁啓禎之交，風騷式微，慨然以起衰自任。所居破屋二間，一供婦爨，一吟嘯其中，好遁不污，有古人風。故人某曾仕本朝者過門造訪，竟拒不與通，耿介類此。嘗自匯其稿曰《秋槐堂集》，〈靜夜思〉云：「虛帳含秋月，高樓怨別情。明河一萬里，夜靜水無聲。」〈長干曲〉云：「揚帆下長江，日落秋雲起。夜半聞鄉音，知是長干里。」〈江亭遇舊〉云：「老畏干戈滿，愁聞羽檄頻。鶯花射堂夕，風雪故園春。泉下悲先帝，人間識舊臣。空將垂白淚，嗚咽對沾巾。」〈四十初度〉云：「不才吳老矣，萬事一蹉跎。今日尚如此，他年知若何。空囊初罷酒，樂歲且狂歌。每欲尋巢許，無心訪薛蘿。」〈亂後得張子書〉云：「沁園秋草舊回車，惜別西湖嘆索居。萬里河山經百戰，十年重到故人書。」〈維揚逢張子〉云：「輪蹄自送出吳關，楚乙燕鴻信不還。誰料十年兵火後，故人今日在人間。」其他佳句五言如「江湖長至日，風雪上方山。桄榔千樹雨，煙瘴百蠻天。前路夕陽外，行人春草中。文章身後事，丘隴夢中山。江山雄白下，人物近黃初。」七言如「夜月旌旗五馬渡，秋風草木八公山。」、「周道秋風行黎稷，漢宮春雨長蒲桃。」、「秦塞忽驚三月火，漢家空待貳師功。」、「三月晴風高戰鼓，九江春水下樓船。」皆鑄語高華，不落塵溷。又所著有《榴巾怨》、《博浪沙》諸傳奇，今不傳矣。
吳野人
泰州布衣吳野人嘉紀，為人渾渾，少雕琢，明末遺黎之以詩鳴海內者也，所著有《陋軒集》。〈隄上行》云：「岸旁婦如花枝，不裝首飾髻低垂。達官大賈畫船近，長跪欲告腸中飢。舉頭不覺雙淚墮，隔河望見露筋祠。」〈宿白末村〉云：「黃葉樹頭下，北風溪上涼。村孤愁獨夜，人老適他鄉。水店飛螢入，秋田晚稻香。故林望不見，葭菼暮蒼蒼。」〈過史公墓〉云：「才聞戰馬渡滹沱，南北紛紛盡倒戈。諸將無心留社稷，一抔遺恨舊山河。秋風莫嶺松篁暗，夕照荒城鼓角多。寂寞夜臺誰弔問。蓬蒿滿地牧童歌。」〈贈歌者〉云：「戰馬悲笳秋颯然，邊關調起綠罇前。一從此曲中原奏，老淚沾衣二十年。」〈玉鉤斜〉云：「莫怨他鄉死，君王也不歸。年年野棠樹，花發路傍飛。」
徐元善
徐長公元善晚易名夜，字東痴，濟南新城人，亦以布衣稱。詩〈春詞〉云：「一層楊柳一層風，五里桃花十里紅。但是出遊皆傍水，逢人多半在城東。青入湘鈎深復深，非關社日亦停針。明朝撲蝶南園會，預辦釵頭鬥草金。當壚小婦太憎生，記折梅花在古城。入初未難非馬足，暫休不肯是鶯聲。戲馬臺連司馬橋，城門開處馬蕭蕭。君臣遊覽飛花盡，惟見秋千入碧霄。一代才華怨落花，西清園內賦新茶。年年指點風流業，猶自垂楊綰暮鴉。」〈九日得顧甯人書約遊黃山〉云：「故國千年恨，他鄉九日心。山陵余涕淚，風雨罷登臨。異縣傳書遠，經時怨別深。陶潛籬下意，誰復繼高吟？」又〈濟南贈甯人〉七律一什云：「窮秋搖落此相尋，吳下才鳴眾所欽。一自驅車來北道，即今遺瑟操南音。浯溪頌具元顏筆，楚澤悲同屈宋吟。歷覽國風幾萬里，就中何處最傷心？」〈富春山中弔謝臯羽〉云：「晞髮吟成未了身，可憐無地著斯人。生為信國流離客，死結嚴陵寂寞鄰。疑向西臺猶痛哭，思當南宋合酸辛。我來憑弔荒山夜，朱鳥魂歸若有神。」當時漁洋、西樵弟兄皆推重之，目為澗松露鶴，漁洋贈詩有云：「湘東品第留金管，江左風流續玉臺。」西樵贈句為：「美人自好能貽我，名士如蠅總附君。」可以知君之聞譽冠一時矣。
徐元嘆
吳縣徐元歎名波，少究心內外典之學，讀《楞嚴經》，發明其旨趣，一時老衲自愧弗如。鼎革後居天池落木庵，與中峰靈巖二高僧相往還。嘗自為記云：「癸酉十月與竟陵譚友夏寓其弟服膺德清署中，曉起盥潄，見予白髮盈梳，云子從此別計必住山，請擇嘉名以名其居。服膺出幅紙，俾作擘窠大字。友夏執筆擬議曰：『子還吳，可謂落葉歸根矣。』遂有此目今三字揭諸庵門。松栝數株，撑風蔽日，玄冬霜夜蕭蕭而下，雙童縛帚掃除不給齋，廚爨煙皆從此出，事之前定如此。」其同縣陸璉為題一律云：「棲巖有精舍，窈窕掛藤蘿。天與幽人占，山偏落木多。連峰當戶立，一澗繞門過。近有離騷作，非因學楚歌。」錢牧齋晚年寄贈七絕數什云：「皇天老眼慰蹉跎，七十年華小劫過。天寶貞元詞客盡，江東留得一徐波。落木庵空紅豆貧，木魚風響貝多新。常明燈下須彌頂，雪北香南見兩人。」皆足為元嘆寫生。元嘆與鍾元春、譚友夏善，乙酉後寄楚僧寒碧詩：「楚鬼微吟上峽謠，中元法食可相招。憑師為譬興亡恨，雨打秋墳骨亦銷。」王漁洋謂係為二君而發。時明社既屋、鍾譚相繼物故，故言之不覺其悲痛也。元嘆又賦〈落花〉詩一律，似亦寄託之作。詩云：「花意寒欲去，登樓送所思。將分春雨恨，似與故人期。野水斷村路，孤煙生竹籬。吾徒從此逝，忍見豔陽時。」某詩話載仁和毛稚黃〈過落木庵〉詩，但記：「重覓■■處，苔封厚幾層。」二句，忘其全章矣。
董若雨
董若雨名說，又字月函，浙之烏程人。國變後遁人緇流，易名南潛，字寶雲，與檗庵大瓢同受佛戒於繼起大師。檗庵即熊開元，繼起大師即洪儲，號退翁者也。著述凡三十餘種，其詩清淡曠遠，不事雕琢。〈首陽詠〉云：「草笠古鬢眉，首陽一樵子。擔柴入都城，閑話青峰裡。云有兩男兒，飢死西山趾。白髮齊太公，淚滴青蘋水。還顧召公言，采薇人已矣。」〈秋夜吟〉云：「人行積水涯，踏亂青松影。吹滅秋窗燈，月白飛光冷。」〈秦良玉〉詞云：「追奔一點繡紅旗，夜響刀環匹馬馳。製得饒歌編樂府，姓名肯入玉臺詩。」良玉，明女將也，四川人，余已采其事入叢話矣。
金俊明
金俊明字孝章，吳縣人也。亂後隱於市廛，不故蹈湖海以鳴高，殆庾余子山所謂晏嬰近市，不求朝夕之利，潘岳面城，且適閒居之樂者也。既卒，門人諡為貞孝先生，有《退量稿》。〈寄盛柯亭先生〉詩云：「苦憶陽湖盛夫子，三年高臥釣魚磯。窮來吾道有貞吉。老去醉鄉無是非。明月儘教穿戶入，白鷗長許到門飛。慚予志漫存溝壑，夢想滄江未得歸。」〈送陳孝則還雲間〉云：「握手窮途意倍親，今朝相送欲沾巾。忽看柳色青春半，愁對梅花白髮新。萬事蹉跎慵更問，十年辛苦竟誰陳。同嗟漂泊干戈日，別後音書莫忘頻。」〈山游即事〉云：「山腳稚翠濃作寒，山腰老紅香未殘。村家徑窄樹當戶，兜子過來妨客冠。」可謂幽絕。
周青士
秀水周青士篔國變後隱居市廛，常醉書一詩云：「似士不游庠，似農曾讀書。似工不操作，似商謝奔趨。立言頗突兀，應事還粗疏。飢凍不少顧，吟詩作歡娛。」直可作一篇小傳。讀青士所著《采山堂》詩集，抗音吐懷，不愧作者晚年漸憙平易，頗有老嫗能解之風，錄其五言數什如下。〈九日客中寄弟〉云：「九日離亭雨，三年異國愁。故園兄弟在，為我一登樓。」〈結交〉云：「弟兄本同氣，所稟或有殊。一朝意氣乖，靦然如道塗。結交乃異姓，反覆誠可虞。肝膽空自許，安知非見誣。徒然事談笑，緩急何所須。嗟哉今之人，結交良已愚。」〈哭然公〉云：「遠公釋門老，獨臥孤峰雲。隱德世莫見，高風余夙聞。松杉手自種，虎豹時為群。嘆息永徂謝，山堂空夕曛。」七言〈懷舊為亡友王翊作〉云：「南浦驚心憶往年，送君獨上子猷船。烏衣舊巷看猶在，馬首長途信可憐。煙樹瘴深過嶺日，寒潮風急渡江天。甯知陸賈遺歸槖，空為王孫給墓田。」
屠爌
屠爌字暗伯，與周青士、王介人同里居，國變後以布衣終。〈贈別袁重其〉云：「高飛鴻雁滿關河，此日寒江起夕波。庾信哀時常作客，梁鴻去國獨行歌。霜淒茂苑青砧急，月照荒臺落葉多。為問吳中舊知己，空山叢桂近如何？」〈慈溪魏璧息賢堂集〉中載一律云：「汝髮黑如漆，吾頭白可憐。匆匆逢上巳，袞袞話當年。月落吳關樹，春深檇李田。明朝須解脫，不放老夫眠。」即宿暗伯宅中所作也。又〈桐城張履祥為暗伯題村居〉詩云：「霍原六聘山，焦先三詔洞。漁子定迷津，只莫桃花種。魏張皆勝國，遺老同足俱。」行有由來矣。
朱近修
海甯朱近修早負文名，喜表襮奇行卓節之士，所傳花隱道人魯顚諸傳尤有光彩，詩亦自然名貴，不事矜煉。〈桃葉歌〉云：「桃葉含桃花，花落子稠疊，子熟生桃蟲，蟲還食桃葉。」〈郊飲〉云：「萬里兵猶動，三年客竟歸。偶尋芳草路，因見落花飛。野燕隨風側，溪魚得雨肥。悠然堪獨醉，惜與壯心違。」〈京口遇兵〉云：「江水茫茫殺氣並，淒淒畫角戍樓聲。舳艫夜月中流斷，羽幟秋風隔岸明。大將營開揚子渡，健兒馬出潤洲城。關門老客頻相戒，湖海於今罷遠行。」〈經過有感〉云：「金粉瓊膏化作灰，美人池館半青苔。只今寂寞斜陽裡。多少東風燕子來。」其他五言如「十暑杜陵葛，一寒范叔袍。秋懸遊子夢，日落異鄉山。淚以傷時盡，愁須醉日多。妻子他鄉泪，文章浩劫灰」。七言如「牧馬官同張萬歲，進賢賞並鄂千秋。關河秋色三千里，風雨冬青十二陵。長江險失韓擒虎，眢井春埋張麗華。三楚風塵新幕府，六朝煙雨舊樓臺。」皆佳句也。君名一是，國變後初擬削髮為僧，其門弟子挽其主文社，遂埋身於文字焉。著有《可為堂集》，意謂時事尚可為也，其處心積慮可想。
嚴伯玉
嚴伯玉名煒者，常熟嚴文靖訥之孫也。常入瞿在田相國幕擘劃戎機，遭國變隱居粵西獞人洞，不知其所終。著有《滄浪集》、《薶山草錄》。其五律二什〈秋日過萬里橋見朱雲子寄詩因憶舊事悵然有作〉云：「寥落天南雁，淒涼見素書。故人千里外，舊事十年餘。壯志愁銷盡，閑情賦久虛。不知憔悴者，錦瑟意何如。」〈過清溪驛和題壁均〉云：「風塵天下滿，此地尚煙霞。叢蓧臨江偃，寒花倚石斜。輕雲歸暮嶺，落日戀平沙。何限河山意，瀼西又寄家。」其妾鄒淑芳吳江人，亦工詩，如「洗手自憐十指甲，何因又常兩三分。玉簫舊譜廻文句，瑤瑟新弦續命絲。趙瑟欲調無奈懶，楚腰先細不堪愁。」皆婉約可誦。
余澹心
莆田余澹心文酒跌宕，少有聲於時，遭國變流寓建康，賦金陵懷古詩，慨當以慷，大江南北爭傳誦之。〈謝公墩〉云：「高臥東山四十年，一堂絲竹敗苻堅。至今墩下蕭蕭雨，猶唱當時奈何許。」〈孫楚酒樓〉云：「江南城西酒樓紅，無數楊柳迎春風。孫楚去後李白醉，千年不見紫髯公。」〈雨花臺〉云：「雨花臺上草青青，落日猶銜木末亭。一線長江三里寺，千年鶴唳九秋螢。」〈勞勞亭〉云：「蔓草離離朝送客，驪駒愁唱新亭陌。夜深苦竹啼鷓鴣，空林獨宿頭皆白。」余又見其手題楝樹亭畫册，有「傷心好似冬青樹，三月東風哭楝花。」之句，筆法亦豪放可觀。王漁洋極重其人，〈寄懷〉詩云：「千載秦淮水，東流繞舊京。江南戎馬後，愁絕庾蘭成。鍾阜蔣侯祠，青溪江令宅。傳得石城詩，腸斷蕪城客。」澹心名懷著，有《板橋雜記》等書。
杜于皇
黃崗杜于皇濬少負不羈才，欲赫然著奇節於天下。潦倒日久，不自聊賴，遂刻意為詩，以見志焉。國變後僑寓金陵，錢牧齋嘗造訪之，竟托病弗見於並。世人獨推重沈眉生、徐昭法，自以為弗如。著述甚富，已傳者為《變雅堂集》。〈詠坡公〉云：「堂堂復堂堂，子瞻出峨眉。早讀范滂傳，晚和淵明詩。」合肥龔鼎孳見之，擊節不置，以為二十字說盡東坡一生。〈泰州〉云：「窮海三秋盡，扁舟百里行。夕陽無近色，偏照遠帆明。」〈詠焦山〉云：「出郭來差遠，憑高望獨深。江分神禹跡，海見魯連心。密竹藏金像，回流灌石林。擬尋幽絕處，卻誦白頭吟。」〈佛殿〉云：「大樹風多葉盡飄，莊嚴猶自見前朝。黑頭江令殘碑在，不記君王舊姓蕭。」〈白雲庵〉云：「松篁自結一幽蹊，積葉柴門咫尺迷。我記白雲庵去處，過山又過小橋西。」當啟禎之際，楚人無不步趨鍾譚者，于皇奪別辟畦徑，自成一家。又〈送入蜀〉云：「古意淮南葉，他鄉劍外州。」漁陽極稱賞之，晚自號茶村道人。
郭季林
衡陽郭季林名履躚，與夏汝弼為同鄉。國變後隱居石獅嶺下竹塢藥欄，日吟嘯其中，足未嘗履城市也。著有《涉園心草》，風致灑然，頗近譚竟陵。〈觀賽〉云：「性情皆有託，不但得為人。即如彼風雨，孰知非周親。至德不礙已，豈復以等倫。」〈秋雨〉云：「天山不可名，雲氣與之平。暑退石苔潤，涼生樹葉輕。細聽蟬翼寂，遙感雁來聲。澹爾平林際，深黃半熟橙。」〈過劉子參山亭〉云：「萬山環列一茅亭，兀立橫空出杳冥。聞說高人長飲此，只堪獨醉不堪醒。」
張瑤星
故明滄桑之際，士大夫以文行相高，往往豎立名誼，被荔帶蘿，往而不返。時則吳中徐昭法、宣城沈眉生雖躬耕窮壤，不與世接，然尚有楮墨流■人間。獨上元張瑤星寄身攝山僧舍，銷聲韜跡，樵爨自給，文人騷客之來往於茲山者，舉不知山中有是人在。然瑤星素工吟詠，住有《古鏡庵詩內外集》。五言〈雜詩〉云：「淺水平沙路，淪漣繞一村。夢回天地老，亂後友朋存。芳草生幽澗，新鶯語小園。看山廣武後，久不望中原。」七言〈送葉榮木入閩〉云：「野鶴孤踪道士顏，層林千里入閩關。不知鳥石峰頭路，可似江南雨後山。」瑤星於崇禎間曾官錦衣，〈六十初度〉詩所謂「當年執戟侍明光，親見彤雲捧玉皇。」是也。瑤星原名鹿徵，後更名怡，自號白雲道者，其先人可大官至登萊總兵，殉登州之難，賜諡號壯節，亦能詩。錄其〈書邊事〉一律云：「無端小草出登壇，壯士徒歌易水寒。枉把全師輕一擲，遂令宿將盡三韓。腐儒誤國由房琯，野老吞聲恨賀蘭。豈是彼蒼開殺運，只因入事自摧殘。」
屈大均
南海屈山人大均當明之亡，與陳恭尹、梁佩蘭以遺民稱詩嶺南，世號三君，分道揚鑣，各臻其盛。然山人詩尤蘊藉。《亭林集》載其〈贈甯人〉詩云：「雁門北接常山路，爾去登臨勝概多。天上三關橫朔漠，雲中八水會渾河。飄零且覓藏書洞，慷慨休聽出塞歌。我欲金箱圖五嶽，相從先向曲陽過。」甯人答詩云：「弱冠詩名動九州，紉蘭餐菊舊風流。何其絕塞千山外，幸有清樽十日留。獨漉泥深蒼隼沒，五羊天遠白雲秋。誰憐函谷東來後，班馬蕭蕭一敝裘。」大有夔蚿相憐之意。然二人平日相慕之深，亦可推知。又《漁洋詩話》載其〈客代州〉詩云：「三年為客渡滹沱，聽盡悲笳出塞歌。白髮不愁明鏡滿，清霜只恐雁門多。」讀此可以想見其境格矣。山人名紹隆，少為番禺，諸生遭亂，祝髪為僧，名曰今種，字一靈，嗣返儒服，乃更今名，字翁山。余從《國朝禁書總目》等書中考其遺著，有《寅卯軍中集》、《翁山文》、外《翁山詩》、外《翁山易》、《四朝成仁錄》、《廣東新語》、《登華山詩》若干種。
史可程
史忠貞之節烈世所知矣，其弟可程，士林至不屑齒及，某弔忠貞詩至有「南枝向暖北枝寒」之句，此實二百餘年一大冤案也。可程字赤豹，號蘧菴，崇禎癸未進士，頗有著述。北京陷，可程屈於李自成，旋即逃歸南京，奉母家居閱四十年，實未嘗仕我朝也，以視梅村諸子不已多乎？鄧孝威《詩觀》曾載其〈至廣陵拜先閤部墓〉五律二什，極蒼楚之致，多誦之者，余不載，載其〈奉答顧甯人旅居平陽見懷之作〉云：「西去憐君似轉蓬，傳來消息到牆東。曠懷晉國雲山遠，回首吳門煙水空。世局頻勞悲失馬，天涯漫遣慕飛紅。王孫何事歸猶未，芳草萋萋滿舊叢。懷古遙憐處處同，青鞋布襪御長風。猶聞采蕨思殷社，漫道歌薰入舜宮。山色千重庶冀北，河流萬里下蒲東。看君行邁劬勞甚，廡下誰知五噫鴻。」其志趣可以想見。可程與顧甯人唱和極多，皆可傳誦，如〈太原喜晤甯人先生賦贈〉四首，其二云：「門掩高槐旅舍幽，怪來細字寫蠅頭。中原偏作名山計，說到昌平必淚流。」其四云：「見君已是白頭時，塵世茫茫問所知。我自歸來甘閉戶，相思頻展扇頭詩。」甯人答詩有云：「想見蕭寺中，抱膝苦吟哦。古人尚酬言，亦期相切磋。願君無受惠，受惠難負荷，願君無倦遊，倦遊意蹉跎。」可程答句有云：「飢來四方走，避惠如避鉗。」又云：「展讀未及終，汗浹敝衣沾。白藏適當令，羈懷屬惔惔。資世何必多，儉德足自占。跽承仁者贈，拜手想三緘。」誦此則可程之行徑益大明矣。
趙瑜
明社既屋義節之士，惓惓不忘故國，如錢塘趙瑜亦其人也。瑜著書甚富，嘗以三月日往六橋弔桃花，成〈桃花曲〉五闋，非熟審其身世者，不能知其詞之哀也。〈山坡羊〉云：「誰繪就、河陽圖畫，卻像這西湖懸掛。怪宵來狂風不休，看紛紛紅雨漫天下。假若攀折他，被催花御史拿到，而今禁不住，鸚哥只把東風罵。何事天公見識，差波查葬西施。向水涯煙沙，嫁王嬙不返家。」〈皂羅袍〉云：「十里虹橋緊跨，總拋開旖旎，掃盡繁華。長堤那得錦屏遮，穠香一路由人蹋。珠零玉碎蘭舟漫，樺紅愁紫怨春醪。漫賒淚蘇蘇，怎禁得，千行下。」〈解三醒〉云：「貴客來，辜負了軒車駟馬；富家來，消停起檀板琵琶；才子來，詩成空返玄都駕；美人來，休認做玉真家；緇流來，何曾悟得三摩義；羽士來，未必燒成九轉砂。有一種狂逞輩癡呆煞，肚皮裡惟有飲啖，耳朵裡只聽喧嘩。」〈玉抱肚〉云：「吾心牽惹急孜孜，憐花惜花把一杯，澆向花前花知道，可能鑒咱。日之夕矣不歸家，恨不坐到黃昏，再哭他。」〈皂角兒犯〉云：「六朝春總屬，虛花三月景一番。閒話說甚麼，絳雪胡麻，想都是，塵埃野馬沒相干。拋開罷，眼乜斜，枝頭還剩一些些。風休刮，雨莫加，殘春尚值千金價。」〈尾聲〉云：「人生難得長瀟灑，費幾杯浪酒與閒茶，你看宋苑秦亭，又增一番新綠也。」
金陵懷古詩輯
江南古稱帝王州，洎夫前明神鼎播遷，一片龍蟠虎踞之場頓成麥秀黎離之局。覽前物而懷之，尋生平於想像，鍾儀幽而楚奏，莊舄顯而越吟，此亦人情之尋常哉。如顧與治〈過秦淮〉詩有云：「何人對此最傷情，風前獨下鍾山淚。游子昔言風景殊，居人倍感山河異。余生曾作太平民，及見神宗全盛治。當時祇道長於斯，四十年中幾變易。渡頭猶是六朝煙，畫閣珠簾久憔悴。鷁首全隨戈甲人，馬廝亂入王侯地。」誦之至為悽愴。與治名夢游，明貢士，書法重一時，少負詩名，崇禎盛日頗以閒暇恣意詩酒，晚丁喪亂，路長途遠，孑身無所歸處，困躓以終，故其詩獨哀以思焉。此外金陵懷古詩最佳者，吳縣楊焯〈金陵雜詠〉云：「形勝瞻天闕，飄零問故宮。金笳淮水北，玉露蔣陵東。百戰黃圖盡，重來紫氣空。西京耆舊在，辛苦說關中。」楊亦勝國遺逸。讀徹〈金陵懷古〉云：「石頭城下水淙淙，西望江關合抱龍。六代蕭條黃葉寺，五更風雨北門鐘。鳳凰已去臺邊樹，燕子仍飛磯上峰。抔土當年誰敢盜，一朝伐盡孝陵松。」讀徹號倉雪，字見曉，本趙氏子，遭國變祝髮於昆明妙湛寺，不肯事異姓焉。顧炎武〈白下〉云：「白下西風落葉侵，重來此地一登臨。清笳皓月秋依壘，野燒寒星夜出林。萬古河山猶有主，頻年戈甲苦相尋。從教一掬新亭淚，江水平添十丈深。」吳翷〈金陵〉云：「由來天塹是虛名，何用千尋鐵鎖橫。采石至今圍故國，寒潮猶自打空城。六朝已嘆風流歇，十廟徒申帶礪盟。回首景陽遺簴失，尚餘百八梵鐘聲。」其兄䎖然亦有一絕云：「戎車已見借包茅，十四樓成話樂郊。一自燕山開御苑，月明南內鎖蠨蛸。」又武進薛宷云：「野曠風鳶捷，江空石燕輕。年年春草綠，不忍上臺城。」宷字諧孟，晚為僧，號米一堆和尚，又曰米堆山，自謂宷去冠成采，去髮成米，米堆山穴中，山名也。
嗟乎！劉賓客之山圍故國，杜樊南之煙籠寒水，許郢州之玉樹歌殘，王荊公之霸祖孤身，詞非不工，然以與顧、楊諸君子較，則身世有間矣。雖然江南斷腸句，世無賀方回，誰復解道？
錢幼光詩輯
桐城錢幼光秉鐙亦有〈金陵即事〉云：「秋山無樹故崚嶒，幾度支笻未忍登。荒路行愁逢匹馬，舊交老盡變高僧。鐘樓自吼南朝寺，佛塔還燃半夜燈。莫向雨花臺北望，寒雲黯淡是鍾陵。」先生心存忠愛，性耽吟詠，屢入危邦事唐桂諸藩，自謂每有感觸，輒託諸篇章以自見，晚更名澄之，字次光，著有《易學》、《詩學》、《莊騷合詁》、《藏山閣稿》、《田間文集》。其弔黃道周詩尤不盡人亡國瘁之感，先生蓋黃公所荐士也。詩云：「二月長江天晝昏，都人爭舉李膺幡。笑將涕淚辭知己，坐索衣冠謝主恩。無路請還先軫首，何人招返屈原魂。當年北寺留皮骨，此日南朝仗爾存。」〈行宮詞〉云：「宮漏沉沉迥未眠，大家秉燭在甘泉。遙瞻御筆珠簾裡，夜半頻聞手詔傳。外廷章奏晚猶通，侍史開封五夜同。傳道君王看不及，黃羅親裹送中宮。旌旗十萬護乘輿，二聖宮中共起居。長信宮人騎馬，從龍只有五車書。」均事唐王時所作。
當弘光時，客嘉善錢吏部仲馭家，馬阮、方藉、朱統■擁戴疏藩，謀危宗社，一疏逮捕諸清流，先生名亦在捕中，姜行人垓以計脫之，幸免於禍。顧甯人贈先生詩云：「一別秦淮將甘載，天涯垂老看猶在。斷煙愁竹泣蒼梧，禿筆悽文來漲海。燕市雞鳴動客輪，九門馳道足黃塵。相逢不見金臺侶，但說荊軻是酒人。」
傅山詩輯
太原高士公之它，明之亡也，蓄興復之志，仰視天，俯畫地，無間者二十年。後見本朝根株既深，遂屏絕世事，博究天人之學，兼工篆隸諸書，時人得其一字，重之不啻千金。
余嘗於友人某君處見所藏獅子林復社六大家合璧第二畫冊，有公之它手題古詩十二詠，皆工，世所未見，亟錄出之。〈問梅閣〉云：「清晨下蓬閣，但為梅花起。心遠屢欲前，頗已失之邇。晚步明月歸，覺來比舍是。鼻觀能譽人，春風自莞爾。」〈臥雲室〉云：「白雲狎無心，飄然若孤鶴。朝從川上來，浩浩秋宇廓。既乏作霖雨，終欲笑龍蠖。所思餐霞人，相將臥杖壑。」〈冰壺井〉云：「玉色澄冰壺，下疑明月窟。湛湛映千春，一勺孰可竭。於時思丹砂，誓將刻肌骨。神仙可寓言，其事亦恍惚。」〈玉鑑池〉云：「玉池如鑑平，天開月華色。浩然思箕潁，清風將安極。我持一瓢餘，焉得不努力。澄瑩類淵古，渺焉非所惑。」〈獅子峰〉云：「陰風偃勁草，未至毛髮豎。劃然天地晦，一吼破雷雨。特兀古已尊，勢欲吞貔虎。何當問巨靈，心懾竟莫吐。」〈指柏軒〉云：「禪宗示一指，其意揭嶺表。怡然柏樹間，相視輒了了。我希無言師，大道懼莫曉。危坐始自言，多譽孰非擾。」〈吐月峰〉云：「危峰抉陰霓，萬象值其內。炯然吐白毫，了若無所礙。平生抱幽壑，舉足時養晦。道心方自間，孤寂啓宵昧。」〈修竹谷〉云：「朝陽下幽谷，綠霧寒不定。回颷時冷然，一烏忽深應。初疑風雨懷，便覺山水勝。長嘯殊未言，瑤華竟相贈。」〈大石屋〉云：「石屋無四鄰，端居多坦易。不識我言間，但覺巖穴肆。有時延清風，或與白雲至。何必貽遠才，即此經世意。」〈立雪堂〉云：「道在豈外人，不能譽以口。虛室止吉羊，所得亦非偶。古有立雪堂，來者孰曰否。道同轍分漸，莫懼曠日久。」〈小飛虹〉云：「為虹作長橋，五色騰光采。凌雲形飄蕭，引領企所在。我思乘無倪，千載倘相待。會當從津梁，因之叩真宰。」《〈含暉峰〉云：「憺忘始自佳，頗復賞心遇。何須登雲梯，終日得靈悟。連峰意不盡，一拳獨屢顧。遨遊泉石間，清暉且留住。」公之它姓傅名山，字青主，余又從他處見其〈題胡季子詩稿後〉云：「風流胡季子，花筆起河西。艷選徐陵勝，奇添李賀淒。大巫為氣盡，老腐但頭低。公子爭裘馬，文章有駃騠。」胡名廷，汾陽人，公之它門弟子，亦一奇少也。
程穆倩十二詠
獅子林復社六大家合璧第二畫冊青主題詠已錄出之矣。冊末國初諸老如施愚山、尤展成皆有跋語，誠希世之珍也，外此惟程穆倩分詠十二什，皆用高青邱原韻。〈問梅閣〉云：「昨夜山中雪，寒梅開幾許。日暮倚竹林，脈脈無人語。」〈臥雲室〉云：「萬壑千巖裡，白雲午未開。此中高臥隱，時有鳥聲來。」〈冰壺井〉云：「古井水不波，清冽心齒冷。松葉火初紅，朝來級修绠。」〈玉鑑池〉云：「一片空明水，微風澹欲波。我來愁鑑影，只恐鬢絲多。」〈獅子峰〉云：「萬壑起風聲，群獅吼山夜。中有忘世人，結屋松根下。」〈指柏軒〉云：「清風颯然來，吹醒忘機客。枯坐澹無言，堅貞如此柏。」〈吐月峰〉云：「空山寂不喧，待此山中月。忽然月上來，恰補高峰缺。」〈修竹谷〉云：「天外落奇峰，恰當修竹後。來參玉版禪，翠滴滿山口。」〈大石屋〉云：「誰復混沌鑿，四壁有奇紋。一閉今千載，重重白雲封。」〈立雪堂〉云：「天寒山色靜，風雪夜深時。獨對千峰立，高人應未知。」〈小飛虹〉云：「渾疑昨夜雨，螮蝀見清朝。時有聽泉客，支筇渡小橋。」〈含暉峰〉云：「山影靜含暉，疏林澹夕霏。娛人蒼翠色，坐對憺忘歸。」穆倩名邃，號垢區，別字垢山道人，歙縣人，布衣，善篆籀圖章，稱獨步，隱居金陵，壽九十餘。著有《程穆倩詩》、《蕭然吟》若干卷，至乾隆時其版盡銷毀矣。此冊近為長沙張氏所藏，余得一睹不得為，非眼福也。
布衣詩人程孟陽
明之末年，新安以布衣稱詩者二人，一吳非熊，一程孟陽，皆在萬歷間名聲藉甚然。程詩尤佳，五律云：「相逢當別路，歸去欲何之。江水曹娥廟，湖山賀監祠。秋愁兼雨重，旅望入秋悲。倘憶江東侶，論文復幾時。」七絕云：「青門楊柳白門烏，秋雨秋陰舊酒壚。何處蘼蕪最相憶？繅絲風雨暗西湖。」其他警句如「瓜步江空微有樹，秣陵天遠不宜秋。夢裡楚江昏似墨，畫中湖雨白於絲。遠雁如塵飛水面，亂帆疑葉下吳頭。多年華髮絲相似，三月春愁水不如。城上雪聲遊子屐，縣南風色酒人家。」皆傳誦一時者。著有《松圓浪淘》、《耦耕堂》、《偈庵》等集，皆乾隆間禁書也。或謂其格調卑卑，才庸氣弱，毀之過甚，殊不足以服其心也。孟陽名嘉燧。
熊魚山
嘉魚熊魚山開元崇禎間以建言削籍遣戍。國變後祝髮為僧，名曰正志，字檗庵，與董南潛同受戒於繼起大師，居蘇州之華山。著有《華山紀勝集》。〈詠鳥道臥獅石〉云：「從來入蜀嘆崎嶇，九折何如此路迂。若是香林黑獅子，向前翻擲肯踟躕。」〈穿雲棧〉云：「盡日凝雲谷口封，倦還飛鳥亦迷蹤。何如近借齋廚鉢，鞭取耕煙白耳龍。」
方密之
桐城方密之閣《學夕堂》、《永日錄》，嘗稱其詩矣，而未有知其工繪事者。嘗見所繪山水一幀，淡淡著墨，極疏遠之態。自題二十九字云：「截斷紅塵石萬層，沖升碧落松千尺。特地為中峰拈出，拈個甚麼，可惜，可惜。」署銜為無可道人，詞甚悲痛。末附方望溪跋云：「先叔祖文忠公字密之，諱以智，號曼公，前明崇禎庚辰進士。弱冠負盛名，與雲間陳子龍投分最久，復社諸公皆以聲氣名節相推尚。釋褐時，貞述公撫楚忤時相，被逮下獄，具疏請代，上稱其孝，冤乃白。甲申南奔，仇憝柄國，遂流離嶺表出世外。嘗被縶，環以白刃，終不屈，晚乃遁跡匡廬青原間從游，士稱無可大師，更號藥地。疊逢患難，談笑自如，卒於萬安，歸葬浮渡。所著有《通雅炮莊》、《物理小識》、《鼎新浮山》詩文集數十種行世，諡文忠。」江子長先生嘗稱為四真子云：「蓋所謂真孝子、真忠臣、真才子、真佛祖也。」此幅乃為攝山中峰張白雲作也，筆墨高古絕倫，藏之名山，得垂不朽，亦幸矣哉！庚戌壬午秋月。
密之所為詩磊落嶔崎，卓然名家，著有《流寓草》、《浮山全集》。〈釣臺〉云：「釣台何嶙峋，當時必有百尺釣竿千尺綸，乃可垂釣桐江濱。祠堂草木歲時新，子孫上食皆不貧。先生無行事，先生不著書，但能不肯為人臣，今人不能棄富貴，乃以藏拙譏古人。我亦停舟暫釣桐江水，桐江千年少泥滓，嗟乎，不得故人為天子，一棺之土聊葬此！」〈看月〉云：「一片鍾山月，那從嶺外看。昔嘗臨北闕，今獨照南冠。萬里天難問，三更影易寒。夢中兒女路，莫憶舊長安。」〈聞雁〉云：「衡陽無雁到，今過嶺南飛。世亂成行少，家亡寄信稀。鷓鴣聲共苦，鸚鵡語全非。鄉國為關塞，明春帶我歸。」〈逍遙洞〉云：「天地一時小，惟餘谷口寬。名山藏日月，野老剩衣冠。石向何人語，春知此歲寒。幾家煙火在，題作鹿門看。」又〈詠下客〉云：「人不識事務，進退良足惜。才出魏其門，謀為武安客。」良可為今之朝秦暮楚，狗苟蠅營者下一針砭也。先生永明時應召入粵，求以史局自效，後祝髮於梧州城，釋名弘智。
申涵光
申涵光字孟和，一字鳧盟，直隸永年人。有文章志行，以詩名。河朔間同學多顯者，申獨隱居不出，與同邑張覆輿蓋、雞澤殷伯巖岳、曲周劉津逮逢源、邯鄲趙秋水湛並齊名，人稱聰山先生，著有《鳧盟集》。顧甯人贈申公子涵光詩云：「十載相逢汾一曲，新詩歷落鳴寒玉。懸甕山前百道泉，臺駘祠下千章木。登車沖雨馬顛嘶，似惜連錢錦障泥。并州城外無行客，且共劉琨聽夜雞。」
張蓋
張蓋字覆輿，一字命士，永年人，逸民也。少敦氣節，以詩名，與申涵光、殷岳稱畿南三才子。遭國變浪遊齊晉楚豫間，偶有名酒，無夕不飲醉，輒效唐衢，泣數行下，詩尤哀憤過情。涵光輯其遺稿得百餘首。〈客中送人歸鄉〉云：「雲沒青山頂，風含白岸波。離情秋更苦，歸路雨偏多。小巷臨漳水，荒林帶女蘿。附書愁不達，汝到定相過。」〈同申鳧盟殷伯巖諸子集飲〉云：「屢宿陶潛宅，今來得數公。竹斜燈影外，人醉雨聲中。老惜歡娛異，交緣出處同。病軀先就榻，應恕鹿皮翁。」又贈申鳧盟詩云：「草澤賢豪盡上書，奎章閣外即公車。我同漁父因衰老，卻有涵光是隱居。」
食苦和尚
唐訪字周之，號汲庵，湖南武陵人。遭國變削髮為僧，築食苦庵以終，更號食苦和尚，且自為之記其略云：「和尚早遭荼苦，十歲遭父冤，中遭刖，已伸復蹶，今蹶已甚，和尚所遭尚未有艾也。和尚三遊燕，四入雒，一過秦，再歷吳、越、晉、趙、閩、粵，乃反楚，賦〈帝京記〉、〈華山訪侯嬴〉、〈豫讓弔姑蘇之臺〉、〈問五湖之棹〉、〈漁舟不返〉、〈屈宋同歸〉。每入名山，喜獨遊、夜遊、雨遊、雷遊、雪遊。石喜蠢，僧喜瘦，喜燃炬，夜坐大石上喜臥。佛閣反鎖，鬼叩門，飢鼠竄瓦，喜與古人遇，牽其裾，平反其獄，不受古人欺。和尚喜築庵，凡遇山水佳處誅茅葺竹，負土洗石，扶石起，對立如人，與揖，與詼語，與默坐，然後置庵。庵成，居十餘日即厭棄，別徙如前。庵前高竹數本，短竹百數十本，庵側水高二尺，來自二溪，至庵，去復分。野草無算，白鴨一足跛。庵後峻嶺無人跡，有木客，有大猨，時似老翁咳，窮奇貙貘、鼪鼯、䝘貜、猩猩、狒狒、玄兔、白麑之屬無算。和尚每早起白飯二盂，苦茶十二杯，酒無算，詩或一二首，或數十首，喜怒笑罵、發狂無聊、往來唱和亦無算。和尚以有明萬曆四十五年丁巳十月初二日生，行年三十有一歲。又八十八日為戊子元旦，築食苦庵成，乃告母兄及妻妾暨友人，自今以往呼我食苦和尚，以戊子元旦始，元旦後六十九日寒食前一日記。」
朱議霶
朱議霶字用霖，南昌人，寧王權之支孫也。初見天下將亂，專意結客，師事段大僕，令讀《大學衍義》以期實用。交江夏張若仲，傳其擊刺術。又訪士於樂平王綱，王綱曰：「子同里彭躬庵，方今後俊傑也，而外求乎？」先生初與躬庵，各負才不相能，至是傾身交躬庵。躬庵常外出，先生家居，兼督兩家事。既而歎曰：「不力耕不得食也！」遂率妻子種茶於冠石，更姓名曰林確齋。酒後輒慷慨悲歌，見精悍之色。王漁洋詩話謂有林確齋者亡其名，江右人，居冠石，率子孫種茶，躬親畚鍤負擔，夜則客讀《毛詩》、《離騷》。過冠石者見三四少年頭著一幅巾，赤腳揮鋤，琅然歌出金石竊嘆，以為古畫中人，不知其即殷之箕子，周之頑民也，即先生也。嗚呼，中國全盛，四海一家，及其衰也，子孫無立錐之地，泣箕子於故宮，頑民於洛邑，吾固不暇為先生悲也！
躬庵詩二首
躬庵名士望，易堂九子之一也。三訪魏禧於寧都，有《恥躬堂》詩集。〈詠小姑山〉云：「昔日元道州，曾運醉魚舫。豈若茲石奇，兀傲群流上。日月與俱浴，雷雨亦相蕩。樹無凡鳥棲，檗共山僧養。苦節風波中，獨立本無黨。」〈湖山晚眺〉云：「湖水尚如昨，樓檯望已非。可憐相識燕，猶向舊家飛。」
侯方域詩文
《石室詩話》錄侯朝宗詩二章，其〈過風陽陵園〉云：「帝里龍興日，荒原秋復春。故宮交鼠跡，深夜出蛇神。禾黎君臣淚，衣冠戰伐塵。普天覘王氣，固矣採薇人。」〈送顧副使入楚〉云：「舊京西去楚江東，萬里長遊感慨中。古月還窺神女廟，孤舟直破大王風。浮沉漢祚終劉表，伯仲周郎是呂蒙。回首故人勞望眼，莫遲佳信負春鴻。」余以為不盡故宮禾黎之思。
近遊燕市中，復睹其所作〈管夫人畫竹記〉手跡，流連感慨，一往情深。如謂元室待勝國之厚，尤有言外之意，且此文為遺集所不載，是則尤可珍貴者也。錄其文如下：「曹州余尉出畫竹一軸以示余曰：『此元管夫人所作也，出自大內，明亡後遊燕市而得之。』嗚呼，余聞書畫之在大內也，中貴人掌之，玉其櫝而金其緘，而猶志之以別璽，曰秘閣之寶，今出自天子之宮而入尉之手，廢興之故可以感矣。然方其在大內也，雖玉櫝而金緘，而天子倦，萬幾或終歲不觀，暇則妒寵爭妍者，各趨而前，書畫不能以其落寞爭也。雖中貴人掌之而彼日徒營營，為酒食醉飽，則鬥雞馴貓，亦不知觀，而天下之文雅鑑別者固雖欲觀之，而秘閣禁嚴不能到也，是終無由見之於世也。方且真偽雜而美惡性溷，不過榮其外而已。尉乃鑑之、別之、愛之、重之，與天下之有識者更拂拭而贊嘆之，故天下之為物有不必榮於天子之宮而絀於尉之手者。嗚呼，遇合之道誠難與，俗人言也。余嘗觀之其絹，細密有堅，致非近世所能。為竹瀟灑神韻，旁有石歷落而遠，其為管夫人作無遺。管夫人趙文敏之妻也，文敏，以宋宗室仕元為顯官，今所傳者翰墨滿天下，豈當時矜重而求索不獲辭耶？抑文敏夫婦借以寫其彼黎離離之感耶？何其有閑情而為此也！然當時仕之，以顯官矜重，其翰墨而卒使之消遣於藝事，不懮不戚，夫婦偕老。嗚呼，當時之所以待勝國者厚矣，凡此皆可記者也。余因為之記。順治庚寅商丘雪苑侯方域書於蕉葉山房。

[book_title]卷四
詩句承襲數例
古人詩有語句相承襲而意境各別者，如韋莊〈古別離〉云：「晴煙漠漠柳■■，不那離情酒半酣。更把玉鞭雲外指，斷腸春色在江南。」宋張來〈絕句〉云：「亭亭畫舸繫春潭，直待行人酒半酣。不管煙波與風雨，載將離恨過江南。」夏完淳〈雜詩〉云：「倚樓人影落江潭，卻憶西園酒半酣。公子風流今不見，秋來衰柳獨■■。」又淞故述載一女子替其父作送行詩云：「津亭楊柳碧■■，人面東風酒半酣。萬點落花舟一葉，載將春色過江南。」四詩皆琳瑯可誦，不落凡響，惟夏內史風致稍遜耳。後閱〈清真詞．尉遲盃〉云：「無情畫舸都不管，煙波隔前浦。等行人醉擁重衾，載將離恨歸去。」則知張來所本不僅韋詩已也。
詩句模仿不如原作
「美人美人隔湘水，其雨其雨怨朝陽。」黃魯直答初和甫詩句也。「曰歸曰歸愁歲暮，其雨其雨怨朝陽。」楊升庵夫人寄外詩句也。近人如皋冒廣生有句云：「其雨其雨杲日出，有客有客我馬瘏。」又：「惟玄惟黃龍戰血，莫赤莫黑鬼載車。」予從他處見之，雖富於模仿性，然自然風流不似原作矣。
輕薄為文
王右丞襲「水田飛白鷺，夏木囀黃鸝」，加「漠漠」、「陰陰」字遂成逸響，此詩之改原著而佳者也。蘇玉局〈洞仙歌〉通首襲孟蜀主所作〈自序眉州老尼〉云云，蓋欺人之詞，此詞易原作而勝者也。至於天分學力無以勝古人，就句論句好為苛求，輕易執筆點窜字句，則笑柄出矣。如杜司勛〈開元寺水閣〉詩：「深秋簾幕千家雨，落日樓台一笛風。」謝茂秦以為不佳，改作「深秋簾幕千家月，靜夜樓臺一笛風。」，將上下文分作兩處，全不關照。王漁洋論詩絕句所謂「何因點窜澄江練，笑煞談詩謝茂秦」，蓋其自取之也。張子野詞〈探芳菲〉「走馬萬樹以為燕臺春」，與夏初臨是一調，遂於「走馬」下添「歸來」二字，不知其上去燕還來已押一來字韻，此皆粗莽之過，杜工部所以有輕薄為文之譏也。
自然與雕琢
古人作詩因事陳辭，初無意於造語而語自工，如「池塘生春草」、「鳥散餘花落」、「日暮碧雲合」之類是也。後人作詩純恃雕琢，是以求之通章，通章可訾；求之一句，一句可訾；求之一字，一字可訾。韓杜為唐代大家，試舉一二以例其餘。退之〈謁衡岳〉詩之「手持杯珓導我擲」云，此最吉，余難同此，吉字詎可作靈驗解耶？〈詠雪詩〉「隨車翻縞帶，逐馬散銀杯。」，何等粗淺。杜陵〈秋興〉詩「聽猿實下三聲淚」，此「實」字合全句觀之，豈云自然？無非為「奉使虛隨八月槎」之虛字，尋一陪客耳。「香稻啄余鸚鵡粒，碧梧棲老鳳凰枝」，置之於他氏集中，世必訾其不通，知為老杜所作，反稱其為倒裝句法，誠可怪異。至「叢菊兩開他日淚，孤舟一繫故園心」，則世有訾議之者矣。然此猶語句之小疵也。倘以是而定人格，如上明皇〈西岳賦表〉，至以惟岳授陛下，元弼篤生，司空庚諛，楊國忠上哥舒翰詩，亦推戴無與倫比，則杜甫尚值一錢耶？新城尚書斥為無恥，洵不為過，後人但知譏韓愈為鄭權作序，王維為安路山賦詩，陸游微韓侂冑作記，而不知杜甫亦其人也。
王炎午能詞
文信國之被執北徂也，王炎午為生祭文以勵之，為世所稱，然無有知其能詞者。余於名儒《草堂》卷中，得其〈沁園春〉一闕，署為梅邊王鼎翁，蓋炎午初名應梅，鼎翁其字也。亟錄出之，以餉同好，詞云：「又是年時，杏紅欲吐，柳綠初芽。奈尋春步遠。馬嘶湖曲，賣花聲過。人唱窗紗，暖日晴煙，輕衣羅扇，看遍王孫七寶車。誰知道，十年魂夢，風雨天涯。休休。何必傷嗟，謾贏得青青兩鬢華。且不知門外，桃花何代。不知江左，燕子誰家。世事無情，天公有意，歲歲東風歲歲花。拚一笑，且醒來杯酒，醉後杯茶。」王安福人宋祚移，終身不仕，著有《吾汶藁》十卷，以示不屈於異代之誼。此詞想亦入元時所作也，故流連慨嘆，有眷卷不忘故國之思。
劉辰翁
廬陵劉辰翁字會孟，當賈似道當國時，其對策有「濟邸無後可働，忠良殘害可傷，風節不竟可憾」等噢，幾為似道所中，然直聲自是震朝野。宋亡後，歸隱須溪，不復出。〈丙子送春〉，調寄［蘭陵王］云：「送春去，春去人間無路。秋千外芳草連天，誰遣風沙暗南浦，依依甚意緒。謾憶海門飛絮，亂鴉過斗轉城荒。不見來時試燈處。春去誰最苦。但箭雁沉邊，梁燕無主，杜鵑聲裏長門暮。想玉樹凋士，淚盤如露，咸陽送客屢回顧。斜日未能渡。春去尚來否？正江令恨別，庾信愁賦，蘇堤盡日風和雨。嘆神遊故國，花記前度，人生流落顧孺子。共夜語。」〈謁金門〉云：「■■■，春事自無多許。欲待柳花團作絮，柳花冰未吐。翠袖禁不住春誤，沉卻綠煙紅霧。將為花寒留得住，一晴春又暮。」〈丁酉元夕〉，調寄［寶鼎現］云：「紅妝春騎，踏月花影，千旗穿市。望不盡，璚樓歌舞，習習香塵蓮步底。約彩鸞歸去，未怕金吾呵醉。甚輦路，喧闐且止，聽得念奴謌起。父老猶記宣和事。抱銅仙，清淚如水還轉盼。沙河多麗，滉漾明光，連邸第簾影。凍散紅光成綺，月浸葡萄十里，看往來神仙才子，肯把菱花撲碎。斷腸竹馬兒童，空見說三千樂指。等多時，春不歸來。到春時，欲睡又說向燈前，擁髻暗滴鮫珠墮，便當日，親見霓裳，天上人間夢裏。」均寄託遙深，不盡陵谷遷移之感，而蹊徑特闢，尚其餘事。會孟又嘗著〈須溪四景〉詩一百六十七首，稱誦於時。
劉西昌詞一首
劉西昌天迪南宋逸民也。其為詞多傷感悽惻之音，〈夜聞南婦哭北夫〉，調寄［一萼紅］云：「擁孤衾，正朔風淒緊，毡帳夜驚寒。春夢無憑，秋期可誤，迢递煙水雲山。斷腸處，黃茅瘴雨，恨驄馬，憔悴只空還。揉翠盟孤，不省春殘。蔡琰悲笳，昭君怨曲，何預當日悲歡。謾贏得，西鄰倦客，空惆悵，今古上眉端。夢破梅花，角聲又報更闌。」一滴水可知大海味矣。
琴士汪水雲工詩
宋季有琴士汪水雲者工於詩。當杭城破，有律句云：「錢塘江上雨初乾，風入端門陣陣酸。萬馬亂嘶臨警蹕，三宮灑淚濕鈴鸞。童兒剩遣追徐福，癘鬼終當滅賀蘭。若說和親能活國，嬋娟剩遣嫁呼韓。」又云：「西塞山邊日落處，北關門外雨來天。南人墮淚北人笑，臣甫低頭拜杜鵑。」〈題王導像〉：「秦淮浪白蔣山青，希望神州草木腥。江左夷吾甘半壁，只緣無淚哭新亭。」詞接沉痛，不忍卒讀，想設身處地者更當如何。猶憶某詞話載有王眉山〈送水雲之湘〉一闕，調寄［摸魚兒］云：「記當年，舞衫凌亂，零玲忍按新闕。杜鵑枝上東風晚，點點淚痕凝血。芳信歇，念初試琵琶，曾識關山月。怨弦易絕，奈笑罷顰生。曲終愁在，誰解寸腸結。浮雲事，又作南柯一夢徹。一簪聊寄華髮。乾坤桑海無窮事，才歷昆明初劫。誰共說，都付與，焦桐寫入梅花疊。黃花送客，休更問湘魂，獨醒何處，沉醉浩歌發。」讀此亦可想見其為人。水雲後從謝後北遷，聞宮人能詩者亦多為其所指授也。
鄧中齋
鄧中齋者，諱剡，字光荐，一曰中甫，宋丞相信國公客也。宋亡，以義行著，嘗作〈丞相像贊〉云：「日煌煌兮疏星曉，寒氣英英兮晴雷殷，山頭碎柱兮璧完，血化碧兮心丹。嗚乎，孰謂斯人兮不在人間！」其〈鷓鴣詞〉有「行不得也哥哥，瘦妻弱子羸㹀馱。天長地闊多網羅，南音漸少北音多。閑飛不起可奈何？行不得也哥哥」之句，尤稱誦當世。又〈唐多令〉一闕云：「雨過水明霞，潮回岸帶沙。葉聲寒，飛透窗紗。堪恨西風吹世換，更吹我、落天涯。寂寞古豪華，烏衣日又斜。說興亡，燕入誰家。惟有南來無數雁，和明月，宿蘆花。」誦之令人淒絕，所謂亡國之音，哀以思也。明季有吳爾塤者從賊中脫，歸依史閣部軍。未幾，揚州陷，遂以身殉，亦善詩詞。余已采之入《碧血痕》矣。二君皆能以名節自完，不負知遇，蠅狗之場，豈數覯哉！
朱行中
宋人詞有極佳者而不著聞於世。如朱行中〈春詞〉，調寄［漁家傲］云：「小雨纖纖風細細，萬家楊柳青煙裏。戀樹飛花濕不起，愁無比，和春付與東流水。九時光陰能有幾，金龜賣盡留無計。寄語東城酤酒市，拚一醉，而今樂事他年淚。」公後帥番禺得辠安，置興國軍以死。最末一語，實為朕兆。語曰言為心聲，不其然歟！
吳彥高能詞
「南朝千古傷心事，猶唱後庭花。舊時王謝堂前燕子，飛向誰家。偶然相見，仙肌勝雪，宮鬢堆鴉。江州司馬青衫淚濕，同是天涯。」此吳彥高作也。人多未悉此詞之出處。彥高本宋宰臣拭之子，而米元章婿也，使金被留，仕至深州知州。時與宇文虛中會飲，有宋宗室婦人流落至此，宇文成［念奴嬌］一闕以紀其事，有「干戈浩蕩，事隨天地翻覆」之句。嗣彥高成此作，宇文見之，自愧弗如，自是見人乞詞者，輒約須詣彥高。
趙獻之
趙獻之可金貞元間進士。少時赴舉，及御簾試「王業艱難」，賦文畢，戲題小詞於壁云：「趙可可肚裏文章可可，三場挨了兩場過。指有這番解火，恰如闔眼跳黃河，知他是過也不過。」試官道：「王業艱難，好教你知我。」時海陵庶人御文明殿望見之，令左右趣錄，以來嘆為才人。有頃，旨問趙某中否，天下稱為異數。晚年，奉使高麗，眷一妓，作〈望海潮〉以贈之，云：「雲垂余髮，霞拖廣袂，人間自有飛瓊。三館俊遊，百街高選，翩翩老阮才名。銀漢會雙星，尚相看脈脈，似隔盈盈。醉玉添春，夢雲同夜惜卿卿。離觴草草同傾。記靈犀舊曲，曉枕余酲。海外九州，郵亭一別，此生未卜他生。江上數峰青。悵斷雲殘雨，不見高城。二月遼陽芳草，千里路旁情。傳誦一時。海陵庶人即望江左賦詩，屯兵百萬，西湖上立馬吳山第一峰者也。
岳飛遺跡
去歲，有人劉君今希攜岳忠武遺跡一紙見詒，為〈滿江紅〉一闕，余從前所未見者，詞云：「遙望中原，蒼煙外，許多城郭。想當年，花遮柳護，鳳樓龍閣。萬歲山前珠翠繞，麒麟殿裏笙歌作。到而今，鐵騎滿郊畿，風塵惡。兵安在，銷鋒鍔；民安在，填溝壑。嘆江山如故，千村寥落。何日請纓提勁旅，一鞭直渡清河洛。待歸來，再續漢陽游，騎黃鶴。」書法極雄放之態，所謂天趣獨到者也。伊得之於武陵陳教諭壽綸，今入余手，喜可知也。
史可法手跡
友人某君家藏史閣不可法手跡一幀，繫癸亥新秋恭頌賢臣詩，為《史忠正公全集》所不載。詩云：「賢聲載道口碑騰，欲仰龍門拾級登。帝德如天懸日監，臣心似水凜冰兢。誠孚海曲波濤晏，教感民間禮樂興。懋績光□循吏傳，筆根家學世相承。」全詩僅五十五字，不知光字之上抑光字之下落一字耳。賢臣所者何人，尚未之考。
朱孝子畫冊
湘中某達宦家藏朱孝子楝樹亭畫冊一部，誠珍物也。前後題詠殆滿，偶損一字，屬余代擬，因得翻閱數過，見有明高士杜於皇、余澹心、梁藥亭三先生手作，欣快如何。梁詩云：「一見畫圖憐大孝，司空手植意無涯。傷心好似冬青樹，三月春風哭楝花。」余詩有：「白楊風起慟西州」之句，其他不復省記矣。
譚壯飛團扇
瀏陽譚壯飛詩多散遺，余見其為黎桂蓀書一團扇，字極軒舉，適如其人。詩云：「同住蓮華證四禪，空然一笑是橫闐。惟紅法雨偶生色，被黑罡風吹墮天。大患有身無相定，小言破道遣愁篇。年來嚼蠟成滋味，闌入楞嚴十種仙。」又〈絕句〉云：「冰玉相鮮饋獨頑，可兒豪膽鎮心關。悲秋剩有桓宣武，雪涕重經戰鳥山。」又為桂蓀書一楹聯云：「一鶚忽翔萬雲怒，群虬相奮孤劍啼。」聞其團扇為劉湘蕖取去，今不知沉落何處，楹聯當今湘省飢民之變，亦被毀於火。造物忌其才，豈並其一紙一字而亦忌之耶？不可解已。
李清照與朱淑真之遭遇
宋女子李清照、朱淑真皆以詞擅名，然所偶非倫，遭遇亦復相似。莊子山木之論，殆不盡虛耶！李濟南人，自號易安居士，著《漱玉詞》一卷。先適湖州守趙明誠，明誠死，改嫁張汝舟，琴瑟不能調和。與人書有云：「猥以桑榆之晚景，配茲駔儈之下材。」聞者憐焉。然易安以一婦人所著〈元宵詞〉、〈聲聲慢〉、〈永遇樂〉等，皆能成一家言，幾與周清真、柳屯田登堂抗禮，誠不數覯之材。朱海寧人，字號幽棲居士，著《斷腸詞》十卷，皆牢愁感憤之音，為自傷其遇而作也。近今各詞選所載「去年元夜時，花市燈如晝。月上柳梢頭，人約黃昏後。今年元夜時，月與燈依舊，不見去年人，淚濕春衫袖。」〈生查子〉一闕，實六一所作，見《廬陵集》。不知楊升庵何以謂出自幽棲之手，以致謠諑橫飛，令其九原無以自明。雖然雞䳱鳳凰同牢共食，又何怪其然歟！
唐韻琴〈弔寒蝶〉詩
平江女子唐韻琴年未及笄，隕其所天，景況淒清，〈弔寒蝶〉三絕，蓋自況也。詩云：「一霎西風滿院涼，顰眉揮淚弔韓郎。芳心懺悔塵緣孽，低祝情天一瓣香。」「庭前猶記影翩翩，轉瞬風光淡不妍。蝶化花殘清夢冷，一般淒絕劇堪憐。」「幻入華胥喚不醒，茫茫碧落若為迎。蘭因多證淒涼果，莫種愁根誤再生。」詩才清婉，當不在蓬萊君下。
三才女
蓬葉君者，荊公之女也。有絕句云：「西風不入小窗紗，秋意應憐我憶家。極目江山千萬恨，依然和淚看黃花。」其風致亦略相似。康熙時又有薛貞瑛者，亦工詩，不傳於世。其一云：「樓西望不見西施，樓角寒梅有一枝。從此吟魂得相傍，黃昏捲起暖簾兒。」其二云：「羊燈照我下長河，吹落梅花比淚多。姊妹今宵休想憶，冷風殘雪下清波。」此女後歸新安一賈人，蓋為金錢所迫，巧婦拙夫曹偶不倫固如是，其可痛也。年時在長沙，友人某君眷一妓，亦能詩，有「誰省鶯狂蜂鬧日，鸞飄鳳泊可憐人」之句，曾為余誦之。妓出名門，幼習誦詩書，遇人不淑，家道中落，飄流苦海，不之其所止息，誠可憐人也。
《詞綜》芻議
萍鄉文芸閣云：「自朱竹垞以玉田為宗，所選《詞綜》意旨枯寂，後人繼之，尤為冗漫。以二窗為祖禰，視辛劉若寇仇，家法若斯，庸非巨謬？其彈劾朱竹垞，可謂獨具隻眼。錄其［賀新郎」〈贈黃公度觀察〉云：「遼海歸來鶴，翔千仞，徘徊欲下。故鄉城郭曠覽，山川方圓勢，不道人民非昨。便海水，盡成枯涸。留取荊軻心一片，化蟲沙，不羨鈞天樂。九州鐵，鑄今錯。平生盡有有青雲約。好布被，橫擔榔栗萬山。行腳閶闔無端長，風吹起老芳洲。杜若撫，劍脊苔。花漠漠，吾與重華，游玄圃，邅回車，月色崦嵫薄。歌慷慨，南飛鵲。」時同作者為梁節庵、王木齋，惟黃公度作尤蒼涼。〈感喟詞〉云：「鳳泊鸞飄也。況眼中，蒼涼煙水。此茫茫者，一片平蕪飛絮亂，無復尋春試馬。又漸漸，夕陽西下。水軟山溫留扇底，■冰奩，試照桃花寫。影如此，淚重灑。尋思羅袖臨行把。竟明明，鮫綃分剪公然。割捨天到無情何，可訴只合埋懮。地下但何處得開酒社，相約須臾毋死去。盡丁歌甲舞，今宵且看招展花枝，惹文芸閣。」又有〈蝶戀花〉云：「若使他生真個有，拌卻今生，情與秋俱瘦。月影籠沙霜拂袖，紅閨此夜涼初透。最是聞歌間中酒，鏡裡芙蓉，一霎容消瘦。曇誓深深天聽否，綢繆洛浦神歸後。」陳君蛻盦謂其豪健之筆，雋爽之思，驚艷之藻，實是和歐蘇之文，溫李之詩，以為詞者足以特樹一幟，良非虛妄。
梁節庵
梁節庵守武昌日，署楹聯云：「零落雨中花春夢驚回棲鳳宅，綢繆天下事壯心消盡食魚齋。」蓋指龔夫人事也。聞龔夫人非但龔詩，詞亦佳甚，或誦其〈長亭怨慢〉一闕云：「甚一片愁煙夢雨，剛送春日，又催人去。鷗外帆孤，東風吹墮南浦。畫廊攜手，是那日，銷魂處，茜雪尚吹香，忍負了，嬌紅亭宇。延佇，柳邊初月又上，一痕眉嫵。當初已錯，忍道是，尋常離緒。念別來夜夜羅衣，已減了，香塵非故。恁短燭低篷，獨自擁衾愁語。」其蘊藉處頗近周清真。
張雨珊
吾鄉詞家當首推長沙張雨珊觀察，著述甚富，偶拈數語，置之《美成集》中，凡不辨真贗。如［蝶戀花］〈山東道中見吳門女史題壁詩〉，辭特淒惋。書後云：「山上蘼蕪山下路，飄泊如花，沒個相逢處。小字銀鉤書縷縷，署名薄命吳門女。應向蘇臺臺畔住。莫是蛾眉，又被娘妒。欲種相思千萬樹，天涯何處無飛絮。」［浪淘沙］《偕叔平過其姬人瘞處》後半闕云：「芳草最愁君埋了。羅裙可憐，眉黛已無痕。曾是舊時簾底月，如此銷魂。」［霜天曉角］〈送人之陝西〉後半闕云：「春水綠波起，數重離別意。望望長安西北，從古是銷魂地。」［瑞龍吟］〈汴城訪艮岳遺址〉云：「城東路，惟有幾縷殘楊。夕陽天暮。荒涼三兩人家。路旁借問，前朝故處。暗凝佇，聞說昔年岡阜，雜花生樹。平明輦道無塵，漏聲點點，瓊津報曙。題遍椒崖丁障，翠華臨幸，壚煙春駐。愁入絳霄樓前，聲動鼙鼓。黃沙北徙，胡騎翻歌舞。渾誰問，宮中環珮，飄零無數。寂寞寒鴉語。亂蕪沒了荒磚斷礎，嗚咽河流。去憑弔，意茫茫興亡今古。舊時夜月，曲終淒苦。」〈虞美人〉云：「星星紅吐疏燈穗，照見相思字。玉笙吹破嫩寒天，特地教人今夜、不成眠。幾年不向橫塘去，都為春愁誤。如今莫問寶釵樓，只有一重花片、一重愁。」觀察又著有〈湘弦離恨浦〉，系悼亡之作，誦之淒然，惜不能記其一字矣。
小妓作〈賀新郎〉
淥江有小妓名某某者，能度曲歌〈賀新郎〉半闕，曼聲激越，聽者意消。詞云：「何事雲輕散。到今番，果然真個，海枯石爛。離別尋常隨處有，偏我魂消無算。已過了幾回腸斷。只道今生長廝守，盼銀塘不隔秋河漢。誰又想，境更換。」聞系意蘇人所授，其下半闕則忘之矣。友人傅君為余言如此，余極賞嘆不置。
王赤腿
士大夫不得志於時，又不能出社會而別處，於是潛而緇流，遁而工賈，往往有之矣。若王赤腿之流，則固以乞丐隱者。王，河東人，丁宋之際，居郾蔡間，以乞食為事。居嘗覆花朵於額，繫一銅片，行徑類似明季鐵衣道人，其言皆怪誕不可究詰，然工於吟詠。所至之處，屋壁窗戶輒遍題詩其上。如〈天仙有夢梅〉云：「鼎鑄陶鈞政格新，橫斜疏影慰騷魂。嬰香枕簟黃昏月，懋棣東風笑谷春。」又：「經閒璈幾虛雲瑣，杯卷江山枕島樓。卻憶西嚴舊宮殿，半橫星斗下瀛洲。」皆可解不可解之間。李子遷贈詩有「骯髒風儀古大夫，鶴袍□面戟髭鬚」之句，可以想見其人矣。
乞丐詩
又洞庭山有丐者能詩，汪堯峰能記其數什五言，如「不信乾坤大，飄然世莫群。口吞三峽水，腳踏萬方雲。」又：「有形皆是假，無象孰為真。悟到無生地，梅花滿四鄰。」七言：「一杖穿雲到上方，湖光山色總茫茫。乾坤有我能擔任，明月清風底大忙。」較之今日一般腐儒刻詩稿贈人者，為何如哉！若明亡時，某義丐〈題百川橋〉詩：「三百年來養士朝，如何臨難盡皆逃。綱常□在卑田院，乞丐羞存命一條。」則又不僅以文字見己也。
溫日觀
楊璉真珈在江南發掘諸陵寢殆盡，稍有人心者靡不恨之刺骨。然當未敗時，亦莫敢如何。惟葛嶺瑪瑙寺僧溫日觀者見，輒憤罵曰「掘墳賊，掘墳賊」。性嗜酒，楊嘗以名酒啖之，終不一濡唇。趙氏以忠厚肇基，其亡也，義士烈夫所在多有，即微僧亦不以勢利移，可見浩然之氣常存於兩大間，非一旦夕可得而戌滅也。
伶人致詞諷李垂
李公垂以趙國公節度淮南時，權德輿門弟子寧傪幕江淮四十年，趙國以夙老敬之，常列筵以迎府，公未嘗謝絕。一日，出樂侑酒，伶人趙萬金優旃之比倫也，前致詞而諷之曰：「相公經文復經武，常侍好今復好古。昔日曾聞阿舞婆，於今親見阿婆舞。」聞者為之辴然。
駢語芻議
駢語萌芽六國，盛於六朝。至有宋則章奏之鋪陳，書啟之通問，靡非四六；若非是，則無以顯文彩，譚道藝焉，殆一朝之風尚也。如洪皓弔徽宗云：「嘆馬角之未生，魂消雪窖；攀龍髯而莫濟，淚灑冰天。」趙鼎〈乞休表〉云：「白首何歸，悵餘生之無幾；丹心尚在，誓九死以不移。」高宗〈登極詔〉云：「獻公之子九人，惟重耳之尚在；漢家之厄十世，宜光武之中興。」王欽臣除太僕卿，東坡賀啟有云：「萬事不理，問伯始而可知；三篋若亡，賴安世之猶在。」其後，孔平仲〈賀蘇頌除吏部尚書〉亦云：「萬事不理，當問胡公；三篋若亡，請詢安世。」皆可誦也。
劉歗樵
余學詩自劉歗樵先生始。乙巳冬，倭奴布取締令，匆匆返國，遺像片一枚在友人處。先生見之，為題二律云：「當代噶蘇士，天涯幸借觀。向人懸水鏡，嫉俗棄儒冠。寧靜師諸葛，湖塗戒呂端。高堂方白髮，對此有餘歡。世事已如此，吾徒敢畏艱。艱危覘識度，患難見心肝。海嶠寒雲塞，鄉關夕照殘。好留真面目，付與大家看。」隔歲始以示余。又宣統元年〈成元日書懷〉四什有「浮雲蒼狗舊時局，甘露黃龍新紀年」之句，一時和者皆未之及。
高惠雲
松江高子哀蟬又字惠雲，為人伉爽，有氣識，於海上文字篤交，今且五年，苦雨淒風，唱酬未廢。當戊申春，余邁大難，魚雁屢通，悉付鳥托邦，最後始得一長函，並附四絕句云：「東風無賴長■■，萍梗生涯涕淚多。一月數書常不達，魚沉雁斷恨如何。」「雄詞麗句美人蕉，千里懷人坐半宵。隔絕關山太迢递，誦君詩卷當《離騷》」「幾復風流憶惜賢，空山時往聽啼鵑。支撐文史東南局，堪與伊人共比肩。」「春寒悄悄放花遲，浩蕩靈修怨未知。何日相逢同一哭，折來紅豆最相思。」末章尤字字沉摯，飲泉蔭松，幽篁獨處，讀之輒感嘆橫生。
惠雲軼事
南社倡始，惠雲巳酉冬同社諸子會於吳門。惠雲因事不去，和楚傖〈金縷曲〉云：「說與君知道，料今夜千人石上，夢魂飛到。擊筑彈箏豪士態，惹我臨風傾倒祝，陳夏風流
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:33:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>