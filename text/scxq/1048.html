<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="陶渊明集序,笺注陶渊明集目録,补注陶渊明集緫论,笺注陶渊明集卷之一,笺注陶渊明集卷之二,笺注陶渊明集卷之三,笺注陶渊明集卷之四,笺注陶渊明集卷之五,笺注陶渊明集卷之六,笺注陶渊明集卷之七,笺注陶渊明集卷之八,笺注陶渊明集卷之九,笺注陶渊明集卷之十,笺注陶渊明集全文在线阅读,笺注陶渊明集全文在线下载,大玄古籍书库">
<meta name="description" content="陶诗文注本。十卷。李公焕撰。公焕,庐陵(今江西吉安)人。生平事迹不详。吴焯跋称:“此编汇集宋朝群公评注,淳祐中又刻于省署,当时所称玉堂本者。”据此则公焕为宋人,而何孟春跋以为元人。二说皆未言所据,不知孰是。此本前四卷诗,次第与汤注本略同。卷五记、辞、传,卷六赋,卷七《五孝传》、《画赞》,卷八疏、祭文,卷九《集圣贤群辅录》上,卷一○《集圣贤群辅录》下。卷首辑录宋代诸家评陶,为“总论”,次以昭明太子《陶渊明集序》。卷末附颜延之《陶徵士诔》、昭明太子《陶渊明传》。汇辑旧注作双行小字,随文出注,所辑评语则附各篇之">
<title>笺注陶渊明集_李公焕_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">笺注陶渊明集</span> <br/>
          作者： <span class="inputVal" id="bkauthor">李公焕</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,注释,完结</span> <br/>
          字数： <span class="inputVal" id="bknum">[book_length]47213</span> <br/>
          说明： <span class="inputVal" id="bkdec">陶诗文注本。十卷。李公焕撰。公焕,庐陵(今江西吉安)人。生平事迹不详。吴焯跋称:“此编汇集宋朝群公评注,淳祐中又刻于省署,当时所称玉堂本者。”据此则公焕为宋人,而何孟春跋以为元人。二说皆未言所据,不知孰是。此本前四卷诗,次第与汤注本略同。卷五记、辞、传,卷六赋,卷七《五孝传》、《画赞》,卷八疏、祭文,卷九《集圣贤群辅录》上,卷一○《集圣贤群辅录》下。卷首辑录宋代诸家评陶,为“总论”,次以昭明太子《陶渊明集序》。卷末附颜延之《陶徵士诔》、昭明太子《陶渊明传》。汇辑旧注作双行小字,随文出注,所辑评语则附各篇之后,开后世集注、集评之风。卷首“总论”又开后世辑录陶渊明诗话之风。由于此本保存了大量旧注旧评,故自汤注本失传后,历来颇受重视,流传最广,影响极大。但李氏对陶渊明实未深研,又颇好杂引宋人地志、杂说,故其谬误颇多。伪作《五孝传》、《集圣贤群辅录》、《四时》、《归园田居》之六、《问来使》等悉予保留,后二首诗后尚附录韩子苍、汤汉、《西清诗话》辨伪之语,其馀则全无甄别之言。《停云》诗“竞用新好,以招余情”下注云:“谓相招以事新朝也”,此实汤注穿凿之语;《与殷晋安别》注谓殷晋安即殷景仁,乃承吴仁杰《陶靖节先生年谱》之误;《赠长沙公》诗注谓大司马指汉高帝时陶舍,殊乖史实;《酬丁柴桑》诗题下不注丁柴桑其人,乃云“柴桑,(浔)阳故里”,实属无谓。 《移居》诗注“南里”即栗里,《戊申岁六月中遇火》诗注又将南里、南村离为二事,又谓移居在遇火后二年,羌无故实。《还旧居》诗注引《南康志》,谓南康近城五里之上京有渊明故居;《游斜川》诗注引骆庭芝说,谓曾城即落星寺,穿凿比附,如此者甚多。何孟春《陶靖节集·后记》讥评李公焕此本“不见其能为述作家”,不为无因。郭绍虞《陶集考辨》称此书有数本,其所经见者有吴焯绣谷亭旧藏本、吴县潘景郑所藏《天禄琳琅书目》所载本、贵池刘氏玉海堂影印本、《四部丛刊》本(与潘氏所藏同出一本)。按今北京图书馆藏元刻本二种。又上海涵芬楼《四部丛刊》本称据藏元翻宋本翻刻,卷首与附录又颇与陶澍所见本不同。</span> <br/>
          封面： <span class="inputVal" id="bkimg">Z_20779.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]笺注陶渊明集
[book_author]李公焕
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,注释,完结
[book_length]47213
[book_dec]陶诗文注本。十卷。李公焕撰。公焕,庐陵(今江西吉安)人。生平事迹不详。吴焯跋称:“此编汇集宋朝群公评注,淳祐中又刻于省署,当时所称玉堂本者。”据此则公焕为宋人,而何孟春跋以为元人。二说皆未言所据,不知孰是。此本前四卷诗,次第与汤注本略同。卷五记、辞、传,卷六赋,卷七《五孝传》、《画赞》,卷八疏、祭文,卷九《集圣贤群辅录》上,卷一○《集圣贤群辅录》下。卷首辑录宋代诸家评陶,为“总论”,次以昭明太子《陶渊明集序》。卷末附颜延之《陶徵士诔》、昭明太子《陶渊明传》。汇辑旧注作双行小字,随文出注,所辑评语则附各篇之后,开后世集注、集评之风。卷首“总论”又开后世辑录陶渊明诗话之风。由于此本保存了大量旧注旧评,故自汤注本失传后,历来颇受重视,流传最广,影响极大。但李氏对陶渊明实未深研,又颇好杂引宋人地志、杂说,故其谬误颇多。伪作《五孝传》、《集圣贤群辅录》、《四时》、《归园田居》之六、《问来使》等悉予保留,后二首诗后尚附录韩子苍、汤汉、《西清诗话》辨伪之语,其馀则全无甄别之言。《停云》诗“竞用新好,以招余情”下注云:“谓相招以事新朝也”,此实汤注穿凿之语;《与殷晋安别》注谓殷晋安即殷景仁,乃承吴仁杰《陶靖节先生年谱》之误;《赠长沙公》诗注谓大司马指汉高帝时陶舍,殊乖史实;《酬丁柴桑》诗题下不注丁柴桑其人,乃云“柴桑,(浔)阳故里”,实属无谓。 《移居》诗注“南里”即栗里,《戊申岁六月中遇火》诗注又将南里、南村离为二事,又谓移居在遇火后二年,羌无故实。《还旧居》诗注引《南康志》,谓南康近城五里之上京有渊明故居;《游斜川》诗注引骆庭芝说,谓曾城即落星寺,穿凿比附,如此者甚多。何孟春《陶靖节集·后记》讥评李公焕此本“不见其能为述作家”,不为无因。郭绍虞《陶集考辨》称此书有数本,其所经见者有吴焯绣谷亭旧藏本、吴县潘景郑所藏《天禄琳琅书目》所载本、贵池刘氏玉海堂影印本、《四部丛刊》本(与潘氏所藏同出一本)。按今北京图书馆藏元刻本二种。又上海涵芬楼《四部丛刊》本称据藏元翻宋本翻刻,卷首与附录又颇与陶澍所见本不同。
[book_img]Z_20779.jpg


[book_title]陶渊明集序
梁昭明太子统撰
夫自衒自媒者士女之丑行不忮不求者明逹之用心是以圣人韬光贤人遁丗其故何也含徳之至莫逾于道亲己之切无重于身故道存而身安道亡而身害处百龄之内居一丗之中倐忽比之白驹寄遇谓之逆旅宜乎与大块而●虚随中和而任放岂能戚戚劳于忧畏汲汲役于人间齐讴赵女之娯八珍九鼎之食结驷连骑之荣侈●执圭之贵乐旣乐矣忧亦随之何倚伏之难量亦庆吊之相及智者贤人居之甚履薄氷愚夫贪士竞之若●尾闾玉之在山以见珍而终破兰之生谷虽无人而自芳故庄周●钓于濠伯成躬耕于野或货海东之药草或纺江南之落毛譬彼鸳雏岂竞鸢鸱之肉犹斯杂县寜劳文仲之牲至于子常寗喜之伦苏秦卫鞅之匹死之而不疑●之而不悔主父偃言生不五鼎食死则五鼎烹卒如其言岂不痛哉又楚子观周受折于孙满霍侯●乗祸起于𧴥芒饕餮之徒其流甚衆唐尧四海之主而有汾阳之心子𣈆天下之储而有洛濵之志轻之若脱屣视之若鸿毛而况于他人乎是以至人逹士因以晦迹或怀𨤲而谒帝或披●而𧴥薪鼓楫清潭弃机汉曲情不在于衆事寄衆事以忘情者也有疑陶渊明诗篇篇有酒吾观其意不在酒亦寄酒为迹者也其文章不群辞彩精㧞跌宕昭彰独超衆类抑●爽㓪莫之与京横素波而傍流干青云而直上语时事则指而可想论懐抱则旷而且眞加以贞志不休安道苦莭不以躬耕为耻不以无财为病自非大贤笃志与道污隆孰能如此乎余爱𥊏其文不能释手尚想其德恨不同时故加搜校粗为区目白璧微瑕惟在闲情一赋●雄所谓劝百而讽一者卒无讽諌何足揺其笔端惜哉亡是可也并粗点定其传编之于録甞谓有能观渊明之文者驰竞之情遣鄙吝之意祛贪夫可以廉懦夫可以立岂止仁义可蹈抑乃爵禄可辞不必傍游㤗华逺求柱史此亦有助于风教也

[book_title]笺注陶渊明集目録
卷之一
诗四言
停云并序时运并序荣木并序赠长沙公并序酬丁柴桑　　答庞参军并序劝农　　　　　　命子
归鸟
卷之二
诗五言
形赠影并序影答形
神释　　　　　九日闲居并序
归园田居六首问来使
游斜川并序示周祖谢三郎乞食　　　　　游周家墓栢下
怨诗楚调示庞主簿邓治中
答庞参军并序五月旦作和戴簿连雨独饮　　移居二首和刘柴桑　　酬刘柴桑
和郭主簿二首于王抚军座送客别殷晋安并序赠羊长史并序和张常侍　　和胡曹示顾曹
悲从弟仲德
卷之三
诗五言
始作镇军参军经曲阿
庚子歳五月中从都还阻风二首辛丑歳七月赴假还江陵
癸卯歳始春怀古田舎二首癸卯十二月中作与从弟敬逺
乙巳歳三月使都经钱溪
还旧居　　　戊申歳六月遇火
已酉歳九月九日
庚戌歳九月中于西田获早稻
丙辰歳八月中于下潠田舎获
饮酒二十首止酒
述酒　　　　　　责子
有㑹而作并序蜡日
四时
卷之四
诗五言
拟古九首杂诗十二首咏贫士七首咏二踈
咏三良　　　　咏荆轲
读山海经十三首拟挽歌辞三首}}
闲情赋
卷之七
传賛
天子孝传賛　诸侯孝传賛
卿大夫孝传賛
士孝传賛　　　庻人孝传賛
卷之八
䟽𥙊文
与子俨䓁䟽　𥙊程氏妹文
𥙊从弟敬逺文
自𥙊文
卷之九
集圣贤群辅録上
卷之十
集圣贤群辅録下
笺注陶渊明集目録终

[book_title]补注陶渊明集緫论
庐陵后学李公焕集録
朱文公语録曰𣈆宋人物虽曰尚清髙然个个要官职这边一面清谈那边一面招权纳货陶渊明眞个是能不要此所以髙于𣈆宋人物
朱文公语録曰作诗须从陶柳门中来乃佳不如是无以发萧散冲澹之趣不免于●促尘埃无由到古人佳处
杨龟山语録曰渊明诗所不可及者冲澹深粹出于自然若曽用力学然后知渊明诗非着力所能成也
真西山曰渊明之作冝自为一编以附于三百篇楚词之后为诗之根本准则胡仔苕溪渔隐丛话曰东坡在頴州时因欧阳叔弼读元载传叹渊明之絶识遂作诗云渊明求县令本縁食不足束带向督邮小屈未为辱飜然赋归去岂不念穷独重以五斗米折腰营口腹云何元相国万锺不满欲胡椒铢两多安用八百斛以此杀其身何翅抵鹊玉徃者不可悔吾其反自烛渊明𨼆约栗里柴桑之间或饭不足也顔延年送钱二十万即日送酒家与蓄积不知纪极至藏胡椒八百斛者相去逺近岂直睢阳苏合弹与●蜋粪丸比哉
东坡曰孔子不取微生髙孟子不取于陵仲子𢙣其不情也陶渊明欲仕则仕不以求之为嫌欲𨼆则𨼆不以去之为髙饥则扣门而乞食饱则鸡黍以迎客古今贤之贵其真也
东坡曰渊明作诗不多然其诗质而实绮癯而实●自曹刘鲍谢李杜诸人皆莫及也
葛常之曰东坡拈出渊明谈理之诗有三一曰采菊东篱下悠然见南山二曰𥬇傲东轩下聊复得此生三曰客养千金躯临化消其寳皆以为知道之言盖摛章绘句嘲风弄月虽工亦何补若覩道者出语自然超●非常人能蹈其●辙也
黄山谷䟦渊明诗卷曰血气方刚时读此诗如嚼枯木及绵歴丗事知决定无所用智又云谢康乐㡼义城之诗炉锤之功不遗馀力然未能窥彭泽数仞之墙者二子有意于俗人賛毁其工拙渊明直寄焉持是以论渊明亦可以知其関键也
山谷道人曰寕律不谐不使句弱用字不工不使语俗此㡼开府之所长也然有意于为诗也至于渊明则所谓不烦绳削而自合者虽然巧于斧斤者多疑其拙窘于检括者●病其放孔子曰寗武子其智可及也其愚不可及也渊明之拙与放岂可为不知者道哉道人曰如我按●海印发光汝暂举心尘劳先起说者曰若以法眼观无俗不真若以丗眼观无真不俗渊明之诗要当与一丘一壑者共之耳
山谷曰退之于诗本无解处以才髙而好耳渊明不为诗冩其胷中之妙耳无韩之才与陶之妙而学其诗终乐天耳
胡仔苕溪渔𨼆曰锺嵘评渊明诗为古今隠逸诗人之宗余谓陋哉斯言岂足以尽之不若萧统云渊明文章不群词彩精㧞跌宕昭彰独超衆类抑●爽朗莫之与京横素波而傍流干青云而直上语时事则●而可想论怀抱则旷而且真加以贞志不休安道苦节不以躬耕为耻不以无财为病自非大贤笃志与道汚隆孰能如是乎此言尽之矣
葛常之韵语阳秋曰陶潜谢眺诗皆平澹有思致非后来诗人怵心刿目雕琢者所为也老杜云陶谢不枝梧风骚共推激紫燕自超●翠驳谁剪剔是也大抵欲造平淡当自组丽中来落其纷华然后可造平淡之境如此则陶谢不足进矣今之人多作拙易诗而自以为平澹识者未尝不絶倒也梅圣俞和晏相诗云因令适性情稍欲到平澹苦词未圎熟刺口剧菱芡言到平澹处甚难也李白云清水出芙蓉天然去雕饰平澹而到天然处则善矣
陈后山曰鲍昭之诗华而不弱陶渊明之诗切于事情但不文耳
西溪诗话曰渊明意趣真古清淡之宗诗家视渊明犹孔门视伯夷也
休斋曰人之为诗要有野意语曰质胜文则野盖诗非文不●非质不枯能始●而终枯无中边之殊意味自长风人以来得野意者渊明而已
雪浪斋日记曰为诗欲词格清美当看鲍照谢灵运欲浑成而有正始以来风气当看渊明
刘后村曰士之生丗鲜不以荣辱得䘮挠败其天真者渊明一生惟在彭泽八十馀日渉丗故馀皆髙枕北䆫之日无荣恶乎辱无得恶乎䘮此其所以为絶唱而寡和也二苏公则不然方其得意也为执政侍从及其失意也至下狱过岭晚更忧患于是始有和陶之作二公虽惓惓于渊明未知渊明果印可否
蔡寛夫曰柳子厚之贬其●悲憔悴之叹发于诗者特为酸楚卒以愤死未为逹理白乐天似能脱屣轩冕者然荣辱得失之际铢铢校量而自矜其逹毎诗未甞不着此意是岂真能忘之者哉亦力胜之耳惟渊明则不然观其贫士责子与其他所作当忧则忧当喜则喜忽然●乐两忘则随所寓而皆适未甞有择于其间所谓超丗遗物者要当如是而后可观三人之诗以意逆志人岂难见以是论贤不肖之实何可欺乎
东坡曰所贵于枯淡者谓外枯而中膏似淡而实美渊明子厚之流是也若中边皆枯亦何足道佛言譬如食●中边皆甜人食五味知其●苦皆是能分别其中边者百无一也
汤文清公曰按诗中言本志少说固穷多矣惟忍于饥寒之苦而后能存莭义之闲西山之所以有饿夫也丗士贪荣禄事豪侈而髙谈名义自方于古之人余未之信也
按祁寛曰靖莭先生以义熈元年秋为彭泽令其冬解绶去职时四十一嵗矣后十六年晋禅宋又七年卒是为宋文帝元嘉四年南史及梁昭明太子传不载寿年晋书隠逸传及顔延之诔皆云年六十三以暦推之生于𣈆哀帝兴寕三年乙丑嵗张演云先生辛丑游斜川诗言开嵗倐五十若以诗为正则先生生于壬子嵗自壬子至辛丑为年五十迄丁卯考终是得年七十六并记之按张演曰梁昭明太子传●陶渊明字元亮或云潜字渊明顔延之诔亦云有晋徴士浔阳陶渊明以统及延之所书则渊明固先生之名非字也先生作孟嘉传●渊明先亲君之第四女嘉于先生为外大父先生又及其先亲义必以名自见岂得自●字哉统与延之所书可信不疑晋史谓潜字元亮南史谓潜字渊明皆非也先生于义熈中𥙊程氏妹亦●渊明至元嘉中对檀道济之言则云潜也何敢望贤年谱云在晋名渊明在宋名潜元亮之字则未甞易此言得之矣
笺注陶渊明集緫论

[book_title]笺注陶渊明集卷之一
诗四言
刘后村曰四言自曹氏父子王仲
宣陆士衡后惟陶公最髙停云荣
木等篇殆突过建安矣又曰四言
●难以三百五篇在前故也
停云
停云思亲友也罇湛新醪湛读曰沉园列𥘉荣愿言不从叹息弥襟
霭霭停云蒙●时雨八表同昏平路伊阻静寄东轩春醪独抚良朋悠邈搔首延伫○停云霭霭时雨●●八表同昏平陆成江二句盖寓飈囬雾塞陵迁谷变之意有酒有酒闲饮东牎愿言怀人舟车靡从○东园之树枝条再荣竞用新好以招余情谓相招以事新朝也人亦有言日月于征安得促席说彼平生○翩翩飞鸟息我庭柯敛翮闲止好声相和岂无他人念子寔多愿言不𫉬抱恨如何髙元之曰以停云名篇乃周诗六
义二曰赋四曰兴之遗义也
时运
时运游暮春也春服旣成景物斯
和偶影独游欣慨交心
迈迈时运穆穆良朝袭我春服薄言东郊山涤馀霭宇暧微霄有风自南翼彼新苗○洋洋平津乃漱乃濯邈邈遐景载欣载瞩瞩之欲切视也称心而言人亦易足挥兹一觞陶然自乐○延目中流悠悠清沂鱼衣切水名出泰山童冠齐业闲咏以归我爱其静寤寐交挥但恨殊丗邈不可追○斯晨斯夕言息其庐花药分列林竹翳如清琴横床浊酒半壷黄唐莫逮慨独在余史记曰黄帝为有熊帝尧为陶唐
汤东涧曰闲咏以归我爱其静静
之为言谓其无外慕也亦庻乎知
浴沂者之心矣
荣木
荣木念将老也日月推迁已复有
夏緫角闻道白首无成
采采荣木结根于兹晨耀其华夕已䘮之人生若寄顦顇与憔悴同有时静言孔念中心怅而○采采荣木于兹托根䌓华朝起慨暮不存贞脆由人祸福无门匪道曷依匪善奚敦○嗟予小子禀兹固陋徂年旣流业不増旧志彼不舎安此日冨或曰志当作忘荀子功在不舎诗一醉日冨盖自咎其废学而乐饮云尔我之怀矣怛焉内疚○先师遗训余岂云坠四十无闻斯不足畏脂我名车䇿我名𩦸千里虽遥孰敢不至
赵泉山曰四十无闻斯不足畏按
晋元兴三年甲辰刘敬宣以破桓
歆功迁建威将军江州刺史鎭浔
阳辟靖节参其军事时靖节年四
十也靖节当年抱经济之器藩辅
交辟遭时不竞将以振复宗国为
己任回翔十载卒屈于戎幕佐吏
用是志不𫉬骋而良圗弗集明年
决䇿归休矣
赠长沙公族祖
长沙公于余为族一作余于长沙公为族祖同出大司马汉髙帝时陶舎昭穆旣逺巳为路人经过浔阳临别赠此
同源分流人易丗踈慨然寤叹念兹厥𥘉礼服遂悠嵗月𦕈徂感彼行路眷然踌躇○于穆令族允构斯堂谐气冬暄映怀圭璋爰采春花载警秋霜我曰钦哉实宗之光○伊余云遘在长忘同𥬇言未乆逝焉西东遥遥三湘寰宇记湘潭湘郷湘源为三湘滔滔九江山川阻逺行李时通○何以冩心贻此话言进篑虽微终焉为山敬哉离人临路凄然罗襟或辽音问其先
杨诚斋曰同源分流人易丗踈慨
然寤叹念兹厥𥘉老泉族谱引正
渊明诗意而渊明字少意多●可
●咏
西蜀张演辨证曰年谱以此诗为
元嘉乙丑作按晋书载长沙公侃
卒长子夏以罪废次子瞻之子宏
袭爵宏卒子绰之嗣绰之卒子延
寿嗣宋受晋禅延寿降为呉昌侯
若谓诗作于元嘉则延寿已改封
呉昌非长沙矣先生诗云伊余云
遘在长忘同盖先生丗次为长视
延寿乃诸父行序云余于长沙公
为族或云长沙公于余为族皆以
族字断句不称为祖盖长沙公为
大宗之传先生不欲以长自居故
诗称于穆令族序称于余为族又
云我曰钦哉实宗之光皆敬宗之
义也如年谱以族祖族孙为称乃
是延寿之子延寿已为呉昌侯其
子又安得●长沙公哉要是此诗
作于延寿未改封之前
酬丁柴桑柴桑阳故里
有客有客爰来爰止秉直司聦于惠百里飡胜如归聆善若始○匪惟谐也屡有良由载言载眺以冩我忧放欢一遇旣醉还休寔欣心期方从我游
荅庞参军
庞为卫军参军从江陵使上都过
浔阳见赠
衡门之下有琴有书载弹载咏爰得我娯岂无他好乐是幽居朝为灌园夕偃蓬庐〇人之所寳尚或未珍不有同爱云胡以亲我求良友寔觏懐人欢心孔洽栋宇惟隣时新居南里之南村即栗里隣新居隣也○伊余懐人欣德孜孜我有㫖酒与汝乐之乃陈好言乃著新诗一日不见如何不思○嘉游未斁誓将离分送尔于路衘觞无欣依依旧楚邈邈西云之子之逺良话曷闻○昔我云别仓庚载鸣今也遇之霰雪飘零大藩有命作使上京岂忘宴安王事靡寕○惨惨寒日肃肃其风翩彼方舟容裔江中勖哉征人在始思终敬兹良辰以保尔躬
劝农
悠悠上古厥𥘉生人傲然自足抱朴含眞智巧旣萌资待靡因谁其赡之实頼哲人〇哲人伊何时为后稷赡之伊何实曰播殖舜旣躬耕禹亦稼穑逺若周典八政始食○熈熈令音猗猗原陆卉木繁荣和风清穆纷纷士女趍时竞逐桑妇宵征农夫野𪧐○气莭易过和泽难乆冀缺携俪左传僖三十三年舅季使过兾见兾缺耨其妻饁之敬相待如賔与之归沮溺结耦相彼贤逹犹勤垄畒矧伊衆庶曵●拱手〇民生在勤勤则不匮宴安自逸嵗暮奚冀儋石不储儋石言一儋一石应劭曰齐人名罂为儋石受二斛汉书音义曰儋一斗之储饥寒交至顾尔俦列能不怀愧○孔耽道德樊湏是鄙董乐琴书田园不履若能超然投迹髙●敢不敛祍敬讃德美
命子
悠悠我祖爰自陶唐邈为虞賔歴丗重光陶丗之先曰伊祈氏升唐侯为天子后逊于虞作游陶立故号陶唐氏而谥曰尧取散冝氏之女曰女皇生丹朱复有庶子九人及舜初郊于唐以丹朱为尸因封于唐御龙勤夏豕韦翼啇时董父好龙舜命豢龙于陶丘而尧之庶子奉先之祀于陶丘者或丗业豢龙逮夏帝孔甲时天降雌雄龙二于庭有刘累者实尧之裔累以扰龙事孔甲赐之姓御龙氏龙一雌死帝旣飨复求御龙氏惧迁鲁山祝融之后封于豕韦啇武丁㓕之以封刘累之胄穆穆司徒左传载啇民七族陶氏其一也陶氏授民是为司徒盖豕韦之后陶姓始经见于此厥族以昌原陶姓氏族之所自来也○纷纷战国漠漠衰周鳯隐于林幽人在丘逸蚪绕云蚪竒摎切俗作蛇非无角龙也奔鲸骇流二句喻狂暴纵横之乱也天集有汉眷予●侯髙帝功臣表开封●侯陶舎以左司马从汉破代封侯○于赫●侯运当攀龙抚劒夙迈𩔰兹武功肃矣我祖慎终如始直方二台惠和千里陶荗麟谱以岱为祖按此诗云惠和千里当从晋史以茂为祖陶茂为武昌大守于皇仁考淡焉虚止寄迹风云置兹愠喜父姿城大守生五子史失载〇嗟余寡陋瞻望弗及顾惭华鬓𧴥影𨾏立三千之罪无后为急我诚念哉●闻尔泣〇卜云嘉日占亦良时名汝曰俨字汝求思温恭朝夕念兹在兹尚想孔伋庻其企而孔伋因求思而言韦玄成诗谁谓华髙企其齐而谁谓徳难厉其庶而〇厉夜生子遽而求火庄子天地篇厉之人半夜生其子遽取火而视之汲汲然惟恐其似己也凡百有心奚特于我旣见其生实欲其可人亦有言斯情无假○日居月诸渐免于孩福不虚至祸亦易来夙兴夜寐愿尔斯才尔之不才亦巳焉哉
张演曰先生髙蹈独善宅志超旷
视世事无一可芥其中者独于诸
子拳拳训诲有命子诗有责子诗
有告俨等䟽先生旣厚积于躬薄
取于世其后冝有兴者而六代之
际迄无所闻此亦先生所谓天道
幽且逺鬼神茫昧然者也靖节之裔不见于传独袁郊●泽謡云陶岘彭泽之后开元中家于昆山又曰杜子美嘲先生云有子贤与
愚何其挂怀抱此固以文为戯耳
𩦸子好男儿若以是嘲子美誉儿
亦岂不可哉
赵泉山曰靖节之父史逸其名惟
载于陶茂麟家谱而其行事亦无
从考见惟命子诗曰于皇仁考淡
焉虚止寄迹风云置兹愠喜其父
子风规盖相类
归鸟
翼翼归鸟晨去于林逺之八表近憩云岑憩起例切息也和风不洽翻翮求心托言归而求志下文岂思天路意同顾俦相鸣景庇清隂○翼翼归鸟载翔载飞虽不懐游见林情依遇云颉颃相鸣而归遐路诚悠性爱无遗○翼翼归鸟驯林徘徊岂思天路欣及旧栖虽无昔侣衆声毎谐日夕气清悠然其怀〇翼翼归鸟戢羽寒条游不旷林𪧐则森标晨风清兴好音时交矰缴奚施缴之若切矰矢䠶也生丝𫃵也巳卷安劳卷与倦同
笺注陶渊明集卷之一

[book_title]笺注陶渊明集卷之二
诗五言
形影神
贵践贤愚莫不营营以惜生斯甚
惑焉故极陈形影之苦言神辨自
然以释之好事君子共取其心焉
形赠影
天地长不没山川无改时草木得常理霜露荣悴之谓人最灵智独复不如兹适见在丗中奄去靡归期奚觉无一人亲识岂相思但馀平生物举目情凄洏洏如之切涕流皃我无腾化术必尔不复疑愿君取吾言得酒莫苟辞
影荅形
存生不可言卫生毎苦拙诚愿游昆华邈然兹道絶与子相遇来未尝异悲恱憩䕃若暂乖止日终不别此同旣难常黯尔俱时㓕身没名亦尽念之五情𤍠立善有遗爱胡为不自竭酒云能消忧方此讵不劣神释
大钧无私力万理自森著人为三才中岂不以我故与君虽异物生而相依附结托善恶同安得不相语三皇大圣人今复在何处彭祖寿永年欲留不得住彭祖姓籛名铿颛顼厷孙进雉羮于尧尧封于彭城歴夏经殷至周年八百嵗老少同一死贤愚无复数日醉或能忘将非促龄贝立善常所欣谁当为汝誉日醉释前篇立善释后篇甚念伤吾生正冝委运去纵浪大化中不喜亦不惧应尽便须尽无复独多虑
鹤林曰人为三才中岂不以我故
我神自谓也人与天地并立而为
三以此心之神也若块然血肉岂
足以并天地哉末纵浪大化中四
句是不以死生祸福动其心㤗然
委顺养神之道也渊明可谓知道
之士矣
○九日闲居
余闲居爱重九之名秋菊●园而
持醪靡由空服九华寄懐于言
丗短意常多斯人乐乆生日月依辰至举俗爱其名露凄暄风息气澈天象明徃燕无遗影来雁有馀声酒能祛百虑菊为制頺龄如何蓬庐士空视时运倾空视时运倾●易代之事尘爵耻虚罍寒华徒自荣敛襟独闲謡缅焉起深情栖迟固多娯淹留岂无成淹留无成骚人语也今反之谓不得于彼则得于此后栖迟讵为拙亦同古诗云人生不满百常怀千嵗忧
而渊明以五字尽之曰世短意常
多东坡曰意长日月促则倒转陶
句耳
归园田居六首
○其一
少无适俗韵性本爱丘山误落尘网中一去三十年覉鸟恋旧林池鱼思故渊开荒南野际守拙归园田方宅十馀畒草屋八九间榆柳䕃后园桃李罗堂前暧暧逺人村依依墟里烟狗吠深巷中鸡鸣桑树巅戸庭无尘杂虚室有馀闲乆在樊笼里复得返自然
冷斋夜话曰东坡尝云渊明诗𥘉
视若散缓熟视有竒趣如曰暧暧
逺人村依依墟里烟狗吠深巷中
鷄鸣桑树巅又曰采菊东篱下悠
然见南山大率才髙意逺则所寓
得其妙遂能如此如大匠运斤无
斧凿痕不知者则疲精力至死不
悟
其二
野外罕人事穷巷寡轮鞅白日掩荆扉虚室絶尘想时复墟曲中披草共来徃相见无●言但道桑麻长桑麻日已长我土日已广常恐霜霰至零落同草莾
其三
种豆南山下草盛豆苗稀晨兴理荒●带月荷锄归道狭草木长夕露沾我衣衣沾不足惜但使愿无违前汉王恽传田彼南山芜●不治种一顷豆落而为箕人生行楽耳湏冨贵何时东坡曰以夕露沾衣之故而违其
所愿者多矣
其四
乆去山泽游浪莾林野娯试携子侄辈披榛歩荒墟徘徊丘壠间依依昔人居井竈有遗处桑竹残朽株借问采薪者此人皆焉如薪者向我言死没无复馀一丗异朝市此语真不虚人生似幻化终当归空无其五
怅恨独䇿还崎岖歴榛曲山涧清且浅遇以濯吾足漉我新熟酒𨾏鸡招近●日入室中暗荆薪代明烛欢来苦夕短巳复至天旭
其六
种苗在东皐苗生满阡陌虽有荷锄倦浊酒聊自适日暮巾柴车路暗光已夕归人望烟火稚子候檐𨻶问君亦何为百年㑹有役但愿桑麻成蠺月得纺绩素心正如此开径望三益
韩子苍曰田园六首末篇乃序行
役与前五首不类今俗本乃取江
淹种苗在东皐为末篇东坡亦因
其误和之陈述古本止有五首予
以为皆非也当如张相国本题为
杂咏六首江淹杂拟诗亦颇似之
但开径望三益此一句不类
东涧曰但愿桑麻成蠺月得纺绩
则与陶公语判然矣
问来使
尔从山中来早晚发天目山名在武林我屋南䆫下今生几丛菊蔷●叶已抽秋兰气当馥归去来山中山中酒应熟
西清诗话曰此篇独南唐与晁文
元家二本有之
东涧曰此盖晩唐人因太白感秋
诗而僞为之
游斜川
辛丑正月五日天气澄和风物闲
美与二三隣曲同游斜川临长流
望曽城骆庭芝云曽城落星寺也殆之𣈆所有者鲂鲤跃鳞于将乆水鸥乗和以飜飞彼
南阜者名实旧矣不复乃为嗟叹
若夫曽城傍无依接独秀中臯遥
想灵山有爱嘉名天问昆仑县圃其尻安在増城九重其髙几里淮南子昆仑中有増城九重注云中有五城十二楼故云灵山嘉名欣对不足率尔赋诗悲日月之遂徃悼吾年之不留各䟽年
纪郷里以记其时日
开嵗倐五日吾生行归休念之动中懐及辰为兹游气和天惟澄班坐依逺流弱湍湍急頼也驰文鲂闲谷矫鸣鸥逈泽散游目缅然睇曽丘虽微九重秀九重注见上顾瞻无匹俦提壷接宾侣引满更献酬未知从今去当复如此不中觞纵遥情忘彼千载●且极今朝乐明日非所求
按辛丑嵗靖节年三十七诗曰开
嵗倐五十乃义熈十年甲寅以诗
语证之序为悞今作开嵗倐五日
则与序中正月五日语意相贯
示周续之祖企谢景夷三郎时三人比讲礼校书
𧴥疴頺檐下终日无一欣药石有时闲念我意中人相去不寻常道路邈何因周生述孔业祖谢响然臻荐你表羣土响臻道䘮向千载今朝复斯闻马队非讲肆校书亦已勤老夫有所爱思与尔为邻愿言诲诸子从我頴水滨春秋云尧朝许由于沛泽之中日请属天下于夫子许由遂之箕山之下頴水之阳
泉山曰按靖节不事觐谒惟至田
舍及庐山游观舎是无他●续之
自社主逺公顺寂之后虽隠居庐
山而州将毎相招引颇从之游世
号通隐是以诗中引箕頴之事微
讥之
乞食
饥来驱我去不知竟何之行行至斯里叩门拙言辞主人觧余意遗赠岂虚来谈话终日夕觞至輙倾杯情欣新知欢言咏遂赋诗感子漂母惠愧我非韩才衘戢知何谢ctextchar:报以相贻
东坡曰渊明得一食至欲以冥谢
主人哀哉哀哉此大类丐者口颊
也非独余哀之举丗莫不哀之也
饥寒常在身前功名常在身后二
者不相待此士之所以穷也
诸人共游周家墓栢下
今日天气佳清吹与鸣弹吹尺僞切虚也感彼栢下人安得不为欢清歌散新声緑酒开芳顔未知明日事余襟良已殚
怨诗楚调示庞主簿遵邓治中天道幽且逺鬼神茫昧然结发念善事僶俛六九年弱冠逢世阻始室䘮其偏其年二十䘮偶継取翟氏炎火屡焚如螟蜮恣中田蔡氏注蜮虫水中含沙射人非食苗桑虫意此蝢蜮当是螟风雨纵横至収敛不●㕓夏日长抱饥寒夜无被眠造夕思鸡鸣及晨愿乌迁谓日乌月兎飞走之速也在已何怨天离忧凄目前吁嗟身后名于我若浮烟慷慨独悲歌锺期信为贤
薛易简正音集云琴之操弄约五
百馀名多縁古人幽愤不得志而
作也今引子期知音事而命篇曰
怨诗楚调庸非度调为辞欲被弦
歌乎
赵泉山曰集中惟此诗歴叙平素
多艰如此而一言一字率直致而
务纪实也
荅庞参军
三复来贶欲罢不能自尔邻曲冬
春再交欵然良对忽成旧游俗谚
云数面成亲旧况情过此者乎人
事好乖便当语离杨公所叹岂惟
常悲吾抱疾多年不复为文本旣
不丰谓癯瘁也复老病継之輙依周孔徃复之义且为别后相思之资杨公杨朱也
相知何必旧倾盖定前言有客赏我趣毎每顾林园谈谐无俗调所说圣人篇或有数㪷酒闲饮自欢然我实幽居士无复东西縁物新人唯旧弱毫多所宣情通万里外形迹滞江山君其爱体素曹子建诗王其爱玉体来㑹在何年
五月旦作和戴主簿
虚舟纵逸棹囬复遂无穷发嵗始俛仰星纪●将中南䆫罕悴物北林荣且丰神渊冩时雨晨色奏景风史记律书景风者居南方景者言阳道竟故日景风旣来孰不去人理固有终居常待其尽曲肱岂伤冲迁化或夷险肆志无窊隆即事如巳髙何必升华嵩
连雨独饮
运生㑹归尽终古谓之然丗间有松乔于今定何间故老赠余酒乃言饮得仙试酌百情逺重觞忽忘天天岂去此哉任真无所先云鹤有竒翼八表须●还自我抱兹独僶俛四十年形骸乆已化心在复何言赵泉山曰按𣈆传靖节未尝有喜
愠之色唯遇酒则饮时或无酒亦
雅咏不辍饮酒诗云不觉知有我
安知物为贵独饮诗云试酌百情
逺重觞忽忘天天岂去此哉任真
无所先此酒中实际理地也岂狂
药昬醟之语
移居二首
其一
昔欲居南村即栗里也非为卜其宅闻多素心人乐与数晨夕懐此颇有年今日从兹役弊庐何必广取足蔽床席邻曲时时来指顔延年殷景仁庞通之辈抗言谈在昔竒文共欣赏竒文见王褒传疑义相与析
其二
春秋多佳日登髙赋新诗过门更相呼有酒斟酌之农务各自归闲暇輙相思相思则披衣言𥬇无厌时此理将不胜音升任也无为忽去兹言此楽不可胜无为舎而去之韩子亦曰楽之终身不厌何暇外慕衣食当须纪力耕不吾欺和刘柴桑遗民尝作柴桑令山泽乆见招胡事乃踌躇直为亲旧故未忍言索居良辰入竒怀挈杖还西庐时遗民约靖节隠山结白莲社靖节雅不欲预其社列但时复徃还于庐阜间荒涂无归人时时见废墟茅茨巳就治新畴复应畲尔雅田三嵗曰畲靖节自庚戌徙居南材已𠕅稔矣今秋获后复应畲也谷风转凄薄尔雅释天东风谓之谷风春醪觧饥劬弱女虽非男慰情良胜无栖栖丗中事嵗月共相踈耕织●其用过此奚所须去去百年外身名同翳如
赵泉山曰谷风转凄薄四句虽出
于一时之谐谑亦可谓巧于处穷
矣以弱女喻酒之醨薄饥则濡枯
膓寒则若挟纩曲尽贫士嗜酒之
常态
酬刘柴桑
穷居寡人用时忘四运周榈庭多落叶慨然已知秋新葵欎北墉嘉穟养南畴今我不为乐知有来嵗不命室携童弱良日登逺游
和郭主簿二首
其一
蔼蔼堂前林中夏贮清隂凯风因时来囘颷开我襟息交游闲业卧起弄书琴园●有馀滋旧榖犹储今营巳良有极过足非所钦舂秫作美酒酒熟吾自斟弱子戯我侧学语未成音此事真复乐聊用忘华簪遥遥望白云怀古一何深
其二
和泽周三春清凉素秋节露凝无游氛天髙风景澈陵岑耸逸峯遥瞻皆竒絶芳菊开林耀青松冠岩列懐此贞秀姿卓为霜下杰衘觞念幽人千载抚尔诀检素不𫉬展厌厌竟良月
于王抚军座送客
秋日凄且厉百卉具已腓四月诗云秋日凄凄百卉具腓集本作各传冩之误爰以履霜节登髙饯将归寒气冐山泽游云倐无依洲渚四缅邈风水互乖违瞻夕欲良宴离言聿云悲晨鸟暮来还悬车敛馀辉淮南子日至悲泉是谓悬车逝止判殊路旋驾怅迟迟目送回舟逺情随万化遗按年谱此诗宋武帝永𥘉二年辛
酉秋作也宋书王弘名元休为抚军将军江州刺史㡼登之为西阳
太守今黄州被徴还谢瞻为豫章太守今洪州将赴郡王弘送至湓口今浔阳之湓浦三人于此赋诗叙别是必休元要靖节预席饯行故文选
载谢瞻即席集别诗首章纪座间
四人
与殷晋安别景仁名鐡
殷先作晋安南府长史椽因居浔
阳后作大尉刘裕参军移家东下作此以赠
游好非乆长一遇尽殷勤瀬真子云游好非乆长日本作非少长其意云吾与子非少时长时游从也但今一相遇故定交耳信𪧐酬清话益复知为亲去嵗家南里薄作少时隣𧴥杖肆游从淹留忘宵晨语黙自殊势亦知当乖分未谓事已及兴言在兹春飘飘西来风悠悠东去云山川千里外言𥬇难为因良才不隐丗江湖多贱贫脱有经过便念来存故人
赠羊长史松龄
左军羊长史衘使秦川関中作此与之
愚生三季后慨然念黄虞得知千载外正頼古人书山谷云正頼古人书盖当时语或作上頼甚失语意贤圣留馀迹事事在中都洛阳西晋之故郡长安乃秦汉所都岂忘游心目关河不可逾九域甫巳一谓宋公裕始平一燕素也逝将理舟舆闻君当先迈𧴥疴不𫉬俱时松龄衘左将军朱龄石之命●裕行府贺平関洛原诗意靖节𥘉欲从松龄访関洛㑹病不果行路若经啇山为我少踌躇多谢绮与角精爽今何如紫芝谁复采深谷乆应芜驷马无贳患贳侍夜切賖也贷也贫贱有交娯清謡结心曲人乗运见踈拥怀累代下言尽意不舒
胡仔曰渊明髙风峻节固已无愧
于四皓然犹仰慕之足见其好贤
尚友之心
汤东涧曰天下分裂而中州贤圣
之迹不可得而见今九土旣一则
五帝之所连三王之所争冝当首
访而独多谢于啇山之人何哉盖
南北虽合而世代将易但当与绮
角游耳逺矣深哉
嵗暮和张常侍
市朝凄旧人骤𩦸感悲泉悲泉见前骤𩦸言白驹之过𨻶明旦非今日嵗暮余何言素顔敛光●白发一巳繁阔哉秦穆谈旅力岂未愆向夕长风起寒云没西山厉厉气遂严纷纷飞鸟还民生鲜常在矧伊愁苦纒屡阙清酤至无以乐当年穷通靡攸虑顦顇由化迁抚巳有深怀履运増慨然
汤东涧曰陶公不事异代之节与
子房五丗相韩之义同旣不为狙
击震动之举又时无汉祖者可托
以行其志所谓抚巳有深怀履运
増慨然读之亦可以深悲其志也
矣
和胡西曹示顾贼曹
㽔宾五月中史记律书五月也律中蕤宾隂气㓜少故曰㽔萎阳不用事故曰宾清朝起南颸颸息兹切风也不駃亦不迟駃踈吏切疾也飘飘吹我衣重云蔽白目闲雨纷微微流目视西园晔晔荣紫葵于今甚可爱柰何当复衰感物愿及时毎恨靡所挥悠悠待秋稼寥落将賖迟逸想不可淹猖狂独长悲
悲从弟仲德
衘哀过旧宅悲泪应心零借问为谁悲怀人在九冥礼服名羣从恩暧若同生门前执手时何意尔先倾在数竟未免为山不及成慈母沉哀疚二㣧●数龄𩀱位委空馆朝夕无哭声流尘集虚坐𪧐草旅前庭阶除旷游迹园林独馀情翳然乘化去终天不复形迟迟将囬歩恻恻悲襟之笺注陶渊明集卷之二

[book_title]笺注陶渊明集卷之三
诗五言
文选五臣注云渊明诗𣈆所作者
皆题年号入宋所作但题甲子而
已意者耻事二姓故以异之尝考
渊明诗有题甲子者始庚子距丙
辰凡十七年间只十二首耳皆𣈆
安帝时所作也渊明以乙巳秋为
彭泽令在官八十馀日即觧印绶
赋归去来辞后一十六年庚申𣈆
禅宋恭帝元熈二年也寕容𣈆未
禅宋前二十年●耻事二姓所作
诗但题甲子以自取异哉矧诗中
又无标𣈆年号者其所题甲子盖
偶记一时之事耳后人类而次之
亦非渊明本意秦少游尝云宋𥘉
受命陶潜自以祖侃𣈆丗宰辅耻
复屈身投劾而归耕于浔阳其所
著书自义熈以前题𣈆年号永𥘉
以后但题甲子而巳黄鲁直诗亦
有甲子不数义熈前之句然则少
游鲁直尚惑于五臣之说他可知
矣故著于三卷之首以祛来者之
惑云
始作镇军参军经曲阿
弱龄寄事外委怀在琴书被●欣自得屡空常晏如时来苟冥㑹婉娈憇通衢投䇿命晨装暂与园田踈𦕈𦕈孤舟逝绵绵归思纡我行岂不遥登陟千里馀目倦川涂异心念山泽居望云慙髙鸟临水愧游鱼真想𥘉在襟谁谓形迹拘𦕅且慿化迁终返班生庐班赋求幽贞之所庐鹤林曰士岂能长守山林长亲簔
笠但居市朝轩冕时要使山林簔
笠之念不忘乃为胜耳渊明望云
慙髙鸟四句似此罗襟岂为外荣
所点染哉山谷曰㑉玉而心若槁
木立朝而意在东山亦此意
庚子嵗五月中从都还阻风于规林二首
其一
行行循归路计日望旧居一欣侍温顔再喜见友于供驹父云以兄弟为友于歇后语也鼔棹路崎曲指景限西隅江山岂不险归子念前涂凯风𧴥我心戢枻守穷湖枻以制切楫也髙莾𦕈无界夏木独森踈谁言客舟逺近瞻百里馀延目识南岭空叹将焉如
其二
自古叹行役我今始知之山川一何旷巽坎难与期巽顺也坎险也或日巽风也坎水也言道路行役之艰难崩浪聒天响聒喧语也长风无息时乆游恋所生如何淹在兹静念园林好人间良可辞当年讵有几纵心复何疑
赵泉山曰二诗皆直叙归省意
辛丑嵗七月赴假还江陵夜行涂中一作涂口按江图自沙阳下流一百五十里至赤坼赤坼二十里至涂口闲居三十载遂与尘事𡨕诗书敦𪧐好林园无俗情如何舍此去遥遥至南荆叩枻新秋月临流别友生凉风起将夕夜景湛虚明昭昭天宇阔皛皛川上平怀役不遑寐中宵尚孤征啇歌非吾事依依在耦耕投冠旋旧墟不为好爵萦飬真衡茅下庶以善自名
按是时渊明年三十七中间除癸
巳为州𥙊酒乙未距庚子参镇军
事三十载家居矣
癸卯嵗始春怀古田舎二首
其一
在昔闻南畒当年竟未践屡空旣有人春兴岂自免夙晨装吾驾啓涂情已缅鸟哢欢新节冷风送馀善寒竹被荒蹊地为罕人逺是以植杖翁悠然不复返即理愧通识所保讵乃浅
其二
先师有遗训忧道不忧贫瞻望邈难逮转欲志长勤秉耒欢时务觧顔劝农人平畴交逺风良苗亦怀新虽未量嵗功即事多所欣耕种有时息行者无问津日入相与归壷浆劳近隣长吟掩柴门𦕅为陇畒民东坡曰平畴交逺风良苗亦怀新
非古之耦耕植杖者不能道此语
非予之丗农亦不能识此语之妙
癸卯十二月中作与从弟敬逺
寝迹衡门下邈与世相絶顾眄莫谁知荆扉昼常●●必结切阖也凄凄嵗暮风翳翳经日雪倾耳无希声在目皓已㓗㓗或作结劲气侵襟䄂箪瓢谢屡设萧索空宇中了无一可恱歴览千载书时时见遗烈髙操非所攀深得固穷节平津苟不由汉元朔中武帝诏封公孙弘为平津侯栖迟讵为拙寄意一言外兹契谁能别
鹤林曰倾耳无希声在目皓已㓗
此十字雪之轻虚㓗白尽在是矣
后此者莫能加也
乙巳嵗三月为建威参军使都经钱溪
我不践斯境嵗月好巳积晨夕看山川事事悉如昔微雨洗髙林清飈矫云翮眷彼品物存义风都未隔伊余何为者勉励从兹役一形似有制素襟不可易园田日夣想安得乆离析终怀在归舟谅哉冝霜柏赵泉山曰此诗大旨庆遇安帝光
复大业不失旧物也
还旧居
畴昔家上京南康志近城五里地名上京亦有渊明故居六载去还归韩子苍云渊明自庚子始作建威参军由参军为彭泽遂弃官归是嵗己巳故云六载赵泉山云自乙未佐镇军幕迄今六载韩说盖误今日始复来侧怆多所悲阡陌不移旧邑屋或时非履歴周故居隣老罕复遗歩歩㝷徃迹有处特依依流幻百年中寒暑日相推常恐大化尽气力不及衰拨置且莫念一觞𦕅可挥
戊申嵗六月中遇火
草庐寄穷巷甘以辞华轩正夏长风急林室顿烧燔一宅无遗宇舫舟䕃门前迢迢新秋夕亭亭月将圆亭亭髙也果菜始复生惊鸟尚未还中宵竚遥念一盼周九天緫髪抱孤念摘出四十年形迹慿化徃灵府长独闲贞刚自有质玉石乃非坚仰想东户时馀粮𪧐中田鼔腹无所思朝起暮归眠旣已不遇兹且遂灌西园
按靖节旧宅居于柴桑县之柴桑
里至是属囬禄之变越后年徙居
于南里之南村
已酉嵗九月九日
靡靡秋已夕凄凄风露交蔓草不复荣园木空自凋清气澄馀滓杳然天界髙哀蝉无归响丛雁鸣云霄万化相㝷绎人生岂不劳从古皆有𣳚念之中心焦何以称我情浊酒且自陶千载非所知𦕅以永今朝庚戌嵗九月中于西田获早稻
人生归有道衣食固其端孰是都不营而以求自安开春理常业嵗功𦕅可观晨出肆微勤日入𧴥耒还山中饶霜露风气亦先寒田家岂不苦弗𫉬辞此难四体诚乃疲庻无异患于盥濯息檐下斗酒散襟顔遥遥沮溺心千载乃相関但愿长如此躬耕非所叹平声
观此诗知靖节旣休居惟躬耕是
资故萧徳施曰安道苦节不以躬
耕为耻
丙辰嵗八月中于下潠田舎获潠苏困切贫居依稼穑戮力东林隈不言春作苦常恐𧴥所怀司田眷有秋寄声与我谐饥者欢𥘉饱束带候鸣鸡●擑越平湖泛随清壑廽郁鬰荒山里猿声闲且哀悲风爱静夜林鸟喜晨开曰余作此来三四星火頺姿年逝已老其事未云乖遥谢荷蓧翁𦕅得从君栖
蔡寛夫曰秦汉已前字书未备旣
多假借而音无反切平仄皆通用
自齐梁后旣拘以四声又限以音
韵故士率以偶俪声病为工文气
安得不卑弱惟渊明韩退之时时
摆脱俗拘忌故栖字与乖字皆●
其傍韵用盖笔力自足以胜之
饮酒十二首
余闲居寡欢兼比夜已长偶有名
酒无夕不饮顾影独尽忽焉复醉
旣醉之后●题数句自娯纸墨遂
多辞无诠次𦕅命故人书之以为
欢𥬇尔
其一
衰荣无定在彼此更共之邵生瓜田中寕似东陵时汉萧何博邵平者故秦东陵侯秦破为布衣贫种瓜长安城东瓜美故丗谓东陵瓜寒暑有代谢人道毎如兹逹人觧其㑹逝将不复疑忽与一觞酒日夕欢相持
黄山谷曰衰荣无定在彼此更共
之此是西汉人文章他人多少语
言尽得此理
其二
积善云有报夷叔在西山善恶苟不应何事空立言九十行带索饥寒况当年列子孔子游于太山见荣啓期行乎郕之野鹿裘带索鼓琴而歌孔子曰先生所以楽何也对曰吾楽甚多天生万物人为贵吾得为人一楽也男女之别男尊女卑吾得为男二楽也人生有不见日月不免襁褓者吾已行年九十矣三楽也贫者士之常死者人之终処常得终当何●乎哉孔子曰善哉能自寛也不頼固穷节百世当谁传
诗眼曰近丗名士作诗云九十行
带索荣公老无依余谓之曰陶诗
本非警䇿因有君诗乃见陶之工
或讥余贵耳贱目则为觧曰荣啓
期事近出列子不言荣公可知九
十则老可知行带索则无依可知
五字皆赘也若渊明意谓至于九
十犹不免行而带索则自少壮至
于长老其饥寒艰苦冝如此穷士
之所以可悲也此所谓君子于其
言无所苟而已矣古人文章必不
虚设
其三
道䘮向千载人人惜其情有酒不肯饮但顾丗间名所以贵我身岂不在一生一生复能几倐如流电惊鼎鼎百年内持此欲何成
其四
栖栖失羣鸟日暮犹独飞徘徊无定止夜夜声转悲厉响思清逺去来何依依自值孤生松敛翮遥来归劲风无荣木此䕃独不衰托身已得所千载不相违
赵泉山曰此诗讥切殷景仁顔延
年辈附丽于宋
其五
结庐在人境而无车马喧问君何能尔心逺地自偏采菊东篱下悠然见南山山气日夕佳飞鸟相与还此中有真意欲辩已忘言
王荆公曰渊明诗有竒絶不可及
之语如结庐在人境四句由诗人
以来无此句
东坡曰采菊之次偶然见山𥘉不
用意而景与意㑹故可喜也
敬斋曰前辈有佳句𥘉未之知后
人寻绎出来始见其工如渊明悠
然见南山方在篱间把菊时安知
其髙老杜佳句最多●不自知也
如是则撞破烟楼手段岂能有得
●
蔡寛夫曰俗本多以见为望字若
尓便有褰裳濡足之态矣一字之
误害理如此
张九成曰此即渊明畎畒不忘君
之意也
其六
行止千万端谁知非与是是非苟相形雷同共誉毁三季多此事汉叙传三季之后计云三代之末也逹士似不尔咄咄俗中恶咄丁骨切叱也且当从黄绮
汤东涧曰此篇言季世出处不齐
士皆以乗时自●为贤吾知从黄
绮而已世俗之是非毁誉非所计
也
其七
秋菊有佳色裛露掇其英裛于汲切掇都夺切泛此忘忧物逺我遗世情逺于愿切一觞虽独进杯尽壷自倾日入群动息归鸟趍林鸣啸傲东轩下𦕅复得此生
定斋曰自南北朝以来菊诗多矣
未有能及渊明诗语尽菊之妙如
秋菊有佳色他华不足以当此一
佳字然终篇寓意髙逺皆繇菊而
发耳
艮斋曰秋菊有佳色一语洗尽古
今尘俗气
东坡曰靖节以无事为得此生则
见役于物者非失此生𫆀
韩子苍曰余尝谓古人寄怀于物
而无所好然后为逹况渊明之真
其于黄花直寓意耳至言饮酒适
意亦非渊明极致向使无酒但悠
然见南山其乐多矣遇酒●醉醉
醒之后岂知有江州太守哉当以
此论渊明
其八
青松在东园衆草没竒姿凝霜殄异类卓然见髙枝连林人不觉独树衆乃竒提壷挂寒柯逺望时复为吾生梦幻间何事绁尘覊
其九
清晨闻叩门倒裳徃自开问子为谁欤田父有好怀壷浆逺见候疑我与时乖繿缕茅檐下未足为髙栖一世皆尚同愿君汩其泥汩古没切深感父老言禀气寡所谐纡辔诚可学违巳讵非迷且共欢此饮吾驾不可囬
赵氏注杜甫𪧐羗村第二首云一
篇之中宾主旣具问荅了然可以
比渊明此首
赵泉山曰时辈多勉靖节以出仕
故作是篇
其十
在昔曽逺游直至东海隅道路●且长风波阻中涂此行谁使然似为饥所驱倾身营一饱少许便有馀恐此非名计息驾归闲居
赵泉山曰此篇述其为贫而仕
其十一
顔生●为仁荣公言有道屡空不𫉬年长饥至于老虽留身后名一生亦枯槁死去何所知称心固为好客养千金躯临化消其宝祼葬何必恶前汉●王孙临终令其子曰吾欲祼葬以反吾真死则为布囊盛尸入地七尺旣下从足引脱其囊以身亲土其子遂祼葬人当觧意表
东坡曰客养千金躯临化消其寳
寳不过躯躯化则寳亡矣人言靖
节不知道吾不信也
东涧曰顔荣皆非希身后名正以
自遂其志耳保千金之躯者亦终
归于尽则祼葬亦未可非也或曰
前八句言名不足頼后四句言身
不足惜渊明觧处正在身名之外
也
其十二
长公曽一仕壮节忽失时杜门不复出终身与世辞张释之子张摰字长公官至大夫免以不能●容当世终身不仕仲理杨伦归大泽髙风始在兹一徃便当已何为复狐疑去去当奚道世俗乆相欺摆落悠悠谈请从余所之
其十三
有客常同止趣舍邈异境一士长独醉一夫终年醒醒醉还相𥬇发言各不领规规一何愚兀傲差若颖寄言酣中客日没烛当炳
汤东涧曰醒者与世计分晓而醉
者頺然听之而已渊明盖沈溟之
逃者故以醒为愚而以兀傲为頴
耳
其十四
故人赏我趣挈壷相与至班荆坐松下数斟已复醉父老●乱言觞酌失行次不觉知有我安知物为贵悠悠迷所留酒中有深味
张文潜曰陶元亮虽𥊏酒家贫不
能常饮酒而况必饮美酒乎其所
与饮多田野樵渔之人班坐林间
所以奉身而恱口腹者略矣
石林诗话曰𣈆人多言饮酒有至
沉醉者此未必意真在酒盖方时
艰人各惧祸惟托于醉可以粗逺
世故耳
其十五
贫居乏人工灌木荒余宅灌木丛木也班班有翔鸟寂寂无行迹宇宙一何悠人生少至百嵗月相催逼鬓边早已白若不委穷逹素抱深可惜
其十六
少年罕人事游好在六经行行向不惑淹留遂无成竟抱固穷节饥寒饱所更弊庐交悲风荒草没前庭披●守长夜晨鸡不肯鸣孟公不在兹终以翳吾情前汉陈遵字孟公𥊏酒毎大饮宾客满堂
其十七
幽兰生前庭含薫待清风清风脱然至见别萧艾中行行失故路任道或能通觉悟当念还鸟尽废良弓
汤东涧曰兰薫非清风不能别贤
者出处之致亦待知者知耳渊明
在彭泽日有怅然慷慨深愧平生
之语所谓失故路也惟其任道而
不牵于俗故卒能囬车复路云耳
鸟尽弓藏盖借昔人去国之语以
喻己归田之志
其十八
子云性𥊏酒家贫无由得时頼好事人载醪祛所惑●雄家贫𥊏酒人希至其门好事者载酒肴従㳺斈觞来为之尽是谘无不塞有时不肯言岂不在伐国仁者用其心何尝失𩔰黙
汤东涧曰此篇盖托子云以自况
故以柳下惠事终之五枊先生传
云性𥊏酒家贫不能常得亲旧或
置酒招之造饮●尽
其十九
畴昔苦长饥投耒去学仕将养不得节冻馁固纒巳是时向立年志意多所耻遂尽介然分终死归田里冉冉星气流亭亭复一纪世路廓悠悠杨朱所以止淮南说林训杨子见逵路而哭之为其可以南可以北墨子见练丝而泣之为其可以黄可以黒虽无挥金事文选张恊咏二踈诗云挥金楽当年浊酒𦕅可恃按彭泽之归在义熈元年乙巳此
云复一纪则赋此饮酒当是义熈
十二三年间
其二十
羲农去我乆举世少复真汲汲鲁中叟孔子弥缝使其淳鳯鸟虽不至礼乐暂得新洙泗辍微响漂流逮狂秦诗书复何罪一朝成灰尘区区诸老翁为事诚殷勤如何絶世下六籍无一亲终日驰车走不见所问津若复不快饮空𧴥头上巾但恨多谬误君当恕醉人
东涧曰诸老翁似谓汉𥘉伏生诸
人退之所谓羣儒区区修补者刘
歆移太常书亦可见不见所问津
盖渊明自况于沮溺而叹世无孔
子徒也
东坡曰但恐多谬误君当恕醉人
此未醉时说也若已醉何假忧误
哉然世人言醉时是醒时语此最
名言
止酒
居止次城邑逍遥自闲止坐止髙䕃下歩止荜门里好味止园葵大欢止稚子平生不止酒止酒情无喜暮止不安寝晨止不能起日日欲止之营卫止不理徒知止不乐未知止利己始觉止为善今朝真止矣从此一止去将止扶桑涘山海经云黒齿之北曰阳谷有扶木九日居下枝一日居上枝皆戴乌郭璞云扶木扶桑也清顔止𪧐容奚止千万祀
胡仔曰坐止髙䕃下四句余反覆
味之然后知渊明之用意非独止
酒于此四者皆欲止之故坐止于
树䕃之下则广厦华堂吾何羡焉
歩止于荜门之里则朝市深利吾
何趍焉好味止于啖园葵则五鼎
方丈吾何欲焉大●止于戯稚子
则燕歌赵舞吾何乐焉在彼者难
求而在此者易为也渊明固穷守
道安于丘园畴肯以此易彼乎
述酒
旧注仪狄造杜康●色之
一本云此篇与题非本意诸本如
此误
重离照南陆鸣鸟声相闻秋草虽未黄融风乆已分素砾皛修渚南岳无馀云豫章抗髙门重华固灵坟豫章宋武始封重华斥恭帝揖逊亊流泪抱中叹倾耳听司晨神州献嘉粟西灵为我驯诸梁董师旅羊胜䘮其身黄山谷云羊胜当是芊胜芊胜白公也沈诸梁叶公也杀白公胜山阳归下国魏降汉献帝为山阳公卒弑之成名犹不勤卜生善斯牧安乐不为君平王从韩子苍本旧作生去旧京峡中纳遗薰𩀱陵甫云育三趾显竒文王子爱清吹日中翔河汾朱公练九齿闲居离世纷峩峩西岭内偃息常所亲天容自永固彭殇非等伦
黄山谷曰此篇有其义而亡其辞
似是读异书所作其中多不可觧
韩子苍曰余反覆之见山阳归下
国之句盖用山阳公事疑是义熈
以后有所感而作也故有流泪抱
中叹平王去旧京之语渊明忠义
如此今人或谓渊明所题甲子不
必皆义熈后此亦岂足论渊明哉
惟其髙举逺蹈不受丗纷而至于
躬耕乞食其忠义亦足见矣
赵泉山曰此𣈆恭帝元熈二年也
六月十一日宋王●廹帝䄠位旣
而废帝为零陵王明年九月潜行
弑逆故靖节诗中引用汉献事今
推子苍意考其退休后所作诗类
多悼国伤时感讽之语然不欲显
斥故命篇云杂诗或托以述酒饮
酒拟古惟述酒间寓以他语使澷
奥不可●掷今于各篇姑见其一
二句警要者馀章自可意逆也如
豫章抗髙门重华固灵坟此岂述
酒语𫆀三季多此事慷慨争此●
忽值山河改其微旨端有在矣类
之风雅无愧诔称靖节道必怀邦
刘良注怀邦者不忘于国故无为
子曰诗家视渊明犹孔门视伯夷
也
汤东涧曰按𣈆元熈二年六月刘
●废恭帝为零陵王明年以毒酒
一罂授张伟使酖王伟自饮而卒
継又令兵人逾垣进药王不肯饮
遂掩杀之此诗所为作故以述酒
名篇诗辞尽𨼆语故●者弗省独
韩子苍以山阳下国一语疑是义
熈后有感而赋予反覆详考而后
知决为零陵哀诗也昔●子读述
史九章曰去之五百嵗吾犹见其
人也岂虚言哉
责子舒俨宣俟雍份端佚通佟九五人舒宣雍端通皆小名也白发被两鬓肌肤不复实虽有五男儿揔不好纸笔阿舒俨已二八●惰故无匹阿宣俟行志学而不爱文术雍份端佚年十三不识六与七通佟子●九龄但覔棃与栗天运苟如此且进杯中物
黄山谷曰观渊明此诗想见其人
慈祥戯谑可观也俗人便谓渊明
诸子皆不肖而渊明愁叹见于诗
耳所谓痴人前不得说梦也
有㑹而作
旧榖旣没新榖未登颇为老农而
值年灾日月尚悠为患未已登嵗
之功旣不可希朝夕所资烟火裁
通旬日已来始念饥乏嵗云夕矣
慨然永怀今我不述后生何闻哉
弱年逢家乏老至更长饥菽麦实所羡孰敢慕甘肥惄如亚九饭惄饥也当暑厌寒衣嵗月将欲暮如何辛苦悲常善粥者心深恨蒙●非嗟来何足吝徒没空自遗斯滥岂彼志固穷夙所归馁也巳矣夫在昔余多师
赵泉山曰此篇述其艰食之悰●
为酸楚老至更长饥是终身未尝
足食也
蜡日蜡助驾切
蜡腊𥙊名伊耆氏始为蜡蜡也者
索也嵗十二月合聚万物而索飨
之也
风雪送馀运无妨时已和梅桞夹门植一条有佳花我唱尔言得酒中适何多未能明多少章山有竒歌
四时此顾凯之神情诗类文有全篇然顾诗首尾不类独此警絶春水满四泽夏云多竒峯秋月●明晖冬岭秀孤松
刘斯立曰当是凯之用此足成全
篇篇中惟此警䇿居然可知或虽
顾作渊明摘出四句可谓善择
许彦国诗话曰此诗乃顾长康诗
误入彭泽集
笺注陶渊明集卷之三

[book_title]笺注陶渊明集卷之四
诗五言
拟古九首
其一
荣荣牎下兰宻宻堂前柳𥘉与君别时不谓行当乆出门万里客中道逢嘉友未言心相醉不在接杯酒兰枯柳亦衰遂令此言𧴥多谢诸少年相知不忠厚意气倾人命离隔复何有
其二
辞家夙𫿞驾当徃志无终问君今何行非啇复非戒闻有田子春节义为士雄斯人乆已死郷里习其风生有髙世名旣没传无穷不学狂驰子直在百年中田畴字子春汉北平无终人时董卓迁帝于长安幽州牧刘虞欲遣使奔问行在无其人闻畴竒士乃署为从事畴将行道路阻絶遂循间道至长安致命诏拜骑都尉畴以天子蒙尘不可荷㑉荣宠固辝不受得报还虞巳为公孙瓒所㓕畴谒虞墓●泣而去瓉怒曰汝何不送章报于我畴荅曰云云瓒壮之畴得此归遂入徐无山中其三
仲春遘时雨始雷发东隅衆蛰各潜骇草木从横舒翩翩新来燕双𩀱入我庐先巢故尚在相将还旧居自从分别来门庭日荒芜我心固匪石君情定何如
其四
迢迢百尺楼分明望四荒暮作归云宅朝为飞鸟堂山河满目中平原独茫茫古时功名士慷慨争此●一旦百嵗后相与还北邙音忙松柏为人伐髙坟互低昻頺基无遗主游魂在何方荣华诚足贵亦复可怜伤
其五
东方有一士被服常不完三旬九遇食说平子思三旬九食十年著一冠辛苦无此比常有好容顔我欲观其人晨去越河关青松来路生白云𪧐檐端知我故来意取琴为我弹上弦惊别鹤下弦操孤鸾愿留就君住从今至嵗寒
其六
苍苍谷中树冬夏常如兹年年见霜雪谁谓不知时厌闻世上语结友到临淄稷下多谈士●彼决吾疑装束旣有日巳与家人辞行行停出门还坐更自思不怨道里长但畏人我欺万一不合意永为世𥬇之伊怀难具道为君作此诗
汤东涧曰前四句兴而比以言吾
有定见而不为谈者所眩似谓白
莲社中人也
其七
目暮天无云春风扇微和佳人美清夜逹𥌓酣且歌𥌓东方明歌竟长叹息持此感人多皎皎云间月灼灼叶中华岂无一时好不乆当如何
其八
少时壮且厉抚劒独行游谁言行游近张掖至幽州饥食首阳薇渇饮易水流荆轲为燕太子丹刺秦王太子及宾客皆送至易水之上不见相知人惟见古时丘路边两髙坟伯牙与庄周此士难再得吾行欲何求
东涧曰首阳易水亦寓愤世之意
说𫟍锺子期死而伯牙絶弦破琴
知丗莫可为鼓也惠施卒而庄子
深暝不言见世莫可语也伯牙之
琴庄周之言惟锺惠能听今有能
听之人而无可听之言此渊明所
以罢逺游也
其九
种桑长江边三年望当采枝条始欲茂忽值山河改柯叶自摧折根株浮沧海春蠺旣无食寒衣欲谁待本不植高原今日复何悔
东涧曰业成志树而时代迁革不
复可骋然生斯时矣奚所归悔耶
杂诗十二首
其一
人生无根蒂飘如陌上尘分散逐风转此巳非常身落地为兄弟何必骨肉亲得欢当作乐斗酒聚此隣盛年不重来一日难再晨及时当勉励嵗月不待人
其二
白日沦西河素月出东岭遥遥万里辉荡荡空中景风来入房戸夜中枕席冷气变悟时易不眠知夕永欲言无子和挥杯劝孤影日月掷人去有志不𫉬骋念此懐悲凄终晓不能静
其三
荣华难乆居盛衰不可量昔为三春蕖今作秋莲房严霜结野草枯悴未遽央日月有环周我去不再阳眷眷徃昔时忆此断人肠
汤东涧曰此篇亦感兴亡之意
其四
丈夫志四海我愿不知老亲戚共一处子孙还相保觞弦肆朝日罇中酒不燥缓带尽欢娯起晚眠常早孰若当世士冰炭满怀抱百年归丘垄用此空名道
其五
忆我少壮时无乐自欣豫猛志逸四海骞翮思逺翥荏苒嵗月頺此心稍巳去值欢无复娯毎毎多●虑气力渐衰损转觉日不如壑舟无须●引我不得住前涂当几许未知止泊处古人惜寸隂念此使人惧汤东涧曰太白诗云百嵗落半涂
前期浩漫漫中宵不成寐天明起
长叹人生学无归𪧐者例有此叹
必闻道而后免此此渊明所以惜
寸隂欤
其六
昔闻长者言掩耳毎不喜柰何五十年忽已亲此事求我盛年●男子自二十一至二十九则为盛年一毫无复意去去转欲逺此生岂𠕅值倾家时作乐竟此嵗月驶有子不留金何用身后置
按此诗靖节年五十作也时义熈
十年甲寅𥘉庐山东林寺主释慧
逺集缁素百二十有三人于山西
岩下般若台精舎结白莲社嵗以
春秋二节同寅恊恭朝宗灵像也
及是秋七月二十八日命刘遗民
撰同誓文以申严斯事其间誉望
●著为当世推重者号社中十八
贤刘遗民张诠雷次宗宗炳周续之张野等预马时秘书丞谢灵运才学为江左冠而𧴥才
傲物少所推挹一见逺公遽改容
致敬因于神殿后凿二池植白莲
以规求入社逺公察其心●拒之
灵运晚节踈放不检果不克令终
中书侍郎范寗直节立朝为权贵
譛忌出守豫章逺公移书邀入社
寗辞不至盖未能顿委世縁也靖
节与逺公雅素寕为方外交而不
愿齿社列逺公遂作诗愽酒郑重
招致竟不可诎按梁僧慧皎髙僧
传逺公持律精苦虽䜴酒米汁及
●水之㣲且誓死不犯乃钦靖节
风槩顾我能致之者力为之不睱
䘏靖节反麾而谢之或与樵●田
父班荆道旧于何庸流能窥其趣
哉靖节毎来社中一日谒逺公甫
及寺外闻锺声不觉颦容遽命还
驾法眼禅师晚参示衆云今夜锺
鸣复来有何事若是陶渊明攅眉
●廻去此靖节洞明心要惟法眼
特为揄扬张啇英有诗云虎溪回
首去陶令趣何深谢无逸诗云渊
明从逺公了此一大事下视区中
贤略不可人意逺公居山馀三十
年影不出山迹不入俗送●游履
常以虎溪为界他日偕靖节简寂
禅观主陆修静语道不觉过虎溪
数百歩虎輙骤鸣因相与大𥬇而
别石恪遂作三𥬇圗东坡賛之李
伯时莲社圗李元中纪之足标一
时之风致云
其七
日月不肯迟四时相催迫寒风拂枯条落叶掩长陌弱质与运頺玄鬓早已白靖节早年发白素标挿人头前涂渐就窄家为逆旅舎我如当去客去去欲何之南山有旧宅其八
代耕本非望所业在田桑躬亲未曾替寒馁常糟糠岂期过满腹但愿饱粳粮御冬足大布麄絺以应阳正尔不能得山谷云正尔不能得乃当时语改作止甚失语法哀哉亦可伤人皆尽𫉬冝拙生失其方理也可柰何且为陶一觞其九
遥遥从覉役一心处两端掩泪泛东逝顺流追时迁日没星与昴势翳西山巅萧条隔天涯惆怅念常飡慷慨思南归路遐无由縁关梁难𧇊替絶音寄斯篇
其十
闲居执荡志时駚不可稽驱役无停息轩裳逝东崖沉隂拟薰麝寒气激我怀嵗月有常御我来淹已弥慷慨忆绸缪此情乆已离荏苒经十载暂为人所羇庭宇翳馀木倐忽日月𧇊
其十一
我行未云逺回顾惨风凉春燕应节起髙飞拂尘梁边雁悲无所代谢归北郷离鵾鸣清池渉暑经秋霜愁人难为辞遥遥春夜长
其十二
袅袅松标崖婉变柔童子年始三五间乔柯何可倚养色含津气粲然有心理东坡和陶无此篇
咏贫士七首
其一
万族各有托孤云独无依暧暧空中㓕何时见馀晖朝霞开𪧐雾衆鸟相与飞遟遟出林翮未夕复来归量力守故辙岂不寒与𩚑知音苟不存巳矣何所悲
汤东涧曰孤云倦翮以兴举世皆
依乗风云而巳独无攀援飞飜之
志寕忍饥寒以守志节纵无知此
意者亦不足悲也
其二
凄厉嵗云暮拥●曝前轩南圃无遗秀枯条●北园倾壷絶馀𤁋闚竈不见烟诗书塞座外日昃不遑研闲居非陈厄●有愠见言何以慰吾懐頼古多此贤
其三
荣叟老带索欣然方弹琴见饮酒注原生纳决屦清歌畅髙音原宪重华去我乆贫士世相㝷弊襟不掩肘藜羮常乏斟岂忘袭轻裘苟得非所钦赐也徒能辩乃不见吾心其四
安贫守贱者自古有黔娄刘向列女传鲁黔娄妻者鲁黔娄先生之妻也先生死曽子哭之毕曰何以为谥其妻曰以康为谥曽子曰先生在时食不充曰衣不盖形死则手足不敛何楽于此而谥为康寕其妻曰昔先生君尝欲投之政以为囯相辝而不受是有馀贵也君尝赐之粟三十锺辝而不受是有馀冨也彼先生者●天下之淡味安天下之卑位不戚戚于贫贱不忻忻于冨贵求仁得仁求义得义其谥曰康不亦冝乎好爵吾不荣厚馈吾不酬一旦寿命尽弊服仍不周岂不知其极非道故无●从来将千载未复见斯俦朝与仁义生夕死复何求
其五
袁安困积雪邈然不可干晋书洛阳大雪文馀县令出见袁安门无行迹谓其巳死入见安偃卧问其故荅曰大雪人乏食不冝干人令䝨之举孝廉阮公见钱入即日弃其官刍藁有常温采莒足朝飡岂不实辛苦所惧非饥寒贫冨常交战道胜无戚顔至德冠邦闾清节映西关
其六
仲蔚爱穷居绕宅生蒿蓬翳然絶交游赋诗颇能工举丗无知者止有一刘龚张仲蔚善属文好诗赋常居穷素所处逢蒿没人闭门飬性时人莫知惟刘龚知之此士胡独然寔由罕所同介焉安其业所乐非穷通庄子古之得道者穷亦楽通亦楽所楽非穷通也人事固以拙聊得长相从
其七
昔在黄子廉黄盖传云南阳大守黄子廉之后也弹冠佐名州一朝辞吏归清贫略难俦年饥感仁妻泣涕向我流丈夫虽有志固为儿女●惠孙一晤叹腆赠竟莫酬谁云固穷难邈哉此前修
咏二踈
汉踈广传广字仲翁为太子太傅
兄子受为太子少傅在位五嵗广
谓受曰知足不辱知止不殆今仕
䆠至二千石名立如此不去惧有
后悔岂如父子相随出关归老故
郷不亦善乎即日上䟽乞骸骨宣
帝许之公卿大夫故人邑子设祖
道供帐东都门外送者车数百两
观者皆曰贤哉二大夫广归郷里
日具酒食故旧宾客与相娯乐
大象转四时功成者自去蔡泽云四时之序功成者去借问衰周来几人得其趣游目汉廷中二踈复此举髙啸返旧居长揖储君传饯送倾皇朝华轩●道路离别情所悲馀荣何足顾事胜感行人贤哉岂常誉厌厌闾里●所营非近务促席延故老挥觞道平素问金终寄心清言晓未悟放意乐馀年遑恤身后虑谁云其人亡乆而道弥著东坡曰咏二踈诗渊明未尝出二
踈旣出而知返其志一也或以谓
旣出而返如从病得愈其味胜于
𥘉不病此惑者顚倒见耳
东涧曰二踈取其归三良与主同
死荆卿为主报仇皆托古以自见
云
咏三良
三良子车氏子奄息仲行针虎穆
公殁康公从治命以三子为殉国
人哀之赋黄鸟
弹冠乗通津但惧时我遗服勤尽嵗月常恐功愈微忠情谬𫉬露遂为君所私出则陪文与入必侍丹帷箴规向巳从计议𥘉无𧇊一朝长逝后愿言同此归厚恩因难忘君命安可违临穴罔惟疑投义志攸希荆棘笼髙坟黄鸟声正悲良人不可赎兹然沾我衣
葛常之曰三良以身殉秦穆之葬
黄鸟之诗哀之序诗者谓国人刺
缪公以人从死则咎在秦穆不在
三良矣王仲宣云结发事明君受
恩良不訾临没要之死焉得不相
随陶元亮云厚恩固难忘君命安
可违是皆不以三良之死为非也
至李德●则谓社禝死则死之不
可许之死欲与梁丘据安陵君同
讥则是罪三良之死非其所矣然
君命之于前衆驱之于后为三良
者虽欲不死得乎惟柳子厚云疾
病命固乱魏氏言有章从邪䧟厥
父吾欲讨彼狂使康公能如魏颗
不用乱命则岂至䧟父于不义如
此哉东坡和陶亦云顾命有治乱
臣子得从违魏颗真孝爱三良安
足希似与柳子之论合审如是则
三良不能无罪然坡公过秦穆墓
诗乃云穆公生不诛孟明岂有死
之日而忍用其良乃知三子徇公
意亦如齐之二子从田横则又言
三良之殉非穆公之意也
咏荆轲
燕丹善养士志在报强䇔招集百夫良嵗暮得荆卿君子死知己提劒出燕京素𩦸鸣广陌慷慨送我行雄发●危冠猛气充长缨饮饯易水上四座列群英渐离击悲筑宋意唱髙声淮南子髙渐离宋意为击筑而歌于易水之上萧萧哀风逝淡淡寒波生啇音更流涕羽奏壮士惊心知去不归且有后世名登军何时顾飞盖入秦庭凌厉越万里逶迤过千城圗穷事自至豪主正怔营惜哉劔术踈鲁勾践闻荆轲之刺秦王曰惜哉其不讲于刺劒之术也竒功遂不成其人虽已没千载有馀情
朱文公曰渊明诗人皆说平谈看
他自豪放得来不觉其露出本相
者是咏荆轲一篇平谈底人如何
说得这様言语出来
读山海经十三首按读山海经穆天子传止题读山海其一
孟夏草木长绕屋树扶踈衆鸟欣有托吾亦爱吾庐旣耕亦已种时还读我书穷巷隔深辙颇𢌞故人车欢然酌春酒摘我园中●微雨从东来好风与之俱泛覧周王传周穆天子传者大康二年汲县民发古冢所𫉬书也流●山海图俯仰终宇宙不乐复何如
其二
玉台凌霞秀王母怡妙顔天地共俱生不知几何年灵化无穷已馆宇非一山髙酣发新謡寕效俗中言
山海经云玉山王母所居又云处
昆仑之丘郭璞注云王母亦自有
离宫别舘不专住一山也穆天子
传西王母宴穆王于瑶池之上为
天子謡曰云云
其三
迢递槐江岭是谓玄圃丘西南望昆墟光气难与俦亭亭明玕照落落清瑶流恨不及周穆托乗一来游
山海经云槐江之山其上多琅玕
实惟帝之平圃南望昆仑其光熊
熊其气魂魂爰有淫流其清洛洛
平圃即玄圃滛流上音遥○穆传
天子铭迹于玄圃之上
其四
丹木生何许廼在峚音宻山阳黄花复朱实食之寿命长白玉凝素液瑾瑜发竒光岂伊君子寳见重我轩黄
山海经云峚山上多丹木黄华而
赤实食之不饥丹水出焉其中多
白玉是有王膏黄帝是食是飨瑾
瑜之玉为良浊泽而有光君子服
之以御不祥
其五
翩翩三青鸟毛色竒可怜朝为王母使暮归三危山我欲因此鸟具向王母言在丗无所须惟酒与长年
山海经云三青鸟主为西王母●
食又曰三危之山三青鸟居之
其六
逍遥芜臯上杳然望扶木洪柯百万㝷森散覆旸谷灵人侍丹池朝朝为日浴神景一登天何幽不见烛
山海经云大荒之中有山上有扶
木柱三百里有谷曰旸谷上有扶
木注云扶桑在上
其七
粲粲三珠树寄生赤水隂亭亭凌风桂八干共成林灵鳯抚云舞神鸾调玉音虽非世上寳爰得王母心
山海经云三珠树生赤水上其树
如柏叶皆为珠○桂林八树在畨
隅东八树而成林言其大也○臷
民之国爰有歌舞之鸟鸾鸟自歌
鳯鸟自舞
其八
自古皆有没何人得灵长不死复不老万歳如平常赤泉给我饮貟丘足我粮方与三辰游寿考岂渠央
山海经云不死民在交胫国东其
人黒色寿不死
其九
夸父诞宏志乃与日竞走俱至虞渊下似若无胜𧴥神力旣殊妙倾河焉足有馀迹寄邓林功竟在身后
山海经云夸父不量力欲追日景
逮之于禺谷渇欲得饮饮于河渭
河渭不足北饮大泽未至道渇而
死弃其杖化为邓林注夸父者神
人之名也其能及日景而倾河渭
岂以走饮哉
其十
精卫衘微木将以塡沧海刑天舞干戚猛志故常在同物旣无虑化去不复悔徒设在昔心良晨讵可待
山海经云精卫炎帝之少女名曰
女娃游于东海溺而不反故为精
卫常衘西山之木石以堙东海
曽紘曰余尝评陶公诗语造平淡
而寓意深逺外若枯槁中实敷●
真诗人之冠冕也平生酷爱此作
毎以丗无善本为恨因山海经诗
云形夭无千嵗猛志固常在疑上
下文义不相贯遂取山海经参校
经中有云刑天兽名也口中好衘
干戚而舞乃知此句是刑天舞干
戚故与猛志固常在相应五字皆
讹盖字画相近无足怪者因思宋
宣献言校书如拂几上尘旋拂旋
生岂欺我哉
其十一
巨猾肆威暴钦駓违帝旨窫窳上音轧下音愈强能变祖江遂独死明明上天鍳为恶不可履长枯固已剧鵕鹗岂足恃
山海经云钟山神其子曰鼓是与
钦䲹丕杀祖江于昆仑之阳帝乃
戮之钦䲹化为大鹗鼔亦化为鵕
鸟见即其邑大旱○窫窳龙首居
弱水中注云本蛇身人靣为贰𧴥
臣所杀复化而成此物
其十二
鸼鹅当作䲭鴸见城邑其国有放士念彼懐王世当时数来止青丘有竒鸟自言独见尔本为迷者生不以喻君子
山海经云柜山有鸟其状如鸱其
名曰鴸音株见则其县多放士注放逐也青丘之山有鸟状如鸠
其十三
岩岩𩔰朝市帝者慎用才何以废共鲧重华为之来仲父献诚言姜公乃见猜临𣳚告饥渇当复何及哉
拟挽歌辞三首
其一
有生必有死早终非命促昨暮同为人今旦在鬼録魂气散何之枯形寄空木娇儿索父啼良友抚我哭得失不复知是非安能觉千秋万嵗后谁知荣与辱但恨在世时饮酒不得足
其二
在昔无酒饮今但湛空觞春醪生浮蚁何时更能尝肴案●我前亲旧哭我傍欲语口无音欲视眼无光昔在髙堂寝今𪧐荒草郷一夲有荒草无人眠极视正茫茫二句一朝出门去归来良未央
其三
荒草何茫茫白杨亦萧萧严霜九月中送我出逺郊四靣无人居髙坟正嶣嶤马为仰天鸣风为自萧条幽室一巳闭千年不复朝千年不复朝贤逹无柰何向来相送人各自还其家亲戚或馀悲他人亦已歌死去何所道托体同山阿
祁寛曰昔人自作𥙊文挽诗者多
矣或寓意骋辞成于暇日寛考㳊
靖节诗文乃絶笔于𥙊挽二篇盖
出于属纩之际者辞情俱逹尤为
精丽其于昼夜之道了然如此古
之圣贤唯孔子曽子能之见于曵
杖之歌易箦之言嗟哉斯人没七
百年未闻有●賛及此者因表而
出之附于卷末
赵泉山曰严霜九月中送我出逺
郊与自𥙊文律中无射之月相符
知挽辞乃将逝之夕作是以梁昭
明采此辞入选止题曰陶渊明挽
歌而编次本集者不悟乃题云拟
挽歌辞曽端伯曰秦少游将亡效
渊明自作哀挽王平甫亦云九月
清霜送陶令此则挽辞决非拟作
从可知矣
又曰晋ctextchar:伊善挽歌㡼晞亦喜为
挽歌毎自摇大铃为唱使左右齐
和袁山松遇出游则好令左右作
挽歌类皆一时名流逹士习尚如
此非如今之人例以为悼亡之语
而𢙣言之也
按●刘皆不和岂畏死耶
聮句
鸣雁乗风飞去去当何极念彼穷居士如何不叹息渊明虽欲腾九万扶摇竟何力逺招王子乔云驾庶可饬愔之顾侣正徘徊离离翔天侧霜露岂不切务从忘爱翼循之髙柯濯条干逺眺同天色思絶庆未看徒使生迷惑
笺注陶渊明集卷之四

[book_title]笺注陶渊明集卷之五
桃花源记并诗桃源经曰桃源山在县南一十里西北乃沆水曲流而南有障山东带钞锣溪周囬三十有二里所谓桃花源也𣈆太元中武陵人捕鱼为业渔人姓黄名道真縁溪行忘路之逺近忽逢桃花林夹岸数百歩中无●树芳草鲜美落英缤纷渔人甚异之复前行欲穷其林林尽水源便得一山山有小口仿髴若有光便舍船从口入𥘉极狭●通人复行数十歩豁然开㓪土地平旷屋舎俨然有良田美池桑竹之属阡陌交通鸡犬相闻其中徃来种作男女衣着悉如外人黄髪垂髫并怡然自乐见渔人乃大惊问所从来具荅之便要还家设酒杀鸡作食村中闻有此人咸来问讯自云先世避秦时乱率妻子邑人来此絶境不复出焉遂与外人间隔问今是何世乃不知有汉无论魏𣈆此人一一为具言所闻皆叹惋馀人各复延至其家皆出酒食停数日辞去此中人语云不足为外人道也旣出得其船便扶向路处処志之及郡下诣太守说如此太守刘歆太守即遣人随其徃寻向所志遂迷不复得路南阳刘子𩦸髙尚士也闻之欣然亲徃未果寻病终后遂无问津者
嬴氏乱天纪贤者避其丗黄绮之啇山伊人亦云逝徃迹浸复湮来迳遂芜废相命肆农耕日入从所憇桑竹垂馀䕃菽稷随时艺春蠺収长丝秋熟靡王税荒路暧交通鸡犬互鸣吠爼豆犹古法衣裳无新制童孺纵行歌班白欢游诣草荣识节和木㐮知风厉虽无纪暦志四时自成嵗怡然有馀乐于何劳智慧竒踪隠五百一朝敞神界淳薄旣异源旋复还幽蔽借问游方士焉测尘嚣外愿言蹑䡖风髙举寻吾契唐子西曰唐人有诗云山僧不觧
数甲子一叶落知天下秋及观渊
明诗云虽无纪暦志四时自成嵗
便觉唐人费力如此如桃花源记
言尚不知有汉无论魏𣈆可见造
语之简妙盖𣈆人工造语而渊明
其尤也
东坡曰丗传桃源事多过其实考
渊明所记止言先丗避秦乱来此
则渔人所见似是其子孙非秦人
不死者也又云杀鸡作食岂有仙
而杀者乎旧说南阳有菊水水甘
而芳居民三十馀家饮其水皆寿
或至百二三十嵗蜀青城山老人
村有五世孙者道极险逺生不识
●醯而溪中多枸杞根如龙蛇饮
其水故寿近嵗道稍通渐能致五
味而寿益㐮桃源盖此比也使武
陵太守得至焉则已化为争夺之
●乆矣常意天壤间若此者甚衆
不独桃源
胡仔曰东坡此论盖辩证唐人以
桃源为神仙如王摩诘刘夣得韩
退之作桃源行是也惟王介甫作
桃源行与东坡之论合
桃花源记言大元中事诗云竒踪
隠五百韩退之桃源圗诗又以为
六百年洪庆善曰自始皇三十三
年筑长城明年燔诗书又明年坑
儒生三十七年胡亥立三年而㓕
于汉二汉四百二十五年而为魏
魏四十五年而为𣈆至孝武寕康
三年通五百八十八年明年改元
太元至太元十二年乃及六百年
赵泉山曰靖节退之虽各举其嵗
●数要之六百载为近实而桃花
源事当在孝武帝太元十二年丁
亥前数年间任安贫武陵记直据
竒踪𨼆五百之语●改为太康中
彼不知靖节所记刘子骥者正太
元时人
归去来兮辞
余家贫耕植不足以自给㓜稚●
室瓶无储粟生生所资未见其术
亲故多●余为长吏令长也脱然有怀求之靡途㑹有四方之事衘建威命使都诸侯以惠爱为徳家叔以余贫苦遂见用于小邑当时刺史得自采辟所部县令而版授之故云于时风波未静心惮逺役彭泽去家百里公田之利足以为
酒故便求之及少日眷然有归欤
之情何则质性自然非矫励所得
饥冻虽切违巳交病尝从人事皆
口腹自役于是怅然慷慨深愧平
生之志犹望一稔当㰸裳宵逝详序意其艰窭就仕可知寻程氏妹䘮于武昌任广云程氏妹従夫姓也情在骏奔自免去职仲秋至冬在官八十馀日因事顺心
命篇曰归去来兮乙巳歳十一月
也
归去来兮田园将芜胡不归旣自以心为形役奚惆怅而独悲悟巳徃之不諌知来者之可追寔迷途其未逺觉今是而昨非舟遥遥以轻扬风飘飘而吹衣问征夫以前路恨晨光之熹微日欲暮也乃瞻衡宇载欣载奔僮仆●迎稚子候门三迳就荒松菊犹存三辅决録云蒋诩舎中竹下开三迳唯故人永仲羊仲従之游也携㓜入室有酒●罇引壷觞以自酌眄庭柯以怡顔倚南牎以寄傲审容𦞃之易安园日渉以成●门虽设而常関䇿扶老以流憇时矫首而遐观云无心而出岫鸟倦飞而知还景翳翳以将入抚孤松而盘ctextchar:归去来兮请息交以絶游丗与我而相违复驾言兮焉求恱亲戚之情话乐琴书以消●农人告余以春及将有事于西畴或命巾车或棹孤舟旣窈窕以寻壑亦﨑岖而经丘木欣欣以向荣泉㳙㳙而始流始音试善万物之得时感吾生之行休巳矣乎寓形宇内复几时●不委心任去留胡为乎遑遑兮欲何之冨贵非吾愿帝郷不可期怀良辰以孤徃或植杖而耘耔豋东臯以舒啸临清流而赋诗聊乗化以归尽乐夫天命复奚疑
欧阳文忠公曰𣈆无文章惟陶渊
明归去来兮辞一篇而巳
李格非曰陶渊明归去来兮辞沛
然如肺腑中流出殊不见有斧凿
㾗
朱文公曰其词义夷旷萧散虽托
楚声而无尤怨切蹙之病
休斋曰诗变而为骚骚变而为辞
皆可歌也词则兼诗骚之声而尤
简䆳焉者汉武帝作秋风辤一章
三易韵其节短其声哀此词之权
舆乎陶渊明罢彭泽令赋归去来
而自命曰辞迨令人歌之顿挫抑
扬自协声韵盖其词髙甚𣈆宋而
下欲追蹑之不能然秋风词尽蹈
袭楚辞未甚敷畅归去来则自出
机杼所谓无首无尾无终无始前
非歌而后非辞欲断而复续将作
而遽止谓洞庭钧天而不澹谓霓
裳羽衣而不绮此其以超乎先秦
之丗而与之同范也
韩子苍曰传言渊明以郡遣督邮
至即日觧印绶去而渊明自叙以
程氏妹䘮去奔武昌余观此士旣
以违巳交病又愧役于口腹意不
欲仕乆矣及因妹䘮即去盖其孝
友如此丗人但以不屈于州县吏
为髙故以因督邮而去此士识时
委命其意固有在矣岂一督邮能
为之去就哉躬耕乞食且犹不耻
而耻屈于督邮必不然矣
东坡曰俗传书生入官库见钱不
识或怪而问之生曰固知其为钱
但怪其不在纸褁中耳予偶读渊
明归去来辞云㓜稚●室瓶无储
粟乃知俗传信而有证使瓶有储
粟亦甚微矣此翁平生只于瓶中
见粟也耶
五桞先生传
先生不知何许人也亦不详其姓字宅边有五栁树因以为号焉闲靖少言不慕荣利好读书不求甚觧毎有㑹意便欣然忘食性𥊏酒家贫不能常得亲旧知其如此或置酒而招之造饮●尽期在必醉旣醉而退曽不𠫤情去留环堵萧然不蔽风日短●穿结箪瓢屡空晏如也常著文章自娯颇示巳志忘怀得失以此自终
賛曰
黔娄有言不戚戚于贫贱不汲汲于冨贵其言兹若人之俦乎黔娄注见前酬觞赋诗以乐其志无怀氏之民欤葛天氏之民欤艺𫟍雌黄曰士人言县令事多用
彭泽五株栁虽白乐天六帖亦然
以子考之陶渊明浔阳柴桑人也
宅边有五栁树因号五栁先生后
为彭泽令去家百里则彭泽未甞
有五栁也予𥘉论此人或不然其
说比观南部新书云晋书陶渊明
本传云潜少怀髙尚博学善属文
甞作五栁先生传以自况先生不
知何许人不详姓字宅边有五柳
树因以为号焉即非彭泽令时所
㘽人多于县令事使五栁误也岂
所谓先得我心之所同然者与苕
溪渔𨼆曰沈彬诗陶潜彭泽五株
栁潘岳河阳一县花皆误用也
晋故西征大将军长史孟府君传
君讳嘉字万年江夏鄂人也曽祖父宗以孝行称仕呉司马祖父揖元康中为庐陵太守宗葬武昌新阳县子孙家焉遂为县人也君少失父奉母二弟居娶大司马长沙桓公陶偘第十女闺门孝友人无能间郷闾称之冲黙有逺量弱冠俦类咸敬之同郡郭逊以清操知名时在君右常叹君温雅平旷自以为不及逊从弟立亦有才志与君同时齐誉每推服焉由是名冠州里声流京邑大尉頴川㡼亮以帝舅民望受分陜之重镇武昌并领江州辟君部庐陵从事下郡还亮引见问风俗得失对曰嘉不知还传当问从吏亮以麈尾掩口而𥬇诸从事旣去唤弟翼语之曰孟嘉故是盛徳人也君旣辝出外自除吏便歩归家母在堂兄弟共相欢乐怡怡如也旬有馀日更版为劝学从事时亮崇修学校髙选儒官以君望实故应尚徳之举大傅河南禇褒简穆有器识时为豫章大守出朝宗亮正旦大㑹州府人士率多时彦君在坐次甚逺褒问亮江州有孟嘉其人何在亮云在坐卿但自覔褒歴观遂指君谓亮曰将无是𫆀亮欣然而𥬇喜褒之得君竒君为褒之所得乃益器焉举秀才文为安西将军㡼翼府功曹再为江州别驾巴丘令征西大将军谯国桓温叅军君色和而正温甚重之九月九日温游龙山叅佐毕集四弟二甥咸在坐时佐吏并著戎服有风吹君㡌堕落温目左右及賔客勿言以观其举止君𥘉不自觉良乆如厠温命取以还之廷尉太原孙盛为谘议叅军时在坐温命纸笔令嘲之文成示温温以着坐处君归见嘲𥬇而请笔作荅了不容思文辞超卓四座叹之奉使京师除尚书删定郎不拜孝宗穆皇帝闻其名赐见东堂君辞以脚疾不任拜起诏使人扶入君甞为刺史谢永别驾永㑹稽人䘮亡君求赴义路由永兴髙阳许询有隽才辝荣不仕毎纵心独徃客居县界甞乗舡近行适逢君过叹曰都邑美士吾尽识之独不识此人唯闻中州有孟嘉者将非是乎然亦何由来此使问君之从者君谓其使曰本心相过今先赴义寻还就君及归遂止信𪧐雅相知得有若旧交还至转从事中郎俄迁长史在朝隤然仗正顺而巳门无杂賔甞㑹神情独得便超然命驾迳之龙山顾景酣宴造夕乃归温从容谓君曰人不可无势我乃能驾御卿后以疾终于家年五十一始自緫髪至于知命行不苟合言无夸矜未甞有喜愠之容好酣饮逾多不乱至于任怀得意融然逺寄傍若无人温尝问君酒有何好而卿𥊏之君𥬇而荅曰明公但不得酒中●尔又问听妓丝不如竹竹不如肉荅曰渐近自然中散大夫桂阳罗含赋之曰孟生善酣不愆其意光禄大夫南阳刘躭昔与君同在温府渊明从父太常䕫尝问躭君若在当巳作公否荅云此本是三司人为时所重如此渊明先亲君之第四女也凯风寒泉之思寔锺厥心谨按采行事撰为此传惧或乖谬有𧇊大雅君子之德所以𢧐𢧐兢兢若履深薄云尔賛曰
孔子称进德修业以及时也君清蹈衡门则令问孔昭振缨公朝则徳音●集道悠运促不终逺业惜哉仁者必寿岂斯言之谬乎
读史述九章余读史记有所感而述之夷齐
二子譲国相将海隅天人革命絶景穷居采薇髙歌慨想黄虞贞风凌俗爰感懦夫箕子
去郷之感犹有遟遟矧伊代谢触物皆非哀哀箕子云胡能夷狡童之歌凄矣其悲管鲍
知人未易相知实难淡美𥘉交利乖嵗寒管生称心鲍叔必安竒情𩀱亮令名俱完程杵
遗生良难士为知巳望义如归允伊二子程生挥剱惧兹馀耻令徳永闻百代见纪七十二弟子
恂恂舞雩莫曰匪贤俱映日月共飡至言恸由才难感为情牵回也早夭赐独长年屈贾
进徳修业将以及时如彼稷契孰不愿之嗟乎二贤逢丗多疑候瞻冩志感鵩献辤韩非
丰狐𨼆穴以文自残君子失时白首抱関巧行居灾忮辩召患哀矣韩生竟死说难鲁二儒
易代随时迷变则愚介介若人特为贞夫徳不百年污我诗书逝然不顾被●幽居张长公
逺哉长公萧然何事丗路多端皆为我异㰸辔朅来独养其志●迹穷年谁知斯意东坡曰读史述九章夷齐箕子盖
有感而云去之五百馀载吾犹识
其意也
葛常之韵语阳秋云渊明读史九
章其间皆有深意其●章章者如
夷齐箕子鲁二儒三篇夷齐云天
人革命絶景穷居贞风凌俗爰感
懦夫箕子云去郷之感犹有遟遟
矧伊代谢触物皆非鲁二儒云易
代随时迷変则愚介介若人特为
贞夫由是观之则渊明委身穷巷
甘黔娄之贫而不自悔者岂非以
耻事二姓而然耶
笺注陶渊明集卷之五

[book_title]笺注陶渊明集卷之六
感士不遇赋并序
昔董仲舒作士不遇赋司马子长
又为之余尝以三馀之日讲习之
暇读其文慨然惆怅夫履信思顺
生人之善行抱朴守静君子之笃
素自真风告逝大僞斯兴闾阎●
廉退之莭市朝驱易进之心怀正
志道之士或潜玉于当年㓗巳清
操之人或𣳚丗以徒勤故夷皓有
安归之叹三闾发已矣之哀悲夫
寓形百年而瞬息巳尽立行之难
而一城莫赏此古人所以染翰慷
慨屡伸而不能巳者也夫导逹意
气其惟文乎抚卷踌躇遂感而赋
之
咨大块之受气何斯人之独灵禀神智以藏照秉三五而埀名或击壤以自欢韵语阳秋曰艺经云壤以朩为之前广后㣣长尺四寸濶三寸其形如履将戯先侧逺三四十歩以千中壌击之中者为上盖古戯也或大済于苍生靡潜跃之非分常傲然以称情世流浪而遂徂物群分以相形宻网裁而鱼骇宏罗制而鸟惊彼逹人之善觉乃逃禄而归耕山嶷嶷而怀影川汪汪而藏声望轩唐而永叹甘贫贱以辞荣淳源汨以长分美恶作以异途原百行之攸贵莫为善之可娯奉上天之成命师圣人之遗书发忠孝于君亲生信义于郷闾推诚心而𫉬𩔰不矫然而祈誉嗟乎雷同毁异物恶其上妙算者谓迷直道者云妄坦至公而无猜卒蒙耻以受谤虽怀琼而握兰徒芳㓗而谁亮哀哉士之不遇巳不在炎帝帝魁之世独祗修以自勤岂三省之或废庶进徳以及时时旣至而不恵无爰生之晤言爰盎念张季之终蔽释之●冯叟于郎署唐頼魏守以纳计尚虽仅然于必知亦苦心而旷嵗审夫市之无虎眩三夫之献说悼贾傅之秀㓪纡逺辔于促界悲董相之渊致屡乗危而幸济感哲人之无偶泪淋浪以洒●承前王之清诲曰天道之无亲澄得一以作鍳●辅善而佑仁夷●老以长饥回早天而又贫伤请车以备椁悲茹●而殒身虽好学与行义何死生之苦辛疑报德之若兹惧斯言之虚陈何旷丗之无才罕无路之不涩色立切不滑也伊古人之慷慨病竒名之不立广结发以从政不愧赏于万邑屈雄志于戚竪竟尺土之莫及留诚信于身后恸衆人之悲泣啇尽规以拯弊言始顺而患入奚良辰之易倾胡害胜其乃急苍旻遐缅人事无巳有感有昧畴测其理寕固穷以济意不委曲而累巳旣轩冕之非荣岂緼●之为耻诚谬㑹以取拙且欣然而归止拥孤襟以毕嵗谢良价于朝市闲情赋
𥘉张衡作定情赋蔡邕作静情赋
检逸辞而宗澹泊始则荡以思虑
而终归闲正将以抑流宕之邪心
谅有𦔳于讽諌缀文之士弈代継
作并固触类广其辞义余园闾多
暇复染翰为之虽文妙不足庻不
谬作者之意乎
夫何懐逸之令姿独矌世以秀羣表倾城之艶色期有德于传闻佩鸣玉以比洁齐幽兰以争芬淡柔情于俗内𧴥雅志于髙云悲晨曦之易夕感人生之长勤同一尽于百年何欢寡而愁殷褰朱帏而正坐泛清瑟以自欣送纎指之馀好攘皓䄂之缤纷瞬美目以流眄含言𥬇而不分此章说庄姜容貌之美所冝亲幸曲调将半景落西轩悲啇叩林白云依山仰晜天路俯促鸣弦神仪妩媚举止详妍激清音以感余愿接𦞃以交言欲自徃以结誓惧冐礼之为諐諐祛言切过失也说文愆字俗作●待鳯鸟以致辞恐他人之我先意惶惑而靡寕魂须●而九迁愿在衣而为领承华首之馀芳悲罗襟之宵离怨秋夜之未央愿在裳而为带束窈窕之纎身嗟温凉之异气或脱故而服新愿在髪而为泽刷玄鬓于頽肩悲佳人之屡沭从白水以枯煎愿在眉而为黛随瞻视以闲●悲脂粉之尚鲜或取毁于华妆愿在莞而为席安弱体于三秋悲文茵之代御方经年而见求愿在丝而为履附素足以周旋悲行止之有节空委弃于床前愿在昼而为影常依形而西东悲高树之多䕃慨有时而不同愿在夜而为烛照玉容于两楹悲扶桑之舒光奄㓕景而藏明愿在竹而为扇含凄飈于柔握悲白露之晨零顾襟袖以缅邈愿在木而为桐作𦞃上之鸣琴悲乐极以哀来终推我而辍音考所愿而必违徒契契以苦心契泣结切拥劳情而罔诉歩容与于南林栖木兰之遗露翳青松之馀隂傥行行之有觌交欣惧于中㦗竟寂寞而无见独悁想以空寻敛轻●以复路瞻夕阳而流叹歩徙倚以志●色惨凄而矜顔叶爕爕以去条气凄凄而就寒日𧴥影以偕没月媚景于云端鸟凄声以孤归兽索偶而不还悼当年之晚暮恨兹嵗之欲殚思宵梦以从之神飘颻而不安若慿舟之失棹譬縁崖而无攀于时毕昴●轩北风凄凄㤯㤯不𥧌衆念徘徊起摄带以伺晨繁霜粲于素阶鸡敛翅而未鸣笛流逺以清哀始妙宻以闲和终寥亮而藏摧意夫人之在兹托行云以送怀行云逝而无语时奄冉而就过宋夲云行云逝而不我留时亦奄冉而就过徒勤思以自悲终阻山而带河迎清风以祛累寄弱志于归波●蔓草之为㑹诵邵南之馀歌坦万虑以存诚憇遥情于八遐昭明太子序云白璧微瑕惟在闲
情一赋
东坡曰渊明作闲情赋所谓国风
好色而不滛正使不及周南与屈
宋所陈何异而统大讥之此乃小
儿强作觧事者
笺注陶渊明集卷之六

[book_title]笺注陶渊明集卷之七
天子孝传賛
虞舜　　夏禹
殷髙宗　周文王
虞舜父顽母嚚事之于畎畒之间以孝烝烝是以尧闻而授之冨有天下贵为天子以为不顺于父母若穷而无归惟闻亲可以得意苟违朝夕若婴儿之思恋故称舜五十而慕书曰戞击鸣球●拊琴瑟以咏祖考来格言思其来而训一作谓之爱敬尽于事亲是以德教加于百姓刑于四海夏禹有天下以奉宗庙然躬自菲薄以厚其孝孔子曰禹吾无间然矣菲饮食而致孝乎鬼神恶衣服而致羙乎黻冕禹之德于是称闻圣人之德无以加于孝敬孝敬之道羙莫大焉殷髙宗谅隂三年不言百官揔巳而听于冢宰三年而后言天下咸欢德教大行殷道以兴诗曰一人有庆兆民頼之其此之谓乎周文王之为丗子也朝于王季日三鸡鸣至于寝门问于内竪内竪曰安文王乃喜不安则色忧行不能正履日中暮亦如之食上必视寒温之节食下必问所膳而后退文王孝道光大其化自近至逺刑干寡妻以御于家邦故得万国之欢心以事其先王矣
賛曰
至哉后德圣敬自天陶渔致飬菲薄飨先亲瘠色忧谅隂实言一人有庆千载頼旃诸侯孝传賛
周公旦　　鲁孝公
河间惠王
周公旦武王之弟成王㓜少周公摄政制礼作乐郊祀后稷以配天宗祀文王于明堂以配上帝是以四海之内各以其职来𥙊诗曰于穆清庙肃雍显相言诸侯乐其位而敬其事也仲尼曰孝莫大于严父严父莫大于配天则周公其人也贵而不骄位髙弥谦自承文武之休烈孝道通于神明光被四海武王封之于鲁备其礼乐以奉宗庙焉鲁孝公之为公子周宣王问公子能道训诸侯者立之樊穆仲称其孝曰肃恭明神而敬事𦒿老赋事行刑必问于遗训咨于故实不干所问不犯所咨王曰然则能训理其民矣乃命之于夷宫是为孝公夫宗庙致敬不忘亲也有国不亦冝乎汉河间惠王献王之曽孙也西京藩臣多骄放之失其名德者唯献王而恵王継之汉书称其能修献王之行母薨服丧尽礼哀帝下诏书褒●以为宗室仪表増封万户礼古之人皆然至于末俗衰薄固巳贤矣贵而率礼又难其见褒赏不亦冝乎賛曰
贵骄殊途不期而㑹周公劳谦乃成光大二侯承鲁遵俭去㤗河间率礼汉宗是頼卿大夫孝传賛
孔子　　孟庄子
頴考叔
孔子鲁人也入则事父兄出则事公卿丧事不敢不勉故称曰孝乎惟孝友于兄弟是亦为政也君赐腥必熟而荐之虽●食而齐𥙊如在郷人傩朝服立扵阼阶孝之至也至德要道莫大于孝是以曽参受而书之㳺夏之徒常咨禀焉许止不甞药书以杀父宰我暂言减丧责以不仁言合训典行合丗范德义可尊作事可法遗文不朽扬名千载孟庄子鲁人也孔子称其孝其他可能也其不改父之政与父之臣是难能也夫孝子之事亲也事亡如事存故当不义则争之存所不争则亡亦不敢改父之道犹谓之孝况终身乎頴考叔郑人也庄公以叔叚之故与母●曰不及黄泉无相见也既而悔之考叔为封人闻之有献于公公赐之食而舎肉公问之对曰小人有母未尝君之●请以遗之公曰汝有母遗繄我独无考叔曰何谓也公语之故且告之悔考叔曰若掘地及泉隧而相见其谁曰不然公从之遂为母子如𥘉君子曰頴考叔纯孝也爱其母而施及庄公诗云孝子不匮永锡尔类其是之谓乎賛曰
仁惟本悌圣亦基孝恂恂尼父固天攸造一作导二子承亲式礼遵诰永锡纯懿无改遗操
士孝传賛
髙柴　　乐正子春
孔●　　黄香
髙柴卫人也丧亲泣血三年未尝见齿所谓哭不偯言不文也为武城宰而化行民有不服其亲者改之行丧如礼君子之德风也以身先之而民不遗其亲乐正子春鲁人也下堂伤足旣瘳●月不出犹有忧色曰吾闻之曽子父母全而生之巳全而归之可谓孝矣故君子一举足一出言不敢忘父母不敢毁伤孝之始也夫能敬慎若斯而灾患及者未之有也孔●扶风人也少以孝行著名州里供飬至谨在官唯母极甘羙妻息菜食歴位以清夫人情莫不欲厚其亲然亦有分焉●则难继能致俭以全飬者鲜矣黄香江夏人也九嵗失思慕骨立事父竭力以致飬冬无被袴而尽滋味暑则扇床枕寒则以身温席汉和帝嘉之特加异赐歴位㳟勤宠禄荣亲可谓夙兴夜寐无忝尔所生者也
賛曰
显允群士行殊名钧咸能夙夜以义荣亲率彼城邑用化厥民忠以悟主其孝乃纯庶人孝传賛
江革　　㢘范
汝郁　　殷陶
江革齐人也汉章帝时避贼𧴥母而逃贼贤之不害而告其生路竭力佣债以致甘暖和顔恱色以尽●心欲亲之安自挽车以行郷人归之号曰江巨孝位至五官中郎将天子嘉焉宠遇甚厚告归诏书褒羙就家礼其终身以𩔰异行㢘范京兆人也少孤十五入蜀迎父丧遇石舡覆范执骸一祚抱棺而没舩人救之仅免扵死遂以䘮归及仕郡拯太守于危难送故尽节章帝时为郡守百姓歌咏之夫孝者人之本教之所由生也是以范之临危也勇宰民也恵能以义显也汝郁陈郡人也五嵗母病不食郁亦不食母怜之强食郁能察色知病辄复不食族人号曰异童年十五著于郷里父母终思慕致毁推财与兄弟隐于草泽君子以为难况童齓孝于自然可谓天性也殷陶汝南人也年十二以孝称遭父忧率情合礼有长蛇带其门举家奔走陶以丧柩在马独居庐不动亲戚扶持晓喻莫能移之帝号益盛由是显名屡辤辟命夫智者不惑勇者不惧陶孝于其亲而智勇并彰乎弱龄斯又难矣
賛曰
事亲尽欢其难在色彼飬以禄我飬以力义在一作存爱敬荣不假饰嗟尔衆庻鉴兹前式
扇上画賛
荷蓧丈人　长沮桀溺
于陵仲子　张长公
丙曼容　　郑次都
薛孟尝　　周阳圭
三五道邈淳风日尽九流参差牙相推陨形逐物迁心无常凖是以逹人有时而隠四軆不勤五榖不分超超丈人日夕在耘辽辽沮溺耦耕自欣入鸟不骇杂兽斯群至矣于陵飬气浩然蔑彼结驷甘此灌园张生一仕曽以事还頋我不能髙谢人间岧岧丙公望崖辄归匪骄匪𠫤前路威夷郑叟不合垂钧川湄交酌林下清言究微孟尝逰学天网时踈眷言●友振●偕徂羙哉周子称疾闲居寄心清尚悠然自娱翳翳衡门洋洋泌流曰琴曰书顾盻有俦饮河既足自外皆休缅怀千载托契孤逰
笺注陶渊明集卷之七

[book_title]笺注陶渊明集卷之八
与子●等䟽
告●俟份佚佟天地赋命生必有死自古贤圣谁能独免子夏有言死生有命冨贵在天四友之人亲受音㫖发斯谈者将非穷逹不可妄求寿夭永无外请故𫆀吾年过五十少而穷苦毎以家弊东西游走性刚才拙与物多忤自量为巳必贻俗患僶俛辞丗使汝等㓜而饥寒余尝感孺仲贤妻之言败絮自拥何慙儿子此旣一事矣但恨隣靡二仲室无莱妇抱兹苦心良独内愧少学琴书偶爱闲静开卷有得便欣然志食见树木交䕃时鸟変声亦复欢然有喜常言五六月中北牎下卧遇凉风暂至自谓是羲皇上人意浅识罕谓斯言可保日月遂往机巧好踈缅求在昔眇然如何疾患以来渐就裵损亲旧不遗毎以薬石见救自恐大分将有限也汝辈稚小家贫毎役柴水之劳何时可免念之在心若何可言然汝等虽曰同生曰一作不当思四海皆兄弟之义鲍叔管仲分财无猜归生伍举班荆道旧遂能以败为成因䘮立功他人尚尔况同父之人哉頴川韩元长名融汉末名士身处卿佐七十而终集本作八十兄弟同居至于𣳚齿济北汜音凡稚春晋书泛毓字稚春晋时操行人也七丗同财家人无怨色诗曰髙山仰止景行行止虽不能尔至心尚之汝其慎哉吾复何言
东坡曰吾于渊明岂独好其诗哉
如其为人实有感焉渊明告●等
䟽此语盖实録也吾真有此病而
不蚤自知半丗出仕以犯大患此
所以深愧渊明欲以晚节师范其
万一也
赵泉山曰或疑此䟽规规遗训似
过为身后虑者是大不然且父子
之道天性也何可废乎靖节当易
箦之际犹不忘诏其子以人伦大
义欲表正风化与夫素隠行怪徒
㓗身而乱大伦者异矣
又曰吾年过五十少而穷苦毎以
家弊东西游走当作年过三十按
靖节从此十一年间自浔阳至建
业再返又至江陵再返故云东西
游走及四十一嵗序其倦游于归
去来云心惮逺役四十八嵗荅庞
参军诗云我实幽居士无复东西
縁若年过五十时●闲十年矣尚
何游䆠之有
东塾燕谈曰渊明与子●䟽余尝
感儒仲贤妻之言集本作孺今徙汉书败絮自拥何慙儿子此旣一事矣但恨
隣靡二仲室无莱妇抱兹苦心良
独内愧按范晔后汉书王覇传覇
字儒仲又列女传覇少立髙节光
武时连徴不仕覇与同郡令狐子
伯为友后子伯为楚相而其子为
郡功曹子伯遣子奉书于覇客去
而乆卧不起妻怪问其故覇曰向
见令狐子容服甚光举措有适而
我儿蓬髪歴齿未知礼则见客而
有惭色父子恩深不觉自失耳妻
曰君少修清节不顾荣禄今子伯
之贵孰与君之髙君躬勤苦子安
得不耕以养旣耕安得不黄头歴
齿柰何忘𪧐志而慙儿女子乎覇
屈起而𥬇曰有是哉遂共终身隠
遯又嵆康髙士传求仲羊仲皆治
车为业挫廉逃名蒋元卿之去兖
州还杜陵荆棘塞门舎中有三径
不出唯二人从之游时人谓之二
仲亦载三辅决録又刘向列女传
楚老莱子逃丗耕于蒙山之阳莞
葭为墙蓬蒿为室衣緼饮水食菽
恳山播种五榖或言于楚王曰老
莱隠士也王使人聘以璧帛不来
王遂驾至老莱之门老莱方织畚
王曰愿先生临之老莱子曰仆山
野之人也不足以守政王复曰愿
终变先生之志老莱子曰诺王去
有间其妻戴畚挟薪而来谓老莱
子曰是何车迹之衆也老莱子曰
楚王欲使吾守楚国之政妻曰子
许之乎老莱子曰然妻曰妾闻之
可食以酒肉者可随以鞭捶可授
以官禄者可随以鈇龯今先生食
人之酒肉受人之官禄此皆人之
所制也居乱丗而为人所制能免
于患乎老莱子遂随其妻至于江
南而止
祭程氏妹文
维𣈆义熈三年五月甲辰程氏妹服制再周渊明以少牢之奠俛而酹之呜呼哀哉寒徃暑来日月寖踈梁尘委积庭草荒芜寥寥空室哀哀遗孤肴觞虚奠人逝焉如谁无兄弟人亦同生嗟我与尔特百常情谢玄传痛百常情作迫非慈妣庻母早丗时尚孺婴我年二六尔●九龄爰从靡识抚髫相成咨尔令妹有徳有操靖恭鲜言闻善则乐能正能和惟友惟孝行止中闺可象可效我闻为善●自巳蹈彼苍何偏而不斯报昔在江陵重罹天罚晋安帝隆安五年秋七月赴驾还江陵是冬母孟氏卒兄弟索居乖隔楚越伊我与尔百哀是切黯黯髙云萧萧冬月白云掩晨长风悲节感惟崩号兴言泣血寻念平昔触事未逺书䟽犹存遗孤满眼如何一徃终天不返寂寂髙堂何时复践藐藐孤女●依●恃焭焭游魂谁主谁祀柰何程妺于此永巳死如有知相见蒿里呜呼哀哉
𥙊从弟敬逺文
嵗在辛亥月惟仲秋旬有九日从弟敬逺卜辰云窆永寕后土感平生之游处悲一徃之不返情恻恻以摧心泪愍愍而●眼乃以园果时醪祖其将行呜呼哀哉于铄吾弟有操有槩孝发㓜龄友自天爱少思寡欲靡执靡介后巳先人临财思惠心遗得失情不依世其色能温其言则厉乐胜朋髙好是文艺遥遥帝郷爰感竒心絶粒委务考盘山隂淙淙在宗切水声也悬溜暧暧荒林晨采上药夕闲素琴曰仁者寿●独信之如何斯言徒能见欺年甫过立奄与世辞长归蒿里邈无还期惟我与尔匪但亲友父则同生母则从母从音纵尔雅曰母之姊妹为从母相及龆齿龆与龀义同毁歯也家语曰男子八歳而龀龆音条龀音榇并罹偏咎靖莭年三十七母孟氏卒是偏咎为失怙也斯情实深斯爱实厚念畴昔日同房之欢冬无緼●夏渇瓢箪相将以道相开以顔岂不多乏忽忘饥寒余甞学仕纒绵人事流浪无成惧𧴥素志敛䇿归来尔知我意常愿携手置彼衆意毎忆有秋我将其刈与汝偕行舫舟同济三𪧐水濵乐饮川界静月澄髙温风始逝抚杯而言物乆人脆柰何吾弟先我离丗事不可寻思亦何极日徂月流寒暑代息死生异方存亡有域候晨永归指𡍼载陟●●遗稚未能正言哀哀嫠人寡妇也礼仪孔闲庭树如故斋宇廓然孰云敬逺何时复还余惟人斯昧兹近情●龟有吉制我祖行望旐翩翩执笔涕●神其有知昭余中诚呜呼哀哉
自𥙊文
嵗惟丁●律中无射天寒夜长风气萧索音瑟陶子将辞逆旅之馆永归于本宅故人凄其相悲同祖行于今夕羞以嘉●荐以清酌候顔巳ctextchar:聆音愈漠呜呼哀哉茫茫大块悠悠髙旻是生万物余得为人自余为人逢运之贫箪瓢屡罄絺綌冬陈含●谷汲行歌𧴥薪翳翳柴门事我宵晨春秋代谢有务中园载耘载耔廼育廼繁欣以素牍和以七弦冬曝其日夏濯其泉勤靡馀劳心有常闲乐天委分以至百年惟此百年夫人爱之惧彼无成揭日惜时存为丗珍没亦见思嗟我独迈曽是异兹宠非巳荣𣵀岂吾缁捽兀穷庐酣饮赋诗识运知命畴能罔眷余今斯化可以无恨寿渉百龄身慕肥遁从老得终奚所复恋寒暑逾迈亡旣异存外姻晨来良友宵奔葬之中野以安其魂窅窅我行窅乌了切深目也萧萧墓门奢侈宋臣俭𥬇王孙廓兮巳㓕慨为巳遐不封不树日月遂过匪贵前誉孰重后歌人生实难死如之何呜呼哀哉此文乃靖莭之絶笔也
东坡曰渊明自𥙊文出妙语于纩
息之馀岂渉死生之流哉
笺注陶渊明集卷之八

[book_title]笺注陶渊明集卷之九
集圣贤群辅録上
明由暁升级宋均曰级䓁差政所先后也必育受税俗宋均曰受赋税及傜役所冝施为也成愽受古诸朱均曰古诸侯职䓁也陨丘一作立受延嬉宋均曰延长嬉兴也主受此録也
右燧人四佐燧人出天四佐出洛
宋均曰出天天所生出洛地所生也金提一作堤主化俗宋均曰为民除灾害也鸟明主建福宋均曰福利民也视黙主灾恶宋均曰为民除灾𢙣也纪通为中职宋均曰为田主主内职也仲起为海陆宋均曰主平地兼统海也阳侯为江海宋均曰主江海事一本作江湖
右伏羲六佐六佐出丗宋均曰宓戯不及燧人故増二佐出丗人所生也风后受金法宋均曰金法言能决理是非也天老受天籙宋均曰籙天教命也五圣受道级宋均曰级次序也知命受紏俗宋均曰紏正也窥纪受变复宋均曰有祸变能补复也地典受州络宋均曰络维络也力墨受准斥宋均曰准斥凡事也力墨或作力牧右黄帝七辅州选举翼佐帝德自
燧人四佐至七辅见论语摘辅𧰼
重该　修熈
右少昊四叔实能金木及水使重
为勾芒该为蓐収修及熈为玄冥
丗不失职遂济穷桑见左传蔡墨
辞
羲仲羲叔　和仲和叔
右羲和四子孔安国云即尭之四
岳分掌四岳诸侯郑玄云尭既分
隂阳为四时命羲仲和仲羲叔和
叔䓁为之官又主方岳之事是为
四岳见郑尚书注
伯夷为阳伯楽舞侏离歌曰招阳羲仲之后为羲伯楽舞●哉歌曰南阳弃为夏伯楽舞武漫哉歌曰祈虑一无武字羲叔之后为羲伯楽舞将阳歌曰朱华咎繇为秋伯楽舞蔡淑歌曰零落和仲之后为和伯楽舞歌曰归来垂为冬伯楽舞丹凤一曰齐落歌曰齐楽一曰缦右八伯自羲和死后分置八伯舜
既即位元祀廵狩每至其方各贡
两伯之乐天传冬伯后阙一人郑
玄云此上下有脱辤其说未闻十
有五祀后又百工相和而歌庆云
八伯稽首而进者也见尚书大传
欢兠共工　鲧三苗
右四凶
苍舒隤敳　梼戭大临尨降
庭坚仲容　叔逹
右髙阳氏才子八人齐圣广渊明
允笃诚天下之民谓之八凯
伯　仲堪　叔献季仲伯虎
仲熊叔豹　季狸
右髙辛氏才子八人忠肃恭懿宣
慈惠和天不之民谓之八元从四
㐫至此悉见左传季文子辤
禹作司空弃作稷　　契作司徒
咎繇作士益作朕虞　埀作共工
伯夷作秩宗龙作纳言　　作典乐右九官舜登帝位所选命见尚书
雄陶方回　续牙伯阳东不訾
或云不识秦不虗或云不空灵甫右舜七友并为歴山雷泽之㳺战
国筞顔●云尭有九佐舜有七友
而尸子只载雄陶䓁六人不载灵
甫皇甫士安作逸士传云视其友
则雄陶方回续牙伯阳东不訾秦
不空灵甫之徒是为七子与战国
䇿相应
禹稷　契皐陶益
右舜五臣见论语巳列九官中
禹稷　契皐陶伯夷垂益
夔
右八师见楚辞七諌
伯夷禹　稷
右三后伯夷降典制民惟刑禹平
水圡主名山川稷降播种农殖嘉
榖三后成功惟殷于民汉太尉杨
赐曰昔三后成功臯陶不与焉盖
吝之也见尚书甫刑后汉书
微子箕子　比干
右殷三仁论语曰微子去之箕子
为之奴比干諌而死孔子曰殷有
三仁焉
伯夷太公
右二老尚书大传曰太公避纣居
东海之濵皆率其党曰盍归乎吾
闻西伯昌善飬老此二人者盖天
下之大老也徃而归之是天下之
父归之也天下之父归之其子●
徃孔融曰西伯以二老开王业
闳夭太公望　南宫适散冝生
右文王四友尚书大传云闳夭南
宫适散冝生三子学于太公望望
曰嗟乎西伯贤君也四子遂见西
伯于羑里孔子曰文王有四臣丘
亦得四友此四人则文王四隣也
伯逹伯适　仲突仲忽叔夜
叔夏季随　季騧
右周八士见论语贾逵以为文王
时郑玄以为成王时也
伯邑考武王发　　　管叔鲜
周公旦蔡叔度　　曺叔振铎
霍叔武郕叔处　　　康叔封
聃季载一本无郕叔处有毛叔圉右太姒十子太史公曰太姒十子
周以宗强见史记
周公旦邵公奭　　太公望
毕公毛公　　　　闵公
太㒹南宫适　　散冝生
文母太姒也
右周十乱见论语其四人巳列四
友
秦公牙呉班　　　孙●
大夫冉賛公子麋
右五王并能相焉尸子曰古有五
王之相廼谓之王其贵之也
狐偃赵衰　　　颠颉
魏武子司空季子
右𣈆文公从亡五人叔向曰三十
七年有士五人见左传及𣈆太尉
刘琨诗曰重耳慿五臣
奄息仲行　　　针虎
右三良子车氏之子秦穆公没要
以从死诗人悼之为赋黄鸟见左
传毛诗
子展赋草虫子罕子子西赋黍苗子驷子子産赋隰桑子囯子公孙段赋桑扈子豊子伯有赋鹑之贲贲子良孙子耳子子大叔赋野有蔓草子㳺孙子矫子印叚赋蟋蟀子印孙子张子
右郑七穆谓之七子郑穆公子十
有一人罕驷丰印逰国良七人子
孙并有才名丗任郑国之政以免
𣈆楚之难谓之七穆叔向曰郑士
穆氏其后亡乎及诸侯为宋之盟
郑伯享赵武于垂陇七卿皆从文
子曰七卿从君以宠武也请皆赋
以卒君贶亦以●七子之志见左
传又呉质书云赵武过郑七子赋
诗
仲孙穀文伯献子庄子孝伯僖子懿子武伯叔孙得臣庄叔穆子昭子成子武子文子季孙行父文子武子悼子平子桓子康子
右鲁桓公之曽孙丗秉鲁政号曰
三桓孔子曰三桓之子孙微矣见
论语左传
赵无恤襄子赵衰始为卿至无恤四丗范𠮷射昭子士㑹始为卿至𠮷射五丗智瑶襄子荀首始为卿至瑶六丗一荀寅文子荀林父始为卿至寅四丗魏多襄子魏绛始为卿至多四丗韩不信简子韩厥始为卿至不信四丗右六族丗为晋卿并有功名此六
人实弱晋国淳于越云卒有田常
六卿之臣刘向亦曰田常复见于
今六卿必起于汉见左传史记汉
书
仪封人荷蒉　晨门楚狂接舆
长沮桀溺　荷蓧丈人一作伯夷叔齐虞仲夷逸朱张柳下恵少连
右作者七人论语曰贤者避丗其
次避地其次避色其次避言孔子
曰作者七人见包氏注董威賛诗
曰洋洋乎●耳哉而作者七人
德行顔渊　闵子骞冉伯牛
仲弓
言语宰我　子贡
政事冉有　季路
文学子游　子夏
右四科见论语
顔回子贡　子路子张
右孔子四友文王有胥附奔奏先
后御侮谓之四隣孟懿子曰夫子
亦有四隣乎子曰吾有四友焉自
吾得回门人益亲是非胥附乎自
吾得赐逺方之士日至是非奔奏
乎自吾得师前有光后有辉是非
先后乎自吾得由恶言不至于门
是非御侮乎见孔丛子
顔回冉伯牛　子路宰我子贡
公西华
右六侍仲尼志意不立子路侍仪
服不修公西华侍礼不习子贡侍
辞不辩宰我侍亡忽古今顔回侍
节小物冉伯牛侍曰吾以夫六子
自厉也见尸子
檀子盼子　黔夫种首
右齐威王疆埸四臣齐威王与魏
恵王㑹田于郊魏王问威王曰王
有宝乎威王曰无有魏王曰若寡
人国虽小犹有径寸之珠照前后
车各十二乗者十枚奈何为万乗
之国而无宝乎威王曰寡人之所
以为宝与王异吾臣有檀子者使
守南城则楚人不敢为㓂东取泗
上十二诸侯皆来朝吾臣有盼子
者使守髙唐则魏人不敢东渔于
河吾臣有黔夫者使守徐则燕人
祭北门赵人祭西门徙而从之者
七十馀家吾臣有种首者使备盗
贼则道不拾遗以此为宝将以照
千乗岂直十二乗哉魏恵王慙不
怿而去见史记及春秋后语
齐孟甞君田文魏信陵君无忌
赵平原君赵胜楚春申君黄歇
右战国四豪见史记
太子少傅留文成侯韩张良
相国鄼文终侯沛萧何
楚王淮隂侯韩信
右三杰汉髙祖曰此三人人之杰
也见汉书
园公姓园名秉字宣明陈留襄邑人常居园中故号园公见陈留志绮里季夏黄公姓崔名廓字少通齐人隐居修道号夏黄公见崔氏谱甪里先生
右啇山四皓当秦之末俱隠上洛
啇山皇甫士安云并河内轵人见
汉书及皇甫谧髙士传
太子太傅踈广字仲翁宣帝本始四年魏相为御史大夫荐广于霍光时年六十以元康三年告退年六十七太子少傅踈受字公子广兄子也右二踈东海人宣帝时并为太子
师傅毎朝太傅在前少傅在后朝
廷以为荣授太子论语孝经各以
老疾告退时人谓之二踈见汉书
重合令子舆居宋里栎阳令子羽居东观里东海太守子仲居宜唐里兖州刺史子明居西啇里颍阳令子良居遂兴里右郡决曺问汝南周燕少卿之五
子号曰五龙各居一里子孙并以
儒素退让为业天下著姓见周氏
谱及汝南先贤传
龚胜字君賔龚舎字君倩或曰长倩右并楚人皆治清节丗号二龚见
汉书
唐林字子髙唐尊字伯髙
右并沛人亦以洁履著名于成哀
之丗号为二唐比楚二龚后皆仕
王莾见汉书左思曰二唐洁己乃
点反污
平阿侯王谭成都侯王啇　红阳侯王章曲阳侯王根　髙平侯王逢时右并以元后弟同日受封京师号
曰五侯并奢豪冨侈招贤下士谷
永楼护皆为賔客时人为之语曰
谷子云之笔扎楼君卿之唇舌言
出其门也见汉书张载诗曰冨侈
拟五侯
北海逢萌字子康北海徐房字平原李昙字子云平原王遵字君公
右皆怀德●行不仕乱丗相与为
友时人号之四子见后汉书嵇康
髙士传
求仲羊仲
右二人不知何许人皆台车为业
挫㢘逃名一作丗蒋元卿之去兖州还杜陵荆棘塞门舎中有三迳不
出惟二人从之游时人谓之二仲
见嵇康髙士传
太传髙宻元侯南阳邓禹字仲华
大司马广平忠侯南阳呉汉字子顔左将军胶东刚侯南阳贾复字君文建威大将军好畤愍侯扶风耿弇字伯昭
执金吾雍奴威侯上谷冦恂字子翼征西大将军阳夏莭侯颍川冯异字公孙
征南大将军舞阳壮侯南阳岑彭字君然
征虏将军颍阳成侯頴川𥙊遵字弟孙太常灵寿侯信都邳●字伟君
东郡太守东管成侯钜鹿耿纯字伯山上谷太守淮隂侯颍川王覇字元伯左中即将朗陵愍侯颍川臧宫字君翁骠骑大将军栎阳侯冯翊景丹字孙卿骠骑大将军参蘧侯南阳杜茂字诸公建义大将军鬲侯南阳朱佑字仲先骠骑将军慎靖侯南阳刘隆字元伯●武将军全椒侯南阳马成字君迁大司空阜成侯渔阳王梁字君严
卫尉安城忠侯颍川铫期字次况
左冯翊安平侯渔阳盖延字巨卿
捕虏将军杨虗侯南阳马武字子张骁骑将军昌城侯钜鹿刘植字伯先左将军阿陵侯南阳任光字伯卿
豫章太守中水侯东莱李忠字仲都左将军槐里侯扶风万修字君㳺
琅邪太守祝阿侯南阳陈俊字子昭积弩将军昆阳威侯颍川傅俊字子卫●化将军合肥侯颍川坚镡字子伋右河北二十八将光武所与定天
下见后汉书张衡东京赋云受钱
四七共工以除
武威太守梁统字仲寜
金城太守库钧字巨公
张掖太守史苞字叔文
酒泉太守竺曽字巨公
焞煌太守辛●字大房
右河西五守是时更始已为赤眉
所害隗嚣宻有异志统等五人共
推窦融为河西大将军内抚吏民
外御冦戎东伐隗嚣归心丗祖克
建功业见后汉书及善文
太鸿胪韦孟逹上党太守公孙伯逹河阳长魏仲逹
右扶风平陵人同时齐名丗号三
逹孟逹名彪丞相贤五丗孙明帝
时人见汉书及决録
光禄大夫周举光禄大夫杜乔
光禄大夫周栩尚书栾巴
青州刺史冯羡兖州刺史郭遵
太尉长史刘班侍御史张纲
右八使汉顺帝时政在权官官以
贿成周举等议遣八使循行风俗
同日俱发天下号曰八使见张璠
汉纪
平舆令韦顺字叔文歴位乐平相去官以琴书自娱不应三公之命后为平舆令吏民立祠社中顺弟武阳令豹字季明友人罗陵犍为县丞卒官䘮柩流离豹弃官致䘮归比辟公府●弃去司徒刘恺●敬之豹弟广都长义字季节少好学不求荣利四十乃仕三为令长皆有恵化以兄䘮去官比辟公府不就广都为立生祠焉右清河太守韦文髙之三子皆以
学行知名时人号韦氏三君见京
兆旧事
杨震字伯起以太常为司徒迁太尉震子秉字叔节以太常为太尉秉子赐字伯献以光禄勲为公再司徒一太尉赐子彪字文先以太中大夫为公一司徒一太尉右杨氏四公弘农华隂人自孝安
至献帝七丗父子以德业相継为
三公见续汉书
袁安字邵公以太仆为司空迁司徒安子敞字叔平以光禄勲为司空敞子汤字仲河以太仆为司空迁司徒汤子逢字周阳以屯骑校尉为司空逢弟隗字次阳以太常为司空太尉右袁氏四丗五公见续汉书
处士豫章徐稚字孺子
京兆韦著字休明
汝南袁闳字夏甫
彭城姜肱字伯淮
颍川李昙字子云
右太傅汝南陈公时为尚书令与
诸尚书悉名士也共荐此五人时
号五处士见续汉书及善文
周子居黄叔度　艾伯坚郅伯向
封武兴盛孔叔
右汝南六孝㢘太守李伥选此六
人以应嵗举受版未行伥死子居
等遂驻行䘮伥妻于柩侧下惟见
之厉以冝行子居叹曰不有行者
莫宣公不有止者莫䘏居于是与
伯坚即日辞行封黄四人留随柩
车见杜元凯女戒
大将军槐里侯扶风平陵窦武字游平天下忠诚窦游平
太傅髙阳郷侯汝南平舆陈蕃字仲举天下义府陈仲举
侍中河间乐成刘淑字仲承天下德弘刘仲承右三君
少傅颍川襄城李膺字元礼天下模楷李元礼司空山阳髙平王畅字叔荗天下英秀王叔荗山㒒颍川阳城杜宻字周甫天下良辅杜周甫司隶校尉沛国朱㝢字季陵天下氷凌朱季陵尚书㑹稽上虞魏朗字少英天下忠贞魏少英沛国颍隂荀翌字伯条天下好交荀伯条大司农愽陵安平刘佑字伯祖天下稽古刘伯祖
太常蜀郡成都赵典字仲经天下才英赵仲经右八俊
有道太原介休郭泰字林宗天下和雍郭林宗太常陈留圉夏馥字子治天下慕恃夏子治尚书令河南巩尹勲字伯元天下英藩尹伯元河南尹太山平阳羊陟字嗣祖天下清苦羊嗣祖
议郎东郡发刘儒字叔林天下珤金刘叔林兾州刺史陈国项蔡衍字孟喜天下雅志蔡孟喜
颍川太守渤海东城巴肃字恭祖天下卧虎巴恭祖
议郎南阳安衆宗慈字孝𥘉天下通儒宗孝𥘉右八顾后汉书无刘儒有范滂御史中丞汝南召陵陈翔字子鳞海内贵珍陈子鳞
卫尉山阳髙平张俭字元节海内忠烈张元节太尉问汝南细阳范滂字孟愽海内謇谔范孟愽
蒙令山阳髙平檀敷字文有海内通士檀文有洛阳令鲁国孔昱字丗元海内才珍孔丗元后汉书云字元丗
太山太守渤海重合死康字仲眞海内彬彬范仲真
太尉河南阳棘阳岑晊字公孝海内珍好岑公孝
镇南将军荆州牧武城侯山阳髙平刘表字景升海内所称刘景升右八及后汉书无范滂有翟超少府东菜曲城王啇字伯义海内贤智王伯义后汉书作王章
郎中鲁国蕃向字嘉景海内修整蕃嘉景北海相陈留巴吾秦周字平王海内贞良秦平王
侍御史太山奉髙胡母班字季皮海内珍竒胡母季皮
太尉●颍川隂刘翊字子相海内光光刘子相兾州刺史东平寿张王考字文祖海内依怙主文祖
陈留相东平寿张张邈字孟卓海内严恪张孟卓
荆州刺史山阳湖陆度尚字慱平海内清明度愽平
右皆倾财竭巳解释怨结拯救危
急谓之八厨后汉书无刘翊有刘儒从三君至此并见三君八俊録
太丘长颍川陈寔字仲弓
寔子大鸿胪纪字元方
纪弟司空●谌字季方
右并以髙名号曰三君见甄表状
及邯郸淳纪碑
笺注陶渊明集卷之九

[book_title]笺注陶渊明集卷之十
集圣贤羣辅録下
太尉河南杜乔字叔荣状乔治易尚书礼记春秋晚好老子隠居不仕年四十为郡工曺立朝正色有孔父之风太常炖煌张奂字然明状奂㢘方亮直学该群籍前后七徴十要三为边将财货珍寳一无所取矫王孙祼形宋司马为石享幅巾时服无棺而葬焉侍中河内向诩字甫兴状诩博覧群籍兼好黄老古虚泊然肆志不慕时伦积三十年太傅汝南陈蕃字仲举状蕃壊伟秀出稚亮二伦学该坟典忠壮蹇谔又曰明允贞亮与大将军窦武志匡社稷机事不宻为羣邪所害太尉沛国施延字君子状延清公洁白进士许国临难不顾名著汉朝少府颍川李膺字元礼状膺承三公之后生髙洁之门少履清节非法不言英声宣于华夏髙名冠于搢绅司隶沛国朱㝢字季陵一名诩右一人访其中正无识知行状者告本郡访问𦒿老识㝢云桓帝时遭难无后太仆颍川杜宻字周甫状宻清髙雅逹名播四海歴统五郡恩恵化民大鸿胪颍川韩融字●长状融聦识知机发于岐嶷时人名之曰穷神知化兄弟同居至于没齿处卿相之位且二十年奉身守约不陨厥问司空颍川荀爽字慈明状爽年十二随父在公府羣公卿校咸丈人也或遣进奏或亲候从儒林归伏究极篇籍司空清河房植字伯武状植少履清苦孝友忠正歴位州郡政成化行旣登三事靖恭衮暇虽季文相鲁晏婴在齐清风髙节不是过也聘士彭城姜肱字伯淮状肱禀履玄知立性纯固事亲至孝五十而慕学综六艺穷通究微行隆华夏名播四海太尉下邳陈球字伯真状球清髙忠直孝灵中年欲诛黄门常侍以此遇害司空山阳王畅字叔茂ctextchar:畅雅性贞实以礼文身居家在朝节行异伦徴士陈留申屠蟠字子龙状蟠年九嵗丧父号泣过于成人未甞见齿每至父母亡日三日不食在冢侧致甘露白雉以孝●州郡表其门闾徴聘不就年七十二终于家卫尉山阳张俭字元节状俭軆性忠直闺门孝友临官赏罚清亮絶俗大司农北海郑玄字康成状玄含海岱之纯灵躰大雅之洪则学无常师讲求道奥敷宣圣范错综其数作五经注义穷理尽性也徴士乐安冉璆字孟玉状璆体清纯之性蹈髙洁之行前后十五辟皆不就除髙唐令色斯而举时陈仲举李元礼仲弓皆难其髙风太尉汉中李固字子坚状固当顺桓之际号嘉名臣大将军梁兾恶直丑正害其道桓帝即位遂死于䜛有道太原郭泰字林宗状泰噐量弘深孝友贞固名布华夏学冠群儒州郡礼命曽不旋●辟司徙徴有道并不屈益州刺史南阳朱穆字公叔状穆中正严恪有才数明见𥘉补豊令政平民和有虙子贱之风上书陈损益辝切情至尚书㑹稽魏朗字少英状朗资纯羙之髙亮干辅国朝忠蹇正直之节播于京师聘士豫章徐稚字孺子状稚妙德髙伟清英超丗前后三徴未甞降志抗名山栖飬志浩然有夷齐之髙蘧伯玉卷舒之术度辽将军安㝎皇甫规字威明状规少有岐嶷正直之节对䇿指㓨黄门梁兾不能用退隠山谷敦乐诗书右魏文帝𥘉为丞相魏王所旌表
二十四贤后明帝乃●撰其状见
文帝令及甄表状
太常炖煌张奂字然明为度辽将军幽并清静吏民歌之徴拜大司农赐钱除家一人为郎辤不受愿徙居华隂故始为弘农人度辽将军安定皇甫规字威明
太尉武威叚熲字纪明
右凉州三明并著威名于桓灵之
丗悉名士也见续汉书
韦权字孔衡弟瓉字孔玉
瓉弟矩字孔规
右太尉●韦子才之三子皆修仁
义兄弟孝友逢盗贼一人病不能
去兄弟相慕兵至俱死时人称之
号韦三义见三辅决録
荀俭字伯慈汉侍中恱之父俭弟绲字仲慈济南相汉光禄大夫或之父年六十六绲弟靖字叔慈或问汝南许劭靖爽孰贤邵曰二人皆玉也慈明外朗叔慈内●靖隠身修学动必以礼太尉辟不就年五十五靖弟寿字慈光举孝㢘年七十寿弟汪字孟慈昆阳令年六十汪弟爽字慈明公车徴为平原相迁光禄勲司空出自岩薮九十三日遂登台司年六十三爽弟肃字敬慈守舞阳令年五十肃弟旉字㓜慈司徒●年七十
右朗陵令颍川荀季和之八子并
有德业时人号之八龙居西豪里
勃海宛康知名士也时为颍隂令
羙之曰髙阳氏才子八人遂改所
居为髙阳里见张璠汉纪及荀氏
谱
公沙绍字子起绍弟孚字允慈北海𦒿旧传●浮与荀爽共约出不得事贵势而爽当董卓时脱巾未百日位至司空后相见以爽违约割席而坐孚弟恪字允让恪弟逵字义则逵弟樊字义起
右北海公沙穆之五子并有令名
京师号曰公沙五龙天下无双穆
亦名士也见魏明帝甄表状及后
汉书
胶东令卢汜昭字兴先乐城令刚
戴祈字子陵颍隂令刚徐晏字孟
平泾令卢夏隠字叔丗　　州别
驾蛇丘刘彬字文曜一云丗州右济北五龙少并有异才皆●神
童当桓灵之丗时人号为五龙见
济北英贤传
孝㢘杜陵金敞字元休位至兖州刺史上计●长陵弟五廵字文休兴先之子兴先名种司空伯鱼之孙名士也不详廵位所至时辟太尉●上计●杜陵韦端字甫休位至凉州牧太尉
右同郡齐名时人号之京兆三休
并以光和元年察举见三辅决録
晋宣帝河南司马懿字仲逹
魏司空颍川陈群字长文
中领军谯朱铄字彦才
侍中济隂呉质字季重
右魏文帝四友见晋纪
魏歩兵校尉陈留阮籍字嗣宗
中散大夫谯嵆康字叔夜
晋司徒河内山涛字巨源
建威参军沛刘伶字伯伦
始平太守陈留阮咸字仲容籍兄子散骑常侍河内向秀字子期
司徒琅邪王戎字浚冲
右魏嘉平中并居河内山阳共为
竹林之游丗号竹林七贤见晋书
魏书袁宏戴逵为传孙统又为讃
呉范相风吴人刘敦占气河内人赵逹算河内人皇象书广陵人严子卿棊名昭武卫尉畯从子宋寿占梦十不失一曺不兴昼为孙权画屏风笔墨悮点因以为蝇后张御坐权以为真蝇手弹不去方知其非也孤城郑姥相见王粲于童贱谓仕必主师傅后为太子太傅右呉八絶见张勃呉録
陈留董昶字仲道琅琊王澄字平子陈留阮瞻字千里一云阮八百即瞻弟孚字遥集朗率多通故大将军王敦云方瞻有减故云八百颍川庚凯字子嵩陈留谢鲲字㓜舆太山胡母辅之字彦国沙门于法龙　乐安光逸字孟祖
右晋中朝八逹近丗闻之故老
裴徽字文秀魏兾州刺史裴楷字叔则徽弟三子晋光禄大夫裴绰字季舒楷弟长水校尉裴瓉字国寳楷子中书郎裴邈字景𥘉楷孙钦子太傅左司马裴遐字叔道瓉子太傅主簿裴康字仲豫徽弟二子太子左率裴頠字逸民揩孙季子晋尚书㒒射王祥字休徴晋太保王戎字浚冲父浑凉州刺史祥族子司徒王澄字平子衍弟裴绰女壻荆州刺史王导字茂弘览孙裁子敦从弟丞相王绥字万子戎子早亡裴康女壻王衍字夷甫父又平北将军戎从弟太尉王敦字处仲览孙基弟二子大将军王玄字眉子衍子陈留内史
右河东八裴琅邪八王闻之于故
老
魏司空王昶字文舒昶子汝南太守湛字处冲湛子东海内史承字安期承子骠骑将军●字怀祖●子安北将军坦之字文度魏尚书㒒射杜畿字伯侯畿子幽州刺史恕字务伯
恕子镇南将军预字元凯预子散骑常侍锡字丗嘏锡子光禄大夫又字弘治
右太原王京兆杜各称五丗盛德
闻之于故老凡书籍所载及故老
所传善恶闻于丗者盖尽于此矣
汉称田叔孟舒等十人及田横两
客鲁八儒史并失其名夫操行之
难而姓名翳然所以抚卷长叹不
能巳巳者也
八儒
二子没后散于天下设于中国成百氏之源为纲纪之儒居环堵之室荜门圭窦瓮牖䋲枢并日而食以道自居者有道之儒子思氏之所行也衣冠中动作顺大让如慢●让如僞者子张氏之所行也顔氏传诗为道为讽諌之儒孟氏传书为道为踈通致逺之儒漆雕氏传礼为道为恭俭庄敬之儒仲梁氏传乐为道以和隂阳为移风易俗之儒乐正氏传春秋为道为属辞比事之儒公孙氏传易为道为㓗净精微之儒
三墨
不累于俗不饰于物不尊于名不忮于衆此宋鉶尹文之墨裘●为衣跂蹻为服日夜不休以自苦为极者相里勤五侯子之墨俱称经而背谲不同相谓别墨以坚白此苦𫉬巳齿邓陵子之墨靖节徴士诔
宋金紫光禄大夫赠特进顔延年
夫璇玉致羙不为池湟之宝桂椒信芳而非园林之实岂其乐深而好逺哉盖云殊性而巳故无足而至者物之藉也随踵而立者人之薄也若乃巢由之●行夷皓之峻节故巳父老尭禹锱铢周汉而緜丗寖逺光灵不属至使菁华隠没芳流歇絶不亦惜乎虽今之作者人自为量而首路同尘辍涂殊●者多矣岂所以昭末景汛馀波乎有晋徴士浔阳陶渊明南岳之幽居者也弱不好弄长实素心学非称师文取指逹在衆不失其寡处言毎见其嘿少而贫苦一病作居无仆妾井臼弗任藜菽不给母老子㓜就飬勤匮逺惟田生致亲之议追一作近悟毛子捧檄之懐𥘉辤州府三命后为彭泽令道不偶物弃官从好遂乃解体丗纷结志区外定迹深栖于是乎遂一作逺灌畦鬻●为供鱼菽之𥙊织絇纬萧以充粮粒之费心好异书性乐酒德简弃烦促就成省旷殆所谓国爵屏贵家人忘贫者欤有诏徴著作郎称疾不赴春秋六十有三元嘉四年月日卒于浔阳县之某里一作桑里柴近识悲悼逺土伤情ctextchar:黙福应呜呼淑贞夫实以诔华名由谥髙苟允德义贵贱何算焉若其寛乐令终之羙好廉克巳之操有合谥典无愆前志故询诸友好冝谥曰靖节徴士其词曰
物尚孤一作特生人固介立岂伊时遘●云丗及嗟乎若士望古遥集韬此洪族蔑彼名级睦亲之行至自非敦然诺之信重于布言㢘深简洁贞夷粹温和而能峻愽而不繁依丗尚同诡时则异有一于此而两一作两非黙置岂若夫子囙心违事一作逹理畏荣好古薄身厚志丗覇虚礼州壤推风孝惟义飬道必懐邦人之秉彛不隘不恭爵同下士禄䓁上农度痁疾视化如归临凶若𠮷药剂弗甞祷祠非恤傃幽苦终懐和长毕呜呼哀哉敬●清一作靖节式遵遗占存不愿丰没无求赡省讣却ctextchar:轻哀薄敛遭壤以穿旋葬而窆呜呼哀哉深心追徃逺情逐化自尔介居及我多暇伊好之洽接阎隣舎宵盘昼憩非舟非驾念昔宴私举觞相诲独正者危至方则碍哲人卷舒布在前载取鉴不逺吾规子佩尔寔愀然中言而发遗衆速●迕风光蹶身才非实荣声有歇徽一作睿音永矣谁箴余阙呜呼哀哉仁焉而终智焉而毙黔娄旣没展禽亦逝其在先生同尘徃丗旌此靖节加彼康恵呜呼哀哉
传　　　　　　昭明太子
陶渊明字元亮或云潜字渊明浔阳柴桑人也曽祖侃𣈆大司马渊明少有髙趣愽学善属文颍脱不羣任眞自得甞著五柳先生传以自况曰先生不知何许人也亦不详姓字宅边有五柳树一本无树字因以为号焉闲静少言不慕荣利好读书不求甚解毎有㑹意欣然忘食性𥊏酒而家贫不能●得亲旧知其如此或置酒招之造饮輙尽期在必醉既醉而退曽不悋情去留环堵萧然不蔽风日短●穿结箪瓢屡空晏如也甞箸文章自娯颇示己志忘懐得失以此自终时人谓之实録亲老家贫起为州𥙊酒不堪吏职少日自解归州召主簿不就躬耕自资遂抱羸疾江州刺史檀道济徃候之偃卧瘠馁有日矣道济谓曰贤者处丗天下无道则隠有道则至今子生文明之丗奈何自苦如此对曰潜也何敢望贤志不及也道济馈以梁肉麾而去之后为镇军建威叅军谓亲朋曰聊欲弦歌以为三径之资可乎执事者闻之以为彭泽令不以家累自随送一力给其子书曰汝旦夕之费自给为难今遣此力助汝薪水之劳此亦人子也可善遇之公田悉令吏种秫曰吾常得醉于酒足矣妻子固请种秔乃使二顷五十畒种秫五十畒种粳嵗终㑹郡遣督邮至县吏请曰应束带见之渊明叹曰我岂能为五斗米折腰向郷里小儿即日解绶去职赋归去来徴著作郎不就江州刺史王弘欲识之不能致也渊明尝徃庐山弘命渊明故人庞通之赍酒具于半道栗里之间邀之渊明有脚疾使一门生二儿舁一作㪯篮舆既至欣然便共饮酌俄顷弘至亦无迕也先是顔延之为刘抑后军功曺在浔阳与渊明情欵后为始安郡经过浔阳日造渊明饮焉毎徃必酣饮致醉弘欲邀延之坐一作赴坐弥日不得延之临去留二万钱与渊明渊明悉遣送酒家稍就取酒尝九月九日出宅边菊丛中坐乆之满手把菊忽值弘送酒至即便就酌醉而归渊明不解音律而蓄无弦琴一作无弦素琴一张毎酒适輙抚弄以寄其意贵贱造之者有酒輙设渊明若先醉便语客我醉欲眠卿可去其真率如此郡将常候之值其酿熟取头上葛巾漉酒漉毕还复著之时周续之入庐山事释恵逺彭城刘遗民亦遁迹匡山渊明又不应徴命谓之浔阳三隠后刺史檀韶苦请续之出州与学士祖企谢景夷三人共在城北讲礼加以雠校所住公𪠘近于马队是故渊明示其诗云周生●孔业祖谢响然臻马队非讲肆校书亦巳勤其妻翟氏亦能安勤苦与其同忘自以曽祖晋丗宰辅耻复屈身后代自宋髙祖王业渐隆不复肯仕元嘉四年将复徴命㑹卒时年六十三丗号靖节先生
笺注陶渊明集卷之十

        </div>
      </div>
    </div>
  </div>
</div>
<!--update:2025-08-30 10:35:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>