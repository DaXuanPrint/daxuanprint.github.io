<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,敬业堂诗集全文在线阅读,敬业堂诗集全文在线下载,大玄古籍书库">
<meta name="description" content="诗集。。清查慎行(1651—1728)撰。五十卷。慎行原名嗣琏,字夏重,后更现名,字悔余,号初白,又号查田,浙江海宁人。康熙时赐进士出身,官翰林院编修,曾从黄宗羲、钱澄之学。著有《人海记》、《周易玩辞集解》、《黔中风土记》等。此集成于乾隆四十三年(1778)。约四十万字。裒其生平之诗,随所游历,各为一卷,凡四十八卷,又词二卷,并喜立集名,。有《慎旃集》、《西江集》、《遄归集》、《踰淮集》等五十个集名,收诗凡四千余首,词百余首。其诗多登山临水感时咏物之作,宗法宋人,近体源出于陆游,古体源出于苏轼;间有反映民">
<title>敬业堂诗集_查慎行_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">敬业堂诗集</span> <br/>
          作者： <span class="inputVal" id="bkauthor">查慎行</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]394243</span> <br/>
          说明： <span class="inputVal" id="bkdec">诗集。 清查慎行(1651—1728)撰。五十卷。慎行原名嗣琏,字夏重,后更现名,字悔余,号初白,又号查田,浙江海宁人。康熙时赐进士出身,官翰林院编修,曾从黄宗羲、钱澄之学。著有《人海记》、《周易玩辞集解》、《黔中风土记》等。此集成于乾隆四十三年(1778)。约四十万字。裒其生平之诗,随所游历,各为一卷,凡四十八卷,又词二卷,并喜立集名, 有《慎旃集》、《西江集》、《遄归集》、《踰淮集》等五十个集名,收诗凡四千余首,词百余首。其诗多登山临水感时咏物之作,宗法宋人,近体源出于陆游,古体源出于苏轼;间有反映民生疾苦之作,如《麻阳运船行》诸篇;功力纯熟,善用白描手法,如《中秋夜洞庭湖对月歌》、《五老峰观海棉歌》诸篇。王士祯称其“奇创之材”,王维屏说:初白先生诗清真、隽永、典切、空灵,如明镜之肖形,如化工之赋形,其妙只是能达。有康熙五十八年刻本,乾隆年精刻本,《四部备要》铅印本等。</span> <br/>
          封面： <span class="inputVal" id="bkimg">Z_20349.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]敬业堂诗集
[book_author]查慎行
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]394243
[book_dec]诗集。 清查慎行(1651—1728)撰。五十卷。慎行原名嗣琏,字夏重,后更现名,字悔余,号初白,又号查田,浙江海宁人。康熙时赐进士出身,官翰林院编修,曾从黄宗羲、钱澄之学。著有《人海记》、《周易玩辞集解》、《黔中风土记》等。此集成于乾隆四十三年(1778)。约四十万字。裒其生平之诗,随所游历,各为一卷,凡四十八卷,又词二卷,并喜立集名, 有《慎旃集》、《西江集》、《遄归集》、《踰淮集》等五十个集名,收诗凡四千余首,词百余首。其诗多登山临水感时咏物之作,宗法宋人,近体源出于陆游,古体源出于苏轼;间有反映民生疾苦之作,如《麻阳运船行》诸篇;功力纯熟,善用白描手法,如《中秋夜洞庭湖对月歌》、《五老峰观海棉歌》诸篇。王士祯称其“奇创之材”,王维屏说:初白先生诗清真、隽永、典切、空灵,如明镜之肖形,如化工之赋形,其妙只是能达。有康熙五十八年刻本,乾隆年精刻本,《四部备要》铅印本等。
[book_img]Z_20349.jpg


[book_title]提要
钦定四库全书　　　　　集部七
敬业堂诗集　　　　　　别集类六【国朝】
提要
【臣】等谨案敬业堂诗集五十卷
国朝查慎行撰慎行有周易玩辞集解别着录是编裒其生平之诗随所游历各为一集凡慎旃集三卷遄归集西江集共一卷踰淮集一卷假馆集二卷人海集春帆集独吟集各一卷竿木集题璧集共一卷橘社集劝酬集湓城集云雾窟集各一卷客船集并辔集共一卷冗寄集一卷白苹集秋鸣集共一卷敝裘集酒人集共一卷游梁集皖上集中江集各一卷得树楼集近游集共一卷宾云集一卷炎天氷雪集垂槖集共一卷杖家集过夏集各一卷偷存集繙经集共一卷赴召集随辇集直庐集考牧集甘雨集西阡集迎銮集还朝集道院集各一卷槐簃集二卷枣东集长告集待放集计日集齿会集步陈集吾过集各一卷夏课集望岁集共一卷粤游集二卷附载余波词二卷自古喜立集名者以杨万里为最多慎行此集随笔立名殆数倍之其中有以二十四首为一集者殊病其伤於烦碎然亦足徵其无时无地不以诗为事矣集首载王士祯原序称黄宗羲比其诗於陆游士祯则谓奇创之才慎行逊游绵至之思游逊慎行又称其五七言古体有陈师道元好问之风今观慎行近体实出剑南但游喜写景慎行喜抒情游喜隶事慎行喜运意故长短互形士祯所评良允至於後山古体悉出苦思而不以变化为长遗山古体具有健气而不以灵敏见巧与慎行殊不相似核其渊源大抵得於苏轼为多观其积一生之力补注苏诗其得力之处可见矣明人喜称唐诗自
国朝康熙初年窠臼渐深往往厌而学宋而生硬率俚之病生焉得宋人之长而不染其弊数十年来固当为慎行屈一指也乾隆四十三年十月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]原序
敬业堂诗集原序
老友海昌陆先生辛斋尝携其爱壻查夏重词一卷见示且曰此子名誉未成冀先生少假借之弁以数语其时余官曹署冗俗碌碌未及为也及余转官司成则夏重与其弟德尹後先入成均余乃得以一日之长临之德尹旋与友人入粤而夏重肄业桥门离经鼓箧鱼鱼雅雅弱不胜衣近是黄叔度一流乃其诗若文则又?葩奡兀奔发卓荦蛟龙翔而虎凤跃今之诗人或未之能先也然且深情独写孤韵一往令人讽咏徘徊乍不能已盖夏重既辛斋玉润且为吾友勉斋黄门犹子仍世通显胚胎濡染昔人有云半千孙固应尔姚江黄晦木先生常题目其诗比之劔南余谓以近体论劔南奇创之才夏重或逊其雄夏重绵至之思劔南亦未之过当与古人争胜毫厘若五七言古体劔南不甚留意而夏重丽藻络绎宫商抗坠往往有陈後山元遗山风後山凌厉峭直力追絶险遗山矜丽顿挫雅极波澜吾未敢谓夏重所诣便驾前贤然使起放翁後山遗山诸公於今日夏重操蝥弧以陪敦盘亦未肯自安鲁郑之赋也且夏重学有本根齗齗自爱子瞻曰一时文人如鲁直补之无已文潜少游吾未尝以师资自处皆以朋友待之而吾乃以一日之长临夏重乎顾屈指同学其才可到昔贤者正复无几苏门诸君子与放翁後山遗山皆名节自持凛凛有国士风盖有重於诗文者而诗文益重吾方处夏重於诸公之间正以其诗而又不敢限之於诗也去冬余奉使南海夏重操长歌送行且以诗集序见属归而夏重慎旃二集已裒然成卷帙矣余既已诺昨者之请重忆辛斋畴昔之言时已卧病请假匆匆戒道尩驴在侧仆夫俶?援笔以完宿约盖於夏重与夏重之诗皆有不能自已於言者夏重其益勉之异日相见其必有更进乎此者矣济南王士祯序
己未春余奉
命抚黔阳而同邑查子夏重短衣挟策自吴涉楚追及之於荆江梦渚之间其时疆场未启豺虎塞涂余提戈束马自铜仁间道崎岖谿谷崖箐孤军转战一旅深入帐下健儿能从者不过数十人而夏重独忼慨与俱经年而後抵贵治相与仰视飞鸢俛蹈荆棘烽火昼红箫笳夜咽未尝一日不同之也军府初开书檄?午调遣徵发将伯助余仓卒肆应又两年始定夏重则去余归里往谒其观察世父於鄱江焉夫以白面书生年未及壮弱不胜衣骨棱棱出衣表乃能肮?自喜如此则已龌龌?儒异矣顾复戎旅之顷不废吟啸握槊赋诗磨盾草檄军中有傅修期既隐若敌国兼得陶写岁月瘴云如墨毒草摇风以赋咏当悲歌浣花工部不履行间淮蔡军谘羌无篇什庶几小益之戎?竞传劔南之诗句藻采横飞绮思艳发抑又多焉何其壮也今年夏重入游太学而余适膺
召命归佐夏官因复留之舍夏重乃裒其行旅之诗椊之问世其豫章之吟别为一集题曰慎旃盖取诗人行役之义且属余为弁语夫诗人有言维予与汝往者贵竹之日余与夏重真同蛩駏回首蛮烟惊心骇魄历历如在目睫序夏重之诗非余又谁属也因为纂述旧游书之卷首若夫齐纨未贵菱歌万金夏重业已狎主齐盟又无俟余称说矣同里杨雍建序
余卖药海昌查子夏重屡有诗醻和寻其佳处真有步武分司追踪剑南之堂奥者夫今人卒业兎园孰不以风流自命左掞右摛东绠西繘都欲驳正李杜之瑕璺元白之卑弱为汉为魏为陶为谢目空千古苟从旁细核正如扬灰万斛求半铢铜铁且不可得况於金乎此所以深叹於才难也夏重视彼犹孤凤独鹤翺翔於百鸟鸡羣中可谓横絶一时者矣复能谦退以好善微特不敢轻议古人抑有味乎水乐樵歌俱将引为笔墨之助此非取法浅陋也惟其知作者苦心一字一句莫不有深意於其间若属目麄浮矢口妄论真耳食吠声徒作撼树蚍蜉尔夏重是编自己未至壬戌四年间水陆万里往来楚黔之什山川诡变与江浙殊絶苗蛮风俗与乡土迥判加以乱离兵革之惨饥荒焚掠之余天宝诗人所不及覩投荒迁客所未曾历者聚歛笔端供其驱使宁樊篱鷃雀可望其项背哉吾因是而更有慨焉使夏重据龙山之田数顷桑柘茂密池有鱼园有果牛宫豕栅静谧於先人之旧庐兄弟相为师友必沈酣经史守先以传後无疑也乃历鹿舟车蹭蹬亭臯即耳目之聪明足发其诞幻然於青灯四库不能无梦寐焉虽然麻姑年少将见蓬莱扬尘不难返海外之逸书使归学宫摉龙宫之秘图传诸人间斯蠧粉陈言又奚足云剡中老友黄宗炎篹
夏重自黔归裒其三年往反道路之诗自题曰慎旃集吾友黄晦木先生喜而序之为奬许其所已至而勉惜其所未至晦木夏重尊人逸远畏友僴然以古道自处夏重既拜而登之集矣今年余偶来燕台夏重方客燕未返其同学友人欲梓其集燕中乃过余而请曰小子不幸早失怙恃舍其先人之庐奔走四方冀以续食晦木先生所云青灯四库杳然梦寐斯集所留与岭猿瘴鸟相为和荅劳者易歌不自知其言之长也然而山川登涉动魄惊心追思昨梦读之而怦怦心悸不欲便付摧烧姑应友人之请丈人亦有以终进之乎余应之曰子之诗自附於陟岵诗人之义夫亦知诗人之根柢乎夫陟岵之诗人疲劳困顿晨夕不遑而於父母兄弟三致思焉忠孝悱恻之怀咏叹淫泆而不能自已此固风雅之本原而非流俗之咏唱也今之称诗者挟持唐宋颂酒争长各为门户余窃以为皆非也夫诗何分唐宋亦别其雅俗而已古之诗人其志洁其行芳自托於芝兰芳草而絶远萧艾故虽至坎失职郤曲於倾輈骇驷之途而耿介特立终不移於穨俗以此求之陶彭泽杜浣花之流操持卓荦磊砢傲兀凛凛皆有国士风故其为诗迥然自远於俗即白分司讽谕闲适诸篇言近指远一唱三叹真得风人之遗与元亮子美同其根柢而不知者妄谓之俗呜呼耳食拘墟之徒又岂足与论六义之旨趣乎夏重禀承庭训濡染家学反覆四始之际既已有年一旦远涉江河崎岖贵竹发而为诗依然陟岵之思晦木老友以为上武分司而下追射的一言为智知其不轻借游扬也且晦木以父执登堂门庭无恙牛官豕栅橘圃鱼陂俛仰流连乃更以青灯四库欲广夏重之意夫亦以先人手泽存於缥缃卷帙间冀使无忘其根柢尔夏重勉之岁月易迁盛年不再计夏重挟策远游之年正与余抱疴焚研之岁等双丸转毂余已素髪被领老大空悲了无可纪夏重诗已见许前辈春华之藻恃本根之不抜耳根之盛者其枝干日益繁慎旃之诗夏重之本末存焉无俟访逸册而搜秘图益保其陟岵之思而已辄以此勉夏重且请更质诸晦木氷叟陆嘉淑序
慎旃二集者吾友查子夏重游豫章之诗也初查子自己未游黔至壬戌而归名其诗曰慎旃集今自癸亥游豫章至甲子而归复名其诗曰慎旃二集盖皆取孝子行役不忘其亲之义也嗟乎查子乎游乎而欲慎旃乎古昔盛时民有恒产士有常糈负耒横经温凊定省安所事游其偶有游者不过贤劳王事耳故孝子行役而得以慎旃自勉至春秋战国之世而士以游名朝秦暮楚已有不遑言慎者矣然孔子曰游必有方孟子曰人知之亦嚣嚣人不知亦嚣嚣则是游亦未尝不得慎也天变人穷最困者莫如四民之首饥来驱我急何能择其尚能有方乎曳裾无门投笔安在其尚能嚣嚣乎於此之时而欲慎旃难矣且夫查子之游豫章也鄱阳之险不若洞庭之恶也洪都之近不若鬼方之远也六月之暂不若数载之久也旧游词客往还唱和之乐不若蛮獠寇贼战争杀戮之惨也较之游黔之役又似可以无慎而查子慕亲之诚守身之孝每念不忘用名其集余於是而叹陟岵诗人何代蔑有决不得以古今时地限也世衰学丧风雅道沦言宋言唐言魏言汉纷纷聚讼之徒类皆饮潘拾唾正如家僮路乞各张势豪所有以相矜诩而不自知其妻孥安在彼岂不闻虞廷言志之说哉势利薰溺情性销亡只句单词譁世取宠自谓言志而其实无志之可言也得查子慎旃之意而振之登山临水感时咏物吊往惊离无往而非不忘其亲之心所寓杨用修谓诗须有为而作盖自三百篇而降屈大夫陶彭泽杜工部千古俱有同旨宁谓风雅一道不可自此而复续乎彼区区以韩欧苏陆之间儗之者犹皮相矣余病留京邸因怀岵屺之望不欲受人牢笼间或自鸣其酸苦遇尘堆粪壤之人辄秘不使见唯查子与一二故交至始出与诵之暑退秋来襆被南返查子过别索序此编长吟低讽慨然喜其与余有合也易曰同声相应余其能无言哉同学弟郑梁题於燕京旅次

[book_title]卷一
钦定四库全书
敬业堂诗集卷一
翰林院编修查慎行撰
慎旃集上【尽己未一年】
己未夏同邑杨以斋先生以副宪出抚黔阳招余入幕时西南余寇未殄警急烽烟传闻不一而余忽为万里之行其在陟岵之诗曰尚慎旃哉由来无弃夫当行役之时不忘父母兄弟而终以危苦之辞读其诗者伤其志焉余不幸早失怙恃终远兄弟麻衣被体瞻望涟洏因取慎旃以命集自励也亦以慰予季也自己未迄壬戌首尾三年凡如千首厘为三卷
游燕不果乃作楚行
北道初停辙南辕未息戈一门初约变岐路独行多不是弹筝客谁为击楫歌也知田舍好壮志恐蹉跎
留别仲弟德尹二首
形影何当出处分君应怜我我怜君孤云出岫宁无意独雁冲寒奈失羣门户全生终碌碌兵戈絶徼尚纷纷虎头分少封侯骨投笔聊从万里军
鸡声惊起对床眠才说江关便黯然与尔未曾经远别得归难定是何年渡江风物悲元亮怀土人情感仲宣瓦屋三间门两版频烦为我扫东偏
酬别盛鹤江徐淮江程禹声次禹声原韵
轻桡夹岸柳短笛长亭最不堪江路恰逢鸿雁北山程遥指鹧鸪南异时对酒怀重五同调关心记两三此去湖湘烟水濶鸥波长自梦春潭
京口和韬荒兄
江树江云睥睨斜戍楼吹角又吹笳舳舻转栗三千里灯火沿流一万家北府山川余霸气南徐风土杂惊沙伤心蔓草斜阳岸独对遥天数落鸦
晓发梁山
一鈎残月吐仍衔薄雾蒙蒙着布帆行过天门天未晓风来东北路西南
赠胡星卿先生胡之先东川侯海其子观尚南康公主
棨戟侯门奕叶光可能无意感沧桑草庐望重名贤宅竹苑年深贵主庄满地秋瓜仍烂熳渡江春燕只寻常白头一老锺山下筋力犹看八十强
题王璞庵南北游诗卷
我初未见闻君名十年怀抱一夕倾眼中指顾空豪英乃欲以诗鸣不平蓬蔂时作苍茫行江南江北无期程流离满前皆孩婴道旁见之泪纵横尔生其间一苍生补救敢与乾坤争俛今仰古气孰撄长篇倚劔顷刻成东将入海手掣鲸嘲弄花月非人情余从涉江来旧京足所游历手勿停君诗直压小谢城如以六国当秦兵耸肩雒诵作大声煌煌高烛烧长檠须臾街鼓报五更红日欲吐东方明
登金陵报恩寺墖二十四韵
不尽兴亡恨浮图试一登孤高真得势陡起絶无凭法转风轮翅光摇火树灯地维标宝刹天阙界金绳碧落开千里丹梯转百层规模他日壮感慨至今仍祸自归藩启兵从靖难称比戈残骨肉问罪假疑丞衮冕俄行逊戎衣遂谒陵朝家同再造国事异中兴此举无名极当时负媿曾两京雄岳峙一塔镇觚棱铢两材俱称纎毫辨欲矜琉璃纷绀碧栏楯落鲜澄事本夸余力基犹念丕承监宫留太子给俸滥千僧原庙衣冠冷丰宫献卜增侈心崇梵竺神道托高曾世往疑经刼人来乍得朋【同登者六人】云烟争变幻日月几升恒絶顶盘旋上虚窗偪仄凭近身栖怖鸽侧背蹑飞鹏胜境才何有高歌气或腾锺山青入望相对故崚嶒
金陵杂咏二十首【并序】
仆年三十始至旧京路近一千还同异域感生涯之已晩叹故事之无徵彼都人士忆南渡之风流故国山河见北邙之陵寝四百八十寺烟雨犹新三万六千塲笙歌顿歇袁羊因而狂愤卫虎所以神伤况以飘零再当摇落芳树攀条泪尽台城之妓金钗插髩魂消绮阁之歌凡江干览物之端皆游子言愁之什敢自信其可传冀知音之勿罪云尔
沙漠真人本至尊青蛇罢祀出梧垣孝陵松栢犹樵牧元庙何妨有泪痕
想像承平乐事留履綦陈迹也风流轻烟翠柳今何处【明初妓馆名】十六门如十六楼
洒扫他时属内官钟声好句逼人寒御沟尽有流红事尘壁伤心是媚兰
夜半传呼聚宝门金蟾啮锁内城昏武皇大有南迁意故遣銮舆宿报恩
蒙溪石刻表南都形势居然屹壮图白马青丝他日事仓皇曾补一毫无
妙选三家入後宫抱来马上石榴红胭脂不到长城外何必明妃怨画工
武定桥栏玉磬如泠泠七尺响清虚蜀桐不发岐阳扣等是崑冈刼火余
宗伯奁清世不知菱花初照月临池点粧巾?俱新様不用喧传镜背诗
杏村玉树接春华太史诗留典客家不许绣球夸独絶凤台还有紫微花
薛鸭袁羊七箸余江鲜风味只如初年年八月随潮上柳贯红腮燕子鱼
粉竹香尘调不齐和来雁字斗高低即从红豆徵奇丽便压元人十四题
顿老琵琶擅教坊供筵法曲别歌章故须小技通文义垂老知音付漫郎
雷雨随弦四座惊秀之絶调自泠泠隔帘传语催停板头白扶来制泪听
昭文小楷法黄庭绣佛新诗玉琢成不及锦云名句好断肠芳草断肠莺
一月花名簇锦筵旧家手帕亦因缘曾陪盒子春檠会冷落飘灯四十年
鳌足盘龙气象吞东华扶出尚惊魂书生小胆当前破何取纷纷出大言
後村傲兀自奇才觅句曾过此地来春草不生山路白树阴浓罩雨花台
卧游宗炳已伤神画社秦淮点染新怪得江山生色少少冈老死更无人
钞库街头第一坊游人消渴试新尝近来曲巷添茶社谁记新都是滥觞
名士年来已可嗔骑驴腰扇怕逢人李昭竹骨王郎画难掩西风障扇尘
芜湖关
昨日出龙江今晨抵芜湖顺风满帆幅过关快须臾关吏责报税截江大声呼舟子不敢前棙柁转辘轳余笑谓关吏奇货我则无聨吟三寸管压浪百卷书船头两巾箱船尾一酒壶此外更何物随身长须奴吏前不我信倒箧倾筐籚弃捐无一可相顾仍睢盱买酒例索钱回身若责逋有货官尽征无货吏横诛有无两不免何以慰长途
题余鸿客金陵览古集
神伤叔宝髩初斑诗草年年手自删莫问六朝兴废事谢家名句有江山
晓出荻港
鞍马习人劳舟航令人惰所苦风涛争孤篷坐掀簸般师喜出险拍手笑相贺轻生涉江湖缅维神力荷诘朝风日美百里悠扬过云峰石斗奇天势江浮大望穷树攒荠机静鱼趁柁琉璃千万顷一叶点不破倒影白日深蛟龙镜中卧江豚忽掉尾散作鳞个个豁然辟诗境远景开淡沲
铜陵太白楼同韬荒兄作二首
不尽长江万古流吴天辽廓倚孤舟疾风卷雨过山去虹气晴开百尺楼
我昔曾从梦见之精灵长接百篇诗岂知流落才无用犹羡宫娥捧砚时
游兵营
苕苕指衡湘屈蟠路如蛇江天风月夜往往闻清笳寻声向曲岸灯光出蒹葭古哨聚游兵汛地错犬牙上下十数里塘回互周遮警急一举烽夜行禁艑艖茅屋三五间各自比建衙门前荫垂柳屋後编篱笆恐尔本良民赋敛逃科差居然长儿女戍久还成家炎荒属未宁羽檄方纷拏惜哉好身手宴坐销精华何当钲鼔息再见户口加
那刹矶吊黄忠节公
天道本好生无端杀机伏恻然逊国际罹此靖难酷天下自一家诸臣义不辱侍中初出亡乞援向谁哭势穷继以死初念固不欲渐渐那刹矶汹汹怒涛蹴呜呼蒙葬地乃在江鱼腹贤哉翁夫人偷生不忍独提携及二女感激到婢仆举家十三口同日死江曲真难赎百身竟用全九族当时故吏士过者不敢目藁葬同一坟【翁夫人及二女合葬金陵塞洪桥北】招魂倘来复易名虽两经【弘光南渡改諡文贞】庙貌未严肃我思铸遗像镇此千山麓贫贱复何言诗成泪盈掬
雨後渡拦江矶
片雨南来压短篷回看天北吐长虹风才过处云头黑雾忽消时日脚红远岸浮沈沙柳外危矶出没浪花中扁舟一叶无根蔕笑掷吾生付柁工
小孤山
峨峨百里外烟鬟望歘矐峭颿两日程始及抵山脚连山亘两岸千仭排垠堮不知浑沌来孤屿孰开凿初从山背望上下势相若两崖忽中分老牛角紾昔向阴栖鸬鷀石齿白磊硌其阳峰面鋭鹏噣高卓卓青葱起美荫远景翳林薄脊骨不贮土长根自蟠错?观倚崔嵬遥势借恢扩大哉造物奇咫尺形体各中腰神女祠绀碧架飞阁藐焉氷雪姿玉貌坐端慤小雨夜归梁晴云晓褰幕神威不在猛水怪自惊愕帖然率羣丑俛首受条约移舟试欲登?险费斟酌耸肩却步立窘若被束缚攀跻虽未成夜枕梦已噩起来揽带坐波软风力弱圆月光吐吞蛟龙恐惊攫
皖口
八卦依然列女墙一城斗大划荆扬雨浓隔浦吴山尽风澹空江楚水长官渡无人还繋艇客程有树但垂杨曾经百战东南定鼔角残兵又夕阳【残兵鼓角夕阳中明初高季迪题安庆城楼诗语也】
路灌沟阻风
行李先愁过吉阳?苻何物尚披猖孤舟喜出两关阻一雨能生三日凉纨扇云皴山入画芦花风起客思乡柴桑旧事吾犹记咫尺翻嫌路渺茫
过鄱阳湖口望大孤山次黄伐檀旧韵
江长如带湖如襟庐山挈领高嶔崟大孤欲束湖口住石脚下插三千寻浪头有时过灭顶嘘吸倒影影亦沈康郎彭郎两不妬微步但觉凌波深西江贾儿晩泊棹东南月上明孤斟渚蘩汀芷近楚俗水味涓洁神居歆羣鸥飞尽乱鸦舞瘿藤瘦棘森成阴天青沙白献浓翠恍悦余目怡余心船头击汰船尾卧末疾不受风霾淫马当之险幸已脱一壶珍重携千金
蕲州道中
设险凭全楚江防此地迁千家犹带郭独客偶停船天濶星如坠江空月最先时危忧盗贼惨澹话当年
汉口
巨镇水陆冲弹丸压楚境南行控巴蜀西去连鄢郢人言纷五方商贾富兼并纷纷隶名藩一一旗号整骈骈驴尾接得得马蹄骋俜俜人摩肩蹙蹙豚缩颈羣鸡叫咿喔巨犬力顽犷鱼虾腥就岸药料香过岭黄蒲包官盐青箬笼苦茗东西水关固上下楼阁迥市声朝喧喧烟色昼??一气十万家焉能辨庐井两江合流处相峙足成鼎舟车此辐辏翻觉城郭冷黄沙扑面来却扇不可屏稍喜汉江清浣纱见人影
汉阳晴川阁
已失当年鹦鹉洲晴川高阁刼灰留苦嫌过客多题壁却笑神仙尽好楼【阁?新创方士书院】粉堵日斜浮鄂渚蒲帆风急下黄州山根一线分江汉不遣清流混浊流
题王方乔斋壁
半卷湘帘不满鈎大江槛外日东流碧空过尽千帆影一榻卧看黄鹤楼
安国寺东荷池上
莲蓬味美差同藕荷叶香清似胜花懊恼休隂无一树闭门长日坐僧家
汉江舟夜
露宿风餐两月余入秋怀抱少应摅浓阴隔浦初疑露晩食投竿果得鱼夏口帆来飞鸟外洞庭木落早凉初楚天微雨潇潇夜渔火分光到检书
汉川道中纪所见
沙岸百尺高水落岸容槁火云蒸久旱旭日秋杲杲田家候鸡鸣趂伴起最早放闲惜牛力饱食眠秋草不念妇子疲提携及襁褓桔橰远灌田俯仰困机巧单衣汗沾背满面尘不澡锣皷悬柳阴儿童事击考金燥革亦乾愁声振林杪土音带蛮猺过客不尽晓劳歌有酬答各自相媚好丰荒关天运转瞬谁得保民愚亦可怜聊用慰翁媪对之我抱慙饥驱空扰扰人言行路心择食苦不饱此意行已坚毋为乱怀抱
渡百里湖
湖面寛千顷湖流浅半篙远帆如不动原树竞相高岁已占秋旱民犹望雨膏涸鳞如可活吾敢畏波涛
洪湖
汉江支流入洪口水势舒缓地势洼葑田中开亩千顷纬经【去声】一一露渚牙残荷尚擎欹仄盖红蓼竞吐殷鲜花鹭鸶耸肩作人立意思闲暇窥鱼虾滨湖几点暮烟起晒网者渔三五家海篺半闲芦架屋黄篾十丈水占涯春涨生时随断梗秋潦退後依平沙东西北南随所向泛泛何异鸥鳬驾老渔顾我笑相答客行要自同栖苴我闻此言发狂笑片席飞渡苍苍葭
沔阳道中喜雨
一枕凉侵被朝来得晏眠江清收潦後风劲挂帆前宿雨才如露秋云不近天可能涓滴意蓬勃起枯田
初入小河
鱼米由来富楚乡入秋饱噉只寻常如今米价偏腾贵贱买河鱼不忍尝
将至玉沙舟中述怀呈家季叔二首
村荒人少但寒雅夹岸蒹葭一道斜偶到不妨频问俗既来何苦又思家愁经零露秋前草梦吐疎灯夜半花抛却田园荒旧业并携僮仆走天涯
劳苦官居已六年人传緑鬂改华颠眼明稍喜流亡复城小曾蒙盗贼怜五斗粟容彭泽傲一厨酒爱步兵贤定知情话无穷在几夜篝灯记不全
玉沙即事二首
银丝压髻学盘头少妇粧成不上楼客久语音通土俗路长征戍阻炎州芦中船去花摇雪柳外天低月吐鈎净洗胭脂湖水阔荷阴闲淡自清秋【郭外胭脂湖荷花絶盛】絶少鱼虾入膳庖豚蹄随意散塘?鸡栖茅店鸦争食燕去蘧庐鼠啮巢暗窟草深移蟋蟀晴丝露重缀蠨蛸乍来寂莫荒江曲欲赋芜城感慨交
初得家书
九十日来乡梦断三千里外客愁疎凉轩灯火清砧月恼乱翻因一纸书
与韬荒兄竟陵分手兄至荆州余往监利滞留且一月矣作诗以寄
长江多蛟龙嘘吸通潮汐两人行结束惘惘将奚适维时夏苦旱千里火云赤压头一扇?炙背等煎迫而我於其间狂吟快新获兄诗工而迟顾我速以拙篇成必传示瑕纇互指摘我赏兄不疑兄颔我蹙额丹砂百炼金点铁随手掷文从字怪发往往到击节绩学兄贯穿悬河泻胸膈陈言务扫荡妙解生创辟文章窃愿学下语颇不择兄为启其钥奇正示体格经经而纬史较若分黑白溯流止一源驰骋戒?隙有时杂游戏间亦事博奕枯棊纸画局低手两笨伯毫末势必争怒容毛髪磔推枰起相询衾枕纷狼藉幸未投诸渊俛首旋拾摭?观但移晷一笑意已释我饮仅半升兄倾可一石村沽必尽量醉语有终夕舟子讶未闻家奴惯不吓汉阳半月住又复事行役竟陵暂分袂谓作浃旬隔余去向玉沙兄行指鹤泽萍踪忽漂散践约苦难责吾叔方南征输将任烦剧陵用兵地久滞佐筹画西风吹客衣稍欲换絺綌冷署啼寒螿庭柯响摵摵独来閲中秋消息断咫尺岂如孤舟夜卧起同枕席正当盛壮时长驾困短策依回投幕府此段良可惜我年虽少兄本性奈孤僻轮囷剩肝胆感愤腕徒搤妻孥败人意兼顾终无术卤莽一出门何从筭游迹归与须早计惆怅分飞翮
从监利至荆州途中作
余恨空传割据还青天了了隔江山【对岸为华容诸山】人来小雨初晴後秋在垂杨未老间望远易成千里隔时危敢爱一身闲荆州亦是从军地怪得参军语带蛮
初至荆州韬兄出岳家口留别絶句见示和一首
竟陵小别无多日又向江陵把一樽此夕凭君谈客况已如三峡听啼猿
呈大中丞杨公二首
乌爨要荒路几千牙门小驻且江边【时驻节荆州】他年岘首沈碑会不羡龙山落?筵千古英雄皆史册一时形胜又山川从今览眺犹多暇只在披图聚米前
楼船直下拥旗旌絶胜貔貅十万兵吴汉威名如敌国魏公倚重抵长城?桥徼外先声度铜柱天南赤手擎若问封侯何事业征南原是一书生
重阳後六日奉陪中丞公登龙山落?台次原韵
远上坡陁碧水湾苍然平楚夕阳间可无好事传新句恰有佳名似故山【余所居在龙山故云】霜气销来还绿树狼烟起处是乌蛮陪游不少邹从事此日风流媿再攀
荆州与杨语可别
一身万里逐南征八口村居累不轻入幕稍酬宾主分劝餐真见弟兄情雨清江馆啼梦天濶砧乡去雁程莫怪从军还作赋仲宣楼畔尚徵兵
荆南秋尽野鹤羣飞杨公有诗属余并作
远游望滇黔万里方汗漫中途得小憩朝爽快清盼野鹤亦出游声闻自天半来从纎霓端倏过芦花?纷纷排雁陈一一作鱼贯或前如导引後者敢奔窜成羣似得朋独往寜无伴感通在声气形影有聚散应防凡鸟嗤未怕弋者簒那将闲人目送汝入霄汉岂无好爵縻乘轩方好战当年羊叔子坐镇示闲晏可怜烟霞姿曾作耳目翫氋氃驱对客妙舞耻轻炫故泽今重来华表如再见【荆南有鹤泽相传羊叔子养鹤处】但令铩双?警露报昏旦拾粒仰稻粱野性恐不惯耸身托风驭毛骨庶可换我欲从之游招手已难唤
荆人田芝来年老好事所居城南隅瓦屋三楹小庭曲砌杂莳花竹性喜蓄锦石贮以瓷盆清泉涵之因状命名乞余分咏余以其名不雅不欲作诗重违其请赋一章以示意
风日媚冬暄行行历郊陆登高三百步埤堄转城曲墙头见鹊巢老树出修竹叩门得小憩寄兴抵岩谷白须揖相迎一笑情已属小庭容旋马辟径故蟠伏插篱竹架格对面植花木隔帘霜气清老叶冬犹绿井然见位置颇未嫌局促琴书了无尘几榻净如浴清泉贮磁斗浮面不盈匊累累锦石圆纹理细可瞩纷纷夸示客手点口品目寓形穷想像比喻借金玉余笑戏谓翁此事取远俗有生经丧乱奇货手翻覆锦绣拆麟凤珠玑裂奁轴君家茅堂清枅栱无改筑收藏恃无恙彼好非此蓄奈何清玩具反以秽名辱托名丧其实石意恐不欲何如两相忘碌碌复碌碌
初冬登南郡城楼
牢落城南卖饼家空传形胜控三巴天寒落日千羣马叶尽疎林万点鸦沙市人来穿故垒渚宫烟?动悲笳累累新冢荒郊徧还有遗骸半未遮
寒夜次潘岷源韵
一片西风作楚声卧闻落叶打窗鸣不知十月江寒重陡觉三更布被轻霜压啼乌惊月上夜骄饥鼠阚灯明还家梦绕江湖濶薄醉醒来句忽成
雪後
缭墙茅屋闭孤城寒压鼂厨火未生连日穷阴疑有雨五更微雪径成晴坐销短晷经檐影闲听隣家压酒声天意似催梅信早望乡孤客最关情
荆州杂诗六首
要害西南最乾坤百战余孤城还矢石陈迹遂丘墟白日吹笳外枯风落木初暂来戎马地慙愧得安居三户亡秦?孤军覆楚师难消终古恨常动後人思形胜今何用英雄事必奇挑灯繙史传浑似覆枯碁中山存後?失路亦依刘大局分三国深心借一州图王须得势割据岂同仇满眼俱豚犬应思孙仲谋梁元仍旧镇此地屡称兵祸福凭方士干戈尽弟兄戎衣临讲殿诗句到巡城世乱文何用君王乃好名枇杷门外路降表是前驱建业无王气湘东只霸图占星忧客位给札笑家奴秋草荒郊徧元陵问有无南郡风流地雄藩毂久推梨花前队拥红粉後车来马酒分麞饫狐裘逐兎回明明军令在蜀道几时开
洪武铜炮歌
荆州城头古铜炮洪武元年戊申造土花剥蚀锈微生首尾摚撑任颠倒忆时伪汉方纵横虎视江东势轻剽旄钺鄱阳一战收割耳淋漓行告庙荆湘指顾入图版驾幸武昌慑苖獠遂令守土颁火器何异分藩镇险要邪许声中走百夫巨材作架牛皮冒二百余年烽燧冷讲武承平背时好何来寇贼忽披猖将士仓皇弃牙纛可怜櫜鞬等无用下策火攻恃腾趠底贡初曾致岛?後来特赐红?号岂知将军竟负国俯视焦原纵羣盗彼非吾产且勿论尔独胡为亦忘报苌弘碧血衅未足鸱悬目惨无告嬴颠刘蹶谁惜之去者自悲来自笑而今西南又转战形制虽存力难効我来见汝荆棘中并与江山作凭吊金狄摩挲总泪流有情争忍长登眺
荆州护国寺古鼎歌
临淮王气日荡摩东吴西汉两烛蛾天敎禹鼎归一统扫荡不再烦矰碆煌煌开基自建邺丰沛大风时作歌金枝玉叶出九塞带砺锡誓如山河【名山藏分藩记辽王植洪武二十五年自卫改封成祖靖难後王自请移荆州】荆州要害古重镇水合沱沣山岷嶓亲藩改封颁重器汾阴宝气移腾那辽宫北望四千里辇致远自清泥埚【辽东地名见辽史本纪】吴牛回首喘甫定辟易罔象潜蛟鼍中容百石外菌蠢价重奚啻干鋗锅白日蓬蓬霱云起清宵馤馤香烟和百余年间封未絶嗣王拱璧垂綟緺力营梵寺觊祈福丹碧插汉高嵬峨栈齴层级叠堦砌罘罳绘藻连重阿明珠百八缀璎珞黄金丈六?韦驮凭将此鼎配清供位置端正平无颇千林散花传薝卜七叶覆影依椤居人空巷竞顶礼一日万手争摩挱年深余润溢精采斑驳青绿纹成螺厥初赐额号护国岂意国步旋跌蹉西北忽传盗羣起转掠卬僰摇牂牁丛祠狐鸣妖庙火雄王雌霸纷么?公然出陿入旷衍楚境?突其谁何鳬毛东浮蔽大海辕尘南下惊纎萝黄巾方见剧贼走白又报官军过红莲幕乏庾长史碧油幢引杨沙哥庙廷无人经略拙覆餗折足遑知他北门吠犬失利苾南徼跕鸢悲伏波简书右方半涂改泮水左耳全欺讹中军但思挺鹿豕列阵孰肯领鹳鹅九州聚?铸一字百金立木招羣魔腰间大弓肃肃羽掌上利劔霍霍磨湿梢积屍填巨壑洗城漂血生盘涡乌飞白头窜帝子马挟红粉啼宫娥鲁藏大盗窃宝玉武库烈焰燔琱戈玉鱼晨穿赤蚁穴金虎夜落毛虫窠神焦鬼烂逃后羿天惊石破愁皇娲王坤惊听或渗漏诺臯载纪从讥诃是时古鼎乃无恙畴役丁甲来撝呵乾坤元黄蚁旋磨日月来往龙腾梭尔来一瞬四十载渚宫已长油油禾昆明土灰识烧刼铜仙泪雨收滂沱城中故物仅留此坐閲人代成飞柯金刚宝杵卫帝释雕篆石碣敲头陀残僧近前为指点词客好事空吟哦吁嗟兮沧桑变易等闲耳区区一物奚足多
渡荆江
虎渡回船日又曛旌旗高卷渡头云闲鸥意到忽飞去断雁声多时一羣南入五溪江路尽西连三峡楚程分乱离光景逢人问或有新诗当纪闻
白杨堤晩泊
客行公安界榛莽遥刺天百里皆战场废竈依颓垣岂惟人踪灭鸦鹊俱高骞但闻水中鳬拍拍绕我船朝来望澧阳稍稍见疎烟晩泊得墟落潬沙水洄沿天风鸣枯杨衆鸟巢枝颠居民八九家其下自名村野火烧黄茆痩牛皮仅存姻亲儿女舍相对篱无樊我前揖老父欵曲使尽言云自南北争兵火六七年初来尚易支?米换佰钱去秋忽苦旱谷价十倍前朝市有推移世业誓不迁况闻江南北兵荒远袤延逋逃等无地旅仆谁哀怜我感此语真欷歔泪流泉有生际仳朝夕计孰全悠悠逐徒御即事思田园
公安道中
折戟沈沙极望中勿论猿鹤与沙虫一江路阻城犹在万竈灰飞壁已空便有闲情论战伐谁能按垒识英雄分明世事如偿博细雨残灯局就终
过龙阳县
李衡洲畔水潭潭生计漂流最不堪抛却故园三百树来尝霜橘洞庭南
晩泊安郷县六韵
布帆冲雪到小泊记荒程沙岸冬收潦湖光晩放晴百家成小聚一县得虚名路险行吟客天骄跋扈兵废池犹带树残垒竟无城不到干戈地谁知荆棘生
渡洞庭湖四十韵
一气吞全楚孤舟望不穷两仪浮澹沲万象入鸿蒙氷雪凝壶净烟霞拂镜融恍疑天四合长见日当中散作鱼鳞去虚凭鸟道通洪流年莫纪开坼力何雄险蓄波涛势阴防雾雨雺落帆分向背瞻斗辨西东皛皛趋灵域泱泱表大风回车辞崦嵫仗劔倚崆峒絶境何由达狂飈偶一逢未成骑赤鲤直欲驾晴虹空旷曾张乐轩辕想驭空鸾雏娇嶰竹凤咮引荆桐去约西王母行邀东海童舞幽濳百怪恊律奏羣工贝阙清於玉氷帘暖似烘人闲常属耳天外或呼嵩沈璧摛辞壮燔柴望祀丰居然凭岳渎渺矣托神丛河伯忧方大蚩尤祸忽终长鲸摧爪甲封豕殪豝豵不分驱秦鹿终成失楚弓纷纭吹野马变化到沙虫贪说含珠睡乖从割耳聋蛟涎腥蚌窟鱼目闯龙宫往往狼争肉纷纷雉离罿崩沙埋锁杙坏板拆艨艟短景西南陷浮氛宇宙充客行愁渺渺事往惜匆匆飘泊今无地吁嗟一倚?向来拘眺听浑似出樊笼吊古夫何及伤时又不同九疑荒率指七泽荡明瞳易触苍茫句难消块垒衷非才慙击檝有识笑从戎不作沾泥絮翻随别蒂蓬文词新画虎爪迹旧飞鸿壮志销俗流年抚薄躬中流发长啸谁负济川功
腊梅和中丞公韵
一枝开异域独秀殿羣芳栀额黄添晕檀心蜜作香折应伤岁暮力欲挽春阳待共梅花笑先期耐雪霜
武陵除夕
岭徼溪山指後期楚天风物莽参差江船雨閙羮鱼市岸柳波柔饮马池俗陋初逃兵火厄年荒真觉酒醪糜春光已作先庚报试看灯花烂漫时
敬业堂诗集卷一

[book_title]卷二
<集部,别集类,清代,敬业堂诗集
钦定四库全书
敬业堂诗集卷二
翰林院编修查慎行撰
慎旃集中【尽庚申一年】
喜季叔自荆州至二首
会合期难定苍茫忆旧秋烽烟随地满书疏隔年收薄宦供驱策空囊怆去留荆南曾久住囘首似并州再见干戈地方知骨肉恩人情方畏虎客路渐啼猿那得穷无恨惟应醉勿论如何连夕话多半是田园
人日武陵西郊閲武二首
鹰扬荡决势无前觭角相持又一年岂谓陈汤寛吏议尚烦充国策屯田桃花色映巴滇马杏叶装成子弟韀漫说秦人曾避地而今此地是穷边
如荼如火望中分皷角铙钲一路闻黑齿旧疆仍结垒绿旗别队自将军辕门谁上平蛮策朝议先颁谕蜀文输与书生工筭奕疎帘残局转斜曛
再游德山为雨雪所阻留宿乾明方丈次石间周益公石刻旧韵二首
但令兴到便登山路转鳬鷖第几湾福地自留苍翠外闲身偏在乱离间残碑日月看仍在前辈风流许再攀五百年来如转盻知从何处证无还
城外清江江上山依然白浪卷苍湾雪飘灯事阑珊後春到梅花浅淡间竹树一丘迷出入楼台几处记跻攀茶烟芋火前因在信宿留人未遣还
春晴登朗州城楼
沅水湘烟入望深郡楼闲上当登临晴边日作薰檐气乱里歌伤去国心芳草迎船迷旧?绿杨盘马试新阴刘申去後空城在水次犹传上堵吟
三闾祠
平远江山极目回古祠漠漠背城开莫嫌举世无知己未有庸人不忌才放逐肯消忘国恨岁时犹动楚人哀湘兰沅芷年年绿想见吟魂自去来
朗州絶句四首
翎雀弹来新调多竹枝旧法定如何居人不解边头曲只唱西风菜叶歌
江干草市竹为椽容易移家逐贸迁昨日官军又南去辰溪一路有新烟
雨余天气好清明荠菜花开去踏青乐令园荒桃李尽更无啼鸟入空城
督师声势震蛮荆父老徒夸昼锦荣不信但看杨相国遗恩还在鼎州城
武陵送春【时初闻官军恢复辰州】
笋屐篮舆几地?春华一梦记南中草痕吹过青杨瘴花信飘残画角风烧尾蛇应流枉矢惊弦鸟亦避虚弓桃源只隔孤城外流下辰阳战血红
舟发桃源
武陵溪口朗江湾花落鹃啼血正殷楚甸回看惟见水蛮程从此始登山分灾小刼推移过避世遗风想像还但使耕桑能复业仙家原自在人间
辰龙关
结阵愁云傍水滨望中高势故嶙峋古来形胜知何地天下英雄竟少人独戍饥鸦喧落日连营荒草压征尘曾经官渡相持後栅孔枝枝插柳新
海螺峰歌
楚南地穷山聚族逞怪争奇走相逐桃源以上篁箐多碧玉篸如春笋束海螺一峰天下奇形模彷佛神依稀雷磓鬼斧劈不得造物伎俩初奚施中丰上鋭下微窄凹处痕青凸边白古苔绣错十六盘蛮髻椎高二千尺轻身想像穷烟霄仰天一笑天为高不知猱尔何恃腾掷絶顶相矜骄似闻老螺生海底鲲化鹏飞忽移此偶然蜗殻吐馋涎倒覆江干吸江水我嗤汝腹彭亨几许寛安能吸尽五溪之奔湍天公渴汝一掬悭故实汝腹封泥丸呜呼已实汝腹封泥丸只合弃置当百蛮胡为秀耸抜万山坐令荒徼人俱顽
清浪滩
怒势中流劈浪开蛰龙潜处起惊雷衣冠如故神留像牙角争雄石骋才乡户几看疲挽运洪澜何事故奔穨炎荒有路天难限百险终须棙柂来
北溶驿
西隔辰阳才百里伤心战地见何曾尸陁林下乌争肉痩棘花边鬼傍灯井与田平柴栅废燕随人散土巢崩相逢漫说从军乐一饭无端百感增
辰州
连冈猛火夜烧营盘瓠西来尚有城百雉凭高经雨黑五溪流恶入江清就倾庐舍全无主畏险舟车半不行欲访遗书寻二酉旁人指点笑书生
壶头山伏波庙
功业蛮方万古尊当时朝谤竟腾喧耿舒本意难同事朱勃犹存解诉寃马革裹屍言竟验云台图像事休论中兴诸将俱茅土不解於公独少恩
发辰州马上大雨
百折冈峦去复回弓刀小队转城隈马头云势俄为雨谷口泉声并应雷硗确连山愁路滑离披满眼惜花开竹鸡无赖啼偏切直送行人度岭来
宿五里亭
舟行脱险还遵陆跋涉谁知险更并牛迹水添三尺涧云头暮转一峯晴颇闻西上攀跻苦却笑南游性命轻细数道旁双只堠辰阳辛苦是初程
罗旧驿
阳明旧日留诗地我到偏伤乱後情浅草平陂荒徼路残阳小驿舖司城西征将帅犹坚壁【时前军尚驻沅州】南牧牛羊各占营此日蛮人皆佩犊不烦布谷苦催耕
午日沅州道中
一年传旅食吴楚隔干戈蛮果枇杷熟山花躅踯多蒲鱼乡国味风雨客程歌佳节今朝是谁知马上过
沅州即事二首
万马南来牧宿荒连山浅草不能长营门日暮声如沸论担分钱买緑秧
官兵十万拥岩隈粮运频烦羽檄催米价最高薪最贱炊烟晴散画梁灰
鸡冠砦
丝路微从鸟道分半空鸡犬隔江闻雨声飞过岩头砦多少人家是白云
漾头司
云山狮口寨风俗短裙苗两郡封疆错孤城控制遥遗民收野芋狭路入山椒怕见征南骑临江叱驭骄
自沅州抵麻阳二首
半月天无一日晴乱山处处走溪声废坪隔?分秧水【楚南皆山地稍寛衍者名为坪】小砦因高占土城【乡民避兵者俱踞山筑城名曰土砦】楚树含情如有待蛮花问俗总无名崎路在风波外不碍行人触暑行
欲知黔楚分疆处只在孤云两角边自是劳人贪僻路也如渴马爱清泉参天有势松何健肖物能工石亦妍一片铜崖青入望夕阳跕跕数飞鸢
初入黔境土人皆居悬崖峭壁间缘梯上下与猿猱无异睹之心恻而作是诗
巢居风俗故依然石穴高当万木颠几地流移还有伴旧时井竈断【去声】无烟余生兵革逃难稳絶塞田畴瘠可怜好报长官蠲赋敛猕猿家室久如悬
大雨泊黄蜡关江水暴涨黎明解缆诸滩尽失矣
顽石堆瘿疣清江曳罗带黔山虽可憎黔水颇可爱雨声怒流浊晓镜忽破碎千年老树枝礓石亚完块小舠衔尾去脱叶舞澎湃榜人顾我笑壮士行何畏来当兵革交?险视一概谁能守孤篷郁郁坐久待轻生犯过涉既济稍知悔
早发齐天坡
山偪岚气侵仲夏晓犹冷离披马鬉湿十里雾未醒流云莽回荡陆海开万顷东日生其间金丸上修绠殷鲜一轮血倒射却无影苍茫树浮藻参错峰脱颖攀跻足力穷目赏得奇景方知夜来宿乃在最高顶
六月十五夜铜仁郡斋坐雨忆去年此夕同韬荒兄浔阳对月有作
琵琶亭外记停船昨岁今宵月最圆短篴回风湓浦浪孤灯响雨夜郎天文章幕府才相左鳞羽天涯眼并穿若筭归程余较远江楼?上又三千【兄时在南昌幕府】
枕上偶成
漏尽鸡一鸣遥遥村砦里须臾徧城市历乱殊未已晨光澹列宿虚白上窗纸夜来江湖心梦断不可理似觉柔橹声咿哑犹在耳
连下铜鼔鱼梁龙门诸滩
上滩力相争下滩势相借连山百余里一抹苍然化轻舟纸作底百折穿石罅雨雹飞两旁雷霆奋其下篙师心手习快若王良驾又如彀强弩东向海门射胥涛浩荡来敛怒却退舍河神况小婢指摘或遭咤因斯悟至理出险在闲暇向来覆舟人正坐浪惊怕
麻阳田家二首
牛羊争隘巷井臼荫高木村村聚一姓鸡犬并食宿兵荒分同死男女不轻鬻所以五溪蛮古来多巨族俗贫盗见弃夜户可不设翻为防逃兵乡社有团结隔河闻人声睒睒鬼灯灭我欲从之言灌莽高百尺
浦市晤宋梅知兼赠别
与子总角交贱贫互相得自从行万里始作可怜色两萍浮大海後会那可即初春得子书感子远相忆令兄久辞家托我觅消息武陵快相遇恍与子面觌颇怪经乱离神清髪深黑报章走急足与尔慰饥惄十年一纸书奚啻万金直平生骨肉恩独往轻远涉沅江石齿齿白日飞霹?投躯试奇险聚散俱惨戚汝兄我先见我弟汝新别两家兄弟间异姓派如嫡铜崖闻子来喜剧遽走觅买舟下浦市石触舟中裂怖余身幸在再理渡江檝沙头重把袂迎面泪反滴开口先暄寒次第家事及子言聊慰我指似听历历舍弟辞人幕今年复家食别中六寄书此度凡两接【是日接德尹所寄第六札】子来喜见兄飘泊手重执余行别诸弟渺渺孤飞翼同落百蛮中悲欢俨殊域江天秋平分昼夜五十刻月魄哉初生飞虫扑灯入从昏话达旦对酒唇不湿别当争战场岐路莽南北子颿已高挂我马尚覊靮去去勿回头凉风在芦荻重阳前一日铜仁郡斋得韬荒兄豫章信
豫章书到雁程劳山馆孤灯夜屡挑怕说重阳又明日南来何地不登高
铜仁书怀寄德尹润木两弟四首末章专示建儿
客行已度万峯巅咫尺西南接漏天云栈险应轻蜀道布帆稳忆上吴船家书盾鼻题难尽春草刀环梦未圆了了故园东下路洞庭高浪白门烟
虚名小郡笑犹存官舍无烟米不屯鹅鸭池荒余弃垒渔樵人少但空村路穷江口船稀到山近黔东石尽髠最是子?啼未歇插天丹嶂起?
眼见青旗换白旗几闻殊俗震余威月斜嚵虎巡城去风定饥乌绕树归超石诸营儿作戏射生别帐妓成围飞书草檄非吾事悔着征人短後衣
阿庚失学阿承痴满架残书急护持不愿生儿还似父尚怜有叔可为师杀鸡为黍人谁过缀凤粘珠想要奇便使他时能典谒草堂花发是归期
高慎旃罢官入都索赠行之句
八年远宦阻回车万里高堂怅倚庐【少司寇先生尚在堂】归路已迟鸿鴈後逢人犹说乱离初兰成恨满江南赋孝穆情真仆射书此去朝家崇吏事崔瞻藴藉比何如
送雷玉衡赴印江学博任
双江路尽还双峡此去休论跋涉难秋雨隔城闻战伐夕烽传点望平安乡程渐近梹榔树宦味初尝苜蓿盘昨夜尊前频送喜灯花何负郑?官
得家荆州兄都下书久而未答夜窗检笥中旧札因续报章并作二诗奉寄
朔南踪迹两浮萍尔渡滹沱我洞庭橘柚候依京国雁茱茰会散故园星瘴乡弓力秋来健沙碛笳音岭外听若向此游论客况兵荒一一眼曾经
陈东倘许持清议经济如兄绰有余夜雨新丰空作客秋灯絶徼又开书絶奇世事传闻里最好交情见面初如此畏涂须閲历兴阑吾欲赋归与
铜仁秋感和刘丙孙六首
风物移黔境关城接楚邦乱山争戴石细水亦名江远燧连苖砦孤灯冷客窗崎岖经战地游屐不成双吾亦疑天意人间事渺茫阵云秋易结驿路晩偏长鸡犬无安土衣冠剩古粧少年鞾袴好轻薄笑蛮方郭外於菟穴城中跋扈兵几时除猰?终日逐鼯鼪警急传鸡羽悠扬听角声草间残孑在却立望昇平居民窜崖谷顔状类麕?薄赋犹输赕余生各恋家铜苗收石緑金气辨丹砂乱里轻蛮货何时到客槎隙火飞虫入庭隅树影生月光经雨淡岚气入秋清南味疎鲑菜西风到鱠橙可怜乡梦断戍柝正三更莫谩愁覉旅南游计亦良主嫌芦酒浊客爱野蔬香珠米升舂雪刀鱼寸缕霜蹉跎叨?箸容易送流光
秋怀诗【并序】
蛮城秋晩风雨凄其怀友思乡一时并集次第有作得诗十六章江湖浩荡分寄无由异日奉几杖於先生写心期於同好当出以相质用博和章焉
四海灵光刼烧余名山一席老仍虚及门渐散天南北旧事闲随梦卷舒党论甘陵多拟似交情中散厸何如公朝谩有程文海又费先生却聘书【姚江黄夫子挂名荐□知驱驰无力不能北上也】
事与心违怅久离京华一信底差池望穷难觅衡阳雁客到遥传塞上诗南国霜华蓬着髩东篱秋信菊如期买山归卧谈何易始觉巢由是盛时【外舅陆射山先生久留都下短章劝驾情见乎辞】
黄浦花深护竹扉隔江城郭鹤初归风生故垒余芦荻天遣西山长蕨薇注易十年留小草忧时一涕肯轻挥老?来往钱唐路药裹丹炉计未违【黄晦木先生注易垂成近复事黄冶之术】
青山无恙罢登临收取雄才入苦吟快马短裘他夜梦荒亭野史故交心【谓金正希先生】愁侵衰髩丝何极老傍穷途感易深一片台城吹角外秦淮烟柳变秋阴【王汾仲寓居白门】板舆自草闲居赋骏骨何心羡筑台讶许客来论旧雨能令人妬是奇才对门瓦屋相望住【谓斯年分虎】称意溪花一笑开还有江山传好句青莲曾到夜郎来【长水李秋锦】南戒江山破涕新博枭壶马斗长贫英雄混迹疑亡赖风雨高歌觉有神一剑乾坤鸣怪事六朝裙屐笑文人采蘩桥畔留诗别母在尤宜惜政身【白门王璞庵】
管鲍雷陈原有数临岐执手语分明後来此会知何地同辈如君岂好名薄俗谁堪论古道浪游吾恐负平生但令出处存初约应谅天涯共此情【客夏同人饯别於飱和堂闻故乡社事纷然感怀同志作诗寄主人朱与三】
忆从奉杖别岩隈远枉驰笺又一回军角风高虫语合猎尘秋早雁翎开石光敲火三年过铜柱无名万里来珍重先生期许意缄题欲报每迟徊【家伯二南远书见示】
酒幔河桥柳拂丝故人欲折并依依箧中行卷春留别画里孤颿客忆归蛮郡秋声回鼔角战场风力展旌旗卖文剩买防身剑不改从军一布衣【朱人远陈撝谦子棨黄主一各有文见送缱绻之意别後不忘也】
三径无资谩管弦清才差胜广文氊蓝田记入昌黎集绦帖碑留淳化年一县葡萄秋酿酒千家砧杵月临边猪肝不用供他客双鹊东轩信早传【陈子文举家赴安邑丞近闻子厚亦作晋游同此致意】
存殁相关事忍论桓山翼折叹贤昆【谓凤司】久从恭谨传家法却幸诸孤聚义门二顷良田贫减价两朝汗简泪添痕买隣拟就墙东住及取遗风敎子孙【祝彦方南宫下第闭门读史抚孤侄如已出言念及此不无存殁之伤】
望衡对宇雅相亲南阮才高不讳贫带雨村舂晨隔巷欵门灯火夜留宾两家子弟如行雁一姓婚姻少比隣角酒争棋曾此地荒鸡絶徼梦何因【王子颖右朝兄弟】
石佛桥边一系舟远来情感寄书邮关心风雨经聨榻轻命江山博壮游木叶波仍浮楚甸芦花雪又满吴洲蒓鲈橙蟹家乡味容易怀人负好秋【徐孝绩有书见存并简盛鹤江徐淮江程禹声诸子】
消息烽烟万里通怜余踪迹久从戎羞言处士河阳幕岂有书生絶域功浴?甲分秋练白蜡丸书?烛花红知君矫首西南望怀友思亲一概中【得杨端木京邸书】
晴川高阁挥杯後两度西风閲岁华鹦鹉梦销江上草鹧鸪啼老日南花舞回鸡枕宵初半读罢鱼书饭好加莫道楚材多放废居然屈宋起名家【汉阳王孟谷罗鲁?】
曾作江湖同队鱼洞庭南上更愁余旧游想像重题阁故国平安有报书去日儿童皆项领同时牛马亦襟裾捉刀未了生涯事只是羞乘下泽车【与韬荒兄江陵分手兄赴豫章余至沅南相望各天音尘夐隔比得乡信因寓感怀】
同沈将云杨鲁山游铜崖
双江合处势潆洄地尽中流忽有台沙际马知寒潦缩城西鸦带夕阳回年深兵燹碑难读路入榛芜眼勌开片石只从开辟在题诗曾閲几人来
天擎洞歌
黔江自与楚水通楚山不与黔山同神灵有意幻奇谲使我豁达开心胸初披榛莽觅微径旋渡略彴踰奔洪水穷云起岩洞出外象轩翥中含空阴丛轰轰聚蚊蚋老骨硌硌摧虬龙悬崖俛瞰势将坠一柱突兀撑於中蜂房倒垂作层级锺乳乱滴穿玲珑不知瀑布之源在何许天绅飘下朝阳东石梁截断千匹练明珠迸出鲛人宫又疑蜥蜴吐沫散氷雹寒气??生回风长林丰草四时润雨露不到谁尸功
重过齐天坡
十月新寒瘴已轻万峰湿翠雨初晴人来天际斜阳影马蹈云中落叶声杼轴谁怜民力尽邮亭遥数戍烟生半年游迹愁重到何计云山慰客情
再至沅州哭刘丙孙二首
幕府论交快得羣天涯失意手重分不应小别轻挥泪岂谓重来果哭君【中秋前在铜仁洒泪而别遂成永诀】尽卖衣裘供薄殓误他僮仆远从军瓦灯相对僧窗夕忍读龙塲瘗旅文【刘官吏目故云】
偶然倡和成诗?鵩赋长沙最不祥【丙孙秋感诗有长沙鴞似鵩肠断洛阳年之句】万里慙余称好友一官累尔死殊方招魂有母伤垂白舁榇无儿等国殇却负薪贫也得九原应自悔辞乡【刘为安丘相国次子】
送杨鲁山省觐归里
殷勤巵酒别蛮天安稳图书压客船经眼云山穷战地称心诗句远游篇彩衣綫绽三秋後白发花穠八座前不载丹砂供服食闲居一赋已如仙
夜观烧山和中丞公韵
寒空月黑焰初熏照夜俄生万岭云赤帜千人争赵壁火牛百道走燕军危时莫以烽为戏我意方忧玉亦焚不信刼灰吹不尽草间狐兎尚成羣
麻阳运船行
麻阳县西催转粟人少山空闻鬼哭一家丁壮尽从军老稚扶携出茅屋朝行派米暮雇船吏胥点名还索钱辘轳转絙出井底西望提溪如到天麻阳至提溪相去三百里一里四五滩滩滩响流水一滩高五尺积势殊未已南行之衆三万余樵爨军装必由此小船装载才数石船大装多行不得百夫并力上一滩邪许声中骨应折前头又见奔涛泻未到先愁泪流血脂膏已尽正输租皮骨仅存犹应役君不见一军坐食万民劳民气难苏士气骄虎符昨调思南戍多少扬麾白日逃
雪後平溪道中【时官军初复贵阳】
马足声坚冻未融楚南晴雪照黔东百家废井悬军後一路啼灌莽中斑白逢人愁铤兽?苻何地集哀鸣书生亦有伤时泪袖湿征鞭裹朔风
清浪卫广福寺
瓦砾城隅万竈?居然古寺比灵光残僧一去尘蒙佛画角孤吹夜雨霜刼过昆明灰尚黑年深龙汉事全荒断碑知是何年物野火烧来栢叶香
飞云岩
白云本在天变幻随所到无端忽堕此穴地启洞窍石髓久渐凝灵姿特神妙轩轩势欲举外秀中骜劳佛力镇刻画恣凌暴山灵怒不受企脚首频掉犹虞从风扬出山不可叫呈形寓百怪意想得奇肖昂昂舞狮象狠狠蹲虎豹蛟龙护鳞甲鸾凤披羽翿或疑人卓立又似波倾倒形容口莫悉览胜难领要造物太雕刓将毋元气耗林泉为映带?引转深奥清阴矗古栢远响落幽瀑遂令过客心出入殊静躁惜哉灵胜境乃落西南徼好事偶一逢高情复谁较独留阳明碑千古表蛮獠【王文成月潭寺碑记圣果亭偈石刻俱在焉】
度油榨关
平明走马出城闉峭壁西风冷偪身转粟上天非易事据关连栅复何人雪填土窟埋屍浅氷裂刀痕迸血新等是三灾逃不得疆场沟壑两穷尘
题镇远中河寺後石洞
一片青山展石屏天光西豁?阳城岂知跃马横戈地犹有晨钟暮鼔声
黎峩道中二首
马滑前冈冷未消【冷音叧黔中冬月雾雨之候道滑成氷俗呼为冷】一鞭丝雨上衣潮瘴茅黄过三郎舖寒水清涵葛镜桥
青红顔色裹头粧尺布缝裙称膝长犵狫打牙初嫁女花苖跳月便随郎
黔阳杂诗四首
蚩尤百丈吐寒芒【时有彗星之变】杀气西南莽未央燕雀君臣空殿宇蜉蝣身世閲沧桑乱山似作孤城卫横戟谁堪一面当错料夜郎知汉大井蛙曾此自称王
休将卧虎比前禽诸将功高贼未擒?马隔城边草瘦幕乌啼晓阵云深盘江路尽黔疆险钩栈人从蜀国寻一片寿阳汚血地浪传田叟哭王琳
玉斧铜标界有无苴兰城外亟储胥田横客已辞穷岛乐毅功难敌谤书官滥羊头争献镜谋新鼠穴可乘车英雄穉子论谁是广武登临叹有余
吹唇沸地势纵横约束人称峡路兵间道无援防豕突丛祠有火散狐鸣残年租赕催何急鬼俗流离命已轻勿倚弓刀能杀贼向来渔猎本苍生
送王兎庵学博赴安顺
芭蕉关前打戍鼔漏天十日九日雨西征健儿猛于虎道傍箐深狸伺鼠朝行缚人暮驱牯张目睢盱避无所仲家生苗砦无主肆虐公然彍强弩野无烟市絶行旅飞鸟山山铩毛羽尔独胡为此焉处别家十年长儿女失意勿复论乡土文章下笔造奇古诗法亦可籍湜伍髪须如丝白缕缕宛然褒博说邹鲁及门弟子纷可数往往功名拾芥取先生齿豁五十五犹抱麐经应科举广文片氊寒且苦顾独求之荣衮黼仅留僮仆丧资斧别我西行何踽踽我为尔歌尔起舞舞意低昂歌激楚而今输边方用武何处堪容腐儒腐桑榆有路行可补曷不去作咸阳贾
贵阳除夕次德尹去年此夜湘南见怀韵
秦城赵璧价谁偿只影随身漫去乡剑气久寒思拂拭鸡声无伴起徊徨吟残蜡烛三更笛梦结春云十亩桑不是无家轻远别天南回首一摧肠
敬业堂诗集卷二

[book_title]卷三
钦定四库全书
敬业堂诗集卷三
翰林院编修查慎行撰
慎旃集下【起辛酉正月尽壬戌四月】
辛酉元宵月蚀
顾兎乘鸾事总乖暗尘谁鬭踏灯鞵但期来岁圆还再肯照人间缺亦佳金筑旧闻荒野史玉川奇句抵齐谐素娥似有刀环约渐放清光入客怀
黔阳蹋灯词五首
川主庙前喧笑来花蛮狡狯学裙钗马鞭拦入北门去闲杀新城普定街
不用弯环竹架棚长条宛转曳红绳月光人影蒙笼里一色花篮廿四灯
雄蜂雌蝶拥官衙先後轮番唱采茶忽转歌头翻四季声声齐和牡丹花
龙尾龙头五丈余葺鳞镂甲洗兵初班头旧出霛官阁皷板中间领木鱼
赤脚姎徒閙扫粧木梳笼髩去随郎一年一度芦笙会又赶春山跳月塲
滇南从军行八首
漏卧?町接夜郎井蛙穴鼠只寻常开边使者今白头他日婴儿号竹王
旨下羊皮督责多前军追电出牂牁城乌三匝重围外听唱先锋敇勒歌
捷书夜半刺闺还再发西山板楯蛮特赐龙家悬鹊印土丞新缀总戎班
金马关头毒草春道傍掩鼓不惊尘受降老将幽燕种半是当时献镜人
三道兵威转战余革囊濳渡计何如肉屏尽向金沙路可少姚枢裂帛书
朝家纳粟重输边卜式才高逐贸迁不是湟中瓯脱地何劳封事策屯田
天地鸿蒙俨再分别传科斗出奇文就中机密无人识惟见飞书入北军
称帝称王意自憨投琼一笑抵朱三桔橰烽火同儿戏两度烧营到博南
军中行乐词十首
旌旗小队挿竿竿?篥声中路百盘明日山头移帐去牛毛鹅毳满兵栏
猩猩贴地坐铺氊红点酥油一样鲜普洱团茶煎百沸偏提分赐马蹄前
斑鹿黄羊左右盂射堂割炙尽羶腴行厨可口烹鲜味新瀹羮汤进鹧鸪
粤西白獭近来多项锁金铃跳碧波鹰犬技穷浑不用旌门别唱打鱼歌
果下名驹爱水西骑来鬛剪初齐战场多少洮河种骨立秋风向北嘶
臂鞲小鹞覔窠雏密箐深榛近却无驸马手书驰驿到羽毛四出比军符
仲家苖弩末犹强机转铜牙怒蹶张楛矢旧曾充武库特烦中使到炎荒
衙头樵牧占官庄射虎归来白日藏夜夜横屍荆棘地浪传车骑出南塘
万里京华十日通云边优诏下军中锦袍貂?征南将拜赐从夸第一功
五千名籍隶西江乳臭居然拥节幢太尉一军长不调摴蒲蹴踘自双双
邸报二首
曾趋絶域拜毘卢降将还朝籍未除博得封侯须好语太平天子是文殊
暴露扬灰罪未伸肯容武库贮亡新专车长狄侨如骨四出犹烦驿骑尘
即事二首
爨妇粧成细马驮梨园立部曼声多太常别有平蛮乐不取金钗玉树歌
几处开疆议叙同绿旗归去亦分功新加细铠衔都督宝顶朱缨队队红
诸葛武侯祠
割据人才出真从运数争苦心扶季汉余力到南征庙古寒鸦集山高薄雪成渡滤缘底事错莫笑书生自正月以後不得德尹消息用少陵远怀舍弟頴观等一首六韵
闻汝辞人幕经时少寄书兵戈淹别日梅竹且村居池草诗争秀蛮灯岁逼除两年期易爽十口计全疎残雪衔双岫春氷破一渠依依游子梦长自绕林庐
白樱桃花歌
空庭瘴消风日春樱桃花头繁且匀枝南枝北并时放初月隔?浮粉云梨花无香李太俗别具幽艳存天真山胡飞来好毛羽字清调熟啼声频金铃风细惊不起啄花如妬花含嚬有时一片近人坠洒面掠过香烟煴故园开时记寒食年年讌赏迟芳辰依稀为汝评品格杏花顔色同鲜新眼前一树白堆雪开及二月当初旬近南已得天气早雅态更自离红尘有情相对万里外一醉何必非前因明年花时定谁赏我是今岁吟诗人
得家信
吉礼除丧後悲驩意各真他时怜弱穉此举慰先人与俗宁从俭传家合称贫一门婚嫁毕两姓恰朱陈【小妹去夏归朱季弟今春聘陈】
寒食看海棠
不见秋千架榆烟火又更转防花笑客真觉雨无情绮句红纱护微风翠幄迎万山樵采尽怜汝独倾城
偶游东山寺
草长忽无路重来迹已陈寺贫僧乞食台古佛蒙尘兵火残碑刼莺花絶域春近南多战垒愁杀独游人
?榔
不愁侵瘴疠开辟得奇功远客熏顔醉蛮娘论口红香回金醴液清漱玉川风万里经相识谁怜庾信同【庾子山梹榔诗莫言行万里曾经相识来】
咂酒
蛮酒钓藤名乾糟满瓮城茅柴输更薄挏酪较差清暗露悬壶滴幽泉借竹行殊方生计拙一醉费经营送彭南陔赴长沙即次留别原韵二首
画灰奇计决从戎入幕何妨许掾聋郑侠图曾伤目击陈琳檄可愈头风嘉鱼有味江东好老马无羣冀北空车壁击残壶口缺白头白尽雨声中
湘中风物近何如太息罗含未定居竹阁语清悲拥髻芝田春秀梦回车频垂旅槖千金散独泛归舟一叶虚刼火不烧周易坏乞【音气】君枕秘发奇书【南陔临行授余河洛易数】三月十五夜梦游南湖追忆旧好因寄淮江
梦趁归心得故园鸳湖游迹宛然存浓烟隔浦浮诸塔春树分行緑一村万里烽烟游已勌三年光景向谁论往来最忆尚书墅柔橹伊哑直到门
四月十六夜喜雨
夭苗小砦破春畊异俗差堪慰客情万井云烟扶小阁四山雷雨动空城漏侵书榻移难定卧想园庐去未成好是緑针浮水候陂塘彻夜有蛙鸣
黔阳即事口号三首
帐有炊烟戍有楼山无林木水无舟王瓜入市家家病箐雨经梅日日秋苖妇短裙多赤脚僰僮尺布惯蒙头兵荒满眼图谁绘卉服先敎逓速邮
土产丹砂及水银若论?赕自来贫蛮分乌白皆名鬼爨合东西略似人蒻叶分盐沾鴂舌?榔和血点猩唇水西小马新来贵买得偏夸内廐珍
役夫肩背几曾停頳尾歌残忍再听刼过流亡初着籍碑传德政已镌铭羊肠鸟道千盘瘴马背牛皮百鞘钉正是西南需饷亟螳螂川路接蜻蜓
?谒阳明书院
不遣先生成谪宦谁将理学辟荒榛後来事业皆由此异俗诗书遂有人复壁只今留絶徼刼灰终古怨亡秦讲堂亦与兵戈厄马踏空堦万瓦尘
送秦望兄东归
万里相逢有弟兄覊孤无那送君行雨腥双袖弓刀血风静诸山草木兵梦里田园重到眼蛮中儿女自成声极南从古无秋雁归去休轻议子卿
怀叶邓林副使播州
重峦叠嶂锁空壕蜀徼孤城近不毛佛现催晴秋闪闪鬼车啼雨暮骚骚宦途载涉应知味乡梦频归可惮劳计日江南秋信好黄花酒熟待登高
得都匀汪明府子参书却寄
剑河秋涨转山鸣桂象天低瘴压城旅况难辞边邑苦蛮人能爱长官清岩光夜放金蚕蛊兵气秋荒木箐耕此际回头家万里可因捧檄慰毛生
送李子受往武陵并简山学禅师
不是无家等罢官客中即次取粗安江清城郭移帆过战定桒麻避地难落日孤鸿回健翮西风老马卸征鞍邺侯自具神仙骨烧芋差宜对嬾残
杨大中丞寿讌诗八十韵
宇宙方多垒英雄必大儒两朝悬硕望一代应贞符学贯天人策才熔造化炉清名传四世赋价俪三都暂应郎官宿旋栖禁掖梧龙鳞批可畏虎齿探何虞鋭气真无敌虚名自不沽在廷推小谏有识服訏谟十载官难调三迁秩稍渝纳言班汉爵冏命入周书继领霜台豸重听柏府乌花骢行尽避赤棒或时须姻娅论权贵欢传溢路衢异时公望合一德旧臣孚再秉金银管弘开贡举途风流归吐纳文义辟榛芜桃李公门盛茶烟琐院晡徽猷真藉甚经术故非迂撤帐传衣鉢临轩命仆夫上情深眷注廷论协都俞锁钥西南重
恩荣礼数逾雕鞍红叱拨宫宴玉盘盂朱芾加元老黄金赐内帑不应烦侍从直为寄彤玈赫赫千秋业明明万里涂三旌纷照耀单骑历崎岖忆昨初开幕残疆尚负嵎客尘双短鬓时事一长吁深箐蛮调象丛祠鬼托狐苍茫生胆勇警策戒衣繻大义攻鸣鼔先声算获俘坛塲收老将舟楫付烝徒转粟时方亟屯田计似纡量沙俄积聚编户悉将输剖断才无滞沈深意每殊几时休战伐随处萃逃逋间道才通蜀前军已渡泸焚巢移渥朴抜穴徙於菟及见干戈息从敎政化敷时危须震厉地瘠赖支吾楼为筹边筑弓因克敌呼经年烦草创即事具规模俗陋虽难化苖顽亦可覊縻存体统指摘讶睢盱发难相如檄留心郑侠图御囚仍有礼讨罪每矜辜疾苦逢人问疮痍试手扶心铭关感动口惠讵驩娯春雨膏曾徧秋风病卒瘏哀怜看卖劔痛切请蠲租泽雁劳初集吴牛喘渐苏阴功多被物忧国细倾壶世尽荣殊遇公犹孙硕肤乞归辞婉委
优诏答勤劬法曜辉南极
皇威畅两隅印金龟转纽袍锦鹤呈珠侧听中兴传谁云往事诬谷城传指石铃阁叶悬弧俯仰差无负韶华好自愉长生花是桂异域酒名芦野猎登麋鹿山肴进鹧鸪黑头光黼黻明目艳氍毺仙骨清方贵豪家习摠无风华矜少壮顾盻指须臾瘴疠披襟净烟霞满腹腴西园催刻烛东郭滥吹竽贱子通家旧频年幕府趋孤踪随泛梗里耳厌皇荂自比依枝鹊谁怜伏枥驹襄阳留叔子夏口滞元瑜乡思年年共陪游往往俱礼优惭上客才短惜微躯知已能容拙开怀必尽愚但令亲几舄何用苦牵拘古有轻投笔人今异执殳诗狂容杜甫操狭笑淳于感愤寻常失蹉跎岁月徂受知非泛泛述报秪区区醉酒杯长润衔毫墨未枮平淮碑好在未敢忆江湖
九日同赤松上人登黔灵山最高顶四首
絶磴扳跻望已穷忽穿鸟道入禅宫云端方丈娑罗日井底孤城?篥风草木连天人骨白关山满眼夕阳红兴亡何与闲僧事一角枯棊万刼空
空谷西风昼怒号山寒九月马归槽路危怪石惊将坠天纵诸峰势竞高罗甸一军深壁垒滇池千顷沸波涛劳人何限登临意不向糟丘覔二豪
诸将开边振鼓鼙几闻京观筑鲸鲵巴賨未脱金牛险土贡长闻枥马嘶事异汶阳休许鲁谋新曹沬恐轻齐乱山中有豺狼穴曲突何人议水西
渡泸沟畔辟新阡痩棘荒苔半石田渐有疎烟生郭外那无一雁到天边蛮方对景怜佳节客路登高感去年落帽台孤风雨暗短裘长路又三千
十月二十二日接德尹长沙第二信惊闻三叔父讣音旅中为位而哭悲痛之余得诗三章
荆南风雨沅南雪几处追随意最亲乍喜远游依骨肉却愁别路沮音尘人来絶域原命事到伤心每怕真两地存亡身万里一襟啼血隔江滨
灯花剥落雨沈沈昨夜长沙有讣音薄宦竟虚三径计首丘终负九原心老成顿尽天难问家运中衰势不禁好与精灵扶後起松楸先兆已成阴
臯鱼路尽独凄然此意能生叔父怜岂谓縗麻辞故国重将涕泪洒蛮天孤踪黯澹成千里一信蹉跎到半年也拟招魂归未得瘴乡谁与慰沈緜
得荆侯侄习安讣信拭泪写此并寄尊人楷五兄二首
手札频开破旅愁讣音此夕黯然收眼枯倦枕孤灯泪天偪哀猿万壑秋忧患岂知缘识字男儿真悔覔封侯一棺难揜平生气鬼火高于百尺楼
黔雨滇风近十年归装临发尚迁延浮名误汝今如许异域生还洵偶然賸与孤儿留笔砚最怜少妾卖花钿倚闾别繋高堂望旅榇何时到墓田
老仆东归寄慰德尹兼示润木
迢迢万里途莽莽三岁隔离悰兼旅况杂?难并释欲寛居者情聊纪独行迹前年远辞家荆南事挟策中丞天下贤谒入容揖客宾徒车服盛中有麻衣雪偪腊踰洞庭羽毛风瘮武陵一春住山水爱澄碧寻僧就闲暇横草应烦剧随师赴辰沅跋涉隣殒摵麻阳三挂帆铜仁双着屐前军?阳战破竹势深入偪腊抵贵阳孤城如破驿荒署瓦仅存窻户悉颓拆移时开敝箧稍稍置砚席主人况巨才手自树英烈蜡丸刺闺至文案日几尺岑范媿幕僚但坐看擘画迩者西征将继被中旨责已合两粤师咽喉势交搤滇城久未下攻守力云竭师久必屯田其能悬釡鬲僰僮窜榛莽废土旷牟麦即事常踌躇察眉怆捐瘠那无一尊酒排遣就务隟蛮花非时开犵鸟乱格磔穷愁托吟咏好语慰行役束缚得蹉跎年华坐抛掷忆昨初来时针孔冒矢石髑髅委乱草雾淞杂凝血马惊忽腾跃人意一凄切乱离民命轻鸡犬等狼藉仆夫掖我前惨惨度军栅回思田园乐岁晏情逾迫功名捷径启大府破常格我无卜式赀寸进计斗石移文累好友初约背畴昔全生为门户识者应见惜枵然旅槖垂念尔勤捆摭家门沗居长慙愧少擘?子言嫂侄贫何忍分涓滴不记少小时推梨耻割宅开函见子意至性生感激族谱敎方衰锱铢起墙?岂知手足恩具迩异疎逖即此慰先灵庶几免离析草堂父书在千卷皆手泽西园梅竹林十亩错塍陌得钱了公税余用佐菽帛读书兼治生生理恒苦窄吾方逐游惰勉汝终苦说长须随我久嬾惰亦成癖怜渠筋力衰遣去情脉脉临发写此诗万山猿叫夕
乌山战象歌【并序】
岁六月前军转战于乌木山阵获三象遂以捷告驱象北行道出贵阳观者如堵仆为作歌
乌山转战烦骁骑鸦鸣牙中风卷帜南人驱象迎我军鼓未成行气中溃渠豪力尽投深箐窜鼠奔猿互颠踬是时三象屹不动却立如山鼻垂地将军获象等获俘阵上悬金募生致须臾抜箭膝行入柱耸圆蹄一十二槖駞珠玉压背装象也轻身受人制我闻内廐旧成羣食俸曾援三品例牙花雷雨偶一开何必焚身因挟贿此行生死随所置莫更回思战塲利君不见功成则骋败辄降世上男儿尽如是
送人赴黔西
罗甸西游影倍孤乱猿啼入赠行图边城事少余诗兴幕府花开散酒徒北鴈久迟乡信到南霜偏着客髯枯封侯不是书生事投笔无端笑渡泸
咏史八首
翻覆兴亡閲两朝老来刘濞气逾骄十年宾客谋何密四海渔盐利颇饶西贡几曾归武库南琛无复换文貂徙薪可少长沙策一掷金瓯险得枭
近说孤鶵死首丘特烦献馘入皇州朝家旧识田横面饮器难寛智伯头视葬敢容双骑客争功何与什方侯天南从此无征战上苑昆明罢习流
辘轳绠断井应枯?主休伤押不芦粉麝余香衔语燕佩环新鬼泣啼乌残粧掩镜双蛾短白骴埋沙尺土无别有红粧连骑入金盘银烛拣明珠
析骸食肉一城空阿父空提五尺童旅火焚巢何自苦齐书飞矢竟谁功大臣未必怜朱瑒故吏宁须问向雄满眼残黎皆仆妾向来跧缩倚神丛
风急降旗旧折竿播州归甲极凋残一时管统援师尽同日臧洪赴死难赤手何顔还抱马白头无望复登坛大斤山下逢隋将犹作炖煌戍卒看
袭美官高并入秦他时声望起红巾岂应东市陈尸客妄比南唐下第人记室有文惭劝进霸才无识笑轻身鸿毛一燎全家尽豫让桥荒鬼火新
勾漏龙门接壤间谩劳回首望刀环销沈战垒金沙濶画断关河玉斧闲季布敢论亡命去田畴争许奉书还满堂旧日三千客几个闻鸡并出关
大廷一意注安危充国金城事不疑滇海有人闻鬼哭棘门此外尽儿嬉古来成败原关数天下英雄大可知莫笑书生无眼力与君终局试论碁
黔阳元日喜晴【以下壬戌】
曙色晴光一片明乱峰衔雪照孤城未吹北笛梅先落才及东风柳便轻万里烟霜回绿髩十年兵甲误苍生眼前可少丰年兆野老多时望太平
杨南城自鄢陵陞任剑川州牧道出黔阳因病乞休比方养痾黔灵山寺高其勇退之意作诗赠之
如此山深可耐寒鬂丝禅榻且盘桓日南郡较中州僻天下官惟牧守难世路交情双髩换春风归信一帆安君家旧住吴淞岸三泖烟波底样寛
送友人入蜀
扬鞭倚劔出牂牁鈎栈盘云几驿过盗贼烽销诸郡僻英雄祠入乱山多卜居未稳宁论地行路虽难莫放歌便拟题诗继夔後此邦风物比如何
水西行
乌蛮遗种称罗鬼剽悍断头能掉尾传从济火年代深世土居然属宣慰我从里俗询大概复取兴衰质诸史中古荒茫不足论渊源请自先朝始洪武初年祸乱平远略伧荒来越巂是时奢香一巾帼跃马金陵谒天子承恩归去立奇功一诺西南九驿通却笑五丁开不到乱山高下隔蚕丛二百余年太平业世世分藩比臣妾後来生聚启规模四十八支互蟠结别开荆莽起台殿硐户碉房高栉栉已分王土作王臣旋练?兵护?穴刴牛磔犬片言重聚蚁屯蜂一呼集布囊笼髪氊覆肩负弩掺刀轻出没泰和功烈汾阳亚神庙中年平播贼当时亦用水西兵驱使前行借余力酿成殃祸启祯朝杀吏围城气渐骄深宫南顾鞭难及诸将西征功屡邀土司如狼吏如鼠八捷余威弃归路内庄一夜陨河魁明日三军齐缟素眼中大创真无几可惜偷安旋就抚阁鸦关外晓传烽霭翠营南夜鸣鼔尔来桑海变须臾此辈根株未尽除?性陆梁还似故朝家谋略故非疎经营特借强藩力辛苦开疆一载余至今父老犹能说墨守输攻真劲敌老窠地险石作城要陿不容双骑入铜牙毒矢毙濡缕竹柄长矛利钩棘马蹄过岭捷于猱革甲环身轻似叶连宵斫阵万炬明散入深林晓无迹蛇神蛊鬼助饕虐飞食人头吐人血砦前路断临奔壑失势一摧千万尺四山伐木斵作厢裹用牛皮冒生铁石椒悬絙下槌门雷斧轰天巨灵劈攀藤健儿气力尽拍手蛮娘笑投石重围坐困又经时转粟方愁乏良策岂知存灭总关天渠首终成戏下悬万岭提封开四郡一朝腥秽涤千年自此岩疆少蜂虿余威远慑诸苗砦空留徼外廓清功自蹈人间僭亡罪此日重劳问罪师乌飞三匝失栖枝忽传耐德生还日赵氏中山尚有儿乌蒙犄角称甥舅曾是安坤旧婚媾也挈遗孤代乞哀复归故土希恩宥颇闻军令竞邀驩满许闲田复见还土贡纷纷呈铁踣庚苴往往赐银盘寄语封疆诸大吏从前开辟谈何易莫贪扯手纳金钱此事孤雏有深意输粮禽贼尔何功王会图成戎索同不见天心今厌乱战场新鬼尽英雄
中山尼
中山女尼顔似玉布袜青鞋行彳亍白日濳形灌莽中逢人不敢吞声哭自言生长本名家阿父才名宋玉夸千里飘飘随远宦一家迢遰入三巴养成娇女娇无偶掌上明珠唾随口花前侍妾尽知书镜里新粧时学母自从观察去朝天官署清凉遂可怜寇盗西南俄阻隔彗氛狼鬛扫东川孤儿寡妇皆臣仆翠袖搴萝行补屋卖散平头计渐贫嫁分红粉身何独飘零无赖到南迁夫壻移家远入滇几夜新婚成永诀旋收战骨葬江边早年沦落多关命石上三生眼前证便遣情缘着死灰行依心月开圆镜小鬟何意尚随身宛转青丝手共分金剪无声云委地宝钗有梦燕依人扶携同向山中寺改口人前唤师弟别与繙经起法名庆光旧是闺中婢皓齿明眸两比丘久生死等浮沤香灯绣佛前因在从此相依拟白头晨钟暮鼔流光易荏苒今年三十二骨肉深恩且勿论沧桑时局关何事何当六诏又屯师十月孤城乍解围将军奏凯功无敌悍卒摉牢势不支移巢抜穴驱人起但是有身无避理一朝蓄发强同行几度剚刀犹不死归程昨夜次徧桥哀角吹残令寂寥却喜道傍俄见弃草间趺坐度清宵同行偶傍江东客指点云山晓来迹双江暂拟寻同伴半路又惊逢逻卒太守呼来泪未乾含啼一一语悲酸乱来莫说为官好儿女姻亲那得完梦里生还愁故里依稀记得莱阳是已作昆明刼後人托根何必仍桒梓君不见列帐西来珠翠围忩忩粉镜去如飞不知皂帽天涯住何似红裙马上归
班师行
滇池平滇水清滇南旷荡余空城犬无夜吠鸡不鸣将军奉诏初抜营几姓分旗徧行赏同时帐下添厮养何取边头户口繁十年生聚滋奸党白头翁媪啼且僵弃掷不得收戎行翻身一仆委沟壑骨肉满眼纷飘扬红顔如花扶上马坡高惊堕珊瑚把儿郎新嫁羽林军山下人逢执鞭者近前一队飞尘起中有伤心泪偷洒朝家本意重开边剧贼初平近十年尔等累累皆鬼妾偷生敢复祈哀怜即如滇城围七月未能下戍卒垒频高书生箸谁借君不见禁旅一出西南通煌煌
中旨褒肤公参军夸谋士夸勇逢时多少称英雄緑旗只合就裁汰那许尺寸贪天功从此归成垂白叟卖刀买犊安农亩犹及生儿际太平家家相贺持羊酒
和答彭南陔长沙除夕见寄原韵
薄游依地主归计几时成老被妻孥累贫衔故旧情緑尊消夜浅白发竞春生乱後飘飘迹能无感北征黔南署中连接与三子頴右朝手书知德尹已入燕归计遂决先驰诗以寄
出门俦侣稀苍莽七千里岂不念离羣徒乱人意耳素心十余辈一散如泼水同源乃殊流所到随坎止行人半萍梗居者仅桑梓所恃气谊敦尺书屡见慰开椷试终读感叹忽中起吾弟赋北征残冬束行李严程霜雪恶急往宁得已双亲尚浅土举念每颡泚幼弱两三人田庐讵堪委我来已天末欲去难遽尔鸟道阻且长戈船塞江汜主人荷垂谅告别辄诺唯僮仆亦欣欣行期屡屈指到家幸非远计日及秋尾期子赋同归开园召知己
敬业堂诗集卷三

[book_title]卷四
<集部,别集类,清代,敬业堂诗集
钦定四库全书
敬业堂诗集卷四
翰林院编修查慎行撰
遄归集【起壬戌五月尽癸亥九月】
客杨中丞幕下且三年德尹以壬戌正月北游余在黔闻之遂束装遄返与季弟润木局促里居甫周一岁不及待仲归又将出而丐於亲旧矣合归途所作及家居诗共成一卷名曰遄归集
发贵阳留别大中丞杨公三首
风波才过又烽烟一路看山渐近滇浪迹南云真万里滥竽东郭忽三年孤熊舐掌粗知分飞鸟依人正自怜不觉对公成洒涕也应容我赋归田
乡社枌榆隔後尘交情翻借布衣亲勒铭事大才难称絶代人稀见始真宝匣异光刀剖玉铜盘高焰烛辉银他时重话西征绩惭愧曾充幕下宾
纷纷桃李艶公门驽钝如余尚服辕明镜何私顔欲换清谈无用蝨空扪人来江左名惭项诗和舂陵格纪元束缚倘酬知己分敢随流俗说衔恩
高寨
緑蕨荒无际黄茅直到天祗因乡路远犹自恼啼鹃
度云顶关
目极云生处到来云满身时清存畏路兴尽有归人马力疲堪惜禽言听似真往来经战地白日起阴磷
将至清平县马上作
石秀山渐佳城荒日将暮遥见孤烟生犹知有人住
晩宿龙里县署
官舍周围带土墙盆池新涨接方塘归人已梦田庐好只道蛙声是水乡
母猪洞观瀑
蛮中六月交山路苦焚爇卧闻夜雨来快起寻乳穴入洞微有声足底响呜咽出山忽震怒闪睒不容掣岩前滙奔流人骇马辟易来如曳组练一綫注飞白跌为渊潭深湛湛落澄碧石牙互参错吞吐霹雳舌直从湾澴底跳沫腾百尺惨惨天变容凛凛风作雪冈头杜宇叫万竹划然裂将归得奇观顿解肺肝渇
冷溪
溪浑三尺雨马渡一汀烟径转长防虎沙平忽有田断云依岫险乱草得花妍满眼悲凉意新诗记不全平越遇雷玉衡索留别之句口占赠之
依旧青衫把一鞭纷纷白面看谈边冷官未了从军志岐路犹余话别缘急雨淋浪茅店外乱山高下马蹄前得归吾已无余恨只欠游踪未到滇【雷滇人也】
黎我山城北福泉山张三丰礼斗亭尚存
清池照影树扶疎【亭前有浴仙池长生桂】昼静廊空想步虚閲世人来棋散後出山云澹雨晴初穷尘滚滚孤亭在浩刼茫茫百战余华表鹤归应有泪旧时城郭半丘墟
题兴隆卫圣母阁
隔断荒城别一丘蝉声寂历鸟鈎輈忽来风雨疑无暑如此林峦合有楼尘刹留僧还笇奕瘴乡有路莫回头澹忘未必同灵运直为清晖作少留
寓楼晩坐
一声清磬出柴关庵主军持乞米还暝色羣羣栖树鸟夕阳朶朶隔城山
偏桥田家行
结茅住山巅种田在山麓田荒费牛力仅得播种谷七年际离乱饥馑死相属稍思岁一稔生命丝或续师旅比凯旋骄嘶百万足黔山无水草何以充首蓿成羣走阡陌泥淖没马腹食叶躏其根螟螣等荼毒秣刍一朝尽妇子终岁哭天下自昇平民生有蹐局我为老农语物理视反覆来年期好收重看秧田緑
晩登偏桥玄都观後阁
承平推旧镇设险控西南水势全趋楚山形尚带黔坏城平似掌古观废成庵即事多兴废兵戈实厌谈
重宿?阳中山寺赠紫桥长老
水色山光浄眼前下临无地有苍烟长虹自亘西来路峭壁刚支北面天开士偶逢堪一笑旧游重到已经年乱离风景劳生梦可少秋堂借榻眠
舟发沙湾入沅州境
烟村红日吐初晴野泊艚促早程秋水澄鲜鱼味美晓山葱蒨鸟言清城连盘瓠形犹壮滩过鸬鷀怒未平我是沅南留滞客旧游一一总关情
天星滩
明星的的吐飞湍石势参差乱眼看莫拟乘槎到天外偶从奇险博奇观
神堂湾村家
布裙翩翩短幅高髻亭亭古粧坐看人成翁媪不知世有姬姜
辰溪县晩泊
夕阳孤塔表辰溪江面初寛地渐低从此一舟平似掌万峰回首夜郎西
泸溪
傍穴累累架树梢悬崖百丈俯江?小舟恰傍山根过长恐风狂堕鸟巢
两头纎纎曲二首
两头纎纎?子船送郎只到洞庭边四时雪浪滩前石白日雷霆枕底天
两头纎纎月上弦中秋屈指又今年归路二三千里近别家四十一回圆
晩过界亭
晩景融怡剪渡还鳬鷖随我过前湾半江风色参差浪卧听啼夹岸山
桃源访胡孔志不值
汉阳分袂已多年闻说游踪久入燕归路我经秦客洞故人贫就广文氊桑麻旧俗今谁主苜蓿荒斋醉少缘秋雨暮帆惆怅在可堪囘首洞庭烟
沅江县治滨湖居民皆渔户水盛时举家乘舟入湖秋冬水缩则结茅沿岸住
官舍无城傍水滨鵁鶄鹅鸭半居民疎灯几点夜呼渡老屋百家秋结隣岸曲芦深长响雨船头鱼健欲惊人饶他小县输渔课赋歛湖湘俗久贫
将之长沙留别沈将云
武陵溪口手重挥独向长沙未得归凭寄家书传客况为言弱羽又分飞
青草湖
淼淼湖光天尽头曚曈初日起芦洲小船百折行难到一片苍云白露秋
长沙舟次闻德尹入黔之信二首
去年此地君思我君到黔中我又归世路茫茫谁料得离人黯黯意多违两萍湖海原难遇独雁潇湘正嬾飞此夜梦囘姜被冷残灯疎雨倍依依
岐路匆匆过朗州【弟去常德才五日而余至】菊花初约误林丘音尘京国书迟达诗草炎荒客善愁道路半年成万里【德尹于正月自故乡入都今又来黔故云】江湖一信到孤舟跕鸢浪泊来何为归去吾方羡少游
长沙喜遇彭南陔
鹭立芦花浅水蠏肥稻垄新霜梦去故乡秋好一尊闲话潇湘
长沙杂感四首
水远山平极望賖湖南风物一长嗟屈原已去终亡国吴芮如存可世家湘竹旧痕啼梦雨薜萝新鬼怨囊沙孤城自绕残阳岸风急秋清急暮笳
觭角关山百战过征南精鋭竟如何牛羊队逐移营尽犀兕人传弃甲多蜀虎连年劳怅望黔驴无技任讥诃孟明一眚功无敌别路今听唱凯歌
穷年供亿奈兵荒谷贱伤农力莫偿地远舟车还络绎时清图绘有流亡劳鱼未必忘喣沬集雁何当稳稻粱十万人家君勿问如今瘠土是三湘
卑湿南迁事可哀鬼神宣室召空囘君臣如此犹嗟命绦灌何人乃忌才史汉高文光照耀江山故宅客徘徊治安敢拟长沙策直为先生痛哭来
同南陔九畹游岳麓中途遇雨兴尽而返
缃帙曾披北海碑南游雅与素心期好奇历险人皆咲冒雨寻山兴又痴双屐泥痕苔剥落一江帆影浪参差衡山咫尺犹难到敢望云开似退之
八月十四夜洞庭舟中风雨再寄德尹黔南
扁舟小泊最苍凉那更回头望夜郎浪迹久经烟瘴地怀人今在水云乡灯红极浦秋何际月黑寥天夜有光满眼江湖飞不到始怜羽短道途长
洞庭阻风歌
湘阴去岳阳湖面一日程云从北来风色恶吾力敢与吾命争船头纸钱撒白雨舟子酬神致私语老鸦啄肉掠水飞庙祝鸣钟月东吐大哉神灵本至公凭私讵可祈感通不如系船整篷索南北东西预难度明朝风便从尔行莫使有风帆力弱
中秋夜洞庭对月歌
长风霾云莽千里云气蓬蓬天冒水风收云散波乍平倒转青天作湖底初看落日沈波红素月欲升天敛容舟人回首尽东望吞吐故在冯?宫须臾忽自波心上镜面横开十余丈月光浸水水浸天一派空明互回荡此时骊龙潜?深目炫不得衔珠吟巨鱼无知作腾踔鳞甲一动千黄金人间此境知难必快意翻从偶然得遥闻渔父唱歌来始觉中秋是今夕
湘江舟晩
清湘清彻底人影净征衫秋水渐归汊远舟惟见帆荒洲无雁到落日被龙衔一様天边月今宵迥不凡
岳州
湖腹平吞尔许贪湖唇一喷势难拑力争全楚功谁??应孤城户已三客梦堠长还堠短夕阳山北又山南太平设险非无意渔猎丸泥敢尚探【湖中盗贼充斥故云】
赤壁
一战三分定英雄洵有神古今才不偶天地局长新故垒秋吹角荒江晩问津祭风台下路惆怅是归人
夜宿簰洲驿
洞庭晨出险小驿宿兼程渔火远村没雁沙残月明?苻荒大泽赋歛窘余生不敢论时事乾坤及罢兵
过湖口作
楚水吴烟一览收新移锁钥控中流谁兴桑孔缗钱利尽算江湖大小舟山脚酒旗孤店晩县南风色乱帆秋诗囊压担琴扶膝关吏何妨任薄游
登芜湖浮图
落帽家山记几巡弟兄南北各伤神茱萸明日重阳酒五处登高各一人【时家次谷在粤荆州在燕德尹在黔惟韬荒家居故云】
木末亭谒方文正景忠烈两公祠
一姓兴亡际忠臣尚力争百年公论定两字易名成山雨晴蒸气江雷怒作声君看南渡後降表出书生
发仪真
緑杨城郭碧萝洲夹岸红灯映酒楼为爱吴船听软语买帆连夜下真州
欲登金山不果
也有登山兴中流去不多眼中江路尽翻觉畏风波
梁溪秋晩
绕郭林塘净晩烟放闲黄犊水平田吴霜未剪江南緑犹有菱歌动敂弦
初到家得陈六谦书并见寄诗二章期余作北游驰声以报
暌违不在久依依念俦侣与子惜分阴矧乃递寒暑六年五寄书故人在肺腑才华我何有藻赏终见许久要期勿负感子心独苦师门一回首过眼如风雨初约贫渐渝旁观惜毛羽青衫行谒选此意吾谅汝昂藏七尺躯行与衰老伍忩忩簿领下英气恐少沮并州地苦寒腊尽雪片舞蹇驴数十驿远宦等羇旅此邦经五季地险全用武连延二千年往往警鞞鼓海内今连兵闽粤接秦楚河东耕凿安天道合存抚安邑古帝墟唐俗仍朴鲁官清资俸薄折柬到乡土也拟上羊肠得君作贤主
哭王右朝四首
还家约略中秋後长路风波恨稍迟六日不詹君尚望三年重到我成悲魂来苹末蛟龙骇泪杀灯花枕席知恠得吴江催噩梦唤回孤帐雨飘丝【九月十二夜舟泊吴江梦中忽有人大呼曰三日内汝当有奇祸一时惊寤明日到家遂闻兄重阳讣信】
卅载交亲气谊中盖棺事了太匆匆拟从颓俗存家法不愿诸甥有舅风氷雪一枝怜菢鹊图书四壁哽秋虫东山便是西州路欲学羊昙计转穷
勿论死别与生离存殁心伤无尽期鲍叔有情贫敢讳尚平多累出偏迟向来语笑犹堪忆从此肝肠好付谁海角天南诸弟散讣音欲寄苦差池
未改头衔属望虚手题丹旐又踌躇携来万里千行泪检得三年五度书【余出门以後兄凡五寄书】好事谁还评月旦余生吾久负居诸文坛诗社飞扬气百念俱灰一恸余
除夕与润木分韵二首
曾为茅堂乞少资不成覔地向西枝弟兄踪迹团圞少儿女心情指顾移扣角骑牛聊复尔设罝守兎定何为升沈此际知谁是欲悔身谋又自疑
灯花檐雨夜沈沈慰我沦飘得故林久别翻惊相对影急装谁谅倦游心时清壮士才难尽俗薄贫交望苦深稍喜来年春带闰未应相对废聨吟
不见外舅陆射山先生屈指六年今春奉谒里门旋有吴行兼以送别二首【以下癸亥作】
髩霜髯雪走天涯拂袖归来记岁华海内诗文无手敌座中筋力许谁夸谈深世态多经眼老喜游踪渐近家五柳有情难系别勿论乡思米囊花
乱余三径长蓬蒿栗里田荒尚属陶逸兴人扶双屐健名山天靳一星高春浓远市红灯月烟泛轻帆白鹭涛恠底尊前还恋恋六年书疏阻江臯
重过听莺斋与徐淮江话旧
风雨高斋别几春小池佳树碧添鳞两湖地主怜君在三月莺花笑客频梦里何曾忘对榻画中只合着闲人倦游莫讶归心切知已无如穉子真
三月晦日陈元亮家看海棠
一番阴雨花期尽难得君家尚有春路隔西川无好句眼明南郭又芳辰浓云薄雾怜香意翠袖红纱絶代人还有挂帆惆怅在满湖烟水梦何因【与显武别有约而未遂故云】
传经堂歌卓次厚属赋
後生学术无授受往往谈天哆衍口春华秋实古难兼气节文章谁不朽塘西卓氏本望族逊国名臣侍郎後天教一姓留典型几辈蝉聨起诸叟西京箧衍探源委北宋儒林辨谁某煌煌藜火燃太乙种种琅函发大酉雕龙余技矢穿杨石鼓旧文鱼贯柳一经三世属名家两字千秋推作手颇闻名儒後必大贤嗣文孙洵非偶百年榱桷尚如新别筑祠堂寛十亩已看歌颂美轮奂更莳花竹贻长久藏经合閟晓繙书族谱亭成夜呼酒才名後先满南国不比虚名指箕斗余家盈盈隔带水累世交情谊称厚三十年前枯菀分家运迍邅遘阳九邺籖兵火荡余刼陶迳柴桑惭世守老成顿尽人所叹小子无承良自丑朅来尘逐游惰笔墨祗用供奔走祖父遗书读未成肯堂肯构夫何有诗成对君三太息独抱残经莽回首
同淮江登东湖弄珠楼
但令兴到便移船我得同游亦偶然疎磬晩潮孤影墖暖云浓树四垂天称心图画凴栏外经眼亭台落照前却笑诗成无杰句骊龙依旧抱珠眠
过吴汉槎禾城寓楼
快事相看一笑真忽传絶域有归人刼灰已扫文星灿党禁初寛士气伸佳客偶逢如有约【时陈寄斋俞大文俱在座】盛名长恐见无因廿年氷雪思乡梦才向田园过一春【汉槎将携家入燕】
吴门喜晤梁药亭
仆家海东君海南海道相距三千三有时忆君发遐想直欲芒屩游琼儋故人【谓魏禹平】金阊传好语知是久客犹停骖买帆两日风色顺百花洲外波潭潭风尘在顔刺衔袖笑口一豁心俱甘披襟更觉有深致黄须緑鬂垂鬖鬖名言霏微齿牙洁絶胜香味飘迦楠小儒窘步不踰阈训诂驯绕如衣蟫读书已破十万卷可使踪迹无穷探吴中此来凡两度一一纱壁留精蓝山塘四月天气好轻衫拂领来晴岚家家緑阴啭黄鸟曷不载酒携双柑闭门却扫吟独苦郢雪属和何人堪平生美好百不入正坐好古成奇贪知君力欲追正始三唐两宋须互参皮毛洗尽血性在愿及有志深劘勘拙诗与君不同调小言未可夸詹詹数篇见赏自京洛君愈降气余弥惭匆匆人事促轻别欲去暂止嗛清谈红绵花开鹧鸪叫归梦定绕桄榔庵
声山侄自都下归相见阊门舟次出荆州兄手札期余北游戏作一诗以答
春氷一骑蹴滹沱柳色苏台握手过卤莽不须惭计拙驱驰真欲悔才多吟红日晏谁同调变徵声移急和歌每遇南辕频问讯长安米价近如何
同祝豹臣及家西叔饮韬荒兄斋
高树柴门景又迁小堂南北緑遮天偶然不速来三客如此相思閲五年居近人应疑卜昼路难吾转爱归田楝花风急村桥暮欲散闲愁仗酒颠
养蚕行
去年收丝利倍三村中家家贪养蚕蚕多桑少叶腾贵千钱一筐卖未甘温风吹蚕蚕易老满箔三眠上山早蚕娘一月不梳头嬾惰却输辛苦好东家采得茧如脂缲向檐前索索吹西家茧头薄於纸一様蚕桒两様丝将丝换钱索官串无者价昂有者贱贫家衣食天所悭别许居奇营巧宦即今闽海尚兴师争利人人学贾儿闻道楼船皆市舶贸丝岂必尽蚩蚩
麦无秋行
三春雨多二麦荒脔卷尽萎田中央大麦茎长穗未起小麦茎短叶早黄楝花风过缫车傍忆得年时麦上塲塲乾日烈声拍拍打麦作糜汤饼香腰鎌往刈才盈尺雉尾?褷藏不得惊人角角渡水鸣别向原头草间活可怜鸦鹊不知时羣下荒畴覔余粒我为老农语鸦鹊明年好收从尔食明年好收理则那只愁无种将奈何西园书屋顺治丙戌毁於火瓦砾之塲长养茨棘垂四十年比方有事於垦辟既惜地力且以习僮仆之勤焉用东坡七首韵与润木同作
池亭剩曩基长养藜与蒿中更四十载未尽茠刺劳贫家供赋歛尺寸无所逃焉能守石田郁郁希阴膏益利兴由人弃捐成不毛旬来拾瓦砾积比颓垣高
赤日黧我顔白汗沾我背鉏荒如去病快得三年艾伊昔缔构初春秋想高会沧桑变时局草土少完块谁歌蟋蟀诗蹶蹶职思外南山方朝隮厥象占蔚荟百年虽莫保三径幸犹在给口荼蓼间其甘等炙脍
生涯失习劳贵贱谁比数优游不堪事尚记前贤语主人既率先僮仆趾齐举给餐称勤惰功力积毫缕种豆畦横从种瓜架支拄所忧岁将旱六月竟无雨浍亩一歉收何由载筐筥力恶不出身货恶不出土尚恐机事牵高人未全许
陶家有田园三径忍就荒篱落缺粗补东西互相望丛牙覆块生一片苍云苍地力久不効新萌必繁昌未饱啄粟鳸先防踏蔬羊望腹聊忍饥先畴胡敢忘
土性既有宜人情亦有适养材待椅桐孰若树榛栗移根寻丈内本向邻家乞落实庶可期拙谋作乃逸举赢力不逮何敢议筑室灌园岂无人戢影勿轻出此中足生事吾计今已必
恶木次第除丅丁响斤斵析薪祈克荷生子愿愚慤我贫天所怜田舍免风雹【用北史王蒙传事】随爷课晨夕老圃庶可学先公垂训在远蹟企商岳黾勉奉前编偏傍敢駮荦勿言世业尽五亩泽已渥兄弟且同居相容在蜗角【用庾信小园赋中语】
仲子性好游旅食辞南村叔子嬾甘寝鼻息鸣西垣我介两者间奇士羞王孙有时事游惰挟瑟随雍门有时赋归来及见松菊存行者咏陟冈居者劝加飱营身各有役出处且勿论若较杜樊川季强惭令昆【杜牧望故园赋云昆令季强兮乡党附】
题朱子蓉六丈所藏张穆画马用黄山谷韵
緑杨风起骄不行低头嚼环如有声乾坤一线尘纵横肉中带骨笔力透不比东郊诗咏瘦苦忆寻常栈间豆青丝漫络高家骢龙眠妙手亦老翁谁能更貌桃花红
送唐殿宣之浦江学博任
琴书压担晓风清别路山行复涧行青髩功名秦博士白头经义鲁诸生月泉诗好篇篇秀宝掌峰奇面面晴勿对空柈嗟苜蓿如今骥足是初程
同韬荒兄饮郑春荐斋
云岩醉别忽经春重向吴山问主人陶侃登堂还拜母茅容为具也留宾回风却扇浑无暑急雨催诗若有神鹦鹉莫夸才子赋郑家名擅鹧鸪新【坐侧有鹦鹉故戏及之】七夕同鹤江孝绩序仔集淮江听莺斋
红蓼苍葭水一方到门松桂已迎凉灯前岐路天南北【时鹤江初从山右归孝绩又将游江右】屋角双星夜短长雅集几回逢好友离悰多半话他乡当筵有客伤存殁不忍临风发酒狂【思右朝也】
次谷兄自粤西扶先伯父榇归里二首
万里行何畏归来始泫然乱离成子孝危苦得天怜泪尽干戈外魂惊瘴疠边路难经死地初不计生还自古苍梧道征人半舁棺獞猺啼赤子父老賵清官竟返天南魄翻疑梦里看附书吾久望执手杂悲驩彭南陔长沙寄书知其长郎越千已於去冬物故一诗当哭兼以相慰
鵩赋长沙痛未穷短书缄泪寄西风隔年别酒征衣烂几日归帆旅榇同善病我曾怜久客未亡人又累衰翁畏途尽室成何事头白君应悔断蓬
雨中过董静思山居
十里沿洄暮霭昏熟衣天气半清温菰蒲响雨烟沈浦芦荻回船水到门跃网忽惊鱼尾健坠檐初见橘头繁好山偏阻登高屐笑指郎家半日村
题陈允文圮桥授书图小影
战鬬功输运筹亚英雄勇退神仙舍谁招四皓出商山我信留侯本儒者奇谟秘策乃天授老父一编事聊假不然韬略世所知岂必传从圮桥下陈生尔意非好奇那将此景供图写志大何妨学贤圣时清未许谈王霸披图商略意何如传习师门计有余【余与允文俱出姚江先生之门】眼前经术皆经济莫问人间未见书
同人中秋集陈寄斋宅
南游我昨逢佳节两度中秋瘴如墨去年对酒洞庭湖万顷平波铺练雪电光一瞬等闲过倏忽还家又今夕良朋折柬邀共醉怜我匆匆复行色晩来微雨过城西影落人衣月东出明河一洗秋容净海气天光较然划街头无人市声歛相国门前月尤白门前看月堂上歌白月红灯互相射绣屏屈膝围娇面赴节红牙夜深拍沈沈箫管索索丝微动梁尘堕犹澁清商一线徐引去桂树流颸叶初脱此时中庭月停午窈窕穿帘巧相覔须臾腰鼔忽勾阑假面西凉羣啧啧欢塲冷落年数久对此翻令感萧瑟却忆江湖载酒时芦花深岸闻吹笛故人顔色就归梦羽短途长莽飞越此来会合殆天幸竿木逢塲看跳掷徵歌自笑胆气粗起舞偏惊耳轮热东南盘敦君眼见供帐如云扫无迹独留好景付我曹莫向瑶台话尘陌只愁客散月易斜人事苍茫难料得来年作客知何地此地来年召何客南枝栖鹊催五更东野寒蛩号四壁殷勤酹月还一杯珍重清光照离别
过曹希文斋
恠底移家忽入城小堂幽事颇关情琴牀近海潮添润茶榻分泉火就烹摩诘园亭依画槀建安人物入诗评也知习嬾便支户不废堦除有送迎
有感戏寄韬荒兄
格新曾被老元偷此外何堪说唱酬但到西园应秉烛不逢东野肯低头故交牛耳成孤愤弃妇蛾眉托四愁【指一邑子】博得美人开口笑暂时跛足也风流【兄以酒後伤足故戏及之】去夏余自黔东下与德尹相左於辰沅道中今德尹岭外将归余又有西江之役二诗留寄
薄游踪迹久沈吟准拟归飞息故林别去无端随末俗穷来何事惬初心书籖日过尘窥隙茶竈风回响和琴一笑飘然仍作客竹窗闲杀是清阴
二顷田知恋洛阳眼中岐路等亡羊江风海雨愁频结桂树荆花感又长草草归程双爪迹劳劳别梦五星霜恠来出入如相避乡国何时雁作行
留别朱日观祝豹臣朱与三陈寄斋王南屏家西叔韬荒兄眉山侄二首
緑髩西风几遍吹许巢贫过少年时【用方干诗中语】好官气色车裘壮独客心情故旧疑近月江云偏绚采未霜淮柳尚摇丝名塲此日谁高步消得樊川赠别诗
渭城歌酒?纒绵存殁关心一黯然落日故人长笛赋【右朝殁已一年】晓星同调断鸿天梦回露白移橙候路入秋红剥枣边任是登高何地好青帘那不忆羊川
西江集【起癸亥十月止甲子三月】
万里归来继逢俭岁家宪副伯方摄西江臬篆邀余入署自冬涉春周旋六閲月为治游学之装到家五日北行不欲浮沈乡曲伤长者之惠也将有南昌之行示儿建
我年二十九足不出乡闾南舟阻钱塘北辕限姑胥循循守矩矱尺寸敢少渝汝祖见背日戊午暮春初衔恤在终天有生不如无实拟奉成训终身依墓庐黾勉同汝叔食蒿甘荠如此意难自保饥寒旋相驱初心忽中变末俗谁谅余麻鞋走从军凶服尚未除自伤越礼教临去还踌躇汝时年十二恋恋来牵袪汝母病在牀强起缝衣襦为我择吉日劝我姑徐徐山林忍穷饿此事古有诸奈何逐浪游浪游计终迂我虽口不答含意郁未摅恐丧丈夫勇一笑起跨驴寇盗满西南杀人弃土苴书生尔何恃急往不暂须轻命踏危疆卤莽羇孤虽无司马才肯恋终军繻逅邂关西公怜才等璠璵留我置幕府开诚使怀抒初来荆州城渐入西南隅蹉跎战争地四载过隙驹忆自前年冬洞庭上双鱼吾叔又捐馆讣音传岂虚蛮灯黯淡花相对惨不舒天低啸哀月黑号训狐开书忍再读百感并集枯上念两先灵窀穸未归居下念汝曹长失学犹从渠告归策始决宁独怀樵渔中丞知我真赠言借吹嘘坐觉瘴疠扫清风拂长途检点箧中装百金颇有余束书戒行李触热我仆痡故人?阳守开馆留篮舆不惜分俸钱寄归慰妻孥命穷气方傲却去同挥锄行行百余日始得还菰芦夜半叩柴扉犬吠鸡羣呼门前五株树緑槐间黄榆乱叶落我前忽惊秋又徂入门拜灵几血泪交馍糊举头汝在旁依稀记形模汝弟急欲见唤起髪未梳见爷不识面反走牵娘裾对之重泗涕存没伤心俱别离经丧乱泛若浮海鳬得归特天怜未归敢自图稍欣世业在断蓬复依株绕屋十亩园桑下可种蔬即此勤学圃贫士有故吾都缘懒惰久力不任菑畲室人免交适官税多积逋倦羽又辞巢飘飘傃洪都仲氏久去家南北音尘疎季子资性矫青氊误为儒龌龊小儿曹欵段下泽车虫虾恣跳跃蜗涎活停瀦翻笑尺水艰蛟龙困泥涂男儿夸富有岂在堆仓庾愿汝勤孝弟余事到读书孝弟乃本根根完花叶敷章句粗能通已胜耕田夫煌煌京兆後子孙杂贤愚五世泽未斩有生夫岂徒不闻王僧?凤凰缀蜡珠峥嵘觇头角少小志本殊十五号成童何况十六与当时同队者转眼分龙猪眘毋学汝父风尘厌微躯厉人恐似已取火夜看雏悔心用自警作诗焉敢诬
黄晦木先生从魏青城宪副乞买山资将卜居河渚有诗十章志喜邀余同作欣然次韵亦如先生之数
黄竹先生今夏黄自离商岳走踉蹡靑钱易长苔莓路画藳频移薜荔墙未就丹砂顔屡换欲寻白社愿难偿身经开宝流离後那问西川旧草堂
覆巢事过俨他生回首风波噩梦惊硕果两朝谁门健白头一意自孤行纵横鈎党清流祸峭蒨风期月旦评几为借柯怜病鹤羽毛如雪照人明
力圃虽艰胜力耘多时吟峤望停云未完婚嫁何多累投老关河正失羣菜把恩羞叨地主荐章名幸脱徵君故人高义倾颓俗薄俸能为卜筑分
方丈蓬莱事不经收心风物到园亭红蕖艶後蝉遗蜕黄菊开时雁拂翎感遇诗还工属对垂帘卜屡验奇零少微越国真高士移向吴天只一星
松木塲遥路向西人言罨画似西溪雨中緑树鸡豚栅霜後黄云秔秫畦琴筑铿锵声落涧风花高下踏成蹊凭君指点神先王可待游人为品题
数折溪桥两版门也须挿槿植篱樊闲携翠竹红藤杖晴晒牛衣犊鼻褌耕读新功儿解课渔樵故事客能援名香老研随身具目击谁知道亦存
乐事从来出苦辛错将劳尾比枯鳞眼空身世残碁刼日漏轩牕过隙尘方外衣冠惊俗客梦中坟墓抵归人碧幢红堵村村徧肯笑繁华不称贫
钓台何必尽桐江牀下人来拜老龎隐几湖山归四壁卷帘风雨到西牕花源旧隐今何代白鹤新居即此邦已约隣翁勤斩竹与排蟹椵打鱼桩
一痕龟墨食江郊从此深居远市朝椰子冠从方士借笋皮鞵赴老僧招定巢屋角晨依鹊挟弹林端夜逐鴞马迹车轮何处覔遁仙名籍在丹霄
盘涧时清且寤歌欠伸光景底消磨年丰米谷登塲贱水濶鱼虾漏网多勿药肯教眠食减不祥端赖鬼神呵鷄豚预有登堂约慰我归来兴若何
武林哭万充宗二首
武功十叶变儒风理学君家创甬东【谓尊甫履安先生】勲爵初除缘国破饥寒不出胜途穷传家同异参三礼【君所着有学礼质疑】絶笔春秋阙两公【近注春秋惟定哀未就耳】四十九年君勿负盖棺余恨未成翁
忘年交谊许忘形君自殷殷见古情看竹欵门才一宿【去秋余自黔归充宗同主一敬之见过一宿而别】篝灯襆被每孤城【充宗下榻海昌每入城未尝不快对也】无端泪落期难续【前一日人远书来有与充宗挥泪而别之语】如此人亡梦亦惊回首师门谁领袖慈湖风月可怜生宿棃洲夫子武林寓舍即次先生丙辰九日同游旧韵二首
湖山憔悴哭新阡【谓万充宗】何意萧斋榻许连灯火夜长枫叶雨杖藜秋老菊花天孤踪汗漫三年外万事荒唐一笑前话到昆明残刼罢又缘久别却凄然
径路先须辨陌阡眼中榛莽正鈎连肯携芸蠧随书局任放醯鸡覆瓮天出处心情三聘後沧桑人物两朝前先生高卧贫何碍流俗知音恐未然
富春道中
乌桕林中霜撒华千树万树围村家门前红叶扫还落白子着枝如白花寒雅成羣啄不尽几处飞出声哑哑荒湾败苇江忽转雁阵欲落整复斜青山正缺天一面澹入无迹云拖沙十年梦想富春渚指点图画空嗟呀岂知去家才百里足所未到如天涯人情贵远每忽近往往耳目遗烟霞他年卜居恐未稳此际覔句差堪夸江山秀絶客怀俗毋使扰扰同鱼虾
雨过桐庐
江势西来湾复湾乍惊风物异乡关百家小聚还成县三面无城却倚山帆影依依枫叶外滩声汨汨碓牀间雨簔烟笠严陵近惭媿清流照客顔
睦州
过城滩更急直下滙分流树色衔双墖山形豁一州炭烟浓?坞樵迳细通舟风日晴尤好初冬似晩秋
泊茶园
危楼高百尺水落岸如山村市尚开店樯灯别占湾喜无尘点髩那用酒熏顔渔笛能相就飘飘压浪还
淳安谒海忠介祠
桐乡遗爱在民自不忘公一邑清名着三朝直节同衣冠瞻古貌俎豆感村翁此日流离意谁怜在野鸿
青溪口号八首
袅袅荇带风疎疎浪花雨吴客过淳安逢人少乡语隔水闻语声空中应来肖行到响山潭人人发清啸溪女不画眉爱听画眉鸟夹岸一声啼晓山青未了来船桅竿高去船橹声好上水厌滩多下水惜滩少家住溪东西共饮门前水对面不闻声长滩响十里【十里长滩在界口司上】
渔家少小女见郎娇不避日莫并舟归鸬鷀方晒翅桥坏笮繋绳水浅牛可跨牛背渡溪人须眉緑如画屯溪船上客前度去装茶娶得东村妇经年一到家威平镇旧名青溪洞韩蕲王擒方腊处
旧日青溪洞英雄一战归江关留故垒草木震余威路僻烽烟静时平盗贼稀悲笳吹薄莫峭壁冷斜晖
入歙州界
青山寒更高白日冬易暮篷脚影初斜蒙蒙入烟雾鮎鱼口中流一山俗名小普陀絶顶佛阁颇尽结揽之胜
神山海外絶经过此地名传小普陀两岸楼台疑蜃气中流日月隘鳌波桑田有刼终成幻松顶盘空老作窝我是游人怜偶到钟声回首夕阳多
从屯溪坐竹筏至休宁县
江路西来尽轻装称竹船人家新屋宇村落好山川沙塌鱼跳岸芦荒雁下田怕谈兵火事犹记八年前
游休宁城南落石台
一片苍云护无端堕碧空离奇存石性刻画憎人功【岩间刻石多俚鄙语】只有朝阳到偏宜曲水通峭寒难久住酒醒忽西风
过齐云山麓
乱峰尊白岳一水接青溪云自香炉出天盘石磴低胜游凭指顾倦路失攀跻游子匆匆意征途只向西
晩至渔亭
小步闻名好到来颇觉烦铃声驴背米簰户水穷村旅食丰年便方言晩市喧黄茅山百折此路指祁门
祁门
二水走江湖下流极澜翻滥觞不盈尺小县同发源一支下钱唐余家东海亹直从朝宗处溯洄到山根西流入鄱阳鲸口谺然吞飘飘孤帆色带雨辞烟屯水流自相背客意难并论五丁谁能驱顽石划舆坤铲除恐不胜徒费斧凿痕浩浩江湖流一道疾於奔关梁近增税亦如石塞津宁触石矶怒莫逢关吏嗔君看商贾路辛苦趋祁门
发猴潭出倒湖
石恶状争变波喧势就低小舟轻畏路百折下危溪雪意雅先觉寒光雾易迷似闻鱼米贱已过浙江西
浮梁县
苦雾吞江去茫茫出远津长程催短晷白骨散青磷城小初经乱民愚久疾贫琵琶临老妓容易嫁商人
景德镇观御窑瓷器歌
浮梁县西开画栋御厰烧瓷供辇送江天漠漠生黑云百竈烟浮日光动初看两眼炫青红夜入孤舟梦龙凤文成璀错羽毛活势健开张牙爪弄画彩新添宝石异光欲走黄金汞颇闻中使出三年十斛缸成选难中至尊服御崇节俭珍错屡却遐方贡即看嗜好非异物器象虽精本日用同时玉瓒注黄流古玩金鱼配清供君不见宣成嘉万旧官窰散落民间价自高博古图成曾进
御犹容欵识仿前朝
登饶州鄱阳楼八韵
东北山根削西南地轴摧豫章帆不断彭蠡雁初回再见孤城辟翻怜往日灾江湖销战伐荆棘妬亭台旅望天边豁雄心乱後灰杀霜冬旭暖酿雪晓云开欲去犹延竚无聊奈独来未除豪气尽飘荡媿诗才
晓渡鄱阳湖
三更我梦滕王阁东北风高响檐铎觉来舟子已开篷澹月微痕天一角须臾湖面过如飞霜气扑船人揽衣苍茫烟雾来时路水底红轮吐半规也知此景殊不恶失意翻令感牢落少文四壁有江山何苦年年事飘泊
送又微侄自豫章东归兼示德尹
垂老双亲验髩丝薄游仍欠草堂赀关河最左劳人计猿鹤能寛闭户期落拓生涯吾自笑滞留情事尔应知从教物论分优劣点检初心也旋疑
钱玉友自岭南来
万里归装一叶身何缘相见即相亲世无元九知音少客到东方自誉频南北弟兄愁急雪关山踪迹悔劳薪权舆殂落皆天意【羽猎赋万物权舆於内殂落於外】眼底休轻我辈人
玉友别後寄诗二首次韵奉答
会合洵有缘此会乃絶奇数言甫投分鼓励兼箝锤同调世少人高论宜卑之平生喜闻过指摘真吾师启我腹笥草当君囊中锥刺骨实中病苦口俄含饴自笑狂奴狂况抱痴叔痴【来诗内一首示声山者故及之】全身受针砭岂独论文词勉强学新粧未必盛副笄沈吟揽古镜又恐嗤违时
浪游无近远同作风尘面相顾眼双青相期心一片勿嫌去住乖各要眠食健布颿氷雪候风色五更战青灯豫章城几夜犹梦见书来感深爱金石矢不变因君激壮志铩羽敢辞倦【来书期余同作都门之行】
杜肇余侍郎巡海闽粤故人严子愿在其幕中道出南昌诗以赠别
短裘夜犯章江雪快马嘶风三十驿梅花催促使臣鞍杨柳春旗看一色平生未识侍郎面才子翩翩杜陵客与君昔别年月深约略岁书更六七余行絶徼偶生还舌在逢人那堪说半生出处祸乱定万事蹉跎谋算拙喜闻田横出海岛旋见卢循免羁绁昔之沧海今桑田万户春耕破瓯脱如君此去真壮游幕府从容借筹画乾坤昇平我何乐差胜危疆事行役敝庐家世东海滨禁网佃渔寛水国迟尔同归作饱餐巨鱼雪点吴盐白【时初开海禁】
喜陈允文自故乡至
十日春风释砚氷客边诗句拟催徵爱题僧舍纱笼壁恨事江城雪打灯压担书兼行李重飘蓬感为故人增西山晴色差堪望高阁何因载酒登
题声山侄仗劒拥书图
君不闻王乔厌世方盛年飘飘笙鹤缑山巅神仙尚须致身蚤何况富贵如流泉尔生负奇学书剑三十头颅行可见毛锥秃颖刀善藏毋乃多才累穷贱朅来汗漫事远游剑首一吷徧九州下泽车中羞识面跕鸢岂必皆封侯归来勌游凡几日好酒好书兼好色明朝一笑又出门惘惘都非可怜别时清气壮骄不得依旧收身弄文墨有田不耕男已长无米能炊妇非拙何缘此日遂支扉难免他年聊捉鼻柳条风软记骑马木榻香清梦调瑟余亦东西南北人图中光景增太息
元宵前一夕家观察伯署斋小集次允文原韵【以下甲子】
又作春灯宴他乡共此筵盘分柑味美【时有以四会柑相饷者】月傍烛花妍故态逢人发新愁被酒捐南州有悬榻我醉且同眠
与刘北海【君与令季太史俱先大父门下士故篇中及之】
我降庚寅月建午襁褓含饴及见祖升沈未定矩矱移荏冉今年三十五客尘南北浪奔走家学渊源迷步武先子音容渐藐茫典型何处追王父小时犹记窃余论文集诸刘指堪数翰林风度杳莫即伯仲声华忆明府布帆夜下十八滩几日春风到南浦颇闻人颂神明宰章贡循声比卓鲁【刘时宰贑县】一城烟树起楼台千里关河静鞞鼓官闲往往飞鳬出缑岭轩轩见霞举此时我作豫章游却恠知名缘独沮即论世讲属前辈小子投谒固其所怀中一刺署姓名双屐逡巡阻春雨先生忘年复忘分先枉高轩访羇旅下车相揖亦有人此事今亡乃闻古修名不立行可媿半臂重交义奚取谓余当有祖父风不料头颅尚如许长身三世求形似毋乃籧戚嗟仰俯入门一笑想欲狂注目含情两无语
章江舟次送李斯年赴湖南幕府二首
同学纷纷起布衣文章声价剩珠玑怪来五十高常侍犹自随人侧翅飞
潇湘归櫂我匆匆重到如君又不同若对乱前谈乱後不知谁识李元忠
楚黄陶忠毅公以世胄协守宁前卫癸未城陷公殉节焉事具合肥宗伯行略其冢子上辛出公画像索题用旧韵
已陷金城破玉门瓜沙河渭总啼痕捐躯几辈曾当局抵掌何人不大言五代铁枪传画像百年江月酹清尊李家降表寻常事话到书生恼梦魂
黄泥山村看桃同钱道耕倪上韩家兄子敬南城友日侄声山
春洲云煖烟蒙蒙天势四垂浓霭中一望千樯万樯外绿杨芳草交青葱沿洄曲岸行数里小艇阁沙水忽穷舍舟聨袂赴村落胜境引入桃花丛迷离景光耀平野烂熳高焰烧晴空穠华似悭微雨着繁蕊欲拆朝阳烘居民补缀好图画屋茅篱竹家家同沙湾汀滢限南北径路曲折迷西东老人衣冠称古貌往往负戴随儿童隔花姹娅自呼伴笑语已断迎回风牛羊未归隘巷静鸡犬乱走柴门通武陵光景在人世但患放棹无渔翁两头弦管百壶酒醉梦一醒风尘胸江村草堂我亦有颇笑此景他乡逢韶华经眼况偶到有意留恋终匆匆章江夕阳催晩渡水面回看红云红
新柳词和允文二首
轻烟和雨着梢头万缕千条作态柔落得游人春兴懒远遮乡路近遮楼
桃花轻浪过花朝溪女提鱼渡板桥一种红腮多贯柳阿谁先挽最长条
次韵酬别声山侄
读书恨不搜大酉结客每惭称小友命穷共落磨蝎宫木偶寻常嘲土偶身轻勌翼尚江湖力困常鳞等渊薮蚤知去住两牢落曷不杜门乃奔走章江二月春风颠横管孤吹折杨柳愁来襆被思决去贫恋家居恐难久青灯听雨且鸣鸡白眼看云又苍狗醉眠夜夜长加股欲出朝朝还被肘行装偶到急雪前归棹才移禁烟後有生光景尔许过怀抱逢人讵堪剖酒尊一浇垒块空如刲鱼鼈去乙丑山妻不须视仪舌俗子合讶哆衍口子今高堂况白髪好去称觞酌大斗天伦乐事古所难郁郁犹能居此否
叠前韵詶别友日兄
弟生庚寅兄乙酉五岁肩随称棣友儿时嬉戏失同羣稍长衣冠就参偶鸡豚近局接南北烟火深村望林薮余游故知生理拙君亦何为转蓬走夜雨灯挑江上花春风梦绕门前柳男儿有怀莽未遂偻指半生时已久未能扣角事骑牛抑且埋名作屠狗不尔合甘原宪分鹑结从渠见襟肘谁令志气自摧颓漫着征衣随短後君平季主世少人眼底升沈向谁剖头盘叫噪抒狂愤笑听更筹移子丑忽然顾影还自怜气塞神伤箝在口岂应美好长贫贱定有光芒射牛斗劝君自信当益坚适野不须谋可否
三叠前韵留别恭庵兄
黄鸡白日移卯酉失学无端负师友名微自甘时所弃命只敢嗟吾不偶【出李广传注】惟兄谅我谓我真野鸟心终恋郊薮君家如圃大可忆甃石开池烦下走朅来搔首动乡思想像春天好花柳阿翁官高诸子秀世业平泉必长久余也先畴渐抛弃熊虎何当子命狗从教久痩带寛围遑问长贫衣露肘低顔分出古人下尚冀鞭羊视其後爱君玉树临风前老蚌明珠一双剖杜陵两男养无益少长何堪集癸丑八百桑株十具牛经营无物贻黄口愿君彩衣侍归驾莫谩折腰为五斗某丘某水记钓游许我题诗草堂否
四叠前韵詶别允文
与君订交从己酉乡社无多推益友文澜一篇论警策诗格千言夸对偶白眉三马人所畏【北史马子亷兄弟三人皆能文时有三马皆白眉之誉】昆友聨翩出才薮余时怀椠初出游未免籍湜汗且走兰苕翡翠争秀句何异飘风嫋垂柳登塲卤莽拙用长坚壁逡巡困持久契舟已往莫求劒画虎虽成终类狗君今落笔更老成歛手姜芽看运肘但思上第慰眼前肯顾虚名计身後精金百链行自惜璞玉一圭犹待剖丁年行笈记癸辛甲族科名艳丁丑【谓允文从祖素庵相国】未能饱饭便汝腹也学饥驱餬我口客中告别别倍难浊酒直须倾一斗暂留几日办归装长说倦游今果否
同声山侄过罗饭牛礼洲草堂别後赋寄用昌黎寄卢仝韵
先生老向尘埃里有志竟成高蹈矣衣冠已与世人同犹自芒鞋高屐齿竹溪【罗旧居地名】茶园寛十亩春雨分膏给妻子清风七椀生冠石【宁都冠石茶出饭牛手制者品在顾渚上】絶迹杜门凡二纪买山定有卖山人穷乃辞乡奚足耻旧庄唱和传裴迪乱国流离伤董祀巢由逃世事果难身未出山名满耳一声长啸落天半散作云烟随处士都无猿鹤愧林峦絶少鷄豚馈乡里独携笔墨与人际坚卧有时呼不起南州悬榻寻常下小技似可供驱使彼皆金夫势力求未许感恩况知己岂惟落笔不轻易立品洁身从此始净明庵主石田翁前辈风期看未已半生衣食天故吝稍稍刍薪给騄駬砚田一片岁有秋食力聊用代耘耔先生犹云吾负疚嬾惰无端释良耜故人往赴河阳幕本不希心荣膴仕先生疗贫策又奇独往孤行竟谁恃礼洲草堂地清絶见说赁舂连圮址易堂人物近无多把臂此来君准拟萍踪怪底成相左雨雪残冬怅无似朝朝江口望归帆百日奚童生趾春深沙溆停烟榜有客忽传君至止廿年驰想结深企欲致高人我何以急呼阿咸【声山】径造门渇马奔泉势难俟先生应门无五尺反锁柴荆入村市归来萧寺忽相逢一臂初交乃狂喜招呼双屐过江阁草草杯盘有真理乞君画稿幸不辞谓我颇可寻涯涘斯人不因笔墨重独行自足传野史即从画品论高下清矫宁让营丘李我诗不工何足酬别後空惭寄双鲤
芙容庵水亭
径转春阴午未移小亭如盖俯涟漪柳边风到鳞鳞活镜里栏开面面宜欲去兴狂呼酒伴重来缘浅看花时此间着我真尘俗何用多留疥壁诗
清明风雨舟发南昌允文声山追送於江干更以数言留别
竹鷄啼苦催清明滕王阁前春水生西山高入云雾里雨势下压洪州城桃花杏花半狼藉岸柳自拂孤舟轻连朝有约同买棹二子未果余径行云山欣欣赴归路烟树漠漠愁离程布帆风急不肯住到家正及听新莺
康郎山功臣庙十四韵
畴昔驱除会英雄想像间驆移青雀舫酒洒白茅湾鹰隼抟空击鲸鲵授首还波涛经虎尾矢石避龙顔一战西南定羣公策力间死方开国运生不点朝班纪信无遗恨曹成本世官显荣褒後裔茅土怆重颁奕叶将军树【庙前古槐相传明太祖破伪汉时封为将军】中流砥柱山炎风焚铁券石马嚼金环黄屋今无迹朱旗闪尚殷太平何事业要害此江关庙貌瞻严肃时情易险艰兴亡他日事清泪独潺潺
余干道中
新烟几点散晴霞远岸残桃晒网家莎草一汀长带鹭湖田二月已鸣蛙葱葱晓日衔山秀袅袅春风赴柳斜自笑薄游缘底事涨痕空记去年沙
昌江竹枝词八首
浮梁县西山渐平浮梁县东水更清蒙蒙天气长如雨卧听前湾水碓声
甆石硠硠转辘轳舂砂淘有精粗年来御厰添窰户不种山田另起租
?榈叶瘦芭蕉肥菜花半开桃李稀背山园圃蜜蜂出近水人家燕子飞
糓雨前头茶事新提筐少女摘来匀长成嫁作隣家妇胜似风波荡桨人
船头船尾不多高尽日争先走怒涛博得夜来春睡熟一篷烟雨半枝篙
小儿滩头水没矶几点雨着行人衣草烟迎岸翠扑扑牧笛未归鹅鸭归
一绳飞界两山头积石排桩抵截流惊起野鸬鷀个个五更风浪网初收
村杀山家唱四时本乡歌好少人知爱他曲水如巴字别与新词谱竹枝
齐云山六絶句
仄径丹梯万仞悬石楠拥盖不知年不因铁笛吹山裂那得游人到洞天【右天门】
雨织龙梭香作涎四时不断吐飞泉藕丝帘子玲珑影卷起晴云别有天【右水帘洞】
两峰狮象对峥嵘钟鼓声中玉座清夜夜河魁瞻北阙羽衣天半坐吹笙【右真武殿】
禹鼎神奸散九州谁教一柱峙丹丘白云已锁尘寰断还有香烟在上头【右香炉峰】
急归悔不上匡庐辜负峰南大小孤恠事此来仍满愿已看五老又三姑【右五老三姑峰】
轻身直上挟天风雨外天都望或封安得近南长见日与排三十六芙蓉【右紫霄崖】
武林寓楼与德尹夜话
迎面蛛丝落几番每从远信报平安各惊顔状他乡换一落江湖戢影难犵鸟蛮花天万里朔云边雪路千盘六年踪迹连牀话大似羌村梦夜阑
立夏前三日集汪寓昭愿学堂兼留别姚天寰顾九恒沈昭嗣陈广陵章岂绩冯文子严定隅及家德尹时余将入燕二首
一櫂江城又隔年春云春树记尊前故乡乐事留高会独客关心奈别筵兴罢艳歌重按拍酒阑孤月正当天年来事事输人後齿序惭居六子先【同会十人余齿在第四】绿酒红灯促坐深无多同调况知音琢磨颇望成全璧激烈何须到碎琴起舞自怜中夜影急觞难缓此时心软尘十丈骑驴去怕被人传倚树吟【出庄子注】
西水讌集留别姚梦虹宋受谷张王士张介山邵翼云金子由吴震一卓次厚九如
南路风涛北路尘归艎才泊复征轮三秋断梗如游迹一座清风抵故人壁垒降旗文战罢乾坤揽辔客怀新天涯珍重临岐意只有贫交不讳贫
敬业堂诗集卷四

[book_title]卷五
<集部,别集类,清代,敬业堂诗集
钦定四库全书
敬业堂诗集卷五
翰林院编修查慎行撰
踰淮集【起甲子四月尽一年】
甲子夏游学京师始渡淮而北客有赋涉淮以壮余行色者敬谢之曰君不闻橘踰淮且化为枳乎余方虞余之失其橘性而与枳为类也
归自江右随有燕山之行示别家人
南北劳劳但可嗤流光瞥过少年时祗缘累世留门户那得此生无别离斗酒且禁连夕醉长笺难和送春词勿论向後愁深浅已觉灯前髩有丝
锡山舟次遇外舅陆射山先生自淮南归
落帆当溆浦曲岸转拏音已感骨肉语兼伤去住心断云晴出岫老鹤暮归林莫作俱飘泊翁今白髪深过二瞻兄维扬寓斋兄有赠行诗次韵詶别
征衫初换且停桡一日江程两信潮欲去邮亭尘滚滚乍来岐路马萧萧诗文价定人争购书画船轻客待邀劈纸风流看好在緑杨回首记红桥
雨发宿迁
苦被林鸠唤雨多北风猎猎渡黄河不辞滑路冲泥去且免惊沙刮面过一骑鲥鱼仍入贡十年瓠子尚闻歌饥荒接壤人方说愁见城南豕涉波
郯城道中
蹇驴三四驿平野入飞沙白日孤城闭淸沂一道斜井疆郯子国风物鲁人家渐与淮南异村村枳棘花
沂州送钱玉友往新城
又作殊方别春衫客泪收但须眠食健莫话短长愁乡梦经蚕月人情望麦秋黄云天四合何处辨青州
伴城旅店次徐子大壁间韵
浅草平陂极望通客程渐入乱山中坐消髀肉全无为贫检诗囊幸未空沙碛凉生荞麦雨茅檐香过枣花风却愁长日行难到又指斜阳一抹红
齐河
关城余霸气鸡犬入齐风山豁平沙外天低小县东鱼盐知俗古豚酒祝年丰别有雄繁意休夸管晏功
晩抵晏城次壁间韵
目力穷边酒旆生熟梅天爱偶然晴高楼吹角风无赖坏壁留诗客有情红日忽沈烟起处白杨长递雨来声万山回首如屛障一片平芜接晏城
渡芦沟桥
草草渔梁枕水边石湖诗里想当年谁敎甃石通南北铁轴银蹄一例穿【金史章宗明昌元年始建芦沟石桥】
京师中元词二首
万柄红灯裹緑纱亭亭轻盖受风斜满城荷叶高钱价不数中原洗手花
铜盘小拍坐张灯手指城东满月升从此夜游凉似水渐无人卖担头氷
悯农诗和朱恒斋比部
豳风本王业稼穑知艰难立政务明农化理自古然我从田间来疾苦粗能言请陈东南事约略得其端初冬下菽麦深沟及春前根株载培护益使土力坚麦黄未及秋晩蚕又催眠祈晴三四月雨水翻连绵针水分稻秧襏襫行耨田时方仰膏雨杲杲恒当天炎威一熏灼泥淖同熬煎委身沸汤中辛苦少所便好风槐柳下欲往不暂闲老穉亦靡寜桔橰远吸川或防雾损花又恐虫伤根半年壠亩畔力竭心亦殚如此冀西成食报理或存但令亩一锺岁事幸告竣私租入富室公税输县官所余尚无几未足偿勤拳况逢水旱加往往多颠连逃亡等无地刍牧肯见怜高位有仁人垂听宜恻焉所以古大臣农事恒惓惓流移进图绘咨儆陈风愆有时亟施赈诏旨辄擅专有时抚疮痍逋赋请悉蠲不上封禅书不献羽猎篇乾坤生生机君相操微权一念苟悯恤惠风自遐宣矧今
天子圣绥邦必丰年
将有西山之游次谢方山员外见贻原韵
劳生莽莽笑尘机又向燕台换裌衣出郭人如秋澹荡入山天爱雨霏微闲拖竹杖寻诗痩贱买村醪觅伴稀赢得谢家新句好澹忘随处领清晖
松林寺
含烟含露一梢梢花果禅扉锁合牢野鸟不知园有禁隔墙衔出紫蒲桃
晩抵退谷与大司空朱右君先生露坐啜泉
晩色秋光带远垧眼明初喜见凉萤洑流喷石浑疑雨老树交阴合有亭照影岂能忘盥漱出山谁复辨清泠闲僧尚记曾来客一缕茶烟话酒醒【公不到西山二十八年矣老僧犹能说旧游时事】
宿隆教寺僧房
最爱堦墀细雨中瓦盆高下列芳丛白花红子皆秋意斟酌西窗一夜风
从水尽头步上五花寺阁
数折溪桥接水源乱鸦高树又村前路危磵阻千重石山偪窗开一面天佛界偶来宜白昼帝城难辨是苍烟留诗莫作匆匆去胜境吾将借榻眠
卧佛寺
古寺无僧佛倚墙卧听蝙蝠掠空廊晩来光景尤萧瑟叶叶西风战白杨
金章宗手植松在夀安山西岭上
夀安山头一老松从下仰视青童童羽衣仙人拥盖立柄短却作伛偻容我思蹑屩苦无伴范老【性华】兴到许我从婆娑初自枝亚入中乃可置一亩宫四?四枝分四面侧理横出交蓬松东西南北不相顾意到各自成虬龙中间大枝裘挈领高势一揽收羣雄其?峭壁截牙角直下千尺方藏锋苍髯翠尾掉空际蜿蜒饮涧天投虹千山万山似摇动鳞甲未歛云蒙蒙须臾夕阳转西麓脇下畟畟生微风一声老鹤忽飞出竽籁散入隣庵钟老僧指似时代古手植传自金章宗是时朔南罢兵革贡使一一舟车通明昌泰和号极治撃球诈马习俗同近郊亭馆恣游宴逐兽不入深榛丛遗山野史有深意国亡事去忍更攻孤臣饮泣记旧恨肯畏後世讥不公洗粧楼空春月白射柳圃废秋花红一朝故物独留此郁郁幸自蟠苍穹尔来四百四十载坐阅桑海如飘蓬轮囷差堪伍社栎潇洒犹足骄秦封君不见报国门前数株树托根悔落尘埃中
碧云寺後一山皆内监葬域中有丰碑二通刻魏忠贤里居官爵甚详守僧云忠贤自为生圹本朝初年忠贤门下葬其衣冠於此恨无有力者掊其石也
碧云台殿倚云端香火旛幢属内官一代贤奸青史定两朝党籍白碑残松杉暮雨鴞音革羊马秋风石骨寒却笑山灵无藉在犹容厠鬼瘗衣冠
冒雨至香山晩宿来青轩
曲磴初从鸟道攀短墙东面抱湾环九重城阙微茫外一气风云吐纳间暝色浮钟来别寺秋声分雨过前山红尘那许高千尺任放层轩拥翠鬟
同吴六皆陈叔毅汤西厓宿摩诃庵
禅榻吹灯睡不成栖乌枝上已三更纸窗一面朦胧月只道秋声是雨声
白鹦鹉次魏环极先生原韵
古有雕笼戒今看负质奇缟衣窗外月白雪陇头枝太洁从人忌能言被俗疑商山留羽翼皓首托风期【原诗有秋阴高漠漠是尔入林期之句盖公归志已决矣】
重阳前六日同翁元音彭椒嵓钱玉友朱远度吴六皆陈允大叔毅沈客子汤西崖谈未庵家荆州声山小集分韵
青袍红烛影相衔劈纸心情故不凡柿叶庭空闻朔雁芦花水浅梦南帆探骊有客曾惊座归燕无诗亦畏谗开口勿轻谈世事尊前除饮便须缄
过顾培园编修新寓
不遣轻尘点鬂华斯人直比玉无瑕蜘蛛屋角垂垂露蟋蟀阶除艶艶花半枕茶烟清画阁一窗香篆煖文纱从今唱和贪多暇底用题诗苦忆家
九日讌朱大司空花庄次韵
漠漠秋芜一望开惊心节物帝城隈闲招南国骑驴客来上西风戏马台人与黄花同白社鸟随红叶下苍苔六年此度天南北【己未在荆州庚申在铜仁辛酉在贵阳壬戌在芜湖癸亥在西湖】惆怅名园又举杯
送六皆归杭并寄章岂绩冯文子严定隅二首
风急駞鸣沙外村转蓬何意复归根多时白髪思游子依旧青衫出国门光范三书原失策渭城一曲最销魂买田只合山庄住珍重天涯赠别言
黄叶黄花媚晩晴酒旗茅店一程程稍嫌压鬂边沙重不碍冲寒布被轻梦短賸留他夜话计偕稀上故人名得归我亦抽鞭去忍向桑乾听雁声
严矱庵侍御招同惠研溪吴天章王咸中王孟谷朱西畯乔无功陈叔毅汤西崖小集即席分赋
相逢尘坱中交臂面不熟雅人着怀抱有如瞳在目侍御乡国贤未见意久属司阍戒勿拒径造少踯躅一月三过从看到秋残菊长安多讌会热客後先续长揖容吾曹情深感君独红豆致萧淡河东才屈曲石隖光走珠汉阳璞藏玉髯陈好仪表大乔絶谿谷小朱及痩汤秀发秋眉緑厠我数子间佣保坐击筑淋漓取尽兴豪爽一破俗逃觞或竟去下榻或信宿戏具杂博簺古音披简牍狂言醒不禁好句互传读坐令布衣交放诞惟所欲甘从平原游不学步兵哭吾生莽无涯疲信两足玉川洛城居并少数间屋未能逃空虚时复累口腹所嗟才地劣径路故窄趗诸君湖海士相辏适如辐倘不鄙迂疎前期幸交朂
与研谿别後叠前韵寄之
我从汤子交耳君名已熟初来长安城欲见尘眯目名园一杯酒邂逅情未属【余识研溪於赵恒夫农部席上】别时莲蕊红怀刺久蹢躅忽忽秋向老花期过黄菊晩赴严公招名流趾相续森然授几席後至惟尔独衆中造膝谈稍稍致欵曲汤言不我欺伊人果如玉似从坡陁游迤逦入崖谷松篁幽径转照我须鬂緑石润歛云霞泉清作琴筑对之浮气尽亟取药吾俗曲尺移木牀醉留同一宿男儿属有才未了三千牍买田归可种买书行可读委身俛仰中初念固不欲况当摇落候有痛忍轻哭凉灯一穗花夜半开未足淅沥风洒窗淋浪雨鸣屋明朝门外路泥淖驴没腹连鞍共君出寸步苦局趗纷纷疾走儿马骋车脱辐即此慎所之久要互相朂
汪东川宫赞属题秋林读书图时汪给假将归
似曾依様买林臯只爱摊书不盖茅干老从添鸦点叶影疎初见鹊成巢好风开卷声相递古墨分香手借抄怪得先生官况懒画中光景十年抛
送大司寇魏环极先生予告还蔚州二首
曳履星辰二十年尚书襆被故萧然勇能自断天难夺清畏人知世已传白社竟成娱老地黄金不贮买山钱闲云一片秋寥廓何限风光倚杖前
岳岳寒松表
御书【寒松堂公临行时御书赐额也】新堂归到好悬车身名似此真无媿进退何人绰有余报国文章传後起【谓无伪中翰】立朝风骨想当初不因祖帐东门道太息方烦比二疏
送陆蓬叟之井陉
不道西游尔许难万峰高下渡桑乾乱鸦雪紧荒程暮丛雁天低断角寒燕市莫寻当日伴并州且作故乡看到时尺素烦驰寄及与梅花报岁阑
叔毅见示初度述怀诗有感而作
与君世好幼同里其室则迩其人遐年踰三十未识面各被衣食驱天涯余顔顦顇变黑痩揽镜未免频咨嗟子髯毵长一尺潇洒亦复沾尘沙燕山此来忽交臂相视莫逆心靡他冲风冒雨屡相过朗吟狂咲声讙譁行时肩从坐齿序爱比兄弟岂有加一朝顾我歘不乐刺眼怕看重阳花【叔毅生辰在九月九日】新诗一篇把似我音调惨裂如秋笳对之思苦难卒读氷雪入口冷战牙看君烱烱具至性母丧未阕衣仍麻泪痕往往在枕席臯鱼岐路怜京华忆余浪迹走絶徼未夏四月初辞家先君下世才一载面目赧汗逢人遮平生粗知奉礼教岂敢自外伤芸瓜至今肝肠抱至痛视息毋乃同豚豭归田但祈免沟壑此愿易给原非奢天於我辈胡独忍故令具体蒙疵瑕子今襟期颇澹漠西溪片瓦已可賖尘埃洞澒一回首便欲策蹇乘柴车几时真约结隣去对门老树枝槎枒
研溪索题红豆斋诗册二首
东田西涧势相参此本如今恰有三一点丹砂非俗物居然鼎足占江南【吴中红豆三本一在拂水山庄一在王奉常东田一在青溪堂即研溪近居也】
薄游久欠买山资斋笏初安负一枝但使主人长闭户树名何取号相思
题惠研谿峥嵘集次汪蛟门原韵三首
不成吟上紫薇亭翡翠琉璃并作屏一事比渠差较胜自编佳句付樵青
纰缦论才本不多诗家劲敌许谁过不须绰板尊前度摇膝听君唤奈何
砚斋吟吻暖生春推尔尧峰步後尘赖是老元偷格律知音此外断无人【每被老元偷格律乐天语也蛟门举似研谿故借作转语】
燕台杂兴次学正刘雨峯原韵十首
九关王气郁千秋如此风光荡客愁东路云垂辽海濶北条山勒太行收天蟠宫阙瞻螭尾地拥尘沙散马头老柳不禁吹笛意夕阳疎影?高楼
千古荆丹事最奇谁敎秦骑竟横驰渔阳鼓动天方醉督亢图穷悔已迟他日酒徒犹击筑向来博道抵争棊无聊尚有酣歌会不似东方但苦饥
北史流传乐未央上都几处辟球塲幕南地空闻传箭花外楼高见洗粧紫色蛙声雄八族乌衣马粪笑诸王分明裂帛湖边月及照三朝举国狂
十三陵古隔岩关往事低摧父老顔黄鸟哀歌经国恤红巾新籍点朝班金戈运启驱除会玉匣书留想像间斫却冬青人尽识祾恩羊虎尚斑斑
直放江湖日夜东异时党论比狂风清流祸起名贤尽甘露谋疎国运终一纸兴亡看覆鹿千年灰刼付冥鸿时平翻幸吾生晩不见郊原战血红
班马文从一代编世家人物数华颠藏书已献言何讳焚藳无期客问年莫道汗青从蠧蚀好凭头白写蚕眠诸公衮衮皆才彦珍重须教信史传
帐殿崔嵬令閴寥凯歌连岁奏钲铙云深雁路朝盘马雪点狐裘夜射鵰都护玉门关不设将军铜柱界重标职方别载鱼龙国笑指烽烟薄海销
恩波一夕满江湖下诏蠲租例久无忽见黔黎成感涕始知草野爱微躯龙船旗鼓三江戌马????云霞五岳图尽道登封仪注古秦松容易比贞符
朱门棨戟列东华金谷筵开办咄嗟雪瓮分浆嗤榾柮霜刀剪韭妬萌芽歌喉欲断从弦续舞袖能长听客夸赢得狂生无藉在欲捻书籍问东家
百分一棹过觥船何限关河载酒前投笔生涯经絶域定巢归计失惊弦纵横野马羣飞路跋扈风筝一綫天曾是征南旧宾客摩挲髀肉也澘然
冬日张园雅集同姜西溟彭椒嵓顾九恒惠研谿钱玉友魏禹平蒋聿修王孟谷张汉瞻汪?昭陈叔毅汤西厓冯文子谈震方家荆州声山限韵
丈夫置身非庙廊便合食力勤耕桑谁教卤莽走京洛去住两策无一长天公似怜太坎壈一事独许平生偿招呼朋好作痛饮逸足快脱笼头缰城南小庄如画里树头一扇风旗张忽从空旷入丛薄积雪寒峭屏山?篱根涸池受落叶窗面破纸穿斜阳围炉坐密气渐煖稍觉冬律回春光大柈蒸菜芼姜辣满瓮印酒开泥香蒲萄已充筵上果但见枯蔓牵隣墙初拈险韵斗杰句旋徵雅令搜枯肠须臾耳热更豪剧角逐两两争低昂?人却问何所乐我亦自笑狂夫狂三年只身走万里丝路袅袅冲蛮乡岂无钓藤【蛮中酒名】独酌意绪冷淡难禁当翻身勇决作归计又被饥饿驱游装别人骑马我徒步铩羽无分追高翔行藏眼底但如许有意排遣终悲凉风流见赏古不乏跌荡慎勿矜辞章明朝定传好事口指点此地成驩塲安知酒徒穨放意不欲与世衡锋鋩城头鸦啼客尽散独立四顾神苍茫
与张汉瞻次侯大年韵
竹垞今名家从君赏文格每逢最佳处辄为浮大白自抱万卷书羞随五侯客养亲冀一第岁月去已积变体为时文频遭按劒斥皇天老眼暗才地每相厄何妨扫蛾眉稍稍傅粉泽肯违静者性彼好此不易
送少詹王阮亭先生祭告南海
祝融南都水环滙赤龙渇饮九州外扶桑日枝万丈高吞吐晨昏变明晦飓风磨旋鲎帆片蜑雨珠沈蛟室琲幻呈彩缕现蜃楼淡入苍烟失鳌背不知灵封画何境禹鼎无从辨疆界元和一老去作碑庙貌千秋遂称最茫茫元气收不尽好手何人复堪代康熙甲子
帝东巡特遣轺车告时迈琅邪先生衔命往岭峤星明指华盖祠官奉币纷趋跄天使陈辞?跪拜灵旗肃肃云蓬蓬一气流通百神萃向风海鸟听钟鼔有眼蛮人识冠带时清边徼无熢燧道远词臣多纪载公之文章在馆阁每借名区发雄槩曩时蜀道今海邦尽泄光芒天不爱後先人物谅无几才地彼此恒相待所伤或从迁谪到终恐才锋束机械如公拥传真壮游直放胸期写豪快岂徒荣遇际旷典已见风流压前辈佛桑花发啼鈎輈几日归航下泷濑还朝快示纪行篇浩浩洪波纳千派旁人若问陆贾?径尺珊瑚手亲碎
题田纶霞少参山姜诗後
得从京国数追随真爱山姜一卷诗佳处不嫌千遍读识君翻恨十年迟古人可作心相许同调无多论稍卑便欲借抄烦乞予手弹红烛写乌丝
小除夜椒嵓招同沈韩锡陈叔毅谈未庵家声山集王岩士枢部斋限韵
蜡灯垂烬夜厌厌寒薄重裘雪满帘得路才华同辈少【椒嵓刻管瑜集初成】畏人心迹择交严座中放论归长悔醉里题诗醒自嫌等是关山牢落意年年马齿路?添
次椒嵓寒夜书感见示原韵
多生积习未全除乌有何劳问子虚四壁灯明孤影外一官霜偪二毛初也知作客年年惯若论谋身种种疎比似无家还较胜叩门连夜得儿书
除夕饮许时庵先生寓斋二首
南冲烟瘴北风沙每到残宵辄忆家土锉光阴飞石火瓦盆消息候梅花百觚浊酒浇愁缓一杵疎钟警梦赊草草行藏十年事寒镫影里又京华
小阁围炉薄雪侵坐移宫漏夜方深最怜入座闻吴语转遣思乡动越吟射虎残年留想像亡羊岐路判升沈对牀未易论前事倚赖鸣鸡激壮心
敬业堂诗集卷五

[book_title]卷六
钦定四库全书
敬业堂诗集卷六
翰林院编修查慎行撰
假馆集上【起乙丑正月尽一年】
甲子秋闱被放将出都适黔抚杨公内擢少司马相留邸舍丙寅冬公以养亲告归临别检点诗笈得若干首盖从公唱者无过数篇余皆应詶杂作分上下两卷
乙丑元日立春
忽於此地逢元旦况复斯晨属早春万里关河双眼雪半年衣袖六街尘闭门客少诗初就老砚氷坚墨未匀拟遣家僮择归日历头愁换一行新
人日和朱大司空作
才到春晴马意骄金沟流水玉河桥东风吹緑鳞鳞活倒卷余寒上柳条
钱幼鲲将游江右以诗留别和送一首
西江吾旧到为尔唱骊驹山县稀逢驿风帆健过湖别离无善状贫贱有长途草色春衫外飘零奈酒徒
凤城新年词八首
万岁山前百戏陈内城排日作新春金钱多少纒头费半出朝元会里人
绮罗珠翠极鲜新襦袴谁怜雪里贫一様昇平好时节两宫春帖进词臣
杏黄缰配紫貂鞍
天子亲祠祈谷坛前队不教传警跸万人齐傍马头看才了歌塲便卖灯三条五剧一层层东华旧市名空在灵佑宫前另结棚
雀翎风细递传呼三日
君恩有赐酺飞放泊前骑马入文官班次执金吾巧裁幡胜试新罗画彩描金作閙蛾从此剪刀闲一月闺中针线岁前多
添得楼中几日忙簇新裙帕紫姑装一年休咎凭伊卜拍手齐歌马粪芗
茧纸轻敲作鼓声衔环络索铁铮铮踏歌连臂同儿戏何限年光付送迎
花朝前四日朱大司空招游南庄同田荆岩编修作
马首年光柳色新郊原一榼去寻春题诗我是重来客称意花如旧识人青嶂卷帘晴带雪好风擡袖座除尘公如早为苍生出丝竹陪游得几廵
石隖山庄为王咸中赋即送其南归
十载才名满帝都明朝襆被竟归吴重穿曲迳寻苍隖独上高楼望太湖放艇有人春载酒打门无吏夜催租眼前此境殊难得或恐桃源但画图
叠旧韵送研谿南归三首
软尘堆里出都亭却指家山入画屏算到清明沙路尽一鞭淮岸柳条青
陌上重听缓缓歌家如传舍偶经过一身有母尤应惜负米终如欲出何
辛苦京华二十春枉缘篝火勘穷尘有才如此吾犹惜未必天终老是人
春分前一日再游南庄
每从游赏发诗端草色烟光渐满栏兴到不辞连日醉春分犹剩几朝寒晴边苑路差宜马低处花枝欲碍冠二十四番风信在与公一度一来看
刑曹关内马公出知杭州谨呈古体一首
名贤展经纶动与事权会何当量才地屑屑较侪辈明公藴蓄奇出手世无对关中昨寇乱豕突掩不戒公时在乡闾仓卒发雄槩一呼集义勇指画定向背登陴气势壮强贼逡廵退守土非无人儒生握成败上功得州牧报绩果称最回翔历曹郎再使声华沛蔚州老司寇许予少置喙推公贤且能谓足压当代昨来榷北关吾杭扼要害流风揖士子积弊剔驵侩至今蔽芾棠勿剪颂遗爱大廷崇吏治一例视中外此郡复烦公托付意有在府治统九城东南江海滙连山际西北中画吴越界繁华昔或然疾苦今百倍妇女力蚕桑丁男勤耜耒先时办公税丝谷长早卖供亿苦多门奸胥巧科?弱同几上肉色有丰年菜况今兵燹余水旱互瘵千里水陆冲六年转输惫稍期苏喘息亟望?疮疥租从廵幸蠲图觊流亡绘公今乘传出膏雨行当霈儿童骑竹迎父老扶杖拜贱子本部民饥驱走边塞归耕自兹决直欲从公迈
上已後二日同杨端木出彰义门次日抵涿州马上口占
放慢游缰信意行不教马力困兼程草低天远卢龙塞柳暗烟浓涿鹿城迁次心情移客梦蹉跎乡社负躬耕杏花开过清明节犹记横箫听卖饧
奉陪朱大司空松林看杏花同吴楞香许时庵王薛淀吴匪庵诸公分韵二首
偶逐肩舆出郭行蹇驴斜照一鞭横平分节物归僧舍背指风沙带帝城好鸟啼能添野趣晩花开及向春晴作诗自取排吟兴何必留题识姓名
煖烟浓霭互交加树里孤亭四面遮杏酪已调初改火松涛忽泻正烹茶内官老作茆庵主远客闲看禁苑花【果园已属内廷】多谢东风不相笑一枝归压帽檐斜
凤阿山房诗为侯大年题册
画藳吟多手自芟桐花昨夜梦千岩羽毛大好君应惜从此归飞正不凡
送徐毅庵归梅里
緑槐阴下一条街五度东风感计偕路尽始知村舍好调孤肯与俗工谐云开马首重经岳【毅庵归途将登泰山】絮暖鮆鱼恰渡淮想到溪南好风日家人已制笋皮鞵【毅庵不喜着鞾故云】
送祝彦方落第南还
来何草草去匆匆帝里春残怅别同归燕吟成芳草外跨驴人老落花中枉缘腰扇遮西日悔逐乌裘障北风【骆宾王诗乌裘十往还】劝尔一杯须作达画眉何取入时工
次德尹见怀原韵二首
倦飞无力出风尘每对来书辄损神失路又成三岁别卖文何补一家贫浮生泛梗仍孤影上苑攀花偶故人多少五陵裘马地等闲狼藉路?春
烂醉旗亭得几场乡愁如海讵胜量花红村社巢边燕草緑春陂雨後羊每送归人因得句渐消奇气不成狂便思短策飘然去检点征袍已入霜
送杨端木归里兼寄朱日观钱昭平朱与三王子颖陈补思寄斋诸同学
怅断河梁又一回留真无策去徘徊笑能倾国时方妬曲到知音调始哀别语感君如骨肉故人疑我竟尘埃相逢为话狂犹昔只是生疎酒伴来
端阳後一日同人集朱竹垞表兄斋分韵
爱君庭户清絶比似长松夏寒荷柄香含风幔樱珠红吐氷盘闲人不妨斗酒乐事无如去官同是江湖倦翼可怜萍聚长安
送郭臯旭归平湖
屡卜行期又屡愆一官空忆广文氊饱经世味贪归路老?时名狎少年席帽白堆蓬鬂雪布帆青入柘湖天倦游未必非良策万顷烟波待钓船
毕铁岚佥事将督学贵州枉问黔中风土短章奉答兼以送行
浪游我昨趋黔境一线乾坤叹蹭蹬辱公就我来问涂临别能无片言赠此邦风物口能说笔墨形容反难罄但从记忆得大凡一一舟车往堪证荒程杳邈六千里冷署苍凉十三郡荒山无树茅纷披乱水分溪石绵亘金蠺闪闪夜放蛊苦雾蒙蒙昼埋穽经过密箐偶逢人双眼睢盱语难听裹头黑猡氊覆膝赤脚花苖裙及胫呼同山鸟似有名籍隶官司总无姓其中一二稍秀拔略解诗书诵贤圣凭将流寓较土着有似蓬麻草中劲卅年况复两遘乱孑孑残黎偶然剩此时收敛加冠巾亟赖名贤计安定先生制艺传海内帖括家家奉龟镜昨年选曹得两浙私为乡人喜称庆【公赴铨选初除浙江学使已而改授】朝廷有意变成格使者移官膺
後命勿轻荒徼愁远宦此去依然执文柄五丁力在山为开尚辟蠺丛作蹊径苗民虽顽亦人类向化何尝絶天性从来教养视人事岂谓声呼无响应幕中浦郎【傅功】况才士唱和溪山好乘兴公闻此语当冁然快束行装倚鞭
送葛受箕赴建阳丞
南行风土近乡关路转三衢第几湾簿领老除新佐贰幔亭天与好溪山松间日影哦诗过花下文书判尾还【葛工楷书】如此襟期原不俗宦途有味是萧闲
喜外舅陆射山先生至都六月望後为先生初度同学数子置酒容园为夀敬赋长句四首以侑觞
几遍芒鞋踏帝畿星埃头上片云飞渐除豪气终违俗才卸行装便忆归晩节尚余文笔在旧游并觉酒人稀清时肯擅徵君目收取声名待拂衣
夜夜星明处士天青山高卧奈无缘癸辛志每随行笈甲子诗多入纪年未定草堂天宝後就荒松径义熙前身为甫里先生裔莫笑贫无一棱田【陆鲁望诗我本曾无一棱田】小别回头又隔年重瞻须髩转苍然采芝园绮今无伴善饭江湖老亦仙帘阁日长棋算刼荷隂人去鹤看船过从最忆须云阁老树浓阴庇乱蝉
尊酒名园借榻余眼中泉石自清腴同来我亦辞巢燕暂止人犹爱屋乌新沐头轻从鬂秃穿花步稳倩藜扶尚平此日差无累怀袖亲携五岳图
送李蒙山囘嘉禾任次外舅韵二首
敂弦歌罢水风凉碧野秋迟未剪霜报道今年官酒贱公畦小棱秫花香
衣裘容易改寒暄来往无端阅使轩归梦随君到苹末白鸥飞处是田园
苦雨次少司马杨以斋先生原韵二首
连旬暑雨不曾休邸舍焚香兀自愁犹胜万重烟瘴里五年三伏滞炎州
剥啄声稀退食堂生衣十日透新凉闲中笔墨能添润一桁帘波泼砚光
柬朱竹垞表兄时移居古藤书屋
整娖牙籖万卷余
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:33:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>