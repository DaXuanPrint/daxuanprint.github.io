<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="史记屈原列传,张仕可序,序列,楚辞通释卷一,楚辞通释卷二,楚辞通释卷三,楚辞通释卷四,楚辞通释卷五,楚辞通释卷六,楚辞通释卷七,楚辞通释卷八,楚辞通释卷九,楚辞通释卷十,楚辞通释卷十一,楚辞通释卷十二,楚辞通释卷十三,楚辞通释卷十四,楚辞通释卷末,楚辞通释全文在线阅读,楚辞通释全文在线下载,大玄古籍书库">
<meta name="description" content="明末清初王夫之撰。前附司马迁《屈原列传》、张任可《序》以及《序例》诸文。。正文分十四卷,删去王逸《楚辞章句》所录《七谏》以下五篇,补入梁代江淹《山中楚辞》四篇和《爱远山》,又因王夫之“生于屈子之乡,而遘闵戢志,有过于屈者”,故附作《九昭》一篇,“以旌三间之志”。《通释》在作品题目之后,附王、朱等人题说,然后参以己意以正题旨,继而分段作注,并说明各段大意,以求“通释”。作为与屈原经历大致相同的王夫之,能够通过注释《楚辞》,阐发并表达其抗清复明、忍辱负重的爱国之情,故把握屈作题旨,多切实际;在具体注释章句中,">
<title>楚辞通释_王夫之_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">楚辞通释</span> <br/>
          作者： <span class="inputVal" id="bkauthor">王夫之</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,辞赋,学术,完结</span> <br/>
          字数： <span class="inputVal" id="bknum">[book_length]91320</span> <br/>
          说明： <span class="inputVal" id="bkdec">明末清初王夫之撰。前附司马迁《屈原列传》、张任可《序》以及《序例》诸文。 正文分十四卷,删去王逸《楚辞章句》所录《七谏》以下五篇,补入梁代江淹《山中楚辞》四篇和《爱远山》,又因王夫之“生于屈子之乡,而遘闵戢志,有过于屈者”,故附作《九昭》一篇,“以旌三间之志”。《通释》在作品题目之后,附王、朱等人题说,然后参以己意以正题旨,继而分段作注,并说明各段大意,以求“通释”。作为与屈原经历大致相同的王夫之,能够通过注释《楚辞》,阐发并表达其抗清复明、忍辱负重的爱国之情,故把握屈作题旨,多切实际;在具体注释章句中,能“旌幽志”、“达微言”,深入作品之中,疏达通解,并注意纠正和批判王逸、朱熹等人的见解,突破传统巢臼,“就文即事,顺理诠定”;发前人未发之言,有许多真知灼见。但由于王氏的过分比附于屈原,亦有不少主观臆断之处,甚至以道家之说阐发屈旨,妄加议论,是不对的。</span> <br/>
          封面： <span class="inputVal" id="bkimg">Z_20498.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]楚辞通释
[book_author]王夫之
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,辞赋,学术,完结
[book_length]91320
[book_dec]明末清初王夫之撰。前附司马迁《屈原列传》、张任可《序》以及《序例》诸文。 正文分十四卷,删去王逸《楚辞章句》所录《七谏》以下五篇,补入梁代江淹《山中楚辞》四篇和《爱远山》,又因王夫之“生于屈子之乡,而遘闵戢志,有过于屈者”,故附作《九昭》一篇,“以旌三间之志”。《通释》在作品题目之后,附王、朱等人题说,然后参以己意以正题旨,继而分段作注,并说明各段大意,以求“通释”。作为与屈原经历大致相同的王夫之,能够通过注释《楚辞》,阐发并表达其抗清复明、忍辱负重的爱国之情,故把握屈作题旨,多切实际;在具体注释章句中,能“旌幽志”、“达微言”,深入作品之中,疏达通解,并注意纠正和批判王逸、朱熹等人的见解,突破传统巢臼,“就文即事,顺理诠定”;发前人未发之言,有许多真知灼见。但由于王氏的过分比附于屈原,亦有不少主观臆断之处,甚至以道家之说阐发屈旨,妄加议论,是不对的。
[book_img]Z_20498.jpg


[book_title]史记屈原列传
屈原者，名平，楚之同姓也。为楚怀王左徒。博闻强志，明于治乱，娴于辞令。入则与王图议国事，以出号令；出则接遇宾客，应对诸侯。王甚任之。
上官大夫与之同列，争宠而心害其能。怀王使屈原造为宪令，屈平属草稿未定。上官大夫见而欲夺之，屈平不与，因谗之曰：“王使屈平为令，众莫不知，每一令出，平伐其功，曰以为‘非我莫能为’也。”王怒而疏屈平。
屈平疾王听之不聪也，谗谄之蔽明也，邪曲之害公也，方正之不容也，故忧愁幽思而作《离骚》。离骚者，犹离忧也。夫天者，人之始也；父母者，人之本也。人穷则反本，故劳苦倦极，未尝不呼天也，疾痛惨怛，未尝不呼父母也。屈平正道直行，竭忠尽智以事其君，谗人间之，可谓穷矣。信而见疑，忠而被谤，能无怨乎？屈平之作《离骚》，盖自怨生也。《国风》好色而不淫，《小雅》怨诽而不乱。若《离骚》者，可谓兼之矣。上称帝喾，下道齐桓，中述汤、武，以刺世事。明道德之广崇，治乱之条贯，靡不毕见。其文约，其辞微，其志洁，其行廉，其称文小而其指极大，举类迩而见义远。其志洁，故其称物芳。其行廉，故死而不容。自疏濯淖污泥之中，蝉蜕于浊秽，以浮游尘埃之外，不获世之滋垢，皭然泥而不滓者也。推此志也，虽与日月争光可也。
屈平既绌，其后秦欲伐齐，齐与楚从亲，惠王患之，乃令张仪佯去秦，厚币委质事楚，曰：“秦甚憎齐，齐与楚从亲，楚诚能绝齐，秦愿献商、于之地六百里。”楚怀王贪而信张仪，遂绝齐，使使如秦受地。张仪诈之曰：“仪与王约六里，不闻六百里。”楚使怒去，归告怀王。怀王怒，大兴师伐秦。秦发兵击之，大破楚师于丹、淅，斩首八万，虏楚将屈丐，遂取楚之汉中地。怀王乃悉发国中兵以深入击秦，战于蓝田。魏闻之，袭楚至邓。楚兵惧，自秦归。而齐竟怒不救楚，楚大困。
明年，秦割汉中地与楚以和。楚王曰：“不愿得地，愿得张仪而甘心焉。”张仪闻，乃曰：“以一仪而当汉中地，臣请往如楚。”如楚，又因厚币用事者臣靳尚，而设诡辩于怀王之宠姬郑袖。怀王竟听郑袖，复释去张仪。是时屈平既疏，不复在位，使于齐，顾反，谏怀王曰：“何不杀张仪？”怀王悔，追张仪不及。
其后诸侯共击楚，大破之，杀其将唐昧。
时秦昭王与楚婚，欲与怀王会。怀王欲行，屈平曰：“秦虎狼之国，不可信，不如无行。”怀王稚子子兰劝王行：“奈何绝秦欢！”怀王卒行。入武关，秦伏兵绝其后，因留怀王，以求割地。怀王怒，不听。亡走赵，赵不内。复之秦，竟死于秦而归葬。
长子顷襄王立，以其弟子兰为令尹。楚人既咎子兰以劝怀王入秦而不反也。
屈平既嫉之，虽放流，眷顾楚国，系心怀王，不忘欲反，冀幸君之一悟，俗之一改也。其存君兴国而欲反复之，一篇之中三致意焉。然终无可奈何，故不可以反，卒以此见怀王之终不悟也。人君无愚智贤不肖，莫不欲求忠以自为，举贤以自佐，然亡国破家相随属，而圣君治国累世而不见者，其所谓忠者不忠，而所谓贤者不贤也。怀王以不知忠臣之分，故内惑于郑袖，外欺于张仪，疏屈平而信上官大夫、令尹子兰。兵挫地削，亡其六郡，身客死于秦，为天下笑。此不知人之祸也。《易》曰：“井泄不食，为我心恻，可以汲。王明，并受其福。”王之不明，岂足福哉！
令尹子兰闻之大怒，卒使上官大夫短屈原于顷襄王，顷襄王怒而迁之。
屈原至于江滨，被发行吟泽畔。颜色憔悴，形容枯槁，渔父见而问之曰：“子非三闾大夫欤？何故而至此？”屈原曰：“举世混浊而我独清，众人皆醉而我独醒，是以见放。”渔父曰：“夫圣人者，不凝滞于物而能与世推移。举世混浊，何不随其流而扬其波？众人皆醉，何不 其糟而啜其醨？何故怀瑾握瑜而自令见放为？”屈原曰：“吾闻之，新沐者必弹冠，新浴者必振衣，人又谁能以身之察察，受物之汶汶者乎！宁赴常流而葬乎江鱼腹中耳，又安能以晧晧之白而蒙世俗之温蠖乎！”乃作《怀沙》之赋。今《九章》中《怀沙》篇是也。 于是怀石遂自投汨罗以死。
屈原既死之后，楚有宋玉、唐勒、景差之徒者，皆好辞而以赋见称；然皆祖屈原之从容辞令，终莫敢直谏。其后楚日以削，数十年竟为秦所灭。
自屈原沉汨罗后百有余年，汉有贾生，为长沙王太傅，过湘水，投书以吊屈原。

[book_title]张仕可序
楚三闾大夫扃志沉湘，遗文贲楚。《骚经》写百折之孤忠，《天问》诘千秋之疑理。神以思通，作歌而侑；倦如可接，托赋斯游。鬼不能谋，詹尹之陈蓍漫托；人无同志，渔父之鼓枻忘言。是其回风之悲，于谁荡愤；而往日之惜，究于《怀沙》者也。从游若宋、景二子，瑰词仅托《招魂》；隔代有王、刘诸贤，呻吟要为无病。
船山王先生旷世同情，深山嗣响。赓著《九昭》，以旌幽志；更为《通释》，用达微言。攻坚透曲，剖璞通珠，啸谷凌虚，搏风揭日。盖才与性俱全于天，故古视今藉论其世。余薄官三湘，于兹六载。值绅衿有乡祀之请，佥云等身书昔所未有。访嗣子，录遗稿以呈，对曰：“先人志文其在兹。”灯下细翻，呼儿朗诵。井底不终沉，痛饮连浮数白；曲终如可见，望湘遥对峰青。属为弁言，珍之行弆。
镇江张仕可题，时今上康熙四十六年季秋月下浣。

[book_title]序列
《经解》曰：“属辞比事。”未有不相属而成辞者。以子属天，则为元后；以下属天，则为六宇。引而伸之，触类而长之，或积崇隆为泰华，或衍浩瀚为江海，卮出而不穷，必不背其属，无非是也。王叔师之释《楚辞》也异是。俄而可以为此矣，俄而可为彼矣，其来无端，其去无止。然则斯制也，其为孛星之欻见，行潦之忽涸乎？昧于斯旨，疑误千载。今此所释，不揆固陋，希达屈子之情于意言相属之际。疏川浍以入经流。步冈陵而陟绝巘，尚不迷于所往乎！
唯意谓然，不度其指，作者既杳，亦孰与正之？舍本事以求情，谓山为洼沼，谓海为冈阜，洞崖似沼，波涛似阜，亦何不可！昔人有云：“后世谁定吾文者？”惮人之仿佛而迷谬之也。《九歌》以娱鬼神，特其凄悱内储，含悲音于不觉耳。横摘数语为刺怀王，鬼神亦厌其渎矣。至于《天问》，一皆讽刺之旨，复使忠告不昭，而别为荒怪，何也？凡此类，交为正之。
或为怀王时作，或为顷襄时作。时异事异，汉北、沅湘之地异。旧时释者或不审，或已具知而又相刺谬，其瞀乱有如此者。彭咸之志，发念于怀王，至顷襄而决。远游之情，唯怀王时然，既迁江南，无复此心矣。必于此以知屈子之本末。
蔽屈子以一言曰“忠”。而《七谏》以下，悻悻然如息夫躬之悁戾，孟郊之龌龊，忮人之憎矣。允哉，朱子删之。而或以此诬《骚经》《九章》弥天亘地之忱，为患失尤人之恨，何其陋也！既为涤雪，复缀《九昭》于卷末，匪曰能贤，时地相疑，孤心尚相仿佛。
楚，泽国也。其南沅湘之交，抑山国也。叠波旷宇，以荡遥情，而迫之以崟嵚戌削之幽菀，故推宕无涯，而天采矗发，江山光怪之气莫能揜抑。出生入死，上震天枢，□□□秦，□江□□，皆此为之也。夫岂东方朔、王褒之所得与乎？
《远游》极玄言之旨，非《诺皋》《洞冥》之怪说也。后世不得志于时者，如郑所南、雪庵，类逃于浮屠。未有浮屠之先，逃于长生久视之说，其为寄焉一也。黄老修炼之术，当周末而盛，其后魏伯阳、葛长庚、张平叔皆仿彼立言，非有创也。故取后世言玄者铅汞、龙虎、炼己、铸剑、三花、五气之说以诠之，而不嫌于非古。
自《周易》《彖》以韵制言，《雅》《颂》《风》胥待以成响。然韵因于抗坠，而意有其屈伸，交错成章，相为连缀，意已尽而韵引之以有余，韵且变而意延之未艾，此古今艺苑妙合之枢机也。因韵转而割为局段，则意之盭戾者多矣。今此分节立释，一唯其意之起止，而余韵于下，以引读者不倦之情。若吟讽欲其成音，则自随韵为于喁，不待 也。韵、意不容双转，为词赋诗歌万不可逆之理。推而大之，四时五行七政六律，无不交相离合。四方八片阴阳老少截然对待之说，术士之《易》，而非天地之固然。元气元声，存乎交禅不息而已。
岁在乙丑秋社日，南岳王夫之释。

[book_title]楚辞通释卷一
离骚经
王逸旧注曰：“《离骚经》者，屈原之所作也。屈原与楚同姓，仕于怀王，为三闾大夫。三闾之职，掌王族三姓，曰昭、屈、景。屈原序其谱属，率其贤良，以厉国士。入则与王图议政事，决定嫌疑；出则监察群下，应对诸侯。谋行职修，王甚珍之。同列大夫上官、靳尚妒害其能，共谮毁之。王乃疏屈原。屈原执履忠贞而被谗邪，忧心烦乱，不知所诉，乃作《离骚经》。离，别也。骚，愁也。经，径也。言己放逐离别，中心愁思，犹依道径，以风谏君也。故上述唐、虞、三后之制，下序桀、纣、羿、浇之败，冀君觉悟，反于正道而还己也。是时秦昭王使张仪谲诈怀王，令绝齐交，又使诱楚，请与俱会武关，遂胁与俱归，拘留不遣，卒客死于秦。其子襄王复用谗言，迁屈原于江南。屈原放在草野，复作《九章》，援天引圣，以自证明。终不见省，不忍以清白久居浊世，遂赴汨渊而死。”国士，国事也。上官靳尚疑本一人。靳尚之称上官，犹原之称三闾。若别为一人，不应有姓而无名。浇，与奡同，女教切。秦昭王，旧注据史以为惠王。襄王，顷襄王也。迁者，流而禁之。原初去位，隐居汉北，至此迁于沅湘。汨，音觅。汩水出江西万载县界，径浏阳县，至长沙城北入于湘。其下有屈潭，原所沉也。
今按旧注所述，是篇之作，在怀王之世。原虽被谗见疏，而犹未窜斥。原引身自退于汉北，避群小之愠，以观时待变，而冀君之悟。故首述其自效之诚，与怀王相信之素，谗人交构之由；而继设三端以自处，游志旷逸，舒其愁绪；然且临睨旧乡，蜷局顾眄，有深意焉。至于终莫我知后，有从彭咸之志，矢心虽夙，而固有待，未遽若《九章》之决也。夫以怀王之不聪不信，内为艳妻佞幸之所蛊，外为横人之所劫，沈溺瞀乱，终拒药石，犹且低回而不遽舍，斯以为千古独绝之忠。而往复图维于去留之际，非不审于全身之善术，则朱子谓其过于忠，又岂过乎！若夫荡情约志，浏漓曲折，光焰瑰玮，赋心灵警，不在一宫一羽之间，为词赋之祖，万年不祧。汉人求肖而愈乖，是所谓奔逸绝尘，瞠乎皆后者矣。
帝高阳之苗裔兮，朕皇考曰伯庸。摄提贞于孟陬兮，惟庚寅吾以降。皇览揆余于初度兮，肇锡余以嘉名。名余曰正则兮，字余曰灵均。
高阳，颛顼有天下之号。颛顼生老童，为楚始祖。其后武王熊通之子瑕，食邑于屈，因以为氏，世为楚宗臣。父曰皇考；皇，大也。伯庸，其字。古者讳名不讳字。太岁在寅曰摄提格。贞，当也。孟春之月曰陬月。庚寅，原生日。皇，皇考省文。览其初生之日，合于吉度，因锡以美名。灵，善也。平者，正之则也；原者，地之善而均平者也。隐其名而取其义以属辞，赋体然也。以上序所自出及生旦名字，以自表著。言己与楚同姓，情不可离；得天之令辰，命不可亵；受父之鉴锡，名不可辱也。
纷吾既有此内美兮，又重之以修能。扈江蓠与辟芷兮，纫秋兰以为 序　中　夹　意 佩。汩余若将不及兮，恐年岁之不吾与。朝搴阰之木兰兮，夕揽中洲之宿莽 。“中洲”，一本无“中”字。
纷，不一之谓。内美，得天之美命，为亲所嘉予。重，直龙切，加也。修能，志正道、学正学而成材也。扈，被也。江蓠，大叶芎藭，叶似芹者。辟，辟绩为裳。芷，白芷，一名茝，一名药，一名 。纫，纽合也。兰，绿叶紫茎，类菝 ，六月开花，至秋结穗，以子种之，叶甚香。兼众芳为裳佩，言集古今之美以服躬也。汩，聿也，语助辞，音越笔反。若将不及，志业既正，欲及时利见也。阰，与陂同。搴，取也。木兰，香木，辛夷之白者。宿莽，卷葹，拔心不死。言上陈善道以辅君，下修训典以治民，晨夕不遑，以靖国有功绩也。以上述己素修之志业，及任三闾，官左徒，急于效能修职之勤劳无怠如此。
亦　似　承　上　文　暗　转
日月忽其不淹兮，春与秋其代序。惟草木之零落兮，恐美人之迟暮。不抚壮而弃秽兮，何不改乎此度也？ “忽”，一本作“曶”。“此度也”，一本无“也”字。
春秋代序，喻国之盛则有衰。草木零落，喻楚承积强之后，至于怀王，秦难益棘，疆宇日蹙，有陨坠之忧。君之起衰振敝，当如救焚拯溺，不容濡迟，盍不用自强之术，弃邪佞之说，以改纪其政，而免于倾丧？以上言己所必谏之故，以国势之将危也。
乘骐骥以驰骋兮，来吾道夫先路。昔三后之纯粹兮，固众芳之所在。杂申椒与菌桂兮，岂惟纫夫蕙茝？彼尧舜之耿介兮，既遵道而得路。何桀 宕　—　句 纣之猖披兮，夫唯捷径以窘步。惟夫党人之偷乐兮，路幽昧以险隘。岂余身之惮殃兮，恐皇舆之败绩。忽奔走以先后兮，及前王之踵武。 “披”，一作“被”。“惟夫”，一本无“夫”字。
来，相召告诫之辞。道，去声，引导之也。先路，前路也。言美人能以迟暮为忧而改度，如驾良马，骋康庄，则吾导之以长驱矣。三后，旧说以为三王，或鬻熊、熊绎、庄王也。丝无颣曰纯。米精曰粹。申椒，未详，或申地所产之椒。菌桂，如竹，花白蕊黄，今方家谓之筒桂。蕙，今谓之零陵香。党人，张仪、靳尚、内结郑袖，比周惑怀王者。皇舆，君所乘车。败绩，车覆也。己所用以道君于前路者，集先王之美，遵尧舜之正，鉴桀纣之非。虽党人险昧，必将忮害，而不敢畏祸，惟一意忧君之倾覆，故秉忠以谏，道君以坦行于夷庚，践前王之迹，则殃且及而不辞。此上自述其违众忧国以强谏之情，宜为君之所鉴谅，以信己不疑，而前王可继也。
荃不察余之中情兮，反信谗而齌怒。余固知謇謇之为患兮，忍而不 又　急　下　二　语 能合也。指九天以为正兮，夫唯灵修之故也。曰黄昏以为期兮，羌中道而改路。初既与余成言兮，后悔遁而有他。余既不难夫离别兮，伤灵修之数化。
荃，与荪通，似石上菖蒲，而叶无剑脊，亦香草也。以喻君。齌，音 ，疾急也，《诗》所谓不舒究也。凡谗言之入，姑缓而察之，则其情见。愚者如溅滴水于沸油，速发而不可抑止，谗之所以行也。舍，如字。九天，七曜经星及上宗动天。正，征也，犹射者之正鹄为征准也。灵，善也。修，长也。称君为灵修者，祝其所为善而国祚长也。黄昏，日将落而黄，乃向昏黑。古者婚礼成乎夜，喻君臣道合，若婚姻之好合。羌，楚人发语辞。离别，君不用则退而待放。数，亟也。化，变也，变前约也。君虽齌怒，犹必固争，指天自明，不避祸谪。非己强于求伸，亦为君之故耳。乃君亟信谗邪，取与己所定之成谋而弃之。疑其人，并废其道，非己之辱，而实国之灾矣。原所与怀王成言者不传。史称屈平为楚合齐以摈秦。怀王惑于张仪，合秦以绝齐。或谓此欤？此上序怀王始信己说，继而内惑郑袖，外听上官靳尚、张仪之邪说，己力争而不胜，为被放之由。
余既滋兰之九畹兮，又树蕙之百亩。畦留夷与揭车兮，杂杜蘅与芳芷。冀枝叶之峻茂兮，愿竢时乎吾将刈。虽萎绝其亦何伤兮，哀众芳之芜秽。 畮，古亩字。竢，同俟。
三十亩曰畹，亩埒长曰畦。揭车，一名 舆，似零陵香，高数尺，黄花白叶。杜蘅，似细辛，叶如马蹄。峻，茎高。茂，叶盛也。刈，采而用之也。秽，蔫坏也。以上言己欲匡君立政，博求贤才，置之君侧，冀其大用，俟时之可为，以张大楚国。己既不得于君，谗人指为朋党，驱逐皆尽，使众芳萎废。在己之萎绝何伤，而群贤坐绌，此周公鸱鸮取子之悲所不能已。李、杜戮而党锢兴，赵、朱斥而道学禁，盖古今之通恨也。
众皆竞进以贪婪兮，凭不厌乎求索。羌内恕己以量人兮，各兴心而嫉妒。忽驰骛以追逐兮，非余心之所急。
贪食之已曰婪。凭，恃也，恃君宠以恣行也。索，所白切；求索，苛索君子之疵瑕而攻击之也。如心之谓恕。君子之恕，如其心之忠也；小人之恕，如其心之邪也。小人以己之贪，度人之贪，因生嫉妒。急，亟也。以上言小人以私心絜度而猜疑，因谮己而一空善类。余非不能与众正竭力以争胜，而固非所欲，是以屈而见放。
老冉冉其将至兮，恐修名之不立。朝饮木兰之坠露兮，夕餐秋菊之落英。苟余情其信姱以练要兮，长 颔亦何伤！
冉冉，渐也。修名，长久之名也。菊英不落，然萎槁既久，终亦凋坠。姱，美也。练，习事熟也。要，得事之理也。 音坎，颔，一作 ，音菡；饥而面黄，贫贱之容也。承上言所不屑与小人驰骛争胜者，己之秉忠贞而树贤于国，唯以国势浸衰，将有危亡之忧，而君有丧邦之耻，隳其令名。是以愿俟时以有为，初非欲与鸡骛争食。故虽见放废，饮坠露，餐落英，食贫不饱，且恬然安之。虽哀众芳之芜秽，然愿与同志者安守义命，终不与小人争得失也。
揽木根以结茝兮，贯薜荔之落蕊。矫菌桂以纫蕙兮，索胡绳之 。謇吾法夫前修兮，非世俗之所服。虽不周于今之人兮，愿依彭咸之遗则。 “擘”，一作“ ”，启妍切。
擘，持也。木根，恶木之根。结， 而损之也。薜荔，蔓生，缘古木，叶如碧鳞，结实如瓜，俗谓之木馒头。蕊，实也。矫，反剥之也。纫，纽而揉之也。胡，大也。绳，绹也。 ，绳垂貌。以木根蹙茝，以大绳穿薜荔，束缚桂蕙，喻君子之受摧残也。同乎人曰周。彭咸，殷之贤士，秉贞介，不得志于世，自沉于江。此言己不屑与小人争，而众邪丑正，乱国是，妒贤能，诛逐异己。君子孤尚姱修，志异道殊，进不屑与竞，退必不能与同，唯誓依彭咸，以死自靖而已。原之沉湘，虽在顷襄之世、迁窜之后，而知几自审，当怀王之时，矢志已夙，密于此见之。君子之进退生死，因时以决。若其要终自靖，则非一朝一夕之树立。唯极于死以为志，故可任性孤行，无所疑惧也。
长太息以掩涕兮，哀民生之多艰。余虽好修姱以 羁兮，謇朝谇而夕替。既替余以蕙 兮，又申之以揽茝。亦余心之所善兮，虽九死其犹未悔。
民，人也；谓同列之小人，如靳尚之党。艰，险也。 ，马口衔。羁，络头也。谇，问也。替，亏替之也，谓谗毁也。 ，佩带。揽，尽取之也；谓既谮己，而又遍攻击其善类。九死，言十有九死，势必不能容也。自此以下，反复言其直道不容、所忧不释之情。此言小人艰险，朝问己与同谋议，夕即谤毁。虽清操孤尚，在浊世而不能伸，若良马受贱工之衔勒。然亦何至倏忽变迁，执我仇仇，而反予来赫，若此之酷哉？虽然，此背憎鬼蜮之常态，君子不幸与奸佞同朝，必逢其害，固势所必然。素料其然而自信无悔，则虽死而固不足为己伤也。
怨灵修之浩荡兮，终不察夫民心。众女嫉余之娥眉兮，谣诼谓余以善淫。固时俗之工巧兮，偭规矩而改错。背绳墨以追曲兮，竞周容以为度。忳郁邑余侘傺兮，吾独穷困乎此时也。宁溘死以流亡兮，余不忍为此态 意　中　遥　送 也。鸷鸟之不群兮，自前世而固然。何方圆之能周兮，夫孰异道而相安？ “周”，一作“同”。
浩荡，如水渺茫，支派不分也。民，人也。不察，不辨其邪贞也。谣，飞语。诼，毁谤也。偭，面响也。规矩在前，舍之而自为方圆，所谓改错也。追曲，随意曲直，无定则也。周容，比周以求容。忳，徒魂切，积忧也。郁邑，与于邑通，读如呜咽。侘，勅驾切；傺，勅界切；失志无聊而迟立貌。溘，忽也。周，同也。方必不可圆，圆必不可方，不能合同也。安，相容也。承上言小人险诐害政，所恃者君之明察耳，乃君之不慧，喜佞曲而恶忠直，听群小之妒，诬我以罪。彼小人之所以惑君者，唯颠倒是非，巧徇君志，而与俗委顺，故能得上下之欢心以容身，则余怀贞而匪舌是出，独受其穷困矣。余之宁死而不忍为此态者，忠佞殊涂，忠之不能容佞，犹佞之不能容忠，如鸷鸟不能与燕雀为群，非特臭味之殊，抑家国安危之所自决，判于毫厘，必不能毁方为圆，委曲因时以求两可。君之不察，且怪我之独与众异而绌之，则我遭时不幸，非徒邪佞之与居，而实君心之先迷也。
屈心而抑志兮，忍尤而攘诟。伏清白以死直兮，固前圣之所厚。悔相道之不察兮，延伫乎吾将反。回朕车以复路兮，及行迷之未远。步余马于兰皋兮，驰椒邱且焉止息。进不入以离尤兮，退将复修吾初服。制芰荷以为衣兮，雧芙蓉以为裳。不吾知其亦已兮，苟余情其信芳。高余冠之岌岌 又　收　回 兮，长余佩之陆离。芳与泽其杂糅兮，唯昭质其犹未亏。 “诒”，一作“垢”。“复修”，一无“复”字。“雧”，古“集”字。
尤，过谪也。攘，却也。厚，谓难言之也。相，审择也。延伫，迟回也。山脊曰椒。芰，菱也。荷，莲叶，其华芙蓉。陆离，璀璨也。泽，垢腻也。昭质，昭明洁白之标准也。上言誓死而不能与奸佞并立，此又设为两全之说，以己非不念及引身归隐之计，以洁己而全身，亦尝往复思惟，使隐忍以远讥谤，奚必抗直以死为？前圣之所难言，固将悔己不熟察于进退语默之道，而及今祸之未及，归休于兰皋椒丘，以避谣诼，荷衣蓉裳，服芳自洁，君虽不知，而吾道自存，高冠长佩，可自旌异，清浊杂处，昭质自全，此亦奚其不可？而吾岂未尝念及此邪？下乃决其不忍然。
忽反顾以游目兮，将往观乎四荒。佩缤纷其繁饰兮，芳菲菲其弥章。民生各有所乐兮，余独好修以为常。虽体解吾犹未变兮，岂余心之可惩。
荒，远也；四荒，谓四方之远也。菲菲，香远飘也。解，音蟹；体解，谓被刑肢解。惩，改也。言己非不可引身归隐，与世相忘，而恩则同姓，分则君臣，黄昏之期不能忘，迟暮之忧不能释。忽尔情由中发，仰溯古人，旁观天下，君臣之遇合，身膺其荣、志极其展者，功名表见，繁饰弥章，各以乐行其道。则余好修之常，岂其独不能自遂？则愤懑之志，有虽死而不能惩者矣。盖使鲁侯以高宗之师傅说者师孔子，则孔子岂徒为传说？齐王以桓公之任管仲者任孟子，则孟子岂徒为管仲？即怀王以秦之待范睢、燕之待乐毅者待原，原亦不徒为睢、毅而已。然则当世岂无君臣相信之美，而己独受谣诼之伤，君独怙悔遁之过，哀愤忘生，虽欲返初服以怡情芰荷，何能自戢乎？忠贞之士，处无可如何之世，置心澹定，以隐伏自处，而一念忽从中起，思古悲今，孤愤不能自已，固非柴桑独酌、王官三休之所能知，类若此夫！此上原述志已悉，自女媭以下至末，复设为爱己者之劝慰及鬼神之告以广言之，言己悲愤之独心，人不能为谋，神不能为决也。
女媭之婵媛兮，申申其詈予。曰 直以亡身兮，终然殀乎羽之野。汝何博謇而好修兮，纷独有此姱节？
女媭，旧以为原姊。婵媛，婉而相爱也。申申，重言也。詈，责也。曰者，所责之辞。 ，与鲧同。不以考终曰殀。博，过其幅量之谓，犹言过也。姱节，奇行也。
菉葹以盈室兮，判独离而不服。众不可户说兮，孰云察余之中情？世并举而好朋兮，夫何茕独而不予听？
，蒺藜也。菉，王刍，叶似竹，开碧花，《本草》谓之鸭脚莎，俗呼竹叶菜。葹，枲耳，苍耳也，三者皆恶草，以喻小人。判，别也。离，弃也。言汝独别异不佩服之。察余之余，代原自称。子听之予，代世人自称。言人皆谓汝不己听，茕然独异而无徒也。
依前圣以节中兮，喟凭心而历兹。济沅湘以南征兮，就重华而陈词。启《九辩》与《九歌》兮，夏康娱以自纵。不顾难以图后兮，五子用失乎家巷。羿淫游以佚畋兮，又好射夫封狐。固乱流其鲜终兮，浞又贪夫厥家。浇身被服强圉兮，纵欲而不忍。日康娱而自忘兮，厥首用夫颠陨。夏桀之常违兮，乃遂焉而逢殃。后辛之菹醢兮，殷宗用而不长。汤、禹俨而祗敬兮，周论道而莫差。举贤而授能兮，循绳墨而不颇。 “用而不长”，“而”一作“之”。“举贤”下一有“才”字。
节中，节刚柔得中也。喟，叹其不然之辞。凭心，犹言任意。历兹，谓涉历此世。女媭叹原任己之志，不参观古今成败之迹，以审刚柔屈伸之节，而 直以涉此乱世。就重华以陈词，考前圣之节也。以下备陈三代之兴衰，见主圣而后臣可直；及其昏乱，则不可救药也。《九辩》《九歌》，未详。王逸以为禹辩九州之物而歌九功，未知是否。禹所作而言启者，谓启能缵禹之道。康，太康。家巷，旧都也。失乎家巷，《书》所谓俟于洛汭也。封狐，大狐。横流而渡曰乱流，言不顺理也。浞，寒浞子。圉，与御通，谓力可御人。被服强圉，负强捍众也。忍，戢也。自忘，忘其身之危也。常违，与常道相违。遂，长恶不悛。后辛，纣也。菹醢，杀贤人而醢之。俨，庄恪也。颇，音婆，倾仄不安也。
险　短　之　节
皇天无私阿兮，览民德焉错辅。夫惟圣哲以茂行兮，苟得用此下土。 承　简　以　舒 瞻前而顾后兮，相观民之计极。夫孰非义而可用兮，孰非善而可服？
民德，民之视听也。错，七故切，置也。错辅，立君以辅天养民。苟，乃也。用，宰制而服役之也。前后，古今也。计极，计其兴亡得失之度数也。用，谓施行正道。服，谓听善言而服膺不忘也。谓必秉义乐善者，乃可进嘉谋以使之行。若怀王之昏庸，天命已去，虽进以善，必不受也。
又收转
阽余身而危死兮，览余初其犹未悔。不量凿而正枘兮，固前修以菹醢。
阽，危也。余，亦代原自称。初，正谏见疏，已有前验也。凿，穿孔。正，方也。枘，榫也。纳方枘于圆凿，必不相入也。前修以菹醢，谓前贤之所以醢菹也。自“ 婞直以亡身”以下至此，皆女媭责原之词，欲其度时中节，以免于患，勿凭其忠耿以游于乱邦。仰稽舜、禹、启、汤、文、武之所以兴，太康、羿、浞、桀、纣之所以亡：其兴也，唯主圣而后臣能尽其直；其亡也，虽有贤臣不能施其匡救，直言匡救，则危死及身。盖义而后可用善言，善而后可服正训，所谓节也。若圆凿方枘，必不相容。已逢恶怒，犹不悔而思退，则菹醢固前贤之明鉴，奈何不惧祸以思免乎？此委曲全身之亦一道，爱原者之为原谋，必出于此，是即渔父淈泥歠醨之说。原非不知，而心有不安于此者，故设为其姊之劝诫，而下详答以不然之故。其立言之善，即于女媭责己之中，寓三代善恶兴亡之炯戒，则所以讽谏怀王者即在于是。昔人谓“《小雅》怨诽而不伤，《离骚》有之”，诚不诬也。
曾歔欷余郁邑兮，哀朕时之不当。揽茹蕙以掩涕兮，沾余襟之浪浪。
曾，与增通，闻女媭之言而益悲也。朕时不当，言不得逢舜、禹、汤、武之时。揽，取也。浪，平声；浪浪，流貌。取哲后之能用义服善，以形怀王之不尔，而哀不可止也。
跪敷衽以陈辞兮，耿吾既得此中正。驷玉虬以乘鹥兮，溘埃风余上征。朝发轫于苍梧兮，夕余至乎县圃。欲少留此灵琐兮，日忽忽其将暮。吾令羲和弭节兮，望崦嵫而勿迫。路曼曼其修远兮，吾将上下而求索。
敷衽，整襟也。陈辞，答女媭。自“耿吾既得此中正”以下，皆答女媭之言。玉虬，白龙。鹥，凤类。喻己所欲进之君者，施行之美，若乘龙驾凤以登天。埃，当作竢，传写之讹。嘉谋已定，惟俟君之用，则可以远征而高举。轫，止车木。发，撤之以行车。苍梧，荒远之地。县，音悬；县圃，西极仙山，所由以登天。灵琐，未详。旧说以为琐者，门旁疏窗；灵琐，君门，恐未是。羲和，日御。崦嵫，日所入山。曼曼，衍长貌。修，长也。言己欲少俟，而国势危蹙，如日将暮，乃抑必得同志之贤，以匡君而赞大谋，故犹须之时日，上下求索，遍在廷在野而冀遇之。索，所格切。
饮余马于咸池兮，总余辔乎枎桑。折若木以拂日兮，聊逍遥以相羊。前望舒使先驱兮，后飞廉使奔属。鸾皇为余先戒兮，雷师告余以未具。吾令凤鸟飞腾兮，继之以日夜。 “枎”字从木。
咸池，日所浴，天中黄道也。总辔，总握六辔，驱车行也。枎桑，日所出。若木，日所入。拂，挥之使勿没也。相，与倘通；相羊，徙倚也。望舒，月神。飞廉，风神。奔属，疾趋相连属也。鸾皇先戒，尽礼绍介以往求也。雷师未具，极言其情之迫也。凤鸟飞腾，四顾求贤也。旦拂日而夕前月，继以日夜，其欲得同心忧国之贤，与之和衷，至矣。
飘风屯其相离兮，帅云霓而来御。纷总总其离合兮，班陆离其上下。 辞　不　类　以　伸　其　意 吾令帝阍开关兮，倚阊阖而望予。时暧暖其将罢兮，结幽兰而延伫。
屯，聚也。离，丽也，附也。总总，众貌。陆离，杂色貌。帝阍，喻君门。阊阖，西北乾位为天门，即帝阍也。望予，谓劳予之凝望。罢，音罴，倦也。言求仕者相帅旅进，挟策之士来若飘风，世族之子炫若云霓，总总陆离，杂然并进。己为三闾大夫，掌三族之黜陟而监察群下，故得尽阅旅进者。而因以求同志之士，夙夜不倦，愿与结兰相赠，以共匡楚国，非孤尚茕独而不听人也。
世溷浊而不分兮，好蔽美而嫉妒。朝吾将济于白水兮，登阆风而绁马。忽反顾以流涕兮，哀高丘之无女。
白水，旧注云出昆仑山，饮之不死。阆风，亦在昆仑，或云即县圃。绁，系也。言己念贤人之见嫉于浊世，故于流俗毁誉之外，高视远望，冀遇卓然超逸之士，与相匹合，同心效国。而在位者杳无其人，虽欲与同而不得也。
宛折尽致
溘吾游此春宫兮，折琼枝以继佩。及荣华之未落兮，相下女之可诒。吾令丰隆乘云兮，求宓妃之所在。解佩 以结言兮，吾令蹇修以为理。纷总总其离合兮，忽纬 其难迁。夕归次于穷石兮，朝濯发乎洧盘。保厥美 煎　金　作　液 以骄傲兮，日康娱以淫游。虽信美而无礼兮，来违弃而改求。
游春宫，折琼枝，喻求于君，设好爵以待士。荣华未落，喻君犹听己之时。高丘无女，在位者不可与谋；故相下女，求草泽之贤，欲诒琼枝而与偕游春宫也。丰隆，雷神。令雷求者，求之迫也。宓，音伏；宓妃，神女。蹇修，旧以为伏羲臣，盖始为媒氏者。理，合二姓之好也。纷总总，来去无定之貌。纬 ，如纬丝之 结，乖戾不就绪也。穷石，西极之山；洧盘，水，出崦嵫；皆谓幽隐之处。言草泽之士，隐深远避，保身洁己，傲世而自怡，虽其志行可嘉，而无君臣之礼，又不我助。不能违之，而仍求之四方之贤者，如下文所云。
览相观于四极兮，周流乎天余乃下。望瑶台之偃蹇兮，见有娀之佚女。吾令鸩为媒兮，鸩告余以不好。雄鸠之鸣逝兮，余犹恶其佻巧。心犹豫而狐疑兮，欲自适而不可。凤皇既受诒兮，恐高辛之先我。欲远集而无 意中百折笔委曲以赴之 所止兮，聊浮游以逍遥。及少康之未家兮，留有虞之二姚。理弱而媒拙兮，恐导言之不固。世溷浊而嫉贤兮，好蔽美而称恶。闺中既以邃远兮， 至　此　又　卓　然 哲王又不寤。
览也，相也，观也，重叠言者，明旁求之不止也。偃蹇，高远貌。有娀，简狄姓。佚，游也。此喻四方之贤者，原欲为君致之，与己匹合共匡君也。鸩，毒鸟。鸠，拙鸟。言欲因人招致，而非鸩则鸠，不能为道志以致贤；欲自往求，又恐佻巧小人之谤己外交结党，以是疑而不能往。于是高辛先介凤皇以纳聘，贤士已用于他国，我虽自远而安集之，彼已不以为我栖止之地，故我且浮游更索而别求之，不能得之有娀，几可遇之二姚。乃奸佞已张，己权日替，蔽美称恶者又多方间阻，我无能为四方之贤士主，彼贤者既远而难致，怀王又为蔽贤者所迷，终不觉悟。所以我孤立无辅，一凤介于群枭之间，见为茕独婞直，如女媭所责也。
卓然
怀朕情而不发兮，余焉能忍与此终古？
发，伸也。终古，言久与居也。怀求同志之贤以戮力协志，而人不易得，王又不寤，群小非鸩则鸠，是以己独见异。而此翕讹龃龉之小人，将以同昏而取败亡，吾又安忍与久处乎？自“耿吾既得此中正”以下至此，皆答女媭之辞。言责我以茕独而违众，不如并举而好朋，乃我将辅王以大有为，乘龙以御天，则既旁求贤士，思与协恭戮力，无如上下四索，倚阊阖而望，既总总陆离，离合无据，皆不可与交之徒众，是高丘无女矣。求之于下，而山林之贤者，又高举远引而不我顾。求之于四方，而我一人慕贤之情，不敌群鸩之妒，则或用于他国，或浮游而不我即。是以怀忠贞之志，抱匡济之具，含情孑处，唯与小人群居。则离众招尤，固非我之婞直自遂，实遭时之不幸也。此因时屈伸之道，非己所能为之一说也。
索琼茅以筳 兮，命灵氛为余占之。曰两美其必合兮，孰信修而慕之？思九州之博大兮，岂唯是其有女？曰勉远逝而无狐疑兮，孰求美而释女？何所独无芳草兮，尔何怀乎故宇？世幽昧以眩曜兮，孰云察余之善 卓　然 恶？民好恶其不同兮，唯此党人其独异。户服艾以盈要兮，谓幽兰其 辞似重而意各别 不可佩。览察草木其犹未得兮，岂珵美之能当？苏粪壤以充帏兮，谓申椒其不芳。 “善恶”，一作“美恶”。
琼茅，《尔雅》谓之葍，其花赤；《本草》谓之旋覆花。索，所革切，求取也。筳，折竹枝。 ，为卜算也。楚人有此卜法，取琼茅为席，就上以筳卜也。灵氛，神也。迎神于筳 而玩其占，其下则所占之繇词。两美，君臣道合也。孰信修而慕者，非两美相合，无能信慕也。有女之女，如字。以婚姻譬臣主相遇，言不必楚乃可仕也。再言“曰”者，卜人申释所占之义。释女之女，音汝。谓原抱道怀才，求贤者自不能舍。芳草，谓君也。古者三谏不从，则去之他国。战国之士，旦秦夕楚，立取卿相。以原之才，何患乎无君？故卜有此象，示以决去。“世幽昧”以下，极言楚君臣之不足有为，以见不可复留之意。是非不察曰幽昧。好听辩言曰眩曜。好恶不齐者虽凡民之情，拂人之性者尤小人之异。艾，恶草。盈要者，佩之周要也；谓群小充斥于廷。珵美，宝玉，喻霸王之大业。贤奸不辨，宁望其成大业乎？苏，采取也。充帏，填塞帏中。此上托于卜占之辞，言楚国无可与居之人，当去楚以游他国，天下自有信任己而大用之者，亦士人择君之一道。贾谊吊原文，意亦如此。原又言我非不知此，而不忍为尔，盖同姓之卿，恩深义重，天性所存，神鬼不能为之谋。此段但述卜意，不置辨者，素志自定，不待辨析而明也。
结　上　即　以　赴　下　暗　渡　无　梁
欲从灵氛之吉占兮，心犹豫而狐疑。
原不忍背宗国，且尝受王之宠任，尤不忍绝君臣之义。故灵氛告以他适而不欲从。
巫咸将夕降兮，怀椒糈而要之。百神翳其备降兮，九疑缤其并迎。皇剡剡其扬灵兮，告余以吉故。
巫咸，神巫之通称。楚俗尚鬼，巫或降神，神附于巫而传语焉。糈，米也；椒糈，以椒香渍米，用之降神。要，迎也。翳，蔽空而下也。九疑，山神，或曰舜之灵也。缤，盛貌。并迎，皆要请之也。皇，尊称神之辞。剡剡，犹冉冉，仿佛之貌。狐疑不欲从卜，故因巫以要神告。此下神告之辞。
曰：勉升降以上下兮，求矩矱之所同。 “矩”，一作“榘”。“矱”，一作“彟”。
升，与升同。上下，援古以证今也。矩，曲尺；矱，两截尺，屈伸以定度者；皆谓法也。因时进退，古有成法，求与之同则无失。
汤禹严而求合兮，挚咎繇而能调。苟中情其好修兮，又何必用夫行媒。说操筑于傅岩兮，武丁用而不疑。吕望之鼓刀兮，遭周文而得举。宁戚之讴歌兮，齐桓闻以该辅。
严，敬也，谓敬贤以求一德也。调，和也，谓上下和同也。挚，伊尹名。傅岩，在今山西平阳。鼓，动也；鼓刀，屠也。相传太公屠于朝歌。该，备也；辅，佐也；使备顾问、为辅佐也。此言古今同然之矩矱，君敬以求贤，诚于好修，则贤者自相叶合，不待媒而应矣。前言旁求高丘、下土、四方之士而不得，伤小人多而君子无援。此谓君苟决于敬信，又何藉于同朝之推挽，而谗人岂能离间？则原之不用，实怀王之昏昧，终不可辅。援古证今，得失成败之矩昭然矣。咎繇，即皋陶。
及年岁之未晏兮，时亦犹其未央。恐鹈 之先鸣兮，使夫百草为之不芳。 一本无“夫”字。一无“为”字。
鹈 ，读如提决，伯劳也；仲夏鸣，群芳皆歇。承上言舜、禹、高宗、汤、文、齐桓，急于用贤，虽当国势方兴之际，常怀后时之忧，恐一失事理，而贤者亦无救其后。今楚何时，而王犹不寤，非天下之至愚者乎！
何琼佩之偃蹇兮，众 然而蔽之？惟此党人之不谅兮，恐嫉妒而折之。时缤纷其变易兮，又何可以淹留？
偃蹇，受蔽而不安也。 然，草叶丛翳貌。不谅，险诈不可测也。折，伤也。古盛王之急于用贤也如彼，今怀王之不足有为如此。故谗言交张，祸且及身。原之不可久留以深众忌，决矣。
兰芷变而不芳兮，荃蕙化而为茅。何昔日之芳草兮，今直为此萧艾 卓　然 也？岂其有他故兮，莫好修之害也。
萧，白蒿。好修，君志正而乐贤也。群臣一旦靡然从邪佞而为党，唯君德不修之故。
余以兰为可恃兮，羌无实而容长。委厥美以从俗兮，苟得列乎众芳。椒专佞以慢慆兮， 又充夫佩帏。既干进而务入兮，又何芳之能只？固时 旷　然　远　引　之　句 俗之流从兮，又孰能无变化？览椒兰其若兹兮，又况揭车与江蓠？
余，巫咸代原自称。兰、椒，旧杯铩说以为斥子椒、子兰。按子兰，怀王之子，劝王入秦者，素行愚顽，固非原之所可恃。且以椒、兰为二子之名，则 与揭车、江蓠又何指也？此五类芳草，皆以喻昔之与原同事而未入于邪者，当日必有所指，而今不可考尔；原方任事之日，竞附于正人之列，君信邪弃忠，则旦夕改而党佞，庸人之恒态也。容长，谓虚有其表。苟，幸也。因君子进用而佞附焉，遂有君子之名，幸得之也。 ，食茱萸，似椒而不芳。帏，与袆同，佩囊也。入，迎合君心也。祗，音支，专壹也。上邪而下佞，素为君子者皆变而之邪，乱之已成，不可救药也。
惟兹佩之可贵兮，委厥美而历兹。芳菲菲而难亏兮，芬至今犹未沫。和调度以自娱兮，聊浮游而求女。及余饰之方壮兮，周流观乎上下。
兹佩，指原所服行。和调度者，怡性理情以养生也。沫，已也。女，音汝；谓自求生理，犹释氏所谓主人翁者。余，巫咸代原自称。饰方壮，道家所谓鼎未败也。周流观上下，游神物外，体天地之和也。承上言举国若狂，众芳皆变，原独秉幽芳，安能委弃素志以历此浊世乎？昭质未亏，当高蹈冥飞，放志江湖，自适以观化也。自“曰勉升降”以下至此，皆巫咸降神之言，托于神告，以明其自审以处放废者。从俗求容，既义所不可；求贤自辅，而君德已非，风俗尽变；若委质他国，又心之所不忍为；惟退而闲居，忘忧养性，以自贵其生。审彼二术，唯此差堪自慰，所以不从女媭之詈，不听筳 之占，如下文所云，退居汉北，终怀王之世，抑《远游》一篇所由作也。
灵氛既告余以吉占兮，历吉日乎吾将行。
此灵氛，谓巫咸所降之神。凡卜之所兆，巫之所传，皆鬼神精灵之气，故皆曰灵氛。占，神所告也。历，选也。吾将行，退而浮游也。
折琼枝以为羞兮，精琼爢以为 。为余驾飞龙兮，杂瑶象以为车。何离心之可同兮？吾将远逝以自疏。
琼，赤玉。精，舂之精凿。 ，干粮。以玉为粮，驾飞龙而乘象玉之辂，所以自旌高贵而殊于俗也。君心已离，不可复合，则尊生自爱，疏远而忘宠辱，修黄老之术，从巫咸之诏，所谓爱身以全道也。以下皆养生之旨，与《远游》相出入。
邅吾道夫昆仑兮，路修远以周流。扬云霓之晻霭兮，鸣玉鸾之啾啾。 “霭”，一作“蔼”。
昆仑，群山之祖，最高者也。在人为泥丸，诸阳之舍。邅，转也。鸾，马镳上铃；玉鸾，以玉饰之。扬云霓，御气上行也。玉鸾和鸣，从容中节也。
点　染　生　色
朝发轫于天津兮，夕余至乎西极。凤皇翼其承旗兮，高翱翔之翼翼。
发轫，运行也。天津，析木之津，在箕、斗之间，东北之隅，真铅之所生，气之海也。西极，魄之宫也。东方魂，北方气，魂乘气而游历以暎魄，自东徂北而西，所谓逆之则仙也。凤翼承旗，其翱翔自得之状。
忽吾行此流沙兮，遵赤水而容与。麾蛟龙使梁津兮，诏西皇使涉予。
流沙，西方大津。赤水，南方真汞，神之舍也。魂映魄，魄不滞而流行以合于神，蛟龙为梁以渡魄而南。所谓龙吞虎髓，龙虎匹合，交构而与神遇，则三花聚顶矣。西皇，魄之灵也。
路修远以多艰兮，腾众车使径待。路不周以左转兮，指西海以为期。
径待，待之于径也。不周，西北之山，天之柱也。生死之枢在魄，气之合离，西北其枢也。左转，谓已遵赤水，而复归不周，逆折而反其所映之魂也。西海，西之极，魄之藏也。总魂、气、神而会于此，所谓“以魄钤魂，虎吸龙精”也。
屯余车其千乘兮，齐玉驮而并驰。驾八龙之婉婉兮，载云旗之委蛇。
屯，音豚，止也，聚也。驮，车辖也。车千乘而皆屯之，万念归于一念，一念归于无念，无念之念，神光照乎八牖，浑合流行，玉驮并驰矣。八龙，八卦之精，阴阳水火山泽雷风，惟其所御而行，不沉不掉，如西子之离金阁，杨妃之下玉楼。婉婉、委蛇，和气守中，长生之玄诀也。委蛇，音威夷。
抑志而弭节兮，神高驰之邈邈。奏《九歌》而舞《韶》兮，聊假日以媮乐。
忘宠辱而弃世以游仙自适，庶乎忧愤之志抑而驰神于高远，气和而心得，若奏《九歌》，舞《箫韶》，终天年以欣适，则内不丧己，外不徇物，忧危不动其心，而无亏于素节：是巫咸所告，为退而自全之道。其视女媭顺俗之谏、筳 外仕之谋为愈，而己之所欲从者也。
陟升皇之赫戏兮，忽临睨夫旧乡。仆夫悲余马怀兮，蜷局顾而不行。
皇，天也。戏，与曦同；赫戏，光明之盛也。得修性养命之术，与天为徒，精光内彻，可以忘物忘己矣。乃倏尔一念，不忘君国之情，欲禁抑而不能，则生非可乐，和不可久，魂离魄惨，若仆悲马怀，而远游之志顿息。盖其忠爱之性，植根深固，超然于生死之外，虽复百计捐忘，而终不能遏。即以巫咸之告，于道无损，抑无以平其不已之情，而况比匪奸邪以求容，背去宗邦而外仕，曾足以动其孤贞哉？抑考郭景纯不屈于王敦，颜清臣不容于卢杞，皆尝学仙以求远于险阻，而其究皆以身殉白刃，则远游之旨，固贞士所尝问津，而既达生死之理，则益不昧其忠孝之心。是知养性立命之旨，非秦皇、汉武所得有事，而君子从容就义，固非慷慨轻生、奋不顾身之气矜决裂者所得与也。审乎进退者裕而志必伸，原之忠，岂忠而过乎！
乱曰：已矣哉！国无人莫我知兮，又何怀乎故都？既莫足与为美政兮，吾将从彭咸之所居。 “无人”下一有“兮”字。
既申巫咸之旨，知故都缤纷变易之不必怀，抑念政恶则国无与存，而义则君臣，恩则同姓，情则成言有黄昏之期，又安能置故都于不怀邪？往复思惟，决以沉江自矢。虽当怀王之世，未尝绝望，且退居汉北以有待，而君子知几已夙，其必于舍生取义以从彭咸，又奚竢顷襄迁窜之日乎？
《楚辞通释》卷一终

[book_title]楚辞通释卷二
九歌　 十一篇
王逸曰：“《九歌》者，屈原之所作也。昔楚国南郢之邑，沅湘之间，其俗信鬼而好祠。其祠必作歌乐鼓舞，以乐诸神。屈原放逐，窜伏其域，怀忧苦毒，愁思沸郁。出见俗人祭祀之礼，歌舞之乐，其词鄙陋，因为作《九歌》之曲，上陈事神之敬，下见己之冤结，托之以风谏。故其文意不同，章句杂错，而广异义焉。”今按逸所言“托以风谏”者，不谓必无此情。而云“章句杂错”，则尽古今工拙之词，未有方言此而忽及彼，乖错瞀乱，可以成章者。熟绎篇中之旨，但以颂其所祠之神，而婉娩缠绵，尽巫与主人之敬慕，举无叛弃本旨，阑及己冤。但其情贞者其言恻，其志菀者其音悲，则不期白其怀来，而依慕君父、怨悱合离之意致，自溢出而莫圉。故为就文即事，顺理诠定，不取形似舛盭之说。亦令读者泳洗以遇于意言之表，得其低回沉郁之心焉。
按逸言沅湘之交，恐亦非是。《九歌》应亦怀王时作。原时不用，退居汉北，故《湘君》有北征道洞庭之句。逮后顷襄信谗，徙原于沅湘，则原忧益迫，且将自沉，亦无闲心及此矣。
东皇太一
吉日兮辰良，穆将愉兮上皇。
十乾曰日，十二支曰辰。外祀用刚日，内祀用柔日。吉、良，卜得吉也。穆，敬也。将，奉而进也。愉，乐也。上皇，谓东皇也。
抚长剑兮玉珥，璆锵鸣兮琳琅。
珥，剑柄垂组也；玉珥，系玉组间。璆锵、琳琅，皆玉声。此巫歌舞之饰。古人有剑舞以送酒，项庄拔剑起舞，盖楚俗也。
瑶席兮玉瑱，盖将把兮琼芳。 “瑱”，一作“镇”。
席，神席；瑶席，席华美如瑶也。瑱，读如镇，以压席者。琼芳，芳草色如琼也。敷神席而奉芳草，以礼神而降之。
蕙肴烝兮兰藉，奠桂酒兮椒浆。 “烝”，一作“蒸”。
肴烝，体解牲为折俎。藉，所以承隋祭者，尸祭奠于上。蕙、兰、桂、椒者，皆以形其芳洁。
扬枹兮拊鼓，疏缓节兮安歌，陈竽瑟兮浩倡。
枹，音孚，击鼓杖。疏缓节者，鼓以为歌节，其声疏闻而缓也。安歌，声出自然。竽，笙类，三十六簧。浩，音之盛也。倡，与唱通。歌合竽瑟而盛也。
灵偃蹇兮姣服，芳菲菲兮满堂。
灵，东皇太一之神。偃，安居貌。肆筵荐俎，歌舞设而神来降矣。
五音纷兮繁会。
神既来降，又大合乐以绥之。
止
君欣欣兮乐康。
以此乐冀神之歆享。
东皇太一 　旧说中宫太极星，其一明者太一，则郑康成《礼》注所谓耀魄宝也。然太一在紫微中宫，而此言东皇，恐其说非是。按《九歌》皆楚俗所祠，不合于祀典，未可以礼证之。太一最贵，故但言陈设之盛以徼神降，而无婉恋颂美之言。且如此篇，王逸宁得以冤结之意附会之邪？则推之他篇，当无异旨，明矣。
云中君
浴兰汤兮沐芳，华采衣兮若英。
英，花也；若英，言衣之华采粲丽如花也。沐浴盛服以承祭也。
写云容入化
灵连蜷兮既留，烂昭昭兮未央。蹇将憺兮寿宫，与日月兮齐光。龙驾兮帝服，聊翱游兮周章。
连蜷，云行回环貌。留，神留止于云中也。烂，光明貌。蹇，楚人语助词。寿宫，清虚之宇，终古不变。云有去来，而神澹荡于空际，终古不灭。特其或聚或散，有时而希微若无，人不可得而见，及其聚而有象，则与日月同其昭回矣。此颂云中君之德也。龙驾、帝服，拟神之形容也。翱游，言其停聚迟回而不下。周章，言其忽然因风驶行而不留。言己虽斋祓承祀，而神寓乎高玄旷杳之中，不即来降，思之切也。
灵皇皇兮既降，猋远举兮云中。览冀州兮有余，横四海兮焉穷。
冀州，见《淮南子》，九州之一，谓中土也。皇皇，盛大而遽也。言鉴己之诚洁，或一来降格，而云之为神，本飘忽不定，则降未久而又将飏去，周览中土，横绝四海，不可得而再邀也。
思夫君兮太息，极劳心兮忡忡。
夫，音扶，语助词；称夫君者，亲之之词，犹言阿翁阿母。忡忡，忧思不宁貌。神不可以久留，则去后之思，劳心益切。前序其未见之切望，后言其响后之永怀，肫笃无已，以冀神之鉴孚。凡此类或自写其忠爱之恻悱，亦有意存焉，而要为神言。旧注竟以夫君为怀王，则舛杂而不通矣。
云中君 　此云之神也。言中者，云气也。其聚散之灵，则神也。神行于气之中；君者，其主宰。《汉书·郊祀志》有云中君。古盖特祀之，今从祀圜丘。
湘君
忽然离唱
若不行兮夷犹，蹇谁留兮中洲？
夷犹，坦然自适而无行意也。此序迎神未至而慕望之意。
美要眇兮宜修，沛吾乘兮桂舟。令沅湘兮无波，使江水兮安流。
要眇，静好貌。宜修，宜于收敛，坦适无泛滥也。沅湘二水在江水上流。沅湘不涨，则大江不溢而亦安流，乘桂舟者皆沛然顺下而无忧。此叹美湘君而称其功德也。
望夫君兮未来，吹参差兮谁思？ “参差”，一作“ ”。
参差，洞箫，吹之以迎神。沅湘在楚南，故望之而未即来。谁思，谓非思夫君而谁思也。
驾飞龙兮北征，邅吾道兮洞庭。薜荔拍兮蕙绸，荪桡兮兰旌。望涔阳兮极浦，横大江兮扬灵。扬灵兮未极，女婵媛兮为余太息。横流涕兮潺湲，隐思君兮陫侧。
此言神将降而未至，望之极，故愈近而愈见其迟也。北征，言自湘而北来所祀之处。时原退居汉北；祀神者，汉北之人也。邅，迟行不进貌。湘水驶流，至乔口入湖，水渟凝不流，故其来迟。神未必尔，望之者疑其然也。拍，桡下板以击水者。绸，旗杠缠也。荪，与荃同。言薜、蕙、荪、兰者，美之之辞。涔水在汉北入汉，合于江。自洞庭下汉阳，西望涔阳，当横绝江水，入湖北之口而后至，道险且远也。灵，当作舲。扬，鼓枻而行，如飞扬也。极，至也。女，音汝；谓神当念己之切望，而亦以不即至为叹也。陫侧，与悱恻同，欲言不得而心不宁也。灵之来也，乘龙舟，载旌旗，鼓桡东下，而涉洞庭之波，绝大江之口，不能即至。两心相念，望者徒劳矣。
桂棹兮兰枻，斫冰兮积雪。采薜荔兮水中，搴芙蓉兮木末。心不同兮媒劳，恩不甚兮轻绝。石濑兮浅浅，飞龙兮翩翩。交不忠兮怨长，期不信兮告余以不闲。
棹，篙也。枻，桨类。芙蓉，荷花。浅音笺；浅浅，湍水急流不退貌。此望之欲其即至，故疑其不肯降，而辗转以思其故。言彼岂斫棹枻于冰雪之中邪，而迟回若是，令我求见而不得，如采薜荔于水中，搴芙蓉于木末邪？望石濑之浅浅而不返，待飞龙之翩翩而不集，将无神之心不与我同，恩于我而不甚邪？抑我交不忠而致怨，故虽有期不信，而托言不闲以相拒邪？望之迫，疑之甚，自述其情以冀神之鉴。凡此类，皆原情重谊深，因事触发，而其辞不觉其如此，固可想见忠爱笃至之情。而旧注直以为思怀王之听己，则不伦矣。
朝骋骛兮江皋，夕弭节兮北渚。鸟次兮屋上，水周兮堂下。
此言神之来至也。朝在江皋，夕即至乎北渚，喜其来，则见其速也。望之见为迟，而已至则见为速；情之至者，其心然也。鸟不期而次于屋上，水不期而周于堂下，喻无所待而安集之意。
捐余玦兮江中，遗余佩兮澧浦。
余，代湘君自称。述湘君之意，言己捐玦遗佩，速于来降，非期不信而迟留也。澧水，见下章。
采芳洲兮杜若，将以遗兮下女。
女，音汝；下女，下土之人也。遗，去声；采芳相遗，神贶以福也。
暗　中　又　出　一　意
时不可兮再得，聊逍遥兮容与。
己之望神也如此其至，神之贶己也如此其厚，而所用 酢者，一日也。故祝神且从容而歆享之。
湘君 　王逸谓湘君，水神；湘夫人，舜之二妃。或又以娥皇为湘君，女英为湘夫人。其说始于秦博士对始皇之妄说。《九歌》中并无此意。孟子言“舜卒于鸣条”，则《檀弓》卒葬苍梧之说，亦流传失实。而九疑象田，湘山泪竹，皆不足采。安得尧女舜妻为湘水之神乎？盖湘君者，湘水之神，而夫人其配也。《山海经》言洞庭之山，帝之二女居之。帝，天帝也。洞庭之山，吴太湖中山，非巴陵南湖，郭璞之疑近是。湘水出广西兴安县之海阳山，北至湘阴，合八水为洞庭。楚人南望而祀之。
湘夫人
帝子降兮北渚，
帝子，尊贵之称。山川之神，皆天所子也。《艮》《坎》，《乾》《坤》之六子。此几幸其来之辞。言帝子其将降于北渚乎！
句相连而意相禅化工之笔无痕
目眇眇兮愁予。
眇眇，视而不见貌。望其来而未来，故愁不释。
自然古今绝唱
袅袅兮秋风，洞庭波兮木叶下。
袅袅，木叶辞枝，袅翔欲坠貌。商飙兴，木叶脱，巴蜀雪消，秋水初涨，天空湖旷，神在洞庭之南，道阻且长，所为极望而愁予也。
白 兮骋望，与佳期兮夕张。 “白 ”上一有“登”字，非是。
草似莎而大，然青而不白，疑 字之讹。与，如《礼记》“生与来日”之与，数也。张，音涨，设也。目极白 之浦，而望神之降，因豫数吉日，夙夕供张以迎致。
鸟萃兮 中，罾何为兮木上？ 一本“萃”上有“何”字，亦通。
，一名田字草，秋开白花。鸟网曰罾。鸟方萃于 中，而设罾于木上，不可得也。喻夕张已具而忧神之不降也。
沅有芷兮澧有兰，思公子兮未敢言。
澧水出蛮中，入洞庭。或作醴，未是。醴水在长沙南，去沅远矣。或称公子，或称帝子，一也。沅则有芷，澧则有兰，方将以其芳香邀留公子，而不听人之迎致，故思之切而不敢显言。
荒忽兮远望，观流水兮潺湲。
荒，与怳同。虽不敢言而念之切，溯洞庭之远以南望之。
麋何食兮庭中，蛟何为兮水裔？
麋驯养于苑囿则何食乎？食于堂下矣。蛟何在乎？则居水之涯矣。物各就其所安。夕张具，思望切，神当就己而安也。
朝驰余马兮江皋，夕济兮西澨。闻佳人兮召予，将腾驾兮偕逝。
此代神言，感其诚而来降也。湘水北流，汉在其西，故曰西澨。逝，行也。偕也，夫人与湘君偕。
筑室兮水中，葺之兮荷盖。荪壁兮紫坛，掬芳椒兮成堂。桂栋兮兰橑，辛夷楣兮药房。罔薜荔兮为帷，擗蕙櫋兮既张。白玉兮为镇，疏石兰兮为芳。芷葺兮荷屋，缭之兮杜蘅。合百草兮实庭，建芳馨兮庑门。 “掬”，一作“播”。
此言修饰祠宫，盛设夕张，极其芳洁以候神，神来斯安也。筑室水中，就洲渚为祠宫，如洞庭龙堆之类是也。紫，旧注以为紫贝，与上下文不相类，或紫戾 草也。坛，庭砌也。掬，聚也。栋，脊柱。橑，音老，桷也，今谓之椽。辛夷，一名木兰，春开白花，紫晕，香闻数里，亦谓之玉兰。楣，栋上横梁。《仪礼》：“当楣北面再拜。”药，芷也。或言芷，或言茝，或言药，广异名。罔，与网通，结也。擗，音檗，析也。櫋，檐际木。析蕙悬之檐际，如今结彩然。镇，柱础也。疏石兰，疏刻砌石为兰草。为芳，取芳香之义也。芷葺，荷屋又加葺以芷。皆言其饰檐宇之形，如今瓦外甋瓴为花草纹。缭，四围萦绕之也。实庭，遍莳众佳卉于庭墀也。建，树也。庑门，廊。极言祠宫之芳洁，为神所歆以妥之。
九疑缤兮并迎，灵之来兮如云。
九疑山在湘南。神自彼缤纷而来，我合湘君并迎之。其侍从如云，处荷屋，就兰堂，以慰望释愁，共歆喜也。
捐余袂兮江中，遗余褋兮澧浦。搴汀洲兮杜若，将以遗兮远者。时不可兮骤得，聊逍遥兮容与。
袂，当作玦。褋，当作 。《诗》：“童子佩 。”远者，谓祭主。神自九疑而来，故谓主人为远者。遗，去声。骤，屡也。
湘夫人。
大司命
广开兮天门，纷吾乘兮玄云。令飘风兮先驱，使冻雨兮洒尘。君回翔兮以下，逾空桑兮从女。
天门，神所自降。言大司命在天来降于祠宫也。冻雨，暴雨也。或称吾，或称君，皆大司命之神也。自歌者言之称君，述神之意称吾。女，音汝，谓承祭之主人。错举互见意，故释者多惑焉。空桑，山名。逾高山而下集，谓从空而至也。
纷总总兮九州，何寿夭兮在予？
总总，人众貌。予，代大司命自称。此诘何故而尽操生人寿夭之柄。下乃释言之。
形　容　大　化　入　微
高飞兮安翔，乘清气兮御阴阳。吾与君兮斋速，导帝之兮九坑。灵衣兮被被，玉佩兮陆离。壹阴兮壹阳，众莫知兮余所为。 “斋”，一作“齐”。
超形器之上曰高飞。善屈伸之用曰安翔。清气，冲和之气，理阴阳以立性命者也。吾，代司命自称。君，谓人也。斋，偕也。速，言化之倏忽也。帝之，犹言帝所，帝之所在，天也。九坑，地也。人之生也，受魂于天，受魄于地；其死也，魂升于天，魄降于地；皆司命导之，合万汇而化之速也。被，音披；被被，犹言翩翩。陆离，文采貌。状神之容，在若有若无之间，纷纶旁薄，抟合阴阳，分剂各得，以立生人之寿命于无所为之中，而人莫能知也。此言大司命所以操九州生民寿夭之故，而极赞其功德之盛如此。
赫　赫　萧　萧
折疏麻兮瑶华，将以遗兮离居。老冉冉兮既极，不寖近兮愈疏。
疏麻，未详，旧说以为麻花，白似玉，服食可却老延年。离居，谓主人与神异处，故曰离居。神折瑶华以遗人，所以延其寿命。极，至也。老冉冉其将至矣，非承神贶而亲近之，则神将去己，日以疏远，而生理不足以存，故欣其来而唯恐其去也。
用词转
乘龙兮辚辚，高驼兮冲天。结桂枝兮延伫，羌愈思兮愁人。
驼，与驰通。言神不寝近则愈疏。若既去之后，乘龙上天，则虽怀芳延佇，不可得而再见，唯愁思永结而已。
愁人兮奈何，愿若今兮无亏。固人命兮有当，孰离合兮可为？
当，谓所值有定期也。言所以恋慕于神而愁其去己者，以神司生人之命，愿承其保贶，长若今日，不忧老死也。虽知生死昼夜也，时值之而不可违也，然身与世离，神与形离，永诀之际，怆悽生心，不能自已。则依神佑以求永命，唯恐去己，情自不容于已也。
大司命 　旧说谓文昌第四星为司命，出郑康成《周礼》注，乃谶纬家之言也。篇内“乘清气”“御阴阳”，以造化生物之神化言之，岂一星之谓乎？大司命统司人之生死，而少司命则司人子嗣之有无。以其所司者婴稚，故曰少。大则统摄之辞也。古者臣子为君亲祈永命，遍祷于群祀，无司命之适主而弗无子者祀高禖。大司命、少司命，皆楚俗为之名而祀之。
少司命
入　手　即　高　吟　动　人
秋兰兮麋芜，罗生兮堂下。绿叶兮素枝，芳菲菲兮袭予。夫人自有兮美子，荪何目兮愁苦？ “荪”，一作“荃”，指神。
麋芜，当归苗。芳草生于堂下，喻人之有佳子孙。晋人言“芝兰玉树，欲其生于庭砌”，语本于此。言人皆有美子，如芳草之生于庭，而翳我独无。荪何使我而愁苦乎？此述祈子者之情。
似　承　上　而　非　承　上　闲　句
秋兰兮青青，绿叶兮紫茎。满堂兮美人，忽独与余兮目成。
此下言神之来下，歆其祀而相眷顾也。芳草盈望，美人满堂，人皆致其芳洁以事神，而己独邀灵睐。目成，以目睇视而情定也。
入不言兮出不辞，乘回风兮载云旗。
神之来去无迹也。云旗，云卷舒如旗。
止　写　得　出　遂　空　千　古
悲莫悲兮生别离，乐莫乐兮新相知。
以别离之悲，知新知之乐，神降而与余目成，喜可知矣。此叙其欣幸得事神之情。
荷衣兮蕙带，倏而来兮忽而逝。夕宿兮帝郊，君谁须兮云之际。与女游兮九河，冲风至兮水扬波。与女沐兮咸池，晞女发兮阳之阿。望美人兮未来，临风怳兮浩歌。 “美”，一作“媺”。成池，旧注星名，盖天池也。
此追述其望神不至意。待之久，望之深，则神来而目成，乐莫乐矣。倏来忽逝，疑其未果来也。君谁须，犹言于谁须君也。“与女游兮九河”二句，旧说以为《河伯》章错简重出，是也。与女沐者，巫与主人也。咸池，喻水之盛满洁清者。阳之阿，初日所照之地。待之既久，沐而晞发，而神尚未至，临风浩歌，望之切也。
孔盖兮翠旍，登九天兮抚彗星。竦长剑兮拥幼艾，荪独宜兮为民正。 “旍”，一作“旌”。“竦”，一作“怂”。
孔，孔雀；翠，翡翠，以其羽饰盖旍。彗星如帚，抚之以除灾眚。拥，卫也。幼艾，婴儿也。竦剑以护婴儿，使人宜子，所为司人之生命也。荪，称君之词，谓少司命也。述己之于神未来而望之切，已至而乐之甚。以神之灵扫除无子之眚而护幼艾，使兰蘪生于阶庭而释吾愁苦，故婉恋之心为尤切焉。
少司命。
东君
暾将出兮东方，照吾槛兮枎桑。
斜日照空，温和之气，晨曰朝暾，暮曰夕暾。此言朝暾也。暾光初出，照吾东楹，知日之初出于枎桑矣。
抚余马兮安驱，夜皎皎兮既明。驾龙辀兮乘雷，载云旗兮委蛇。 “皎”字从日。
日自枎桑初出，安驱而上，改夜而昼，晶宇明皎，委蛇以伸，如驾龙雷、载云旗，不疾而速也。
妙　于　景　中　写　情　祝　融　观　日　当　知　此　景
长太息兮将上，心低佪兮顾怀。羌声色兮娱人，观者憺兮忘归。
日出委蛇之容，乍升乍降，摇曳再三，若有太息低佪顾怀之状。晶光炫采，如冶金闪烁，观者容与而忘归。此景唯泰，衡之颠及海滨观日能得之。并言声者，破云霞，出沧海，若有声也。古者祭日，必于春朝东向而礼之，迎初升之阳气。此写承祭时之景也。
瑟兮交鼓，箫锺兮瑶簴。鸣 兮吹竽，思灵保兮贤姱。翾飞兮翠曾，展诗兮会舞，应律兮合节。
向日之出而合乐以迎之，所谓乐以迎来也。 ，张 也。交鼓者，瑟非一，齐鼓之也。箫，排竹而张其尾，横吹之。锺，与钟通。瑶簴，以玉饰钟簴也。 ，一作篪，长尺四寸，八孔，一孔上出，横吹之。灵保即神保，见《诗》，谓尸也。祭日之尸，未闻何人。思，以音乐想像其贤姱而咏叹之。翾，小飞也。曾，高举也；翠曾，如翠鸟之飞，谓舞容也。展诗，陈诗而歌之。会舞，谓歌与舞交作，皆合于一律也。“节”，与“日”叶，而赋乐舞止此，下文意别。古人有作，韵意不双转，于此晓然矣。
灵之来兮蔽日。青云衣兮白霓裳。
日，无日不丽乎天，其灵无难降格，而或为云霓之所蔽，则不能邀灵光而昭事之，故愿如下文所云。
举长矢兮射天狼。操余弧兮反沦降。
弧矢，《礼》所谓救日之弓，救月之矢也。天狼，妖弗之气，蔽日者。反沦降，散坠也。
止住
援北斗兮酌桂浆，撰余辔兮高驼翔，杳冥冥兮以东行。
桂浆，天浆，谓露也。撰，具也。余，代东君自称。妖氛除，清露降，日乃整辔安驱，破幽冥而自东徂西，容光皆无所蔽矣。盛乐以求诸阳而迎之，尤必为之祛除氛祲，而后日可得而礼也。
东君 　日神也。此章之旨，乐以迎神，必驱祓妖氛之蔽，而后可使神听和平，阳光远照。其寓意于去谗以昭君之明德者，事与情会而因寄所感，固不待比拟而自见。若他篇之本无此意，初不可以强相附会也。
河伯
与女游兮九河，冲风起兮水横波。 “冲”，一作“溯”。“横”，一作“扬”。一本无“水”字。
女，音汝。九河，河之下流，入海，禹所凿者。与女，发端之辞，犹言相与游也。冲风，横渡之风，因激浪而横也。河非楚之封内，故言曾游九河而与神遇。
乘水车兮荷盖，驾两龙兮骖螭。
螭，龙无角者。水为车，荷为盖，驾龙而骖螭。河伯之神，寓于有象而无形，于波浪横生时想像见之。
登昆仑兮四望，心飞扬兮浩荡。日将暮兮怅忘归，惟极浦兮寤怀。
昆仑，河所自出。河伯登河源之上，而见其流万里，心与俱驰，逝而不反，至于九河之极浦。河已归墟，庶几于此寤寐怀思以求之。
鱼鳞屋兮龙堂，紫贝阙兮朱宫，灵何为兮水中？
紫贝，瑇瑁之属。朱，与珠通。灵居水中，似鱼鳞为屋，龙鳞为堂，珠贝为宫阙。虽寤怀极浦，而终无定居，未易邀迎也。
乘白鼋兮逐文鱼，与女游兮河之渚，流 纷兮将来下。子交手兮东行，送美人兮南浦。波滔滔兮来迎，鱼鳞鳞兮媵予。 “ ”字从“仌”。“鳞”，一作“邻”。
文鱼，鱼有文者，如今朱鲫之类。流 解冻，水神无定居，而寤怀不已，则将乘鼋逐鱼，乘流东行，与交手偕游，而相送于清波游鱼之间。九河去楚道里悠远，神不我顾，而依媚之情，驰神遥寄，故其辞如此。
河伯 　河神也。四渎视诸侯，故称伯。楚昭王有疾，卜曰“河为崇。”昭王谓非其境内山川，弗祀焉。昭王能以礼正祀典，故已之。而楚固尝祀之矣。民间亦相蒙僭祭，遥望而祀之。《序》所谓“信鬼而好祠”也。
山鬼
若有人兮山之阿，被薜荔兮带女萝。
女萝，兔丝也。仿佛似人，故曰若有人。
既含睇兮又宜笑，子慕予兮譱窈窕。 “譱”，一作“善”。
此以下皆山鬼之辞，述其情，因以使之歆也。子，谓巫者。予，山鬼自予也。山鬼多技而媚人，自矜其妖姣，为人所慕，故闻召而至也。
乘赤豹兮从文狸，辛夷车兮结桂旗。被石兰兮带杜蘅，折芳馨兮遗所思。
人既慕而召我，则乘山兽，御木叶，出女萝薜荔之中，携兰蘅以来相遗。今俗谓山獠能富人，故贪夫事之。
余处幽篁兮终不见天，路险难兮独后来。表独立兮山之上，云容容兮而在下。杳冥冥兮羌昼晦，东风飘兮神灵雨。留灵修兮憺忘归，岁既晏兮孰华予？采三秀兮于山间，石磊磊兮葛蔓蔓。怨公子兮怅忘归，君思我兮不得闲。
容容，不一色也。雨，于付切，自上降也。灵修，公子，皆山鬼称人之辞，谓主人及巫也。三秀，芝也。闲，如求间以见之间；或音娴，亦通。山鬼言己处篁箐，游山巅，偶乘飘风，降于人间，以君慕我，故依君安处而忘归，然恐淹留久而岁聿暮，主人之诚意已衰，不复能以荣华相待，则且归而采芝于危石丛葛之间，怨主人不久留己，使我怅然，惟恐忘归而急返。既已归山，则后虽思我，而我且不得闲，无由再见也。
山中人兮芳杜若，饮石泉兮荫松柏，君思我兮然疑作。
芳，采芳也。然疑，且然且疑，不知其所在也。我以不得间而不复来者，君将何从而求我哉？
雷填填兮雨冥冥，猿啾啾兮狖夜鸣。风飒飒兮木萧萧，思公子兮徒离忧。
狖，似猿，仰鼻长尾。萧萧，木叶落也。空山雷雨，猿鸣木落，思今日之欢而不得，徒离忧而已。曲写山鬼之情，即以使及今歆感，而弗怀疑思去，不当忧我之倦，而不能以荣华终始相待也。此章缠绵依恋，自然为情至之语，见忠厚笃悱之音焉。然非必以山鬼自拟，巫觋比君，为每况愈下之言也。
山鬼 　旧说以为夔，鸣阳之类是也。孔子曰：“木之怪：夔、罔两。”盖依木以蔽形，或谓之木客，或谓之獠，读如霄。今楚人有所谓魈者，抑谓之五显神。巫者缘饰多端，盖其相沿久矣。此盖深山所产之物类，亦胎化而生，非鬼也，以其疑有疑无，谓之鬼耳。方书言其畏蟾蜍。楚俗好鬼，与日星山川同列祀典。而篇中道其乔媚依人之情，盖贱之也。
国殇
操吴戈兮被犀甲，车错毂兮短兵接。
吴戈，赤堇之铜所铸，戈刃铦利。犀，山牛，三角。错毂，两敌相迎，戎车相间，左右击刺，毂相错也。短兵，车右之矛，对弓矢为短兵。
旌蔽日兮敌若云，矢交坠兮士争先。凌余阵兮躐余行，左骖殪兮右刃伤。霾两轮兮絷四马。
躐，横突而过也。右，右骖。两骖死伤，车不得行，两轮如埋，两服如絷矣。霾，与埋通，当作薶。
援玉枹兮击鸣鼓。天时坠兮威灵怒，严杀尽兮弃原野。
玉枹，未详。或大将以玉嵌枹，欲其重与？车絷不行，犹援枹而鼓，死战也。天时坠，大命倾也。威灵怒，死而怒气不散也。严杀，威严杀气也。尽，死而气熸也。勇余于方死之顷，而气尽于既死之后也。
出不入兮往不反，平原忽兮路超远。
魂不能归也。
带长剑兮挟秦弓，首身离兮心不惩。
当带剑挟弓之日，豫知身首分离，而不为之惩止，其誓死之志久矣。
诚既勇兮又以武，终刚强兮不可凌。身既死兮神以灵，子魂魄兮为鬼雄。 “子魂魄”，一作“魂魄毅”。
不可凌，志不为死所凌夺也。雄，谓雄长群神。
国殇 　为国战死之魂也。无主之鬼曰殇。
礼魂
成礼兮会鼓，传芭兮代舞。
会鼓，合乐也。传芭，未详，或今催花送酒之类。代舞，更番舞也。
姱女倡兮容与，春兰兮秋菊。 “菊”，一作“鞠”。
女，如字。倡，歌也。春兰秋菊，四时更采芳以荐也。兰或言春，或言秋者，兰春生秋华。菊，大菊，蘧麦也。
长无绝兮终古。
祀典不废，长得事神。盖《诗》“勿替引之”之意。
礼魂 　凡前十章，皆各以其所祀之神而歌之。此章乃前十祀之所通用，而言终古无绝，则送神之曲也。旧说谓以礼善终者，非是。以礼而终者，各有子孙以承祀，别为孝享之辞，不应他姓祭非其鬼。而篇中更不言及所祭者，其为通用明矣。魂亦神也。神统魂魄，而专言魂者，天地山川之神，既未成乎魄；山鬼、国殇虽魂魄具，而魄滞于化，魂返于虚，尤可得而礼，故求诸阳而阴自应之。
《楚辞通释》卷二终

[book_title]楚辞通释卷三
天问
王逸曰：“《天问》者，屈原之所作也。屈原忧心愁悴，彷徨山泽，经历陵陆，嗟号昊旻，仰天叹息，见楚有先王之庙及公卿祠堂，图画天地山川神灵，琦玮僪佹，及古圣贤怪物行事。周流罢倦，休息其下，仰见图画，因书其壁，呵而问之，以渫愤懑，舒泻愁思。楚人哀惜屈原，因共论述，故其文义不次序云。”尔按篇内事虽杂举，而自天地山川，次及人事，追述往古，终之以楚先，未尝无次序存焉，固原自所合缀以成章者。逸谓书壁而问，非其实矣。逸又云：“不言问天而言天问，天高不可问。”说亦未是。原以造化变迁，人事得失，莫非天理之昭著，故举天之不测不爽者，以问憯不畏明之庸主具臣。是为天问，而非问天。篇内言虽旁薄，而要归之旨，则以有道而兴，无道则丧，黩武忌谏，耽乐淫色，疑贤信奸，为废兴存亡之本。原讽谏楚王之心，于此而至，欲使其问古以自问，而蹑三王、五伯之美武，违桀、纣、幽、厉之覆辙，原本权舆亭毒之枢机，以尽人事纲维之实用。规瑱之尽，辞于斯备矣，抑非徒渫愤舒愁已也。
曰：遂古之初，谁传道之？上下未形，何由考之？
统一篇而系以“曰”，则原所自撰成章可知。遂，与邃通，远也。唐虞始有书，苍颉始有字。而或侈言远古之事。口耳相授，岂能传远乎？谓天开于子，地辟于丑，人生于寅。子丑二会，人且未生，何从考质？发端问此，以见荒怪之事无所征验，得失兴亡，要诸理而已。
冥昭瞢暗，谁能极之？冯翼唯像，何以识之？明明暗暗，惟时何为？阴阳三合，何本何化？圜则九重，孰营度之？惟兹何功？孰初作之？斡维焉系？天极焉加？八柱何当？东南何亏？九天之际，安放安属？隅隈多有，谁知其数？天何所沓？十二焉分？
以上皆问天地幽明之故。原好学深思，得其所以然，为吉凶顺逆之原本，而为习而不察者诘，使察识而不自锢于昏昏之内也。冥，幽也。昭，明也。瞢暗者，幽明分剖，而幽明一致之理，屈伸相感，不能显见也。极，至也，知至之也。冯，皮冰切，相乘也。翼，回翔也。阴阳之动，递相乘而相与回翔也。惟像，阴阳交感，形象乃成也；运转于未形之先，无从察识矣。明明，当明而明，昼也。暗暗，当暗而暗，夜也。时，是也。天何为有昼夜？知此，则消长兴亡之故可知矣。三合，阴也，阳也，冲气也。冲气以为本，阴阳以为化，天道人事尽于此也。圜则，浑天之仪表。九重，七曜天、经星天、宗动天之层次。测之以理数，非营度所得知也。兹，谓天地阴阳之化。天地为功于人而人不知；运行日生，无有初终，孰能测知？斡，亦极也；谓南北二极常不动以持天地。维，四隅之纪。东北曰报德之维，西南曰背阳之维，东南曰常羊之维，西北曰蹄通之维。四隅之气，寒暑之所自转，系于无形之中，莫能知其捖运，知其变则必通而已。加，托也。南北二极如栋，必有所托；将何加哉，元气自为加尔。八柱，地有八山，当四方四隅，以上升其气与天相通者。当，在也。地不满东南；中国南东际海，水盈上虚也。际，相交接之处。放，至也。属，连也。隅，隈也。地形参差，虽方而不方，其隈曲无能尽知。沓，合也。十二，周天之次。分天之度，三十度有奇为一次；自玄枵至星纪，为日月交合之会，岁星岁易之次舍，而下合于分野。天高远，而分野有涯，何以合也？以上所问，皆有常理常数，可原天道以验人事，而人不知，故问之。
衍句妙
日月安属？列星安陈？出自汤谷，次于蒙汜。自明及晦，所行几里？夜光何德，死则又育？厥利维何，而顾菟在腹？ “汤”一作“旸”。
此上问二曜显晦之理。属，系也。县于碧空，若有系而得不坠，实无所系也。列星，经星。陈，谓列布之，亘古而不易其处。汤，音阳。汜，音似。汤谷，日所出。蒙汜，日所入。夜光，月也。德，谓秉以为性者。死，晦而无光。育，明复生也。月惟虚顺，故能受日光。乍暗旋明，可以知人之德必虚而后受也。菟，古兔字；顾菟，月中暗影似兔者，能亏月圆明之体。月何所利而有此？人之利欲为蔽，包容小人而自损其明，亦何利哉？凡篇内即事以寓规谏者仿此。
女歧无合，夫焉取九子？伯强何处？惠气安在？
此问气化之变也。女歧，神女，无夫而生九子。夫，音扶。伯强，厉鬼，一曰禺强，北方阴气之化。惠，顺也，南方和顺之气也。阴淫而生，或淫而害，知其所藏之处与阳和所施之功，则贤奸治乱之故可征矣。
何阖而晦？何开而明？角宿未旦，曜灵安藏？
此问昼夜之所以分也。开阖者，天地之气，阳开照物，阴阖则暗也。角宿，其位在东方卯辰之次。日出而旦。曜灵，日也。以日之明，入于地中，则匿而晦。与女子小人匿处，其昏暗必也。
赋家啄句
不任汩鸿，师何以尚之？佥日何忧？何不课而行之？鸱龟曳衔，鲧何听焉？顺欲成功，帝何刑焉？永遏在羽山，夫何三年不施？伯禹愎鲧，夫何以变化，纂就前绪，遂成考功？何续初继业，而厥谋不同？洪泉极深，何以真之？地方九则，何以坟之？河海应龙，何画何历？鲧何所营？禹何所成？ “愎”，一作“腹”，非是。
此因地形而问鲧、禹之事，言得失成败莫不自己也。不任，力不胜任也。汩，音骨，治也。鸿，洪水。师，众也。尚，推高而举荐之。何忧，言可任治水而无患。课，试也。行，用也。言尧何不早试其功，而待之九载？鸱龟曳衔，相传鲧死弃尸于羽渊，上为鸱衔，下为龟曳。听者，无能自免也。顺欲成功，谓顺水之所欲归而功成。帝何刑焉，言其所以自免者非无术也。永遏，禁锢也。施，与弛同，释也。舜锢之三年而后殛之，岂非其怙过不悛之故乎？鲧之愎，禹之圣，父子一气而变化殊，天性异邪？抑所谋之顺逆异邪？洪泉，洪水。窴，与填通，塞也。九则，九州田赋九等之式。坟，分也。言禹平水土，定则壤，用何道也，顺其理而已。应龙，龙无角者。相传禹治水，有神龙以尾画地成川，禹因而疏之，导河入海。实则禹循水脉，水脉亦谓之龙耳。鲧营而得罪，禹谋而成功；顺欲，刚愎，在父子而成败异，可以悟人之不可逆而愎谏自用之咎矣。
康回冯怒，坠何故以东南倾？
康回，共工名。相传共工与颛顼争帝，怒触不周之山，天柱折，地维绝，故地东南倾。谓西北山高，递降而东南为海。要之，寓言耳。天柱折，裂天经也。地维绝，亏地义也。倾，乱也。狂怒不逞，祸延天下如此。坠，古地字。
九州安错？川谷何洿？东流不溢，孰知其故？东西南北，其修孰多？南北顺 ，其衍几何？昆仑县圃，其尻安在？增城九重，其高几里？四方之门，其谁从焉？西北辟启，何气通焉？日安不到？烛龙何照？羲和之未扬，若华何光？何所冬暖，何所夏寒？
此广诘地理也。错，与厝通，安置也。九州之土，大气举之，非有所错也。洿，卑下也。非有损益之者，而高卑殊矣。东流，海水也。修，长也。 ，一作椭，圆而长也。衍，余也。谓南北长于东西，凡几许也。昆仑之岭曰县圃，增城在其上，但传有其处，无有至者，故莫定其所在与其高也。尻，古居字。四方之门，《淮南子》曰：东方开明之门，西方阊阖之门，南方暑门，北方寒门，盖四时之气所自出入。辟，与 通。启，开也。北极之北，去黄道远，日所不到，有神曰烛龙，以其目光，代日为光，见《山海经》，亦以意想像然尔。羲和，日也。若华，若木之华。日入地中，则若木花发赤光以照，亦见《山海经》。凡此皆存而不论之事。天地之间，必无长夜之理。日所不至，尚或照之，见明可以察幽，人心其容终昧乎？暖，与暄同；音萱，俗读如 者非。南粤冬暖，五台夏寒，地殊候异，时变固不可测也。
焉有石林？何兽能言？焉有虬龙，负熊以游？雄虺九首，倏忽焉在？何所不死？长人何守？靡萍九衢，枲华安居？一蛇吞象，厥大何如？黑水玄趾，三危安在？延年不死，寿何所止？鲮鱼何所？鬿堆焉处？羿焉 日？乌焉解羽？ “鲮”，一作“陵”。
此广诘物变也。石林，石能生枝叶，近贵州有之：石干木枝，亦一异也。《曲礼》言猩猩能言，或人教习之尔。虬龙负熊，未详所出。虺，蝮蛇类，或曰与虫同，虫也。倏忽，见《庄子》。不死之民，在交胫国东，见《山海经》。长人，若《国语》所载防风氏，《春秋传》侨如之类。守，所居也。靡萍、枲华，未详。衢，枝交错。二者皆奇草也。巴蛇吞象，见《山海经》。黑水，见《禹贡》。玄趾、三危，皆山名。三危在今肃州塞外。延年不死，导引之士言之。然相传出没人间者数百年，亦不复见，则寿固有所止；亲故凋尽，死于崖谷，人无知者耳。鲮鱼，人面人手，见则风涛起。鬿堆，一曰魋雀，状如鸡，食人，见《山海经》。羿，尧时善射者。 ，射也。相传十日并出，羿射落其九，当亦喻言。或尧承挚乱，天下僭为帝者不一，羿灭其九，《庄子》谓“尧伐丛枝、胥敖”是已。西北极寒之野，鸟飞至其地，毛羽冻落，见《穆天子传》。凡此诸问，原本天地，推极物理，尽其生成变化之万殊。盖欲使闻之者，于其有实者，穷所自之理，以推得失兴丧之故，而扩其心志，勿迷锢于床第户牖之间；于其无实者，知人之为言，诡谲面欺，无所不至，必听之审，辨之明，而后不为所惑也。
禹之力献功 句 ，降省下土四方。焉得彼涂山女，而通之于台桑？闵妃匹合，厥身是继。胡嗜不同味，而快朝饱？ “四方”，一本无“四”字。
自此以下，述古人得失成败而详问之。于去谗远色，贵德贱力之理，反覆致诘，欲令怀王镜古以自悟也。此言禹力能平水土而献功，四方皆其所降者，岂不能择美而娶？乃道娶涂山氏、惟恤继嗣之不立，而无择于色。夫人悦色之情，同于甘食，虽贤者岂异于人哉？乃但快朝饱，不求甘旨，则禹之循理而遏欲，所以兴也。若怀王徒以色故而宠郑袖，纵嗜欲而无厌足之心，抑又何也？
启代益作后，卒然离蠥。何启惟忧，而能拘是达？皆归射 ，而无害厥躬？何后益作革，而禹播降？
《竹书纪年》载益代禹立，拘启禁之，启反起杀益以承禹祀。盖列国之史，异说如此。离，去声，罹也。蠥，灾也，谓为启所杀也。忧，能忧勤以济难也。拘，囚禁也。达，逸出兴师也。射 ，未详。 ，或作鞠。无害厥躬，言禹受舜禅，与益受禹禅同，益以亡身，而禹无害。作革，言为启所革。播降，《书》所谓“敷于四海”也。禹、启道同，而虞、夏之存亡异，岂非商均耽乐，而启能忧之故乎？
启棘宾商，《九辩》《九歌》。何勤子屠母，而死分竟地？
《九辩》《九歌》启所作乐。余未详。凡篇内隐僻不可解者，盖当时有此异说，而今不可复考矣。旧注强为附会，语多怪诞，今不从。附旧注：“禹治水时，自化为熊，以通轩辕之道。涂山氏见之而惭，遂化为石。时方孕启，禹曰：‘归我子。’于是石破北方而启生。其石在嵩山。”竟地，即化石也。
帝降夷羿，革孽夏民。胡射夫河伯，而妻彼洛嫔？冯珧利决，封狶是射。何献蒸肉之膏，而后帝不若？浞娶纯狐，眩妻爰谋。何羿之射革，而交吞揆之？
帝降，言天降羿，令为虐。羿，有穷后也。革，变也；革孽，革夏祚而孽夏民。河伯，古诸侯司河祀者。羿射杀河伯，而夺其妻有洛氏。冯，藉也，恃也。以蜃 弓弰曰珧。利决，巧力能决中也。封狶，大豕。蒸肉之膏，射牲而烹蒸以祀。若，顺也。纯狐氏，寒浞之妻。言羿之力足冯如此，而上帝不歆其祀，乃假手寒浞夫妇，协谋诱羿杀之。揆，度其必克，而羿无能胜。盖无道必亡。虐民纵欲，虽有强力，不足冯也。
阻穷西征，岩何越焉？化为黄熊，巫何活焉？咸播秬黍，莆 是营。何由并投，而鲧疾修盈？
此据晋侯寝疾，黄熊入梦而言，事见《左传》。阻穷，道路险远也。羽渊在东海，西至晋国，越太行之岩险。活，谓降其灵如生也。 ，音丸。秬黍，嘉谷。莆 ，恶草。艺嘉谷则必营除其恶草，贤佞不并立也。尧之用人，五臣与四凶并用，如种秬黍而未除莆 ，乃使鲧取精多而用物弘，长养其恶，千载而下，越山河之险远以病晋君，其贻害之修长盈满如此。则知人之难，祸延久远，贤奸之辨，可不早乎？
白蜺婴弗，胡为此堂？安得夫良药，不能固臧？天式从横，阳离爰死。大鸟何鸣？夫焉丧厥体？
婴，与缨通；茀，云气。婴茀，项带云气也。臧，与藏同。从，即恭切。旧说崔文子学仙于王子乔，子乔化为白蜺而婴茀，持药与文子。文子惊怪，引戈击蜺，中之，因坠其药，俯而视之，子乔之尸也。取而置之室中，覆以敝笥，须臾化为大鸟而鸣，开而视之，翻飞而去。天式纵横者，言造化生物之定式，从生为人，横生为鸟。然形离则神散，子乔受杀，化为大鸟，虽能鸣而已丧其故体矣。盖子乔不知文子之逆，而轻授以药，反逢其恶，化鸟哀鸣，无益于生，喻利器不可假人。大权移于小人之手，害必及之。
萍号起雨，何以兴之？撰体协胁，鹿何膺之？
萍号，雨师。撰，具也。协胁，胁骨骈生也。鹿，五鹿，卫地。萍号起雨，气机之动于微者也。晋文公观胁于曹，授块于五鹿，而拜赐之征卒验。则祸福荣辱，几有先见，要惟晋文任贤以自强，有以膺之也。
鳌戴山抃，何以安之？释舟陵行，何以迁之？惟浇在户，何求于嫂？何少康逐犬，而颠陨厥首？女歧缝裳，而馆同爰止。何颠易厥首，而亲以逢殆？ “易”上有“陨”字。
鳌举首而戴蓬莱之山，见《列子》。抃，舞也。释舟，舟离水也。迁，荡移之也。逐犬，猎也。女歧，浇嫂。馆同爰止，同止宿也。鳌之戴山，其任重矣，若恃其神力而抃舞，则必不能安。浇负荡舟之力，以杀羿而篡天下，犹之乎其荡舟于陵，而舟卒不可动，则亦鳌之戴山而舞也。而况嫂方缝裳，已窥户以宣淫，益增凶慝。故少康因田猎，遂袭杀之，初杀女歧，继知其误，并追杀浇。负乘非据，凶淫逢殆，理不诬也。
汤谋易旅，何以厚之？覆舟斟寻，何道取之？
易，改革也。旅，众也。谓改革众志，去夏而归商也。厚，谓厚集其势，期必得也。太康失国，夏后为羿所灭，少康依于斟寻，此有夏覆舟之前鉴。使桀能以为戒，则汤将何道取之乎？所谓“殷鉴不远”，国必自亡而后人亡之也。
桀伐蒙山，何所得焉？妹嬉何肆？汤何殛焉？舜闵在家，父何以鳏？尧不姚告，二女何亲？厥萌在初，何所亿焉？璜台十成，谁所极焉？登立为帝，孰道尚之？ “亿”，一作“意”。
妹，音末。嬉，读如喜。璜，石次玉者。璜台，瑶台。成，级也。蒙山，有施氏之国，桀伐之而得妹喜，宠之生乱。舜三十未娶，尧不告其父母，妻以二女，终以刑于化成天下。当其始也，桀恶未著，舜德未彰，汤何以亿之而知其可殛？尧何以亿之而知其必兴？则惟桀之筑璜台以纵欲殃民，而舜之道足陟元后。其萌见者，其枝叶必不可掩也。故君唯无道，而后奸色淫声得以中之。然则郑袖之惑怀王而倾楚，亦怀王自贻也。
女娲有体，孰制匠之？
相传女娲一日而七十化。若此之类，广异闻以诘事理之不然，见人言之未可信也。
舜服厥弟，终然为害。何肆犬体，而厥身不危败？ “体”，一作“豕”。
服，顺也。终为害，欲杀舜不已也。象至不仁，均于禽兽，而舜不加诛，舜之仁非象所应得也。
吴获迄古，南岳是止。孰期去斯，得两男子？
旧说泰伯、仲雍去周而开吴，未详是否。
缘鹄饰玉，后帝是飨。何承谋夏桀，终以灭丧？帝乃降观，下逢伊挚。何条放致罚，而黎服大说？
缘鹄，未详。饰玉，谓禹锡玄圭告成，上帝歆飨，以有天下。后世子孙，贻谋可承，何至桀而灭丧？天降观四方，乃授伊尹佐汤，致放伐于鸣条，而群黎九服大说。则兴亡之故，岂不以人哉！说，音悦。
简狄在台喾何宜？玄鸟致贻女何喜？
此言商之先世，受命于天。以下皆言商初之事，于史亡考，阙之可也。旧说穿凿，故略之。
该秉季德，厥父是臧。胡终弊于有扈，牧夫牛羊？干协时舞，何以怀之？平胁曼肤，何以肥之？有扈牧竖，云何而逢？击床先出，其命何从？恒秉季德，焉得夫朴牛？何往营班禄，不但还来？昏微遵迹，有狄不宁。何繁鸟萃棘，负子肆情？
旧说晋大夫解居父使吴，过陈之墓，见妇人负其子，欲与之淫泆，其妇称“墓门有棘”之诗以刺之，未详是否。
眩弟并淫，危害厥兄。何变化以作诈，后嗣而逢长？
此必殷未有其事，而今不可考矣。
成汤东巡，有莘爰极。何乞彼小臣，而吉妃是得？水滨之木，得彼小子。夫何恶之，媵有莘之妇？
此汤举伊尹之事。极，至也。妃，读如配。吉配，君臣道合，犹配耦也。相传伊尹生于空桑。谓尹母溺死，化为空桑，尹孕其中，或得而育之，恶其无父母，故使为媵臣，而汤得之为佐。言贤者之生不偶，非世人所知，待圣主而后兴也。
汤出重泉，夫何罪尤？不胜心伐帝，夫谁使挑之？
重泉，地名，桀拘汤于此。汤既出囚系，初无怨桀之心，求胜以必于伐夏，而谁挑之以必伐？《伊训》曰：“造攻自牧宫。”桀无道而造兵端，祸自己先发也。
会朝争盟，何践吾期？苍鸟群飞，孰使萃之？
践期，不期而会也。苍鸟，鹰也。言牧野之师，诸侯争赴，如群鹰飞击。惟纣之无道，故有以致之也。
到击纣躬，叔旦不嘉？何亲揆发，足周之命以咨嗟？ “足”，一作“定”，非是。
到，至也。不嘉，嘉也。亲，谓身任之也。揆，谋也。足，满也，成也。言至纣已诛之后，周公之功，岂不嘉哉？身任发兵之谋，以成周之景命。而流言繁兴，使公咨嗟，有毁室取子之忧。谗言之为害，甚矣。
授殷天下，其位安施？反成乃亡，其罪伊何？争遣伐器，何以行之？并驱击翼，何以将之？
施，置也。乃，汝也。伐器；斧 之属。行、将，所奉之词以致讨也。并驱，尽驱除也。击翼，翦其党也。言管叔以武庚欲授还殷之天下，则将置成王于何地？弃亲即仇，只以反速武庚之亡而已。周公破斧折斨，以平商奄，尽翦乱人之党，其奉辞伐罪，将王命而行，以何为名乎？惟管叔之不度德而弃懿亲，自取之也。
昭后成游，南土爰底。厥利维何，逢彼白雉？
昭王南巡，自贻胶舟之害。盖闻越裳贡白雉，谓南夷可以宾服，而不知变生不测，是徼非望之利而逢祸。楚王食商于而会武关，殆类此也。
穆王巧梅，夫何为周流？环理天下，夫何索求？
梅，与枚通，马策也。巧梅，善御也。天子环理天下，莫敢不来享，而何驱驰以求索？贪之败度如此。索，所革反。
妖夫曳炫，何号于市？周幽谁诛？焉得夫褒姒？
曳炫，负物炫卖也。幽王之先，童谣曰：“檿弧箕服，实亡周国。”后有夫妇卖是器者，以为妖，将执而戮之。夫妇夜亡，闻宫人所弃女子啼而哀之，去至褒，其女长而美。幽王伐褒，褒人入此女以赎罪。幽王宠之，遂亡宗周。篇内于女戎之祸，再三言之，盖深痛郑袖之祸楚也。
天命反侧，何罚何佑？齐桓九会，卒然身杀。
齐桓死于竖刁、开方之手，虫流出户，与见弑同。听贤则兴，任奸则亡，天命无常，惟人所召。
彼王纣之躬，孰使乱惑？何恶辅弼，谗诌是服？比干何逆，而抑沉之？雷开阿顺，而赐封之？
雷开，纣佞臣。阿，当作何。内有妲己，则外有雷开，而比干抑矣。惑乱之本，艳妻也。
何圣人之一德，卒其异方？梅伯受醢，箕子详狂。
梅，音浼。梅伯，殷诸侯，谏纣，纣醢之以赐诸侯。详，与佯同。圣人尽忠事君，其德一也。或死或狂，归于自尽而已。
稷维元子，帝何竺之？投之于冰上，鸟何燠之？何冯弓挟矢，殊能将之？既惊帝切激，何逢长之？
元子，元妃姜嫄之子。竺，厚也。飞鸟覆翼，天厚之。冯弓挟矢，谓稷之后裔，至于文武，以武功定天下也。殊能，大功。将，大也。惊帝切激，谓稷为高辛所骇异，激怒而弃之。何卒逢天佑而福泽之长如此？天祚有德，祸福不测，存乎其人而已。
伯昌号衰，秉鞭作牧。何令彻彼岐社，命有殷国？ “号”一作“號”。
伯昌，谓文王。号，令也。衰，衰世之主也。秉鞭，御也。西伯赐钺专征，御天下，作牧伯，亦奉衰殷之命令，乃终易侯社，而有殷之天下。臣主无常，有德则兴耳。
自此以下有急管繁弦之意情愈迫也
迁藏就岐何能依？
藏，帑也。太王舍邠之畜聚而迁岐，何所凭依以立国，依于民也。
殷有惑妇何所讥？
讥，为人所指摘也。纣贵为天子，宠一妲己而天下万世贱之。
受赐兹醢，西伯上告。何亲就上帝，罚殷之命以不救？
受，纣名。赐醢，以九侯之醢赐诸侯。上告，武王告纣罪于天。称西伯者，武王初亦为侯伯。亲就，躬受也。听谗诛忠，天所不赦。故武王请于天，受天之命，以讫殷祚，而莫可救。
师望在肆昌何识？鼓刀扬声后何喜？
相传太公隐于屠肆，文王往问焉。扬声，古者屠刀柄首有铃。惟圣知人，昏主进前而不知。
武发杀殷何所悒？载尸集战何所急？
武发，武王发。悒，恨也。载尸，所谓父死不葬也。惑嬖妾，弃贤任谗，人所公愤，故武王急于燮伐。
伯林雉经，维其何故？何感天抑坠？夫谁畏惧？
伯，长也。林，君也。谓晋世子申生，君之长子也。感天抑地，谓申生神遇狐突，云“请命于帝，帝命罚夷吾于韩”。抑，及也。申生之精诚，死能感动天地，而生不能感献公，至于雉经。岂献公之不可感哉？骊姬贼之也。妹喜也，妲己也，褒姒也，骊姬也，郑袖与之为五矣。原屡言致诘以致痛。
皇天集命，惟何戒之？受礼天下，又使至代之？
受礼，受天之赐也。至，后来者也。括言三代之兴，天命之，而申以大戒。乃后嗣不道，代者又兴，天命靡常也。
初汤臣挚，后兹承辅。何卒官汤，尊食宗绪？ “承”，一作“丞”。
前疑后丞，右弼左辅，王者之四辅。后兹，终任之也。任贤勿贰，汤之所以兴也。尊食宗绪，谓锡以世禄。
勋阖梦生，少离散亡。何壮武厉，能流厥严？
勋阖，谓吴子阖庐。旧说以为勋，君也。梦，音蒙，吴子寿梦也。生与姓同，孙也。阖庐为寿梦嫡孙，乃王僚立，阖庐散亡居外，而卒杀僚以立，破楚残越，自强则威名著矣。
彭铿斟雉帝何飨？受寿永多，夫何久长？
旧说以为彭祖烹雉献尧，尧食而美之，未详是否。彭，彭铿，导引服食而寿，尧飨其献，寿八百岁。喻用贤则可以祈天永命。
中央共牧后何怒？蜂蛾微命力何固？惊女采薇鹿何佑？北至回水萃何喜？兄有噬犬弟何欲？易之百两卒无禄。
以上未详。当时稗官所记，今亡考矣。蛾，洪兴祖谓古蚁字。
薄暮雷电归何忧？厥严不奉帝何求？伏匿穴处爰何云？
此似言舜事。舜纳大麓，烈风雷雨弗迷。其德可以事上帝，而不能得瞽瞍之心，至浚井而穴空以匿，此又何说？精诚可以格天，不能感顽嚣，孝子忠臣所以穷也。下将言楚事，故重述此以自白其孤贞之志。
荆勋作师夫何长？悟过改更，我又何言？
谓楚灵王也。灵王兴师，凭陵中夏，威亦大矣。而缢于乾溪，祚不得长。子革谏之，亦悟其过，而改之弗及，不救败亡。言之无益，又何言也？
吴光争国，久余是胜。何环穿自闾社邱陵，爰出子文？
此言楚昭王之事。吴光，阖庐也。环穿，穴墙作孔也。吴光挟争国之威，破楚入郢，昭王出奔，斗辛救之，穴墙而逃，出闾社，越邱陵，乃免于难。辛出自子文之后，固楚同姓之世臣也。楚自亡而存，皆宗臣之力。而怀王惑于靳尚、张仪，疏远世臣，故诘之。
吾告堵敖以不长。何试上自予，忠名弥彰？
楚人谓不成君者为敖。堵敖，楚成王兄，立而遇弑。此言昭王奔随，国人不知，传其已死，告于子西：王且如堵敖。子西因自立以拒吴。已而知王在随，乃去王号。子西试以上位自予，非贪大位，为社稷计也，故忠名不损。忠臣苟利国家，知无不为如此。昭王能知其忠，任以国政，楚以复振。哀今王之听谗而疑忌也。
《楚辞通释》卷三终

[book_title]楚辞通释卷四
九章　 九篇
王逸曰：“《九章》者，屈原之所作也。屈原放于江南之壄，思君念国，忧心罔极，故复作《九章》。章者，著也，明也，言己所陈忠信之道甚著明也。卒不见纳，委命自沉。楚人惜而哀之，世论其词以相传焉。”洪兴祖曰：“《史记》云：上官大夫短屈原于顷襄王，王怒而迁之，乃作《怀沙》之赋。则《九章》之作，在顷襄时。”其说是也。
按《离骚》之作，当怀王之时。怀王虽疏远原，而未加窜流之刑。其后复悔而听之，欲追杀张仪而不果。原以王不见听，退居汉北，犹有望焉。故其辞曲折低回，虽有彭咸之志，固未有决也。言讽而隐，志疑而不激。迨顷襄狂惑，窜原于江南，绝其抒忠之路，且弃故都而迁寿春。身之终锢，国之必亡，无余望矣，决意自沉，而言之无容再隐。故《九章》之词直而激，明而无讳。章者，无言不著，以告天下后世而白己之心也。至于《悲回风》之卒章，驰神写殁后之悲思，生趣尽而以熏蒿凄怆之情与日星河岳互相融结，惟贞人志士神遇于霏微惝恍之中，非王逸诸人所能尽知者矣。
惜诵
惜诵以致 兮，发愤以抒情。所作忠而言之兮，指苍天以为正。令五帝以 中兮，戒六神与向服。俾山川以备御兮，命咎繇使听直。 “ ”，一作“析”。
惜，爱也。诵，诵读古训以致谏也。 ，与改愍同，忧恤也。抒，舀也，出心所欲言，如舀粟于臼中也。正，证也，证己之得失也。五帝，太暤、炎帝、黄帝、少暤、颛顼、古帝之明神配五行者。六神，上下四方之神。 ，与析同，辨也；中，刑书之要也； 中，辨 事理，定为爰书也。向，对也。服，事也，对质其事理也。山川之神备御在列，公听断也。咎繇，与皋陶同。言己爱君而述古训以致谏，所言之事理，质诸鬼神而无疑也。
竭忠诚以事君兮，反离群而赘疣。忘儇媚以背众兮，待明君其知之。言与行其可迹兮，情与貌其不变。故相臣莫若君兮，所以证之不远。吾谊先君而后身兮，羌众人之所仇。专惟君而无他兮，又众兆之所雠。一心而不豫兮，羌不可保也。疾亲君而无他兮，有招祸之道也。 一本“仇”“雠”下有“也”字。
离群，为众所不容也。赘，余肉。疣，音侯，痣也。儇，小慧轻薄也；忘儇媚者，戆直而不能同于众人之巧媚也。不变，有诸中者必见诸外，无变易也。以，用也。即迹征心，考言询行，察貌知情，贤奸易辨，其则不远也。专，一也。惟，思也。疾，亟也。上既言己之正谏，可以质诸鬼神，则虽与群小不协，而君应自知之。君若不一其心，听谗而犹豫，则众方视我如仇雠，我且有招祸之道矣。此追述未放以前之情事，故自白其忠直之易知，以冀君之违众以鉴己，故明知为招祸之道而不恤也。
思君其莫我忠兮，忽忘身之贱贫。事君而不贰兮，迷不知宠之门。忠何罪以遇罚兮，亦非余心之所志。行不群以巅越兮，又众兆之所咍。纷逢尤以离谤兮，謇不可释。情沉抑而不达兮，又蔽而莫之白。心郁邑余佗傺兮，又莫察余之中情。固烦言不可结诒兮，愿陈志而无路。退静默而莫余知兮，进号呼又莫吾闻。申佗傺之烦惑兮，中闷瞀之忳忳。 一本“志”“咍”“释”“白”下各有“也”字。一本“结诒”作“结而诒”。
思，念也。咍，笑也。忳，徒昆切，屯结于心也。巅，与颠同，仆也。承上言忠与人异，为招祸之道。然抑念之：遇罚而贫贱，非己所恤，但徒勤无益，只见笑于小人，则有不能甘者。故于谏不听而又谏之时，迟回自念，欲言姑止。乃忠愤内积，不可强抑，则虽逢尤离谤，而謇直不可释。若沉默不言，则己心既不见谅于君而莫白；欲自陈己志，乃言之必长，不可挈其要以简陈之，言烦而君且厌听，终无能以自达。故两端交战于心，退而静默，进而号呼，皆有所不可，唯烦惑郁邑而已。此述谏而不听又思再谏时之情。
昔余梦登天兮，魂中道而无杭。吾使厉神占之兮，曰：“有志极而无旁。终危独以离异兮，曰君可思而不可恃。故众口其铄金兮，初若是而逢殆。惩于羹者而吹齑兮，何不变此志也？欲释阶而登天兮，犹有曩之态也。众骇遽以离心兮，又何以为此伴也？同极而异路兮，又何以为此援也？晋申生之孝子兮，父信谗而不好。行婞直而不豫兮，鲧功用而不就。” “惩于羹者”，一作“惩热羹”。
此托占梦之言，见屡谏于同昏之廷，必无助己者，且有申生、伯鲧之祸。己非不知，而不能自已也。厉神，大神之巫。志极，谓志所至也。旁，辅也。危独，身孤而危也。离异，与儇媚者异也。可思者，君臣情之不容已；不可恃者，君不明也。惩羹吹齑，言己以谏而逢尤，当缄默以自全。释阶登天，无左右近习之援而欲君之信己也。曩，谓初谏怀王时。若如曩强谏，顷襄必怒，不异昔也。骇遽，闻言骇异，不从容绎悦，遽加恶怒也。极，至也；同极，同有所欲至而其路相背驰。小人亦托于谋国，而邪正异趣也。此，我也。伴，助也。自“有志极”以下至此，皆占梦之言。
吾闻作忠以造怨兮，忽谓之过言。九折臂而成医兮，吾至今而知其信然。
忽，轻也。承上占梦而言。彼所云作忠造怨，吾忽其言为不足听，乃复谏不止。谗言益张，君怒益甚，至于迁窜，乃知彼言之果信然。前之不然，非不知也，爱君无已，不忍其遽若此也。不幸而九折臂，虽成医，何补哉？
矰弋机而在上兮，罻罗张而在下。设张辟以娱君兮，愿侧身而无所。
矰，以丝系矢。罻，捕鸟网。辟，音璧，法也。娱，诱也。侧身，乘间而进，拯君之危也。小人设机张网，陷君于危亡，或张强秦之威以胁之，或进偷安之计而饵之。己欲侧身以入，匡救其危而无从矣。
欲儃佪以干傺兮，恐重患而离尤。欲高飞而远集兮，君罔谓汝何之？欲横奔而失路兮，坚志而不忍。背膺牉以交痛兮，心郁结而纡轸。 “坚志”上一本有“盖”字。
儃佪，不行貌。干，求也。傺，往也。背在身后，膺在身前。交痛，进退两难也。纡，曲也。轸，念也。言奸佞充斥，无能匡救。欲依楚国以居，则为小人之所侧目。欲出奔他国，非无所往也，特忠臣有死无贰，故不忍往。进退两难，苑结曲念，无可解也。
捣木兰以矫蕙兮，糳申椒以为粮。播江离与滋菊兮，愿春日以为糗芳。
矫，揉也。糳，舂也。播，扬散之也。糗，干饭。不及新熟而食，积畜之也。不能安于国中，又不忍奔他国，撞机息牙，以自闵默，芳无人采，摧折之余，怀以自居而已。此谏而不听、无从再谏之时，其抑菀有如此者。
恐情质之不信兮，故重著以自明。挢兹媚以si处兮，愿曾思而远身。
信，与伸同。于时已见窜迁，小人且加之以罪，情不可以不白，故重述昔者所谏之正，不忍不谏之情，与欲再谏而无从，戢芳忍愁，终不忍去故国之心，如上文所云以自著。盖至屈抑其忠爱媚主之忱，伏处远身，遑有他念，奈之何谗人之犹不相释也！
惜诵 　此章追述进谏之本末。言己之所言无愧于幽明，冀君之见谅而终不见用者，非徒君之不察，实小人设阱误国，恶其异己而蔽毁之。故欲反覆效忠，再四思维，知其不可，而情难自抑，是以终罹于害。宗臣无去国之义。吞声放废，浮沉于羁旅，要未尝一日忘君也。《离骚》《远游》与此章皆有归隐之说。此章虽作于顷襄之世，迁窜江南之后，与彼异时，而所述者乃未迁已前，屏居汉北之情事，故与彼同，而无决于自沉之意。于时上官大夫恐其复用，必构其怨望之语，诬以外叛之罪，故自表著其始终所由，与《涉江》《怀沙》《悲回风》诸篇词旨有异，而《抽思》篇中所云“集汉北”“望北山”者，皆述往事也。
涉江
余幼好此奇服兮，年既老而不衰。
奇，珍异也；奇服，喻其志行之美，即所谓修能也。言“既老”，则作于顷襄之世益明矣。
带长铗之陆离兮，冠切云之崔嵬。被明月兮佩宝璐。
长铗，剑也。陆离，剑光。切，犹齐也。冠高若与云齐也。明月，宝珠。被，缀也。璐，美玉。以上喻其志行之高远光洁。
世溷浊而莫余知兮，吾方高驰而不顾。驾青虬兮骖白螭，吾与重华游兮瑶之圃。登昆仑兮食玉英。与天地兮同寿，与日月兮同光。
世虽莫知，而所怀者远大。欲以济世匡君，上参虞舜，混一区宇，厝国祚于长久。
哀南夷之莫吾知兮，旦余济乎江湘。
南夷，武陵西南蛮夷，今辰沅苗种也。既被迁江南，将绝江水，溯湘而西，与苗夷杂处。谁复有知我者乎？
乘鄂渚而反顾兮，欸秋冬之绪风。步余马兮山皋，邸余车兮方林。
鄂渚，今江夏。欸，音哀，叹声。绪风，相续之风。步，解驾使散行也。邸，阁而悬之不用也。方林，方丘树林。原既不用，退居汉北。至是迁窜江南，故乘车而东南行，至于江夏。山川相缪，车不可行，将舍车登舟而南。今北往襄、德者，自汉口陆行，舟车各从所便也。既至鄂渚，登黄鹄之矶而西北望，时方秋冬，风自西北来，临风回眺故国，杳在天西矣。
乘舲船余上沅兮，齐吴榜以击汰。船容与而不进兮，淹回水而凝滞。朝发枉渚兮，夕宿辰阳。苟余心其端直兮，虽僻远之何伤。 “之”，一作“其”。
舲，小舟。榜，棹也。言吴榜者未详。击汰，楫入水击波上溅也。容与，不进；沅水滩高，舟不易上也。回水，矶上逆流。凝滞，不行也。枉渚，在武陵西。辰水出辰溪，至普市入沅。水北曰阳。原自江夏往辰阳，绝江而南，至洞庭，乃西溯沅水而上。洞庭九派，湘水为其正支，涉洞庭则涉湘矣。故前云济湘，此云上沅，不相悖。
入溆浦余儃佪兮，迷不知吾所如。深林杳以冥冥兮，猿狖之所居。山峻高以蔽日兮，下幽晦以多雨。霰雪纷其无垠兮，云霏霏而承字。 “猿狄”上一本有“乃”字。
沅西之地，与黔、粤相接，山高林深，四时多雨，云岚垂地，檐宇若出其上。江北之人，习居旷敞之野，初至于此，风景幽惨，不能无感。被谗失志之迁客，其何堪此乎？
哀吾生之无乐兮，幽独处乎山中。吾不能变心而从俗兮，固将愁苦而终穷。接舆髡首兮，桑扈臝行。忠不必用兮，贤不必以。伍子逢殃兮，比 愈旷愈悲 干菹醢。与前世而皆然兮，吾又何怨乎今之人？
桑扈，《庄子》所谓子桑户也。不以，亦不用也。与，数也；历数前世之贤而不用者。
余将董道而不豫兮，固将重昏而终身。
将，谓志若此也。董，正也。不豫，无所迟疑也。重昏，幽闭于南夷荒远之中也。人不足怨，而守正无疑，安于幽废，明己非以黜辱故而生怨。所怨者，君昏国危，如下乱曰所云。
乱曰：鸾鸟凤皇，日以远兮。
言君侧之无贤人。
燕雀鸟鹊，巢堂坛兮。
疾小人之乘权误国。
露申辛夷，死林薄兮。
露申，未详，或即申椒也。草木丛生曰薄。贤人为奸佞所蔽，嘉谋不用。
腥臊并御，芳不得薄兮。
御，进也。薄，与泊同。近也。
澹止
阴阳易位，时不当兮。怀信侘傺，忽乎吾将行兮。
君子道消，小人道长，国祚将倾，时过中矣。此所以怀忠信者被窜，而吾不能已于远迁，而国事日非也。
涉江 　涉江自汉北而迁于湘沅，绝大江而南也。此述被迁在道之事。山川幽峭，滩碛险远，触目兴怀。首言己志行之贞洁，谋国之远大，而不见知；次引义命以自安；而终之以君之不明，奸邪误国。此虽欲强自宽抑而有所不能，所怨者非一己之困穷也。
哀郢
皇天之不纯命兮，何百姓之震愆？民离散而相失兮，方仲春而东迁。
纯，常也。言天命之无常，不佑楚也。震，动而不宁也。愆，失其生理也。东迁，顷襄畏秦，弃故都而迁于陈。百姓或迁或否，兄弟昏姻，离散相失。仲春，纪时，且言方东作时。旧说谓东迁为原迁逐者，谬。原迁沅湘，乃西迁，何云东迁？且原以秋冬迫逐南行，《涉江》明言之，非仲春。
去故乡而就远兮，遵江夏以流亡。出国门而轸怀兮，甲之朝吾以行。 写　出　无　知　得　意　之　状 发郢都而去闾兮，荒忽其焉极？楫齐扬以容与兮，哀见君而不再得。
一本“荒忽”，上有“怊”字
旧郢一曰丹阳，今枝江也。楚自熊通迁于江陵，亦谓之郢。至是东迁，泛江而下，径江夏、陵阳，由江入淮，以达于陈。江夏者，江汉合流也。汉水方夏，水涨于石首，东溢，合于江，故汉有夏名。其经流至汉阳乃与江合，而汉口亦名夏口。则汉谓之夏，相沿久矣。流亡者，迫于强邻，弃其故都，倾国而行，如逋逃然。甲之朝，启行之日。极，至也，言何所底止也。楫齐扬者，君臣民庶万艇皆发也。民不能尽迁，其留于郢者，永与楚王诀别，不得再见。一时宗庙人民瓦解之哀，于斯极矣。
望长楸而太息兮，涕淫淫其若霰。过夏首而西浮兮，顾龙门而不见。心婵媛而伤怀兮，眇不知其所蹠。顺风波以从流兮，焉洋洋而为客。凌阳侯之汜滥兮，忽翱翔之焉薄？心 结而不解兮，思蹇产而不释。
楸，梓也；长楸，长林也。夏首，夏口。西浮，西望汉水浮天际也。龙门，郢城东门。蹠，所往也。洋洋，去而不返。阳侯，波神，谓波也。薄，与泊通。 ，系也。蹇产，诘屈也。此上言在途飘泊，追思故都者之情。
将运舟而下浮兮，上洞庭而下江。去终古之所居兮，今逍遥而来东。羌灵魂之欲归兮，何须臾而忘反。背夏浦而西思兮，哀故都之日远。
上则有洞庭，下则有江，滔滔东逝，去而不返也。终古，自先王以来也。逍遥，无知自得之貌。灵魂，犹言梦魂。归故都。夏浦，汉渚也。此上皆追忆郢都之辞。
登大坟以远望兮，聊以舒吾忧心。哀州土之平乐兮，悲江介之遗风。当陵阳之焉至兮，淼南渡之焉如？曾不知夏之为丘兮，孰两东门之可芜？
坟，堤岸也。登者，泊舟而登也。自江汉而下，岸平土沃，可以怡情，而云哀者，所谓信美非吾土也。江介，夹江南北也。遗风，吴之故俗，与楚殊者。陵阳，今宣城。南渡，舟东南行也。焉如，不知所栖泊也。国既东迁，江汉之间人民失次，旧时井疆夷为丘墟，故都城阙草莱荒芜，则州土平乐，又何足以舒忧乎？此叙始至下江而不安之情。
心不怡之长久兮，忧与愁其相接。惟郢路之辽远兮，江与夏之不可涉。忽若不信兮，至今九年而不复。
忧者，忧所迁之不宁；愁者，愁故都之不复。当始迁时，且谓秦难稍平，仍复归郢。至此作赋之时，九年不复，终不可复矣。赋作于九年之后，则前云仲春、甲之朝者，皆追忆始迁而言之。
惨郁郁而不通兮，蹇佗傺而含戚。外承欢之汋约兮，谌荏弱而难持。
承欢，上下相承以相娱也。汋，与绰同；汋约，纵敛自如貌。谌，信然也。前皆叙迁者之情，此以下原自道其忧国忧谗之意。顷襄迁原于江南，其迁都于陈，原不与同迁。寻绎此篇前后之旨，盖原虽不用，然犹可与闻国政。东迁之役，原所不欲。谗人必以沮国大计为原罪而谮之，故重见窜逐。其伤心悲叹者，于此为切。而深憾昏主佞臣，安于新邑，嬉游自得，曾不知国之弱丧不可复持，则虽放逐，忧难自已也。
忠湛湛而愿进兮，妒被离而鄣之。尧舜之抗行兮，瞭杳杳而薄天。众谗人之嫉妒兮，被以不慈之伪名。憎愠惀之修美兮，好夫人之慷慨。众踥蹀而日进兮，美超远而逾迈。
湛，徒感切；湛湛，厚貌。被，音披；被离，侈张貌。瞭，明也。杳杳，高远也。薄天，言德之高峻极于天也。谗人毁正，尧舜传贤，且可被以不慈之名，况其他乎？憎、好，君憎之好之也。愠惀，诚积而不能言也。夫，音扶；夫人，犹言此人，指谗己者。慷慨，巧言无忌也。踥蹀，相踵而进。超越，疏远也。此申上郁郁含戚之意。
乱曰：曼余目以流观兮，冀壹反之何时？鸟飞反故乡兮，狐死必首丘。
曼，延也。壹，决也，决计反都于郢也。乡，与向通。首，音狩。人情怀其故土国君，效死而勿去，此己所湛湛愿进之忠也。
信非吾罪而放逐兮，何日夜而忘之！
虽谏而见放，然愿君西归之心，不能旦夕忘也。
哀郢 　哀故都之弃捐，宗社之丘墟，人民之离散，顷襄之不能效死以拒秦，而亡可待也。原之被谗，盖以不欲迁都，而见憎益甚。然且不自哀，而为楚之社稷人民哀。怨悱而不伤，忠臣之极致也。曰“东迁”，曰“楫齐扬”，曰“下浮”，曰“来东”，曰“江介”，曰“陵阳”，曰“夏为丘”，曰“两东门可芜”，曰“九年不复”，其非迁原于沅溆，而为楚之迁陈也明甚。王逸不恤纪事之实，谓迁为原之被放，于《哀郢》之义奚取焉！逸注之错杂鲁莽，大率如此。
抽思
心郁郁之忧思兮，独永叹乎增伤。思蹇产之不释兮，曼遭夜之方长。
怀忧不释，长夜追思，忆往昔纳忠见逐之情，如下文所云，所谓抽绎旧事而思也。
悲秋风之动容兮，何回极之浮浮？数惟荪之多怒兮，伤余心之忧忧。愿摇起而横奔兮，览民尤以自镇。结微情以陈词兮，矫以遗夫美人。
动容，秋风惨烈，变卉木之容也。回极，风之往来，回旋而至也。浮浮，不定也。数，所角反。荪之多怒，谓怀王轻于喜怒，无定情以谋国。摇起横奔，任情离合，贪忮而妄行也。民尤，通国皆知其过也。因秋风之回旋无定，兴怀王之轻喜易怒，摇惑人言，横奔失路，如听张仪而骂齐，割地献秦，请囚张仪之类，人皆知其为过。己愿王察众论以慎于举动，故不容已于正谏。
昔君与我成言兮，曰黄昏以为期。羌中道而回畔兮，反既有此他志。 吾以其美好兮，览余以其修姱。与余言而不信兮，盖为余而造怒。
回畔，反背也。 ，与骄同。造，在到反，作也。怀王初与己同心谋国，既为奸佞所惑，背己而从异说，反自谓得策，而骄我之不如。余虽与言而不信，顾且怒我之不顺从。此述始谏怀王而不听之情事。
愿承间而自察兮，心震悼而不敢。悲夷犹而冀进兮，心怛伤之憺憺。兹历情以陈辞兮，荪详聋而不闻。固切人之不媚兮，众果以我为患。
自察，自表著也。震悼，君方怒己，惧益见疏也。憺憺，犹言荡荡，动而不宁貌。详，与佯同。切人，切直之言不利于小人也。此述初谏不听，从容再谏，君既不听，因触怒，而谗言所自兴也。
初吾所陈之耿著兮，岂至今其庸亡？何毒药之謇謇兮？愿荪美之可完。 “何毒药”，一本作“何独药斯”。
毒药，攻毒之药，喻直谏也。言己所陈之利害著明，事后验之，一皆合符，岂非扶危定倾有用之言乎？言虽苦口，亦愿君之祈天永命，保完社稷而已。
望三五以为像兮，指彭咸以为仪。夫何极而不至兮，故远闻而难亏。善不由外来兮，名不可以虚作。孰无施而有报兮，孰不实而有获？
三五，旧说以为三王五伯。仪，法也。言己所陈者，稽王伯之成轨，尽彭咸之忠节。使其得用，则何所极而不至？声闻达于四邻，国家保其巩固，皆如施之必报，实之可获，耿然昭著而不诬。而君所 我以美好者，皆希非望之福，袭无实之名，无利而徒害。余言虽毒，抑岂过哉！
少歌曰：与美人抽怨兮，并日夜而无正。
少歌、倡，皆楚人歌曲之节。追思君与我致怨之故，日夜以思之而不得其理。
吾以其美好兮，敖朕辞而不听。
敖，与傲通。己之所言，皆由中出，实而可获者。顾以邪佞之言为美好相骄傲，此所以思之而不得其故也。
倡曰：有鸟自南兮，来集汉北。
此追述怀王不用时事。时楚尚都郢，在汉南。原不用而去国，退居汉北。
好姱佳丽兮，牉独处此异域。既茕独而不群兮，又无良媒在其侧。道逴远而日忘兮，愿自申而不得。望北山而流涕兮，临流水而太息。 “逴”，一作“卓”。
牉，别也。异域，言不在国中。逴，亦远也。日忘，言君不复念己也。北山，襄、邓西北楚塞之山。
望孟夏之短夜兮，何晦明之若岁？惟郢路之辽远兮？魂一夕而九逝。曾不知路之曲直兮，南指月与列星。愿径逝而未得兮，魂识路之营营。
心神惝惚，依于宗国，其情景有如此者。
何灵魂之信直兮，人之心不与吾心同。理弱而媒不通兮，尚不知余之从容。
从容，委曲相就也。己身在外，而心飞鹜于君侧；小人日在左右而情不相系。忠佞之不同若此。乃心离者貌合，心依者身违。君且昵彼而疏我，亦无如之何也。
乱曰：长濑湍流，溯江潭兮。
此作赋时事，其迁窜江南所历之境也。潭水出辰州，入沅。
狂顾南行，聊以娱心兮。轸石崴嵬，蹇吾愿兮。
轸，视也。蹇，语助辞。临流眄石，佯狂四顾以自娱。欲以忘忧，而忧固有不能忘者，如下文所云。
超回志度，行隐进兮。
超，远也。回，回思也。隐，伤也。远忆昔日所秉之志度，欲行而伤于进。是以心终不可得而娱也。
低佪夷犹，宿北姑兮。烦冤瞀容，实沛徂兮。
北姑，地名，未详其处。烦冤，心郁而躁也。追思前事，故迟回旅宿，心烦容瞀。念今此所行，颠沛无聊也。
愁叹苦神，灵遥思兮。
灵，魂也。即上“一夕九逝”之意。
路远处幽，又无行媒兮。
虽神驰君侧，终无能自达。
道思作颂，聊以自救兮。忧心不遂，斯言谁告兮。
道，言也。救，申理也。无能达情志于君，聊自表白始志，及两代见摈、愠于群小之情，以申理烦冤。乃忧国之心不得遂，亦谁能知我而为可告者乎？
抽思 　抽，绎也。思情也，原于顷襄之世，迁于江南，道路忧悲，不能自释，追思不得于君、见妒于谗之始，自怀王背己而从邪佞。乃自退居汉北以来，虽遭恶怒，未尝一日忘君。而谗忌益张，嗣君益惑。至于见迁南行，反己无疚，而世无可语，故作此篇以自述其情，冀以抒其愤懑焉。曰“汉北”，曰“南行”，殊时殊地，旧注都所未通，读者当分别观之。
怀沙
滔滔孟夏兮，草木莽莽。伤怀永哀兮，汩徂南土。眴兮杳杳，孔静幽默。郁结纡轸兮，离慜而长鞠。 “慜”，一作“愍”。
滔滔，犹言悠悠。孟夏，日长也。莽莽，丛生貌。眴，与瞬同。杳静，幽默，结愁于心，神志衰沮也。舒轸，愁之长也。鞠，穷也。目不欲视，口不欲言，有死之心，无生之气，自沉之志，于斯决矣。
抚情效志兮，冤屈而自抑。刓方以为圆兮，常度未替。易初本迪兮，君子所鄙。章画志墨兮，前图未改。
易，变也。初本迪者，始所立志，本所率由也。画者，匠者墨所画也。志，记也。所画之墨，守之以为直，章明易见，记之以无失尺度也。言欲屈抑徇物，毁方为圆，变易初志，而抚念情志，若改易绳墨，则为君子所鄙，心不能安也。
内厚质正兮，大人所盛。巧倕不斫兮，孰察其揆正？玄文处幽兮，矇瞍谓之不章。离娄微睇兮，瞽以为无明。变白以为黑兮，倒上以为下。凤皇在笯兮，鸡鹜翔舞。同糅玉石兮，一概而相量。夫惟党人之鄙妒兮，羌不知余之所臧。
忠以厚君，直以正事，无巧言之慷慨，孰诚朴之昭质，唯大人为能显其功，犹倕必试之以斫而后知其巧。今党人识既鄙固，又怀嫉忌，国事不审，安危不察，既莫我用，反诬我以所谋不臧而屈抑之。忠直之不达。固已。
任重载盛兮，陷滞而不济。怀瑾握瑜兮，穷不知所示。邑犬之群吠兮，吠所怪也。非俊疑杰兮，固庸态也。 “犬之”，一本无“之”字。
党人以匪材而居大任。以致陷覆，然且愎谏自用，使有嘉谋嘉猷者无可告语而反遭疑谤，固庸人之恒态，不足深怪。所恃者，明主能察之而已。
文质疏内兮，众不知余之异采。材朴委积兮，莫知余之所有。重仁袭义兮，谨厚以为丰。重华不可 兮，孰知余之从容？
疏内，内通而外不炫也。朴，木质也。委积，所藏者厚也。袭，亦重也。谨，慎于事也。厚，深于谋也。丰，大功所自立也。 ，与晤同，遇也。党人之谋国，忽而狂怒，忽而畏愞。秉仁义而虑深远者，从容自定，贤不肖之辨亦易别矣。乃君非大舜，安从辨之？则群吠之犬，唯所噬害矣。
古固有不并兮，岂知其何故也？汤禹久远兮，邈而不可慕也。惩连改忿兮，抑心而自强。离慜而不迁兮，愿志之有像。 一本无二“也”字。
君昏臣妒，自不可与古人并美。而云不知其故者，望之之切而归咎无从也。连，连衡事秦，张仪之邪说也。忿，若怀王骂齐而绝之，割地献秦，求杀张仪，皆一朝之忿，不思而逞。若能抑其小忿，自强以不屈于秦，则何汤禹之不可学乎？怀王不听己言，地割身囚，覆败已有成像。使顷襄能以为鉴，遘悯而思迁，则事犹可为，乃己所深愿而冀其然者。今顾不然，其亡可立而待矣。
进路北次兮，日昧昧其将暮。舒忧娱哀兮，限之以大故。
北，背也，次，所止宿也。大故，死亡也。日既夕矣，犹舍其次舍，冥行不止。国有大忧，舒缓而不恤，先君之哀，娱乐而不愤，死亡之不可逃，天限之矣。原所以不忍见而愿沉湘也。
乱曰：浩浩沅湘，分流汩兮。修路幽蔽，道远忽兮。
汩，音鹘，波流貌。忽，荒忽，不能达也。窜于沅湘，去君日远，谗间蔽之，欲自白而无从。
怀质抱情，独无匹兮。伯乐既没，骥焉程兮？
匹，合也。程，衡量也。抱忠诚以孤立于党人之世，君又无特达之知，终不可以有为而救时艰矣。
万民之生，各有所错兮。安心广志，余何畏惧兮？曾伤爰哀，永叹喟兮。世溷浊莫吾知，人心不可谓兮。
错，仓故切，置也。生死唯天所置，则死不足惧。而伤怀哀叹，不容已者，举国安危乐亡，不可与言也。
知死不可让，愿勿爱兮。明告君子，吾将以为类兮。
安心不惧，归于一死。而犹明告君子，表著己志者，盖欲使有心者超然于祸福之外，抗忠直以匡危乱，勿惩己之放逐，而欲勿与为类也。
怀沙 　《怀沙》者，自述其沉湘而陈尸于沙碛之怀，所谓不畏死而勿让也。原不忍与世同污而立视宗国之亡，决意于死，故明其志以告君子。司马迁云：“乃作《怀沙》之赋，遂自投汩罗。”盖绝命永诀之言也。故其词迫而不舒，其思幽而不著，繁音促节，特异于他篇云。
思美人
思美人兮，揽涕而伫眙。媒绝路阻兮，言不可结而诒。蹇蹇之烦冤兮，陷滞而不发。申旦以舒中情兮，志沉菀而莫达。
揽涕，挥涕也。结，聚也，聚所欲言而陈之也。发，亦达也。申旦，重复而明也。此总叙其怀忠而不得达之情。
愿寄言于浮云兮，遇丰隆而不将。因归鸟而致辞兮，羌宿高而难当。高辛之灵盛兮，遭玄鸟而致诒。欲变节以从容兮，愧易初而屈志。独历年而离 兮，羌冯心犹未化。宁隐闵而寿考兮，何变易之可为？ “宿”，一作“迅”。
将，致也。宿高，鸟宿高枝。难当，不相就也。人无可托，欲因飞云归鸟以寄思君之衷而不可得，甚言其穷也。玄鸟诒高辛以传帝命，神者通之。而当今之人曾莫能感，媒绝路阻，终不能达矣。将欲介绍小人，冀致于君，而贞邪异致，道不可屈。故自怀迄襄，历年遘 ，而此心冯依正直，虽有委曲全生之道，非所忍为也。
知前辙之不遂兮，未改此度。车既覆而马颠兮，蹇独怀此异路。
前辙，谓怀王听谗佞而国破身死于秦也。车覆马颠，所行不遂亦明矣。改辙异路，人不知悔，己所不昧也。
忽转以意相承
勒骐骥而更驾兮，造父为我操之。迁逡次而勿驱兮，聊假日以须时。指嶓冢之西隈兮，与 黄以为期。
操，持辔也。迁，改也。逡次，逡巡，顺路而缓行也。嶓冢，在秦西，秦始封之地。 黄，日斜色赤黄。时怀王听张仪之邪说，为秦所诱执，如纵辔驰驱，以致倾覆。原愿顷襄惩前败而改辙，己将授以固本保邦、待时而动之策。如操辔徐行，审端正术，则可以自强而待强秦之敝。秦者，楚不共戴天之仇而不两立之国也。深谋定虑，以西捣其穴，至于嶓冢，虽未可卒图，而黄昏不为迟暮。此与岳鹏举痛饮黄龙之志同。而君懦臣奸，忠臣被祸，其不能雪耻以图存一也。
开春发岁兮，白日出之悠悠。吾将荡志而愉乐兮，遵江夏以娱忧。揽 挽回轻安，有力故轻，轻故安。 大薄之芳茝兮，搴长洲之宿莽。惜吾不及古人兮，吾谁与玩此芳草？
初春韶日，喻顷襄初立，且有更新之望。原虽不见任，而犹未罹重谴，故将集思广谋，揽芳搴美，以有为于国。乃顷襄不可与言，无夏少康、燕昭王之志。则怀芳自玩，谁与听之？
解萹薄与杂菜兮，备以为交佩。佩缤纷以缭转兮，遂萎绝而离异。
萹，音褊，蓄也。杂菜，蒠菲之类，恶菜也。缤纷，杂而盛也。缭转，萦回于左右也。恶草充佩，则芳草萎而不用；众佞盈廷，则哲人怀芳不试，而与上离。此所以不及古人而无与玩芳也。
吾且儃佪以娱忧兮，观南人之变态。窃快在中心兮，扬厥凭而不竢。芳与泽其杂糅兮，羌芳华自中出。纷郁郁其远承兮，满内而外扬。情与质信可保兮，羌居蔽而闻章。 “承，”一作“烝”。
泽，污也。身既见逐，处于事外，观党人之所为，见其幸君子去国，快遂其欲，凭怒奰发，若将不及。唯然，而善恶炳著，公论不泯，贞邪相形，己之忠贞内满、讦谟外扬者，四邻闻之，万民传之，固不可掩也。
令薜荔以为理兮，惮举趾而缘木。因芙蓉以为媒兮，惮蹇裳而濡足。登高吾不说兮，入下吾不能。固朕形之不服兮，然容与而狐疑。
蹇，当作褰。说，与悦同。君不我知，臣不我容，志虽白于天下，而知我者木杪之薜荔，水际之芙蓉尔，俱不可因之以自白。假四邻之称说，则疑于外比；听国人之显理，则嫌于沽誉。固我之形势所不可为，且益以增暗君之疑而只辱矣。
百　转　千　回　　　顺　带　出　一　意
广遂前画兮，未改此度也。命则处幽，吾将罢兮，愿及白日之未暮也。独茕茕而南行兮，思彭咸之故也。
前画，谓当怀王时，所以谋国者。广遂，谓于顷襄时仍用前谋，而更因变以尽所谋也。罢，止也。白日未暮，国尚未亡也。故，故迹也；谓愤世沉江，彭咸之故事。己忠不白，国事益非，命己处于幽暗莫伸，则唯及败亡未至之日，一死而已。所以茕茕南行，将沉于湘也。
思美人 　此以篇首之语名篇，而述其所为国谋之深远，前后一志，要以固本自强，报秦仇而免于败亡。忠谋章著，而顷襄不察。誓以必死，非婞婞抱愤，乃以己之用舍系国之存亡，不忍见宗邦之沦没，故必死而无疑焉。其曰指嶓冢之西隈，微词也，抑要言也。刘向、王逸之流，惟不知此，故但以不用见逐为怨。使其然，则原亦患失之小丈夫而已，恶足与日月争光哉？
惜往日
惜往日之曾信兮，受命诏以昭诗。奉先功以照下兮，明法度之嫌疑。国富强而法立兮，属贞臣而日娭。秘密事之载心兮，虽过失犹弗治。心纯厖而不泄兮，遭谗人而嫉之。
惜，忆也。曾信，尝为君所信也。昭诗，一作昭时，旧说谓教王以诗，以耀明其志；按原未尝为王传，自当作“时”。时，是也，即下所云明法度也。先功，先王之功令也。娭，乐也。过失弗治，王许以虽有过失不责治之。厖，厚也。泄，与洩同。《史记》称怀王甚任屈原，使造为宪令，属草稿未定，上官大夫见而欲夺之，原不与，因谗之曰：“原为令，众莫不知。一令出，自伐其功，曰非我莫能为。”此盖追赋其事。
君含怒而待臣兮，不清澄其然否。蔽晦君之聪明兮，虚惑误又以欺。弗参验以考实兮，远迁臣而弗思。信谗谀之溷浊兮，晠气志而过之。何贞臣之无罪兮，被离谤以见尤。惭光景之诚信兮，身幽隐而备之。 “晠”，古“盛”字。“景”，古“影”字。
盛气志，怒也。过，谪也。离谤，谤以离其上下之交也。光景，光辉影迹之外著者也。古之人诚信所孚，光辉外著，上必见信于君，下非小人之所能蔽。今备诚信于幽隐，而光影不昭，俯自悼念，惭回天转日之无功。君子自尽之极致也。
临沅湘之玄渊兮，遂自忍而沉流。卒没身而绝名兮，惜壅君之不昭。君无度而弗察兮，使芳草为薮幽。焉舒情而抽信兮，恬死亡而不聊。独鄣壅而蔽隐兮，使贞臣为无由。 “为无由”，“为”，一作“而”。
焉者，无所望之辞。恬，安也。不聊，心无可慰也。无可奈何，决于一死，死而君可以悟，死可恬也。然而心终莫能自慰者，忠贞不见谅，君终于暗，国终于危，身没而名绝也。
闻百里之为虏兮，伊尹烹于庖厨。吕望屠于朝歌兮，宁戚歌而饭牛。不逢汤武与桓缪兮，世孰云而知之？吴信谗而弗味兮，子胥死而后忧。介子忠而立枯兮，文君寤而追求。封介山为之禁兮，报大德之优游。思久故 点染生色得不滞 之亲身兮，因缟素而哭之。
弗味，不玩味子胥之忠谏也。文君，晋文公。枯，焚死也。寤，觉也。禁，禁火。优游，有余也。久故，谓从亡出外之旧故。亲身，爱己也。言追悔痛哭，知其爱己之德有余，亦无补也。太公、伊尹、宁戚、百里奚虽疏贱，而大功立，则诚信积中，而光景外著矣。若子胥、介子，身死而夫差、晋文始悔，亦奚益乎？此幽隐绝名，虽身死而固无聊者也。
或忠信而死节兮，或 谩而不疑。弗省察而按实兮，听谗人之虚辞。芳与泽其杂糅兮，孰申旦而别之？何芳草之早殀兮，微霜降而下戒。谅聪不明而蔽壅兮，使谗谀而日得。自前世之嫉贤兮，谓蕙若其不可佩。妒佳冶之芬芳兮，嫫母姣而自好。虽有西施之美容兮，谗妒入以自代。愿陈情以白行兮，得罪过之不意。情冤见之日明兮，如列宿之错置。
谩，强不知以为知而欺人也。申旦，重察也。戒，棘也。微霜降，芳草殀，喻己方有为而遽摧折也。前世，谓怀王之世。谗人盘踞，炫嫫母之姣好，虽先王客死，国事日非，而相踵代兴，如近世所谓传衣钵者，坚护门户，终不使贞臣复进，是以顷襄之世，更被谴窜。小人之情，贞人之冤，追惟今昔，皎然易见矣。
乘骐骥而驰骋兮，无辔衔而自载。乘汜泭以下流兮，无舟楫而自备。背法度而心治兮，辟与此其无异。宁溘死而流亡兮，恐祸殃之有再。不毕辞而赴渊兮，惜壅君之不识。
汜，浮也。泭，与桴同，栰也。心治，思治也。辟，与譬同。马逸桴浮，国势危而妄作也。再者，怀王辱死于秦，顷襄将为之继也。小人之情，君子之冤，明白易见，不能觉察。背安全之法度，乃欲希觊功名，此怀王已覆之舟车，祸将再发。己不忍见，故决意沉湘。然追念受知怀王见任之始，中被谗谤，至于今日，非国之不可为，君之不可寤，而群奸壅闭，以至于斯，则虽死而有余惜。贞臣一以君国为心，所云伊、吕、戚、奚者，惜君之不王不伯，岂以身之不遇为愤怒，如刘向诸人之所叹哉？
惜往日 　亦以篇首语名篇。追述初终，感怀王始之信任，而惜功之不遂。谗人张于两世，国势将倾，故决意沉渊，而余怨不已，诚忠臣之极致也。
橘颂
后皇嘉树，橘徕服兮。
徕，与来通。服，谓此南服也。天地所生珍木不偶，喻贤者内美性成，为天所授。
受命不迁，生南国兮。深固难徙，更壹志兮。
更，平声，连“徙”为义，从“徙”字断句，而有余义，下句足之。古人文字多有然者，唐宋人不知耳。难于徙而更易之，其志壹矣。橘不逾淮，喻忠臣生死依于宗国。
绿叶素荣，纷其可喜兮。曾枝剡棘，圜果抟兮。青黄杂糅，文章烂兮。 “圜”，一作“圆”。
素荣，白华也，喻士志行修洁。曾，与层通，枝重叠也。剡，锐也。枝上有茦，与枣茦类，喻贞介与俗相拒。抟，若抟合而成，喻德行纯全。青黄杂糅者，当橘熟时，或青或黄，相杂陆离，喻德之有实，备诸众美。烂，文盛貌。
精色内白，类可任兮。 “可任”，一作“任道”。
内，瓤也。内含精液而清白，类人有精白之心，可托以大任。
纷缊宜修，姱而不丑兮。
纷缊，剖之而香雾霏微也。类人之修能合宜，芳美发见而无恶。
嗟尔幼志，有以异兮。
木之美恶，各从其种。当初生而已为嘉树，喻贞邪各从性生。
独立不迁，岂不可喜兮。深固难徙，廓其无求兮。
橘既长成实，迁之则不实。岂不可喜者，言迁之肥壤，岂不可荣？而植根必固，徙之则瘁。喻君子必不徇俗而同污。廓者，自信己贞，廓然无所回惑也。
苏世独立，横而不流兮。
苏，草也，言生于荏草之中，而贞干独立，不随草靡。喻君子杂处于浊世，而不随横逆以俱流。
闭心自慎，终不过失兮。
皮瓤相裹，周固自护，喻己含忠内韫，不敢轻泄，如上官大夫所谮者。
秉德无私，参天地兮。
内瓤分瓣，均平得理，如君子之德，可以参天地而无私。
愿岁并谢，与长友兮。
橘树冬荣，霜雪不凋，志愿坚贞，与岁相为代谢，友四时而无渝。喻己忠贞不改其操。
淑离不淫，梗其有理兮。
淑，美也。离，丽也。枝叶茂盛，华香果美，而其为木也，坚挺独立，无繁艳婀娜之态。盖梗介自理，志士仁人之节也。
年岁虽少，可师长兮。行比伯夷，置以为像兮。
木之寿者，或数百年。橘非古木，故曰年少。而坚芳有实，可为乔木之师。喻己虽生乎百世之下，然可仰质古人，风示来者。置，植也。以上诸美，坚贞芳洁，可比德于伯夷。故植之园囿，以砺己志，因而颂之。
橘颂 　橘者，南方之嘉木也。古产于楚、湘，今盛于闽、粤。按李衡言：“江陵有千头木奴。”则楚之宜橘，旧矣。原偶植之，因比物类志，为之颂以自旌焉。
悲回风
悲回风之摇蕙兮，心冤结而内伤。物有微而陨性兮，声有隐而先倡。
回风，大风旋折，所谓焚轮之风也。性，生也。风之初起，生于 末，已而狂飘震荡，芳草为之摧折。谗人之在君侧，一倡百和，交荡君心，则国是颠倒，诛逐无忌，贞笃之士，更无可自全之理。故追原祸始，而知己之不可复生也。
夫何彭咸之造忠兮，暨志介而不忘。
暨，与也。己与彭咸同其志介，誓死而必无生之想者何也？下文极言其故。
万变其情岂可盖兮，孰虚伪之可长？
原虽放逐，而群小犹或为羁縻之言。楚已滨危，而目前且未有倾覆之祸，然情形已不可掩，则国之必亡，己之终不容于世亦明矣。
鸟兽鸣以号君兮，草苴比而不芳。鱼葺鳞以自别兮，蛟龙隐其文章。故荼荠不同亩兮，兰茝幽而独芳。
苴，败草。比，聚也。葺，亦比也。荼，苦蓼。荠，甘菜。独芳，人莫知也。鸟兽号群，翕 相聚
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:34:17-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>