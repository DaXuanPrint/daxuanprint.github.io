<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="贺铸词集卷一,贺铸词集卷二,贺铸词集卷三,贺铸词集卷四,总评,贺铸词集全文在线阅读,贺铸词集全文在线下载,大玄古籍书库">
<meta name="description" content="贺铸是北宋著名词人，今存词280余首，题材广泛，内容充实，名作迭出。贺词有音乐美，艺术造诣颇高，善于化用前人成句，兼有豪放、婉约之长，开辛弃疾、周邦彦词先河，在宋词发展上有重要作用。“一川烟草，满城风絮，梅子黄时雨”是他脍炙人口的名句，人称“贺梅子”。本书备搜贺铸词全部作品及后人的精彩评论，并加以简单的注释，为读者欣赏和研究贺铸词提供了很大的方便。_贺铸词集_全文在线阅读_贺铸词集_全文在线下载_大玄古籍书库">
<title>贺铸词集_贺铸_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">贺铸词集</span> <br/>
          作者： <span class="inputVal" id="bkauthor">贺铸</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,完结</span> <br/>
          字数： <span class="inputVal" id="bknum">[book_length]61213</span> <br/>
          说明： <span class="inputVal" id="bkdec">贺铸是北宋著名词人，今存词280余首，题材广泛，内容充实，名作迭出。贺词有音乐美，艺术造诣颇高，善于化用前人成句，兼有豪放、婉约之长，开辛弃疾、周邦彦词先河，在宋词发展上有重要作用。“一川烟草，满城风絮，梅子黄时雨”是他脍炙人口的名句，人称“贺梅子”。本书备搜贺铸词全部作品及后人的精彩评论，并加以简单的注释，为读者欣赏和研究贺铸词提供了很大的方便。</span> <br/>
          封面： <span class="inputVal" id="bkimg">Z_21040.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]贺铸词集
[book_author]贺铸
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,完结
[book_length]61213
[book_dec]贺铸是北宋著名词人，今存词280余首，题材广泛，内容充实，名作迭出。贺词有音乐美，艺术造诣颇高，善于化用前人成句，兼有豪放、婉约之长，开辛弃疾、周邦彦词先河，在宋词发展上有重要作用。“一川烟草，满城风絮，梅子黄时雨”是他脍炙人口的名句，人称“贺梅子”。本书备搜贺铸词全部作品及后人的精彩评论，并加以简单的注释，为读者欣赏和研究贺铸词提供了很大的方便。
[book_img]Z_21040.jpg


[book_title]贺铸词集卷一
天宁乐铜人捧露盘引
斗储祥，虹流祉，兆黄虞。未□□、□圣真符。千龄叶应，九河清、神物出龟图。□□□□，□盛时、朝野欢娱。
靡不覆，旋穹□，□□□，□坤舆。致万国、一变华胥。霞觞□□，□□□、□□□宸趋。五云长在，望子□、□□□□。
◎尧时，与群臣贤智到翠嬀之川，大龟负图来投尧，尧敕臣下写取，告瑞应。写毕，龟还水中。（《艺文类聚·祥瑞·龟》）
◎炎帝……时有流云洒液，是谓霞浆，服之得道，后天而老。（《拾遗记·炎帝神农》）
□□□七娘子
□波飞□□□向。□□□、□□□□在会稽。样。拥鼻微吟，捋须遐想。□□□□□□上。
会须加数□□酿。□□□、□□□□涨。美满孤帆，轻便双桨。中分□□□□往。□□□□寄月波□□□“拥鼻微吟，捋须遐想”，吾自得□□见招，因采其语赋此词。
◎宋明帝《文章志》曰：“（谢）安能作洛下书生咏，而少有鼻疾，语音浊。后名流多学其咏，弗能及，手掩鼻而吟焉。”（《世说新语·雅量》刘孝标注）
鸳鸯语七娘子
京江抵海边吴楚。铁瓮城、形胜无今古。北固陵高，西津横渡。几人携手分襟处。
凄凉渌水桥南路。奈玉壶、难叩鸳鸯语。行雨行云，非花非雾。为谁来为谁还去？
◎城高铁瓮横强弩。（唐杜牧《润州》，自注：“润州城，孙权筑，号为铁瓮。”）
◎元和初，有元彻、柳实者，……（南溟）夫人，赠以玉壶一枚，高尺馀。夫人命笔题玉壶诗赠曰：“来从一叶舟中来，去向百花桥上去。若到人间扣玉壶，鸳鸯自解分明语。”（《太平广记》）
◎花非花，雾非雾。夜半来，天明去。来如春梦几多时？去似朝云无觅处。（唐白居易《花非花》）
璧月堂小重山
梦草池南璧月堂。绿阴深蔽日、啭鹂黄。淡蛾轻鬓似宜妆。歌扇小，烟雨画潇湘。
薄晚具兰汤。雪肌英粉腻、更生香。簟纹如水竟檀床。雕枕并，得意两鸳鸯。
◆是唐人小令，却非温飞卿一家。（夏敬观批语）
群玉轩小重山
群玉轩中迹已陈。江南重喜见、广陵春。纤秾合度好腰身。歌《水调》，清啭□□□。
团扇掩樱唇。七双胡蝶子、表□□。□□□复旧东邻。风月夜，怜取眼前人。
◎若非群玉山头见，会向瑶台月下逢。（唐李白《清平调》）
◎红霞一抹广陵春，定子当筵睡脸新。（唐杜牧《隋苑》。广陵春：喻美人颜色。）
◎秾纤得衷，修短合度。肩若削成，腰如束素。（三国魏曹植《洛神赋》）
◎还将旧时意，怜取眼前人。（唐元稹《莺莺传》）
□□□小重山
隔水桃花□□□。□□□□□、□□□。□妆飞鹊镜台前。□□□，□□□□□。
□首已依然。断云疏雨后、更闻蝉。□□□叶付漪涟。驰寄与，人住玉溪边。
◎昔有夫妇将别，破镜，人执半以为信。其妻与人通，镜化鹊，飞至夫前，其夫乃知之。后人因铸镜为鹊安背上，自此始也。（《太平御览》）
辨弦声迎春乐
琼琼绝艺真无价。指尖纤，态闲暇。几多方寸关情话。都付与、弦声写。
三月十三寒食夜。映花月，絮风台榭。明月待欢来，久背面、秋千下。
◎更辨弦声觉指纤。（唐李商隐《水天闲话旧事》）
◎薛琼琼，开元宫中第一筝手。清明日上令宫妓踏青，狂生崔怀宝窃窥琼琼，悦之。因乐供奉杨羔，潜班中得之。羔令崔小词，方得见薛。崔作词云：“平生无所愿，愿作乐中筝。得近玉人纤手子，砑罗裙上放娇声。便死也为荣。”羔饮怀以熏肌酒，曰：“此常春草所造，亦云千岁藟草，可令发白变黑，致长生之道。”及崔为刑南司录，琼琼理筝，为吏所收赴阙。明皇因以赐之。（《类说》）
◎江南谓情人为“欢”。（唐杜佑《通典》）
◎十五泣春风，背面秋千下。（唐李商隐《无题二首》）
攀鞍态迎春乐
逢迎一笑金难买。小樱唇，浅蛾黛。玉环风调依然在。想花下、攀鞍态。
伫倚碧云如有待。望新月，为谁双拜。细语人不闻，微风动、罗裙带。
◎再顾连城易，一笑千金买。（南朝王僧孺《咏宠姬》）
◎杨贵妃，小字玉环。（《杨太真外传》）
◎开帘见新月，即便下阶拜。细语人不闻，北风吹裙带。（唐李端《拜新月》）
辟寒金迎春乐
六华应腊妆吴苑。小山堂，晚张燕。赏心不厌杯行缓。待月度、银河半。
缥缈郢人歌已断。归路指，玉溪南馆。谁似辟寒金，□□与、空床暖。
◎客有歌于郢中者，其始曰《下里巴人》，国中属而和者数千人；其为《阳阿薤露》，国中属而和者数百人；其为《阳春白雪》，国中属而和者不过数十人；引商刻羽，杂以流徵，国中属而和者，不过数人而已。（战国宋玉《对楚王问》）
◎嗽金鸟，出昆明国，形如雀，色黄，常翶翔于海上。魏明帝时，其国来献此鸟，饴以真珠及龟脑，常吐金屑如粟，铸之，乃为器服。宫人争以鸟所吐金为钗珥，谓之辟寒金，以鸟不畏寒也。宫人相嘲弄曰：“不服辟寒金，那得帝王心。不服辟寒钿，那得帝王怜。”（唐段成式《酉阳杂俎》）
尔汝歌清商怨
劳生羁宦未易处。赖醉□□□。白眼青天，忘形相尔汝。
□□□□□□。□□□、送君南浦。雪暗沧江，□□□□□。
◎宗之萧洒美少年，举觞白眼望青天。（唐杜甫《饮中八仙歌》）
◎忘形到尔汝，痛饮真吾师。（唐杜甫《醉时歌》）
◎送君南浦，伤如之何！（南朝江淹《别赋》）
□□□清商怨
扬州商女□□□。□□□□□。□寄扁舟，江南湖北道。
津头龙祠屡□。□信指、半春前到。笑倚危樯，朝来风色好。
◎今朝风色好。（唐卢照邻《至陈仓晓晴望京邑》）
半死桐思越人，亦名鹧鸪天
重过阊门万事非。同来何事不同归。梧桐半死清霜后，头白鸳鸯失伴飞。
原上草，露初晞。旧栖新垅两依依。空床卧听南窗雨，谁复挑灯夜补衣。
◎薤上露，何易晞。露晞明朝更复落，人死一去何时归。（乐府古辞《薤露》）
◆此词最有骨，最耐人寻味。（清陈廷焯《云韶集》）
◆悲惋于直截处见之，当时悼亡作。（清陈廷焯《词则·别调集》）
◆此在悼亡词中，情文相生，等于孙楚。“鸳鸯”句与潘安仁诗“如彼翰林鸟，双飞一朝只”正同。下阕从“新垅”、“旧栖”见意。“原上草”二句悲新垅也，“空床”二句悲旧栖也。郭频伽词“挑灯影里，还认那人无睡”，宜其抚寒衣而陨涕矣。（俞陛云《唐五代两宋词选释》）
翦朝霞思越人　牡丹
云弄轻阴谷雨干。半垂油幕护残寒。化工着意呈新巧，翦刻朝霞饤露盘。
辉锦绣，掩芝兰。开元天宝盛长安。沉香亭子钩阑畔，偏得三郎带笑看。
◎化工只欲呈新巧，不放闲花得少休。（宋苏轼《和述古冬日牡丹》）
◎翦刻彤云片，开张赤霞里。（唐元稹《红芍药》）
◎别有玉盘承露冷。（唐裴潾《长安牡丹》）
◎名花倾国两相欢，长得君王带笑看。解释春风无限恨，沉香亭北倚阑干。（唐李白《清平调》）
◎三郎：指唐玄宗。
避少年思越人
谁爱松陵水似天。画船听雨奈无眠。清风明月休论价，卖与愁人直几钱。
挥醉笔，扫吟笺。一时朋辈饮中仙。白头□□江湖上，袖手低回避少年。
◎春水碧于天。画船听雨眠。（唐韦庄《菩萨蛮》）
◎清风朗月不用一钱买。（唐李白《襄阳歌》）
◎中年涉事熟，欲学唾面娄。逡巡避少年，赴秽不敢酬。（唐唐彦谦《和陶渊明贫士》）
◆清风明月，本借消愁，乃买不费钱，而愁人不取，其愁宁可解耶！下阕言人见其于少年场中敛手绝迹，安知当日狂倾阮籍之杯，高咏谪仙之句，亦翩翩浊世之人。盖袖手避之者，即其《踏莎行》词所谓“元龙非复少时豪”，图耳根清净耳。（俞陛云《唐五代两宋词选释》）
◆意新。前四句岂非一首晚唐人之绝句？“袖手”句是宋人诗中佳句。（夏敬观批语）
□□□思越人
留落吴门□□□。□□□□□□□。扁舟更入毗陵道，却□□□□□□。
□□念，付清觞。樵青与我和《沧浪》。浮云□是无根物，南北东西不碍狂。
◎肃宗赐高士玄真子张志和奴、婢各一人，玄真子配为夫妻，名曰渔僮、樵青。人问其故，答曰：“渔僮使卷钓收纶，芦中鼓枻。樵青使苏兰薪桂，竹里煎茶。”（宋钱易《南部新书》）
◎沧浪之水清兮，可以濯我缨；沧浪之水浊兮，可以濯我足。（战国屈原《渔父》）
千叶莲思越人
闻你侬嗟我更嗟。春霜一夜扫秾华。永无清啭欺头管，赖有浓香着臂纱。
侵海角，抵天涯。行云谁为不知家。秋风想见西湖上，化出白莲千叶花。
◎乡人自称曰“吾侬”、“我侬”，称他人曰“渠侬”、“你侬”，问人曰“谁侬”。（元高德基《平江记事》）
◎觱篥，即今头管。（唐段成式《觱篥格》）
◆“你侬”，犹今北京语云“你能”也。末句平仄异。（夏敬观批语）
第一花思越人
豆蔻梢头莫漫夸。春风十里旧繁华。金楼玉蕊皆殊艳，别有倾城第一花。
青雀舫，紫云车。暗期归路指烟霞。无端却似堂前燕，飞入寻常百姓家。
◎娉娉袅袅十三馀，豆蔻梢头二月初。（唐杜牧《赠别》）
◎金楼、玉蕊：喻美人。
◎青雀白鹄舫。（《古诗为焦仲卿妻作》）
◎时西王母遣使乘白鹿告帝当来，乃供帐九华殿以待之。七月七日夜漏七刻，王母乘紫云车而至于殿西，南面东向，头上戴玉胜，青气郁郁如云。（晋张华《博物志》）
◎旧时王谢堂前燕，飞入寻常百姓家。（唐刘禹锡《乌衣巷》）
花想容武陵春
南国佳人推阿秀，歌醉几相逢。云想衣裳花想容。春未抵情浓。
津亭回首青楼远，帘箔更重重。今夜扁舟泪不供。犹听隔江钟。
◎南国有佳人，容华若桃李。（三国魏曹植《杂诗》）
◎云想衣裳花想容，春风拂槛露华浓。（唐李白《清平调》）
◆“泪不供”颇新，却不甚安。（夏敬观批语）
□□□捣练子
楼上鼓，转□□。□□□□□□□。思妇想无肠可断，□□□□□□□。
◎莫唱《杨柳枝》，无肠与君断。（唐白居易《山游示小妓》）
夜捣衣捣练子
收锦字，下鸳机。净拂床砧夜捣衣。马上少年今健否，过瓜时见雁南归。
◎窦滔妻苏氏，始平人也，名蕙，字若兰，善属文。滔，苻坚时为秦州刺史，被徙流沙。苏氏思之，织锦为回文旋图诗以赠滔。宛转循环以读之，词甚凄婉，凡八百四十字。（《晋书·列女传》）
◎瓜时，七月。（《史记·齐太公世家》裴骃《集解》）
杵声齐捣练子
砧面莹，杵声齐。捣就征衣泪墨题。寄到玉关应万里，戍人犹在玉关西。
◆与“却望并州是故乡”诗句，“行人更在青山外”词句皆有“更行更远”之意。（俞陛云《唐五代两宋词选释》）
夜如年捣练子
斜月下，北风前。万杵千砧捣欲穿。不为捣衣勤不睡，破除今夜夜如年。
翦征袍捣练子
抛练杵，傍窗纱。巧翦征袍斗出花。想见陇头长戍客，授衣时节也思家。
◎七月流火，九月授衣。（《诗经·豳风·七月》）
望书归捣练子
边堠远，置邮稀。附与征衣衬铁衣。连夜不妨频梦见，过年惟望得书归。
◎过年：犹逾年。
◆观以上凡七言二句，皆唐人绝句作法。（夏敬观批语）
醉厌厌南歌子
紫陌青丝鞚，红尘白纻衫。谁怜绣户闭香奁。分付一春心事、两眉尖。
怯冷重熏被，羞明半卷帘。欢归斜□□□□。□□□□□□、醉厌厌。
◆“分付一春心事、两眉尖”句，写闺情极融浑。（俞陛云《唐五代两宋词选释》）
□□□南歌子
疏雨池塘见，微风襟袖知。阴阴夏木啭黄鹂。何处飞来白鹭、立移时。
易醉扶头酒，难逢敌手棋。日长偏与睡相宜。睡起芭蕉叶上、自题诗。
◎微雨池塘见，好风襟袖知。（唐杜牧《秋思》）
◎漠漠水田飞白鹭，阴阴夏木啭黄鹂。（唐王维《积雨辋川庄作》）
◎何处飞来双白鹭，如有意，慕娉婷。（宋苏轼《江城子·湖上与张先同赋》）
◎日长惟有睡相宜。（宋苏轼《和子由送将官梁左藏仲通》）
◎尽日高斋无一事，芭蕉叶上坐题诗。（唐韦应物《闲居寄诸弟》）
◆“白鹭”句写景，“芭蕉”句写情，皆有闲适之致，淡而弥永。（俞陛云《唐五代两宋词选释》）
窗下绣一落索
初见碧纱窗下绣。寸波频溜。错将黄晕压檀花，翠袖掩、纤纤手。
金缕一双红豆。情通色授。不应学舞爱垂杨，甚长为、春风瘦。
◎寸波：眼波。
◎才子风流咏晓霞，倚楼吟住日初斜。惊杀东邻绣床女，错将黄晕压檀花。（唐杜牧《偶作》）
◎罗带惹香。犹系别时红豆。泪痕新，金缕旧。断离肠。（唐温庭筠《酒泉子》）
◎长眉连娟，微睇绵藐，色授魂与，心愉于侧。（汉司马相如《上林赋》）
◆妍情丽藻，颇似南唐。结句有含毫不尽意。（俞陛云《唐五代两宋词选释》）
艳声歌太平时
蜀锦尘香生袜罗。小婆娑。个侬无赖动人多。是横波。
楼角云开风卷幕，月侵河。纤纤持酒艳声歌。奈情何。
◎凌波微步，罗袜生尘。（三国魏曹植《洛神赋》）
◎个，指点辞，犹这也，那也……个侬，亦犹云那人也。（《诗词曲语辞汇释》）
◎目流睇而横波。（《文选》汉傅毅《舞赋》，李善注：“横波，言目邪视如水之横波。”）
唤春愁太平时
天与多情不自由。占风流。云闲草远絮悠悠。唤春愁。
试作小妆窥晚镜，淡蛾羞。夕阳独倚水边楼。认归舟。
◎梳洗罢，独倚望江楼。过尽千帆皆不是，斜晖脉脉水悠悠。肠断白蘋洲。（唐温庭筠《望江南》）
花幕暗太平时
绿绮新声隔坐闻。认殷勤。尊前为舞郁金裙。酒微醺。
月转参横花幕暗，夜初分。阳台拚作不归云。任郎瞋。
◎是时，卓王孙有女文君新寡，好音。故（司马）相如缪与令相重，而以琴心挑之。……及饮卓氏，弄琴，文君窃从户窥之，心悦而好之，恐不得当也。既罢，相如乃使人重赐文君侍者通殷勤。文君夜亡奔相如。（《史记·司马相如列传》。按：司马相如有名琴曰“绿绮”。）
◎郁金，芳草也，染妇人衣最鲜明……染成则微有郁金之气。（《妆楼记》）
◎昔者先王尝游高唐，怠而昼寝，梦见一妇人曰：“妾巫山之女也，为高唐之客，闻君游高唐，愿荐枕席。”王因幸之。去而辞曰：“妾在巫山之阳，高丘之岨，旦为朝云，暮为行雨，朝朝暮暮，阳台之下。”（战国宋玉《高唐赋》）
晚云高太平时
秋尽江南叶未凋。晚云高。青山隐隐水迢迢。接亭皋。
二十四桥明月夜，弭兰桡。玉人何处教吹箫。可怜宵。
◎青山隐隐水迢迢，秋尽江南草未凋。二十四桥明月夜，玉人何处教吹箫。（唐杜牧《寄扬州韩绰判官》）
◆苏东坡之“与客携壶上翠微”（《定风波》）、贺东山之“秋尽江南叶未凋”（《太平时》），皆文人偶然游戏，非向《樊川集》中作贼。（清王士禛《花草蒙拾》）
◆贺方回衍“秋尽江南叶未凋”，陈子高衍“李夫人病已经秋”，全用旧诗而为添声也。（清沈雄《古今词话》）
钓船归太平时
绿净春深好染衣。际柴扉。溶溶漾漾白鸥飞。两忘机。
南去北来徒自老，故人稀。夕阳长送钓船归。鳜鱼肥。
◎溶溶漾漾白鸥飞，绿净春深好染衣。南去北来人自老，夕阳长送钓船归。（唐杜牧《汉江》）
◎海上之人有好沤鸟者，每旦之海上，从沤鸟游，沤鸟之至者百住而不止。其父曰：“吾闻沤鸟皆从汝游，汝取来，吾玩之。”明日之海上，沤鸟舞而不下也。（《列子·皇帝》）
◎西塞山前白鹭飞，桃花流水鳜鱼肥。（唐张志和《渔歌子》）
爱孤云太平时
闲爱孤云静爱僧。得良朋。清时有味是无能。矫聋丞。
况复早年豪纵过，病婴仍。如今痴钝似寒蝇。醉懵腾。
◎清时有味是无能，闲爱孤云静爱僧。欲把一麾江海去，乐游原上望昭陵。（唐杜牧《将赴吴兴登乐游原》）
◎自是少年豪横过，而今痴钝若寒蝇。（宋欧阳修《病告中怀子华原父》）
替人愁太平时
风紧云轻欲变秋。雨初收。江城水路漫悠悠。带汀洲。
正是客心孤迥处，转归舟。谁家红袖倚津楼。替人愁。
◎南陵水面漫悠悠，风紧云轻欲变秋。正是客心孤迥处，谁家红袖凭江楼？（唐杜牧《南陵道中》）
梦江南太平时
九曲池头三月三。柳毵毵。香尘扑马歕金衔。涴春衫。
苦笋鲥鱼乡味美，梦江南。阊门烟水晚风恬。落归帆。
◎三月三日，士民并出江渚池沼间，临清流，为流杯曲水之饮。（南朝宗懔《荆楚岁时记》）
◎鲥鱼苦笋香味新。（唐韩偓《江楼》）
◆昔人谓南方笋鲫之美，不让莼鲈，诵此词下阕，知吴阊风味之佳，宋人已称羡之。恽南田诗“江南鲜笋趁鲥鱼”与此同意。（俞陛云《唐五代两宋词选释》）
◆多以唐人成句入词，有天衣无缝之妙。（夏敬观总批《太平时》八首）
愁风月生查子
风清月正圆，信是佳时节。不会长年来，处处愁风月。
心将熏麝焦，吟伴寒虫切。欲遽就床眠，解带翻成结。
◎蟋蟀，一名吟蛩，……秋初生，得寒则鸣。（《古今注·鸟兽》。寒虫：谓蟋蟀。）
◎独照碧窗久，欲随寒烬灭。幽人将遽眠，解带翻成结。（唐韦应物《对残灯》）
绿罗裙生查子
东风柳陌长，闭月花房小。应念画眉人，拂镜啼新晓。
伤心南浦波，回首青门道。记得绿罗裙，处处怜芳草。
◎春山烟欲收，天澹稀星小。残月脸边明，别泪临清晓。语已多，情未了。回首犹重道：记得绿罗裙，处处怜芳草。（五代牛希济《生查子》）
◎（张敞）又为妇画眉，长安中传张京兆眉怃。有司以奏敞，上问之，对曰：“臣闻闺房之内，夫妇之私，有过于画眉者。”（《汉书·张敞传》）
◎春草碧色，春水渌波。送君南浦，伤如之何！（南朝江淹《别赋》）
陌上郎生查子
西津海鹘舟，径度沧江雨。双舻本无情，鸦轧如人语。
挥金陌上郎，化石山头妇。何物系君心，三岁扶床女。
◎洁妇者，鲁秋胡子妻也。既纳之五日，去而官于陈，五年乃归。未至家，见路傍妇人采桑，秋胡子悦之，下车谓曰：“若曝采桑，吾行道远，愿托桑荫下飡。”下齎休焉。妇人采桑不辍。秋胡子谓曰：“力田不如逢丰年，力桑不如见国卿。吾有金，愿以与夫人。”妇人曰：“嘻！夫采桑力作，纺绩织纴，以供衣食，奉二亲，养夫子。吾不愿金，所愿卿无有外意，妾亦无淫佚之志。收子之齎与笥金！”秋胡子遂去。至家，奉金遗母。使人唤妇至，乃向采桑者也。（汉刘向《列女传》）
卷春空定风波
墙上夭桃簌簌红。巧随轻絮入帘栊。自是芳心贪结子。翻使。惜花人恨五更风。
露萼鲜浓妆脸靓。相映。隔年情事此门中。粉面不知何处在。无奈。武陵流水卷春空。
◎又有墙头千叶桃，风动落花红蔌蔌。（唐元稹《连昌宫词》）
◎自是桃花贪结子，错教人恨五更风。（唐王建《宫词》）
◎去年今日此门中，人面桃花相映红。人面不知何处去，桃花依旧笑春风。（唐崔护《题都城南庄》）
◆全用唐诗檃栝入律。（清许昂霄《词综偶评》）
◆桃贪结子，使人恨花易凋残。陈云伯《题眉楼图》云：“东风不结相思子，种得桃花当写愁。”因顾横波无子，于眉楼外种桃花，则又爱其能结子也。桃本无情，重至湖州之小杜，见其满枝结子，只自伤耳。（俞陛云《唐五代两宋词选释》）
桃源行凤栖梧
流水长烟何缥缈。诘□□□，□逗渔舟小。夹岸桃花烂□□。□□□□□□□。
萧闲村落田畴好。避地移家，□□□□□。□□殷勤送归棹。闲边勿为他人道。
西笑吟凤栖梧
桃叶园林风日好。曲径珍丛，处处闻啼鸟。翠珥金丸委芳草。袜罗尘动香裙扫。
片帆乘兴东流早。每话长安，引领犹西笑。离索年多故人少。江南有雁无书到。
◎春眠不觉晓，处处闻啼鸟。（唐孟浩然《春晓》）
◎凌波微步，罗袜生尘。（三国魏曹植《洛神赋》）
◎王子猷居山阴，夜大雪，眠觉，开室命酌酒，四望皎然。因起彷徨，咏左思《招隐》诗，忽忆戴安道。时戴在剡，即便夜乘小船就之。经宿方至，造门不前而返。人问其故，王曰：“吾本乘兴而行，兴尽而返，何必见戴！”（《世说新语·任诞》）
◎人闻长安乐，则出门西向而笑。（汉桓谭《新论·琴道》）
望长安凤栖梧
排办张灯春事早。十二都门，物色宜新晓。金犊车轻玉骢小。拂头杨柳穿驰道。
莼羹鲈脍非吾好。去国讴吟，半落江南调。满眼青山恨西照。长安不见令人老。
◎张季鹰辟齐王东曹掾，在洛，见秋风起，因思吴中菰菜羹、鲈鱼脍，曰：“人生贵得适意尔，何能羁宦数千里以要名爵？”遂命驾便归。（《世说新语·识鉴》）
◎长安不见使人愁。（唐李白《登金陵凤凰台》）
呈纤手木兰花
秦弦络络呈纤手。宝雁斜飞三十九。《徵韶》新谱日边来，倾耳吴娃惊未有。
文园老令难堪酒。蜜炬垂花知夜久。更须妩媚做腰肢，细学永丰坊畔柳。
◎筝柱斜列，参差如雁，故贯休诗云：“刻成筝柱雁相挨。”（宋傅幹《注坡词》）
◎（齐景公）召大师曰：“为我作君臣相说之乐。”盖《徵招》、《角招》是也。（《孟子·梁惠王下》）
◎莫惊此地逢春早，只为长安近日边。（唐方干《长安春日》。日边：谓京师，皇帝身边。）
◎文园令：指司马相如。
◎蜜炬：即蜡炬。
◎白尚书姬人樊素善歌，妓人小蛮善舞，尝为诗曰：“樱桃樊素口，杨柳小蛮腰。”年既高迈，而小蛮方丰艳，因为《杨柳》之词以托意：“一树春风万万枝，嫩于金色软于丝。永丰坊里东南角，尽日无人属阿谁？”及宣宗朝，国乐唱是词。上问：“谁词？永丰在何处？”左右具以对之。遂因东使，命取永丰柳两枝，植于禁中。（唐孟棨《本事诗·事感》）
◆“垂”字新，“知”字乃得神。（夏敬观批语）
归风便木兰花
津亭薄晚张离燕。红粉□歌持酒劝。歌声煎泪欲沾襟，酒色□□□□□。
□□会有归风便。休道相忘秋后□。□□□抵故人心，惆怅故人心不见。
◆“煎”字新。（夏敬观批语）
续渔歌木兰花
中年多办收身具。投老归来无着处。四肢安稳一渔舟，只许樵青相伴去。
沧州大胜黄尘路。万顷月波难滓污。阿侬原是个中人，非谓鲈鱼留不住。
◎收身：谓退隐。
◎黄尘路：喻仕途。
◎司马太傅斋中夜坐，于时天月明净，都无纤翳，太傅叹以为佳。谢景重在坐，答曰：“意谓乃不如微云点缀。”太傅因戏谢曰：“卿居心不净，乃复强欲滓秽太清邪？”（《世说新语·言语》）
◎吴人……自呼“阿侬”。（北魏杨衒之《洛阳伽蓝记》）
惜馀春踏莎行
急雨收春，斜风约水。浮红涨绿鱼文起。年年游子惜馀春，春归不解招游子。
留恨城隅，关情纸尾。阑干长对西曛倚。鸳鸯俱是白头时，江南渭北三千里。
◎约，犹掠也。（《诗词曲语辞汇释》）
◎城隅：用《诗经·静女》“俟我于城隅”典，此指分手的地方。
◎关情纸尾：指分别之后互通书信，书末多深情叮咛之语。
◎渭北春天树，江东日暮云。（唐杜甫《春日怀李白》）
◆起八字炼。（清陈廷焯《云韶集》）
◆低回尽致。贺公词只就众人所有之语运用入妙。（同上）
◆结得凄艳。（同上）
◆低徊曲折。方回词只就众人所有之语运用入妙，其长处正不可及。（清陈廷焯《词则·大雅集》）
◆“收”、“约”均炼熟。（夏敬观批语）
题醉袖踏莎行
浅黛宜颦，明波欲溜。逢迎宛似平生旧。低鬟促坐认弦声，霞觞滟滟持为寿。
浓染吟毫，偷题醉袖。寸心百意分携后。不胜风月两厌厌，年来一样伤春瘦。
◎西施，越之美女也，貌极妍丽，既病心痛，颦眉苦之。而端正之人体多宜便，因其颦蹙，更益其美。（唐成玄英《庄子》疏）
◎凡言“为寿”，谓进爵于尊者而献无疆之寿。（唐颜师古《汉书》注）
阳羡歌踏莎行
山秀芙蓉，溪明罨画。真游洞穴沧波下。临风慨想斩蛟灵，长桥□□□□□。
解组投簪，求田问舍。黄鸡白酒渔樵□。元龙非复少时豪，耳根清净功名话。
◎义兴郡溪渚长桥下有苍蛟，吞啖人。周处执剑桥侧伺，久之遇出，于是悬自桥上投下蛟背，而刺蛟数创。流血满溪，自郡渚至太湖句浦乃死。（《初学记》引晋祖台之《志怪》）
◎解组投簪：解组，犹解绶；投簪，丢下固冠用的簪子。比喻弃官。
◎许汜与刘备并在荆州牧刘表坐，表与备共论天下人，汜曰：“陈元龙湖海之士，豪气不除。”……备问汜：“君言豪，宁有事耶？”汜曰：“昔遭乱，过下邳见元龙。元龙无客主之意，久不相与语，自上大床卧，使客卧下床。”备曰：“君有国士之名，今天下大乱，帝主失所，望君忧国忘家，有救世之意；而君求田问舍，言无可采，是元龙所讳也，何缘当与君语。”（《三国志·魏志·陈登传》。求田问舍：谓专营家产而无远大志向。）
◎白酒新熟山中归，黄鸡啄黍秋正肥。（唐李白《南陵别儿童入京》）
◆东坡求田阳羡，人皆知之。方回与同调，见于此词。（夏敬观批语）
芳心苦踏莎行
杨柳回塘，鸳鸯别浦。绿萍涨断莲舟路。断无蜂蝶慕幽香，红衣脱尽芳心苦。
返照迎潮，行云带雨。依依似与骚人语。当年不肯嫁春风，无端却被秋风误。
◎红衣落尽暗香残。（唐羊士谔《玩荷花》）
◎莲花不肯嫁春风。（唐韩偓《寄恨》）
◆（“断无”二句）身分。（清许昂霄《词综偶评》）
◆（“当年”二句）有“美人迟暮”之慨。（同上）
◆此词必有所指，特借荷寓言耳。通首如怨如慕，如泣如诉，有多少惋惜，有多少慨叹！淋漓顿挫，一唱三叹，真能压倒今古。（清陈廷焯《云韶集》）
◆此词应有所指。《骚》情《雅》意，哀怨无端，读者亦不自知何以心醉也。（清陈廷焯《词则·大雅集》）
◆方回《踏莎行》（荷花）云“断无蜂蝶慕幽香，红衣脱尽芳心苦”，下云“当年不肯嫁东风，无端却被西风误”，此词《骚》情《雅》意，哀怨无端，读者亦不自知何以心醉、何以泪堕。（清陈廷焯《白雨斋词话》）
◆屏除簪绂，长揖归田，已如莲花之褪尽红衣，乃洗净铅华，而仍含莲子中心之苦，将怨谁耶？故下阕言当初不嫁春风，本冀秋江自老，岂料秋风不恤，仍横被摧残，盖申足上阕之意也。（俞陛云《唐五代两宋词选释》）
平阳兴踏莎行
凉叶辞风，流云卷雨。寥寥夜色沉钟鼓。谁调清管度新声，有人高卧平阳坞。
草暖沧洲，潮平别浦。双凫乘雁方容与。深藏华屋锁雕笼，此生乍可输鹦鹉。
◎融既博览典雅，精核数术，又性好音，能鼓琴吹笛，而为督邮，无留事，独卧郿平阳邬中。有洛客舍逆旅，吹笛为《气出》、《精列》相和。融去京师逾年，暂闻，甚悲而乐之。（《文选》汉马融《长笛赋序》）
◎当涂者入青云，失路者委沟渠。旦握权则为卿相，夕失势则为匹夫。譬若江湖之雀，勃解之鸟，乘雁集不为之多，双凫飞不为之少。（汉扬雄《解嘲》）
晕眉山踏莎行
镜晕眉山，囊熏水麝。凝然风度长闲暇。归来定解鹔鹴裘，换时应倍骅骝价。
殢酒伤春，添香惜夜。依稀待月西厢下。梨花庭院雪玲珑，微吟独倚秋千架。
◎五代宫中画眉，一曰“开元御爱眉”；二曰“小山眉”；三曰“五岳眉”；四曰“三峰眉”；五曰“垂珠眉”；六曰“月棱眉”，又曰“却月眉”；七曰“分稍眉”；八曰“涵烟眉”；九曰“拂云眉”，一名“横烟眉”；十曰“倒晕眉”。（《妆台记》）
◎天宝初，虞人获水麝。诏养之。脐中唯水，沥滴于斗水中，用洒衣，至败香不歇。每取，以针刺之，捉以真雄黄，香气倍于肉麝。（唐李石《续博物志》）
◎司马相如初与卓文君还成都，居贫愁懑，以所着鹔鹴裘就市人阳昌贳酒，与文君为欢。（《西京杂记》）
◎后魏曹彰性倜傥，偶逢骏马，爱之，其主所惜也。彰曰：“予有美妾，可换，惟君所选。”马主因指一妓，彰遂换之。（唐李冗《独异志》）
◎天子之骏：赤骥、盗骊、白义、逾轮、山子、渠黄、华骝、绿耳。（《穆天子传》。郭璞注“华骝”：“色如华而赤。”）
◎待月西厢下，迎风户半开。（唐元稹《莺莺传》）
◎隔墙梨雪又玲珑。（唐韦庄《浣溪沙》）
思牛女踏莎行
楼角参横，庭心月午。侵阶夜色凉经雨。轻罗小扇扑流萤，微云度汉思牛女。
拥髻柔情，扶肩昵语。可怜分破□□□。□□□□有佳期，人间底事长如许。
◎牵牛为夫，织女为妇，织女牵牛之星，各处河鼓之旁，七月七日乃得一会。（唐李善《文选》注引曹植《九咏》注）
◎银烛秋光冷画屏，轻罗小扇扑流萤。天阶夜色凉如水，卧看牵牛织女星。（唐杜牧《秋夕》）
◎伶玄，字子于……子于老休，买妾樊通德，……颇能言赵飞燕姊弟故事。子于闲居，命言，厌厌不倦。子于语通德曰：“斯人俱灰灭矣。当时疲精力驰，骛嗜欲蛊惑之事，宁知终归荒田野草乎？”通德占袖，顾视烛影，以手拥髻，凄然泣下，不胜其悲，子于亦然。（《伶玄自叙》）
◎昔天宝十载，侍辇避暑于骊山宫。秋七月，牵牛织女相见之夕，秦人风俗，是夜张锦绣，陈饮食，树瓜华，焚香于庭，号为乞巧。宫掖间尤尚之。时夜殆半，休侍卫于东西厢，独侍上。上凭肩而立，因仰天感牛女事，密相誓心，愿世世为夫妇。言毕，执手各呜咽。此独君王知之耳。（唐陈鸿《长恨歌传》）
负心期浣溪沙
节物侵寻迫暮迟。可胜摇落长年悲。回首五湖乘兴地，负心期。
惊雁失行风翦翦，冷云成阵雪垂垂。不拚尊前泥样醉，个能痴。
◎悲哉秋之为气也，草木摇落兮而变衰。（战国宋玉《九辩》）
◎侧侧轻寒翦翦风。（唐韩偓《寒食夜》）
醉中真减字浣溪沙
不信芳春厌老人。老人几度送馀春。惜春行乐莫辞频。
巧笑艳歌皆我意，恼花颠酒拚君瞋。物情惟有醉中真。
◎巧笑倩兮。（《诗经·卫风·硕人》）
◎江上被花恼不彻，无处告诉只颠狂。（唐杜甫《江畔独步寻花七绝句》）
◎长安进士郑愚、刘参、郭保衡、王冲、张道隐等十数辈，不拘礼节，旁若无人。每春时选妖妓三五人，乘小犊车，指名园曲沼，藉草裸形，去其巾帽，叫笑喧呼，自谓之“颠饮”。（五代王仁裕《开元天宝遗事》）
◎惟有醉时真。（宋苏轼《和陶饮酒二十首》）
◆意新。《词律》以多三字者为《摊破浣溪沙》；此则多三字者为《浣溪沙》，少三字者谓之“减字”。（夏敬观批语）
频载酒减字浣溪沙
金斗城南载酒频。东西飞观跨通津。漾舟聊送雨馀春。
桃李趣行无算酌，桑榆收得自由身。酣歌一曲太平人。
◎野老不知尧舜力，酣歌一曲太平人。（唐宋之问《寒食还陆浑别业》）
◆“趣行”字新。（夏敬观批语）
掩萧斋减字浣溪沙
落日逢迎朱雀街。共乘青舫度秦淮。笑拈飞絮罥金钗。
洞户华灯归别馆，碧梧红药掩萧斋。愿随明月入君怀。
◎朱城九门门九闺，愿逐明月入君怀。（南朝鲍照《代淮南王》）
杨柳陌减字浣溪沙
兴庆宫池整月开。□□□□缕金鞋。后庭芳草绿缘阶。
祓禊归□杨柳陌，□□□落凤凰钗。细风抛絮入人怀。
◎长短春草绿，缘阶如有情……睹物知妾怨，希君种后庭。（唐李白《寄远》）
◆“抛”字新。（夏敬观批语）
换追风减字浣溪沙
掌上香罗六寸弓。雍容胡旋一盘中。目成心许两匆匆。
别夜可怜长共月，当时曾约换追风。草生金埒画堂空。
◎赵飞燕体轻，能掌上舞。（《太平御览·乐部·舞》）
◎满堂兮美人，忽独与余兮目成。（《楚辞·九歌·少司命》）
◎美人迈兮音尘阙，隔千里兮共明月。（南朝谢庄《月赋》）
◎王武子被责，移第北邙下。于时人多地贵，济好马射，买地作埒，编钱匝地竟埒。时人号曰“金埒”。（《世说新语·汰侈》）
最多宜减字浣溪沙
半解香绡扑粉肌。避风长下绛纱帷。碧琉璃水浸琼枝。
不学寿阳窥晓镜，何烦京兆画新眉。可人风调最多宜。
◎宋武帝女寿阳公主，人日卧于含章殿檐下，梅花落公主额上，成五出花，拂之不去。皇后留之，看得几时。经三日，洗之乃落，宫女奇其异，竞效之。今梅花妆是也。（《太平御览·时序部·人日》）
◎（张敞）又为妇画眉，长安中传张京兆眉怃。有司以奏敞，上问之，对曰：“臣闻闺房之内，夫妇之私，有过于画眉者。”（《汉书·张敞传》）
锦缠头减字浣溪沙
旧说山阴禊事修。漫书茧纸叙清游。吴门千载更风流。
绕郭烟花连茂苑，满船丝竹载《凉州》。一标争胜锦缠头。
◎《兰亭》者，晋右将军会稽内史琅琊王羲之字逸少所书之诗序也。右军……穆帝永和九年暮春三月三日宦游山阴，与太原孙统……等四十有一人修祓禊之礼，挥毫制序，兴乐而书，用蚕茧纸、鼠须笔，遒媚劲健，绝代更无。（唐张彦远《法书要录》引唐何延之《兰亭记》）
◎绕郭烟波浮泗水，一船丝竹载《凉州》。（唐薛能《清河泛舟》）
◎有小舟，一军校执一竿，上挂以锦彩银碗之类，谓之“标竿”，插在近殿水中。又见旗招之，则两行舟，鸣鼓并进，捷者得标。（宋孟元老《东京梦华录》）
将进酒小梅花
城下路。凄风露。今人犁田古人墓。岸头沙。带蒹葭。漫漫昔时，流水今人家。黄埃赤日长安道。倦客无浆马无草。开函关。掩函关。千古如何，不见一人闲。
六国扰。三秦扫。初谓商山遗四老。驰单车。致缄书。裂荷焚芰，接武曳长裾。高流端得酒中趣。深入醉乡安稳处。生忘形。死忘名。谁论二豪，初不数刘伶。
◎城边路，今人犁田古人墓。（唐顾况《短歌行》）
◎岸上沙，昔时江水今人家。（唐顾况《短歌行》）
◎长安道，人无衣，马无草。（唐顾况《长安道》）
◎如何百年内，不见一人闲。（唐戴叔伦《淮南逢董校书》）
◎商山遗四老：秦末，东园公、绮里季、夏黄公、甪里先生，避秦乱，隐商山，年皆八十有馀，须眉皓白，时称“商山四皓”。高祖召，不应。后高祖欲废太子，吕后用留侯计，迎四皓，辅太子，遂使高祖辍废太子之议。事见《史记·留侯世家》。
◎制芰荷以为衣兮，集芙蓉以为裳。（《楚辞·离骚》）
◎焚芰制而裂荷衣，抗尘容而走俗状。（南朝孔稚圭《北山移文》）
◎接武：步履相接，犹接踵。
◎饰固陋之心，则何王之门不可曳长裾乎。（《汉书·邹阳传》。曳裾：拖着衣襟，“曳裾王门”之省称，比喻在王侯权贵门下作食客。）
◎忘形到尔汝，痛饮真吾师。（唐杜甫《醉时歌》）
◎张季鹰纵任不拘，时人号为“江东步兵”。或谓之曰：“卿乃可纵适一时，独不为身后名邪？”答曰：“使我有身后名，不如即时一杯酒！”（《世说新语·任诞》）
◎二豪侍侧焉，如蜾蠃之与螟蛉。（《文选·酒德颂》。李善注：“二豪，公子、处士也。”）
◆右三阕（指本篇、下篇及后“思前别”三首《小梅花》）檃括唐人诗歌为之，是亦集句之义。然其间语意联属，飘飘然有豪纵高举之气。酒酣耳热，浩歌数过，亦一快也。（宋赵闻礼《阳春白雪·外集》）
◆章法、句法不古不今，亦不类乐府，词中别调也。（清陈廷焯《白雨斋词话》）
◆《小梅花》系东山创调，一名《梅花引》，体近古乐府，宜径用古乐府作法，软句弱韵，均所最忌。贺作笔力徒健，《词律》收向子諲作，不逮贺作远甚，而反谓胜之，真赏识于牝牡骊黄之外矣。（蔡嵩云《柯亭词论》）
◆是汉魏乐府。（夏敬观批语）
行路难小梅花
缚虎手。悬河口。车如鸡栖马如狗。白纶巾。扑黄尘。不知我辈，可是蓬蒿人。衰兰送客咸阳道。天若有情天亦老。作雷颠。不论钱。谁问旗亭，美酒斗十千。
酌大斗。更为寿。青鬓常青古无有。笑嫣然。舞翩然。当垆秦女，十五语如弦。遗音能记《秋风曲》。事去千年犹恨促。揽流光。系扶桑。争奈愁来，一日却为长。
◎王太尉云：“郭子玄语议如悬河写水，注而不竭。”（《世说新语·赏誉》）
◎（朱）震字伯厚，初为州从事，奏济阴太守单匡臧罪，并连匡兄中常侍车骑将军超。桓帝收匡下廷尉，以谴超，超诣狱谢。三府谚曰：“车如鸡栖马如狗，疾恶如风朱伯厚。”（《后汉书·陈蕃传》）
◎仰天大笑出门去，我辈岂是蓬蒿人。（唐李白《南陵别儿童入京》）
◎衰兰送客咸阳道，天若有情天亦老。（唐李贺《金铜仙人辞汉歌》）
◎雷义字仲公，豫章鄱阳人也。……义尝济人死罪，罪者后以金二斤谢之，义不受，金主伺义不在，默投金于承尘上。后葺理屋宇，乃得之，金主已死，无所复还，义乃以付县曹。……义归，举茂才，让于陈重，刺史不听，义遂阳狂被发走，不应命。（《后汉书·雷义传》）
◎归来宴平乐，美酒斗十千。（三国魏曹植《名都篇》）
◎酌以大斗，以祈黄耇。（《诗经·大雅·行苇》。朱熹《诗集传》：“此颂祷之辞。欲其饮此酒而得老寿。”）
◎金乌长飞玉兔走，青鬓长青古无有。（唐韩琮《春愁》）
◎胡姬年十五，春日独当垆。（汉辛延年《羽林郎》）
◎秋风起兮白云飞，草木黄落兮雁南归。兰有秀兮菊有芳，怀佳人兮不能忘。泛楼船兮济汾河，横中流兮扬素波。箫鼓鸣兮发棹歌，欢乐极兮哀情多。少壮几时兮奈老何。（《秋风辞》。《乐府诗集》引《汉武帝故事》曰：“帝行幸河东，祠后土。顾视帝京，忻然中流，与群臣饮宴。帝欢甚，乃自作《秋风辞》。”）
◎愁来一日即为长。（唐李益《同崔邠登鹳雀楼》）
◆“车如鸡栖马如狗”，用古谚语，绝似稼轩手笔。（清王士禛《花草蒙拾》）
◆掇拾古语，运用入化。借他人之酒杯，浇自己之块垒。赵闻礼所谓“酒酣耳热，浩歌数过，亦一快也”。（清陈廷焯《词则·别调集》）
◆节短而韵长，调高而音凄，其雄恢才笔，可与放翁、稼轩争驱夺槊矣。（俞陛云《唐五代两宋词选释》）
◆稼轩豪迈之处，从此脱胎。豪而不放，稼轩所不能学也。（夏敬观批语）
东邻妙木兰花
张灯结绮笼驰道。六六洞天连夜到。昭华吹断《紫云回》，怊怅人间新梦觉。
倾城犹记东邻妙。尊酒相逢留一笑。卢郎任老也多才，不数五陵狂侠少。
◎高祖初入咸阳宫，周行库府，金玉珍宝不可称言。……玉管长二尺三寸，二十六孔，吹之则见车马山林，隐辚相次，吹息亦不复见，铭曰“昭华之琯”。（《西京杂记》）
◎上尝坐朝，以手指上下按其腹。退朝，高力士进曰：“陛下向来数以手指按其腹，岂非圣体小不安耶！”上曰：“非也。吾昨夜梦游月宫，诸仙娱予以上清之乐，寥亮清越，殆非人间所闻也。酣醉久之，合奏诸乐以送吾归。其曲凄楚动人，杳杳在耳。吾回，以玉笛寻之，尽得之矣，坐朝之际，虑忽遗忘，故怀玉笛，时以手指上下寻，非不安。”力士再拜贺曰：“非常之事也。愿陛下为臣一奏之。”其声寥寥然，不可名言也。力士又再拜，且请其名。上笑言曰：“此曲名《紫云回》。”遂载于乐章，今太常刻石在焉。（唐郑綮《开天传信记》）
◎卢家有子弟，年已暮，而犹为校书郎。晚娶崔氏子，崔有词翰，结褵之后，微有慊色。卢因请诗以述怀为戏，崔立成诗曰：“不怨卢郎年纪大，不怨卢郎官职卑。自恨妾身生较晚，不见卢郎年少时。”（《南部新书·丁》）
问歌颦雨中花
清滑京江人物秀。富美发、丰肌素手。宝子馀妍，阿娇馀韵，独步秋娘后。
奈倦客襟怀先怯酒。问何意、歌颦易皱。弱柳飞绵，繁花结子，做弄伤春瘦。
◎京江水清滑，生女白如脂。（唐杜牧《杜秋娘诗》）
◎长安贡御车女袁宝儿，年十五，腰肢纤堕，騃冶多态，（炀）帝宠爱之特厚。（唐颜师古《隋遗录》）
◎年四岁，立为胶东王。数岁，长公主嫖抱置膝上，问曰：“儿欲得妇不？”胶东王曰：“欲得妇。”长主指左右长御百馀人，皆云“不用”。末指其女问曰：“阿娇好不？”于是乃笑对曰：“好！若得阿娇作妇，当作金屋贮之也。”长主大悦。乃苦要上，遂成婚焉。（《汉武故事》）
◎杜秋，金陵女也。年十五为李锜妾。后锜叛灭，籍之入宫，有宠于景陵。穆宗即位，命秋为皇子傅姆。皇子壮，封漳王。郑注用事，诬丞相欲去己者，指王为根。王被罪废削，秋因赐归故乡。（唐杜牧《杜秋娘诗》序）
◆上阕实赋其人，下阕飞绵结子之感。诵“容易生儿似阿侯”句，东山却被做弄，倦客伤春，徒怜瘦损耳。（俞陛云《唐五代两宋词选释》）
画楼空诉衷情
吴门春水雪初融。触处小桡通。满城弄黄杨柳，着意恼春风。
弦管闹，绮罗丛。月明中。不堪回首，双板桥东，罨画楼空。
◎故国不堪回首月明中。（五代李煜《虞美人》）
偶相逢诉衷情
彩山涌起翠楼空。箫鼓沸春风。桂娥唤回清昼，夹路宝芙蓉。
长步障，小纱笼。偶相逢。艳妆宜笑，隐语传情，半醉醒中。
◆“唤回”，新颖。（夏敬观批语）
步花间诉衷情
凭陵残醉步花间。风绰佩珊珊。蹋青解红人散，不耐日长闲。
纤手指，小金环。拥云鬟。一声《水调》，两点春愁，先占眉山。
◎时闻杂佩声珊珊。（唐杜甫《郑驸马宅宴洞中》）
◎蹋青：即踏青。
◎队舞之制，其名各十。小儿队凡七十二人……九曰儿童解红队，衣紫绯绣襦，系银带，冠花砌凤冠，绶带。（《宋史·乐志》）
◆“绰”字炼熟。（夏敬观批语）
醉梦迷丑奴儿
深坊别馆兰闺小，障掩金泥。灯映玻璃。一枕浓香醉梦迷。
醒来拟作清晨散，草草分携。柳巷鸦啼。又是明朝日向西。
◎柳巷向陂斜，回阳噪乱鸦。（唐耿湋《题杨著别业》）
忍泪吟丑奴儿
十年一觉扬州梦，雨散云沉。隔水登临。扬子湾西夕照深。
当时玉管朱弦句，忍泪重吟。辨取沾襟。饾饤西风□□□。
◎十年一觉扬州梦，赢得青楼薄幸名。（唐杜牧《遣怀》）
◎玉管朱弦莫急催，容听歌送十分杯。长爱《夫怜》第二句，倩君重唱“夕阳开”。（唐白居易《听歌六绝句·想夫怜》）
◎又有饾饤一语，为零碎凑合之义。（《诗词曲语辞汇释》）
◆“深”字妙。（夏敬观批语）
凌歊引铜人捧露盘引
控沧江。排青嶂，燕台凉。驻彩仗、乐未渠央。岩花磴蔓，妒千门、珠翠倚新妆。舞闲歌悄，恨风流、不管馀香。
繁华梦，惊俄顷，佳丽地，指苍茫。寄一笑、何与兴亡。量船载酒，赖使君、相对两胡床。缓调清管，更为侬、三弄斜阳。
◎黄山在县西北五里，上有宋凌歊台，周回五里一百步，高四十丈，石碑见存。（《太平寰宇记·江南西道·太平州当涂县》）
◎千门：指宫廷。
◎借问汉宫谁得似，可怜飞燕倚新妆。（唐李白《清平调》）
◎江南佳丽地，金陵帝王州。（南朝谢朓《入朝曲》）
◎郑泉，字文渊，陈郡人。博学有奇志，而性嗜酒，其闲居每曰：“愿得美酒满五百斛船，以四时甘脆置两头，反覆没饮之，惫即往而啖肴膳。酒有斗升减，随即益之，不亦快乎！”（《三国志·吴书·吴主传》裴松之注引《吴书》）
◎王子猷出都，尚在渚下。旧闻桓子野善吹笛，而不相识。遇桓于岸上过，王在船中，客有识之者，云是桓子野，王便令人与相闻，云：“闻君善吹笛，试为我一奏。”桓时已贵显，素闻王名，即便回下车，踞胡床，为作三调。弄毕，便上车去。客主不交一言。（《世说新语·任诞》）
◎唯有桓伊江上笛，卧吹三弄送残阳。（唐李郢《江上逢羽林王将军》）
◆“江”字叶。“寄一笑”句为全词之眼。（夏敬观批语）
秋风叹燕瑶池
琼钩褰幔。秋风观。漫漫。白云联度河汉。长宵半。参旗烂烂。何时旦。
命闺人、金徽重按。商歌弹。依稀《广陵》清散。低眉叹。危弦未断。肠先断。
◎齐桓公夜出迎客，而宁戚疾击其牛角，商歌曰：“南山矸，白石烂，生不遭尧与舜禅。短布单衣适至骭，从昏饭牛薄夜半，长夜曼曼何时旦？”（《史记·鲁仲连邹阳列传》裴骃《集解》）
◎嵇中散临刑东市，神气不变，索琴弹之，奏《广陵散》。曲终，曰：“袁孝尼尝请学此散，吾靳固不与，《广陵散》于今绝矣！”（《世说新语·雅量》）
◎挥危弦则涕流。（《文选·七命》。李善注：“郑玄《论语注》曰：‘危，高也。’”）
◆结句极沉痛，如孟才人之歌《河满》，寸寸回肠矣。（俞陛云《唐五代两宋词选释》）
◆“弹”字作去声用似欠，或与前“漫”字同为挟叶平韵，未可以东坡词例之。（夏敬观批语）
断湘弦万年欢
淑质柔情，靓妆艳笑，未容桃李争妍。红粉墙东，曾记窥宋三年。不间云朝雨暮，向西楼、南馆留连。何尝信，美景良辰，赏心乐事难全。
青门解袂，画桥回首，初沉汉佩，永断湘弦。漫写浓愁幽恨，封寄鱼笺。拟话当时旧好，问同谁、与醉尊前。除非是，明月清风，向人今夜依然。
◎天下良辰、美景、赏心、乐事，四者难并。（南朝谢灵运《拟魏太子邺中集诗序》）
◎感交甫之丧佩。（《文选·江赋》。李善注：“《韩诗内传》曰：郑交甫遵彼汉皋台下，遇二女，与言曰：‘愿请子之佩。’二女与交甫，交甫受而怀之，超然而去。十步，循探之，即亡矣。回顾二女，亦即亡矣。”）
◎流水传湘浦，悲风过洞庭。曲终人不见，江上数峰青。（唐钱起《省试湘灵鼓瑟》）
◎鱼笺：鱼子笺的简称，古代的一种布目纸，产于蜀地。又同“鲤书”，代指书信。
◎刘尹曰：“清风朗月，辄思玄度。”（《世说新语·言语》）
◆回环宛转，清真作法如此。（夏敬观批语）
子夜歌忆秦娥
三更月。中庭恰照梨花雪。梨花雪。不胜凄断，杜鹃啼血。
王孙何许音尘绝。柔桑陌上吞声别。吞声别。陇头流水，替人呜咽。
◎百鸟有啼时，子规声不歇。春寒四邻静，独叫三更月。（唐雍陶《闻子规》）
◎王孙游兮不归。（《楚辞·招隐士》）
独倚楼更漏子
上东门，门外柳。赠别每烦纤手。一叶落，几番秋。江南独倚楼。
曲阑干，凝伫久。薄暮更堪搔首。无际恨，见闲愁。侵寻天尽头。
◎上东门，洛阳东面门也。（《太平寰宇记·河南道·西京·河南府·洛阳县》）
◎霸桥在长安东，跨水作桥，汉人送客至此桥，折柳赠别。（《三辅黄图》）
◎见一落叶而知岁之将暮。（《淮南子·说山》）
◎伫为有所企待之义，与凝字合成一辞，仍为发怔或出神之义。……有为凝望义者，凡凭高危阑有所企望者属之。（《诗词曲语辞汇释》）
◎爱而不见，搔首踟蹰。（《诗经·邶风·静女》）
◎伫倚危楼风细细。望极春愁，黯黯生天际。（宋柳永《凤栖梧》）
翻翠袖更漏子
绣罗垂，花蜡换。问夜何其将半。侵舄履，促杯盘。留欢不作难。
令随阄，歌应弹。舞按《霓裳》前段。翻翠袖，怯春寒。玉阑风牡丹。
◎邓州花蜡烛名著天下，虽京师不能造，相传云是寇莱公烛法。（宋欧阳修《归田录》）
◎夜如何其，夜未央。（《诗经·小雅·庭燎》）
◎日暮酒阑，合尊促坐，男女同席，履舄交错。杯盘狼藉，堂上烛灭，主人留髡而送客。罗襦襟解，微闻芗泽。当此之时，髡心最欢，能饮一石。（《史记·滑稽列传》）
◎《霓裳羽衣曲》，起于开元，盛于天宝也。（唐白居易《新乐府·法曲歌》自注）
◎醉娇胜不得，风袅牡丹花。（唐白居易《和燕子楼》）
◆此“弹”字亦仄用。观此北宋时《霓裳曲》亦只存前段，至南宋白石谱《中序第一》，亦前段也。（夏敬观批语）
付金钗更漏子
付金钗，平斗酒。未许解携纤手。吟警句，写清愁。浮骖为少留。
旧游赊，新梦后。月映隔窗疏柳。闲砚席，剩衾裯。今秋似去秋。
◎泥他沽酒拔金钗。（唐元稹《遣悲怀》）
◎残月如初月，新秋似旧秋。（南朝庾信《拟咏怀》）
伴登临中吕宫丑奴儿
中吴茂苑繁华地，冠盖如林。桃李成阴。若个芳心、真个会琴心。
高秋霁色清于水，月榭风襟。且伴登临。留与他年、尊酒话而今。
◎冠盖如云，七相五公。（汉班固《西都赋》）
苗而秀中吕宫丑奴儿
吴都佳丽苗而秀，燕样腰身。按舞华茵。促遍《凉州》、罗袜未生尘。
□□□□□□透，歌怨眉颦。张燕宜频。□□□□、□□□□□。
◎厥粲伊何，既苗而秀。（晋枣嵩《赠杜方叔》）
◎宜主幼聪悟，家有彭祖分脉之书，善行气术，长而纤便轻细，举止翩然，人谓之“飞燕”。（《赵飞燕外传》）
◎凌波微步，罗袜生尘。（三国魏曹植《洛神赋》）
东吴乐尉迟杯
胜游地。信东吴绝景饶佳丽。平湖底。见层岚，凉月下，闻清吹。人如秾李。泛襟袂。香润蘋风起。喜凌波、素袜逢迎，领略当歌深意。
鄂君被。双鸳绮。垂杨荫，夷犹画舲相舣。宝瑟弦调，明珠佩委。回首碧云千里。归鸿后、芳音谁寄。念怀县、青鬓今无几。枉分将、镜里华年，付与楼前流水。
◎江南佳丽地。（南朝谢朓《入朝曲》）
◎清吹：清越的管乐，如笙笛之类。
◎何彼秾矣，华如桃李。（《诗经·召南·何彼秾矣》）
◎风生于地，起于青蘋之末。（战国宋玉《风赋》）
◎对酒当歌，人生几何。（汉曹操《短歌行》）
◎鄂君子皙之泛舟于新波之中也，乘青翰之舟……榜枻越人拥楫而歌……曰：“今夕何夕兮，搴舟中流。今日何日兮，得与王子同舟。蒙羞被好兮，不訾诟耻。心几顽而不绝兮，得知王子。山有木兮木有枝，心悦君兮君不知。”于是鄂君子皙乃揄修袂，行而拥之，举绣被而覆之。（《说苑·善说》）
◎客从远方来，遗我一端绮。相去万馀里，故人心尚尔。文采双鸳鸯，裁为合欢被。著以长相思，缘以结不解。以胶投漆中，谁能离别此。（《古诗十九首·客从远方来》）
◎碧云千里暮愁合。（唐许浑《和友人送僧归桂州灵岩寺》）
台城游水调歌头
南国本潇洒，六代浸豪奢。台城游冶，襞笺能赋属宫娃。云观登临清夏。璧月留连长夜。吟醉送年华。回首飞鸳瓦，却羡井中蛙。
访乌衣，成白社，不容车。旧时王谢，堂前双燕过谁家。楼外河横斗挂。淮上潮平霜下。樯影落寒沙。商女篷窗罅，犹唱《后庭花》。
◎南国，谓江南也。（《楚辞·九章·橘颂》王逸章句）
◎台城六代竞豪华，结绮临春事最奢。万户千门成野草，只缘一曲《后庭花》。（唐刘禹锡《台城》。六代：三国吴、东晋和南朝的宋、齐、梁、陈，相继建都建康，吴名“建业”，即今江苏南京市，史称“六代”或“六朝”。）
◎后主愈骄，不虞外难，荒于酒色，不恤政事，左右嬖佞珥貂者五十人，妇人美貌丽服巧态以从者千馀人。常使张贵妃、孔贵人等八人夹坐，江总、孔范等十人预宴，号曰“狎客”。先令八妇人襞采笺，制五言诗，十客一时继和，迟则罚酒。君臣酣饮，从夕达旦，以此为常。（《南史·陈后主本纪》）
◎以宫人有文学者袁大舍等为女学士，后主每引宾客，对贵妃等游宴，则使诸贵人及女学士与狎客共赋新诗，互相赠答，采其尤艳丽者，以为曲调，被以新声，选宫女有容色者以千百数，令习而歌之，分部迭进，持以相乐，其曲有《玉树后庭花》、《临春乐》等。其略云：“璧月夜夜满，琼树朝朝新。”大抵所归皆美张贵妃、孔贵嫔之容色。（《南史·张贵妃传》）
◎干芦一炬火，回首是平芜。（唐杜牧《台城曲》）
◎谁怜容足地，却羡井中蛙。（唐杜牧《台城曲》）
◎城内文武百司皆遁出，唯尚书仆射袁宪、后閤舍人夏侯公韵侍侧。宪劝端坐殿上，正色以待之。后主曰：“锋刃之下，未可及当，吾自有计。”乃逃于井。二人苦谏不从，以身蔽井。后主与争久之方得入。……既而军人窥井而呼之，后主不应。欲下石，乃闻叫声。以绳引之，惊其太重。及出，乃与张贵妃、孔贵人三人同乘而上。（《南史·陈后主本纪》）
◎乌衣巷，在秦淮南。晋南渡，王谢诸名族居此，时谓其子弟为“乌衣诸郎”。今城南长干寺北有小巷曰乌衣，去朱雀桥不远。（《景定建康志》）
◎董京，字威辇，不知何郡人也。初与陇西计吏俱至洛阳，被发而行。逍遥吟咏，常宿白社中。时乞于市，得残碎缯絮，结以自覆，金帛佳绵则不肯受。（《晋书·董京传》）
◎相逢狭路间，路隘不容车。（古乐府《相逢狭路间行》）
◎朱雀桥边野草花，乌衣巷口夕阳斜。旧时王谢堂前燕，飞入寻常百姓家。（唐刘禹锡《乌衣巷》）
◎烟笼寒水月笼沙，夜泊秦淮近酒家。商女不知亡国恨，隔江犹唱《后庭花》。（唐杜牧《泊秦淮》）
◎祯明初，后主作新歌，辞甚哀怨，令后宫美人习而歌之。其辞曰：“玉树后庭花，花开不复久。”时人以歌谶，此其不久兆也。（《隋书·五行志》）
潇湘雨满庭芳
一阕离歌，满尊红泪，解携十里长亭。木兰归棹，犹倚彩蘋汀。鸦噪黄陵庙掩，因想像、鼓瑟湘灵。渔村远，烟昏雨淡，灯火两三星。
愁听。樯影外，繁声骤点，□□□□。□□□□□，浓睡香屏。入梦难留□□，□□□、□□□□。□窗晓，云容四敛，江上数峰青。
◎文帝所爱美人，姓薛名灵芸，常山人也……年至十五，容貎绝世。……谷习出守常山郡……以千金宝赂聘得之，既得，乃以献文帝。灵芸闻别父母，歔欷累日，泪下沾衣。至升车就路之时，以玉唾壶承泪，壶即红色。既发常山，及至京师，壶中泪凝如血。（晋王嘉《拾遗记》）
◎十里五里，长亭短亭。（南朝庾信《哀江南赋》）
◎木兰洲在浔阳江中，多木兰树，昔吴王阖闾植木兰于此，用构宫殿也。七里洲中有鲁班刻木兰为舟，舟至今在洲中。诗家云“木兰舟”，出于此。（南朝任昉《述异记》）
◎汀洲采白蘋，日落江南春。洞庭有归客，潇湘逢故人。（南朝柳恽《江南曲》）
◎曲终人不见，江上数峰青。（唐钱起《省试湘灵鼓瑟》）
◆何减秦郎！（夏敬观批语）
念离群沁园春
宫烛分烟，禁池开钥，凤城暮春。向落花香里，澄波影外，笙歌迟日，罗绮芳尘。载酒追游，联镳归晚，灯火平康寻梦云。逢迎处，最多才自负，巧笑相亲。
离群。客宦漳滨。但惊见、来鸿归燕频。念日边消耗，天涯怅望，楼台清晓，帘幕黄昏。无限悲凉，不胜憔悴，断尽危肠销尽魂。方年少，恨浮名误我，乐事输人。
◎《周礼》：“四时变国火。”谓春取榆柳之火，夏取枣杏之火，季夏取桑柘之火，秋取柞楢之火，冬取槐檀之火。而唐时惟清明取榆柳火以赐近臣、戚里。本朝因之，惟赐辅臣、戚里，帅臣、节察、三司使、知开封府、枢密直学士、中使皆得厚赐，非常赐例也。（宋宋敏求《春明退朝录》）
◎日暮汉宫传蜡烛，轻烟散入五侯家。（唐韩翃《寒食》）
◎赵次公曰：秦穆公女吹箫，凤降其城，因号“丹凤城”。其后言京城曰“凤城”。（清仇兆鳌杜甫《夜》注）
◎日边：谓京师。
◎镳，马衔也。（《说文解字》）
◎长安有平康坊，妓女所居之地。京都侠少，萃集于此。兼每年新进士以红笺名纸游谒其中，时人谓此坊为风流薮泽。（五代王仁裕《开元天宝遗事》）
◎巧笑倩兮。（《诗经·卫风·硕人》）
宛溪柳六幺令
梦云萧散，帘卷画堂晓。残薰尽烛隐映，绮席金壶倒。尘送行鞭袅袅。醉指长安道。波平天渺。兰舟欲上，回首离愁满芳草。
已恨归期不早。枉负狂年少。无奈风月多情，此去应相笑。心记新声缥缈。翻是相思调。明年春杪。宛溪杨柳，依旧青春为谁好。
◎笙歌一曲倒金壶。（唐郑谷《席上赠歌者》）
◎离恨恰如春草，更行更远还生。（五代李煜《清平乐》）
◆后遍笔如辘轳。（龙榆生《唐宋名家词选》引朱孝臧批语）
伤春曲满江红
火禁初开，深深院、尽重帘箔。人自起、翠衾寒梦，夜来风恶。肠断残红和泪落，半随经雨飘池角。记采兰、携手曲江游，年时约。
芳物大，都如昨。自怨别，疏行乐。被无情双燕，短封难托。谁念东阳销瘦骨，更堪白纻衣衫薄。向小窗、题满杏花笺，伤春作。
◎（寒食）禁火三日。（南朝宗懔《荆楚岁时记》）
◎庭院深深深几许。杨柳堆烟，帘幕无重数。（五代冯延巳《蝶恋花》）
◎郑国之俗，三月上巳之辰，采兰水上以祓除不祥。……于是士女相与戏谑。（宋朱熹《诗集传》）
◎曲江池：此以唐长安曲江池代指宋东京金明池。
◎袖中有短书，愿寄双飞燕。（南朝江淹《拟李都尉陵从军》）
◎与徐勉素善，遂以书陈情于勉曰：“……而开年以来病增虑切。……百日数旬，革带常应移孔，以手握臂，率计月小半分。”（《梁书·沈约传》。东阳：指沈约，他曾为东阳太守。）
◎新裁白纻做春衣。（唐雍陶《公子行》）
◆咏风雨摧花，而词心宛转随之，情与景皆臻妙境。下阕骨瘦更堪衣薄，乃加倍写愁法。结句亦简洁。（俞陛云《唐五代两宋词选释》）
◆“人自起”句挺接，妙极。此篇所用虚字，前后贯串。此类处所又清真所同。（夏敬观批语）
横塘路青玉案
凌波不过横塘路。但目送、芳尘去。锦瑟华年谁与度。月桥花院，琐窗朱户。只有春知处。
飞云冉冉蘅皋暮。彩笔新题断肠句。若问闲情都几许。一川烟草，满城风絮。梅子黄时雨。
◎凌波微步，罗袜生尘。（三国魏曹植《洛神赋》）
◎锦瑟无端五十弦，一弦一柱思华年。（唐李商隐《锦瑟》）
◎一川，估量情形之辞，犹云满地或一片也。（《诗词曲语辞汇释》）
◎今江湘二浙四五月之间，梅欲黄落则水润土溽，础壁皆汗，蒸郁成雨，其霏如雾，谓之“梅雨”。（宋陆佃《埤雅》）
◆世推方回所作“梅子黄时雨”为绝唱，盖用寇莱公语也。寇诗云：“杜鹃啼处血成花，梅子黄时雨如雾。”（宋胡仔《苕溪渔隐丛话》引潘惇《潘子真诗话》）
◆贺方回初在钱塘（按当作“横塘”），作《青玉案》，鲁直喜之，赋绝句云：“解道江南断肠句，只今惟有贺方回。”贺集中如《青玉案》者甚众。大抵二公（按指贺铸、周邦彦）卓然自立，不肯浪下笔，予故谓“语意精新，用心甚苦”。（宋王灼《碧鸡漫志》）
◆情景欲绝。（明杨慎批点本《草堂诗馀》）
◆叠写三句闲愁，真绝唱！（明沈际飞《草堂诗馀·正集》）
◆贺方回《青玉案》：“试问闲愁知几许？一川烟草，满城风絮。梅子黄时雨。”不特善于喻愁，正以琐碎为妙。（清沈谦《填词杂说》）
◆方回《青玉案》词，工妙之至，无迹可寻，语句思路亦在目前，而千人万人不能凑泊。（清先著、程洪《词洁》）
◆各调中惟此为中正之则，人因此词呼为“贺梅子”。词情词律高压千秋，无怪一时推服。涪翁有云：“解道江南断肠句，世间惟有贺方回。”信非虚言。（清万树《词律》）
◆词有袭前人语而得名者，虽大家不免，如方回“梅子黄时雨”、耆卿“杨柳岸、晓风残月”、少游“寒鸦数点，流水绕孤村”、幼安“是他春带愁来，春归何处？却不解、带将愁去”等句，惟善于调度，正不以有蓝本为嫌。（清吴衡照《莲子居词话》）
◆按方回有小筑在姑苏盘门内（按当作“外”），地名横塘，时往来其间，有此作。方回以孝惠皇后族孙，元祐中通判泗州，又倅太平州，退居吴下，是此词作于退休之后也，自有一番不得意、难以显言处。言斯所居横塘断无宓妃到，然波光清幽，亦常目送芳尘，第孤寂自守，无与为欢，惟有春风相慰藉而已。次阕言幽居肠断，不尽穷愁，惟见烟草风絮、梅雨如雾，共此旦晚耳。无非写其景之郁勃岑寂也。（清黄苏《蓼园词选》）
◆一篇之工，脍炙人口，如“山抹微云”、“梅子黄时雨”、《暗香》、《疏影》、“春水”等篇，名实相副，则亦当之无愧色。（清陈廷焯《白雨斋词话》）
◆（“一川”三句）一句一月，非一时也。不着一字，故妙。（王闿运《湘绮楼词选》）
◆“锦瑟”四句，花榭绮窗，只有春风吹到，其寂寥之况与离索之怀，皆寓其中。下阕“闲愁”以下四句用三叠笔写愁，如三叠《阳关》，令人凄绝。题标《横塘路》，当有伊人宛在，非泛写闲愁也。（俞陛云《唐五代两宋词选释》）
◆稼轩秾丽之处，从此脱胎。细读《东山词》，知其为稼轩所师也。世但言苏、辛为一派，不知方回，亦不知稼轩。（夏敬观批语）
人南渡感皇恩
兰芷满芳洲，游丝横路。罗袜尘生步。迎顾。整鬟颦黛，脉脉两情难语。细风吹柳絮。人南渡。
回首旧游，山无重数。花底深朱户。何处。半黄梅子，向晚一帘疏雨。断魂分付与。春将去。
◎采芳洲兮杜若。（《楚辞·九歌·湘君》）
◎一丛芳草足碍人，数尺游丝即横路。（南朝庾信《春赋》）
◎盈盈一水间，脉脉不得语。（《古诗十九首·迢迢牵牛星》）
◆（“细风”二句）笔致宕往。（清陈廷焯《云韶集》）
◆（“半黄梅子”四句）骨韵俱高，情深一往。（清陈廷焯《云韶集》）
◆此调与前首皆录别之作。前首云“目送芳尘去”，乃指人而言；此云“南渡”、“回首”，则就己而言。“细风”二句有远韵。下阕在万重山外寄思，由“花底”而“朱户”，而梅雨帘栊，离心层递而远，心凭谁寄，只可托付春风，惟名手能曲曲写出。（俞陛云《唐五代两宋词选释》）
薄幸
艳真多态。更的的、频回眄睐。便认得、琴心相许，与写宜男双带。记画堂、斜月朦胧，轻颦微笑娇无奈。便翡翠屏开，芙蓉帐掩，与把香罗偷解。
自过了收灯后，都不见、蹋青挑菜。几回凭双燕，丁宁深意，往来翻恨重帘碍。约何时再。正春浓酒暖，人闲昼永无聊赖。厌厌睡起，犹有花梢日在。
◎的的：光亮、鲜明貌。“的”的本字当作“旳”。
◎眄睐：顾盼。
◎宜男，草也，高六尺，花如莲。怀妊人带配，必生男。（《风土记》。宜男带当是以图案为宜男草的锦所制成的衣带。）
◆凡闺情之词，淡而不厌，哀而不伤，此作当之。（明吴从先辑《草堂诗馀隽》引明李攀龙）
◆耆卿于写景中见情，故淡远；方回于言情中布景，故秾至。（清周济《宋四家词选》）
◆意味极缠绵，而笔势极飞舞，宜其独步千古也。（清陈廷焯《云韶集》）
◆方回善用虚字，其味甚永。（清陈廷焯《词则·闲情集》）
◆上阕追叙前欢，下阕言紫燕西来，已寄书多阻，姑借酒以消磨永昼。乃酒消睡醒，仍日未西沉，清昼悠悠，遣愁无计，极写其无聊之思。原题曰“忆故人”，知其眷恋之深，调用《薄幸》，殆其自谓耶？（俞陛云《唐五代两宋词选释》）
◆两“便”字、两“与”字非复也，是文章变换处，出于有意。（夏敬观批语）
伴云来天香
烟络横林，山沉远照，逦迤黄昏钟鼓。烛映帘栊，蛩催机杼，共苦清秋风露。不眠思妇。齐应和、几声砧杵。惊动天涯倦宦，骎骎岁华行暮。
当年酒狂自负。谓东君、以春相付。流浪征骖北道，客樯南浦。幽恨无人晤语。赖明月曾知旧游处。好伴云来，还将梦去。
◎寒蛩乍响催机杼。（唐温庭筠《秋日旅舍寄义山李侍御》）
◎骎骎：以马急速奔驰比喻时光流逝之速。
◎东君：谓司春之神。
◎彼美淑姬，可与晤语。（《诗经·陈风·东门之池》）
◆稼轩所师。（夏敬观批语）
念良游满江红
山缭平湖，寒飙飏、六英纷泊。清镜晓、倚岩琪树，挠云珠阁。窈窕缯窗褰翠幕，尊前皓齿歌《梅落》。信醉乡、绝境待名流，供行乐。
时易失，今犹昨。欢莫再，情何薄。扁舟幸不系，会寻佳约。想见徘徊华表下，个身似是辽东鹤。访旧游、人与物俱非，空城郭。
◎六英：指雪花。
◎纷泊：纷纷落下，飞扬。
◎《梅花落》，本笛中曲也。（《乐府诗集·横吹曲辞》）
◎泛若不系之舟，虚而遨游者也。（《庄子·杂篇·列御寇》）
◎丁令威本辽东人，学道于灵虚山。后化鹤归辽，集城门华表柱。时有少年，举弓欲射之，鹤乃飞，徘徊空中而言曰：“有鸟有鸟丁令威，去家千年今始归。城郭如故人民非，何不学仙冢累累。”遂高飞冲天。（《搜神后记》）
寒松叹胜胜慢
鹊惊桥断，凤怨箫闲，彩云薄晚苍凉。难致祖洲灵草，方士神香。寒松半欹涧底，恨女萝、先委冰霜。宝琴尘网，□□□□，□□□□。
依□履綦行处，酸心□，□□□□□□。□□帘垂窣地，簟竟空床。伤春燕归洞户，更悲秋、月皎回廊。同谁消遣，一年年、夜夜长。
◎织女七夕当渡河，使鹊为桥。（《风俗通》）
◎萧史者，秦穆公时人也，善吹箫，能致孔雀白鹤于庭。穆公有女字弄玉，好之。公遂以女妻焉。日教弄玉作凤鸣，居数年，吹似凤声，凤凰来止其屋，公为作凤台。夫妇止其上，不下数年，一日皆随凤凰飞去。（《列仙传》）
◎祖洲近在东海之中，地方五百里，去西岸七万里。上有不死之草，草形如菰苗，长三四尺，人已死三日者，以草覆之，皆当时活也，服之令人长生。（《十洲记》）
◎又令方士合灵药，玉釜煎炼金炉焚。九华帐深夜悄悄，反魂香降夫人魂。（唐白居易《李夫人》）
◎更无人处帘垂地，欲拂尘时簟竟床。……愁霖腹疾俱难遣，万里西风夜正长。（唐李商隐《王十二兄与畏之员外相访见招小饮时予以悼亡日近不去因寄》）
◆此悼亡词也。（夏敬观批语）
凤求凰胜胜慢
园林幂翠，燕寝凝香，华池缭绕飞廊。坐按吴娃清丽，楚调圆长。歌阑横流美眄，乍疑生、绮席辉光。文园属意，玉觞交劝，宝瑟高张。
南薰难销幽恨，金徽上，殷勤彩凤求凰。便许卷收行雨，不恋高唐。东山胜游在眼，待纫兰、撷菊相将。双栖安稳，五云溪、是故乡。
◎昔者舜弹五弦之琴，造《南风》之诗，其《诗》曰：“南风之薰兮，可以解吾民之愠兮；南风之时兮，可以阜吾民之财兮。”（《孔子家语》。南薰：古琴名。）
◎纫秋兰以为佩。（《楚辞·离骚》）
国门东好女儿
车马匆匆。会国门东。信人间、自古销魂处，指红尘北道，碧波南浦，黄叶西风。
堠馆娟娟新月，从今夜、与谁同。想深闺、独守空床思，但频占镜鹊，悔分钗燕，长望书鸿。
◎黯然销魂者，唯别而已矣。（南朝江淹《别赋》。销魂处：指离别处。）
◎春草碧色，春水渌波。送君南浦，伤如之何？（南朝江淹《别赋》）
◎堠馆：犹馆驿。
◎今夜鄜州月，闺中只独看。（唐杜甫《月夜》）
◎荡子行不归，空床难独守。（《古诗十九首·青青河畔草》）
◎镜听咒曰：“并光类俪，终逢协吉。”先觅一古镜，锦囊盛之，独向灶神，勿令人见，双手捧镜，诵咒七遍，出听人言，以定吉凶。又闭目信足走七步，开眼照镜，随其所照，以合人言，无不验也。（元伊世珍《琅嬛记》。占镜鹊：即占鹊镜。）
◎自怜断带日，偏恨分钗时。（南朝陆罩《闺怨》。分钗燕：即分燕钗。）
◆芊绵婉丽，款款深深。（清陈廷焯《云韶集》）
九回肠好女儿
削玉销香。不喜浓妆。倚高楼、望断章台路，但垂杨永巷，落花微雨，芳草斜阳。
赖有雕梁新燕，试寻访、五陵狂。小华笺、付与西飞去，印一双愁黛，再三归字，□九回肠。
◎削玉销香：谓美人消瘦。
◎楼高不见章台路。（五代冯延巳《鹊踏枝》）
◎永巷：永，长也。宫中之长巷，幽闭宫女之有罪者。（《三辅黄图·杂录》。此喻女子居所的孤独清冷。）
◎落花人独立，微雨燕双飞。（唐翁宏《春残》）
◎芳草无情，更在斜阳外。（宋范仲淹《苏幕遮》）
月先圆好女儿
才色相怜。难偶当年。屡逢迎、几许缠绵意，记秋千架底，摴蒱局上，祓禊池边。
收贮一春幽恨，细书遍、砑绫笺。算蓬山、未抵屏山远，奈碧云易合，彩霞深闭，明月先圆。
◎日暮碧云合，佳人殊未来。（南朝江淹《拟休上人怨别》）
◎明月先圆：意指人未团圆。
绮筵张好女儿
绮绣张筵。粉黛争妍。记六朝、旧数闺房秀，有长圆璧月，永新琼树，随步金莲。
不减丽华标韵，更能唱、《想夫怜》。认情通、色受缠绵处，似灵犀一点，吴蚕八茧，汉柳三眠。
◎谢遏绝重其姊，张玄常称其妹，欲以敌之。有济尼者，并游张、谢二家，人问其优劣，答曰：“王夫人神情散朗，故有林下风气；顾家妇清心玉映，自是闺房之秀。”（《世说新语·贤媛》）
◎（东昏侯）又凿金为莲华以帖地，令潘妃行其上，曰：“此步步生莲华也。”（《南史·齐纪下·废帝东昏侯》）
◎《古解题》曰：“《相府莲》者，王俭为南齐相，一时所辟皆才名之士。时人以入俭府为莲花池，谓如红莲映绿水。今号‘莲幕’者，自俭始。其后语讹为‘想夫怜’。”……《乐苑》曰：“《想夫怜》，羽调曲也。”（《乐府诗集·相府莲》）
◎身无彩凤双飞翼，心有灵犀一点通。（唐李商隐《无题》）
◎乡贡八茧之绵。（晋左思《吴都赋》）
◎玉溪生《江之嫣赋》云：“岂如河畔牛星，隔岁止闻一过，不比苑中人柳，终朝剩得三眠。”注云：“汉苑中有柳，状如人形，号曰人柳，一日三起三倒。”（宋胡仔《苕溪渔隐丛话》引《漫叟诗话》）
舞迎春迎春乐
云鲜日嫩东风软。雪初融、水清浅。粉□舞按《迎春》遍。似飞动、钗头燕。
深折梅花曾寄远。问谁为、倚楼凄怨。身伴未归鸿，犹顾恋、江南暖。
◎疏影横斜水清浅。（宋林逋《山园小梅》）
◎陆凯与范晔相善，自江南寄梅花一枝诣长安与晔，并《赠花》诗曰：“折花逢驿使，寄与陇头人。江南无所有，聊赠一枝春。”（《荆州记》）
城里钟菩萨蛮
厌厌别酒商歌送。萧萧凉叶秋声动。小泊画桥东。孤舟月满篷。
高城遮短梦。衾藉馀香拥。多谢五更风。犹闻城里钟。
◆别后乌篷小泊，夜色清幽，正在拥衾不寐，着想无从，忽闻城内钟声，其来处当与伊人相近，一缕相思，逐钟声俱往，或随风吹到君边也。（俞陛云《唐五代两宋词选释》）
望西飞清商怨
十分持酒每□□。□□□□□。□计留春，春随人去远。
东流□□□□。□□□、好凭双燕。望断西风，高楼帘暮卷。
东阳叹清商怨
流连狂乐恨景短。奈夕阳送晚。醉未成欢，醒来愁满眼。
东阳销瘦带展。望日下、旧游天远。泪洒春风，春风谁复管。
◎醉不成欢惨将别。（唐白居易《琵琶行》）
要销凝清商怨
雕梁寻巢旧燕侣。似向人欲语。试问来时，逢郎郎健否。
春风深闭绣户。尽便旋、一帘花絮。要自销凝，吟郎长短句。
想车音兀令
盘马楼前风日好。雪销尘扫。楼上宫妆早。认帘箔微开，一面嫣妍笑。携手别院重廊，窈窕花房小。任碧罗窗晓。
间阔时多书问少。镜鸾空老。身寄吴云杳。想轣辘车音，几度青门道。占得春色年年，随处随人到。恨不如芳草。
◎庾小征西尝出未还。妇母阮，是刘万安妻，与女上安陵城楼上。俄顷，翼归，策良马，盛舆卫。阮语女：“闻庾郎能骑，我何由得见？”妇告翼，翼便为于道开卤簿盘马，始两转，坠马堕地，意色自若。（《世说新语·雅量》）
荆溪咏渔家傲
南岳去天才尺五。荆溪笠泽相吞吐。十日一风仍再雨。宜禾黍。秋成处处宜禾黍。
坊市万家连岛屿。长杨□□□□□。□□□□□□□。能歌舞。刘郎不□□□□。
吹柳絮鹧鸪词
月痕依约到西厢。曾羡花枝拂短墙。初未识愁那得泪，每浑凝梦奈馀香。
歌逢袅处眉先妩，酒半酣时眼更狂。闲倚绣帘吹柳絮，问何人似冶游郎。
◎待月西厢下，迎风户半开。拂墙花影动，疑是玉人来。（唐元稹《莺莺传》）
◎数夕，张生临轩独寝，忽有人觉之。惊骇而起，则红娘敛衾携枕而至。抚张曰：“至矣！至矣！睡何为哉？”并枕重衾而去。张生拭目危坐久之，犹疑梦寐，然而修谨以俟。俄而红娘捧崔氏而至，至则娇羞融冶，力不能运支体，曩时端庄，不复同矣。是夕旬有八日也，斜月晶莹，幽辉半床。张生飘飘然，且疑神仙之徒，不谓从人间至矣。有顷，寺钟鸣，天将晓，红娘促去。崔氏娇啼宛转，红娘又捧之而去，终夕无一言。张生辨色而兴，自疑曰：“岂其梦邪？”及明，睹妆在臂，香在衣，泪光荧荧然，犹莹于茵席而已。（唐元稹《莺莺传》）
◎又为妇画眉，长安中传张京兆眉怃。（《汉书·张敞传》）
◎自后相逢眼更狂。（唐韩偓《五更》）
◎闲倚绣帘吹柳絮，日高深院断无人。（唐李商隐《访人不遇留别馆》）
◎道逢游冶郎，恨不早相识。（南朝乐府《孟珠》）
◆闲情之作，虽属词中下乘，然亦不易工。……盖摹色绘声，碍难着笔；第言姚冶，易近纤佻；兼写幽贞，又病迂腐。然则何为而可？曰：根柢于《风》、《骚》，涵泳于温、韦，以之作正声也可，以之作艳体亦无不可。古人词如……贺方回之“初未试愁那是泪，每浑疑梦奈馀香。”……似此则婉转缠绵，情深一往，丽而有则，耐人玩味。（清陈廷焯《白雨斋词话》）
◆下半“歌袅”、“酒酣”二句描写欢场情景，但冶游郎方沉酣春色，而倚帘人娇眼暗窥，方笑其轻浮如柳絮，颇寓警世之意。（俞陛云《唐五代两宋词选释》）
江如练蝶恋花
睡鸭炉寒熏麝煎。寂寂歌梁，无计留归燕。十二曲阑闲倚遍。一杯长待何人劝。
不识当年桃叶面。吟咏佳词，想像犹曾见。两桨往来风与便。潮平月上江如练。
◎寂寂画堂梁上燕。（五代魏承班《玉楼春》）
◎昔韩娥东之齐，匮粮，过雍门，鬻歌假食。既去，而馀音绕梁欐，三日不绝，左右以其人弗去。（《列子·汤问》）
◎鸿飞满西洲，望郎上青楼。楼高望不见，尽日栏干头。栏干十二曲，垂手明如玉。（《西洲曲》）
◎《桃叶歌》者，晋王子敬之所作也。桃叶，子敬妾名，缘于笃爱，所以歌之。（《乐府诗集》引《古今乐录》）
◎桃叶复桃叶，渡江不用楫。但渡无所苦，我自迎接汝。桃叶复桃叶，桃叶连桃根。相怜两乐事，独使我殷勤。（《玉台新咏·情人桃叶歌二首》）
◎艇子打两桨，催送莫愁来。（南朝乐府《莫愁乐》）
◎澄江静如练。（南朝谢朓《晚登三山还望京邑》）
宴齐云南歌子
境跨三千里，楼近尺五天。碧鸳鸯瓦昼生烟。未信西山台观、压当年。
野色分禾黍，秋声入管弦。闲挥谈麈襞吟笺。三十万家风月、共流连。
◎蓝田日暖玉生烟。（唐李商隐《锦瑟》）
醉琼枝定风波
槛外雨波新涨，门前烟柳浑青。寂寞文园淹卧久，推枕援琴涕自零。无人着意听。
绪绪风披芸幌，骎骎月到萱庭。长记合欢东馆夜，与解香罗掩绣屏。琼枝半醉醒。
◎文园：指司马相如。
◎欸秋冬之绪风。（《楚辞·九章·涉江》。王逸《楚辞章句》：“绪，馀也。”）
◎古人藏书辟蠧用芸。芸，香草也，今人谓之“七里香”者是也。（宋沈括《梦溪笔谈》。芸幌：指书斋的窗帷。）
□□□更漏子
酒三行，琴再弄。宛是和鸣双凤。罗斗帐，绣屏风。浓香夜夜同。
去年欢，今夕梦。怊怅晓钟初动。休道梦，觉来空。当时亦梦中。
◆意新。（夏敬观批语）
弄珠英蓦山溪
楚乡新岁。不放残寒退。月晓桂娥闲，弄珠英、因风委坠。清淮铺练，十二玉峰前，上帘栊，招佳丽。置酒成高会。
江南芳信，目断何人寄。应占镜边春，想晨妆、膏浓压翠。此时乘兴，半道忍回桡，五云溪，门深闭。璧月长相对。
梦相亲木兰花
清琴再鼓《求凰》弄。紫陌屡盘骄马鞚。远山眉样认心期，流水车音牵目送。
归来翠被和衣拥。醉解寒生钟鼓动。此欢只许梦相亲，每向梦中还说梦。
◎卓文君姣好，眉色如望远山。（《西京杂记》）
◎相逢洛阳道，系声流水车。（南朝沈约《相逢狭路间》）
◆“牵”字新。意新。（夏敬观批语）

[book_title]贺铸词集卷二
罗敷歌采桑子
高楼帘卷秋风里，目送斜阳。衾枕遗香。今夜还如昨夜长。
玉人望月销凝处，应在西厢。半掩兰堂。惟有纱灯伴绣床。
◎待月西厢下，迎风户半开。拂墙花影动，疑是玉人来。（唐元稹《莺莺传》）
罗敷歌采桑子
河阳官罢文园病，触绪萧然。犀麈流连。喜见清蟾似旧圆。
人生聚散浮云似，回首明年。何处尊前。怅望星河共一天。
◎王长史病笃，寝卧灯下，转麈尾视之，叹曰：“如此人，曾不得四十！”及亡，刘尹临殡，以犀柄麈尾着柩中，因恸绝。（《世说新语·伤逝》）
◎人生聚散浮云似，往事冥微梦一般。（唐张继《重经巴丘》）
◎岛屿分诸国，星河共一天。（唐李洞《送云卿上人游安南》）
罗敷歌采桑子
东南自古繁华地，歌吹扬州。十二青楼。最数秦娘第一流。
季鹰久负鲈鱼兴，不住今秋。已办归舟。伴我江湖作胜游。
◎斜阳竹西路，歌吹是扬州。（唐杜牧《题扬州禅智寺》）
◎张季鹰辟齐王东曹掾，在洛，见秋风起，因思吴中菰菜羹、鲈鱼脍，曰：“人生贵得适意尔，何能羁宦数千里以要名爵？”遂命驾便归。（《世说新语·识鉴》）
罗敷歌采桑子
自怜楚客悲秋思，难写丝桐。目断书鸿。平淡江山落照中。
谁家《水调》声声怨，黄叶西风。罨画桥东。十二玉楼空更空。
◎惆怅兮而私自怜。……皇天平分四时兮，窃独悲此凛秋。（《楚辞·九辩》。楚客：此为自比宋玉。）
◎桓谭《新论》曰：神农始削桐为琴，练丝为弦。（《文选·月赋》李善注。）
◎谁家唱《水调》？明月满扬州。（唐杜牧《扬州》）
◎离鸾别凤今何在，十二玉楼空更空。（唐李商隐《代应》）
◆此首“平淡江山”句宛有画意。“黄叶”三句空中传恨，正如转头句所谓“《水调》声声怨”也。（俞陛云《唐五代两宋词选释》）
◆用“平淡”二字乃有味。（夏敬观批语）
罗敷歌采桑子
东亭南馆逢迎地，几醉红裙。凄怨临分。四叠《阳关》忍泪闻。
谁怜今夜篷窗雨，何处渔村。酒冷灯昏。不许愁人不断魂。
◎不解文字饮，惟能醉红裙。（唐韩愈《醉赠张秘书》）
◎旧传《阳关》三叠，今歌者每句再叠而已，若通一首又是四叠。（宋苏轼《仇池笔记》）
小重山
玉指金徽一再弹。新声传访戴，雪溪寒。两行墨妙破冰纨。牵情处，幽恨寄毫端。
昵语强羞难。相逢真许似，镜中鸾。小梅疏影近杯盘。东风里，谁共倚栏干。
◎王子猷居山阴，夜大雪，眠觉，开室命酌酒，四望皎然。因起彷徨，咏左思《招隐》诗，忽忆戴安道。时戴在剡，即便夜乘小船就之。经宿方至，造门不前而返。人问其故，王曰：“吾本乘兴而行，兴尽而返，何必见戴！”（《世说新语·任诞》）
◎疏影横斜水清浅，暗香浮动月黄昏。（宋林逋《山园小梅》）
◆《小重山》之“小梅”二句及次首之“歌断酒阑”六句写景中之人，词笔清丽。（俞陛云《唐五代两宋词选释》）
小重山
帘影新妆一破颜。玳筵回雪舞，小云鬟。琼枝擢秀望难攀。凝情处，千里望蓬山。
歌断酒阑珊。画船箫鼓转，绿杨湾。坠钿残燎水堂关。斜阳里，双燕伴人闲。
◆“斜阳”二句颇高浑，有五代遗意。（俞陛云《唐五代两宋词选释》）
小重山
枕上阊门五报更。蜡灯香灺冷，恨天明。青蘋风转彩帆轻。樯头燕，多谢伴人行。
临镜想倾城。两尖愁黛浅，泪波横。艳歌重记遣离情。缠绵处，翻是断肠声。
◎风生于地，起于青蘋之末。（战国宋玉《风赋》）
◎两蛾愁黛浅，故国吴宫遥。（唐温庭筠《菩萨蛮》）
◆秾丽。（夏敬观批语）
小重山
月月相逢只旧圆。迢迢三十夜，夜如年。伤心不照绮罗筵。孤舟里，单枕若为眠。
茂苑想依然。花楼连苑起，压漪涟。玉人千里共婵娟。清琴怨，肠断亦如弦。
◎不照绮罗筵。（唐聂夷中《咏田家》）
◎妾家高楼连苑起。（唐张籍《节妇吟寄东平李司空师道》）
◎美人迈兮音尘阙，隔千里兮共明月。（南朝谢庄《月赋》）
◆意新。（夏敬观批语）
河传
华堂张燕。向尊前妙选。舞裙歌扇。彼美个人，的的风流心眼。恨寻芳、来自晚。
曲街灯火香尘散。犹约晨妆，一觇春风面。惆怅善和坊里，平桥南畔。小青楼、帘不卷。
◎太和末，（杜）牧复自侍御史出佐沈传师江西宣州幕。……及闻湖州名郡，风物妍好，且多奇色，因甘心游之。……有里姥引鸦头女，年十馀岁。牧熟视曰：“此真国色，向诚虚设耳。”因使语其母，将接致舟中。母女皆惧，牧曰：“且不即纳，当为后期。”姥曰：“他年失信，复当何如？”牧曰：“吾不十年，必守此郡，十年不来，乃从尔所适可也。”母许诺，因以重币结之，为盟而别。故牧归朝，颇以湖州为念，然以官秩尚卑，殊未敢发。……大中三年始授湖州刺史。比至郡，则已十四年矣，所约者已从人三载，而生三子。……因赋诗以自伤曰：“自是寻春去较迟，不须惆怅怨芳时。狂风落尽深红色，绿叶成阴子满枝。”（唐于邺《扬州梦记》）
◎画图省识春风面。（唐杜甫《咏怀古迹》）
河传
华堂重燕。向尊前更听，碧云新怨。玉指钿徽，总是挑人心眼。恨随红蜡短。
彩旗影动船头转。双桨凌波，惟念人留恋。江上暮潮，隐隐山横南岸。奈离愁、分不断。
侍香金童
楚梦方回，翠被寒如水。尚想见、扬州桃李。姿秀韵闲何物比。玉管秋风，漫声流美。
燕堂开，双按秦弦呈素指。宝雁参差飞不起。三五彩蟾明夜是。屈曲阑干，断肠千里。
◎楚梦觉来愁翠被。（唐张祜《长安感怀》）
凤栖梧
独立江东人婉娈。粉本花真，千里依稀见。闲弄彩毫濡玉砚。缠绵春思□歌扇。
爱我《竹窗》新句炼。小砑绫笺、偷寄西飞燕。乍可问名赊识面。十年多病风情浅。
◎大历中，陇西李生名益，年二十，以进士擢第。……每自矜风调，思得佳偶，博求名妓，久而未谐。……母谓曰：“汝尝爱念‘开帘风动竹，疑是故人来。’即此十郎诗也。尔终日念想，何如一见。”（唐蒋防《霍小玉传》。“开帘”二句见李益《竹窗闻风寄苗发司空曙》）
◆“赊”字新。（夏敬观批语）
更漏子
芳草斜曛。映画桥□□，翠阁临津。数阕清歌，两行红粉，厌厌别酒初醺。芳意赠我殷勤。罗巾双黛痕。便兰舟独上，洞府人间，素手轻分。
十里绮陌香尘。望紫云车远，已掩青门。迤逦黄昏，景阳钟动，临风隐隐犹闻。明朝水馆渔村。凭谁招断魂。恨不如今夜，明月多情，应待归云。
◎上数游幸诸苑囿，载宫人从后车。宫内深隐，不闻端门鼓漏声，置钟于景阳楼上，应五鼓及三鼓。宫人闻钟声，早起庄饰。（《南史·武穆裴皇后传》）
◎景阳钟动曙星稀。（宋钱惟演《南朝》）
玉京秋
陇首霜晴，泗滨云晚，乍摇落。废榭苍苔，破台荒草，西楚霸图冥漠。记登临事，九日胜游，千载如昨。更想像，晋客□归，谢生能赋继高作。
飘泊。尘埃倦客，风月羁心，潘鬓晓来清镜觉。蜡屐纶巾，羽觞象管，且追随、隼旟行乐。东山□，应笑个侬风味薄。念故园黄花，自有年年约。
◎悲哉秋之为气也，萧瑟兮草木摇落而变衰。（《楚辞·九辩》）
◎项王自立为西楚霸王，王九郡，都彭城。（《史记·项羽本纪》）
◎戏马台，在县南三里，项羽筑戏马台于此，宋武北征至彭城，遣长史王虞等立第舍于项羽戏马台，作阁桥渡池。重九日，公引宾佐登此台，会将佐百僚赋诗以观志，作者百馀人，独谢灵运诗最工。（《太平寰宇记·徐州·彭城县》）
◎祖士少好财，阮遥集好屐，并恒自经营。同是一累，而未判其得失。人有诣祖，见料视财物，客至，屏当未尽，馀两小簏，着背后，倾身障之，意未能平。或有诣阮，见自吹火蜡屐，因叹曰：“未知一生当着几量屐！”神色闲畅。于是胜负始分。（《世说新语·雅量》）
◆“陇首”二句及下“更想”二句，均句中对。（夏敬观批语）
蕙清风
何许最悲秋，凄风残照。临水复登山，莞然西笑。车马几番尘，自古长安道。问谁是、后来年少。
飞集两悠悠，江滨海岛。乘雁与双凫，强分多少。传语酒家胡，岁晚从吾好。待做个、醉乡遗老。
◎西风残照，汉家陵阙。（唐李白《忆秦娥》）
◎登山临水兮送将归。（《楚辞·九辩》）
◎人闻长安乐，则出门西向而笑。（汉桓谭《新论·琴道》）
◎当涂者升青云，失路者委沟渠。旦握权则为卿相，夕失势则为匹夫。譬若江湖之崖，渤澥之岛，乘雁集不为之多，双凫飞不为之少。（汉扬雄《解嘲》）
◎倚仗将军势，调笑酒家胡。胡姬年十五，春日独当垆。（汉辛延年《羽林郎》）
◎子曰：“富而可求也，虽执鞭之士，吾亦为之。如不可求，从吾所好。”（《论语·述而》）
虞美人
粉娥齐敛千金笑。愁结眉峰小。《渭城》才唱浥轻尘。无奈两行红泪、湿香巾。
伤心风月南城道。几纵朱轓到。明年载酒洛阳春。还念淮山楼上、倚阑人。
◎渭城朝雨浥轻尘，客舍青青柳色新。劝君更尽一杯酒，西出阳关无故人。（唐王维《送元二使安西》）
下水船
芳草青门路。还拂京尘东去。回想当年离绪。送君南浦。愁几许。尊酒流连薄暮。帘卷津楼风雨。
凭阑语。草草蘅皋赋。分首惊鸿不驻。灯火虹桥，难寻弄波微步。漫凝伫。莫怨无情流水，明月扁舟何处。
◎青门：代指汴京东门。
◎京洛多风尘，素衣化为缁。（晋陆机《为顾彦先赠妇》）
◎送君南浦，伤如之何？（南朝江淹《别赋》）
◎珠帘暮卷西山雨。（唐王勃《滕王阁》）
◎蘅皋赋：指贺铸自己所写的《横塘路》即《青玉案》（凌波不过横塘路）。
◎其形也，翩若惊鸿。（三国魏曹植《洛神赋》）
◎凌波微步，罗袜生尘。（三国魏曹植《洛神赋》）
◆“帘卷”六字警快。（清陈廷焯《云韶集》）
◆（末二句）去路悠然神远。（清陈廷焯《云韶集》）
点绛唇
见面无多，坐来百媚生馀态。后庭春在。折取残红戴。
小小兰舟，荡桨东风快。和愁载。缠绵难解。不似罗裙带。
◎见面无多事，闻名尔许时。坐来生百媚，实个好相知。（《隋遗录》）
◎祯明初，后主作新歌，辞甚哀怨，令后宫美人习而歌之。其辞曰：“玉树后庭花，花开不复久。”（《隋书·五行志》）
渔家傲
莫厌香醪斟绣履。吐茵也是风流事。今夜夜寒愁不睡。披衣起。挑灯开卷花生纸。
倩问尊前桃与李。重来若个犹相记。前度刘郎应老矣。行乐地。兔葵燕麦春风里。临淮席上，有客自请履饮之。已辄呕。有所欢，促召之。既见，如昧平生者。是夜以病目，命幕僚主席，因赋此以调二客。
◎双凫杯，一名金莲杯，即鞋也。王深辅道有《双凫杯》诗，则知昔日狂客亦以鞋杯为戏也。（宋郑獬《觥记注》）
◎（丙）吉驭吏耆酒，数逋荡。尝从吉出，醉欧丞相车上。西曹主吏白，欲斥之。吉曰：“以醉饱之失去士，使此人将复何所容？西曹地忍之，此不过污丞相车茵耳。”（《汉书·丙吉传》）
◎余贞元二十一年为屯田员外郎，时此观未有花。是岁，出牧连州，寻贬朗州司马。居十年，召至京师，人人皆言有道士手植仙桃，满观如红霞。遂有前篇以志一时之事。旋又出牧，今十有四年，复为主客郎中。重游玄都，荡然无复一树，唯兔葵燕麦动揺于春风耳。因再题二十八字以俟后游。时大和二年三月。诗曰：“百亩庭中半是苔，桃花净尽菜花开。种桃道士归何处，前度刘郎今又来。”（唐刘禹锡《再游玄都观绝句》）
感皇恩
歌笑见馀妍，情生眄睐。拥髻扬蛾黛。多态。小花深院，漏促离襟将解。恼人红蜡泪。啼相对。
芳草唤愁，愁来难奈。兰叶犹堪向谁采。小楼妆晚，应念斑骓何在。碧云长有待。斜阳外。
◎玉炉香，红蜡泪。偏照画堂秋思。（唐温庭筠《更漏子》）
◎陈孔骄赭白，陆郎乘班骓。徘徊射堂头，望门不欲归。（《乐府诗集·清商曲辞·神弦歌·明下童曲》）
◎日暮碧云合，佳人殊未来。（南朝江淹《拟休上人怨别》）
◎芳草无情，更在斜阳外。（宋范仲淹《苏幕遮》）
菩萨蛮
彩舟载得离愁动。无端更借樵风送。波渺夕阳迟。销魂不自持。
良宵谁与共。赖有窗间梦。可奈梦回时。一番新别离。
菩萨蛮
章台游冶金龟婿。归来犹带醺醺醉。花漏怯春宵。云屏无限娇。
绛纱灯影背。玉枕钗声碎。不待宿酲销。马嘶催早朝。
◎为有云屏无限娇，凤城寒尽怕春宵。无端嫁得金龟婿，辜负香衾事早朝。（唐李商隐《为有》）
◎罗帐四垂红烛背，玉钗敲着枕函声。（唐韩偓《闻雨》）
◆贺方回用义山“无端嫁得金龟婿，辜负香衾事早朝”为“不待宿酲消，马嘶催早朝”，亦稍有翻换。（清贺裳《皱水轩词荃》）
菩萨蛮
曲门南与鸣珂接。小园绿径飞胡蝶。下马访婵娟。笑迎妆阁前。
《鹧鸪》声几叠。滟滟金蕉叶。未许被香鞯。月生楼外天。
菩萨蛮
绿窗残梦闻鶗鴂。曲屏映枕春山叠。梳□发如蝉。镜生波上莲。
绛裙金缕摺。学舞腰肢怯。帘下小凭肩。与人双翠钿。
◎绿窗残梦晓闻莺。（唐李益《奉和武相公春晓闻莺》）
◎花落子规啼。绿窗残梦迷。（唐温庭筠《菩萨蛮》）
◎强整娇姿临宝镜，小池一朵芙蓉。（五代李珣《临江仙》）
◆语新。（夏敬观批语）
菩萨蛮
绿杨眠后拖烟穗。日长扫尽青苔地。香断入帘风。炉心檀烬红。
兰溪修祓禊。上巳明朝是。不许放春慵。景阳临晓钟。
◎永和九年，岁在癸丑。暮春之初，会于会稽山阴之兰亭，修禊事也。（晋王羲之《兰亭集序》）
菩萨蛮
粉香映叶花羞日。窗间宛转蜂寻蜜。欢罢卷帘时。玉纤匀面脂。
舞裙金斗熨。绛襭鸳鸯密。翠带一双垂。索人题艳诗。
◎广裁衫袖长制裙，金斗熨波刀剪纹。（唐白居易《缭绫》）
◆“宛转”字佳。（夏敬观批语）
菩萨蛮
子规啼梦罗窗晓。开奁拂镜严妆早。彩碧画丁香。背垂裙带长。
钿筝寻旧曲。愁结眉心绿。犹恨夜来时。酒狂归太迟。
◎花落子规啼。绿窗残梦迷。（唐温庭筠《菩萨蛮》）
◎闲抱琵琶寻旧曲。（唐韦庄《谒金门》）
菩萨蛮
虚堂向壁青灯灭。觉来惊见横窗月。起看月平西。城头乌夜啼。
兰衾羞更入。攲枕偷声泣。肠断数残更。望明天未明。
菩萨蛮
芭蕉衬雨秋声动。罗窗恼破鸳鸯梦。愁倚□帘栊。灯花落地红。
枕横衾浪拥。好夜无人共。莫道粉墙东。蓬山千万重。
◎更烦将喜事，来报主人公。（唐韩愈《灯花》。时俗以灯花兆喜，此言“落地”红，似有好事成空之义。）
菩萨蛮
朱甍碧树莺声晓。残醺残梦犹相恼。薄雨隔轻帘。寒侵白纻衫。
锦屏人起早。惟见馀妆好。眉样学新蟾。春愁入翠尖。
◎翠尖：眉尖。
菩萨蛮
炉烟微度流苏帐。孤衾冷叠芙蓉浪。蟋蟀不离床。伴人愁夜长。
玉人飞阁上。见月还相望。相望莫相忘。应无未断肠。
◆较“断肠”意更深一层。（夏敬观批语）
于飞乐
日薄云融。满城罗绮芳丛。一枝粉淡香浓。几销魂，偏健羡、紫蝶黄蜂。繁华梦断，酒醒来、扫地春空。
武陵原、回头何处，情随流水无穷。寄两行清泪，想几许残红。惜花人老，年年奈、依旧东风。
◎健羡：犹深羡。
浣溪沙
双鹤横桥阿那边。静坊深院闭婵娟。五度花开三处见，两依然。
水眄难禁频领□，歌云犹许小流连。破得尊前何限恨，不论钱。
◎五度花开五处看。（唐李频《春日旅舍》）
◎薛谭学讴于秦青，未穷青之技，自谓尽之，遂辞归。秦青弗止，饯于郊衢，抚节悲歌，声振林木，响遏行云。（《列子·汤问》）
◎破得东风恨，今朝值几钱？（唐李贺《冯小怜》）
◆“流连”字佳。（夏敬观批语）
品令
怀彼美。愁与泪。分占眉丛眼尾。求好梦，闲拥鸳鸯绮。恨啼乌，唤人起。
目断清淮楼上，心寄长洲坊里。迢迢地。七百三十里。几重山，几重水。
◎眼尾：眼角。
海月谣
楼平叠巘。瞰瀛海、波三面。碧云扫尽，桂轮滉玉，鲸波张练。化出无边宝界，是名壮观。
追游汗漫。愿少借、长风便。麻姑相顾，□然笑指，寒潮清浅。顿觉蓬莱方丈，去人不远。
◎而徙倚于汗漫之宇。（《淮南子·俶真》。高诱注：“汗漫，无生形，形生元，气之本神也。”）
◎（麻姑）是好女子，年十八九许，于顶中作髻，馀发垂至腰。其衣有文章而非锦绮，光彩耀目，不可名状，入拜方平，……麻姑自说云：“接侍以来，已见东海三为桑田。向到蓬莱，水又浅于往者会时略半也，岂将复还为陵陆乎？”（《神仙传·麻姑》）
风流子
何处最难忘。方豪健，放乐五云乡。彩笔赋诗，禁池芳草，香鞯调马，辇路垂杨。绮筵上，扇偎歌黛浅，汗浥舞罗香。兰烛伴归，绣轮同载，闭花别馆，隔水深坊。
零落少年场。琴心漫流怨，带眼偷长。无奈占床燕月，侵鬓吴霜。念北里音尘，鱼封永断，便桥烟雨，鹤表相望。好在后庭桃李，应记刘郎。
◎五云乡：犹帝乡，指京都。
◎结客少年场，报怨洛北邙。（三国魏曹植《结客篇》）
◎客从远方来，遗我双鲤鱼。呼儿烹鲤鱼，中有尺素书。（《饮马长城窟行》）
◆“琴心”对“带眼”。（夏敬观批语）
鹧鸪天
轰醉王孙玳瑁筵。渴虹垂地吸长川。侧商调里清歌送，破尽穷愁直几钱。
孤棹舣，小江边。爱而不见酒中仙。伤心两岸官杨柳，已带斜阳又带蝉。
◎古乐有三调声，谓清调、平调、侧调也。王建诗云“侧商调里唱《伊州》”是也。（《梦溪笔谈·乐律》）
◎破得东风恨，今朝值几钱？（唐李贺《冯小怜》）
◎爱而不见，搔首踟蹰。（《诗经·邶风·静女》）
◎李白一斗诗百篇，长安市上酒家眠。天子呼来不上船，自称臣是酒中仙。（唐杜甫《饮中八仙歌》）
◎时恐盛暑，翰林学士虞世基献计，请用垂柳栽于汴渠两堤上。……上大喜，诏民间有柳一株赏一缣，百姓竞献之。又令亲种。（隋炀）帝自种一株，群臣次第种。……栽毕，帝御笔写赐垂杨柳姓“杨”，曰“杨柳”也。（《开河记》）
◎如何肯到清秋日，已带斜阳又带蝉。（唐李商隐《柳》）
◆俊爽之至，末句犹妙。（夏敬观批语）
忆仙姿
白纻春衫新制。准拟采兰修禊。遮日走京尘，何啻分阴如岁。留滞。留滞。不似行云难系。
◎惆怅江湖钓竿手，却遮西日向长安。（唐杜牧《涂中一绝》）
◎（陶侃）常语人曰：“大禹圣人，乃惜寸阴。至于众人，当惜分阴。”（《初学记》引王隐《晋书》）
◆意新。（夏敬观批语）
忆仙姿
日日春风楼上。不见石城双桨。鸳枕梦回时，烛泪屏山相向。流荡。流荡。门外白蘋溪涨。
忆仙姿
相见时难别易。何限玉琴心意。眉黛只供愁，羞见双鸳鸯字。憔悴。憔悴。蜡烛销成红泪。
◎别易会难。（三国魏曹植《当来日大难》）
忆仙姿
罗绮丛中初见。理鬓横波流转。半醉不胜情，帘影犹招歌扇。留恋。留恋。秋夜辞巢双燕。
忆仙姿
雨后一分春减。深院落红如糁。柳外出秋千，度日彩旗风飐。销黯。销黯。门共宝奁长掩。
◎柳外秋千出画墙。（五代冯延巳《上行杯》）
◎度日：犹终日、尽日。
◎五王宫中，各于庭中竖长竿，挂五色旌于竿头。旌之四垂缀以小金铃，有声即使侍从者视旌之所向，可以知四方之风候也。（《开元天宝遗事·相风旌》）
◎黯然销魂者，唯别而已矣。（南朝江淹《别赋》）
忆仙姿
柳下玉骢双鞚。蝉鬓宝钿浮动。半醉倚迷楼，聊送斜阳三弄。豪纵。豪纵。一觉扬州春梦。
◎金缕翠钿浮动。（五代李珣《西溪子》）
◎（隋）炀帝晩年，尤沉迷女色。他日，顾诏近侍曰：“人主享天下之富，亦欲极当年之乐，自快其意。今天下安富，外内无事，此吾得以遂其乐也。今宫殿虽壮丽显敞，苦无曲房小室，幽轩短槛，若得此，则吾期老于其中也。”近侍高昌奏曰：“臣有友项昇，浙人也，自言能构宫室。”翌日诏而问之，昇曰：“臣乞先进图本。”后数日进图。帝览大悦，即日诏有司供具材木。凡役夫数万，经岁而成。楼阁高下，轩窗掩映。幽房曲室，玉栏朱楯，互相连属，回环四合，曲屋自通。千门万牖，上下金碧。金虬伏于栋下，玉兽蹲于户傍。璧砌生光，琐窗射日，工巧之极，自古无有也。费用金玉，帑库为之一虚。人误入者，虽终日不能出。帝幸之大喜，顾左右曰：“使真仙游其中，亦当自迷也。可目之曰‘迷楼’。”（《迷楼记》）
◎十年一觉扬州梦，赢得青楼薄幸名。（唐杜牧《遣怀》）
忆仙姿
何处偷谐心赏。促坐绮罗筵上。不记下楼时，醉□月侵书幌。怀想。怀想。清丽歌声妆样。
忆仙姿
江上潮回风细。红袖倚楼凝睇。天际认归舟，但见平林如荠。迢递。迢递。人更远于天际。
◎谁家红袖倚江楼。（唐杜牧《南陵道中》）
◎天际识归舟，云中辨江树。（南朝谢朓《之宣城郡出新林浦向板桥》）
◎天边树若荠。（唐孟浩然《秋登万山》）
忆仙姿
梦想山阴游冶。深径碧桃花谢。曲水稳流觞，暖絮芳兰堪藉。萧洒。萧洒。月棹烟蓑东下。
◎又有清流激湍，映带左右，引以为流觞曲水。（晋王羲之《兰亭集序》）
凤栖梧
挑菜踏青都过却。杨柳风轻，摆动秋千索。啼鸟自惊花自落。有人同在真珠箔。
淡净衣裳妆□薄。闲凭银筝，睡鬓慵梳掠。试问为谁添瘦弱。娇羞只把眉颦著。
◎杨柳风轻，展尽黄金缕。（五代冯延巳《鹊踏枝》）
琴调相思引送范殿监赴黄冈
终日怀归翻送客。春风祖席南城陌。便莫惜。离觞频卷白。动管色。催行色。动管色。催行色。
何处投鞍风雨夕。临水驿。空山驿。临水驿。空山驿。纵明月相思千里隔。梦咫尺。勤书尺。梦咫尺。勤书尺。
◎公将往，梦襄公祖。（《左传·昭公七年》。晋杜预注：“祖，祭道神。”祖席：即别宴。）
◎隔千里兮共明月。（南朝谢庄《月赋》）
芳草渡
留征辔，送离杯。羞泪下，捻青梅。低声问道几时回。秦筝雁促，此夜为谁排。
君去也，远蓬莱。千里地，信音乖。相思成病底情怀。和烦恼，寻个便，送将来。
◎刘郎已恨蓬山远，更隔蓬山一万重。（唐李商隐《无题》）
雨中花
回首扬州，猖狂十载，依然一梦归来。但觉安仁愁鬓，几点尘埃。醉墨碧纱犹锁，春衫白纻新裁。认鸣珂曲里，旧日朱扉，闲闭青苔。
人非物是，半晌鸾肠易断，宝勒空回。徒怅望、碧云销散，明月徘徊。忍过阳台折柳，难凭陇驿传梅。一番桃李，迎风无语，谁是怜才。
◎十年一觉扬州梦，赢得青楼薄幸名。（唐杜牧《遣怀》）
◎王播少孤贫，尝客扬州恵昭寺木兰院，随僧斋餐。诸僧厌怠，播至，已饭矣。后二纪，播自重位出镇是邦，因访旧游，向之题已皆碧纱幕其上。播继以二绝句曰：“二十年前此院游，木兰花发院新修。而今再到经行处，树老无花僧白头。”“上堂已了各西东，惭愧阇黎饭后钟。二十年来尘扑面，如今始得碧纱笼。”（五代王定保《唐摭言》）
◎公子风流嫌锦绣，新裁白纻作春衣。（唐雍陶《公子行》）
◎尝游东市还，自平康东门入，将访友于西南。至鸣珂曲，见一宅，门庭不甚广，而室宇严邃。阖一扉，有娃方凭一双鬟青衣立，妖姿要妙，绝代未有。（唐白行简《李娃传》）
◎明月照高楼，流光正徘徊。（三国魏曹植《七哀诗》）
◎章台柳，章台柳，昔日青青今在否？纵使长条似旧垂，亦应攀折他人手。（唐许尧佐《柳氏传》）
◎陆凯与范晔相善，自江南寄梅花一枝诣长安与晔，并《赠花》诗曰：“折花逢驿使，寄与陇头人。江南无所有，聊赠一枝春。”（《荆州记》）
花心动
西郭园林，远尘烦，门临绿杨堤路。画□簟长，水馆帘空，竟日素襟销暑。小湾红芰清香里，深隐映、风标鸳鹭。指□中，相将故故，背人飞去。
翻念多情自苦。当置酒徵歌，梦云难驻。醉眼渐迷，花拂墙低，误认宋邻偷顾。彩阑倚遍平桥晚，空相望、凌波仙步。断魂处，黄昏翠荷□雨。
◎故故：犹偏偏。
◎拂墙花影动，疑是玉人来。（唐元稹《莺莺传》）
◎天下之佳人，莫若楚国。楚国之丽者，莫若臣里。臣里之美者，莫若臣东家之子。东家之子，增之一分则太长，减之一分则太短，着粉则太白，施朱则太赤。眉如翠羽，肌如白雪，腰如束素，齿若含贝。嫣然一笑，惑阳城，迷下蔡。然此女登墙窥臣三年，至今未许也。（战国宋玉《登徒子好色赋》）
◎凌波微步，罗袜生尘。（三国魏曹植《洛神赋》）
浪淘沙
把酒欲歌《骊》。浓醉何辞。玉京烟柳欲黄时。明日景阳门外路，相背春归。
敛泪复牵衣。私语迟迟。可怜谁会两心期。惟有画帘斜月见，应共人知。
◎歌《骊驹》。（《汉书·儒林·王式传》。颜师古注：“服虔曰：逸《诗》篇名也，见《大戴礼》，客欲去歌之。文颖曰：其辞云‘骊驹在门，仆夫具存；骊驹在路，仆夫整驾’也。”）
◎玉京：谓帝都。
◆“背”字新。（夏敬观批语）
浪淘沙
一十二都门。梦想能频。无言桃李几经春。艳粉鲜香开自落，还为何人。
白纻别时新。苒苒征尘。镜中销瘦老于真。赖有天涯风月在，依旧相亲。
浪淘沙
潮涨湛芳桥。难度兰桡。卷帘红袖莫相招。十二阑干今夜月，谁伴吹箫。
烟草接亭皋。归思迢迢。兰成老去转无憀。偏恨秋风添鬓雪，不共魂销。
◎骑马倚斜桥。满楼红袖招。（唐韦庄《菩萨蛮》）
◎二十四桥明月夜，玉人何处教吹箫。（唐杜牧《寄扬州韩绰判官》）
◎信年始二毛，即逢丧乱，藐是流离，至于暮齿。《燕歌》远别，悲不自胜；楚老相逢，泣将何及！畏南山之雨，忽践秦庭；让东海之滨，遂餐周粟。下亭漂泊，高桥羁旅。楚歌非取乐之方，鲁酒无忘忧之用。追为此赋，聊以记言，不无危苦之辞，惟以悲哀为主。（南朝庾信《哀江南赋》。兰成：庾信小字。）
浪淘沙
雨过碧云秋。烟草汀洲。远山相对一眉愁。可惜芳年桥畔柳，不系兰舟。
为问木兰舟。何处淹留。相思今夜忍登楼。楼下谁家歌《水调》，明月扬州。
◎谁家唱《水调》，明月满扬州。（唐杜牧《扬州》）
夜游宫
江面波纹皱縠。江南岸、草和烟绿。初过寒食一百六。采蘋游，□香裙，鸣佩玉。
心事偷相属。赋春恨、彩笺双幅。今夜小楼吹凤竹。谢东风，寄情人，肠断曲。
◎初过寒食一百六，店舍无烟宫树绿。（唐元稹《连昌宫词》）
◎小楼吹彻玉笙寒。（五代李璟《摊破浣溪沙》）
忆仙姿
莲叶初生南浦。两岸绿杨飞絮。向晚鲤鱼风，断送彩帆何处。凝伫。凝伫。楼外一江烟雨。
◆景中带情，一结自足。（清陈廷焯《词则·别调集》）
◆表情处在叠用“凝伫”二字，传神处在“烟雨”句，离心无际，远在空濛江雨之中，小令固以融浑为佳。（俞陛云《唐五代两宋词选释》）
◆“断送”字佳。（夏敬观批语）
忆仙姿
彩舫解维官柳。楼上谁家红袖。团扇弄微风，如为行人招手。回首。回首。云断武陵溪口。
◎正是客心孤迥处，谁家红袖凭江楼。（唐杜牧《南陵道中》）
菱花怨
叠鼓嘲喧，彩旗挥霍，蘋汀薄晚，兰舟催解。别浦潮平，小山云断，十幅饱帆风快。回想牵衣，愁掩啼妆，一襟香在。纨扇惊秋，菱花怨晚，谁共蛾黛。
何处玉尊空对，松陵正美，鲈鱼菰菜。露洗凉蟾，潦吞平野，三万顷非尘界。览胜情无奈。恨难招、越人同载。会凭紫燕西飞，更约黄鹂相待。
◎菱花：指镜。
望扬州
铁瓮城高，蒜山渡阔，干云十二层楼。开尊待月，卷箔披风，依然灯火扬州。绣陌南头。记歌名《宛转》，乡号温柔。曲槛俯清流。想花阴、谁系兰舟。
念凄绝秦弦，感深荆赋，相望几许凝愁。殷勤裁尺素，奈双鱼、难渡瓜洲。晓镜堪羞。潘鬓点、吴霜渐稠。幸于飞、鸳鸯未老，不应同是悲秋。
◎晋有王敬伯者，会稽馀姚人。少好学，善鼓琴。年十八，仕于东宫，为卫佐。休假还乡，过吴，维舟中渚。登亭望月，怅然有怀，乃倚琴歌《泫露》之诗。俄闻户外有嗟赏声，见一女子，雅有容色，谓敬伯曰：“女郎悦君之琴，愿共抚之。”敬伯许焉。既而女郎至，姿质婉丽，绰有馀态，从以二少女，一则向先至者。女郎乃抚琴挥弦，调韵哀雅，类今之登歌，曰：“古所谓《楚明君》也，唯嵇叔夜能为此声，自兹已来，传习数人而已。”复鼔琴，歌《迟风》之词，因叹息久之。乃命大婢酌酒，小婢弹箜篌，作《宛转歌》。女郎脱头上金钗，扣琴弦而和之，意韵繁谐，歌凡八曲。敬伯唯忆二曲。将去，留锦卧具、绣香嚢并佩一双，以遗敬伯，敬伯报以牙火笼、玉琴轸。女郎怅然不忍别，且曰：“深闺独处，十有六年矣。邂逅旅馆，尽平生之志，盖冥契，非人事也。”言竟便去。敬伯船至虎牢戍，吴令刘惠明者，有爱女早世，舟中亡卧具，于敬伯船获焉。敬伯具以告，果于帐中得火笼、琴轸。女郎名妙容，字雅华，大婢名春条，年二十许，小婢名桃枝，年十五，皆善弹箜篌及《宛转歌》，相继俱卒。歌曰：“月既明，西轩琴复清。寸心斗酒争芳夜，千秋万岁同一情。歌宛转，宛转凄以哀。愿为星与汉，光影共徘徊。”“悲且伤，参差泪成行。低红掩翠方无色，金徽玉轸为谁锵。歌宛转，宛转情复悲。愿为烟与雾，氛氲对容姿。”（《续齐谐记》）
◎是夜进合徳，帝大悦，以辅属体，无所不靡，谓为“温柔乡”，谓嬺曰：“吾老是乡矣，不能效武皇帝求白云乡也。”（《赵飞燕外传》）
◎荆赋：即《楚辞》。
◎客从远方来，遗我双鲤鱼。呼儿烹鲤鱼，中有尺素书。（《饮马长城窟行》）
◎余春秋三十有二，始见二毛……悟时岁之遒尽兮，慨俛首而自省。斑鬂髟以承弁兮，素发飒以垂领。（晋潘岳《秋兴赋》）
◎鸳鸯于飞，毕之罗之。（《诗经·小雅·鸳鸯》）
定情曲春愁
沉水浓熏，梅粉淡妆，露华鲜映春晓。浅颦轻笑。真物外，一种闲花风调。可待合欢翠被，不见忘忧芳草。拥膝浑忘羞，回身就郎抱。两点灵犀心颠倒。
念乐事稀逢，归期须早。五云闻道。星桥畔，油壁车，迎苏小。引领西陵自远，携手东山偕老。殷勤制、《双凤》新声，定情永为好。
◎沉水香出日南，欲取，当先斫坏树，着地积久，外皮朽烂，其心至坚者，置水则沉，名沉香。（《太平御览·沉香》）
◎云想衣裳花想容，春风拂槛露华浓。（唐李白《清平调》）
◎感郎不羞郎，回身就郎抱。（晋孙绰《情人碧玉歌》）
◎身无彩凤双飞翼，心有灵犀一点通。（唐李商隐《无题》）
◎宣太后陵前后数有光，又有五彩云在松下，如车盖。（汉京房《易飞候》）
◎妾乘油壁车，郎骑青骢马。何处结同心，西陵松柏下。（《玉台新咏·钱塘苏小歌》）
◆此调与下《拥鼻吟》当是自制曲。（夏敬观批语）
拥鼻吟吴音子
别酒初销，怃然弭棹蒹葭浦。回首不见高城，青楼更何许。大艑轲峨，越商巴贾。万恨龙钟，篷下对语。
指征路。山缺处，孤烟起，历历闻津鼓。江豚吹浪，晚来风转夜深雨。拥鼻微吟，断肠新句。粉碧罗笺，封泪寄与。
思越人
京口瓜洲记梦间。朱扉犹想映花关。东风大是无情思，不许扁舟兴尽还。
春水漫，夕阳闲。乌樯几转绿杨湾。红尘十里扬州过，更上迷楼一借山。
◎京口瓜洲一水间。（宋王安石《泊船瓜洲》）
◎乌樯：船桅上风向标，作乌形。
◎春风十里扬州路，卷上珠帘总不如。（唐杜牧《赠别》）
◆扬州无山，所见皆隔江山色。（夏敬观批语）
清平乐
吴波不动。四际晴山拥。载酒一尊谁与共。回首江湖旧梦。
长艚珠箔青篷。艣声鸦轧征鸿。泪□镂檀香枕，醉眠摇□春风。
◎吴波不动楚山晚。（唐温庭筠《湖阴词》）
清平乐
宋邻东畔。明月关深院。玉指金徽调旧怨。楚客归心欲断。
城隅芳草初春。佳期重约临分。丽句漫题双带，也愁系住行云。
清平乐
厌厌别酒。更执纤纤手。指似归期庭下柳。一叶西风前后。
无端不系孤舟。载将多少离愁。又是十分明月，照人两处登楼。
◎不管烟波与风雨，载将离恨过江南。（宋郑文宝《柳枝词》）

[book_title]贺铸词集卷三
木兰花
嫣然何啻千金价。意远态闲难入画。更无方便只尊前，说尽牵情多少话。
别来乐事经春罢。枉度佳春抛好夜。如今触绪易销魂，最是不堪风月下。
◎态浓意远淑且真。（唐杜甫《丽人行》）
◎卧晚不曾抛好夜。（唐薛能《晚春》）
◆意新。（夏敬观批语）
木兰花
朝来着眼沙头认。五两竿摇风色顺。佳期学取弄潮儿，人纵无情潮有信。
纷纷花雨红成阵。冷酒青梅寒食近。漫将江水比闲愁，水尽江头愁不尽。
◎嫁得瞿塘贾，朝朝误妾期。早知潮有信，嫁与弄潮儿。（唐李益《江南曲》）
◎问君能有几多愁。恰似一江春水向东流。（五代李煜《虞美人》）
减字木兰花
春容秀润。二十四番花有信。鸾镜佳人。得得浓妆样样新。
情无远近。水阔山长分不尽。一断音尘。泪眼花前只见春。
◎欲寄彩笺兼尺素。山长水阔知何处。（宋晏殊《蝶恋花》）
减字木兰花
闲情减旧。无奈伤春能作瘦。桂楫兰舟。几送人归我滞留。
西门官柳。满把青青临别手。谁共登楼。分取烟波一段愁。
◎（陶侃）尝课营种柳，都尉夏施盗拔武昌郡西门所种。侃后自出，驻车施门，问：“此是武昌西门柳，何以盗之？”施惶怖首伏。（《世说新语·政事》刘孝标注引《晋阳秋》）
减字木兰花
南园清夜。临水朱阑垂柳下。从坐莲花。潋滟觥船泛露华。
酒阑歌罢。双□前愁东去也。回想人家。芳草平桥一径斜。
◎觥船：指大的酒盏。
减字木兰花
多情多病。万斛闲愁量有剩。一顾倾城。惟觉尊前笑不成。
探香幽径。好住东风谁主领。多谢流莺。欲别频啼四五声。
◎多情却似总无情，惟觉尊前笑不成。（唐杜牧《赠别》）
◎韩晋公镇浙西，戎昱为部内刺史。郡有酒妓善歌，色亦媚妙，昱情属甚厚。浙西乐将闻其能，白晋公，召置籍中。昱不敢留，饯于湖上，为歌词以赠之，且曰：“至彼令歌，必首唱是词。”既至，韩为开筵，自持杯，命歌送之。遂唱戎词。曲既终，韩问曰：“戎使君于汝寄情邪？”悚然起立曰：“然。”言随泪下。韩令更衣待命，席上为之忧危。韩召乐将责曰：“戎使君名士，留情郡妓，何故不知而召置之，成余之过！”乃笞之，命与妓百缣，即时归之。其词曰：“好去春风湖上亭，柳条藤蔓系离情。黄莺久住浑相识，欲别频啼四五声。”（唐孟棨《本事诗》）
◆“剩”字妙。（夏敬观批语）
摊破木兰花
南浦东风落暮潮。祓禊人归，相并兰桡。回身昵语不胜娇。犹碍华灯，扇影频摇。
重泛青翰顿寂寥。魂断高城手漫招。佳期应待鹊成桥。为问行云，谁伴朝朝。
◎鄂君子皙之泛舟于新波之中也，乘青翰之舟……榜枻越人拥楫而歌……曰：“今夕何夕兮，搴舟中流。今日何日兮，得与王子同舟。蒙羞被好兮，不訾诟耻。心几顽而不绝兮，得知王子。山有木兮木有枝，心悦君兮君不知。”于是鄂君子皙乃揄修袂，行而拥之，举绣被而覆之。（《说苑·善说》）
◎昔者先王尝游高唐，怠而昼寝，梦见一妇人曰：“妾巫山之女也，为高唐之客，闻君游高唐，愿荐枕席。”王因幸之。去而辞曰：“妾在巫山之阳，高丘之岨，旦为朝云，暮为行雨，朝朝暮暮，阳台之下。”（战国宋玉《高唐赋》）
摊破木兰花
芳草裙腰一尺围。粉郎香润，轻洒蔷薇。为嫌风日下楼稀。杨柳青阴，深闭朱扉。
枉是尊前调玉徽。彩鸾何事逐鸡飞。楚台赋客莫相违。留住行云，好待郎归。
◎周显德五年，昆明国献蔷薇水十五瓶，云得自西域，以洒衣，衣敝而香不灭。（《妆楼记》）
◎轻鬓丛梳阔扫眉，为嫌风日下楼稀。（唐张籍《倡女词》）
◎还有小园桃李在，留花不发待郎归。（唐韩愈《镇州初归》）
南乡子
秋半雨凉天。望后清蟾未破圆。二十四桥游冶处，留连。携手娇娆步步莲。
眉宇有馀妍。初破瓜时正妙年。玉局弹棋无限意，缠绵。肠断吴蚕两处眠。
◎娇娆：汉宋子侯有《董娇娆》诗，见《玉台新咏》卷一。后用为美人之代称。
◎宋谢幼槃词：“破瓜年纪小腰身。”按：俗以女子破身为“破瓜”，非也。“瓜”字破之为二“八”字，言其二八十六岁耳。（清翟灏《通俗编·妇女》）
◎弹棋，今人罕为之。有谱一卷，尽唐人所为。其局方二尺，中心高如覆盂。其巅为小壶，四角微隆起。今大名开元寺佛殿上有一石局，亦唐时物也。（宋沈括《梦溪笔谈》）
南乡子
柳岸舣兰舟。更结东山谢氏游。红泪清歌催落景，回头。□出尊前一段愁。
东水漫西流。谁道行云肯驻留。无限鲜飙吹芷若，汀洲。生羡鸳鸯得自由。
◎生羡：尤最羡。
临江仙
暂假临淮东道主，每逃歌舞华筵。经年未办买山钱。筋骸难强，久坐沐猴禅。
行拥一舟称浪士，五湖春水如天。越人相顾足嫣然。何须绣被，来伴拥蓑眠。
◎支道林因人就深公买印山，深公答曰：“未闻巢、由买山而隐。”（《世说新语·排调》）
罗敷歌丑奴儿
东山未办终焉计，聊尔西来。花苑平台。倦客登临第几回。
连延复道通驰道，十二门开。车马尘埃。怅望江南雪后梅。
点绛唇
一幅霜绡，麝煤熏腻纹丝缕。掩妆无语。的是销凝处。
薄暮兰桡，漾下蘋花渚。风留住。绿杨归路。燕子西飞去。
◎霜绡：素绢。
◎麝煤：指熏炉里所燃烧的香料。
◎紫燕西飞欲寄书。（唐顾况《短歌行》）
南歌子
绣幕深朱户，熏炉小象床。扶肩醉被冒明珰。绣履可怜分破、两鸳鸯。
梦枕初回雨，啼钿半□妆。一钩新月渡横塘。谁认凌波微步、袜尘香。
◎取相思枕留与十娘，以为纪念。……十娘报以双履，报诗曰：“双凫乍失伴，两燕还相属。聊以当儿心，竟日承君足。”（唐张鷟《游仙窟》。按：古代情侣离别有赠履之俗。）
◎凌波微步，罗袜生尘。（三国魏曹植《洛神赋》）
南歌子
心蹙黄金缕，梢垂白玉团。孤芳不怕雪霜寒。先向百花头上、探春□。
傍水添情韵，横墙露粉颜。夜来和月起凭阑。认得暗香微度、有无间。
小重山
一叶西风生嫩凉。彩舟旗影动，背斜阳。溪流几曲似回肠。高城远，今夜为谁长。
正节号清狂。苎萝标韵美，倚新妆。月华歌调转清商。尊酒畔，好住伴刘郎。
◎得苎萝山鬻薪之女曰西施、郑旦，饰以罗縠，教以容步，习于土城，临于都巷，三年学服而献于吴。（《吴越春秋》）
◎可怜飞燕倚新妆。（唐李白《清平调》）
◎魏高阳王雍美人徐月华，能卧弹箜篌，为明妃出塞之声。（唐段成式《酉阳杂俎》）
清平乐
林皋叶脱。楼下清江阔。船里琵琶金捍拨。弹断幺弦再抹。
夜潮洲渚生寒。城头星斗阑干。忍话旧游新梦，三千里外长安。
◎金捍拨，在琵琶面上当弦，或以金涂为饰，以捍护其拨也。（宋叶廷珪《海录碎事》）
清平乐
沈侯销瘦。《八咏》新题就。惆怅酒醒兼梦后。带眼如何复旧。
几时一叶兰舟。画桡鸦轧东流。新市小桥西畔，有人长倚妆楼。
◎沈侯：指沈约。
木兰花
罗襟粉汗和香浥。纤指留痕红一捻。离亭再卜合欢期，寻见石榴双翠叶。
危楼欲上危肠怯。纵得鸾胶难寸接。西风燕子会来时，好付小笺封泪帖。
◎当时有献牡丹者，谓之“杨家红”，乃卫尉卿杨勉家花也。其花微红，上甚爱之，命高力士将花上贵妃。贵妃方对妆，妃用手拈花，时匀面手脂在上，遂印于花上。帝见之，问其故，妃以状对。诏其花栽于先春馆。来岁花开，花上复有指红迹。帝赏花惊叹，神异其事，开宴召贵妃，乃名其花为“一捻红”。（宋刘斧《青琐高议》）
◎石榴双翠叶：时人以石榴双叶为合欢之吉兆。
◎鸾胶处处难寻觅，断尽相思寸寸肠。（唐刘兼《秋夜书怀呈戎州郎中》）
◎紫燕西飞欲寄书。（唐顾况《短歌行》）
玉连环一落索
别酒更添红粉泪。促成愁醉。相逢浅笑合微吟，撩惹到、缠绵地。
花下解携重附耳。佳期深记。青翰舟稳绣衾香，谁禁断、东流水。
惜奴娇
玉立佳人，韵不减、吴苏小。赋深情、华年韶妙。叠鼓新歌，最能作、江南调。缥缈。似阳台、娇云弄晓。
有客临风，梦后拟、池塘草。竟装怀、□愁多少。绿绮芳尊，映花月、东山道。正要。个卿卿、嫣然一笑。
蓦山溪
画桥流水，宛是南州路。转柁绿杨湾，恍然间、青楼旧处。回肠断尽，犹剩尔多愁，记新声，怀昵语。依约对眉宇。
袜罗香在，只欠莲随步。无物比朝云，恨难续、《高唐》后赋。迢遥此夜，泪枕不成眠，月侵窗，灯映户。应见可怜许。
西江月
携手看花深径，扶肩待月斜廊。临分少伫已伥伥。此段不堪回想。
欲寄书如天远，难销夜似年长。小窗风雨碎人肠。更在孤舟枕上。
◆“小窗”二句论句法固属凄婉，析言之，曰“风雨”，曰“孤舟”，曰“枕上”，三折写来，更见客愁之重叠也。（俞陛云《唐五代两宋词选释》）
摊破木兰花
桂叶眉丛恨自成。锦瑟弦调，双凤和鸣。钗梁玉胜挂兰缨。帘影沉沉，月堕参横。
屏护文茵翠织成。摘佩牵裾，燕样腰轻。清溪百曲可怜生。大抵新欢，此夜□情。
◎月没参横，北斗阑干。（古乐府《善哉行》）
◎文茵：指华美之垫褥。
◎翠织成：织成为古代名贵织品，翠谓其色。
点绛唇
十二层楼，梦回缥缈非烟里。此情何寄。赖尔荆江水。
莫谓东君，触处逢桃李。留深意。温柔乡里。自有终焉计。
诉衷情
不堪回首卧云乡。羁宦负清狂。年来镜湖风月，鱼鸟两相忘。
秦塞险，楚山苍。更斜阳。画桥流水，曾见扁舟，几度刘郎。
◎卧云乡：谓隐居地。
诉衷情
半销檀粉睡痕新。背镜照樱唇。临风再歌《团扇》，深意属何人。
轻调笑，浅凝颦。认情亲。最难堪酒，似不胜情，依样伤春。
◎檀粉：浅赭色脂粉。
◎情亲：情人、亲人。
◆以上二首，其经意处皆在下阕。前首“秦塞”、“楚山”，旧游前梦，都付斜阳，即眼前之流水扁舟，已换却刘郎几度，人事悠悠，共尺波电谢矣。次首“最难堪酒”三句写愁罗恨绮之怀，若柔丝之漾于空际也。（俞陛云《唐五代两宋词选释》）
怨三三
玉津春水如蓝。宫柳毵毵。桥上东风侧帽檐。记佳节、约是重三。
飞楼十二珠帘。恨不贮、当年彩蟾。对梦雨廉纤。愁随芳草，绿遍江南。
◎雨之至细、若有若无者谓之“梦”，田夫野妇皆道之。（金王若虚《滹南诗话》）
◎廉纤：细小，细微。多用以形容微雨。
醉春风
楼外屏山秀。凭阑新梦后。归云何许误心期，候。候。候。到陇梅花，渡江桃叶，断魂招手。
楚制汗衫旧。啼妆曾枕袖。东阳吟罢不胜情，瘦。瘦。瘦。隋岸伤离，渭城怀远，一枝烟柳。
◎与徐勉素善，遂以书陈情于勉曰：“……而开年以来病增虑切。……百日数旬，革带常应移孔，以手握臂，率计月小半分。”（《梁书·沈约传》。东阳：指沈约，他曾为东阳太守。）
◆上首《怨春风》调“梦雨”三句不落言诠，词学至此，若参禅者已悟到空虚之境。次首《醉春风》调梅花赠远，桃叶迎春，本是情之所寄，而久候无踪，剩有“断魂招手”，情辞凄绝。下阕叠用三“瘦”字，而托诸灞岸渭城之柳，词境诚高，词心良苦矣。（俞陛云《唐五代两宋词选释》）
忆秦娥
晓朦胧。前溪百鸟啼匆匆。啼匆匆。凌波人去，拜月楼空。
去年今日东门东。鲜妆辉映桃花红。桃花红。吹开吹落，一任东风。
◎前溪在县前一百步。前溪者，古永安县前之溪也。今德清县有后溪也。邑人晋沈充家于此溪。乐府有《前溪曲》，则充之所制。其词曰：“当曙与未曙，百鸟啼匆匆。”（《太平寰宇记·江南东道·湖州·武康县》）
◎去年今日此门中，人面桃花相映红。人面不知何处去，桃花依旧笑春风。（唐崔护《题都城南庄》）
◆无深意，独是像唐调，不像宋调。（明沈际飞《草堂诗馀别集》）
◆《忆秦娥》两章另有别调，骨气高古，他手未易到此。（清陈廷焯《云韶集》）
◆何等怨怨，却以浅淡语出之。躁心人不许读也。（清陈廷焯《词则·别调集》）
◆上阕以远韵胜，下阕有“崔护桃花已隔年”之感。开落听诸东风，妙在不说尽，味在酸咸外矣。（俞陛云《唐五代两宋词选释》）
忆秦娥
风惊幕。灯前细雨檐花落。檐花落。玉台清镜，泪淹妆薄。
良时不再须行乐。王孙莫负东城约。东城约。一分春色，为君留着。
◎清夜沉沉动春酌，灯前细雨檐花落。（唐杜甫《醉时歌》）
◎注谓檐下之花，恐非。盖谓檐前雨映灯花如花也。（明杨慎《词品·檐花》）
◎温公丧妇，从姑刘氏家值乱离散，唯有一女，甚有姿慧。姑以属公觅婚。公密有自婚意，答云：“佳婿难得，但如峤比云何？”姑云：“丧败之馀，乞粗存活，便足慰吾馀年，何敢希汝比？”却后少日，公报姑云：“已觅得婚处，门地粗可，婿身名宦，尽不减峤。”因下玉镜台一枚。姑大喜。既婚，交礼，女以手披纱扇，抚掌大笑曰：“我固疑是老奴，果如所卜。”玉镜台，是公为刘越石长史北征刘聪所得。（《世说新语·假谲》）
忆秦娥
着春衫。玉鞭鞭马南城南。南城南。柔条芳草，留驻金衔。
粉娥采叶供新蚕。蚕饥略许携纤纤。携纤纤。湔裙淇上，更待初三。
◎衣裳着时寒食下，还把玉鞭鞭白马。（唐张籍《白纻歌》）
◎期我乎桑中，要我乎上宫，送我乎淇之上。（《诗经·鄘风·桑中》）
◆看似信笔写去，其中自有波折。幽索如屈宋，岂凡艳所能仿佛。（清陈廷焯《词则·别调集》）
河满子
每恨相逢薄处，可怜欲去迟回。犹记新声《团扇》□，殷勤再引馀杯。为问依依杨柳，秋风好住章台。
疏雨忽随云断，斜阳却送潮回。桃叶青山长在眼，几时双楫迎来。如待碧阑红药，一年两度花开。
◎昔我往矣，杨柳依依。（《诗经·小雅·采薇》）
御街行别东山
松门石路秋风扫。似不许、飞尘到。双携纤手别烟萝，红粉清泉相照。几声歌管，正须陶写，翻作伤心调。
岩阴暝色归云悄。恨易失、千金笑。更逢何物可忘忧，为谢江南芳草。断桥孤驿，冷云黄叶，相见长安道。
◎烟萝：谓山林隐居之地。
◎谢太傅语王右军曰：“中年伤于哀乐，与亲友别，辄作数日恶。”王曰：“年在桑榆，自然至此，正赖丝竹陶写，恒恐儿辈觉，损欣乐之趣。”（《世说新语·言语》）
连理枝
绣幌闲眠晓。处处闻啼鸟。枕上无情，斜风横雨，落花多少。想灞桥春色老于人，恁江南梦杳。
往事今何道。聊咏池塘草。怀县年来，萧萧壮发，可堪频照。赖醉乡佳境许徜徉，惜归欤不早。
◎春眠不觉晓，处处闻啼鸟。夜来风雨声，花落知多少。（唐孟浩然《春晓》）
◎灞陵春色老于人。（宋郑文宝《长安送别》）
◎子在陈曰：“归与！归与！”（《论语·公冶长》）
金凤钩
江南又叹流寓。指芳物、伴人迟暮。搅晴风絮。弄寒烟雨。春去更无寻处。
石城楼观青霞举。想艇子、寄谁容与。断云荆渚。限潮湓浦。不见莫愁归路。
◎桓征西治江陵城甚丽，会宾僚出江津望之，云：“若能目此城者，有赏。”顾长康时为客在坐，目曰：“遥望层城，丹楼如霞。”（《世说新语·言语》）
◎《莫愁乐》者，出于《石城乐》。石城有女子名莫愁，善歌谣，《石城乐》和中复有“莫愁”声，故歌云：“莫愁在何许？莫愁石城西，艇子打两桨，催送莫愁来。”（《旧唐书·乐志》）
芳洲泊踏莎行
露叶栖萤，风枝袅鹊。水堂离燕褰珠箔。一声横玉吹流云，厌厌凉月西南落。
江际吴边，山侵楚角。兰桡明夜芳洲泊。殷勤留语采香人，清尊不负黄花约。
◎横玉叫云天似水，满空霜逐一声飞。（唐崔鲁《华清宫》。横玉：指笛。）
◎清尊不负花前约。（唐牟融《楼城叙别》）
◆夜凉月落，横笛吹云，极写幽悄之境。下阕言吴头楚角，兰楫采香，与其《望湘人》词之湘天风月，青翰移舟，寄怀相似，皆有湘灵楚艳之思。此调因下阕之第三句，亦名《芳洲泊》。（俞陛云《唐五代两宋词选释》）
水调歌头
彼美吴姝唱，繁会阖闾邦。千坊万井，斜桥曲水小轩窗。缥缈关山台观。罗绮云烟相半。金石压掁撞。痴信东归虏，黑自死心降。
范夫子，高标韵，秀眉庞。功成长往，有人同载世无双。物外聊从吾好。赖尔工颦妍笑。伴醉玉连缸。尽任扁舟路，风雨卷秋江。
◎范夫子：指范蠡。
◎西施亡吴国后，复归范蠡，同泛五湖而去。（唐陆广微《吴地记》引《越绝书》）
◎玉缸：玉制的大杯。
摊破浣溪沙
曲蹬斜阑出翠微。西州回首思依依。风物宛然长在眼，只人非。
绿树隔巢黄鸟并，沧洲带雨白鸥飞。多谢子规啼劝我，不如归。
◎隔巢黄鸟并，翻藻白鱼跳。（唐杜甫《绝句六首》）
◎不如归：古人以子规啼声若“不如归去”。
江南曲踏莎行
蝉韵清弦，溪横翠縠。翩翩彩鹢帆开幅。黄帘绛幕掩香风，当筵粲粲人如玉。
浅黛凝愁，明波转瞩。兰情似怨临行促。不辞寸断九回肠，殷勤更唱《江南曲》。
◎粲粲：鲜盛貌。
江南曲潇潇雨
鸦轧齐桡，□冬叠鼓。浮骖晚下金牛渚。莫愁应自有愁时，篷窗今夜潇潇雨。
杜若芳洲，芙蓉别浦。依依艳笑逢迎处。随潮风自石城来，潮回好寄人传语。
◎若是石城无艇子，莫愁还自有愁时。（唐李商隐《莫愁》）
◎采芳洲兮杜若。（《楚辞·九歌·湘君》）
◆此调共三首，次首纪倚棹听歌，结有“兰情似怨临行促”、“殷勤更唱《江南曲》”句，故此首有“莫愁”、“石城”语，用《江南曲》本意也。笑语芳洲，依依宛在，而传语者只仗一回潮，篷窗听雨，能不黯然。诵“莫愁”句正如王阮亭诗“年来愁与春潮满，不信湖名尚莫愁”也。（俞陛云《唐五代两宋词选释》）
江南曲度新声
小苑浴兰，微波寄叶。石城回首山重沓。绮窗烟雨梦佳期，飞霞艇子雕檀楫。
楼迥披襟，廊长响屧。供愁麝月眉心帖。紫箫闲捻度新声，有人偷倚阑干掐。
◎明皇尝于上阳宫夜后按新翻一曲，属明夕正月十五日，潜游灯下，忽闻酒楼上有笛奏前夕新曲，大骇之。明日，密遣捕捉笛者。诘验之，自云：“其夕窃于天津桥玩月，闻宫中度曲，遂于桥柱上插谱记之。臣即长安少年善笛者李谟也。”（唐元稹《连昌宫词》自注）
楼下柳天香
满马京□，装怀春思，翩然笑度江南。白鹭芳洲，青蟾雕舰，胜游三月初三。舞裙溅水，浴兰佩、绿染纤纤。归路要同步障，迎风会卷珠帘。
离觞未容半酣。恨乌樯、已张轻帆。秋鬓重来淮上，几换新蟾。楼下会看细柳，正摇落、清霜拂画檐。树犹如此，人何以堪。
◎乌樯：船桅上风向标，作乌形。
◎草木摇落露为霜。（三国魏曹丕《燕歌行》）
◎桓公北征，经金城，见前为琅邪时种柳，皆已十围，慨然曰：“木犹如此，人何以堪！”攀枝执条，泫然流泪。（《世说新语·言语》）
吴门柳渔家傲
窈窕盘门西转路。残阳映带青山暮。最是长杨攀折苦。堪怜许。清霜翦断和烟缕。
春水归期端不负。依依照影临南浦。留取木兰舟少住。无风雨。黄昏月上潮平去。
◎杨柳东门树，青青夹岸河。近来攀折苦，应为别离多。（唐王之涣《送别》）
吴门柳游仙咏
啸度万松千步岭。钱湖门外非尘境。见底碧漪如眼净。岚光映。镜屏百曲新磨莹。
好月为人重破暝。云头艳艳开金饼。传语桂娥应耐静。堪乘兴。尊前听我《游仙》咏。
◎云头滟滟开金饼，水面沉沉卧彩虹。（宋苏舜钦《中秋松江新桥对月和柳令之作》）
◎江山到处堪乘兴。（唐高适《送田少府贬苍梧》）
雁后归临江仙　人日席上作
巧翦合欢罗胜子，钗头春意翩翩。艳歌浅拜笑嫣然。愿郎宜此酒，行乐驻华年。
未是文园多病客，幽襟凄断堪怜。旧游梦挂碧云边。人归落雁后，思发在花前。
◎薛道衡聘陈，为《人日》诗云：“入春才七日，离家已二年。”南人嗤之曰：“是底言！谁谓此虏解作诗？”及云“人归落雁后，思发在花前”，乃喜曰：“名下固无虚士！”
◆娇媚逼来，读者神醉。（明沈际飞《草堂诗馀正集》）
◆用成语贵浑成脱化如出诸己。贺方回“旧游梦挂碧云边。人归落雁后，思发在花前”，用薛道衡句；欧阳永叔“平山栏槛倚晴空，山色有无中”，用王摩诘句：均妙。（清沈祥龙《论词随笔》）
◆首阕，言劝酒者辞意周至，见主人款待之厚。第二阕，言自己心绪之多牵。“未至”句，言未至如相如为文园令以病免之时，而心系京华，如薛道衡之思故国也。情至婉而笃。（清黄苏《蓼园词选》）
雁后归想娉婷
鸦背夕阳山映断，绿杨风扫津亭。月生河影带疏星。青松巢白鸟，深竹逗流萤。
隔水彩舟然绛蜡，碧窗想见娉婷。浴兰熏麝助芳馨。湘弦弹未半，凄怨不堪听。
◎鸦背夕阳多。（唐温庭筠《春日野行》）
◎流萤逗深竹，白鸟巢青松。（宋贺铸《宿宝泉山慧日寺》）
◎白鸟也者，谓蚊蚋也。（《大戴礼记·夏小正》）
雁后归采莲回
翡翠楼高帘幕薄，温家小玉妆台。画眉难称怯人催。羞从面色起，娇逐语声来。
门外木兰花艇子，垂杨风扫纤埃。平湖一镜绿萍开。缓歌轻调笑，薄暮采莲回。
◎翠羽流苏帐，春眠曙不开。羞从面色起，娇逐语声来。早向昭阳殿，君王中使催。（唐王维《扶南曲歌词五首》）
鸳鸯梦临江仙
午醉厌厌醒自晚，鸳鸯春梦初惊。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:35:39-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>