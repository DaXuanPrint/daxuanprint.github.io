<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="古今滑稽联话序,古今滑稽联话一,古今滑稽联话二,古今滑稽联话三,古今滑稽联话四,古今滑稽联话五,古今滑稽联话六,古今滑稽联话七,古今滑稽联话八,古今滑稽联话九,古今滑稽联话十,古今滑稽联话十一,古今滑稽联话十二,古今滑稽联话十三,古今滑稽联话全文在线阅读,古今滑稽联话全文在线下载,大玄古籍书库">
<meta name="description" content="范左青著,琴石山人校,1册。民国十八年(1929)上海会文堂书局初版,排印本,至民国二十二年(1933)已出16版。诗词联对，文章小道，余自幼喜之特甚。忆龆时夏日纳凉，有族长口述古人巧对数则，余喜而笔之，族长嘉之，乃为更诵谐联数则以去，是为余搜集韵语之嚆矢。厥后有闻见辄录之，其途渐广，兑凡有兴趣之诗词杂文无不辑孴，名其册曰《珊瑚网》。十余年来积卷盈尺。枕中之秘，固未尝示人也。家贫，连年奔走，衣食卒卒，无须臾之隙可以整比公世。至客岁，始编诗词一部分，题名《古今滑稽诗话》_古今滑稽联话_全文在线阅读_古今滑稽联话_全文在线下载_大玄古籍书库">
<title>古今滑稽联话_范左青_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古今滑稽联话</span> <br/>
          作者： <span class="inputVal" id="bkauthor">范左青</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,联话,笑话,完结</span> <br/>
          字数： <span class="inputVal" id="bknum">[book_length]48231</span> <br/>
          说明： <span class="inputVal" id="bkdec">范左青著,琴石山人校,1册。民国十八年(1929)上海会文堂书局初版,排印本,至民国二十二年(1933)已出16版。诗词联对，文章小道，余自幼喜之特甚。忆龆时夏日纳凉，有族长口述古人巧对数则，余喜而笔之，族长嘉之，乃为更诵谐联数则以去，是为余搜集韵语之嚆矢。厥后有闻见辄录之，其途渐广，兑凡有兴趣之诗词杂文无不辑孴，名其册曰《珊瑚网》。十余年来积卷盈尺。枕中之秘，固未尝示人也。家贫，连年奔走，衣食卒卒，无须臾之隙可以整比公世。至客岁，始编诗词一部分，题名《古今滑稽诗话》</span> <br/>
          封面： <span class="inputVal" id="bkimg">Z_20002.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古今滑稽联话
[book_author]范左青
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,联话,笑话,完结
[book_length]48231
[book_dec]范左青著,琴石山人校,1册。民国十八年(1929)上海会文堂书局初版,排印本,至民国二十二年(1933)已出16版。诗词联对，文章小道，余自幼喜之特甚。忆龆时夏日纳凉，有族长口述古人巧对数则，余喜而笔之，族长嘉之，乃为更诵谐联数则以去，是为余搜集韵语之嚆矢。厥后有闻见辄录之，其途渐广，兑凡有兴趣之诗词杂文无不辑孴，名其册曰《珊瑚网》。十余年来积卷盈尺。枕中之秘，固未尝示人也。家贫，连年奔走，衣食卒卒，无须臾之隙可以整比公世。至客岁，始编诗词一部分，题名《古今滑稽诗话》
[book_img]Z_20002.jpg


[book_title]古今滑稽联话序
诗词联对，文章小道，余自幼喜之特甚。忆龆时夏日纳凉，有族长口述古人巧对数则，余喜而笔之，族长嘉之，乃为更诵谐联数则以去，是为余搜集韵语之嚆矢。厥后有闻见辄录之，其途渐广，兑凡有兴趣之诗词杂文无不辑孴，名其册曰《珊瑚网》。十余年来积卷盈尺。枕中之秘，固未尝示人也。家贫，连年奔走，衣食卒卒，无须臾之隙可以整比公世。至客岁，始编诗词一部分，题名《古今滑稽诗话》，付海上会文书局印之，亦聊以寄托穷愁，消遣则个。出版后流行颇广，窃喜海内同嗜者之尚不乏人也。友人中多怂恿再出，乃复将所辑联对覆审一过，虽语涉纤佻，无关宏恉，而意趣所适，嬉笑怒骂，萃于一编，汰砾存金，略具类别。凡庆吊赠答、箴勉讽颂诸作，或言情说理、纪事状物之体，古人无心而作，余亦信手而录之。茶余酒后，浏览及之，觉其中掌故如数家珍，名胜可资卧游，莫不措辞隽永，对仗精工，益人神智也。夫楹联选本多矣，大都皆夸多斗靡，雅郑错见。本编一以清丽诙谐为主，意在令人触睹解颐，抛愁释倦，因隅曲而见大道，化臭腐以为神奇。盖时至今日，科学日繁，文字仅占一小部分，取足达意，不暇为高深奥赜之境，至联话则尤小之小矣。余编此集，亦只用单简之笔述之，不妄加评断。其有不忆出处者阙之，以示存慎，仍命名《古今滑稽联话》。用质鸿达，览而教之。嗟嗟，廿年搜辑，可存者仅得此数，不其难乎！回首龆年族长前红裤跳地之状，不禁感慨系之。栽青自序。

[book_title]古今滑稽联话一
山阴杜尺庄先生煦，道咸间以名孝廉家居，潜心文学掌故，著书甚多，与宗越岘山人齐名。余于友人处得其寿钮云庄夫妇八十、五十合庆联，上下各自叶韵，极端庄流丽之致。钮氏世居城中诸善衖，时在大善寺设醮，故联中云云。是联友人得诸会稽沈翼心明经镜煌口述，明经积学之士，亦当日越中名宿，所传决无讹敚，然士林绝未得耳目也。联云：“云庄八秩寿，尺庄千晋酒，酒后开怀读庄子，逍遥游八千岁春秋；诸善五旬仙，大善百宝筵，筵前合掌颂善哉，兜率天五百尊罗汉。”
缪莲仙《文章游戏》载，某处财神庙一联云：“果然冷面寡情，只才是守钱奴，倒要与他几个；若使扶危济困，竟成了耗财鬼，休来想我分文。”过激之言，不可为训，不如《联语汇选》中所载某君一联蕴藉有味，联云：“只有几文钱，你也求，他也求，给谁是好；不作半点事，朝亦拜，夕亦拜，教我为难。”
昔人谓作怀古诗须翻陈出新，方能醒目，联对何独不然？李秀峰题岳阳楼云：“吕道人甚无味，八百里洞庭，飞过去，飞过来，一个神仙谁在眼；范先生殊多事，数十年寒士，偶为将，偶为相，万家忧乐空关心。”脍炙人口，有以哉！
吾乡叒社诗人某廪生五十自寿一联，诙谐入妙，人多诵之。句云：“嫖无闲，赌无钱，试为无赖，气力如绵，无过可寻，检点何劳蘧伯玉；进过学，补过廪，取消过后，南无结顶，平心一想，功名早于朱买臣。”
泰县某甲嗜鸦片，就家祠中设灯售吸。或赠联云：“与祖宗呼吸相通，方是香烟一脉；叹子孙诗书未读，也知灯火三更。”以烟、灯两字分柱，语谐而刻矣。
南皮张文达抚江苏时，值粤乱初定，国家方粉饰承平，士大夫相率从事于文宴。吴中为莺花薮泽，文达又知名士，东山丝竹，不减谢傅风流。有名妓张少卿者为文达所昵，为撰一联云：“少之时不亦乐乎；卿以下何足算也。”此联久已脍炙人口。后有勒省旃者，方伯少仲之公子也，风雅能诗，所眷妓亦名少卿，为联赠之云：“少之时戒之在色；卿不死孤不得安。”同一集句，一则风流自喜，一则倜傥不羁，两人身分口吻，亦各肖其所肖云。
曩阅孙诗樵《余墨偶谈》，曾见一联仿云南大观楼长联体，嘲嗜鸦片烟者，描写尽致，虽画不如。联云：“五百两烟泥，赊来手里，价廉货净，喜洋洋兴趣无穷。看粤夸黑土，楚重红瓤，黔尚青山，滇崇白水。估成辨色，不妨请客闲评。趁火旺炉燃，煮就了鱼泡蟹眼，正更长夜永，安排些雪藕冰桃，莫辜负四楞响斗，万字香盘，九节老枪，三镶玉嘴；数千金家产，忘却心头，瘾发神疲，叹滚滚钱财何用。想名类巴菰，膏珍福寿，种传罂粟，花号芙蓉。横枕开灯，足尽平生乐事。尽朝吹暮吸，那怕他日烈风寒，纵妻怨儿啼，都装做天聋地哑，只剩下几寸囚毛，半抽肩膀，两行清涕，一副枯骸。”大观楼联系滇人张髯所题，一纵一横，大气盘旋，为古今有数之作。虽非滑稽，录之以便阅者对照：“五百里滇池，奔来眼底，披襟岸帻，喜茫茫空阔无边。看东骧神骏，西翥灵仪，北走蜿蜒，南翔缟素。高人韵士，何妨选胜登临。趁蟹屿螺洲，梳裹就风鬟雾鬓，更苹天苇地，点缀些翠羽丹霞，莫孤负四围香稻，万顷晴沙，九夏芙蓉，三春杨柳；数千年往事，注到心头，把酒凌虚，叹滚滚英雄谁在。想汉习楼船，唐标铁柱，宋挥玉斧，元跨革囊。伟烈丰功，费尽移山心力。尽珠帘画栋，卷不及暮雨朝云，便断碣残碑，都付与苍烟落照，只赢得几杵疏钟，半江渔火，两行秋雁，一枕清霜。”
吾乡陶稷山先生工北魏书，然不肯轻作。虞山蒋某乞得一联，至长跪以谢。有嘲之者云：“蒋子七言弯狗腿；陶公五斗惮虾腰。”
清宫某苑有两戏台联，比喻警切，思想新奇，口气之大尤得未曾有。相传均出某太监手笔，辞句亦大同小异。一云：“尧舜净，汤武生，桓文丑旦，古今来几多脚色；日月灯，云霞彩，风雷鼓板，宇宙间一大戏场。”一云：“尧舜生，汤武净，五霸七雄丑末耳，伊尹太公便算一只耍手，其余拜将封侯，不过摇旗呐喊称奴婢；四书白，六经引，诸子百家杂说也，杜甫李白会唱几句乱弹，此外咬文嚼字，大都沿街乞食唱莲花。”
近人汪笑侬题戏剧学校联云：“尧舜老生，昌发武生，宋齐梁陈不过丑末耳，千古帝王，上台下台真似戏；经传正板，子史散板，诗词歌赋其犹二六乎，一堂教育，新剧旧剧学而优。”似从上联脱胎，然相去远矣。
江西万立钧知新阳县，以严酷闻，士绅苦之。其去任也，有某君构成一上联，方唯一君续之，送于万之舟次。联曰：“无恻隐，无羞恶，无辞让，无是非，政令虎苛，南武之民何罪；是混沌，是穷奇，是梼杌，是饕餮，货贿狼籍，西江有子不才。”强对颇见力量。
徐侍郎某督学粤东，所取皆翩翩年少，不重文而重貌。当时粤人颇讽刺之，某君联云：“尔小子整整齐齐，或薰香，或抹粉，或涂脂，三千人巧作嫦娥，好似西施同入越；这老瞎颠颠倒倒，不论文，不通情，不讲礼，十八省几多学士，如何东粤独来徐。”
民国初元改用阳历，民间颇不一致，好事者于阴历元旦书一联悬土地祠，云：“男女平权，公说公有理，婆说婆有理；阴阳合历，你过你的年，我过我的年。”又同时某报载有一联云：“摄政王兴，摄政王亡，一代兴亡两摄政；中华国民，中华国土，千年民土本中华。”皆有讥讽，可以代表多数之民意也。然阳历纪年实较阴历为准，并此讥之，未免太守旧矣。
吴下某生，性嗜读而遇殊蹇，年三十犹未青一衿，人多嗤之。生发愤，遂于是年四月入泮，秋即连捷举于乡。其友缪心如赠以联云：“端午以前，犹是夫人自称曰；重阳而后，居然君子不以言。”脚缩“小童举人”四字，殊趣。
杭州某寺有弥勒佛联云：“年年扯空布袋，少米无柴，只剩得大肚宽肠，为告众檀越，信心时将何物施布；日日坐冷山门，接张待李，但见他欢天喜地，试问这头陀，得意处著甚么来由。”游戏三昧，所谓禅悦文字也。要之作此等联，亦只好如此。夫论道德，既不免于迂；论果报，又不免于诬。且二者皆非佛氏之极则也，舍此必谈空说有矣。而谈空说有，又嫌于陈陈相因，千篇一律也，故欲求新奇，不得不尔。
奉新姚鸿元，落拓不偶，开馆村中文昌庙，其右则冶工肆也。一游士赠联云：“设帐近洪炉，不怕诸生顽似铁；传经依古庙，方知夫子教如神。”语奇而切，字字如生铁铸成。
长沙杨卓夫赠妓小如联云：“小住为佳，得小住且小住；如何是好，欲如何便如何。”
朱建三生于七月七日，所居之里名百花巷，李笠翁寿以联云：“七夕是生辰，喜功名事业从心，处处带来天上巧；百花为寿域，羡玉树芝兰绕膝，人人占却眼前春。”清圆流丽，余最喜之。
笠翁芥子园门前二柳，门内二桃，风景清幽，任人游赏。桃熟时游人辄摘取之，因戏书一联于门云：“二柳当门，家计逊陶潜之半；双桃钥户，人谋虑方朔之三。”
“嘴尖肚大柄儿高，才免饥寒便自豪。量小不堪容大物，两三寸水起波涛。”此郑板桥借茶壶讥斗筲者之诗也，余已编入《滑稽诗话》矣。兹于友人处得其六十自寿一联，极风流潇洒，可作本编材料。联云：“常如作客，何问康宁，但使囊有余钱，瓮有余酿，釜有余粮，取数叶赏心旧纸，放浪吟哦，兴要阔，皮要顽，五官灵动胜千官，过到六旬犹少；定欲成仙，空生烦恼，只令耳无俗声，眼无俗物，胸无俗事，将几枚随意新花，纵横穿插，睡得迟，起得早，一日清闲似两日，算来百岁已多。”
康熙时广东诗僧某住海珠寺，交通公卿。寺塑金刚与弥勒古今滑稽联话环坐像，法身之大倍于他寺。滑稽者为题联云：“莫怪和尚们这般大样；请看护法者岂是小人。”
《熙朝新语》云：浙江乾隆丙子科乡试，两主考一姓庄，一姓鞠，庄颟顸而鞠不谨，有集杜句嘲之云：“庄梦未知何日醒；鞠花从此不须开。”鞠试毕回京，谓陈句山太仆云：“杭人真欠通，如何鞠可通菊？”公不答，鞠诘之。公曰：“吾适思《月令》‘鞠有黄华’耳。”鞠大惭，未几死，人以为语谶。
又道光时某公分校礼闱，卷中有用毛诗“佛时仔肩”者，则批云：“佛字系梵语，不可入文内。”复有用《周易》“贞观”二字者，则又批云：“贞观是汉代年号，不可入文内。”因有为之对者云：“佛时是西域经文，宣圣悲啼弥勒笑；贞观系东京年号，唐宗错愕汉皇惊。”如此试官，真堪绝倒。
《三山笑史》云：有村馆延师课子者，故事每遇七夕，师若住馆，主人例设酒筵款之。师习闻其说，至七夕竟寂然，因呼其徒命对云：“客舍凄清，恰似今宵七夕。”徒不能对，以告其父，父知师意，笑曰：“我忘之矣。”因代对云：“寒村寂寞，可移下月中秋。”师笑颔之。迨至中秋，以为必设矣，而又寂然。因复命对云：“绿竹本无心，遇节即时挨不过。”其父笑曰：“我又忘之矣，奈何？”仍代对曰：“黑花如有约，重阳以后待何迟。”师无如之何，听之而已。讵至重阳，又寂然也，师不能忍，仍出对命徒云：“汉三杰，张良韩信狄人杰。”其父闻之大笑曰：“师误矣，三杰是汉人，狄人杰是唐人，师忘之乎？”师语其徒曰：“我实不忘，汝父前唐后汉记得许熟，乃一饭而屡忘之乎？”
有开烟室者，年五十始娶，而新娘则年仅十五也。某茂才为撰喜联云：“五十新郎，十五新娘，天数五，地数五，五位相乘，莫笑枯杨占大过；三两好土，两三好友，益者三，损者三，三生有幸，聊将罂粟请同人。”人争诵之。闻于彭宫保玉麟，邀入幕中，且为保举一知县云。
吾乡孙彦清先生德祖《题楹福墨》载：同治甲子，先生寓内家吴融钟氏，钟族有名澄四者，居邻村，业酿而好饮。以六十初度，招先生就面筵，酬酢方酣，出楹帖索致语。先生倚醉濡笔，戏问：“君寿当得几何？”澄曰：“二百岁可得耶。”因狂草三十四字云：“君是酒中仙，定此后称觞，还须一百四十度；我为座上客，似今朝大醉，何妨三万六千场。”主人得之狂喜，每见文人，辄举其词，津津若有余味云。
又某生儗于秋初纳名妓爱金为簉室，欲作联，苦二字难偶。先生走笔为成二十四言云：“爱月夜眠迟，不信爱卿胜皓魄；金风秋信早，好营金屋贮青娥。”组字熨贴，颇见匠心。

[book_title]古今滑稽联话二
某县令居官清廉，萧然四壁。尝于除夕作联自嘲，其语颇趣。联云：“放千枚爆竹，把穷鬼轰开，数年来被这小奴才，扰累俺一双空手；烧三枝高香，将财神请进，从今后愿你老夫子，保佑我十万缠腰。”
咸丰间，江苏某君为发匪所获，匪首闻其有才名，留司笔札，且嘱题联。某君题曰：“说什么天主教，妄称天父天兄，绝天理，灭天伦，把青天世界闹得天昏，有一日天讨天诛，天才有眼；看这些地方官，都是地匪地棍，掘地平，挖地坑，将大地山河弄成地狱，还要抽地丁地税，地也无皮。”又大书一额曰：“斌尖傀卡。”盖讥其文不像文、武不像武、人不像人、鬼不像鬼也。匪首不解文义，见联中有天父天兄字样，以为必系颂祷之辞也，因大喜厚礼之。后遇其同类之识字者为之解释，始大怒，以被絮渍油裹某生而火之，名曰烧大蜡烛，亦云惨矣。
龙阳才子易哭厂，老名士中之鼎鼎者也。晚年酷好戏剧，属意于女伶鲜灵芝，诗词称扬，不遗余力，灵芝之名因以大噪。易死后，长沙某君戏代灵芝作挽云：“灵芝不灵，百草难医才子命；哭厂谁哭，一生只惹美人怜。”
贺新婚联用谐谑语，最恶作剧，然亦因人而异。如施诸优妓，则未始不可也。往年海上某舞台男伶某旦新婚，欧阳元贺以联云：“安能辨我是雌雄，想华月金樽，也曾脂粉登场，为他人作嫁；毕竟可儿好身手，趁椒风锦帐，莫把葫芦依样，舍正路弗由。”语极佻达而不嫌者，以题目同而人不同也。
天地间物，苟从乐观，大而日星河岳，固属可喜；小而虫禽草木，亦无一非乐景也。昔何燕泉幼时随父乘凉郊野，父命对曰：“蛙鼓萤灯蚯蚓笛，芳塘夜夜元宵。”燕泉对曰：“莺簧蝶拍鹧鸪词，香陌年年上巳。”是即其明证也。否则鹧鸪、蚯蚓之声，正离人思妇之所畏恶者，安得组成如此巧丽之对乎！
《葵轩琐记》载邗江旅壁一对云：“邹孟子，吴孟子，寺人孟子，一男一女，一非男非女；周宣王，齐宣王，司马宣王，一君一臣，一不君不臣。”
《古今巧对录》云：苏长公偕释佛印、妓琴操泛舟赏月。佛印酒酣，出船头撑篙为戏，琴操云：“和尚撑船，篙打江心罗汉。”佛印云：“佳人汲水，绳牵井底观音。”佛印又曰：“一个美人映月，人间天上两婵娟。”琴操云：“五百罗汉渡江，岸畔波心千佛子。”又一日，东坡与秦少游出游，见岸上一醉汉，骑驴摇摇欲堕，苏云：“醉汉骑驴，颠头簸脑算酒帐。”秦亦即景对云：“艄公摇掳，打恭作揖讨船钱。”
杨维桢与虞集至一妓家，见妓悬两镜梳头，杨云：“两镜悬窗，一女梳头三对面。”虞云：“孤灯挂壁，二人作揖四躬身。”
高季迪留姚孝广同饮，出一妓佐酒，貌甚明艳，姚戏之云：“虞美人穿红绣鞋，月下行来步步娇。”高代对曰：“水仙子持碧玉箫，风前吹出声声慢。”
解大绅与同僚在舟中饮酒，有青蛙跃出水面，同僚云：“出水蛙儿穿绿袄，美目盼兮。”时解方食虾，即举以对云：“落汤虾子着红袍，鞠躬如也。”
光绪间，阎丹初相国柄政，与张子青相国俱逾八旬。又乌少云、孙莱山二公亦年老，奉使涖鄂查办某事。都下有联云：“丹青不知老将至；云山况是客中过。”集句托讽，蕴藉可喜。凡作滑稽联者，当以此为正宗矣！
又李鸿章在相府，翁叔平绾度支时，都中亦传一联，嵌二公本籍县名，虽含蓄稍逊，而警策过之。联云：“宰相合肥天下瘦；司农常熟世间荒。”
《红楼梦》寓言八九，可有可无，指往事以实之已觉可笑，乃妓女中竟有袭其名号以相号召者，更无谓之极矣。然作赠联者，正可因此而得佳句焉。某君赠林黛玉云：“我为黄浦江边客；卿是红楼梦里人。”又有号贾筱樵者，本非袭名红楼，而所欢以其姓贾，且筱樵二字声同小乔，戏赠一联，组织更巧。联云：“姓名疑在红楼梦；夫婿曾烧赤壁兵。”
平湖令某，无锡人，有才名，而贪于货贿。巡方将劾之，怜其才，讽以对云：“平湖湖水水平湖，未餍所欲。”令会其意，对曰：“无锡锡山山无锡，空得其名。”巡方颔之，遂罢劾。又某生以赝银市物，被控至官，郡守某出对云：“使假银，买真货，弄假成真。”生应声曰：“遇凶徒，见吉星，逢凶化吉。”守立释之。又有三女同通于一人者，事发到官，出对云：“三女为姦，二女皆从长女起。”盖欲重按其长也。长女对曰：“五人共傘，小人全仗大人遮。”官薄惩之。三对皆出于仓卒，有剖辨祈哀之意，行虽无取，才固足称。所谓人皆欲杀，我意独怜者也。
唐伯虎召乩仙，戏出对云：“雪消狮子瘦。”乩即书曰：“月满兔儿肥。”又云：“七里山塘，行到半塘三里半。”乩云：“五溪蛮洞，经过中洞五溪中。”时刑部郎中黄暐在座，亦请对云：“羊脂白玉天。”乩云：“问丁家巷田夫。”众疑其妄，往试之，见一耕者锄黄土，问之，曰：“此‘鳝血黄泥地’也。”五字的对，众始骇服，谓为真仙云。按此对《聊斋志异》亦收载之，惟改鳝血为猪血，觉更工整。
《聊斋志异》中载谐联甚伙，如三朝元老之“一二三四五六七；孝弟忠信礼义廉”，上隐忘八，下隐无耻，颇滑稽含蓄。其他如狐谐之“妓女出门访情人，来时万福，去时万福；龙王下诏求直谏，龟也得言，鳖也得言”，仙人岛之“王子身边，无有一点不是玉；黾翁头上，再着半夕即成龟”，又“戊戌同体，腹中只欠一点；已巳连踵，足下何不双挑”等，皆诙谐可喜，双关入妙，为吾滑稽联话之极好资料也。
陆文量与陈启东饮，陈年老发稀，陆戏之曰：“陈先生数茎头发，无计可施。”陈云：“陆大人满脸髭髯，何须如此。”陆又笑曰：“两猿截木山中，这猴子也会对锯句。”陈曰：“有犯，幸公勿罪：‘匹马陷身泥内，此畜生怎得出蹄题。’”相与抚掌，竟日而散。按此种恶谑，虽云箭在弦上不得不发，然总不可尚也。
嘉靖间，御史毛汝砺公宴，承差某斟酒太溢，毛曰：“承差差矣乎。”边廷实时为副使，亦在座，应声曰：“副使使之也。”四字上下异音，天然的对。
归安沈筠溪，少绝敏颖，有辩才。一日与弟偕出，值风雨暴作，过陈方伯兄弟邸中暂避。方伯戏曰：“大雨沉沉，二沈伸头难出。”答云：“狂风阵阵，两陈摇尾不开。”
明初某解元登第后，偕伴二人至某妓寮。妓闻其有才名，欲试之。适进茗者以不知客数，茶只两瓯，妓佯谢过，即二分之以进，曰：“三分分茶，解解解元之渴。”某解元应声曰：“一朝朝罢，行行行院之家。”或曰即解春雨事，不知然否。然对句殊不见佳，视妓当有逊色。
三衢人某，淫其里煅工之女，为工捉获，以铁钳钳去左耳，纵之。诸理斋为集成句一联云：“君子将有为也，载寝之床；匠人斫而小之，言提其耳。”
全椒王生，淳于髡之流亚也，敝衣垢貌，虮虱缘襟上行，效王景略故事。发一语，辄令人绝倒，人戏呼为王虱子。居之邻有寺，寺之僧亦好诙谐者，与王友善，时相嘲谑。一日僧摘瓜架下，王适至，出对曰：“葫芦种上声，葫芦种去声，葫芦种得葫芦用，葫芦架下摘葫芦，葫芦撞着葫芦痛。”僧笑应曰：“虱子长平声，虱子长上声，虱子长成虱子痒，虱子身上捉虱子，虱子掐得虱子响。”
西湖花神庙旧有联云：“翠翠红红，处处莺莺燕燕；风风雨雨，年年暮暮朝朝。”刘树屏仿之，题愚园花神阁云：“花花叶叶，翠翠红红，惟司尉香着意扶持，不教雨雨风风，清清冷冷；鲽鲽鹣鹣，生生世世，愿有情人都成眷属，长此朝朝暮暮，喜喜欢欢。”后人更广其途，作报馆联云：“好好丑丑，事事详详细细；非非是是，天天说说谈谈。”茶馆云：“鸨鸨鸡鸡，个个兜兜搭搭；烟烟茗茗，朝朝碌碌忙忙。”梨园云：“武武文文，出出吹吹打打；男男女女，人人听听看看。”剃头店云：“暮暮朝朝，洗洗梳梳剃剃；停停歇歇，光光挖挖敲敲。”赠妓紫云云：“紫紫红红，花花叶叶；云云雨雨，暮暮朝朝。”
联对正格，不能有重复字，然亦有故意重复以见长者。某君五十自寿云：“内无德，外无才，并无好无恶，无是无非，更无点些些产业，直弄到无米无柴，五十载光阴荏苒；老有母，长有兄，并有妻有女，有子有孙，还有个小小功名，也算有福有寿，两三代骨肉团圆。”有无二字凡九重，垒垒贯珠，愈觉可爱。
寇莱公在中书与同列戏云：“水底日为天上日。”众未有对。会杨大年至，乃对曰：“眼中人是面前人。”
刘贡父善属对，王安石曰：“三代夏商周，可对乎？”贡父曰：“四始风雅颂。”荆公拊髀曰：“天造地设也。”
古时各省皆有地讳，莫知所始。如畿辅曰响马，陕西曰豹，山西曰瓜，山东曰胯，河南曰驴，江南曰水蟹，浙及徽州曰盐豆，浙又曰兽，江西曰腊鸡，元时江南亦号腊鸡，福建曰癞，四川曰鼠，湖广曰干鱼，两广曰蛇，云贵曰象。苟不知而误犯之，必为土人所厌恶矣。然亦有明知故犯，特以此为嘲戏者。成化中司马陕西杨鼎，与司寇福建林聪会坐，林以杨多须且年少，戏曰：“胡儿十岁能窥豹。”杨曰：“癞子三年不似人。”又河南焦芳过李西涯邸，见檐曝干鱼，戏曰：“晓日斜穿学士头。”西涯曰：“秋风正灌先生耳。”以谚有“秋风灌驴耳”之句也。又廖鸣吾戏伦白山曰：“人心不足蛇吞象。”伦曰：“天理难忘獭祭鱼。”又蜀中张士俨与广东王某善，每见辄曰：“委蛇委蛇。”王应声曰：“硕鼠硕鼠。”又李时尝以“腊鸡独擅江南味”戏夏言，言亦以“响马能空冀北群”七字报之。诸如此类，不胜枚举，要皆明知而故犯者，今则不闻有此矣。
一清客书门对云：“心中无半点事；眼前有十二孙。”有人续其下曰：“心中无半点事，两年不曾完粮；眼前有十二孙，六个未经出痘。”见者绝倒，真滑稽之尤矣。
万历中，湖广张孝廉某悦李屠儿之妻，方执手调笑，屠儿适归，乃扃户操杖击伤其胫。哀求得脱，告屠于官，称往渠家买盐被殴。县令已悉前情，因署一联于状尾而掷还之。联云：“张孝廉买盐，自牖执其手；李屠儿吃醋，以杖叩其胫。”
西湖花神庙旁月老祠，有金书旧联云：“愿天下有情人都成了眷属；是前生注定事莫错过姻缘。”盖集《西厢》、《琵琶》两院本成句也。
江苏某处有一庙，正殿奉关帝，左右祀火神龙神。彭文勤公过之，题句云：“心之光明犹火也；神而变化其龙乎。”就地起义，移他处不得。
广东省城真武庙有一联云：“逞被发仗剑威风，仙佛焉耳矣；有降龙伏虎手段，龟蛇云乎哉。”语气岸异，相传为苏文忠公手笔。
安徽育婴堂落成，陶云汀宫保题联云：“父兮生，母兮鞠，俾无父母有父母，此之谓民父母；子言似，孙言续，视犹子孙即子孙，所以保我子孙。”又各省育婴堂有旧传通用一联云：“子不子，亦各言其子，委而弃之，是可忍也，孰不可忍也，先王斯有不忍人之政；幼吾幼，以及人之幼，此而同之，有以异乎，曰无以异也，大人不失其赤子之心。”集语颇能浑成，不知作者何人也。
滇南赵某仕楚中为郡守，好出对句。一日见坊役用命纸糊灯，得句云：“命纸糊灯笼，火星照命。”思对未得。至岁暮，有老人高捧历日叩头献上，猛然触机，拍案大叫，对前句云：“头中顶历日，太岁当头。”老人大骇，误为怒己，叩头乞哀不止。守语其故，厚赏令出，然已饱受虚惊矣。岂真如俗语所云太岁当头欤？一笑。
泰兴令胡瑶昵一门子。坐堂时，见一吏挑之与偶语，令怒，欲责治之。吏漫云：“渠是小人表弟，叙家常耳。”令乃出对云：“‘表弟非表兄表子’，汝能对免责。”吏曰：“丈人是丈母丈夫。”令笑而释之。
唐原休受朱泚伪官，自比萧何，入长安日，首收图籍，时人目之曰“火迫酂侯”。宋南渡，有郭某为将，自比诸葛，酒后辄咏“三顾频烦”、“两朝开济”之句，屏风便面，一一书此。未几败于江上，仓皇涕泣而逃，时谓之“尿汁诸葛”。遥遥数百年，一将一相，正堪作对。
《代醉编》载：宋陈绎好为敦朴之状，时号“爇熟颜回”。熙宁中，台州推官孔文仲举制科，对策言事，有“痛哭太息”语，执政恶而斥之。时陈绎为翰林学士，语同官曰：“文仲狂躁，真杜园贾谊也。”王平甫笑曰：“‘杜园贾谊’，可对‘爇熟颜回’。”同官皆大笑，绎面赤而退。按爇熟、杜园皆当时之俗语也。

[book_title]古今滑稽联话三
草木之名繁而难识，钱塘谢浩然尝集花名对若干则，博考群书，搜罗宏富。卒后其稿散轶，甚可惜也。余游杭时曾一见之，忆其中云：闽中有花号石独者，状似牡丹；又有号山单者，状似芍药，“石独”、“山单”，天然对偶。顷阅《人寿轩随笔》载宋翁点一对云：“拆破磊文三石独；分开出字两山单。”分合字面，嵌以花名，则更巧矣。
《七修类稿》载：明高皇帝好微行，一日遇一监生，同饮于酒家，问其乡里，曰：“四川重庆人。”高皇曰：“千里为重，重水重山重庆府。”监生对曰：“一人成大，大邦大国大明君。”高皇大喜，别去，明日召入，命为按察使。
又某日，高皇偕刘三吾入一村店小饮，无物下酒，出对曰：“小村店，三杯两盏，无有东西。”三吾未及对，店主对曰：“大明国，一统万方，不分南北。”高皇欲官之，店主以元人固辞，乃罢。
又《闲居笔记》云：南京有佛刹曰多宝者，高皇游幸，见幢幡上尽书“多宝如来”，高皇曰：“寺名多宝，有许多多宝如来。”时江怀素以翰林学士扈从，对曰：“国号大明，更无大大明皇帝。”越日骤升吏部尚书云。
李空同督学江右，唱名时有一生与同名，因出对云：“蔺相如，司马相如，名相如实不相如。”生曰：“魏无忌，长孙无忌，彼无忌此亦无忌。”奇巧不可方物，然亦幸而有此现成名字也。
《坚瓠集》曰：张桓侯翼德显应蜀中，时降灵附童子身，语祸福事应如响。有某生者不修，出联请对曰：“人是人，神是神，人岂可为神也。”童未尝学，竟应声曰：“尔为尔，我为我，尔焉能浼我哉。”事甚怪诞，未可为信，然本编论对，佳则录之，其他非所计也。
弘治中，泉州府学教授某，南海人，颇立崖岸。一日设宴于明伦堂，扮演《西厢》杂剧。翌日有无名子书一联于学门云：“斯文不幸，明伦堂上，除来南海先生；学校无光，教授馆中，扮出西厢杂剧。”某出见之，赧然自愧，故态顿去。
苏东坡与僧佛印、妓琴操常相往来，饮酒赓和，脱尽形迹。一日佛印过东坡，见琴操假寐纱橱中，戏之曰：“碧纱帐里睡佳人，烟笼芍药。”琴操云：“青草池边洗和尚，水浸葫芦。”佛印大笑曰：“和尚得对娘子，实出望外。”
陆浚明幼善属对，尝同陆象孙至父执某君处，父执方饮酒，与一人对局。因出对曰：“围棋赌酒，一着一酌。”浚明对曰：“坐漏观书，五更五经。”对弈人亦对曰：“弹琴赋诗，七弦七言。”皆佳。
《倦游录》载：王荆公之子雱为太常太祝，有心疾。娶妻庞氏，未尝相接，荆公怜而嫁之。时工部员外侯叔献，荆公门人也，再娶槐氏甚悍。侯死，荆公恐其虐前妻之子，奏而出归母家。京师为之谚曰：“王太祝生前嫁妇；侯工部死后休妻。”事奇语奇，颇堪发噱。
弘治中，江阴曹野塘宰分宜，严嵩方成童，曹识而拔之，令与其子弘同治举业，宿食官舍。见严所握扇画鱼游景，构对语云：“画扇画鱼鱼跃浪，扇动鱼游。”严即对云：“绣鞋绣凤凤穿花，鞋行凤舞。”一夕曹偶思家，口占曰：“关山千里，乡心一夜雨绵绵。”严又对曰：“帝阙九重，圣寿万年天荡荡。”曹俱称赏，谓他日必成大器。一日偶与偕出，见城上睥睨，戏曰：“雉堞巉巉何所似。”严云：“倒生牙齿咬青天。”曹恶其奸险，遂稍稍疏远之。小时了了，大未必佳，其严嵩之谓矣。
永乐中，尚书夏忠靖公偕给事周大有赴苏松治水，同宿天宁寺。给事晨起如厕，行甚急，夏戏之曰：“披衣靸履以行，急事急事。”周曰：“弃甲曳兵而走，尝输尝输。”
凡有数目字之对，往往相犯，难以见巧。“五行金木水火土；四位公侯伯子男。”天造地设也。其他则无如此现成矣。曩某报以“三鸟害人鸦雀鸽”征对，展期数月，无人应征。最后某君以“四灵除汝凤麟龙”对之，虽奇巧滑稽，得未曾有，然不免于矫揉造作矣。
又有移易偏旁谐声见巧者，曰：“移椅倚桐同玩月；点燈登阁各攻书。”
一士人以非辜至讼庭，守不直之，士人愤懑，大声称屈。守怒，出对曰：“投水屈原真是屈。”士人曰：“杀人曾子又何曾。”守喜，遂释之。
赠妓之联，都用嵌字。冠首曰凤顶，如红玉云：“红拂名留三侠传；玉环艳占六宫春。”二曰燕颔，如文玉云：“卓文君兴来贳酒；苏玉局老去看花。”三曰凫颈，碧云云：“试将碧玉年华数；犹是云英未嫁身。”四曰鸳肩，文卿云：“交海内文章魁首；是花中卿子冠军。”五曰蜂腰，金喜云：“有躬肯许金夫见；解带应教喜子飞。”六曰鹤膝，玉兰云：“垂子乱翻雕玉佩；前身应是杜兰香。”七曰雁足，竹君云：“虚心到地方成竹；放胆如天只为君。”诸联或为特撰，或系集句，皆尚稳恰，然不如不露字面，摹取虚神，尤见用意。如梅仙云：“疏影暗香傍水月；琼琚玉佩响天风。”又：“世外岂无林处士；人间尚有许飞琼。”素琴云：“姹紫嫣红羞与伍；高山流水许知音。”雪卿云：“一年光景风花月；四海交游士大夫。”又姗姗云：“来到迟时思更苦；秀从骨里写偏难。”此以二字分诠，而暗藏春色者。更有俚俗之称，羌无故实，小名之录，从未搜罗，因难见巧，以无法之法为之。若阿二云：“顾影直输花第一；问名未到月初三。”大块头云：“但得文章容我假；何难地位出人多。”十五云：“蟾光最爱团圞好；鸾韵刚分上下平。”此是浑写。又有长联赠金珠云：“床头易尽，屋里难藏，是几许鲍叔分来，消受春宵时刻；掌上可擎，胸中有智，纵豪似石崇独得，须知秋露光阴。”玉琴云：“历冰霜劫，太璞能完，从知奇宝落人间，弗求鼎鼎盛名，自增卞氏山中价；作濠濮观，无弦亦妙，何意好风送天半，细领愔愔静趣，恍触成连海上情。”此亦分诠，尤觉工力兼臻，匠心独运。他如清季时某督抚创办妓捐，有嘲以联云：“大中丞借花献佛；小女子为国捐躯。”又有妓院名介福堂者，其鸨颇有积蓄，大启屋宇，倩人书旧额而题新联。某客书赠云：“现世为人，尽在两行脚下；半生食禄，都是一亩田中。”则皆诙谐入妙者矣。
吴柳堂侍御以立嗣事殉清穆宗，直声震天下。少时倜傥好狎游，计偕入都，日游行北里中。会试不第，留京候试，恋一妓不忍离，数月后资斧渐罄，座师某公劝令出城僦居九天庙，谓地僻远城市，可一意读书。侍御从其言，襆被往，甫三宿，郁郁不自得，俄然曰：“人生行乐耳。”反入城，仍宿妓家。金既尽，为妓白眼，困甚，犹不忍去。乡人士资以金，要之仍居九天庙，否将不与，遂不得已而去之，一时都人群呼之为吴大嫖云。初京师菊部向推四喜、三庆，后四喜不振，诸伶多散佚，余三胜自江南归，悉橐中金重新之。都人为语云：“余三胜重兴四喜班。”而难其对。或曰：“可对‘吴大嫖再住九天庙’。”
《壶斋随笔》载：江右某君精绘事，藏书甚富，有自题斋壁联云：“沧海日，赤城霞，峨眉雪，巫山云，洞庭月，彭蠡烟，潇湘雨，广陵潮，庐山瀑布，合宇宙奇观，绘吾斋壁；少陵诗，摩诘画，左氏传，马迁史，薛涛笺，右军帖，南华经，相如赋，屈子离骚，收古今绝艺，置我山窗。”想见图书四壁之乐也！
有僧名闲云者，与某庵尼尤月私相往来。好事者撰一联赠之，中嵌闲云尤月四字，运用入化，了无痕迹，僧竟不之觉也。联云：“此地迥非凡，闲听一曲渔歌，留云久住；夕阳无限好，尤爱三更人静，待月归来。”
咸丰间，一旗员某素不知文，奉命典试川省，评定甲乙时，饬差由城隍庙中迎神像数尊到院，将考生姓名一一书于竹签之上，插入一巨筐筒中，捧跪佛前摇之，如乡人赴庙求签者然。某签首落地，即以某为第一名，挨次递下，额满为止。不半日工夫，而甲乙以定。时人为撰一联云：“尔等论命莫论文，碰；咱们用手不用眼，摇。”语妙天下，末一字尤趣。
又康熙五十年辛卯江南乡试，副主考赵画山，与总督噶礼朋比为奸，大通关节，总督分贿至四十万金，事破伏法。是科正主试为左界园副宪必蕃，于衡鉴非所长，任赵所为而已，案定得末减。当时亦传一联云：“赵子龙一身是胆；左邱明两目无珠。”
某司马罢官后，寓公湘上。尝眷一妓，不意该妓又与交好之某绅昵。一日遇于该妓家，绅有不豫色，遽曰：“仆有俚语，公能属对，当以此娟娟者相让。”遂忻然笑曰：“吃醋，坐冷板凳，把你当二百五。”司马应声曰：“咬盐，趁热被窝，管他仰十三千。”皆湘谚也。对仗工整，可谓天造地设也。
前清某孝廉有子，翩翩少年，缔姻于某大姓。会有好事者传播新郎是天阉，媒妁窘甚，邀同新郎沐浴，薄而观之，始释疑。成婚之夕，孝廉为撰一联云：“好事多磨，毕竟难磨成好事；登科有兆，即今预兆大登科。”亦近代结婚中一段佳话也。
嘉靖壬辰，北直学院胡明善待士惨刻，庠序甚怨。以私取房山所窠石为碑事发，拟侵盗园林树木罪，以石窠近皇陵故也。是年七月间彗星见东井，自辛卯至是已三见。有旨令大臣自陈，张少傅孚敬遂致仕。或为句以纪其事云：“石取西山，胡明善殃从地起；星行东井，张孚敬祸自天来。”又曰：“彗孛扫除无驻足；石碑压倒不翻身。”
储静夫弱冠游庠，不循矩矱。学官示以句云：“赌钱吃酒养婆娘，三者备矣。”储即续云：“齐家治国平天下，一以贯之。”后举成化癸卯解元，甲辰会试亦第一。
沈石田尝宴吴原傅宅，与陈启东同席。启东强之酒，石田固辞。启东云：“如辞饮，须对句可准。”时解元贺恩字其荣首席，启东云：“恩作解元，礼合贺其荣也。”次座为陈进士策，字嘉谟，石田因对曰：“策登进士，职当陈嘉谟焉。”合座为浮一大白云。以此下酒，当胜《汉书》矣。
祝枝山《猥谈》云：弘治中，夷使入朝，以一偶语请馆伴，对曰：“朝无相，边无将，气数相将。”典客不能对，李西涯教之曰：“天难度，地难量，乾坤度量。”夷使乃愧服。
白水漈者，上杭县之水名也。旧有句云：“白水漈头，白屋白鸡啼白昼。”未有对者。后潮阳林天钦修撰过此，问地名，得黄泥垄，因对曰：“黄泥垄口，黄家黄犬吠黄昏。”
浙江花提举与鄞县学官颜某交往，戏出对云：“鸡卵与鸭卵同窠，鸡卵先生，鸭卵先生。”颜曰：“马儿偕驴儿并走，马儿蹄举，驴儿蹄举。”
吴人马承学，好骑，善驰骤，同学钱同爱戏之曰：“马承学学乘马，汲汲而来。”马曰：“钱同爱爱铜钱，孳孳为利。”
刘李两生初次会面，互通姓氏，李曰：“骑青牛过关，老子李。”刘曰：“斩白蛇起义，高祖刘。”
祝枝山与沈石田出行，见一尼在田中收稻，祝云：“师姑田里挑禾上和尚。”沈对曰：“美女堂前抱绣裁秀才。”
陈洽八岁时随父出游，见两舟竞行，一迟一速，父命对云：“两船并行，橹速鲁肃不如帆快樊哙。”洽云：“八音齐奏，笛清狄青难比箫和萧何。”
某君偶成一对云：“冬夜灯前，夏侯氏读春秋传。”久未有对。后请乩仙叩之，对曰：“东门楼上，南京人唱北西厢。”
有两吏员候选典史，欲南者得北，欲北者得南，因相争。诠部命对曰：“典史争南北，南方之强与，北方之强与。”一典史对曰：“相公要东西，东夷之人也，西夷之人也。”
杨邃庵十二岁中举，至京师，某国公与某尚书同设席邀饮，席间尚书、国公齐递酒两盏，问曰：“手执两杯文武酒，饮文乎，饮武乎？”杨并受之，对曰：“胸藏万卷圣贤书，希圣也，希贤也。”
吴县陆天翼，幼聪颖，其父以资窘欲送为僧，其母欲送为道士，而天翼之志则欲读书。有人戏出对曰：“一子难兼三教，儒释道盍言尔志？”天翼对曰：“七篇能中五魁，解会状必得其名。”父异之，遂令潜心肄业，后入县学，有声庠序云。
明末辛巳、壬午间，江苏亢旱，赤地千里。当事者计无所出，惟督率僧道日祈祷于龙王庙，而天意难回，甘霖不作。滑稽者作一联云：“妖道恶僧，念退风云雷雨；贪官污吏，拜出日月星辰。”
某僧喜花卉，盆盎罗列，充塞阶除，更辟方塘十亩，植莲其中，花香如海，盛观也。一士人出对云：“河内荷花，和尚采来何处戴？”时寺中一柿树结实垂熟，士人摘一枚尝之，僧因对曰：“寺中柿子，士人摘去自家尝。”四叠谐声，贯穿不易。吾乡马水臣先生尝举一对，与此类似，上云：“霜降降霜，孀妇伤心双足冷。”偶忘下联，思之不得，余戏续云：“日食食日，术家述理十人歧。”当场水臣先生颇为赞许，但不知与原句相较何如耳？录此以质知者。

[book_title]古今滑稽联话四
蜀南北山隐者，有挽袁世凯联三十副，嬉笑怒骂，皆成文章，无一泛语懈笔，健才亦史才也。兹摘录如下：“天下殆哉，溯人民国家四年以来，佛言不可说，不可说；先生休矣，问子孙帝王万世之业，子曰如之何，如之何。”“一世之雄，今安在也；六合以内，谁其恫乎？”“承运殿中悲往事；新华宫里赋招魂。”“满廷优遇，宠锡侯封，重泉倘见清德宗，自居何等；举国不容，逃归地府，冥路若逢梅特涅，定与同游。”“天意如斯，黄屋白宫成泡影；民情可见，苍生黎庶早伤心。”“由总统而皇帝，由皇帝而总统，为日纵无多，备收人世尊荣，虽死亦瞑目；是国民之中国，是中国之国民，仔肩原甚重，凡有奸魔出现，欲得而甘心。”“假冒共和虚名，别具肺肠同路易；倘讲君臣大义，有何面目见德宗。”“可惜好雄才，帝梦未成，定入幽冥为厉鬼；从今入地狱，仇雠犹在，应提诉讼向阎罗。”“总统府，新华宫，生于是，死于是；推戴书，劝进表，民意耶？帝意耶？”“鹿逐中原，浩劫遍延廿二省；龙飞何处，伤心惟有十三人。”“曹操云：毋人负我，宁我负人，惟公能体斯意；桓温谓：不能留芳，亦当遗臭，后世自有定评。”“国事如斯夫，回思政事堂中，大典宫仪何日备；死者长已矣，怅望新华宫内，宸旒御座化烟飞。”“劝进有书，劝退有书，葩经云进退维谷；造祸由己，造福由己，太上曰祸福无门。”“公生则人民死，公死则人民生，生死相环，互为因果；天视自我民视，天听自我民听，视听洞澈，不爽毫厘。”
又有王壬秋一联更觉诙谐可喜。其联云：“民犹是也，国犹是也，何分南北；总而言之，统而言之，不是东西。”此联袁氏未死时有所忌讳，仅传其上二句，卒后全联始传，脍炙人口云。
元宵赛灯，由来久矣。考吾越童谣，有“正月灯，二月鹞，三月上坟船里看娇娇”等语，想其由来亦已久矣。某书载康熙时张茂典先生有一对云：“月月有月，无如上元月上，银灯映月月增光。”无人能对，仍自续云：“更更点更，孰若长至更长，玉漏传更更递永。”观此，则清初此风亦盛也。
宋靖康之乱，有中涓挈一宫人南奔，侨寓平江，称夫妇，潜蓄美男，饰以钗钏，佯为婢，使与宫人生子。未几中涓死，宫人嫠居，偕婢抚其子。他年宫人又产女，邻人闻于官，讯之吐实，以闻上，诏给配，赐婢名宦成，遂洗妆而衣冠为丈夫。其后更有二子，皆举进士，长者为奎章阁待制，父母荣封焉。待制尝宴客，壁间悬三教图，或出对云：“夫子天尊大士，头上不同。”赵秘书彦中对曰：“宫娥宦者官人，腰间各别。”举座匿笑，待制引满觞之曰：“可谓一网打尽矣。”
元祐间，苏子由使辽，辽耳其名，思以奇困之。其国旧有对曰：“三光日月星。”凡以数言者必犯其上一字，久无有能对者。首以请于子由，子由唯唯，谓其介曰：“我能而君不能，非所以全大国之体。‘四始风雅颂’，天生对也。盍先以此复之。”辽叹服。子由又徐对曰：“四德元亨利。”辽众睢盱，欲起辨，子由曰：“尔等谓我忘其一耶？谨閟尔口。两朝兄弟邦，卿等为外臣，此固仁庙之讳也。”辽出不意，遂骇服不敢辨。
《挑灯集异》载：江苏蒋焘幼聪慧，一日与父友武官某同游佛寺，父友指殿上佛像出对曰：“三尊大佛，坐狮坐象坐莲花。”焘对曰：“一介书生，攀凤攀龙攀桂子。”游毕出寺，武官部军牵焘衣问曰：“适对何句？”焘曰：“我对‘一个小军，偷狗偷猫偷芥菜’。”其捷于调戏如此。某书亦载其一对云：“冻雨洒窗，东两点，西三点；切瓜分片，上七刀，下八刀。”
一士馆于某姓，其家无僮仆，惟一女奴给使令。日久渐狎，执其手调之，女逃去诉于主人。主人因出对云：“奴手为拏，以后莫拏奴手。”士人对曰：“人言是信，从今休信人言。”
古对以文字分合者，如：“鉏麑触槐，甘作木边之鬼；豫让吞炭，终为山下之灰。”“半夜生孩，子亥二时难定；百年匹配，己酉两命相当。”“人曾为僧，人弗可以为佛；女卑为婢，女又可以为奴。”拈对之妙，颇见巧思。惟语助之字多同，似非正格。略貌取神，当求之于牝牡骊黄之外也。
董生某，逸其名，聪慧善对。十岁时其外祖诞日，试对曰：“六十八翁，有数十人，子妇女婿并外孙，称觞庆寿，便拚一醉何妨。”董曰：“百世一师，集三千士，颜曾闵冉及子夏，论道传经，继统万年无已。”时座客见壁上挂象棋枰，亦出对云：“车马象士并卒炮，都来护卫将军。”董云：“吏户刑工及礼兵，一齐辅弼圣主。”
漳浦赵从谊知独山州，州极荒凉，无仆隶，惟一里长充役使。因题柱曰：“茅屋三间，坐由我，卧由我；里长一个，左是他，右是他。”
《泊宅编》载：关子容为推官，才俊而貌丑，偶过南徐客次，见一绯衣朝士倨坐，关揖而问之，朝士疑为攫徒，谑之曰：“太子洗马高垂鱼。”良久乃转询关，关曰：“某之官：‘皇帝骑牛低钓鳌。’”朝士骇曰：“是何官位？”关笑曰：“且欲与君对偶亲切耳。”
一富翁乡居，求杨南峰书门对，此翁之祖曾为人仆，南峰题曰：“家居绿水青山畔；人在春风和气中。”上列“家人”二字，见者无不匿笑。又有王某者以铁匠起家，构华屋请南峰题额，大书“酉斋”二字与之。或不解，问出处，答曰：“酉字横看是个风箱，竖看是个铁墩。”
苏州刘逸少，年十一，文辞精敏，有老成体。其师潘阅，携见长洲宰王元之、吴县宰罗思纯，二公试之，与对句，略不淹思。罗曰：“无风烟焰直。”对曰：“有月竹阴寒。”王曰：“风雨江城暮。”对曰：“波涛海市秋。”罗曰：“月移竹影侵棋局。”对曰：“风递花香入酒樽。”王曰：“一回酒渴思吞海。”对曰：“几度诗狂欲上天。”凡数十联，无不奇妙。二公惊异，闻于朝，赐进士及第。
瑞安高则诚明，少辩慧，善属对。年六岁，父宴客，明从桌边攫食，客曰：“令郎捷对，敢请试之？”曰：“小儿不识道理，上桌偷食。”明对曰：“村人有甚文章，中场出题。”客曰：“细颈壶儿，敢向腰间出嘴。”明曰：“平头梭子，却从肚里生繻。”及长，下笔成章，文名顿盛。
吴匏庵未第时，与友二人同至韦苏州庙祈梦。梦韦公揖入中堂，见右扉开转，左扉上有句云：“金马玉堂三学士。”觉而大喜。后匏庵联登会状，至礼部尚书，而二人者犹潦倒诸生。以为不验，复往祈之，梦至旧处，左扉已开，右扉上有句云：“清风明月两闲人。”觉而爽然，始悟前梦之被神绐云。
《西园杂记》载：新淦范氏早寡，读书能诗。杨东里过淦村塾，见案上一对云：“墨落杯中，一片黑云浮琥珀；梳横枕上，半轮残月照琉璃。”问谁所对，学子不答，固诘之，曰：“家母。”东里惊异。后朝廷欲选女学师，东里在馆阁，因荐之，召入禁中数年。一日题《老妇牧牛图》云：“贵妃血溅马嵬坡，出塞昭君怨恨多。争似阿婆牛背稳，笛中吹出太平歌。”宣庙见之曰：“彼不乐居此矣。”封为夫人，厚赍而遣归之。
昔人以“成也萧何，败也萧何”对“一则仲父，再则仲父”，成语能此，亦云工矣。偶阅《万姓统谱》云：毛弘为给事中，慷慨激烈，奏疏无虚日。英宗厌苦之，有“昨日毛弘，今日毛弘”语，以对仲父句更为切当。
绍兴乙卯，以旱祷雨，谏议大夫赵霈上言：“自来祈祷断屠，只禁猪羊，今请并禁鹅鸭。”胡致堂在西掖见之，笑曰：“可谓鹅鸭谏议矣。闻虏中有‘龙虎大王’，请以‘鹅鸭谏议’当之。”又明成化中胡汝宁请禁食虾蟆，时号“虾蟆给事”，更堪作对也。
《渑水燕谈录》云：王琪、张亢同在晏元献幕，亢肥大，琪以太牢目之；琪瘦小，亢以猕猴目之。一日有米纲至八百里村，水浅当剥载，亢往督，琪曰：“所谓‘八百里剥也’。”亢曰：“未若‘三千年精矣’。”又琪尝嘲亢曰：“张亢触墙成八字。”亢应声曰：“王琪望月叫三声。”
有木匠颇知通文，自称儒匠。尝督工于道院，一道士戏曰：“匠称儒匠，君子儒，小人儒？”匠厉声曰：“人号道人，饿鬼道，畜生道！”
苏小妹尝食爆栗，出对云：“栗破凤凰见。”言壳破而黄见也。东坡思之竟日，不能对，适佛印来，遂语之，对曰：“藕断鹭鸶飞。”言节断则丝飞也。佛印复曰：“正如‘无山得似巫山耸’，此亦同音两意。”坡曰：“可对‘何叶能如荷叶圆’。”子由曰：“不若云‘何水能如河水清’。以山对水，最为的对。”
又子由语东坡曰：“尝见鬻术者云：‘课卖六爻，内卦三爻，外卦三爻。’思之未易对。”一日兄弟同出，见戏场有以棒呈技者，云：“棒长八尺，随身四尺，离身四尺。”东坡曰：“此语正可还前日之对。”子由曰：“触机而发，诚巧对也。”

[book_title]古今滑稽联话五
解大绅滑稽善对，尝与某君坐，某君曰：“有一书句甚难其对。”解问之，曰：“色难。”解曰：“容易。”某君不悟，促之曰：“既云易矣，何久不对？”解曰：“适已对矣。”某君始悟“色”对“容”，“难”对“易”，为之一笑。
王雪村善召乩，每吟咏有窘阻，则叩乩续之。一日与马鹤窗泛西湖，偶得一对，思久未续，鹤窗因请召之。乩乱动。问仙何名，书曰：“有事但问，问毕告名。”鹤窗曰：“有一对请仙对之：‘捧瑶觞南国佳人，一双玉手。’”乩即书曰：“趺宝座西方大士，丈六金身。”乩运如飞，俄顷复成一律。盖钱塘苏小小也。诗与本对无关，不录。
又某书载雪村一对云：“三个半钟钟半酒；一边双陆陆双星。”亦佳。
莆田陈师召性宽坦，夫人欲试之。会客至，呼茶，曰：“未煮。”师召曰：“也罢。”又呼干茶，曰：“未买。”师召曰：“也罢。”客为捧腹，时人呼为“陈也罢”。尝自翰林擢南京太常，门生会饯，有垂涕者。大学士李西涯戏曰：“师弟重分离，不升他太常卿也罢。”师召应声曰：“君臣难际会，便除我大学士何妨。”一座绝倒，服其敏给。
解大绅幼时随父执某公，游南京金水河玉阑干诸胜，成一对云：“金水河边金线柳，金线柳穿金鱼口；玉阑干外玉簪花，玉簪花插玉人头。”父执大奇之。
程墩篁以神童至京，李学士某欲妻以女，因留饭，指席间果出对曰：“因荷何而得藕偶。”程曰：“有杏幸不须梅媒。”李大称赏，遂以长女字之。又一日程与李西涯过采石，李得句云：“五风十雨梅黄节。”程即续云：“二水三山李白诗。”“梅黄”对“李白”，生动极矣。
长洲陈启东训导分水时，有人题桥云：“分水桥边分水吃，分分分开。”久未得对。启东过之，续曰：“看花亭下看花回，看看看到。”看花亭即在分水桥边，即景生情，诚佳对也。
李西涯字宾之，江朝宗字东之，其时翰林有句云：“宾之访东之，东之宾之。”无能对者。适陈启东谒选至京，吴文定即以叩之，答曰：“回也待由也，由也回也。”文定为之击节。又一日西涯思对“的颈葫芦”四字，未就，方浴而得“空心萝卜”，天生对也，喜而一跃，浴盆顿破。
唐守之出使朝鲜，其国王出对曰：“琴瑟琵琶，八大王一般头目。”守之云：“魑魅魍魉，四小鬼各样肚肠。”
“烟锁池塘柳”，古人之绝对也，句中嵌金木水火土五行。近人某君以“茶烹凿壁泉”对之，虽不敌原句，亦难能矣。又有“妙人儿倪家少女”、“西子颠倒为子西，须辨吴头楚尾”、“一张琴上七条弦，弹出五音六律”、“六木森森，松柏梧桐杨柳四山出出，昆仑嵩岱峨嵋”等句，则迄未有对。谁谓小道，可忽乎哉！
前清某都御史太夫人寿辰，有嵌一之十数目为联者，颇觉自然。联曰：“一品太夫人，备三从四德，五世同堂，恭值二宫齐介寿；六旬都御史，统七宾八师，九畴献寿，欣逢十月好称觞。”
某训导兴致风流，老而弥笃，有赠淡云、美云二女友各一联云：“莫嫌老圃秋容淡；除却巫山不是云。”“匪女之为美；于我如浮云。”
李文忠居相府，有自书一联榜于座右，识者谓真宰相语也。联曰：“受尽天下百官气；养就胸中一段春。”昔曾文正公在天津办理教案，未洽舆情，有撰一联以讽之者，曰：“僧去曾留，将人丢尽；因崇作祟，引鬼进来。”僧指僧王，崇则国戚崇某也。
戏台联滑稽者甚伙，余已收入不少矣。顷又于友人处得一联云：“看我非我，我看我我亦非我；装谁像谁，谁装谁谁就像谁。”一意化两，是白描之好手也。
前清戊戌变政，湖南陈佑民中丞暨徐学使两公，父子同被严议，时人以联语调之曰：“不孝等罪孽深重，不自殒灭，祸延显考，陈氏父子，徐氏父子；维新党末学肤浅，罔识忌讳，干冒宸严，礼部侍郎，兵部侍郎。”一作“陈陈相因，徐徐云尔，不孝罪孽深重，不自殒灭，祸延显考；孳孳为利，迟迟吾行，微臣末学新进，罔识忌讳，干冒宸严”。传闻异词，不知谁为当日原本。但第二联对句，孳孳、迟迟，肤泛不切，应以前联为胜。
嵌字联不露痕迹，已非易易。若嵌字而兼集句，且能浑成者，则尤难之又难矣。尝见天涯恨人赠别都中名妓春美联云：“独有宦游人，秋月春花等闲度；与君离别意，良辰美景奈何天。”嵌“春美”二字，天衣无缝，非所谓文章本天成、妙手偶得之者耶？
恨人又有赠雪珠一联，与上则工力悉敌。联云：“晓风杨柳，初日芙蕖，怜取眼前人，雪肤花貌参差是；歌馆楼台，秋千院落，不知身是客，珠箔银屏迤逦开。”

[book_title]古今滑稽联话六
《坚瓠集》载古名人幼时巧对多则，皆奇妙难能，不可有二。何古人之幼慧耶，抑好事者之伪托与？姑选录之。一云：杨文忠公庭和七岁时，父月夜宴客，一客云“有三更矣”，一客云“半夜矣”，一客云“五更有一半矣”。时公亦在坐侧，客出对云：“一夜五更，半夜五更之半。”公曰：“三秋八月，中秋八月之中。”
又，王彝幼时同友人游佛寺，友出对云：“弥勒放下布袋，释迦难陀。”王曰：“观音失却净瓶，寒山拾得。”
又，松江吏胥徐某之子，幼聪慧，县令顾某试之曰：“花无百日红，紫薇独占。”对曰：“松有万年青，罗汉常尊。”令大喜，俾就学，后有声庠序。
又，刘贡父至一友人家，见群鸡啄食，友云：“鸡饥吃食，呼童拾石逐饥鸡。”刘对云：“鹤渴抢浆，命仆将枪惊渴鹤。”诘屈聱牙，可作一则拗口令。
又，白圻数岁时，其师见雷电交作，命一对，眼前景界造语甚奇，白圻对句亦工力悉敌。对曰：“电掣云边，火焰拽开金络索；月沉海底，碧波涌出水晶球。”
又，董文玉八岁时，一御史闻其名，招至舟中，曰：“久慕汝神童也，今试一对，果佳，当奏知朝廷。”因曰：“船载石头，石重船轻轻载重。”对曰：“弓量地面，地长弓短短量长。”御史叹赏，奏之朝，赐入太学。后榜眼及第。
又，顾九和幼时，随父出游，见新柳啼莺，父命对云：“柳线莺梭，织就江南三月锦。”对曰：“云笺雁字，传来塞北九秋书。”字字工稳，铢两悉称，即求之成人，恐亦未易多得。
又，王汝玉九岁时，值寒食节，师出对云：“冢上烧钱，灰逐微风成粉蝶。”王对：“池边洗砚，墨随流水化乌龙。”
又，万历时汉阳萧汉冲，年十五榜眼及第，仕至祭酒。性蚤慧，七龄时入官舫谒一贵官，出句命对云：“官舫夜光明，两轮玉烛。”对曰：“皇都春富贵，万里金城。”时贵官适有他遣，语去使曰：“尔去即来，廿四弗来廿五来，廿五弗来廿六来。”汉冲疑又出对，即曰：“静极而动，一爻不动二爻动，二爻不动三爻动。”贵官骇笑，深叹赏之。
又，诸大绶幼敏捷，一日师出对曰：“泾渭同流，清斯濯缨，浊斯濯足。”大绶曰：“炎寒异态，夏则饮水，冬则饮汤。”
又，一客指知府冯驯语某童曰：“冯二马，驯三马，冯驯五马诸侯。”童对曰：“伊有人，尹无人，伊尹一人元宰。”
又，朱亦巢所居相近田中有巨石，名石牛，旁有僧庵名石牛庵。巢幼时偶同父执某步至其处，某出对曰：“石牛庵畔石牛蹲，耕得石田收几石。”朱即对曰：“金鸡墩上金鸡宿，衔来金弹值千金。”以所居相近有地名金鸡墩也。父执又曰：“山童采栗用箱承，劈栗扑簏。”仓卒未就，适有农人提菱一篮经过，遂得句曰：“野老买菱将担倒，倾菱空笼。”
赭山湾、白塔洋、桃花渡、藕缆桥，皆宁波地名也，命名固雅，风景亦佳。清初某宗师岁考至其处，出对曰：“赭山湾上浪高低，鲁班鲁肃。”士莫能对，因自对曰：“白塔洋前风缓急，樊哙樊迟。”又曰：“一点红脂，俨似桃花渡口；数茎白发，浑如藕缆桥头。”未几宗师至绍，又以城中大善塔、小江桥成一对云：“大善塔，塔顶尖，尖如笔，笔写青天；小江桥，桥洞圆，圆似镜，镜照绿波。”又曰：“北海鲤鱼谢公钓。”四者皆本城桥名，无能对者，某君以城外山名“南山狮子鲍郎骑”对之，亦尚工稳。
卞焕若多须善谑。尝会客，座间有名智父者，卞戏之曰：“智父之头，宁为饮器。”智父曰：“卞胡之嘴，实是便壶。”一座绝倒，所谓出尔反尔也。
铁冠道人张景和，江右方士也，结庐钟山下。梁国公蓝玉携酒访之，道人野服出迎。玉以其轻己不悦，酒行，戏出对曰：“脚穿芒履迎宾，足下无礼。”道人指玉所持椰杯对曰：“手执椰瓢作盏，尊前不忠。”
徐尚书晞为郡吏日，偶随守步庭墀中，见一鹿伏地，守得句云：“屋北鹿独宿。”五字皆叠韵，颇难其对。晞代续云：“溪西鸡齐啼。”守惊喜，遂不以常礼待之。
又某书载，边尚书廷实多侍姬，妻胡氏通书而妒，常反目。一日尚书宴客，座有知其事者，戏出对云：“讨小老嫂恼。”边不能对，胡隔屏传片纸云：“何不曰‘想娘狂郎忙’？”边举以对，座客大哗。
甲乙二生，共饮红白酒而醉，甲曰：“红白相兼，醉后不知南北。”乙固寒士，因对云：“青黄不接，贫来卖了东西。”现身说法殊趣，非此不成的对。
胡梅林在浙，招致诸名士，如徐文长辈皆在幕中。一日胡与一同乡尊官周姓者饮于舟中，执壶者偶失手倾其酒，周出对云：“瓶倒壶胡撒尿。”盖胡幼有失溺之疾，周尝同学，故嘲之。胡一时无以复，左右急传入幕中，即为对就，私达于胡。及发船，故令舟人以柁作声，胡乃曰：“吾有对矣：‘柁转舟周放屁。’”对既工，适足答其侮也。
江湖术士有所谓召鬼演戏者，以八九岁小儿为之，忽尔才子佳人，莺歌燕舞；忽尔乱臣贼子，波谲云诡，啼笑悲欢，变态百出。嘉兴冯某尝召试之，至夜半，忽一童自称西楚霸王，持巨木而舞，势甚威猛。众恐肇祸，乃出一对难之曰：“西水驿西，三塔寺前三座塔。”童忽仆地，迟久复起，大言曰：“‘北京城北，五台山上五层台。’吾为此对，几游遍天下矣。”又半晌乃苏。
昔有“翰林学士浑身湿；兵部尚书彻骨寒”之句，以为佳对。明季一合肥知县，瘦且骨立，直指戏之曰：“合肥知县因何瘦？”一时未有佳对。适芜湖典史以解务至，其人多须，尹一见即云：“芜湖典史怎多须。”直指大笑。
尝见村庙戏台一联云：“逢场作戏，把往事今朝重提起；及时行乐，破工夫明日早些来。”集句颇佳，然村庙戏台，未必日日有戏，下联尚未恰妥也。若移而置之戏馆中，则可矣。
又某处云：“六礼未成，顷刻洞房花烛；五经不读，霎时金榜题名。”似较切当，然亦嫌于旧矣。
《耕余博览》载：虞集未遇时为许衡门客，虞有所私，午后辄出馆，许每往不遇，病之。书于简云：“夜夜出游，知虞公之不可谏。”虞归，续书其后云：“时时来聒，何许子之不惮烦。”
《雪涛谐史》载：一生员送广文节仪，辄用三分银子，广文嫌少，出对云：“竹笋出墙，一节须高一节。”生曰：“梅花逊雪，三分只是三分。”同时某广文因生员节仪只一分五厘，亦有署门一对云：“即使梅须逊雪，也该三分；唯其青出于蓝，故减一半。”则更一蟹不如一蟹矣。
万历中，太监孙隆织造至苏，甚作威福。尝春暮出游，一生从小巷出，误触前导，执之，讯知是生员，无可如何，始出对云：“手执夏扇，身着冬衣，不识春秋。”生曰：“口食南禄，心怀北阙，少件东西。”孙不敢轻待，放之。或曰生即吾乡徐文长先生，不知然否。
营业中之最秽浊者，莫如肥料公司，其臭恶之气令人不可向迩。乃有为之撰联者曰：“曾说佛头原可着；只愁名士不能担。”既典且雅，可谓化臭腐为神奇矣。曩阅咄咄夫《一夕话》，其中载古人圊联多则。无独有偶，忆录之，一云：“古人欲惜金如此；庄子曾云道在斯。”又：“虎子难同器；龙涎不及香。”“莫道轮回输五谷；可储笔札赋三都。”“纳垢含污知大度；仙风道骨验方肠。”
太仓陆孟昭为刑部郎中，尝往一朝士家投刺，不书名，惟云：“东海钓鳌客过。”朝士知为陆也，亦递一帖云：“西番进象人来。”盖孟昭面黑齿白，人皆呼为象奴云。又丽水人金文嘲孟昭曰：“黑象口中含玉齿。”孟昭曰：“乌龟背上嵌金文。”亦趣。
戴大宾五岁时，往应童子试，同辈见其年少，谓曰：“小朋友就要做官，做到何官？”答曰：“阁老。”众戏之曰：“未老思阁老。”戴应声曰：“无才做秀才。”众哄笑，知反为所伤也。
江苏吴原墅面麻而多须，莆田王五峰面歪而眇一目。二人同部，王戏云：“麻脸横须，羊肚石倒栽蒲草。”吴云：“歪腮白眼，螺壳杯斜嵌珍珠。”
某处三义阁祀刘关张兄弟，一白面、一红面、一黑面，庄严威猛，颇有气势。其庭柱一联亦极端庄流丽，句云：“若傅粉，若涂朱，若点漆，谁谓心之不同如其面；忽朋友，忽兄弟，忽君臣，信乎圣不可知之谓神。”又某处关庙联云：“赤面禀赤心，乘赤兔追风，间关中无忘赤帝；青灯观青史，仗青龙偃月，隐微处不愧青天。”复字错落有致。
弘治丙辰科进士有名孟春、季春、夏鼎、周鼎者，李西涯即席成对曰：“孟春季春惟少仲；夏鼎周鼎独无商。”
《广莫野语》载：周清诚八岁时，随其父与姨夫某同往游山，归途热甚，各卸衣。父出对曰：“两个姨夫齐脱衣，想是连襟。”诚曰：“一双女婿各拜节，果然令坦。”

[book_title]古今滑稽联话七
一金陵词客侨寓吴门，家蓄粉头为业，俗名养瘦马。门上春联书杜工部“岂有文章惊海内；漫劳车马驻江干”句。偶开罪于一士，改为“岂有红颜惊海内；漫劳白镪贮门庭”粘于上，见者绝倒。
《夷坚志》载：汪仲嘉谪南康，尝招郡僚燕集，营妓咸至，有姓杨及李者，色艺颇佳，理掾主李，户掾主杨，席间时相戏嘲。理掾顾谓户曰：“‘尔爱其羊杨，我爱其礼李’，载之《鲁论》，无相笑也。”众大笑，而求所以为对者。时汪与请客米某对奕，一沈姓者从旁观局，汪曰：“我得对矣：‘傍观者审沈，当局者迷米。’”众击节。
一举子在旅店中，闻楼下一人出对云：“鼠偷蚕茧，浑如狮子抛球。”爱其奇而不能对，至成心疾而死，魂常往来楼中，诵此对语，人不敢上。一士子不信，独上居之，中夜果闻。乃代对曰：“蟹爪鱼罾，却似蜘蛛结网。”鬼遂长啸而去。
清初，宁波一秀士失馆，无聊闲走，偶闯府道。吏拘见，府诘其故，士以实告。因出对曰：“湖山倒影，鱼游松顶鹤栖波。”士曰：“日月循环，兔走天边乌入地。”府大叹赏，即为荐馆。又某生亦失馆，蹈其辙闯入府道，府亦出对曰：“遍地是先生，足见斯文之盛。”生曰：“沿街寻弟子，方知吾道之穷。”府亦荐之。
一士人夜出迷道，假宿山家。其家有女方待字，窥士貌美，悦之，出对曰：“客官寄宿穷家，寒宵寂寞。”俱取宀字头也。士曰：“可以借得一点否？”女许之。乃对曰：“冢宰安宁富宅，宇宙宽宏。”女大喜，遂嫁之。按穷字从穴不从宀，对句亦甚平平，想好事者伪之也。
吴文之，初名济，少敏悟，与张济同学。客闻其才，出对曰：“张吴二济联床读。”文之对曰：“严霍同光间世生。”客善绘事，因曰：“画草发生，顷刻工夫非为雨。”文之曰：“灯花开落，须臾造化不关春。”客又曰：“画上行人，无雨无风常打伞。”对曰：“屏间飞鸟，有朝有暮不归巢。”皆妙。
施状元槃幼善属对，随父商于淮上，从师读书，主罗铎家。有都宪张某来，铎命其子与槃偕见。张出对云：“新月如弓，残月如弓，上弦弓，下弦弓。”槃应声曰：“朝霞似锦，晚霞似锦，东川锦，西川锦。”铎子遂不对。
《见只编》载：宁庶人濠怒一儒生，以铁笼笼之，置于后园。适园中凿池，庶人身自营度，因向宾从出一对云：“地中去土，加三点以成池。”宾从不能对，儒生在笼中对曰：“囚内出人，进一王而成国。”庶人大悦，释之。儒生自念：“囚内进王，语似戏弄，少选必追我矣。”因不至家而逸。未几追者果至家，而儒生不可得矣。
县官某入一僧寺，主僧独酌，已半酣矣，见县官入，前请曰：“长官可同饮三杯？”县官怒，斥责之。好事者为作一联云：“谈何容易，邀下官同饮三杯；礼尚往来，请上人独吃八棒。”
松江丘氏，尝以疾召乩仙。一坐客曰：“近有一对云：‘胆瓶斜插四枝花，杏桃梨李。’请大仙对之。”乩即书云：“手卷横披一轴画，松竹梅兰。”字字工整。
有冯某者，妻宋氏奇悍，冯畏之如虎。人或谐之曰：“无若宋人然。”冯应声曰：“是为冯妇也。”
松陵富人某，性鄙吝，绰号叫化子，康熙中援例加纳县令，需次得某邑；同时有某者以善讴著，谒选得某郡教职。里人为之对曰：“乞丐分符，教化大行乎郡邑；优伶秉铎，弦歌遍沐于胶庠。”遐迩传诵。
江苏顾岩叟先生宗孟、姚现闻先生希孟、文湛持先生震孟皆以文章节义砥砺一时，又范长白先生允临、陈古白先生元素及董思白先生其昌，皆工临池艺，著名于世。崇祯中，诸先生相继死亡，惟范长白先生独存。时为对曰：“顾宗孟、姚希孟、文震孟，三孟俱亡，莫非命也；董思白、陈古白、范长白，一白虽存，亦曰殆哉。”
歙县陈元弼，与蔡昭远论文，陈曰：“所苦腹中无料耳。”蔡即其语戏之曰：“陈元弼腹中无料。”陈曰：“蔡昭远背上有文。”
东坡与黄山谷在松下奕棋，偶风过，落松子于棋局中。东坡得句曰：“松下围棋，松子每随棋子落。”黄云：“柳边垂钓，柳丝常伴钓丝悬。”
又，明太祖与刘青田对局，亦传一对云：“天作棋盘星作子，日月争光。”刘云：“雷为战鼓电为旗，风云际会。”两人口吻，各各肖其身分也。
明文皇帝在燕邸宴群臣，时天寒甚，文皇曰：“天寒地冻，水无一点不成氷。”姚广孝曰：“国乱民愁，王不出头谁是主。”盖乘间讽之也。
李东阳与友人听蝉树下，得句云：“蝉以翼鸣，不啻若自其口出。”友人云：“龙从角听，无乃不足于耳与。”《山海经》谓龙听以角不以耳，故云。
某县令传杨溥之父充役，父忧之。时溥年九岁，乃往县代父求免。出言英辩，令奇之，出对云：“四口同圖，内口皆从外口管。”溥云：“五人共傘，小人全仗大人遮。”令大叹赏，遂如所请免之。对与“三女为姦”则同，不知谁先谁后。
偶于友人处见上海某函授校《国文周刊》中，载有某君戏代岳武穆墓前所跪之秦桧、王氏二人互相埋冤一联，颇堪捧腹。代秦桧云：“咳，我纵丧心，有贤妇必不如此。”代王氏云：“啐，吾虽长舌，无奸夫何至于斯。”
太平天国洪秀全，尝自撰正殿联云：“维皇大德曰生，用夏变夷，待驱欧美非澳四洲人，归得版图一乃统；于文止戈为武，拨乱反正，尽没蓝白红黄八旗籍，列诸藩服万斯年。”又寝殿云：“马上得之，马上治之，造亿万年太平天国于弓刀锋镝之间，斯诚健者；东面而征，西面而征，救廿一省无罪良民于水火倒悬之会，是曰仁人。”颇有气势。充其量，可与拿破仑第一相伯仲。
自挽联多醒世语。吴才九先生云：“放眼千秋，说甚么天上人间，到此无非幻境；回头一笑，历多少尘途魔劫，而今还我前身。”应简人先生云：“忽然有，忽然无，纵勉成上寿百年，莫非做梦；何处来，何处去，倘果有轮回一说，更要伤心。”夫吾侪不幸而为人身，居裟婆世界，受诸苦恼恶浊，既牺牲其一生矣，倘轮回之说果有，则生生不已，死死无穷，是诸苦恼恶浊之无尽止也。伤心者，岂独一应简人哉！
又俞曲园亦有自挽一联云：“生无补乎时，死无关乎数，辛辛苦苦，著二百五十余卷书，流播四方，是亦足矣；仰不愧于天，俯不怍于人，浩浩荡荡，历数半生三十年事，放怀一笑，吾其归乎。”看似旷达，实则名心未尽也。
民国二年，北京某公团为清隆裕太后开追悼会，易实甫代统一党挽一联云：“本来生生世世不愿入帝王家，从黑暗中放绝大光明，全力铸共和，普造金身四万万；以后岁岁年年有纪念圣后日，为青史上现特别异彩，同情表追悼，各弹珠泪一双双。”
温生才、陈敬岳二烈士殡黄花冈时，有人挽之云：“生经白刃头方贵；死葬黄花骨亦香。”名句为烈士生色。
上海徐园有一联云：“无事棋酒著酌；有时琴诗弹谈。”可作俱乐部之普通联用。
某处弥勒佛联曰：“大肚能容，了却人间多少事；满腔欢喜，笑开天下古今愁。”可作修身养性之格言读。
萧山岳庙柱联云：“茹荼良善莫灰心，也须知六道轮回，今生作者来生受；漏网奸雄休得志，试请看两廊地狱，活时容易死时难。”又城隍庙云：“为人果有良心，初一十五，何用你烧香点烛；作事若昧天理，三更半夜，须防我铁炼钢叉。”善善而劝，恶恶而严，为中人以下说法，不得不尔。
又，吾乡曹娥庙一联，通明蕴藉，能使人人点头，相传是乩仙所题云：“事父未能，入庙倾诚皆末节；悦亲有道，见我不拜也无妨。”
祝枝山与沈石田观荷，见游鱼往来戏于叶底，祝云：“池中荷叶鱼儿伞。”沈云：“梁上蛛丝燕子帘。”
陈晋著九岁能诗，且善属对，客试之云：“杜诗汉名士，非唐朝杜甫之杜诗。”陈曰：“孟子吴淑姬，岂邹国孟轲之孟子。”
解缙七岁时随父出游，见一妓女吹箫，父命对云：“仙子吹箫，枯竹节边生玉笋。”对曰：“佳人张伞，新荷叶底露金莲。”
吴文泰欲造器，某工师为求大木，用两人扛归。吴出对云：“二人抬木归來，木长人短。”时丁逊学在坐，因对曰：“四口兴工造噐，工少口多。”
陈起宗幼时随师出游，见马行沙上，师曰：“马足蹈开岸上沙，风来复合。”对曰：“橹梢拨破江心月，水定还圆。”
一士人姓叶者，见僧舍荷花已结莲子，出对曰：“莲子已成荷长老。”僧云：“梨花未放叶先生。”
偶于香烟片中得一对云：“绿水本无忧，因风皱面；青山原不老，为雪白头。”喜其工，而不知出处。后阅《解人颐》，方知是沈义甫幼时对句也。
卢楠戏王云凤云：“鸟入風中，衔出虫而为鳳。”王云：“马来芦畔，吃尽草以成驴。”
一学正与秀才争田，讼之官，官不直之，戏曰：“学正不正，诸生皆以为歪。”秀才对曰：“相公言公，百姓自然无讼。”
某教官老而穷，学中某姓兄弟二生，纨绔子也，嘲之曰：“穷老师，老老师，穷当益坚，老当益壮，穷老坚壮一老师。”教官答曰：“大少爷，小少爷，大则以王，小则以霸，大小王霸两少爷。”
昔人有嘲首县联云：“东奔西驰，满街上带了一群化子；前呼后拥，四轿内抬着两个债精。”“借债办公，债愈多而亏空愈大；择缺清累，缺甚苦而弥补甚难。”“论亏空原不要命；望调剂苟且偷生。”“问心天理少；掣肘地方多。”盖首县与上司衙门接近，科派将迎，首当其冲，往往亏累，不获已而搜刮民财，以轻己之负担。迫而使然，非尽首县之罪也。今则武夫擅政，挽粟飞刍，罗掘既穷，借债度日，凡属文官，同感此苦，大可移赠此联也。然要其结果，终苦吾侪小民耳。噫！
西湖仙乐处酒家悬一联云：“翘首仰仙踪，白也仙，林也仙，苏也仙，我今买醉湖山里，非仙也仙；及时行乐地，春亦乐，夏亦乐，秋亦乐，冬来寻诗风雪中，不乐亦乐。”飘飘欲仙，不知何人手笔。
清高宗乾隆五十五年秋，上寿八旬，同堂五世，廷臣制联晋祝，皆不称意。惟纪文达联独邀奖饰，联曰：“龙飞五十有五年，庆一人五数合天，五数合地，五星呈，五云现，五代同堂，祥开五凤楼前，五色斑烂辉彩帐；鹤算八旬刚八月，祝万岁八千为春，八千为秋，八元进，八凯升，八方从化，歌舞八鸾队里，八仙会绕咏霓裳。”又高宗五旬时，某巨公上一联亦善颂善祷，辞曰：“四万里皇图，伊古以来，从无一朝一统四万里；五十年圣寿，自今而后，尚有九千九百五十年。”两两相较，自以文达联词藻华富，后来居上也。
某书载石达开少时题剃头店云：“磨砺以须，问天下头颅几许；及锋而试，看老夫手段何如。”确是大盗口吻。又某君亦有一联云：“虽然毫末生意；却是顶上工夫。”则纤弱矣。
某凉亭有卖浆酒者，一士过之，就解渴，称便利，为题一联而去。联曰：“为名忙，为利忙，忙里愉闲，吃杯茶去；谋衣苦，谋食苦，苦中作乐，拿壶酒来。”
海上有哑妓者，嫣然善笑。某君赠以联云：“多少苦衷，不忍明言同息妫；有何乐趣，勉将默笑学婴宁。”
“你何人，我何人，只因六礼相传，惹出今朝烦恼；生不见，死不见，倘若三生有幸，愿谐来世姻缘。”此淮安高某挽未婚妻联也。作此等联最难著笔，亲之不可，远又不能，此联依事直书，情文兼到，而又恰切身分，故佳。
程道州自题医室门云：“但愿人皆健；何妨我独贫。”大公无我，蔼然仁者之言也。
谢一夔与吕原饮，有歌而侑觞者，吕吹洞箫和之，谢云：“吕先生品箫，须添一口。”吕云：“谢状元射策，何吝片言。”
沈义甫同友人坐草堂，出对曰：“草堂中蛙唱蚓歌，和出鼓声笛韵。”友云：“雪地里鸡行犬走，踏成竹叶梅花。”
唐六如与张灵友善，二人皆善饮，每见必设杯酌，至醉乃已。时人传其一对云：“贾岛醉来非假倒；刘伶饮尽不留零。”

[book_title]古今滑稽联话八
“日晒雪消，檐滴无云之水；风吹尘起，地生不火之烟。”“新月带星，银弹弓加金弹子；长虹贯日，绣球绦系锦球儿。”“水车车水水随车，车停水止；风扇扇风风出扇，扇动风生。”“绣鞋低罩绿罗裙，鸳鸯戏水；金钗斜插青丝鬓，鸾凤穿云。”皆古人切事切景之巧对也，以无关宏恉，略其事。
李西涯在翰林时，见一指挥祭神，出对云：“指挥烧纸，纸灰飞上指挥头。”指挥对曰：“修撰进馐，馐馔饱充修撰腹。”
某处有史、蒋二举人，好财好货，朋比为奸。一治酒请柴行经理，一演戏邀肉铺主人，盖欲联络奸商，以罔市利也。有作一联嘲之者曰：“史春元整席宴柴行，且救燃眉之急；蒋孝廉演剧邀屠户，遂成刎颈之交。”
《笑林广记》载：一塾师与一医生对对，医生之对句甚趣，兹节录之。塾师曰：“碧桃万树柳千丝。”医生曰：“红枣二枚姜一片。”塾师曰：“避暑最宜深竹院。”医生曰：“伤风应用小柴胡。”塾师曰：“丹桂香飘，遍满三千界。”医生曰：“梧桐子大，每服四十丸。”可谓语不离宗矣。
一乞丐与一老妓，穷极无聊，对对排遣。丐曰：“千舍万有，万舍千有，我的多福多寿老太太。”妓曰：“朝思暮想，暮思朝想，奴的知情知义小哥哥。”
某大令系孝廉方正出身，性好赌，莅任年余，日以樗蒲从事。一日正推牌九，忽中风倒毙。某君为撰挽联云：“举孝廉方正以为官，未及三年任满；翻天地人和而聚赌，可怜一命呜呼。”
前清一童生年逾花甲，犹赴院应试。学使怜其老，提堂命题，令其默经，意欲借此以成全之。讵老童记忆多时，竟不能成一字。学使笑赠一联云：“行年六秩尚称童，可云寿考；到老五经犹未熟，不愧书生。”
从前专制时代，属员之见上司，称呼卑鄙，恬不为怪。某书载一联云：“大人大人大大人，高升升到卅六天宫，为太上老君盖瓦；卑职卑职卑卑职，该死死入十八地狱，替夜叉小鬼挖煤。”可谓穷形尽相矣。
某甲尝于月夜出对云：“天上月圆，人间月半，月月月圆逢月半。”一八龄童子对曰：“今朝年尾，明朝年头，年年年尾接年头。”
某君弥留时自撰挽联云：“百年一刹那，把等闲富贵功名，付诸云散；再来成隔世，望这般夫妻儿女，切莫雷同。”又书一额曰：“这回不算。”
甲乙二人同乡同学，甲惧内而乙好嫖，常以此互相嘲谑。甲云：“嫖小娘生杨梅疮甘心。”乙曰：“怕老婆吃栗子块苦脑。”苦脑二字新。
相传太白楼有联云：“荐汾阳再造唐家，并无尺土酬功，只落得采石青山，供当日神仙笑傲；喜妃子能谗学士，不是七言感怨，怎脱去名缰利锁，让先生诗酒逍遥。”下联翻陈出新，未经人道，遂觉通体精神为之一振。楼中联句，向以王有才“吾辈此中堪饮酒；先生在上莫题诗”为最著，然如“诗酒神仙，天自梦中传彩笔；楼台花月，人从江上拜宫袍”，“狂到世人皆欲杀；醉来天子不能呼”，“脱身依旧仙归去；撒手还将月放回”，“公昔登临，想诗境满怀，酒杯在手；我来依旧，见青山对面，明月当头”，或写景，或言情，亦各有其妙处也。
又，吴山尊学士亦有一联云：“谢宣城何如人，只凭江上五言诗，要先生低首；韩荆州差解事，肯让阶前盈尺地，容国士扬眉。”或云楼系一守一令重葺，守姓谢，令姓韩，山尊特借以寓意云。果尔，则亦滑稽矣。
曾涤生国藩尝戏左季高宗棠云：“季子敢言高，与余意见常相左。”左云：“藩臣徒误国，问君经济有何曾。”嵌字无痕，针锋相对，至今犹传诵人口。
又，文正尊人有自述一联云：“粗茶淡饭布衣裳，只点福老夫享了；齐家治国平天下，那些事儿子承当。”封翁口吻，颇得优游之乐。
一塾师偕学生出关，夕阳未下，而关已闭。乃宿逆旅，出对曰：“开关迟，关关早，阻过客过关。”学生急切未有对，乃曰：“出对易，对对难，请先生先对。”不对之对，妙语解颐。
嘉庆时，一总督乌姓者，与新科翰林某同席。翰林年未三十，身短且瘦，乌戏之曰：“鼠无大小皆称老。”盖翰林不论年齿，人例呼为老先生，故特戏之。某翰林初若不闻，既乃指乌语同座曰：“龟有雌雄总姓乌。”
前清官吏，至清苦莫如学老师，而谐联亦以嘲学老师者为最多。兹又于友人处得两联云：“百无一事可言教；十有九分不像官。”一云：“动地惊天，脱裤打门斗五板；穷奢极欲，连篮买豆腐半斤。”
吴中汤某偕友人游于市，见酒肆悬一方灯，四面各书一“酒”字，盖借以为夜中之市招者。汤因之触发一对云：“一盏灯，四个字，酒酒酒酒。”时夜已深，击柝者出，友指汤曰：“吾有对矣：‘二更鼓，两面锣，汤汤汤汤。’”
某县令尝书一联榜诸大堂，曰：“爱民若子；执法如山。”然夷考其行，则贪墨滥法，与言大相反背也。有滑稽者夜偷书其联下曰：“爱民若子，牛羊父母，仓廪父母，供其子职而已矣；执法如山，宝藏兴焉，货财殖焉，是岂山之性也哉。”
改成句移置他处，而能恰切不移者，如赠妓院春联，改“天增岁月人增寿；春满乾坤福满门”为“天增岁月娘增寿；春满乾坤爷满门”。又有改“万事不如杯在手；人生几见月当头”为“万事不如枪在手；人生几见日当头”赠嗜阿芙蓉者，亦巧而可喜。
戏场联须正喻夹写，方见游戏三昧之妙。全椒薛时雨慰农有一联云：“休羡他快意登场，也须夙世根基，才博得屠狗封侯，烂羊作尉；姑借尔写言醒世，一任当前炫赫，总不过草头富贵，花面逢迎。”
昔有某妇挽夫云：“无不开之船，荡桨扬帆，君已脱离苦海；有未了之戏，卷旗息鼓，吾今收拾残场。”超逸有林下风，求之男子中，得此盖少。
曩阅《时报》，载有老彭君戏拟《梁财神去思碑序》，并联五则，语甚诡谲，并兹录之。序曰：“昔魏武氏有言，大丈夫不能流芳百世，亦当遗臭万年。斯言也，邃古以来，惟舜与跖之伦足以副之。粤东梁公，性工狐媚，心切狼贪，民国初充税务处督办，猿氏倚为心膂。凡所施设，多骇听闻，略举数端，以备逸史：首创帝制，拥猿氏为八十三天大皇帝，一也；创设苛税，顿致家财八千万，都中尊为财神，二也；纸币停兑，为猿氏汇存美国六千万银，三也；发起十三省联盟，为帝制派保全禄位，四也。凡此四端，鹊网密布，四野既无遗财；兔窟深藏，一己更无后患，诚不负为昂藏七尺之大丈夫也。至于流芳遗臭，千载以后，二者必有一于此。余故论而著之，寿诸贞珉。匪惟表公德而系去思，正以愧天下后世之手揽利权，丝毫不知染指者。”联曰：“金穴深藏，铜山忽倒，财神千古，饿鬼千古；洪宪忠臣，共和败类，兴邦一人，亡国一人。”“我辈乃曾经搜括余生，碑口同镌，愿君子雕梁长踞；今日是再造共和盛世，野心未死，望继统金匮重封。”“丹扆设座，黄袍加身，八十天拍马吹牛，帝今何在；税创印花，币兴光纸，廿二省罗雀掘鼠，民不能忘。”“勃勃野心，贪永年安富尊荣，金钱筹画联盟策；哀哀黔首，沐大恩剥削搜括，膏血凝成堕泪碑。”“剥肤槌髓地无皮，只留得短碣千秋，翘首岘山齐堕泪；捉怪拿妖天有眼，忽听到令牌一拍，埋头港海倍惊心。”
甘肃某庙戏台悬一联，为左文襄手笔。左时已入相，写戏台亦自写也。联云：“都想要拜相封侯，却也不难，这里有现成榜样；最好是忠臣孝子，看来容易，问他做几许工夫。”
曾文正公挽名妓春燕一联，人多传诵。而其赠春燕一联，则知之者鲜。今并录之，挽云：“未免有情，忆酒绿灯红，一别竟伤春去了；似曾相识，知梁空泥落，几时重见燕归来。”赠云：“报道一声春去也；似曾相识燕归来。”语意略同，赠以简胜。
有人集骨董铺及药肆招牌成一联曰：“博古斋，揭表唐宋元明古今名人字画；同仁堂，发兑云贵川广生熟道地药材。”不假雕琢，自成排偶，所谓文章本天成也。
纪晓岚先生有贺牛姓者新婚联云：“绣阁并肩春望月；红楼对面夜弹琴。”暗切牛字，调侃不少。
烟台某观察赠名妓张小凤嵌字集句联云：“小生无宋玉般情，潘安般貌；凤凰非竹实不食，梧桐不栖。”
津沽女伶金玉兰，以妖媚之姿，演淫靡之剧，论者颇疑其不贞，实则犹是云英未嫁身也。往岁献艺宣武门，唱《玉堂春》一出，归寓即染猩红热不起，年仅二十余岁。一时顾曲大雅，题赠挽联，烟霏露集。然大都以媟云亵雨之词，为怨蕙愁兰之句，滑稽轻薄，殊不称于玉兰也。惟江宁孙谷纫两联，一表其贞，一指其病，颂无溢美，哀而不淫，可称玉兰知己。一云：“顾曲我情移，最难绛树双声，碧玉毫无小家气；盖棺卿论定，杜尽铄金众口，木兰犹是女儿花。”一云：“玉堂春竟作尾声，这回宣武城南，真个曲终人不见；广陵散从兹绝响，莫过上阑门外，只余花落水流红。”
陕西省城有饭铺名“天然居”者，一过客出一对云：“客上天然居，居然天上客。”语巧回环，对颇不易。或曰：“人过大佛寺，寺佛大过人。”或曰：“图成地中海，海中地成图。”皆不敌也。
江西湖口石钟山，奉祀洪杨之役湘军阵亡诸将士。飨殿一联，系彭玉麟撰，豪迈堂皇，是大手笔。联曰：“忠臣魄，烈士魂，英雄气，名贤手笔，菩萨心肠，合古今天地之精灵，同此一山结束；彭蠡湖，湓浦月，浔江涛，匡庐瀑布，马当斜阳，极南北东西之画景，全凭两眼收来。”
安徽定远县城隍庙大殿一联，何维谦学政撰。上嵌五味，下嵌五色，对仗甚为工整。联曰：“泪酸血咸，悔不该手辣口甜，只道世间无苦海；金黄银白，但见得眼红心黑，那知头上见青天。”
京师女伶某于三月死，其生日则二月十一日也。某君挽云：“生在百花前，万紫千红齐俯首；春归三月暮，人间天上总销魂。”缠绵清丽，可称绝妙好辞。

[book_title]古今滑稽联话九
湘乡王壬秋先生逝世，某君戏挽一联云：“先生本自有千古；后死惟嫌迟五年。”时论韪之。
清西太后七十寿，大兴土木，蠹蚀吾民之脂膏无算。时人撰一联刺之，语颇谐趣。曰：“今日幸颐和，明日幸南海，何日再幸古长安，亿万兆膏血全枯，只为一人歌庆有；五十割交趾，六十割台湾，七十更割辽阳地，念余省封圻渐蹙，每逢万寿祝疆无。”
顾嘉蘅守南阳时，与藩司陈某不洽，使离任。及陈去，而继陈者为朱寿镛氏，知顾冤，又使回任。顾因题卧龙冈一联云：“陈寿何人，也评论先生长短；文忠特笔，为表明当日孤忠。”借题写感，句句说孔明，亦句句说自己也。
某太守，清苑人，曾令泾县，以贪酷闻。一日晨起，见厅事贴一联云：“彼哉彼哉，北方之学者，何足算也；戒之戒之，南人有言曰，其无后乎。”
郭嵩焘使英回国，巡抚粤东，醉心欧化，首创变法自强之议。其时朝野多不以郭说为然，传有一联云：“行伪而坚，言伪而辩，不容于尧舜之世；未能事人，焉能事鬼，何必去父母之邦。”
京都某道士羽化，滑稽者挽以联云：“吃的是老子，穿的是老子，一生到老，全靠老子；唤不灵天尊，拜不灵天尊，两脚朝天，莫怪天尊。”
宋蔡襄与陈亚友善，尝以谑语嘲其名曰：“陈亚有心终是恶。”陈曰：“蔡襄无口便成衰。”
虞长孺曰“天地一梨园也”，陈眉公曰“佛氏者朝廷之大养济园也”。某君戏演其义成一联云：“佛门大养济，将鳏寡孤独为僧尼，亿千万人，遍受十方供养；世界小梨园，牵帝王师相作傀儡，二十一史，演成一部传奇。”
某君斋壁悬一联云：“倩人抓背，上些上些再上些，真痛痒全凭自己；对客猜拳，著了著了又著了，好消息还在他家。”不知是何命意。
尤延之与杨诚斋为金石交。淳熙中，诚斋为秘书监，延之为太常卿，又同为青宫寮寀，无日不相从。二人皆善谐，延之尝曰：“有一经句请秘监对，曰‘杨氏为我’。”诚斋应声曰：“尤物移人。”众皆叹其敏确。事见《鹤林玉露》。
《桐江诗话》云：元祐时，东平王景亮与诸仕族无成者，结为一社，专事嘲笑。士大夫无问贤愚，一经诸人之目，即被不雅之名，当时号曰“猪嘴关”。吕惠卿察访京东，吕天资清瘦，语时辄以双手指画，社人目之曰“说法马留”，又凑为七字曰：“说法马留为察访。”久不能对。一日邵篪因上殿泄气，出知东平。邵高鼻卷须，社人目之曰“凑氛狮子”，乃对曰：“凑氛狮子作知州。”惠卿衔之，讽部使者发以他事，举社遂为齑粉。
戏场为雅俗共集之地，作联者借题醒世，语贵透彻。如：“问谁入世不谐容，泽粉涂脂，识破总非真面目；何物吓人真恶态，磨拳擦掌，看来尽是假烕权。”“人情到底好排场，耀武扬威，任尔放开眉眼做；世事原来仍假局，装模作样，惟吾踏实脚跟看。”“老的少的，村的俏的，睁睁眼看他怎的；歌斯舞斯，哭斯笑斯，点点头原来如斯。”“你也挤，我也挤，此处几无立脚地；好且看，歹且看，大家都有下场时。”诸联虽灶妪亦能解也。亦有以含蓄见长者，如扬州某神庙云：“是耶非耶，其信然耶；秦欤汉欤，将近代欤。”又有对演戏人说法者，如某君题女戏园云：“本是好女儿身，慧业生成，编将绝妙好辞，为优孟衣冠，别开生面；岂竟如春婆梦，逢场作戏，揽取当前风致，数芳龄豆蔻，莫负韶华。”
昆山归元恭庄，明亡，佯狂肆志，与顾亭林炎武齐名。所居在丛冢之间，时号“归奇顾怪”。尝自榜其门曰：“入其室空空如也；问其人嚣嚣然曰。”又曰：“两口寄安乐之窝，妻太聪明夫太怪；四邻接幽冥之地，人何寥落鬼何多。”
李碧舫孝廉侨居佛山。咸丰甲寅，土寇毁其室，事平乃重葺之。落成日署门云：“修我墙屋；反其耄倪。”用成语颇切。
闻喜杨漪川侍御，在都时寓闻喜馆，榜其门曰：“何居我未之闻；见似人者而喜。”
休宁金正希先生，明末督乡兵与清战，不敌殉焉。其未达时，家贫苦读，尝题联曰：“读律书惧刑，读战书惧兵，读儒书兵刑不惧；耕尧田忧水，耕汤田忧旱，耕心田水旱无忧。”想见平日之学养矣。
黄石斋先生被执拘禁中，洪承畴往视之，先生闭目不视。及洪出，乃奋笔书一联云：“史笔流芳，虽未成名终可法；洪恩浩荡，不能报国反成仇。”字挟风霜，愧死长乐一流人物！
梁茝邻中丞引疾侨居浦城，购地数分，缚茅架屋。宅左有园，园中池上草堂为会客之所，悬手题一联云：“客来醉，客去睡，老无所事吁可愧；论学粗，论政疏，诗不成家聊自娱。”颇得优游林下之乐云。
吴让之书法入魏晋之室，累于家务。有寡媳甚悍，取求无厌，让之避居僧寺，有自署一联云：“有子有孙，鳏寡孤独；无家无室，柴米油盐。”
楹联至百余字即多累坠，极难出色。偶阅《水窗春呓》，载湘阴徐海宗茂才眷一妓，号云香，益阳人，侨居省城。回家数月，迟之不至，后闻其死，作联挽之，多至二百余字，畅所欲言，无不如意，洵佳构也。联曰：“试问十九年磨折，却为谁来，如蜡自煎，如蚕自缚，没奈何罗网频加。曾语予云：君固怜薄命者，忍不一援手耶？呜呼可以悲矣！忆昔芙蓉露下，杨柳风前，舌妙吴歌，腰轻楚舞，每值酡颜之醉，常劳玉腕之扶，广寒无此游，会真无此遇，天台无此缘，纵教善病工愁，怜渠憔悴，尚恁地谈心深夜，数尽鸡筹，况平时袅袅婷婷，齐齐整整；不图二三月欢娱，竟抛侬去，问鱼常杳，问雁常空，料不定琵琶别抱。然为卿计：尔岂昧夙根者，而肯再失身也？若是殆其死乎！迄今豆蔻香销，蘼芜路断，门犹崔认，楼已秦封，难招红粉之魂，枉堕青衫之泪，少君弗能祷，精卫弗能填，女娲弗能补，但愿降神示梦，与我周旋，更大家稽首慈云，乞还鸳牒，或有个夫夫妇妇，世世生生。”
吴趼人挽妓女沈丽娟云：“此情与我何干，也来哭哭；只为怜卿薄命，同是惺惺。”拙朴语令人发笑。
某太守有一婢，貌美而慧，守欲纳之，婢峻拒。乃命对云：“小婢何知，自负红颜违我命。”婢云：“大人容禀，恐防绿顶戴君头。”对语颇趣，亦真言也。凡老夫娶少妇者，皆须防此一著。
某君赠妓如意联云：“都道我不如归去；试问卿于意云何。”语有神韵，非斫轮之老手不办。
一新婿挽岳云：“泰山其颓乎，吾将安仰；丈人真隐者，我至则行。”
顾家相《五余读书廛随笔》载烟馆联云：“贤者亦乐此；乡人皆好之。”“灯光不是文光，偏能射斗；洋药非同火药，也可开枪。”又某书亦载两则云：“重帘不卷留香久；短笛无腔信口吹。”“非翰林莫入此馆；是枪手乃能进场。”均尚雅切，尤以第三则集句为最佳。
某剃头店有联云：“大事业从头做起；好消息自耳传来。”又友人何斐斋为诵一联亦佳，曰：“到门尽是弹冠客；此处应无搔首人。”
民国初年，禁鸦片甚急，杭州《浙江潮报》征对云：“因火为烟，若不撇开总是苦。”其时国会议员党派纷歧，动生龃龉，余因对曰：“言义成议，傥无党见即完人。”及揭晓，共录五人，余列第二。第一名云：“采丝为彩，又加点缀便成文。”第四名云：“少女为妙，大来无一不从夫。”第三名已忘却，第五名似云：“舛木为桀，全无人道也称王。”
友人文会友，尝自绘小照一帧，传神维肖，甚宝之，欲配以联，得契尾成句云：“恐后无凭，立此存照。”而难其对，嘱余成之。余曰：“当今之世，舍我其谁。”强对不粘不脱，文大喜，称谢而去。
沈德符《野获编》载：明袁文荣炜撰世庙斋醮联云：“洛水玄龟初献瑞，阴数九，阳数九，九九八十一数，数通乎道，道合元始天尊，一诚有感；岐山丹凤两呈祥，雄声六，雌声六，六六三十六声，声闻于天，天生嘉靖皇帝，万寿无疆。”又一本云：“揲灵蓍之草以成文，天数五，地数五，五五二十五数，数生于道，道合元始天尊，尊无二上；截嶰竹之笛以协律，阳声六，阴声六，六六三十六声，声闻于天，天生嘉靖皇帝，帝统万年。”词句大同小异，传是夏贵溪言手笔。
《七修类稿》云：陈敏之木，天台人也，任徽州歙县训导，书一联于衙曰：“四万八千丈山中仙客；三百六十重滩上闲官。”天生切对也。
《敝帚斋谈余》云：尝于都下见一罢闲中贵，堂间书一对云：“无子无孙，尽是他人之物；有花有酒，聊为卒岁之欢。”用乔行简词中语，颇自然。
又某书载，嘉靖末年，南京城守门宦官高刚，于堂中书春联云：“海无波涛，海瑞之功不浅；林有梁栋，林润之泽居多。”盖谓刚峰、念堂二公也。宦者知重谏官如此，可谓贤矣。
《齐东野语》云：某孝廉家贫嗜酒，常至一村店赊饮，积负累累不能偿，店中人甚恶之。一夜天雪，孝廉又至，店中人诈言炉熄，以冷酒与之，且出对云：“氷冷酒，一点两点三点。”孝廉不能对，归家即病不起，死后化为怪鸟，仍往来村店左右，哀鸣对语。后学使者过，闻其事，为代对云：“丁香花，百头千头万头。”鸟遂长鸣数声飞去。
戏剧中演考试事，辄以一对了之，其语多鄙陋不足称。惟某出中一对，口气阔大，造语亦奇，因录之。对云：“玉帝行兵，雷鼓云旗天作阵；龙王开宴，山肴海酒地为筵。”
《稗史》载：宋洪平斋俞新第后，上史卫王书，自宰相至州县，无不指摘其短。大略云，昔之宰相，端委庙堂，进退百官；今之宰相，招权纳贿，倚势作威而已。凡及一联，必如上式，末俱用“而已”二字。时相怒之，十年不调。洪自署桃符云：“未得之乎一字力；只因而已十年闲。”

[book_title]古今滑稽联话十
《簪云楼杂说》云：春联之设，自明孝陵昉也。时太祖都金陵，于除夕忽传旨：公卿士庶家门上须加春联一副。太祖亲微行出观，以为笑乐。偶见一家独无之，询知为阉豕苗者，尚未倩人耳。太祖为大书曰：“双手劈开生死路；一刀割断是非根。”投笔径去。嗣太祖复出，不见张贴，因问故，答云：“知是御书，高悬中堂，燃香祝圣，为献岁之瑞。”太祖大喜，赍银三十两，俾迁业焉。
泉唐丁剑南，余友也，斋中悬其祖乃文太守一联云：“车千乘，马千匹，强弩千张，统百万雄师，指麾如意；酒一斗，茶一瓯，围棋一局，约二三知己，畅叙幽情。”字写北魏，甚雄浑，与语相称。然必如孔明之纶巾羽扇、叔子之缓带轻裘，方能当之无愧也。
梁章钜《楹联丛话》云：乾隆中，每岁巡幸热河，必于中秋后一日进哨即木兰围场也，重阳前后出哨。跸路所经，有所谓万松岭者，满山皆松，为重九日驻跸登高之所，岁以为常。庚戌岁，上进哨时驻此，周览行宫，顾谓彭文勤公：“合将旧悬楹帖悉易新语，期以出哨登高时亲阅。”公连日构思，偶于行殿正中得句云：“八十君王，处处十八公，道旁介寿。”谓贴万松岭也，而难其对。因以片纸驰价，属纪文达公成之。文达公笑曰：“芸楣又来考我乎？”即令来价立待，封纸付还。文勤公启视，则已就余纸写成对语矣。句云：“九重天子，年年重九节，塞上称觞。”叹曰：“晓岚真捷才也。”回銮日，此联果邀称赏，各赐珍物数事云。
富阳缑岭，即王子晋吹笙处，旧有关帝庙，邑人葺而新之，复题联云：“此吴地也，不为孙郎立庙；今帝号矣，何须曹氏封侯。”孙权为富阳产，故出句云尔。
有作关夫人庙联者云：“生何氏，没何年，盖弗可考矣；夫尽忠，子尽孝，得不谓贤乎。”颇著于人口。按此事羌无故实，不得不用活笔。然据冯公山景所记关侯祖墓碑文，称侯娶胡氏，则夫人固自有姓也。事详《筠廊偶笔》，作者未之考耳。
燕子矶永济寺，有观音大士柱联云：“音亦可观，方算聪明无二用；佛何称士，须知儒释有同源。”殊有妙悟。
袁简斋《续同人集》，载有自嘲一联云：“不作公卿，非无福命都缘懒；难成仙佛，为爱文章又恋花。”
虎溪三笑亭有唐蜗寄先生联云：“桥跨虎溪，三教三源流，三人三笑语；莲开僧舍，一花一世界，一叶一如来。”
桂林吕月沧郡丞，随其父在戍所，十五年始赦归。成进士后，观政浙中，初知庆元县，题大堂一联，现身说法，可作健讼人当头棒喝。联云：“我也曾为冤枉痛入心来，敢糊涂忘了当日；汝不必逞机谋争个胜去，看终久害著自家。”
溧阳史氏，自康熙丁未史鹤龄入翰林后，子孙相继，科第之盛，古今所罕。其宗祠中悬一联云：“祖孙父子，兄弟叔侄，四世翰苑蝉联，犹有舅甥翁婿；子午卯酉，辰戌丑未，八榜科名鼎盛，又逢己亥寅申。”
纪文达尝诵某君诗云：“浮沈宦海如鸥乌；生死书丛似蠹鱼。”戏谓“此二句可作我他年挽联”。刘文清公云：“此惟陆耳山副宪足以当之。”未几而陆讣至，盖方被命赴沈阳覆校四库书，以天气骤寒，裘衣未到，冻僵于旅寓中也。时以为语谶云。
有集四书语为典肆联云：“以其所有，易其所无，四境之内，万物皆备于我；或曰取之，或曰勿取，三年无改，一介不以与人。”亦自稳切。
缪莲仙《涂说》云：一廪膳生得钦赐副榜，自书一堂联云：“说甚功名，只免得三年一考；有何体面，倒少了四两八钱。”四两八钱，谓廪禄也。殊趣。
纪晓岚《续消夏录》云：张明经晴岚，除夕前自题门联云：“三间东倒西歪屋；一个千锤百炼人。”适有锻铁者求彭信甫书门联，信甫戏书此二句与之。两家望衡对宇，见者无不失笑。二人本辛酉拔贡同年，颇契厚，坐此竟成嫌隙。所谓凡戏无益，此亦一端也。
又，《茶余客话》载：鲁亮侪观察自署一联云：“两间东倒西歪屋；一个南腔北调人。”词意略同，不谋而合。
《柳南随笔》云：昆山归元恭先生，狂士也，家贫甚，扉破至不可阖，椅败至不可移，则俱以纬萧缚之，书一扁曰“结绳而治”。又除夕，署其门联曰：“一枪戳出穷鬼去；双钩搭进富神来。”其不经多类此，时人呼为“归痴”云。
相传明末倪鸿宝诣吕晚村，吕揭一联于堂楣云：“囊无半卷书，惟有虞廷十六字；目空天下士，只让尼山一个人。”后吕诣倪，倪亦揭一联于堂云：“孝若曾子参，才足当一字可；才如周公旦，容不得半点骄。”吕爽然若失。两人之优劣见矣。
有延师课子者，于本宅近处另辟精舍一区，听馆师出入自便。其师好嬉游，日私出至城外某戏园，居停访之辄不晤。因书陶句于门云：“园日涉以成趣；门虽设而常关。”师归见之，即襆被而去。
弥勒佛终日嬉笑，作联者亦因之诙谐百出。杭州某寺一联，传诵人口，余已录于上矣。顷又于友人处得邛州人余昂一联云：“终日解其颐，笑世事纷纭，曾无了局；经年坦乃腹，看胸怀洒落，却是上乘。”
某处药王庙戏台联云：“名场利场，无非戏场，做得出泼天富贵；冷药热药，总是妙药，医不尽遍地炎凉。”颇有慨乎其言。又某处关庙云：“顾曲小聪明，当日可怜公瑾；挝鼓大豪杰，至今犹骂曹瞒。”确是关庙戏台语，若移置他处，则不成话矣。
福州城外由江达海之路，以罗星塔为关键。塔据山巅，四面皆波涛汹涌，其由闽县达长乐，则必以罗星塔山下为暂泊候潮之所，盖海潮由此而分也。塔上旧有七字联，不知何人所撰。其句云：“朝朝朝朝朝朝夕；长长长长长长消。”过客皆不知所谓。康熙中有一道士到此，读而喜之，众请其说，道士笑曰：“上句第三、第五两朝字读下平声，通作潮；又将下句第三、第五两长字读作上声即得，不过是朝汐长消而已。”
吴门陈竹士之室金纤纤，才女也，著有《瘦吟楼诗稿》。年二十一卒，其女友汪宣秋挽以联云：“入梦想从君，鹤背恐嫌凡骨重；遗真添画我，飞仙可要侍儿扶。”可谓倾倒极矣。竹士继室王梅卿亦工诗，合卺之夕，汪又戏贺一联云：“几生修得到；一日不可无。”雅谑解颐。何吴门之多才女耶！
蔡佛田家贫嗜酒，而性滑稽。当四十九岁时，自集宋句为联云：“四十九年穷不死；三百六日醉如泥。”
某县令姓王名寅，性极贪鄙。有夜题其门一联者，句云：“王好货，不论金银铜铁；寅属虎，全需鸡犬牛羊。”
道光初元，江南有嘲举孝廉方正者，大书于其门云：“曾是以为孝，恶能廉；可欺以其方，奚其正。”
王楷堂老于曹郎，家计甚窘，宅近马棚，门临大道。自撰一联悬于门柱云：“马骨崚嶒，吃豆吃麸兼吃草；车声历碌，拉人拉物不拉钱。”
吴江任子湘秀才，为寿板铺春联云：“梦且得官原瑞物；呼之为寿亦佳名。”二句分咏，语殊温雅，可作寿板铺之普通联用。
纪晓岚家中屡为庸医所误，恨之次骨。适有为医家求题扁额者，立书“明远堂”三字与之。或询其说，纪曰：“不行焉，可谓明也已矣；不行焉，可谓远也已矣。此等医生，只当祝其不行，便是无量功德也。”或曰：“然则彼来求联，更将何以应之？”纪曰：“我有撰成五言、七言两联，一系乙转孟襄阳诗字云：‘不明才主弃；多故病人疏。’一系集唐人诗句：‘新鬼烦冤旧鬼哭；他生未卜此生休。’”问者大笑而去，可谓挖苦极矣。
闽县某君为族中排解一讼事，而有所偏徇，众疑其受私，某力辩不能明。适其乡赛神作灯联，某乃以谑语解嘲云：“烛问灯云：靠汝遮光作门面；鼓对锣曰：亏侬空腹受拳头。”
有项某自署其门联云：“一门三学士；四代五尚书。”客见之，疑近代显宦中无此姓，意其先世或居是官，因造门而问焉。项对曰：“吾家父子三人，并弟子员，各占杭州、仁和、钱塘一学；且祖若父生前曾举明经，合四代皆习尚书，故曰一门三学之士、四代有五人习尚书耳，君无读破句别字也。”问者大笑而退。
《明道杂志》云：世传朱全忠作四镇时，与宾佐出游，全忠指一地曰：“此处可建神祠，试召一视地工验之。”而召工久不至，全忠怒甚，见于辞色，左右皆恐。良久工至，全忠指地示之，工再拜贺曰：“此所谓乾上龙尾地，建庙固宜，然非大贵人不能见此地。”全忠喜，薄赐而遣之。工出，宾僚或戏之曰：“若非‘乾上龙尾’，定当‘坎下驴头’矣。”盖东北人谓所伐曰坎也。
沈作喆寓简云：杨文公危言直道，独立一世，嫉恶如仇。在翰苑日，有新幸近臣以邪言进者，意欲攀公入其党中，乘间语公曰：“君子知微知彰，知柔知刚。”公正色疾声答曰：“小人不耻不仁，不畏不义。”幸臣大沮。

[book_title]古今滑稽联话十一
《金陵琐事》云：顾东桥巡抚湖广时，衙斋菊开，邀数门生赏之。一狂生拣花之好者摘两三枝，戴于头上。东桥不悦，因出对曰：“赏菊客来，两手擘残彭泽景。”张太岳对云：“卖花人过，一肩挑尽洛阳春。”东桥曰：“此语已佳，不必更对矣。”遂酌酒尽欢而罢。
《稗史类编》云：长乐马状元铎，少时梦一人语之曰：“雨打无声鼓子花。”不省所谓。后与同郡林志同举进士，志乡会皆第一，殿试时忽梦马踏其首，以是怏怏，争于上前。上曰：“朕有一对，对佳者状元也。”曰：“风吹不动铃儿草。”马即对以梦语，而志思竭不能对，铎于是得状元。
祝枝山《猥谈》载：梁文康公储髫龄时，随父浴于小沼中，父出对曰：“晚浴池塘，涌动一天星斗。”公对曰：“早登台阁，挽回三代乾坤。”
《晓山堂外纪》云：徐晞既贵，传乘归，守令率诸生郊迎。诸生以其不由科甲出身，玩忽不成礼节，守令因出对云：“擘破石榴，红门中许多酸子。”诸生思久不能对，晞代答云：“咬开银杏，白衣里一个大人。”诸生惊服，遂相率请罪。
又载陆浚明一对云：“棗棘为薪，截断劈开成四束；阊门起屋，移多补少作双间。”构思固巧，而笔画间遂不免稍有假借矣。
黄印《梁溪识小录》云：莫天佑绰号老虎，守无锡时，残忍嗜杀，每出入，人皆走匿。有稚子沈龙者，负笈趋塾，误冲节幢，为所执。天佑曰：“汝为学生，能对乎？”曰：“能。”天佑曰：“有人称我为：‘至勇至刚，能文能武，无上将军’者，汝能对则赏，不能对，断汝头。”龙略不畏惧，整容对曰：“大慈大悲，救苦救难，观音菩萨。”天佑喜，赏银一锭，为之止杀者累月。
又云：明嘉靖间，一内珰衔命入浙，与司北关南户曹、司南关北工曹，及工部郎中某君等饮宴。珰欲侮缙绅，乘酒酣为对云：“南管北关，北管南关，一过手，再过手，受尽四面八方商商贾贾，辛苦东西。”此珰故卑微，曾司内阊，工部君所素识者，因答云：“我须相报，但勿嗔乃可。”遂云：“前掌后门，后掌前门，千磕头，万磕头，叫了几声万岁爷爷娘娘，站立左右。”珰怒愤攘臂，至欲自戕，二司力劝乃止。
《野获编》云：贾宪使实斋以名儒里居，一日雪后披貂裘立门前，有一邻舍少年号倪麻子者，颇少慧，好侮人。贾见其着屐弄雪，呼前曰：“我有一对，汝能属句否？”因曰：“钉鞋踏地泥麻子。”倪曰：“对则能之，但不敢耳。”贾曰：“吾不汝罪。”倪乃对曰：“皮袄披身假畜生。”贾面赤，咄嗟诟詈而入。
又一则云：楚中耿天台定向，为南直提学御史。初莅任，即遣牌往松江山欲观海。时徐文贞少湖为首相，耿其讲学至交，实借此往拜其先祠也。云间士子为之语曰：“名虽观海，实则望湖，耿学使初无定向。”久而未有对者。适河南刘自强为应天尹，以户曹隶不逮，奋拳殴之。刘多力，至折隶齿几死。乃得对曰：“京卿攘臂，衙役折齿，刘府尹果能自强。”同时松江有郡丞潘大泉，名仲骖，以名翰林谪外，傲睨侮人；华亭尹倪先荐者，谦和下士，松江士人又为之对曰：“松江同知恣肆，合得重参；华亭知县清廉，允宜先荐。”各取姓名同音也。
《文行集》云：郑洛书，莆田人，正德丁丑进士，为上海知县。同时永丰聂豹为华亭知县，并有政声。一日同坐察院门，适人来报上海秋试脱科。聂笑曰：“上海秀才下第，只为落书洛书。”郑应声曰：“华亭百姓遭灾，皆因孽报聂豹。”
陈眉公《见闻录》云：西涯李公善谑，居政府时，庶士进见，公曰：“今日诸君试属一对，句曰：‘庭前花始放。’”众哂其易，各漫应之。公曰：“总不如对‘阁下李先生’也。”众一笑而散。
长洲韩慕庐先生菼为秀才时，曾落四等。后登会状，故其家有“四等秀才；一甲进士”门联。当未第时，尝授读蒙馆，而馆主人识丁不多，复强作解事，往往干与馆政，将经书句读点破。韩偶与争，即谓“汝是四等秀才，能得甚事”？韩亦忍受而已。一日，生徒读《曲礼》“临财毋苟得，临难毋苟免”，“毋”字误读作“母”字。有吴中名下士适过门，闻而窃笑，不知是主人所授，非先生意也。遂高声作七字讥之曰：“曲礼一篇无母狗。”令作对语。韩应声曰：“春秋三传有公羊。”其人大服，询姓名而去。或云吴士即健庵先生也。
相传钱虞山有一杖随身，自制铭刻其上云：“用之则行，含之则藏，惟我与尔有是夫。”及入清朝，此杖失去已久，一日忽得之，已有人续铭其旁云：“危而不持，颠而不扶，则将焉用彼相矣。”钱为之惘然。
对句有以文字分合见巧者。某书载陈元孝与梁药亭诸公夜饮唱酬，以“夕夕多良会”对“人人从夜游”。又某公为巡河道，即景云“少水沙即露”对“是土堤方成”。又：“此木成柴山山出；因火为烟夕夕多。”“二人土上坐；一月日边明。”“人从门内闪；公向水边古今滑稽联话（范笵） [11]。”
某君徘徊溪畔，得一对云：“独立小桥，人影不随流水去。”久无对句。一友闻之，欣然曰：“孤眠旅馆，梦魂曾逐故乡来。”
古人对句，有用口头常语而对仗极工稳者，如：“兔走乌飞，地下相逢评月旦；雁来燕去，途中偶遇说春秋。”又：“杨柳花飞，平地上滚将春去；梧桐叶落，半空中撇下秋来。”
乾隆某年，工部署被火，金尚书简奉命督修。一朝士出对曰：“水部火灾，金司空大兴土木。”久无能对者。适有新选中书科中书某君，状貌魁梧，自负为南人北相。纪文达闻之，冁然曰：“‘南人北相，中书科甚么东西’，可借伊属对矣。”
又，河间某道士娶妻，有作贺联者，先得出句云：“太极两仪生四象。”下句不属。时纪晓岚尚幼，从旁诵苏句足之曰：“春宵一刻值千金。”
某塾师年老健忘，出一对自嘲云：“书生书生问先生，先生先生。”或对：“步快步快追马快，马快马快。”塾师嫌其马快对先生，虚实未称，然舍此亦无佳句也。他如“念兹在兹，释兹在兹，名言兹在兹”对“揭谛揭谛，波罗揭谛，波罗僧揭谛”，亦取其以经对经，灵妙可喜，不必以字句差互绳之也。
某达官延一老诸生教其宠妾某学诗，诸生令先学作对。适斋僮烹茶将熟，因以“茶声”二字命对，妾应声曰“酒色”，诸生为之匿笑。
吉林某氏弟兄，同时为江浙民政长，凡有优差美缺，无不位置亲戚故旧、同乡僚属。当时有人以联语嘲之云：“好官自为之，试看半壁东南，难兄难弟同开府；居上后来者，从此一班龌龊，议亲议故尽弹冠。”
某邑史茂才性喜诙谐，适邻居有一医生尤姓，年老讳言死。一日史戏之曰：“尤郎中直脚便为犬。”医生大怒，几欲挥拳。茂才曰：“子毋然，看我对来。”因自嘲云：“史先生脱口不成人。”
泰州某校算术教员程度不甚高，平日对于学生严厉无比。此次四年级生毕业，某生特书一联于该教员卧室门上，其联云：“上数次讲堂，板板居然六十四；演几条算术，真真活出么二三。”
纪晓岚《滦阳消夏录》云：冀宁道赵公署中有两幕客，一姓乔，一姓车，合雇一骡轿回籍。赵公戏以其姓作对曰：“车乔二幕客，各乘半轿而行。”恰皆轿之半字也。时署中召仙，即举以请对。乩判曰：“此是实人实事，非可强凑而成。”越半载，又召仙，乩忽判曰：“前对吾已得之矣：‘卢马两书生，共引一驴而走。’”又判曰：“四日后辰巳之间，往南门外候之。”至期遣役侦视，果有卢、马两生，以一驴负新科墨卷，赴会城出售。赵公曰：“巧则诚巧，然两生之受侮深矣。”此所谓箭在弦上，不得不发，虽仙人亦忍俊不禁也。
贺耦庚中丞有一对云：“天近山头，行到山腰天更远；月浮水面，捞将水底月还沈。”眼前光景，说来殊有理致。
“鸡犬过霜桥，一路梅花竹叶。”此古人绝对也。缪莲仙以“燕莺穿绣幕，半窗玉剪金梭”对之，字面虽尚工稳，然非天然之景矣。
徐兴公《榕阴新检》载：林太史某善雅谑，尝戏鼓山僧瑶公云：“风吹罗汉摇和尚。”瑶应声曰：“雨打金刚淋大人。”
嘉兴夏绿树君，闻余编《滑稽联话》，寄示古人巧对多则，不知所据何书。姑录如下：一云唐六如尝出对曰：“眼前一簇园林，谁家庄子。”陈白杨对曰：“壁上几行文字，那个汉书。”一云有偶见篱边两犬相视者，因取卦名作对云：“大畜革离篱观小畜；家人临困睡也涣唤同人。”一云某君偕友至家，值其妹在窗前扪虱，因出对云：“小妹窗前捉半風。”妹应声曰：“阿兄门外邀双月。”一云蜀中有一奇童应试，太守见其袖底有红花一朵，乃出对云：“书生袖里携花，暗藏春色。”童对云：“太守堂前秉鉴，明察秋毫。”一云通州项炯，幼时随其师舟行，见云起不雨，师出对曰：“密云不雨，通州水不通州。”对云：“钜野有秋，即墨田多积麦。”一云徐阶幼时应考，适风吹鹊巢落地，宗师命对云：“风落鹊巢，二三子连窠及地。”徐对云：“雨淋猿穴，众诸侯待漏朝天。”一云万安幼时，有客出对曰：“日出东，月出西，天上生成明字。”万对云：“子居左，女居右，世间定配好人。”一云林大钦幼时喜作大言，师出对云：“议论吞天口。”大钦对曰：“功名志士心。”一云唐伯虎与友人闲行郊野，即景得句云：“嫂扫乱柴呼叔束。”友对云：“姨移破桶令姑箍。”一云有塾师出对云：“论语二十篇，惟乡党篇无子曰。”一童子对云：“周易六四卦，独乾坤卦有文言。”以上诸对，虽各有巧思，然其细已甚矣。
清季长沙某太史，将东狱庙改为小学堂，兼课西文。好事者撰一联云：“东岳庙菩萨搬家，直向奈何天去；西学堂翰林董事，如在华胥国中。”
某县令与某观察，均以捐班出身，同当某局差使。观察好讲体制，见面时如“大人”、“卑职”等称呼，偶一疏忽，辄瞪目以示不怿。令厌苦之，戏缀一联于门云：“什么大人，同是一张皮纸；可怜卑职，只少几两纹银。”
或嘲嗜鸦片烟者联云：“一榻长眠，那管他地裂山崩，海枯石烂；半生虚度，总有日烟消火灭，灯尽油干。”
某处潘、何二姓结婚，或贺以联云：“有水有田兼有米；添人添口又添丁。”又某书载寿孟母何氏一联，嵌姓亦稳。联云：“人间贤母公推孟；天上仙姑本姓何。”
萧山某秀才于中秋日下世，其友顾朴斋挽以联云：“去年在棘闱里，今年在棺材里，两个中秋，两般过法；有命到泮水边，无命到云路边，一场大梦，一笔勾消。”
某书载彭刚直哭子一联，语多不经，恐系伪托，姑录之以质知者。联云：“怎能够踏破天门，直到三千界，请南斗星、北斗星，益寿延年将簿改；恨不得踢翻地岳，闯入十八重，问东岳庙、西岳庙，舍生拚死要儿回。”
西湖无祀木主庙有一联，自叹自慰，足为穷鬼解嘲，不知何人手笔也。联云：“咳！可怜穷性命做鬼无依，禁不住放声大哭，苦雨凄风，萤火三更摇惨碧；呸！你看好儿孙克家有几，到不如异姓同堂，秋霜春露，义田万古荐馨香。”
某君题城隍庙联云：“你的算计非凡，得一步，进一步，谁知满盘都是错；我却糊涂不过，有几件，记几件，从来结帐总无差。”又杨兰坡题倒坐观音像云：“问大士缘何倒坐；恨世人不肯回头。”
寿联皆铺张雕绘，求其颂无溢美者，盖不可多得。番禺许拜庭封翁，五代同堂。孟蒲生孝廉赠以联云：“事祖事父，祖事祖事父，父事祖事父；有子有孙，子有子有孙，孙有子有孙。”如此大题，不赞一辞，真白描之好手也。使骋才使气者为之，必将乱填故实，闹成许多浮话矣。

[book_title]古今滑稽联话十二
西湖花神庙叠字联，生面别开，脍炙人口，本编已录入之。顷又于友人处得吴中网师园一联，写当时艳冶风流之景，如在目前，亦佳构也。联云：“风风雨雨，暖暖寒寒，处处寻寻觅觅；莺莺燕燕，花花叶叶，卿卿暮暮朝朝。”又某书载上海豫园旧有僧寄尘所题一联云：“莺莺燕燕，翠翠红红，处处融融冶冶；风风雨雨，花花草草，年年暮暮朝朝。”
苏州新修沧浪亭成，应敏斋廉访题一联，语甚超脱，亦极浑成。联云：“小子听之，濯足濯缨皆自取；先生醉矣，一邱一壑自陶然。”
“青春鹦鹉，杨柳楼台。”司空表圣《诗品》句也。陈曼生司马集二句对云：“绿绮凤凰，梧桐庭院。”注云：“张子野词。”请梁山舟学士为书楹帖，学士爱其工丽，欣然书之。后遍查子野词，并无此二句，盖竟属司马杜撰云。才人好事，亦趣闻也。
光绪己丑恩科，殷如璋、周锡恩典试浙江。浙人某太史请假在籍，因与殷有年谊，以私函具万两银票，为某某等及其子六人通关节，约于试帖尾联用皇、仁、茂、育四字。遣粗工某赍函至苏州投递。时两主试泊舟阊门外，副主考方过正主考船中闲话，殷公得信，暂庋一旁，谈笑如常。而副主考久坐不去，送信人不耐，哗曰：“似此万金干系，岂并不给回信耶？”副主考乃攫来信阅之，殷不能隐，因执送信人发苏州府讯问，奏参某太史革职逮捕。杭人为作联云：“年谊藉夤缘，稳计万金通手脚；皇仁空茂育，伤心一信送头颅。”又讥两主考云：“殷礼不足征，既已如聩如聋，安识文章量玉尺；周任有言曰，难得恩科恩榜，早来交易度金针。”按杭人好事者每科必有对联，嵌主试姓名，语皆嘲讽，即无口实可藉者，亦必循例为之。如“庄梦未知何日醒；鞠花从此不须开”等，余已汇录于前矣。又有乌达峰尚书与恽次远侍郎典试时一联云：“乌之不如，只为胸中无点墨；军原可夺，岂知身外有偏心。”达峰文名本逊，上联语出有因；恽则但切姓氏而已。
又，梁晋竹《两般秋雨盦随笔》载：谢金圃、吴玉纶、德定圃保、沈云椒初，典试颇不满于众口，或作对云：“谢金圃抽身便讨；吴玉纶倒口就吞。”“德定圃人傍呆立；沈云椒衣里藏刀。”双关拆字，亦殊巧不可阶。
又，某书载江右某君嘲梁仲衡云：“不用文章分伯仲；全凭阿堵定权衡。”媵以匾曰“梁上君子”。
“子建之才八斗，我得一斗，天下共分一斗。”论斗分才，奇矣。《西堂杂俎》载汤卿谋句云：“古今只有万斛愁，而我独得九千斛。”论斛分愁，更奇。有曹姓人为彭泽令，其友人赠一对云：“二分山色三分水；五斗功名八斗才。”运典恰切。
公牍中字义有不可解者。查，浮木也，今云查理、查勘，有切实义；吊，伤也、愍也，今云吊卷、吊册，有索取义；绰，宽也，今云巡绰、查绰，有严紧义。当有所本，未之考也。嘉应杨滋圃游幕南阳，戏作楹帖云：“劳形于详验关咨移檄牒；寓目在钦蒙奉准据为承。”亦所谓以不解解之也。又州县署中向有口号曰：“卑职小的何日了；等因奉此几时休。”亦趣。
浙人某君，咸丰中在都供职，颇不理于众口。达官陈公为某君座师，值丧偶，某君挽联有“丧师妣如丧我妣”之语，一时传为笑柄。又许滇生尚书患病，某君遣其夫人数往问疾，人亦讥其不避嫌疑。因撰联语云：“昔岁入陈，寝苫枕块；昭兹来许，抱衾与裯。”可谓谑而虐矣。
历城汪蘅舫以名进士出宰州县，所至有政声，而遭逢侘傺，终于邑侯。尝再任临川，撰一联自嘲云：“凫舄重来丁令鹤；牛刀再割子游鸡。”最后任南昌首县颇久。光绪乙酉，德晓峰中丞初莅豫章，监临乡闱，甚器重之。闱场例设供给所，由两首县督办。某日内监试处，应进猪肉缺少三斤，司事开条饬补，因江西市肆每书猪肉为亥，遂从俗书“亥三斤”。蘅舫又作联曰：“大中丞遇事包容，见面未碰丁一个；内监试多方挑剔，关心惟在亥三斤。”一时传为笑柄云。
吴清卿开府湖南，讲求武备，尝系近视镜演放洋枪，能命中于百步之外，沾沾自喜，以为虽古名将不如也。中东事起，请缨北上，统军至朝鲜界，一战而溃。时常熟当国，以乡谊故竭力周旋，得免严谴，仍回湖南本任。湘人作联云：“一去本无奇，多少头颅抛塞北；再来真不值，有何面目见江东。”湘军素有威名，是役无尺寸之功，而生还者殊少，宜湘人之怨之也。
有妓女欲取堂名，某君为题“介福”二字，并系以联曰：“甚么人家，全靠两条大腿；有何衣禄，只凭一口低田。”“介福”二字本无恶义，而一经诠释，令人捧腹矣。
联有暗嵌字面，似褒实贬者，粗心人往往忽之。安徽宋某，官于浙，某巨公赠联云：“大宋文章，小宋经济；之江循吏，皖江名儒。”扁额曰“公生明”。宋得之大喜，常诵于人，识者皆忍俊不禁。盖联中两嵌“宋江”字，而额又申明之，宋竟不察，反以为荣，真莽夫矣。
清季，粤西朱绍霞为南昌令，中丞藩臬皆信任之，凡委州县缺，必由绍霞先为拟议，而后院司见诸施行。群指南昌县署为下议院，于是植党营私，擅作威福。同官曾某，因公事少与龃龉，即设法使离去之。有石某者，因趋附绍霞，得委优缺。时人为作联曰：“曾忽见憎，只为良心犹未昧；石将成跖，居然捷足许先登。”
某中丞初以微员筮仕直隶，官西路厅司狱，洊保知县，升昌平州、天津府、登莱青道，遂跻两司，抚湖北，监临文闱。时人作联嘲之曰：“监生作监临，斯文扫地；巡检升巡抚，脉理通天。”盖君善医理，尝召入宁寿宫，为西太后诊脉，以是受知，故官阶特顺云。
纪上则竟，忆某书载，乾隆时萍乡刘金门宫保代办某科监临，以细故亲坐堂，笞责号军；又诸生交卷时，宫保索阅其文，有未妥处，亲为指正，饬令更改。时人亦有一联语，颇相类上则，或即从此脱胎也。联云：“监临打监军，小题大做；文宗改文字，矮屋长枪。”按宫保以探花及第，尝视学吾浙。按试台州时，阮文达为巡抚，亦以巡阅至台，相约同游天台山，题“刘阮重来”字于石壁。韵人韵事，今浙人犹艳称之也。
丁戊生《小联话》载：某君赠沪滨冶叶小脚阿毛一联，寥寥十四字，形容其美，切合其名。而一般登徒子之消魂真个，亦跃跃如见，可风可警，洵佳构也。联云：“万古云霄珍片羽；几人性命等轻鸿。”
云间吴太史某，少年登第，其封翁尚困于小试。泥金报至，贺客盈堂，封翁戏题一联云：“谁谓进士难，小儿取之如拾芥；莫道秀才易，老夫望之若登天。”
前清泉唐朱太史某，未第时，为叔婢多多写团扇，录宫词于上，为叔所见，谓太史曰：“汝爱多多，待汝登第后当以为媵。”既而采芹攀桂，连捷南宫，乞假归，恳叔践约。叔曰：“汝以多多二字作一联为聘，可乎？”太史立成“一心只念波罗蜜；三祝难忘福寿男。”十四字。叔大喜，即日命多多归之。事见某君笔记。
明思宗时，一谢姓侍郎请假省亲，上问：“卿家中有几口？”对曰：“父母妻子共四口。”上出对曰：“四口心思，思父思母思妻子。”侍郎即应声对曰：“寸身言谢，谢天谢地谢君王。”
乐生恶死，人之常情也，故谚曰“好死不如恶活”。清季一诸生，以困于场屋，授徒终老，作联自挽云：“这回吃亏受苦，都因入孔氏牢门，坐冷板凳，作老猢狲，枉说顶上加高，竟挨到头童齿豁，两袖空空，书呆子毫无生趣；此去喜地欢天，必须走孟婆村道，看尖刀山，浴血污池，也算眼前乐境，再和些酒鬼诗魔，一堂叙叙，阴秀才着实开心。”是乐死而恶生矣，较之西国人之“不自由，毋宁死”，为更进一筹也，一笑。
“细柳何细哉，腰细眉细凌波细，且喜心思更细；高郎诚高矣，品高志高文字高，但愿寿数尤高。”此《聊斋志异》细柳娘与其夫高生之戏对也。意思颇佳，不徒以字面之组织工妙见长也。近人有名高浓者，仿而赠妓好卿云：“好卿真好哉，身材好，举止好，体肤内尤好。”好卿亦仿而对云：“浓君诚浓矣，情意浓，言语浓，衾席上更浓。”婢学夫人，雅俗判如霄壤。
吴步韩早衰善病，年五十，已如六七十岁人。有自寿一联，颇旷达有趣。联云：“学昌黎百无他长，只这般视茫茫，发苍苍，齿牙动摇；慕庄周万有一似，可能够梦蘧蘧，觉栩栩，色相皆空。”上只切名，下只对仗亦好。
作寿联者伙矣，或自寿，或寿人，从未闻有父而寿子者。往岁樊樊山之子令某邑，值年五十，樊老给以联曰：“我亦痴翁，愿再抚汝五十年，寿汝乎，抑自寿也；身临大邑，岂独有民数万户，保民者，则天保之。”亦庄亦谐，亦创见也。
西湖飞来峰冷泉亭，旧有董香光联云：“泉自几时冷起；峰从何处飞来。”某君更作转语云：“泉自冷时冷起；峰从飞处飞来。”禅语作联，颇有妙恉。
李济华赠友联云：“事到眼前皆雪亮；人如足下亦风流。”以“眼前”对“足下”，极灵活。
赠妓之联多尚嵌字，钩心斗角，抽秘骋妍，颇有令人发笑者。如赠爱侬云：“不才谢多娇错爱；外间大有人图侬。”采珠云：“欲采不采隔秋水；大珠小珠落玉盘。”盼仙云：“明月不来盼复盼；好花如笑仙乎仙。”莲卿云：“管甚莲似郎好，郎似莲好；为问卿怜我多，我怜卿多。”喜凤云：“这般可喜娘罕曾见；遇着那凤姐出了神。”水子云：“水哉水哉，胡然而天也，胡然而帝也；子兮子兮，如此良人何，如此良夜何。”又有不用明嵌者，尤滑稽蕴藉，令人绝倒。赠阿毛云：“杨子拔一而不可；宋襄禽二又何妨。”小桃云：“卿是武陵源消恨种子；我乃东方生滑稽之流。”
王文濡《联对大全》载无名氏自题门联云：“阳多匪，阴多鬼，我亦尘埃同靡靡，其呼我为牛马乎，唯唯；醉里卧，梦里歌，尔胡冠带犹峨峨，行将尔作牺牲矣，呵呵。”和光同尘，曳尾泥涂，作者殆老庄之流亚欤！
四书集对，昉自清初。相传吴梅村过访某公，某适著《四书讲义》，至《孟子》将朝王章，未能下笔，面有愠色。吴云：“夫子若有不豫色然。”某曰：“先生何为出此言也。”相与抚掌大笑，竟夕成《四书对语》一册。其书今不传，兹选缪莲仙等所集若干则，以备一格。三言云：“笑百步；拔一毛。”“天作孽；人不知。”四言云：“哀此煢独；反其旄倪。”“好行小惠；则乱大谋。”“我虽不敏；王请勿疑。”五言云：“何如其知也；无乃为佞乎。”“犹为弃井也；宜若登天然。”“得众则得国；有土此有财。”“人病不求耳；女安则为之。”“季康子患盗；齐宣王问卿。”六言云：“非直为观美也；又从而礼貌之。”“今有璞玉于此；吾岂匏瓜也哉。”七言云：“百官牛羊仓廪备；园囿污池沛泽多。”“鱼鳖不可胜食也；牛羊又从而牧之。”“求水火无弗与者；于禽兽又何难焉。”“曰士师不能治士；由弓人而耻为弓。”“人亦孰不欲富贵；水信无分于东西。”“人未有自致者也；我不识能至否乎。”八言云：“故曰尔为尔，我为我；信如君不君，臣不臣。”“未有小人而仁者也；然则夫子既圣矣乎。”“毋意毋必，毋固毋我；如切如磋，如琢如磨。”九言云：“王顺长息，则事我者也；管仲晏子，犹不足为与。”十言云：“杀之而不怨，利之而不庸；安而后能虑，虑而后能得。”十二言云：“博也厚也，高也明也，悠也久也；劳之来之，匡之直之，辅之翼之。”“身修而后家齐，家齐而后国治；天时不如地利，地利不如人和。”

[book_title]古今滑稽联话十三
谚语各处皆有，多古人经验之言，即小可以悟大。周遵道《豹隐记谭》、郎瑛《七修类稿》、沈德符《野获编》、冯犹龙《谈概》、缪艮《文章游戏》、寅半生《天花乱坠》，及近日坊间所出各种楹联书等，载浙谚集对甚伙，惟工而能趣者少。兹汇录自二言至十三言各数则如下，存什一于千百也。“散福；道喜。”“笔直；镜光。”“老辣；寒酸。”“藤韧；索脆。”“倒灶；坍台。”“收拾；放肆。”“雪亮；风流。”“挖天窗；打地洞。”“揬菜蕻；龈瓜皮。”“养雄鹅；看老鸭。”“戴炭篰；拖油瓶。”“倒庙角；爬山头。”“烂屁股；贱骨头。”“小结构；大排场。”“隔壁富；转湾亲。”“赔眼泪；修肚皮。”“臭老鼠；贱骆驼。”“吃食户；讨饭坯。”“望门寡；搁笔穷。”“看看看；来来来。”“咬耳朵；打嘴巴。”“白果眼；香瓜头。”“娇嫡嫡；腐腾腾。”“泥菩萨；瓦将军。”“尖头蚱蜢；长脚鹭鸶。”“豆腐架子；灯草拐儿。”“手忙脚乱；目定口呆。”“麻皮擦痒；豆腐开荤。”“快活公子；邋遢婆娘。”“吹糠见米；脱裤换糖。”“冤哉枉也；古而怪之。”“花脸和尚；草头郎中。”“见风使帆；挑雪填井。”“糊高头壁；穿佮脚裤。”“狗头军师；猫脚女婿。”“引狗入寨；调虎离山。”“悬空八只脚；倚出三画须。”“小狗落污坑；曲蟮游太湖。”“蛤蟆填床脚；螔蚁扛鲞头。”“滚汤泼老鼠；砻糠换小狗。”“苍蝇跟雁鹅；老虎餂蝴蝶。”“毛头小伙子；瘪嘴老太婆。”“毛头小伙子；空心大老官。”“懒人试重担；穷汉养娇儿。”“饿鬼抢羹饭；老虎拖蓑衣。”“灶山上跑马；火筒裏煨鳗。”“舌头上打滚；脚底里搽油。”“顺口波罗蜜；随手萨摩诃。”“口甜心里苦；眼饱肚中饥。”“若要宽，先了官；教得会，不做队。”“山门前骂贼秃；毛坑头跳加官。”“井栏圈当班指；灯笼壳做枕头。”“寒虫鸣，懒妇惊；喜鹊叫，远人到。”“贼不偷，魕摇头；婆欢喜，公中意。”“单怕忘八打官话；只见和尚吃馒头。”“吃了五谷想六谷；把得千钱要万钱。”“好看好看真好看；不通不通又不通。”“吃的是鸡头鸡脚；晓得你狗心狗肝。”“死棋肚里有仙着；强将手下无弱兵。”“笔管里煨鳅直死；墙头上种菜没缘。”“拳头上立得人起；棺材里伸出手来。”“缺嘴口里咬跳蚤；瘌痢头上拍苍蝇。”“事不关心，关心者乱；人无下贱，下贱自生。”“穷和尚遇着急门徒；熟皂隶打得重板子。”“近朱者赤，近墨者黑；久病成医，久嫖成龟。”“叫化子骑马零碎多；产妇娘撒屁孩儿气。”“若要俏，冻的装鬼叫；没得忧，买间破屋修。”“强盗画喜容，贼形难看；阎王出告示，鬼话连篇。”“不管你娘的娘，爷的爷；弄得来死不死，活不活。”“脚趾头抓三抓也是令；眼睛梢带一带便有颜。”“各人各法，各庙各菩萨；讴爹讴娘，讴屈讴地方。”“叫化子吃死蟹，双双好的；老道士放急屁，句句真言。”“蚂蝗钉了鹭鸶脚，无血也不放；蜻蜓飞入蜘蛛网，有命总难逃。”“多得不如少得，少得不如现得；大事化为小事，小事化为无事。”“脚不定，手不定，胎里做成老毛病；这边羞，那边羞，脸上挂片大猪油。”“公一碗，婆一碗，姑娘嫂嫂合一碗；新三年，旧三年，补补衲衲又三年。”“腊月廿三日谢灶司，要早不得早；大年三十夜卖门神，再迟无可迟。”

        </div>
      </div>
    </div>
  </div>
</div>
<!--update:2025-08-30 10:32:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>