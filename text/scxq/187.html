<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="辞　五言绝句,五言律诗,五言古诗,七言绝句,七言律诗,七言古诗,樵庵词,刘因诗词集全文在线阅读,刘因诗词集全文在线下载,大玄古籍书库">
<meta name="description" content="诗词集。刘因，元学者。字梦吉,号静修。雄州容城(今河北徐水县旧容城县)人。诏征为右赞善大夫,未几即辞归。后更拒绝应聘,有一定民族意识;但又肯定君臣大义“自万古而不可易”,主调和朱(熹)陆(九渊)两派,和许衡同有元代“北方两大儒”之称。诗歌风格豪放,多写古今兴亡之感。著作有《静修集》。为便于查阅，诗集按“五言”、“七言”、“杂体”、“词”重新排序分卷。_刘因诗词集_全文在线阅读_刘因诗词集_全文在线下载_大玄古籍书库">
<title>刘因诗词集_刘因_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">刘因诗词集</span> <br/>
          作者： <span class="inputVal" id="bkauthor">刘因</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗词集,完结</span> <br/>
          字数： <span class="inputVal" id="bknum">[book_length]66931</span> <br/>
          说明： <span class="inputVal" id="bkdec">诗词集。刘因，元学者。字梦吉,号静修。雄州容城(今河北徐水县旧容城县)人。诏征为右赞善大夫,未几即辞归。后更拒绝应聘,有一定民族意识;但又肯定君臣大义“自万古而不可易”,主调和朱(熹)陆(九渊)两派,和许衡同有元代“北方两大儒”之称。诗歌风格豪放,多写古今兴亡之感。著作有《静修集》。为便于查阅，诗集按“五言”、“七言”、“杂体”、“词”重新排序分卷。</span> <br/>
          封面： <span class="inputVal" id="bkimg">Z_19918.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]刘因诗词集
[book_author]刘因
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗词集,完结
[book_length]66931
[book_dec]诗词集。刘因，元学者。字梦吉,号静修。雄州容城(今河北徐水县旧容城县)人。诏征为右赞善大夫,未几即辞归。后更拒绝应聘,有一定民族意识;但又肯定君臣大义“自万古而不可易”,主调和朱(熹)陆(九渊)两派,和许衡同有元代“北方两大儒”之称。诗歌风格豪放,多写古今兴亡之感。著作有《静修集》。为便于查阅，诗集按“五言”、“七言”、“杂体”、“词”重新排序分卷。
[book_img]Z_19918.jpg


[book_title]辞　五言绝句
·辞·
白云（二章）
其一
白云凝情兮佩月光，白露结彩兮明幽芳。众星皎皎兮水波不扬，渺予思之若遇兮耿在目而不忘。音容著兮形无方，肃予中立兮四无旁，子无归去兮山高水长。
其二
白云高飞兮杳不可寻，灵风长往兮声不在乎幽林。皎月东生兮忽西沉，玄鹤何逝兮遗之音。予思未及兮实怀我心，倏万里兮捐所歆。旷同游兮启云襟，予母归来兮山幽水深。
五言绝句·
（六言附）
明珠穴（二首）
其一
珠从何处来，秀与天地生。涵蕴几千古，得此风雷声。
其二
山从何时裂，珠去谁当还。余光烂犹在，照我方寸间。
滴水龛
肤寸遍天下，至静涵氤氲。因看石滴水，窥见未生云。
石潭
清不见群鱼，暗不藏毒怪。观物得吾师，终日欲相对。
春日
游丝困无力，欲起重悠扬。芳草落花满，相思春昼长。
慎独
一叶下秋水，微波去不停。望中犹隐隐，直欲到沧溟。
毁誉
子贱波及鲁，犁牛不累骍。寸心仁厚处，万物自生成。
偶书
意当极快处，心有不平时。少忍容无害，欲言当再思。
梦中作
溪童望水满，日夜愁不已。虽非鸥鹭身，亦有相关意。
观化
风雨何方来，呼童出门望。归报是群蜂，声在庭花上。
四皓图
虽恋紫芝美，难忘帝力深。驱驰恨臣老，高尚岂初心。
石鼎联句图
玩世如一鼎，姓名谁得闻。仙翁应自笑，知我有邹忻。
白乐天琵琶行图
冀马嘶寒风，逐臣念乡国。江浦闻哀弦，长吟望西北。
百蝶图
芳蝶具百种，幽花散红翠。道人观物心，一一见春意。
子期听琴图
琴瑟自吾事，何求人赏音。绝弦真俗论，不是古人心。
村居杂诗（五首）
其一
邻翁走相报，隔窗呼我起。数日不见山，今朝翠如洗。
其二
黄昏雨气浓，喜色满南畒。谁知一夜风，吹放门前柳。
其三
独立偶怀古，临风还自伤。一声樵唱起，回首暮山苍。
其四
削树题诗句，画沙知酒筹。他年成故事，萧散更风流。
其五
芳茵皆可藉，缓歩即吾车。乘兴三杯酒，随行一策书。
梦题村舍壁上
己卯正月三日
村居有何乐，所乐人真淳。回看城市中，居此胜买邻。
屏上草虫（四首）
其一·螳螂
逢物即能产，其滋乃尔蕃。不知何所积，拟欲问乾坤。
其二·蜗牛
背上穹庐好，问虫谁汝施。始知天地内，栋宇匪人为。
其三·蝼蛄
后利前还涩，阴阳体段分。不须观兔尾，即此见羲文。
其四·螽斯
阳施阴专受，精醇物始真。虫鱼宁解此，聊用比振振。
饮山亭杂花卉（八首）
其一·牡丹
世变日以文，花卉亦应尔。悬知太古时，其美未如此。
其二·芍药
宜致美人赠，服之良有功。分形虽异种，气类暗相通。
其三·蔷薇
色染女真黄，露凝天水碧。花间日月长，朝暮阅两国。
其四·萱草
丹凤忽飞来，喜色满朝露。何以称此花，白头戏婴孺。
其五·夜合
消忿缘无独，合昏如识时。韦弦千古意，百绕惜芳枝。
其六·酴醾
勿剪架上花，不是畏多刺。得荫难忘枝，曽向花阴醉。
其七·木槿
已拆暮欲落，未荣朝又花。生生如道体，堪玩不堪嗟。
其八·蜀葵
且勿论倾阳，色香尤可喜。人情轻所多，共爱姚黄美。
看雪
雪花不择地，随风恣飘荡。数片如有情，飞落梅梢上。
题山水扇头
（二首内一首六言）
其一
山近雨难暗，楼高秋易寒。凭谁暮云表，添我倚栏干。
其二
两山环合一水，中有老木参天。
不著幽人草閤，谁收无限风烟？
饮山亭独坐（二首）
其一
野性静成癖，幽居懒似高。青山卧床下，初不厌人豪。
其二
爱玩不能去，山晴云卷舒。敲门者谁子，聊复忍须臾。
偶成
梦回闻雨声，忽觉是风叶。问予何以知，仰见梁间月。
偶书（二首）
其一
累累山下塚，渺渺岭头云。岁晚不归去，笙鹤应望君。
其二
昨日宋人苗，今日牛山木。寄语芒芒人，管取牛羊牧。
盆池
有月湛秋影，无风生小波。澄心一相对，今夜兴如何。
溪桥歩月图
山中有幽人，独歩溪桥月。莫问兴如何，披图亦清绝。
出花
下石绿珠井，炙面昭君村。坐令宜花地，亦复愁移根。
史处士挽章
平昔未相识，几回曽寄声。今朝闻谢世，便有故人情。
春露亭书
老树含春容，寒泉动幽响。念彼山中人，风露恣清赏。
观石佛有感
明月云如洗，白露春自生。石边有枯木，风至亦知鸣。
吕洞宾画像
微茫洞庭晓，萧洒崑崙秋。海蟾生碧天，相从何处游。
绝句
溪童出门望，鸥鹭满空下。江水淡无情，尽是忘机者。
雁图
梦回烟水寒，鸿雁惊不起。道人心久闲，相忘有如此。
商方爵
商爵既云古，那堪形更奇。不宜燕市酒，雅称野夫诗。
算盘
不作瓮商舞，休停饼氏歌。执筹仍蔽簏，辛苦欲如何。

[book_title]五言律诗
除夕
百岁三分一，初心谩慨然。空囊难避节，青镜不留年。
静阅无穷世，闲观已定天。履端思后日，四鼔未成眠。
【注】
“青镜不留年”：留，另本作“藏”。
晚上易台
遗台连废垒，落日展遥岑。海岳天东北，燕辽世古今。
毎当多感慨，直欲罢登临。莫更留尘迹，千年不易禁。
登武阳
朝游樊子馆，晚上武阳城。潮接沧溟近，山从碣石生。
断虹云淡白，返照雨踈明。且莫悲吟发，樵歌已怆情。
乡郡南楼怀古
南比世更迭，江山人重轻。澶渊出师诏，显德受降城。
遗恨几时尽，寸心千载生。区区蓼花咏，痴计欲何成。
满城道中
学馆三年梦，西山此日行。人生两屐足，世累一蓑轻。
别涧水流合，断林烟补平。谁能分半壑，相与结岩耕。
夏夜
院静复夜静，幽人世虑轻。是非容勿辨，忧宠莫多惊。
万树鸟飞月，千家犬吠声。梦回无一事，惟有纸窗明。
重游源泉
人世自人世，翛然物外身。沧浪来照影，白帽恐生尘。
题壁云封石，攀花鸟护春。今年风景别，开卷觉诗陈。
张氏别墅
恶木推不去，好山招未来。岂无平旷地，当有妙高台。
芳草趁阴坐，杂花随意开。东南村落近，试与问新醅。
书堂旅夜（二首）
其一
少小抱孤苦，飘零重此行。迂踈从我好，忧戚赖天成。
夙志存无几，羁怀触又生。寸心同弱草，岁晚怯霜清。
其二
淹留已半载，去住意何深。月色一千里，愁人方寸心。
秋声助摇落，生理叹浮沉。松桂清霜满，哀歌动故林。
生日
四十举儿子，明珠掌上稀。珪璋蒙养正，朱蜜病防微。
春露有时降，孤云何处飞。悲欢共今夕，余涕不胜挥。
虞帝庙（二首）
其一
淫祀遍区宇，空山余帝宫。皇灵有天在，像设与人同。
身世千年后，尘埃百感中。清泉分一酌，毛骨润南风。
其二
四顾莾何际，威灵俨若临。山川尚淳朴，天地自高深。
凤鸟千年叹，簘韶三月音。玄功久无复，徒抱致君心。
奇村道中
此日西塘路，乘闲作胜游。深深柳成巷，脉脉稻分沟。
白石长含雨，黄花不受秋。移居新有意，试就野人谋。
城南
山人懒到骨，一出动经秋。欲赴城南约，如营海外游。
岸容收潦尽，村色带烟留。禾黍岁将晚，农家犹未休。
有客
有客谈稼穑，对人增感伤。自言二顷业，不博半年粮。
宿麦得春旱，晚田经早霜。无功一杯粥，俯首汗如浆。
早行
曙色警初动，物情无久闲。薄凌护颓岸，落月淡空山。
残梦失逆旅，少休期守关。寻常午窗雨，拥被听珊珊。
白菊
仙草尚孤洁，东篱芳未芳。精神浑是露，气势已无霜。
夜月藏不得，晩风吹又香。天敎陶靖节，素发与交光。
水亭夏日
孤亭耿独坐，一碧淡凝秋。氛杂市声远，空明云影留。
伤时仍磊磊，对镜即休休。几欲解维去，乾坤无钓舟。
野兴
乘兴闲登眺，归来昼掩扉。静中见春意，动处识天机。
大节始终论，全才今古稀。平生有旧约，常恐寸心违。
秋望
病骨秋偏早，单衣露亦寒。微云生水际，暝色起林端。
地迥月迟下，楼高山易残。轻风吹欲举，醉袖拂层峦。
杂诗（五首）
其一
尧山唐故国，淳朴带遗踪。种果收奴力，开田享素封。
采收多上药，景仰近神峰。梦寐驱黄犊，岩居一老农。
其二
冀北高寒境，英灵海岳全。斯文若程邵，家世亦幽燕。
祀典今谁举，遗经会有传。吾乡此盛事，瞻仰在他年。
其三
何事招提好，山深马可驱。松巢低映帽，竹溜细通厨。
霜粟千封户，云屏四画图。冠巾如用我，白鹿起规模。
其四
岩居访高道，少日在风尘。回首话前事，低眉厌此身。
江山资寇盗，田畒化荆榛。领取天伦重，无君愁杀人。
其五
水绕千山合，云藏数畒荒。初寻香有阵，渐入翠成行。
豚穽依危石，牛蹊带小塘。团茅奄如画，可惜是逃亡。
早发濡上
寒出防优逸，诗情非浩然。烟浓山失色，云重雪连天。
坯户仙游上，冰髯老境前。别家忘再宿，桑海问何年。
偶书
扰扰推迁里，谁知不偶然。要从人力外，推见事机先。
青白天公眼，低昂造物权。俗情谩悲喜，倚伏有他年。
宿田家
偶到田家宿，欢迎如遇仙。杯盘陈户侧，妻子拜灯前。
青白眼谁静，炎凉情易偏。岂知人世外，还有野夫怜。
半世
半世恒栖讬，孤生备险艰。寡言非蕴蓄，褊性类清闲。
生计朝霞上，交情暮雨间。柴门本无客，幽僻况长关。
重渡滹沱
遥临滹水岸，回望土门关。秋色巉岩上，川形拱抱间。
分疆人自隘，设险地谁悭。欲问前朝渡，江鸥故意闲。
恒山楼
万岭尊恒岳，遗台枕后潭。仰高惭对坐，哭险负奇探。
影落沧溟北，云开斗柄南。山灵怜野客，今夕费烟岚。
登镇州阳和门
百尺市门起，重过为暂停。毫分秋物色，米聚赵襟形。
北望云开岳，东行气犯星。凭拦天宇在，人事听浮萍。
辛巳中秋旅亭独坐
分光阴太盛，无力掩沧溟。大块供微黑，高天失旧青。
兴从愁外发，秋向露边零。点数山河影，依稀见草亭。
文章
文章费余力，齿发愧初心。璞有连城璧，精非百炼金。
静中天地我，闲里去来今。鸟散炉薫尽，长歌激暮阴。
一身
一身能换骨，毛发散冲融。气变精醇后，人生感化中。
朝阳方杲杲，春意正濛濛。百载唐虞德，方成比屋功。
周邵
百年周与邵，积学欲何期。径路宽平处，襟怀洒落时。
风流无尽藏，光景有余师。辜负灵台境，图书重一披。
上塜
过家来上塚，顾影念孤踪。春露欢迎失，寒泉感激浓。
千金一毛发，十梦九音容。不惜从黄壤，多惭未了胸。
书堂旅夜
丈室不自扫，寸心徒尔豪。世途仍险阻，风物故萧骚。
皓月霜洗净，明河天放高。空庭一片石，独坐首频搔。
过唐水望尧山
神化大无外，名山能几峰。威颜浑咫尺，天日尚雍容。
蒲阪堪饥死，重华有旧踪。三谟读未老，于此卜巢松。
过奉先
閠辽承宋统，此志亦雄哉。置县名犹在，因山势已摧。
百年元魏史，千古汝南哀。华表鹤应有，悲风海上来。
杂诗（二首）
其一
闻昔蜚狐口，奇兵入捣虚。人才九州外，天道百年余。
草木皆成骑，衣冠尽化鱼。遗民心胆破，讳说战争初。
其二
关岭通山后，风谣采路傍。地寒人好寿，草浅畜宜羊。
用水如奴婢，从川贮米粮。西风如有约，乘兴即吾乡。
野兴
莽莽榛芜路，蚩蚩鱼肉民。乾坤几逐鹿，今古一伤麟。
眼底人间世，胸中物外春。江山满花柳，无负百年身。
秋日
山人久不出，今朝天气清。秋光浓可掬，草色翠相迎。
扪虱暮山碧，敲门新笋生。归来重回首，佳处未忘情。
山中忆故人
故人南郡去，消息久无闻。瑶草正堪种，白云谁共分？
屋梁惊落月，鹏翼赋垂云。岁暮一樽酒，高歌如见君。
梦採松脂及甘菊
栖迟负松菊，梦寐得甘馨。隐逸喜同臭，流膏味独青。
人谁借三径，天欲制颓龄。毛骨清犹在，枕边霜露零。
种杞
法出千金要，畦容一席分。灌苗身已健，采实梦先勤。
白棘凭谁辨，灵厖只自闻。知音九节杖，惟有华山云。
戏答人送鹿皮冠
麋鹿山林性，文章冠冕材。头颅如有此，岩穴更悠哉。
老笔天机在，空梁月色来。桃椎应似我，人世莫惊猜。
观药炉自戏（二首）
其一
无病不服药，此怀清更嘉。欧阳或有道，韩子岂无瑕。
羸疾嗟予久，名方信彼夸。回头谢鸡犬，何日是仙家。
【原诗句中夹注】
“无病不服药”：康节语也。
【原诗尾注】“退之服硫黄，一疾讫不痊”，乐天诗也。“赤松共游也不恶，谁能忍饥啖仙药？已将寿夭付天公，彼徒辛苦吾差乐。”东坡序欧阳子语也。
其二
地髓服仙草，黄精失采花。征求遍亲友，炊爨罄樵车。
屡败从人笑，偶成容我夸。侧闻僮仆语，辛苦是仙家。
阅窦氏名方
人从大节论，士尚绝无求。献可有先见，老泉多远忧。
方书空物齐，耆旧尽山丘。矫首候斜日，窗中倦鸟投。
眼医诗卷
火景元中暗，月光徒外明。每当天抺漆，未便目无睛。
暗自何年有，明从底处生。若知当告我，心事在蟾精。
禇母节孝诗卷
寂寞吾乡国，才难妇愈贤。题评惭我后，旌表听人先。
艰苦初心尽，安荣老境偏。幽潜天有待，留看百来年。
张监院过
有客敲门久，山人与鹤归。论文翻草本，换酒当蓑衣。
暂会还成别，相欢且莫违。明朝诵佳句，此望漫依依。
寄彦通
吾子今应健，山人老已痴。迷藏高着眼，兴废大观棋。
感遇浑非昔，忘怀若有思。弦歌吾旧隐，寂寞暮春时。
送友生
无人慰幽独，之子罢登临。野鹤笼中态，翔鸿天外音。
吾儒关世运，晚节见初心。有问山间事，白云今更深。
卢斈士按察江东
不废蒭荛贱，狂言试一听。品题停月旦，言动律东铭。
饮少得真乐，吟多损性灵。青灯四书外，淡泊养遐龄。
郭判官按察广右
谢病三公掾，分司五岭南。桂山天下秀，宪府百僚参。
夜泊防风浪，晨征避瘴岚。遥知慈母念，先汝过湘潭。
张察院分司临安
余杭古佳丽，御史重分司。甘旨足为养，江山能助诗。
梅花春早晚，潮候月盈亏。纠按先从此，阴阳恐失宜。
送郝仲常游北岳
大茂玄都閟，他山拱万灵。风霆凛神化，河海尽襟形。
昴毕空留影，幽并未了青。追风王制变，僭祀世尘腥。
礼乐心虽切，烟霞骨有铭。长怀七十户，为我谢仙扃。
送郝季常赴正阳幕
上党清凉界，超然慕白云。名家得之子，胜境苦平分。
鼓角生新壮，诗书失旧勤。江淮古形势，有乐在从军。
【注】郝季常，即“郝庸”，字季常，是郝经三弟，刘因学生。
送成都术士
邵子不言命，相逢尽此觞。风烟双白鬓，身世一青囊。
玉垒浮云变，峨眉落日苍。西游吾有意，先为谢严扬。
宣慰孙公庆七十诗·并序
至元二十七年冬，与处士张君、察院张君、提举郭君、都事张君饮教授赵君所，工匠提举孙谦继至，察院曰：是家古世官也，将甲氏四世矣。今其翁正议公阶，是为宣慰。使历事四朝，登秩二品，有子若孙，皆佩金紫。开岁七十，尚跃马不衰，惟爵与齿实一乡之望。凡所与游，礼宜往庆，在吾辈庆宜有诗，于是约各为诗一首，言韵古律不拘。既成，俾诸孙捧觞，歌以献寿，公宜每篇为尽一觞不辞。
十二月二十九日樵菴序。
为仁存世职，得寿见阴功。家产千金厚，官衔二品隆。
子孙皆贵显，饮啖尚豪雄。五福谁全备，吾乡有此公。
何太夫人寿（二首）
其一
近亲犹致敬，结友合升堂。薄俗随迁变，淳风堕渺茫。
吾人当复古，此日得称觞。高咏灵椿句，燕山暮色苍。
其二
去岁称觞后，今朝重过庭。将军不好武，宅相旧明经。
拙宦供行乐，忠臣见典刑。北堂多竹石，岁晩亦青青。
示张源
堂高余庆在，道重鲁齐传。洗眼名家后，惊心大学年。
白头负风鍳，青佩见时贤。明日鹿门隐，须君拜我前。
哀徐生
去岁登高句，霜风秋几多。东篱成恶谶，西郭动悲歌。
天道怜渠在，吾文奈尔何。送君红树下，风叶尚吟哦。
【原诗尾注】生且死求予铭，为不朽计。东篱事见《击壤集》。
乌古论显之母夫人挽章
冠帔金源旧，门䦨戚里荣。鹤悲人世短，铜泣露盘轻。
往事惊波去，新坟宿草生。乌啼原上树，霜月有余清。
侍其提学哀挽
初远过庭训，择邻得子贤。春风浑一月，恩制欲三年。
步武思犹在，头颅愧所怜。念亲朝感旧，欲语泪如泉。
名医张国纲挽卷
良医不出户，真隐要逃名。宿草今如此，春风宛若生。
一囊三世药，两子万籝金。平昔忧多病，怀贤倍有情。
刘仲文挽章·并序
仲文，名郁，折州蒲阴人。少从事亳府军，谢病归，杜门不出，以春秋左氏学为业。所居里名“黄台”，因以为号，后仕京师为将仕郎。
年六十余，命酌赋诗而终。子元今为太常奉礼郎。
楚塞十年役，黄台一室春。从军有何乐，学道不知贫。
生子为名士，居乡称善人。死生无所恨，今古一丘尘。
感事
间气来西极，逢时称世贤。学随人望尽，家要后生传。
魏野赤松句，尧夫乐社篇。卜邻（阙），闻讣重凄然。
赠答徐生
三年不窥牖，城府有山深。于道无少得，多君肯见临。
一杯上池饮，千古水仙音。为子终宵话，相期劳寸心。
旅夜
欹枕寂无寐，沉思坐不禁。静中天地我，闲里去来令。
磊磊平生事，休休今夜心。何方有边戍，云外急清砧。
虞帝庙
四顾莽何际，威灵俨若临。山川尚醇朴，天地自高深。
凤鸟千年叹，箫韶三月音。玄功久无复，徒抱致君心。
登保府市阁
十载鸡泉隐，今朝市阁晴。民谣混诸国，里号带军营。
瀛海依依见，尧山隐隐横。怀仙与思古，独立若为情。
忆金坡道院
平昔多游览，兹游不易忘。沟涂春脉脉，松石晚苍苍。
有客爱山谷，无家名草堂。金坡从此号，聊著永相望。
寒夜
肝胆了无寐，襟怀谁与同。更长头可白，烛暗火逾红。
砚滴冰生瘿，星流气吐虹。林鸦先我起，鸣噪竟何功。
移甘菊
移晚戒前岁，植根先此秋。亲尝杖屦遍，严课仆童忧。
小蕊终年计，新荑一饱谋。区区叹莎棘，陆子谩多愁。
采野苣
粪壤自肥腻，雨苗绝世纷。炊余香更美，甘出苦难分。
宜酪法新得，轻身方久闻。野人聊自享，未敢献吾君。
食苽白
采食陂塘利，分甘野老心。杯盘收浩渺，蘋藻避清深。
命婢即能识，招邻亦见临。吾乡希此味，咀嚼有吴音。
酒令
觞至欲何语，令严当谨闻。茅容惟问稼，李白只论文。
且喜无多客，毋辞过半醺。故人知此老，举白解浮君。
簜尊
宋祕监索赋
南国有奇竹，天然成酒尊。来因交趾使，价重祕书门。
含蓄中谁似，坚贞节尚存。盘盂古人意，观象可忘言。
鹦鹉
风雨房栊暗，犹疑陇树昏。无愁缘得食，有梦想高翻。
巧语谁自脱，深怜未是恩。人情多好异，渠岂不能言。
宋道人八十诗卷
往事枕中记，新编柱下言。知音有铜狄，逸史访金源。
春露霑濡际，秋阳想像存。初逢疑梦寐，垂泪拜桓温。
【原诗尾注】宋貌绝肖先子。
乡人王母九十
九十青瞳母，寒温白发孙。桑田阅沧海，冠帔记金源。
案上春风橘，阶前雪色萱。移家就邻舎，种杞易阳村。
寄答祖丈
先友从游地，雍容几杖尊。秋风太古观，春日乐郊园。
妙理欲自得，高情谁与论。别离空六载，期待负知言。
杨子忠总管福州
燕赵多豪杰，杨侯气自奇。风流犹世胄，开爽亦天资。
尊俎论交地，江山送别时。闽中有佳政，聊用慰相思。
送尹宰
百里衡山县，千年陆宰名。邻封今见此，乡校可无评。
俎豆欲成趣，弦歌渐有声。淶阳吾旧隐，闻去亦关情。
送成判官
释菜成乡约，从君此例新。欢游浑几日，离索又残春。
相爱求诗切，临行枉驾频。几年人事绝，送子为情亲。
送成从事
易水河梁梦，回头已十春。相逢惊我老，送别向君频。
求赠攀前例，将诗认故人。故山松菊在，归去未全贫。
寄子东太守
一夕西山客，十年往事非。黄尘惊我老，青眼似君稀。
别浦秋容静，离亭草色微。殷勤重寄谢，后会不应违。
【注】
“十年往事非”：十，四库全书钞本作“千”。
送东海相士
青镜云千变，红颜酒一巵。忘言三日雅，观化百年期。
烈火谁当救，神游亦自奇。海山如见问，聊举送君诗。
感范女
房望吴中范，衣冠相国孙。风流犹李白，樵爨已陈云。
感事哀龙种，慕名重虎贲。乾坤厌更迭，谁与救纷纷。
哭张之杰
义许同生死，夺君何遽然。无人共清夜，有泪葬黄泉。
苦疾求予祷，遗孤讬我怜。伤心墓头字，旌孝看他年。
【原诗尾注】予题其墓道为张孝子墓。
【注】四库全书钞本作“哭张之才”。
哀郭劝农
才命不相偶，如君良可嗟。半生在人下，一死更天涯。
三岁同君里，前年过我家。相望已尘迹，零落旧烟霞。
颐斋张先生挽卷
与先奉直府君同住金太斈
耆旧晨星尽，公亡益可嗟。先人曾共学，稚子与通家。
白日明心素，青山点鬓华。封龙余爽气，谁与酹烟霞。
赠答学者
士论清修品，天然孝友资。从游无少补，离别有深思。
贫说长年在，文惊近百奇。吾言不足重，爱子欲何为。
西市药隐
之子隐于药，四体今不孤。藏名那论价，得号尚嫌壶。
知足随处乐，忘机一事无。东邻开小径，茗挽不须呼。
独立
恒岳精英大，直冲昴毕星。初疑元气白，横界太虚青。
欲与河汉共，不随霜露零。相看一杯酒，连夜立中庭。
嘉甫从亲王镇怀孟
兹游真可乐，兔苑更枌揄。孝悌燕南选，文章郝氏徒。
早年多急难，晚节足欢娱。寄语贤儿姪，诗书是远图。
哭松岗先生
徙舍劳亲意，择师得子贤。从游无半载，瞻仰似千年。
文字虽时样，规模有正传。门生感知己，伫立一潸然。
集杜句赠王运同彦材
霄汉瞻佳士，公侯出异人。家声同令闻，文雅见天伦。
玄朔巡天步，危楼望北辰。燕王买骏骨，黄阁画麒麟。
妙誉期元宰，苍生倚大臣。蛟龙得云雨，鵰鹗离风尘。
治国明公在，雄图历数屯。世儒多汩没，贤俊赞经纶。
开辟乾坤生，调和鼎鼐新。弼谐方一展，风俗尽还淳。
经济宜公等，泥塗任此身。尊荣瞻地绝，感激异天真。
交态遭轻薄，浮生有屈伸。嗟予意轗轲，抚迹独酸辛。
留滞才难尽，苍茫兴有神。形容真潦倒，世业岂沈沦。
倚着如秦赘，逢迎念席珍。壮心久零落，败绩自逡巡。
载感贾生恸，难甘原宪贫。邵平元入汉，王粲不归秦。
回首躯流落，生涯脱要津。稻粱求未足，台衮更谁亲？
碧海真难涉，苍鹰愁易驯。君能微感激，何处不依仁。

[book_title]五言古诗
韩魏公祠
定州古北门，作镇多英奇。如何郡学傍，独有韩公碑。
乾坤极厚大，运动物不知。堂堂宋三朝，斡旋公似之。
惟公玄默间，秦山己四维。天宇公之祠，元气非公谁。
郡人一何愚，而于公欲私。大者且勿论，绪馀犹世师。
千年阅古堂，谁歌郑国诗。裴回老柏前，目送秋鹤飞。
悠悠五色云，怅望今何归。
【原诗句中夹注】
“千年阅古堂，谁歌郑国诗”：公阅古堂富公有诗。
仙台
碣石来海际，西南奄全燕。中有学仙台，燕平欲升天。
燕平骨已朽，遗台犹相传。虽复生青松。岁久摧为烟。
极目望海波，不见三山巅。三山巨鳌簪，山人虮虱然。
使无不足论，信有亦可怜。大块如洪炉，金石能久坚。
天地会有尽，何物为神仙。空山无笙鹤，落日下饥鸢。
今古非一台，浩叹秋风前。
黄金台
燕山不改色，易水无新声。谁知数尺台，中有万古情。
区区后世人，犹爱黄金名。黄金亦何物，能为贤重轻。
德辉照九仞，凤鸟才一鸣。伊谁腐鼠弃，坐见饥鸢争。
周道日东渐，二老皆西行。养民以致贤，王业自此成。
黄金与山平，不救兵纵横。落日下荒台，山水有馀清。
经古城
我行常山尾，高城下吾前。按辔览形势，依依见全燕。
易水开前襟，飞狐连右肩。遥想豪杰场，抚己增慨然。
薪人过我旁，一笑如相怜。指城前问予，考古今几年？
沉思未及答，行歌入苍烟。
冯瀛王吟诗台
林壑少佳色，风雷有清秋。为问北山灵，吟台何久留？
时危亦常事，人生足良谋。不有拨乱功，当乘浮海舟。
飘飘扶摇子，脱屣云台游。毎闻一朝革，尚作数日愁。
朝廷乃自乐，山林为谁忧。视彼昻昻驹，奈此汎汎鸥。
四维既不张，三纲遂横流。坐令蚩蚩民，谓兹圣与俦。
蚩蚩尚可恕，儒臣岂无尤。不有欧马笔，孰能回万牛。
太行千里来，潇洒横中州。今朝此登临，孤怀涨岩幽。
何当剷叠嶂，一洗佗山羞。
张燕公读书堂
阴壁下寒泉，阳崖隐深洞。想像张幽州，当年此弦诵。
遐情纳方寸，灏露警宵梦。既有真积功，岂无致时用。
不然起绝学，犹当垂后统。济济唐开元，儒臣相伯仲。
文虽数燕许，名不并姚宋。遂令百世下，烟霞抱余痛。
寻幽纵歩贪，怀古清歌送。缅思白鹿翁，眼中见连栋。
兹山有道气，会遇或天纵。聊以永今朝，白云不可种。
龙潭
盘磴脱交荫，平坛得高岑。高岑不可攀，哀湍激幽音。
穷源岂不得，爽气来骎骎。灵润发山骨，沮洳下崖阴。
为问石上苔，妙理谁曾寻。乾坤有乾溢，此水无古今。
下有灵物栖，倒影毛发森。东州旱连岁，呼龙动云林。
顾此百丈潭，岂无三日霖。为霖此虽能，鞭策由天心。
日暮碧云合，空山深复深。
名饮山亭
饮人不饮酒，千载谁与期。赖有此山色，我杯时一持。
西郊远市井，林亭对山晖。主人知爱客，酿酒无虚时。
佳客麟凤然，人亦难致之。君亭有吾山，招饮当不辞。
西山
西山淡无姿，中有羲皇前。翻思太古人，事业何不传。
三坟亦何罪，世远成灰烟。纷纷后来人，暮死争朝妍。
勋名史一策，学术文千篇。古人岂不然，后有无穷年。
惟余方寸心，天地相后先。
池上
今朝好风日，出门何所之。西城得山多，一水扬清漪。
溪翁指水言，此货天下奇。不有磑百区，犹当稻如坻。
拟从陶朱公，断取高阳池。累累九洲谷，隐隐千石陂。
食鱼素无望，观水今有期。所期遍区域，不见贫者饥。
劝饮
同类天地中，相亲理所宜。前后亿万年，而我生此时。
前予既不及，后孰能待之。同时四海内，遍识将无期。
所识既无几，赏心又当谁？政有赏心人，会遇亦复希。
当其会遇时，岂无事相违。今朝好风色，不饮君何辞？
女萝生松枝
女萝生松枝，不及松生年。松枝摧为薪，岂知山石坚。
谁云高山云，曾见天地先。人生朝露尔，岂止蜉蝣然。
荡荡山海图，悠悠皇极元。其间何物无，何事无推迁。
事有古今希，达观如寒暄。君今不远游，自苦良可怜。
有大如天地
有大如天地，日夜长乾乾。有小如蝼蚁，营营谁使然。
我亦形迹中，岂得独安闲。万物相为用，错综盈两间。
如身百骸具，少一为不完。有形无虚生，岂予独赘偏。
森然气分内，既有不可镌。蝮蛇谁宥之，生生亦能延。
安有人道尊，堙灭独不传。乾乾以为师，余者一听天。
孤云
孤云生几时，冉冉何所适？岂无昆华高，路远嗟独力。
徘徊天中央，明月为颜色。下有幽栖士，岁晏倚青壁。
朝饮涧下泉，暮拂松间石。相对淡忘情，倒影寒潭碧。
杂著二首（集陶句）
其一
人生岂不劳，终古谓之然。孰是都不营，早起暮归眠。
过足非所钦，躬耕非所叹。但使愿无违，甘以辞华轩。
正尔不可得，在已何怨天。自古有黔娄，被服常不完。
荣叟老带索，饥寒况当年。何以称我情，赖古多此贤。
其二
善恶苟不应，鬼神昧茫然。是非苟相形，行止千万端。
世路廓悠悠，聊且凭化迁。居常待其尽，任真无所先。
诗书塞座外，弱子戏我前。亲戚共一处，余粮宿中田。
促席延故老，斗酒散襟颜。聊以永今朝，百世谁当传。
晨起书事
丁丑五月二十八日
苍星彗明河，三月丽朱方。两月忽散落，一月留中央。
下有五星连，西近东少张。仰面东北隅，流星坠彩芒。
谁令月有瘿，飘摇及吾窗。须臾日东生，有星环四旁。
一星当日中，伫视摇晶光。自北忽西旋，老阳已榆桑。
西北云一丝，翠晕扬清芳。嫰云生碧藓，得句声琅琅。
俄见云有鱼，其大丈许长。火绳纷绕之，昻然欲飞扬。
呼友与共观，此境已茫茫。灵枢梦为病，周官梦为祥。
寤言札诸闼，庸俟知者详。
【注】
“流星坠彩芒”：坠，四库全书钞本作“垂”。
偶书
开眼昭昭天，无形有痛痒。斯人亦安忍，斫丧甘自枉。
裩中虱一啮，其死随翻掌。乃知天人间，感应如影响。
游天城
径远涧随曲，崖深山渐少。居然翠一城，四壁立如扫。
天设限仙凡，云生失昏晓。平生万事懒，登临即轻矫。
山灵知信息，风烟久倾倒。顾瞻困能仰，汎应习称好。
端居得萧寂，远眺碍孤峭。乃知方寸间，别有万物表。
未须凌绝顶，胸次青已了。
游源泉
丛祠郁苍翠，万古藏清幽。泠然石上足，不逐苍波流。
长风索我御，欲举仍迟留。白云何山来？相对亦悠悠。
会饮山中
鸣禽变初节，白云思高山。笑拊苍然石，为谢区中缘。
举杯属何人，四顾心茫然。云烟互呑吐，岩壑如相先。
人间此幻境，过眼成千年。山家有酒令，饮外可无言。
玉溪精庐
居然山四颓，危槛俯晴春。川气生不极，翠润流衣巾。
林阴起薄暮，酒色生微醺。歌声忽落谷，惊归欲飞云。
隐仙谷
山川含太古，风气如未开。中有幽栖人，日暮斫苍苔。
吾胸素羲皇，人世不可谐。此地复何地，恍若春登台。
山扃掩对峙，石径迷萦回。桑麻连水竹，屋宇依山崖。
燕南避世谣，千古知我怀。横渠百世师，一区竟相乖。
知音得元老，龙门有遗斋。贱子孤旅人，念此良悠哉。
于世岂有望，居山亦无媒。举杯对山灵，欲去仍徘徊。
他年要胜迹，此驾当招来。
【原诗句中夹注】
“知音得元老，龙门有遗斋”：伊川先生上文潞公，求龙门庵地书略曰：胜善上方，旧址荒废，为无用之地。欲得葺，幽居其上，为避暑著书之所。唐王龟创书堂于西谷，松斋之名，传之至今。某虽不才，亦能为龙门添胜迹于后代，为门下美事。
游云水菴
乘春奋幽潜，观化登丘山。哀淙闻远壑，息驾思云关。
恳石密松桂，结屋深茅管。生烟纷漠漠，激流散潺潺。
山石浮寿色，涧木荣欢颜。览物有真意，抚节惊循环。
悠然千载情，俨若磐石间。眷焉欲晤语，古人何当还。
题岁寒亭
西州有佳士，种松秋水垠。岁寒得所师，铭斋岂徒云。
要知松柏心，亦愿擢南薰。交枝郁葱蒨，喜与万木群。
当此摇落中，劲节独排云。虽得后凋知，岁寒非所欣。
泛舟西溪
万山倒沧浪，一叶凌嵯峨。嵯峨为飞舞，翠影如婆娑。
轻阴散雨足，净绿生圆波。人间碧海幻，老眼青铜磨。
风云几千古，办此雨一蓑。溪南有幽人，鼓棹前山阿。
烟深渺无处，月色浮松萝。
喜雨
以雨我公田分韵得雨字
壬申秋大水，一雨乃孤注。九年锱寸积，曽未办朝露。
陂塘此何日，还我沧洲趣。夜来云初作，期待一如故。
既闻渐成阵，尚谓行且住。甫寸惊已狂，及犁叹无数。
平明报三尺，感激泪将雨。玄功亦雄哉，回旋易指顾。
呼酒欲鲸吞，哦诗有神助。区区喜与忧，岂为一饱虑。
雪花酒
分韵得如字
古人重甘泽，雨雪名所居。何如千里白，敛之寄一壶。
神物与造化，醖酿同机枢。梦中闻酒熟，天花已纷如。
况复吟风亭，兴来操百觚。天地无余春，山泽岂全臞。
何当一洒之，丰年遍寰区。收藏有奇功，六月天为炉。
冰壶连水鉴，千载谁与俱。林间有清风，此酒不可无。
种松
万牛来丘山，大厦高崔嵬。当年谁苦辛，遗此千岁材。
手持百松子，与之备倾颓。殷勤嘱造物，为护荒山隈。
今来见豪末，喜溢苍烟堆。十年望根立，百年排风雷。
自此千万年，再见明堂开。东家十年计，戢戢千头栽。
岂不早有望，求此良悠哉。
咏梅
燕南旧无梅，寒花为谁芳。月色隐清艳，幽香竟难藏。
寸心警残雪，孤根待朝阳。只有横斜影，万里同昏黄。
白莲
冰花离风尘，素质更深静。灏露凝幽香，皎月散清景。
谁并绝世姿，淡然水中影。青房生苦心，秋风逼凉冷。
安得同爱人，共此良夜永。
玉簪
堂阴秋气集，幽花独清新。临风玉一簪，含情待何人？
含情不自展，未展情更真。徘徊明月光，泛泛如相亲。
因之欲有托，风鬟渺冰轮。
琼花图
淮海秀琼枝，独立映千古。遥知办此初，坤灵心亦苦。
平生劳梦想，江烟隔南浦。春风不相待，回首已焦土。
画图今见之，依稀春带雨。芳心纷已碎，仙葩聚如语。
瑶台旧高寒，人间此何所。翩翩风袂轻，幽香暗相许。
八月十七日望
前日中秋节，今宵月方圆。人间欢赏竟，此际吾独观。
吾观意有在，高歌问青天。苍苍非正色，而况此婵娟。
去我当远近，相值果正偏。径圆知几许，附丽或空悬。
既疑九扇如，复昧左右旋。有食定何物，中黑胡为然。
何当凌倒景，迫视如弄丸。一祛万古惑，如生天地先。
吾观意在此，余光何足怜。
和陶集 七十六首
和九日闲居
深居忘晦朔，好事惟侯生。偶因菊酒至，喜闻佳节名。
香醪泛寥廓，醉境还空明。青天凛危帽，浩空秋秋声。
缅怀长沙孙，生气流千龄。乾坤一东篱，南山久亦倾。
回看声利徒，仅比秋花荣。抚时感遗事，可见万古情。
兴诗此三复，淹留岂无成。
和归田园居（五首）
其一
少小不解事，谈笑论居山。为问五柳陶，栽培几何年。
安得十畒宅，背山复临渊。东邻汉阴圃，西家鹿门田。
前通仇池路，后接桃源间。熙熙小国乐，梦想羲皇前。
石上无禾生，灿烂空白烟。营营区中民，扰扰风中颠。
未论无田归，归田谁独闲。迂哉仲长统，论说徒纷然。
其二
商颜高在秦，天马脱羁鞅。东陵高在汉，云鸿渺遐想。
超然秦汉外，当年谁长往。毎读渊明诗，最爱桃源长。
北望无终山，幽栖亦深广。空和归田吟，商声振林莾。
【注】无终山，另作“徐无山”，有说同一地名。
其三
块坐生理薄，出门交友稀。田翁偶招饮，意愜淡忘归。
游秦惊避灶，过宋须微衣。永谢门外屦，从翁不相违。
其四
鲁甸五十畒，箪瓢足自娱。颜生未全贫，贫在首阳墟。
商颜遇狂秦，萧然真隐居。箕山彼何为，结巢松一株。
富贵岂不好，有时贫不如。在卷非不足，当舒岂有余。
谁持三径资，笑我囊空虚。佣书易斗米，吾田亦非无。
其五
吾宗古清白，耕牧巨河曲。虽非公卿门，纡朱相接足。
陵谷变浮云，家世如残局。举目遗安斋，先训炳如烛。
区区寸章心，依然抱朝旭。
【原诗句中夹注】
“举目遗安斋”：先考尝题所居斋日遗安。
和乞食
好廉中无实，触事或发之。万钟忘义理，一箪形色辞。
吾贫久自信，笑听沟壑来。偶闻啼饥子，低眉问残杯。
儿啼尚云可，最愧南陔诗。岂无乞贷念，惭非动时才。
人理谅多阙，清规亦徒贻。
和连雨独饮
吾心物无竞，未醉已颓然。乾坤万万古，坐我春风间。
弱女亦何知，挽衣呼我仙。窥人檐鸟喜，共舞风雩天。
举觞属羲皇，身在太古先。忽遇弄丸翁，见责久不还。
一笑了无间，今夕是何年。遥遥望白云，欲辩已忘言。
和饮酒（二十首）
其一
尊罍上玄酒，此意谁得之。人道何所本，乃在羲皇时。
颇爱陶渊明，寓情常在兹。子倡我为和，乐矣夫何疑。
有问所乐何，欲赠不可持。
其二
醉翁意自乐，非酒亦非山。颓然气冲适，酒功差可言。
谓此不在酒，得饱忘丰年。君知太和味，方得酒中传。
其三
阮生本嗜狂，欺世仍不情。酒中苟有道，当与世同名。
何为戒儿子，不作大先生。良心于此发，慨想令人惊。
士生道丧后，美才多无成。
其四
草木望子成，岂忧霜露飞。禽鸟忘身劳，但恐饥雏悲。
生意塞两间，乾坤果何依。我既生其中，此理须同归。
喜见儿女长，不虑岁月衰。虽为旷士羞，理在庶无违。
其五
山人有静癖，苦厌一瓢喧。奈何众窍号，万木随风偏。
我常渉千里，险易由关山。今古一长途，遇险焉得还。
哀歌叹安归，夷皓无此言。
【原诗尾注】
“哀歌叹安归，夷皓无此言”：我安适归，谓伯夷歌；吾将何归，谓四皓歌。此司马迁、皇甫谧所作，非知夷皓之心者。
其六
茫茫开辟初，我祖竟谁是？于今万万古，家居几成毁。
往者既已然，未来亦必尔。何以写我心，哀泉鸣绿绮。
其七
生备万人气，乃号人中英。以此推众类，可见美恶情。
阴偶小故多，阳奇屹无倾。谁将春雷具，散作秋虫鸣。
既知治常少，莫叹才虚生。
其八
凝冰得火力，郁郁阳春姿。宁灭不肯寒，阳火如松枝。
诗家有醇醪，酿此松中奇。一饮尽千山，枯株彼何为。
所以东坡翁，偃蹇不可羁。
其九
黄河万古浊，猛势三峰开。客持一寸胶，澄清动高怀。
飞驾探昆仑，尚恐志易乖。嘱我乘浮槎，径往天地栖。
就引明河清，为洗昆仑泥。相看泪如雨，千年苦难谐。
何当御元化，摆落人世迷。下览浊与清，瞬息千百廻。
其十
十年小学师，一屋荒城隅。饥寒吾自可，畜养无一途。
亦愧县吏劳，催徵费驰驱。平生御穷气，沮丧恐无余。
长歌以自振，贫贱固易居。
【原诗句中夹注】
“贫贱固易居”：贫贱固易居，贵盛难为工。嵇叔夜诗。
十一
士穷失常业，治生谁有道。身闲心自劳，齿壮发先老。
客从东方来，温言慰枯槁。生事仰小园，分我瓜菜好。
指授种艺方，如获连城宝。他年买溪田，共住青林表。
十二
此身与世味，恍若不同时。惟余云山供，有来不径辞。
时当持诗往，报复礼在兹。有客向我言，于道未无疑。
不为物所役，乃受烟霞欺。闻此忽自失，一笑姑置之。
十三
执价韩伯休，混迹在人境。百钱严君平，阅世心独醒。
我无腾化术，凌虚振衣领。又无辟榖方，终年酌清颍。
会须学严韩，遗风相焕炳。
十四
吾宗几中表，访我时一至。自吾居此菴，才得同两醉。
逆数百年间，相会能几次。毎会不尽欢，亲情安足贵。
所欢在亲情，杯水亦多味。
十五
器饮代洼尊，巢居化安宅。凡今逸乐恩，孰非圣神迹。
况彼耕战徒，勤力有千百。乞我一身闲，坐看山云白。
内省吾何功，停觞时自惜。
十六
四时有代谢，寒暑皆常经。二气有交感，美悪皆天成。
天既使之然，人力难变更。区区扶阳心，伐鼔达天庭。
乾坤固未坏，杞人已哀呜。虽知无所济，安敢遂忘情。
十七
诸生聚观史，掩卷慕高风。兀如远游仙，独居无事中。
盛衰阅无常，倚伏谁能通。天方卵高鸟，地已产良弓。
十八
人生皆乐事，忧患谁当得。人皆生盛时，衰世将尽惑。
水性但知下，安能择通塞。不见纥干雀，贪生如乐国。
古今同此天，相看无显黙。
十九
人生丧乱世，无君欲谁仕。沧海一横流，飘荡岂由己。
弱肉强之食，敢以凌暴耻。优游今安居，驩然接邻里。
曲直有官刑，高下有人纪。贫羸谁我欺，田庐安所止。
举酒贺生民，帝力真可恃。
二十
人君天下师，垂衣贵清真。羲皇立民极，坐见风俗淳。
有德岂无位，万古汤盘新。师道嗟独行，此风自周秦。
独行尚云可，谁以儒自尘。有名即有对，况乃一行勤。
圣人人道尔，岂止儒当亲。儒虽百行一，致远非迷津。
矧伊末世下，空有儒冠巾。何当正斯名，遥酹千载人。
和有会而作·并序
今岁旱，米贵而枣价独贱，贫者少济以黍食之，其费可减粒食之半。
且人之与物，贵贱亦适相当，盖亦分焉而已。因有所感而和此诗。
农家多委积，渊明犹苦饥。况我营日夕，凶岁安得肥。
衾裯一饱计，何暇谋寒衣。经过米麦市，自顾还自悲。
彼求与此有，相直成一非。尚赖枣价廉，殆若天所遗。
惟人有贵贱，物各以类归。小儿法取小，浅语真吾师。
【注】
“且人之与物”：且，四库全书本误作“仁”。
和移居二首
其一
十年寓兹邑，浑家如泛宅。言念息吾庐，颓然在斯夕。
床头四子书，补闲薪水役。寒蔬挂庭柯，风叶满粗席。
藩垣护清贫，箪瓢阅今昔。珍重颜乐功，先贤重剖析。
其二
躬耕力不任，闭户传书诗。资生岂师道，舎此无所之。
今年榖翔贵，自笑还自思。安居逢岁歉，乘除动天时。
强颜慰妻孥，一饱在来兹。雪好炊饼大，占年不吾欺。
和还旧居
巨河西北来，浩浩东溟归。河边两榆柳，游子无穷悲。
树老我何堪，物是人已非。邻翁醉相劳，自云鬼录遗。
早晚见先公，问尔今何依。岂无磊磊功，使下地下推。
吞声谢邻翁，读书志未衰。持此报吾亲，余事手一挥。
和九月九日
九月闭物初，孤阳困无交。园木眩霜红，岂解忧风凋。
物外风雩春，气横湖海高。举手谢浮世，凝睇思层霄。
挥觞送秋节，哀此造物劳。倾河泻万象，随手如沃焦。
崇高笑山斗，未能出钧陶。况复草间虫，区区寒露朝。
和拟古（九首）
其一
郁郁岁寒松，濯濯春风柳。与君定交心，金石不坚久。
君衰我不改，重是平生友。相期久自醉，中情有醇酒。
义在同一家，何地分胜负。彼此无百年，几许相爱厚。
持刀断流水，纤瑕固无有。
其二
客从关洛来，高论听未终。连称古英杰，秉国或从戎。
建立天地极，蔚为盖世雄。功成脱弊屣，飘然籋遗风。
生世此不恶，君何守贱穷。急呼酌醇酒，延客无何中。
【注】
“飘然籋遗风”：籋，四库全书钞本作“薾”。
其三
同游非所思，所思天一隅。有问所思谁，意尽言不舒。
古今犹旦暮，四海同一庐。恍忽精灵通，似见与我居。
揽衣欲从之，寒月照平芜。茫然不知处，叹息将焉如。
其四
朝游易水侧，歩上燕台荒。燕王好神仙，不见金银堂。
江山古神器，海色围苍茫。哀哉王风颓，日化争夺场。
救世岂无人，赍志归北邙。抚此重长叹，青山忽轩昻。
呼酒乐今朝，往事置一方。遥知盖棺后，亦起千载伤。
其五
依依月光缺，荧魄恒独完。清光如素丝，长怀缀君冠。
形虽隔万里，咫尺皆君颜。望君君不来，十年不开关。
岂无黄金赠，藉以青锦端。爱惜明月珠，肯为黄雀弹。
庭前秋柏实，月夜栖孤鸾。君尝寸心苦，中有千岁寒。
其六
河流高拍天，沇水洑在兹。自伤困无力，乘彼朝宗时。
颜色变泾渭，风味存渑淄。愿君深识察，期君不相疑。
此情良可怜，感慨赠以辞。辞云丹山鸟，千载多苦思。
身游九霄上，不受尘世欺。忍饥待竹实，浩荡今何之。
歌为灵凤谣，乱以猛虎诗。
【注】
“沇水洑在兹”：洑，四库全书钞本作“伏”。
其七
西山有佳气，草木含清和。道逢方瞳翁，援琴为我歌。
音声一何希，一唱三叹多。问翁和此谁，指我蟠桃华。
所望在千年，君今将奈何。
【注】
“问翁和此谁”：和，四库全书钞本作“知”。
其八
翩翩谁家子，慷慨歌远游。忽记少年日，猛志隘九州。
何物能动人，有此岁月流。君心海无底，亦使成高丘。
赠君一卷书，其传自衰周。读此当自悟，扰扰将焉求。
【注】
“何物能动人”：动，四库全书钞本作“劝”。
其九
岩岩牛山木，久矣困樵采。望望深涧芝，无人香不改。
一叶振江潭，轻波欲达海。幽明理一贯，影响不相待。
愿天诱臣衷，所求惟寡悔。
和杂诗（十一首）
其一
日食百马刍，足有万里尘。乃知一骏骨，可百驽骀身。
生汝天已艰，天复无私亲。安肯养一物，侵夺空四邻。
长饥汝自取，况值秋霜晨。难生复难长，愁绝艺兰人。
其二
胸中无全山，横侧变峰岭。不及灵椿秋，遂谓长春景。
只见柏参天，岂知根独冷。井蛙见自小，夏虫年不永。
天人互偿贷，千年如响影。廓哉神道远，瞬息苦驰骋。
平生远游心，观物有深静。
其三
昼长夜乃短，百刻君自量。赢余虽可致，君看蜜蜂房。
董生论齿角，三策奏未央。乐天喻花实，妙理通阴阳。
稠薄只升米，听尔宜饥肠。
【原诗句中夹注】
“乐天喻花实，妙理通阴阳”：白诗：荔枝非名花，牡丹无佳实。
其四
好事理艰阻，人情多畏豫。芝兰种不生，鸾鸿动高翥。
遂令好贤心，难亲恐易去。巢燕不待招，庭花免忧虑。
所以末世下，凡百古不如。皎皎千里驹，背为场苗住。
求贤非吾分，切已在何处。平生取友志，持此当警惧。
其五
因观倚伏机，亦爱柱下老。时危不易度，逊黙庶自保。
不见春花树，隆冬抱枯燥。生意敛根柢，发泄敢独早。
圣德实天生，自信耿中抱。犹存悄悄心，庸人安足道。
其六
幼安返乡郡，知音得程喜。有问平生心，但说临流事。
乾坤魏山阳，史笔凛生意。物外此天民，与魏偶相值。
淡然渉世情，月闲云自驶。我作安化箴，韦弦不须置。
【原诗句中夹注】
“物外此天民，与魏偶相值”：见通鉴纲目。
“我作安化箴”：上安其贤民化其德。见管宁传注。
其七
太玄岂无知，不觉世运迫。为问莾大夫，何如成都陌。
扶摇得真易，长卧山云白。中有安乐窝，气吐宇宙窄。
消长灿以密，彼主我为客。问子居何方，环中有真宅。
【原诗句中夹注】
“为问莾大夫，何如成都陌”：扬雄尝师严君平。
“扶摇得真易，长卧山云白”：扶摇白云，皆陈图南号。
“消长灿以密，彼主我为客”：观先天图可见。
其八
朝耕隆中田，暮采成都桑。平生淡泊志，丑女同糟糠。
爱此真丈夫，忘我厨无粮。当年靓修铭，团茅鸡距阳。
回头十五载，尘迹徒自伤。山居久岑寂，主静岂无方。
安得无极翁，酌我上池觞。
【原诗句中夹注】
“当年静修铭，团茅鸡距阳”：鸡距，保府泉名。旧尝取武侯静以修身语，名所寓舎“静修菴”。
【注】菴，四库全书钞本作“龛”。
其九
燕南可避世，逸兴生云端。安得百里封，一邑不改迁。
弦诵和寒流，沟涂映晴巅。思此良自苦，穷耕望盘湌。
愿从八吟翁，同结一井缘。买山不用诗，探囊谩千篇。
【原诗句中夹注】
“愿从八吟翁”：横渠有八翁吟，因自谓八吟翁。
其十
西山霍原宅，古迹犹可稽。重吟豆田谣，愁云落崩崖。
鲁酒邯郸围，抚事伤人怀。林宗自高士，此世淹亦弥。
一闻孺子语，西风草离披。知几在明哲，何事紲尘羁。
君观括囊戒，无盈庶无亏。
【原诗句中夹注】
“西山霍原宅，古迹犹可稽”：见水经注。
“重吟豆田谣，愁云落崩崖”：豆田谣，见霍原本传。
【注】“西风草离披”：四库全书钞本作“披离”。
十一
我游深意寺，郎山古清凉。兴妖如米贼，乘时起陆梁。
不见重华帝，所居亦成乡。乾坤师道废，春阳变秋霜。
抚事三太息，欲语意何长。
【原诗句中夹注】
“兴妖如米贼，乘时起陆梁”：事见五代史记。
和咏贫士（七首）
其一
陶翁本强族，田园犹可依。我惟一畒宅，贮此明月辉。
翁复隐于酒，世外冥鸿飞。我性如延年，与众不同归。
孤危正自念，谁复虑寒饥？努力岁云暮，勿取贤者悲。
【作者尾注】
“独正者危，至方则碍。尓实愀然，中言而发。违众速尤，迕风先蹶。”此渊明规颜延年语也，见延年诔公文。
【注】颜延之（384～456年），字延年，南朝宋文学家。文章冠绝当时，与谢灵运并称“颜谢”。颜延之和陶渊明私交甚笃。颜于江州任后军功曹时，二人过从甚密。其后延之出任始安太守，路经浔阳，又与陶渊明在一起饮酒，临行并以两万钱相赠。陶渊明死后，颜作《陶徵士诔》祭之。
其二
王风与运颓，一轾不再轩。消中正有长，冬温见瓜园。
人才气所钟，亦如焰后烟。寥寥洙泗心，千载谁共研。
龙门有遗歌，三叹诵微言。意长日月短，持此讬后贤。
其三
渊明老解事，抚世如素琴。似人犹可爱，况乃怀好音。
乡闾谁尽贤，招饮亦相寻。岂有江州牧，既来不同斟。
仲尼每讳鲁，邦君诚可钦。史笔自好异，谁求贤者心。
其四
木石能受唾，岂独相国娄。视唾若如雨，褊人亦不酬。
无心乃直道，矫情实庄周。身外不为我，袒禓吾何忧。
伯夷视四海，愿人皆我俦。吾谓下惠隘，此说君试求。
其五
饮酒不为忧，立善非有干。偶读形神诗，大笑陶长官。
伤生遂委运，一如咽止湌。参回岂不乐，履薄心常寒。
天运安敢委，天威不违颜。庄生虽旷达，与道不相关。
其六
物外有幽人，阅世如飞篷。浮名不可近，造物难为工。
西京二百年，藉藉楚两龚。岂知老父观，才与薫膏同。
为问老父谁，身隐名不通。偶逢荷蓧者，欣然欲往从。
【注】
“偶逢荷蓧者”：逢，四库全书钞本作“闻”。
其七
生类各有宜，风气异九州。易地必衰悴，盖因不同俦。
水物困平陆，清鱼死浊流。麟亡回既夭，时也跖无忧。
天亦无奈何，自献敢望酬。寄语陶渊明，虽贫当进修。
和咏二疏
委质义有归，乞骸老当去。岂无恋阙心，难忘首丘趣。
在礼此常典，末世成高举。汉廷多公卿，图画两疏传。
至今秦中吟，感叹东门路。目覩霍将军，功高擅恩顾。
一朝产危机，千载损英誉。仲翁幸及年，安肯婴世务。
圣主赐臣金，奉养行所素。造物佚我老，余龄今自悟。
田园付子孙，身后复无虑。神交冥漠中，乐境尚森著。
和咏三良
江山错如绣，死与弊屣遗。安用亲爱人，共此丘土微。
秦人多尚气，宜与儿女私。乃亦如当途，区区恋衣帷。
因伤秦政恶，三叹王纲亏。殉人已可诛，而况收良归。
坐令百夫特，含恨与世违。秖应墓前柏，直干千年稀。
遥知作俑戒，为感诗人悲。重吟黄鸟章，涙下霑人衣。
和咏荆轲
两儿戏邯郸，六国朝秦嬴。秦王鸷鸟姿，得饱肯顾卿。
燕丹一何浅，结客报咸京。当时势已危，奇谋不及行。
政使无此举，宁免系颈缨。如丹不足论，世岂无豪英。
天方事除扫，孰御狂飚声。我欲论成败，高歌呼贾生。
乾坤有大义，迅若雷霆惊。堂堂九国师，谁定讨罪名。
一战固未晩，何为割边庭。区区六孱王，山东但空城。
孟荀岂无术，乘时失经营。今虽圣者作，不救乱已成。
酒酣发羽奏，乱我怀古情。
和读山海经（十三首）
其一
寰区厌迫隘，思见旷以踈。四壁画诸天，爱此金仙庐。
丹青焕神迹，胜读谈天书。乃知屈子怀，讬兴青虬车。
回看千百世，朝露栖园蔬。归来诵陶诗，复与山经俱。
山经何所似，俚媪谈浮图。汗漫恐不已，身心归晏如。
其二
凤鸟久不至，思君惨别颜。中心藏竹实，烱烱空千年。
千年何所往，云在丹穴山。何当一呼来，徵尔无稽言。
其三
翩翩三危鸟，为我使昆丘。闻有西天母，灵化苦难俦。
愿清黄河源，一洗万里流。吾生岂无志，所居非上游。
其四
潇湘帝子宅，缥缈乘阴阳。欲往从之游，风波道阻长。
秋风动环佩，星汉摇晶光。月明江水白，万里同昏黄。
其五
重华去已久，身世私自怜。皇灵与天极，苍梧渺何山。
晴空倚翠壁，白云淡无言。愁心似湘水，犹望有归年。
【注】
“苍梧渺何山”：何，四库全书钞本作“河”。
其六
梦登日观峰，高抚扶桑木。手持最上枝，传与甘渊谷。
一笑天惊白，苍凉出新浴。何方积九阴，区区尚龙烛。
其七
累累玉膏实，泠泠琪树阴。鸾凤自歌舞，瑟瑟风动林。
风林奏何乐，宾天有遗音。君何坎井念，永负琅园心。
其八
明星捧玉液，太华参天长。仙掌一挥谢，此乐殊非常。
矫首望夸父，饥渴无余粮。奔竞竟何得，归哉此中央。
其九
水物自一隅，亦复具飞走。乃知造化工，错综无欠负。
茫茫山海间，形类靡不有。此亦何可穷，一览置肘后。
其十
遥酹楚江骚，清愁浩如海。蹈袭此何人，兴寄果安在。
岂期紫阳出，夸谩莫追悔。五臧今九丘，除去尚奚待。
【注】
“遥酹楚江骚”：酹，四库全书钞本作“醉”。
【原诗句中夹注】
“岂期紫阳出，夸谩莫追悔”：见朱文公楚辞辩证。
“五臧今九丘”：五臧，见山海经序。
十一
流观山海图，渊明有深旨。抚心含无疆，观形易生死。
异世有同神，此境若亲履。何以发吾欢，浊酒真可恃。
十二
扶踈穷巷阴，回车想高士。厌闻世上语，相约扶桑止。
读君孟夏诗，千载如见尔。开襟受好风，试学陶夫子。
十三
陶令自高士，葛侯亦奇才。中州乱已成，翩然复南来。
三游领坡意，厌世多惊猜。不妨成四老，雅兴更悠哉。
四皓（二首）
其一
智脱暴秦网，义动英主颜。须眉不得见，犹思见南山。
毎当西去鸿，目极天际还。马迁歌采薇，讬名夷齐间。
孰谓紫芝曲，能形此心闲。图哉山林槁，抟也或可班。
安得六黄鹄，五老相追攀。一笑三千古，浩荡观人寰。
其二
留侯在汉廷，四老在南山。不知高祖意，但欲太子安。
一读鸿鹄歌，令人心胆寒。高飞横四海，牝鸡生羽翰。
孺子诚可敎，从容济时艰。平生无遗策，此举良可叹。
出处今误我，惜哉不早还。何必赤松子，商洛非人间。
严光
文叔虽天子，因陵位愈尊。为陵成高节，此亦天子恩。
两星映千古，精爽如尚存。有此谨厚者，可赠狂奴真。
巢由本不经，怪妄徒拟伦。中庸久芜没，矫激非天民。
惟余仁义语，至今凛若新。想像富春石，崔嵬犹起人。
翟节妇诗·并序
昔金源氏之南迁也，河朔土崩，天理荡然，人纪为之大扰，谁复维持之者？而易之西山，乃有妇人曰翟氏，年二十余，其夫从军，死于所事，翟出入兵刃，往复数百里，昼伏夜行，以其尸归，负土而葬之。既葬，自以早寡无子，遭时如此，思以义自完，乃自决于墓侧。邻里救而复苏，终始一节，今八十余年矣。夫人心之极，有世变之所不能夺者，于此亦可以见之。予闻之，为作是诗，俾其外孙田磐刻之石，或百世之下，有望燕山而歌予诗者，使翟之风节凛然如在，亦庶几乎吴人河女之章焉。
兵尘浩无际，烈士难自全。妇人无九首，志欲不二天。
燕山翟氏女，既嫁夫防边。一朝闻死事，健妇增慨然。
生有如此夫，早寡非所怜。求尸白刃中，负土家山前。
事去哀益深，义尽身可捐。无儿欲何为，所依惟黄泉。
乡邻救引决，烈日丹衷悬。谁辨节孝翁，重赋睢阳贤。
我昨过其乡，山水犹清妍。闻风发如竹，飘萧动踈烟。
千年吟诗台，峨峨太宁巅。为招冯太师，和我节妇篇。
【原诗尾注】太宁山，有冯道吟诗台，距翟居甫数十里。
燕歌行
蓟门来悲风，易水生寒波。云物何改色，游子唱燕歌。
燕歌在何处，盘郁西山阿。武阳燕下都，岁晚独经过。
青丘遥相连，风雨堕嵯峨。七十齐郡邑，百二秦山河。
学术有管乐，道义无丘轲。蚩蚩鱼肉民，谁与休干戈。
往事已如此，后来复如何？割地更石郎，曲终哀思多。
吴山夜雪图
江南无寒岁，一雪今几时。吴山岂无春，画此寒岩姿。
壮哉万里流，下废东南驰。胸中谩长风，俯仰今古非。
谁能唱小海，为和大江词。
白马篇
白马谁家子？翩翩秋隼飞。袖中老蛟鸣，走击秦会之。
事去欲名留，自言臣姓施。二十从军行，三十始来归。
矫首望八荒，功业无可为。将身弭大患，报效或在兹。
岂不知非分？常恐负所期。非干复仇怨，不为酬恩思。
伟哉八尺躯，胆志世所稀。惜此博浪气，不遇黄石师。
代天出威福，国柄谁当持？匹夫赫斯怒，时事亦堪悲。
【注】
“胆志世所稀”：稀，四库全书钞本作“希”。
答乐天问（三首）
其一
二气曰交感，变态何纷纭。清浊与厚薄，赋予定难均。
世运如四时，类聚仍群分。升沉予夺间，今古亦难伦。
天道自悠远，百年寓此身。未来不可见，既往有未闻。
愚者或贵寿，贤者或贱屯。龙亢岂无悔，蠖屈岂不伸。
君自不知此，何云诘羲文。
其二
邈哉开辟初，造化惟阴阳。错然入形化，一受不可忘。
稻粱固为爱，豺狼非故殃。物理本对待，生气常相将。
孔圣岂无后，暴秦不可长。鬼神祸福机，昭昭亦可量。
桃啮李树死，城焚池鱼伤。外来非我取，生意自洋洋。
君何不思此，徒欲问穹苍。
其三
乐天种香草，有艾同根株。锄漑两相妨，题诗问何如。
恨君计已晩，草草种树初。根荄不早辨，使与茎叶俱。
锄根固相伤，茎叶犹可除。臭叶日以除，香茎日以苏。
区区彼微根，仅有知无余。虽霑灌漑恩，生意已渐疏。
君今尚未决，岁晚益难图。
代来使答渊明
何时发天目，山中云出时。出山山更佳，草木非所知。
公田幸有秫，何问菊与薇。一笑领此意，翁岂为酒归。
幽禽
幽禽初出谷，其声何熙熙。但知春可鸣，浑忘蛰冻时。
天生复天杀，恩怨敢自私？寥寥古人心，世远今谁知。
寓意
万物冻欲折，中有天地春。一元贯万古，生意谁能屯。
但苦未充满，此心终难伸。秋风鬓毛改，卓尔颜家贫。
寓意（二首）
其一
愁阴翳阳景，超然慕远游。天风忽吹衣，命驾昆仑丘。
冰壶洗秋露，霁月霜空流。平生多故人，回首生离忧。
其二
世路苦崄巇，游子天一方。况是靑春深，桃李争芬芳。
相媒有百鸟，巧韵无丝簧。客行虽云乐，归哉非故乡。
有怀
朝咏小招词，暮歌白头吟。出门何所适，欲语谁同心。
岂无平生交，颜色非真金。目送西南鸿，令人思之深。
思子不可置，谁从怀好音。年意惜已往，进修征来今。
独酌
青山淡无梦，相忆无由来。毎当西北风，旷然开我怀。
为从山中至，对之举吾杯。主人有佳客，此门容勿开。
月下独酌
佳月静可饮，一天明水寒。余光泛不极，徘徊尊俎间。
但觉凉露下，不知清夜阑。醉眠吾有兴，君当下西山。
书堂谷晏坐
上负青天壁，下引碧涧滋。中有晏坐石，日夕忘吾归。
永怀幽栖人，千载谁与期。人间九瀛海，莾苍天所围。
黄尘重如雾，举手下欲挥。白云如可招，愿作双鹤飞。
【注】
“莾苍天所围”：所，四库全书钞本作“相”。
九日登洪崖
有道士居此今二十年不睡矣
卑居不见秋，登高自谁始。清狂未免俗，谨厚亦复尔。
山光故相迎，百歩翠可倚。屈指数胜游，兹山居食指。
高绝让龙门，平敞亦专美。群山渺波鳞，天开见洪水。
列岳真情尘，遐瞰小千里。却恐行路人，视予旋磨蚁。
解衣林表坐，烂摘蒲萄紫。甘浆来逡巡，毛骨脱泥滓。
胜境得真赏，泉石迥如洗。况有幽栖人，嗒然空隐几。
相对已忘言，一笑云林喜。回首暮烟深，高歌望吾子。
游龙宫
翠涧如生烟，石瀬欲无雪。纵目失平地，仰面犹清樾。
时节未当春，生意方谋泄。随时久闭藏，与物今超越。
兹游岂人力，胜境殆天设。拊石看栖龙，髣髴仇池穴。
闻说如桃源，自此有深绝。摳衣径欲往，不见当年辙。
独立驭长风，哀歌山石裂。
登圣泉菴
缓辔指西山，振策凌崇丘。临风一回首，扰扰令人愁。
苍石负崛﨑，碧草藉芳幽。长林泛余霁，初节成高秋。
端居气始平，颓然渐神游。举目欣所期，叩心思欲酬。
为问石上松，千年为谁留。飘飘巢居子，岁晩同归休。
三月二十二日同仲韫饮北溪
分韵得却字
世纷谢已久，恍若隔今昨。惟余北山云，可爱不可却。
时当持诗往，报复亦不恶。百年何将军，山林未寂寞。
北溪擅佳名，春服亦成约。颇闻张氏宅，池馆自疏凿。
不须吊鹅池，且喜余岩壑。春风觉我来，佳色动丛薄。
烟霏效奇供，乍喜复可愕。顾盻不睱给，迟回迷所讬。
清泉会人意，爱弄入杯杓。觞流水故迟，歌发声仍作。
野蔌旋充盘，举网闻鱼跃。生徒展余敬，宾友杂善谑。
图画沂上翁，意象洼尊酌。苍苔笑仰天，微风荡云幕。
禽鸟过我鸣，似语翁正乐。大笑昔人愚，所见未脱略。
后来亦尘迹，俯仰语成错。人心妙无际，昆仑复磅礴。
一元贯万古，普遍无郛郭。雅意不可言，商歌满寥廓。
【原诗尾注】源泉古北溪也，金大行人张通古故居，今为巫覡所据。
吊鹅池，见钱氏吊右军宅文。（注：右军，另作右君。）
秋晚登西山
十日罢琴诵，招摇慕飞仙。天风何许来，吹我苍崖巅。
谁知此绝境，秋华亦芳鲜。采采泛清尊，山容变春妍。
只应城中人，遥知弄云烟。若见孤鸿来，可咏悠然篇。
九月携诸生登西山
九月秋服成，童冠从我游。万古清沂春，重结西山秋。
白云归青岑，狂澜落沧洲。永嘨来长风，爽籁生岩幽。
清商失摇落，生气浮林丘。门生顾我言，乐矣行归休。
风袂尚飘然，此意浩难收。
沙沟二咏
漱霞岩
丹霞凌日观，余津浩难收。苍凉苏病骨，醉晕浮岩幽。
万象春意融，颓然得归休。扰扰路傍子，无劳歌远游。
飞泉亭
崦嵫多灵草，秋空掩飞泉。胸中玉芙蕖，满意清泠渊。
火食困烦郁，下顾心茫然。何当分一杯，洒落齐州烟。
（沙沟二咏·结束）
六华峰
入山采灵芝，濯足东涧滨。白云不可招，丹霞有余津。
长风忽绝顶，悠哉凌翠氛。举手问浮世，此子今何人。
寄宋生
西南吾楚泽，吞三江五湖。眼中此尤物，不可一日无。
有客报浑一，胸次如还珠。望极不可到，逸兴风飘裾。
家人笑挽之，恐遂凌空虚。寄声游宦子，归与江山俱。
闭门望云涛，屋梁霜月孤。西陵断巴蜀，南云渺苍梧。
径圆一千里，杯酒纳有余。新诗想潇洒，爽气余清臞。
明朝凾丈中，坐对江陵图。
送刘校书回
祁阳尧故国，淳朴余山川。每见祁阳人，心如对尧年。
而况贤宗盟，久矣相周旋。今年护我归，青山照华颠。
处我既以礼，赠君可无言。言动戒在戏，当诵东铭篇。
李伯坚宣慰荆南·并序
李公伯坚，幼以世家子入事北安王，来典保定，盖为王守分地也。安静乐易屈已下士，郡尝被水灾，力请于朝，多所蠲复，郡人赖之。为郡五年，王朝京师，有司被王敎宜奏公宣慰一道。至元二十七年二月十五日诏下，当往荆湖保府。诸公赋诗为赠，郡人刘因为之序。
荆南壮哉郡，作镇多英奇。三年廉相国，千古甘棠诗。
闻公相国客，荆人恐来迟。公来何所望，望如相国慈。
有子父乃显，观臣王可知。荣亲与报主，勉力在此时。
【注】
“荣亲与报主”：主，四库全书钞本作“王”。
“蠲复[juān fù]”免除赋税或劳役。
凡物
凡物能振厉，即见生意融。慢气或少施，衰飒不自充。
志至有定位，敬胜多奇功。强哉复强哉，德业将日隆。
植榴
植榴将食实，三年不见花。日夕灌漑劳，物情自可嗟。
今朝两相忘，静绿清且佳。三叹咏此意，不觉芳阴斜。

[book_title]七言绝句
腊尽
小雪初晴腊尽时，无穷梅柳怨开迟。人间不觉春来早，只有吾家布被知。
读史评
记录纷纷已失真，语言轻重在词臣。若将字字论心术，恐有无边受屈人。
试笔（二首）
其一
得意好花开易落，恼人芳草烧还生。乱多治少君知否，阴偶阳奇理自明。
其二
眼花不见羲之俗，口快争言杜甫村。我欲凿山藏此笔，高情千古约重论。
山中客夜
鞍马南州五日程，岂知物外有茅亭。尘埃暑困人如醉，月露夜凉天亦醒。
抱阳南轩
下瞰悬崖老木稠，轻风毛发散凉秋。苍苔白石梦初觉，霁月疏云天欲流。
喜雨书事（二首）
其一
雨晴物物自生春，喜气浮空似有纹。吾亦乾坤物中一，相看草树共欣欣。
其二
前日南湖枕白云，蛙声每厌静中闻。今朝便觉笙歌上，为是多年不听君。
九日九饮（九首）
拟横渠元日十咏体
其一
一饮君听第一歌，谁从此际见天和。醉乡开物功夫密，春意空濛尚未多。
其二
二饮重赓第二歌，春风毛发欲婆娑。寸心又到欣然处，莫怪山人语渐多。
其三
三饮山人笑且歌，羲皇相去已无多。举杯为向诸君道，自此光阴奈乐何。
其四
四饮须听第四歌，山人未醉觉颜酡。嘱君轻摘黄花露，滴向杯心生小波。
其五
五饮初喧四座歌，黄花满意入红螺。人间此乐知无复，鱼鸟闻声亦泰和。
其六
六饮相将醉景过，令严斟浅欲如何。秋香正满黄花萼，宜与南山细拊摩。
其七
七饮人惊饮量多，儿童休唱接䍦歌。青天一帽千年在，只恐西风不奈何。
其八
八饮人惊饮量过，剧谈不记竟云何。杯中正有春风在，无奈萧萧落叶多。
其九
九饮苍岩藉碧蓑，江山摇落奈吾何。乾坤闭物胚胎密，中有山人第九歌。
山行
西崦人家竹映溪，山深雨暗到来迟。行穷谷口水才见，流尽岩花春不知。
铜雀瓦砚
诸侯负汉已堪怜，直笔何为亦魏编。却爱曹瞒台上瓦，至今犹属建安年。
春晓
要看东风气象新，登临何处不寻春。今朝烟雨细如雾，生意空濛画得真。
以杖画雪偶成
玉华银色浩无瑕，方寸居然得故家。云重风轻晴不快，暮寒觉比晓来加。
仙人图（三首）
其一
千古谁传海上山，坐令人主厌尘寰。蓬莱果有神仙在，应悔虚名落世间。
其二
云海苍茫去复还，人间此日是何年。平生惯见秋风客，只许汾阳会窅然。
其三
怅望皇坟寂寞中，何从事迹得崆峒。可怜千古称黄老，谁识当年立极功。
春暮
病余身世淡无情，但觉春来暖渐生。送客出门花已谢，问知昨日是清明。
【注】
“春暮”，四库全书钞本作“春景”。
讲学而首章（二首）
其一
有乐如从天外来，春风过处百花开。政敎万木夜僵立，何害孤根暖独回。
其二
人将知我亦何从，天在吾家度量中。此语误人君勿信，我心无愠本冲融。
讲八佾首章（二首）
其一
以刃伤肌手自危，割余痛切不胜悲。心同义理元无间，彼此俱看未忍时。
其二
生意翛然不遂春，根株盘屈欲轮囷。向前枝叶顽然了，自此乾坤属不仁。
【注】
“以刃伤肌手自危”：刃，四库全书钞本作“忍”。另本作“刀”。
讲周而不比章
义理胸中好恶真，初非由己与由人。混然生意流行在，惟有枯荄不受春。
讲人之生也直章
朝纲一紊国风沉，人道方乖鬼境侵。生理本直宜细玩，蓍龟千古在人心。
骄吝
昨日深山兴未阑，今朝二女共高寒。施施便解骄妻妾，乞态当从此际看。
讲求仁得仁章（二首）
其一
山下食薇老兴便，荆南采药此心全。乾坤月惨烟愁外，留我羲皇万古天。
其二
荆棘埋香死不禁，清泉芳径愜幽寻。移花旋看新生意，方识西山忍饿心。
一元
万古堂堂共一元，欲于何处觅天根。试从开闭中间看，始觉乾元独自尊。
【原诗尾注】闭物之后有亥，开物之前有丑，惟子会正在开闭之申，
其意象可玩。
新居（二首）
其一
雪拥闲门尽未除，小斋人道似禅居。年来日历无多事，只有求方与借书。
其二
万事休关百病身，书囊药裹最相亲。年来爱与渔樵话，恐有无心失位人。
今月
今月柴关几客来，拟从屐齿数莓苔。求文道士花前至，载酒门生雨后回。
采柏图
翠袖重将柏子薰，一般心苦为思君。思君不为山中苦，为说山中有白云。
采药
黄精著雨宜深斸，柏子经霜可烂收。莫道幽人浑懒散，一年忙处是深秋。
尧民图（四首）
其一
分得尧天一握多，百年安乐邵家窝。情知弄月吟风手，不扣南山白石歌。
其二
风气初开理渐融，画图犹见帝无功。意长世短成何事，谁及乾坤再日中。
其三
平生喜作许东邻，百过摩挲画本昏。闻说诗人多感慨，且休持送郑监门。
其四
皋夔遗像凛犹存，更比凌烟意气真。但使尊前有如此，不惭只作许东邻。
豳风图（三首）
其一
画里春风在眼前，诗中雅意若为传。凭谁更谱弦歌了，细味周家八百年。
其二
惟愿将身入画中，野人何敢梦周公。一区共买横渠上，尽有新诗续正风。
其三
采诗千古要观风，十室谁言九室空。寄语当年长乐老，回头无忘聂夷中。
观梅有感
东风吹落战尘沙，梦想西湖处士家。只恐江南春意减，此心元不为梅花。
山家
马蹄踏水乱明霞，醉袖迎风受落花。怪见溪童出门望，鹊声先我到山家。
溪上
坐久苍苔如见侵，携筇随水就轻阴。松风似厌滩声小，云影旋移山色深。
偶书
蜜割旧脾花又发，泥生新两燕方还。一瓢有分吾自足，万物劳生谁独闲。
西郊
偶因访客出西城，一色寒芜满意平。行过溪桥尝脚力，招来野老问山名。
夏日
庭户无人绿满苔，廵檐绕砌菜花开。酒醒梦觉日将午，蜂学远山风雨来。
早秋
昨朝一叶见秋生，今日千岩万壑清。欲借西风苏病骨，暂来石上听松声。
春尽
草阁垂帘昼掩扉，客来如我出门稀。鸟鸣淡与人相对，花落方知春已归。
寒食道中
簪花楚楚归宁女，荷鍤纷纷上塜人。万古人心生意在，又随桃李一番春。
行药有感
未言先叹少知者，有客每忧无可人。偶到阶前见芳草，乾坤何物不归春。
故园寒食
清明酒熟老人醉，拜扫归来壮士耕。此是吾家旧寒食，只今惟有故乡情。
宿山寺
四面云山消百忧，一方禅榻有真游。月明梦觉不知夜，雨过风生浑是秋。
感事
高天厚地古今同，共在人形视息中。四海堂堂皆汉土，谁知流泪在金铜。
废园
路傍双石立崔嵬，曾见游人几往来。想得当年全盛日，好山横处尽楼台。
记梦
眼中天变暗星文，脚底雷轰震寝门。领取天公仁爱意，此心存处更存存。
己卯九月廿八日梦过先妣墓得诗觉而忘其第三句因足成之只应老母心酸处，还似孤儿泪尽时。留在此身成底事，回头二十四年悲。
【原诗尾注】先母下世今二十四年矣。
乙卯元日（二首）
其一
西湖泣血夜将分，感激无如此念真。四十头颅今日数，悠悠岁月属何人。
其二
文庙秋风黙坐时，慨然千古入沉思。许身尚省初心在，道德而今竟似谁。
庚辰元日（二首）
其一
九龄风骨渺翩翩，解道沉河触泰山。还使当年见今日，也应拍手笑痴顽。
其二
曾记西湖酒一巵，乾坤和气入新词。六年未尽冰霜怨，又到春风满面时。
【原诗尾注】乙亥所作元日词有“春风花柳，消尽冰霜残怨”之句。
下山（三首）
其一
峻岭重冈尽意登，要收风景入高明。下山却向山头望，始觉从前险处行。
其二
翠霞腾晕紫成堆，收尽云烟酒一杯。想见浮岚在眉宇，人人却道看山回。
其三
十载烟霞望我深，岂期今日恣登临。此行知有诗多少，还尽山灵未了心。
戏判游山诗卷（三首）
其一
不解烟霞调戏君，强将诗思与山亲。苦吟共道西游乐，林鸟岩花恐笑人。
其二
心境无边万象新，直须泉石离风尘。区区等为纷华役，未分膏肓是达人。
其三
登临有法莫相诬，绝壑悬崖不信渠。十歩回头五歩坐，窗间眉黛笑君愚。
漫记（三首）
其一
梦觉关头梦已空，此时方识乐无穷。便将富贵浮云比，恐落华歆一掷中。
其二
醉知避客犹存礼，死不忘骸尚有身。一自坡仙生一转，浮虚十倍晋朝人。
【原诗尾注】坡谓刘伶岂知忘死未忘骸，谓渊明醉中对客元何害。
其三
安乐名窝有真赏，打乖非是要安身。坡仙便道学喑哑，负杀园中独乐人。
【原诗尾注】“打乖非是要安身”，道大方能混世尘。又云：“时止时行皆有命，先生不是打乖人”，明道安乐窝诗也。“拊掌笑先生，年来学喑哑”，东坡独乐园诗也。
草亭睡起
万里乾坤一草亭，淡然相对静仪形。酿成碧酒客难得，生出白云山更青。
寒食出郭
衣冠不似逸人高，容貌初无达士骄。醉里骑牛过山北，傍人不信是渔樵。
即事
晒罢空庭药裹收，闭门无睡却梳头。过云几点黄昏雨，分与虫声半霎秋。
冬晓
岁寒心事在蒲团，清晓开帘试一观。禾稼乍迎红日影，依稀学似杏花残。
可庵
莫道无衣不可身，更从裘葛辨冬春。恶乎不可恶乎可，等秤无星恐误人。
许由弃瓢图（二首）
其一
人间极目尽洪波，谁引南风入浩歌。两耳区区无著处，一瓢孰与万机多。
其二
尧天万古大无邻，何地容君作外臣。莫占箕山最深处，后来恐有避秦人。
癸酉书事
娇儿索栗一钱空，怪见家人不忍中。我不怨天贫贱我，吾儿自合享吾穷。
米元章云烟叠嶂图（二首）
其一
笔势或传是阿章，短屏山影露微茫。苦心只办云烟好，不救人呼作米狂。
其二
烟影天机灭没边，谁从毫末出清妍。画家也有清谈弊，到处南华一嗒然。
宋理宗南楼风月横披（二首）
其一
试听阴山勅勒歌，朔风悲壮动山河。南楼烟月无多景，缓歩微吟奈尔何。
其二
物理兴衰不可常，每从气韵见文章。谁知万古中天月，只办南楼一夜凉。
【原诗尾注】理宗自题绝句其上，有“并作南楼一夜凉”之句。“才到中天万国明”，宋太祖月诗也。
【注】“每从气韵见文章”：韵，四库全书钞本作“运”。
题枯木怪石图
物有常形最奈看，看时容易画时难。奇峰怪木惊人眼，谁信丹青解热谩。
【注】“物有常形最奈看”：形，四库全书钞本作“情”。
探春
道边残雪护颓墙，墙外柔丝露浅黄。春色虽微已堪惜，轻寒休近柳梢傍。
酬写真者
自觉形骸已枯槁，何从眉宇尚豪英。知君惯画麒麟像，乍写山翁似手生。
梦中题吟风亭壁
方荣不拆寒为虐，已谢重开两借恩。一种是花元不异，多由天气少由根。
题秋景扇头
岚光苍翠山远近，木叶青黄霜重轻。万里晴秋天著色，不曾惨淡入经营。
月下
桂华凉冷渺风鬟，灏露一天秋意闲。不记醉中呼李白，傍人笑道是人间。
金太子允恭墨竹（二首）
其一
墨竹犹堪验一班，金源文物见当年。博山烟暖春闱静，却笑承乾嗜好偏。
其二
手泽明昌秘阁收，当年缇袭为谁留。露盘流尽金人泪，应恨翔鸾不解愁。
游饮山亭（二首）
其一
十年种木望成阴，及至成阴碍山色。几欲斫去心所怜，安得高台数千尺。
其二
山翁一去不复返，亭下幽花空自开。惭愧茅檐双燕子，飞鸣犹喜故人来。
颜曾（二首）
其一
阳光浩荡敛秋容，阴景深沉暖渐融。万古颜曽留意象，洪炉春满圣门风。
其二
剪冰成雪旧知冰，抟雪成冰见未曽。到底春风同一贯，要从此地识颜曾。
【原诗尾注】颜愚德，曽鲁质。
杂诗（五首）
其一
老兔雏鸡自有春，冰壶澈底照来真。驴鸣必竟渠皆听，解识天机得几人。
其二
水花庭草思悠然，风月濂溪有正传。二十四年程主簿，已知随柳过前川。
其三
天教观物作闲人，不是偷安故隐沦。要识邵家风月兴，一般花鸟华山春。
其四
寒气尝侵一半春，诗家道体说来真。不敎暁入雄鸡口，谁唤南窗打睡人。
其五
汤鼎石坛老眼亲，阴阳谁见屈中伸。年来并识颜家乐，十月天敎荠麦春。
癸酉新居杂诗（九首）
其一
一时宾主记从容，万古风流在洛中。未敢空中望唐节，且从实池学温公。
其二
邢恕无端尚可优，朱王那肯复苏雠。程门万古春风在，百草千花得自由。
其三
野店襕衫盖世雄，徂徠几秋列儿童。平生自恨无师友，千古空闻圯下风。
其四
一语希文铸大儒，太山才子又横渠。纷纷诸子灯前寝，未管春风朽木苏。
其五
乐事相关禽对语，生香不断树交春。程家若要观生意，却恐鸢鱼画不真。
其六
野色更无山隔断，天光直与水相通。不须中夜深思省，卧我高楼霁雨中。
其七
牛山昨日恨相忘，今日齐苗苦未长。会待明年新雨足，功夫留着护牛羊。
其八
投诗厕里纷纷口，置笔藩间苦苦心。千古高风一瓢饮，不从文字得知音。
其九
仲舒不草汉三策，韩愈欲成唐一经。三百年来麟未泣，不知编简向谁青。
道境
道境相看满面春，平生心事数来真。南山正在悠然处，未肯回头错应人。
漫题
乾坤未觉化机停，世态能逃醉里醒。共见白云又苍狗，岂知蜾臝即螟蛉。
漫记（四首）
其一
天幕高悬两部蛙，水光山色照黄家。忘情未便真忘得，忆竹栽芦强自夸。
其二
我自无行便是藏，更将何物要韬光。东皋幸有牛溪在，却向长安说醉乡。
【注】“东皋幸有牛溪在”：皋，另本作“泽”。
其三
百钱破釜发长叹，一局赢棋为解颜。扰扰自无安脚处，几人打透利名关。
【原诗尾注】“透得利名关，便是小歇处”，见赵显卿手简。
其四
应物何尝累我真，禅家怖死强忘身。昨朝一读雍行录，却笑当年堕甑人。
感兴（七首）
其一
江山心境尽风神，弧矢襟期记此身。说与求田田舎叟，遨游何必故乡春。
其二
优游千古祸成胎，冷雨踈烟拨不开。却喜夷吾成霸业，又思汉武亦英材。
其三
天理胸中霁欲流，黄浮眉宇酒浮瓯。生香似见花交树，引得游蜂舞不休。
其四
霜落江湖水太清，岩岩山色欲秋争。争如一觉南窗睡，门外春风草自荣。
其五
功名藉口为苍生，唐汉英风未易轻。千载兴亡舒卷了，区区勋业亦何成。
其六
断简残编绝赏音，谁从百炼见真金。龙门千古遗歌后，更觉良工独苦心。
其七
按剑无人诛武后，斫捾终恨贷朱梁。一杯爽气迎秋隼，何处云山是致堂。
书事（五首）
其一
当年一线魏瓠穿，直到横流破国年。草满金陵谁种下？天津桥畔听啼鹃。
其二
卧榻而今又属谁？江南回首见旌旗。路人遥指降王道，好似周家七岁儿。
其三
朱张遗学有经纶，不是清谈误世人。白首归来会同馆，儒冠争看宋师臣。
其四
风节南朝苦不伸，泝流直要到昆仑。世宗一死千年欠，此是黄河最上源。
其五
唱彻芙蓉花正开，新声又听采茶哀。秋风叶落踏歌起，已觉江南席卷来。
读史
中才随世就功名，恰似焦桐爨下鸣。到底中郎惟两耳，人间多少不平声。
读史漫记
眼底权奸汉室空，伯喈文举亦才雄。王畿庙号关何事，亦在区区论建中。
读史
记录纷纷已失真，语言轻重在词臣。若将字字论心术，恐有无边受屈人。
梁甫吟
功名且就汉庭多，毕竟曹瞒累我何。汶上千年英气在，有人梁甫正高歌。
写真诗卷（三首）
其一
龙祠岳庙尽冠巾，雨露何关土木身。不是二程穷物理，谁从一发辨天真。
其二
彼此相悬一发边，圣贤庙貌几千年。周郊自有圜丘在，莫道金人便是天。
其三
共说云雷起画龙，声容谁道影堂空。含糊若信俗儒论，已落三家僣礼中。
曾点扇头（二首）
其一
晋楚英雄管晏才，当时真眼向谁开。狂生携著鲁儿子，独向舞雩风下来。
其二
独向舞雩风下来，坐忘门外欲生苔。归时过著颜家巷，说与城南花正开。
燕居图
伊川门外雪盈尺，茂叔窗前草不除。共识唐虞垂拱意，春风元在仲尼居。
夷皓
万古人心自有尧，直敎夷皓怨难消。凭谁移去安归叹，换作康衢击壤谣。
龟莲图
龟约莲香上翠盘，四灵长向画中看。题诗记我千年恨，风月无声洛水寒。
书李渤联德高蹈图（五首）
其一
方寸无穷皦皦天，岂惟毛发要归全。临终一听曾元语，愈叹黔娄有妇贤。
其二
天意行藏我自知，区区猿鹤亦何为。室无莱妇君休恨，免使狂歌诮仲尼。
其三
江湖魏阙有心期，莫怪先生起太迟。寄谢移书韩博士，山妻元不解啼饥。
其四
诸生课罢弄烟霞，纺绩乘闲为煮茶。白鹿高风有谁继，草堂贫女晦菴家。
其五
万里江鸥不易驯，百年我爱隐居秦。归来匹妇休相笑，老眼真能混世尘。
【注】
“百年我爱隐居秦”：居，四库全书钞本作“君”。
幽人图（二首）
其一
无媒路径草萧萧，山鬼修篁梦转遥。手捻幽香意何远，为谁终日面岧峣。
其二
涧响无心和考槃，云容有意近长安。野猿窥破中宵梦，却恐山灵不易谩。
高卧图
万里青山卧平地，世间何物是元龙。无人语与刘玄德，君在青山第几重。
华山图
水墨惊看太华苍，梦中十载果难忘。三峰虽乞希夷了，应许刘郎典睡乡。
孙尚书家山水卷（三首）
其一
扁舟老树傍苍崖，好似今秋雪岭回。试问黄尘山下渡，几人曾为看山来？
其二
诸公久矣笑吾贪，是处云山欲结菴。只有皇卿解赀助，画山须画静修龛。
【原诗尾注】谓皇甫安国。
其三
画图题品代移文，寄谢神州老使君。欲乞龙山恐孤绝，南州隆虑且平分。
郭氏家山图
鹿门烟影接隆中，翁媪通家社酒红。只有山童最神骏，旧曾床下拜庞公。
云山晩景图
天机浓淡出岩姿，梦境风云入壮思。画里青山照白发，行藏浑似倚楼时。
春云出谷横披
笔底天机几许深，云容直欲见无心。苦心只许诗人会，不为题诗亦未寻。
秋山平远图
南山千古一悠然，误落关仝笔意边。急著新诗欲收领，已从惨淡失天全。
郭熙山水卷
岩姿秋意淡无弦，烟影天机灭没边。更着山翁掩书坐，只应人境两翛然。
李伯时马
足不能行气自驰，天机深处几人知。世间无物能形此，除我南窗兀坐时。
祖愚菴家藏画册（二首）
其一·败荷野鸭
画里潇湘自要秋，诗家野鸭谩多愁。试看翠减红销处，好称江清月冷舟。
其二·风柳牧牛
远意升平画不胜，牛边烟树渺层层。前头恐有桃林路，百唤溪童不解应。
题宋理宗诗卷后
已未天王自出师，眼前兴废想当时。临江酾酒男儿事，谁向深宫正赋诗。
里社图（二首）
其一
赋薄徭轻复有秋，天恩帝力为谁优。老盆醉杀村夫子，尽道今年好社头。
其二
乱后疲民气未苏，荒烟破屋半榛芜。平生心事羲皇上，回首相看是画图。
偶书
平生积学连城璧，万古虚名众口金。午睡觉来门巷静，雨晴风细鸽笙鸣。
昼睡
世事悠悠莫漫惊，直消鼻息几雷鸣。高松似会幽人意，也学齁齁枕上声。
睡起
晚醉城南不记回，虚檐高枕藉莓苔。酒醒凉意潇潇在，应是前山送雨来。
客来
老懒相逢口倦开，山城无酒慰徘徊。家僮使惯知人意，豫设棋枰待客来。
对棋
直钓风流又素琴，也应似我对棋心。道人本是忘机者，信手拈来意自深。
题树上
才脱蓑衣晒网回，芒鞋随意趁苍苔。忽闻人语还私笑，林外谁呼学士来。
名吾山亭
平生心事与山亲，不忍称呼作此君。亭自属君山属我，四时风景要平分。
忆饮山亭
但得酒同张野饮，犹胜事对阮生论。他年乞我园亭住，便唤西畴下潠村。
书田舍壁
里胥初过期无事，营幕迟来望有年。邻舎借醅留客宿，土床分席枕瓜眠。
绝句
今朝客为求文至，昨日邻嫌借米移。木枕质钱多旧帖，看囊不必要新诗。
绝句
长庚只合陪残月，众楚安能立一齐。醉里商歌动寥廓，飞鸿淡淡夕阳低。
山家
孟氏养亲惟小园，董生有吏索租钱。留诗自愧非韩杜，聊记林宗识子贤。
山行遇雨
无边暮雨暗前山，天意人情岂偶然。衡岳自能哀吏部，嵩高元不识伊川。
喜雨书事（四首）
其一
拍手儿童笑不休，笑君前日为谁忧。天公自有甘霖在，未管渠侬浪白头。
其二
一笑黄河一度清，自缘无物尽欢情。今朝久旱雨三尺，消得山人酒满倾。
其三
坐占庭蚁战余酣，一饱无功益自惭。但见人人厌粱肉，野夫方觉荠苗甘。
其四
为验阴晴看漏星，要知踈密候檐声。夜来还却当时睡，不脱蓑衣直到明。
即事
云白天青浩不收，雨晴山色欲无秋。淡烟衰草关何事？落日红波空自愁。
登楼绝句
倚遍栏干十二楼，卷舒风景入兵筹。南山自古为勍敌，秋色终当让一头。
山寺早起
松窗一夜远潮生，断送幽人睡失明。梦觉不知春已去，半帘红雨落无声。
万寿宫馆舍
来时残雪点征衣，落尽庭花尚未归。梦里不知身尚病，春衫归路马如飞。
答问目执其两端章
不是黄河且勿论，只从河水觅通津。西至崐崘东至海，从头一一认来真。
次人韵（二首）
其一
花落归根恐未真，又从硕果强寻春。玄都观里桃千树，谁是前身与后身。
其二
桃花结子更生孙，千树玄都作好春。若遇禅家说生死，桃根拈与爨头薪。
狂生
放旷无端更自神，豪夸欺世语谁真。如何老阮无情甚，不愿儿郎作大人。
蠢斋
莫倚惷愚遂自踈，保身须要畏刑书。头边既有儒冠在，谁为斋名赦得渠。
勉斋
万径千蹊各自分，北辕适越亦徒勤。勉斋究竟将何勉，不认途真恐误君。
踈斋（二首）
其一
漫浪随时听自更，要从僻处到无名。踈斋未便常为主，月旦明朝有后评。
其二
眼前万事先天图，人力那容巧有余。看尽四傍文理密，环中空阔却如初。
寒食
执绥犹恐堕危倾，感悦庞还损静贞。欲看人间家道正，重门深闭过清明。
夜坐即席分赋灯花瓶声（二首）
其一
眉间正有喜千丈，眼底才消灯一花。我自无忧安得喜？不须开向野人家。
其二
万丈潮头落晚江，一瓶收拾入秋窗。宫商不在人间世，鼻息雷鸣未肯降。
纸帐
闲中今古道中身，静里乾坤梦里神。放下蒲团闲打坐，纸帘和月一壶春。
谢处士载月图
扁舟西子五湖过，谢客西风两鬓皤。一种清江明月底，凭君试问夜如何。
昭君扇头（二首）
其一
武皇重色思倾国，赵氏承恩亦乱宫。自售悬知非静女，汉家当论画师功。
其二
不忍纷纷丑女颦，百年孤愤汉宫春。 一身去国名千古，多少君臣学妇人。
僧惠崇柳岸游鹅图
河堤烟草柳荫匀，舒雁群游意自驯。此是吾乡旧风景，画中相见亦情亲。
题孙氏永慕图
画其家山先陇所在
游宦恐忘丘陇念，披图如对白云孤。平生画卷看多少，最爱孙家永慕图。
陶母剪发横披
剪发英明子可知，披图三叹泪双垂。阿娘襟量如陶母，争信痴儿到老痴。
跋遗山墨迹
晚生恨不识遗山，每诵歌诗必慨然。遗墨数篇君惜取，注家参校有他年。
王君愿纵私属诗卷
共赋人形覆载间，忍敎牛马与同栏。人情比比王褒约，毁劵如君亦自难。
朱孝子割股诗卷（二首）
其一
救本戕肢亦可怜，粉身争忍欲崩天。诗书明日良心在，应对疮痕一泫然。
其二
便律韩文恐太偏，狂童十岁亦堪怜。偶从德色耰锄看，重为朱郎赋此篇。
陈雄州止善堂诗卷
久被邦君抚养慈，野人无路识风姿。愿将明日甘棠咏，用续诸公止善诗。
王治中请蠲免回
都南连岁水为灾，输輓区区亦可哀。惊见流民行复止，传闻昨日治中来。
贺廉侯举次儿子
相国当年病且贫，乘除天理暗中存。青青后乐堂前树，又见廉泉第二孙。
长卿儿子阿延百晬（二首）
其一
老年生子吾何愿，所愿常推欲及人。但愿无灾保家外，一生长作太平民。
其二
和子新诗亦解狂，诗中名姓莫相忘。通家会有西山约，各喜应门共父长。
答友人见寄
两首新诗寄草堂，一诗曾许卜邻墙。白云已领归来约，只恐山灵不解忘。
寄毛得义
白沙翠竹北比邻，梦想南湖老聘君。遥忆郡楼风景好，几时同看暮山云。
寄杨晋州二首
其一
曾是吾乡旧幕官，秋风碧水记红莲。而今却忆当时事，回首惊看二十年。
其二
南州选举数三杨，中统衣冠半在亡。明日朝廷访耆旧，不应白首尚为郎。
郝生知林州
到处云山是我诗，不愁无物慰相思。只从隆虑烟霞色，领取幽人笑傲姿。
送琴客还池州（五首）
其一
江左衣冠自昔闻，紫阳遗学竟谁真。抱琴为向山中听，林下寒栖恐有人。
其二
谪仙胸次九芙蓉，又落人间劫火中。浦思山哀天不管，为弦吾曲和松风。
其三
过手春风不见痕，曲中悲壮宛犹闻。明朝无限空山夜，月白风清觉少君。
其四
人物翩翩美少年，不应心事只挥弦。书中明理琴中趣，更有归鸿目外天。
其五
日暮江东有所思，未须千里寄吾诗。但看西北浮云尽，是我倚楼闲望时。
送新安田尹
扁舟屡访南溪老，惊见田侯拜下风。一遇盖公能北面，爱君心与古人同。
朱君挽章
送葬曾求薤露辞，一家风树众人悲。十年不废当时念，笃孝如君亦我师。
李临城哀挽（仲温）
赵郡经过二十春，临城名姓旧曾闻。惊看哀诔伤存殁，怅望恒山日暮云。
偶读漫记（二首）
其一
恍惚天光散乱风，向前一蹴是虚空。麒麟正要黄金锁，收入箪瓢博约中。
其二
真乐攻心不奈何，南华风景偶经过。怜君日暮不归去，直到倚门犹自歌。
偶书
车轮有角世无用，马足若方人可寻。万沼千池随分在，只除明月解同心。
天命
天命无私义理公，此身承奉有余恭。人心可信难尽合，亲令何由敢勇从。
杂诗
一语唤醒瑞岩老，千言不昧草庵歌。闲人为向忙人说，佛法元来本不多。
理西斋成
朔风裂地雪漫空，办向西斋作蛰虫。有客敲门凭寄语，高谈方对紫阳翁。
早起
饥鼠号多似诉愁，破囊空惯已无羞。闲来点检幽居事，鶗鴂声中又一秋。
宿山村
石边流水自萦纡，树杪闲云恣卷舒。长怪西山无爽气，只应少我一茅庐。
宿洪崖观
云山不受壮心降，无限西风撼客窗。应是夜深知月出，却收风雨入清江。
大觉寺作
西山诗社久知闻，鞍马曾经亦可人。须信此邦文教在，能招锡杖近冠巾。
中山道中
不许花开一日先，征鞍过处及芳妍。只应春暖山翁出，野杏溪桃怅望边。
【注】
“只应春暖山翁出”：暖，另本作“随”。
大暑绝句
青天只恐还炼石，白日何曾赦覆盆。未挽银河下尘世，欲携赤县上崐崘。
雪岭遇雨
天为西游饷我晴，野花啼鸟效平生。今朝雪岭初逢雨，应是郎山带帽迎。
【原诗尾注】土人谚云：郎山戴帽，十日无道。
北窗看雪
背山楼起人呼俗，踏雪诗成奴骂狂。不俗不狂高枕上，烂银堆里数峰苍。
贺正
秋禾夏麦总收成，徭役稀疏赋税轻。北疃南庄俱有酒，倒骑牛背绕村行。
人日
纷纷世事倒狂澜，乡学如何又起端？六七顽童舞雩下，不知何物是探官。
春夜
千红百紫一般香，雾阁云窗日影长。一刻千金买春夜，幽人应也笑君狂。
春夜不寐
众人皆睡我独坐，细看乾坤静里春。倘使一时俱闭目，知更数皷是何人？
故园寒食（二绝）
其一
家家有酒老人醉，拜扫归来壮士耕。缟袂荆簪门巷寂，太平风物故乡情。
其二
一抔新土寄余哀，故老相邀信步来。行到水西村尽处，桃花无数未全开。
中秋无月
镇日暗明此夜阴，如何天意异人心。一声长啸浮云尽，快意金杯莫浅斟。
霜落
霜落清江一夜秋，觉来明月满江楼。酒醒人散夜将半，花上鸟啼空自愁。
山泉
寒溜泠泠尔许清，米狂误拜石为兄。拔山卷地今谁手，夜夜南窗听此声。
鼓城龙湫
池龙闻说卧南州，一祷曽分一郡忧。四海苍生望霖两，千年谁更傅岩求。
煮茶
细声蚯蚓发银瓶，已觉春雷齿颊生。举似玉川应有语，无弦琴亦是沽名。
闻角
人间无物比悠扬，谁道一声随夜长？余哀到晓无寻处，吹作南湖十里霜。
见梅
朔漠梅花到眼中，一枝无限是春风。江湖烟雨三千里，谁识乾坤造化工。
落花
光景花中自一天，精神楚楚照芳筵。朝开暮落君休笑，还似人间几百年。
啼鸟
几日春阴几日晴，唤来山鸟话平生。杜鹃解道渊明语，只少鹧鸪相和鸣。
次人望雨韵
五月良田种不成，蓬蒿无雨亦青青。袖中准有天瓢在，自是今年梦易醒。
豆粥
雪瓮冰虀满箸黄，沙瓶豆粥透邻香。此中真味无人识，熬煞羊羔乳酪浆。
戏题李渤联德高蹈图（十一首）
其一
黑色黄头渠丑女，纶巾羽扇我周郎。已辞鲁肃三干里，莫望成都八百桑。
其二
鹿门安敢笑隆中，耕耨传来两地穷。爱杀阿山颇神骏，看教他日拜庞公。
其三
牙牙女巽似偏刚，教女如羊尚恐狼。若使此刚能有用，文姬却不辱中郎。
其四
莫道梨蒸法大偏，孔门三法见家传。灯前一听阿声语，愈觉黔娄有妇贤。
其五
扊扅炊罢补麻衣，习取禁寒抗老饥。幸自伯鸾无识者，对人不必案齐眉。
其六
北窗高卧辞周粟，娄氏能贫传亦夸。画里不深陶靖节，恐因白璧有微瑕。
其七
求人谀鬼果何为？翻忆谋亲入仕时。寄谢韩公莫相挽，山妻元不解啼饥。
【注】另见遗诗作：江湖魏阙有心期，莫怪先生起太迟。寄谢移书韩博士，山妻元不解啼饥。
其八
伦理天生有自然，莫言家累损清闲。何人会我图中意，说似阳城与鲁山。
其九
文藁无劳尔谩焚，但将勤孝立吾门。君看珠翠红油壁，争信阿良日乞墦。
其十
高咏清江月近人，一家灯火夜相亲。多斋自任傍人笑，已把灵台付鬼神。
十一
渠心当与画图期，莫问图中我似谁。天意与人论出处，我家行止不关伊。
秋烟叠嶂图
不传者死不亡存，灭没天机尚有痕。曾向烟霏见真态，依然犹是画家魂。
画猿
万古空山只月明，画中依约晓猿鸣。幽人未去须深听，一出世间无此声。
梅雀扇头
月影波光淡有春，秋风草草最愁人。凭君欲寄调羮信，恐被枝头冻雀嗔。
题崔氏雪竹海棠二轩
崔氏溪亭竹树新，分题为我报诗人。而今别有春风在，玉立诸孙鹤发亲。
邯郸欹枕图
不见当年梦虎公，无端幻术眩愚聋。区区政有仙凡异，未便壶中胜枕中。
田孝子诗卷（二首）
其一
比屋春风梦寐前，门闾旌孝见今年。山林未觉浑无望，试手田家第一篇。
其二
佛法天伦亦泛然，云谿独爱此儿贤。诗成未尽南陔兴，不是田家第二篇。
雨中闻云溪不在
灯火幽窗拟对谈，十年不到二龙潭。白云吹作山前雨，应报高僧不在庵。
赠狂道士
得意云山是处过，逢人对酒即高歌。世人休笑狂夫恶，却恐狂夫笑汝多。
冯道
亡国降臣固位难，痴顽老子几朝官。朝梁暮晋浑闲事，更舍残骸与契丹。

[book_title]七言律诗
春阴
淡淡春云暖更轻，一身酒力若云生。无人也笑乐所使，未醉先休气始平。
时雨霑祜或有蘖，微风著物不闻声。人生日用本无事，闲倚西窗候晚晴。
秋日有感
自恐规模日蹙然，毎便孤坐静无边。仰观俯察无多地，往古来今共此天。
或知或愚能几里，一呜一止又千年。南山正在悠然处，目送孤鸿手绝弦。
【注】四库全书钞本中收录两首“秋日有感”。一首在第四卷，另一首在第二十卷，与前一首略有差别，附下：
自觉规模日蹙然，初心道德负中年。仰观俯察无多地，往古来今共此天。
出处不论三代后，删修直探六经前。南山正在忘言处，目送孤鸿手绝弦。
多病
多病年来放尽慵，一龛坚定避深冬。欲忘言处饮先醉，不得意时山故浓。
只许国人知我陋，无妨高论笑吾庸。西岩近有灵芝种，为谢白云著意封。
【原诗句中夹注】
“只许国人知我陋”：见邵子无名公序。
“无妨高论笑吾庸”：见司马公庸书序。
日午
日午云轻草色苏，出门杖屦自徐徐。乾坤俯仰窥难见，花柳青红画不如。
静处规模惟厌小，动时文理却嫌踈。眼前光景无穷态，注尽濂溪太极图。
偶成
一语未能分付时，难言方信到真知。道参天地用何小，心有羲皇生岂迟。
后世直须要扬子，百年即我是钟期。折花笑对沧浪影，不觉东风就手吹。
湖上
湖上幽居事事幽，卧看书卷坐垂钩。晴窗闲是长年国，暑簟静为无热丘。
心远何妨在人境，室虚元自有天游。家人大笑询生理，报我西风咫尺秋。
十月朔展省后登古城有感
手线西风失弊衣，高城烟树挂斜晖。徘徊飞鸟不忍去，荡漾沧波如欲归。
几为霜来惊露往，每因物是见人非。诗书未办乡邻化，道德初心恐易违。
道士孙伯英容城故居·并序
伯英，名邦杰，世为县之贵族。遗山元公为作墓铭，称其游太学所与交，皆天下名士，气甚高。见金世已乱，天下事无可为，思得肆志方外，以耗壮心而老岁月。遂为黄冠师以终，葬亳之太清宫侧，时年五十一。因儿时，尝见先君子录其家世文行之美，以示乡人。今过其居，感而赋诗。
政敎才气敌希夷，冠帔翻然亦未宜。谁办胡寅论鸿客，只除坡老识安期。
可怜乔木空秋色，惟有青山似旧时。欲传先贤问遗事，故园猿鹤不胜悲。
【原诗句中夹注】
“谁辨胡寅论鸿客”：见《读史管见》。
“只除坡老识安期”：见《安期生》诗。
【注】先君子：对已故父亲的称呼。
静修父述，字继先，好读书，明於藻鉴。静修常过方古故居，谓其人近史家所谓独行。先人尝举以律乡里之贪鄙者，乃作诗云：“还家游子悲千种，念旧思亲泪最青。”亦与此诗用意相似。
过乡县西方古故居·并序
古，金大定间人，尝举进士不第，遂归。独居一室，置琴书其侧，不妄与人交。县令佐公服候门，亦以逊辞谢遣之。有田数十畒，食其所获。如菽熟，惟食菽。乡人好事者，欲以米易之，不听，曰：是天所食者，不可易也。监察御史按行郡邑，闻其行，止之不报。其为人，盖亦近于圣学之所谓狷，史家之所谓独行者欤。先父每举以律乡人之贪鄙者，故乡人至今能道之。古死无后，其丘陇已为樵牧区。今过其居，亦莽焉荆棘中矣，不觉感叹。夫发潜德而纪先贤，实后生之责也。顾力未能焉，姑题诗以纪先父之训云。
名姓初闻自过庭，山田力食老穷经。乡闾月旦归公论，耆宿风流尚典刑。
感事重吟凫绎集，怀贤谁筑聘君亭。还家游子悲千种，念旧思亲泪最青。
登雄州城楼
古戍寒云接渺茫，故乡游子动悲凉。江山自古有佳客，烟雨为谁留太行。
野色分将愁外绿，物华呈出夜来霜。海门何处秋声急，极目沧波空夕阳。
梦先陇
望望东阡见松桂，孤云为我且踟躇。十年一梦等闲过，四海此身何虑无。
千丈春晖空寸草，万山明月只啼乌。旧家三径今谁主，羡杀河汾有弊庐。
宿玉泉村
先父尝欲卜隐于此
怪见清晖逼晚襟，太行眉宇未消沉。徘徊终日不忍去，寂寞高盟如可寻。
欲向孤云问踪迹，只应老树记登临。栖迟零落今如此，泪尽韦斋刻印心。
外家西园李花
无边晴雪映柴扉，梦里繁华又一非。人与丘山属零落，天敎草树记芳菲。
每因寒节来相访，重为余香不忍归。里社他年有成约，结菴终拟号春晖。
入山
草露蛛丝晓日明，乱虫秋意有先声。屈盘未转坡陀尽，苍翠忽从怀抱生。
一径峰回失南北，两山云近异阴晴。天公若会登临意，可信伤心画得成。
晚眺
岩姿浓淡似吾诗，云点青山学鬓丝。老树遗台秋最早，斜阳流水鸟偏迟。
无人能解此时意，如我曾来前古谁。本为登临解陶写，岂知摇落更堪悲。
山中月夕
满怀幽思自萧萧，沉对空山夜正遥。四壁晴秋霜著色，一天明水月生潮。
歌传岩谷声豪宕，酒泛星河影动摇。醉里似闻猿鹤语，百年人境有今宵。
恶鸟
山中夜夜闻恶鸟，恶鸟声中似诉渠。气运变迁皆以类，阴阳对待不相无。
形声如此谁怜我，天地初生已有予。能办春风长白日，愿将花柳付提壶。
五月二十三日登城楼
独倚危栏数鬓毛，一帘轻燕晚凉高。云移山影乱初定，雨带风声来渐豪。
物外此天才一幕，人间何事不秋毫。远游未尽平生兴，几欲狂歌续楚骚。
晓出西塘
塘水随人缓歩行，哀湍激石故轻清。太行秾秀霜洗浄，全赵规模天凿成。
偶为登临发悲咏，忽从毛发散秋声。殷勤莫尽樽中酒，留到青山佳处倾。
南楼
登临秋思动乡关，展尽晴波落照间。叹老自非缘白发，爱闲元不为青山。
几经分合世良苦，不管兴亡天自闲。初拟凭栏浩歌发，壮怀空与白鸥还。
良辰
莫遣闲愁负此身，莺花逐日是良辰。乾坤疴痒元关我，土木衣冠亦象人。
大德岂容轻录怨，小疵休废更求醇。此中空洞浑无物，万紫千红总属春。
午睡
闲中何事不清妍，鸟恋花阴伴昼眠。窗外雨晴山有晕，枕边风息树无弦。
面前多放宽平地，方寸严临咫尺天。万古羲皇有余意，不妨分我百来年。
新晴
小雨新晴草色苏，家园生理未全踈。埋盆欲学鱼千里，试地先栽芋一区。
时与老农谈稼穑，不因闲客罢琴书。乾坤妙处无人会，卧看墙阴雀哺雏。
野亭会饮（三首）
其一
列坐平分草色匀，四围天设翠屏新。不可一日无此客，安得四时长是春。
野鹤自成难进状，江鸥不作近前嗔。鸟声似向花枝说，好个羲皇向上人。
其二
曵杖萧然一幅巾，山夫野老解相亲。横身物内谁为我，赋象天中彼亦人。
细数平生无此会，不来一醉负今春。举杯自寿复自笑，万壑烟霞吾岂贫。
其三
行乐人生当及辰，今朝光景为谁新。林阴薄薄微露日，花气溶溶暖著人。
春色十分看欲尽，鸟声千种听难真。东风就手吹残酒，无限青山动翠鳞。
浅酌
浅酌微吟意自真，新诗改罢酒微醺。流莺暗逐春光老，独鹤潜惊夜景分。
共见白驹如晚景，岂知苍狗是浮云。无边风月谁无分，只恐灵台未属君。
梦镇州潭园
先父旧隐
昨夜分明是镇州，溪潭先子旧曾游。魂来千里太行碧，梦觉满庭烟水秋。
古淡园林无限意，登临今昔几人愁。当年猿鹤应无恙，争信书郎漫白头。
过镇州
太行迎马郁苍苍，两岸滩声带夕阳。霜与秋容增古淡，树因烟景恣微茫。
阅人岁月真无谓，得意江山差自强。曾记城南旧时路，十年回首尽堪伤。
井陉淮阴侯庙（二首）
其一
饥僮羸马倦重游，万将分兵此坐筹。灭项岂知秦尚在，夺齐便觉汉无忧。
英彭一体谁遗类，绛灌诸孙自列侯。爱杀鹿泉泉下水，乱山百折只东流。
其二
许身良犬笑君痴，怏怏难胜已自危。知数相推难免死，才名如此岂无疑。
两年藩镇真犹假，十载君臣喜又悲。最恨当时萧相国，直敎三族到全夷。
【注】“知数相推难免死”：推，四库全书钞本作“催”。
读汉高帝纪
礼乐经秦扫地空，遗民洗眼续王风。规模自袭挟书律，举错惟推约法功。
鲁国两生心独远，新城三老义谁同。只知才到萧曹尽，可信高皇是沛公。
易台
望中孤鸟入消沉，云带离愁结暮阴。万国河山有燕赵，百年风气尚辽金。
物华暗与秋容老，杯酒不随人意深。无限霜松动岩壑，天敎摇落助清吟。
秋夕大风有感
坤舆闻说若行舟，乘此真堪万里游。大块气豪知寡和，黄紬坐稳觉无求。
窗间小草根自贺，云外高松声亦愁。明日西山想清瘦，天敎老眼看晴秋。
盆池
自惭眼孔一盆多，奈此无边风月何。莫道浑非九云梦，不妨能著百东坡。
斡旋在手天随转，虚静如心景自过。谁弄扁舟诧吴越，为言吾老怯风波。
水灯
南湖新绿破春容，一炬才分万炬同。共说金膏能有景，岂知阴火解生红。
鱼龙水乐三更后，星汉仙槎一色中。唤起东坡看清晓，向来碧海又青铜。
方镜
当年玉斧落何方，阴魄谁敎拟大阳。翻起坤舆看鳌背，借来心镜发天藏。
衣冠严肃知无愧，肝胆轮囷觉有芒。四海风尘竞白日，讬身分我鉴中凉。
西窗
洛水秦山梦寐前，风流陈邵两癯仙。中峰太华五千仞，皇极一元十万年。
厮役阅来归旧隐，迷藏画出称高眠。人间此意今谁会，卧看西窗生暮烟。
有怀
飘飘遗世觉身轻，尚友千年凛若生。瑞日祥云程伯子，冰壶秋月李延平。
浮尘沧海人事换，晴雪太行眉宇清。倚杖归来北窗下，一樽浊酒为谁倾。
记梦·并序
至元戊寅十一月二十四日，梦十余老翁衣冠甚伟，以章疏荐予，章中署予为金文山人，而见称之语甚多。既觉，惟记“松栢岁寒，桑榆晚景”之句，而毎句之下又各忘其六字。遂以诗记之。
梦中说梦已成痴，更拟从翁问所疑。松栢岁寒应有谓，桑榆晚景欲何为。
名书丹阙非吾望，家在金文不自知。果有仙山隔尘土，先生亦欲住仇池。
捲帘
捲帘云树散微明，淡似幽人百虑轻。真宰雕镂亦良苦，洪炉消铄似无情。
空岩月出人境失，灏露秋严山气生。欲写天机谁领会，西风吹作棹歌声。
偶作
为贪风月重登临，感慨幽怀不易禁。静里形神君与我，眼中兴废古犹今。
区区此世真何物，落落平生只寸心。闻道江湖好烟水，飞鸿沉灭有遗音。
【注】“飞鸿有沉灭遗音”：另本作“灭没”。
高亭
高亭云锦绕清流，便是吾家太乙舟。山影酒摇千叠翠，雨声窗纳一天秋。
襟怀洒落境长胜，云影空明天共游。笑向白鸥问尘世，几人曾信有沧洲。
【注】“便是吾家太乙舟”：乙，四库全书钞本作“一”。
放歌
未须鹏翼赋垂云，老眼水壶亦自新。碧落银河见高举，红尘白日属何人。
累累坐阅秋风客，扰扰空悲地上臣。左挽浮丘一杯酒，吾言夸矣不须嗔。
自适
久矣黄尘绝往还，惟余风月到柴关。清霜烈日从渠畏，野鹤孤云觉自闲。
天上银河连碧落，人间秋色对南山。高吟大醉尧夫老，只有豪夸不易删。
【注】“野鹤孤云觉自闲”：觉，四库全书钞本作“适”。
老岸
老岸阴阴云树清，紫门寂寂绿苔生。空明万象随月出，水墨四山因雨成。
千古心期破茅屋，百年人事短灯檠。道人不是悲秋客，听尽踈蛩夜夜声。
世上
世上悠悠尽自争，眼中隐隐放敎平。飞蝇触鼻人争怒，落叶临头我漫惊。
既有阳秋暗消长，何须青白太分明。蒺藜原上青霜重，辛苦十年跣足行。
几叶
几叶踈桐万斛秋，四山清露一窗幽。人能知足随处乐，心若忘机百虑休。
事物阅来如有悟，囊箱空惯已无羞。醉中曾听家人语，老子年来不解愁。
万古
万古遗编未寂寥，一窗风露晩萧骚。有时陶令羲皇上，何物元龙湖海豪。
鼷鼠千钧宜自惜，蟾蜍寸铁亦徒劳。年来点检人间事，问舎求田计最高。
老大
老大情怀随处乐，幽闲气味逐时添。平生长物不入室，一日百钱辄下帘。
题品云山宁有讳，收罗风月不妨廉。客来恐说闲与废，茶罢呼棋信手拈。
山石
山石那容玉独坚，人生磨灭殆天怜。画蛇最戒足无用，书马常忧尾不全。
谁见虎鬚真可捋，自惭鸡肋岂胜拳。误人每笑娄师德，不领春生未唾前。
人生
人生底用费闲思，物理通来尽我师。冻雀犹能乐生处，秋花元不厌开时。
齐姜必娶终无偶，秦越未生宁乏医。若道求安须待足，百年何日可伸眉。
夏日即事
迂踈争笑近清狂，多病筋骸可预防。久乏园蔬因种药，不留窗纸为抄方。
闲从鸟雀分晴昼，静与蛩螀共晚凉。莫道幽人好标置，北窗自古有羲皇。
冬日
砂瓶豆粥土床烟，中有幽人意漫然。元晦居山岂怀土，仲尼微服即知天。
闲中作计饱为上，书外论交睡最贤。小子应门当拜客，病夫便静乞相怜。
午窗
终岁柴荆掩寂寥，物情多忌恐难逃。家居关白惟求省，应物寒温亦惮劳。
陈瓘只知炊饼大，元龙新厌卧床高。午窗叶影风成阵，病拥紬衾气尚豪。
马酒
汉家挏马岂无传，力尽皮囊味始全。胸次沃焦常八九，眼中騋牝少三千。
百杯谁有神驹气，一幕何分勅勒天。彼酪犹能奴命茗，南风到此更凄然。
平昔
平昔襟期镜屡看，而今渉世愿高年。自怜不唾青城地，共笑仍忧杞国天。
履影无伤犹不忍，吹齑虽误亦当然。人间万事思空遍，依旧西窗理断编。
冬日
迂踈懒散百无能，半似田翁半似僧。制药就围煨芋火，检方聊趁剥麻灯。
自知豪爽今无复，共道痴颠旧不曾。闲倚南窗贪觅虱，敲门人怪不时应。
次人韵
乐天方识淡中甜，安土无妨著处黏。道在市朝皆可隐，机忘鸥鸟亦无嫌。
窗虚不碍山云度，树老惯经秋气严。世上闲愁浑几许，而今青镜满霜髯。
中秋
天借无云雨借晴，月边凉露滴无声。只知老子兴不浅，谁信太虚白亦生。
四海谁当共人影，寸心直拟配高明。乾坤元有冰壶在，回首红尘意未平。
【原诗句中夹注】
“四海谁当共人影，寸心直拟配高明”：二句梦中得。
人情
人情云雨九疑山，世路风涛八节滩。共说长安如日近，岂知蜀道比天难。
浮航莫笑腰舟渡，坎井终当系木观。会取登高有良法，此身何地不平宽。
【原诗尾注】温公日登高有法：徐行则不困，脚踏实地则不危。
有客
门前有客通名姓，一别十年记忆无。鬓发俱惊各衰白，行藏已渉几荣枯。
急呼满酌辞醅软，聊用亲尝补饭粗。深感故来兼久候，送归虽病不须扶。
雨夜
梦觉呼童问几更，未譍先作不平鸣。山深六月有秋意，夜静满城惟雨声。
四海虚名此身愧，百年浮世寸心惊。谁敎檐溜如愁思，欲断还连直到明。
【注】“譍”：古同“应”。
现前
万事除无取现前，此身随处可周旋。居南怀北岂安土，已夏愿春非乐天。
谁谓包涵心有外，我知弥满道无偏。洞观今古平平在，剩尽区区智与权。
上塚
乡邻见戏说儿童，日日相邀社酒红。故国无家仍是客，病躯未老错呼翁。
里胥验帖征游户，县长闻名谒下风。欲向溪南访乔木，不禁烟雨正空濛。
【注】“日日相邀社酒红”：红，四库全书钞本作“同”。
桃花菊
东篱元不是天台，谁挽春风到酒杯。丹药有灵能换种，黄花从此不须开。
已经晚节霜才识，不是寒香蝶亦猜。老眼渊明不今古，几回春去复秋来。
夏日幽居（二首）
其一
隐几青山意独长，回看人世易炎凉。栽培得力江陵橘，薄悪伤心陆氏庄。
莫就一时论绛灌，要从千载到羲皇。人间何处菟裘好，拟问希夷买睡乡。
其二
闭门终岁淡无求，云雨人情亦可忧。斗酒难酬满车望，杯羮直结杀身愁。
平生几两谩多苦，一日百钱姑少休。山鸟不鸣林影静，卧看蛛网罥蜉蝣。
【注】“杯羮直结杀身愁”：愁，另本作“雠”。
夏日饮山亭
借住郊园旧有缘，绿阴清昼静中便。空钩意钓鱼亦乐，高枕卧游山自前。
露引松香来酒盏，雨催花气润吟笺。人来毎问农桑事，考证床头种树篇。
晨坐
共笑龛中坐已痴，环堂灯火诵声迟。人才兴替世所系，瓶水温凉天可知。
差健每因多病后，一寒偏怯欲明时。三年马队成何事，采菊南山旧有期。
与客会饮野亭
遥岑一碧淡相依，野态行云意共迟。多病留侯宁复伟，长身诸葛但如痴。
相思千里尊酒尽，永啸一声山鸟悲。风袖翩翩此何处，青林西北雨来时。
【注】“永啸一声山鸟悲”：山，四库全书钞本作“小”。
过徐桥
老岸石栏曙色分，只疑身是入山云。十年往事不回顾，百里清泉如可闻。
人世谁敎有长路，坤灵终亦化尘氛。兴亡更遣陂塘在，几欲悲歌酒未醺。
白沟
宝符藏山自可攻，儿孙谁是出群雄。幽燕不照中天月，丰沛空歌海内风。
赵普元无四方志，澶渊堪笑百年功。白沟移向江淮去，只罪宣和恐未公。
过东安赵宋先茔
五李风烟惨昼霾，渠儿有志亦雄哉。累朝禅策皆虚器，千古黄袍又厉阶。
文物汉唐今已尽，史编南北更堪哀。荒坟一品知何处，犹遣石麟草半埋。
过东安
干戈天亦厌纷纷，豪圣千年共几君。太祖无心亦徒说，吾儿有志更谁云？
悲歌莫管千秋后，王气应无一品坟。今古区区等如此，五陵哀雁入秋云。
登武遂城
神州英气郁高寒，臂断争教不再连。千古伤心有开运，几人临死问幽燕。
平生卧榻今如此，百万私钱亦可怜。咫尺白沟已南北，区区铜马为谁坚？
【注】题另作“登武遂北城”。
登中山城
黄金一夕冷如鑌，刘项萧然恐未真。世事恶盈应有数，天心拨乱岂无人。
陵迁谷变横流地，卵复巢倾死节臣。毛发诸孙生气在，九原精爽禀犹新。
【原诗尾注】予曽伯祖奉议府君，贞祐初，死节中山，而举族没焉。
望易京
乱山西下郁岧峣，还我燕南避世谣。天作高秋何索寞，云生故垒自飘萧。
谁敎神器归群盗，只见金人泣本朝。莫怪风雷有余怒，田畴英烈未全消。
七月九日往雄州
秋声浩荡动晴云，感慨悲歌气尚存。洒落规模余显德，承平文物记金源。
生存华屋今焦土，忠孝遗风自一门。白发相逢几人在，苍烟乔木易黄昏。
武阳故台
仁义徒令此舌存，辙环初不救纷纷。天公欲为秦汉计，野色更无燕赵分。
满眼兵尘余故垒，一声樵唱入秋云。拟乘碣石观沧海，易水东流去不闻。
乡先生汉韩太傅婴墓
章句区区老益坚，百年轲死已无传。四诗今併毛公废，三策聊存董相贤。
祀典曾闻乡社在，荒坟重为里人怜。弦歌燕赵今谁见，高咏周南独慨然。
定兴文庙枯杏复花其尹求诗
县君奉议府君故治
手泽天敎桧蘖存，穷乡枯朽亦霑恩。敢将吾道论荣悴，且喜甘棠见子孙。
但使儒林有根柢，会看寒谷变春温。题诗当作诸公唱，百里东州又故园。
宿华阳台（二首）
其一
石径盘盘拥乱霞，云间鸡犬是谁家。空山月出人境失，高树露凉秋气加。
蜀道青天休种杞，武陵流水谩寻花。太行东北三千里，尽借晴岚染鬓华。
其二
夙志经纶尚未乖，消闲人去只蓬莱。龙门正要书堂在，天柱谁分户帖来。
云外久迟黄鹤至，梦中曾采紫芝回。秋风何日飞来得，重免移家载酒醅。
饮闻鸡堂
出门人事厌纷纷，春色三分已二平。十步离山九回顾,一杯到手百无闻。
苍茫天地有如此，磊落古今何独君。欲向荒台问遗迹,水明沙浦只行云。
宿乡僧致公房
倦客归来借夕眠，偶因相敬识君贤。常勤有酒沽陶令，每愧无衣谢大颠。
谓畅墨名聊汎应，论周阴助岂诚然。平生亲切冠巾语，欲发还休亦可怜。
九月晦日过镇州宿赵征士黄极道菴
惨酷奸讹祸世亲，翕张那复见真淳。藏来龟六终留壳，调中狙三已自尘。
符药真能度衰俗，渔樵却恐有幽人。摩挲石刻皆名笔，庭下寒花不似春。
【原诗尾注】菴取象藏六。
宿赵山人房有怀
书剑南游气吐蜺，归来华发首难低。江山应识千年鹤，豪杰空惭半夜鸡。
物外有天藏太古，人间何地种丹荑。相思日暮一杯酒，望断碧云何处栖。
宿龙宫
拟欲题诗赠白云，且倾浊酒洗尘氛。闲将谈笑论当世，却喜称呼是隐君。
天柱旧曾分户帖，神林今又有移文。夜深长铗悲歌罢，此曲山灵恐未闻。
玉乳峰
乱山如拥欲争先，惟许孤峰入马鞭。旧见剑光曽犯斗，谁敎箭筈亦通天。
只应绝顶千年石，中有齐州九点烟。安得凌风乘此去，东游沧海看桑田。
洪元宫
明日拟到天城
树边平野接晴霞，脚底清江走白沙。方外道人留客住，门前尘世倩山遮。
自惭烂赏无多暇，更有行窝第二家。烟雨两陂皆古木，兴来便作上天槎。
唐张忠孝山亭故墓
断碑藩镇记当时，杯酒谈兵少牧之。山色何曾间今昔，人才初不限华夷。
水波风起心犹壮，木杪秋生鬓已知。莫更候云台上望，武阳禾黍亦离离。
【注】“人才初不限华夷”：华夷，四库全书钞本作“崇卑”。
双清堂遗址
心远由来地自偏，若分心跡已非贤。结庐人境元无害，跨鹤杨州更两全。
石顶经龛有随处，山中学馆竟何年。马头果要为初祖，拟问西岩借一廛。
【注】诗题“双清堂遗址”，四库全书钞本作“双清空堂遗址”。
张氏西园
水府生烟晚更苍，翠阴含雨暗生凉。人间岂有赤松子，天上应无绿野堂。
一日平原惊客散，千年郭隗又台荒。谁敎老树夕阳在，留与凭栏遣兴长。
贾氏溪堂
淡淡春波远更宜，丘山华屋总成非。来今往古年华在，厚地高天人力微。
世上红尘无此客，杯中明月有清晖。燕南盛事君须记，曾为东湖尽醉归。
憩谒山寺
石田霜落晩箫骚，一径禅扃亦自高。九万里风安税驾，三千世界等秋毫。
山哀似苦天相罩，秋老不禁诗大豪。西望双龙有高隐，结菴终拟近林皋。
会饮北山
相逢相饮莫相违，往事纷纷何足悲。别后几经沧海浅，归来岂止昔人非。
此山变灭终如我，后会登临知与谁。今古区区等如此，不须辛苦叹斜晖。
暮春山游
万山傍绕翠争新，两涧平分月有邻。木抄柴关如看画，松阴苔径欲凝尘。
浮云柳絮人间世，流水桃花物外春。杯酒狂歌极浩荡，野烟晴树望中匀。
春日游山
川气迎晴淡作春，泉声招客浩如神。随时俯仰有鱼鸟，乘兴往来无主宾。
碧水白鸥心共往，浮云苍狗态谁真。平生经济程夫子，年少看山意已亲。
【原诗尾注】“不是吾儒本经济，等闲争肯出山来”，明道少作也。
西山雅会
山色旧无今日浓，雅期新得与君同。胸怀霁月千年后，樽俎春风一月中。
静里乾坤无彼此，眼前花柳各青红。高情久已忘琴了，谁管残阳送去鸿。
【注】“樽俎春风一月中”：樽俎，四库全书钞本作“樽酒”。
水北道馆
会从气朗看春朝，始信兰亭水石遥。物外壶公能避世，山中巢父不知尧。
波间明月随吾取，松上白云如见招。晓策重来有成约，无妨谈易对渔樵。
有怀
百年身世付秋毫，万里云霄有羽毛。楼上诗成山欲动，眼中人去气谁豪。
崔嵬自可兄呼石，憔悴直须仆命骚。樽酒论文复何日，西风迢递暮鸿高。
九日客至
有人车马访柴桑，怪见寒花满意黄。莫对青山谈世事，试将华发照沧浪。
渊明不与白莲社，程子犹怜绿野堂。他日燕南话耆旧，此回风味亦难忘。
除夕
莫道春风室罄悬，试看孤影伴颓然。浮云往事空千变，清镜明朝又一年。
头上无绳系白日，胸中有石补青天。几时能了西山约，六角黄牛二顷田。
秋夜
已喜山深称野情，每惭无物慰诸生。人贪日课不时睡，鸡为诵声长早鸣。
病后端居信张咏，静中未发有延平。谁知今日绝弦意，却恐人间知此声。
又
坐困沉思强起行，虚庭凉露下无声。为尔寂寂人莫笑，不肯碌碌君何成。
万古兴亡天亦老，百年身世夜难明。情知不为学仙去，也欲蓬瀛寄此生。
新历
山家历日年年有，林鸟园花报四时。建戌预求寻药月，逢辰要及种瓜期。
胸中尧典二三策，梦里豳风第一诗。余韵千年宛如在，晴窗捲卷不胜悲。
偶得
自觉筋骸老渐顽，曾经坚脊度危关，清霜烈日留身后，秀气春风拂坐间。
复有颓波如底柱，莫教秋色避南山。云鹏税驾今无地，几点江鸥尽日闲。
【注】“几点江鸥尽日闲”：几点，四库全书钞本作“羡杀”，诗题，四库全书钞本作“偶成”。
【注】四库全书钞本于续集中收录《偶得》二首，此为其中一首，
“复有”作“自有”，“几点”作“羡煞”，余同。
放歌
莫道人生能几何，金银宫阙亦无多。垂杨流水轻风里，碧落银河暮雨过。
天地此身真逆旅，云山到处是行窝。九原唤起尧夫老，我举一杯君试歌。
野兴
得意江山入酒樽，乾坤英气未沉沦。莫思世事兼身事，不薄今人爱古人。
明月清风无尽藏，野花啼鸟一般春。客来惟说烟霞好，只恐先生醉后嗔。
秋郊
行过青林径欲还，谁家茅屋在林间。云初涌出半含雨，风渐吹开微露山。
世味尝来知懒贵，物华老尽觉秋闲。天敎胜境为诗敌，未许幽人稳闭关。
西湖
水窦深藏十畒烟，卖书直欲买鱼船。数椽破屋已自足，四海虚名良可怜。
醉后不知清露下，兴来拟共白鸥眠。濂溪谩有当年志，老去而今只爱莲。
对菊
迂踈不办一身谋，鬓发空添四海忧。画本流民今复见，诗家逃屋为谁留。
黄茅安得千间厦，白布空歌万里裘。政有南风曲中意，可能独醉菊花秋。
悯旱
农父看云泪亦干，灵湫谁信欲生烟。万金良药汗犹出，一寸丹心天可旋。
未便无飡思乐土，不禁忧国愿丰年。为占河汉中宵起，独对残灯理断编。
城楼待雨
雨入江楼势欲吞，雷轰何止语难闻。未忧彼岸将为壑，只恐吾山尽化云。
风伯为谁能却敌，物华依旧叹如焚。百年人事今如此，猛拍栏干怨夕曛。
溪光亭看雨
万山齐拥白烟来，木杪先声失怒雷。海岳奔崩换毛骨，乾坤收敛入胚胎。
龙公所蕴有如此，尘世一清何壮哉。坐看神功空束手，夕阳华发对苍苔。
积雨
万象何为入杳冥，悬知物外自高明。前年忧旱有今岁，半月闭门如一生。
捧日谩劳中夜梦，补天谁识寸心诚。阴云政使高千丈，坐受鱼头恐未平。
秋霖
春旱泥仓恐谩传，谁从积雨得丰年。麻衣有垢供秋藓，土銼无文换暁烟。
果为松薪禁明月，真敎斥卤变桑田。胸中几许晴霓在，四海霖霪独慨然。
次韵闵雨
已酉丰凶不偶然，今年千里土生烟。梦游乐国毎嫌觉，望见仙云犹酷怜。
毕竟蛟龙思得雨，何劳虮虱谩呼天。山人万虑消磨尽，惟有忧农阻静便。
癸酉大雨次人韵
黑风吹海入天瓢，谁信银河直下潮。浑沌只疑还太古，规模应欲复唐尧。
衣冠半夜方孤坐，尘溷千年共一漂。且喜开帘见白日，不须陇畒问秋苗。
海南鸟
越鸟群飞朔漠滨，气机千古见真纯。纥干风景今如此，故国园林亦暮春。
精卫有情衘太华，杜鹃无血到天津。声声解堕金铜泪，未信吴儿是木人。
白海青
扶余玉爪旧曾闻，青鸟犹霑海气昏。掌上风标有如此，眼中神骏更怜君。
平芜未洒头鹅血，春水谁开猎骑门。过雁昏鸦莫回首，霜拳高兴在空云。
爆栗
山家爱客夜留连，奋发惊闻一栗先。凿窍谁言无浑沌，弄九今喜得天全。
香甘合用金瓯选，冷淡那容玉版禅。回首燕秦几陵谷，眠中繁富竟何年。
【原诗尾注】近世人家避栗税往往伐去。
醉梨
白雪春香洗未残，玄霜谁遗冻成团。漆封圆颗盘增滑，蜜和浓浆齿避寒。
绿蚁从今忘病渴，金花无地着余酸。快人风味依然在，莫作寻常软熟看。
【注】重复收录。见后《即席以韵课诸生东斋诸物》。
饮江汉白
高亭饮兴动江山，为捲滩声入坐间。糟麯真能酿沧海，鱼龙直恐尽神奸。
襄流谩说葡萄暖，仙国曾分玉液悭。闻道兵尘埋楚甸，一杯谁与洗愁颜。
蔷薇酒
颜色酴醾茉莉香，琉璃到手会须尝。一杯沧海泡成幻，万古花菴醉有乡。
凉冷并收天水碧，轻醇犹带女真黄。锦囊尽贮春风在，别是仙家不老方。
【原诗尾注】服食家有饵蔷薇法。
黄精地黄合酿甚佳，名以地仙酒仙家名品对嵳峩，谁信幽人用物多。酒面白云招我在，杯中华发奈君何。
西山秀气斸欲尽，易水寒声酿亦和。未望天行望千岁，举觞当和紫阳歌。
【原诗尾注】“云卧天行，非予敢议，守一处和千二百岁”，晦翁调息箴也。
玉柱双清香
二气元从太极分，浮云起灭见来真。白虹贯日豪华散，砥柱中流意象新。
方寸有灵涵大块，头颅无物隔苍旻。蓝田万里烟生玉，禾办晴窗半穂春。
【原诗尾注】“心无外，体无间”，吾薰炉铭也。
玉簪
花中冰雪避秋阳，月底阴阴锁暗香。玉痩每忧和露滴，心清惟恨有丝长。
且留宛转围沉水，莫遣联翩入粉囊。只许幽人太相似，苍苔踈雨北窗凉。
【注】重复收录。见后《即席以韵课诸生东斋诸物》。
反垂柳短吟
偃蹇高松雪漫飞，最怜憔悴绿杨枝。青丝曾识莺声软，黄叶俄惊马足迟。
有分只偷春色早，无心要结岁寒知。不应再得东风力，更与行人管别离。
次韵刘尚书尊号礼成
万姓瞻天仰泰阶，老人星见五云开。混同直拟千年论，积累元从百世来。
含哺岂能逃帝力，有根无不待春雷。举头日近长安远，葵藿倾心即寿杯。
答或者以所注孙子见示（二首）
其一
学术兵农岂尽无，规模如此亦区区。权书不免增多口，霸论谁教混一途。
亲手申韩如果有，许身管乐未全诬。千秋万古中庸在，留与横渠作后图。
【原诗尾注】《邵公武读书志》有横渠少年注尉缭子一卷。
【注】邵公武，四库全书钞本作“晁公武”。
其二
谁遣欧阳笔有神，微词端不赦尧臣。樵夫见笑宁无愧，童子羞称亦可人。
但得躬耕全性命，犹胜偏霸在风尘。蒭荛一语宜深听，楼上元龙且莫嗔。
次韵答范阳郭生
黙坐谁窥乐境深，无弦初不用知音。曲肱睡起亦何事，弄月归来徒自吟。
多愧寄书勤访道，未嫌倾盖即论心。西山百里平如案，欲认东州烟雨侵。
次韵答赵君玉
万古西山翠不收，一菴今在白云头。开轩招月淡相对，倚杖听泉清可收。
已喜凌空有高兴，岂知卧病阻同游。南湖灯火十年梦，旧好何时得重修。
【原诗尾注】来诗有“千岩万壑春风动，安得凌空访静修”之句故及之。
傅彦和寿予诗以韵答
遁世今成辟立山，伤时时复井生澜。希夷老不留张咏，康节初曾笑谢安。
岁月妒人双鬓老，江山分我一杯欢。因君唤起扁舟兴，拟画临流白帽间。
次韵答王之才见寄
潇潇霜叶打窗踈，耿耿寒灯伴独居。乡议谩评康节僻，后贤方识子云书。
诗成已破三缄戒，臂稳因思九折初。明日相望在何处，青山佳处即吾庐。
次韵答张梦符侍郎
癯然一榻卧成痕，多病人踈自古云。执别三年犹念我，开缄千里若逢君。
家声旧仰辽东鹤，才望今称冀北群。每忆琴尊前日雅，几回搔首赋停云。
寄张之杰
便拟庭闱捧檄过，直须随俗苦扬波。一瓢有乐谁云细，三釡无欢亦谩多。
战国遗风余管乐，南朝清议尚王何。见人时样知吾拙，独诵沧浪太古歌。
寄彦通
青刍白饭思悠然，灯火山亭暮雨前。不意相思浑百里，直敎一别动经年。
久甘分席樵夫下，敢望过门长者先。自是烟霞爱招客，可无佳句助清妍。
示彩鳞
相思拟话百年情，灯火直须几彻明。继志未论班氏史，隆师何用郑公名。
人门忠孝宁无责，学术渊源先有盟。欲寄君诗仍感泣，野夫能有几门生。
示有寄
南邻新脍北邻醅，莫忘莲湖旧钓台。根底自宜留故土，焰中真见有寒灰。
短长无就相形看，消息当从既往推。遥想西城共登眺，水光山色亦悠哉。
付阿山诵
十畒荒田不自耕，半空楼观几时成。人因遇困方言命，我为求奇反丧名。
此去要知灯是火，向来空指雁为羮。新诗铭在山童口，百过高歌告乃兄。
送董巨济寻亲
花绕东邻竹马鞭，春随西舎板舆肩。白云尚在栖迟地，彩服俄惊喜懼年。
樵爨定知生处乐，儿孙多向老来怜。阿翁别后还家梦，比拟思亲恐未偏。
送人官浙西
江海十年几战酣，劫灰飞尽到耕蚕。乱离文物想犹在，凋弊征科恐未堪。
眼底兴亡即今古，胸中形胜欠东南。因君渐有扁舟兴，伫待清风洗瘴岚。
送人官吴中
天撤藩篱要混通，古来佳丽数吴中。送君如对秋风起，恨我不随江水东。
五瘴可防乡土异，孤云须念母心同。画图留取风烟看，莫趁并刀一剪空。
张仲贤宣慰淮东，过余山中。临别赠诗，庸见定交之意云
昨夜相逢终夕话，今朝送别百年情。世缘尽付禅心在，官况并随诗境清。
此日救焚犹有望，他年勇退岂无盟。知君苦爱希夷老，莫厌山深不寄声。
郭太守提举松江
蔡公声望动江东，应识头颅肖外翁。陵谷初经新化日，蓴鲈不似旧秋风。
看云正要忘忧计，避瘴无如寡欲功。万里吴松凭寄语，并刀明日试胸中。
赠韩道人
积学输翁气稟真，胸中鹏赋自凌云。灵砂换骨知何物，道箓降心亦谩云。
铜泣露盘经几见，鹤言华表竟谁闻。风流大父承平事，赖有当年李少君。
【原诗尾注】韩及识余先大父，今百三岁矣。
【注】“积学输翁气稟真”：翁，四库全书钞本作“君”。
赠司马道士
仙界清凉亦陆沉，风流儒素渺难寻。白云自解留佳客，青帔端能烁壮心。
知已未论鹏鸟赋，移人先听水仙琴。野人近有南来兴，乞我菴前十畒阴。
【原诗尾注】司马氏陵川名家。陵川，或谓清凉境界。
赠赵丈八十诗·并序
赵丈，字泽民，金义宗初年应律科，中天下第一授商州知法，寻除左部检法，迁新息令。北渡客顺天中统，初擢为左三部司正，致仕景州判官。为人乐易寡黙，尝与先人同应真定宣抚司辟召，故予以父执事之。
今年八十余，里人好事者荣其寿，诸公为赋诗而求予倡焉。
律学专门自可疑，更从报施论心期。干戈留在三章法，松菊归来两鬓丝。
再世通家惟此老，百年渉世亦吾师。平生办作耆英序，惭愧胸中寿域碑。
都山刘丈九十诗卷
感事还悲负米身，此生无复九龄亲。干戈谁共知年喜，天地独全爱日真。
只拟商颜亦秦土，岂期唐水尚尧民。胸中寿域平生在，开卷题诗觉有神。
訾相士诗卷
形声感物即天成，善恶因心有相生。人事百年随反覆，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:32:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>