<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●序,●庆芝堂诗集卷一,●庆芝堂诗集卷二,●庆芝堂诗集卷三,●庆芝堂诗集卷四,●庆芝堂诗集卷五,●庆芝堂诗集卷六,●庆芝堂诗集卷七,●庆芝堂诗集卷八,●庆芝堂诗集卷九,●庆芝堂诗集卷十,●庆芝堂诗集卷十一,●庆芝堂诗集卷十二,●庆芝堂诗集卷十三,●庆芝堂诗集卷十四,●庆芝堂诗集卷十五,●庆芝堂诗集卷十六,●庆芝堂诗集卷十七,●庆芝堂诗集卷十八,●跋一,●记,●跋二,庆芝堂诗集全文在线阅读,庆芝堂诗集全文在线下载,大玄古籍书库">
<meta name="description" content="《庆芝堂诗集》18卷，收录诗文1312首。_庆芝堂诗集_全文在线阅读_庆芝堂诗集_全文在线下载_大玄古籍书库">
<title>庆芝堂诗集_戴亨_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">庆芝堂诗集</span> <br/>
          作者： <span class="inputVal" id="bkauthor">戴亨</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]107884</span> <br/>
          说明： <span class="inputVal" id="bkdec">《庆芝堂诗集》18卷，收录诗文1312首。</span> <br/>
          封面： <span class="inputVal" id="bkimg">Z_20254.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]庆芝堂诗集
[book_author]戴亨
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]107884
[book_dec]《庆芝堂诗集》18卷，收录诗文1312首。
[book_img]Z_20254.jpg


[book_title]●序
慶芝堂詩集敘
通乾戴老先生詩集序
序
自序
重刻慶芝堂詩集序：陳序
重刻慶芝堂詩集序：林序
重刻慶芝堂詩集序：李序
重刻慶芝堂詩集序：朱序
重刻慶芝堂詩集序：邵序
○慶芝堂詩集敘
海上兩大鳥一鳴一止三千春秋物之見異於眾者大抵不孑處也雖然龍無雲弗克神變化當其戢鱗鬣潛淵谷固自有其靈怪哉余邂逅遇通乾目為神仙謫墮人間相視莫逆而笑通乾數十年破屋冷銼力戰於風雨震電之中而學乃成為人質有其文義所不可賁育奪之不能以故世皆欲殺而余獨憐其才又歎其窮以老也間披其詩卷如武安交鋒屋瓦皆震忽而飈靜雹止空山寂歷其包蘊無垠而精力直入元始噫嘻此音絕響久矣余少刻意為詩洞冥沈精舉世不望一人知而對通乾恆欲尊酒叩其老去詩律之細也嗟乎斷鼇立極可推也雲門咸池可辨也通乾之詩豈無所自哉余心識其然而不欲為世俗道也通乾以詩卷屬余序聊識數語弁其端乾隆十四年己巳八月望後同學弟陳景元題於燕山居白書屋
○通乾戴老先生詩集序
籍隸遼陽居依冀北族由才大慧自性生春日吟成逼謝貞之挺秀秋聲詠就媲徐鉉之標英自此藝苑蜚聲文壇樹幟九秋月朗手攀丹桂之枝十里花紅躬與瓊林之宴乍傳臚於金殿即需次乎銓曹筆擅三長乃屈一行作吏才非百里那甘五斗折腰用是荒徑言歸遂初是賦袁安高臥孰踏雪以尋踪子雲著書誰載酒而問字類孫登之長嘯空谷傳聲並郢客之善歌曲高和寡所如不合豈詩人少達多窮隨遇而安由君子樂天知命籠雞梁燕詎如天際鴻冥穠李夭桃怎逮歲寒柏勁洎乎箕裘丕振堂構重新子則頭角崢嶸早卜干城之選姪則文章光燄聿徵黼黻之材韜略素嫺不乏緩帶輕裘之度簿書方展仍有敦詩說禮之風惟子姪之多賢為門庭之盛事氣之同也姪固比兒本惟一兮伯原稱父爰同車而就道遂冐暑以長征易水燕山迴眸漸遠吳頭楚尾極目非遙歷途次之關梁吐胸中之磈磊板橋茅店行人寫羈旅之情殘月曉風奇句獲山川之助前此舉頭見日仰瞻雙闕之巍峨今茲釃酒臨江俯睇五湖之浩蕩斯固行秘書之博洽遜厥蕭巯元才子之風流讓其峻整者矣
【 彥曾】 夙叨世好久欽水鏡冰壺忽覯高賢近挹光風霽月快傾蓋之如故臭合芝蘭得接膝以談心孚如膠漆席間肴饌儼謝家別墅之遊架上琴書宛阮氏竹林之勝親示一編之訂神遊千載而遙敦厚溫柔宗三百篇之旨嶔崎歷落裕十九首之長五字追蘇李之遺七言奪柏梁之座或為唱酬之作頌不忘規或為諷諭之詞變寧離正或泉流風發長歌則橫掃千人或琢玉鏤金短韻則推敲一字排比饒縱橫之致淡遠清幽豪宕兼頓挫之音抑揚宛轉向使登歌朝廟敷陳續雅頌之餘今既終老林泉瀟灑接羲皇而上尤惜一唱三歎作者之蘊甚長寸晷分陰閱者之時偏短微雲疏雨歎浩然之清吟流水高山愧子期之善聽所謂望洋而歎浩乎不知其津涯向若而驚茫乎不知其畔岸者也矧夫沅蘭湘芷靈均直溯高陽溪水花橋子美常懷天寶茲則言情之語皆根至性之真風雲月露之詞概加屏削俊逸清新之句俱受陶鎔寧第攜酒聽鸝作詩腸之鼓吹與夫解經重席奏書圃之笙簧已乎是日也細雨初晴小春方屆庭無爭訟邑有絃歌雛鳳新添占協熊羆之夢青箱舊付耳盈誦讀之聲喜賓至之如歸盤桓永日恨相見之已晚懷抱頓開我情將移如遇子春於海上天工所到疑對摩詰於畫中樽酒論文當前款洽暮雲春樹別後相思此地豈即剡溪卻似泛舟而訪異時來遊茂苑行將倒屣而迎也夫是為序時
乾隆十九年歲次甲戌九月日講官起居注司經局洗馬掌局事兼翰林院修譔加二級紀錄二次年通家同學弟韓彥曾拜譔
○序
余伏田里聞遼東三老人聲藉甚思見其人求其書讀之竟不可得三老人者李鐵君陳石閭戴通乾也甲戌季夏余至真州見通乾老人於官署老人篤於至性然諾不侵有忠孝大節先是老人誦余古文獎借推轂甚力及見則大喜揭藏稿示余瞿然洞心其富至星匝海孕總占作者之能而諸體盡得其勝渾涵萬狀直齊肩少陵而無媿曰偉哉世無此作久矣自風雅凌遲蘇李濫觴建安七子分路揚鑣至少陵遂奄有古今為繼三百之宗子老人起朔陲不由師傳覃思精契雄入九軍趣令諸子北面而頓挫沈鬱不使古人有餘能嗟乎數千年來號為作家多割裂大道不合不公標詭搆變塗人耳目迢迢古今起衰之功舍老人其誰與歸老人登進士第令齊河以伉直不苟合投劾歸鄉使老人少屈節已尊顯列貴人矣然所作未必不朽如是可信天之位置人才其好惡輕重非世俗所能測量也余窮於世久矣既悲鐵君石閭之已沒不得見獨見老人卒然所以慰藉之甚厚然則草就太玄不待後世子雲豈非生平之幸歟乾隆甲戌孟秋穀旦年家晚生任瑗拜題於真州之春風草堂
○自序
余幼病目失學年十五始就塾見王母圖為七古詩　先君子見之驚喜曰汝異日當以詩名天下時攻舉子業未暇也間為五七言律一日請五言古道何從　先君子曰十九首其源也手取讀之茫焉研思捐眠食者三日悟曰此非一人詠一事也風格古厚固不待言其中義蘊似亦有深淺之殊　先君子以為然　先君子負經世略復於藝術無不精深以抵其極其論詩也根柢毛詩楚辭涉於漢魏李杜盛唐以上他不必效也釋褐後肆力各家一以究十九首之法讀之取道之艱有倍蓰於世之營度所求者不唯姿性後人抑古人之堂奧有未易窺尋也久而知詩非藝術末技蓋體託於明道而語發乎性情山川雷霆風雪蟲魚花鳥可喜可愕之情狀日出而不窮皆道之散見者也如但取而寫目前之景豈知比興之遺哉必治吾之性情一軌於道而發於聲音者纏緜悱惻俾人讀之忽而咨嗟涕洟忽而奮袂起舞人心之同然雖百世如相接焉而高古雄厚博大精醇之氣骨識力又足以發其蘊而窮其變斯能盡詩道之極而無憾詩豈易言者哉余嬾不自收拾僅存者若干首敢謂能知道哉抑生平之精力嘗萃於此聊為子姪輩錄而藏之固不欲與世之立壇坫者較工拙念得之匪易時一覆視以自賞於荒墟寂寞之濱云爾乾隆戊寅八月遼左六十九歲老人戴亨書於昭文官署
○重刻慶芝堂詩集序：陳序
瀋陽為我國家龍興奧區山川風氣磅礴鬱積人文應之故遼左之詩大抵蒼莽高涼沈鬱深厚稱其土風其乘時得位以勳業自見者無論己百餘年來詩人之雄尤推李鐵君陳石閭而通乾老人頡□其間鳳覲虎視同時有遼東三老人之目今讀慶芝堂詩集則和平淹雅才力大而根柢深古體寢饋於建安七子而波瀾意度出入少陵韓蘇之間近體則胎息沈宋以汎濫於大歷十子揜有眾妙集詩人之大成何其盛也予早讀先生詩而不能見其全集旬宣吳門庫尹荊君梅伯適重琹是集告蕆而請序於予歍虖國家承平垂二百年雅化漸摩無間南北先生以名進士出宰齊魯循良之績炳於載籍中歲致政益肆力於詩上下千古以求國風二雅三頌之淵源練奮末廣賁之音底正大和平之域益有出於鐵君石閭所不及者非一方之詩天下之詩也是集乾隆戊寅刻於昭文縣署鐫版久佚印本亦漸稀梅伯為先生外孫復梓以行世夫先生之詩騰光揚輝千態萬狀自足不朽而梅伯篤於外家凱風寒泉之思抑亦有得於詩者歟時道光丙申孟夏江夏陳鑾譔
○重刻慶芝堂詩集序：林序
遼陽三老人獨遂堂先生舉進士由儒官為縣晚從其猶子江南任所遊歷較廣詩尤卓然舊刻漫漶其外孫荊君道復佐藩來蘇購得昭文縣齋初刷本重付剞劂去先生之卒數十年矣古來文章家其傳之久且遠者每在後人之珍重愛惜而後人非賢有文者其視先人手澤所留曾不如田宅貨貝之可重子孫且然矧他姓乎近乾隆間餘姚盧紹弓學士傳其外祖馮山公解舂集播稱蓺林今乃再見荊君矣抑荊君有言是其母夫人嘗有志於此記不云乎善則歸親其斯之謂乎而先生之詩其猶子始刻之兩郎君校之久則傳諸其女以及其外孫視中郎柏匱之感幸不幸何如者而遼陽三老人詩獨先生所傳更顯不可大慰於地下乎至於氣格之高邁神味之淵恬則體託於明道而語發乎性情先生論詩之旨世必無以易之也荊君請序於余為言略如此道光十有六年丙申秋七月侯官林則徐書於吳門節署之小滄浪館
○重刻慶芝堂詩集序：李序
余歸田後出處殊途不與當仕通一剌丁酉夏遇藩佐荊梅伯於黃氏園中即心識其人然猶遲徊不通剌者半載今年春始一往見壁上懸草書一幅書自著五言詩一章
【 即集中自遼東抵京晤天峯雲浦鶴亭訂西山之遊作也余以時考之先生由京解館赴遼營窆百日事竣時在乾隆甲子五月下澣先生年五十有四】 寫作並臻高邁決為名人手筆媿余孤陋不知為遼東三老中通乾先生也越三月梅伯邀飲衙齋出其所刻外大父慶芝堂詩集十八卷貽余具言其購本重雕與所遺壁間墨蹟顛末甚詳余受而讀之竊歎先生真天生詩人也古人詩集編年者易悉生平此集序體而兼編年一生之顯晦安危窮通順變與夫學問根柢性情植品百數十年後猶髣髴如見其人蓋先生幼遘家難克自樹立登賢書成進士試校官遷縣令政聲卓卓為時所忌假使少貶其操阿意曲從則上官能殺之亦能生之秩奚止七品遇何至終窮而先生不屑也讀感遇第五章當日之上官氣燄可知讀留贈張稼蘭第二章當日之同官迎合可知先生自此一蹶不復振矣先生詩學自此日進而無疆矣綜計一千三百一十二篇中絕無隻字干謁當軸亦無片語諛媚要津間有介壽稱觴由此感深知已偶涉微詞託諷無傷小雅怨誹先生之篤天倫愴霜露見於母病奉窆喜捷諸篇先生之重友誼尋車笠見於哭陳憲圖陳石閭諸篇先生之戀軍國痛民瘼見於鐃歌金川苦雨行憫流亡驗被水諸篇至其胎息毛韓醞釀漢魏殫精覃思瑤情瓊想則先生訓士吟十八首及與友人論詩已自言其得力之由導人以尋源之祕無庸贅信乎先生真天生詩人也客有從旁哂余者曰子謂不與當仕通剌藉非遇梅伯於黃園出全豹於席上何由津津樂道如此余解之曰梅伯固吏而仙者詩不云乎文章有神交有道少陵此語非虛浮從古名山留大業知音端不在當年
【 皆集中句】 客唯唯退是為序
道光十有八年四月立夏日長洲李清傑書於秋心書屋
○重刻慶芝堂詩集序：朱序
詩與文無二道深於理者其詞必醇是故江都中壘昌黎歐陽考亭之文非復尋常之文而陶靖節杜文貞之詩尤非復尋常之詩自有以唫咏為抒寫性靈之具不盡關學問於是妖浮纖靡俚淺之響雜然競作而風人之旨蕩然盡矣戴通乾先生為瀋陽三家之一就傅時即耳其名而全集流傳甚少常以不得披覽為恨今年攝藩中吳筦庫士荊君梅伯以所刊慶芝堂集乞序反復研誦如仰嵩華如臨江海挹之彌深而望之不竭旨哉淵乎詩道之隆軌乎夫遼左為國家龍興地山川雄厚磅礴鬱積以發為人文其瑰奇雄杰固宜然而受氣過厚者發現往往或過暢浮天之瀾不能循畔厈絕足之驥不屑範馳驅而何以先生之詩獨能優而柔之固而存之以造極於博大精純如此及觀其自敘言詩非藝術末技蓋體託於明道而語發於性情始恍然先生之學固厭飫於詩之外而後流露所得於詩之中是固可媲美於董劉諸賢之文而嗣響陶杜者也斯事近少陵遲矣讀茲集者就其字句以溯其所得庶不徒作風雲月露之詞為李諤所訶乎梅伯為先生外孫憫鑴版久佚裒集校勘使復見精好其用心勤而致力亦甚篤昔張元之之於顧和殷覬庾恆之於謝尚皆為名人然未聞誦其清芬振其遺響則梅伯固加古人一等哉道光十九年龍集己亥八月鳩茲朱襄序
○重刻慶芝堂詩集序：邵序
論詩乾隆年間金陵寓公以其漫衍詭偉之才披猖恣睢盡决作者之藩籬承學之士靡然從之獨吳門沈文愨主持三唐划分畫寸無稍踰越學者又苦貌合而神索詩之即與離均足為蔽也大抵東南富才華之彥故稱詩者眾西北風氣樸遫人多逡巡不敢為詩雪苑有言其不為詩詩之所以存耳遼陽為本朝龍興之地山川深厚其精氣發洩靡盡人文既與中原相埒獨三老人以其詩稱李陳遺編不可得見慶芝堂稿獨久而益著計老人作詩之年正袁沈主壇坫日也南北風氣不相接而老人乃自有其詩詩心聲也聲人之聲以為我聲曰是為漢魏為三唐即漢魏三唐之聲猶非我聲而逞率胸臆頹然自放謂始有別乎人之聲不知伶倫之製律呂也八音同器哀樂互奏不得以朱絃疏越聽者易倦而可進以新聲也夫詩亦猶是而已然為漢魏三唐之說者亦尊以其體若曰將以明道此宋儒之語錄為詩而斷為詩人所不許者今老人之自敘曰語發於性情性情靈苗也體託於明道道根柢也根柢植立饜飫古今蒸雨露以滋之閱歷艱險練風霜以堅之然後挺為扶疏之幹足以干霄結為甘美之實可以飽人斯其立言之盛軌乎袁主言情而靡沈主裁體而拘讀老人集當求所謂自有其詩者矣惜乎鐵君石閭徒聞有其姓名不知其詩與老人同格調否也
道光二十一年孟春既望北平邵甲名敘

[book_title]●慶芝堂詩集卷一
藩
【 藩：瀋】 陽戴亨通乾撰
四言古詩
騷體
◆四言古詩◆
東岡二章章十句
臘月四日六章二章章十句二章章八句一章章十四句一章章十二句
立春聞雁
高堂三章章八句
李徵君虛齋九十初度四章章八句
山東朱中丞同年母程太君八十四壽
安化寺刻竹詩八章章四句
○東岡二章章十句
東岡月出照我薄衾商飈凜冽蟋蟀哀吟中懷悒鬱起撫鳴琴一彈再鼓悲弗成音明發不寐涕泗沾襟
東岡月出照我北林關山阻修江湖迥深雲鴻孤往過我檐陰持此遠慕託寄好音迅飛不息傷哉我心
○臘月四日六章二章章十句二章章八句一章章十四句一章章十二句
歲聿其暮月屆嘉平嘉平四日曰為余生元陰蔽野皓雪盈庭謖謖其風有室如冰翳忽不樂潸然涕零
魚亦有淵鳥亦有陵以遊以泳載飛載鳴我來自東孑然其形豈無他人莫往莫迎
父兮母兮罔極深恩嗟余行役倚閭倚門緬懷兄弟朝煙暮雲婦歎于室子甫能言自我不見于今三年靜言思之奮飛不前安得美酒煩襟滌蠲
有客叩扉倒衣出迎左手提榼右手攜罌入門再拜一舉十觥十觥不辭用感君情對酒高歌君其我聽
人生幾何鮮滿百春儵如蜉蝣忽如飇塵既儵既忽終窶且貧況在天涯歡會豈頻我思古人熊經鳥申其生也勞其死也均
爾酒既旨我飲如鯨且飲且醉頹然欹傾不矩有死焉知有生生死兩忘悲樂俱冥
○立春聞雁
伊茲春始餘寒未融有雁哀鳴過我房櫳豈避南暄眷此北風靜言思之似罹罦罿驚絃既脫棲息靡踪提提鸒斯載西載東維鵲有巢亦以禦冬凡鳥有託爾獨孤窮我聞其聲翹首長空瞻望弗及憂心有沖
○高堂三章章八句
建彼高堂爰求豫章干霄踞地為棟為梁為榱為楹眾材斯張秩秩其臧大廈煇煌
崇階峻宇碧瓦朱甍其正其冥乃寢乃興以延似續以燕嘉朋鐘鼓既設鬼神其寧
厥基既固厥貌復恢噲噲噦噦不崩不摧反是弗思或傾或頹既傾既頹追也可迴
○李徵君虛齋九十初度四章章八句
鶴鳴于天魚躍于藻有美一人冰雪在抱縞衣茹藘于塵之表我欲覯之蒹葭縹緲
南山在宇源泉在戶稅駕東郊遵彼畎畝課我農人欣覘禾黍非力不食安茲樂土
衡門之下有書有琴爰居爰處載鼓載吟天地其廬萬類其襟山高出雲庶幾遐心
優游泉石九十其年雲詭波譎變歷萬千唯茲高蹈德音不遷既壽且康以篤後賢
○山東朱中丞同年母程太君八十四壽
麟遊盛世鳳噦高岡造物所鍾邦家之光豈無其自源遠流長我公秉鉞惠厥海疆遡德唯舊實由義方稽古賢媛孟母共姜伊我太君懿軌同芳秀毓名閥性秉和良蘭馨蕙馥冬月秋霜嬪我太翁琴調瑟張陳椒謝絮歛藻韜光同善相勗同患相將孝嚴寢膳勤戒翺翔偕隱泉石追踪孟梁誕生夔契夢叶嘉祥鹽梅舟楫輔我陶唐八旬有四既壽且康芝蘭競發繞膝琳瑯欣茲春茂嘏祝遐昌綸誥自天恩覃華堂欽承萊舞錫福未央興言述德歌以侑觴
○安化寺刻竹詩八章章四句
苔光瑩瑩雲影皚皚高窗雨過落花飛來
二
雨霽雲沈天光侵戶趺坐觀空游心太古
三
熏風書炎飄蕭疏雨日之夕矣差池月宇
四
清風蕩颺颯然襟開白雲不去幽鳥時來
五
闇闇孤叢落落禪宇載陰載晴唯我與汝
六
濃露零兮林枯山老時兮奈何青蒼獨保
七
高節嶙峋葆汝天兮霜風凜冽吹汝寒兮
八
爾心虛兮德不爾孤爾節堅兮時寧爾渝
◆騷體◆
人禽歌四章
擬曾晳莫春唱答歌六章
歲暮歌三章
○人禽歌四章
天地絪縕兮一氣孔蒸肖厥形兮繩繩為龜麟兮為鴞鷹隨大化兮生成
龍飛潛兮咸知其靈人變化兮孰如其能為鴞為鸞兮此情龍之靈兮其形
天局形兮心我操奴於物兮徒勞居有室兮禽有巢補葺缺兮風飄颻
氣備萬物兮稱人豪地並厚兮天爭高隨波流兮斷蘋飄少壯幾時兮歲月其慆
○擬曾晳莫春唱答歌六章
風和煦兮水容與偕童冠兮行蘧蘧萬物得所兮吾亦樂吾初
春風融融兮沂水洋洋高天厚地兮供我相羊何思何慮兮與時偕行
物無心而成化兮覺天地之無私紛欣欣而茂育兮身亦遊於化機人害匪徒兮地害匪宜
冠兮童兮浴且風兮夫何求兮與天遊兮
羣適其時兮余將奚待唐虞事業兮于焉斯在
望衡門兮日熹微隨杖履兮歸來琴瑟在御兮且鼓且嬉世莫我知兮將上質乎皇羲
○歲暮歌三章
若有人兮在山椒衣雲錦兮珮瓊瑤持芳芬兮猶豫將誰贈兮心煩勞太息兮遐睇路漫漫兮山嶕嶢
若有人兮在山陰葛藟纍兮石崎嶔陰陽摧兮歲暮風蕭蕭兮猿狖吟皋蘭萎兮不馥誰余慕兮深林
若有人兮在山麓飄風發兮隕草木陟椒邱兮不返高余冠兮被初服庸愚樂兮賢心悲不我知兮誰告
慶芝堂詩集卷一

[book_title]●慶芝堂詩集卷二
瀋陽戴亨通乾撰
樂府
◆樂府◆
聖人出
君子行
芳樹
臨高臺
東門行
遠遊篇
戰城南
長城歌
飲馬長城窟
陌上桑
君馬黃
箜篌引
古別離
車遙遙
野田黃雀行
隴頭歌
隴頭水
釣竿
行路難
關山月
門有車馬客
薤露
蒿里
莫打烏
妾薄命
愛妾換馬
登高邱而望遠海
○聖人出
聖人出泰階平麟鳳來川嶽靈萬彙昌百穀登雨暘時四海寧朝廷肅牧守明蠻夷賓服稽首殿庭刑罰省賦役輕井里親睦如弟兄上有政下有情庶政熙眾情傾風俗美治功成
○君子行
【 簡同學】
有玉者錯有刀者礱不錯不礱誰貰為功
【 一解】 田甫田莠喬喬思遠人心忉忉
【 二解】 逐情Q欲Y入禽門獵道義躪聖藩
【 二解】 賄玷精乏易計境能移實自棄
【 四解】 倚孔門彈衞章衣未成轉為裳
【 五解】 弗捐弗壹弗鑽弗出一矢兩禽左右俱失
【 六解】 弸其中彪其外能則榮否則敗
【 七解】 鑄金鑄人孰賤孰尊宏深肅括可以褆身
【 八解】
○芳樹
桃李不言下自成蹊中有芳樹眾木生疑疑爾花不當春葉不因時輪囷古幹背繩尺安知爾抱中心奇芳樹之芳眾木之防芳樹不芳芳樹之常
○臨高臺
臨高臺豁雙目心多憂悲還續雲斂長空雪銷谷海不揚波山升朝旭仰穹蒼俯眾族喙息跂行芸生並育有鶴苦飢孤飛野宿天風四吹哀鳴若哭
○東門行
【 庚午年貧甚友人勸其遠出作此答之】
出東門慨以歎年如矢去不還壯盛已過出入無歡白日昭昭不照遊子顏雪霜悽愴漫荒原鳥無翼河無船甘隨草木俯首凋殘嗷嗷八口號寒飢賃春作苦精力衰頹縱有所獲難餔糜思遠出競刀錐天黯慘日西垂兒女羅列跪奉一巵欲飲未飲心酸悲平明就道妻子牽衣啼憫我老問我將何之山有豺虎水有蛟螭征途況瘁骨肉違安危莫測魂夢驚疑男兒結志山不移邪贏穢竇聖所非遵古道以尋路將安往而不迷停旅橐解征衣從今以後無復別離生相慰死相依
○遠遊篇
【 為門人李懷白作】
天路高不可步河水深不可渡隴首飛雲變朝暮冬采薇日苦饑被敗絮難為衣風雨飄颻室將頹茫無策告母將遠之母謂兒懦兒去當告誰兒謂母老母當自保持莫我兒長苦思強欲無悲悲不自知愁顏憯憯清淚灕灕呼兄嫂與妻同至母前且囑且辭欲語未及發氣結聲慘悽懷中黃口小兒聞父去倉皇釋乳握手牽衣舉家哀哀號泣刺骨煎脾知君此時難別離出郭門路多歧行遲遲中心悲道逢坎險車怠馬罷山鬼夾路猛虎縱橫來我肉瘦虎腹飢山鬼迷人忽笑忽啼仰天歎發浩歌拯我者少噉我者多煢煢孤客將奈何亂曰思故鄉書斷絕念慈幃心碎裂清漏沈沈淚成血
○戰城南
戰城南城南烽火促兩鋒相接鼓聲死將軍帳前鬼夜哭錦衣朱襮飲酒食肉生受國恩甘殉谿谷我豈不同仇我實不穀
○長城歌
猛虎肉人可嘗壯士心不可傷猛虎雖猛猶能縛壯士心傷大難作君不見隴上夫釋耰鉏斬棘矜奮臂呼嬴秦宗社成荒蕪長城築怨非良圖
○飲馬長城窟
朝飲馬暮飲馬朝朝暮暮長城下長城秋高月色昏哀笳吹月愁雲屯陰風黯慘低不散中有萬古征人魂秦皇漢武勤遠略百萬健兒委沙漠白骨縱橫化鬼燐屍屍閃閃驚羈魄封侯之願久已灰父母妻兒生死疑猜登高望隔黃埃但聞窟中水嗚咽水流盡是當年血欲哭不成聲肝腸已寸裂
○陌上桑
執懿筐遵微行摻摻女手爰採柔桑桑萎蠶餒心徬徨蠶成繭繅沸湯繅絲白白於霜憑君染赤染黑染青黃蠶在釜中泣唯願天下黃耈台背安且燠無凍傷王侯貴介袞衣繡紱珮玉鳴璫威儀秩秩相煇煌縱死鼎鑊職所當念之哉勿但供孌童嬖媵逞麗質鬬鮮裳吳歌楚舞斷人腸
○君馬黃
君馬黃臣馬蒼臣馬不如君馬強君馬強臣馬良君馬追風籋雷電臣馬低頭蹀躞身摧藏身摧藏背高價絕足能老櫪下執轡如繻載馳載驅越陌度阡中有崎嶇遵軌道
【 叶】 磬控在手騏驥駑駘皆善走
○箜篌引
不鼓雍門琴不學牛山啼當尊歌慷慨一曲箜篌詞滔滔江漢水東逝無還期少壯幾日儵忽衰頹人無貴賤今古同悲翹首望神仙精魂天外馳天風飄飄空中起吹我蓬萊山之涯道輕
【 輕：經】 紫泥海海水霑我衣欲往虞淵沐日莫空遲疑
○古別離
大義聯夫婦恩情豈中移既生亦已育勞瘁妾所宜指天發明誓皓首以為期新人顏如花婉轉扇微譏憐深情易入聽之甘如飴昔為比翼鳥今為濁水泥水濁無時清棄捐從此辭辭郎顧郎面淚落眼中迷分明結同心胡為永分離但言妾薄命不怨郎乖違有始鮮克終誰能不如斯百年金石交各貴自保持
○車遙遙
車遙遙將安之遵軌度防傾危日易暮僕夫頹人但見燕羽捷於鳳翼狐躍超乎麟馳豈復知輿行陸舟行溪空則疾重則遲車遙遙將安之
○野田黃雀行
【 乙亥江南飢民攘糧獲咎者眾時猶子秉瑛宰儀徵作此示之】
黃雀黃雀軀命何微田中水闊無粟無乾泥黃雀飢繞樹啼黃雀棲霜雪摧隨風飄泊忽東忽西瞥見大屋屋底囷鹿纍纍黃雀下來网羅高施雀飛投羅宛頸低垂哀哀乞告羅者我實苦飢苦飢奈何我命當危飢不擇食我罪當治唯矜唯恤仁者當念之
○隴頭歌
隴頭水流湯湯疑是洪荒萬古之血淚流向邊庭流不止遂令征戍至今聽此心惻傷心惻傷心欲折單于高臺望明月明月臺端思故鄉寒聲傍耳偏嗚咽拔刀割斷胸中悲蹲身磨洗刀頭血刀頭凝寒飛雪霜雌雄誓向沙場決共道封侯骨相奇水渾照面生猜疑慷慨向前去吉凶非所知君不見漢家開邊三萬里衞霍膚功照青史
○隴頭水
隴水湯湯塞草茫茫登高遠眺孤雲南翔眷彼孤雲泣下沾裳
○釣竿
釣竿何修修施於東海頭巨鱗如山嶽乘風渡洪流島嶼深闊不可以垂鉤澐濤蕩激不可以方舟吁嗟乎奈之何或謂夜光之珠潛於靈虵珊瑚木難照耀金沙聳身濡首珍寶盈車失身不測徒虛誇吁嗟乎奈之何若木生海東丹水發其榮
【 叶】 羣真上下驂鸞龍千年如旦夕至樂無終窮吾欲遇之將奚從吁嗟乎奈之何
○行路難
豈不知行路難胡為乎復遠適父母妻兒欲留不住淚下渫渫聲悲惻人無賢不肖出世皆有營多為飢所驅遂使身命輕經歷山陂人困馬飢虎豹來猙獰舑舕忿怒紛攫持此時車不得轉力不得施倉皇卻走道逢故識願借爾力導我出危急言未竟掉臂疾趨欲語不相及跼蹐山坳西日將頹林木深黑中不可知秣吾馬膏吾車遵尋舊路返我故時廬返故廬兮發長歌人生苦行役世路多砍砢歸來兮歸來安義命兮守巖阿
○關山月
關山月苦如雪如霜照我羈人憯憯心傷
○門有車馬客
【 簡道者】
門有車馬客來自萬里途崢嶸百寶裝昂藏雙龍駒腰懸轆轤劍兜輝明月珠入門驚四座氣宇凌九區問客何所能問客何所求客亦無所能客亦無所求但傷塵壒內斯人無時休一朝意氣盡白骨堆荒邱蛆蜹穴枯腊妖狐竊髑髏游魂苦無依陰雨時啾啾誰解養玄關而將奇齡修東海蓬萊山五城十二樓上有飛仙居吾曾與之遊授我延年術教我守中樞專氣而致柔陽昌陰魄消緣督轉玄機淵鏡恆內留得一萬事畢金水分恩讐天人互相盜靈苗結縣旒虛室漸生白皓月當清秋神與太虛盟形與元化謀萬感鬬其心相刃復相劘鬼伯入虛舍遂受陰陽欺生死操方寸端倪爾自知再拜受秘籙拳拳中藏之大道貴喪我吾將祛滑疑安能同混濁甘為異類摧
○薤露
薤上露薤露何易晞歌鐘未歇儵忽悲啼骷髏作人語歡樂不可以久稽鬼伯歛魂苦難暫違汲汲將奚為
○蒿里
里中蒿蒿已齊啾啾唧唧鴞夜啼鴞聲悽人心悲雪霜慘慘蕭葦離離生不能生死復何追
○莫打烏
莫打烏烏生八九雛巢中唧唧飢哀呼烏遭鎩羽眾雛何辜莫打烏烏能反哺人不如忘勤劬私妻孥父母老病羈孤腹充粗糲體無完襦兒則衣狐白乘堅車朋從狎辟陸博樗蒱歸來醉飽妻妾子女相歡娛父母求衣索食言語齟齬拂袖去氣結不語展轉長噓莫打烏烏能反哺人不如
○妾薄命
乾坤鍾靈秀絕代產殊色容光競明月蘭蕙萃為飾扎扎弄機聲文錦光擊射懷貞不肯字懼無蕭史敵老父爨下炊母借鄰燈織拮据日不遑不克謀朝夕妾心愴以摧養女不得力含羞信蹇媒情因菽水迫良人同此心一身何足惜吁嗟輕薄兒嘻遊狎便辟錦衾遺巧笑好逑而擯斥膏沐為誰施幽房常跼蹐展轉不能寐瑤琴怨終夕琴聲一何悲心傷柱促激既不成婚媾又遠去親膝身心兩不遂悢悢不能抑明月照我懷揮淚長歎息
○愛妾換馬
郎若空中雲變幻在儵忽妾若階前草去留從所欲自顧傾城姿嬌貴比珠玉蓄願配君子貯之黃金屋貞一誓死生沒齒以自勗豈謂他人心視之如賤畜信誓方旦旦棄蠲一何速詎忍千金軀復受驪黃目捐生謝主人此身難再辱
○登高邱而望遠海
登高邱望遠海三神山海中峙長生大藥竟何在安期生羨門子我從爾遊爾應我待情已奔憂還起自顧頑劣軀得無遇君君不禮波濤蕩潏陵麓施靡靈槎茫茫引頸延佇不知奚艤猿鳥啼風樹淒期窅冥西日頹仙乎仙乎我心悲
慶芝堂詩集卷二

[book_title]●慶芝堂詩集卷三
瀋陽戴亨通乾撰
五言古詩一
◆五言古詩一◆
雜詠
感懷
擬古
古意
都門冬夜
春望
秋懷
母病
鴻濛
訓士吟
讀書偶得七首
贈陳進士憲圖
贈戴進士通乾
述懷六首
和程侍御四首
夢王貢九
夢楊澍三
雨後陳道機招飲環翠亭
題友人行樂
○雜詠
【 十一首】
炎精始隆赫玄陰朕已萌圓魄麗中天隔宿分虧盈斯理判洪荒今古遞相更神人握蘆筦寒律吹忽暖黔羸讓其能三五遂不遠優游乘化機升沈自流轉
鴻鈞旋大運至道推隆古危微凜唐虞胼胝親神禹萬類躋春和一身何太苦所以耄倦勤思以讓天下許由抱幽貞虛名何所取勞逸道且分飄然問仙侶
一身勞萬姓萬姓奉一身齊晉遞爭霸今古判然分憸民一墮地造物弛其權謀生計百出奔趨各不閒吁嗟縫掖子寧不苦飢寒
歲月忽已徂鶗鴂相悲鳴霜霰作嚴寒繁華傷伶俜美人隔雲端悵望馳遠情光彩緬中夜惝恍朝玉京精霸召玄感鸞鶴驂羣靈燦然啟玉齒含笑相逢迎鈞天聞廣樂環珮解瑤璚授以不死藥一粒千萬齡世罕衡
【 衡：衝】 霄骨焉能測淵冥寶籙示不識酣飲終餘生
高人無近情仙靈多變化
【 叶】 鑑別分高卑器量難強加崔生冀衝舉白蜺忽委虫??親手授丹藥驚怪揮長戈昭昭望天路白日儵已暮大鳥飛不還覿面空成悞庸碌何足言深為奇士憐
三月儲芻糧駕言適萬里資斧竭中途遠道行將已熠燿散宵光鼓翼亦自雄金氣一朝至零落隨飄風所嗟軀命微不復歷春冬神鯤圖南溟誰能測始終
高樓臨大路上有妖冶子麗色耀朝陽新妝何斐亹巧笑啟朱脣嬌歌燦玉齒當筵試舞衣纖腰矜旖旎東風吹芳菲紛紛落紅蕊紅蕊落春前徘徊怨羅綺長夜垂空幃耿耿情緘髓詎知與士耽棄蠲從茲始
賈胡利美珠深藏剖其膚懷寶未及售身命已先徂緬彼蓬藿士終歲棲繩樞富貴等浮雲所樂非世圖身貧遭鄙賤蔑視如泥塗誰知百年後名與天地俱
椅桐百尺柯鸞凰資其實蓬藿燦枝條當秋乃蕭索寒暑更相遞歲月一何迫人生日不遑終焉將奚得蓬室豈無謀所寶非金璧百年會當盡榮枯唯自植
螭珠晦其光賈胡目亦盲
【 叶】 青萍韜其鋒薛燭鑑亦窮
【 叶】 被褐雜駔儈誰知為韓康生意汨嚴寒枯荄茁春陽蓄德貴玄同迷陽乃無傷光芒眾所指躍冶驚不祥雖有萬鎰珍用之何能臧
進退能自權道重身亦安鄙夫患得失災禍乃相干神龜曳其尾泥塗甘自委跡遠廟犧榮所處無悲喜蜻蛉游天地飛飛無已時膠飴一朝調遂為童子欺貪者或不察旁觀爾應知
○感懷
【 十首】
西風夜作聲遊子不能寐攬衣起徬徨淚下沾衣袂黃葉墜高枝蟋蟀鳴前墀玄陰結重靄白月沈幽輝菁華喑
【 喑：暗】 銷鑠所苦不自知良辰忽已晚皓首含酸悲
燦燦星河水皦皦天衢月縱橫不斷流盈虧何太疾碌碌淹恤子奄忽成白髮人生非草木安能任枯茁神玥扼龍頷奇翬探鳳穴持此希世珍冀邀美人悅緘襲歷險艱中道傷跛蹩跂足望所思眷戀生悲淒慙彼鸞鶴侶高騫厲羽儀
初日照高樓桃李爭鮮妍皦皦彼妹
【 妹：姝】 女挾瑟侍春筵流睇蕩人心顧盻自生憐佳人恥行觴雙手裂華裳甘心被麻葈凜凜天雨霜霜寒歲云暮玉顏增芬芳妖冶離為容測
【 測：惻】 然為悲傷
良冶鑄吳鉤愛子投紅爐器成不見寶冤魂鳴嗚嗚精誠召神鬼誰知此器殊匣中倚天劍雌雄乏真鑑風胡去不還鋒鍔長慘淡
金蠶食柘葉肝腸成五色吐絲製文錦光輝相擊射裁為紱袞裳雜珮鳴珠璧被之可彰身獻之可華國金蚋一朝來奄忽遭污衊
晨風揚北羽秋鴻思南飛微生感蟲豸棲息各有歸茫茫望四海此身何所依歲月不我留展轉傷支離瑤琴膝上橫瞧殺激哀鳴初彈行路難再彈冰雪凝移商忽變徵貍首殘其形颯然起風雨黯慘天地冥
矯矯海東青奮翼思飛鳴出門鎩羽翰??離褷非故形高騫阻雲漢雌伏悲巢傾風雨時見欺眾雛隨飄零天地大無私豈獨遺生成
■〈口雝〉■〈口雝〉雲中鴻唧唧窗下蛩招搖西北指乃知歲將終遐情凌嵩華客路傷飛蓬飛蓬逐旋飈飄颻何所窮睍睆鳴春禽奮翮騰高岑棲託既得所安念昔同林已矣復奚求金石皆虛浮
神蛾吐冰絲繚繞七朱絃瓊玖排雁柱金石激龍唇猗蘭聞白雪流風中纏綿太古留逸響可以格神人陽春氣不和四壁陰風寒終日不成音仰首坐長歎
冉冉蔦蘿絲煇煇麗喬木委身答蹇脩諧和擬琴瑟絃柱一朝離徽音中斷絕白日不照顏膏沐為誰設蓬首卻婉孌新妝工磬折芳蘭雜眾草朱蕤覆霜雪餘香襲衣裾幽情聊自悅
○擬古
皦皦牛女星東西隔明河跂足不能前終歲長咨嗟金氣障天路停梭怨霜露纖腰濯涼颸玉顏亦應故雜珮紉崇蘭飄颻颺雲端懷芳散羅綺餘香落塵寰幽思結襟帶長夜不能寐顧影自徘徊持情空相待
○古意
見郎真欲去郎去攜郎手問郎幾時歸郎去念儂否灼灼桃李花翩翩隄上柳去去日以疏逐處留人久雙淚從此枯瘦骨??棄速朽任郎歸不歸終當為郎守
嘉樹鬱中庭上有雙棲鳥好音相和鳴飛止狎昏曉念子不能歸沈憂令人老豈乏歡娛場日令顏色好
○都門冬夜
慘雪失昏晝慄烈沍乾坤朔風震陵莽獵獵驚征魂朱火凝蘭膏重衾夜無溫羈緒結悽愴淚下聲忽吞客身豈不惜深懷岡
【 岡：罔】 極恩燕市寒如此絕塞何堪論寄裘苦無資況久缺雞豚人生七十稀寧不念晨昏
○春望
陌上楊柳枝幾見春牂牂陟岵望白雲白雲緲茫茫樊籠日苦羈念之心忽傷■〈虫陳〉蜳竟何成心旌空中揚徘徊重徘徊淒然淚沾裳
○秋懷
少昊司清秋炎盡歲忽移清露結嚴霜山山紅葉垂黃鵠翔萬里寒鳥鳴追隨四時更代謝盈虛理亦宜耿耿抱隱憂馳情茫所之
壯遊適燕趙綺麗相競逐寶馬燦金珠纖羅雜露縠冶容耀春華新聲奮竹肉博歡竭嫵媚歡情豈終一嬖男不敝輿嬖女不敝席色衰愛亦弛勞瘁終何益
白石何鑿鑿蒼松何歷歷吁嗟世上人崇朝不謀夕安能抱一經終歲長跼蹐高踞要路津咳唾驚霹靂天威下嚴霜須臾不可測華亭鶴唳悲黃犬安可得膏明長自煎泉甘每先竭何如保良貴千秋誰復易
豕鬣虱所安豕俎虱亦隨榮華有憔悴此義終告誰茂林陰且重羣鳥相因依秋風拔其根歛翼各分馳所傷在繒弋奮翮不能飛斯時富貴子何如貧家兒
寒風吹廣漠白日忽西頹陰雲起重阿圓景暗無輝中夜聊行役行行將何之高樓連大廈擊鼓吹笙篪鳴鳩偕旅燕高棟相追飛吁嗟窮經子寧不寒與飢烈士多悲心發文每新奇恕己諒同志誰能不如斯抱甕徒自苦桔槔心所非忘機憩蓬蓽海鷗諒不疑夙慕詎不卓明發繫吾思捲舒寧自必此身權所持瑾瑜唯自保積久貴不衰志士窮得已遭遇安天時
天馬產渥窪累世偶一出雲潑五花紋權奇聳異骨馴德堪死生風蹄追落日昭王築金臺千金價空設散轡臥荒原哀鳴震林樾豈慕駑駘榮但傷知者汨
神鵬高摩空背負青冥遊列宿充飢腸銀河飲不流千年一脫羽瞬息八垓周四海等蹄涔五嶽如荒邱大物有大年將與造化儔安能狥■〈斥鳥〉鷃下與蓬蒿謀
○母病
伊昔生我時家室遭顛倒我父罹禍羅我母誓不保倉卒就長途親知慘避悄余生甫二月仲兄年週小路險慮活難存嬰費襁褓謀奪乘危機紛紜甜言巧曲折轉柔腸欲舍心懊惱懷幼仲臥膝病弱聲微渺車中嚴戒約動息愁驚攪憔悴抵貞番黃沙抱荒草家鄉夢暫歸魂斷哀笳繞永夜坐長歎月苦霜天曉絕域無親知飢寒向誰道更遇年歲凶溝壑轉瘠殍力謀死中生糟糠延昏早飢困不得乳沿求向隣媼求之日以頻鄰媼厭煩擾兒哭母亦啼兒飢母豈飽手作口復哺百計望兒好此事幼不知長聽心如擣欲報昊天恩詩書奮讐討寒燈敵塞雪情奔忘集蓼一檄捧可干冀親長壽考昕夕力不輟摛詞漸古藻初試錄黌宮再試賢書標三試擢禮闈聲名振矯矯自分亦英奇立可申懷抱事竟與願違羈愁若籠鳥三年餓病危歸省貧如掃感歎復欷歔兒成母亦老四體抱病疴骨立顏枯槁省問兒心傷沈痛迫中腸含悲詰良醫葠苓宜服長葠價貴如珠且復無私藏聽之不能語涕淚滿衣裳醫問余何悲欲答心愴惶菽水且莫飽安冀母病臧人生能幾時白日行天忙親老不能養親病弮空張吁嗟不肖身何以齒周行
○鴻濛
【 四首】
鴻濛闢大道萬類轉貞元天地與螾螘勞勞局形神巨細雖懸殊受造亦以均寄身泱漭中藐焉雜眾倫兩間為我用萬物備一身始知維皇意設局為斯人
大道超形聲天地亦渣滓幽居謝人事澄虛窺至理菁華具靈明生機梏經史湛然絕外緣天懷契無始仁義竊虛名翻為庸碌恥
違時多不祥徑情每弗惜造物與我讐動即遭顛阨似欲驅之返使蹈眾行跡百折死不迴鬼神愕無策嚴酷緩我攻暄燠回朝夕脂韋空辱身反若喜我逆始知司命者礪之成金石
修名眾所趨造物每深忌今古無幸邀終有物敗棄桃李豔春花苔蘚延秋砌飄颻風雪交奄忽傷憔悴所以賢哲人孳孳唯自勵天命變崇朝人心求萬禩
○訓士吟
【 十八首雍正乙巳年河間府作】
北方有潛客性嗜蘭蕙姿培根復誅蔓汲清灌溉之吐芳出羣卉豈曰國香衰顧茲桂與茝將隨九畹滋枝葉峻以茂采擷冀及時奉為君子珮連茹以為期
野鶴失雲侶日暮各孤飛隨風無定羽棲息意何依彩鸞振六翮高踞瓊樹枝璚樹茂且崇眾鳥忘所歸歸飛託深蔭此蔭諒不衰持此固綢繆綢繆安可遲
種桑采桑葉采桑養蠶子風雨忽縱橫葉盡蠶欲死抱蠶對蠶泣淚落桑園裏詎緣綿繡心淹沒遽爾爾所傷萬人寒不織從此始不織傷人寒不修道則否所以古聖賢殷勤誨不已一語不能行萬卷徒糠粃
猗嗟此一生生難盡慧識幸不墮頑蠢造物豈我嗇況藉古初人闡微先我力得每不踐機失亦難偽飾用轉欺慊機慎哉勿自賊
嘉魚樂澄淵好鳥鳴高枝德輶鮮克舉安宅曠棄之物微知有托人胡不如斯生才不擇地自強安可期良工得奇木丹雘亦應施委置任腐蠹深負茲淑姿
置身在宇宙擔當復誰諉人心能不死天地因之位廣廈覆萬人交疏綺筵備所賴大匠能經營使不墜草甲出勾芒芟刈從此始荊棘忽成林長鑱不可治爾我固陋姿仔肩成不易日月不停徂反躬多疵累先師已有言四十不足畏
探奇及牛渚窮幽入鬼隙畢世誰能知知之復何益春至花妍娟春去花落魄花開復花謝明明大道跡塊然藐中處但傷彼岸隔不傳者已死會心在晨夕豁然識此機應悲逝者迫
羊質虎其文雖美而不彰躬行苟不逮何必徒文章篤論竦真聽摛藻闡德光立言固所重飾偽棄厥常安得華與實內外無低昂
原泉流不息積水成巨川為山簣不輟積土凌雲煙積跬致千里積善成聖賢孰微而不著孰行而不前嗟彼器一滿不復增涘涓所以英俊人虛受而德遷
灼灼盆中花迎風故妖嫋眄睞睫未移儵忽成枯槁根株未能深焉得長美好植彼棟梁資豈不自弱小防之偶一疏斧斤伺昏曉吁嗟眼中人故物誰能保胡不一此心孜孜至於老
天運更代謝氣至物不遺芳樹花忽發好鳥鳴其枝流水清且閒游魚漾綠姿欣欣物各得吾身亦化機物欣吾亦樂坐此春風時宇宙何空闊嗒然忘所私
人匪道害依交匪道害臧輔仁賴將伯詭隨警無良既載失善御鮮不毀轅韁俗目悅蕭艾珵美或不當寧以直不回不防參與商
朝見槿花開暮見槿花死非無一時榮不久長如此獵獵谷中風冷冷磵中水蒼蒼松柏姿亭亭水風裏凝寒詎不酷貞性素所履良禽擇木棲戢羽欣來止托根貴托堅永為歲寒恃
步出城東門徘徊歧路旁東門何所有歷歷種白楊秋風自西來颯然起悲傷嗟此泉下人安知非侯王造物無妍媸有生同喪亡富貴固所欣貧賤事亦常斯人正鹿鹿金烏不停翔人非金石固誰能得久長胡不惜嘉名及時自奮強
求人人則賤求我我自尊曷弗安所遇反覆梏靈根緬彼空桑子崛起自邱原不物而物物抱道豈終淪苟子能自淑文錦在結鶉捷徑而窘步福伏禍之門所重在自立貴賤無定論
日出扶桑陽月落咸池陰日月不遍照安問他人心明珠忽夜投罕不按劍臨琰琬持自粥雖美吝其金所以古大人潛跡甘泉林豈故卻榮顯枉己非所欽
鷦鷯托羽翰載憩芳樹枝棲託豈不穩安能薄天飛裋褐裹珍玉□晦待厥時神龜不受縛曳尾甘塗泥朝雲乘天升膏澤沛無遺出處良有會蓄德貴不衰璵璠唯自寶沒齒以為期
人但知旦夕志士爭千古神禹惜寸陰蓄念亦良苦花落不再春羲馭豈長午吾業不增修時去將焉補纏牽偶一長不能行數武敬慎爾威儀周旋有規矩勿謂隱可欺勿謂狎可侮放閑恣遊逸如水趨遠浦與子共勉旃臧否唯自主
【 以漢魏古音發聖賢精諦纏綿悱惻一唱三歎絕無理障犯其筆端詩人以來未嘗有也已逐首細評命友人龔念倫另錄一本傳之子孫奉為龜鑑繼思非手書數語不足見余傾倒之誠也因書此而歸之峩山孫勷訓士吟亮節古音真得漢魏神髓至命意之瑰奇寄託之深遠直如五夜鐘聲足醒學人聾瞶則高過魏晉遠矣人人有此借以助流教化何患士風不古若歟反覆吟哦令人歎絕青陽吳襄十八首溫厚忳摯纏綿痛切婆心苦口和盤托出所謂以士大夫身得度者即現士大夫身而為說法此段慈悲不度盡恆河沙數斯文不止焉得人盡蘇章負笈來書一通去置之座右耶昆明陳善言】
○讀書偶得七首
元化無端倪絪縕運野馬動寂闢冥機羣肖遞陶冶繼善分天靈貯形如傳舍道近在胸臆俗務紛來假祛擴叩本真寂寞自陶寫
形存我有天形解天有我性量反厥初理真氣不墮望月空中明逐水月碎瑣天人同一原以此識擔荷惜情但猶豫流光悲石火
經綸起方寸所恃寧不危積微潛自引靈輝擴無涯纖雲蔽朗照日月用以虧況乃汨嗜欲自戕良可悲
乾坤無息運此實大道機至人握其要懼與化育違紛綸物雜投操之在幾希幾希爭人鬼內是外則非應者不拘方受者各有歸
大業在宇宙大用根虛無神以斂而照智以用而疏所以古至人容貌類庸愚妍媸形自現淵鏡仍其初
造物吾慈母厚生詎所惜諸艱篤儆策素懷試不易安貧貞順事昧缺動忍益怨尤顯逆情神聽不咫尺慎密飫道腴足以驗晨夕
新花被和煦娟娟發故枝好鳥應時來翩翩浴清池感候會冥搜觸目物不遺大化運無心孔契顏猶非
【 謂孔子與天合撰而顏子猶未能也】 日暮赴賒程資用懼莫支敢吝耳目前而矜道在斯
○贈陳進士憲圖
陳憲圖名
【 善言】 滇之昆明人中康熙戊戌進士雍正八年三月余客京師李某邀飲席間出數紙索書近作憲圖旁睨者久之及溪鳥不飛去山雲欲下來句拍案叫絕曰有靜力余訝其言當知非常人也叩所學則肆力於風雅者三十餘年矣為余誦數篇雄邁奇偉氣體遒上相與劇談痛飲鐘動猶綣綣不能去既歸各擬以詩贈陳得余詩慷慨悲泣廢食者終日余初不解詩之感人何以若是之深也無何余除順天教授往來者一載遂成至契憲圖性嗜酒崯崎磊落不與俗偕貧徹骨有所遺贈非其人不屑也以是人多忌之寓景忠庵病篤且死絕無一人相問視者獨余有資給則欣然受無難色學署距庵幾二十里雖餽問不絕終慮調攝失宜緩急難驟達八月十六日輿至署親視藥餌者月餘竟不起於雍正九年九月十七日病故為治殮具厝原寓之景忠庵一時知己之感不自覺其哭之過慟始悟從前生死感古人知音難再期之為詩讖而憲圖之得詩而痛哭者其機之先見者歟更有哭憲圖詩九首分類載七言律中憲圖贈詩附後
老鶴慕雲侶孤飛傷願違翹然發厲響日暮空遲疑六合不滿意所見非所思遐心宅霄漢卑棲當告誰奇翮從南來慰若平生知哀鳴相激烈各言心中悲生死感古人知音難再期
○贈戴進士通乾
陳善言
吾道憐杯酒焉辭百罰深風塵無另眼天地有同心苦俠猶存劍孤鳴欲碎琴如何忘醉裏似久屬知音
○述懷六首
家貧需祿養審處唯司鐸慙無啟沃功知足安素約老母年九旬性亦甘藜藿藜藿雖不飽庶免外患作妻孥愚無知似能同索寞食未慣肥甘粗糲亦踴躍文酒惜芳辰同輩相酬酢西山秀色佳秋高眺林壑時亦頗飢寒歡顏長自若自問何能爾俯仰鮮愧怍無求賤亦尊無貪貧亦樂
飢寒苦巖穴馳情慕寵榮居此詎不樂稱此責非輕所嗟當途子紛紛但奔營我豈耽苜蓿度德素已明談經迪英俊足以娛我情春雨日已滋蘭蕙日已生馨香滿懷袖此非眾所爭
晨興審污穢晷影忽上屋感逝驚復傷來者去何速百年半已無途遙怵幽獨故情匿不祛天倪汨深伏抉隱發靈輝愛時以自淑
天地儲精輝日月合其明綱常得朋友詎不貴潔清砥礪質前代萬古同一情所愧無曲折迂氣多徑行亦知非人事枉己違素營中孚苟不窒相與無虛生
大業惜居諸朝夕奮所營謀生憂覆餗出處量重輕官閒如其材薄祿免躬耕懼干聖賢訓恥徒廁公卿遭逢想古人實大乃洪聲疇昔不踐言惡在虛其名
通塞非吾力事貴與願俱東作苦不勝祿足代耰鋤暇豫豐儒官我還讀我書微言竭智慧陶鎔天地初時或有所得欣然盼庭除
○和程侍御
【 鏕】 四首
藤屋讀書
聽曲
持偈
蘆舫尋詩
·藤屋讀書
絕壁蒼藤深虬條結精舍清籟激微飇高雲宿檐瓦悠然太古心攤書北窗下
·聽曲
靡顏嬌上春新聲復清絕流睇逗層波纖喉遞緩節花茵落葉深一曲回風闋
·持偈
枯偈持九年心境長自照月落萬川明山禽時一叫拋卻破蒲團拈花忽微笑
·蘆舫尋詩
虛舟載孤月月浸蘆花白天影浴澄波波回漾空碧吟魂渺何依煙霞久成癖
○夢王貢九
晝想夜復親夢談暢魂魄互惜十年餘曾不如賈客志奢遂覺難情懷各千百慷慨多苦心奮激髯如戟攜手不忍判相對數疇昔世友孰君良閱歷思尤迫釋耒起蓬蒿賢路坦不僻高蹈勿庸言乾坤此重責
○夢楊澍三
故人來我夢告我家垂死同生百年中半生已如此聖賢漠不援詩書徒空紙憐君愧我貧淚下不能止精誠結中夜欲別情逶迤輕肥遍市朝蹭蹬君獨爾古調乏賞音庸碌多知己男兒不驚人等倫直無耳經綸起屠釣勉力願無已
○雨後陳道機招飲環翠亭
天淨雨初霽草木相新鮮碧水縈低檻好鳥鳴樹間浮雲薄太虛去去亦何閒開軒挹蒼翠秀色凌盤餐疏松動涼飇蕭然開我顏況有忘憂物重觴累我前放情遺滯慮良會非偶然落日散孤霞墟里明炊煙何當復相尋披襟弄清泉
○題友人行樂
雄雞斷其尾不罹廟犧網我雖風塵客每動出塵想此卷知為誰對之心神爽流水不肯住終古但長往浮雲蕩虛壁儵忽歸渺茫有生疇不化達士襟懷敞散髮入山深箕踞青苔上
慶芝堂詩集卷三

[book_title]●慶芝堂詩集卷四
瀋陽戴亨通乾撰
五言古詩二
◆五言古詩二◆
太極
戒除草
秋雨不止步海涵百齡原韻
秋雨不止再步前韻
題趙經歷寧侯紅葉小照
再題紅葉小照
自萬松嶺尋仙人洞
種牡丹分得長字
種牡丹和戴明府遂堂韻
正石
題長城驛姜女祠
司貞女
喜年家子毛秋岑來自京師
送秋岑還京師
留別戴明府遂堂年伯
感遇
留贈原長清張明府稼蘭
再別稼蘭
悲秋
留別歷城王明府古巖
贈原昌邑王明府二首
喜晤李復堂
與陳石農師徒講學
送門人楊赴烏程主簿何赴東鄉縣令尤赴雞澤教諭
聽門人沈彈琴
憶西山
兒女
勸農
夏日偕雲浦鶴亭郊外納涼
喜猶子秉瑛鄉試報捷
題采桑圖
○太極
【 并序】
太極者天地之理陰陽者天地之氣天地有終窮太極無終窮有終窮者氣之合散無終窮者理之純一也所以然者太極無質而陰陽有質故也人能以太極為主則陰陽自不能侵故聖人全體合道即全體太極自與太虛同其悠久至若忠臣孝子義士烈女見危授命心無回惑此一念之精誠一念即太極亦即可長留天地間也道有偏全理無二致均之不受制於陰陽也莊子薪盡火傳之喻確然有不易者請以質之天下
太極虛其中森然萬象具道裕形器先乾坤受陶鑄日月轉神樞往來成寒煦坱然氣機流羣動非自由旋生而旋滅靈蠢同一籌哲人識至奧潔慮篤冥修手握天帝心神與元始謀元始妙無質陰陽豈能讐薪盡而火傳斯理宜潛搜
○戒除草
春風來幾日已綠窗前草造物露機緘會心在微渺靜念察始終霽情驗榮槁一草不忍鋤萬卉從茲好真趣欲誰言枝頭聞啼鳥
天機運不息往往汨庸儒東風敷至教綠我窗前芻蒙茸方幾日儵忽盈階除感茲惠雨力殷勤與之俱榮枯以一息我亦念其初
東風吹無私有地皆芳草新甲拆勾萌刪刈恐不早惻然憫羣生生機何由保所樂因天時欣欣向我好顧茲窗下榮吾亦愛吾寶
鳶亦不在天魚亦不在淵飛躍察春草窗下呈機筌大哉造化心萬類無私偏天懷暢無礙適意盡目前荊棘起方寸蘭蕙色不妍此中識真趣悠然悟前賢
○秋雨不止步海涵百齡原韻
柴門閉深晝心境喜雙寂涼氣散疏襟塵慮一時滌晚笋茂新條蘿篠掛頹壁遠籟送微飇清心聞夜笛淅瀝響古煙松窗翠雨滴
羣葩苦烈日生意因之短經旬惠雨滋欣欣榮我館顧茲庭砌幽無事遂我嬾移坐就芳叢蒼翠浸茗椀悠然憶巖棲巖中白雲滿
○秋雨不止再步前韻
烈暑收靈澍蒼茫衡宇寂幽懷暢暇豫芳翠喜新滌薜荔抱雲煙森黑下陰壁坐久竹風靜隱隱聞遠笛散步撫前軒西山翠欲滴
苔草延陰砌蕉葉新抽短所欲非幽深會靜疑山館浮雲知我心歸山意亦嬾開甕渥詩腸獨酌不計椀醉臥南窗下衣受落花滿
○題趙經歷寧侯紅葉小照
孤坐生涼陰庭砌轉蕭索氣候物色俱新花悵疇昔單車曲折輕窅窕入林僻科頭憩雲根霜姿結寒赤盈目炫朱霞過時亦陳跡西風不斷吹搖落還歎息草色戴霜痕蒼然秀巖石石罅溜寒音泠泠沁心膈簿領非閒曹委蛇自公隙蕭灑清秋懷幽契塵埃隔顧茲炎熱場愧爾幽靜客
○再題紅葉小照
幽賞索秋痕輕車遠城郭連磴玩迴蟠驚新非意度邨墟闃見聞踞石眺巖壑清泉越遠岡崎嶇繞石落紅葉掛寒條參差綺雲灼感此凌霜姿賞心別有託陰霞生莫崖歸懷展領略追憶發奇吟吟成獨斟酌
○自萬松嶺尋仙人洞
松柏礙雲日■〈石犖〉确石色古峰影入溪流天水相吞吐虵徑縈乖厓攀躋足莫主崱屴閱重岡幽深窺洞府懸泉暗相激穴?曾穴?弘溜石乳向背勢超忽移步不可覩入林疑晝昏出林日尚午嚶嚶栗留鳴前山不數武
○種牡丹分得長字
積翠古名園頹廢無人賞榮華有憔悴天香委榛莽我來宰茲土搜奇悵已往念此絕世姿移置瑤臺上瑤臺一何崇榛莽一何枉殷勤灌溉心重是百花長草木感知己酬報情豈爽倍發來春花高堂供色養
○種牡丹和戴明府遂堂韻
邢　鄂
名卉恥自炫懷芳欣獨賞長恐入豪家種植遭魯莽比感購者心未見神先往珍惜殊異姿位置羣芳上深培灌溉之得地洵無枉況多雨露滋蘭叢日同長樓閣待春風繁華定不爽即看滿縣花多賴神明養
○正石
【 齊河縣署有石背立命夫役正之頓覺改觀感而賦此】
蒼翠辭高峰背向人間立閱歷幾來官相顧不相識我性耽冥搜轉移施微力眾情詫改觀喧然歎奇闢邃穴欲生雲隨風升虛碧位置失本真頑蠢一拳石始知殊異材多為世所惜
○題長城驛姜女祠
新秋天氣佳羣鳥鳴林木公事既云已策杖越山麓是時雨初收萬象喜新沐高原擴奇懷遠邇紛來目古祠覆茅茨修篁夾徑曲云是秦時女殉夫長城窟斯言似不經史傳無專錄山海有高墳
【 山海關外有姜女廟墓】 余曾弔昔夙覩茲然疑生錯誤沿流俗應是杞梁妻夫死死於哭姑置無復道徘徊眷遐矚
○司貞女
【 并序】
山東高唐庠生女也幼為禹城庠生于配公長子翰音聘妻年十八及笄翰音疾篤女白父母願于歸視疾許之過門之三日翰音卒女誓守節
斲彼冬青木練茲冰蠶絲不奏合歡音翻鼓別鵠詞結褵自髫齓沒齒以為期不謂永決絕乃在及笄時妾心非朝露不為白日晞芙蓉負霜死不作浮蘋移平生味鳧藻何以執婦儀願言覿君面為君守孤帷
郎若東流水永逝無還期妾若蔦蘿絲松折猶逶迤三日為君婦未識君容儀含羞侍君疾但覺心酸悲哀風出繐闥夜夜啼羈雌白頭自茲始九死亮不移郎有堂上親郎有柩下兒仰事兼俯育勞瘁妾不辭遂此區區心願赴黃泉期
○喜年家子毛秋岑
【 嘉模】 來自京師
昔別是何時心悲安可論歸來重握手欲語復何言商飇起庭樹蕭蕭落葉繁螢火收夜光椒樧已空園寒暄更代謝榮悴變朝昏亭亭松篁柯青蔥今尚存相對成一笑相勸酒盈尊
○送秋岑還京師
君來慰我愁君去愁如何慷慨結交歡閱歷已云多孰是際顛危而能心靡他屏營濟河側遠水生寒波西風吹旅雁嘹嚦雲中過感茲歲將晏況復當離歌儵忽一尊酒遠隔雲山阿雲山緲難及瞻望淚滂沱
○留別戴明府遂堂年伯
毛嘉模
明月照庭樹落葉盈階墀絮語兩無已深情滿離巵人生苦行役聚散無常期君操如松柏我情如菟絲此意良不朽終當附高枝雞鳴催曉夢明發悲天涯感君纏綿意報之以驅馳
○感遇
方柄而圓鑿齟齬詎相適所守誠拘墟所遇寧不逆世情苦未練疏嬾成離索名雖擢禮闈宦途實云隔承歡希祿養黽勉就司鐸官閒職易稱亦恐嬰禍阨訓迪匝六年聲譽漸隆赫蒙恩授劇邑力辭不能卻
【 亨曾以　親老難奉遠任肅摺恭辭】 駑馬蹶長途弱材困重責事去方覺非道窮唯自惜
蘭若生空谷冉冉揚其香殷勤采華姿將以遺遠方不謂至中途清露結嚴霜枝葉怱搖落歲暮不成芳芳香自茲歇誰知我心傷所傷王者瑞將同秋草黃
許由避天下館人疑竊履顏淵萬世師煙煤議諸子從古不相知顛倒有如此浮雲過我前安能測起止禍福亦有天人心胡為耳
天馬龍之媒來自渥窪淵毛色燦雲霞飾以錦繡韉四蹄疾于鳥馴良尤足賢驂乘並騕褭隨宴崑崙巔羈靮不及轉中道成迍邅空有遠駕能誰復信其然
虎視何耽耽高負山之隅所性嗜食人安擇賢與愚牙爪非不利積惡已盈辜蒐苗殄異類除之不須臾雖無救所傷報復快萬夫兇頑適自戕天網孰云疏
妍媸苟不現無鹽詆西施貪廉苟不著盜跖罪伯夷人心豈盡亡神鬼難久欺水濁不見月水清石離離吁嗟轉瞬間儇詭何所施
瑩瑩席上珍什襲藏緘縢臨淵忽墮水終古悲沉冥晨雞一失曉歛翼恥再鳴琴材收爨下焦尾有希聲滕公活連敖無知薦陳平知己一朝遇功業垂千齡我無二子材敢妄希身榮不如反初服坎壈終此生
佳人鍾靈秀抱性淑且忱容色傾幃闥遂使眾生慙羣醜妒蛾眉謠諑謂善淫偭規而改錯自昔不唯今眾口鼓炎飇能不樂其金曼倩蛇龍訓漁父波泥吟前言詎不卓非余心所欽東海狎樵牧逍遙散疏襟
靈虬潛深淵江湖任所逝常服易其初風濤多滯泥哲人覩未形愚者觸機棙前途已云迷迴轍豈失計變化看浮雲失得塞翁諦禍福互為根榮枯亦更遞荷簣誠我師深淺隨揭厲
埏埴隨大造結沫亦已危人命如朝露人心若陽暉陽暉酷煎曝朝露寧不晞蜉蝣延刻晌螻蟻營寸壤寧知不崇朝方作百年想人生無智愚同入夢中趨在夢無不有夢去成空虛富貴樂難久貧賤亦須臾萬象不停睫榮悴何足吁所以古至人離幻保真如況我年半百秋霜滿鬢鬚此身非我有身外何所須
○留贈原長清張明府稼蘭
【 并序】
張名
【 若谷】
亨自戊午冬至被禁長清凡九越月老母時年八十有八居齊河病篤相距四十里雖嘔心泣血無計歸省己未七月張自平原除調長清甫任事親來慰問立命夫輿送迴齊河母子相依四月而後終其天年俾亨得以奉藥餌視含殮不致抱恨終天張之力也刻骨鏤心何敢暫忘臨別賦贈既攄鄙懷且志大德
蘭蕙同芬芳枝葉故相連傑士慕道義不在多晤言憶昔初遇君平生昧周旋世人正欲殺君情何纏綿豈為結交歡急難心炯然慈闈老病篤望子不得還中心握湯火歸我解倒懸我歸見母拜淚下如迸泉不謂生聚時即為死別年錫類向微君抱痛恨終天何以喻君情深同九仞淵何以致余感將與石同堅淵或有時竭石或有崩騫唯此區區心歷劫永不遷
濯濯新楊柳當春揚芬芳秋風一夕起枝葉盡萎黃世情一何脆君情一何長情長令我感亦令我悲傷冉冉京華道歷歷仕宦場到處露肝膽歡愛伏禍殃順逆忽異勢拯溺固難望慷慨甫昨日殺之何太忙意有所倚薄寧為少徬徨交途飽閱歷世孰如君良昔未接盃酒今賴卹存亡始知天下士蓄念迥尋常願定百年交千里若同堂我心已匪石君德信圭璋
酌我盈觴酒贈我河梁詩對酒不能飲涔涔涕淚垂誦詩多苦言言苦令我悲宦遊十餘載奉母未暫違昔與母同出不見母同歸長途三千里哀哀哭靈輀念想平生恩中夜魂依依我母見我拜怪我來何遲恐我復離去雙手牽我衣見我顏色瘦憫我腹中飢道路阻且長慮我囊無貲悽愴牀幃下眷戀如平時雞鳴驚我夢儵忽緲難追號泣呼蒼天血淚灑齊衰嗚咽促嚴裝霜笳曉寒吹邊風利如刀刺我骨與飢黃沙連雪捲日暗天慘悽我馬骨欲折我僕痡且危回首望中原此情君獨知
嘉會能幾時儵忽悲路歧僕夫宛已駕勢復難久遲行行更攜手不忍便分離情懷千萬端欲語先歔欷歔欷復何言淚下不自持仰視雲中鳥歷歷相隨飛俯察淵中魚游泳同陂池況當甫脫難與君新相知從此一分手會面未有期人生感知己豈但惜離巵何以寫中懷興言寄新詩新詩情繾綣音節愴以悲上言長相感下言長相思
○再別稼蘭
春雲作靈雨霑灑成膏澤琰琬得善價聲光日烜赫良材不隱世君實任此責枳棘暫棲鸞翀飛在晨夕況當明良會朝廷正側席努力崇明德功業垂金石腐朽不足稱臃腫背繩尺永為盛世褫時亦還自惜用舍雖殊途持身貴自擇去去從此辭相期在賢哲
○悲秋
良辰去何速秋草綠已萎北風動地起吹我單裳衣賈用既不售曷久紲塵羈遊魚亦有淵棲鳥亦有枝我母不我恃遊子寒無依食口日嗷嗷凍餒氣慘悽三歲乳下孫日莫向母啼其母怒嗔喝告母腹中飢哀聲刺我耳使我心酸悲人生如朝露歲月能幾時親柩不能返骨肉危天涯回身叫孫抱淚下不可支
○留別歷城王明府古巖
旅館閉昏晝迥與世人隔淒淒破牖風陰陰陋巷雪婦孺日號寒炊煙屢斷絕時讀古人書往往慕前哲高詣豈能追固窮亦素悅志士蘊苦衷溝壑非云烈顧茲母氏靈鄉關遠難涉中心愴以摧愁腸己寸裂自分禍患餘久為人不屑詎知一遇君義氣動顏色游好非平生情同麥舟切結契方自茲誰堪儵離別賦詩未終篇感君泣嗚咽
○贈原昌邑王明府二首
蘋藻無定根因風自來去人生無定遭綢繆有散聚憶我初來東識君傾蓋際一見展殷勤異姓聯同氣東西旋就官先後遭時忌救禍各不遑有情徒相思轉瞬忽三年變幻如夢寐風過花離披雨收途路泥茫茫尋舊交誰能不遐棄同病自相憐君情無改易相憐復相親執手一歔欷君顏雖如初我已髮髭異得失何足論人生且如寄慷慨付達觀恥揮兒女淚君家酒正醲且盡今朝醉
我醉復何言相期在終始削籍歸故鄉我事已如此君才世所稀蹭蹬偶然耳雲來月無光雲去天如洗譬劍新發硎寒芒若秋水騏驥歷坦途一日可千里君達不失望我窮不失己他日若相逢無忘下車禮
○喜晤李復堂
【 鱓】
自命天下奇長懷天下士所遇或非期懼浮此生理抱此已多年相見但充耳菁華寓古今迂儒泥經史孰是真不惑暢談略文字攜手遊太初端居悟終始豁然開襟期相顧灑然喜
○與陳石農師徒講學
木以繩而直璞非鑿不寶大道蘊淵深立言非草草虛衷積眾奧靈府豁如掃新花發故枝嚶嚶聞啼鳥眺聽感芳春當軒盡朋好妙緒觸天工經綸探懷抱萬世盡浮雲所性貴自討古人非無書過信見亦小飛躍露機緘迂疏但枯槁出言苦不經君應恕我老
○送門人楊
【 湄】 赴烏程主簿何
【 玠】 赴東鄉縣令尤
【 淑孝】 赴雞澤教諭
春風吹飛雲飄颻隨所之交游豈長聚亦知當乖離況君行就官詎復能久羈行矣不可留念我此何時棄婦歸無家覽鏡惜容儀出亦無所適入亦長苦飢不謂同心友各自東西馳征人慕前程寧知我心悲心悲勿復言且盡今日歡歡罷還成泣願君少留連
○聽門人沈
【 周頲】 彈琴
朝雨生微涼塵客絕來徑枝上鳥聲清階下苔痕淨獨坐小窗前名花素磁瑩邱壑結遙想清吟寄孤興為我張鳴琴澄心發真聽泠泠太古音天宇夜深靜
【 靜字道德經作去聲】
○憶西山
春雨潤蒼翠邐迤遍山麓野趣情所鍾泉石縈心目思將釋塵勞采蘭磵之澳昨夜西山雲來我窗前宿
○兒女
大兒憐余老艱苦知自持小兒初學語喃喃索餅飴兩女強解事繞膝向我啼問女一何啼哀哀前致詞無衣長苦寒無食長苦飢況復當弱齡值此深秋時嚴風雜浩雪凜冽摧肌皮麤絺裹枵腹性命安能支聽之生慙赧欲答心先悲心悲強歡笑握手雙提攜撫摩為拭淚甘言相戲欺緬彼蒙袂子困阨嘗如斯嗟來恥不食溝壑分所宜奈何小兒女亦同罹此危
○勸農
喈喈倉庚鳴陰陰膏雨滋田家勤力作所懼違天時丁男事南畝婦孺餉東菑烈日曝爾體毒澇煎爾肌豈不憫勞悴生人道在斯拮据幸有秋衣食固其資時或歲不稔室家良苦肌
【 肌：飢】 孰是任魯莽豐裕而能期歡言勸時務壺餐聊爾遺
○夏日偕雲浦鶴亭郊外納涼
積雨負花期雨霽興難遏聯袂出城闉迎眸森翠列重蔭晦平皐茶瓜藉莎蘖蓮淨心亦清清談義超越涼飇度深香煙霏互興滅何必覓芳尊己覺炎威歇
其二
澤閱懷已澄念復前山結引步緣溝塍菰蒲度曲折流水淡容與高雲駐修樾披襟暢遐睇西峰翠如涅羲馭頓陰厓遊情眷芳潔涼颸不斷吹惆悵林泉別
○喜猶子秉瑛鄉試報捷
夜眠不能寐起視天未明少頃聞報錄云有瑛姪名聽言色忽變失喜心若驚歡呼旋默坐嗚咽泣有聲妻孥怪趨問不自得其情呼瑛執其手雙淚流縱橫自爾喪爾親爾年甫弱齡萬苦至今日我語爾諦聽爾祖隸遼東家室久飄零年老望兒孝赤手空經營爾父真克家助我如鶺鴒我後捷南宮三載留燕京獨任力不支親重身命輕兼之教爾輩冀望興門庭積勞成沈疴奄逝爾伶俜平生舊相識生死不渝盟況是同懷子豈不當力承伯母雖若母唯恐異所生保護常自任時與共寢興夢中啼索父感我同悲鳴攜爾至河間教育堪自憑豈意歲奇凶餓殍填溝塍
【 雍正二年任河間教授此地大饑】 旋即得凶問我父耄倦勤舉室陷危地肝腸碎裂崩眾口且莫保安顧膝前嬰此境逾三年萬死勢甫平繼復屢遭難延師力不能朝夕自訓迪提命爾能聆為長心愈苦夢寐無時寧懼我年就衰不獲見爾成爾今幸舉鄉天地非無情聊足謝吾責亦慰爾父靈爾其重勉旃慎勿隳厥行語罷命盃酌歡飲濁復清頹然忽大醉懵然天已瞑
【 瞑：暝】
○題采桑圖
春日采柔桑桑葉飼蠶子飼蠶蠶不食舉家愁欲死結繭酬辛勤公私庶有倚練作萬縷絲織成一端綺綺羅遭僭濫狼籍若麻葈誰念養蠶家艱辛乃如此賣絲易斗升粗褐不蔽體
慶芝堂詩集卷四

[book_title]●慶芝堂詩集卷五
瀋陽戴亨通乾撰
五言古詩三
◆五言古詩三◆
贈陳石閭
贈戴通乾
寄答李眉山
寄贈戴通乾
送孫在原迴黔南龍泉縣任
壽喬山人兆三八十初度
送王齊岳歸里
送同年戈絅公赴開化令
題李于野秋夜對月圖
寄贈朱泗山
寄贈許覲光
讀鮑步江海門集卻寄
送單青侅任龍門令
送楊子安任犍為令
送李眉山挈眷南遊
送何檢討西嵐出守涼州
送李壽先南遊
送劉編修殿虎出守九江
題沈爾介垂釣圖
送國侍衞天峰
悲秋
懷遠
壽慶祠部松喬五章章十二句
送尹四孝廉柏亭下第歸里
孫烈婦
節壽詩為鄧主事錫禮伯祖母湯太孺人八秩初度
國雲浦來自遼東已四日矣不我肯顧鬱思曷申欲往從之復愁道左聊述短章用達鄙意
和雲浦送春之作
送國雲浦之蓬溪縣任
連夜不寐因成苦調
送王兼善之任黔南錦屏縣任
○贈陳石閭
【 景元奉天鑲紅旗布衣】
古樂久淪喪抱瑟猶孤鳴宮商鬱不舒中含萬古情情深世莫測哀怨難為聲孤鸞慕儔侶翺翔遍九宇雌雄倘頡頏高飛戢毛羽季女婉孌姿出入長苦飢容華坐消盡翻為嫫母嗤安能結同心生死不相離
灼灼春前花嫋嫋路旁柳所遇非堅貞欲折遲攀手日月如轉丸夙願歲空守不恨契闊長但恐此情負往者不可援來者復何有宇宙渺茫茫欷歔搔白首
冥鴻翔壙埌矰繳安得施神虬潛瀴溟網罟空爾為仙人握鴻寶舉世誰能知緣崖拾璚蕊披雲采紫芝芬芳溢襟抱鬱為金玉詞金玉無凡響芬芳無已時願言躡高躅遂此平生期
騕褭鳴薊野萬馬喑不嘶鸑鷟飛摩霄羣鳥失羽儀南風久不競北里聲卑迷引商雜流徵音響入雲悲翩翩鸞鶴下冉冉神靈馳誰能為此曲此曲知者稀君獨向我彈我情為君移
赫赫五都璧朗朗照乘珠光芒發蒙昧驚怪委泥塗冲霄兩龍劍神物豈終疏邂逅延平津精靈相趨扶高天懸明月中有玉蟾蠩明月有盈虧蟾蠩心不渝精輝照天地萬古同須臾
○贈戴通乾
陳景元
白玉不事雕美珠不假文天地授良質安用華其身陰陽為門戶否泰為轉輪運用在秋毫大道貴得神滔滔看逝水落落湮灰塵縕真匪外鑠但恐常人聞
人既不我知焉肯虛受憐十月淩澌結無衣先抱寒南走拒馬河東臨山海關落日照遠水洪波無定瀾飢鷹強六翮背天空盤旋歸來何所有白髮間頹顏晚值戴安道興言行路難
雷陳古所崇張陳世常恥窮達守一籌於以見君子與君雖新歡本為同鄉里皓首始相知相知幸未死和璞匿璘彬光芒畏人指三獻甘殞身有目乃如此
妙技不示人祕密懷其寶皇天實愛才坐使趨庭燎爰攜宓子琴遠治祝阿道白月照高城流光驚四表龍蛻棄金鱗鳳棲遠凡鳥一語不相能甘心辦枯槁
折玉迸奇響哀琴無正音大器不受制賤工空覓尋回首望河梁天低日已沈蕭蕭戒行李卻背雙南金故鄉阻關山道遠力難任青鳥鎩羽翮窮棲枳棘林王母祕靈駕誰能識苦心
我昔走天下失業曠生平目矚千萬人難測幽隱情孰知金石交而乃同一城彼亦無所立此亦無所成執手定交誼鬢髮徒星星前路既如漆況已西日傾各守貧賤軀勿使兒女輕潁陽有流水與子濯長纓
○寄答李眉山
【 鍇奉天正黃旗布衣舉鴻博經學俱不第】
大塊鍾名區端為曠士宅所以千古人往往在草澤世苦滯塵網百年如有迫試問終何成相顧唯太息始知巢許輩淵衷不可測磵水流空山孤雲出虛壁於以陶性天兼之識化跡
朝隨白雲去暮與清溪還有時不欲往竚看門前山山色儵隱現變幻常無端人事有得失亦在須臾間冥鴻翔高雲巨魚潛重淵豈故耽離羣百年心獨閒
蒼蒼盤山峰藹藹羅村塢巖谷帶茅茨煙霞互賓主中有良田疇卜築安樂土時與植杖翁欣瞻好禾黍歸來掩柴荊著書窮太古皓月同琴尊孤雲共寢處舉世仰高風襟期誰能覩
我雖在風塵性亦耽邱壑長懷隴畝民窮耕有餘樂既足免飢寒且少外患作中歲嬰簪組此志成瓠落孤鳥失林鳴浮雲無定著晚識田盤翁高情侶鸞鶴企慕縈心神出處增媿怍
未見勞我思既見思復起荏苒忽三年私心常如此結交不相知覿面仍萬里所趨道既同四海如鄰比望雲情遠馳存舊欣來止君來缺晤言君歸恨莫已嗣還遺我詩開緘發狂喜三復冰雪吟故人心尚爾
○寄贈戴通乾
李　鍇
委巷精廬小過從正苦寒詩吟百遍過酒借一盃寬激楚朱絃瑟淒涼百
【 百：白】 玉盤故交京洛滿妻子恕艱難
三老遼東舊而今各暮途寒風自蕭索幽草不荒蕪冰雪春心長風塵此態無市中逢皂帽曾識管寧無
○送孫在原
【 諤】 迴黔南龍泉縣任
羣鳥遊芳洲同類自相呼和鳴成匹儔歲久終不渝飄風一朝發分飛萬里途中心長不釋眷戀棲息初重雲隔天地山川邈難逾豈不思頡頏鼓翼空踟躕
瓊瑤久不寶芝蘭委蕭荻翩翩夸毘子慷慨聯膠漆膠漆旦夕解對面不相識感彼蜉蝣衣變化生悲惻古人重結交長恐非金石金石蘊堅貞歷久恒如昔磨亦不能磷鎔亦不改色
獵獵朔風吹蕭蕭黃葉飛嗷嗷雁南度戚戚我心悲浮雲西南來聚散無長期君身若鴻鵠我身若鳧鷖鴻鵠將遠翔鳧鷖戀涸溪能不感離羣引頸以歔欷
愁雲結重陰游子將跋陟徘徊眷歧路悢悢情難抑邊風吹枯蘋飄颻離本根食蓼長覺苦懷冰長覺寒愁人多酸辛況當離別難唯念復來歸慰我桑榆年
○壽喬山人兆三八十初度
美玉不受制韜奇完太璞混沌鑿未施真機葆深蓄離俗清道心亦藉煙霞沐化跡留空山神悴知者孰會心豈在遠靈景生坦腹充然養天和誰能量盈縮
少小破塵見結宇山之麓扶杖占天時但願桑麻足比閭釋猜嫌犬猫互收育時復邀鄰叟田家酒初熟雞黍列盤餐兒童工戲局歸臥衡茅下農經恆夜讀
翁年今八十貌古髮未白朝看原上山暮看松間鶴泉石茹清貞林巒資盤礴雖有歲功營未能免力作即事多好懷兼之忘城郭漢陰有淳風於焉老棲托
余久滯泥塗心契巖棲樂世務不攖衷龐眉友鸞鶴令子通殷勤探奇有夙約望雲結遙想此意成離索豁見冰雪姿駐塵聊稱酌終當入深林相隨看邱壑
○送王齊岳歸里
徬徨復徬徨忽憶長安好決去無遲疑老母驚持抱嚴冬十月交此行道路杳冰雪挈空囊性命何草草答言非浪遊飢寒勢難保得志早歸來庶幾贍昏曉想君昔時情離別心如擣
長安名利都才智紛紜聚豪家勢熏天噓氣成煙霧臧獲被文錦駑駘飾金璐奔趨望汲援門庭日如鶩卻望生慙赧失路誰相顧既悔羝觸籓還傷輿脫輻行則不能前退則羸其角
喔喔雞初鳴驪駒己在門臨發檢行囊囊空無一錢慈幃日倚閭注望遊子還遊子不得意何以慰朝昏執手一歔欷淚落秋風前秋風颯然至吹爾衣裳單踟躕不能判悽愴摧心肝
君緣不得志慷慨來京門京門徒偃蹇忽復返家園進退嗟維谷方知行路難璘彬蘊奇石誰能戕其天游雲棄靈巖隨風成播遷古來賢達人身外非所干勸君守蓬廬繞膝終天年
○送同年戈絅公
【 錦】 赴開化令
叢蘭馥華堂眾賓集長夜酣歌曲未終遊子將遠駕發軫自燕京揚帆向開化慷慨臨路歧恥為兒女悲人生非鹿豕聚散會有期鵰鶚厲毛羽乘風起高飛鷦鷯困六翮枳棘潛卑棲污隆道各殊努力貴自持相期在久要豈必歡聚時願為古松柏歲寒無改移
○題李于野秋夜對月圖
天地變氣候萬象澄幽光白月下野草蟋蟀鳴東廂清飇乘因來淅淅吹單裳感彼離根蓬飄颻隨風揚達人滌滯慮獨坐親寒芳游目送孤雲遐心與俱忘
○寄贈朱泗山
【 并序】
名
【 垣】 號闇齋江南句容人由廩貢舉孝廉方正有四兄先後物故數十年來送往事居撫孤訓姪心力俱殫
驅車遊太行詰屈歷九阪世路多險巇履道誰坦坦人心匪澄淵烏能測深淺濾鬼潛身形飛丸不聞聲他人何足道骨肉還相傾疇能篤至性生死同一情冰雪作肝腸貯之璚瓌罌皦潔映朝日寒苦心所輕
○寄贈許覲光
名
【 從龍】 號復齋江南句容布衣嗜學著有讀書私言數卷得修齊治平之要幼失怙事母孝
生民各有營得失紛憂樂至味在簡編棄之如糟粕好修有嘉名多為世所託微言懼終淹闡幽祛束縛慨然慕隆古淵情世豈度天畔燦朱霞雲中翔白鶴願言覿斯人胸臆一開拓
○讀鮑步江
【 皋】 海門集卻寄
【 丹塗布衣】
神鯉甘泥淖鸞凰伏莽榛豈無變化能所懼戕其真原???有游龍灼灼耀光彩西風縱橫吹零落隨蕭葦名山有大猷難與肉食謀男兒不矢志何以垂千秋榛苓思美人引領生離憂
○送單青侅
【 烺】 任龍門令
【 山東己未進士】
黃鐘廢己久秋蘭在虛谷古音誰復考孤芳媚幽獨人生不相知深情向誰告榛苓望所思道遠隔川陸頭白甫交歡旋傷離愁續相遇一何難相違一何促君歌遊子吟我奏離鴻曲歌曲聲激昂褰裳野躑躅
○送楊子安
【 鸞】 任犍為令
【 陝西己未進士】
霜雪凝嚴寒隨風飄孤館登高送遠人蕭條歲月晚雲山相陰翳游子去日遠抗懷企古先知音良獨難締交方幾時離情忽相干況我當遲暮懸車照頹顏臨歧欲有贈泣下不能言願寄瑤華音慰我心纏綿
○送李眉山挈眷南遊
雲山高崔巍中有太古琴歌聲出金石四顧誰知音奇響震天地硠硠開我襟綠蘿附松柏纏綿遂至今杳杳潞河水陰陰田盤岑音容偶不接夢寐勞追尋況今遠別離山川阻且深宛轉不能留黯然傷我心
我久客京師欲歸苦無家今君復遠出挈眷遊天涯老為飢所驅不得安巖阿去留同一情相送發長嗟車輿宛在路將發復延佇攜手一為別涔涔淚如注冰雪滿前途君應慎朝暮
○送何檢討西嵐
【 德新】 出守涼州
【 貴州乙丑進士好道術】
南州有奇鳥戢羽崑崙顛
【 顛：巔】 渴飲沆瀣露飢餐青琅玕翩翩唼蘭沼矯矯翔雲天永與塵寰隔翹首招羣仙螭珠不隱世湛盧不終淪美材收匠石作棟清華班清華簡賢俊出守向函關函關騰紫氣詰旦謁玄元授以青雲芝服之可長年相期在萬古富貴何足論
煌煌華燈懸高堂羅佳賓歌筵飲正酣起視眾星闌送子將遠行欲贈非常言矯矯人中龍結想在青雲因風生羽翰飛鳴翼紫宸盛滿難久居終當保其真朝著王喬舄夕浴穎川濱攜手覓煙霞逍遙侶鴻鸞隱顯從變化誰能測其端冀君長識察此志勿中淪
○送李壽先南遊
【 并序】
名
【 振椐】 山東壽光諸生博學工詩攜生平所作八千餘首訪余燕邸單青侅楊子安皆因壽先來未幾相繼就官故篇內及之
貧老嗜謳吟鬱鬱長安邸風雅豈能當愁懷聊自弭繞徑塞蓬蒿終歲絕行軌傑士求知音訪我數千里投贈非南金相慕在蘭茝翩翩以其鄰圭竇羅英偉秋風吹行雲奄忽隔山海
【 青侅子安各赴縣任】 已覺傷離羣君復戒行李名勝恣遨遊我情徒迤邐振衣躡高岑應悲在泥滓旅雁鳴高空春北秋復南豈獨避寒暄江海有遐心今君欲遠適感我一何深百花競時榮芬芳發中林游雲無滯跡高飛慕幽岑平生抱微尚五岳思追尋困頓不能前跂睇徒悲吟對君寫中曲朱絃張素琴霜雪作春寒凜凜天地陰仰首羨冥鴻俯首悲陸沈
○送劉編修殿虎
【 炳】 出守九江
【 直隸任邱人壬戌進士】
孤雲不出山連綣抱奇石隨風入九霄變化成膏澤出處何容心遭逢隨所適君無甔石糧結綬遊遠鄉豈為誇榮顯頤養娛高堂奉身有良璧皎皎生夜光前路夷且巇願君慎其防
茫茫瞰四野惻惻心忽悽皓雪盈天地集樹成枯枝中有皥寒禽懷春聲正悲悲聲震聾瞶賞音來何遲遇子風塵中升沈途路歧孤松結盤石寒暑心不移今將舍我去作郡九江湄思欲遠從之褰裳復猶夷悠悠望南天心與征雲馳
祖客餞將歸遊子懷往路我何長歎嗟徘徊獨延佇遠遊背鄉里逢故即色喜況是人中龍五載久知己會面雖有時倉卒情難已明月沈深淵茝蘭散江涘撫躬還自傷衰年逝如矢同氣而遠離思心從此起
○題沈爾介垂釣圖
江水澄清波水清石見底披襟絕俗營垂綸兼洗耳此中滋味佳不為得魚喜漁子操輕舟截綱橫江汜漁利非娛情風波有時起何如守一竿心境淡如水淮陰終此身寧悲兒女子
○送國侍衞天峰
情語方夜終徘徊悵歧路旭日升高岡秋風滿高樹憂來白髮生誰解相思故茅檐鳥雀喧獨坐聽朝暮
○悲秋
驚飇振陰林殘蘀紛零落榮枯動鼻感酸風慄羈魄登高望所思煙霜蔽廣陌豈乏平生親眷戀五情灼羣物囿鴻鈞藐焉何所託
○懷遠
寒月照孤影戚戚生怨嗟故人被奇服遠隔天之涯對此盈尊酒獨酌酣且歌歌聲雜悲嘯感慨一何多精霸倘相召舟楫渺江河歎息永終夜天漢西南斜
西南望不極天漢誰能通欲致一紙書遠託雲中鴻杳杳逝無憑耿耿情所鍾芳草委寒谷嚴霜凋其華馨香時欲歇歲晚紛欹斜悵望南歸雲引領徒咨嗟
○壽慶祠部松喬
【 柱】 五章章十二句
世情尚諛佞祝嘏多浮詞跨鶴躡蓬萊揮手拂雲蜺否則願榮貴顯赫耀當時發言涉荒謬無乃識者嗤爾我敦道義薄俗應所非新詩聊復吟堅貞以為期
堅貞若松柏崔嵬南山岑綠蘿覆高枝蒼蒼結濃陰古人重知己德業每相欽締交苟莫逆和鳴如瑟琴絃柱偶不諧安能揚清音我有大藥資可以成黃金
黃金藥可成願君莫輕棄情殷責苦深摛語劚肝肺被之榮心神遭逢隨所際彩鳳摩霄盤凡鳥奚能企寓形百年中長懷千年計修短亦由人金石可自勵
自勵祛俗情菁華濬靈腑況茲大塊春俯仰供吾取枝上鳴新禽窗前過疏雨默識造化心幽室自太古妙劑餌微言嗜慾紛斤斧性靜心亦清莫妄希翀舉
翀舉希凌霄疾足爭光
【 光：先】 馳豈不矜儇捷勞瘁令人悲靈源竭深蓄安覩清漣漪達非徒自榮塞貴堅所持寶此壽世資出處兩不移憫彼榮競子自戕安足知
○送尹四孝廉柏亭
【 和】 下第歸里
世何愛桃李桃李多妖姿世何愛楊柳楊柳多柔枝妖姿易消滅柔枝易摧折遑復計歲寒相見成懌悅華言互相傾欺妄聯同聲賦性苟木訥噂水?臼憎無能文詞貴樸老今人競佻巧瑾瑜恥自衒誰知是奇寶歸去東海頭滌蕩祛隱憂學品唯自信努力事姱修
神鯉困泥沙身命亦何輕風雷一朝會飛騰眾所驚盲俗無定見毀譽隨時更昔日讒譖子身貴來佳名君當效鸞鶴奮翼起高鳴鬱鬱守蓬蓽誰能諒其誠
○孫烈婦
【 杭州人夫工車卒於京婦聞之不食死】
人生如秋蘀隨風遞飄落年命如朝霜儵忽晞驕陽人鬼互為鄰今古縮朝昏朝昏日哀哭天地何不仁大義聯夫婦和鳴若琴瑟男兒重功名安能免離別忍淚強相勗柔腸暗摧折疑懼正徘徊遽爾成永訣豈復貪餘生展轉空泣血何如覓泉臺猶得死同穴
郎去京華道妾望西湖濱功名旦夕成歡愛亦相因情敬方纏緜比翼忽乖分旅魂招不來惝恍空留連庶幾墮天?山弓攵?山嶽通精魂吁嗟年少婦矢志金石堅金石不苟完烈女不苟全攜手遊夜臺悲嘯轉歡言玉顏期速朽貞性還乾坤幽足欽神鬼明亦動九閽
○節壽詩為鄧主事錫禮伯祖母湯太孺人八秩初度
造物無缺陷人生罕奇節萬類轉鴻鈞靈蠢遞生滅秀氣之所鍾樹立迥殊絕鄧君伯王母賦性如冰雪百年篤坎坷適以成貞烈十八喪所天弔影啼孤鴂痛欲殉九京高堂念方切俛首事翁姑兒職代無缺猶子錫禮父煢煢四齡孑保抱如親生注望隆閥閱恩勤未及立遽爾隨電掣太君偕幼嫠性命相依結是時錫禮君襁褓猶未脫眾雛仰重慈存孤互提挈天意酷諸孫母氏復永決
【 決：訣】 柩下繞孩啼索親淚成血酸聲剌慈耳聽之心慘裂哀哀寒無衣未寒謀補綴嗷嗷飢求餐未飢籌餔啜熊丸助精修策勵希英傑經史窮精微詩文懸日月教育冀有成勞肩庶可歇次第願有家襟褵聯名閥新婦燦成行雲仍緜瓜瓞事事身自親勤劬心力竭戚里稱賢淑天家褒純潔一生歷崯崎堅白老磨涅皇天鑑德操昌後巍科掇銓部授分司太君年大耋乞假被新榮稱觥承慈悅懿軌播京華瑤草遍賢哲錫禮真賢孫成名慰白髮太君顧之笑歡極反悲怛回首憶諸艱淚下聲嗚咽鶴髮映霞篁玄芝采盈襭松柏色不寒雲鸞奮丹穴祿養正無疆食報非饕餮伊余媿不文巴詞為細述豈足備風詩表微勵閨闥
○國雲浦
【 棟】 來自遼東已四日矣不我肯顧鬱思曷申欲往從之復愁道左聊述短章用達鄙意
客往遼東去關山阻修越客從遼東來奚囊貯冰雪見君誦君詩兼之釋飢渴胡為不我顧令我增愁結我有一尊酒足慰風塵客思欲攜致之歧路愁行跡既駕情已馳徘徊復回轍
○和雲浦送春之作
浮生若夢寐能得幾時好況我年就衰蝸居悵枯槁戶外春忽來欣然見庭草選勝攜芳尊花間坐聞鳥結念方未申春去一何早韶華難久留百年亦易老一觴聊自吟念之傷懷抱
○送國雲浦
【 棟】 之蓬溪縣任
巖冬風雪交凜冽摧羈客念爾遠行人道路逾千百衰年多暮感聚散何悤迫與子十年交歡晤幾晨夕傷離情倍親疏闊悔疇昔老淚向君彈眷戀無終極邛郲雖云險叱馭揮前策燕市有貧女餘光候鄰隙升沈道各殊相期勗明德
男兒抱偉志富貴非所希因循竟無成日暮傷路歧賴有青雲交時吐胸中奇今復去萬里再見知何時高館列綺筵紛綸進華詞臨觴不能飲默坐含酸悲年老別離難況是平生知束帶候明發賓眾出郊畿行李已戒途望望情遠馳情馳結中夜髣髴見容儀願言慎始終慰我長相思
○連夜不寐因成苦調
玄冥作重陰慘雪紛揚播冽冽交樹風凜凜侵書舍側聞煖寒盃歡歌動四座歌聲遏行雲歡呼累長夜顧影自生憐終宵不能臥萬感結愁腸默默對書坐出處兩無能生涯日趨下憶昨返家門妻孥令我怕悴憔非人形懸鶉僅掩胯戰慄向我言口噤艱出話室內靜炊煙盎底積塵堁繞膝黃口兒苦道腹飢餓哀哀哭叫娘頓足裂衣破相顧正徬徨高呼索租課
【 房租】 婉語匄遲期嗔怒雜嫚罵身貧世所欺非關性怯懦此境誰能堪聽者足驚訝皇天豈不仁我獨遭坎坷年衰悲道窮八口任難卸炎涼迥分途餘光恥相借逼處實在茲展轉增摧挫東方日不明歌鐘且未罷安得酒如澠沈湎縱杯斝既令百情遠又令磈礧化
○送王兼善之任黔南錦屏縣任
【 并序】
王孝廉
【 達】 字兼善旗人住通州康熙壬寅余與通州范蘭亭賦詩往來王私見之輒稱善余不知也嗣後各官他省王則逢人說項且屢寄聲枉訊余亦未省為何人乾隆辛未秋忽投詩見訪有三十年前願執鞭之句余仍訝其無因及見為道其故始瞿然於王之愛才若渴而余之有負知已也年老相交旋傷睽隔遙遙萬里再見何時臨別贈言悽然泣下
人生不相知百年徒聚首聲氣偶一投萬里如左右往昔少壯時慷慨慕良友獻策來京門疏狂縱盃酒酒酣詩亦成往往在人口流傳感君聽謂我才八斗撫躬雖自慙思君願攜手客路每多歧未免牛馬走蹉跎出雄關遂令此情負嗣復各一天宦途豈能偶知已會良難神交實已久去秋一邂逅既見還疑否相對如夢中相憐惜老醜所幸身尚存相期各不朽豈謂事多違離別隨其後相送發長吁寸心誠何有
世路隨所遭飄忽無定依歡會如浮雲聚散豈能知結思三十載一見已酸悲晤言未幾日又值今乖離爾我況遲暮誰復能堪茲蠻荒萬里外令我神魂飛重逢昧遠識初心貴不移與君慎厥終百歲以為期
壬申三月三日李眉山招同人萬柳塘修禊寧王喜聞其盛親攜杯茗餚核以助雅遊
三月月初三品類暢以達幽人識化機真想在林樾修禊聯同聲尊俎待名哲晨出踐佳招襟懷頓披豁念子隔層阿經時恨契闊良辰共褰裳遵渚采芳潔遲暮感人心蘭英亦易歇眷茲文酒歡嘉會豈中絕三五清輝圓期君弄明月
造物運無心浩然化育流胡為古昔人而能與天遊真機暢胸臆觸景成奇搜況茲大塊春蘭茝盈芳洲斯理苟不達多為形跡留賢王具曠識萬物將同儔憺然忘物我情與韋布周梁苑侶鄒枚陳思宴應劉慙乏數子才安能揚其休
慶芝堂詩集卷五

[book_title]●慶芝堂詩集卷六
瀋陽戴亨通乾撰
五言古詩四
◆五言古詩四◆
入安化寺詩社
柬同社諸君
癸酉上元後一日集安化寺續同明舊社
題運使盧同年抱孫畫屏十二首
題亡友史即山行樂
題喬氏家乘
題劉至誠行樂
題王郎中蘭谷古槐堂
題倚松觀瀑圖
燕山古蹟
中途阻雨
約遊王園雨阻不踐歸而作此將希再聚也
索秋吟
擬挽歌詞三章
雨後游金魚池因述其事用戒諸生
夏夜偕許虞輯對月口吟用廣其意
題柳下飯牛圖
范家店遇雨
喜雨
新婚詞
寄懷眉山
送顏孝廉維聰旋里
讀任東磵史論囈林等作賦此贈之并示同學
題郊遊聽僧彈琴圖
答金仁趾
乙亥春得讀遂堂先生慶芝堂集既卒業遂成長句以誌向往之誠
乙亥二月望前二日觀察盧同年雅雨招同牛真谷沈沃田江松泉游真州潘園
雨後讀吳好山詩刻
贈吳好山
邀張封君建宇金孝廉棕亭門人諸生施鐵如國學陳竹香潘園看桂花
輓詞二首
題棕亭秋江擁櫂圖
詠史
題陳懿章照
題馮玉軒納涼小照
題陸用九行樂
題行樂
題友人秋郊野望圖
茶宗室八十初度
胡母王孺人壽
慶母趙恭人節壽
馮玉軒六十初度
尤母金孺人七十壽
○入安化寺詩社
夙昔抱微尚邱壑結遙思一為塵網羈此志終弗遂時每出郊坰挈杖尋初地聊博少時歡豈足酬幽憩不謂素心人相期同把臂僧寮作詩壇窅然忘塵世咫尺不見招知非我遐棄誤疑精力頹而不耐勞瘁聞之即披衣既見果無異陰陰苔雨痕翛翛竹風籟流水清俗情孤雲淡塵累既不廢遊觀且聯文友契遙謝沮溺翁遠遁誠非計
○柬同社諸君
孤雲久無依倦鳥亦應返胡為遲暮年而不思棲遁勞生會有營泉石情空緬俗務詎能羈人苦不自遣方外覓佳遊聊作塵世隱況茲同社人襟期盡蕭散相見無俗談淹留暢清眄觸目各成吟晚就齋廚飯入山何必深會心不在遠形跡誰能拘越禮亦非善豈學嵇阮徒山陽恣慢誕
○癸酉上元後一日集安化寺續同明舊社
【 詩成玩月故號同明】
皓魄懸青霄九垓照何廣奔走汨囂塵有月誰能賞遂令太陰光高空自來往都城城東隅安化勝地敞卓哉山陰翁
【 謂史即山】 襟懷超世網雄幟樹詞壇應聲紛肸蠁余雖老不才振策亦趨嚮俗慮澄冰壺新裁共抵掌鬼伯妒高明變故生俯仰朱絃轉哀些陰風吹繐幌吟魂渺何追風雅沈榛莽開春月復圓流暉照人朗同輩集精廬觸景情惝恍山陽笛韻悲泣下同慨慷因思續舊盟兼之慰靈爽舊契燕名流新知魯夙養
【 新知謂林太守森麓】 嗜好薄膏粱章甫更鶴氅道機生靜緣奇情逗靈壤願言篤久要姱修懋遠想天地有陰晴明月遞消長同盟期不渝渣穢慙滌蕩大業貴大醇磋磨望吾黨
○題運使盧同年抱孫
【 見曾】 畫屏十二首
雅集圖
載酒圖
試茶圖
看花圖
濬湖圖
文讌圖
北顧圖
註易圖
喜雨圖
授經圖
觀海圖
樂山圖
·雅集圖
【 盧釋褐後與同年賦詩棗園客寓】
通籍客京華身顯心仍寂耽吟聚名流溪山亦生色春秋佳日多尊酒謀良覿倚樹聽新聲涉露采芳澤振筆發高吟奇情透金石欣賞傾眾情歡飲忘形跡日落各言旋相思復相覓
·載酒圖
【 盧令洪雅時嘗作凌雲載酒之樂仿效東坡】
羣峰聳蒼翠延賞豁心目載酒呼朋儔探奇向山麓登頓出雲厓煙霄聊置足俯躬拾瓊玖舉手攬朝旭萬象逞殊觀胸臆屢超忽憑虛發長嘯流聲振林谷乘醉招鸞凰高情逸埃俗
·試茶圖
【 霍山小峴歲春入貢由六安州封進盧時為州牧】
政簡夜心清明月照幽獨春露泫雜花微風扇芳馥崖竇溜鳴泉泠泠潄疏竹掬之注精窰活火煎蝦目拭盞試龍團芳香透毛骨采焙法羽芻封題貯箱簏敬慎小臣心涓滴霑殊渥
·看花圖
【 盧為亳州牧時遍賞名花標題園榭】
在昔宋廣平世號鐵石腸及其作花賦彩藻何芬芳萬物生有情背之多不祥百花逞奇麗大塊情所將此身隨化轉當春神明昌至道懷環瑋撢掞胸中藏日莫采蘭歸珮之終不忘
·濬湖圖
【 汝陰西湖為唐宋讌游勝地東坡所謂未知杭穎誰雌雄者也久淤塞盧守郡時始濬治之】
昔人盛遊覽杭穎無低崇風雅久淪沒廢為葭葦叢譬彼億兆情壅滯不得通雖有惠下心政治難為功賢牧為疏導眾生欣相從天水望空闊豁然開心胸中流一灑酹懷古酬高風
·文讌圖
【 轉運維揚時會四方名士於平山堂賦詩】
美玉恥自炫湮沒豈初心同氣不相求吾道將中沈所貴忘勢分亦在真知音大名久自擅詩酒偕登臨遂令枯寂士聲譽馳古今此意良獨厚世罕測其深至今平山上誰復能追尋
·北顧圖
【 盧被逮後登此】
北固當金焦京口為門戶大江日夜流滔滔自隆古萬派此中分千峰奔棟宇興廢感梁陳蒼茫辨吳楚廣陵謝榷鹺邊庭將射虎男兒志四方敢復怨行旅北顧心神傷依依戀明主
·註易圖
【 盧坐臺時事】
古人處憂患著書長不朽出身膺世務此事不暇有寬閒天付君大業期擔負曠渺無雜緣神明通戶牖心游法象初道闡羲文後濟蹇宜反修默默驗奇偶通塞何庸心艱貞以自守
·喜雨圖
【 乾隆甲子北平久旱饑民走險起盧灤州牧以撫之】
灤水不上天旱魃形猙獰小民懼無歲囂然遂不寧撫之失其道何以銷未萌奉詔起循吏精禱格皇靈化雨應時來枯禾盡回生發粟宥其愚眾庶謌歡騰天人相感召斯理洵可憑
·授經圖
【 盧守永平建敬慎書院】
魏相宰茂陵文翁治巴蜀經術持化民往往易成俗使君今名儒建塾親教育俗學每拘墟糟粕轉相勗豈知導肯綮批卻隨心目况以身為律寧不爭自淑士氣頓改觀英才待收錄
·觀海圖
【 任天津轉運時】
中庭懸滄溟雲濤翻棟宇據厓者為誰浩落鬚眉古仰看蜃市變俯視蛟螭舞隱顯虛無間三山若可覩惝恍羣靈來雜遝偕風雨此際一乘槎大藥應相許望望馳心魂飄然若空舉
·樂山圖
【 盧家德州古平原地無山圖此者志在高山也】
達人無滯情出處隨所宜茫茫涉宦海倦遊亦應歸況茲歲云邁風波時有之緬彼山嵯峨終古無改移山椒招白鶴山麓采紫芝煙霞換身骨歲久不自知樂山誠至計勿為世所欺
○題亡友史即山
【 深義】 行樂
少壯遊京華馳騁聲譽場王侯爭識面裘馬趨道旁輕財重然諾揮斥千金裝陰風吹盛夏呼吸變炎涼魑魅不匿山行處難周防中年易名姓歸隱剡溪旁剡溪入空谷猿鳥願同行長林任偃蹇流水清俗腸科跣挹涼颸濯纓晞朝陽歲久毛骨換因之乘鸞凰茲圖儼在目混俗豈云臧人事多錯悞高蹈遂不遑荏苒時已逝哀哉悲溘亡齎志不能遂魂將返故鄉詩名滿畿甸永為詞壇傷
○題喬氏家乘
亭亭百尺松枝條森以茂洪柯歲月深山靈亦陰祐源遠自流長斯理非虛謬四馬兆高門充閭德由舊苟無忝所生亦足昌厥後鋤蘭莫鋤根鋤根蘭不秀培土莫培淺培淺易傾覆生計詎不營方寸宜耕耨立身期顯揚成名羞穢竇以此遺子孫繩繩盡堂構
○題劉至誠行樂
溪迴蕩雲容虬松勢妖矯日月摩高巔石瘦青苔老科頭信芒鞋臨風恣幽討箕踞憩雲根蒼翠午陰悄觸目與神謀精理擴懷抱得意已忘言隔磵聞幽鳥邃壑古煙深呼童覓瑤草
○題王郎中蘭谷
【 蓮】 古槐堂
好鳥偕其侶同飛復同止志士抱奇情慨然慕知己白璧委泥塗光輝非始初遇者棄不顧難言茲器殊伏櫪上峻阪老驥愁日晚伯樂一下車眾乃驚奇罕兩物不相關契合誠良難磁石與鐵俱安得不留連
蘭谷居蘭陽高臥古槐堂堂中午夢醒蟻視侯與王種槐槐成樾培根根固結花葉蕩清風吹香香不絕上有鸞凰雛棲托長自娛文彩華且豐口銜瑞國圖振翮辭故巢高飛來上都上都羅俊彥君子將豹變枉駕戾蓬蒿遂此平生願
○題倚松觀瀑圖
高松摩穹蒼虬龍日吟嘯飛泉激雲厓終古長浩浩高士遣俗情倚松發長嘯松老色不凋泉清淨懷抱愛此山中泉熟茲松間道清興嵓壑知誰與君同好
○燕山古蹟
昭王築金臺折節延奇士樂毅感主知功業從此始騏驥不見收鹽車困將死古來英俊人零落隨荒枳千春感我心重士昔如此憑眺動遐思落日下頹址
蕭蕭古易水秋風吹白楊荒臺恣遐矚日暮縈悲傷幽薊多壯士任俠險不臧輕身噬猛烈白虹經天長報丹事不成荊高空激昂吁嗟於期頭千秋誰復償
嚴霜凋萬類鴟鴞鳴不止吁嗟文文山柴市悲風起夸父化鄧林精衞填海水豈不知力微寸心終不死讀君正氣歌哭君作蒿里我哭君傷悲君悲何時巳
夭壽多古墳秋風草離離白日蔽高樹野鳥巢其枝終古窀穸下世替豈知悲雲仍渺何處但見牛羊嘶吁嗟世上人為樂安可遲
○中途阻雨
行路難何如中途雨不止欹側車轂膠馬臥鞭弗起虎豹下崇岡鵂鶹鳴荊杞惆悵日將頹相顧顙流泚遣力覓耕牛助挽出泥滓急遽赴荒村情詞彼已揣慢顏捋髭鬚居奇橫無比出險復罹險日行不數里前路正迢遙囊橐空如洗陰雲晚復濃中夜愁欲死吁嗟行路難行路難如此
○約遊王園雨阻不踐歸而作此將希再聚也
人老春去忙良辰倍珍惜王園秀色佳新雨滌芳陌飛詩約同輩文酒樂晨夕相與理輕舟荷風引深碧或隨細流聲泠泠探泉脈不則看西峰偃仰岡巒脊山翠落我衣松風吹我幘興酣發高吟篇章戛金石名勝括奚囊鶯花收蠟屐林亭覺增輝煙霞瘳痼癖是夜鬼神驚精靈驟奔迫抗手招雨師連袂呼風伯邱壑忽被囚芝蘭亦妒斥巾車轂輻膠蹇衞足顛踣吁嗟離垢場遂斂高人跡歸來坐書空鬱鬱情莫釋不分窮途子清賞亦困阨為報山靈知遊興還如昔
○索秋吟
秋氣爾何物來亦烏能索鴻雁聽無聲霜花尚非夕隔水望村墟林色遠煙白錦藻媚階墀離披蓮欲落哀蛩鳴草根疏螢度櫺隙涼雨滴高梧衾幬夜殊昔物色感人心秋來有顯跡
○擬挽歌詞三章
我命自我立不受陰陽欺夭壽無貳理朝聞夕死宜所生誠不忝造化豈能違舜文稱壽考顏冉非短期周孔終正寢龍比死亦怡鼎鼎宇宙間均之全所歸生理苟不盡龜鶴亦奚為
性為形之主形乃性所依二者不終聚性盡形可遺所以古志士生死唯自持敏皇若不逮蓄念人豈知修短何足介聖凡更共之肖形百年中百年能幾時奄忽溘朝露此生亦虛縻
四運遞更代精華暗銷鑠形神一夕離遽爾成徂落相送出遠郊幽宮閉廣漠豐飢
【 飢：肌】 豈暫完虵孫飽蹊壑華堂不復居山魈款狐貉萬鬼聚為鄰孤魂何所託平生營此軀百計愁疏略綢繆未及終轉瞬隨電掠人生疇不然念之徒驚愕緬彼古英賢千秋事如昨
○雨後游金魚池因述其事用戒諸生
雨歇雲未開出門泥淖滿貪幽意興濃遑恤途路窘欹側屐屢膠猿臂時相引行潦限危橋褰裳立展轉懦者怯弗前黠者誇捷敏方思接後人超騰戒遲緩發言未及終儵忽自顛隕嬉遊雖偶然得失理應辨行險難幸全相期共黽勉
○夏夜偕許虞輯對月口吟用廣其意
日入炎暑消松際月初起清露滴蘭芽幽香散筵几浮雲淡所之天容淨如洗披襟臨涼飇對之灑然喜羣動漸無聲草蟲鳴不已豈必出郊坰已覺忘塵市榮華世所希貧賤亦應爾役役空勞生盈虛有定理即此明月光陰晴亦難恃況在天之涯相對我與子與子且徜徉勿為境所累
○題柳下飯牛圖
垂柳煙霏霏甘霖沛昨夜乘時蓑笠翁春耕喜初罷不聞叩角歌心知望禾稼時復飯牛歸偃仰綠陰下
○范家店遇雨
夏五歲將半旱魃誠可危甘雨一朝霈縱橫澤無遺枯禾頓懷新欣欣田園滋余時在中途當之心亦怡豈不沾衣裳慰眾忘所私
○喜雨
皇天屯其膏驕陽烈若燬爆尫與焚巫紛紛議閭里仰天望陰雲中夜坐復起父老妄奔趨出入怨妻子室家不遑恤租賦將何倚此時遠近農望歲心已死儵忽沛甘霖歡聲動遠邇萬彙回春姿蔀屋紛舉趾我雖無田疇深為農人喜歲事固難知已免家懸耜隨風沾我衣欣然立庭戺
○新婚詞
首夏熏風長鏗然調玉琴絃柱本異體合并成佳音佳音出鈞天聲作鸞凰吟雌雄相頡頏聽之歡同心和鳴自茲始歲久還如今絲白膠復固纏綿遂以深
○寄懷眉山
白日下崦嵫秋風吹廣漠升高豁遠眸重陰蔽林薄願言懷故人謦欬儼如昨既來不久留虛齋增索寞何當縶白駒解此五情鑠
○送顏孝廉維聰
【 光謨】 旋里
世久厭真率所遇寧不違相逢一握手相聚情依依日夕商微言襟期豁以披歸懷迫至性別我天之涯離情結春草千里遙相隨契闊非云久胡為歧路悲索處寡良儔惓惓不能辭西山有遊約莫負秋風時
○讀任東磵
【 瑗】 史論囈林等作賦此贈之并示同學
上世重立功後世重立言此間關運會窮達何足論玄圭錫大禹萬古流安瀾姬公洪制作能令百代遵下此雖乘時時移績已淪況復但素餐崇高以自尊韋布潛草澤胸臆羅星辰俯仰閱今古萬載如朝昏淑身為世範抱道忘賤貧當時莫能用括囊葆其真時復發所蘊出語驚天人幽隱莫能遁眾象窮精魂書成世莫識自足雄千春流傳如日月赫赫光乾坤造物位奇士豈與尋常倫軒冕膺旦夕安足榮其身立言誠至重吾輩宜邅迍
○題郊遊聽僧彈琴圖
山淨滌秋霖皐蘭被清露時與山僧俱鳴琴坐幽處聰耳磵聲流息慮松風度一曲聽欲終精義妙超悟天際孤雲生心與孤雲去
○答金仁趾
【 夢麟】
陰陽旋大造賢愚雜其中紛紜各有營誰復念所終逝者日不息來者仍悤悤逐欲何時已轉盼咸虛空哲人遺細務滌蕩開心胸立言期利俗亦足昭洪功百年有時盡垂休將無窮
先民攄奇抱往往托謳吟精華寓糟粕萬古傳其心婉轉誦微言感我一何深豈非發至性喧以金石音余始學吟哦拳拳遂至今變化雖殊端軌範夙所欽非曰乏綺麗與世相浮沈
咸池久不考經首遂已沈瓴甋競新響比戶方追尋豈不悅眾耳聽之傷我心大樂遡隆古高唱驅浮淫春雷震大地萬彙出幽陰方圓豈能周所遇成商參異道而求安深非我素襟
大物須大勇力用方不窮苟以逕寸莛叩彼萬石鐘所持既微弱發響安能洪良農無水旱頻年不輟耕播植或魯莽仍復無秋成爾我慕前修收穫希豐贏操狹而望奢亦防稂莠生
○乙亥春得讀遂堂先生慶芝堂集既卒業遂成長句以誌向往之誠
金夢麟
風雅道既遙斯文久淪喪往者不可作來者將安嚮所以浮靡音啁啾轉相餉苟非絕代人焉能持風尚天心覺顓蒙中原起宗匠師古得精意見者驚奇剏出入漢魏間或溯先秦上晉唐諸巨公屹立不相讓眾善既兼綜變化窮殊相大業包隆古近代誰與抗遂令奮往心專一無他向詎曰能追隨慰我平生望
○乙亥二月望前二日觀察盧同年雅雨招同牛真谷沈沃田江松泉游真州潘園
一室閟官署偪側忘寒溫東風灑然至俄見庭草新萬類欣向榮生意陶洪鈞孤吟寄遙想暢觀大塊春馳情整巾屐欲出還逡巡觀察駐旌節惠然存故人折簡治豐膳邀我游潘園雜花爛邱壑修竹森琅玕登樓豁遠眸遙見江南山山色帶長江煙水羅青天飄忽悅高鳥胸臆超雲巒主賓況名輩謌詠凌謫仙直令造化機蓊勃攄毫端茲遊洵足樂俾我情屢遷還期理舟檝一泛西湖濱歸來握詩卷重訪平山巔
○雨後讀吳好山詩刻
曉風散微涼階前昨夜雨淺草新綠滋佳禽隔窗語獨坐聞皐蘭幽香度遠渚展讀好山詩蕭然滌塵慮仰首見孤鴻遙向前峰去
○贈吳好山
龐公隱鹿門申蟠潛內黃豈乏用世才實為廉恥防燦燦繁華子奔趨日不遑一朝矜所得顧盼生輝光高人慕雲鶴摩霄振六翮宇宙任逍遙時與飛仙約回首望塵寰紛紛歎銷鑠同聲每相應山川失寥廓偶來武陵城邂逅欽述作相與一把臂足以慰離索
○邀張封君建宇金孝廉棕亭門人諸生施鐵如國學陳竹香潘園看桂花
秋日天氣佳斗酒邀近局同志四五人聯袂趨名囿緣徑匝修篁磵戶紛紆曲海棠嬌向人秋心若相屬桂樹隔重廊芳馨遠迎撲坐久涼風生紛紛落金粟憶昨酷炎暉看荷愛清穆幾日未開扃商聲動林谷感茲歲月馳登樓暢襟目連峰翠障深中有高人宿長江終古流帆檣日爭逐喧寂雖殊趨百年從所欲我老無奢營所願亦易足隨時惜良辰雞黍聚文族談笑狎樵漁登眺無拘束重陽節復臨還期醉籬菊
○輓詞二首
【 并序】
目擊心傷用申勸戒直言易曉不暇涵容或有病其傷雅者余不惜也
榮石
【 石：名】 眾所希得失有天意奈何辱其身辛苦工獻媚官骸失所司精神竭寤寐喜怒伺奴顏喪心傾所忌詞色一相假歡躍矜同輩妻孥不忍聞旁觀恥無地自謂巧入神崇高可立致孰與鬼謀能變更出意計轉神
【 神：福】 為禍胎歷歷誠可畏榮競無時休惻然憫眾慧
美利眾所歆稱心有止極天道惡盈滿貪夫長戚戚金玉積邱山貧者望涓滴鄰里死飢寒親知行乞食哀聲聽不聞黎顏見豈識逐臭無時休昧厥死期逼饞鬼嘯蕭牆禍變難意測荊棘上華堂蝸涎遺斷壁似續苦無依轉幸他人澤烱鑑懸當前仁者為悲惻
○題棕亭秋江擁櫂圖
木落秋氣深江聲日東瀉扁舟獨往情豈為耽休暇旅雁唳霜皐孤月耿遙夜時發遊子吟暫泊楓林下
○詠史
中山饗朝士子期忽不與忿怒搆楚師國亡何悤遽壺漿憫飢人事亦偶然遇危急徂厥亡倉皇絕生路詎知餓夫兒赴難無轉顧怨亦不在大恩亦不在小生死判一餐報施亦何巧
始皇愚黔首焚書坑諸儒扶蘇諫不納遠使西防胡鮑魚一朝臭賢嗣遭枉誅元兇得肆志萬姓怒已張英雄起草澤嬴族遂滅亡禍機之所伏天人豈渺茫
宋國有義士父子目俱盲
【 叶】 天道祐良善此理疑荒唐楚人逞兵威殺戮填溝隍失明者不役遂得安其常人世有迍邅勿遽云不祥
名利中人心父子且相啖樂羊伐中山食子事已慘猶曰忠其君絕恩露肝膽列鼎烹而翁分羹語何險英雄不顧家言出事幸寢敵倘不受欺大惡將奚掩
漢祚至桓靈氣節競相尚處士操權衡賢愚盡傾向衿
【 衿：矜】 誇標俊廚置身千仞上誰甘處卑污側目興羣謗黨錮禍遂成國脈因之喪豈若申屠生與世不相抗
英雄抱偉略徘徊營四海賣畚向田家舉世誰知己中原正陸沈懷才忍坐視杖劍詣軍門獻策赤鬚子捫蝨但空談瞻烏竟何止飄然西相秦中心豈得已人生感意氣功名偶然耳千秋諒其衷初念不及此
陰陽相剝蝕龍戰血玄黃唐祚遘陽九四宇紛搶攘忠良死無類盜賊為侯王事理不能窮天地疑荒唐我欲咎真宰仰視但蒼蒼已矣勿復言紕繆自鴻荒
○題陳懿章照
清溪滌炎威披襟坐危石好風吹我衣荷香度深碧目送歸山雲冉冉越高壁聊舒離俗情淡爾出塵跡松泉伴幽棲苔逕誰通屐稚子戲膝旁天機隨所適瑤琴設不彈知音世難覿道書不去手冥心唯自繹歸來一局棋山月掛檐隙
○題馮玉軒納涼小照
朱明耀炎威跼蹐誠難度臨水敞華軒披襟坐晴曙萬象澄氛埃方塘夜初雨蓮淨生晝涼輕風散高樹芳氣襲人衣閒情緩舟趣延樂玩魚禽天機偶然遇
○題陸用九行樂
鬱鬱長安道心境久不清時復探邱壑翛然怡我情幽憩發遙想之人渺雲層覯君傾坦率君意如淵澄身世亦塵市山林託孤鳴山中何所見歷歷蒼松青林中何所聞寒泉聲泠泠蒼松多勁節寒泉非俗營樂此遠人境將同鹿豕盟
○題行樂
雄雞斷其尾不罹廟犧網我雖風塵客每動出塵想此卷知為誰對之心神爽流水不肯住終古但長往浮雲一出山儵忽歸渺茫有生疇不化達士襟懷敞散髮入深山箕踞青苔上
○題友人秋郊野望圖
蕭蕭庭樹鳴嗷嗷雁鴻度傾耳盡秋聲秋容邈何處呼童攜尊罍緩轡郊原路芳菲節已非凝霜結寒素紅葉遍山明朱霞媚煙樹西風作新涼披襟野延佇雲色雜陰晴山容遞回互清瑤落遠椒鱗鱗杳東注空翠溼人衣林深失昏曙矚茲秋景佳暢君泉石慕駐馬索大觥雄飲不知數暝色帶棲鴉歸吟白雪句繪作西郊圖超然出塵趣
○茶宗室八十初度
【 并序】
宗室裕王後父封貝勒茶屏居不仕年老起為宗學長
喬松何不凋蒼根結深谷老鶴何長年霜毛戢幽麓緬彼遐齡子韜機寡營逐世苦紛自戕心悴形詎淑盈縮不在天達人解真福祖烈晉王封丕承隆帝族富貴等粃糠抱道甘巖宿靜寂可忘年真機暢幽獨耆德表羣公教育董天屬忠孝督童蒙敬慎儆夕夙聖意眷方隆虛懷憂覆餗告休繾綣衷豈為侶鷗鹿三鳳聲聞高風翮九霄速繼述盡英奇煙霞遂貪欲軒車下蓬蒿迂儒荷青目忘分交情深坦白露真樸值君杖朝期稱觥慚苜蓿何有罄交歡荒詞為君祝
○胡母王孺人壽
亭亭老松柏蒼蒼抱貞堅深根盤厚地秀色磨高天陰陽不能囿蓊鬱巢雲煙中有鸞凰雛蔭此百尺巔振翮屬霄漢文彩凌星躔銜圖瑞邦國因風起聯翩顧瞻高堂上松柏無改顏造物之所鍾誰能測偏全
○慶母趙恭人節壽
凝膏有餘光朱火揚其輝幽蘭有餘馨清風播階墀繄母裕偉節造物顯其奇淑慎自生初內則嫻弱笄嬪為君子配翺翔警房幃相助歷官階廉能聲譽馳一旦失所天礪節如金石奉尊代良人甘脆竭心力高堂逾大耋慰若兒侍膝糜鹿銜芝草呦呦鳴其麛雙雙巢中雛引羽習高飛教育各成名辛勤侔斷機文孫服母誡一一皆國器鸞凰奮階前聯翩紛接翅宰輔舊家聲箕裘昌厥繼維皇篤堅貞錫予大年歲
○馮玉軒六十初度
靈椿膺殊鍾逍遙傲寒煦春秋以八千大物此其固磐石亦何奇幻歷萬煙霧堅貞者不華人罕知所務涉世難孤清蓄意軼朝暮滯慮滌歆戚休拙迥殊路馮公道合茲淡爾世情慕古貌屏腴談豐植若寒素今當甲子周一陽萌初度鬚髮耀漆光精神抗松簬巖鶴戢霜翎冰胎結梅樹稱觥敞謌筵貂錦賓姻聚巨觥共八仙
【 杯名】 還各持一具旋飲旋復添赴喉如泉注虛疑力不勝觀者咸驚怖須臾盡百人周旋仍故步既發老者歎還生少年妒即事徵遐齡豈局陰陽數
○尤母金孺人七十壽
源泉澄幽深渾渾流清白巨巖蟠洪柯亭亭茂松柏緬彼尤子母平生抱奇節生子能文章幽光詎磨滅七十壽小春寄言心素折淑質育名門懿行踐賢跡婦德欽夙成于歸卜尤吉浙東聯北平門楣褵遠結舅時副總戎桓桓列棨戟族盛家政繁坐理無紛劇先意承朝昏器使良楛別舅曰婦賢能母心愈凜慄盛衰多倚伏卓識超巾幗相夫終明經高蹈樂泉石願偕冀缺妻韜光饁阡陌所天遽不祿素志增嗚咽痛欲隨九京肝腸免碎裂顧茲柩下兒大義難決絕習苦勵熊丸畫荻寸陰惜閥閱懼衰謝督責心轉迫虀粥潛辛酸寒燈照孤孑堅此鐵石心冀子成名切孟仁激母教感痛奮自策精理研纖微摛毫祛詭譎憶昨戰秋闈立可彰母烈風翮礙九霄霜蹄偶一蹶造物位傑士不拘尋常格學使采篤行排眾獨超擢行當薦九重功業難意決有子既不羣足以慰疇昔況母壽無期甘脆陳瓜瓞積厚自流光誰曰非母澤
慶芝堂詩集卷六

[book_title]●慶芝堂詩集卷七
瀋陽戴亨通乾撰
七言古詩一
◆七言古詩一◆
進學篇寄坦居五弟
題王母蟠桃圖
盧峰謠
寶劍行
題劉道官畫像
醉歌行贈葉聖嘉醫士
題謝某畫像
投贈任邱袁明府坼
題蘇武牧羝圖
張侍御平魏閹墓碑歌
雲峰歌
題閻珮升為盧公亮寫歲寒圖
長城歌題紅瓦店壁
贈錦府張太守樵客
索竹詩簡慶松喬
雨中移得秋色十餘株種竹側意更欲種菊花數十本復簡松喬
正氣歌為節婦王母單孺人作
還馬歌
謝馬歌
題畫竹
廣西義寧令倪懋公盡難詩
題觀海圖為張同年蔚千作
乙丑秋孟穎仙告予貧甚質衣助之偶檢文篋見其舊字感而賦此不必寄孟也
寄年家子毛秋岑兼廣其意
為蔚千張同年壽
題喬兆三觀荷小照
題蔚千荷庭
○進學篇寄坦居五弟
【 名高康熙乙未入學余時在京聞之寄此篇】
君不見東魯泰岱高絕淩青天磨厓日觀窮躋攀捫蘿披石躡危磴聳身直上雲霞巔又不見黃河穿塞決崑崙排山倒海驅蛟黿衝波逆折不畏險扁舟直抵銀河邊仰止脅息坐長歎望洋驚阻空流連邱阜之隄溝澮之水亦將聽其嵯峨而潺湲君不見仲尼沒後聖道孤奸臣賊子無日無闢楊排墨正人心子輿生將天地扶干戈擾攘遞狂秦文運否極遭屠誅董子崛起烈焰餘天人義利非齟齬承先開後賴此人誠哉不愧為醇儒自漢以還千餘年出玄入空紛馳驅擇焉不精語不詳茫茫道脈悲荒蕪五星聚奎炎宋興名儒輩出微言明人知堯舜皆可學日月麗天江河行天生大人何巍巍賦性不異我與而男兒奮興能自立邵大周精安足齊君不見一簣為山平地中累累不絕起高峰疋繒將完絲忽斷機軸空勞不成練地易崩摧天易老日月禪代無昏曉人生百年能幾時朝如春花暮秋草青年乘時不早圖儵忽萬類同枯槁
○題王母蟠桃圖
【 甲午遼東作】
青鳥●書過西海祥光瑞靄騰蓬萊紫電鞭龍役鬼神鸞旗絳節排天開排天開天樂發飛瓊曲度流雲遏纖羅霧縠煥雲霞羽蓋飇車駐承華承華殿上謁天子縹緲仙音清入耳云是九靈太妙龜山金嫗先天地生陰陽未布轉辰樞立鼇柱曾見日浴金烏月生兔縱橫八極播洪鈞出入九重紫微步邇迺衍乎閬苑憩崑崙瑤池翠嶂漫煙霧弱海洪濤萬丈深影滅輪迴安可渡明星玉女供玉漿麻姑搔背指爪長三千歲結蟠桃香錢鏗小兒未及嘗老二儀凋三光獨有刀圭不死之神方蟠天際地任翺翔語闋玄靈忽迓空神雲飄舉回鳴璫武帝玄霜終不得金掌高擎空斷腸
○盧峰謠
盧龍山上峰崔嵬盧龍山下雲不開古來征戍骨已朽天陰鬼哭聲悲哀
○寶劍行
【 辛丑都門作】
洪鈞陶鑄昆吾岡木厲遯辟山精藏騰雷滾電揉陰陽天神驚愕來趨蹌海嶽為鍔日為光星辰的爍森鋒芒莫邪焚身干將亡精魂幻結雙龍翔大江水闊磐石厚淬礪寒光貫牛斗團金鏤玉獻明王曠代奇功垂不朽割下銀河天上水大沛蒼生無凍餒割去太虛雲與霞天容日月增光華割去泰岱嵩衡千萬山盡教大地成良田剸蛟截兕魑魅驚海不揚波陸路平旋取人間心與膽割去險巇留平坦那堪終歲壁間懸吳鉤卞匣塵埃滿空教簏簌燦流霞龍藻龜文氣亦短昨夜風雷匣中吼千人辟易驚卻走天高路遠鸊鵜稀銅花鏥紫鐔龍口歎息抽看破牖光飛躍神威脫吾手
○題劉道官畫像
【 雍正甲辰遼東作】
冠峨帶博雜金玉厚貌豐髯氣蓊樸方士不受衣冠羈胡不黃冠不野服自言十五初學道腳踏天根攀月窟眼前富貴等粃糠澂懷明月秋潭浴赤松黃石指顧招軒冕偏將許由辱漆吏原不礙天倪八口饔飱享天祿城隍宮闕塵市中世守神器飲神福塵寰放逸即蓬壺何必幽深入空谷露洗春花月洗霜澆花聽月呼■〈酉靈〉醁邀歡一飲動十旬不許韶華空去速掀髯鼓掌酣且歌身心直躋神仙族始知麴糵勝靈丹九轉刀圭徒自毒所貴神仙在歡娛誰能此身同槁木古來熊經復鳥申勞瘁誰拘死誰促眼中如君真達觀余曾躋堂接清穆對雪開樽酒政嚴罰杯大於市頭斛三載微名羈帝鄉重訪崆峒駕鴻鵠凜凜遺貌留人間眉睫如生觀者肅赭顏猶帶舊酒痕昔日歡呼儼在目何年化鶴復歸來天雞曉唱蟠桃熟此時金樽讓綠雲糟邱嵲屼為君築
○醉歌行贈葉聖嘉醫士
【 甲辰遼東作】
遼海海厲鞭疫魔驅風鼓浪注滂沱鬼語呼人幻麗娥調笑夜月邀女蘿陰風潛袂舞傞傞浹人肌髓成沈疴葉生橘種城東阿疲癃到處回春和獨我痼疾奇且頗癡癖鈍礧填胸窩縱使陰陽掌握搓十人九視咸吟哦力疾曾經冒雪過但言沽酒且高歌園蔬剪摘春婆娑侯魚?砉不羨天酥酡盍簪玉樹珊瑚柯分曹對陣列鸛鵞爭雄樹鼓擊靈鼉酒政恣意生煩苛酬酢雜遝揮仙螺目眩狂華朱顏酡參差眾醉聲喧囉避席欲逃遭主訶罰杯大呌金尀羅尀羅注酒何其多眾賓魄奪驚倒戈振頸獨效長鯨呵舉觥倒瀉傾江河二豎錯愕爭搬挪百竅盡為浮蟻窠安能纖悉容其他天地混沌低昂譌胸懷澒洞生洪波六腑重結鳴相摩毛髓洗伐膏盲瘥人生歲月易蹉跎少壯幾時奈老何愁戕慮賊紛逶迤當之鮮不磷於磨逢場痛飲真神科刀圭玄霜盡禍囮安得與君百年三萬六千日日飲中山之酒三百金卷荷糟邱麴車高築羅列相嵯峨
○題謝某畫像
【 甲辰遼東作】
嚴風吹空聲凜冽摧肌砭骨鬚眉磔入門呼酒索大觥指直唇結喝不得主人持杯向口傾手足漸融寒漸釋繡囊綺匣出真容丐余呵凍題其額展卷霜髭樸貌迎錦■〈毛俞〉雲屏儼貴客我問主人今何為面頰生赬氣忽噎積年舊忿一時來欲言不言舊嗗吶遙遙派系出東山襄平世職傳先烈天厭舊德羣寇興乾坤萬象重胚結興朝定鼎有驅除蛟龍爭向朱門活飇回影附跡非初縱是驊騮任駑劣語罷嗚咽淚沾巾滿堂賓客色不悅飲酣狂呌問青天滿地霜華延霜月我歸出門謝主人丈夫遇合難豫決君不見衞青將相出平陽史冊千秋昭壯節
【 謝係石附馬媵臣】
○投贈任邱袁明府坼
【 乙巳河間作】
梅巖翁後虞邱長耳熱長安動遠想繄予寒氊來郡城霢霂濛濛晝莽蒼泥淖釀途行人稀心衋咫尺不得往阿香碾空車忽蠹輪翻倒海雨如注雷公頭觸天關摧石迸媧皇補天處地軸震仄久不安漁人網觸蛟龍怒揚鬐掉尾決滹沱波濤澒洞迷朝暮桑麻盡為鱗介居萬傾良田叫白鷺我正兀兀愁卑栖上官羽檄紛飛馳七十二邨命查驗壯者逃亡老弱啼此時披雲得見君痌瘝民瘼真英奇民瘼痌瘝起凋弊有田無田均其利歎息與君一夕籌父母斯民真不愧別來荏苒數月間君名嘖嘖我丁艱五內崩裂死復活血淚迸灑衰麻丹老母促歸歸不得
【 是時奉母在任】 去留展轉摧心肝萬里茫茫隔煙霧生死天涯兩難顧滿室嗷嗷日苦飢夢魂夜夜遼河路經旬不見突中煙男啼女號命豈度男兒生不能養死不葬何惜此身溝壑喪父喪未奔母在堂遲回未可輕骯髒聖賢守身不受憐事急亦或酌其權出門四顧心茫然投詩贈君君心酸賻我百貫青銅錢此身不死報應先上有青冥之皇天下有浩渺之長川
○題蘇武牧羝圖
【 乙卯都門作】
蘇卿奇節古所無丹青為寫當年圖手持漢節節旄落驅羝就牧陰山枯朔風如刀砭肌骨瀰漫浩雪埋穹廬蚩尤愁慘作妖霧老狐叫嘯羣邪趨孤臣萬里將何如鸞鳳罹笯龍受縛久??棄肝腦塗沙漠陰陽為炭天為爐險阻巔危篤攻錯陶鑄偉器撐乾坤詎比凡材任銷鑠終教皓首復歸來千秋萬禩聲隆赫君不見李陵歌送褰行裾仰天泣血空欷歔
○張侍御平魏閹墓碑歌
【 并序】
侍御名
【 瑗】 辛未會元巡視西城故有是舉乾隆丙辰令嗣
【 全熹】 任大興令丐余賦詩
自古閹豎傾朝綱前有劉漢後李唐受禍無如明代烈蒙塵土木汪劉猖列卿將相盡名士稱功頌德甘奴婢黨籍誅羅作爪牙一時英俊難逃死熹廟復寵魏忠賢烈火毒燄熏高天醴交勢合走東廠東林善類阬炎煙磔死何足蔽毫末銅駝石馬高硉矹糞壤壯麗侔橋陵名勝何辜遭污衊我朝定鼎日華開曲江風度居蘭臺西山偶停驄馬足穢碑鐫列何崔嵬孝男孝孫盡勳戚一瞬空山飛霹靂凜然鐵筆吹霜風百年凶臭俄濺滌吁嗟乎當年身首已加刑即今撮土猶夷平後來貂璫應震懼張公靈爽山林憑碧雲寺前好雲樹去年曾踏盤紆路振藜穿翠坐高軒月照千峰儼凝素
○雲峰歌
【 長清作并序】
長清縣東南皆山歲己未余羈留數月每薄暮對山看雲出沒奇形怪狀頃刻之間變化萬端偶即所見聊述短歌
自古夏雲多奇峰奇峰乃在山之中披襟臨風向山坐山峰雲峰爭插空初如羣仙戲山麓山中有石若瓊玉初平叱之欲成羊嶄然石上生頭角鬼物猙獰雜遝來飇輪火炬空中排紫焰光騰赤虵仙靈奄忽遭焚摧目眩心搖駭奇絕淅淅涼飇起天末怪形詭狀須臾間紛紛落落歸澌滅我因述作雲峰歌雲峰變幻亦何多眼前榮悴速如此古來萬事復如何
○題閻珮升為盧公亮寫歲寒圖
【 庚申齊河作】
天臺雁蕩絕人境滄洲渤澥無纖埃身嬰俗務不能去目斷神遊心往來閻公逸興揮毫素驅風走石滄溟開不繪赤城霞不繪桃與李赤城霞色多變端桃李繁華難久恃潑墨寫作歲寒圖凝雲浩雪紛滿紙炎天凜凜肌粟生眼底蕭蕭朔風起何處高人抱膝吟左有高山右流水數點梅花亦可憐冷豔幽香散庭戺禿頂蒼松不畏寒槎枒老幹巔厓裏深山大澤余所思鳳吟鸞嘯天為低但覺高吟玉屑飛姓字不願王侯知我今淚盡梁山操天涯僵臥復誰告微名深媿鶴氅尊東郭先生望晴曜削籍歸來悲白頭投閒空被山靈笑
○長城歌題紅瓦店壁
【 辛酉入山海關作】
日出滄海洪濤裡崷崪千山萬山累嚴牆蜿蜒盤峰巔長城萬里從此始東連碣石北居庸西走陝益臨洮中一道生將天地割防邊設險心何雄誰知皇天無私好四海窮愁戍卒叫萬世不傳二世休千秋史冊空遺笑當年築此胡為乎祖龍力政非良圖白骨撐填飲馬窟至今鬼哭聲嗚嗚
○贈錦府張太守樵客
【 名景倉辛酉錦州府作】
襄平才子錦城守政治不異陳太邱間關薄宦二千里
【 謂予宰齊河也】 企慕但有神交遊披雲一旦昤謦欬襟懷朗月懸高秋詩情突兀軼開寶落筆恥與黃蘇儔余曾讀君醫閭山人雪景歌大雅獨奏誰能酬眼前作者徒紛稠當之不異鳴蟬蜩我亦吟哦三十載曾無一語干諸侯欽君大匠運斤斧願將良楛從君謀洋洋千頃波濤闊不能利涉增煩憂吾聞青芝赤箭兼牛溲良醫藥籠罕不收茫茫宦海悲白頭徘徊六合誰青眸文章有神交有道少陵此語非虛浮龍門快意鍼芥投旋隨征雁生離愁嗚呼旋隨征雁生離愁
○索竹詩簡慶松喬
【 癸亥都門作】
陽燧燒空烈炎毒倒喝親看人代速芭蕉短盡桐葉焦使我窗前草無綠愁死不遑遑計他驚魂定後思娛目浣花老翁平生居到處先栽數竿竹子猷不教一日無坡仙寧可食無肉為愛虛中節復堅森萃涼飇戛寒玉亭亭翠幹齊榮枯精神不畏霜風酷我性愛竹逾諸公塵垢兼須竹澣浴相對靜夜兩忘言明月高秋伴幽獨蒼根親許移上林詎有成言久不復君不見眼前繁卉漸枯凋蕭蕭颯颯隨狂飇老夫對此心煩勞安得勁節排雲霄
○雨中移得秋色十餘株種竹側意更欲種菊花數十本復簡松喬
【 癸亥都門作】
種得階前數竿竹連朝霢霂頻澆沐檀欒爭效嬋娟姿但恨孤叢少聯屬雨中荷鍤過西家移來秋色如春花耐寒俗稱老少年不與柔脆同欹斜菊花能仙亦能壽霜姿露質豐臺有籬邊擬種三百株蒼翠隱映成三友人生歲月能幾何君顏少壯我髮皤安得終年跼蹐不稱意四時佳景成虛過
○正氣歌為節婦王母單孺人作
【 癸亥都門作】
乾坤有正氣絪縕磅礴無終始鑄人形載人理綱常不立熙熙攘攘如此而已天地虛生亦虛死茲氣之所鍾不獨在男子黃鵠思故雄柏舟悲天只鐵骨堅剛火莫鎔玉質晶瑩泥不滓死者復生生者弗恥精誠可以變天地梁山一哭城崩圮絅先之婦單孺人矢心礪節無乃是結褵歲甫更良人命忽傾願隨地下袪螻螘不願跼蹐貪餘生腹中有子難決絕大義不合鴻毛輕夫死三月兒出腹一線呱呱延似續手作口哺傍繐幃鬼語吹窗梟夜哭撫畜甘四年辛勤難備述兒成母責終貞魂含笑歸幽谷事達九重苦節彰寒泉幽壤褒天章陰靈皓月同輝光君不見木槿花朝始嬌嬈暮泥沙君不見新楊柳濯濯春條儵枯朽隴畔有喬松亭亭翠葢無春冬磵底有磐石怒濤崩奔不改色人生百年瞬息間砥節不如此天地虛生亦虛死嗚呼不及此女子
○還馬歌
【 甲子都門作】
塞上長途走原野躡蹻趦趄愁踵踝事促囊空喚奈何倉皇借得公侯馬此馬飾鞴玉雕鞍矜寵芻糧飼大廈觔攣骨弱肉空肥鞭策未施人未跨況我書生體不尊一見驕嘶兩瞳赭昂首咆哮怒正凶屈身低轅豈甘下決銜裂靷恣奔騰輿人錯愕驚躍冶自分寒酸非等倫遲回牽送主人者始知身賤物亦輕嗚呼世路誰相假
○謝馬歌
【 甲子都門作】
借馬還走無力更向誰家干棧櫪國氏昆季今仲由輕肥與共常不惜投轄留我飲深宵脫驂贈我真良匹此馬若識主人心甘就寒儒受羈靮雄姿崷崪豈凡才氣象深沈穩無敵間關萬里往且還過都歷塊無欹側主人德粹馬亦馴詎比從前性猛烈始知交友有道物亦然不稱其力稱其德
○題畫竹
【 甲子遼東作】
我性愛竹老成癖客寓常栽伴孤宿為君獨抱歲寒心雨幹霜條看不足今來塞上無此君幽夢遙情繞深谷我欲披圖作臥遊畫師今誰能畫竹與可已沒仲圭死衞風淇水空三復玉翁好畫古所無畫師為寫瀟湘圖展卷琅玕崒森爽株株卓立根蒼梧湘娥晝泣天黯慘嗚咽幽磵流清渠怪石猙獰立山鬼雲濤煙海相模糊炎天揮汗一對吟涼風謖謖吹蓬廬
○廣西義寧令倪
【 國珍】 懋公盡難詩
【 乙丑都門作】
孝廉倪公成都豪出宰義寧控有苗苗性兇頑不可撫結巢深箐如猿猱赤腳騰跳善奔走殺戮連年到雞狗懋公建議立兵威當事逡巡畏尾首但令親諭勸不必事征戰持重謂能收眾心養晦妄冀兇徒變賢宰受檄初踟躕拔刀崛起英風徂馬革裹屍臣子分但恨謀國非良圖身探猛虎窟委作餒獸肉未及交一言螘聚蜂騰恣芟戮手提墨綬血模糊振臂一呼天為哭寧甘寇盜求生全昂藏八尺蠲谿谷殺身成仁未足奇百計千磨事慘酷埋身敲齒截其舌噀血嗔目猶罵賊從者殲盡無一歸沈屍潭底誰能識赫然忽動萬乘威雷霆下擊成灰飛忠魂披髮來助戰白晝袒裼為前麾寇平事達九重耳睢陽奇節差可擬歎息褒忠異數加難蔭恩榮及兒子天家不識顏平原臨難忠丹迺若此嗚呼懋公終不死
○題觀海圖為張同年蔚千作
【 丙寅都門作】
崇明縣治海中起賢宰升高望海水元氣茫茫浸坤軸波濤瀉入胸懷裡此中有螺蚌咀噢濁泥滓此中有神鯤水激三千里此中復有三神山縹緲虛無住仙子陶鑄堯舜但粃糠靈風扇物物不死天吳効順蛟龍馴螭珠燭夜虺蜮徙洪濛開闢留大觀生物之奇乃如此秦皇漢武一何癡長生大藥空勞思聖王有道不揚波遐荒重譯紛來馳煙消霧淨氛沴滅日輪照耀扶桑枝須知利涉要舟楫安瀾亦借經綸持前代此間為要害設險翻為盜賊資余觀此圖心駭愕鼇擲鯨呿安可測身老飄蕩畏風波每欲浮家苦無策何人為我艤靈槎孤島羣鷗是安宅
○乙丑秋孟穎仙告予貧甚質衣助之偶檢文篋見其舊字感而賦此不必寄孟也
【 丙寅都門作】
南海有奇香置諸崔嵬博山之金鑪朱火揚其芳光彩氤氳凌上都豫章楩楠在空谷雨露之所濡造物之所育堅理直幹經千春梁棟不為用樵夫牧豎摧為薪君不見歐冶子能因國君銅鐵利鑄作金鐘大鏞器而令為身謀不能自作一鼎觶園女拾寶戟但用刈秋葵肓者得寶鏡不堪葢陋巵干將莫邪補破履不如市頭三錢錐君不見百里奚鬻身僅直五羊皮陳平宰割天下奇奉身安能烹隻雞古來賢豪遇合有遲早其中不遇亦豈少遇則堪為帝者師不遇但為蓬蒿老君不見唐時宰相張公鎬
○寄年家子毛秋岑兼廣其意
【 丙寅都門作】
吁嗟毛生酒酣擊劍慷慨悲沈淪臣之壯也不如人頭白猶作諸侯賓胸中礧塊吐不出長短謳吟感鬼神豈果儒冠多誤身請君聽我言其因人生休佑仰蒼昊富貴才學兼壽考豐茲嗇彼理固然清濁久暫非草草君不見長安道上軒葢紛綸馳坐享龐禠亦豈少問誰才名震世高問誰造詣真奇矯一代之中不數見千人萬人可盡掃始知世所重者天所輕人所忽者神所寶君今道重身亦尊君今才大氣骨老聲光萬古且長新詎比世俗營求但目前朝見榮華暮枯槁遭遇自應長坎坷麄糲自應常不飽假使生兒有目不識丁妄希榮貴希豐贏輕裘肥馬相驕矜以其所有易所無毛生毛生甘心乎
○為蔚千張同年壽
【 丙寅都門作】
世人垂老心不灰誰肯蚤賦歸去來世人束帶走炎午誰肯脫冠挂神武欽君惠政被吳松至今蔽芾歌村農
【 張令崇明遷松江太守】 欽君賢名動黼座井田復古宣仁化
【 由太守充井田正使】 酬勳三載擢曹郎懼與胥吏同奔忙豈知大廈要梁棟抽簪嘯傲風月場風清月朗出泥滓浮世升沈若流水局外閒觀十五年朝榮夕悴紛難紀慙余世路遭危顛無錢難買歸山田白首寒氊苦不放海鷗空負前賢篇
○題喬兆三觀荷小照
【 丙寅都門作】
喬翁入山不入城煙霞吞納身骨輕久占名山作山主山中但見魚樵行長安少年誇疾走汗透衣冠貌塵垢升沈得喪豈由人坐看白衣變蒼狗遁跡高踪數十年探幽選勝胸懷寬芝草菖蒲豈仙藥甘與苦李安天全晚節嗜好同濂溪芳塘寫作芙蓉姿芙蓉亭亭水清淺白鷺閒鷗紛近遠漁子輕舟時出沒身與煙霞共隱顯舉頭天外見羣山芙蓉亂插青雲端水面嬌姿遙映帶樵歌漁唱生賓筵披圖頓覺心神開會須對飲三百盃高齋四壁無氛埃香風淅淅空中來
○題蔚千荷庭
【 丁卯都門作】
浦鳥嘔啞雜漁語葭菼蒼茫失幽處蕩漾新荷透碧紗爛漫清瑤洗煙緒桃笙含風生晝涼匡牀高枕遊羲皇閒看浮雲任舒卷棹歌欲下聞滄浪
慶芝堂詩集卷七

[book_title]●慶芝堂詩集卷八
瀋陽戴亨通乾撰
七言古詩二
◆七言古詩二◆
浩歌
仲夏科東巖招飲并閱近作
題教獵小照
題徐文長敗荷畫軸
題王外史崑霞小像
題查承齋九石圖歌
苦雨行
張烈女歌
博浪行
沙邱行
隴上行
黃葉歌
題佟鍾山先生畫松
題扁舟歸釣圖
題猛虎驚羣圖
早春行
覺羅八姑貞孝詩
題聶松厓印譜
贈樂秀才匯川
真州九日偕署中諸友遊吳園舟中燕集二首之一
題沈敬軒秋江歸櫂圖
詠水仙花
題金仁趾秋風出塞圖
題吳好山采藥圖
拜岳王墓
題金孝廉棕亭詩冊
題張建宇富春垂釣圖
題滇藩宮怡雲七柏圖
題方竹樓畫竹
○浩歌
【 丁卯都門作】
既不能招手立挽瀛洲來又不能騎鶴直上蓬山去百尺紅塵滾滾中老弱顛連目空顧仙乎仙乎爾獨遠居縹緲之丹邱瓊階玉宇結為樓哀樂不聞心不憂嗚呼哀樂不聞心不憂使我盼望生離愁
○仲夏科東巖招飲并閱近作
【 丁卯都門作】
山中玄豹深霧藏化作斑斕雲錦張丹穴鴛雛戢修羽彰身瑞彩呈奇章君秉豐年良玉質但加追琢成圭璋愛才慕道及衰朽為君往往酣華堂志士立心豈凡近世間紈袴徒輝煌別來三月功力進摛詞造意皆老蒼騏驥旦暮可千里詎同駑鈍羈轅韁況有名師廉衣子隨珠卞璧騰祥光袖出數篇曾示我雷電震繞蛟螭翔燃犀照海鬼膽裂小儒色阻驚且僵軌範當前有如此亦趨亦步名飛揚千秋大業期不朽再與李杜爭光芒
【 科欲學詩余勸學制藝】 余老才盡不足數但知君家酒甕香他山之石不我棄賞奇痛飲呼大觴
○題教獵小照
【 戊辰都門作】
不願學迂儒終歲硃墨塗殘書不願腰金紫蝸角浮名攖禍樞不願長生學枯槁不願選佛髠髭鬚爨下無薪盎無米妻子呻S吟Y愁欲死身中無衣囊無錢壯士低眉無好顏首陽餓夫何足道端木貨殖稱高賢但能規利博溫飽鑄冶灑削人爭傳埋照韜精每相抑英風有時難自戢雕鶚橫秋厲羽翰勁氣摶空思攫擊昔曾寫作郊獵圖角弓羽箭神龍駒風沙蕭蕭原野闊一日怒殺三封狐今復繪圖坐秋野丹穴雙雛隨上下秋水為神玉為骨環立渥窪汗血馬昂首嘶風若待馳指授射御何瀟灑王濟愛馬謝愛山馬有神駿山幽雅曠士襟期烈士胸欲將二子歸陶冶莫但拘牽紙上文坐談經濟成虛假
○題徐文長敗荷畫軸
【 戊辰都門作】
徐生一生任狂率潑墨有時恣塗抹敗荷殘葉狀秋容挺立泥污伴孤月老夫見此心感傷可憐歲晚徒芬芳荒江零落纏風霜
○題王外史崑霞小像
【 庚午都門作】
黃鵠飛飛薄霄起健翮徘徊營四海排風捲霧任翺翔南北東西無定在徜徉世外全其天虞羅至老無患殆長安市上繁華郎裘馬照耀生輝光坎險當前昧不識歡娛往往潛悲傷蘭蕙遭刈豈由人琬琰器美多自戕簪我切雲冠披我芰荷裳朝看錢塘水暮遊荊楚鄉芒鞋竹杖遍天下遇君燕市結客場高樓沽酒說興廢陰雲儵起天蒼茫錢醪
【 醪：鏐】 霸業今安在屈原詞賦沈沅湘黃金臺畔骨已朽荊高擊筑空激昂人世滄桑頃刻耳弔古悲今動流涕嘔吟長短括詩囊飡霞茹芝隨甪綺
○題查承齋九石圖歌
【 庚午都門作】
瀚海海涸唯沙礫地脈鍾靈產奇石瑰異堪為席上珍邊人頑劣目不識元戎秉鉞如鷹揚匈奴遯跡寧邊疆功成振旅作台輔囊橐歸束巉巖裝巉巖海石來遠服齊州九點儼在目峰巒突兀生煙雲陰森滿室精靈伏令公一朝欲捐館九石如聞鬼夜哭舊物飄蕩無一存唯餘此石遺兒孫刼火燒質質不壞至今光怪淩璜琨傳家至寶非豐殖無用之用唯青白堅金良璧行世間禍患每為人不測君不見藏金塢燃臍炬發成焦土又不見鬱林太守賢至今有石人爭傳
○苦雨行
【 庚午都門作】
四月五月風怒號驕陽肆虐田園焦放牛懸耒不得種農家奔訴聲呶呶羣龍忽駕滄海起晝夜掀翻坤軸洗眼前大路成江湖河決隄崩村落徙兆姓披髮隨洪濤皇天疾威勢方始我幸城居免此戹昏墊途窮阻行趾驚聞鄰屋時崩摧中夜哀呼聲震耳披衣走立不能眠屋漏淋漓遍牀几婦孺饑餒難出謀沾溼欲炙無乾機
【 機：机】 昏昏兀坐仰天愁掣電驚雷殊未已我欲驂神虬乘飛飂排閶闔陳閔憂天高路遠無羽翰聳身奮步行復休於戲聳身奮步行復休
○張烈女歌
【 庚午都門作并序】
直隸天津明經張廷錡字鼎彝女也許字同邑王垺將娶垺卒女聞之溺水死
古今人物之生盡仰天地慈天地亦賴人支持男兒百行不能踐綱常往往鍾閨幃閨幃之所鍾難易亦不同琴瑟既調絃忽斷捐軀殉夫事每見雖云顧義不顧身猶有恩情中繫戀豈若親迎禮將成合歡頓折孤鸞驚凶問驟至不展轉泰山一擲鴻毛輕夜臺不識良人面安知兒女情繾綣但奉完璧還乾坤貞魂豈冀旁人鑑同時更有烈婦殷身殞慘酷人僉聞奇節真堪作儔匹精靈攜手同芳芬
【 同時殷烈婦姑有淫行迫其婦不從慘斃之】
○博浪行
【 辛未都門作】
滄海壯士勇無敵博浪沙中奮狙擊一聲霹靂從天來獨夫倉皇喪魂魄海內英雄盡驚起黃石老人心不喜涵養新朝佐命才圮上從容教納履大人舉事應天人堂堂弔伐光乾坤尚父渭陽且屠釣阿衡莘野潛耕耘諸離盜賊偶然中荊高效之空殺身黃石黃石知是誰令我再拜思丰儀
○沙邱行
荊卿匕首失便利博浪揮椎復空計脫死遊魂虐愈張茫茫莫測穹蒼意慘酷身兼桀紂行求仙滄海希長生肘腋大憝昧不察書儒何罪遭焚阬惽怓不受扶蘇諫天奪其聰機兆見一朝鮑臭走沙邱矯詔殺兄胡亥篡積惡盈辜祚乃終斬蛇狐嘯興羣雄族先自赤身授首
【 二世盡殺諸公子】 子嬰餘孽收重瞳假使當時刺擊死九有神器歸賢子幹蠱反正迓神庥天報奇兇豈若此
○隴上行
沙邱載臭祖龍死二世流毒勢方始誰知隴上有英雄狐嘯一聲鴻鵠起男兒決志四海驚水深火熱援羣生指揮大權能自握諸侯聽命皆虵行揭竿倡義真豪傑一夫首難強秦滅奈何成敗論前賢弔伐唯稱高祖烈
○黃葉歌
【 壬申都門作】
嚴霜凜冽天泬漻調調刁刁風怒號感茲黃葉歌且謠黃葉未黃重陰交脫離根株隨所遭黃葉欲下風欲高旋看墜地旋青霄風葉相激聲蕭騷此時孤客正寂寥四海無著東西飄懷鄉倍覺關山遙
○題佟鍾山先生畫松
【 壬申都門作】
吾聞黃山之松天下奇奇物自荷神扶持夭矯輪囷豈臃腫梁棟不用誰殘摧深山邃谷自千古唯與猿猴鶴鹿相攀躋畫師如林苦未見濡毫慘淡空遲疑佟翁健筆古莫比潑墨淋漓為我擬夢中開口羣龍趨幻作精靈出肘底陰森鱗鬣蟠樛枝半似飛騰半枯死松根抱石石倔強石勢欺松松譎詭松石相爭不相讓雄挐怒攫來撐牴離奇迥出永嘉僧健挺空傳畢庶子茆堂展掛心神開蒼濤聲逐清飇來惝恍如申夜义臂杈枒空際排雲雷又疑老怪潛身骸遂令晴晝生陰霾昨日庭前風雨作蒼茫滿壁流煙霧呼童收捲復緘藏恐化神龍向空去
○題扁舟歸釣圖
【 舟內琴劍書集美人捧酒泊梅林岸繫寶馬癸酉都門作】
丈夫及壯當封侯崢嶸氣概淩九州所如齟齬不稱意飄然一笑迴扁舟扁舟垂釣錦江涘萬樹梅花香國裏日落收綸每得魚烹魚開釀親芳菲掀髯起舞仰天歌解曲娥眉彈綠綺一闋關山月漸高少年嗚咽傷流水流水滔滔去不歸韶華荏苒蒼鬚眉絕足名駒志莫展純鉤黯慘無精輝何如飲醇醪嗜甘肥且歌且醉玉山頹美人如花拂枕簟繡幃香煖留春遲男兒讀書萬卷終無用耽酒好色誰云非我亦長安老羈魄茫茫四海身無託覽茲圖畫動遐思羨爾浮家祛世縛
○題猛虎驚羣圖
【 癸酉都門作】
君不見遼東東北數千里連峰疊嶂煙雲紫中產苜蓿豐且肥春夏青蔥冬不死夷王牧馬任胡兒毛色繽紛散錦綺填溝委壑自為羣牝牡驪黃難數紀揚蹄翹尾嬉天和雪落冰飛朔風起朔風蕭蕭胡地寒草枯木槁徒荒原饑獸紛馳肆攫獵虓虎震吼聲搖山萬馬讋伏縮如蝟凶挐猛噬充貪殘羣獸因之盡餘肉豈解駑駿分憎憐九方皐徐無鬼相馬真能入骨髓此中豈無超羣絕足材埋沒荒原雜泥滓縱教履尾幸全生誰解驚奇獻燕市吾聞道逢老驥脫鹽車仰天嘶沫感知己世間伯樂不長生龍媒困頓應如此
○早春行
【 二月十五日詩會癸酉都門安化寺作】
謌早春謌思窈春光可憐亦可傷詞兼哀樂情顛倒春過已是二月中卻憶初春春日好此時君相正調元恩及孩蟲答蒼昊繄余野老復何知但解扶筇事幽討寒風冰雪尚盈途柳色鶯聲亦杳緲幾點梅花天地心生機勃勃萌芳草萬類將隨大化春吾輩因之暢懷抱歡樂情正酣憂心忽悄悄高談四座羅佳賓眾中未有余年老回首韶華骨暗驚舊事蹉跎豈堪道寄語吾徒少壯人修名建立應須蚤君不見新楊柳幾日秋風儵枯朽
○覺羅八姑貞孝詩
【 并序癸酉都門作】
姑名學誠字丹奉宗室大宗伯
【 蘇庫】 公幼女浙江撫軍
【 雅爾哈善】 公胞妹幼傷背不字事親孝讀書尚實學不以文詞見長乾隆十七年十一月卒年二十九著有素言八十六則粹然儒者之言噫敦倫砥行吾輩所難而竟得之閨閣處子且敬且媿歌以紀之
吾嘗披卷讀蒙莊天有所全形可忘至人委體若遺土菁華內運神明昌相刃相鬬萬感集官骸雖具中先戕誰能外形篤至性祓濯靈府生輝光覺羅有八姑派系出天潢父為大宗伯兄秉節鉞膺封疆姑生幼傷背天欲厄之人則強世人重貌不重德惡能低頭宛頸希頡頏蘭蕙甘心在幽谷不與凡卉同芬芳瞻依怙恃永朝夕天倫無忝樂且康研經練史發精蘊陳椒謝絮殊虛張冰作肝腸玉作骨賢媛自古誰能方安得長留此姑作軌範盡化天下閨閣咸端莊奈何維皇不佑善年未三十旋中殤慈闈白髮呼孝女兄亦蹀躞悲雁行殘編摭拾在人口將與日月爭輝煌八十六則聖賢髓熊熊瑞焰騰篇章男兒讀書萬卷騁才駿幾人肯搆顏曾堂見此■〈目咢〉眙應阻喪撫躬翻覺形摧藏吁嗟嘻我亦具此堂堂七尺之丰儀嗜古豈屑矜文詞即今因循忽衰老不覺汗下慙鬚眉熏沐反覆還自歎縱能憤激時亦遲我朝德化如關睢公族公姓多歧嶷詎意殘驅弱質一女子姱修直與名儒齊支離疏申徒嘉古人立說非吾欺天全真覺形可遺於戲天全真覺形可遺高山仰止窮攀躋
○題聶松厓印譜
【 癸酉都門作】
君不能身佩長劍趨明光又不能手提孟勞開八荒鬱鬱蓬蓽不得志慨然嗜古窮軒蒼一藝精專可千古何須奔走榮名場但持昆吾五寸鐵直探隆古龜龍穴陰晴寒暑四十年心摹手擬精神結天不雨金鬼夜哭魂招斯籀來奔謁長安文苑多英奇揮毫灑墨咸繇□偶得邀君為篆刻便覺名姓生光輝陋我逢君苦不早晤言歡若平生好為我購石鐫數方但覺鴻黃氣邃窈印譜傳為希世珍譜中人識遼東老文三橋何雪漁高名已並前賢驅勸君懷寶且歸去煙霞嘯傲栖蓬廬蓬廬之樂樂莫比琬琰休向街頭市君謂絕技可贏饒千里辭家客燕邸時方重利較錙銖真賞於今竟誰是況君負郭有良田豐歉不至啼妻子勸君早賦歸去來我實饑寒不得已
○贈樂秀才匯川
【 癸酉都門作】
伊余削籍遊京華疇昔知交絕來往踽踽孤踪近十年邂逅石閭非夢想高才逸氣淩九霄冰雪奇文共欣賞眉山即山相繼來睥睨今古分雄長三人磊落天下奇世求一見恆難期況與交遊日把臂此生此世誠一時年來知己盡凋喪詩文到處含酸悲羣鴟聚族爭腐鼠安知溲渤潛蛟螭一椽索處類屈蠖誰復問字來卑栖樂生青雲客慕我如饑渴月明乘興叩荊扉疑是山陰夜中雪金尊綺饌玉作盤邀我醉飽燈元節愛我作大書不惜絹素供塗污愛我作長句頻催屢促如追逋自愧才同白頭豕何能揚鬣傾江湖感君意為君謳滔滔隴水去不休各自南北東西流紛紛草木無堅性幾日飄蕩隨殘秋與子共采明月珠與子共寶荊山瑜男兒立身貴不朽莫教歲月空荒蕪我今願作他山石攻金攻玉成璉瑚君不見少年慷慨酣盃酌移山倒海輕一諾口血未乾盟已寒星移雨散何澆薄
○真州九日偕署中諸友遊吳園舟中燕集二首之一
【 甲戌儀徵作】
吳囿遊迴日將暮解纜隨流認歸路炮蝦劈蟹聊具觴臨觴緩領舟行趣須臾璧月麗中天照見長江隔江樹滿目秋光盡畫圖中流擊檝為君賦魏主詩臺久已頹壯觀亭子空煙霧白沙江村不可尋青蓮高樓在何處但見江聲日夜流征鴻又向江南去江鄉傳舍今獨存
【 江鄉傳舍吳園額匾】 我輩登臨暢遐顧褰裳遠引且未能曠懷每借江山吐況復尊中酒不空良辰恰與名園遇諸君此日須盡歡莫使林巒笑空度
○題沈敬軒秋江歸櫂圖
【 嘉興人任儀徵閘官甲戌秋上官勒令休致】
宦海茫茫浩煙霧破浪乘風不能渡片帆高掛大江秋指點家山暢歸路江上閒雲任捲舒江上浮鷗自來去門前松菊未荒蕪隴上桑麻足租賦較雨占晴學老農農家伏臘相勞苦一尊酒對鴛湖濱煙雨樓中閱朝暮
【 樓在嘉興城西南四面皆水即鴛鴦湖也】 歲月閒消天地寬精神老受煙霞鑄回首名場一笑看富貴真同草頭露
○詠水仙花
【 甲戌生辰儀徵作】
洛川川上淩波子蹁躚弄影煙波裏環珮聲沈幾度秋幻作春花愛春水素貌亭亭冰雪姿爭春恥並妖紅紫空谷蘭英品亦尊葉長猶恐拖泥滓爾獨塵居不受塵清泉養質隨烏几我將攜之與俱飛褰裳飄緲空中舉瑤琴海上招成連萬載千秋長不死
○題金仁趾秋風出塞圖
【 乙亥儀徵作】
君不見井中鼃但解盤遊樂井水安知溟渤有蛟龍洪波一擊三千里大塊芸生豈能齊巨細懸殊類如此金生仁趾全椒雄縹緗萬軸羅心胸奇情偉抱不能遏吐氣噴薄如長虹縱橫藝圃懾儔輩筆峰高峻淩華嵩神駒伏櫪志千里豈同駑劣跼蹐轅下嘶酸風江南江北盡水國天吳海若紛出沒煙霞變幻入奇懷洋洋揮灑波瀾闊猶道齊梁舊習非淮揚歌管聲悽迷南風久不競不能卓絕開襟期巖疆巨鎮動遐想北走荒外探雄奇秋風匹馬桑乾道連峰突兀煙雲繞秦關西去亙長城跨海包山勢窅窵關山月照隴水寒塞馬驕嘶獵枯草衞霍豐功壯士歌蘇卿奇節羌人表明妃青塚弔貞魂李陵臺畔妖狐擾登高四望野茫茫回看反覺中原小從此襟懷頓豁開從此詩思增奇矯酒酣擊節一悲歌歌聲激壯風骨老慷慨編成出塞吟吟同白雪知音少
○題吳好山采藥圖
【 丙子杭州作】
胸中萬卷羅經濟世不我知將焉逝方袍箬笠入深山孤情冥結煙霞契松巔老鶴盤空青石上流泉濯流穢還隨鹿豕歷崯崎采劚靈苗調沆瀣此時已覺身骨輕無待仙真授緘祕那知名早列丹臺靈風導引虛無際耳邊密語世稀聞指點天根在西兌歸來閉戶養玄關得一堪矜萬事備始知大藥非外求箇中自有真天地從此儴佯作散仙提筐荷鍤原兒戲
○拜岳王墓
【 丙子杭州作】
錢塘門外岳王墓羣山重繞西湖路循湖西去展祖墳墳上歸來見高樹夕陽斜照向南枝枝頭啞啞烏正啼對墓踉蹌忙下拜老淚迸落心酸悲血戰中原思雪恥天子深愁不利己十二金牌聽檜謀風波亭上忠臣死據此名勝且歡娛棄捐君父如芒屣丹誠雖並日爭光國讐未報忠魂傷時聞風雨萬靈走戈戟夜半聲瑲琅石馬嘶風毛鬣豎還如酣戰黃龍岡繄余拜罷日將泯遠近明湖目光騁南屏山下見高墳忠肅先生復堪愍吁嗟乎有才用世豈良圖羅剎江東好歸隱海氣茫茫島嶼深海上千峰捩孤隼月出天地浸冰壺流光蕩漾三山影何如此去學長生縹緲仙槎相導引
○題金孝廉棕亭
【 兆燕】 詩冊
【 丙子儀徵作】
高天明星麗東壁照臨下土司文章精華陊地化才子上與朝日夕月同輝光大塊不語賴宣洩靈奇窅眇咸森張冥搜造化入閫奧陶鎔萬象分否臧但覺毫端百靈集誰知呼吸通天閶篇終有時一吟嘯
【 叶肅】 天地震驚鬼神夜哭波濤儵忽翻江湖蛟龍騰踔搖山谷詩人之筆隱顯變化乃如此豈與鼃吟蟬噪爭申縮何人頹其風相趨入樊籠遂令風雅大道埋沒荊榛叢我欲鼓洪鈞煽大冶鑄萬石之金鏞登高一撞驚羣聾又欲高瀉黃河之水崑崙峰洗伐毛髓之疲苶浩浩元氣流心胸自顧才氣短老馬力盡日復晚吁嗟乎吁嗟萬鈞之任誰能挽金子逸才真出羣身騎鸞鳳翔風雲行將上界朝紫氛豐隆列缺紛來賓口吹昭華雲璈之玉琯手執金支翠羽之朱竿指點英奇導仙路擔當巨任將屬君嗚呼擔當巨任將屬君慎勿降心屈節希悅乎凡耳之聽聞
○題張建宇
【 連山】 富春垂釣圖
【 丙子儀徵作】
男兒居世間蓄志貴堅貞自待苟不重遂為世所輕古人立身期不朽出處去就何分明君不見嚴子陵萬乘之尊不能屈足加帝腹星辰驚甘心垂釣終此生清風千載高崚嶒嗚呼清風千載高崚嶒張君卓識慕野服扁舟遁跡臨海屋售世豈乏經濟才心不希榮身不辱人間
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:33:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>