<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御定历代题画诗类序,凡例,总目,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五">
<meta name="description" content="一百二十卷。清陈邦彦(生卒年不详)奉敕编纂。陈邦彦,字世南,号春晖。陈元龙从子,浙江海宁人,康熙时人,进士,官至礼部侍郎。工小楷,著有《乌衣香牒》、《春驹小谱》。此书又称《历代题画诗类》,这是一部比较全面而系统地反映我国古代题画诗的总结性著作,凡一百二十卷,共分天文地舆、鸟兽、草木、以至宫室、器皿与一切登临览胜如山水、名胜、古迹、故实、闲适、人事、杂题等三十类,得诗八千九百余首。凡历代绘画范围之诗所及尽录之。每一大类之下又有若干小类目,天文部以唐代李行敏《观庆云图》为首;杂题类包括“诗无专属,或义取赏鉴,">
<title>御定历代题画诗类_陈邦彦_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">御定历代题画诗类</span> <br/>
          作者： <span class="inputVal" id="bkauthor">陈邦彦</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]760933</span> <br/>
          说明： <span class="inputVal" id="bkdec">一百二十卷。清陈邦彦(生卒年不详)奉敕编纂。陈邦彦,字世南,号春晖。陈元龙从子,浙江海宁人,康熙时人,进士,官至礼部侍郎。工小楷,著有《乌衣香牒》、《春驹小谱》。此书又称《历代题画诗类》,这是一部比较全面而系统地反映我国古代题画诗的总结性著作,凡一百二十卷,共分天文地舆、鸟兽、草木、以至宫室、器皿与一切登临览胜如山水、名胜、古迹、故实、闲适、人事、杂题等三十类,得诗八千九百余首。凡历代绘画范围之诗所及尽录之。每一大类之下又有若干小类目,天文部以唐代李行敏《观庆云图》为首;杂题类包括“诗无专属,或义取赏鉴,或意在应酬”(《凡例》)之作。题画诗以唐宋时为最盛,大多借此以“发其旨趣”,因而古人所作诗画有“可以触类而知所务”(同上)的作用。这对我们研究古代诗歌及绘画艺术均有一定的价值。现存清康熙四十六年丁亥 (1707) 最早刻本。</span> <br/>
          封面： <span class="inputVal" id="bkimg">Z_20296.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]御定历代题画诗类
[book_author]陈邦彦
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]760933
[book_dec]一百二十卷。清陈邦彦(生卒年不详)奉敕编纂。陈邦彦,字世南,号春晖。陈元龙从子,浙江海宁人,康熙时人,进士,官至礼部侍郎。工小楷,著有《乌衣香牒》、《春驹小谱》。此书又称《历代题画诗类》,这是一部比较全面而系统地反映我国古代题画诗的总结性著作,凡一百二十卷,共分天文地舆、鸟兽、草木、以至宫室、器皿与一切登临览胜如山水、名胜、古迹、故实、闲适、人事、杂题等三十类,得诗八千九百余首。凡历代绘画范围之诗所及尽录之。每一大类之下又有若干小类目,天文部以唐代李行敏《观庆云图》为首;杂题类包括“诗无专属,或义取赏鉴,或意在应酬”(《凡例》)之作。题画诗以唐宋时为最盛,大多借此以“发其旨趣”,因而古人所作诗画有“可以触类而知所务”(同上)的作用。这对我们研究古代诗歌及绘画艺术均有一定的价值。现存清康熙四十六年丁亥 (1707) 最早刻本。
[book_img]Z_20296.jpg


[book_title]御定历代题画诗类序
钦定四库全书
御定历代题画诗类序
粤考有虞氏施采作绘而绘事以起周礼冬官爰有设色之工典画缋之职传所称火龙黼黻昭其文三辰旗旗昭其明者是也至汉世图写功臣用示褒异则又人物之肖象粲然着见於史册者矣嗣是工绘事者日衆自天文地舆鸟兽草木以及宫室器用与一切登临游览之胜皆假图画以传於世晋宋而後莫盛於唐五代迄宋作者辈出金元明间亦代有闻人方其诣精入理足以体阴阳含飞动为稽古博物者之所取证不仅以丹青擅长而已而能摉抉其义藴发摅其旨趣者则尤藉有题画之诗历代各体题咏以万计散置诸集无所统纪翰林陈邦彦裒辑彚钞得八千九百余首分为三十类编次一百有二十卷缮本呈览朕嘉其用意之勤命授工锓梓兹刋成装潢来上万几余暇时一披閲凡两间之名象庶类之棼错无不该载於中且不踰几席
而得流观山川险易之形近在目前而可考镜往代留遗之蹟以至农耕蚕织纎悉具陈鸡犬桑麻宛然如覩庶几於昔人豳风无逸之图有互相发明者焉夫图绘艺事也而近於道题画诗之一类也而通於治杜甫诗谓绘事功殊絶幽襟兴激昂读是编者可以触类而知所务矣爰制序题於卷端以识始末云
康熙四十六年四月十六日

[book_title]凡例
一画家山水人物各有专家而布置设色又各不同天文地理名胜古蹟皆山水类也故实古像写真闲适行旅羽猎仕女仙佛神鬼渔樵耕织牧养以及飞潜动植之属皆人物类也然写山水者或倩人物点缀写人物者或依山水结构一家之画各景俱备但画者以所重命名则从其所重以归类如天文之云霞雨雪日月星辰本难凭虚设造势必附丽山水成景惟唐人观庆云图诗专属天文故首列天文部以冠此书其他以山水摹绘天文者俱附入焉至他部重在人物即有风云雪月等景亦不拦入
一舆图广远地理尽之尺幅之中该括数千里凡具山海形势之大观者则为地理类若凭空写意或作重峦叠嶂或作远岫平林随意点染不指名为何山何水者则为山水类至山水中名胜之区如泰华嵩衡洞庭潇湘之类摹景绘图者别为名胜类其名胜中地以人传绘其遗蹟如桃源赤壁兰亭钓台等图则又别为古蹟类
一人物名家往往有摹古人记传所载之事者则为故实类至其图古人之像流传人间者则为古像类若就当时之人写当时之像传神阿堵则又列写真类他如仙佛神鬼之奇谲仕女之婉娈画虽一家又各为其类以便捡閲
一古今画谱多寓人物於山水之中即景成图不必实有其人实有其事如山林高隐翫物适情则曰闲适如道路驰驱远帆野渡则曰行旅如霜原草塞猎骑飞尘则曰羽猎至渔樵耕织牧养似与闲适相符然各为一业则各以类相从他若人世应酬之事朝贺燕享绘图记盛者则别为人事一类
一树石亦从山水分出但画山水者树无定名而树石则以一木一石见奇故别为一类兰竹本属专家或有兼写者今集画兰画竹诗为一类至花鸟草虫写生点染其法本出一家今但就诗题区别其专题花卉者则入花卉类专题羽族者则入禽类其兼题花鸟者则入花鸟合景至禾麦蔬果固属食品亦花卉家余事别为一类附花卉後其草虫一类则与花鸟合景相丽焉
一自古名家代有以画马擅场者故兽类中惟题画马诗为最多其毛宗民畜别为二类至水族画龙亦多名笔为鳞介类其鱼鰕蚌蛤之属俱附入焉
一界画家楼台宫殿着色工致虽兼写山水人物然各有定式今除兰亭钓台黄鹤楼滕王阁等已入古蹟凡宫殿楼台以及亭轩馆阁茅屋山庄俱入宫室类器用类即附于後
一题画诗类一百二十卷各以类从共分二十九类其杂题一类则诗无专属或义取赏鉴或意在应酬故别为一类
一凡一类之中复有以诗题为类者如天文则云雨阴晴各异地理则东西南北区分故实古像各以时序先後兰竹龙马勿使间出杂见若同类之诗画题杂出则又取其相类者以为类如山水之或从其格或从其景或从其时或从其作画之人以分别卷帙树石花卉禽兽皆照此例

[book_title]总目
钦定四库全书　　　　　集部八
御定历代题画诗类总目　　　总集类
卷一　　　　天文类
诗八十八首
卷二　　　　天文类
诗八十八首
卷三　　　　地理类
诗五十七首
卷四　　　　地理类
诗四十二首
卷五　　　　地理类
诗五十七首
卷六　　　　地理类
诗七十五首
卷七　　　　山水类
诗一百四首
卷八　　　　山水类
诗五十八首
卷九　　　　山水类
诗七十六首
卷十　　　　山水类
诗五十七首
卷十一　　　山水类
诗七十九首
卷十二　　　　山水类
诗九十七首
卷十三　　　　山水类
诗七十二首
卷十四　　　　山水类
诗八十首
卷十五　　　　山水类
诗一百二首
卷十六　　　　山水类
诗八十四首
卷十七　　　　山水类
诗六十五首
卷十八　　　　山水类
诗六十六首
卷十九　　　　山水类
诗四十七首
卷二十　　　　山水类
诗四十六首
卷二十一　　　　山水类
诗六十七首
卷二十二　　　　山水类
诗六十二首
卷二十三　　　　山水类
诗一百十四首
卷二十四　　　　山水类
诗一百五首
卷二十五　　　　山水类
诗一百二十六首
卷二十六　　　　山水类
诗一百三十四首
卷二十七　　　　名胜类
诗四十七首
卷二十八　　　　名胜类
诗八十首
卷二十九　　　　名胜类
诗八十一首
卷三十　　　　　名胜类
诗五十二首
卷三十一　　　　古蹟类
诗五十五首
卷三十二　　　　古蹟类
诗六十八首
卷三十三　　　　故实类
诗八十九首
卷三十四　　　　故实类
诗六十五首
卷三十五　　　　故实类
诗六十七首
卷三十六　　　　故实类
诗六十八首
卷三十七　　　　故实类
诗八十七首
卷三十八　　　　故实类
诗四十二首
卷三十九　　　　故实类
诗六十五首
卷四十　　　　故实类
诗一百七首
卷四十一　　　　故实类
诗八十首
卷四十二　　　　故实类
诗六十三首
卷四十三　　　　故实类
诗七十三首
卷四十四　　　　故实类
诗五十六首
卷四十五　　　　闲适类
诗七十九首
卷四十六　　　　闲适类
诗六十四首
卷四十七　　　　闲适类
诗六十二首
卷四十八　　　　闲适类
诗七十七首
卷四十九　　　　闲适类
诗七十一首
卷五十　　　　　闲适类
诗六十六首
卷五十一　　　　闲适类
诗五十九首
卷五十二　　　　闲适类
诗一百九首
卷五十三　　　　古像类
诗一百五首
卷五十四　　　　写真类
诗一百二十七首
卷五十五　　　　行旅类
诗七十一首
卷五十六　　　　行旅类
诗七十七首
卷五十七　　　　羽猎类
诗六十二首
卷五十八　　　　仕女类
诗八十六首
卷五十九　　　　仕女类
诗八十三首
卷六十　　　　　仕女类
诗九十九首
卷六十一　　　　仙佛类
诗七十八首
卷六十二　　　　仙佛类
诗五十五首
卷六十三　　　　仙佛类
诗四十七首
卷六十四　　　　仙佛类
诗五十二首
卷六十五　　　　仙佛类
诗八十一首
卷六十六　　　　神鬼类
诗三十四首
卷六十七　　　　渔樵类
诗六十九首
卷六十八　　　　渔樵类
诗九十首
卷六十九　　　　耕织类
诗七十二首
卷七十　　　　　牧养类
诗七十六首
卷七十一　　　　树石类
诗六十四首
卷七十二　　　　树石类
诗六十六首
卷七十三　　　　树石类
诗六十七首
卷七十四　　　　树石类
诗七十四首
卷七十五　　　　兰竹类
诗一百三十三首
卷七十六　　　兰竹类
诗一百十六首
卷七十七　　　　兰竹类
诗一百三十二首
卷七十八　　　　兰竹类
诗六十首
卷七十九　　　　兰竹类
诗七十七首
卷八十　　　　兰竹类
诗六十七首
卷八十一　　　　兰竹类
诗八十三首
卷八十二　　　　兰竹类
诗一百首
卷八十三　　　　花卉类
诗九十六首
卷八十四　　　　花卉类
诗六十四首
卷八十五　　　　花卉类
诗八十一首
卷八十六　　　　花卉类
诗七十九首
卷八十七　　　　花卉类
诗一百八首
卷八十八　　　　花卉类
诗一百五首
卷八十九　　　　花卉类
诗八十一首
卷九十　　　　　花卉类
诗九十三首
卷九十一　　　　禾麦蔬菓
诗八十一首
卷九十二　　　　禾麦蔬菓
诗六十六首
卷九十三　　　　禽类
诗五十七首
卷九十四　　　　禽类
诗五十七首
卷九十五　　　　禽类
诗七十二首
卷九十六　　　　禽类
诗五十三首
卷九十七　　　　禽类
诗八十四首
卷九十八　　　　禽类
诗七十七首
卷九十九　　　　禽类
诗七十四首
卷一百　　　　　兽类
诗六十八首
卷一百一　　　　兽类
诗七十首
卷一百二　　　　兽类
诗六十七首
卷一百三　　　　兽类
诗六十九首
卷一百四　　　　兽类
诗四十六首
卷一百五　　　　兽类
诗五十九首
卷一百六　　　　兽类
诗七十七首
卷一百七　　　　兽类
诗七十八首
卷一百八　　　　鳞介类
诗五十一首
卷一百九　　　　鳞介类
诗五十四首
卷一百十　　　　花鸟合景
诗七十六首
卷一百十一　　　花鸟合景
诗八十七首
卷一百十二　　　草虫类
诗七十首
卷一百十三　　　宫室类
诗七十四首
卷一百十四　　　宫室类
诗六十一首
卷一百十五　　　宫室类
诗九十首
卷一百十六　　　　器用类
诗四十五首
卷一百十七　　　　人事类
诗五十四首
卷一百十八　　　　人事类
诗五十七首
卷一百十九　　　　杂题类
诗四十二首
卷一百二十　　　　杂题类
诗六十八首
臣等谨案历代题画诗类一百二十卷康熙四十六年
御定编修臣陈邦彦编校自天文地理至人事杂题为三十类一类之中又各以题为次如天文之云雨隂晴地理之山川城郭不相参杂所收之诗几九千首可云极博矣前有
圣祖仁皇帝御制序谓可流观山川险易之形考镜往代留遗之蹟於昔人风无逸之图有互相发明者於此见
圣人之心钜细一贯虽流览艺咏而
志存观省固非和铅染翰之末所得仰窥矣向来纂集绘事题咏者若孙绍远之声画集范迂之题画诗李日华之竹嬾画媵墨君题语等书多或数帙少不过一二卷拟於是书奚啻爝火之於曜灵哉乾隆四十六年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
御定历代题画诗类卷一目录
天文类
观庆云图【唐李行敏】
观庆云图【唐柳宗元】
观庆云图【唐阙名】
咏郡斋壁画片云【唐岑参】
题李士曹厅壁画度雨云歌【唐岑参】
同李九士曹观壁画云作【唐高适】
题春云出谷图【金党怀英】
春云出谷横披【元刘因】
阎立本西岭春云图【元邓文原】
阎立本西岭春云【元吴镇】
题啓南万壑春云图【明吴宽】
阎立本秋岭归云图【元邓文原】
秋岭归云图【元吴镇】
王晋卿万壑秋云图【元吴镇】
叔明松壑秋云图【元吴镇】
王晋卿万壑秋云图【元黄公望】
江阁秋云图【明林鸿】
书谷口云深图【明王恭】
归云图【明解缙】
题飞霞图【明刘崧】
题赤城霞图【明张羽】
题李白泰山观日出图【元段辅】
题华峰望日图【明高栋】
题钱舜举画日照羣山图【明张羽】
海月图【元黄溍】
江月图【宋朱子】
江月图【宋崔鶠】
题江月图【明程嘉燧】
题王眉叟溪月图【元袁桷二首】
宋理宗南楼风月横披【元刘因】
题半月芝蟾画卷【元吴澄】
明河秋夕图【元刘因】
观孙太古周天二十八宿星君像图【元吴莱】敬题皇姑鲁国长公主所藏唐周昉画金德星君真形图【元柳贯】
许中正捕龙雷【宋文同】
雷雨护婴图【元郭畀】
雷雨护婴图【元王勉】
雷雨护婴图【元俞希鲁三首】
雷雨护婴图【元杨枢】
题风雨护婴图【元钱惟善】
春风万里图【元王恽】
题春林雨意图【元谢应芳】
题江邨风雨图【金元好古】
江邨风雨图【金王万锺】
山邨风雨图【金张建】
风雨图【元许衡】
题赵干江楼风雨图【元许有壬】
题风雨图【元李祁】
题秋山风雨图【元郭珏】
虞胜伯江山风雨图【元郑元佑】
董北苑溪山风雨图【明吴宽】
满林风雨图【明陆深】
题溪山风雨图【明王世懋】
扇画禁烟风雨图【明李日华】
萧照春江烟雨图【元戴表元】
江贯道烟雨图【元袁桷】
题烟雨图【元范梈】
题春山烟雨【元贡性之】
李咸熙夏山烟雨图【元黄公望】
题溪邨烟雨图【元郯韶】
平林烟雨图【元舒頔】
题米元晖湖山烟雨图【元黄石翁】
题溪山烟雨图【元卞思义】
题湖山烟雨【明刘基二首】
应制题画烟雨【明于慎行】
题刘明府所藏秋江欲雨图【宋陈造】
关仝骤雨图【宋刘克庄】
题董高闲道士春龙行雨图【元刘因】
为王学士题米元章溪山骤雨横幅【元吴镇二首】溪山春雨图【元卞思义】
题茅叟夏山过雨图【明高啓】
春山欲雨图【明王恭】
潇湘雨意图【明熊直】
题朱仪中雨图【明李东阳】
题杜东原先生雨景【明沈周】
雨山图【明顾璘】
沈啓南春山欲雨图歌【明王世贞】
题沈啓南春山欲雨图【明王世懋】
戴文进溪山春雨图【明陈凤】
夏雨新霁图【明张羽】
题水墨云山雨意画【明僧麟洲】
题明辩之画春江听雨图【明僧麟洲】
题春山雨霁图【明僧麟洲】
御定历代题画诗类卷一目录
钦定四库全书
御定历代题画诗类卷一
天文类
观庆云图
【唐】李行敏
缣素传休祉丹青状庆云非烟凝漠漠似盖乍纷纷尚驻从龙意全舒捧日文光因五色起影向九霄分裂素观嘉瑞披图贺圣君宁同窥汗漫方此覩氛氲
观庆云图
【唐】柳宗元
设色初成象卿云示国都九天开秘祉百辟赞嘉谟抱日依龙衮非烟近御炉高标连汗漫向望接虚无裂素荣光发舒华瑞色敷恒将配尧德垂庆代河图
观庆云图
【唐】阙　名
五云从表瑞藻绘宛成图柯叶何时改丹青此不渝非烟色尚丽似盖状应殊渥彩看犹在轻阴望已无方将遇翠幄那羡起苍梧欲识从龙处今逢圣合符
咏郡斋壁画片云
【唐】岑　参
云片何人画尘侵粉色微未曾行雨去不见逐风归只怪偏凝壁回看欲惹衣丹青忽借便移向帝乡飞题李士曹厅壁画度雨云歌
【唐】岑　参
似出栋梁里如和风雨飞掾曹有时不敢归谓言雨过湿人衣
同李九士曹观壁画云作
【唐】高　适
始知帝乡客能画苍梧云秋天万里一片色只疑飞尽犹氛氲
题春云出谷图
【金】党怀英
春云乍出山有无春色已去春山孤山光空蒙不可写正要云气相萦纡山吞云吐变明晦半与岩谷生朝晡轻林萧萧暗溪树余影漠漠开樵居舟人舣棹并沙尾坐看缥缈揺空虚巧分天趣出画外韵远不与丹青俱今人重古不知画但爱屋漏烟煤污惜哉东坡不及见此本诗中独有叠嶂烟江图【轻林萧萧一作轻阴霏霏】
春云出谷横披
【元】刘　因
笔厎天机几许深云容直欲见无心苦心只许时人会不为题诗亦未寻
阎立本西岭春云图
【元】邓文原
旅人陟春山回互临幽絶马首触层云鸟鸣当三月桃萼烂虚空松风吹洞越高岑上青苍曲磴夐攲缺涧壑泻飞流烟霭忽明灭灵仙扣丹房素女开瑶穴乡关在遐方中情向谁说忽闻上方钟午餐僧已设阎子为此图翫之未能辍恐为造化憎堤备六丁掣
阎立本西岭春云
【元】吴　镇
西山高五台缥缈出蓬莱春半花争发宵征客倦来短桥流曲水危壁覆苍苔宣庙曾留赏临风媿菲材题啓南万壑春云图【写赠袁德　明纯同年】吴　寛
袁卿高爽不可攀平生眼厎无吴山肩舆偶度支硎岭俯视龙池才破顔前山後山作屏几千步横冈铺翠被向晓浓云触石生当春好雨从龙起吾乡沈子今王维笔端万壑能移之图成欲赠袁卿去却请我辈仍题诗天台鴈荡东南有卿昔好游曾遍走县斋昼静对新图从此不须开户牖
阎立本秋岭归云图【二首　　　元】邓文原
贞观从知画有仙能将万里尺图间白云掩映枫林好遮却溪南无数山
盘纡迳路却何之中有居人未卜谁百丈飞泉云外落一林霜叶九秋时
秋岭归云图
【元】吴　镇
峰色秋还好云容晩更亲瀑泉落霄汉霜树接居邻静处耽奇尚消闲觅旧因悠悠桥畔路终日少风尘
王晋卿万壑秋云图
【元】吴　镇
衆山互回绕芳丛满苍壁野猨啼树红林鸟巢筠碧云来拥翠鬟泉泻激古石吟翁自拘拘行人走役役归舟向东去炊烟上空灭前邨未掩门不知日将夕
叔明松壑秋云图
【元】吴　镇
万壑潆回磴道长崇冈交互转苍苍疎松过雨虚阑净古木回风曲岸凉邨舍几家门半啓渔梁何处水流香扁舟凝望云千顷不觉西林下夕阳
王晋卿万壑秋云图
【元】黄公望
雨霁云仍碧天高气且清霜枫红欲尽涧瀑落长鸣岫岭苍茫景江湖浩荡情应知卧云者奚尚避秦名
江阁秋云图
【明】林　鸿
山云初敛夕云气已归壑何以散冲襟孤琴坐江阁美人期不来天寒枫叶落
书谷口云深图
【明】王　恭
连峰转幽邃竟日白云多峡里非人境春深但女萝仙源空翠远香界断钟和鸾鹤飘飘去尘踪独奈何
归云图
【明】解　缙
白云如练绕南山遥听樵歌紫翠间落日云头秋色晩望中应见鹤飞还
题飞霞图【为江炼　　　　　　明师赋】刘　崧
海上羣峰映紫霞五云楼观是仙家谁吹玉笛春风起千树碧桃都作花
题赤城霞图【送友归　　　　　明天台】张　羽
结发好名山遨游遍吴楚东游不到天台路长忆兴公赋中语赤城焕高霞翩然空中举灵溪碧草春凄凄瀑水和风响秋雨我欲振金策飘颻凌九垓游神不死庭回光眺琼台手招丹丘人共卧石上苔红顔去人不复返老大求仙嗟已晩生今一去愁人心赠生赤城图听我赤城吟劳劳亭下一杯酒离愁万里生秋阴客车明日当早发云颿孤飞度东越国清寺前千尺松岁晚应归望山雪道逢寒山子为寄相思情未絶山人若欲知我心五界峰头看明月
题李白泰山观日出图
【元】段　辅
岱宗郁郁天下雄谪仙落落人中龙兹山兹人乃相从气夺真宰愁丰隆玉堂一任云雾封长啸飞渡秦皇松夜呼日出沧海东再为斯世开鸿蒙钧天帝君深九重醉舞踏碎青芙蓉天孙玉女为敛容却视五岳秋毫同长鲸一去不复逢乾坤万里号秋虫当年咳唾留絶峰至今树石生春风我欲追之杳无踪不意邂逅会此中屋梁落月依然空
题华峰望日图
【明】高　棅
飞步青莲花耸身凌紫霞天鸡弄海色西挂三峰斜咽漱太阳精逍遥金母家长安日下影回首望京华题钱舜举画晓日照羣山图
【明】张　羽
朝阳澄霁景丽色散羣峰明霞冠其颠一一金芙蓉烟树远渐辨苍翠知几重幽谷俱光彩卉木生春容茅茨住溪口桃源疑可通闲观发佳兴清赏趣何穷逝将登日观一览披奇胷
海月图
【元】黄　溍
忆曾夜叩潮音洞海阔天高月正中坐对画图如梦寐六街尘土昼蒙蒙
江月图
【宋】朱　子
江空秋月明夜久寒露滴扁舟何处归吟啸永佳夕
江月图
【宋】崔　鸥
冥冥一叶轻不知水与天独於颢气中仰见素壁圆超然狂道士起视清夜阑自拈白玉笛吹此江月寒想当万籁息逸响流空烟我从江海来形留意先还何当买鱼篷追此水墨仙
题江月图【赠建昌　　　　　　明梅子庾】程嘉燧
弄月燕子矶江水明见厎归客中夜分橹尽钟逦迤至今白玉光眼花时歘起醉吟秋钟诗此图聊借耳心开恍月皎客好如酒美画师隔前身习气现弹指眉宇何微茫兀傲乃似子坐客争捋须此处不凡矣放笔亦自笑一戏复尔尔平生澹荡人饥饿仅免死樽罍遥可呼鉼罂先见耻天公怜寂寞突兀来快士破垣行宝彞空庖出乾胏歌仍落金石管欲迷宫徵不辞笑脱颐应防怒切齿此语久欲吞凭君吐终始
题王眉叟溪月图
【元】袁　桷
水清不受触月高不受浴空景两相忘松风进虚谷之人閲真静引手还在目服之飞上天溪流净如玉宋理宗南楼风月横披【二首　　元】刘　因
试听阴山敕勒歌朔风悲壮动山河南楼烟月无多景缓步微吟奈尔何
物理兴衰不可常每从气韵见文章谁知万古中天月只办南楼一夜凉
题半月芝蟾画卷
【元】吴　澄
紫芝偃蹇抱蟾蜍天下求之此景无看取初弦半规月阿谁晓会写成图
明河秋夕图
【元】刘　因
明河澹澹纵复横行云悠悠度疎星凤媒不来乌夜惊琼枝玉佩迟所托画中隐隐闻机声秋来秋去今犹古此恨不随天宇青崐仑西头风浪平办我一舟莲叶轻浩歌中流击明月九原唤起严君平人间此水何时清观孙太古周天二十八宿星君像图
【元】吴　莱
大圜杳何极鳌柱屹不倾日月光最耀衆星莽纵横周天二十八错粲各有名荒哉审厥象晃朗夺目睛东垣青龙崛西圉白虎狞翾飞鸟隼状偃伏龟蛇精紫宫自然拱银汉无复声五行所经纬甘石知性情上界足官府神人居穆清韡赫逞幻怪顤顟振铿轰跳踉鬼脚捷舑舕兽面赬裳衣互裸袭角鬛纷披鬇岂其太白变嬉戏类孲孾或者荧惑动威怒流欃枪照临多芒角纒次在缩赢揣摩过人料彩绘匪世程伊谁驾一气得以导九坑想像陵倒景观游抚层城虚空向宫宇苍莽孰节旌毋宁乘笔际溘此埃风征凡夫本狭见四顾惟寰瀛夜叉冰澨呀罗刹炎徼瞠鲛女买绡出狗夫衔筯争祗疑列宿质却混殊方氓山神对我博刻石华山陉海神靳我画浪卷沧海鲸天神讵可识万古欺聋盲星占世有职画史吾奚评
敬题皇姑鲁国长公主所藏唐周昉画金德星君
真形图
【元】柳　贯
星辰上罗天文章帝宫太紫严中央长庚啓明左右当西柄下揭斗口张浮空翕赩流金光云雾降精神杳茫乘之无际运无旁中有颢气随飞扬頩然玉色含微阳翠绡蒙袂鸣琼璫手弹琵琶韵清商引声按节秋思长银河经天浩汤汤跂而望之河无梁往来倏忽难为详但见初月如悬璜洛书五行着禨祥始终德运推柔刚云此太白乖其方义亏言失多淫伤神无异体智有常我梦见之觉徊徨披图骇目得未尝粉墨形似争毫芒作者周昉传自唐能品上上题明昌王家甲观开画堂瑶华承宇藉以芳升殽洁浆祭於祊灵衣被被舞执羾神保至止辰维良驾言为织天孙裳吾闻五曜持乾纲龙腾虎拏互低昂星官执御调玄黄照烛九土穷八荒东西咸池直扶桑下贯天毕晶煌煌煌煌之晶降为穰物不疵疠民不殃千秋万岁国乃昌
许中正捕龙雷
【宋】文　同
彼龙胡为被天谪不肯为天行雨泽天敕雷公恣搜索龙藏何所忽尔获提之满空若曳帛雹风电火相卷射雷张两翅但拍拍首尾挽之足双磔龙力与雷固不敌雷转威怒龙禠魄须臾定见肝胃拆万力千气凡几画斯人斯品入神格
雷雨护婴图
【元】郭　畀
轰雷欲破山急雨撼坤轴母兮抱儿归掩耳趋茅屋画师巧为此邨景了在目一时似可惊四郊想沾足明朝雨霁还复来平畴却看秧鍼绿
雷雨护婴图
【元】王　勉
襁褓痴儿岂解惊与儿掩耳自忘生迅雷疾雨虽堪畏不夺人间至爱情
雷雨护婴图【三首　　　　　　元】俞希鲁
雷雨翻空咫尺述褰裳携幼欲何归邻家傥是鲁男子仓卒惊危未可依
冻雨欲来云覆林一声霹雳破玄阴英雄匕箸有时失何况人间儿女心
澒洞奔雷山欲摧山头云气怒如炊纷纷掩耳惊将仆正是希夷鼾睡时
雷雨护婴图
【元】杨　枢
四山无人云气黑霹雳一声风雨集山头竹树不自支天末草亭撼将仄中途美人走匍匐抱子掩耳惊欲踣短衣百结裹两足慈母真情见顔色画师经营妙莫测写此新图意有得深闺妇事苟竭力何得仓惶蹊草侧
题风雨护婴图
【元】钱惟善
焚香敬诵昔人诗如遇空山雷雨垂老妇护儿惊掩耳欲归无路觅茅茨
春风万里图
【元】王　恽
人间尘土日纷拏流水空山半落花自是道心游物外不须夸诞说流沙
题春林雨意图
【元】谢应芳
前山後山云气浓欲雨不雨天无风记得去年初夏里此时船过滆湖东
题江邨风雨图
【金】元好古
渡口舟横水拍空墨云倾雨树号风江山不到红尘眼半幅烟绡想像中
江邨风雨图
【金】王万锺
秋风槭槭澹林晖烟霭昏昏失翠微一段蓴鲈江上兴蓬窗岑寂梦魂飞
山邨风雨图
【金】张　建
雨昏山店望未见风紧伞檐张不开莫讶披图便成句为曾行到此中来
风雨图
【元】许　衡
南山已见雾昏昏便合潜身不出门直到半途风雨横仓惶何处觅前邨
题赵干江楼风雨图
【元】许有壬
人间蕞尔东南陬金陵李家无远谋词华欲继後庭曲不见东风空小楼当时百事尚纎丽况在画工专末技洪河乔岳陡平生曲阑幽槛穷清致石头城下无重关夹马营中有佳气九天飞坠曹将军尽卷版图充上计小儿造化吁可怜乾坤又到宣和年君王彩毫自涂抹片纸落世人争传坐看南北又分裂遂使两家同一天偶从断缣閲小景慨念兴亡岂天定而今荡荡混一图但少侬归理钓艇
题风雨图
【元】李　祁
山中老子百年余前代衣冠只自如高阁卷帘无一事满天风雨坐看书
题秋山风雨图
【元】郭　钰
平生最爱米家画君之此图妙天下鸟分归路云不开树压悬崖雨如泻倚江茅屋何人住芦竹萧萧出无路似我还山烟雨中愁来只读秋阳赋
虞胜伯江山风雨图
【元】郑元佑
雍公之孙胜伯父落笔惊人意独苦篆籀从衡写风雨平林远岸舟横浦想从出蜀看山多笔锋森然如斮戈春秋着成可奈何酒酣拔劒须君歌
董北苑溪山风雨图
【明】吴　寛
黑云拥高山顷刻风雨至豁然海潮声草木争偃地旷野少人行山僧独归寺衲衣尽沾湿敲户何急事仓皇村居民乘屋亦何亟一婢已抱瓮一妇更持器重茅惜被卷破屋家所寄戴笠者渔郎理网屈双臂老翁若望家担物终不弃陆走尚甚危水行可无畏前溪波浪恶篙折水流驶行者当早归居者不预备良工为此图三叹有深意想见晚来晴云净山泼翠始信翣时间天工特相戏
满林风雨图
【明】陆　深
山林何处无风雨不似人情翻覆间我有一区江上宅几回蓑笠夜深还
题溪山风雨图
【明】王世懋
溪上波光澹欲秋空亭小艇日悠悠朝来忽着行云色添得潺湲万壑流
扇画禁烟风雨图
【明】李日华
雨寒山翠薄沙浅水波明漠漠烟中柳愁眉一様颦
萧照春江烟雨图
【元】戴表元
波痕如树树如烟更是春阴小雨天何处得鱼何处醉笋皮篷底解蓑眠
江贯道烟雨图
【元】袁　桷
江生泉石本膏盲刻削经营入渺茫老树雨深龙翼重隔川云冷縠纹长吟鞍欲度愁溪径渔艇将归认石梁拟向此中寻隐计厎须紫禁谒虚皇
题烟雨图
【元】范　梈
似有江南布縠声乱流触石野桥平何由招得渔竿客共上西峰看晚晴
题春山烟雨
【元】贡性之
柳带轻烟澹澹花含宿雨深深鱼乐新添晓涨鸟啼越觉春阴
李咸熙夏山烟雨图
【元】黄公望
雨气薰薰远近峰长林如沐晩烟浓飞流遥落疎钟断石径何来驻短筇
题溪邨烟图
【元】郯　韶
山雨朝来不作泥望中烟雨使人迷依稀絶似羌邨路无数春船逆上溪
平林烟雨图
【元】舒　頔
时人买画千金传一片好景真天然四时不用舒展看翠娇绿润当窗前春三漠漠护煖雨秋九惨惨啼苍烟槎牙古怪云雾暗屈蟠偃蹇蛟龙纒初见疑是李将军又似水墨王辋川米家无根与朦朣安得活动全吾天明朝雨晴烟就敛便欲设榻林间眠请囘谷口俗士驾幸勿惊我双胎仙
题米元晖湖山烟雨图【有序　　元】黄石翁
湖山烟雨图初装即作此诗久而未写病後眵昏聊试目力岁摄提格秋暮庐山黄石翁
江南旧物澄心纸百数十年谁得此挥毫无复老元章付与承家大儿子展开素幅作湖山点染兴入苍烟间偶然墨云起霮?风雨偃林生暮寒笔端奋迅有疾急雨气淋漓纸犹湿世人藏画尚精微到此精微下风立流寓东南谁与邻倾怀付与李家亲忽因徼駮论资格纸上数峰微笑人
题溪山烟雨图
【明】刘　基
湖上青山烟雨寒湖中一棹欲归难白苹自老东风里肠断黄昏独倚阑
若耶溪上雨声来秦望山前雾不开欲渡镜湖寻禹穴苍藤翠木断猿哀
应制题画烟雨
【明】于慎行
潇潇一幅上秋气满枫林半似随风引全疑夹雾阴远峰看处暝疎树望来深笔底烟云色争知用作霖题刘明府所藏秋江欲雨图
【宋】陈　造
墨云含雨江空蒙岛屿细琐连烟空我家茆屋菰苇丛卷蓑背笠随渔翁展掩倍觉心神融缅想惨澹经营中王孙玉面食肉相万里山川入遐想当时官禁断过逢可得如侬逞江望江天漠漠那容画渺莽风烟生笔下鳬鸿灭没波不揺雾墅霜林共潇洒乃知絶艺神与通盘礴傲睨窥化工市师日日江湖上几人擅价能无穷君家双莲冰玉质此画与人俱第一固应缄鐍付牢收俗眼纷纷莫轻出
关仝骤雨图
【宋】刘克庄
四山昏昏如泼墨行人对面不相觌凄乎太阴布肃杀闇然混沌未开辟千文拏空蛰龙起一声破柱春雷疾我疑人间瓠子决或是天上银河溢异哉烟霏变态中山川墟市明历历茅寮竹寺互掩映疎舂残磬渺愁寂叟提鱼出寒裂面童叱牛归泥没膝羊肠峻坂去天尺驴饥仆瘦行安适林僧衔笠窘回步海商抛矴忧形色纵览鲲鹏信奇伟戏看鳬鴈亦萧瑟乃知画妙奥天通模写万殊由寸笔大而海岳既尽包细如鍼粟皆可识向来关生何似人想见丘壑横胸臆呜呼使移此手为文章岂不擅场称巨擘
题董高闲道士春龙行雨图
【元】刘　因
清冷渊玉为窦呼吸银丸起晴画昂头跃空朝紫京海若苍黄河伯走积灵为气翻帝车坐令日观生馍糊黄云离离覆下地神迹髣象今为图
为王学士题米元章溪山骤雨横幅【二首】
【元】吴　镇
远山苍翠近山无此是江南六月图一片雨声知未罢涧流百道下平湖
馍糊云气失巉巗雨脚拖来曲水湾记得西湖山阁上半年长对虎儿山
溪山春雨图
【元】卞思义
野人结屋临溪上溪上白云生叠嶂城中车马自纷纭朝听樵歌暮渔唱云林靉靆春日低小桥流水行人稀桃花落尽春何处风雨满山啼竹鸡
题茅叟夏山过雨图
【明】高　啓
前山冥冥云欲开後山隐隐犹闻雷江南六月风雨过树暗不见巫阳台奔湍冲断石桥路下泻谷口相喧豗阴开林壑鬼神去气湿古洞蛟龙囘人家出门看新霁泥封坠果多杨梅渔樵欲归谓己暝返照石壁蝉鸣哀山中此景谁解写茅翁素有丹青才新图一片似海岳高堂未展凉先来嗟余久逐挥汗客蓆帽障日趋黄埃问翁几欲东游去如此画图安在哉
春山欲雨图
【明】王　恭
寂历青山静赏机野情那似宦情微抛琴欲渡湘江去云暗苍梧雨色飞
潇湘雨意图
【明】熊　直
万竹丛深日未晡寒江烟雨翠馍糊东风无限潇湘意独倚篷窗听鹧鸪
题朱仪中雨图
【明】李东阳
菰丛苍苍集烟渚山头湿云半为雨垂萝绕屋茅覆墙石燕林鸠似相语桃花落尽梅子黄南湖北泖俱茫茫黄泥道路白头浪知是江南烟水乡长安溽暑秋过半雨湿书牀尽糜烂三年诗逋坐盈案拂君图画为君叹闭门觅句无人催呼童卷送休徘徊君看白石最深处纸背犹湿青莓苔
题杜东原先生雨景
【明】沈　周
老原作画墨法熟纸上沉沉泼浓绿重林湿叶欲堕地合磵流淙似鸣玉庐山九叠翠不乾秋影平吞此长幅借看真怕雨拂面要为时人洗双目滕王珠帘正堪卷董家破屋不可宿出门一笑青天高犹怪春泥污吾足
雨山图
【明】顾　璘
云滃雨翻盆千崖互吐吞归人愁路窄切莫近黄昏
沈啓南春山欲雨图歌
【明】王世贞
千山坐失千巃嵸似是帝遣云君封巫鬟不辨青婀华掌难扑金芙蓉已应羲驭走骄日或有雷门呼蛰龙天阊元气漏不断倏忽絪緼二仪满远看陇树春欲无近即庭花暝差缓邨邨麦苖俱望幸川川鱼子希休澣欲雨不雨春山姿欲吐未吐胷之奇指端已觉气出没眼厎尚郁天淋漓丹青洗尽太素显髣髴乾坤垂辟时谁为展助虚堂色怳有蛟螭蟠四壁摩娑纸素若未乾矫首长空俄泼墨野夫抱膝一沉吟襄阳耕云云正深亦知大旱为霖在终是南山隐雾心
题沈啓南春山欲雨图
【明】王世懋
春光喷薄横塘渡岝崿吴山不知数谁将片墨着峰头吹作氤氲万山暮拥树犹疑隔岭烟飞花忽断前溪路胥口行人畏若濡陇头新麦思如澍此时元气何淋漓欲雨不雨天为疑两仪坐失玄黄色万壑争流苍翠姿楼台虚入蛟蜃散屏嶂倒列芙蓉垂不知雨後更何态最好春山是此时何人此意成真赏百年盘礴其人往阳春烟景留尺素真宰苍茫堕双掌鞭龙驱石事有无胡然令我心神爽铅华刋尽但墨汁出匣看云把犹湿雨师作使不得休山鬼萝深夜中泣眉黛含颦锁不开更如神女怨阳台莫愁笔厎风流尽春半吴江棹里来
戴文进溪山春雨图
【明】陈　凤
林间雀声急知有少女风溪云挟雨至倏忽弥春空霏霏湿尽山桥路行人冲雨行唤渡沾泥涉险亦何为兴来疑向若邪去山环水遶路不分絶迳乃有逃名人贪看秀色卷帘坐不觉岚气侵衣巾林花落地半随水流向前溪犹未已新水才添势正雄客舟多系垂杨里意象经营何太奇空堂素壁迥含姿恍然对此翻自讶如在山邨看雨时
夏雨新霁图
【明】张　羽
看图忆得住山阿茅屋深深隐薜萝风雨过来啼鸟静白云更比绿阴多
题水墨云山雨意画
【明】僧麟洲
云压树头兼雨气水流溪口夹秋声就岩着个茅堂子不必青山定有名
题明辩之画春江听雨图
【明】僧麟洲
归来双鬓各萧然见画犹能记昔年风雨一船曾泊处借人灯火草堂前
题春山雨霁图
【明】僧麟洲
丝丝暖雨歇春朝云压红流落涧桥欲觅桃花无路入却闻风度玉人箫
御定历代题画诗类卷一

[book_title]卷二
钦定四库全书
御定历代题画诗类卷二目录
天文类
雪中枢密蔡谏议借示范寛雪景图【宋文彦博】观王氏雪图【宋王安石】
依韵和子骏雪山图【宋文同】
范寛雪中孤峰【宋文同】
题寒光雪嶂图【宋陈造】
题溪桥雪月图【宋陈造】
题唐氏所藏崔白画雪中山水【宋李纲】
题叔问燕文贵雪景【宋程俱】
雪景【宋陆游】
题赵守中江行初雪图【宋朱松】
题朱鋭册雪景【宋杨后】
许道宁羣峰草雪【金赵之杰】
江天草雪图【金梁仲新】
赵士表山林莫雪图【元元好问二首】
吴山夜雪图【元刘因】
范寛雪山【元刘因】
题江干初雪图【元戴表元】
范徽卿风雪和林图【元王恽】
灞陵风雪图【元王恽】
雪涨千山图【元王恽】
题雪景图【元程钜夫五首】
题吕德常所藏云西雪山小景【元黄玠】
题朱鋭雪景【元赵孟类】
题雪洲图【元吴澄】
春妍带雪图【元虞集】
溪山积雪图【元杨载】
王右丞雪溪图【元吴镇二首】
题喜里客厅雪山壁【图元萨都拉】
范寛雪山图【元鲜于枢】
题范寛小雪山图【元郑束】
题雪景【元李祁】
关河雪霁图【元王冕】
题溪山雪霁图【元倪瓒】
题雪山图【元唐肃】
题雪景山水【元陶宗仪】
题雪汀图【明刘基】
雪山图【明张羽】
题雪景图【明王褒】
题李谷清雪景【明王佐】
题崑仑雪晓图【明刘炳】
刘于京雪影图【明解缙】
雪景【明金幼孜】
题夏珪风雪江邨图【明王直】
雪山图【明陈昌】
题朱太守山水画雪夜景【明杨守址】
题便面雪景【明陈宪章】
雪景画【明刘泰】
题沈石田雪景【明程敏政】
题潘进士赠谢昌邑雪山图【明徐祯卿】
高克明溪山雪意图【明吴寛】
米南宫雪景【明吴寛】
赵大年雪景【明吴寛】
范寛雪山图【明吴寛】
世贤持啓南雪岭图索题复次韵【明吴寛】
题广东陈氏雪景图【明费宏】
梦中题同年董仲矩雪景【明黄镐】
雪景图【明孙伟】
雪景【明沈周】
题雪景【明沈周】
雪景山水【明沈周】
暑中题雪图【明沈周】
雪岩图【明廖道南】
题徐宗浚雪景【明谢承举】
题雪景【明张凤翼】
应制题画雪景【明于慎行】
题雪景画【明徐渭二首】
江雪图【明汤显祖二首】
题画雪景【明程嘉燧】
题孙山人山居夜雪图【明陈继儒】
雪舟图为王公择作【明僧宗泐】
雪晴图【元程钜夫】
溪山雪霁图【元吴师道】
题李同部奇峰雪霁图【明刘三吾】
题平川雪霁图【明刘崧】
郭熙关山雪霁图【明苏伯衡】
唐子畏临李成羣峰霁雪图【明王鏊】
长江霁雪图【明钱宰】
关山雪霁图【明凌云翰】
高克明溪山雪霁图歌【明王世贞】
书去春画钟陵霁雪【明程嘉燧】
御定历代题画诗类卷二目録
钦定四库全书
御定历代题画诗类卷二
天文类
雪中枢密蔡谏议借示范寛雪景图【宋】文彦博
梁园深雪里更看范寛山迥出关荆上如游嵩少间云愁万木老渔罢一蓑还此景堪延客拥炉倾小蛮
观王氏雪图
【宋】王安石
崔嵬相映雪重重茅屋柴门在半峰想有幽人遗世事独临青峭倚长松
依韵和子骏雪山图
【宋】文　同
一带溪山六幅中其间雪意与云容君应记得飞仙下飇驭亭前此数峰
范寛雪中孤峰
【宋】文　同
大雪洒天表孤峰入云端何人向渔艇拥褐对漓岏
题寒光雪嶂图
【宋】陈　造
曀寒流覆絶壁君才得想像间输我一庵渔浦雪中真
看江山
题溪桥雪月图
【宋】陈　造
雪野无人访夜阑冰壶絶景画中看桥边觉欠梅枝在姑射嫦娥各耐寒
题唐氏所藏崔白画雪中山水
【宋】李　纲
我昔曾为阳羡游正值雪花大如掌开门恍讶天地白云涌羣山入书幌铜宫远并玉峰寒罨画暗流冰片响千岩万壑争出奇应接高低迷俯仰十年不到浙江西寤寐胜游劳梦想大梁崔白岂善幻断取山川移异壤当时眼界无尽观都在一幅生绡上南山炎热瘴疠地使我翛然毛骨爽天光惨淡阴气浓片片飞来散苍莽毫端造化成六出不比余工得其髣连峰合沓波涛翻负雪崔?几千丈幽谷草木枝干老岩曲楼台檐角厰溪头水落正日出暮霭沉舟暗渔网山墙野壁茅屋深风扬青帘如五两买鱼酌酒有谁子应有幽人坐同飨平生爱雪喜山水对此乍觉神情怳明窗静看久愈妍似倩麻姑为爬痒一时名手真絶艺妙处工夫谁与赏生前裘马颇萧条身後丹青空倜傥惠崇声价亦相先滕薛未知当孰长我家梁谿富溪山雪里寒光含万象每同子猷乘小艇不数王恭披素氅故山猿鹤会相思感物兴怀增勇往时平事定归去来安得飞翰出尘鞅
题叔问燕文贵雪景
【宋】程　俱
一壑囘环十二峰茅茨送老白云封如今尘里看图画却愧当年邴曼容
雪景
【宋】陆　游
溪上望前峰巉巉千仭玉浑舍喜翁归地炉煨芋熟
题赵守中江行初雪图
【宋】朱　松
江濶云垂满袖风急须下马一尊同正应无奈催诗雪句在渠侬拥鼻中
题朱鋭册雪景
【宋】杨　后
雪吹醉面不知寒信脚千山与万山天甃琼阶三十里更飞柳絮与君看
许道宁羣峰草雪
【金】赵之杰
道士平生林野人醉中拈出雪峰真为君疗却烟霞癖比似青囊药更神
江天草雪图
【金】梁仲新
南雪不到地霏霏满竹楼沙河灯市里春在木緜裘赵士表山林莫雪图【为高良卿　元赋　二首】元好问
飕飕林响四山风雪後人家闭户中应被火炉头上说水边清杀两诗翁
黄尘遮断山间梦白发重寻画里诗好似玉溪溪上路醉和王老唤船时
吴山夜雪图
【元】刘　因
江南无寒岁一雪今几时吴山岂无春画此寒岩姿壮哉万里流不废东南驰胸中漫长风俯仰今古非谁能唱小海为和大江词
范寛雪山
【元】刘　因
老寛胸次无墨汁经营惨澹寒生须秦川名山古壮哉况复玉立千尺孤安得晨光满东壁试看龙烛崑仑墟赤尘澒洞天为炉一丘一壑真吾庐眼中人物谁冰壶
题江干初雪图
【元】戴表元
断树寒云古岸隈渔翁初拨小船开看渠风雪忙如许还有鱼儿上钓来
范徽卿风雪和林图
【元】王　恽
天策桓桓控上游边庭都付晋藩筹河山衣带连中夏风雪洪蒙戍北楼笑着奇谋收药笼未妨民赋课瓯娄丈夫志在飞而食不让班超定远侯
灞陵风雪图
【元】王　恽
诗瘦清于饭颗山蹇驴驮入画图间姓名得挂金銮月风雪长途是等闲
雪涨千山图
【元】王　恽
六合云同雪自寛千山都变玉孱顔限量不似年来雨多处淋淫俭处悭
题雪景图【五首　　　　　　　元】程钜夫
竹所每径造雪溪俄夜游人生适意耳何去复何留家近长安市居然静胜喧为言贤令尹不为雪关门布被冷於冰纸窗明似月推枕理残书未肯甘汨没天地玉清境郊原瑶树林无边诗兴在只向灞桥寻介矣闵仲叔高哉井大椿夫君见何晚大雪不干人题吕德常所藏云西雪山小景
【元】黄　玠
前冈崭如削後巘旋若顾溪寒嵊晩雪没剡中路将无乘兴人过彼幽栖处应待月华生却棹扁舟去
题朱鋭雪景
【元】赵孟頫
尘埃困人恒作恶开卷惊看雪满楼安得眼前有此屋仍呼陶谢与同游
题雪洲图
【元】吴　澄
向来洲上雪漫漫僵倒诗人一屋寒洲上雪消人亦徙画图犹在雪中看
春妍带雪图
【元】虞　集
玉茗深宫里春妍带雪残可怜五色羽相并不知寒
溪山积雪图
【元】杨　载
大雪归溪山长林昼冥窅槎桥跨絶岸远望行客少买鱼酤新酒独酌竟昏晓似此非他人高士戴安道
王右丞雪溪图【二首　　　　　元】吴　镇
晓径沾衣湿登台试屐危乾坤增壮观江海得深期历乱瑶华吐纷披玉树枝精微谁与并顾陆颇相宜碧树拥江扉朱帘卷翠微崇朝无客过傍晩有渔归岭耀梅重白堤萦絮正飞若留清夜赏铅粉更光辉
题喜里客厅雪山壁图
【元】萨都拉
一年在京口雪片深冬大如手独骑瘦马入谁家四面云山如瓮牖大江东去流无声金焦二山如水晶瓜州江口人不渡时有蓑笠渔翁横一年在建业腊月杨花满城雪五更冻合石头城霜风鼓寒冰柱裂秦淮酒楼高十层锺山对面如银屏鹭洲不见二水白天外失却三山青一年在镇阳燕山积雪飞太行滹沱冰合断人迹井陉路失迷羊肠长空万里絶飞鸟卷地朔风吹马倒狐裘公子猎城南茅店酒帘悬树杪今年入闽关马啼出没千万山瘴云朝暮气蔼蔼石泉日夜声潺潺雪花半落不到地但见晴空涌流翠海头鼓角动边城木末楼台出僧寺何人蹇驴踏软沙出门无处不梅花江潮入市海船集水暖游鱼不用叉良工写得雪山壁过眼令人忆南北玉京银阙五云端待漏何年凤池侧
范寛雪山图
【元】鲜于枢
前山积雪深隐约形体具後山雪不到槎牙头角露远近复有千万山一一倚空含太素悬崖断溜冰满壑野店闭门风倒树店前二客欲安往一尚稍前一回步仲冬胡为开此图寒气满堂风景暮荆关以後世有人几人能写山水真李郭惜墨固自好晻霭但若浮空云岂如寛也老笔夺造化苍顽万仞手可扪匡庐彭蠡鴈荡穷海垠江南山水固潇洒敢与嵩高泰华争雄尊寛也生长嵩华间下视庸史如埃尘乱离何处得此本张侯好事轻千缗我家汴水湄境与嵩华邻平生亦有山水癖爱而不见今十春他日思归不可遏杖藜载酒来敲门
题范寛小雪山图
【元】郑　东
雪压寒林万木垂经旬不与野人期蹇驴借得如黄犊犹怕山桥不敢骑
题雪景
【元】李　祁
琼林瑶树拥楼台户牖临风晚自开一鸟不飞人迹断扁舟何处独归来
关河雪霁图【为金陵王　　　　元与道题】王　冕
飞沙羃人风堕帻老夫倦作关河客归来松下结草庐卧听寒流雪山白悠悠如此四十年世情脱略忘间关今晨见画忽自省平地咫尺行山川鸟道连云出天险玉树琼林光闪闪阴崖絶壑望欲迷冰花历落风凄惨枯槎侧倒银河开三巴春色随人来渔翁舟子相笑语不觉已过洪涛堆谿囘浦漵石齿齿谿上人家成草市长林大谷猿鸟稀小步蹇驴如冻蚁西望太白日色寒青天削出峨眉山人生适意随所寓厎须历涉穷跻攀明朝览镜成白首春色又归江上柳何如高堂挂此图浩歌且醉金陵酒
题溪山雪霁图【赠张　　　　　元以中】倪　瓒
水影山容黯淡云林细筱萧疎谁见重居寺里雪晴沙际吟余
题雪山图
【元】唐　肃
银河铰冰劳织女夜冷机空不成杼散作人间万玉尘一夜九州无尺土烹汞成银铸山岳百鸟不飞惟缟鸐天边历历种白榆谁斸灵根陟岩壑封书乞借麻姑鹏飞到蓬丘羣玉层戏傍琼岩拾瑶草下窥沧溟一杯小
题雪景山水
【元】陶宗仪
碎翦银河片片零芙蓉开徧玉崚八牕洞啓虚生白好似蓬婆最上层
题雪汀图
【明】刘　基
天迷迷地茫茫云垂日白江水黄踆乌冻缩龙走藏雪花如月开榑桑彼何人斯一叶航手持钓竿咏沧浪咏沧浪倚逍遥天风吹入瑶池去青女素娥应见招
雪山图
【明】张　羽
山气寂已晦川寒敛如夕沈沈绿树多隐隐千峰出碧岭霭烟华寒泉散石脉高阁出林端古迳稀人迹翫图心已澄对景情逾适感彼岩栖人终朝自幽寂
题雪景图
【明】王　褒
高阁凝云闭虚牕带雪开鸟寒空辩鹭树暝总疑梅遣兴惟诗句衔情祗酒杯遥知函丈下已遣二生囘
题李谷清雪景
【明】王　佐
梁园飞雪玉缤纷坐列金貂酒半醺借问当时谁授简相如词赋最凌云
题崑崘雪晓图
【明】刘　炳
自有宇宙便有此山六丁智力惮疏凿一气神秀锺漓岏九龙上蟠日月丽六鳌下镇沧溟寒西母双鳬远莫至周王八骏遥难攀万仞皑皑太古雪大明中开烂银阙玉京瑶圃恍瀛洲一洗胸中烦脑热自非砥柱障狂澜大地苍生混鱼鼈摩娑此图双眼开令我胸次生崔嵬安於磐石奠四海长歌万里大风来
刘于京雪影图
【明】解　缙
连宵苦雪结成冰谁翦鹅毛盖地琼白鹤立时惟见影鹭鸶飞处只闻声山林树木银妆裹殿阁楼台粉砌成不信与君高处望只看流水一条青
雪景
【明】金幼孜
积雪没深户溪山絶行迹鸟栖迷故林泉声断余滴中有映书人宴坐忘朝夕
题夏珪风雪江邨图
【明】王　直
江天漫漫云气黑江风萧萧雪花白荒村古道人迹稀惆怅津头远行客黄芦低折沙草平遥望不见长安城蹇驴凌兢缩如蝟鞭驱还欲西南征四山溟蒙日应晚辛苦羸僮未遑饭深林归鸟栖已定茅屋人家去犹远吁嗟乎夏珪之笔凌范寛满堂凛凛生画寒卷帘看罢重叹息岁晏高歌行路难
雪山图
【明】陈　昌
万壑千岩冻不开琼楼玉宇似天台黄精香冷无寻处误却刘郎采药来
题朱太守山水画雪夜景
【明】杨守址
山色初晴月蘸川乾坤一色浩无边不应清景无人见系岸初回访戴船
题便面雪景
【明】陈宪章
江天风雪里宴坐一舟孤岂不虞寒色冰心在玉壶
雪景画
【明】刘　泰
高堂怪厎寒侵骨远山近山银突兀细挑松火静中听蚕叶蟹沙声髣髴水边老屋伊谁家爨烟几缕随风斜出门一白已无地蹇驴何处寻梅花
题沈石田雪景
【明】程敏政
踏雪何人过长板万玉峰高磵声远山中随处可登临麦好何忧岁华晩僧舍茶烟青出林云垂四野天沉沉凭谁坐我水亭上呵冻先成喜雪吟
题潘进士赠谢昌邑雪山图
【明】徐祯卿
谁为咫尺势宛如观九疑狂风吹白雪片片落天池云气遶半壁烟光昏四维髣髴湘君庙如闻猿狖悲飒沓凌冬树点缀有余姿楚客善毫素游宴人未知北窗遇陶令大醉雪寒时冻洒丹青笔长歌归去辞他日看图画难忘剡水思
高克明溪山雪意图
【明】吴　寛
赤脚真人龙凤姿俯视艺苑时游嬉良工待诏金门里高生前身应画师含毫吮墨立良久自言臣是唐王维平生胸中无一物独有山水能容之郭熙成名乃新进范寛得意才并驰丹青竞巧称院体後来不比宣和时密竹千冈松万壑苍翠峰峦白湖泺岸傍桂楫何处移磵曲茅堂是谁缚行人暮归天漠漠遥望前邨愁雪落船头一老独闲暇诗思分明入寥廓刘侯朝回过燕市亦复爱画入骨髓偶从太仆得此图每一开之心辄喜天全僊翁惜题字评品数行而已矣翁今已逝侯亦亡两洞庭荒渺湖水石田多才从後起况有佳儿好文事只今此物欣有托赋诗独愧前人耳宋社久己屋宋画如有神刘侯地下勿长叹楚弓得失皆吾人
米南宫雪景【为陆全　　　　　明卿题】吴　寛
北固山前江水清长供此老濯冠缨焚香宝晋斋中坐江山写入毫端轻此老胸中有奇气不与衆史闲争名翛然一种自机柚惊倒范寛并李成昔者吾尝閲画史真蹟人间嗟见此卧游佳境不逢人但觉寒光浮棐几古树枝摧瞰急湍雪岭更从人面起全卿藏此凡两幅持一赠我分片玉曾是平生好洁人挂处休将手频触
赵大年雪景【为李宾　　　　　明之题】吴　寛
故缣断裂如刻镂上有雪图世稀有墨痕隐隐题名存熟视始知元佑手叠嶂崇峦失翠微高原淡淡留斜晖岁云暮矣北风急樵舍渔庄俱掩扉疎林寂历寒鸦返意中不觉西涯远海子桥西柳巷深歇马何时步鱼堰
范寛雪山图
【明】吴　寛
华原范生性落魄太岳终南双草屩酒酣握笔发天真无奈胸中饱丘壑开门仰望青嵯峨谁遣纷纷雪花落前峰後岭失崚嶒何处移来卞玉璞良工袖手琢不能此语分明非善谑长溪一夜冰梁成山足潺潺垂短瀑风回木落冈峦空遥向林端见高阁兴来便欲扶筇行去倚危阑招独鹤人间此景却输吾寒士多年甘寂寞世贤持啓南雪岭图索题复次韵【明】吴　寛
小径升堂新筑沙退朝无事还私衙谁移雪岭入我屋老眼白日疑昏花坐游未觉足方倦倏过野店仍山家浅溪舟胶集冻鸭空谷屦响翔饥鸦狂风入林一搅动零落玉蕊兼肥葩此时谁埽林下白急欲往煮僧房茶忽然仰面见高寺扣户还须持马挝长安十年走薄宦对此似将尘土爬西湖寻僧天欲雪苏子故事今人嗟清虚旧韵更可借捧砚独无王子霞
题广东陈氏雪景图
【明】费　宏
生绡一幅中堂垂眼前雪景何清奇悬崖絶壁光彩发老树幻出琼瑶枝云际柴门半欲掩似是白日将西时披氊戴笠者谁子冲泥傍险相追随一人前行仰关进蹇驴失脚双撑持仆夫荷杖药瓢举以袖护领行迟迟一人骑马过桥去桥危溪恶马力疲二人骑驴各袖手耸肩觅句寒如痴鬅鬙指关向翁语须慎险峻毋遨嬉中有一人跨牛背牛行不动如舟移最後二人从二奚青螺白马光陆离囊中琴弦冻且折志在山水谁相知吾闻岭南天气煖羣尨见雪嗥如驰从来此景不易得固知画者劳心思坐令炎瘴尽消息清气散入诗人脾梦中题同年董仲矩雪景
【明】黄　镐
鹅餐水面霜人望天边月水月一般清前山挂晴雪
雪景图
【明】孙　伟
天风夜撼玻璃国四面沉沉元气黑荒林野屋曙鸡远世界江山尽瑶色山翁倚槛立苍茫一鸟不鸣山外邨冷光十里断人迹玉树皜皜横山门溪寒沙浅水烟殢仙姝犯晓停风驭雪中忽忆清冷桥诗逋老去凭谁寄
雪景
【明】沈　周
碍檐玉树排云立接屋瑶峰拔地生忍冻从来有诗骨开门一笑万山明
题雪景
【明】沈　周
一白千山合清光照胆寒小桥沽酒少步步玉痕乾
雪景山水
【明】沈　周
眼中飞雪作奇观江山一夜皆玉换前冈坡陀带复岭小约凌竞连断?水边疎柳似华发忽有微风与飘霰绀宫几簇林影分白鸥一个江光乱老渔蓑笠秪自苦冰拂冻须茎欲断江空天远迥幽踪只有一竿聊作伴此时此景此谁领亦笑此渔从我翫图成一笑寒战腕万里江山在吾案
暑中题雪图
【明】沈　周
六月添衣唤僮子自画雪图茆屋里玉花出笔飞上树惨澹阴山无乃是先生放笔还自笑颠倒炎凉聊戏耳门前有客来借看满眼黄尘汗如雨
雪岩图【为杨　　　　　　　　明簿题】廖道南
雪崖之峰纷皎洁雪崖之景真清絶玄圃凝空糁玉尘遥林积霰飞琼屑巗中主人真好奇环堵萧然雪映帷翠竹交加栖凤羽苍松夭矫缩虯枝朅来辰阳向蓴水回首千峰万峰紫谁图瑞应悬高斋清白传家从此始题徐宗浚雪景【永福珨玉　　　明中所藏】谢承举
珨师放参开左堂徐熙忽作游戏场手披七尺溪藤光幻出乾坤银粉妆触暑一见心清凉画翁鹤氅着穿屦仄踏山南雪天暮九折坡陀列瑶路四匝寒林挺琼树来与师评惠连赋
题雪景
【明】张凤翼
踏雪访招提冲寒策自支虽无剡溪棹应有灞桥诗
应制题画雪景
【明】于慎行
轻绡寒色动不是月华开鸟道千巗迥江光一径回虚无分玉树髣髴想瑶台未拟歌黄竹阳春徧九垓
题雪景画
【明】徐　渭
幽人凭水槛钓者挈鱼投况对千山雪而无一客留腊酒此时熟老夫终岁忧壶公能醉我跳入画中休
雪景
【明】徐　渭
此际山阴道啼惟有莫鸦万山无寸碧何处认梅花
江雪图【送李篆史还　　　　　明旴　二首】汤显祖
落日河桥归鴈呼渌尊清浅映麻姑还邀晓月冰壶句来看寒江雪棹图
去别章门夜泊船雪窗高枕对穷年朝看雪意成霞色知是图书气烛天
题画雪景【送照师归黄　　　　明山碣石居】程嘉燧
莲花峰腰三丈雪飞鸟无声人迹絶山僧冒寒晨出山触踏层冰跗坼裂远来问疾刚一笑寒缸结花如吐屑纸窗竹屋岁聿除驹隙光阴催电掣故人游山恨不俱愁我无缘上嶻嶪八十衰翁老亡力贾勇板跻强得得前推後挽赖照师擐肘牵裾抱腰襋穿巗渡壑扪确荦十步回头五步息忽然坐我天门间自怪凭空生羽翼此时日下千崖赤相去牛鸣望碣石崖松龙拏互相引林石人形如欲抹庵前矮垣齐及肩道上清泉才没跖仰头天都五千仞俯瞰莲沟十万尺童童檐松树羽盖羃羃枫林排画壁廿年茅斋落梦境方丈香?共禅席牀下地炉火长活龛里灯明磬方寂八月山寒苦风雨有客夜投同软语山芋煨来手自剥秋芽焙出还亲煮老人拥衾日僵卧小师莲经晨夕课开门忽报下方晴唶唶空中灵鹊过
题孙山人山居夜雪图
【明】陈继儒
一夜雪花几十丈小者如絮大如掌环户春虫蛰不鸣狐狸夜宿枯枝响先生高卧懒干人隐几篝灯披鹤氅梅花带月贮胆瓶提麈摊书自俯仰此人疑是於陵君如何掇入图中像秋暑灼予对此人清风穆如雪莽莽
雪舟图为王公择作
【明】僧宗泐
小船载雪月明里一色溪山夜如水岩前哀猿噤无声沙上眠鸥惊不起引觞击楫歌调清到门兴尽非无情丹青岂必图千载王氏风流今尚在
雪晴图
【元】程钜夫
沙际风回雪乍晴偶然双鴈下青冥山禽共向木居士不见灵芝一朶生
溪山雪霁图
【元】吴师道
桥冻驱驴滑滩澌理棹难何如闭门者不识风雪寒
题李同部奇峰雪霁图
【明】刘三吾
道人胸次无尘滓貌得巨然山水真日照露华金沆瀣雪消山骨玉嶙峋玗琪晃射瑶台白芝术长留玄圃春一阵天香何处到上清楼阁礼星辰
题平川雪霁图【为张用可　　　明县丞赋】刘　崧
南天北风暗吹雪川上遥峰互明灭云阴欲堕晓光迷河流不动层冰结鱼龙下蛰深泽冷鸿鴈啼饥眼流血千邨万落连苍莽惊沙枯树相凄切行人稍出皴手足怅望林居总愁絶我家邈在武山东屋前石岸多青枫野桥渡溪沙路远皆与此图风景同穷年念此政欲返寒色恍入虚庭中长鑱斸药崖谷滑短褐负薪环堵空闭门且尔暂投息会见日出光曨曨
郭熙关山雪霁图
【明】苏伯衡
昔我北游月在?兼旬犯雪度雄霸千里万里皆瑶琨高迷丘垤低迷罅朔风烈烈尘不惊中野萧条但桑柘仆夫股栗面削爪身上破褐才掩髂长途日暮行不前回顾堪怜那忍骂前车既断後车絶停骖独宿道旁舍牀头土锉郁生薪邨酒沽来敢论价卧听枥马齕枯荄展转无眠疑不夜忽然朝光入瓮牖主仆瞥见互惊讶揽衣匆匆便蓐食如此晴明喜天借可辞趂暖即前程翦拂蹇驴还自跨芦沟冻合疋练横径度不用修梁架西山马首遥相迎拔起人言似嵩华琼楼玉宇忽照眼行行已到南关下时清关吏殊可人不复谁何乃邀迓过关使客多於簇或挽柴车或高驾闲情我正绕剡溪吟思谁欤似清灞道逢轩盖何其都骏马雕鞍蒙锦帕银盆炽炭蜡光燃面面幨帷行酒?徒御缤纷意气麄错金劒具青丝靶行人不解说姓名但说无非国姻娅狐裘貂帽讵知寒驰驱争入柳林射当时有意欲赋之计吏相煎嗟不暇莺花窈窕江南春风景依依在图画唐子畏临李成羣峰霁雪图
【明】王　鏊
吾闻西山之西雪山高六月积雪犹不消今之画图无乃是是何山势汹涌如波涛大山崔嵬小山耸万壑千岩光欲动营丘化去五百年遗踪一见人皆竦亦如胸次蟠轮囷戏梭碎玉散作千嶙峋一重一掩分向背营丘似是君前身隆楼杰阁争相向美人正醉销金帐岂知洛阳城中僵卧者门外无人雪一丈
长江霁雪图
【明】钱　宰
昔年壮游下江汉霁雪千峰排两岸今年看画忆旧游万里江山入清翫岷峨冈脊来蜿蜒青城一峰高挿天东驰衡山走千里匡庐五老下与石城北固遥相连冰峦雪壑互起伏照见日华破初旭神光混茫元气浮奋如巨鳌簸坤轴烂如秋空云浩如沧海畴又如瑶台银阙天上头皎皎白月空秋毫回光下照中流水风吹河汉银云起中流空濶不胜寒一洗丹碧秋漫漫山川历历真伟观来往十年游未半不如云瀛楼上来倚阑一日看遍江南山
关山雪霁图
【明】凌云翰
前峰後峰云馍糊东邨西邨春有无快雪时晴入佳想况复见此关山图关山迢递相联属玉洁珠光眩人目扶桑飞上金毕逋暗水流澌度空谷野桥行过路三叉青旗插檐沽酒家驱驴倦客得少憩怅望远道还咨嗟诗翁好事常起早天寒祗恐梅花老柴门时有故人来阶下白云须用埽此图一日落尘寰笔法依稀荆与关人生远游固云乐何似在家长看山我本识字耕夫耳占祥便作丰年喜田园归隐会有时麦饭饱餐茅屋厎
高克明溪山雪霁图歌
【明】王世贞
丹青笔长意苦短帝遣营丘写清远范寛老死克明在与乞天公旧时腕三絶亲教圣人赞七尺不饱侏儒饭玉堂供奉寒葳蕤瑶花片片堕瑶池朝回小阁昼拄笏却忆溪山初霁时羲和鞭轮逐滕六飘瞥嵯峨压茅屋摆脱千枝万枝白洗出三峰五峰绿阴崖犹冒太古絮阳壑争倾片时玉枯槎领秃瘦骨愁小艇不蔽风飕飕长年袖手唤不起疑是兴阑王子猷狐帽蒙头看山坐榾柮煨鑪酒权大纵无灞陵驴背诗肯作长安被中饿乾坤舄奕扬清辉万象贾勇精神飞兴来毛颖纵横出一点一缀皆天机欲知真宰愁絶处此翁盘礴初解衣吾家爱弟饶画癖购得图看三叹息毋论骨格超马夏胜代何人办焦墨虚堂把翫六月寒指端秀色来眉端便欲移家此中住徧踏琼瑶天地残
书去春画钟陵霁雪
【明】程嘉燧
帝城灯罢雪嵯峨二月风光峭未和驰道残霙犹骇马龙池新柳已如鹅蒋山出雾春罗薄秦水含星晓镜多日暮歌钟何处发五侯门馆夜经过
御定历代题画诗类卷二

[book_title]卷三
钦定四库全书
御定历代题画诗类卷三目录
地理类
观华夷图【唐伍乔】
观华夷图【唐曹松】
观舆图有感【元金渭五首】
河山形胜图【金雷渊】
河山形胜图【金冯璧】
东山老人河山形胜图【金赵秉文】
关河形势图【元王恽三首】
山川图诗呈解之昂御史【元朱德润】
金陵图【唐韦庄】
观长安城图【宋陆游】
七言和王微之渔阳图【宋沈文通】
陕西图【宋刘叔赣三首】
跋范寛秦川图【金麻九畴】
范寛秦川图【元元好问】
秦山图【元王恽】
题骊山图【元倪瓒】
鲁国图【宋谢翱】
题宋复古巩洛图【明谢徽】
观骆元直经进江南形势图【宋王庭珪】
题华岳江城图【元杨载】
刘道传为李远子微作青山似洛中图为作歌以系之【元张翥】
吴秋山写江淮秋意【元周权】
为文举画泖山图因题【元倪瓒】
大姚山图【宋米友仁三首】
米元晖大姚山图【元倪瓒】
题沈氏所藏石田临小米大姚江图【明文徵明】题海虞钱氏所藏王均章虞山图【明吴寛】
自画吴松小崑山【明董其昌二首】
看画常州图迎新太守【宋杨万里】
题米元晖溧阳溪山图【元陈旅】
题倪云林所画义兴山水图【明高啓】
为李端卿寺丞题王叔明义兴山水图【明吴寛】狼山晩晴图【元杨维桢】
荆溪图【元郑元佑】
荆溪秋色图为卜震亨题【元倪瓒】
为王允同题陈惟允画荆溪图【明虞堪】
题陈惟允荆溪图【明张田二首】
陈惟允荆溪图【明王蒙】
题倪元镇画荆溪清远图【明王燧】
画吴淞山色赠潘以仁【元倪瓒】
黄弥守画吴江新霁图【金党怀英】
题啓南过吴江旧图【明吴寛】
题因老淞江烟雨图【宋陈造二首】
桃江图【元程钜夫】
御定历代题画诗类卷三目録
钦定四库全书
御定历代题画诗类卷三
地理类
观华夷图
【唐】伍　乔
别手应难及此精须知攒簇自心灵始於毫末分诸国渐见图中列四溟关路欲伸通楚势蜀山俄耸入秦青聿端尽现寰区事堪把长悬在户庭
观华夷图
【唐】曹　松
落笔胜缩地展图当晏宁中华属贵分远裔占何星分寸辨诸岳斗升观四溟长疑未到处一一似曾经
观舆图有感【五首　　　　　　元】金　渭
朝雨茅茨湿披图羡禹功山河一掌上宇宙九畴中水性惟趋下民生本易穷胼胝岂无事大智与天通四载勤难继八年绩竟成【一作四履应难辨三河尚可寻】功推城濮隽泽想召陵深问鼎犹怀恶投龟肯易心向无微管叹孰忆到于今
辙已环诸夏居犹忆九夷难求伐木处尚想馈豚时夹谷真成谤中牟不易知惟存删述事赫赫起周畿【一作衰】皓首陈王道时君孰可匡【一作当】艰难思稷契容易托齐梁越岂资冠冕秦方用虎狼空闻归大老不复见鹰扬雒邑空南渡东都亦北辕已符前五闰【一作运】空忆後三元【世谓汉唐宋为後代】分合巧相似今昔【一作短长】难等伦女真如拓拔一统位【一作世】中原
河山形胜图
【金】雷　渊
高峰巨堑与天连中国关防表里全北岸尘氛重回首不知图上看风烟
河山形胜图
【金】冯　璧
书劒丁年记昔游中条之麓过蒲州地形西控三秦远河势南吞二华秋晋魏兵争一春梦汉唐坛祀几荒丘披图吊古令人慨不必重登鹳雀楼
东山老人河山形胜图
【金】赵秉文
太虚匠流峙造化谁胚胎洪荒万万古至今余刼灰黄河发崐崘匣怒不敢?初径龙门天下险势如万顷纳一杯桃花浪激不得上凡鱼几曝鳞与腮下趋神睢如地厎终古不到轩辕台满津沉沉卧虹影铁牛驾浪输黄能千里一曲复一曲倾山倒岳不复回巨灵为东肘首华为崩摧茆津济师想胜槩搔首北望令心哀万派赴集津鼓声如会垓神斧忽中断鑱凿何年开崖倾路断飞鸟絶轻舟一箭浮天来篙师絶叫未及瞬回望已失云涛堆但见两厓苍苍半天外三门斗落如惊雷擘窠大字谁所铭高山百丈磨苍崖庙前刘公一片石龟龙剥落生莓苔东轩先生生长三晋地回视韩魏空浮埃想像旧游处落笔如山颓胷中原自有河山写出胜概何壮哉余波到诸郎直气凌斗魁况复文章妙天下睥睨晁张颦苏梅竹帛如山不经国安用江鲍称诗才刘夫子我有一杯酒浇汝胷崔嵬呜呼圣道久榛塞孟氏辟路诛蒿莱诸儒辛苦补罅漏未见巨手如排淮後生索涂方摘埴虽有耳目如婴孩祝君颓波作砥柱驱入圣海无津涯刘夫子深藏十袭作龟监见君此图吁可怀
关河形势图【三首　　　　　　元】王　恽
关河百二控秦头满目斜阳独倚楼设险守邦须尚德每多吴起说文侯
秦川展掌华山高千古关河缔构牢早晩去施通济手浮航如画锁惊涛
压关楼上醉凭栏一片黄流入断山彼索此疆俱寂寞山河空锁夕阳闲
山川图诗呈解之昂御史
【元】朱德润
山川结灵根厚地秉阴窍神功自模范嵲屼起双峤层峦倚天开仰盼絶飞鸟岚光变气候草木通深窈东山吾旧游纨素记行稾平生丘壑情藉此写怀抱荆关竟已矣咞吮岂真好会当蹑丹梯共登天门道
金陵图
【唐】韦　庄
谁为伤心画不成画人心遂世人情君看六幅南朝事老木寒云满故城
观长安城图
【宋】陆　游
许国虽坚鬓已斑山南经岁望南山横戈上马嗟心在穿堑环城笑虏孱日莫风烟传陇上秋高刁斗落云间三秦父老应惆怅不见王师出散关
七言和王微之渔阳图
【宋】沈文通
燕山自是汉家地北望分明掌股间休作画图张屋壁空令壮士老朱顔
陕西图【三首　　　　　　　　宋】刘叔赣
干戈今日事关塞此图看白日长安近苍山陇坂寒由来名百二自古有艰难指似安西道疑情竟据鞍万里灵州地他年汉朔方山河从割弃关辅急堤防转益豺狼窟堪嗟礼义乡拔胡须壮士看尽意苍茫河源来积石天马涉流沙耳目成千古丹青在一涯荒凉都护府断絶使臣槎安得山西将收功似汉家
跋范寛秦川图
【金】麻九畴
山水人传范家笔画史推尊为第一朅来因看秦川图天下丹青能事毕大山岩岩如国君小山郁郁如陪臣大石盘盘社与稷小石落落士与民一山一形似争长一石一态如布军想君胸中有全秦见鐻削鐻鐻乃真掌上长安近於日千树万树生青春忆昔岐山凤皇语葱葱柞棫沾新雨昆夷束手密须降不见功勲见歌舞黄金铸牛西入僰五丁云栈通中国骊山宫阙九天高六处孱王走衔璧不信诗书信法家关东半被鱼书惑尽卷图籍亦大好五十年凶都一埽章邯董翳举如毛沐猴冠委金陵道北原兵自天而下汉室倾颓如解瓦祁山六出纵无功渭水犹堪饮君马螭蟠老将骨未朽草附那能济阳九技痒投鞭抵岁星归来鹿死何人手神武空矜贺六浑投机常落周人後竟令冯翊软沙边东风一夜吹新柳侵寻皁角相料理抛掷龙津浮汴水鷁头过处已非隋不觉晋阳人姓李华清高宴戛宫梧舞马如何护两都纵待青骡还蜀道肉得沙场白骨无兴亡自取不足吁可怜神州为盗区贪徵往古山川事忘却题诗赏画图
范寛秦川图
【元】元好问
乱山如马争欲前细路起伏蛇蜿蜒秦川之图范寛笔来从马家书画船变化开阖天机全浓澹覆露清而妍云兴霞蔚几千里着我如在峨嵋巅西山盘盘天与连九点尽得齐州烟浮云未清白日晚矫首四顾心茫然全秦天地一大物雷雨澒洞龙头轩因山分势合水力眼厎廓廓无齐燕我知寛也不办此渠宁有笔如修椽紫髯落落西溪君长劒倚天冠切云望之见之不可亲元龙未除湖海氛李白岂是蓬蒿人爱君恨不识君早乃今得子胸中秦作诗一笑君应闻
秦山图【诗元贞元年秋九月十四日作时贱庚六十有九】
【元】王　恽
秦之为山何峻雄西连太白东华峰特隆天府树巨屏固蓄精佑开邰封黍离变雅西周东云烟幻出崤函宫不信诗书颛法制百二山河才两世後来汉唐亦盛代文物虽多终霸气千年事往遗迹在留与来今鉴成败君不见烽燧台羯鼓楼祖龙墓在山东头丹青比兴雅颂作画史固是非凡流半生薄宦走踆踆每恨西游不到秦我今年耄百事懒惟有怀古一念心犹存尝闻雪满秦山图天机貌画终南真又闻髯张醉里头插笔洒遍人间雪色壁西溪君范华原呜呼二者不复作令人气短心茫然一朝全秦大物忽当眼着我如在龙首山之颠卷舒巨轴閲几年两都乔木今苍烟其归有数开有先昔藏寿国今聪山二公异世俱称贤画兮画兮得其傅
题骊山图
【元】倪　瓒
校猎上林苑洗马昆明池霜威肃笳鼓云气画车旗马班陈赋咏卫霍绥蛮夷王风既未远文明方在兹逶迤霄汉上凤皇尚来仪
鲁国图
【宋】谢　翱
秋风岳下城海客见图新树入舞雩里水来浮磬滨东封余辇路西狩问虞人被发逢夫子狂歌作放民
题宋复古巩洛图
【明】谢　徽
青山巩洛旧林园髣髴昇平古意存雨外人归秋叶浦烟中鸟下夕阳邨昔年题字宸光合【宋思陵题签】今日披图野兴繁风景西湖仍不异惟余故老说中原
观骆元直经进江南形势图
【宋】王庭珪
异时汉网疎天讨胡儿马囓江南草石头重戍岂无兵将军不识丹阳道至今战骨埋秋霜伤心不忍问耆老龙蟠虎踞昔何雄赤壁濡须在眼中浔阳江水射蛟处旌旗拂天来向东艨艟塞川不敢下昔人曾此破曹公横江九道波翻屋试请轻兵渡淮曲夜入长安人不知应见画图心已热他日将军按此图鼓行而西如破竹
题华岳江城图
【元】杨　载
华岳能诗世有名学画丹青亦豪放此图似写安庆城雉堞楼台俨相向北风将至江面黑千艘万艘争避匿沧溟涌溢水倒流南岳动揺天柱侧蛟龙戏落秋潭厎素练平铺八千里时清好作钓鱼翁闲弄轻舟烟雾里刘道传为李远子微作青山似洛中图为作歌以
系之
【元】张　翥
石头城中有渺渺之秦淮秦淮东流入江远其上叠巘连层厓牛头双阙云间开三山北山郁烟霾六朝遗蹟犹在眼千古往事徒兴怀昔人谓此洛中似四面青山围二水刘侯熟识此景胜况复爱画入骨髓五尺长纸茧不如乘兴破墨涂成图渔梁茅屋昏欲无坏陵荒陇迷楸梧寒潮已落断岸濶行人不渡扁舟孤嵩邪邙邪漫漶那可辨但见招提林杪直下藏邨墟忆我羁游石城日江烟山雨正萧瑟横塘酒家好新酒醉倚船窗看奇崛只将健句写归来却恨此时无画笔
吴秋山写江淮秋意
【元】周　权
江天漠漠秋无际数点淮山冷屏翠闲拈枯笔洒松腴半幅生绡千里意
为文举画泖山图因题
【元】倪　瓒
华亭西畔路来访旧时踪月浸半江水莲开九朶峰酒盃时可把林叟或相从兴尽冷然去云涛起壑松
大姚山图【三首　　　　　　　宋】米友仁
广文当日官虽冷可奈才名振世何他日君家须炙手而今聊复雀堪罗
老年尚喜管城子更爱好山江上青武林秋高晓欲雨正若此画云冥冥
三茅别有洞中天我欲山居屏世缘累行积功多蜕举玉宸欣有地行仙
米元晖大姚山图
【元】倪　瓒
大姚湖水白生烟长物都除絶世缘笙鹤不为归鹤怨王仙真是胜丁仙
题沈氏所藏石田临小米大姚江图【有序】
【明】文徵明
长洲沈氏旧藏小米真迹成化间有假中官之势取之石田为追摹此图
春云沉空山有无眼明见此姚江图图穷烂漫得题字照人百颗骊龙珠平生雅识敷文书绍兴岁月仍不诬岂知尤物能媒祸茧纸兰亭已非故石翁信是学行人能使邯郸还故步忆昔憸人贿为囿黩财更假狂阉手千里珍奇归捡括故家旧物那容守沈氏藏兹二百年一朝掣去心茫然谁言物聚必有散手泽相关常累叹未能一笑付亡弓且喜百年还旧观岂余钝眼错顔标抵掌真成孙叔敖区区不独形模似更存风骨骊黄外一时点笔迥通神得非小米是前身从来艺事关人品敢谓今人非古人
题海虞钱氏所藏王均章虞山图【明】吴　寛
扁舟昆湖去忆向虞山还当时迫日暮未得穷跻攀至今三短章寂寥不重删安知六载後依然见兹山谅无愚公愚赖有顽僊顽顽僊隐居处深林置柴关丹竈火常伏药阑苗载芟高情付缣素丹青色斑斑兹山卧平野隐然不成环逶迤亦甚远攒蹙何其悭咫尺见百里羣峰互垂鬟飞鸟归易没浮云出偏闲拂衣最奇丽空岩故漩澴天风或稍定石壁仍潺潺僊宫对佛寺妙境非人寰独怜仲雍墓谁为剪榛管短棹载书卷浩歌水云间髣髴归庵翁往来宝严湾窃禄本无补乞身亦多艰卧游毕旧愿坐啸开尘顔
自画吴松小崑山【二首　　　　明】董其昌
崑山虽婉娈却似鲁家丘故作庐峰势青天瀑布流夜游西园渚初月光炯炯徙倚岩石上爱此林木影
看画常州图迎新太守
【宋】杨万里
画工吮笔画常州老子来看却自羞若遣此图还解语道侬调戏几君侯
题米元晖溧阳汉山图
【元】陈　旅
宿雨散层巘林麓翳烟霏遥山断复连川上初晰微我昔困行役溧阳秋未归幽子乔松流邂逅啓郊扉抚景正若此别离嗟愿违览卷遂终日溪云欲生衣
题倪云林所画义兴山水图
【明】高　啓
尝啜阳羡茗不游阳羡山铜宫结秀色都在画图间樊川醉游处水榭依沙树云入县城来溪流太湖去我爱云林生高歌无俗情石庭梅欲发须放酒船行
为李瑞卿寺丞题王叔明义兴山水图
【明】吴　寛
阳羡山深懒杖藜卧游三日路仍迷云中望见乘舟者始识遥通罨画溪
狼山晩晴图
【元】杨维桢
樵东风雪夜无边一别狼山已几年今日江南携画看玉峰十二倚青天
荆溪图
【元】郑元佑
荆溪溪上首重回岂意人间化刼灰只有斩蛟桥下水可曾写入画图来
荆溪秋色图为卜震亨题
【元】倪　瓒
罨画溪头春水明上人逸笔思纵横云山多少玄晖句不道毫端画得成
为王允同题陈惟允画荆溪图
【明】虞　寛
好山都在太湖西满路风烟棘刺迷华屋燕飞今在否市桥官柳不胜题
题陈惟允荆溪图【二首　　　　明】张　田
人家绿树绕孤城溪上风波落日明三害祠存人已去只今豺虎却纵横
历乱茆堂草树深隐居踪迹杳难寻只应独自携琴去小答松篁太古音
陈惟允荆溪图
【明】王　蒙
太湖西畔树离离故国溪山入梦思辽鹤未归人世换岁时谁祭斩蛟祠
题倪元镇画荆溪清远图
【明】王　燧
铜官山下纵清游每为餐松十日留吹断玉箫人去久暮云空锁洞庭秋
画吴淞山色赠潘以仁
【元】倪　瓒
吴淞春水绿揺荡半江云渔舟冲雨出松声渚际闻潘郎狂嗜古容我醉书裙鼓柁他年去相从远俗氛
黄弥守画吴江新霁图
【金】党怀英
江云卷宿雨江风散晨烟山光烟雨润欲滴影堕江水空明间修蛾新妆翠连娟下拂尘镜窥明蠲渔舟来何许触破青茫然中流水肥鱼逆上受网应有松鲈鲜借问张季鹰西风几时还渔郎理网唤不应但见水碧江涵天如何尘埃中眼界有许寛道人胸次波万顷为写此境清而妍苍崖无尘树影寒直欲坐我苔矶边我家竹溪阴小艇横清涟异时赤脚踏两舷不应尚作披图看
题啓南过吴江旧图
【明】吴　寛
吴淞江腹太湖头雌霓连蜷卧碧流我昨经行觉尤胜满船明月下沧洲
题因老淞江烟雨图【二首　　　宋】陈　造
远峰近薄监中浮每泊行舟十日留雨望晴临俱不恶最怜烟霭暝高秋
千里湖山宿雾昏倚栏一笔解平呑渔郎好在收纶罢想踞笭箵共一樽
桃江图
【元】程钜夫
大仰山前宿雨余桃枝江口正樵渔何人乞得身无事賸买云山小结庐
御定历代题画诗类卷三

[book_title]卷四
钦定四库全书
御定历代题画诗类卷四目录
地理类
奉观严郑公厅事岷山沲江画图十韵得忘字【唐杜甫】
严公厅宴同咏蜀道画图得空字【唐杜甫】题蜀道图【宋晁说之】
题蒋永仲蜀道图【宋程俱】
张道士蜀山图【元虞集】
王晋卿蜀道寒云图【元邓文原】
王晋卿蜀道寒云【元吴镇】
题关山图【元唐肃】
蜀山图【明贝琼】
劒门图【元傅若金】
劒阁秋阴图【明林鸿】
劒阁图【明王景彰】
蜀江图【元袁桷】
黄荃蜀江秋净图【元吴镇】
题蜀江雨霁图【明蓝智】
酬雍才贻巴峡图【唐薛氏】
题萧梅初旧所藏钱塘王畿图【宋郑思肖二首】周汉长公府临安故城二图【元张翥二首】
题江南秋晩图【明王景彰】
题钱塘胜览图【明卢大雅】
题米元晖吴兴山水横卷【宋范成大】
为秋堂题钱舜举所画吴兴山水图【元陈泰】题申居士霅溪图【宋韩驹】
懒拙道人苕溪晓望图【元张翥】
米元晖苕溪春晓图【明杨基】
米元晖苕溪春晓图【明刘敏】
未元晖苕溪春晓图【明胡隆成】
苕溪春晓图【明吴伦二首】
秋日为方玺丞写苕源图【明李日华】
萧山图【元程钜夫】
山阴春霁图【元张翥】
题彦敬越山图【元赵孟頫】
题高彦敬越山图【元吴师道】
越山清晓图【元贡性之】
题柴毘陵越山春晓图【明李孝谦】
越山图为孙山人赋【明廖道南】
题鲁易之四明山水图【元余阙】
题三衢山水图【明丘濬】
陵阳春晩图【明王翰】
御定历代题画诗类卷四目录
钦定四库全书
御定历代题画诗类卷四
地理类
奉观严郑公厅事岷山沲江画图十韵得忘字
【唐】杜　甫
沲水临中座岷山到北堂白波吹粉壁青嶂插雕梁直访杉松冷兼疑菱荇香雪云虚点缀沙草得微茫岭鴈随毫末川蜺饮练光霏红洲蕊乱拂黛石萝长暗谷非关雨丹枫不为霜秋成玄圃外景物洞庭傍绘事功殊絶幽襟兴激昂从来谢太傅丘壑道难忘
严公厅宴同咏蜀道画图得空字【唐】杜　甫
日临公馆静画列地图雄劒阁星桥北松州雪岭东华夷山不断吴蜀水相通兴与烟霞会清樽幸不空
题蜀道图
【宋】晁说之
山鈎树白何年岁流瀑可听下无地行人愁絶却无愁始信宜歌蜀道易
题蒋永仲蜀道图
【宋】程　俱
梓州别驾真雏凤赏古探奇坐饥冻要窥琼宇蔚蓝天直上潼江历秦宋每逢佳处静盘礴流出胸中九云梦乾坤坱圠本无迹我独毫端发神用戏驱万变寄陶写轩豁端倪巧搏控苍筠擢秀饱冰雪古干撑空中梁栋奇礓那得在山谷回首何年委坚重轮囷偃盖屈金铁夭矫惊虯起巗洞春江莽苍迷东西汉南老柳参差垂烟中远近见木末明星已没城乌啼平生险怪三峡水古木巃嵸阴风吹石间雷雹殷九地出入喷薄无穷时我身趼足半天下偃蹇故是山林姿南行灊霍北嵩洛应接不暇空狂痴作诗写意如捕景况有三絶穷天机清晨对此怳自失眼中太白横峩嵋请君什袭秘缇车恐复仙去归无期
张道士蜀山图
【元】虞　集
碧玉参天是蜀山旧曾飞度历孱顔松风上接空歌外萝月长悬合景间试劒丹崖秋隼疾濯缨清涧夜龙闲君家虚靖归来日冉冉蓬壶为忆还
王晋卿蜀道寒云图
【元】邓文原
巨灵何年移五岳石扇中开两厓削峡中六月清风寒仰视青冥何漠漠碧溪屈曲通冷泉绀叶玲珑带篱落勾连石栈不可梯缥缈烟中见楼阁行行游子几经年几度空林愁夜鹤仙峰历览岂不嘉还忆白云旧巗壑江城过雨秋气凉时有疎钟度寥廓山林如此谁能为都尉丹青深问学当年故习一销熔三百余年无与角君家珍袐在云房六时展对忘离索我诗渠画相後先固应不负三生约
王晋卿蜀道寒云
【元】吴　镇
蜀道何年辟猨猱若畏攀云依古木静梵呗禅关门野店市未散斜傍河梁间行人自南北飞鸟互往还鸡鸣遍邨落舟行溜潺潺青松纷满目夕阳并在山谁云画图表徒然见一斑
题关山图
【元】唐　肃
羊肠盘盘走青泥关门昼开与天齐行人望天天可梯只愁吟鹧鸪啼鹧鸪啼时车辘辘吟复断车未宿试问山灵有山来几车安行几车覆我脚未知蜀道难何物画图使心酸莫嗟蜀道险如此中原崎岖不受履
蜀山图
【明】贝　琼
连峰接岫写秦州雨洗峨嵋积翠浮石出劒门皆北向水通盐泽自西流松头一片秋云湿鸟背千盘细路幽策马匆匆度关客何如渔父一扁舟
劒门图
【元】傅若金
劒门天下险亦复天下壮峥嵘扼西南气欲轧万象石壁摩往来风湍束奔放深蟠虚无厎峭出日月上二仪含崎万古设眺望一夫或当关强敌不敢傍胡为昔人国恃此亦倾丧圣朝今无外皇化极浩荡势狭秦汉争治同唐虞让乃知不在险六合德可王前年南中行其地少平旷县车度重隘束马下叠嶂翻疑蜀道坦劒阁固殊状及此观画图间关愁西向浮云从中来日暮一惆怅
劒阁秋阴图
【明】林　鸿
分野秦封尽山川蜀国雄堑江流地厎劒阁起天中栈险崖频转萝深月不通飞扬慙白帝开辟忆蚕丛气候三秋异猿声衆壑同栋云常碍日岩树递呼风客路随飞鸟乡心挂落枫兹非旷达士应此泣途穷
劒阁图
【明】王景彰
劒阁云栈高嵯峨嘉陵江水扬清波神扃鬼凿閟幽阒秋风古道无人过一朝日华忽西被宇宙淋漓荡元气霆轰飇举神龙迷山川草木皆生意乃知世道有晦明蜀山万仞如砥平圣人在位四海清
蜀江图
【元】袁　桷
三峡盘涡灩澦堆层峦百丈鼓声催从今尽向金牛路杜宇深啼唤不回
黄荃蜀江秋净图
【元】吴　镇
莫烟漠漠一江秋踈树依稀见远舟风度钟声来古寺人随鴈影过前洲云销碧落天无际波撼黄山地欲浮应识个中清絶处成都画史笔端收
题蜀江雨霁图
【明】蓝　智
瞿塘雨过起春澜空翠楼台杳蔼间万里桥西花似锦暮云依旧隔巫山
酬雍才贻巴峡图
【唐】薛　氏【名涛】
千叠云峰万顷湖白波分去遶荆吴感君识我枕流意重示瞿塘峡口图
题萧梅初旧所藏钱塘王畿图【二首】
【宋】郑思肖
阴山戎马蹂京尘锁杀宫花不识春哭问钱塘江上月如今谁是去邠人
抚膺唁国问苍苍嚄唶声中喜气昌偷报故都忠义士赵家天下又南阳
周汉长公府临安故城二图【二首　元】张　翥
主家楼观郁参差想见当年全盛时宫草细侵行辇路苑花深覆泛舟池瑶台仙去尘生海甲帐神来风满旗好在画图留胜蹟五云长护鹤笙祠
南渡君臣建业偏不堪乔木黯风烟岂知白马兴王後又到红羊换刼年三辅黄图空郡国六朝王气渺山川白头开府归来日应览遗踪一怆然
题江南秋晚图
【明】王景彰
十年不踏钱塘路江上晴烟渺轻素并刀谁剪秋半帘夕阳正在西陵树对之便欲发浩歌西风萧萧水增波胥涛已入乱山去木落台空幽思多
题钱塘胜览图
【明】卢大雅
南渡衣冠委草莱危亭高处海门开云霞都邑雄中国月露轩窗逼上台春梦已随流水去寒潮自领夕阳来小楼题画因惆怅岂独昆明有刼灰
题米元晖吴兴山水横卷
【宋】范成大
道塲山麓接何山影落苕溪浸碧澜只欠荷花三十里橛头船上把渔竿
为秋堂题钱舜举所画吴兴山水图【元】陈　泰
画师小景如传神自昔水墨无丹青老钱变法米家谱妙在短幅开烟屏烟屏咫尺互明灭赤城霞起山阴雪松风四月五月时坐定还宜棹歌发秋堂吏隐当洪都对画却忆蓴丝鲈吴兴山水虽可摹老钱丹青今世无
题申居士霅溪图
【宋】韩　驹
霅溪居士买山图碧玉峰前碧玉湖中有一丘容我老暮年居士肯分无
懒拙道人苕溪晓望图
【元】张　翥
忆昔薄游苕之城溪光近秋山晓晴连峰接嶂望不及惟有白云纵复横渔邨无林树墨色微风忽起菰蒲声月从太湖东畔出直射西塞山前明人家碧玉壶中住野舫银河天上行酒酣时起发长啸水厎直遣鱼龙惊老晖向亦此盘礴安知今我非三生尽搜万象入奇笔画与诗境俱峥嵘吾家苕中有茅屋京尘满鬓难为情顿令扁舟夜入梦万顷鸥波归濯缨
米元晖苕溪春晓图
【明】杨　基
碧澜堂下看鸥波曾记兰舟向晓过满寺白云春树少两溪微雨落花多蒲光煖泛烟光湿草气浓兼水气和欲向画图寻旧蹟老怀无计奈愁何
米元晖苕溪春晓图
【明】刘　敏
渺渺烟芜漾晓波余才叨禄每曾过扬帆估客凌晨少击榜渔舟出浦多山寺雨晴云气黯溪亭风暖鸟声和披图好似苍茫意景想前人奈远何
米元晖苕溪春晓图
【明】胡隆成
米家名画可谁论爱此苕溪春晓邨五色昔经虹下贯百年俄与气俱昏酒香春叶文鱼出歌起沧浪白鸟喧料得意行随远近展图思憩树阴繁
苕溪春晓图【二首　　　　　　明】吴　伦
夜听溪上雨晓看溪上山雨歇山更佳尚在空蒙间白云掩疎钟绿树迷远岛居人想未起邨邨自啼鸟秋日为方玺丞写苕源图
【明】李日华
昔从苕上过面面是云峰水向高岩落桥将絶涧通?花秋点缀崖树昼冥蒙此地神仙窟曾经住葛翁
萧山图
【元】程钜夫
回首江西最上【阙一字】山随人性尚为萧客行天下三十载家住溪山第几桥日冷云松朝漠漠月明风谷夜迢迢梦回枕上听春雨记着东园长药苗
山阴春霁图
【元】张　翥
罨画溪头春水波美人兰櫂远来过杯如贺老稽山酒曲有吴儿小海歌楼馆云晴空翠湿汀洲花暗夕阳多只今粉墨余高致愁絶樵风冷薜萝
题彦敬越山图
【元】赵孟頫
越山隔涛江风起不可渡时於图中看居然在烟雾
题高彦敬越山图
【元】吴师道
潮平风定日落云白山青雨乾忆得晩秋天气浙江亭上凭栏
越山清晓图
【元】贡性之
曙光晴散越王台万壑千巗锦绣开欹枕僧钟云外落卷帘渔唱镜中来树藏茅屋鸡声断露湿松巢鹤梦回安得画图分隙地移家仍住小蓬莱
题柴毘陵越山春晓图
【明】李孝谦
君莫着谢公登山屐更莫问子猷泛雪舟请君试看高堂壁髣髴李白天姥梦中游於越山川甲天下秦关蜀道皆土苴柴侯晚年天机精酒酣泼墨为予写天姥高出东南天天台四明相蝉联影落平湖一监静正对贺老山庄前近山青青远山小烟雾冥蒙涨春晓云门日出似闻钟邪溪树绿应啼鸟鸟啼不可闻林深不见云只疑空青四山合倏讶飞瀑双崖奔极知妙手夺天造真宰上诉天应笑独脚山魈作鬼精偷向灵巗拾奇草水竹江花何处滩渔郎翠蓑露未乾青帘酒家石桥右舣舟却忆姚江干长松之下一片石竹杖芒鞵二三客帨巾高挂白云边醉倚青天翠如碧
越山图【为孙山　　　　　　　明人赋】廖道南
越王山中春鸟鸣越王台下晴岚生溪流十里龙湫杳湖水半湾鸥屿明何年卜筑向兹土青山四面当轩户疎松偃蹇干层霄修竹檀栾宿深雨我闻山人孙思邈春来瑶圃栽仙药洞里丹经封石函牀头素帙披风壑山人有子皆俊英元方供奉白玉京仲也清姿抱奇特季子懋学扬芳声繄昔尚平负遐志五岳寻真了无累矧兹兰玉满秋堂仰视浮云小天地此心自足夫何图昔我非我今故吾禹穴冥探望东海胥潮晴泛游西湖遥望蓬莱散霞绮金宫贝阙含苍紫安期羡门相为徒飇驭云车千万里噫嘻吁飇驭云车千万里
题鲁易之四明山水图
【元】余　阙
窗中望苍翠春木起晨霏孤嶂才盈尺长松未合围萧萧此仙客日日候岩扉念尔空延伫王孙且未归
题三衢山水图
【明】丘　濬
我闻太末之区富山水形胜东南独专美一川素縠皱秋纹万叠银屏绚霞绮九龙作臣青翠深金溪迢递来鸦金婺女镜台云里现偃王玉研水中沉山趾依依僧寺小湖心泛泛渔舟杳石桥野色晓平分古壁云根寒不老长松落落几丈强深林灌木相低昂绿萝暗挂千巗雨白瀑晴飞百道霜碧沙翠竹江邨路何人结屋依云住得非龙丘养高所无乃安贞读书处读书不千万乘君黄冠野服甘隐沦兴来垂纶钓緑水醉後荷锄鑱白云白云深处多幽侣一笑相看兴容与有时缀席联诗篇有时对酒谈今古山中之乐乐不穷髣髴尚有太古风古风辽邈不可复坐对此图怀此翁此翁今年年几许白首林泉无恙否几欲为赋招隐篇招之不来奈何汝也知不是忘世人教子已见登青云唐虞在上有巢许山灵不用重移文
陵阳春晩图
【明】王　翰
陵阳山下林亭好更有高人为卜邻几个修篁鸣翠雨一溪流水隔红尘灵龙过磵能迎客幽鸟到窗如唤人少住梁园惊岁月春来顿觉梦归频
御定历代题画诗类卷四

[book_title]卷五
钦定四库全书
御定历代题画诗类卷五目录
地理类
观明州图【宋王安石】
?州八境图【宋苏轼八首】
题马远信
【州】图【元纳延】
康州图【明陆弼】
高彦敬黄州云山图【元马祖常】
题王仲弘县尹所藏高彦敬尚书巴陵山水图【元郯韶】
西江图【元吴师道】
张司徒所画山国图歌【明顾璘】
楚山秋晓图【金刘迎】
跋伯玉命简之临米元章楚山图【金麻九畴】楚山清晓图【元元好问】
题洪谷子楚山秋晩图【元邓文原】
米敷文楚山清晓卷【元邓文原】
普照寺楚山图【元郭畀】
题楚山春晓图【元文矩】
荆洪谷楚山秋晩图【元黄公望】
洪谷子楚山秋晩【元吴镇】
楚山清暁图【明李日华】
题米元晖楚江清晓图【元王恽二首】
题楚江清晓图【元丁复】
题楚江清晓图【元郑东】
题楚江秋晓卷【元韩奕】
题楚江秋晓卷【元胡奎】
题燕穆之楚江秋晓图【元俞行之】
燕穆之楚江秋晓图【元秦衡】
燕穆之楚江秋晓图【元沈应】
题楚江秋晓卷【元贺言】
题赵松雪楚江清晓【元于立】
题楚江秋晓卷【元吴文泰】
题燕穆之楚江秋晓图【元瞿旼】
题燕穆之楚江秋晓图【元曹恕】
题楚江秋晓卷【元僧普震】
题楚江秋意图【明杨基】
楚江清远图【明张羽四首】
题燕穆之楚江秋晓图【明陈寛】
楚江晴晓图【明吴文恭】
题郑德彰员外所藏高彦敬画楚江春晓图【明蓝智】
楚江秋晓卷【明沈周】
楚云湘水图歌【元龚璛】
题晴川图【元岑安卿】
清江图【元贡性之】
题洋江林彦祯所藏洋江春晚图【明陈亮】
太平寺水【宋杨万里】
题马远十二水【明王世贞】
远览图【明廖道南】
江皋图【明李延兴】
御定历代题画诗类卷五目录
钦定四库全书
御定历代题画诗类卷五
地理类
观明州图
【宋】王安石
明州城郭画中传尚记西亭一舣船投老心情非复昔当时山水故依然
?州八境图【八首　　　　　　宋】苏　轼
坐看奔滩绕石楼使君高会百无忧三犀窃鄙秦太守八咏聊同沈隐侯
涛头寂寞打城还章贡台前莫霭寒倦客登临无限思孤云落日是长安
白鹊楼前翠竹堆营云岭路若为开故人应在千山外不寄梅花远信来
朱楼深处日微明皁盖归时酒半醒薄暮渔樵人去尽碧谿青嶂绕螺亭
使君那暇日参禅一望丛林一怅然成佛莫教灵运後
着鞭从使祖生先
却从尘外望尘中无限楼台烟雨蒙山水照人迷向背只寻孤墖认西东
烟云缥缈郁孤台积翠浮空雨半开想见之罘观海市绦宫明灭是蓬莱
回峰乱嶂郁参差云外高人世得知谁向空山弄明月山中木客解吟诗
题马远信州图
【元】纳　延
昔解灵溪缆相将下信州人家临水岸鼓角起城头云积龟峰雨江分蠡泽秋开图见山郭千里思悠悠
康州图
【明】陆　弼
乱山无径不通樵渔舍阴阴映绿蕉树杪泥乾江水落邨边沙白瘴烟消
高彦敬黄洲云山图
【元】马祖常
云山万叠江南岸江北高楼眺望时晴霭蔽亏桥过市夕霏荟蔚树连枝行人不带遮尘帽游客尝携注酒巵我有故园淮水上竹冈相接到黄陂
题王仲弘县尹所藏高彦敬尚书巴陵山水图
【元】郯　韶
尚书爱画山落笔生远色微茫洞庭野迥与湘渚隔青山迤盘春空江波欲落江水重望中云梦开七泽猨啼直与巴陵通王郎家住巴陵道按图只说巴陵好巴陵女儿歌竹枝微风落日行人少山中春雨生石田柴门流水声溅溅钓竿长日倚沙树扁舟中阁生晴烟爱此只合山中住十年作官不归去高堂见画夜梦之墓中离离湿秋露白头官满思转多江南酒美仍蹉跎人生得意夜行乐酒酣且和巴陵歌王郎王郎奈尔何
西江图
【元】吴师道
西山翠涌大江流历历开图记昔游寂寞滕王旧时阁秋风斜日下城头
张司徒所画山国图歌
【明】顾　璘
滇南一道盘云上永昌巍巍更西望水流直入洱海深陆地芙蓉矗相向小石纷磊磊大石高盘陀连空互撑叠仰睇青嵯峨攒峰插牛斗飞涧悬天河崩崕倾断下无地但见猿猱挂罥号烟萝丹砂空青的皪岩阿宝玉夜炯灵光荡摩天门洞开紫宫逶迤玉女对侍星官骈罗至高之极始见此辽絶下奈诸方何马蹄缄铁尚不得度行人跛鼈焉能过我生水国多见水不图山高乃如此画家山水贵相半吁嗟谁悉寰区理南园大老司徒公维山降神为世雄晚张能事发新格尽吐磈礧之心胷引缣迅埽鸣长风颠林倒壑貌不同苍云黯惨喧霹雳白日照耀开鸿蒙蛟龙盘拏古木死螮蝀漂疾飞梁通千峦万嶂堆墨华忽然平旷披风沙楪榆开凿巂君国桃源点缀秦人家孤城四面削玄壁危楼仄立明丹霞时清颇知官府静化远亦爱蛮夷嘉老翁戏猎逐黄犬娇女明妆簪素花形胜分明在指顾风俗想像增咨嗟腾冲靡莫余千里部落微茫分远迩更挥淡墨洒余姿遂使天涯穷尺纸昨逢伯子示此图瞠目惊叹从前无乃知山岳气磅礴不用滥漫谈江湖今之好山有二老太原司马吴门都见此寄书定相索公乎公乎须写数本万里络绎传吾徒
楚山秋晓图
【金】刘　迎
山娟娟江茫茫缘山林木老已苍穿林细路萦羊肠汀洲人家兰杜香两山秀出江中央宛如双劒森锋鋩层峦架空化宝坊墖波突兀一气傍鸡声喔喔林鸟翔顾瞻曙色开东方清风宿雾方苍凉兜罗緜网淡平野紫磨金饼暾扶桑橹声才动欲离岸钟韵已残犹殷牀当年有米维楚狂生子亦复肖阿章想从乃翁住朝阳收拾山绿餐湖光膝前翰墨观琳琅此图戏出遂擅场彼衆史者何敢当不然安得牙籖犀轴古锦囊赏览一朝蒙古皇
跋伯玉命简之临米元章楚山图【金】麻九畴
巴东峡壁如駮霞天凿荆门当虎牙下有奔湍沉碧沙直冲北固如投家云烟昏晓互明灭朝看沃日莫吞月远山如指近如拳过客那知空一瞥高人庐此恨来晩不厌孤篷叠往返莫言造物好穷人许大乾坤富君眼以心为镜照诸山山如人面纷殊顔扁舟日日青山上青山却在沧波间人道痴儿固贪取我怪高人亦如许已将胷次衽长江更把豪端扛巨楚荠列枫林叶浮舸巧促魁梧入么麽丈寻收拾无边春千里游遨坐中我自此头吴尾瓯越蛮烟五月髠人发江山多处乃尔毒始信中原天下甲楚山可览不可上水气昏昏且多恙画山纵不到真山有楚之峰无楚瘴静明居士见山馋想在庵中得饱参戏呼老李临君画已坐君贪我更贪
楚山清晓图
【元】元好问
雨润烟浓十二峰云间合有楚王宫遥知别後西州梦一抹春愁浅淡中
题洪谷子楚山秋晚图
【元】邓文原
旧知洪谷古先俦五尺横图见十洲千嶂排空青玉立一江流水白云浮琱檐共话当年雨丹叶谁怜满径秋最是无声诗思好恍然身在赤城游
米敷文楚山清晓卷
【元】邓文原
蒙蒙烟树楚江湄寂寞渔邨护短篱云梦舟中春睡足醉余犹记牧之诗
普照寺楚山图
【元】郭　畀
白衣处士息羣机高阁登临送夕晖吴地荒凉征马尽楚山空阔断鸿飞画【一作图】间墖影来朱户月落钟声隐翠微直下先人敝庐在暮年莲社得相依
题楚山春晓图
【元】文　矩
荆门雪霁江树芳巫峡冉冉愁云长山猨杜鹃叫落日风洒路沐何苍凉六龙从东来晓气开扶桑天高雨絶人事变解环结佩空相望渚宫西澨连三湘画中隐隐听鸣榔安得置我凄其旁为君一曲歌沧浪
荆洪谷楚山秋晩图【有序　　　元】黄公望
洪谷子有云吴道子画山水有笔而无墨项容有墨而无笔吾当采二子所长成一家之格以此则知其未尝不好古而亦未尝不好学今太朴先生近购所画楚山秋晚图骨体夐絶思致高深诚有合於斯语非南宋人所得梦见也因赋以短句
天高气肃万峰青荏苒云烟满户庭迳僻忽经黄叶下树荒犹听午鸡鸣山翁有约谈真诀野客无心任醉醒最是一窗秋色好当年洪谷旧知名
洪谷子楚山秋晩
【元】吴　镇
洪谷仙去五百年丹青流落何翛然九疑之山何突兀乱云惨澹秋风前寻幽忽有蓬莱仙歌声隐约清溪边萧萧木叶下无际不见归来张季船前邨後邨高复下远渚近渚断又连夕照迟迟俯西川树底人家起碧烟卷中妙境无穷已挥毫聊尔纪新篇
楚山清晓图
【明】李日华
门前溪曲流花远屋後山高见月迟刚道巫云多旖旎楚山偏觉富情思
题米元晖楚江晴晓图【二首　　元】王　恽
元晖笔力尽清雄两岸青山似越中六凿近年攘欲尽苍烟无复晓冥蒙
江边墟落静荒烟林隖依然井臼全若比石壕更潇洒入山多避过都钱
题楚江清晓图
【元】丁　复
海色澄明霞欲生白烟楼阁静峥嵘青枫江上船已发苦竹岭头人未行
题楚江清晓图
【元】郑　东
树碧江寒日出迟青山云起亦多时几回船屋缘贪睡佳气朝来竟不知
题楚江秋晓图卷
【元】韩　奕
苍茫巫峡晓揺落楚天秋神女千年庙商人万里舟诗中曾想赋画里每思游江海平生志穷经老一丘
题楚江秋晓卷
【元】胡　奎
日出楚山碧照见龙鳞波扁舟何处即解唱竹枝歌神女朝云里啼猿秋树多苍梧望不极远意当如何
题燕穆之楚江秋晓图
【元】俞行之
本自为农住一丘却携书劒历河洲龙门碣石寻常到鴈宕天台汗漫游风舸顺流如骤马人生随处若浮鸥夜来又作江湖梦剩水残山总是愁
燕穆之楚江秋晓图
【元】秦　衡
几声哀角起寒谯一夜清霜脆柳条浦屿未明沧海日客帆应发楚江潮山经太白西来险鴈转衡阳北去遥愧我无才重吊屈忠魂千古有谁招
燕穆之楚江秋晓图
【元】沈　应
曾记蒹葭水庙东客心争渡晓鸡中平芜落月三湘路千里孤舟一鴈风别去乡关犹在梦老来江海尚飘蓬何因得似闲鸥鸟两两沙边睡正浓
题楚江秋晓卷
【元】贺　言
月落楚江空秋林待日红船开飞叶雨人渡长潮风阁影涛声外山形曙色中神仙问何在有路想难通
题赵松雪楚江清晓
【元】于　立
曾从江上系孤舟渺渺清江万里流两岸青山春正晓一声鸣橹下扬州
题楚江秋晓卷
【元】吴文泰
碧水连空入望深匡庐秋色正萧森曙分巴峡猿声断月落湘潭鴈影沉宿雾收边横荻渚炊烟起处隔枫林何因得似归来棹笑傲衡门自楚吟
题燕穆之楚江秋晓图
【元】瞿　旼
木落秋江露湿衣放舟有客候潮归烟霞髣髴天将曙星斗升沉影渐稀避弋鴈鸿投渚宿忘机鸥鹭傍人飞巫山巫峡曾登览犹忆题诗在翠微
题燕穆之楚江秋晓图
【元】曹　恕
空江烟雾晓微茫潮落沙寒洲渚长颿拂曙光开梦泽鴈将秋色渡潇湘荻花团露轻盈雪枫叶迎霞远近霜倚棹令人添远思渔歌欸乃起沧浪
题楚江秋晓卷
【元】僧普震
楚江秋向曙画里景依然旭日浮波面凉风动树颠同来桃叶渡相并木兰船欲问西洲信浔阳何许边
题楚江秋意图
【明】杨　基
万里巴江入海流水空天濶鴈行秋楚歌未断秋风起一段青山一段愁
楚江清远图【为沈伦画并寓九　明曲山房作　四首】张　羽
烟霏乱晴旭遥见西林山忆归东湖远人家春树间荆扉映水掩应待龎公还
坐爱西山翠手板方支颐白鸟逝如彼孤云淡若斯谁能闲料理空滞还山期
郢水不可极荆门望渐微青山将落照徧映酒家扉渔梁夜争渡知是醉巫归
潮落寒沙广苍然远山暮何处罟师归自识门前树披图忆所历髣髴松溪渡
题燕穆之楚江秋晓图
【明】陈　寛
五更人语觉潮生估客帆樯候晓行树色未分云梦泽鸡声已动汉阳城天空画角吹霜尽月落银河入斗横欲问楚南千古事至今江水为谁清
楚江晴晓图
【明】吴文恭
曨曨曙光起湛湛江枫白河汉纵复横分明见秋色天空爽气清露湿千峰碧微茫云梦渚迢递浔阳宅五柳高且疎凉风正萧瑟孤鹤横江来扁舟正携客
题郑德彰员外所藏高彦敬画楚江春晓图
【明】蓝　智
旭日未出羣山昏苍茫楚江多白云芳洲无人采蘅杜落花飞絮春纷纷晴岚满户渔家晓花枝髣髴闻啼鸟巫阳梦断三峡空湘渚愁深九疑小文彩风流高尚书如此江山归画图平湖烟霭水空濶阴壑松桧天馍糊左司郎官何处得高堂紫翠生春色是中疑有五湖人一叶扁舟荡空碧风尘兵革浩茫茫对此便欲歌沧浪碧梧翠竹生高冈岂无彩凤鸣朝阳
楚江秋晓卷
【明】沈　周
天连湘汉水悠悠水色微茫接素秋残月已沉三国恨乱云初散九疑愁南方流落身将老西候萧条客倦游欲采苹花恨无伴美人迢递隔沧洲
楚云湘水图歌【谢张师　　　　元夔教授】龚　璛
离骚之国几千里十幅蒲帆顺风驶顺风犹须两月程伊谁移来堕书几张君墨妙游戏尔乱峰因君接天起苍然古木摧不死君应曾隐茅屋厎得非是间种兰芷惨澹经营那及此松连阁上听秋声读书眼花字如蚁玉立长身挟童子披图置我平生喜忆昔诗家爱许浑凌敲荒台寻旧址云何姑孰大江边望湘潭云尺有咫我今识君意总为诗科理云兮楚之云水兮湘之水回鴈夕阳衔一苇山高见衡岳江远会南纪君兮君兮可奈何我诗敢劘屈贾垒
题晴川图
【元】岑安卿
清溪粼粼生浅花晓日倒射揺金沙翩然双鹭下危石玉雪照影无纎瑕溪边小景入画图青烟绿树渔翁家渔翁归来歌未终鹭鸶忽起芦花风回眸遥望不可极但见白玉飞青空昔年夜宿潇湘浦彻晓不眠听急雨解衣曳杖立沙头何似今朝得容与长安马寒泥没腹雪满朝衣冻肩缩试令援笔题此图长篇应赋归来曲
清江图
【元】贡性之
江驿背孤城江流绕舍清露枰松下奕驿骑柳边行帆落晴窗影钟传雨寺声堆牀余简帙列座总耆英燕语能留客鸥驯解结盟诗邮趋堠吏衙鼓集关兵薄俸尊仍满新知盖屡倾不才翻自媿何以答深情
题洋江林彦祯所藏洋江春晩图【明】陈　亮
江上晓来晴春波鸭绿生山云半敛色汀芷尽含荣野艇乘潮去官桥隔岸横亭中舒眺者犹有爱鹅情
太平寺水【郡人徐交画　　　　宋清济贯河】杨万里
太平古寺刼灰余夕阳惟照一塔孤得得未看还不乐竹茎荒处破殿虚偶逢老僧听僧话道是壁间留古画徐先纪笔今百年元师相传妙天下壁如雪色一丈虚徐生画水才盈堵横看侧看只麽是分明是画不是水中有清济一线波横贯万里浊浪之黄河雷轰电卷尽渠猛独清元自不随他波痕尽处忽掀怒搅动一河秋色暮分明是水不是画老眼向来元自误佛庐化作金柂楼银山雪摧风打头是身飘然在中流夺得太一莲叶舟僧言此画难再觅官归江西却相忆并州剪刀剪不得鹅溪疋绢官莫惜貌取秋涛悬坐侧
题马远十二水
【明】王世贞
上帝两带垂长江黄河流崑仑触天漏下贮海一抔震泽与洞庭汇作东南沤风云出千变日月浴双輈泓渟写秋星萧瑟竞素秋木落清浅出石压琮琤抽其细沫贯珠巨者膏九州谁能传此神毋乃宋马侯解衣盘礴初已动冯夷愁天一臆间吐????九笔厎收生绡十二幅幅幅穷琱锼忆昔进御时陡豁神龙眸遂令大同殿涛声撼牀头六宫摄其魄所以不欲留杨妹即大家女史司校讐朱填六玉箸墨宛四银钩锦标赐两府青湘润千秋晴牕乍开閲如练沾衣褠恍作银汉翻浸我白玉楼当其郁怒笔褶表腾蛟虯及乎汨舒徐遥颈延鹜鸥动则开智乐渊然与心谋老师监湖曲兴尽剡溪舟左壁桑氏经右图供卧游那能学神禹胼胝终荒丘
远览图【为尹元夫乃翁　　　　明题兼与张文邦】廖道南
扬舲忆昔辞江国朝游黄鹤暮赤壁五老香炉积烟紫九华莲叶凌空碧三山二水入金陵龙蟠虎踞高霞蒸雨花徙倚鸡鸣望天界回翔牛首登感慨浮生忽南北春光閲尽还秋色夜宿波涛狎白龙寒栖岛屿邻丹极英雄聚首筑黄金况复钧天闻古音鹏云蔽天九万丈鲸海喷雪三千寻达人大观忘尔我造化蘧庐无不可劒倚层云日月低槎横南斗星虹堕君即当年尹彦明苍顔白发餐芝英云阳山深列仙集顿觉两腋灵风生羽衣翩翩千万里安期羡门何足齿两都赋就掷金声谁能复续张平子
江皋图
【明】李延兴
江晩月未上白烟满芳洲雨止山气佳衡扉在岩幽浦迥沙漫漫松声露浮浮水田旱稻熟稍欣获有秋旷爽来清风朱夏炎敲收野人乐江居垂纶水西头得鱼送隣家酒好仍见留童丱喜相随浩歌送飞鸥古时放达人傲睨轻王侯焉能系尘鞅憧憧为身谋
御定历代题画诗类卷五

[book_title]卷六
钦定四库全书
御定历代题画诗类卷六目录
地理类
李思训画长江絶岛图【宋苏轼】
江山万里图【元王恽二首】
江山万里图【元陈樵】
江山万里图【元宋无】
题江山万里图【元陶宗仪】
万里江山图【元僧善住】
万里江山图【明王禕】
江山万里图【明陈秀民】
千里江山图【元李俊民】
题萧照江山图【元柳贯】
题龚翠巗江山图【元华幼武】
江山图【明汤显祖】
题卢元佐所藏江山图【明高逊志】
题长江万里图後【元王恽】
商学士万里图【元马祖常】
子久万里长江图【元吴镇】
题长江万里图【元丁复】
长江万里图【元丁鹤年三首】
题僧巨然长江万里图【明汪广洋】
长江万里图【明杨基】
题夏禹玉长江万里图【明陆完】
题长江万里图【明唐文凤】
长江万里图【明杨慎】
题长江万里图【明沈周】
龎才卿画长江图【金赵秉文】
长江图【元牟巘】
题顾氏长江图【元戴良】
题江贯道长江图【明黄观】
题江参长江图【明陶琛】
长江伟观图【明钱宰】
题史引之所藏长江六月图【明顾清】
题桑直阁江山胜槩图【明王佐】
江山胜览卷【明陈振】
宋驸马王诜江山胜览图【明顾应祥】
题江湖胜览图【明陈昌】
题江湖胜览卷赠李彦晖【明张和】
江湖胜览卷【明姚纶】
莹禅师房观山海图【唐李白】
题海图屏风【唐白居易】
观王美人海图障子【唐梁鍠】
读山海经图【宋欧阳修】
题观海图【元黄溍】
题观海图【元丁复】
李遵道海岳图【元郑元佑】
题海峰图【明王世贞】
自和因思国史燕穆之传称其知明州革轻悍鬬争之俗及今海潮图作【宋晁说之】
题海昌秋潮图【明金肃】
海潮图【宋楼钥】
海潮图【元袁桷】
题海潮图【元柳贯】
古观潮图【元杨维桢】
题潮出海门图【宋陈造二首】
题童寿卿潮出海门图【宋王炎】
浙江潮图【元刘因】
浙江潮图【明张以宁】
钱塘江潮图【明李东阳】
钱舜举江潮图【明张宁】
春雨晚潮图【元吴师道】
赵千里夜潮图【元王冕】
题夜潮图【元谢应芳】
为詹同文题浙江月夜观潮图【明刘基】
李嵩宋宫观潮图【明张宪】
题月落潮生图【明张以宁】
题阎立本职贡图临本【金赵秉文二首】
阎立本职贡图【金阎长言】
胡?取水蕃部图【元虞集】
题胡?汲水蕃部图应制【元掲傒斯】
题西域图【明陆渊】
题日本僧云山千里图【明张以宁】
题李都督朝鲜图【明洪瞻祖】
御定历代题画诗类卷六目录
钦定四库全书
御定历代题画诗类卷六
地理类
李思训画长江絶岛图
【宋】苏　轼
山苍苍江茫茫小孤大孤江中央厓崩路絶猿鸟去惟有乔木搀天长客舟何处来櫂歌中流时抑扬沙平风輭望不到孤山久与船低昂峨峨两烟鬟晓镜开新妆舟中贾客莫漫狂小姑前年嫁彭郎
江山万里图【二首　　　　　　元】王　恽
胜览何人作此图雄夸天险亦区区经营意匠羣工上惨澹风烟百战余并辔相夷嗤宋魏舞干来远美唐虞只今一统无南北正要怀柔谨厥初
江山列地出新图限隔东南见奥区与校庙谟虽有间细看边备到无余忌功去玠甘捐蜀并力亡金笑假虞千古美芹高议在不应成败论终初
江山万里图
【元】陈　樵
生憎李郭画山川凿破鸿蒙混沌圆尺地寸天都剪碎女娲链石是何年
江山万里图
【元】宋　无
咫尺寒流千万峰湍声寂寂暮猿空买船欲泛春潮雨楚树吴云是画中
题江山万里图
【元】陶宗仪
滚滚长江出全蜀一派波涛泻寒玉天设巨堑鸿蒙先厥德灵长纪南服滥觞岷松略巴梁分源崌崃走豫章吐吞沅沣引沱澨包括洞庭纳鄱阳玉垒蛾眉两磅礴石镜武担连劒阁合江西头万里桥汉使入吴曾驻泊丈人拔地高青城翠浪起伏势东倾雪山去此知几许一览如隔芙容坪丞相祠前森老栢支机石在君平宅浣花溪碧草堂幽越王宫殿成狼籍中岩林泉佳处多相传尝栖诺讵那慈姥老龙亦共止岩阿小寺埋薜萝渡泸亭对诸夷路尚疑果从何处渡鱼复浦中八阵图前後纵横经纬布灩澦散发怒莫撄黑石狞恶荼槽并巫峡之险复愈此凝真观前加震惊十二峰峦罗翥凤船过神鸦管迎送吒滩直接归州滩自昔号为人鮓瓮黄牛庙睇黄鹤楼云梦泽通鹦鹉洲赤壁临皋才尺咫琵琶亭下芦花秋匡庐雄尊五老立大孤小孤遥旅揖彭郎矶前即马当九华采石青戢戢锺阜龙蟠奠九州石头虎踞当长流北固纡徐铁瓮坚金焦两点犹浮沤春申墓阴鹅鼻嘴角力狂澜障厓趾烟水弥漫豁海门亘古朝宗从此始彼美画师儒林英天机所到双眼明拂拭素茧埽玄渖闭户不闻风雨声老夫平生山水癖白首卧游还历历客持卷轴请我观题诗聊复识畴昔
万里江山图
【元】僧善住
巴水沄沄巴峡青月明客泪堕猿声眼中已识瞿塘路剩水残山懒问名
万里江山图
【明】王　禕
昔年曾作子长游万里江山一客舟揽得瑰奇满胸臆怪来开卷思悠悠
江山万里图
【明】陈秀民
曹郎胸中墨数斗笔下烟云千万重崑仑积石泰华接潇湘云梦银河通岷峨翠流三峡水衡岳青连五老峰清溪九曲处士屋丹霞百丈神仙宫下有临渊欲坠之灵石上有参天不老之长松岚光雨气迷远近咫尺万里将无穷谁知大地山河境乃在氷缣意匠中我今抚卷三叹息画史真能夺化工
千里江山图
【元】李俊民
笔下江山取意成一峰未尽一峰生凭谁试向行人问水郭烟邨第几程
题萧照江山图
【元】柳　贯
荻浦枫林宿暮烟夕阳收尽月浮湾骚人一曲江南思弹彻箜篌送鴈还
题龚翠巗江山图
【元】华幼武
山云白白树青青正是江南第一程却忆西津旧时路黄沙涨满少人行
江山图
【明】汤显祖
地坼东南一半无天倾西北几雄都秦皇不合求仙去眼见江山是画图
题卢元佐所藏江山图
【明】高逊志
结茆曾住白云间游宦多年客未还开卷偶然乡思动数峰浑似鄂州山
题长江万里图後
【元】王　恽
穉年屋居三十春老境谁遣东南奔去秋有诏待使节北自?卫官瓯闽闽中水浅百味澹但觉草木多精神展放江山万里图卷中潇洒似堪娱寄声故国游观客卜筑苏门尽可居
商学士万里图
【元】马祖常
曹南商君儒家子身登集贤非画史酒酣气豪不敢使挥洒山水在一纸咫尺万里乾坤意人言造物真儿戏盘纡流动各有象变化歘忽风云至吾观崑仑西月出更观扶桑东日生形势开合限内外分野上合星辰精大禹铸九鼎邹衍别九州岂但草木异乃有鬼魅忧噫嘻奉常官禄薄百钱缝囊贮丘壑为尔作歌还一噱何年淮南戴青箬
子久万里长江图
【元】吴　镇
一峰胸次多礧礧兴寄江山尺素间南北横分疑作限西东倒注未曾还山围故国人非旧水遶重城树自闲尤羡个中时序换昔年禹玉岂容攀
题长江万里图
【元】丁　复
天不限南北人方乐耕渔承平百年日慷慨万里图恍然旧游地浩荡清兴发放船白帝城下秋载酒黄牛峡中月明发古夷陵为放姜诗井披蓁罥修筒寒花汲空冷湍流激柔橹崚下荆门滩荒藤汉景庙落日还登攀霞沈宜都驿夜宿松滋渡水色玛瑙光緐星粲无数荆南亦坂郢章华犹故台坏堤明断镞团沙如粟堆雨休云梦泽天空洞庭水曹瞒败军处残灰余故垒仙人白云表招手为我留待网嘉鱼穴衔华黄鹤楼醉来思祢衡愤起叱黄祖不见人间来凤皇何用筵前赋鹦鹉矶头若蹲虎江流多怒声客枕不成寐已在浔阳城飞瀑泻银河匡庐倚天碧遥忆义熙人黄花空好色黄陵二女庙小姑江上头舟人问风水几日到扬州月色过马当长风沙在眼鴈投秋浦云鸦啼戍楼晩芜湖水东注逆矶无回波两山隔江浒倒浸双青蛾抵掌女娲石浩然歌白紵太真然犀真自愚谪仙骑鲸竟何去黄须天子七宝鞭曾挂当涂道边树一百二十里树色连长干豪将多反覆都邑无时安金莲晓步灭玉树朝歌阑千载空旧迹令人起长叹天运开昌期地险亦何有年年江上春东风入杨柳往来白下亭日夕金陵酒僰船出金焦越贾行松维况闻巴人妇半是吴女儿我生亦何幸白首无乱离所愿亿万年永永长如斯
长江万里图
【元】丁鹤年
右逾越嶲左蓬壶万里提封入壮图断石云屯山拥蜀惊涛雪立海吞吴蟠桃有实来青鸟若木无枝驻赤乌秦汉经营人尽去独留形势在寰区
长江万里图【二首　　　　　　元】丁鹤年
长江千万里何处是侬乡忽见晴川树依稀认汉阳长啸还江国迟回别海乡春潮如有意相送过浔阳
题僧巨然长江万里图
【明】汪广洋
老禅好画如好禅不到觉悟不肯息一朝纵笔恣挥洒万里长江落胸臆我闻大江之水出岷山汉江之水出嶓冢两江合流东向趋雾滃云蒸变俄顷此图乃独见源委岂与寻常画师比地形笔势俱两全白璧黄金谩堆几又闻瞿塘之险天下无江水倒泻山馍糊乌石滩高浪涛急白帝城荒古木疎枯藤挂壁下狖苦竹缘江啼鹧鸪展图不得一见此令我扼腕长嗟吁世间好画岂易得讨论应须待裴迪欲追太史赋远游直上岷峩看晴碧
长江万里图
【明】杨　基
我家岷山更西住正见岷江发源处三巴春霁雪初消百折千回向东去江水东流万里长人今漂泊尚他乡烟波草色时牵恨风雨猿声欲断肠
题夏禹玉长江万里图
【明】陆　完
云山苍苍江漠漠绍兴年间夏珪作珍重须知应制难卷尾书臣字端恪却忆当时和议成偏安即视如昇平惟开缉熙较画史两河沦弃无人争斯图似写南朝土还有楼台在烟雨钓叟棊翁不可呼渔舟野店谁能数但觉层层境不同林泉到处生清风意远笔精工莫比只许马远齐称雄中原殷富百不写良工岂是无心者恐将长物触君怀恰宜剩水残山也画终思效一得愚更把飞鸿添在图愿君且向飞鸿问五国城头信有无题长江万里图【为蜀人赵　　　明中道赋】唐文凤
一尘老屋城南隅读书乐道非愚夫西川有客踏秋雨访予手把长江图披图细数经行处天山白积银为树冰澌暖沁六月流雪波怒向三巴注蜀江溶溶远纾回巨灵擘破巫峡开势雄地束不得逞直走万文疑奔雷瞿塘灩澦天下险巨石双分鋭磨剪盘涡每忧巨浸深冷喷犹嫌急波浅人鮓瓮头云结愁饥蛟昼舞寒风秋至喜亭边可贳酒秭归县前仍舣舟荆湘荡漾平於掌蒲帆箭疾飞双桨苍龙山露翠烟中白虹水接银河上岳阳楼高明月光仙人踏破鹤背霜玉箫吹碎丹凤语宝劒拭动青蛇光洞庭茫茫接彭蠡千里相望同尺咫无情五老苍顔凋含羞二姑黛鬟美杨澜瀦滀鄱湖寛水府冯夷严守关明珠泣坠渊客怨冰绡织就鲛人闲矶秉灵孙小女冷风倏度神巫语客回尽望江东云鸟归带得淮南雨须臾放棹下金陵蓬莱宫阙高崚嶒圣人黄衣御宸极紫雾冲霄王气腾浪游历记万余里噩梦惊魂几悲喜江花江水兴无涯点染丹青烦画史赋诗题画心悠然才思逸发如涌泉酒酣击节唾壶缺醉和少陵云锦篇
长江万里图
【明】杨　慎
五才坎德迥灵长万里岷山始滥觞流汉天回经灩澦盘涡谷转下柴桑扬澜左蠡曾潭府大壑归虚广莫乡天遣阳侯分淼淼帝咨神禹画茫茫青岑翠观鲛人馆水碧金膏龙伯堂景浴阳乌朝旭早焰然阴火夜霞光烟寒星散三洲树风驶云飞百尺樯鹤子鳬雏喧澍雨纹螺锦蚌映翔阳笼筒津鼓惊浮客欸乃渔歌属漫郎泗磬石锺锵岛屿轻涟苹影媚沧浪投鞭堪笑苻坚策静练难赓谢朓章彩鷁退飞休借问白鸥浩荡信徜徉
题长江万里图【为郭　　　　　明总戎】沈　周
元戎大开宝绘堂紫锦荐几霞幅张手披牛腰之甲卷水墨迤逦踪微茫我从鱼鳬吊往古灌口玉垒烟苍凉青城雪山蔽亏处导江之岷不可望三水合流锦官当三娥九顶递接翠楼观缥缈天中央渝涪城高宛相峙嘉陵姚江吹枕傍阵迹齿齿石作行风云惨澹开瞿唐黄牛灩澦难舟航青天仰漏一线光峡穷江广见汉阳黄鹤赤壁相低昂庐山五老天下观顺流渐见迎风樯大姑小姑交妩媚何年争嫁彭家郎三山九华连建康南都宫阙何煌煌大明定鼎龙虎合万古巩固皇图昌真州润州列两厢金焦嶪嶻当喉吭直吞天派纳海口有若万邦来会王座中指点皆历历绞绡数丈万里长老夫困顿今白首欲往游之无裹粮徒然感慨在牖下捕影捉风消热肠心揺揺兮怅旁徨佩有兰兮袭瑶芳江兮汉兮不可度望美人兮天一方少陵东坡二豪者风流在在留文章英雄割据未暇论卧龙独数人中强元戎元戎将之良此卷兼与韬钤藏南征西伐或有事按图索程犹取囊非惟供翫托深旨居安虑危心不忘呜呼居安虑危心不忘
龎才卿画长江图
【金】赵秉文
青山隐隐水悠悠何处长江是尽头欸乃一声人不见忽从天际下归舟
长江图
【元】牟　巘
汉川影落鹦鹉洲金山钟到多景楼老龙几载卧寒碧中间不断万古流晩来雪浪大如屋澎湃舞我一叶舟舟移岸转知何处离离烟草令人愁说与渠侬莫倚柁转帆别浦盍少休此图此景俱可惜展翫不足空白头家住江水发源处何时还我旧菟裘
题顾氏长江图
【元】戴　良
天下几人画山水虎头子孙世莫比何年写此长江图多少江山归笔厎巴陵三峡天所开远势似向岷峨来洞庭潇湘仅毫末楚客湘君安在哉江上一朝风雨急老我曾来踏舟立鼓枻既闻潭畔吟抱琴复听竹间泣别来几日世已非忽此披图忆曩时早知避地多处所肯逐红尘千里归林下一夫巾屦似亦有舟人与渔子能添野老烟波里便与同生复同死
题江贯道长江图
【明】黄　观
离离衆树深霭霭孤云碧山色望难穷江流浩无极渔歌远渚昏鸟下平芜夕惆怅趂风波扁舟何处客
题江参长江图
【明】陶　琛
石出夜潮落山明寒雾消江空千里櫂邨迥一归樵树色连沙屿人家傍野桥还同旧栖地风景日萧萧
长江伟观图
【明】钱　宰
第一江山独凭阑秋风断石倚江关两峰并立星河上一水中流天地间海日东生月西没官船北去客南还莫愁白发搔来短酒落金盘入醉颜
题史引之所藏长江六月图
【明】顾　清
长松泠泠生昼寒高巗侧缀青琅玕阳坡宛转行朱阑青莎滑腻碧藓斑红桥直走凌惊湍下接孤屿高漓岏隔江青山如伏羱柴扉草堂相对安渔舟缥缈青林端樵童牧叟时往还羣山忽断百里寛青蒲绿藻萦微澜临江飞阁丛井干江流石角随弯环前山转深势未残层崖复磴劳跻攀上方寂寞空禅关平林演迤临江干江回山尽路险艰飞梁侧卧波潺潺江流自此入渺漫遥山一抹天际看东京画史真高闲故将山水穷环观岷峨嘉陵远莫殚九华落星扬子湾晴洲历历被芳兰美人不来空浩叹疾风吹尘暗燕山金星龙尾冰攒攒燔熊炽豹光赫殷为君炙兔埽冰纨君归终日山水间肯忆羸马随朝班
题桑直阁江山胜槩图
【明】王　佐
我昔趋神京道出匡庐峰手持绿玉杖遍踏金芙蓉是时秋高天气肃最爱秋声满巗谷万顷湖光带白苹九叠屏风挂飞瀑结巢便欲栖云间夔龙趋赴羣鵷鸾才名用世果何有赢得归来双鬓斑至今梦想烟霞趣拟托毫缣写情素君家此图谁所模似我当时旧游处远山缥缈如游龙好处尽在烟岚中晴波落日曳澄练枯林老叶鸣秋风屠苏高下林间起水色山光画图里软红无路到柴扉空翠常时扑书几中流放棹知何人锦袍坐岸方乌巾若非高洁鲁连子应是风流贺季真我生垂老愿未酬鲁人岂识东家丘图中胜槩倘易致便从此地营菟裘
江山胜览卷
【明】陈　振
维扬有客思飘飘历览山川不惮遥巫峡秋涛云梦雨吴门夜月浙江潮北瞻燕冀天应近西渡函雪未消到处幽奇看不尽更收余兴入诗瓢
宋驸马王诜江山胜览图
【明】顾应祥
王郎妙手絶代无生绡写出江山图飘扬天趣入三昧点染意象争锱铢远山馍糊近山碧澄江一带横秋色老树参差曲岸妨回波揺荡崩堤仄人家临水尽开门俨如鸡犬声相喧万杉路隔烟雾洞独木桥通杨柳邨忽然突起作险状两厓怪石森屛障峰回麓转势复平贾舶渔舟互来往楼台隐隐云中起叠嶂层峦青未已风帆渺渺天际来咫尺浑同千万里
题江湖胜览图
【明】陈　昌
马卿子清而臞狂非狂迂非迂不爱养浮丘伯之黄鹤不爱钓任公子之巨鱼年来只爱江湖居江湖风月足清兴笔牀茶竈寻常俱船头红拂唱巴曲船尾黄帽歌吴歈歌吴歈唱巴曲妙舞清商间丝竹白日欢游殊未足复拟黄昏秉银烛风帆催送寒山钟直向垂虹桥下宿
题江湖胜览卷赠李彦晖
【明】张　和
万里一孤舟常年事胜游星河三峡夜烟树五湖秋迹拟玄真子名齐博望侯翻怜蓬荜士白首卧林丘
江湖胜览卷
【明】姚　纶
江湖随处豁吟眸不满书囊卒未休日下风云瞻魏阙淮东歌舞认扬州一篷疎雨鸥边晩千里残霞鹜外秋见说武昌城畔柳尚含青眼待重游
莹禅师房观山海图
【唐】李　白
真僧闭精宇灭迹含达观列障图云山攒峰入霄汉丹崖森在目清昼疑卷幔蓬壶来轩窗瀛海入几案烟涛争喷薄岛屿相凌乱征帆飘空中瀑水洒天半峥嵘若可陟想像徒盈叹杳与真心冥遂谐静者翫如登赤城里揭步沧洲畔即事能娱人从兹得萧散
题海图屏风
【唐】白居易
海水无风时波涛安悠悠鳞介无小大遂性各沉浮突兀海厎鳌首冠三神丘钓网不能制其来非一秋或者不量力谓兹鳌可求贔屓牵不动纶絶沉其鈎一鳌既顿颔诸鳌齐掉头白涛与黑浪呼吸绕咽喉喷风激飞廉鼓波怒阳侯鲸鲵得其便张口欲吞舟万里无活鳞百川多倒流遂使江汉水朝宗意亦休苍然屏风上此画良有由
观王美人海图障子
【唐】梁　鍠
宋玉东家女常怀物外多自从图渤海谁为觅湘娥白鹭栖脂粉頳鲂跃绮罗仍怜转娇眼别恨一横波
读山海经图
【宋】欧阳修
夏鼎象九州山经有遗载空蒙大荒中杳霭羣山会炎海积敲蒸阴幽异明晦奔趋各异种倏忽俄万态羣伦固殊禀至理宁一槩骇者自云惊生兮孰知怪未能识造化但尔披图绘不有万物殊岂知方舆大
题观海图
【元】黄　溍
昔年解缆岑江上初日团团水厎红鼍吼忽揺千尺浪鷁飞仍挟半帆风遥看岛屿如星散祗谓神仙有路通及此栖身万人海旧游却在画图中
题观海图【为张晋　　　　　　元贤作】丁　复
自古十洲三岛胜几时一钓六鳌连千年王母蟠桃实五百童儿采药船日出早看金柱涌天空只儗玉壶悬乘查欲接张公子直到牵牛织女边
李遵道海岳图
【元】郑元佑
李黄岩疎眉瘦体满臆秋崭崭似厌分符磵谷厎折腰督邮面皱须毵毵竟骑?鱼上天去帝悯人间留不住乃令笔厎飞墨如云雾王维郑?本有素早年临摹米颠海岳图黄岩非有颠非无庵空月落山木拥是中疑有穷猿呼二子风流俱不泯宝月夜夜生珊瑚
题海峰图【为故金同　　　　　明文先生作】王世贞
六鳌既失守十洲俄半摧苍然东海色忽堕二峰来插云斗柄出浴日扶桑开停琴听洪涛乘桴问九垓鲁连无世念安期有仙才高踪不可即披图良快哉
自和因思国史燕穆之传称其知明州革轻悍鬬争之俗及今海潮图作
【宋】晁说之
燕公未肯祖虚无悍俗归仁举国书莫道邦人都背德壁间犹有海潮图
题海昌秋潮图
【明】金　肃
不信沧溟外奇观尺幅收惊涛飜石壁匹练锁炎州沃日天疑近鞭雷地欲浮探微留妙墨长作广陵秋
海潮图
【宋】楼　钥
钱塘佳月照青霄壮观仍看半夜潮每恨形容无健笔谁知收拾在生绡荡揺直恐三山没咫尺真成万里遥金阙迢嶤天尺五海王自合日来朝
海潮图
【元】袁　桷
银潢清浅瑞星辉的的秋光下紫微欲识潮音真实相落迦山畔五铢衣
题海潮图
【元】柳　贯
巨鱼吞吐不知劳千古灵胥气尚豪夜半西风槎信到银蟾初挂海门高
古观潮图
【元】杨维桢
八月十八睡龙死海龟夜食罗刹水须臾海壁龛赭门地卷银龙薄于纸艮山移来天子宫宫前一箭随西风刼灰欲死蛇鬼穴婆留朽铁犹争雄望海楼头夸景好断鳌已走金银岛天吴一夜海水移马蹀沙田食沙草崕山楼船归不归七岁呱呱啼轵道
题潮出海门图【二首　　　　　宋】陈　造
絶岛平冈卷欲空两崖相对屹穹崇即今画手兼诗笔更与江山角长雄
卷里涛波快一披苍山踊起雪山驰浮天沃日无穷意到我春窗病酒时
题童寿卿潮出海门图
【宋】王　炎
潮来溅雪欲浮天潮去奔雷又寂然海上两山元不动更添此意画中传
浙江潮图
【元】刘　因
<集部,总集类,御定历代题画诗类,卷六
山人懒絶梦亦然鼎如万牛不可迁谁信画工笔头有神力扁舟一夜江声寒觉来千里雪漫漫中有数点青螺闲人间天门壮观已如此岂知大块喘息四海如鼻端海中仙人冰雪顔吸风御气非人寰试问涛头何当还为我寄声三神山我欲乘兴游其间
浙江潮图
【明】张以宁
浙江亭下彩舟开雪满青天白昼雷闻说秪今亭上月夜寒常照暗潮来
钱塘江潮图【为乔少卿　　　　明希大作】李东阳
钱塘江头江倒流中有潮声号万牛堆银如山雪如屋远影灭没当空浮千峰将颓树欲秃海若股栗天吴愁来船欢欣势自下瞬息千里无淹留去船乘危贵得正力尽一过且复休跻攀分寸偶失守顷刻下饱鼋与鰌由来咫尺不自觉远望不敢凝双眸客来未到胆已落借问同行还见不何人嬉笑欲起舞越东老翁搔白头羣儿招呼或助叫倏忽过耳风飕飀达士遐观得奇赏七泽五湖同一沤天道虚疑月盈缺世情妄假人恩雠复将险巧作戏剧乡里少年夸善泅潮来潮去亦何意人间万事良悠悠我时渡江不相值空向燕客谈杭州壮怀高兴两莫遂三十五年秋复秋谁将妙思入画本似与造化争雕锼酒酣月落不知处梦醒尚作江南游
钱舜举江潮图
【明】张　宁
钱塘江上怒潮来万里天风动地雷白马素车应浪说吴王宫阙已成灰
春雨晩潮图
【元】吴师道
昔年曾看钱塘潮龙山山下乘春涛中流回首洲渚变孤塔不动青厓高云昏水暗雨阵黑雪喷电转潮头白浙江亭远乱帆飞西兴渡暝千花湿空江茫茫魂欲断归来十年今复见浩荡春风满画图淋漓海气飞人面春深故国芳草生鸱夷遗恨何时平重游吊古惜未得掩卷歌罢空含情
赵千里夜潮图
【元】王　冕
去年夜渡西陵关待渡兀立江上滩滩头潮来倒雪屋海面月出行金盘冰花着人如撒霰过耳斜风快如箭叫雪鸿鴈零乱飞正是今年画中见寒烟漠漠天冥冥展翫徙觉心神清便欲吹箫骑大鲸去看海上三山青
题夜潮图
【元】谢应芳
昔余夜醉钱塘酒看潮八月中秋後银山涌出海门来潮声殷若雷霆吼此图之作知几年当时景物皆依然云山两岸澹笼月雪岸一江高拍天一观顿觉毛发立再观秖恐衣裳湿扁舟渔子任掀舞别渚鸥鳬自翔集奔腾澎湃无足惊人间平地风波生乘桴尼父果浮海从游我欲跨长鲸
为詹同文题浙江夜月观潮图
【明】刘　基
君不见四时平分成岁功以秋继夏独不同炎官挟长握天柄七月赤日熺玄穹蓐收抱钺蹲白水野气赫赫摅赬虹阳侯喘汗河伯暍少昊上诉愁天公会须万物长养遂斯以仲月虚宵中此夜姮娥魄正满命驾四蟾骖两駥指挥禺强出玄渚荡涤歊熇清霾蒙河汉发源牛斗下曲江上与天津通初看一发起溟徼如曳组练来於东渐闻殷驎鼍鼓发倏忽万雷声撼风天吴掉尾出溟涬马衔扬鬐招海童霓旌缟帐鹭羽帱瑶台十二浮空蒙蕊珠仙人乘玉辂腾驾鹤鹄飞氋氃长庚歘霍掞光耀灵母扶龙嗥戛铜宓妃起舞素女从琼佩繂縩云帡幪冰绡雾縠纷飒纚霜旗雪旛高翳空鲸鱼呀呷鲛鰐遁蒲牢哮吼冯夷宫瞿塘巫峡起平地灩澦若象鏖回潨先驱已过赤亭嶂後从始发龛山谼商声爽淅合羣籁泽国凛溧寒欲冻先生翫月坐楼上夜气澄寂神和冲凭阑快覩烦暑退呼儿命酒浇喉咙自舞自歌歌自作月照白发三千总歌声迤扬林壑应竹树戛击丝与桐渊鱼跃波栖鸟作紫桂绕屋清香融君歌曲终响未终我歌激烈留征鸿瞠眸相视俱老矣况有衆病来交攻圣明天子御宇宙威惠与天相比隆首丘傥许谢鞿绊犹有古月光朣胧行当唱和三百首永与潮汐流无穷
李嵩宋宫观潮图
【明】张　宪
磁州夜走泥马驹卧牛城中生绿芜炎精炯炯照吴会大筑钱塘作汴都玉殿珠楼连翠阁七宝帘栊敞云幙生移艮岳过江南不数东京旧帷乐茂树盘盘迷绿云龙飞凤舞峰峦奔玉牀下压大江小海水正入东华门木穉花开秋可数紞紞灵鼍振天鼓海门一线截江来雪壁银城昼飞舞吴商楚估千万艘黄龙战船头尾高岂无海道走中土长驱逐北乘风涛烟雾苍苍绕城郭屋瓦鱼鳞互参错百万骄民事醉醺坐使中原厌羊酪因循六帝不复雠西风八月凭江楼攒宫人饮白骨恨洪波不洗青衣羞邦基削尽师臣逐轵道人降子婴哭绣胸文颈踏浪儿反首谁能报君辱庙子沙头卓大旗天吴缩颈不敢驰行人指塔话杨琏三十六宫秋草飞
题月落潮生图
【明】张以宁
参横天末树阴收风响芦根海气浮笑语渐闻灯渐近谁家江上早归舟
题阎立本职贡图临本【二首　　金】赵秉文
周王职贡朝万邦右相丹青古无双好本不应天下独解如明月印千江
金羣剺面觇天庭王会图中见典刑已了宣威沙漠事更烦右相写丹青
阎立本职贡图
【金】阎长言
谔谔昌周此一书形容獒贡写成图宁知右相无深意莫指丹青便厚诬
胡?取水蕃部图
【元】虞　集
驼车度碛辄三日老马跑沙泉水溢橐囊盛满不辞劳徼外天山雪千尺君不见圣明天子恩泽多旁及四海犹翕河昆虫草木感余润日献醴泉甘露歌
题胡度汲水蕃部图应制
【元】揭傒斯
沙碛茫茫塞草平沙泉下马满囊盛曾於王会图中见真向天山雪外行圣德只今包宇宙边庭随处乐农畊生绡半幅唐人笔留与君王驻远情
题西域图
【明】陆　渊
自从博望通西域唐代诸豪最盛强今日玉门关外路不须请组系名王
题日本僧云山千里图
【明】张以宁
天东日出天西入万里蚪鳞散原隰日东之僧渡海来袖里江山云气湿愿乘云气朝帝乡大千世界观毫芒却骑黄鹤过三岛别後扶桑枝叶老
题李都督朝鲜图
【明】洪瞻祖
王者安天下终资不战功金城图略上青海戍楼空长笛关山月寒砧木叶风还将忧国泪添入锦题中
御定历代题画诗类卷六

[book_title]卷七
钦定四库全书
御定历代题画诗类卷七目录
山水类
当涂赵炎少府粉图山水歌【唐李白】
观博平王志安少府山水粉图【唐李白】
王晋卿所藏着色山【宋苏轼二首】
书王定国所藏王晋卿画着色山【宋苏轼二首】题王诜都尉设色山卷後【宋苏辙】
与叔易奕不胜赋着色山水诗一篇【宋李纲】题晋卿王晖宝绘【金密公璹】
题着色山图【元虞集二首】
孙宰金碧山水【元虞集】
冯秀才伯学以丹青小景山水求题【元张翥】题陈氏所藏着色山水图【元贡奎】
题赵千里临李思训金碧山水【元陈基】
题栢仲节所藏钱舜举金碧山水【元钱惟善】
题玉山中所藏赵千里画金碧山水图【元张天英】画金碧山水【明王恭】
题金碧山水【明于谦】
金碧山水图【明曹介】
题金碧山水【明李孟濬】
题金碧仙山图【元张渥】
仙山图【元朱德润】
题仙山图【元郭翼】
题仙山图【元郯韶】
题画仙山【明王景彰】
郭忠恕仙峰春色图【元黄公望四首】
郭忠恕仙峰春色图【元吴镇】
题高元德三山图【明张以宁】
朝天宫观方道士所画三山图【明袁凯三首】方壶云山烂漫图【明苏伯衡】
题画山水【唐杨汝士】
水墨山石【唐方干】
题画石山【唐徐铉】
画山【宋邹浩三首】
观画山水【宋陆游】
题山水横看【宋范成大二首】
题画小山【宋朱子】
题山水卷【元钱选四首】
题山水手卷【元吴澄】
题山水【元揭傒斯】
山间山水手卷【元欧阳玄】
山水【元吴镇三首】
山水【元陈樵】
山水小幅【元吴师道】
题画山水【元贡性之】
题山水景【元吴志淳二首】
题画山水【元马臻二首】
题画山水【元张天英二首】
题画山水【明刘基四首】
题画山水【明张以宁二首】
题山水画【明刘崧三首】
题山水小景【明刘崧】
题山水小帧【明张适】
题山水【明罗荣】
题山水【明范宗晖】
题山水【明方孝孺】
题山水小画【明程本立】
题山水【明解缙】
题山水【明王达】
题山水小景【明李昌期】
山水小景【明薛瑄】
题山水【明赵迪四首】
题山水人物【明赵迪】
题山水【明商辂二首】
山水画【明刘珝二首】
题山水【明丘濬】
画山水【明李东阳】
题画山水【明周用】
山水画【明严嵩】
画山水【明何景明】
写山水【明陈鹤】
题山水小景【明陈炜】
题画小幅山水【明李日华】
题写山水小帧【明李日华】
题山水【明葛徵奇二首】
御定历代题画诗类卷七目录
钦定四库全书
御定历代题画诗类卷七
山水类
当涂赵炎少府粉图山水歌
【唐】李　白
峨眉高出西极天罗浮直与南溟连名公绎思挥彩笔驱山走海置眼前满堂空翠如可埽赤城霞气苍梧烟洞庭潇湘意渺緜三江七泽情洄沿惊涛汹涌向何处孤舟一去迷归年征帆不动亦不旋飘如随风落天边心揺目断兴难尽几时可到三山巅西峰峥嵘喷流泉横石蹙水波潺湲东厓合沓蔽轻雾深林杂树空芊緜此中冥昧失昼夜隐几寂听无鸣蝉长松之下列羽客对坐不语南昌僊南昌僊人赵夫子妙年历落青云士讼庭无事罗衆宾杳然如在丹青里五色粉图安足珍真仙可以全吾身若待功成拂衣去武陵桃花笑杀人观博平王志安少府山水粉图
【唐】李　白
粉壁为空天丹青状江海浮云不知归日见白鸥在博
平真人王志安沉吟至此愿挂冠松溪石磴带秋色愁客思归坐晓寒
王晋卿所藏着色山【二首　　　宋】苏　轼
缥缈营丘水墨仙浮空出没有无间迩来一变风流尽谁见将军着色山
荦确何人似退之意行无路欲从谁宿云解駮晨光漏独见山红涧碧时
书王定国所藏王晋卿画着色山【二首】
【宋】苏　轼
白发四老人何曾在商顔烦君纸上影照我胸中山山中亦何有木老土石顽正赖天日光涧谷纷斓斑我心空无物斯文何足关君看古井水万象自往还
君归岭北初逢雪我亦江南五见春寄语风流王武子三人俱是识山人
题王诜都尉设色山卷後
【宋】苏　辙
还君横卷空长叹问我何年便退休欲借岩阿着茅屋还当溪口泊渔舟经心蜀道云生足上马胡天雪满裘万里还朝径归去江湖浩荡一轻鸥
与叔易奕不胜赋着色山水诗一篇
【宋】李　纲
将军思训久为土龙眠道人亦已亡谁将丹青写山水入我宴坐虚明牕峰峦回复吐云气林木窈窕笼烟光丹枫半落天雨霜渔舟招揺静鸣榔野桥岩寺递隐见浦花汀草何微茫江边落日尚返照山头正作金色黄萦青缭白有余态却笑水墨无文章画工画意不画物咫尺应须千里长具区约略贯苕霅赤岸髣髴通潇湘安得仙翁一叶艇使我超忽穷江乡
题晋卿王晖宝绘
【金】密公璹
顾陆张吴宝绘堂风花雪月保宁坊锦囊玉轴三千幅翠袖金钗十二行数笔丹青参李范一时迁谪为苏黄太原珍翫名天下旧迹犹凭古印章
题着色山图
【元】虞　集
巫山空翠湿人衣玉笛凌虚韵转微宋玉多情今老矣闲云闲雨是邪非
题着色山图
【元】虞　集
江树重重江水深楚王宫殿在山阴白云窈窕生春浦翠黛婵娟对晩岑宋玉少时多讽咏江淹老去倦登临扁舟却上巴陵去闲听孤猿月下吟
孙宰金碧山水
【元】虞　集
昔代香山避暑宫中天积翠立芙蓉云生金水三春柳露滴银牀五粒松飞瀑桥长通窈窕断堤人倦立从容旧时行处今看画烟雨楼台晩更浓
冯秀才伯学以丹青小景山水求题
【元】张　翥
沙禽毛羽新来往采桑津野水碧於草桃花红照人裴回远山莫窈窕江
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:33:39-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>