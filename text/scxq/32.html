<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,后序,东莱诗集全文在线阅读,东莱诗集全文在线下载,大玄古籍书库">
<meta name="description" content="诗别集。二十卷。宋吕本中撰。《宋史·吕本中传》言其“有诗二十卷”。《郡斋读书志》著录《东莱集》二十卷、《外集》二卷，又言其“少学山谷为诗”，则所记吕集，可能即为诗集。《直斋书录解题》则将此《东莱集》二十卷、《外集》二卷，录入“诗集类下”现存宋刊《东莱集》有二十卷本，乃南宋孝宗乾道元年(1165)沈公雅所编，前有写于乾道二年之曾几序。序中，谓曾几与本中同庚，而高宗绍兴元年辛亥(1131年)本中年未五十，诗已独步海内，曾几亦尝从其学诗云云。此集沈公雅刊之于吴门郡斋。此宋刻流入日本，藏于内阁文库;民国年间，商务">
<title>东莱诗集_吕本中_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东莱诗集</span> <br/>
          作者： <span class="inputVal" id="bkauthor">吕本中</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]80264</span> <br/>
          说明： <span class="inputVal" id="bkdec">诗别集。二十卷。宋吕本中撰。《宋史·吕本中传》言其“有诗二十卷”。《郡斋读书志》著录《东莱集》二十卷、《外集》二卷，又言其“少学山谷为诗”，则所记吕集，可能即为诗集。《直斋书录解题》则将此《东莱集》二十卷、《外集》二卷，录入“诗集类下”现存宋刊《东莱集》有二十卷本，乃南宋孝宗乾道元年(1165)沈公雅所编，前有写于乾道二年之曾幾序。序中，谓曾幾与本中同庚，而高宗绍兴元年辛亥(1131年)本中年未五十，诗已独步海内，曾幾亦尝从其学诗云云。此集沈公雅刊之于吴门郡斋。此宋刻流入日本，藏于内阁文库;民国年间，商务印书馆影印编入《四部丛刊续编》中。另一宋刻本为南宋宁宗庆元五年(1199)黄汝嘉所刊《江西诗派》本，题作《东莱先生诗集》，正集二十卷、《外集》三卷(与宋书录所记《外集》二卷不同)。此本仅存正集十八卷至二十卷与《外集》三卷，正集文字及编次与沈公雅本无大区别，《外集》卷首书名下空四格，题“江西诗派”四字，目后有“庆元己未校官黄汝嘉增刊”一行。乾道本无外集，此外《外集》似黄氏所编。《四库全书》所录系明抄本;此抄本缺第十卷，以《外集》卷一配之，或是该书流通过程中书贾所为。清代刊本则有张金吾精刊本及清文宗咸丰(1851—1861)年间吴镌孙刊本。</span> <br/>
          封面： <span class="inputVal" id="bkimg">Z_19763.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东莱诗集
[book_author]吕本中
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]80264
[book_dec]诗别集。二十卷。宋吕本中撰。《宋史·吕本中传》言其“有诗二十卷”。《郡斋读书志》著录《东莱集》二十卷、《外集》二卷，又言其“少学山谷为诗”，则所记吕集，可能即为诗集。《直斋书录解题》则将此《东莱集》二十卷、《外集》二卷，录入“诗集类下”现存宋刊《东莱集》有二十卷本，乃南宋孝宗乾道元年(1165)沈公雅所编，前有写于乾道二年之曾幾序。序中，谓曾幾与本中同庚，而高宗绍兴元年辛亥(1131年)本中年未五十，诗已独步海内，曾幾亦尝从其学诗云云。此集沈公雅刊之于吴门郡斋。此宋刻流入日本，藏于内阁文库;民国年间，商务印书馆影印编入《四部丛刊续编》中。另一宋刻本为南宋宁宗庆元五年(1199)黄汝嘉所刊《江西诗派》本，题作《东莱先生诗集》，正集二十卷、《外集》三卷(与宋书录所记《外集》二卷不同)。此本仅存正集十八卷至二十卷与《外集》三卷，正集文字及编次与沈公雅本无大区别，《外集》卷首书名下空四格，题“江西诗派”四字，目后有“庆元己未校官黄汝嘉增刊”一行。乾道本无外集，此外《外集》似黄氏所编。《四库全书》所录系明抄本;此抄本缺第十卷，以《外集》卷一配之，或是该书流通过程中书贾所为。清代刊本则有张金吾精刊本及清文宗咸丰(1851—1861)年间吴镌孙刊本。
[book_img]Z_19763.jpg


[book_title]提要
钦定四库全书　　　　　集部四
东莱诗集　　　　　　　别集类三【宋】
提要
【臣】等谨案东莱诗集二十卷宋吕本中撰本中字居仁尚书右丞好问长子绍兴中尝以排和议忤秦桧见摈于朝官至中书舍人故宋人称为吕紫薇又称东莱先生祖谦即其孙也事蹟详具宋史本传本中诗法出于黄庭坚尝作江西宗派图推庭坚为始师胡仔谓其诗清驶可爱敖陶孙谓如散圣安禅自能奇逸皆极推重朱子亦称本中论诗欲字字响而暮年诗多哑然尊江西派者终推本中为赤帜此集有庆元二年陆游序乾道二年曾几後序文献通考载有集外诗二卷今此本无之又陆游序称嗣孙祖平悉裒集他文为若干卷今此本有诗无文独其草赵鼎迁右仆射制词所云合晋楚之成不若尊王而贱伯散牛李之党未如明是而去非之语以秦桧恶之载於日历尚为世所传诵其他文多冺没不传矣乾隆四十三年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
天下大川莫如河江其源皆来自蛮夷荒忽辽絶之域累数万里而後至中国以注於海今禹之遗书所谓岷积石者特记禹治水之迹耳非其源果止於是也故尔雅谓河出崐崘虚而传记又谓河上通天汉游至蜀穷江源则自蜀岷山以西皆岷山也地断壤絶不复可穷河江之源岂易知哉古之学者盖亦若是惟其上探虙羲唐虞以来有源有委不以远絶不以难止故能卓然布之天下後世而无媿凡古之言者皆莫不然自汉以下虽不能如三代盛时亦庶几焉宋兴诸儒相望有出汉唐之上者迨建炎绍兴间承丧乱之余学术文辞犹不愧前辈如故紫薇舍人东莱吕公者又其杰出者也公自少时既承家学心体而身履之几三十年仕愈踬学愈进因以其暇尽交天下名士其讲习探讨磨砻浸灌不极其源不止故其诗文汪洋闳肆兼备衆体间出新意愈奇而愈浑厚震耀耳目而不失高古一时学士宗焉晚节稍用於时在西掖尝兼直内廷草赵丞相鼎制力排和戎之议忤秦丞相桧丞相自草日历载公制辞以为罪而天下益推公之正公平生所为诗既已孤行於世嗣孙祖平又尽裒他文凡若干首为若干卷而属游为序游自童子时读公诗文愿学焉稍长未能远游而公捐馆舍晚见曾文清公文清谓某君之诗渊源殆自吕紫薇恨不一识面游於是尤以为恨则今得托名公集之首岂非幸欤庆元二年九月既望中大夫提举建宁府武夷山冲佑观山隂陆游谨序

[book_title]卷一
钦定四库全书
东莱诗集卷一　　　　　宋　吕本中　撰暮步至江上
客事久输鹦鹉盃春愁如接凤凰台树隂不碍帆影过雨气却随潮信来山似故人堪对饮花如遗恨不重开雪篱风榭年年事辜负风光取次回
题张君墨竹【崇宁五年宿州】
张卿画竹今成癖笑语挥毫不作难歘见高标起萧瑟坐令炎暑变荒寒笔头似有千年韵胸次犹须万斛寛岁晚雪霜君记取此君怀抱要重看
隂
凉风森爽遽如许天气萧条殊未佳密迳留隂【原缺二字】竹败畦藏雨鬬蛙蟇碧云莫合人千里丹凤【原缺二字】天一涯唯有双丛庭下菊殷勤还作去年花
符离诸贤诗
穷居日荒凉杜门与世絶亲故日夜疎诗书固宜缺符离虽陋邦贤士稍罗列德操青云器议论辈前哲外貌发英华中心莹氷雪介然特立士劲气刚于铁攘臂辩是非孰能逃区别信民粹而和名利诚难悦汩没稠人中独抱云松节伟哉二三子实乃邦家杰我来从之游内顾慙疎拙欣然对三益放怀歌数阕已矣不须言渠当为君说
德操充之皆约九月间见过今皆未至扶杖出门悠然有感
病着文书懒出门偶扶藜杖看行云屋头日在转花影水面风来散縠纹不厌莫城千嶂合稍令明月万家分小庭留得清秋在已见霜红未见君
游刘氏园【大观元年宿州】
暖日温风破浅寒短青无数簇幽兰三年止酒偿春意可忍花梢带雨看
上元
步屧荒园日已昏呼儿当迳埽苔痕春愁不作游人地细雨残梅过上元
柳
含烟带雨过平桥嫋嫋千丝复万条张令当年缘底事风流才似女儿腰
喜雨
天乞幽人一夜凉故教微雨送斜阳暝隂笼树山更好爽气侵人土自香多病不眠唯药裹居闲长坐只绳牀五年谬作江湖客几对鲈鱼忆故乡
舍东旧有花数百株自去岁大雨道路阻絶不复可寻感叹成诗
无数新花替旧丛兎葵高卧占春风向来桃李成蹊处今在陂塘渺莽中
送文潜归因成一絶奉寄
水天空濶片帆开野岸萧条送骑回重到张公泊船处小亭春在锁青苔
谢人送牡丹
晚风初染嫩鹅黄小雨仍添百和香折与病夫元不称玉瓶留待冶游郎【元一作浑】
宿州初暑
暑气侵人始欲愁箪瓢穷巷不堪忧乱蝉【缺】雨林塘静密迳吹花草树幽春尽茆檐深着燕日高田水故飞鸥莫欺湫隘无余地待借元龙百尺楼
夏日书事
小行畏蛇蝎端坐困蚊蚋终日方丈间茫然【原缺三字】岂唯供病本兼恐添药费小园新雨余蔬畦共【原缺二字】饱闻譍门柳清隂妙无对便思携杖往行歌当游【缺】千秋陶渊明此意渠亦会
寄吉州若谷叔
念我江西老斵轮久无漫鼻与挥斤千金莫买蛾眉笑留寄溪堂病主人【溪堂无逸所居也是时闻无逸穷甚而吉州俸稍增故有此语】
寄汪信民【时信民在京师有宗子博士之除】
万里江南雨外船长腰秔米缩头鯿广文繋马无由去更有何人赠酒钱
同诸子游城东园
昔闻城东园欲往常不欵今来天气佳茶瓯起衰懒杖藜出门去如膜开病眼木叶犯新霜瓜田带余暖川源疑有无风云递舒卷不期鱼鸟会偶逐鸥鹭远浅水乱菰蒲荒亭秀苔藓青山近在望更悟秋意晚同行二三子诗语各萧散不愁罚觞难苦恨白日短千秋高阳池令人忆山简
杨道孚墨竹歌
君不见渭川之隂卧龙横千秋貌取者谁文湖州十年笔意闭黄壤只今妙手唯杨侯杨侯画竹尽真迹功夺造化令人愁满堂回头看下笔扰扰云烟乱晴日大丛纵横高入云斜风落叶秋纷纷小丛欹倾病无力傍水长根走苍石门前车马汗成川何得【原缺二字】动高壁杨侯嘻笑辞未工此意不与丹青同数【原缺二字】无一钱费酒炙能使千家空韈材远寄动盈屋我【缺】子画无由穷剡溪寒藤不难致须君放手为双丛须君放手为双丛与我俱隐南山中
谢无逸秦处度诸人皆许省试後见访冬夜有怀作此诗寄之
八年去东都触事无一好沈绵淹岁时忧虞满怀抱欲归故里闾稀复旧耆老悠悠岁欲尽忽忽身向老小堂佳有余所恨来不早饥虫语夜霜疎星乱衰草支撑坏壁高侧转寒木小诗书久弃置词林迹如埽佳人何时来路远音信少庭前冬开花扶杖起千绕春风回马首清尊待君倒先期留酒钱仍须具梨枣
岁晚
野竹新开径疎篱自着行暮寒收雨雪落日散牛羊生事顔公拙才名谢奕狂药囊无奈汝春到莫相妨【寒一作云】
晚步至江上【大观二年真州】
浦口生春绿未酣南山初见碧嶃岩风声入树翻归鸟月影浮江倒客帆破甑不堪充酒券短蓑真欲换朝衫往来泥雨城南路可见?鸥定不凡
访晁进道归
树隂残雪半成泥尚想狂花一尺围小雨似酥【原缺二字】尽澄江如练白鸥飞未辞酒炙为公费政恐亲【原缺二字】面稀南市津头行艓子无人识我醉中归
怨歌行
借君手中板为君歌一辞辞中宛转君不晓为君说尽长相思?霜夜度吴城暖枫叶芦花秋意晚万里春随驿使归十年梦逐佳人远当时笑语似儿剧象牀玉手无消息古岸风江千里船咫尺春愁那得怜君不见信陵门下客侯嬴不用今头白
雪尽【大观二年宿州】
雪尽寒仍在园荒春欲归晴空落雁小古木聚鵶稀肺病犹堪酒囊空合典衣碧云愁不见千里故山薇三月一日泊舟宿州城外因纵步至城北遂过天庆观道士留饮乃归
冰霜连暮春既雨寒愈重扁舟缆荒亭浅水咽微冻今晨稍和柔始觉芳意动经旬厌拘束乐事须一纵篮舆无俗情鸱夷当宾从千花犯浓云红紫相饯送未知滕薛长乃若邹鲁哄娉婷北门柳别泪作凄痛陵陂少荒芜亦未妨耕种道人喜我来清谈破昏梦弹琴不须弦风林助吟讽嫰玉捣香秔浮蛆拨春瓮嘉蔬剪朝露奇果市新贡西邻亦可人明窗碾双凤人生一饱适此外更何用七年城北交事与朱阮共长诗不成篇临行当三弄琼瑶报木桃为子末【原缺二字】
宿青阳驿
灯火客帆尽人烟村市幽晚风号古木高岸束黄流物色淮山近春光雾雨愁栖迟旧游地来豁十年忧
游南山归简张嘉父博士
吾生复何往乐事亦匆匆宝塔千帆外春城万壑中乱花缘侧迳晚照落晴空坐想西仓老掀髯一笑同【迳一作岸】
书怀
拄腹文章未补饥积瘕潜愧不堪悲儿曹怪我疎愚甚不见田光盛壮时
客居书怀奉寄介然若谷才仲兼简信民
客愁如长河浩荡去不息未来已相关千里在咫尺抱疾寄他乡终年守岑寂中虚耗神志内热损筋力长虞二竖撄复有寒馁廹怪渠甑上烟愧尔囊中帛平生所读书已如不相识坐贻乡党笑敢辞尘埃没旧游今几时转眄忽陈迹死者不复见墓草春已碧生者天一涯未免陈蔡厄儿曹乳臭在瞑目分黑白虽无未见书颇多雌黄笔出言辄周孔而不辨菽麦啾啾要酬和内顾颇牵率坐令怀抱恶更觉天宇窄忽忽十年事俯仰同戱剧从来肺腑亲翻手胡与越独余二三子肝胆犹铁石尚怪东郭贫亦讶怀祖黠西轩来何时箪瓢共饥渴念君不能已一饭再三噎谁能明予心皎皎霜夜月
小园
小园常在眼春事已天涯雨暗堤前路苔深林外家曲池通小径密树隐残花长愧隣翁酒囊空尚可賖
谒雍道士【雍有古画甚衆尽为郡掾取去雍游贵人门甚熟】
纷纷乾没混泥沙暂遣尘言挂齿牙妙画已归三语掾【妙画一作妙手】壮游空记五侯家古坛背日藏芳草小树留春放晚花能共山翁同活计隔林分听一池蛙【暂遣一作不遣】
春日即事二首
隐几虚堂俗客稀片心真与道相宜风揺柳带千丝乱雨勒花心十日期瘦病才苏休强酒良辰虽好少题诗贾生词赋常流落归去来兮在几时
病起多情白日迟强来庭下探花期雪消池馆初春後人倚栏干欲暮时乱蝶狂蜂俱有意兔葵燕麦自无知池边埀柳腰肢活折尽长条为寄谁
寄前镇西杨法曹
杨子文章老更新狂吟寡和过阳春双声叠韵俱难敌指物程形似有神画马已无韩干肉草书真得伯英筋可怜一首闲居赋解道连蜷能几人
饮酒
人生百岁能几何顾我把酒胡不歌穷通大抵梦南柯我复梦中多蹉跎自古英雄亦何有往事纷【原缺二字】如酒嗟予真得酒中趣几度尊前揖星斗病起槐隂鹦已老今日相逢还草草怱怱数日是行人且向尊前一倾倒人生乐事亦难并明月清风况都好
读史
陈夀谓诸葛将略非所长私恨写青史千古何茫茫谤议终自破公论不可当是非倘可定青蝇果何伤
戏呈七十七叔
大阮爱我诗谓我能诗矣我诗来无极爱之终不已吾非圣者也但智虑多耳赐始可言诗吾智由商起
偶作
去年芳草又萋萋休叹王孙犹未归更见春深送春鴈三三两两傍云飞
谒陶朱公庙
悠悠千载五湖心古庙无人锁绿隂为问功成肥遯後不知何术累千金
睡
终日题诗诗不成融融午睡梦频惊觉来心绪都无事墙外啼莺一两声
梦
梦入长安道萋萋尽春草觉来春已去一片池塘好
读陶元亮传
我爱陶彭泽解言归去来醉眠犹遣客却使世【原缺二字】我爱陶彭泽不求弦上声琴中如有趣曾遣几人听
寄璧上人
出门厌交情袖手看世故纷纷驹过隙忽忽豹隐雾生平喜退缩未到心已悟尚余好事人相就讨新句虽非琢肝肾终自费调护君看雪霜根岂受桃李妬胥疏老支离肮脏旧宾傅何由两行纒远泛一大瓠从君乞妙语一洗诗酒汚
寄璧公道友
符离城里相逢处酒肉如山放手空已见神通过鶖子未应鲜健胜龎公且寻扇子旧头角一任杏花能白红破箬笠前江万里无人曾识此家风
用前韵寄商老
先生昔据道玄峰咳唾珠玉家为空只今江西二三子可到元和六七公双髩只期他日白千花犹是去年红须君吸尽西江水不假扶揺万里风【道玄一作通玄扶揺一作鹏抟】
又寄无逸信民
文字撑肠不疗穷诗来想见左书空虽非问道暏狂屈【璧公数讥二子学道不进】犹胜遗书访子公银杯久浮大白桃花且看舒小红记取浮盃无剩语他年说似马牛风
奉荅璧公兼简诸友
江山取别太匆匆对面难寻一段空顾我自无【原缺二字】様如君合是黑头公客尘衮衮催前浪俗眼纷纷替旧红炙日茅檐那接膝重来肯借一帆风
得李去言诗次韵荅之
歌呼屡回曹相国牋书或似魏司空半生怀抱向余子千载风流独此公未用反身藏白黑更须着眼辨青红无人与助求田费雅称谢家林下风
督山伯萧远和诗并示舍弟
爱闲多病老封戎看子埀天上碧空懒惰未须攀此老典刑政尔赖诸公须如震泽三春渌诗似芙蕖五月红坐此逃禅夫可恕不应独许我乘风
用寄璧上人韵寄范元实赵才仲及从叔知止兼率山伯同赋
故人瓶锡各西东吾道从来冀北空病去渐于文字懒南来犹觉岁时公江回夜雨千岩黑霜着高林万叶红政好还家君未肯莫教惭愧北窗风【是时范元实游蜀未归知止得官頴川赵才仲在郢久不闻耗三子皆奇士故以北窗风讽之】
夜作呈诸公
风江舞暮帆野树散归鸟寒灯上壁角疎星缀林杪归来静无事独坐搜默藁放笔有新功无人与倾倒不知新恨多但觉旧愁少石鼎倚残炉茶烟看清袅明朝寻酒钱折简唤诸老【野树一作远树】
东莱诗集卷一

[book_title]卷二
钦定四库全书
东莱诗集卷二　　　　宋　吕本中　撰
山阳宝应道中与汪信民兄弟洪玉父杜子师张益中日夕过从自过高邮不复有此乐也因作此诗寄怀
日日南风沙打围挂帆端为故人回长空渺渺水无际远树冥冥花自开疾病久辜鹦鹉杓江山稍近凤凰台月明雪霁山隂道尚想王郎乘兴来【李太白有鹦鹉盃鸬鷀杓二物名虽异其用则一也故得借用亦以发诸公一笑】
春日
春风未雌雄尊酒自贤圣燕巢楼阁间莺语花柳静
知止歗傲轩
贪夫九鼎犹不足渊明一轩长有余人生趋向等天壤鸱吓腐鼠猜鵷雏中郎妙处世不识风期自与常人殊开轩便有千载韵友葛天氏无怀徒坐看松菊换时节兔葵桃树纷荣枯五年却走各南北千里怀想空烦纡双鱼沈浮久不至三径寂寞今何如文章潦倒付丘壑疾病蹭蹬思江湖何时共坐北风里烦君小摘园中蔬
暑夕乍凉二絶
三旬埃郁得清风领袖犹飜汗摺红已是梦清无俗梦更移凉簟月明中
暮蝉萧瑟下斜阳已似茅檐气味长团扇未须忧弃置竹奴犹可助清凉
寄知止二絶
少年乐事未全谙疾病侵凌已不堪尚喜步兵频入梦梦中犹复似曹南
竹林还往风流絶剡县交游气味踈今代高人多惜费千金未抵一行书【去秋知止与石子皆许见过已而俱不来】
游北李园三絶
雨映烟笼万竹蟠枯条高下不堪看非干秋後多霜露自是芙蓉不耐寒
去马来舟絶往还此中情味却相干明年知是明寒食待约花梢月下看
壁间诗字有凝尘庭下梅梢又作春独有城南【缺】教授当时同是看花人
游北李园
小径纵横出紫苔绿隂高下缀黄梅榴花却是多情思留宿薰风未肯开
寄李怤去言
东南之望庐山英李郎落落奇後生凤凰麒麟在郊薮芝兰玉树生阶庭文章初如滥觞水行见万里通沧溟汪侯爱君笔不停谓君诗似秋风清世间儿子甘缩手苏过赵柟俱抗行少年才气乃如此後来定是贤公卿伊昔先朝文物盛君家诸父当朝廷外兄复是不世才奇祥异瑞相辉映翻云覆雨十年後昏昏醉梦须君醒我生未壮日向衰疾病侵凌心已灰眼中之人不易见千变百技常追随诗书深藏半鼠矢笔墨高卧封蛛丝功名已矣付公等田园肯放吾先归
赠汪莘叔野
汪子宦不达四海漫声名有弟极磊落气宇和而清三冬文史足十年书劔成出言见瓌頴府库森五兵於身则已拙泛如池中萍?肥置度外辛苦抱遗经乃知佳子弟必由贤父兄念子初来时我方疾病撄相从四寒暑所历不可听昏昏醉梦里得君时【缺】醒拥炉共残火软语当盃铛君亦不我厌为我双【原缺二字】勿云躯干小气吞横海鲸悬榻念文举开迳忆渊明二子风流远感君兄弟情穷通有时节此士尔勿?
新冬
西风吹禾黍落日在陋巷杖藜访新冬霜树眇空旷人烟村舍西行旅古原上晚山晴更好秀色常在望居闲得真趣日欲就疎放岂惟憎俗徒庶自免嘲谤东邻酒初熟清香乱盆盎径须骑墙头挈榼献穷状吾生足羇旅久病非少壮银杯多羽化布帆且无恙虽非陶潜隐不负徐邈畅【多一作惊且一作保】
赠谢无逸
君不见城南千树桃君不见涧底百尺松松生偃蹇卧霜雪桃李一笑随春风百年涧底终自若桃花犹得暂时红呜呼志士每如此衡门高卧不见用心虽无瑕饥欲死
赠张若虚
病忆江湖去书无尺寸工平时窭人子忽是富家翁活计呻吟里交情梦寐中独於张处士相近数过从
赠信民
五年客符离端坐受贫病从来疎出门今乃懒成性官多豪富郎分明与时竞取醉不论钱定无尘生甑岂但相娱乐颇复自贤圣汪侯虽官居笑语怯【原缺二字】折腰衆人後琼林自辉映背後足官府眼前谬【原缺二字】偷闲过草堂遣兴眯眼浄虽非醉红裙清谈却差胜秋高数能来勿厌阻泥泞
又
符离之民难与居五年坐此如囚拘比屋生涯但剽劫诸生学问只乡闾南邻经年不相见北里虽见复粗疎窄衣小帽走尘土也复生貌施襟裾对此自然忧气满疾病日益何由除君不见图经所记又可哀此州自古无贤才
探梅呈汪信民
缟带银杯欲着尘小园幽树已含春风流王谢佳公子臭味曹刘入幕宾细朶定无泥土涴暗香犹带雪霜新剩摩枵腹搜奇句去恼城南得定人【泥土一作尘土】
奉怀张公潜舍人二首
顔子置身陋巷屈原放迹江湖何似我公归去马羸不厌长途
腕中有万斛力胸次乃千顷陂字画顔行杨草文章韩笔杜诗
荅无逸惠书
三年读书少余味灯火可亲病为祟谢侯好事怜我穷时遣双鱼问憔悴交情乃似亲骨肉学行坐越诸公辈胸中万卷书屈蟠少日力战登诗坛下帷【原缺二字】谢俗子冻吟不管儿号寒只今食粥已数月千虑百忧烦笔端高才本是栋梁器苦语终无儒生酸乐章短句又清絶陶写万象嘲江山江南草木不得闲问君何为愁肺肝十年行坐想风采千里魂梦劳追攀我无良田归不得忍穷气味君应识囊贮未了岁寒计学道空愧琳与璧交亲零落半鬼录白日?去真可惜终朝拨火煮芦菔南山之南待君吃
寄知止才仲
一门?父到卿好中表弟兄惟尔贤往事关心空自语新诗好句与谁传溪山已近堪投老文史虽穷莫取怜仲弟墓头今宿草为渠先赋补亡篇
寄张益中
五年望张子兀坐四壁空今晨千里来如热濯清风笑谈不改旧怜我衰病攻斯人旧豪气颇似陈元龙只今更省事终岁两頬红何知珊瑚树却倚尘埃中晁侯夙所敬见渠如见公网罗枝出脚远逐冥冥鸿同会得玉郎敲门夜相从殷勤一盃酒目送西归鸿人生少如意此乐难再逢君家老季鹰高韵留吴淞风流远孙在一櫂何时东不嫌道里远为我略从容
元日赠沈宗师四首【大观三年真州】
东家起传觞西家起相唤我亦了新诗成此奇一段念无毫发益但见日月换出门语沈郎造请我亦漫念昔从诸贤关汪老耆旧是事今则无斯人亦难又尔来见公子却立两公後不倦以终之可以为子夀沈郎固可人好善乃天性迹随万事远心与一物定萧然四立壁笔墨自温凊更持孟贲勇少折楚士胫君无绮纨气我有氷雪容相期五石瓠共济万里风江山秀句在内子空洞中还身视尘滓当有一日功
梅
南雪看未稳北风吹已残才堪十年梦不称一生酸日月方回首风霜与凭栏迟明出谢客顿觉帽围寛
苦隂
破臈冬仍在逢正隂更频寒流未解冻雪意欲妨春畏病还疎酒逃寒懒见人郊东小桃李还是一番新【还一作别】
赠浃上人
一庵便送渊明老四海共传摩诘诗本自妨人枕边梦不能陪汝劒头炊交游大半饥寒里疾病中分少壮时西寺木鱼东寺鼓三年三见浃闍黎
正月十二日夜作
春来消息未真传久负蒲团一味禅灯火侵寻作佳境氷霜偃蹇过新年江声悮落三更雨野色遥看万斛船咫尺风光不相贷忍令好语到愁边
咸安公主
汉朝公主歌黄鹄秦地佳人唱柳枝想见云车度沙漠一盃湩酪酹明妃
明妃
秦人强盛时百战无逡廵汉氏失中策清边烽燧频丈夫不任事女子去和亲君王为置酒单于来奉珍朝辞汉宫月暮随边地尘鞍马白沙暮旃裘黄草春人生在相合不论越与秦但取眼前好莫言长苦辛君看?薄儿何殊异地人
正月十三日河堤上作
雨着河堤柳着烟小楼灯火又今年东风不与行人便留滞长亭十里船
昨日晚归戏成四絶呈子之兼烦转示进道丈
疎灯欲尽渔商市小雨似开桃李顔一夜檐声鸣瓮盎无人知我坐蒲团
卧疾江边久未回懒随儿辈走尘埃天公尚有余情在肯放梅花自在开【疾一作病】
春愁故故妨人乐旧藓新苔不暂晴想见江郎闭船卧满川风雨报天明
晁卿白发风流在肯伴香车作夜遨借问典衣充戏责何如沽酒唤吾曹
上元夜招沈宗师不至闻已赴郡会作二絶戏之
灯火满城公不来为公雕句洗尘埃春愁不到城西寺更约梅花缓缓开
白酒红灯称意春知公未免踏黄尘绳牀好在休相忆输与琅琊浃上人【白酒一作渌酒】
浃上座求枯木庵诗戏成两絶赠之
枯木庵中浃道人百年无影卧轮囷未须特地通身去放取枝条自在春
前身石霜後身浃如印印泥风去尘认得当时侍者意无人知是密庵人【密庵人一作吕居仁】
正月末雪中小酌
柳着河氷雪着船小桃应误取春怜牀头有酒须君醉又废蒲团一夜禅
次韵张生
密庵居士渠不识齿发则衰心未然樽下不知公子贵酒中差觉孟生贤已吞舌本三千丈却住人间五百年触忤风光君莫怪棒头无地可逃禅
追成旧作
满江风月一船霜无计留君只自狂灯火隔帘香隔坐无人知是竹枝娘
久不得才仲书因成二絶寄之
望大赵书如渇骥忆老汪胶无续弦看徧江南与江北小屏微雨是斜川【小屏画渊明孟夏草木长诗】
病去诗无一点尘亦知摩诘是前身怜君更似西江水合伴倚松庵里人
晚晴
斜阳入花柳浑欲不胜情春事乃如此病躯安得平尚堪冲宿酒复作快新晴荒檐足乌鸟莫厌晚来声【安得平一作殊未平】
连日与一上人会话密庵清坐附火乃有山居气息因成
春风吹茆檐落日半花柳余寒盛气来佳辰为谁有公来但默坐有味皆可口端如列鼎食衣被以醇酒烦言不知要实自费斗薮南泉山下人了不计可否山柴晚复焰当为一举手荒江甚泬寥此味亦长久不嫌薰病眼重当为公取
一上人屡言琅琊南塔之胜予盖乐之而未能往也
二顷良田一亩宫好山当自属林公须君留我卓锥地安听飕飀万壑风
夜坐有怀
西还岂不好本自乏周旋道有鲁一变岁无官九迁疾风惊半夜恶况极今年咫尺沙头路犹堪着钓船
晚春即事
春色不自惜晓寒摧折之残花带雨去薄酒信风吹尚有寻行债初无了事痴论诗得奇味当使阿戎知
广陵道中寒食日
风雨属连春事休碧鳞三尺荐行舟短墙不见桃花面付与长江自在流
南来消息不真传正恐相逢却未然何处青帘足沽酒粥香饧白是今年
就甯子仪求酒
鼻息咈然君莫惊饥肠渠自作雷鸣须公一勺羔儿酒伴我夜窗听雨声
东莱诗集卷二

[book_title]卷三
钦定四库全书
东莱诗集卷三　　　　　宋　吕本中　撰广陵【借韵戏用文潜体】
往来六十里各是一江郊柳色团涡岸春风扬子桥好山当断岸野鸟度空巢一任雷塘路暮天风雨号沈宗师甚喜江梅而微贬酴醿因成一絶
淡绿衣裳玉作粧好风凉月自相当沈郎笑汝多情在不似江梅满意香
劝张李二君酒
张侯好诗如好色不敢为主而为客李侯好酒如好诗心虽甚壮无人知两侯风味俱不恶如芙蓉与木芍药午窗留客看笔快晓枕无人犹睡着广袖渐变天宝粧大字不作元和脚世人讥笑乃其分政是仍叔之子弱病夫坐隐无所求荒檐断雨鸣春鸠炉烟未尽消百忧恨不缓带从公游何时清江横小舟与公一醉荻花秋却来密庵参牧牛
庵居
鸟语花香变夕隂稍闲复恐病相寻正应独有江山分素自都无廊庙心堂上老亲双白髪门前稚子旧青衿儿曹不会庵居意古涧寒泉疑至今
小园即事
千花老无踪衆草来可喜欣然得幽寻我亦病良已飞飞两蝴蝶不悟尘士里禽声甚可人亦似相汝尔人生贵惬志不必须甚美三年白沙诗已费千幅纸问君何所乐赤手费磨洗短屏看远山心作千万里此岂画者功实自一念起君当如是观在此不在彼
登舟
夜雨晓犹滴怒风晴更吹已无行役念宁有别离悲舟楫三年路江山一月期东庵旧还往不废百篇诗
张椲秀才乞诗
白莲庵中张居士梦断世间风马牛风尘表物自无意神仙中人聊与游【张旧与前辈名士往还甚衆】澄江似趂北城晓苦雨不放南山秋君当先行我继往向吴亭东留小舟
效古乐府三首
君住长江边妾上长江去长江日夜流相思不相顾【住一作家】
长江日夜流妾心终不改谁谓江头人相思不相待东家石榴红西家石榴紫俱是一种花同生不同死
读太真外传
上尽马嵬路东风吹旧京乾坤已新主草木自秋声锦韈千年恨皇舆万里程宁知挽船士亦有别离情
简甯子仪二絶
只恐老去被花恼更欲忘忧须酒浇何似山堂病居士闭门高枕过春朝
新晴欲上南楼月柳可藏鵶水蘸墙无限客愁芳草里不知风雨阻斜阳
书寄浃上人
胸中无一毫事笔下有千斛力走徧江南江北山满堂禅和不相识
呈愚上人
不能归续侍中貂遂有声名伴老饶万里更行看騕褭一枝才足赋鹪鹩诗囊磈礧君其漫药裹侵寻我亦聊举目云天尽新语殷勤收寄一牛腰
赠浃上人一上人
君行南山南我在北山北不闻浴鹄白但见染丝黑老境欲埀埀快意须得得孰知百雉坚而有一日克浃如涧底松纵老终不踣一如云间鹤不复可覊勒我如千里风遇此两鸿鹄明珠脱氛翳晓日破昏塞宿障不尽除胸次犹笔墨君看说诗口乃是拔山力冷霜卧偃蹇岁月饱封殖谁能窥藩篱未易得阃阈政当歛光芒不必须缘饰相从无何乡败衲依破裓更令好事人妙语添一则【政当歛光芒不必须缘饰一作政当磨其锋共埽烦恼贼】
雨後月夜怀沈宗师承务
雨云揽江色偃蹇破昏睡千花闭红紫妙见一室内披衣行夜永明月在船背微风过萧瑟古柳立苍翠翛然一蒲团坚坐覔诗对我生无南北所到意趣遂孰知十年游保此清浄退颇念城北人结友老杉桧漫随长铗归甘作短檠弃出门万里涂已驾安得税何当持被来把酒相就醉【闭一作开】
秋夜示李十
晴鸠不时鸣雨鸠不暂歇相去跬步间屡见屐齿折寒泥拥衰草秋扇罢残热今晨好风景稍贷屋头月清光冷相照玉艳满金玦唤客坐前窗文字相澡雪殷勤傍诗律未暇了麴糵澜翻谈经口邂逅如意铁我歌君辄书字字有行列不须陛枑严但要兵卫设譬如南山石瑑齿当井渫真成一战覇未可三鼓竭人生各泾渭世事亦滕薛高堂食肉人两马方踶啮何知緼袍底犹有不安节
中秋日沈宗师约游城西泥雨不果因成四十字兼寄赵才仲
遂阻城西步兼怀霅上游长风掠归燕苦雨应鸣鸠月向谁边好寒催社後秋传杯有新韵能忆老兄不
桃花菊
嫩粉殷勤换浅黄郁金丛里见新粧已翻百叠红衣润更沐九回沈水汤
九日晨起
渐歇殴蚊手真成把酒天长河印晓月老木聚荒烟了了江山梦区区文字缘南堦两三菊极意作今年
王氏郊居
江山处处好落日极登临雨续蔬畦润风吹杮叶隂客船频上下水鸟故浮沈尚有南飞鴈丁宁可寄音
对菊
稚子寻花莫漫狂已知衰疾负重阳新霜有意留青蕊更放残枝十月黄
雨後至江上有怀诸子
落日满寒雨长江收夕霏定知聊复尔敢望不相违野鸟晴相唤残萤晚自飞殷勤两山口好为放朝晖
登南楼
疾风吹沙不成雨十日狂隂倒残暑江头树木半焦枯不厌潮头洗尘土南楼反照千丈红落日却在洪涛中舟父渔子莫惆怅更借朝来东北风
岁晚作
南山雪云千丈高北山晚田无寸毫富儿巨家饱欲死笑我陋巷长蓬蒿道人坐稳忘作劳百念解纵如埀櫜但当折简唤我曹并坐择蝨烦抑搔笔力可借秋江涛莫学人间膏火熬
吊古塚
荆榛闭莽苍千岁一孤坟生则无是叟死应冥漠君略无他日念唯有不堪闻想得西陵道荒台亦暮云
奉送子之还京师
日月老投闲文字今削迹便然腰十围欲吐喙三尺颇怀平生友相就语肝膈诸江好兄弟夫子眉最白词林三二公子实门下客布帆千里来许我间宾席阶庭出兰树户牖照圭璧诗如驾高浪万顷随笔力宁为首阳饿不作嬖奚获乃知工语言要是饱糠核茫然李杜坛未免陈蔡厄出门观善阵歛手避勍敌澄江揺夜霜岁晚见沙石钗头罥蛛丝即有梁宋役士生多艰虞道远自古昔相期逍遥游不计天地窄名声了三黜谈笑供百谪别君为此言可当绕朝策
外弟赵才仲数以书来论诗因作此荅之
君才如长刀大窽当一割正须砻其锋却立望容发平生江海念不救文字渇茫然揽辔来六骥仰朝秣病夫百无用念子故踈阔未能即山林颇复便裘褐前时少年累如烛今见跋胸中尘埃去渐喜诗语活孰知一杯水已见千里豁初如弹丸转忽若秋兔脱旁观不知妙可受不可夺君看掷白卢乃是中箭筈不闻铁甲利反畏强弩末舆薪遵大路过眼有未察君能探虎穴不但须可捋【才仲佳士也年十七八时随其父演在定州子开及晁四诸人比其文柳子厚】
过子之泊船旧亭
江郎泊船处草径不胜秋客里终年别春前万斛愁山横采菱口月满望江楼政可梦春草莫令吟白头
望金陵偶成两絶
台城南望入斜阳尚想能诗玉树郎乘兴风流莫相笑眼看直北走雷塘
雷塘别有风流坐可作南舟两日行江水自流春自好不知芳草为谁生
烹茶
水光欲尽瑠璃影玉色初浮翡翠斑便觉麴生风味好小炉新火对蒲团
西楼
小院无人日自长隔帘时有芰荷香客游未作安居计更借西楼一夜凉
寄信上人
笑语三年别舟航千里淮新霜变草木好雨过风霾万事不如意一生常好乖何因伴明月特地入君怀秦处度与一上人同宿密庵处度为一画断崖枯木
小庵无客亦无氊遂有高人借榻眠一夜西风撼枯柳不知春在石崖边
寄谢无逸并汪叔野兄弟
老谢风流绿绮琴小汪兄弟亦南金文章已悮半生事江海略酬他日心好酒不当愁偪仄旧书差慰病侵寻平生恩义伴宫老断绠寒泉百尺深【汪信民没方数月】
月下
白鸥笑汝不能饮澄江恼人勤作诗可惜南楼好风月只无春柳对琼枝【汝一作我】
刘穆之
金柈一斛贮?榔戏调儿童走欲狂不谓林间有元亮念公时在酒中藏
戏赠浃上人
忽逢邗沟道人浃如见锡山居士秦问着世缘浑忘却知公不是个中人
喜章仲孚朝奉见过十韵
苦语不难好旧交今则无但能留客坐已胜折腰趋只有连根煮初非满眼酤苔痕记拄杖雪影傍跏趺语道我恨晚说诗公不迂丁宁入汉魏委曲上唐虞历历有全体匆匆或半涂真当置度外不敢望庭隅日月换新岁江山非故吾他年佳句在与画密庵图【山谷论作诗法当自舜臯陶赓歌及五子之歌以下皆当精考故予论诗必断自唐虞以下】
观甯子仪所蓄维摩寒山拾得唐画歌
君不见寒山子垢面蓬头何所似戏拈拄杖唤拾公似是同游国清寺又不见维摩老结习已空无可道牀头谁是散花人堕地纷纷不须扫呜呼妙处虽在不得言尚有丹青传百年请公着眼落笔前令我琢句逃幽禅异时净社看白莲莫忘只今香火缘
寄朱时发
菱桥脊梁硬如铁天下拄杖打不折倒骑佛殿出三门南头学来北头说昔苗未生今作米更判阿师三尺觜公但吸尽西江水莫怕庭前簸箕尾【簸箕尾事出小释迦录】
寄頴昌诸叔
身如许县老聋丞心是江湖版下僧万事聊凭曲肱梦一尊时近短檠灯旧游可数终难又恶况虽多不厌曾尚忆少年情语否夜窗相对发鬅鬙【心是一作心似】
谢人送琼花白沙人谓琼花为无双花戏成两絶
凝尘欲满读书牕忽有琼花对小缸更喜风流好名字百金一朶号无双
断肠风味久难寻尚有名花寄此心折尽长枝已春晚只宜凉月不宜隂
观甯子仪朝奉山堂诸石三絶
个中真味久难忘但觉人间万事忙今日为公留不得剩分诗思入山堂
向人怀抱终何有过眼峥嵘得暂醒更唤秦髯与湔祓为公题作小南屏
知公心似山堂石悮落人间几案间今日风光已相负看朱成碧未能还
十一月五日与才仲弟相别于白沙东门之外怅然久之不能自释乃知谢安石作恶之语不为过也因成八诗奉寄可见别後气味亦可并示京洛间亲旧也
终年想顔色未有食顷忘君宁不我念苦畏氷雪妨斯文百战罢阅士如堵墙孰知五湖口一苇可以航君才不长贫太阿之在匣故知谗慝口不受龙象踏此道有从来肮脏端不乏相期瓮头春夜语重一呷盛欲与子谈乃复为此别怱怱得余欢把酒到耳热人生不如意肝胆有楚越何知若人胸中有积立铁伯姑无恙时令我与子友周旋以至今各是遗种叟文字重声名于身亦何有还书问两弟是事君识否妇如先姑贤儿似乃翁好识君相与心见我亦倾倒频年作离情悟赏到丘?卜邻洛水阳此语当在早低头拜东野未厌擿抉穷停车问缩酒不讣牛马风胸次絶尘滓欲与秋水同斯人未遽远当在阿堵中往者汪信民爱我不自胜以我如古人得与子并称若士不复有斯言当伏膺期君极膏沃更作无尽灯锻以百链刚淬以万里流闭门待强敌忽见天地秋以石投水中万岁终不浮堂堂倚松老于今忘百忧
东莱诗集卷三

[book_title]卷四
钦定四库全书
东莱诗集卷四　　　　　宋　吕本中　撰山水图歌
君不见南江老龙夜不眠令我破屋开青天千岩倒壁卷角上一榻却在洪涛前又不见江头古木一尺围猿猱接手悬高枝雨中寒芦披靡去天际风帆先後归陈生故是可怜人笔虽未到心已亲南村北村渴欲死怪此一室无纎尘郑?祁岳不解奇韩干画马空多肥万里咫尺君得之更看湘江雷雨埀【陈生欲画湖湘图】
庚寅年正旦郡中客次作
晓霜挟雾入寒厅四座伊优不暂停剩欲禅房作新岁念无余沥到空瓶诙谐与世聊从俗啸傲他年可乞灵更为旁人住俄顷坐间愁杀两螟蛉
题李伯时维摩画像图
老松搀天四无壁小庵不劳容一室野竹入户芭蕉肥下有无言病摩诘文殊妙对亦未真身如浮云那得亲惊倒同行问话人彼上人者何所云龙眠好事笔有神不避世间狐兔羣埽渠胸中千斛尘多口阿师闻不闻【扫渠一作洗尽】
遣怀三首
何山不堪隐何家不可居古来子华门亦着荷畚夫荒田脱积雨未免供晚租今日视昨日但见有不如故人劝加飡老亲怜嗜书宁知毛锥子不可一日无【一作一日不可无】
秋风袭残暑忽过江上林旦日扶杖来不见十亩隂蔬畦甚寂寞亦受霜雪侵念此不常好如我宿昔心涛头落崩岸野鸟助讴吟潜鱼着沙底避网冬更沈【袭一作鏖】异时忘言人马鬛今宿草生平不如意欲伴寒木槁遂令藜苋肠更尽组绣巧三年对空案诵子诗可饱从来文字工不解顔色好相逢期後身再访西院老【谓信民也】
符离阻雨
东风吹船窗未晓天复雨篙师促添缆卧听泥??不知城北园春事今几许旧游如宿昔花柳默可数邻里先後来颇复相劳苦东家献牛酒西家馈鸡黍感渠长久情愧我无所取汪侯哦诗处积水败环堵念此不忍行不但出入阻七年此端居畏病如畏虎故人饶与黎此老可出语
伍员祠
伍员庙前一丈碑上有野鹤双来栖水云杳杳凉去远风雨冥冥秋到迟江花相趂野花发旧燕不随新燕归大夫遗恨竟何许楚越勾吴今是非
东园
垢污久思出江山秋更新荒田拆龟兆老桧落龙鳞风月犹堪夜蒲莲浪作春篮舆亦乘兴实自厌冠巾
寄琦监院
往时济阳晁公子今日灵岩琦上人千山不碍一月晓北树忽见南枝春个中有味渠不识底处无情公得亲不知碧眼之面壁何如魋顔西入秦
即事戏荅季一
斜阳着高柳环堵半黄昏小圃三年旱荒池一尺浑粗知诗有味宁使妇无禈不信晁公子犹招楚些魂【季一诗云思与诸公论人物试凭清议赋招魂】
湘竹
小雨催寒入夕曛湘江风味可怜人斑斑玉泪无时尽袅袅金梢别是春
有怀宿州城北因作诗寄才仲
宿州古城城北隅雨罢晴开如画图杂花乱蕊未须道白杏一枝天下无香风袅袅入短袖明月萧萧随蹇驴二年不复见此乐清江万顷正愁予
示沈宗师
十日儿号不出房残梅犹在小瓶香沈郎唤客煮汤饼政恐匆匆未得尝
九日狂隂一日晴落花飞絮作清明与君擕手南楼去共听长江月下声
夜坐戏成两絶呈廸吉宗师二友
夜?灯火着新寒喜见蒲团一味闲纵有好诗人不要却须还与槛前山
疎帘欲上梧楸影远枕微闻盆盎鸣甚欲分身就公宿只愁尘土变江声
戏成两絶奉简章仲孚兼呈宗师
日日勃鸠相应鸣年年春草趂愁生道人不怕氷霜面又作南舟十日行
沈郎爱客如爱酒章子问诗如问禅肯共寒炉拨残火共搜佳句作新年
老松
奉君以绿绮琴报我以双南金盃中琥珀不须尽听妾一声行路吟君看庭前老松树上有杳默不断之清隂墙低未碍髯发古岁晚不辞霜雪侵东园桃李自妍好与君百岁同此心
扬州雍熙寺纳凉
高楼有余凉但见旗脚动鸟语檐角来仰听风响弄江山旧还往草木老宾从平生一笑适可得万钧重翛然六尺牀更许佳月共
访张监秀才兄弟
眼看霍霍万钱食便就怱怱五鼎烹何似张侯五兄弟闭门相对饱芹羮
邵伯埭路中
行前蒲柳後鸥鸟乃似白沙之旧居忽见云天有新语不知风雨对残书往来河树几倾盖上下江船如贯鱼更与河山结香火夜?重枉故人车
寄周司理
日月走匡勷舟楫卧烦暑凉秋在万里客子安得语周侯磊落人怜我自熬煮殷勤半月留可得一笑许别来今几日坐此百里阻清风不时来晓月仍半吐卷帘看修竹忽似对眉宇人生行乐耳舍此皆自苦终期卜隣归重听对牀雨虽无呜呜歌亦有坎坎鼓
山光寺前泊舟值雨
?雷唤小雨忆在白沙时绿酒留连醉红灯?次诗好风那复有凉月自相随独上山光寺清歌无柳枝
步月有怀
平生最爱花梢月可与青楼一等看病去老来浑忘却晓?晴日上蒲团
扬州留一上人
日日东风吹客衣小园春在掩芳菲残花过雨飘零尽好鸟穿林自在飞往事虚成采薇瘦故人频有食言肥知公未厌西行晚且伴江船缓缓归
送一上人之京师
东风吹云十日雨卧听城头打衙鼓道人远自山中来共坐南窗濯泥土自然高韵到羲皇岂止微言变齐鲁万牛回首不震掉一叶横江且掀舞未能入水?蛟蜃尚欲投戈代貔虎念公守此非一朝木病磈瘣无枝条已尽千峯西岭雪更梦八月钱塘潮京城尘沙深一尺是中莫留公履迹权门噂????儿女笑我一思之不能食片帆无事早归来为公一洗山中石
拟古
狡兔死三窟老松坚百寻物生各有愿共此分寸隂荒城六月旱长江三日霖稻苗不遂死幸无蟊贼侵皇天不私覆一语销百壬先王典刑在落落传至今愿以小人腹而为君子心
寒鸡不能晨苦雨自朝夕上为云雷巢下乃龙蜃宅坐怀隂外天缺月挂残魄少来可喜人牖户陈玉帛平生千万言略省二三策牛山所种木日在斤斧厄念君十年心使我双髩白
潘邠老尝得诗云满城风雨近重阳文章之妙至此极矣後托谢无逸缀成无逸诗云病思王子同倾酒愁忆潘郎共赋诗盖为此语也王子立之也作此诗未数年而立之邠老墓木已拱无逸穷困江南未有定止感叹之余辄成二絶
漫营新句补残章寄与乌衣玉树郎他日无人识佳景满城风雨近重阳
好诗政似佳风月会赏能知已不凡万里潘郎旧乡县半江斜日落归帆
寄李商老
竹不可一日无酒不可饮不醉平生嗜酒爱风竹此意不许凡儿会南来经年饱尘垢袖手甘随百夫後文章漫作无功身只了儿曹补?窦黄沙障日江漫流青山唤我十年旧忆昔泊船鹅翎口把酒遥为故人夀只今身在心已老千岩想像灵芝秀君家兄弟固不凡解挽二友勤相就中郎卧病过春晚昔则酒狂今诗瘦山房大名不坠地诸老风流未宜弃老桧参天可乞盟粢食鉶羮乃无味如君高韵千载同可更托身三数公丈夫劲挺要长久百万叩关一夫守胸中江海不须道此流何必计升斗眼前勃窣诉二友听客所为公絶口
雨中作
咄咄真成梦悠悠复未知宁为牛背语不作劒头炊雨挟秋声乱江含暝色悲故知无事饮犹胜顷来诗
示内
贫贱不可忘富贵安足羡我生未三十种种厌贫贱宦情肱九折老味金百链稍回功名心来结香火愿平生所知人久已焚笔砚是中无真实不在儒术缘有如退飞鷁更借逆风便病妻颇痴絶可与共开宴小女真吾儿语学春鸟啭初非本来有且作梦中见君看手捉鼻絶胜扇障面他年从我居同入隐士传
寄外弟赵枏材仲
长年更多疾念尔不能忘梦去关山静书来道里长形骸且憔悴草木自苍唐古县疎还往微官絶簸扬颇闻能吏事仍不废文章客舍襄江下人家筑水傍屡成千里目虚断九回肠我老知无用身闲欲半藏预愁章服裹仍怯簿书忙事业烦诗卷生涯在药囊得非嵇叔懒宁似次公狂野桧多鳞甲寒松半雪霜高天一鴈远小径百年荒每惜朱丝断空怀素锦张旧交浑潦倒此语更微茫欲判五斗米先寻百本桑残羮得共啜薄酒要同尝匣里出鸣劒眼中除眯糠未容窥突奥虚自倚门墙指点飞鸿路何人识故乡【一本自野桧多鳞甲寒松半雪霜下云直须守岁晚莫羡踏春阳夙受祖师印得游夫子墙直言无异理未学故多方必若险烦感先能起仆僵君才可办此吾说未应亡匣里得明镜眼中除米糠高天一雁远小径百年荒每惜朱丝断空怀素锦张马难逢伯乐麟有遇鉏商却倚摩天刃兼除治水航旧交浑潦倒此语更微茫欲判五斗米先寻百本桑永无南浦送频受北风凉想弟眉宇好见兄筹策良残羮可共啜薄酒更同尝黾勉初无害衰迟却未妨时寻二三子同看亿千场指点征鸿路无人识故乡】
京师赠大有叔
尊酒相逢十载前绿发红顔俱少年尊酒相逢十载後皮黄肉皱俱白首叔如鸿鹄但高飞侄似麕鼯更深走南来行李初一逢长安旧第冰雪中闭门不识故人面豪气直欲?元龙平生为道不为食少小所期皆目撃何时相就过江南同访曾游旧泉石
寄蔡伯世赵才仲
我恨不识鹿门公蔡郎心期千载同不随吏部曹中板去赴长芦寺里钟
一坐十月长江滨自君之来心转亲还书起居清源君人间纷纷何足云
同行者谁平原孙于我不但骨肉亲谁言不为桃花去只爱江山亦可人
二子逃禅不计年江湖重去水粘天直饶透尽三关语到底终成百漏船
木鱼光里两蒲团意气与我平生欢尽底告君君不会空得痴人寻笔端【两蒲团谓愚璧时诸人争收璧书】
寄范子
范郎平生万人杰只今未免儿号寒三江五湖在胸次琨玉秋霜看笔端旧疾只令肝肺热春风欲开桃李顔待约南江今夜月与渠万里报平安
春风
春风随长江一日行万里萧条起岷山歘忽度扬子江南千酒楼春风楼上头金樽开翠幄青帘吹客愁长堤二月暖寒溪千古流纷纷桃李花处处作芳华不见梁间燕空悲王谢家
听琴
君不见龙门之下百尺桐漂霰飞雪愁寒空何年班尔落君手小?伴坐歌南风恍然如着山岩里不知身在尘埃中初闻平野飞鸿鹄歘听金盘起珠玉遶坛古树郁嵯峨六月吹霜作寒绿折杨黄华不须道别鹤离鸾尚堪续君不见开元天子醉西都音声十院留欢娱当时临轩奏此曲径须解秽烦花奴乃知恬淡世莫识无弦之趣何时无归家愁厌筝笛耳此声一听还已矣会须流水访锺期试向炉中覔焦尾
雨後
新花欲尽竹当栏喜见空墙野色团稚子乘隂莳兰菊仆夫留水灌莴蔓茶香于汝初无分酒熟逢人也强欢恼乱春光君会否小瓶犹占一枝残
送山伯良佐东归以务道期息涂为韵
荆棘生良心米盐入尘务芬芳老不达岂不以此故人生锥处囊頴末要立露玉壶近青蝇没没自点汚刳心万物表却立看脱兔
临别当一言恳恳念忠告缥囊可取足往结万古好默识古则然愚智同一道远师顔氏子近比伯业操文章有妙斵期子开窔奥
吾诗如清风去留不可期洒然或一来不繋凡子知两郎从我游岂但窥藩篱山房光焰在实藉衆木枝斯言可三复如我清风诗
昔我同学生文字虎而翼仲弟最多才去以六月息自吾失若人每语辄气塞子如求数君慎莫怪蟊贼胸怀但明了几案付尘黑
赠我貂襜褕报以明月珠古来声名人一一行此涂汉中屠沽儿适可曹公奴人生嗜好异至有海上夫孰能识其然饱此万卷书
河水清赠良佐兼寄商老
河水清江水黄南山北山自相望恨君不止白石房与谁同游南郡郎白玉刻佩明月璫如凤四海求其凰道里辽远日月长爽气自足陵朝阳举酒送君君莫忘同晁季一李天纪过沈宗师北庄因成长韵
三年城南居不识城北土但闻玉雪郎去作猿鹤主今晨篮舆来握手相劳苦胜游有佳士洗耳听妙语晴?背云壑落日在环堵晚风生白杨想像原野古断崕悬老木小港聚寒雨却观城市人努力自熬煮畏涂出衽席祸福有未覩杜陵怀壮游无忌笑豪举二者覔真是政恐君未许千秋柴桑翁妙句聊一吐
邮上祈雨
泥龙蜴蜥困追求旱徧淮南二十州寄语天公莫?许少留明月作中秋
清风
清风如君子所至有余情忻然破烦溽有醉时一醒嗟我二三友飘散秋叶零不知城南王何以识我名欹斜左手字劳苦如平生会写登楼赋一吊漳滨灵
学视
学视覩悬虱病耳闻鬬蚁纷然酬六凿万劫费揩洗君看杯中蛇妄想从何起忽然一妙语初无强料理回观积年疾乃是一念使谁能明此心香山老居士
寄舍弟
残暑坠空屋旧书穿破帷才蒙小雨润遽得好风吹逸少每作恶渊明常病羸他乡忆吾弟苦语自成诗
断云
断云西南来好风东北去翩然两无心空中忽相遇化为一尺雪照我庭前路昔者甚可怜今来渺无处故人多勌色留我不少住覊愁动中肠疾病增百虑虚庭着明月皎皎如积素不见乘鸾子空怀旧烟雾
如臯道中
客路三日雨颇知袍袴单长河贯沃野薄酒动新寒晚日鱼鰕市秋风藜藿盘衰顔定可笑不必镜中看
东莱诗集卷四

[book_title]卷五
钦定四库全书
东莱诗集卷五　　　　　宋　吕本中　撰初去白沙再望路中江南诸山慨然有怀
青山如美人浓淡各有态挽之不肯来乃似孤竹隘念无千里风限此一衣带夏木与藩屏不畏炎日晒三年白沙游藉尔寛眼界脱身尘垢中一笑终不坏别君更举酒未了清净债虽无丝竹娱会有诗律快何如少陵翁亦为杜鹃拜吾诗有余欢此语君勿怪
赴济隂留别一公
近别君莫嗟远别君莫惜往来天壤间谁为不相识十年几相别日月虚弃掷见君长江口已作胡眼碧别君广陵城妙语摧霹雳今别知几时复念驹过隙坐成千里阻当有片言益不劝君爱身不劝君强食劝君以勇决万事要努力愚夫之所欣智士之所戚譬如醉而颠亦有傍震虩声色纠纒人万劫困封植本自骄惰生亦以因循得实惟招侮慢岂止碍空寂居然耳目内反务化勍敌谁能深山中弄此无孔笛芳草变萧艾每为长太息如公定不然此语当谩忆何妨膏腴地更论去荆棘君看一壶用亦有千金直
五月五日泊舟北神与关圣功唐充之李元辅作别意殊惘然端午日行次洪泽把酒北望已如异世事矣因念屈大夫之死正是此日慨然有感於心辄成长韵奉寄李民师翁士时来可求和也
麦上蝴蝶飞水边鸂?卧却望山阳城已若一梦过今晨又端午把酒意亦惰风回浪蹙船闸浅沙着柂故人阻情话客子且清坐更念屈大夫是日遇奇祸空余後世名第子只增些宝璐与明月皎皎不受涴固知汨罗沈可到首阳饿还书二三老此语君可和
赠唐充之兼简益中
三年白沙看江山可当中原故人面今来千里逢故人笑谈却作江山见江山故人不相远平生志愿于君满唐侯独立一代无张侯与之来集枯老松本自岁寒外良马不畏长途驱饥年百室仰粟廪暑路六月悬冰壶念昔关汪不相贷视世好爵如机械上书索去不作难云我未了平生债後生少年延颈观诸公故人思一快基本未定天夺之赖有君侯数人在龙媒已远风驭回坐叹四海梁木摧尔来老谢又继往但觉眼界常尘埃长江无津出光怪迥野入夜开风雷此语不诬君可验请君更讨防身劒
夜雨
梦短添惆怅更深转寂寥如何今夜雨只是滴芭蕉
出门见明月
出门见明月入门思故人故人如此月一见一回新明月相见多故人相见少问尔何因缘长似此月好故人在何处南北东西路明月在咫尺夜夜庭前树明月莫亏缺故人莫离别愿月如故人故人亦如月【夜夜庭前树一作宿我庭前树】
往岁在白沙见江上往来祀神者杀猪羊鹅鸭日夕相属也有感於心後至济隂因成长韵当托白沙故人投之庙前庶几神少知自戒乎
今日杀一羊明日杀一猪问神何所乐而必为此欤羊死噤无声猪死足号呼伤哉鸭与鹅闭目颈已朱问神此何负神亦何所?吾知斯民愚非是神所许江船一帆风江田一犁雨民或谢神劳尚使相告语但采涧溪毛足以荐筐筥何须汚刀几而後羞鼎俎于物固无怨于神亦无苦更令呜呜歌时送坎坎鼓
济隂野次
去年骑马古城西雨涴鞍鞯一尺泥今日重来转无绪强扶衰疾遶河堤
毛彦谟容膝轩
黄金为楼玉为梯画旗素锦生光辉不如一庵醉而归倒卧侧立无东西君才于用无不宜会稽竹箭梁山犀贾而不售君不疑亦不自以为珍奇渊明妙处君得之万古一首归来辞一庵容膝君所知不用芥子藏须弥望风怀想三归依眼前有睫见者谁世人纷纷不自治何异羊质蒙臯比见豺而战忘其皮墙头燕雀莫漫肥汝不仰看鸿鹄飞伯夷去采西山薇想渠瘦亦不胜衣不羡汝曹腰十围【一本倒卧侧立无东西下云小窗容膝君所知不用芥子藏须弥君才于用无不宜医无闾之珣玗琪会稽竹箭梁山犀贾而不售君不疑亦自不以为珍奇渊明妙处君得之万古一首归来辞望风怀想三归依眼前有睫见者谁我生甚穷今则衰何异羊质蒙臯比见豺而战忘其皮恨不与子归同时君生于书无不窥文字皆好尤长诗令我琢句相追随墙头燕雀莫漫肥汝不仰看鸿鹄飞伯夷去采西山薇想渠瘦亦不胜衣不羡汝曹腰十围】
济隂寄故人
柳絮飞时与君别南楼把酒看新月月似当年离别时柳絮随君何处飞千书百书要相就思君不见令人瘦念君情意只如新顾我形骸已非旧朝来有信渡黄河鴈足繋书多网罗城南城北芳草多明月如此奈愁何晁叔用得古镜二一以遗法一上人澄澈可爱底水隐然蜃楼突起又作杯渡禅师像翩然衣动正在中流间也一求记于予因为作歌
晁郎高居卧冰雪得此悬空两秋月已将屋角倒魑魅更与人间洗炎热一月团团如扇面一月菱花光掣电怜君囊中一物无意欲分君托方便菱花入袖世莫识空堂夜留疎雨滴天生宝气有期会复恐藏去终无益君行万里寻劒术山精唤君君莫出寒泉百尺傍枮树狡兔九月投霜鹘未须潘谓苦哦诗或自苏公识神物下有禅和不笑人须君一照蛟龙窟
别离行
城头草木日夜黄九月北风天雨霜月色入户侵我牀美人乃在天一方旧游可乐不可忘恨君不随鴈南翔恨妾愧守此空房晓风忽来吹梦长梦中与君还故乡黄金为屋玉为堂与君更笑亿千塲不须合佩双鸳鸯
李念七久不见过二絶
不随残暑退青蝇入眼嚣尘渐可憎静里工夫君莫厌夜窗重对短檠灯
罗襦襟解烛灭後喝雉喝卢人散时愿君莫忘点轩老少小先蒙国士知
往年与关止叔相别甬上止叔见勉学道甚勤且曰无为专事文字间也及今五年矣尚未有所就因作诗见志且以自警也
老关别我时笑我勤苦甚曰吾与子然同此一味静收【缺】粥鱼底笔墨有讥评五年念此语但见日月竞虽无蛾眉斧亦有晏安鸩斯人今何往想作大树?我走足欲蠒始学两鸟噤君看齐声讴何异衆哭临繁红成春条本自其天性风雨颂繋【一作摧折】之不有十日盛人生亦作聊共未免此病乃知钁头通已胜狗脚朕【洞山会下有僧法空具宿命时有通上座者刻苦练行空以水照之知其前身为魏孝靖帝也时衆中谓通为钁头通云】
六月初三日雨後步至城东
凉秋生郊原快雨洒庚伏曲肱访幽睡朝梦不可续开门招此山爽气满岩谷村蹊没衰草古院蟠翠木东行得幽亭小径来已熟下有十里濠暑退万荷绿恨无沽酒钱一醉起枵腹人生要快意岂止寄幽独君看後池蛙声韵故不俗怡然供清欢何必丝与竹
得扬州书
书来每恨日月晚书去还忧道里长但得老亲常健好不辞新岁且穷忙文章已受尘埃涴禅观多为疾病妨趂得残春北归否近箕临颍是吾乡【道里一作道路】
归计未成作诗寄怀
万里田园半有无十年归梦阻江湖文章谬忝声名在气体犹须药饵扶客路因风起舟楫水田无雨卧菰蒲青帘白酒斜阳外不与行人满眼酤
閲旧诗卷有怀
好诗无过亦无功准拟还家赠阿宗会有江山与湔祓且无尘土共从容大汪矫矫云间鹤老谢森森涧底松回首百年俱一梦暮年文采更谁从【且无一作略无】
高邮道中荷花极目平生所未见
绿净红深水不流炎天烈日自然秋只供野父已无计便与行人亦暗投明月不来江北岸好山应在石城头何年得映潘妃步更放君王作意游
高邮遇大热作
南风极炎暑赤日不可傍扁舟在地底浅水安得强坐怀长河氷未尽暍饮状甚憎食案蝇意欲不相让旱苗乾欲死蒲藕秋可望平生投笔手中有无尽藏尔来夜深藏稳着犊鼻上有如三年艾更复加百壮黑云翻日脚好雨终不放雷声无事来殷殷车百两东街暴泥龙西街设铜像利害有不同未易相得丧农夫责催租日夕困大杖那知清歌前把酒有余量
题孙广伯主簿家壁
古木轮囷老岁寒好花无力便凋残秋风只在盆池上但见江湖万里看
赠孙广伯
人皆笑君拙我独喜君直拙则世所无直则未易识昔者中丞公事主以一德从容进退间多士所取则朝廷九鼎重冠冕万夫特尘埃困大路此老难再得至今门下士必以身许国孰知强弩末而有百钧力贤孙後来秀见我好顔色收功却扫中欲任门内责空弮入善阵匹马见勍敌不嫌不识察但恨无此获欲赤莫如丹欲黑莫如墨吾常持此言以辨主与贼苟无牛羊害则有天地塞君能但拙直亦莫忘黑白
与吴廸吉诸人赴晁季一陈塘范园之游因成十韵
春风未寂寞频枉故人车客舍?寒下村烟宿雨余晓红留隐映新绿上扶疎妙墨悬高榜残章得旧书【即所谓白水满时双鹭下】蛟龙忽舒卷草木自清虚渺渺登临地悠悠水竹居只今那复有本自不关渠塘水空遗庙【塘即陈元龙所开今有元龙庙在此塘上】鼍淙亦故墟【园西有寺名鼍淙唐武宗时所建寺边有鼍为水害】同行喜佳士所到即吾庐政恐习池饮风流却未如
送赵季一罢官西归
少年阅人若邮传汉廷公卿日千变故人一蹙便青云咫尺相逢不相见丈夫须髯但如戟黄尘没马渠未识晁侯文采老不闻两耳壁塞目为昏三年刺促簿书里更觉和气生春温谁能种兰生九畹从公不辞堕车蹇氷霜入眼蚊蚋去桃李成蹊草茅远胸中沧海无水旱眼底浮云看舒卷顷来江上几送迎聚蚊成雷公不惊笙竽沸地不知晓公但寒窗延短檠乃知风雨昼窈冥我亦不废晨鷄鸣箕山之下颍水边脱冠便归须壮年诸公先寻买山钱我亦从今当着鞭
侯嬴
游士纵横飜覆手山东诸侯望关走历下邯郸无使来长城易水非燕有大梁宾客旧如云夷门监者未有闻谩将苦语送公子市井屠儿虚见存後来毫发争得丧纷纷小儿夸跌宕不知世有公子牟一生放迹江海上
昭君
冻云霾空风折木乌孙公主歌黄鹄昭君请自嫁单于当时各倚顔如玉露髩云鬟胡地尘帐中谁是可怜人左抱琵琶右挥手胡地汉宫能几春呜呼古来出妇嫁乡曲何曾肯望秦云哭
戏呈外弟赵才仲
赵郎风味春月柳可到阮公青眼边秋水黏天剧空濶晓霜扶月作婵娟北来好句传新鴈一夜客愁如少年安得琼枝更当眼沙头同理钓鱼船
城北别江予之
但觉与君别孰知归兴长乱畦分宿雨老木挂晨【一作新】霜未计缘诗瘦只知如许忙他年风雨夜重约细商量
访晁季一
近人鸟雀昆弟语堆案簿书鳬鹜行是中亦自有佳趣公但徐之渠自忙西风忽来凉月晓枫叶芦花秋意少劝君多饮莫多谈截断中流公更参
吴君求诗因作四韵寄之并简小吴与甯生
文字缚人同束湿吴君不言如坐忘知公胸中有余地万顷亦在一苇航寒梢倒挂夜来雨细草已披秋後霜寄语两吴兼小甯莫因诗律废相望
古劒歌
寒江九月雷殷空落日倒射千山红江头树木半倾倒衮衮不尽洪涛风风中有物如长戟电光忽来倾霹雳雨罢晴开不复知乃是潜蛟倚长石苍皮半卷颇飞动澁藓中开欲跳掷青荧野火下絶水夭矫长烟转空壁天生神物有时出岁月飘流为谁得铜花欲尽秋水浑尚有千年妖血痕向来天地亦儿戏俄顷变怪徒纷纭君不见丰城之来亦不久宝气何为上牛斗
初夏即事
歌呼连墙亦任渠移门宾从又何如【是日西邻置酒会客甚盛】晴堦仰日卧红药野水趂船跳白鱼多病日参篐桶话得闲时近养生书平生不尽幽居兴付与长江【缺】钓车
偶作
鄙夫养病苦不足诸公覔官常有余自是闲人不更事可随云鸟更深居
癸巳自南京过泗上
昔我往矣天欲霜今我来思梅已黄淮山澡雪尘垢面鱼稻埽除藜藿肠好风肯伴客帆远故国不辞归梦长塔中老人莫相笑我自寂然渠自忙
泗上赠杨吉老二首
杯中蛇去无恙醉里诗成有神相逢不及世故长年倍觉情亲
置王坦之膝上着陈长文车中何似维摩丈室萧然一榻清风
题宝应张氏草堂
好风残暑不同涂稳看饥蚊自埽除不谓南轩有佳竹卷帘相对一牀书
学仙行
长松拂云根合抱雪虐霜凌不相到下有千岁老茯苓化为琥珀光自照食之便可登广寒不但无病长少年浮生溷浊那可言和气乃为尘务煎坐看灵药置泥土五味杂置成薰羶岂不闻齐天子黄金丹成不肯仙且贪人间乐不能从汝飞上天惜哉韦郎之妙语一失毫厘千万年
冬日访朱深明博士二首
北风迎马入裘茸来访残炉半日红败屋数间书百箧无人知是陆龟蒙
见公便是倚松老念我不忘担板心万里江山一尊酒主人无古亦无今
东莱诗集卷五

[book_title]卷六
钦定四库全书
东莱诗集卷六　　　　　宋　吕本中　撰初别清源姑才仲弟过楚丘作
前村後村鸠乱鸣梨花点雪柳半青断云忽过楚丘县骤雨已见龙丘亭故人愁绪各南北宿酒别时同醉醒语离情绪乃如此故园可归公不听
宿楚丘怀石子植顔平仲赵才仲
暮行楚丘北适与寒雨值旅舍一尺泥又乏刍秣费故人渺天涯客子初夜至披衣附残火煮茗当晚馈昏昏傍晚枕悄悄入清睡向来谈笑声已若异世事但觉舌本间尚有宿酒味鸿鹄乘秋风意在网罗外强饭无多谈此语敢失坠
发召伯埭二首
柳外鹁鸠相应鸣屋头新月半轮生知公未便为官去且放扁舟自在行
晓日烘?不得眠夹河高柳乱鸣蝉西风种种入愁思更有长亭十里船
余病不能蔬食惧有五味口爽之责作诗自戒
君不如屈大夫夕餐但秋菊又不如顔平原未昼且食粥虽知舌本欠滋味颇觉和气实其腹痴人要盈余椒有八百斛钱有一百屋鼎俎涴腥膻杯盘眩红绿四方采珍异亦未极所欲宁知下箸处但有一饱足坐偿姓命债百死有未赎何如野僧饭晚菜下脱粟撞钟撃鼔坐高堂童奴唱饭来相续竹间新笋大如椽树头老耳肥於肉亦不见蟹躁扰亦不见牛觳觫石郎爱惜韭萍虀晋侯睥睨熊蹯熟以此相重?於君未为福
南山
南山佳有余我病不自得今日饮君家把酒到曛黑秋风浩万顷凉月挂江色对此不能欢何以消偪塞人生少如意百语输一默喜逢佳主人略为解覊勒欢然有余味即此自温克阳春内空洞隐如一敌国世贤首阳饿我爱郑朝穆却怀三年艾未尽一醉力青蝇哄残暑小雨频败北渐须把蟹螯莫讣舟摧抑君看女儿笑终胜官事逼残盃盖余沥慎勿贷鷄肋要看知我真不独观酒德
与诸弟诸李同登塔山愚壁以事不能来因成二絶
李家漾南江漫流幕阜山前春更愁无人肯会西来意且作小诗盟白鸥
道人不来花满山蹇驴出没松声间待约江头今夜月与渠他日报平安
春日二首
春日纷纷一段奇无言桃李任春欺要须及热芦湾去莫看风吹雨打时
谁将旧日狂蜂蝶误入春风桃李蹊咫尺风光不相贷无因乞与上天梯
东园
暂开还落不停枝雨湿东园柳絮稀遥想钓船今夜月暗随潮信与春归
即事
经旬无客事亦少多病闭门身更?我自不能知许事暮江斜雨送蛙声
和李二十七食蛙听蛙二首
膏香未即输鲑菜煎和真同食蛤蜊北人惊叹不下箸乞与韩公南食诗
莫惊朋类多惊爆曾伴中郎鼓吹来今日属官本渠分晚江烟雨閙池台
题秦惇秀才园亭
秦郎重构水边亭髣髴疎林过雨声更唤清泉入屏坐少留他日濯吾缨
别夜
薄酒残灯欲别情暗萤依草不能明悬知先入他年话一夜蛙声连雨声
寄题苏州灵岩
水分西子采香径山是吴王避暑宫可惜同来不同赏落花飞絮晓蒙蒙
呈甘露印老
水满南河月满牀市楼灯火隔秋江无人可会庵前事一夜北风吹破?
璧上人欲行为雨止戏成一絶用前韵
东风不借南舟便细雨?寒锁暮江更想乱山明日路暮天风雨打船?
江口送璧上人二絶
小雨浮江霜送秋晓山晴遶读书楼道人不作当时面万里一帆随白鸥
今日鉢囊南去人当时雕句作新春更知自昔相逢意定是他生骨肉亲
送朱时发
眼底家乡不自归痴人争忍劫前灰直饶古庙香炉去也要披毛戴角来
送甯子仪
洪波奔放不停尘万劫茫茫寄此身毕竟无人会休去满堂栝木不能春
唐张琯书记梁时妇人黄鼎因侯景乱没北齐为小校胡儿所虏生二子後附海舶归闻鼔角得岸乃知是会稽郡鼎先在梁许嫁张固及归固适为剡令求与相见不可乃遣令送之宣城鼎在齐时作秋风曲渡海时又作诗三章琯书称其词凄怨自琯时已不传
万里秋风曲三章渡海诗絶【缺】汉公主略似蔡文姬故国山河在荒城鼔角悲何如覔张固不用忆胡儿
夜坐呈吴廸吉
伏暑不能旱楚天频复隂疾雷冲雨断乱草接江深旧圃可小摘老盆余数斟明朝有倾倒相待沃愁吟
与李夫言诸人分题得之字
人生行乐耳此去复何之酒忆侯公圣月如京兆眉未须夸敏捷或恐胜肥痴不作别离见却忧儿辈知
访秦氏北庄
午日城西路篮舆疑旧寻稻田疎野水草径接秋隂饭忆分盘玉书藏遗子金不须千里目枉费百年心
喜才仲兄弟至偶成四十字
落日下乔木好风来暮船径思投辖饮复作对牀眠寂寂驱愁外纷纷着酒边平生五经笥不直一囊钱
春日
数亩幽畦满小园儿童无事亦嘲喧水揺日影上檐角风送花香来鼻根病去只留花作伴客来常遣鹤应门城南衮衮尘埃里不借春江一尺浑
甲午送甯子仪归洛
异时从公游颇恨相得晚【得一作见】同参长芦禅共听资福板公今三年病我亦百事懒春风广陵城笑语有未欵嵩阳有归【有一作赠】路河水渐清暖岂无一言赠慰此千里远青松老合抱意不在俗眼岂如山上苗共尽白日短一身随药囊万事付茗盌炉烟袅晴?自足了迟缓奈何孔文举苦思坐客满更知苏门公远效嵇中散舟行傥见念此语试三反
读旧诗有感
但闻微雨响梧桐不悟高楼尽日风团扇向人仍有意短檠于汝渐无功悮游兀【缺】形骸外恐堕渊源云雾中剩搅饥肠供好句为君常占一生穷
别後寄舍弟三十韵
还家日已短况此独行情客路三年别秋帆十日程小船擕手上斜柳纵篙撑岸失乖龙蛰窗留素月萦重回召伯埭虚住广陵城破屋仍坚坐残莺只强鸣江犹渺漭去草欲蔓延生水缩蛙蟇鬬场空雾雨横土风沾疟疠民俗混蛮荆岂识排门入鱼无倒屣迎好诗思共读薄酒念同倾枕席烦团扇膏油乏短檠可无道里念或恐梦魂惊惟昔交朋聚相期文字盟笔头传活法胸次即圆成孔劒犹霄链隋珠有夜明英华仰前辈廊庙到诸卿敢计千金重尝叨一字荣因观劒器舞复悟担夫争物固藏妙理世谁能独亨乾坤在苍莽日月付峥嵘凛凛曹刘上容容沈谢并直须用欵欵未可笑平平有弟能知我他年肯过兄初非强点灼略不费讥评短句箜篌引长歌偪侧行力探加润泽极取更经营径就波澜阔勿求盆盎清吾衰足欿?汝大不欹倾莫以东南路而无伊洛声
记夜
残暑薰炙人安梦不得长忽蒙千里风慰此六尺牀高梧舞清影上悬明月光初知枕簟稳未厌尘土忙中宵有臭虫其大如蛣蜣排闼触屏帐怒欲凌空翔熟视不得名但见两翼张本草所不载尔雅所未详夏虫盛百族此物尤猖狂东窗不得睡幸无疾病妨惜哉有知物点汚此微凉人生要更事美恶无不尝悉除粪壤念顿悟服食方去为千丈松凛然冲雪霜慎勿学瓜瓠置身篱落傍
夜坐
广陵城中听夜雨倒牀不眠问更鼓西风万里卷长河徧与淮山洗尘土淮南米贱鱼亦好敢复摧颓叹羇旅重帘复幕嬾相负细字寒灯且如许漫如尔雅注虫鱼更就篇章考齐古粗知俛首受寒饿未暇着意寻豪举牀头有酒不敢饮况复闺门画眉妩故人此去今几时亦有文字相撑拄东明县前济阳路每一梦至犹能数少年不惮道里远平生未省别离苦只今多病须已白尚能呼渠醉而舞田园未还君可恨岁月渐晚吾何取饥虫遶壁不自聊尔独何情促机杼
寄唐充之二十韵
俗事自相促吾生常作难长河已万折险路复千盘坎深藏步岑嶔稳转鞍谁知守樗散略不悮泥蟠末学多乖谬微躯寔控抟小儿成项领烈士吐心肝许下少文举吴中无伯鸾直须识根柢始是极波澜念此欲谁语想公还自寛屡成长劒倚得洗夜虫酸邂逅终年别殷勤一笑欢已除舌本强仍斵鼻端漫直节羣公念高名四海间相期更无事所祝在加餐晚日留残雪春雷续浅寒欲行殊未必坚坐只长叹不厌道里远敢辞裘褐单却寻三语掾重对两蒲团剩欲洗胸次先留倒笔端何须灞陵岸回首望长安
竹西亭
十年走尘土重上竹西亭草木新容态江山旧典刑狂风埽毒暑落月伴疎星认取扬州路荒城一抹青邵伯路中途遇前纲载茉莉花甚衆舟行甚急不得细观也又有小盆榴等皆精妙奇靡之观因成二絶
花似细薇香似兰已宜炎暑又宜寒心知合伴灵和柳不许行人仔细看
玉桧盆榴作队来异香相趂不相猜从今闭向深宫里莫学江湖自在开
饮秦少方家
秦郎家畔一瓯茶何处清凉不是家客子三杯玉泉酒主人一曲浪淘沙
孙量臣约游乾明借秦少方韵见赠复次韵荅之
睦州香火赵州茶走徧丛林不着家今日为公拈出也两桥人语是高沙【僧问睦州如何是自己州云看香火去僧问赵州州唤吃茶去】
春晚郊居
柳外楼高绿半遮伤心春色在天涯低迷帘幕家家雨淡荡园林处处花檐影已飞新社燕水痕初没去年沙地偏长者无车辙扫地从教草径斜
外姊赵夫人智量【一作谅】以良人没祝发感叹成诗
故人前去冢累累为恨为忧未肯归从有青山可藏骨却无红泪与沾衣饶三笑汝参禅误晁四怜渠祝髪非犹胜同侪二三子枉随秋草闭斜晖
代赠
十年流落漫西东想见谢家林下风晋邑自思栾孺子鲁儒空望叔孙通风花已分飘藩外玉树何情着土中纵有春梢堪寓目却无人面与争红
又代赠
略无归梦遶湖湘漫逐微隂出建章月里寒珠一生露镜中衰鬓十年霜逢人莫唱相思调閲世终无却老方想得扁舟北还路断云衰草更斜阳【閲世一作处世】
临川王坦夫故从谿堂先生谢无逸学北行过广陵见余意甚勤其行也作诗送之
王郎别我春已晚索我题诗敢辞懒读书万卷君所闻只要躬行不相反圣人遗言凛可畏小事未免书之简衣冠瞻视有法则何独文章要编剗譬如逆风曳长舰竭力正在千夫挽君行念此须饱参即是谿堂句中眼【无逸尝有送吴君诗云问我句中眼】
登淮南楼
楼上西风日脚斜楼前广道更人家高林稍稍变黄叶细草重重冒白花薄酒尚堪遶舌本故人何事走【一作各】天涯蓬笼只繋南亭下乞与寒江整钓车
题淮上亭子
亭下长淮百尺深亭前双树老侵寻暮云秋鴈且南北断垄荒园无古今露草欲随霜草尽归樯时度去樯隂秋风未满鲈鱼兴更有江湖万里心
夏夜大雨呈若谷叔并晁叔用江子之一上人
中庭电光埀四壁雨脚溜初如单车驰忽若万马骤并墙不相语灯影照圭窦飜思共按乐日月不得又叔能糠核肥侄且藜藿瘦买田嵩颍间欲往今已後旦夕呼晁江把酒且相就更烦一上人不语居坐右
赠一上人
细褥纱?卧软绫岂知秋色到襄陵饥乌乍定门门树宝塔新晴夜夜灯晚菜聊充肉一脔残林才当饭三升平生积嬾成骄惰惭媿空房独坐僧
久雨路絶宾客稀少闻后土祠琼花盛开亦未果一往也
卧闻更鼔湿不鸣晓窗但有摧檐声云横不放山入坐风怒欲倒江冲城东家酒熟花烂漫折简唤客留娉婷街头泥潦一尺许意虽欲往无由行儒生活计亦不恶蒲团坚坐到日落映窗香穗触凝尘过眼文书开病膜明朝新晴有佳处稳看小槛翻红药无双亭下一枝春玉洁霜清未寥廓闭门嬾出君莫笑看汝多愁吾独乐故人无事倘能来为君试举舒州杓
同狼山印老早饭建隆遂登平山堂
尘埃障西风草木被朝日篮舆郭北门未厌来往疾僮奴嬾不进颇复费呵叱道人先我行宴坐巳一室殷勤劝客住午饭当促膝炉烟窗纸明鸟语树叶密却上平山堂晚景更萧瑟澄江渺天际妙句不容乞平生泉石念固自有遗失何能从儿曹十事九不实兹游岂不快此老固坦率尚从文殊师一往问摩诘
舟行次灵璧二首
往来湖海一扁舟汴水多情日自流已去淮山三百里主人无念客无忧
小市荒桥贯浊河故人虽在嬾谁何只因远地经过少更觉新年坐卧多
己亥上元数同晁季一叔用清坐不出
北风凛凛吹月高万木夜作穷猿号卧听车马赴尘土爱此一室明秋毫小炉着火晚收焰短檠照坐寒无膏主人忘言客亦嬾更烦赤脚送茗盌子云事业本清浄维摩方丈常萧散出游苦畏今日閙归坐略尽平生欵自知衰病损刚肠只要文书遮病眼公能却扫趂闲暇渠自低头费牵挽明朝乘兴尚能来咫尺吾庐不嫌远
寄李商老
黄尘车马流金火战残暑西风迎潮来密云复无雨江淮旱已甚映眼但尘土田畴杂芜秽草树翳洲渚缅怀平生欢捐弃各秦楚千言偪胸次到口不能吐君非一臂旧此意复可许青蝇暗藩溷有似吓腐鼠须君济川手略为虹蜺举念之不能眠清坐听鸣橹
晚至城南
来往城南路今年又作冬荒林挂落日古寺叠疎钟职事日三出交游时一逢可怜河上水唯少莫山重
东莱诗集卷六
<集部,别集类,南宋建炎至德佑,东莱诗集>

[book_title]卷七
钦定四库全书
东莱诗集卷七　　　　　宋　吕本中　撰汴上作
不使西风便解维且留残暑震余威累累野水循河下摄摄榆虫扑面飞五斗漫随王绩隐一裘聊待晏婴归平生事业新诗在送与江南旧钓矶
初抵曹南四首
未办归山计【一作卧病初无策】今年学作官簿书妨好梦尘圡败余欢但有妻孥累初无肺腑寛从来畜鲑菜不上八珍盘
久罢摄生术虚【一作空】藏种树书病多诗辄废秋到客仍疎约带何辞缓穿靴不暇徐犹胜策高足辛苦曳长裾并足经庭右褰裳入座隅颇【一作时】容着帽进雅称折腰趋燥吻应难湿残杯莫强濡平生驷跛蹩今日更长途往时汪博士劝我便归休细雨檐花夜长江枫叶秋欲行殊未必高卧恐无由感叹思亡友端居可沮流【可一作只】
言志
冯驩客传舍弹铗歌不已托身孟尝君惟有一劒耳何事食无鱼何事出无舆先生犹有劒至我劒亦无一来曹南郡优游聊自娱春风吹我衣春草生庭除小便胞略转晚发手自梳仰面送归鴈低头羡游鱼幸有薄薄酒浸渍满腹书安得待天命吾心亦何如长铗莫漫弹何必忆吾庐
学道
学道如养气气实病自除验之寒暑中可见实与虚颓然觉志满乃是气有余岂惟煖脐腹便足荣肌肤但能严关键百岁终不枯道苟明于心如马得坚车养以岁月久自然登坦途江河失风浪草莽成膏腴熟视八荒中何物能胜予时来与消息吾自有卷舒死生亦大矣汝急吾自徐捷行不为速曲行不为迂一沤寓大海此物定有无谁能具此眼况望捋其须学有不精尽遂至玉碔砆昔人中道立为汝指一隅千言不知要徒自费吹嘘所以季路勇不如顔氏愚请子罢百虑一念回须臾忽然遇事入此语当不诬
和赵承之
十日九日昏梦集职事向人如束湿看朱成碧有底忙然萁煮豆相煎急长官抵几入门去小吏埀头就行立尘埃上下久可厌学问峥嵘老难入平生谬欲师古人遇事始知吾不及正须眼底去泾渭便自胸中无?戟丈夫盖棺事则已破屋颓墙使谁葺要随归鴈刺天飞莫待枯鱼过河泣
曹州後囿夜行
木欲生棱梦不成城头高下打三更月明如昼柳如画更向瑶池南岸行
风吹蒲苇丛三首
风吹蒲苇丛中有霜堕意美人天一涯行【一作客】子初夜至
风吹蒲苇丛秋色日向晚美人何时来行子饥未饭行子惜日月美人?别离风吹蒲苇丛及时当早归
曹南试院怀向子諲兄弟兼呈张扩
大向金相玉为表小向坚车取长道闭门不见今几日尘埃满城何时好病夫坐稳百不闻读书聒人到夜分朝来雨过凉气足思与张侯同叩门
试院中作二首
客梦断复续角声寒更长疎篱拥残月老木犯新霜閗絷身何恨驰驱汝自忙稍知诗有味复恐道相妨诸生未下笔客子且安眠老觉文章退官忧簿领纒短檠仍有味高枕自无缘但愿无他苦今年如去年
拟古
西邻有佳人开户纳明月月照衣上缨同心为谁结此结今几时未解心已折隔林闻捣练起坐更呜?情人在万里我独音问缺不闻行路难但见思归切年来契濶久烈士或丧节如何空牀居初未见短阙胡马与越鸟本自无离别草揺新霜白秋送池中竭君心有断絶妾恨无盈歇
正月十五日试院中烹茶因閲溪碑
小炉方鼎蛙蚓鸣那知帘外东风惊乱云初破盘凤影缺月半堕春江明已驱簿领出门去更洗肝肺令愁醒大碑古字久寂寞高堂素壁空峥嵘坐看光焰扫尘土便觉氷霰临窗屏文章断絶生气在妙句直欲无兰亭峄山野火烧欲尽瘗鹤半在江中陵不知此书更奇古反覆餍饫无讥评山精地神肯爱护至今欧虞来乞灵要令石鼔举吉日不必细字临黄庭生平访古少如意对此自足忘经营世间儿女争媚好纸上姓名谁重?迩来半月得坚坐一室当行千里程南楼灯火漫明灭北里笙竽频送迎儒生事业了不恶故人浮沈吾嬾听更阑更自取书读唤起奴仆寻短檠
试院夜坐
急雨翻灯夜不眠小牀欹侧似乘船平生万事不如意病後一身私自怜海中神仙渺茫里方外酒徒憔悴边本自无心覔余地问公何苦爱逃禅
清都行
我昔谒帝白玉墀独驾翠虬骖赤螭御风而行过日围遂登清都游太微广殿上建明月旗缀以列宿悬双蜺帝顾而叹怜其痴寸田不治来何迟我拜稽首心自疑世俗逼隘臣所知黜慢之故还无期後有美人云雾衣玉坐交映生光辉不必翠被缘珠玑秘文玉简手自持见我而笑扬蛾眉问我此去来何时握手赠吾蓝田芝汝生甚良学则宜无自?厌令神驰一来人间今几时恍如梦觉不可追骨肉腥秽顔忸怩北风吹寒霜露微想视倒景凌空飞却从帝居寻玉妃为汝更赋无言诗
试院中呈工曹惠子泽教授张彦实
十日虚房罢送迎不知新鴈已南征忍穷有味知诗进处事无心觉累?残叶入帘收薄暑破窗留月漏微明知公坐稳无他念识我堦前拄杖声
寄知上
近有书来欲见寻扁舟南下已春深浊河远贯长淮水峡岸遥瞻宝塔临杨子宦游常落拓茂伦心事转崎嶔云横雪拥蓝关路縂是平生愿学心
印累累
印累累绶若若不如相逢一饷乐谷量牛马斗量珠不如闭门细读平生书居闲意气或有余利害毫发过不能以手援其躯风吹月明落我庭树宿乌夜惊徐徐飞去昼夜有程汝何不住前畏弹射後畏网罗【原缺二字】鸿鹄云霄可摩亦知人生如意少不如意多富贵欲长保执斧不见柯印累累如此宿鸟飞去何
曹南过五丈河堤入城访顔岐夷仲清谈久之乃归
春色不自惜落花如许愁晴天一望远漕水十分流每遶长堤去频因好句留相随覔季主不必贷河侯论极文章秘居兼竹石幽和风落香烬晚日泛茶瓯壮节知无用诸儒误见收江山亦在眼岁月忽忘忧南郭今丧我长卿仍倦游漫成长韵律胜与小蛮讴簿领憎频过尘埃嬾再谋何须五湖口风雨转船头
雪夜【政和六年】
曹州城南三日雪半夜疾风吹石裂先生睡美唤不闻不信衾裯冷如铁病妻索火少声韵稚子哦诗应歌节残书向人老可爱旧劒空在磨先缺未能去寻泉石伴未用深藏狐兔穴新正已过今几日岁事嬾复从人说长江略无千里梦故人动有十年别相逢一笑又艰阻所向端坐成痴絶城中诸公不相弃时有妙句扶衰拙颇知晴意在明日泥深不怕车辖折便当脱帽过君家共放南窗看新月一杯冻酒君莫辞预借炎【缺】洗烦热
曹南官舍书事
去岁头已白今年眼复昏不忧穷刺骨仍有病伤魂酒薄如官冷年丰荷主恩空庭闲草木终未荅乾坤
早出
早出火莫厌此心吾已灰严风逸月落晓气浃霜回疾病冲寒怯衰迟畏事催怱怱节渐去衮衮事方来破壁诗犹在荒城菊半摧还家一樽酒思与故人开
寄江端太子之晁冲之叔用
往岁孟秋月我行东出关人烟渺【一作满】归路风雨转河湾别恨友游失心成木石顽有随妻子叹无语鸟乌闲曩事空回首微官真强顔旧谙尘土迸频辱簿书颁日月勤忧【缺】庭闱实阻艰自忘身【缺】束时得泪潺湲疾病衰犹活漂流老未还悮沾文字癖虚觉鬓毛斑苦语终难好【一作就】芜辞漫不删絶【一作定】知出意表敢复见顔间二子今怀璧羣公时赐环寄书常恨草雕句得无悭晚照云千叠新凉月半弯相忘有道术那得厌尘寰圣治光三辅皇威极百蛮物能同应瑞民自不藏奸薄技宁堪奏余光或许攀何须阳翟望咫尺是箕山【一作相期下江海不敢厌荆蛮远树出头角诸峯明髻鬟与辞肥马健且就小船跧松子犹堪拾梅梢或许攀不须阳翟路咫尺自箕山】
两鹤行
西风引湖光上与月色乱化为两白鹤飞来洞庭岸洞庭无网罗两鹤愿为伴鸣声既清好羽翼又璀璨一鹤飞上天久厌俗眼玩一鹤不能飞摧颓自悲叹三年望絶壁念汝肠已断昔既薄恩情今还恨霄汉未忍学鹪鹩裁求一枝换
陵城歌曹州城北十里有陵城坡冢累然即定陶恭王丁傅陵也余往来过之伤嗟再三因为作歌
北风吹沙秋草黄汉家故陵当路傍残墓断壠趁风雨狭径小树行牛羊当时王子朝未央飞燕姊弟承宠光大策已定回朝阳不知外家诸舅忙後来变化尤猖狂佞贤贼莽分行藏岂知汉运中更长济阳舍中方赤光终亦变化随飞扬何独此地令人伤人生覩此当自顾位高金多终此路君不见五陵佳气且如此更复何情说丁傅
早至天宁寺即赵州受业院也
残月晓未落疎星点寒林严车城南路先闻钟磬音道人迎我入共步重廊深瀹琖施净供氷味杂海沈蒲团近宿火不受尘埃侵欲求半日息簿领勤相寻东堂老禅师枯木尚龙吟一转庭前栢诸方疑至今我生晚闻道所向足崎嶔谬传无字印尝恐力不任淮海罢行役吾人多滞淫于焉一枕梦可见平生心
曹南寄亲旧
净名居士默无语翰林子卿虚见寻半世泥涂催老大中年诗律费光隂江湖每有同归志酒炙初无独饱心三尺枯桐取煨烬断弦遗谱有知音
大雪不出寄阳翟宁陵
簿书终岁忙风雪一日静闭门近残火稍觉诸事胜平生汗漫游已负麋鹿性微官不能归但见日月竞老人去已远我行复未定训言实在耳无因问温清归心止阳翟悲梦识新郑大女痴无比有语多未听小女索乳啼不与穷屋称想唤添丁来与汝相和应低头坐儿曹气血安得盛非无车马心未忍求捷径顾自阻饥寒畴能免讥评诸郎何时逢相作玉树映文章有活法得与前古并默念智与成犹能愈吾病
与宁陵叔弟别後有怀兼寄赵才仲二首
一别又经月欲来浑未期宁知万卷读难疗十年饥长物新添女生涯旧有诗更伤新况味不报老亲知表弟今何在中郎亦漫游平生足艰阻今日倍迟留误辱琼瑶报兼蒙札翰投南窗五更月常照别离愁
大雪不出
晶晶日欲出翻翻风自横近阶三尺雪附火一杯羮老树春难别深檐鸟欲鸣新春第三日坚坐若为情自曹南至阳翟追怀江上旧游呈叔弟
醉别白沙江上亭晚蝉高树各秋声风乘小艇鳬鷖进雨历疎檐环佩鸣家事不随王事了新愁常接旧愁生只今疲病嫌鞍马十日同居眼暂明
自阳翟至宁陵与虚已叔诸弟别还曹未久知止复来偶成二十八字
绿徧墙头杨柳枝小亭春尽阻归期头昏目暗无情绪不比少年离别时
试院中作
职事侵人畏作官略偷身去不能还树移午影重帘静门闭春风十日闲尚有文书遮病目却无尘土犯衰顔故人何处蓬笼底看尽江南江北山
去冬试院中尝作诗云衣敝蝨可舍发垢栉不下披衣坐墙角尚有微火跨平生足拘窘今日幸闲暇新文加点窜欲歇不能罢虽微尘事妨颇畏俗子骂出门见诸老此语君可画今年复入试院职事多窘迫者簿书满前如赴蹈汤火也再次前韵
谁令君作官衮衮簿书下谁令君不学陷穽乃欲跨【一作欲凌跨】缅怀北窗翁斯人盖多暇田畴望家远日月已秋罢尚蒙诸公怜未至官长骂何时归来图更作一段画
雨後数与李仲辅兄弟往来且约十七日同过士特因成长韵
邻鷄再三鸣不改风雨晦束装向前涂恐与泥潦会故人时一来共此一室内微言久已絶苦语或未遂子孙甚奇古却立有余地旧从伯氏游则已闻令季斯文倘未远吾今尽憔悴相期无何乡获保清净退藏身稠人中着眼世事外山空倚岩石雪立老杉桧往来相遇难更自少如意旦日过城南把酒公一醉
首夏二首
生平寡嗜欲颇愿得少闲尽读未见书徧寻云外山往来二十年昔者盟未寒妻子见驱廹低头言作官朝翻朱墨案暮对藜藿盘岂无一亩宫令汝得少安向来栖息地苔竹奉余欢何时二三子共驾牛车还汝实江海人悮令尘土干旧游在彷佛欲往当不难但去眼界窄自然心地寛
空庭下疎箔乐此树?美鸟声相续来百种皆可喜日长少文字俗事不到耳开窗略须夜月露欣弥弥颇念闲居乐感叹投笔起吾家【原缺四字】我入骨髓还家治场圃唤我共料理会同江海去更欲附船尾平生跨欵段不敢废鞭箠谁云马中龙一日有万里卜邻吾所知江晁老兄弟
东莱诗集卷七

[book_title]卷八
钦定四库全书
东莱诗集卷八　　　　　宋　吕本中　撰问晁伯字
物生无荣贱悉是君所见相值有相违谁能满吾愿田园弃荒芜官居走邮传误寻文字盟秣马当百战一饭或未饱逢人足嫌怨穷於投林猿窘若巢幕燕忍学少年子羽翼偷绚练百万买纒头千金奉娱宴愿为匣中玉不作秋後扇丈夫重许与正尔未为倦絶粮有不死酒肉虚健羡古人马伏波吾犹识君面
将去曹南连得江晁书因叹存没诸友遂成长韵
西风脱残暑我病不自聊吏舍少还往亦复长蓬蒿欣然脱帽去念此非一朝阳翟未遽往宁陵虚见招初无食息地未免柴水劳故人数遗书尚有江与晁穷途感节义俗耳受风骚向来相知人昔盛今寂寥落日送汪谢荒小留老饶关侯最杰立亦以膏自烧後生有向子更尽儿女娇出门天夺之不令上云霄坐看朋友泪未减春秋褒怪我但羸疾悮蒙风雨揺日月费奔走文章勤琢雕会须领妻子更欲投吾曹耆旧唤归隐诸公怜久要【刘丈器之及顔平仲向伯恭韩秉则诸人皆相约为一则之隐以便往还讲习之益】出同赴鷄黍归但守箪瓢相将访云山所至杂渔樵还当古渡口卧听西江潮
精卫诗
西山有鸟其状如乌名曰精卫其名自呼精卫堙海不堙不止问谁之报云帝之子帝子女娃往游不还精卫求之不敢有安海流不改汝堙不迁嗟哉精卫志则可怜我昔读书惟圣之求竭力从之以春及秋老人宴居审吾之学惟时友朋日就雕琢圣言甚微吾意则近近以识微退或有进三年于曹惟罪之恐人虽甚厌子亦不勇舒舒其云沄沄其水子不与归而曰有以豕羊在牢刍秣之恋烹庖及之抑又谁怨予学日远子道日疎有愧精卫其谁与居精卫之飞不必戾天子之不如宁有智焉惟作与否愚智之择小人作诗惟一劝百宁陵弟相送至南京因成四韵寄季一子之叔用
白发无端巧上头镜中顔状不能羞要寻扬子一?地未用刘公百尺楼野竹连隂护苍藓暮云生雨续黄流秋风有信鲈鱼在更约江晁共小舟
十一月一日步河堤上
簿书纠纒人欲出不自许老叟环我前更作附耳语脱身上河堤颇似昼伏鼠河堤平如掌下有千岁土夕阳敛残照草木过寒雨游鱼着鈎饵舟子快新煮煮鱼得放饭尚叹行役苦江湖平生心岁月可逆数故人书断絶吾事有去取归来讨清尊妙句还一吐
留侯
留侯下邳时豪气或未除晚节欲?举效在黄石书其书本无言一叹三呜呼彼公实天人识此鵷凤雏良田有芜秽令子痛自鉏万事不得已一身常晏如袖手默无语四方瞻步趋不知隆准公果能知子无小儿荀彧辈下及崔浩徒谓能明子心此语亦已诬不能处其知正足杀其躯所恨生已晚圣门无坦途学不尽其才未免风俗驱诗书在煨烬子何不回车试问礼之本更观心地初【庄生言欲当则缘于不得已不得已之类圣人之道留侯盖庶几于此韩非曰非知之难处知为难矣此留侯与荀彧辈所以分也使其亲受业于圣人盖未可量故予作此诗论其大槩实平昔所粗晓也】
送韩撝秉则赴棣倅
公如玉壶氷见即离烦热况当清秋悬更自贮霜月中边本无垢何处覔焚爇盛以百链钢此亦不得折初蒙一日欵遽有千里别扁舟转青齐岁事当雨雪远行不赢粮已悟服食诀古来饕餮徒颇谓一世杰唾壶彼何知便为如意缺观其所用心俱不异鼠窃首阳独往人渠自饱薇蕨举头公一笑百虑无以絶江源初滥觞末乃流不竭伤哉韝上鹰一饱便飞掣
读秦碑
秦人跨九州欲以传万世立石名山傍往往章【一作示】得意至今见遗刻字体甚雄异壮哉苍藓文未改回屈势风雨所侵蚀中有千丈气严如虬龙蟠深若铁石利余威到山鬼谨守敢失坠汉魏能书人亦岂可睥睨未能识藩篱何止趂姿媚初无一日雅但有三舍避文章又奇古迁雄盖苗裔观其所称【一作着】述肯为尊者讳巧言未大失末乃为俗累呜呼结绳前此又谁与记君臣共无为垂拱天下治春秋纪日月大易埀彖繋嬴氏厌休息动以衡石计斯翁变古文程邈分篆隶自此更滋蔓日以趋简易驰驱千百年漫有纸笔费谁能罢烦文尽扫诸天外此书虽见存或以少为贵持此槁木枝我亦无甚愧
次韵荅曹州同官兼简范寥信中
好诗有味终难舍俗事无功莫羡渠破历屡翻深瓮酒短檠时检旧窗书何年鷄黍先投社是处田园可结庐更请二公搜好句一身疴痒要爬梳
龚彦承观轩
爱山不能归常恐山怪责终岁在行役感动头已白高秋强僮仆路过龚掾宅蒙君开南轩除我眼界窄白波遶青嶂彷佛见顔色江上飞来峰却立对君侧萧萧蒲苇丛不受尘土隔知君有奇趣笑我常偪仄人生无穷已得一乃愿百牀头贮美酒窗下着好客请公但默然岁晚当有获
画马图
平沙远草春未生万木夜起争悲鸣秋云欲坠【一作堕】都护垒急雪暗下屯田营边人却走畏深入汉家飞将已云集此时一马直【一作费】万钱陇右河湟更供给边尘净尽今百年万马潦倒西风前天生骏骨例艰阻是处雕鞍蒙受怜君家九幅开新帐欻见腰褭华堂上长鞭不用覊络远雾縠云罗倚惆怅高旌嫋嫋霜露微苜蓿得雨连山肥同时战士今不归曹霸弟子能神奇毫端妙处君得之驽骀往来空尔为
堤上
落花吹尽不堪忧只见河堤水漫流晚日强穿城北市春风犹驻驿南楼妻孥转觉为身累岁月终难望汝留万里长江一樽酒故人何处倚扁舟
将赴海陵出京治泎覔舟候送客不至遂行
子行殊未来我马已再秣略投故人饭苦厌从者聒长河见舟楫尚恐尘事夺风翻蝉急噪雨漱岸欲【缺】南山已在眼想望淮水濶别离古所重况在交友末翩然欲行际所寄一短褐路长书来稀何以慰饥渇【四月二十二日出城至子我家候子之民师不至因简商丈壮舆夷行伯野季一由中诸公】
京师新郑与诸晁兄弟往还前後数诗
夜语不嫌久凛然天欲秋客灯吹屡灭细雨落还休未许金张并虚为鄠杜游江河少归梦知为故人留我发日已短公愁安得长墙根春荠老瓶水腊梅香侍立无天女相随有漫郎平生湖海兴今夜宿连牀发短各已白眼昏谁复明残春断花柳晚日闭柴荆潦倒书常废驱驰梦或惊尚於团聚乐虽老未忘情令弟穷顔蠋书生老仲舒相招得共处何往更安居岁月尘埃外桑麻雨露余送行无别物圮上一编书苦语相留极虚牀会宿频山东今出相海内不无人妇女能尊客儿童不厌贫长途有知遇今日倍情亲本中将为海陵之行念当复与子之作别意殊愦愦偶得两诗上呈并告送与壮舆叔用也
斯人如玉雪可爱不可忘助以濯沧海亦复閟余光今兹困尘土更伴衆翼翔时来唤我语共此一榻凉风雨来颊舌氷霜清肺肠我老渐窘束公才方颉颃春秋有体制子盖能文章要当纂微言不以近故妨粲然东园花不登葵藿场
老仆倦日长羸马困道远东行数日间尚欲一再欵我能喻子意子亦识我嬾追怀十年游仅得一笑莞时能煮汤饼更复下茗盌晁郎本京邑刘子盖楚产江山两秀异与子日在眼南风动归兴感慨毛发短相寻倘有日岁月亦未晚
鴈
鴈从何方来云自燕赵北今当何所往暖日近阳谷寒云堕江汉未见所栖宿朝忧稻粱少暮畏罗网逐惜哉还往频愈觉岁月促悔不近藩篱随羣伴鷄鹜羽翰何必好志愿亦易足物生有高下终恐厌摧伏公看沧海头万里飞鸿鹄
赴海陵行次宝应【一作过白田】
半升浊酒试蓴羮贱买鱼虾已厌烹浅水依蒲有船过淡烟笼月更人行交游潦倒肠先断疾病侵陵涕自横北望中原一【一作几】千里故人谁复唤归耕
海陵杂兴八首
四海今谁托飘然未有归先生作诗瘦稚子食言肥未忍萤枯死甘随鷁退飞故人取坚坐不为赋无衣相见各已老壮怀如昔然蛟龙夜改穴风雨暗移船把酒犹堪醉逢人嬾问禅还家有余地留我买山钱诸老今无恙秋来数寄声尚能无事饮犹胜不平鸣行李虚长铗生涯共短檠江湖日在眼恐负白鸥盟荒城足风雨今日更新冬草木山岚暗人家水影重漫看文字过时有簿书逢目极横塘路西楼闻暮钟曾子不复见斯人絶可怜梦回千嶂里气夺万夫前异日文章社平生香火缘高楼更南望霜落【一作路】倚江天【时曾元似新物故】
万事不如意自然添白须极知少余韵何敢厌穷途土俗尊鱼婢生涯欠木奴东行见李白谁为致区区空山鹤夜鸣海风令人惊对月且愁思看书终眼明斗酒不为薄客帆那计程犹怜他夜雨曾作打窗声?帆载晓月和梦到【一作别】扬州木落山光寺江横北固楼漫抛王倕隐虚有十年游尚胜刘师命才因越女留
往来送迎城南道中二絶
破裘重补却胜寒暗减头围觉帽寛数顷桑麻遶城路每随妓吏去迎官
海气如烟跨市楼北风连夜舞【一作雨】梧楸平生事业难牵强坐听寒灯守聒囚
家叔舍弟与黎介然会于符离因用两絶奉寄
漫约同归久未偿只今留滞各他乡春风有信勤归鴈夜雨何时复对牀
老觉为官百不宜故人虽在鬓如丝遥知再踏同游地更想汪饶曳杖时【余昔与介然德操信民同寓符离】
病中夜闻雪作时尧明有广陵之行未归思为数语奉寄久之未就他日尧明归擕诗相过飘然有御风凌云之气因以前诗荅之
公方他山行我此一室病拥炉听夜雪若与风势竞萧条中疑休狼藉久未定平明望屋瓦入我眼界净所恨子猷远无复肯乘兴想当岩壑间玉立与辉映时来有杰句遂入风雅正寒威固深避草木自温凊公家鹤氅翁韵与羲皇并流风及远孙笔力如此劲雕缋或过眼惟我乃弗称新春上河堤梅柳当历聘过从不厌数荒畴取微径
次韵尧明贡院诗
忍穷不能归强饭亦良计东风频报春草木可次第厌为龙头缩宁作龟尾曳从来翰墨场【一作文字娱】即【一作乃】有闻见滞譬如已耕【一作耨】田更欲深种艺或蒙卤莽报未肯【一作忍】即卖弃不闻太仓粟亦【一作肯】校毫发细王卿固倦游秽浊有【一作乃】蝉蜕声名动时人【一作流】我实托末契泥涂倒屐齿尘埃涴【一作满】衣裌要为无用用乃作不事事下马【一作重寻】旧战场午日在庭戺【一作砌】向来槁木枝忽有红绿缀来非偶然住去亦无所诣聚蚊着瓯中得【一作忽】听此鹤唳窗前有余馥胜韵入松桂扁舟下淮南闾里思少憩熟观昔所历请与居士戏江湖要同归不假木兰枻【一作万变才一戏沧浪要同归更整他日枻】
海陵夜作
夜长夜长天复霜海陵城中今夜长夜长夜长冬向晚【一作天向暖】寒堦无人看月满【一作海陵城中今夜短】路长【一作遥】家远来信稀水濶山深归梦短【一作断】堂上书生头已白朔方健儿十年客想渠当此夜长时抚劒虽长酒杯窄明妃爱惜汉宫衣乌孙公主终不归戚姬去视鸿鹄举更为君王作楚舞当此夜长谁送迎此月还【一作亦】如今夜明夜长夜短公莫厌寒即重裘热须簟夜长夜短公莫忧多忧多厌公白头
东莱诗集卷八

[book_title]卷九
钦定四库全书
东莱诗集卷九　　　　　宋　吕本中　撰秋夜行
八月九月啼寒螿十月北风天雨霜客游无聊思故乡乡书不来空断肠鸿飞何为满夕阳举头揽取明月光置我堂上方天牀满酌玉杯碧淋浪唤取姮娥来共尝人间欢乐夀命长不须辛苦老桂傍
腊梅
学得汉宫粧偷传半额黄不将供俗鼻愈觉更清香
牧牛儿
牧牛儿放牛莫放涧水西涧水流急牛苦饥放牛只放青草畔牛卧得草儿亦嬾儿嬾随牛莫着鞭几年力作无荒田雨调风顺租税了儿但放牛相对眠
洞庭
尝闻洞庭湖秋至清皎洁往来八百里长风驾明月中有仙人居容顔若氷雪我愿从之游问渠传宝诀脱冠养霞佩长与尘世别
细雨
细雨不成雪北风来解纷冥冥小江树漠漠暮空云谁惜江东弟令修地下文西齐千万里遗恨不堪闻
王阳
王阳作黄金才了车马费苦身邀声名未免遗俗累何如陶渊明萧散尘世外公田二顷余覔酒偿一醉高风久寂寞斯文若旈缀白眼看世人此意渠不会
题赵丞瑞薏苡图
甘泉殿中芝九茎不与百草同条生当时祥瑞已稠叠薏苡亦未来争衡汉星不容矍铄翁此物不与明珠同尔来万物更变化薏苡宁甘死荒野放遣根苗霜雪白烱若微月来清夜赵郎好事古亦无俯拾傍观尽图画画师不辞粉绘费遇时亦得千金价君不见古来异瑞与奇祥何曾不致南宫下
即事
清隂庭中槐绿润墙外草职事苦见妨令人恶怀抱朋从多飘徙今我独枮槁高牀书数帙时节岂不好不能遂尔去但觉归思浩人情便久习世态嫌衰老闭门了残诗昔者迹已扫何时北窗风清尊为君倒
寄晁以道
朝辞陉山清暮宿赖水绿往来百里间得此意已足吾人少如愿夫子更絶俗闭门观易象未用伤局促使我三日留共此一室独皎如岭头月凛若霜後竹欲为斯文夀以作学者福洛阳佳少年抚事多恸哭此其於圣学何异狗尾续宁知草玄翁万事不挂目深湛而雅澹亦不在反覆吾祖早闻道晚与夫子熟相期千载外未得一世伏渫山窜鼯鼬晚日度鸿鹄谁能从公游岁月如转烛
桥上二首
城北城南柳絮飞街东街西鹁鸪啼海陵三月与春别一夜雨成三尺泥
风雨属连春事休十日九日【缺】城头虽无俗物败人意可使澄江消客愁
次韵逊叔直门见寄兼请尧明同和
纷纷尘土计秋豪忽送长江八月涛陶令且为州祭酒邓公才可掾功曹但看秋到犹絺綌即是花时合緼袍待得公归吾已老满田荼蓼与谁薅【蒿字同豪字韵收】
再和兼寄奉符大有叔
血气侵凌不复豪往来欹倒似乘涛宁知嬾过嵇中散亦有诗如谢法曹旧稿只堪供酱瓿故人相赠有绨袍兖州宾主同风味恶句烦公更一薅
雨後至城外
日日思归未就归只今行露已沾衣江村过雨蓬麻乱野水连天鹳鹤飞尘务却嫌经意少故人新更得书稀鹿门纵隐犹多事苦向人前说是非
龎公
卧龙雏凤不曾闲举世皆危子独安应念桥公无特操晚将情话向曹瞒
卫青
将军相继出天山汉主开边意未阑本自无心接宾客故人犹有一任安
杂诗三首
烹葵去王畿剥枣在海角岁序忽已周月亦频告朔向来手中扇今此已倦捉尚嫌簿领繁不厌朋友数尘埃向奔走文字费雕琢途人有前知子乃独未觉出门见大路夫子焉不学
结发在简编俗事方刺促往来三十年未见可栖宿微官不能去尚恐遭逼逐归栖则在念所望一枝足频蒙故人悮岂有邻可卜出门虽无车径自骑黄鹄重寻置锥地青灯一盂粥
饥蚊青而花怒目虬两须黄昏与我遇且复少踟蹰肌肤恣啖啮熟视不可敺中宵盛徒党意气若有余伤哉陷穽虎有时被囚拘求食至揺尾曾此蚊不如云龙困蝼蚁此语不可诬
秋日三首
诸卿谈笑赏先登我欲从之病不能门闭日长公事少只【一作却】疑身是住庵僧
尘满文书灯暗檠荒城相望数残更莫言愁罢无佳处睡正熟时闻雨声
往来奔走【一作驰骋】看渠忙疾病低回却未妨唤客不须嫌酒恶隔墙时喜送橙香
橙二首
西风吹鴈欲斜行小槛寒花却未香将谓诸公频载酒枉留橙菊十分黄
不辞玉露着新行漫作人间彻骨香知道输棋偿旧约故留残菊一时黄
寄京师亲旧
屋头橙实如李梅庭下葵花深覆盃豆田失雨不称意野菊出苗虚见猜故人相望一尊酒问我此往何时回江山空自汚敲扑笔砚洗复生尘埃交情自惜少同调人事只今多好乖欲随明月覔公处限以白浪揺长淮舟楫误逢蛟鳄横岁月苦遭霜露催侧身西望莫回首堂上书生心已灰
和成士?鹿女泉诗
成子东游十日程驼裘颠倒帽欹倾新诗顿数神仙事病耳忽闻京洛声去住闲【一作同】经几尘刹往来【一作还】相望一牛鸣再寻六月山前路分我寒泉数勺清
春申君
少年谈笑解秦兵便欲连从却未成莫谓江东可长保暮年无意引朱英
秋日三首
罢马厌鞭策征【一作饥】鸿思稻粱终年在泥土永路困风霜慎勿鞍鞯爱直须矰缴防吾衰亦已甚念尔不能忘交游大半死吾亦老相侵古木十围大寒泉百尺深恨犹能切骨愁或至伤心寄语南飞鴈君无笑苦吟狱掾酸寒极官曹冗长催真同鹤久住不学鴈?回妇女能相笑儿童忍见猜犹怜旧耆老时有一书来
和成士瑴海安道中见寄
成侯老更嬾处世一虚舟暂脱尘埃梦还寻江海秋从来仙圣宅不数凤麟洲有意相随否因公更一游
送虞澹季然之官京师
车如鷄栖马如狗劝君莫美循墙走车如流水马如龙不如还家行御风以尻为轮神为马世人计出车马下出门险阻道里远只今谁是能行者海陵事剧俸则薄得公相从亦不恶小吏相欺官长怒我自作烦公笑乐庾公故是丰年玉道貌更自见不足断崖独立老松栢青天何处飞鸿鹄汴堤六月尘自障请公登高更南望马烦车怠早归来且从夫子濠梁上【独立一作百丈何处一作万里】
海陵病中【一作寄刘器之丈五首】
病知前路资粮少老觉平生事业非无数青山隔沧海【一作江海】与谁同往却同归
先生高卧了残冬我亦年来不讳穷夜半打窗人不会满天风雨角声中
客游历历都如梦身事悠悠略似僧只麽随缘作官【缺】不知从古更谁曾
往来车马閙泥涂一室萧然百事无语默二途俱不涉【一作本自无言亦无默】不劳辛苦对文殊
久【一作饱】谙罢卧嬾呼医剩读文书不疗饥数有故人来问疾更烦耆旧与传诗
次韵季叔友贺尧明登第叔友丹阳人也本中得其人之详於王尧明恨未之识也尧明擢第叔友作诗贺之尧明令继作既喜叔友能不妄许可又嘉尧明进退取舍皆中乎道也三首
柴桑无复陶元亮谷口虚传郑子真二子风流知有在且留余味及吾人
澄江虽近不容亲亦是人间可喜人枯木岩前有岐路一杯浊酒自成春
二子深居笔吐虹从来节气万夫雄欲知圣主求贤意不为相如词赋工
次韵尧明见和因及李萧远五诗
小阁才堪置一牀病躯虽在鬓沧浪随身行李无长劒犹胜堆钱与窟郎
交游潦倒漫虚名悮结他生文字盟踏尽尘埃公莫厌不应因酒爱江清
文人飘散各穷途诸老交情却未疎赖有清诗在书案时时翻读伴更初
万里星河指顾间此中何自着江山精金百链终无用才与佳人照【一作点】指鐶
阮公游宦喜东平贺监从来忆四明但得从容饱麤粝不须辛苦辨肴鲭
西归舟中怀通泰诸君
一双一只路傍堠乍有乍无天际星乱叶入船侵破衲疾风吹水拥枯萍山林何谢难方驾诗语曹刘可乞灵酒盌茶瓯俱不厌为公醉倒为公醒
寄马巨济察院时监泰州酒得宫祠归南京
新春欵南园积雨寒不歇起望海陵城幸未还往缺闻公得安还未放车轨折毫端倒江海胸次湛明月东风片帆来乃复为此别田园到荒芜岁事有曲折不见南山松高卧拥霜雪鬓髯凛可畏此岂念容悦愿公考其然一向鼻头说
寄赵十弟
十年流落各西东再见初非旧阿蒙晋邑自思栾孺子鲁儒空望叔孙通宦情潦倒三荒径世味衰颓一秃翁石室度筹吾岂敢且看鲜健胜龎公
叔度季明学问甚勤而求於余甚重其将必有所成也因作两诗寄之
两章後来秀头角固崭然但语强弩末不争驽马先寓言有十九曲礼至三千所要在守节末言能与权念我少年日结交皆老苍曹南见顔石甬上拜饶汪【顔平仲石子植汪信民饶德操】敢幸江海浸得沾藜藿肠诸郎但勉力余事及文章
与季宏子植同过信中饮薜荔亭下夜分乃散别後奉怀遂成长韵
残花无言卧风雨小亭寂寞延初暑范侯置酒呼我来共坐堦前洗尘土坐间问有李与韩文字峥嵘各奇古起卧逡廵失杯杓笑语澜翻杂歌舞满城车马閧侵淫谁解墙隂着樽俎薜荔扶疎出枝叶老气横空君一吐人生此会不可常昔者各在天一方簿书相急如探汤好风吹我来君旁莺啼燕乳各自忙明日酒醒空断肠
秋日呈顔夷仲
老去身已衰事过意愈嬾斯人未寂寞吾此归亦晚疎篱带落叶秋色忽已满南窗可炙背唤妇同茗盌旧读无新功亦复费编纂凝尘乱朱墨妙句折编简往者荷蓧翁实具世外眼不能与之游只有兴尽返曹南二三老夙昔荷推挽平生万卷书未尽一日欵微词絶端兆自怪识者罕愿闻片言佳庶用收?短
谢任伯夫人挽诗
幽兰在深山无人终自芳岂伊桃李顔取媚少年场高氏有潜德奕世被辉光自其父祖来低首不肯昂夫人生既贤岂止秀闺房出身事夫子和鸣更锵锵笙镛列两序圭币罗中堂云何去日远遂弃凌风翔汲也奉慈训将见久必昌瞻彼汝南路松栢泣新霜凄然马鬛封千岁终不亡
赠笔工安汲
昔人三年学屠龙技成不试身已穷安生不愿洴澼封嗜好乃与屠龙同使世淬砺磨其锋侧出逆曳求新功汲也中立无适从随所欲用吾能供歙溪孕石南山松四方万里时一逢病夫乍闲百念空败毫破管尘埃蒙明窗浄几聊从容眼无列宿罗心胸使汝得见文章公展卷略书吾已慵
寄共诚贾秀才
万里归来四壁空旧游浑在默然中明年我欲江南去何处留诗可寄公
题大名官舍
宿昔尚残暑晚风吹欲无不知留此住更白几茎须
东莱诗集卷九

[book_title]卷十
钦定四库全书
东莱诗集卷十　　　　　宋　吕本中　撰离行在即事三首
昏旦黄【缺】里经营【缺】榻清看人长麈尾让我短灯檠旧友分穷达斯文鼎重?边声授明主礼乐谢诸生漂泊留旁郡烦人久厚顔强求微禄去未得故乡还驿骑随朝发舟师语夜阑到家传一梦归【原缺三字】山
客况多堪笑归舟静拥衾转喉常触讳对面即论心外物家无有园居念本深妻【原缺九字】
次韵
旧传椰实来琼州【原缺二字】楚萍出中流双【原缺三字】护【缺】送海若亦恐贻神羞当时荔子宠妃子一日红尘归帝里弃捐硕果人不食正音铿锵不入耳勿嗤磈礧老瓠壶中含琼鼎碧淋腴圣门貌取失子羽底事端可铭璠璵新诗应欲泄感意更复夸谈作真赐閲人如此慎勿欺我【缺】与君论世事
闲居
风土猺人住依栖县令尊摘山春晚苦汲涧雨余浑白日供高枕生涯付小园时来携白铲种药两三根
冬日杂诗
白日供多病青山且旧居柴门临水静风叶舞霜余老练时情熟贫穷家计疎墙东端可望炙背饱翻书
失题
春景晴乃映寒江晓不波云山明客眼风露净林柯紫塞传烽急黄池带劒多苍生好苏息天意定如何
苦雨
雨添东涧连西涧云断前山起後山野水到门人去尽昏烟迷树鸟飞还江天日月浑无色客路风埃只强顔舞石至今随燕乳裁诗不复哭龙悭
题官使赵枢密独往亭
谢公为时出四海正仰渠雅志在东山本末固不渝苻坚百万师一扫谈笑余今公抱长策岂止安石徒平生独往愿结亭山一隅跻扳上修竹已自胜巾车举手谢世人不与汝同途出佐明天子意欲雄万夫行当复中原即日还旧都岂容思昔隐更作深山居小人病无能悮入承明庐朝夕投劾归为公先扫除
申端应诗
避乱久去国远游将抱孙氛埃到湖峤愁叹满乾坤气力吾先老风流子独存相逢能少驻重为倒余尊
丁酉冬江上惊报
京路萧条信不通边尘尚欲竞南风三年避地身多病万里携孥囊屡空天际每埀忧国泪日边谁了济时功宣王自是中兴主会见【缺】舆返故宫
高安道中有怀李彤
寒起溪边芦荻风霜林病叶未全红鴈随云落斜阳外舟傍山行晚照中极目闲愁愁欲絶满川离恨恨无穷天涯更送亲朋去尊酒何时再得同
游阳山广陵寺
泝流荡浆到阳山寺在云山缥缈间雨洗竹萌穿野岸风吹榕叶落荒湾僧眠白日钟声静花送青春鸟语闲留醉岭南无所恨不妨蜡屐恣跻攀
自阳山还连州
雨後?裘寒尚侵杖藜终日共登临水声不似风声急山色何如草色深万叠残云渡晚照千章古木发新隂飘零未忍疎杯酌欲醉翻嫌酒满斟
柳州开元寺夜雨
风雨翛翛似晚秋鸦归门掩伴僧幽云深不见千岩秀水涨初开万壑流钟唤梦回空怅望人传书到竟沈浮面如田字非吾相莫羡班超封列侯
寄云门山僧宗杲
隋堤河畔别支公目断霜天数去鸿岁月峥嵘如许久江湖漂泊略相同无穷烟草夕阳外不尽云山秋色中寄语只今能见忆书来莫遣太匆匆
怀从弟
折柳长亭今几年一行作吏楚江边音书顿逐归鸿断消息时因过客传五岭风温吹瘴雨九疑云湿卷愁烟每吟春草池塘句尚想诗成梦惠连
柳州谒义帝陵庙
淅淅寒声未落霜满庭残叶不胜黄墙颓雨带烟悲象炉冷风飘【原缺二字】香修慕尚应怀楚德入关犹恐快秦王追思往事空埀泪无限伤心对夕阳
桂阳鹿头山寺次壁间韵
霜风过雨不胜寒木落重重见远山风卷沈浮横浦外鸟飞明灭夕阳间頳肩道永方南去趼足何时得北还杖屦登临共回首自怜五泽入荒蛮
同诸人再登鹿头山再次前韵
梅梢风动勒花寒淡淡烟横天际山顾我未能超物外因君聊尔出云间水声不逐钟声歇林影常随塔影还异日同归嵩少路即将诗卷话南蛮
闻岳侯破贺州贼次韩端卿韵
旌旗摩日甲生光俘馘黄巾第几【缺】灭贼未须占鬬蚁拓疆行且见神狼燕然刻石功昭汉太华题诗事後唐从此儿童传姓氏风流何止继韩康
永州法华寺西亭
西亭清浄冠南州蜡屐聊为半日留苍莽?【原缺二字】山麓连卷雌霓落城头禽声高下云间木帆影参差天际舟欲去凭栏一回首晚风吹角不胜愁
庐陵舟行
雨过归云山更昏时闻鷄犬閙江村风欹船侧收帆幅浪拍堤平没石痕忧患积年身益勌功名他日志空存又看秋色飞红叶故国归期未可论
春晚
柳暗莺啼春正妍断塍分水灌平田花开花落几番雨山淡山明一抹烟突兀初晴云外寺横斜欲晚渡头船天涯因惬沧洲兴何用区区苦自怜
宜章元日
东风初解冻桃李已经春避地逢鷄日伤时感雁臣湖南驰贼骑江外践边尘憔悴成无用虚烦泪湿巾
久雨
宿雨何曾歇浓云未放晴莓苔侵户长蛙蚓入窗行钟送远山响灯挑残夜明芭蕉添客恨只伴【缺】檐声
界步河亭
穷山拥翠染人愁亭下寒溪东北流寄语扁舟舟上客为传消息到筠州
涂中久雨乍晴
匝地浓云散晓风?霜挟冷下长空攅峯叠嶂来无尽疑是舟行图画中
连州
再到连州却是家逢人不复叹生涯尊前欲洒思乡泪羞见枝头含笑花
宁远道中
路转寒松日欲斜野梅初吐两三花溪流映石风吹碧时有粼粼雨後砂
春晚
宴坐翛然万虑忘从他风雨送春忙佛灯初上黄昏後时炷郴州石乳香
湘江斑竹
湘江江上数重山山远云深缥缈间帝子不归肠欲断竹梢空染泪痕斑
兴安灵渠
淡日?风细雨余隂隂溪柳映溪蒲清流平岸舟行疾野鸟时闻声自呼
野岸
淡日?烟村径斜长风卷浪欲浮花夜深隔岸渔舟过萤火惊飞乱点沙
春晚即事
淡淡隂云昼掩门隔溪杨柳暗江村落花狼藉飞红雨又是潺湲过一春
香山观壁间诗因次其韵
抗志欲学仙自恨无仙骨去国将六年避地欠三窟禅房翳翠隂竹本可制笏谁持大君前指顾收回鹘
怀古
买臣负薪行且歌其妻羞缩悲蹉跎季子归佩六相印骨肉歆羡缘金多人生穷达等幻灭贫贱何忧贵何悦争如饥采首阳薇不慕臯夔希稷契贪功徇名世莫嗤拖金曳紫同儿嬉一朝祸至几发冢却思衣布丹徒时丹徒风月依然好尔自升沈委荒草草长木拱荒烟寒此恨年年向谁道
近体诗二十韵寄秉之
忆昔春将暮分携桂岭边落花依断陇飞絮满长川风急吹残雨云开放晓天山光如欲动草木不胜妍沽酒遥村市停骖近郭田临行思欵曲已别更流连治邑烦游刃编氓荷息肩高牙久藏巧笃行衆推贤屡辱银鈎贶频更玉律迁故乡迷薮泽回梦渺云烟漂泊遥相望穷愁秪自怜爱闲身益嬾多病气仍孱故国因人问新年底事传祗应升斗恋聊结簿书缘诸老方推毂乘时好着鞭提撕起憔悴腾踏动蜿蜒袖有平戎策囊无封禅篇功名期万里富贵属千年范蠡终兴越田单卒破燕异时归捆载乞我买隣钱
东莱诗集卷十
<集部,别集类,南宋建炎至德佑,东莱诗集>

[book_title]卷十一
钦定四库全书
东莱诗集卷十一　　　　宋　吕本中　撰食笋
穷乡未寂寥五月当笋茁近山新得雨此物晚亦发初看数寸出意有千尺抜长条不成鞭乃以美见伐锦綳罢骈头玉指已不韈坐令藜藿口如受滫瀡滑连年江海病未免鱼蟹罚甘津到齿颊恐此或未察居闲快一饱我已久断杀更莫厌比隣时时听羮戛
白须
不作韩城住虚为河朔行白须镊更出知为阿谁生
宿刘固寺佛殿下即刘伶坟也
刘伶坟上土佛殿古崔嵬坐久野僧出天寒饥鴈来千年醉里魄一锸死前灰未尽先生意空留数字回
怀卫道中寄京师诸友三首
客舍冷如浆客梦甘如饴初无远行念况有徂年悲平生好交游大半走路岐不如亭前月所到长相随何时脱身去共采西山芝有儿当似公尚能传我诗
直莫如两王清莫如两方孙谢岂不美久滞尚书郎黎子老归国只今须髩苍邵子住山云欲出未肯忙高子出林壑坐看天际翔
人谁不小康李赵常窘束穷阎爨温火老未饱饘粥它长未遽数此事已絶俗为人死不厌自奉一米足
河堤
平田接长河眼界起突兀今日兹堤行麦壠青已出客行不知晚但感此节物新霜被西山久厌尘土没坐怀故人面於此见髣髴
寄濬州张掞
张卿留客酒如渑我欲从之病不能忆过公家更东望断崖高树雪层层
田家乐
东家西家蚕上簇南村北村麦白熟小儿腰鎌日早归大儿去就田间宿斗酒相邀不为薄邻翁相对且斟酌圣主当阳亿万年年年岁岁田家乐
梅
独自不争春都无一点尘忍将氷雪面所至媚游人
寄崔德符
江城昔还往耆旧各能文暂别犹相忆虽忙亦见存好诗能愈疾浊酒不胜浑它日经行地相寻夜叩门
还家
解鞍歇马倦西游过眼文书且罢休薄酒向人殊有味长年於世已无求常情未语沟中木俗眼能惊海上鸥何处云山不堪隐更谁辛苦访菟裘
即事
晚菘早韭老不厌夜鲤晨鳬多见踈地僻难寻野僧饭路长时枉故人车青山出没尘埃里白发栽培疾病余更有腐儒穷事业夜牕残烛一编书
读易
春温疮疥繁衣敝虮蝨细颓然坐南轩读易初有味初看象数殊忽此爻彖异纷纷者衆说行各半途滞大言累千百杂说记一二坐令天人分复以小大计或强出枝叶或自起旒赘孰能言语表能使意独至空中本无华眼病因有翳沈思忽有得是则入精义吾生晚闻道岁月今少憩遗经日在眼似足了一世临流濯垢衣尚勿惜余弃
复往大名三首
复往真无策兹行亦漫游尘埃走剧暑风雨占新秋便欲还家去其谁为汝谋尚怜苏季子虚敝黑貂裘我老不自得每为饥所驱漫抛青箬笠空负白髭须见贼犹堪鬬逢人莫问途寰区足秀句山泽有臞儒地湿频经水田荒亦未收断云催雨过涨水没桥流半世想高卧十年悲远游藜羮不用挟尚足诳饥喉
闻德道中
五更发荒村小憩草市北披衣度积水月落天正黑豆苗半委地野父厌匍匐我马则已饥泥土汚羁勒翻思在家时一饭亦假貣小儿不解事笑语颇自得一官走道路此责久未塞速行勿迟留有手须击贼
阳翟道中
不为伤离别其如渐老何秖应从此去转觉白须多
长葛道中遇周原仲
羸马冲寒骄不驶积雪残氷杂泥滓长葛县中日落时举头忽见周夫子下马相看两惊怪各喜南归此身在僧房夜语久不眠更摩枵腹偿诗债子行四方尚谋食我亦年来倦行役枥下骅骝世得知海底珊瑚人未识长安公卿富贵客谁能日在子思侧洛阳年少未宜轻看子重陈治安策
简叔易益谦兄弟
秋来归兴复何如李范声名更羡渠它日买田吾有策两家兄弟要邻居
赠益谦兄弟
范郎走微官清固不絶俗家常四壁立腹有万卷读迩来所为文深若泉万斛纡余风过水宛转虫注木诸弟况可人不但好眉目丹穴固出凤蓝田自宜玉行扛九鼎重顿使一世伏圣朝急用士如子尚穷独乃知德在躬不必富润屋我病拙文词笔钝如发秃时逢子兄弟未语心已足长空絶纎埃何处着鳬鹜朝来秋气清伫看飞鸿鹄
题芦鴈扇
鴈下秋已晚江天风雨微寜为聚沙立不作傍云飞
游西宫有感
种种不如意悠悠无复听漫寻村路好似得片时醒水隐城?白山来树杪青晚田收襏襫残日度笭箵兴入山阴道诗如历下亭荒原子胥庙千载想仪刑
送一书记果公作天寜化士
田家得米输官仓一粒不得囊中藏天寜化士去如雨此亦未易能低昂因官乞取民始病况复妄邀檀越敬纵令不得半钱归堂中圣僧应自知
京城围闭之初天气晴和军士乘城不以为难也因成四韵
战马侵城急官军报捷频民心皆欲鬬天意已如春魏阙方佳气王畿且战尘不妨来往路经月絶行人
守城士
北风且莫雪一雪三日寒不念守城士岁晚衣裳单衣单未为苦隔壕闻战鼓陷阵须长枪防城要强弩炮来大如席城头且撑柱岂不知爱身【一作君】倾心报明主报主此其时一死吾亦宜未敢望爵赏且【一作幸】今无事归寄语守城士此言君所知
闻军士求战甚力作诗勉之
今春敌来时军士怖而走今冬敌来时决拾【一作射】揎两肘愤然思出鬬不但要死守仰怀吾君仁未可释重负欲以占天心於焉卜长久暂劳何足道富贵要力取行看偃干戈金印大如斗
丁未二月上旬四首
丞相忧宗及编氓恐祸延乾坤正反覆河洛扰戈鋋报主悲无术伤时秪自怜遥知汉社稷别有中兴年厄运虽云极羣公莫自疑民心空有望天道本无知野帐留黄屋青城挿皂旗燕云旧耆老寜识汉官仪羽檄从天下于今久未回如何半年内不见一人来周室仍遭变宣王且遇灾犹存九庙在咫尺得祈哀主辱臣当死时危命亦轻谋吞豫让炭肯结仲由缨洒血瞻行殿伤心望敌营尚留仪卫否早晚复神京
兵乱寓小巷中作
城北杀人声彻天城南放火夜烧船江河梦断不得往问君此住何因【一作夤】缘窜身穷巷米如玉翁寻湿薪媪?粥明日开门雪到檐隔墙更听邻家哭
围城中故人多避寇在邻巷者雪晴往访问之坐语既久意亦暂适也
雪泥春既融晓日初破雾出门寻故人来往不数步共谈江南胜闭眼想去路松风被茅屋稻壠立白鹭行看长围解春水即可渡先当上锺山次第入庐阜生平泉石念久受尘土汚况今九死余转觉处事悞豫怀岩壑里所至陪杖屦可行君莫辞行李我已具
城中纪事
生平足艰窘可叹不可言两遭重城闭再因羣盗奔今兹所值遇我岂不与闻脱身保儿女恐辜明主恩傍徨不忍去敢计生理存昨者城破日延烧东郭门中夜半天赤所忧惊至尊是日雪正作疾风飘大云十室九经盗巨家多见焚至今驰道中但行塞马羣翠华久不返魏阙横烟氛都人向天泣欲语声复吞我病未即死尔来春既分剥床供晨炊两眼烟已昏岂无好少年可与共殊勲志士或不耻有身期报君塞水须塞源伐木须伐根子莫笑短拙荆蛮生伍员
读易
江北江南公不归人言公懒笑公痴闭门端坐读周易直过新春围闭时
无题
敌国安知鼎重轻祸胎元是汉公卿襄阳耆旧唯龎老受禅碑中无姓名【祸胎一作指纵】
怀京师
北风作霜秋已寒长江浪生船去难客愁不断若江水朝思莫思在长安长安城外高十丈此地岂容塞马傍亲见去年城破时至今銕马黄河上小臣位下才则拙有谋未献空惆怅汉家宗庙有神灵但语戈鋋莫狂荡
读司马公集解大玄
京城半年围道路三月病轻舟过江来所向复未定客房夜凉冷气体亦粗胜月穿窻罅白风入桐叶劲挑灯读太玄爱此顷刻静物数极三甲此理本天命首赞则分行故未及世应古历汉则亡易实更三圣哀哉扬子云上与数子竞虽云耗心力固自有捷径後来司马公独敛衆说盛锱铢判讹谬一宗蒙是正读玄则知易此实公所证如何少年子便欲献讥评我老未知学读此知不称掩卷坐搔首一洗肝肺净明朝寻故人此语殊未竟
黄池西阻风
乌云衔日日不出骤雨飘风吼三日扁舟寸步不得行坐叹轻鸥如箭疾我行去家秋复冬故园囘思春梦中客愁茫茫若江水生计渺渺随征鸿三年京城共憔悴一杯此地难从容长溪卷浪雪花碎远山横空眉黛浓故人别我上江去亦有书来唤同住破屋数间君有余太仓五升吾已具严霜未放鹰隼击盘涡恐致蛟龙怒片帆欲挂任篙师君但徐行莫深惧
景德北窻
云横树阴浓雨涨溪水白故人唤我出已度蒸暑厄北窻非不佳尚苦眼界窄小楼隐床後自与尘雾隔更怜昭亭山相向有佳色君能具鷄黍畧不厌须索我能知子穷子亦能爱客人生要如是一举乃讽百我病思远引未塞交友责便当约诸公归耕作长策囊无一钱赢岁晚会有获
昭亭广教寺
故人唤我去【一作出】久雨值新晴草暗鼯鼠出山深鶗鴂鸣斋厨半盂粥草具一杯羮尚肯频来否门前春笋生
昨日之热一首赠赵彦强
昨日之热未为热凉风颇随团扇发今日之热不可言西山火炎尘障天高楼坚坐若燔炙常恐秋到无夤缘与君相从今几日欲度一日如长年忆昔京城值秋雨人家邂逅得细语不愁归舍少薪米且喜尊前好宾主去年君自云中归隔巷寻君相劳苦是时强敌在城下耳犹厌听列营鼓岂知丧乱到江南同向宣城过残暑晚来一雨天遂凉便思约君来对床床前适有新酒熟君醉可舞吾能狂醉中谈天亦未妨回船吴中君勿忙
又赠
日日住叠嶂君能同此游黑云才映日白雨忽穿楼盗贼何时定溪山且自幽炎蒸不须厌俄顷是新秋
题泾县水西
江东住已厌又却【一作度】过江西急雨投泾县穷秋渡赏溪稻田犹少水山路已多泥珍重高僧意求诗索自题
宿秋霜阁後方丈
秋霜阁後山屈蟠【一作盘】行人冲泥脚未乾正是水西佳絶处不辞风雨夜深寒
水西与李彦恢相从余将取旌德趋徽州彦恢先归旌德相候彭元任亦自太平县来相送遇於三溪驿遂同过旌德道中呈二子三首
水西投宿返秋霜起听晨钟厌【一作促】束装尚惜故人轻作别乱山深处过重阳
村场路僻多无酒野菊寒深亦未花底事中原归不得又扶衰病过天涯
白头嬾入少年场二老追随却味长预喜尊前听清话夜窻相对一炉香
休寜县与汪致道诸公别後晚宿黟县界鱼亭驿二首
竹密如云不见天好山无数簇溪田秪应黟县溪山胜尽在鱼亭驿舍前
故人相继别休寜山路篮舆睡复醒所恨溪山正佳处不能同我到鱼亭
寄宣城故旧
宣城经岁无它事尚喜交游不弃遗叠嶂楼头纳凉处宛陵堂下探梅时君今尚要一囊粟我去亦无三径资归卧云山更深处因书频报故人知
祁门道中四首
去程归雁两悠悠行到荒山尽上头试问中原何处是只言东些是宣州
风落千山雨夜鸣时因归梦识宣城欲知溪路行多少已过徽州第五程
宣城人物未全衰四士风流世不【一作未】知别後畧无佳语寄道中才有数篇诗
詹郎逸气今谁似李令清言久不闻独立共传摩诘後隐居还见伯仁孙
桂林别珂首座二首
故人相望马牛风世事波涛滉漾中漓水东边两年住往还才有一珂公
北归我已办行纒久约相从却未然何处云山堪着子乱松回首岭南天
答赵祖文陈梦授
岭海畏深入江湖成远游犹怀不活怖少为故人留苦乏琼琚报虚蒙札翰投因来问消息不必计沈浮
寄赵十一弟
亲朋虽近懒追寻湖岭归来病至今寄语洪州赵从事忍令无酒过冬深
东莱诗集卷十一

[book_title]卷十二
钦定四库全书
东莱诗集卷十二　　　　宋　吕本中　撰浮梁道中见小松数寸者极多然皆与蓬蒿杂出不能即长也余伤之作诗寄范四弟
青松数寸根意出千丈外如何蓬蒿底此志久未遂朝为牛羊践莫受尘土翳虽云岁寒姿当此亦憔悴今年虽小出尚与凡草类会须扶其根与作栋梁计大厦千万间匠石所睥眤世或未尽知慎勿伤汝志
自祁门至进贤路中怀旧二絶
雨歇路逾滑山空鸟不飞却思无事日骑马踏泥归汴水夹榆柳今留胡马踪如何进贤路只是见青松
离洪州渡西江至翠微寺紫清宫
平明渡西江西山正崔嵬中流欲浪作细雨随风回促櫂赴前浦颇为风雨催寒沙引细路人家山半隈密雨荫修竹久旱无莓苔晚入翠微寺诸峯环抱来其西洪崖居百代所仰怀何年蛟龙怒更击深山开悬瀑泻洪井喷噫藏风雷客行少休息暂此得徘徊城中二三老咫尺不得陪岂无陵风翰邀致山中台涧水清且寒可以当余杯独来不敢久恐为神物猜
宿翠微寺
西山今夜雨不为故人留泥滑淹行李风声欲送【一作送晚】秋中原且多事吾党敢无忧明日经由地江南更几州
发翠微寺
古殿突兀风有声粥鱼欲打鸡三鸣披衣起坐问行李仆夫屡报天阴晴昨日路长频雨阻今日东风得无苦杉松连山寒欲动橘柚隔篱香半吐却忆京城无事时人家打酒夜深归醉里不知妻子骂醒後肯顾儿啼饥如今流落长江上所至盗贼犹旌旗已怜吴县风俗僻况复中原消息稀
送宋仲安往?州
已流之水不可以复回已往之日不可以复来唯有野外篱边之黄菊年年岁岁见花开君如此菊不我厌处处相逢同酒杯三年丧乱那可说君头已白我齿缺高才抑塞久未用坐守松桧凌霜雪君今又作章贡游我犹少忍住筠州破屋不忧遭鬼瞰端坐或恐贻【一作为】神羞求田问舍古所叹敢有远去惟身谋为约岭南三数子明年乘兴欲【一作却】东流
与仲安别後奉寄
出门送君时一步再徘徊虽云非远别念与始谋乖欲求连墙居故作千里来君今不我待欲跨洪沟囘我独滞一方後会良未谐冬初风浪息蛟龙深蛰雷其如中原盗所至尚扬埃子行莫夷犹恐致狼虎猜敌人更远适畏死投烟霾皇天久助顺似不及吾侪独以智力免寜有此理哉因书寄苦语亦以谢不才新春好天色指望烟氛开即当候归艎取酒寻尊罍欣然得一笑便足禳千灾豫章百里远可以慰客怀须君起我病同上徐孺台
题筠州僧房
客来无语坐禅房共赏西窻一榻凉山路雨余新笋出江城春色杂花香烟厨已逐钟声远树色初随塔影长敢道闲居便安稳今年更欲下湖湘
离筠州
旧日闲居日无悰已倦游如今避地走不复为山留淮甸初经夏江西复度秋今朝小亭望东北是筠州
题圜悟与惇兄法语
杲公昔踏塞马尘城中草木冻不春甲士却立不敢问其谁从之惇上人?手归来两无语如今且向江南住云居老人费精神送向高安滩头去
建城道中
建城南路入袁州怪石纵横水乱流尽日衣冠在图画百年心迹付林丘中原未作重归计塞马能令此地忧浪迹江湖亦吾分运筹帷幄有留侯
行至醴陵寄故人
浅溪沙碛寒月白树影踈我行天一角所至尚踌躇偶逢胜絶地不异嵩颍居临流遂忘归默坐数游鱼寜知塞马閙江县巳丘墟故人亦未来一旬三寄书不必问浅深但当膏子车新霜随北风惨惨度重湖相寻近五岭慎勿厌长途
将至南岳先寄演公禅师善公华严
塞马扬尘烽燧作我行乃在天一角江西趼足过湖南本赴郴阳故人约中途羣盗又蜂起所至往往为囊橐迟囘改路心自笑隐忍畏事人所薄不因此去渡湘水更欲何时到南岳山中况有二老人万里同来且安乐遥瞻见我应大笑白须黑面都如昨平生故旧几人在不早从公老丘壑自经丧乱可过从每一思之怀抱恶请公更说因地初一解人间因慧缚
避寇南行
何处田园不是家尽扶衰病过天涯山村酒熟人人醉客路春浓处处花敢道岭南无甲马侧闻江左尚风沙囊空甑倒君休笑亦有新诗伴齿牙
贞女峡
欲上贞女峡江险未敢行岂是畏江险愧此贞女名时经丧乱後世不闻坚贞烈士久丧节丈夫多败盟寜闻闺房秀感义不偷生穷荒礼法在尚此留佳声时事有通塞江流无浊清欲行勿惮险为君先濯缨
山水图
君家茅屋低蓬蒿客来颇厌蛙蚓号何得有此山突兀气压太华陵嵩高坐看远涧受悬瀑似听跬步鸣秋涛槎牙老树半枯死上倚絶壁缘飞猱我行日畏盗贼逼敢厌瘴疠多腥臊偶逢坐稳懒归去豁达眼界无纎毫岭南山水固多异恨无中州清淑气对君图障心怳然便如【一作似】太华嵩高前君但对此能高眠当有好句令君传
连州阳山归路三絶
苍黄避地出连州邃谷深岩懒转头归路始知山水好少留村驿当闲游
稍离烟瘴近湘潭疾病衰颓已不堪儿女不知来避地强言风物胜江南
岭外从来不识春青梅年後已尝新深山忽有残花在知与清明待北人
阳山道中遇大风雨暴寒有感
岭南二月春已尽百花委弃随风吹山前山後緑阴满已过中原初夏时不知何气忽乖沴【一作戾】风雨夜作雷乘之鞭笞宇宙敝日月万象倒错藏光辉岩倾涧絶水府现捕搏虎豹擒蛟螭百围老树不须说忍冻欲压摧其枝峥嵘屋瓦走飞雹如战初合麾旌旗我行避地更值此闭目但听儿啼饥仆夫噤死者数辈牛马惧不存毛皮长途三日断还往况有鸟雀凌云飞只今风尘暗江路盗贼往往乘余威良民虽在困须索四海万里皆疮痍天公忍不一顾此反更震动穷荒为此方亦是神所主我欲告诉心先疑明朝风定寒亦解收召魂魄寻归期涧毛自可荐筐筥试出苦语令神知
荅朱成伯见赠四首
三年转东南足迹不得息新霜未压瘴已畏贼马迫【一作逼】苍黄度岭去山路枫叶赤慨然念平生谬自有欣戚交游半鬼録在者费相忆朱卿早闻道一如见旧识新诗入要妙如射已破的我行囊贮空所至但四壁岂如投异县忽枉和氏璧斯文得未丧岂不系人力出门仰高山此道如矢直
我适苍梧野君来洞庭岸相逢迫【一作逼】盗贼一笑未得欵欣然望眉宇於我意自满天寒道路长岁晩日晷短僧房肯再来晴窻自妍暖
入林恐不远入山恐不深城市有深远不必在山林隋珠不自宝岂在须渊沈断弦得遗谱千载有知音昔在中朝时每从贤俊游酒酣握手欢预怀今日忧两经岭峤春三度江湖秋朱卿抱奇节好语忽见收我无济世策君有活国谋相寻不相笑夜光犹暗投道丧师友絶寜有民不偷风波极浩渺欲济能无舟
连州行衙水阁望溪西诸山
峤南气常昏终日如雾隔我来已经时初不辨山色纷纷翳犯眼默默悸动魄今晨忽晴快如语见肝膈羣峯挿天青野水恣意白深窥木杪静细数鸟道窄天心岂无意直欲慰北客才经盗贼扰更脱瘴疠厄湖湘虽未定势已初夏迫颇闻铁骑远不复更追索我归当何时俗事累千百便拟衡山前今年饱新麦忧虑则未已四海方逼仄羣公献纳际或肯任此责先当肃区夏次用及蛮貃岂容肆蹂躙岁必有大获天虽未悔祸世岂无良策生【一作主】人苟未尽狐兔当有宅
赠欧阳处士
爱君年少便知足今君虽老更【一作转】无欲闭门不出动经时保此无穷清净福黄衣弟子杂僧徒共守荒郊数椽屋门前山水各有态君但疎篱对修竹直如季路耻有闻清似之推不言禄坐看世事云变化一任儿曹手反覆上皇龙飞三十春临轩亦尝思异人诏书屡下广搜索当时几人能识真君时声名动天子高卧不起空逡巡谩收符籙养丹火一旦四海生风尘我来见君斛岭下识君无营真静者殷勤爱我莫遽行尚肯相从结茅舍时当丧乱足淹留豺狼恣横空山夜它年有意过匡庐【一作庐山】更许渊明入莲社
岭外怀宣城旧游
中原未敢说归期却忆宣城近别离叠嶂雨来如画里敬亭秋入胜花时每憎卑湿尤多病苦爱风光屡有诗今日衰颓那可说髩须经瘴总成丝
余避地踰岭寄书宜章孙氏贼去则尽失之感叹有作
贼马纵横未说归草间梁上借余威布帆此去应无恙银盌从来亦解飞世事只堪开口笑主人空有食言肥自惭学道工夫少坐觉文书到眼稀
过岭将至江华先寄朱成伯二首
自怪匆匆来往忙又携儿女过湖湘敢言此地能安稳且道新年离瘴乡
岭下微阴已自寒早行山路觉衣单故人见我应惊笑疾病衰顔怯据鞍
端午日北还至斛岭寄连州诸公
岭上逢端午随家更北征隔村闻贼鬬通夕畏蛇行厌病初辞瘴冲泥却胜晴犹怜昌歜酒不与故人倾
山居素饭
豆苗可瀹瓠可羮僧厨午饭蒸香粳道人得此清净供下箸已胜肥羊烹平生为腹不为目偶逢一饱心自足晚菘早韭旧所知五鼎百牢未为福
寺居夜起
山深夜无人竹密风露集长空新过雨尚觉星斗湿避地走天涯如何免拘絷朝忧粟囊尽莫恐贼报急荒城兵火後所至复未葺古寺半颓垣枭啸鬼亦泣感事念平生徘徊近堦立
寺居即事三首
瘴疠过庚伏庶几其少瘳甘心忍残暑指日是清秋汴水他年别郴江此日留如何理归梦只见岭南州因循过岭表忽复到湖南气力浑非旧情怀老不堪无钱供痛饮因病废清谈尚有寻书僻穷搜未免贪中原是何处敢道几时回一夏无书读经时畏贼来老松犹偃蹇病鹤久摧颓莫怪论兵少吾今心已灰
赠夏庭别兄弟
披沙拣金勤乃见读书何止须百遍如君心期已不凡况有长兵可鏖战一寒湿薪薰病目君但读书声彻屋僧房夜永灯火足更肯襆被来同宿
墨梅
岭南十月春渐回妍暖先到前村梅问君何处得此妙一枝冷艳随霜开长江凛凛欲奔岸乃见好事移墙隈初疑渗漉入瘴雾更欲寂寞埋烟煤微风不动暗香远淡月入户空徘徊坐看粉黛化腐恶岂但桃李成舆台我行万里厌穷独疾病未已心先灰对此不觉三叹息恐是转侧同南来异乡久处少意绪破壁相对无根荄古来寒士每如此一世埋没随蒿莱遁光藏德老不燿肯与世俗相追陪轮囷离奇【一作濩落】多见用牺尊青黄未为【一作为木】灾含毫吮墨去顔色况自不必须穿栽岁穷路远莫惆怅此去保无蜂蝶猜
贺州闻席大光陈去非诸公将至作诗迎之【一有次韵字】
五年避地走穷荒岭海江湖半是乡欢喜闻君俱趣召衰颓如我合深藏晓寒已静千山瘴宿雾先吞万瓦霜日日江头望行李几回驱马度浮梁
送周灵运入闽浙
青松着尘市不辞尘土侵忍耻伴桃李不言归故林交游在贫贱始见平生心周侯客异县屡蒙金玉音殷勤不我厌自昔以至今使其少富贵未必能相寻岂谓子诚然此风今则深子欲转岭海岁暮足愁阴路经盗贼窟往往未就擒加鞭策驽马欲行无滞淫故人散天涯所在亦崎嶔相寻倘见及道我病难任
次韵钱逊叔见寄
异时文物汉庭臣公是中朝第一人忍使闲行犯山瘴不令疾去扫边尘情怀纵老元非病时运方隆只暂屯顾我衰颓已无用尚烦新语访沈沦
赠宗真上人
到处相逢是偶然淛江湖岭屡经年赠君颂子君休笑我已新来不问禅
东莱诗集卷十二

[book_title]卷十三
钦定四库全书
东莱诗集卷十三　　　　宋　吕本中　撰全州与解子中向伯恭相会
五年流落判西东尚喜交游一再逢但得低头拜东野不妨下卧见元龙中原极目山千叠往事伤心酒一锺如我支离久无用敢因穷约废相从【一作费相从】
初至桂州二首
连年走遐方所至若邮传未论道艰阻先问米贵贱贼势来未已行役我已倦解鞍憩空馆敢叹此异县清泉上短绠一洗尘垢面瘴疠非不深美醖良可恋
尘沙久冲突戎马亦驰骛我行不得息终岁在道路敢言更多事尚恐与时忤低头访殊俗何处可放步江流下沧海日惨蛟鳄怒出门寻故人风雨已断渡
桂林解后拜见仲古龙图吉父学士别後得两诗书怀奉寄
所至艰危里如何更别离只看山似戟自合鬓如丝汤熨徒增疾文章不疗饥端居温余论苦语自成诗折老久高卧曾乡仍倦游同为万里走肯避数年留贼帜江湖晚岚烟岭峤秋相逢得安稳乘兴莫东流【比闻二公皆欲为广东之行】
次韵吉父见寄新句
词源久矣多岐路句法相传共一家良贾深藏宜有待大圭可宝在无瑕长江渺渺看秋注孤骛悠悠伴落霞盛欲寄书商榷此岭南不见雁行斜
桂州水西
隆隆而雷风乘之断霓落日江东西江头古寺颇岑寂僧檐正与南山齐我来端坐已寒暑终日看山默无语盗贼连村那敢问藜苋充肠未为苦早禾已旱心所知正待山前一犁雨
断桥【三月中作】
桥断客途少春深花已休闭门尤省事於世转无求来往只诸老相期非壮游欲知身所住同寓訾家洲【时独范叔器季平裴梦贶数相过从也】
赠岭东陈秀才
风吹贺江浪如雪浮梁左右行人絶病夫坐稳懒出行破屋只愁吹瓦裂东县陈卿忽叩门笑语欢然相暖热怪我长贫走道路所至不安寜有说邻州贼报又警急欲泛扁舟穷百粤如君长才亦未用独守区区负奇节未能俯首效儿辈肯便出门探虎穴马羣时致千里足烈士寜无一时杰我复何人敢言事一世摧颓甘短拙幸君无事时一过喜听高谈健其决瘴疠参差畏久留岁月峥嵘惜轻别
衡州逢解子中别後奉寄
我来筠水阳君亦发章贡相逢潇湘门及此兵未动卧闻羽书驰起见行者衆匆匆不及欵尚辱苦语送慨然念平生相从已如梦交游半生死所至多罅缝我衰学不及【一作入】君亦老未用熟知一世中有此九鼎重子贱则君子闵子言必中师门未遽絶斯文实天奉别离又几日坐想发孤讽衡州逼南岳湘水寒不冻颇传江西扰盗贼已放纵往从田苏游此乐不得共
范县丞惠双鷄
羸病不能除肉味每逢斋钵愧余生双鷄未可为公饍留与山僧报五更
王抚干失去毛裘
王郎随身一驼裘偷儿遽作壑失舟春初未免霜露迫【一作逼】岁晚可无迁徙忧客房夜坐薪当烛不怕近江风裂屋马平编户更艰难君行莫忘民号塞
四十二弟将还宾州相过夜话
兵戈久未歇所至转抢攘万里逢吾弟三年走瘴乡春风入古寺夜雨暗浮梁尚肯留连否僧庐可对床
呈折仲古四首
市酒酸甜久絶沽湿薪薰眼坐僧庐尚怜诸老无机【一作几】事不待愁人折简呼
龙阁老翁流落久如今辛苦去朝天向来岭海经行地分付蛮溪着钓舟
已无厚禄故人书尚有相寻长者车所至纷然兵火里不知从此更何如
疾病侵凌百不能只今全是住庵僧谢安肯为苍生起早与吾君了中兴
次韵王抚干见惠
新春忽忽到庭除短褐经【一作轻】寒病却苏漫以诗书教儿子嬾将薪水倩童奴天涯每觉人情薄眼界何知风景殊万里相逢君莫叹好山无数簇城隅
次韵王漕见赠并寄曾吉父二首
前贤去则远今代不无人小出已无敌深藏恐未仁两章知思苦一语见情亲径欲忘衰病知公笔有神曾子住南国端居无所思逃禅不用酒投笔谩成诗敏捷忘千虑纵横又一奇子中有住处莫待折肱医
次韵折仲古见赠
未有丝毫补县官几年流转但求安江湖自称嵇康嬾故旧空嗟范叔寒顾我初无食肉相喜公复着侍臣冠新诗不忘东山【一作平戎】志敢作寻常禁近看
再用前韵奉和
自昔支离畏【一作怕】作官只今犹望一枝安饱知时态病良已心喜故人盟未寒所至军书销日月几回戎马失衣冠公归定有安边策不学愚夫静处看
夜坐有感
五更月落鸡未鸣小炉残火犹晶荧道人强起理衰疾不闻松声闻雨声跏趺坐稳百念去岂有宿梦令神惊平生于世万事嬾况复今兹饱忧患中原北望四千里三年不见南飞雁着身天涯未为远所至风沙莫深叹时寒但【一作可】趂僧房火日暖可【一作但】赴邻家饭岭南无瘴便可老江头有酒犹堪唤嗟哉甯子不自休辛苦饭牛过夜半
送密上人归江西
轻舟君先行羸马我已往湖山已在望南岳行可仰不忧盗贼繁渐喜草木长密也负奇气少已离尘网饱参诸方禅所至被称赏独留末後句未肯休吾党经寻卓锥地更足以自养囊空脚颇健体俭心甚广喜谈江西胜妙处犹【一作如】指掌未见频寄书悠然发遐想
送常子正赴召二首
属【一作昔】者闻居久今来促召频但能消党论便足扫风尘衆水同归海殊涂必问津如何徒贵耳敢谓汉【一作世】无人
疾病老逾剧交亲穷转疎惟公不改旧怪我未安居日月干戈里江山瘴疠余南行见李白亦莫问何如
送颂山上人游南华
三浙三衢未说归且从岭路访曹溪卢公若问
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:31:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>