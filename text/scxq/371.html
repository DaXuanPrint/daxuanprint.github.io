<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,跋,因园集全文在线阅读,因园集全文在线下载,大玄古籍书库">
<meta name="description" content="十三卷。清赵执信撰。赵执信字伸符,号秋谷,晚号饴山老人,山东益都人。康熙十八年。(1679)进士。改翰林院庶吉士、散馆,授编修,颇为朱彝尊等所引重,官至右春坊右赞善。赵执信少颖慧,工吟咏,承其家学。所居因园,依山构建亭榭,各极天趣,又性好游览,历游所至,前来请他写诗文者甚多。徜徉五十余年,著有《声调谱》、《谈龙录》、《饴山文集》六卷、词一卷。其诗集流传颇多。诸本往往不同。此本末有乾隆六年(1741)赵执信门人丁际隆《跋》称:“是秋重谒秋谷先生于因园,时先生病目弥甚,不作诗者六年矣。从仲君羹梅得先生手定诗稿">
<title>因园集_赵执信_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">因园集</span> <br/>
          作者： <span class="inputVal" id="bkauthor">赵执信</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]68698</span> <br/>
          说明： <span class="inputVal" id="bkdec">十三卷。清赵执信撰。赵执信字伸符,号秋谷,晚号饴山老人,山东益都人。康熙十八年 (1679)进士。改翰林院庶吉士、散馆,授编修,颇为朱彝尊等所引重,官至右春坊右赞善。赵执信少颖慧,工吟咏,承其家学。所居因园,依山构建亭榭,各极天趣,又性好游览,历游所至,前来请他写诗文者甚多。徜徉五十余年,著有《声调谱》、《谈龙录》、《饴山文集》六卷、词一卷。其诗集流传颇多。诸本往往不同。此本末有乾隆六年(1741)赵执信门人丁际隆《跋》称:“是秋重谒秋谷先生于因园,时先生病目弥甚,不作诗者六年矣。从仲君羹梅得先生手定诗稿,分十三集,录副未及校,而羹梅遂索原本以去,岁寒无事,乃校一过,曩见手书《济南竹枝》及《宿法庆寺》二律,皆不在,盖所删多矣。”羹梅者,为江苏常熟仲显保之字,为赵执信门人之冠,与赵执信关系最为密切,则是集为赵执信晚年定本手授者。《因园集》十三集,一曰《并门集》、二曰《闲斋集》、三曰《还山集》、四曰《观海集》、五曰《鼓枻集》、六曰 《涓流集》、七曰 《葑溪集》、八曰《红叶山楼集》、九曰《浮家集》、十曰 《金鹅馆集》、十一曰《回帆集》、十二曰《怀旧集》、十三曰《磺庵集》,集各一卷,按本来面目分开,不按篇页多少。赵执信娶王士祯之甥女,原本与王关系很好,相传以求作《观海集序》,士祯屡失其期,遂渐相结怨,一生不睦。今观《还山集》中,尚有酬士祯诗二首,又为士祯作《西城别墅十三咏》。至《鼓枻集》中《渡江》一首,已有“只应羡诗老,持节问岷源”句。注曰: “谓阮翁”,又《悼吴孝廉》一首,有“渔洋未识名先著”句“阮翁”指王士祯号阮亭,“渔洋”亦指王士祯号“渔洋山人”。诗中提到王士祯时,其词气已不和平,自是以还,遂互相排击。相较之王之规模阔于赵,而流弊伤于肤廓;赵之才力锐于王,而末派病于纤小,使两家互救其短,正可以各见所长。有周永年家藏本。有《四库全书》本。</span> <br/>
          封面： <span class="inputVal" id="bkimg">Z_20102.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]因园集
[book_author]赵执信
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]68698
[book_dec]十三卷。清赵执信撰。赵执信字伸符,号秋谷,晚号饴山老人,山东益都人。康熙十八年 (1679)进士。改翰林院庶吉士、散馆,授编修,颇为朱彝尊等所引重,官至右春坊右赞善。赵执信少颖慧,工吟咏,承其家学。所居因园,依山构建亭榭,各极天趣,又性好游览,历游所至,前来请他写诗文者甚多。徜徉五十余年,著有《声调谱》、《谈龙录》、《饴山文集》六卷、词一卷。其诗集流传颇多。诸本往往不同。此本末有乾隆六年(1741)赵执信门人丁际隆《跋》称:“是秋重谒秋谷先生于因园,时先生病目弥甚,不作诗者六年矣。从仲君羹梅得先生手定诗稿,分十三集,录副未及校,而羹梅遂索原本以去,岁寒无事,乃校一过,曩见手书《济南竹枝》及《宿法庆寺》二律,皆不在,盖所删多矣。”羹梅者,为江苏常熟仲显保之字,为赵执信门人之冠,与赵执信关系最为密切,则是集为赵执信晚年定本手授者。《因园集》十三集,一曰《并门集》、二曰《闲斋集》、三曰《还山集》、四曰《观海集》、五曰《鼓枻集》、六曰 《涓流集》、七曰 《葑溪集》、八曰《红叶山楼集》、九曰《浮家集》、十曰 《金鹅馆集》、十一曰《回帆集》、十二曰《怀旧集》、十三曰《磺庵集》,集各一卷,按本来面目分开,不按篇页多少。赵执信娶王士祯之甥女,原本与王关系很好,相传以求作《观海集序》,士祯屡失其期,遂渐相结怨,一生不睦。今观《还山集》中,尚有酬士祯诗二首,又为士祯作《西城别墅十三咏》。至《鼓枻集》中《渡江》一首,已有“只应羡诗老,持节问岷源”句。注曰: “谓阮翁”,又《悼吴孝廉》一首,有“渔洋未识名先著”句“阮翁”指王士祯号阮亭,“渔洋”亦指王士祯号“渔洋山人”。诗中提到王士祯时,其词气已不和平,自是以还,遂互相排击。相较之王之规模阔于赵,而流弊伤于肤廓;赵之才力锐于王,而末派病于纤小,使两家互救其短,正可以各见所长。有周永年家藏本。有《四库全书》本。
[book_img]Z_20102.jpg


[book_title]提要
钦定四库全书　　　　　集部七
因园集　　　　　　　　别集类六【国朝】
提要
【臣】等谨案因园集十三卷
国朝赵执信撰执信字伸符号秋谷晩号饴山老人益都人雍正中益都置博山县今为博山人康熙己未进士官至左春坊左赞善其诗集流传颇夥诸本往往不同此本末有乾隆辛酉执信门人丁际隆跋称是秋重谒秋谷先生於因园时先生病目弥甚不作诗者六年矣从仲君羮梅得先生手定诗稿分十三集録副未及校而羮梅遽索原本以去岁寒无事乃校一过曩见手书济南竹枝及宿法庆寺二律皆不在盖所删多矣云云羮梅者常熟仲是保之字为执信门人之冠最为笃契则是集为执信晩年定本手以授之者矣十三集者一曰并门集二曰闲斋集三曰还山集四曰观海集五曰鼓枻集六曰涓流集七曰葑溪集八曰红叶山楼集九曰浮家集十曰金鵞馆集十一曰回帆集十二曰怀旧集十三曰磺庵集集各一卷以存其旧不复以篇页多寡为分也执信娶王士祯之甥女初相契重相传以求作观海集序士祯屡失其期遂渐相诟厉讐隙终身今观还山集中尚有酬士祯诗二首又为士祯作西城别墅十三咏至鼓枻集中渡江一首已有祗应羡诗老持节问岷源句注曰谓阮翁又悼吴孝亷一首有渔洋未识名先着句其词气已不和平自是以还遂互相排击则谓二人之衅生於作观海集时其说当信迨其後沿波逐流逓相祖述坚持门户入主出奴数十年迄无定说平心而论王以神韵缥缈为宗赵以思路劖刻为主王之规模濶於赵而流弊伤於肤廓赵之才力锐於王而末流病於纎小使两家互救其短乃可以各见所长正不必论甘而忌辛是丹而非素也乾隆四十五年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
因园集卷一
左赞善赵执信撰
并门集
督亢怀古
燕丹昔逃秦身免怨未雪千金求死士快意期一决徒逞匹夫愤焉知霸王烈我闻燕先王筑台市骏骨晩得昌国君雄心一朝豁全齐七十城纷如槁叶脱但隆郭隗里不洒田光血岂有熊罴臣轻试虎狼穴可怜易水上壮士冲冠髪事败国旋亡寂寞名未灭
陉阳驿雨甚行橐皆湿舆中聊述
欲知肩舆行遇雨有似曳尾涂中龟耸身延颈欲前去四足不动如悬槌搘窗欹枕雨脚入纷斜一任西风吹我既衣裳有沾湿回视我仆嗟亦疲幸余脏腑未湔濯岂免涕泪同淋漓无因天漏藉石补反思油衣以瓦为人生有情每无厌遨游谓乐居可嗤请看行役足辛苦他时枯坐无庸悲
道傍碑
道傍碑石何累累十里五里行相追细观文字未磨灭其词如出一手为盛称长吏有惠政遗爱想像千秋垂就中行事极琐细龃龉不顾识者嗤徵输早毕盗终获?宫既葺城堞随先圣且为要名具下此黎庶吁可悲居人遇者聊借问姓名恍惚云不知住时於我本无恩去後遣我如何思去者不思来者怒後车恐蹈前车危深山凿石秋雨滑耕时牛力劳挽推里社合钱乞作记兎园老叟颐指挥请看碑石俱甎甃身及妻子无完衣但愿太行山上石化为滹沱水中泥不然道傍隙地正无限那免年年常立碑
获鹿至井陉道中三首
城边沙水路数里入山村高处云封屋秋来草没门牛羊缘涧远童稚避人喧却听樵歌返前峯日已昏驱马指榆水【村名】晩阴山雨来前村一点火倦客意悠哉犹隔数峯远还从深树回暗中闻犬吠始见竹篱开晓日不照地羣峯方障天行人听鸡起鸟道接河悬远树犹藏雨高城半出烟秋来无限思牢落付山川
井陉道歌
晩云挟雨风不休井陉古道行人愁未知驻足竟何处羣山来往相遮留初缘细路行逾上风中一线秋空浮径回两壁竞奇诡坐令谿谷成深幽久行祗畏前路絶下视寻丈何能投失势忽落不自觉天宇顿被苍厓收四围树石怒相向森然拏攫纷蛟虯人如回飈激下叶马拟古栈穿猿猴已觉心气俱沮丧敢云追蹑穷冥摉嗟乎絶险天所设左车当日真良谋如何旗鼔走水上戏下反致成安头古来成败两寂寞山川满目增烦忧道傍战垒野花放雨余山鸟鸣啁啾
宿平定州雨竟夜闻七十二河水大至
倦行得投憇如鸟有栖托下马衣尽沾入门步犹却屋角张明镫晩炊具藜藿取足供醉眠浊醪恣深酌窈窕青玉峡迢遥梦中约如何就枕忧反逊据鞍乐入夜殷雷喧雨声乱城柝丸澜散檐溜浸淫到帷幕颇闻向晓行驿路缘涧壑石齿既丛生潦水正喷薄四山悬瀑集势若崩厓落直恐穿山胁安能容略彴已知前路难更听雨势恶残更远欲断冷焰湿不着转畏天欲明孤吟向索莫
涉七十二河
犯晓指前途天清雨气散回瞻孤城际遥出大河岸山势郁屯云水声激流电波荡巨石奔滩坼地轴转居人能向导小驷颇趫悍扬鞭乱流去直与惊湍战圆浪欲没鞍轻沤时及面浮沉遡衆川攀缘望絶栈岂惜衣履濡宁辞登涉倦斜阳向晩放驿舍炊烟乱有如异国归遥天见乡閈马饥仆亦痡水尽山未断候吏不须迎前驰已如箭
晩发芹泉驿夜过寿阳
日暮憇芹泉暝色动诸岭路纡未拟停马饱方思骋新月乍微茫羣星半耿耿远云时作阴积雨正多泞地明知近河径转畏逢穽不知几里遥忽在万峯顶阴阴俯厓际簌簌乱林影深谷聚豺狼涧潦喧鼃黾山腰忽一灯鬼火出埳井秋毫皆易惊观听何由屏风高溪壑哀露下衣裳冷前途渐逶迤客心转虚迥昏眸呼不开倦辔时复整夀阳城上钟残梦三更醒
夜度黄岭
星稀月落夜转昏黄岭岭上寒生云凭虚直上二十里势与天阙争中分我行但觉马人立据鞍自笑如孤猿前驱已远後相失空余呼啸风中闻昨闻此岭真险絶顿愁无翼难飞翻瞢然登降无所慑夜气为我留精魂泥路蜿蜒势渐下俯听鸡犬嚣荒村东方放晓日欲出却望天际危此身
中秋夜
秋气驱残雨空庭来远颸一杯桑落酒半夜月明时久客嫌宵永初寒觉醉迟还将萧瑟意遥与菊花期
太原县拜先曾大父生祠三首
曾大父昔为少参均晋祠水利有德於民故祠焉祠邻大佛寺楹间有观察叔祖奉使时所题诗
晓色微分秋暮天村烟祠树正清妍远山云气日初上古寺梵声钟共传下马身从千里外登堂梦隔十年前他乡岁晩增多感酹酒临风一怆然
当年棨戟驻河干片纸能令万户欢曾向清流照顔色到今白叟识衣冠村荒乱木随秋下山逼惊风尽日寒岁序易迁遗庙在居人珍重後时看
忆从薄宦客京师邱墓松楸入梦悲乍喜家山归有日又来汾上住经时儿孙枉洒天边泪父老能留去後思待向故园兄弟道他年重问旧题诗【方图便道归省】
雨中泛汾水感兴
细雨已作泥微风能漾舟渺渺入汾水悤悤怀胜游汉代昔巡幸画舸张龙斿冠盖拥前列箫鼓横中流棹歌今歇絶千载长清秋我行望天末云物惨不收羣山莽回互水木相绸缪地势亘终古世事随浮沤乃知前人名翻藉山川留舟人理楫急及岸还夷犹把杯酹水涘此意空悠悠
九日晋祠
野菊霜姿向客妍孤村木落更苍然也将世上黄尘面来对山中碧玉泉桐叶遗封还百里晋阳王气已千年爽鸠东望堪凭吊都付西风落照边
将游镔铁院以病不果
古院不一游虚作并州客寒铁夜有芒秋井水无色病思清冷对梦觉钟梵寂想见静中僧时时扫苔迹
发太原
青烟一点望依然马首苍茫又着鞭此地空斟桑落酒故园已过菊花天薄游岁月清霜候归路关山黄叶前惟有离心汾水上应随秋雁共年年
晩行
雨脚背城见前村开晩晴近山风转急隔水月初生树杪悬灯火烟中隐碓声今宵魂断处野馆醉三更
郭有道墓下二絶句
斗筲贱役良不屑识鉴人伦亦偶然何意舟同李元礼时流解望作神仙
中郎无愧至今称因忆昌黎岂近名不是高文能谀墓黄金何处夀刘生
冷泉关
霜凝疎树下残叶马踏寒云穿乱山十月行人觉衣薄晓风吹送冷泉关
晓过灵石
晓色依微岭上横望中云物转凄清林收宿雾初通日山挟回风尽入城客路远随残月没乡心半向早寒生惊鸦满眼苍烟里愁絶戍楼横吹声
国士桥
桥上马嘶破残月溪边流水声幽咽风回激浪上桥头似溅当年击衣血伏剑如饴岂顾身至今此地留精魂由来国士自千古试问中行是衆人
始雪过东西坞二岭
天阴觉晓迟乍雪山更寂萧槭絶人烟苍茫入寒色林空远望通径转回峯逼二岭郁相当中见云气积高风束四山冥冥接天白行人蹑空蒙马足畏偪仄忽疑厚地倾又觉阴厓踣涧壑何深幽云是虎狼宅地险念身孤客久知时迫故山候尚温奋飞无羽翮向暝昧所投浩然促轻策
沁水使院望石楼山雪
孤峯压城头雪色落屋瓦高堂收衆阴目极天四下空烟寒欲开晩云散如泻远见羣山来莽莽乱奔马长松分岩谷猛虎凭城社入夜风怒号居人畏中野行役良苦辛山川自萧洒怅望听深更踌躇引杯斝
阳城夜饮
高馆张灯天向昏山城打鼓晓逾喧不知酒力谁深浅一夜开帘雪没门
山行杂诗四首
岭路盘盘行欲迷晩来霜霰忽凄凄林间风过犹兼叶涧底寒轻已作泥马足蹙时疑地尽溪云多处觉天低倦游莫讶惊心数岁暮空山鸟乱啼
晩云忽散见峯巅远寺鸣钟思悄然积雪更宜新月照轻烟不障暗流悬行同宿鸟趋林急稳羡山僧拥絮眠正好溪风送前路一灯明灭戍楼边
絶巘平临远目开天风吹我离【去声】氛埃路於残雪消中见人自羣山阙处来树外连峯横作鄣马前云气散成堆平生蜡屐?幽兴落日登高首重回
十日山中汗漫行山云作意变阴晴连天细雪因风急近郭空烟接日生鞭影远牵残照色马蹄寒踏断冰声定知此後相思处赢得清樽夜夜倾
发泽州宿星轺驿尽日行太行最深处
出郭未十里陟岭凡几盘徘徊初日影隐见羣峯端遥空敛余阴山风增晓寒我行曾冰中仄径愁跻攀马压後人顶足滑不得安萦纡自信地倒侧惟随鞍久依悬厓转每疑絶壁穿歘同鸟上下纷与云勾连平临衆皱出旁见高天寛四山森列笏戢戢争荒烟林木接萧瑟万壑寒声传牛羊入残雪蠕动丛莽间登顿倦行侣旷览开心顔日晩见人家列屋缘层峦斜阳明万瓦烟火动夕餐不厌野宿孤益羡山居便溪黑虎豹嘷月出乌鹊还岁晏远为客中宵起长叹
天井关
试凭雄关望偏增客意豪惊风吹涧直落日觉山高乱树入云尽悲禽分野号从来争战地览古首频搔
下太行入河北
万山围马首崚嶒行相逼如入稠人中仓皇乱迎揖连朝蹑危险徒侣疲登陟晓看白日近渐觉山势急前路纷羊肠下赴将何极眼明见平地河色漾寒碧浮云千里通清流一线直参差散林莽指点辨城邑久行望弥真屡下境转偪回视高峯颠一一诧所历野旷山尽收村晩天半赤向风指孤烟息此穷日力
晩次清化镇
晩风乱丛竹四野青欲收回头谢寒山临别还夷犹孤城残照尽雉堞随星浮烟际闻人声马倦亦知投
仙居行
仙居亦在黄尘里碧瓦如鳞点卫水卫水无声四野愁神仙不至千夫死城头寒日翻大旗使君来游何委迟朝朝鼓吹沸城出借问曾与仙灵期仙灵窟宅知何处海天茫茫隔烟雾尽将膏血作楼台留与行人自来去
蘧大夫墓
车声辚辚及阙止卫灵夫人识君子可怜荒土不分明千古弥瑕共埋死因知往蹟多湮沉下马陌头霜草深尺寸偶然留姓氏武公康叔渺难寻
大名
霜树迷离拥戍楼寒风近北倍飕飀英雄河朔销亡尽独倚斜阳指魏州
鲁连村咏鲁仲连
漫说帝秦片时事独怜排难一生心空惊玉貌围城里东海茫茫何处寻
华山行
跛者御跛者登妇人帷房闻笑声笑声未絶晋师兴华不注山干青冥山前东亩何纵横欲寻丑父易位处华泉之水今犹清纪甗与玉磬差异城下盟寡君奉亲以色养岂意社稷将随倾呜呼宁独巧笑能倾城
杂诗五首
作客一朝归如梦久而寤时时心目间惝恍各有遇遶溪清浅流连村远近树儿时所经觏半犹存其故峩岭雪乍晴烟敛万家曙磴道入高寒云山远回互忽惊风景真转恐遨游误渐多相识人踟蹰屡狂顾遥见西郭门疲马趋如骛莫避市上尘去此十年路【峩岭山名】
羁栖空计日客游常畏人岂意广坐上复覩平生亲再拜视顔色悲喜不可分长者酌我酒相问逓殷勤童稚不相识牵衣皆弟晜自怜语音变稍有形容存且与恣欢讌艰难安足陈
雪後天气佳选胜擕我友不知山与泉颇忆畴昔否城边初日上寒色遍林薮行缘荆山足渐出秋谷口浅濑漾轻氷空烟散枯柳更陟峩岭颠极目尽诸有峯壑杂楼台出没各为耦疑是太行中西望频搔首风土有雷同取意分薄厚笑问同游人还劳倒尊酒
招我何碌碌家家春酒熟朅来二十日日日得所欲风霜虽苦辛醉饱亦酖毒昨宵双眼昏辗转羞明烛向晨昧冠履对案废篇牍妻孥颇嘲讪客至每局促忆登并州塞远穷千里目只恨杯酌疎在家病良足
高堂张华灯少长各为羣寒风歛残日气候晼如春酒行更相劝既醉情弥敦岂辞今夕醉将为明年人非徒明年人复是异地身预忧西北路冉冉随浮云住日殊未厌去意方恐分人生苦乐情终古何时均
因园集卷一

[book_title]卷二
钦定四库全书
因园集卷二
左赞善赵执信撰
闲斋集
送同年冯大木舍人校士湖广
春秋鬻熊国强大割周甸壤地尽荆梁雄风带江汉中分齐晋霸外并秦吴悍三户竟亡嬴遗烈发项难当时盛兵力逓世优文翰庄屈引商音朱弦渺余叹迩日颇衰靡声格就雌懦才岂敌国用瓜待梁人灌吾友冯舍人诗思掣惊电蹔辍秘阁直不愧中朝遣振衣黄鹄矶搴芷碧湘岸楚士竞磨厉治韅靷鞅绊两广严权劲三秋耀组练看君建大旗一鼓万色变彻札养叔登蒐蒍得臣荐前年我往晋力欲追旧观势已弱古昔时会多谤讪厚乞汾晋灵小觉耳目换於今论文事毁誉杂真赝主盟不相下牛耳争欲擅邾滕为人私门户纷难算吾侪亦分道相视各笑粲两贤既莫避计画须早办楚自长宋盟晋实先鲁传虽听向戍成不免薳疆谏一彼与一此事後互讥羡我方怙鄢胜君请力邲战彬彬晋楚从来岁交相见
送吴天章之太原二首
秋雨势不已秋风动万山送君蓟门路计日井陉关水暗黄榆色峡回青玉顔犹余马行处凭梦一追攀【青玉峡在井陉】
把酒说并州茫茫感昔游边声催月晓山气压城秋桑落经时醉黄花九日留君归渡汾水为问雨中舟
赠李生【生宣城人能星纬兼相人时将归矣】
李生烟霞人至道窥窔奥有术不自匿变怪出谈笑往为岭海游列郡耻晩到朅来长安市一日屈衆妙传声疾雷霆摉访逮形貌舆隶熟招邀公卿藉炫燿相知我最先奇技向亦好每同宋忠载过请季主教干支重爬罗头面久量校劝我忍贫下计日许腾趠感子郑重意失喜还自悼生本田野夫一第良忝冒早仕乏问学行意成轻傲闲官慙报称孤立丛谤谯常忧忽失坠知病竟莫疗天时子有徵人事我所料子今欲归去旧山谱清啸索诗持当劵不贷王孙报何殊俟河清未必同烛照觊子言屡中万一此亦效待我乘星车请子理烟棹赠贿恐未能远当遣迎劳
送费生赴淮上
燕市居十年酒徒能几个假使设坛坫我将子当佐僦屋一僻巷气味两寒饿招请无昏旦主宾杂坐卧狂或怒朋辈醉不避惊逻世事如澜翻旧欢与梦破子今结束去幕府据高座骑马到淮南犹及尝新糯我方持笔札计日按程课心随知旧散气以贫病挫海门波澎湃蓟北尘堀堁衔杯逓相望独唱谁与和
送同年梁原山吉士改官归太和
西江人士意气豪浔阳九派飞寒涛吾党梁子尤骏发雄视不觉霜天高姓名早入玉堂籍十年削迹栖蓬蒿今冬强起赴铨部俄看换职归诸曹主者用人有深意衆口不解徒嘈嗷尚书事重系民命竿牍山积烦爬搔年少诸郎习疎放止堪持酒谈风骚木天清旷足容纳坐令戢戢同牛毛如君才力岂易得列卿端藉分忧劳鸿鹄一举不可网复欲息羽投林臯蹔归聊以慰慈母骤别岂免伤同袍酌酒劝君好自爱南下催马风如刀与同年李丹壑编修以事出朝阳门晩宿田家
繁花已尽木叶肥城中城外尘交飞不因出郭了公事当与野色终相违芳春三月键户坐日在愁阵遭重围我自久旅成习惯今昨等耳安知非怪君连岁卧江上舍舟即陆谁指挥今朝眼豁向水木翻若所见从来稀清溪宛宛带榉柳村舍历历通烟霏故山未敢诧奇絶风物似此犹庶几人情厌常每易动微官窃禄难肯归且买浊醪酹暮景新月正照林间扉
夜雨有怀丹壑
卧闻檐瓦添新响坐爱虚窗受远风不忘对牀前日约梦随雨脚过街东
题程松臯舍人诗卷四首
四海故人杨伯子【海宁杨端木】春来几度说君诗城东记否鸡羣里标格亭亭识项斯
昨日叩门日卓午槐阴入座风披猖尚觉归来太萧瑟袖中冰雪生清凉
宋唐门户久难齐颇怪康庄俗自迷要识神明焕然处非缘野鹜胜家鸡
时人口齿竞呀咻字顺文从解辨不苦厌支离尘满眼期君濯足大江流
观奕歌
高堂昼闲棋局陈隐然左右敌国分主人与客据四角宛若势子何停匀微风动窗日光入帘影欲乱楸枰文未知失鹿向谁手但见眼底生纷纭乍如青天歛余霭一南一北行秋云又如残日堕西极大星小星耿不昬丰隆驱雹撒沙落毛仲牧马云锦屯肃肃鱼丽就行阵翻翻鸟散随飞尘观者坐久失向背目瞠舌挢伤心魂良工运斤色不动森然万枝同一根攒眉思出九天上奋袖气夺千人军少焉胜负判然决谁与戚戚谁欣欣古来两贤不相厄何况同道犹一身寻讐伺隙有何故日斜人散宁复论嗟乎世间强弱终无据空遣旁人笑相语
谢王子言前辈饷酒
偪仄曾同巷南北每看屋角即相思雨添庭际丸澜处风搅窗前竹树时无复罇罍邀我共坐愁泥淖出安之今宵遣入去年梦一枕檐声成醉迟
夜大雨晓起视庭际花竹有述八韵
夜半梦惊雨天明庭浸波几回临牖视何异泛舟过砌失开花满堦余衬草多长条疑折苇圆叶作翻荷独有幽窗竹依然緑玉柯当风转孤挺带湿自婆娑应结苍松伴相期碧涧阿秋霜凋衆卉争奈此君何
七夕雨饮松臯舍人分韵得九佳
与汝结交异行路三日不见无好怀寒官多暇还往易不以风雨成暌乖更番既已倦舆仆踪迹岂免疑朋侪论诗相赏由宿分语似惊羡实嘲谐词塲近来盛稂莠虽有条蔓亡根荄楚相衣冠惑左右狡黠终是输优俳我曹岐趋有何故苦向漫漶求模楷河汉今夕事荒怪妄者以意窥津涯丈夫要自识真意耻逐俗子由由偕所忧学啬难树立山岳势就谁能排谈深不畏口枯渴主人有酒如长淮扶醉出门风灭烛天光照泥星满街【入夜开霁】
杜门
小病杜门殊不恶静中一倍爱秋清微寒牀下王孙急细雨篱根稚子生闲觉诗怀增搅乱贫余酒债费经营新来自笑躭工课半夜披衣看月明
秋热
西风不作力大火张余威雷雨呼莫应毒热来非时七月月向尽午汗已去肌昨夜梦颠倒谓是初炎曦晓窗日泼眼如临洪炉窥翻身欲起避衾簟黏胶洒扫就厞隐娇儿啼相随藏冰日十市怒詈来何迟暑寒代有常奚由失其宜太寛以猛济遗爱传良规琴瑟忌专一改弦待工师敢持区区意仰诉皇天慈
节候
今年节候太支离独有闲人次第知暑似饥鹰恋鞲久凉如隐士出山迟昨来一雨醒尘梦陡觉清秋赴夙期日午当窗看竹色微风卷緑入帘帷
中秋例相馈遗贫家此事都絶友人颇有以酒见饷者喜而为诗
昨宵细雨洗余热卧听寒声泛窗竹今朝晴天作好月坐待清光媚幽独令节屈指不三日比舍喧喧走僮仆寒家无往亦无来闲看炊烟上墙緑故人相知到嗜好美酒逓致车连毂未放狂夫杯入唇已见痴儿欢聒屋岂少贵人相饷遗珍味充口帛盈簏因思天公换岁时賸遣朱门臭新肉中厨佳醖贱於水涓滴如余已沾足质衣更为买蝤蛑不遣便便负此腹却笑阮公无好怀官酒自供何事哭不学碧鹳裴家郎寂寞荒园自埋鹿
赠钱塘吴舒鳬因怀河中吴天章
吴子意轩豁有似高秋鸿息羽就尘坱鼓翼随天风矫然衆鸟中一奋千羣空却顾望寥濶谁与为两雄河上中条山遥对莲花峯峯壑相遮罗青翠几万重中有栖托人带萝衣芙蓉长啸临关门浊浪声相舂与子才匹敌姓氏正复同并扬骚雅波交暎氷雪容闻当蹔来此晋楚中原逢何故先避去不肯交刀弓故山结茅处秋色寒蒙蒙湖如新磨镜照见松桂丛苟能纵高卧投老安耕农不然远遨游自等无根蓬作诗贵言志饮酒聊快胷时世方妬色贤达当固穷彼吴昔顦顇上书不得通丈夫能文章岂必为三公
为舒鳬题吴山草堂
两峯相忆不相识中着茅亭定可怜那更西湖似西子横陈日日小窗前
送朱悔人归潜江
霜信风高尘满衣征人遥与雁南飞凄凉客向秋深别珍重身当乱定归松竹从添三径合江山无恙十年违翻愁未抵他乡乐去日亲知有是非
孤酌
短烛照孤酌长宵容苦吟窗虚闻雨细人静觉秋深儿女迎寒病乡园久客心无因得料理争遣不侵寻
即目
烟外风翻数点鸦板墙欹处夕阳斜空庭客去闭门晩零落一堆红豆花
戏孙子未检讨病瘖学奕
孙郎甚口如虫鸣嘈嘈颇为流俗憎冬来肺病渐作哑歘与雷鼓齐收声齿牙翕张不达意翻怪宾客皆重听身手虽好欲安试寒天瑟缩闲无营今晨书来语刺刺终逊舌本工掀腾假我棋局破岑寂何异膑脚初修兵北风激箭射窗纸黑白在手如凝冰短烛前头置酒盏夜长椓木闻丁丁吾党躭奕独冯子淩厉同辈夸最能闭门今知勇可习便拟齐晋相代兴劝君且止勿自苦料理药具兼茶铛弛弓櫜矢备不用蹔依律吕调箫笙他日临敌战偶胜高歌奏凯喧鼙钲有时意外值强悍一叱可使楼烦惊
和大木除夜作
君子敦夙昔纎人艶鲜新荒哉眼底岁欲变风中云邻舍儿女欢迟明作好春寒家灯火静夜久杯在唇巷柝入耳急妻子倦相嗔酣眠非不适所恋在逡巡昏眸渐不支倚壁强欠伸恐有乡梦回梦见平生亲冯生发归兴奋作孤鸿骞余岂异人情悲怀难可论
十四夜对月寄丹壑【是日立春】
春风寒近酒杯前街鼓声中夜可怜愁向东窗见明月故人居在月东边
闲
闲凭书卷添眠味暗刻窗阴觉日长暖色待将花打叠春怀须着酒禁当
感兴
二月不见雪积冻已潜消融为夜分雨客枕惊萧骚晓晴日气鲜余寒不敢骄起看小庭竹覆砌青寥寥枯草亦茁芽琐细新雏毛托根久泥土今与阳春遭稍见云际鸟飞鸣何交交万物各有时终戴造物劳
调丹壑二首
张侯邀我入城去西苑水风终日凉却笑人间李公子出门十步似他乡
每欲嘲渠等虫蛰新来看尔似蚕眠除将善病兼能酒百不如人也可怜
芟竹
抱节久相於因多自翦除一朝窗影瘦昨夜雨声疎不惜衰晩日翻怜移植初新梢当户好着意九秋余
梅耦长画幅
只合归与卧一邱松门萝径足清幽谁教老树旁边立黄叶无风也打头
因园集卷二

[book_title]卷三
钦定四库全书
因园集卷三
左赞善赵执信撰
还山集
园林即目
丛竹才苏三两竿杏花如雪压春寒雄蜂雌蝶披猖甚却放王猷冷处看
清明
乡曲相将作寒食弟兄无恙共清明雨余花柳逢人好春半溪山信意行上国尘埃聊复涤中宵魂梦不须惊持杯酹向山英道莫遣移文斥姓名
园亭杂诗八首
开门流泉侧引径修竹阴虚亭动远色微风生古音更日得异赏寥寥朝市心
久旱万彚槁一雨四山活轩楹觉晓润池沼漾新濶览时会天游惟我知鱼乐
鸣泉类相和游鱼出有羣觞飞竹林雨坐接山烟曛何必侣嵇阮蔼然弟与昆
雨脚欲入户山云方挂檐落花烂如织行屐何辞沾无路溪西去夜来秋涨添
晴日出山脊荡漾高城烟幽人倚林表目力穷苍然不知晨风翼飘飞何当还
衆芳委逝波幽事属篱菊霜时挺峻洁岁晏伤孤独昨行山岩际乃识无用木
新月上归云纎纎动清影林深多得烟地寂易为冷岂必闻寺钟我意默已领
日日城东门一出还一入往来颇知烦动静聊取适终愧山居人犹有城中迹
观鬬促织
金商动伤杀惴耎气一王俄然角翅完自喜牙须壮草间分蚁穴水次杂蛙唱岂有势必争羣以力相尚幽人洞物情罗取就盆盎无声出指挥快意见跳浪初合犹两疑再鼓乃齐抗摽抶猛士心奋迅良马状大鸣类譹呼小利增跌宕逓进恍寻讐独胜欣得将旁观识强弱万事有得丧一笑天地间孤怀足闲畅
赠山居者
长如野鹿依岩宿偶与流泉出谷行从被游人问霜树都来知邑不知名
遣怀
过眼烟云忽若驰投闲林壑雅相宜飘风踪迹青蝇管素月心情白堕知学道还应输意怠无权争拟问穷奇近来解识逍遥趣溟海蓬蒿信所期
题大木所寄晴川集後
前年送君往武昌赠君束锦充诗囊男儿手持三寸管取快正在江山长鹦鹉洲边久留滞身骑黄鹤追凤凰归来烂漫出妙句颇疑胷已收三湘我时纵观屡击节顿从尘垢生清凉矧今削迹处穷谷远寄无异琼琳琅楚骚风流日凌替吾道欲付多岐羊巨手有力惜不用蚕鱼路塞谁开张渔洋诗翁老於事一一狎视海鸟翔赏拔题品什六七时放瓦釜参宫商苏门上客虽旅进未许与子为秦黄兹集评点信精审莫遣流辈轻料量传声吠影两无当口似昭旷心苍茫我昔有志峻格律失足罗网缘谤伤人谓意气定衰减讵知胆力犹坚刚会与五岳果夙约独乘莽眇游八方他年自擕三万首要向君论抗雁行
詶王阮亭先生见寄三首
生长山水窟新归似乍经书来羡岩瀑梦去畏山灵醉遣池鱼见吟教谷鸟听追游失仙侣怅望向晨星不为躭闲寂终朝坐拥书敢衔湘水怨只傍漆园居噫气飘风外忘形大瘿余犹多奇字在载酒欲谁如何事中朝旧他年愿卜邻乘时朱虎让失意绮黄亲斜日依台柏惊风荡塞尘请公树奇绩容我乐芳春
感怀
朔云南雁思腾腾薄暮?阑百感增岂有声名折官职却将山水换宾朋壶觞佳兴从看减海岳前期未可凭寂寞吟情相伴在自持诗卷映寒灯
对雪寄凖提庵融上人
羡尔安禅处寥寥远垢氛钟声出山雪精舍在松云桥迥风常合门闲水自分定中应有喻迟我共知闻
赠彻禅师
昔在大都游每过前朝寺习闻钟梵音似会西来意夙因应有在往往形梦寐若欲归参求蓄怀久难遂近获出樊笼忽若醒宿醉已将心向空弥觉身为累假忧息诸缘藉病谢万事凭谁作导师为语第一义眼中数缁流潦倒难位置高者盛威容出入陈轩骑余者竞垄断蝇营殉财利文章窃皮毛贵游倚声气鄙夫多附和市儿有吐弃咄咄清浄门到此土委地师独山中居不与彼同器躬耕孝事母儒者或负媿我今一相见顔状觉顿异语言行住外宗旨复何寄俯首欲借问顾慙非上智尘根除未尽如盲遽求视惟当安钝拙且免逐臭味去师禅栖近乱山接葱翠藜杖与芒屩招寻亦良易请结物外交人间共游戏
园亭寓目
经月不出郭池台今蹔过岸融看水减花晩逼寒多烟意浓归柳山容緑上蛾便应随日至春事莫蹉跎
社日
浓花有信烦风伯微雨何缘乞社公莫上高楼看柳色春愁多在暮山中
遣怀三首
所思在何许乃在扶桑东褰裳海腾沸游目天空蒙手引三足乌一照天下红倦攲蓬莱作高枕企脚直上方壶员峤之颠峯梦回忽覩水清浅坐恐飞土扬惊风九州犹变灭何况羣沙虫局蹐复局蹐不如掉头拊髀随鸿蒙
所思在何许三江连五湖远追?夷步近慕烟波徒当时泛舟浮家处至今惟有雁鹜鸣相呼沉沉千寻渊下有如山鱼春风艶桃李吹落不须臾浮云蔽天白日暗逝川长此东南输局蹐复局蹐不如刺船径去偕妻孥所思在何许乃在桃花源清时欲焉避但羡山中田穠桃成障閟山口渔人何自来梯攀灵境随闭塞耻与浊世通人烟至今阅千载想见桑麻鸡犬还依然藉令无地列阡陌居人仍须絶粒求神仙丈夫短气向家室宇宙虽大如笼樊局蹐复局蹐愁对屋外山花繁
园林题感
柳眼青青媚烟景竹风谡谡带寒声生人有意从怜取一种春来各自情
春寒
乍看晓色漾帘鈎不觉轻寒着布裘风力峭於秋扇发雨丝细若夏蚕抽分从浊酒寻前醉耻向东君诉旧愁有约山椒探花信春情争被梦勾留
三月十五日大雪
似与棃花竞晓开春工有意缟楼台余寒好为邀残梦遮莫天门贺瑞回
西城别墅十三咏为阮亭侍郎作
石帆亭
孤亭拥石帆百雉列高岸达人休天钧舟陆岂殊观坐鼓沧浪音髣髴中流半
樵唱轩
日暮敞轩窗野色远浮动樵歌发何处偶被林风送和我洛生吟陋彼舆人诵
半偈阁
千偈本无言云何作半想譬如调一弦堂室各应响君听手指音故出丝桐上
大椿轩
庄生夸大椿意似悲朝菌春秋八千岁屈指终有畛何如静者心一息古今尽
双松书坞
手把一卷书日夕双松阴风过幽响激月出苍翠深莫羡芳树姿保君迟暮心
小华子冈
高冈陟无时拄杖戛石齿遥山没飞鸟秋色复如此不识追陪者谁为裴处士
小善卷
洞古石气幽林峦护萧摵无事此焚香坐爱香烟碧自悟夙生因海山见灵迹
春草池
岸草衣裠色萋萋媚烟景池水古镜明照尽青春影悬知佳句成不待清梦醒
三峯
海客炫灵奇口出三神山乘风去万里终古何时还且移太华形置我庭户间
啸台
长啸临高台川谷远相应林霭忽自开风籁久未定奚假鸾凤音所期嵇阮听
石丈
大块肖有形真人托不朽坐任苔侵衣卧觉柳生肘年年好面顔甚媿丈人厚
竹径
修竹蔼贞萋四序一萧索野客擕琴来仄径穿林薄不愁步屧迷前有导行鹤
緑萝书屋
数椽覆緑萝四壁绘霜雨中有披髪翁雅调抗千古余亦絶俗人和歌出商羽
寄刘波山编修
修篁密树足凉颸池外朱炎坐不知忽忆槐阴遮巷北从君索吃冷淘时
追寻噩梦觉犹憎十载衣尘涤未能学筑沧浪亭子好苍茫不共酒人登
寄新诗与门人谢文洽编修系以絶句
狂风寥落在人间馆阁文章已尽删好为流传闲适句莫教谣诼到溪山
闰月七夕
晩云不散垂垂雨乌鹊争飞一一回未必天孙思再渡世间儿女浪相猜
望云门山
轻烟漾午晴十里见山月稍观飞鸟度始识一峯阙云生自吞吐天回忽穿穴秋风从中吹万树离披列空象藴真境仙迹传幽絶恨身无羽毛从兹弃尘绁
感事二首
碧山胜赏已全非谁向西州泪满衣解识贵官能续命可怜疏傅枉知机
戟矜底事各纷纷万事秋风卷乱云谁信武安作黄土人间无恙灌将军
壬申元日
元日首四序曜灵明万方万方起同时相擕拜天光海风驱阴翳绦气连西荒踆乌始飞出翩然栖扶桑蚩蚩横目民毫髪得所将岂知造化工但谓开阖常今兹值沉冥理数难推详星辰夜歛避云雾朝披猖狂飈挟飞尘万彚皆摧藏山川与城郭一气迷烟霜午景忽跃然回光不满墙荡摩见苍黑倏烁成亏伤螮蝀潜莫指羲和走且僵坐令阳德微下土将何望乡党纷童叟相视各仓皇人情诧未覩沸语如蜩螗余时力疾起空庭独相羊颇闻儒者言薄蚀非灾祥两曜有交会奚事分柔刚四海方清宁三公理阴阳大庭用鼓币下士为秕糠年岁不我遗青春获旧亡深居聊取适户外天苍茫
弃妇词
两姓无端合亦复无故分昔时鸳鸯翼今日东西云浮云本随风妾心自不同君心剧无定见弃如枯蓬出门拜姑嫜十步一回顾心伤双履迹一一来时路留妾明月珠新人为耳璫不恨夺妍宠犹得依君傍宝镜守故奁上有君家尘持将不忍拂旧意托相亲此生一以毕中怀何日宣愿得金光草与君驻长年
春日园亭有怀
飞絮满天地春风余几时孤亭临暮景久坐忽相思野水浮烟远空山落照迟佳人不可见浩荡忆前期
三径
柳絮晴方落山花雨更香苔痕双木屐池影一绳牀待月观鱼静因风听鸟长春来陶处士三径未全荒
闲园
闲园坐长日水木共萧森疎竹风前合清池雨後深远山无定色幽鸟自多音霞外余孤赏泠然不可寻
伏日
谷口羣峯障火云水风送日易斜曛拔刀割肉非吾事自折荷花遗细君
暮大雨
晩风吹不极飞雨浩无边日月皆归海蛟龙乱上天櫩声通竹树云影泛山川惨澹为霖意安居独惘然
野兴
荞花开处朦胧远春雪轻埋草半青豆荚肥时纷历乱错疑蔟叶緫蚕形有年比屋迎田祖无事从余说孝经传语霜风须着意安排醉眼眺林垧
早行学剑南体
啓明煜煜沈东方欲阴欲晴天正凉日脚挿地若飞火雨气过山疑始霜鸡惊人语出村树马恋夜饲投秋塲市门一老笑相问忽入城府君安忙
临淄道中怀古
秋骑羸马营邱道千里齐风入旧闻鸡狗有雄还自许淄渑无味底须分原头寒意离离草海上朝光叠叠云几度爽鸠增太息牛山长傍景公坟
过郡城故座主冯文毅公宅
难凭楚些遣离忧摇落非关怨素秋梦断云烟还北阙醉余城郭忽西州马嘶荒草无鞭策燕过雕梁自去留回首春明万杨柳几多飞叶赴东流
出郭
朝来微雨过出郭览秋容烟隐初生日云添不住峯年知古原草心寂寺楼钟濯足巨洋水海山寻旧踪
微雨道中书所见
西风吹雾白难收沙引清淄入地流緑树连天村暗雨牛山何处见全牛
牛山西麓温泉
崔嵬万古邱石腹出清泚不知华清池水色何如此我来饮琼液临去洗尘耳浊秽乃名高於兹识所止
寄唐豹岩先辈村居
欲叩城西白板扉逢时触事与心违乱山约马悤悤过落日将云片片飞野水半篙谁唤渡敝庐十步且言归空余借鸽楼中月分取秋光上素衣
寄洪昉思
垂堂高坐本难安身外鸿毛掷一官独抱焦桐俯流水哀音还为董庭兰
自郡归多病索居两月未尝着笔雪後将赴新城遽成长句
病来诗思不胜秋红叶黄花索莫休出郭即知山意好闭门恐向北风愁所嗟龙性常牵俗岂为瑶车慕远游会得高人佳兴否雪中驴子灞桥头
春日郡城无酒言怀
城中三日风野客迷朝昏误疑酒所致岂知未沾唇愁疾强扶策况复抛青春遣寻诸从事往往皆贤人凌阴恋权势太皥几退奔冰花耀枝柯桃李不敢嗔寒威入衣袂鼻气增酸辛安得一瓢佳生我四体温敝庐有赢藏风味清而醇缾罂二百里失计单车轮户庭能免咎嗜慾恐汨真太息稷下士古言谁与论
醉歌赠同年张薛杜三广文
秋谷先生怕孤闷青衫席帽来州郡春风三日柳满天自拥犂騧鞭不进广城如梦身自藏故友如烟谁可问三公何意相随来各将奇兵赴愁阵薛张几日别海鸥【皆海上人】风格虽寒故清峻杜生与我齐飞扬酒气犹能护青鬓廿年往事犹浮沈欲指云门比离恨即今大府盛文儒【学使者方在郡试士】忆昔吾侪严韅靷九原坟草又清明【同年五十三人死者十余矣】生得相逢今者仅冷官正喜少拘牵逋客还矜出尘坌解衣径就市垆沽闭户遥同竹溪隐不辞连醉破昬朝屋角花开雷雨迅
寒食
寒食寒犹甚春光底处賖风声勒杨柳雪意逼桃花城远山烟澹天低麦壠斜酒边倦游客十日觉离家
清明登云门山
云门山势春云横回冈簇起如箫笙中间石气忽决坼古镜照耀悬窗棂下临齐城月华满桂树掩暎江山形凭阑驻马每望见恐是阊阖无由登童年结愿堕世网归来始得寻青冥郭门南畔踏芳草天气正喜清而明仄径延缘讶破碎颠厓近逼增峥嵘羣松离立类阍者闯然欲与人争行山风四吹变烟雾却疑鸾鹤缤纷迎空潭古洞閟幽境待我拄杖传铿訇门中掉臂忽自笑虎豹不怒天关宁檐牙错落殿交角胜地往往栖神灵王母蛾眉飒霜雪衆仙杂佩璆锵鸣弇州山人好声势残碣賸遣伧荒惊高亭削壁览题记千年吾爱曾空青悠然会意谁与语溪桃涧柳空含情衔杯枕石纵独卧游人但怪顔何赬连峯西去浮落日归心远目相牵萦城闉回首动暝色大星一点留光晶通天匙钥倘可乞我欲翻飞朝太清【山中石刻文字甚多非浮即俚惟曾子宣率僚属及六子游山题名书法雅逸如新似空青居士纡笔纡子宣第二子也东峯有留弇亭藏弇州山人王世贞诗碣亦不佳】
访友村居
麦与柳深浅柴门相暎开春风无间处野客有时来语久云景变主人欢酒杯醉余应自去微雨莫相催
不过怡园二首
城日山烟锁寂寥石阑苔径望迢遥游人自上清音阁流水还过後乐桥
堂榭虚闲碧沼清长天无主自阴晴最怜荷叶兼蕉叶送尽风声复雨声
因园杂兴四首
雨过空山草木香轩窗緑重午生凉流莺声滑幽眠熟但道人间白日长
台上松风吹野烟峩眉新黛远相连不须更翦青梧叶已见山椒六六泉【泉出石壁下壁有前人题名称六六子余因取以名之】
清池一曲浸回廊斜日朱鱼烂有光负手巡檐唤鱼晩野风时送枣花香
林峦佳处日平西竹柏无烟咫尺迷山月渐高人影寂溪南还有鹁鸠啼
苦雨
湿云无赖压荒烟时遣轰雷入醉眠黯黯山城惟积水沉沉夏日更如年骄龙逆作穷秋气赤帝空持大火权莫问郊原骑马路碧苔青草总堪怜
题文姬观猎图
天山霜草白於雪金勒明驼行复歇贤王前行屡停鞭顾笑欲得车中怜车中美人色赬玉汉日边风摧鬓緑旃裘乳酪镇相亲寒束芳心羞不瞩健儿身手如犬鹰争倚雕弓驰射生忽闻鸣镝云间响何似焦桐弦上声
题郭令公退回讫图
汾阳功业扶天日一木峩峩造唐室古来何代无鱼程当时犹夺汾阳兵功臣仆固为戎首闇主骄奄齐束手军中忽闪令公旗回鹘十万如伏雌连营奔散晨星灭战马不惊笳吹咽入关空破雁门烟出塞惟将汉家月长安一日啓九门手持畿甸奉至尊辟雍将将高座矗诸生听说覆公餗
薄薄酒
薄薄酒胜茶汤不信试酌与君尝云阴月黑旅夜长孤灯照梦隔故乡轻寒被体如雪霜此时细引不成醉栩栩自觉春风香拟陪瑶池宴高冠揖穆皇玉女八九人紫霞劝天浆不然沉香亭戏草清平章玉手玻瓈盌葡萄艳晶光人生待此始痛饮便应长跪辞杜康借使昔游曾快意梦之帝所安可常
悲骊马
故人送我国西门赠我骊驹出瀚海北风吹鬛入寒云千里凝冰渺相待杯中醽醁相与倾袖底珊瑚不须买腾身挥手疾於飞好爵良朋两遗躧家居本在岱山阴一日霜蹄碎碨磊春来花发万峯幽玉勒黄尘恣湔洒去秋纵辔访神洲拟蹑方蓬刷渤澥谁知中道忽然迷紫燕啾啾失鲜彩丈夫壮志久摧颓分学庚桑老畏垒独怜我马气难降死骨甘心掷燕隗未令峻坂服盐车忍见敝帷埋爽垲酒酣自击唾壶残白日回光天色改
听张翁挝鼓聊为短歌
春风吹花花不开羯鼓落手声如雷丈人脱帽散霜雪自倚掺挝送明月酒酣似欲鸣不平奋臂直与金石争渔阳壮夫髪上指千古雄心曲中死鹦鹉西飞江汉空人间此技久难逢为君起舞花影中使我三日犹耳聋喜门人张浴日自山右来省却赠其还
林扉掩乱山落日万重翠麦黄桑葚熟黄鸟犹不至子从何处来疑是天上坠入门向我拜执手各骇视十年两相见心迹托宵寐岂意泺水鱼忽为陇水骑【去年曾由泺上寄书】子家太行深我昔停征辔青松拔云雪黄河缀天地极知登览优敢谓经行易相寻无险难子真饶古意藏酒当尽倾欲去更同醉持我远游心千里为传致
寄博兴杜广文
山窗枕前水北落锦秋湖湖上故人远山中清兴孤何时欹短棹载月入菰蒲极目相思处遥天秋雁呼
因园集卷三

[book_title]卷四
钦定四库全书
因园集卷四
左赞善赵执信撰
观海集
东向言怀
秋草缀白露凄迷晓色寒怪余竟何事结束辞家山东去入溟渤天水相漫漫岂有古仙人引手许延缘男儿负奇志夙欲吞巨川转侧在世网焉能死草间长风倘可驾一上蓬莱颠安期何用见但取开心顔
临淄咏古六首
淳于墓
昂藏赘壻走王门斗石区区聊与论一醉欲倾天下士何人送客独留髠
淄水
寒沙小渡远逶迤淄水东流无尽期莫怪田巴清自镜要将面目示齐儿
三士墓
石父曾令脱网罗留将三士竟如何孟尝坐食三千客拚尽园桃杀几多
愚公谷
牛马何心一任呼观臣状貌故应愚寄言谷口诸年少好为伊人絷白驹
弃繻生墓
却被关门识此生尺繻谈笑换长缨只怜贾谊空流涕赢得长沙鵩赋成
梧台
城南万木入天风雨送秋声过故宫总是於今萧瑟地当年那更树梧桐
望温泉
日照牛山石上泉琉璃浮动出寒烟惊心沙路晶明外泼眼风林摇落前沆瀣试尝应不减清泠可枕岂虚传扬鞭却与飞流语比到东溟孰後先
乘车渡巨洋水
乘车如乘船却顾失船尾倦马一声嘶双轮碾寒水帷裳动郭索容盖入渺弥仆夫挥长鞭岂有楫可理中流纵邅回弥望出涯涘絶胜繋瓠樽拍浮不自止濠鱼乐独知海鼈笑无已借使求三山安能泛万里
月
海月自东出照人如有心犹悬九秋影顿失昨宵阴叠嶂依云远空烟向水深无因乞灵药桂树漫森森
昌乐道中
轣辘轻车不动埃营陵旧社晓徘徊青林白露微茫下丹【水名】岸黄花琐碎开城日初悬遥海色野风偏向晩秋哀行人莫讶宵衣急要踏鹰扬赐履来
昌乐过阎谕德前辈话旧
菊篱茅屋正萧然往事随君到眼前荷锸真堪唤牛走拂衣同是值蛇年青门夜月三更梦丹水秋风十亩田莫倚清樽说生计神洲东去海浮天
雨霁早行
寒雨净天色晓风收暗尘乱霞明绮皱初日上金轮草草鸣鸡市悤悤渡水人凉秋纵东走海气正鲜新
潍水咏古【昌邑名芙蓉城】
芙蓉城外秋萧洒古渡寒波渺东下舟人犹说淮阴功墟里空存柏栏社昨过弥水【即巨洋】按图经大耿差堪淩邓贾如何人杰冠萧张不得云台姓名写列侯未保及身荣刘氏齐王许谁假白水真人赤帝孙当代应羞汉恩寡拟将潍水上游沙烧作未央前殿瓦
垂至莱州兴尽却返
海天遗兴竟如何返辔真成此浪过万里沙头风色迥三神山上夕阳多餐霞食枣元无分弹铗思鱼漫作歌归去清真堪自守不将身事问沧波
再宿胶水客舍
去海三十里北望空冥冥斥田秋草白古竈盐烟青信宿非怀土寒霜又满庭夜潮如有意遣我醉中听
寒亭雨夜对酒遥寄诸弟
寒亭两度逢寒雨孤馆秋灯照酒巵海外方蓬迟後约山中萸菊误前期仙人攀树徒欺我羣季开樽更忆谁为报西风莫吹断预教归梦过清淄
归途即目
霜树荒村又午鸡去来应自笑栖栖秋风吹水偏流北【自巨洋以东水多流北】海日催人却向西远目欲迷山影转双轮曾压岸花低相逢若问何闻见袖里诗篇只自擕
戏题
冰雪寒多空自抱青冥路絶与谁攀早知卿辈真难记何意相逢饭颗山
却寄途中诸水
几临秋水涤风埃不学东流去不回海若形容浑未识寄言衆壑莫相猜
与冯信州躬暨夜话感旧
空村万木号寒雨坐来歇秋灯照病顔各已生华髪庭轩飒以清壶樽偶然设岂知故乡亲有似天涯客十年异出处相望若秦越心依玉山云梦断金门月欣逢水聚萍惜别风振叶人生离合情且与尽今夕鹊惊三匝飞鹏去六月息何处与子期神洲有银阙
冯文毅公别业古柏
公今游戏仙人乡手折苦木攀扶桑却挥龙骑返故里碧鬛苍鳞欲飞起化为老树当庭蹲排突云窟盘山根要将直干留天地岂为清阴覆子孙我来俯仰三叹息何必新甫之颠锦官侧吁嗟乎门前几日不霜风君看万柳何顔色
题信州所畜白鹦鹉
自爱晴窗理雪衣霜风还为下帘帷情知舌巧王孙喜不向金丸落处飞
题摉山图
深山穷壑妖所都帝遣丁甲行天诛飞亷屛翳丰隆俱鬼狞神怒争前驱戈矛霜耀森旌旟彼主者谁提鹿卢金甲错落须眉粗前伏帖息为於菟何不乘之趋亦趋却跨两鬼麾前徒杂还万衆飘风徂蚁视蛇虺鼠熊貙剸胷碎首不须臾立使幽险成夷涂窈窕岩洞中纡徐猿猱狐狸相与娱炫服丽质人无殊新妆盈盈施粉朱狙公醉倒笑语扶峩冠堕地犹狂呼大罚降矣何其愚死且不悔可叹吁巨蟒修鳞千丈躯举头倏忽排云衢掉尾已断将焉逋黑螭拳缩甘就拘潜飞无计空牙须俛视水澨羞虾鱼禹鼎象物良非诬烈山焚林劳朕虞未抵神力工扫除阊阖巍巍临太虚清问下逮知民瘉山川永奠人安居麒麟凤凰岂竟无问君胡然为此图
途中杂感二首
龙腹龙头谁是非名高容易与心违千秋皂帽比肩者只有仙人丁令威
上天入海事虚无纵饮东方计未迂借问金门名业在都将分付牧猪奴
野行访王文学不遇
秋田泥活活野路半分明露下麦初茁烟中人自耕溪沙夜牛迹村舍午鸡声惆怅林扉寂幽人不出迎不得游九仙琅邪诸胜留别王汝敬汝谨兄弟
结愿苦不遂吾生难自任故人满目前相对惟悲吟天寒日月逼海近云雾深驰马忽归去清淮渐我襟【潍亦名淮】云中九仙人挥手笑不禁岂意鄣日山障此一寸心秋风浩相送却顾烟在林马耳幸无恙卢敖期重寻
过郑公乡感怀
康成去已久秔稻荒书堂书带在何许不如秋草长此间颇丰饶万疋传鱼梁人言管公都当羡郑公乡二公相视笑吾意故难量君看鸿鹄举云海恣翺翔
旅宿见王子言侍郎壁间题句怆然感怀成二絶句
於今海峤秋风候还似天门暮雨时忽忆当筵索狂饮何如败壁读遗诗
广陵弦絶竹林愁阮籍回车哭未休千载穷途数行泪无人解道为同游
平度州道中望东北诸山
秋风吹倦客缥缈凌紫霞赤松仙人要我去为驾白鹿青龙车羽轮飘飞不自制始计已失秦琅邪大劳小劳远相待回驭又复成参差明霞碧落杳梦寐玉女有爪羞搔爬北行度胶水惟见尘与沙晴岚百里豁心目高望一点青於鸦衆山肩随出戢戢木末争槎枒天柱孤标依萧爽下笑两髻鲁始髽东莱岱华列首室不敢加譬人名既成无事相矜夸大泽东来独雄杰森然列仗排高牙云峯飞瀑落千尺烟光蜃气无由遮台殿嵯峩市空曲浮金炫碧生谽谺我今矫首意惝恍况於抗策穷幽遐人生能几何引领白日斜海山有约易错?此中便可终来家
药石水
大泽亘万壑雪瀑生金泉飞流不东注逶迤林薄间海中有灵药帝力不可干神人故相靳地气郁欲宣葳蕤被幽谷馥郁滋长川微风引香远皎日临波寒公沙饮白鹤此事昔所传突兀青山台秀色明霜天我欲褰裳去服饵遂忘还且复进一掬尘襟倘可捐【金泉山名白鹤泉名】
莱州咏古
天光尽处指神洲碧海丹霞万里秋千古雄心百年恨三山亭北是沙丘【三山亭汉武所筑海岸有沙丘城俗亦指为始皇崩处】
山行求道士谷及长生披云诸洞处【在莱州东】
晓日出海如新沐光射东方山更簇白沙已没祖龙城青嶂犹藏道士谷我来含笑淩漓岏惟见翠樾苍松寒山烟十里浮空碧知是披云人炼丹
将赴莱阳道中作【姑尤二水亦名大沽小沽】
松云沙水际微径引崎岖天入东南海山围大小沽人烟连岛屿风日近茱萸错莫王猷兴穷秋信所图
莱阳雨夜对酒赠同年张伯绩兄弟
高城吹角引严霜良夜开樽共烛光傍海鱼龙多出没方秋雷雨更苍凉年华荏苒看篱菊身事萧条寄醉乡家在蓬山云卧稳故人且莫叹沧桑
偶题
服食何心觅大还劳劳但取换闲闲要知伐木牵萝处不向芝山向藿山【二山俱在莱阳】
重九亭子山登高
仙人结亭就松树至今松色离离青松间时复有人至惟见石壁衔清泠霜催客鬓不辞醉日落秋声谁可听仙人此际俯视笑海山亭阁云长扃
游伯绩东园
不知门径处黄叶自成堆是尔种瓜地为余擕酒来秋风生水曲霜月转城隈已遂十年约重倾九日杯
别莱阳
十日醉眠稳都忘东走迷离心忽渺渺客路又栖栖霜树明见野城烟寒过溪羸骖如有恋却望郭门嘶
暮抵栖霞
秋色组青黄幽丛乱松菌晩日照逾妍空烟寒向尽山深路屈盘霜老风凄紧草际清浅流纡回似相引峯开睥睨明水濶楼台近误疑到汪洋已见驱蛟蜃入郭如有获披图始自哂托宿碧霞端仙期梦应准
絶句
万里海风吹片雪紫皇一笑电光开霜寒岁晩梧桐老饥凤啾啾何处来【李诗孤飞一片雪】
隔清洋水见山寺寺门霜叶甚盛
斜日秋山一掩明寺门迢逓落钟声半篙白水千红树疑到樱桃涧底行【福山有樱桃涧】
福山县就同年陈踽庵宿语次及长安故人
入门一长揖相见海山间把酒对明烛何如畴昔顔宁辞我独醉聊与子同闲已结紫霞侣空怀青琐班
对酒寄任登州具茨时淹历下
蓬莱主人深避客何事三秋归未得故人却趁西风来拏舟径到三山回羣仙招我入云去自爱掉头不肯住拚将身计托糟邱忍使情交隔烟雾雾重霜深醉起迟惟凭海日寄相思遥怜束带趋公府正是神山日上时
被酒赠踽庵【踽庵天性不饮而家蓄旨酒甚富诗才亦超】
陈生意气何卓荦每谓古人今可作余力间出为新诗清响夐然动寥廓壮怀方拟淩云烟刚胆翻令怯杯酌应缘造物忌豪雄恐尔狂酣摇五岳我从放後拙言词不遣悲吟赴谣诼酒兵积渐亦已疲犹令偏师且前却昨擕短策逐鸿蒙西风吹背霜侵脚始过东武後昌阳随处虚船自漂泊旧知不弃邀我食一一盘筵致珍错径将海国比屠门总使甘鲜换藜藿饥肠虽充如有亡意外新醅失前约浊贤接迹来无时强饮终羞鸬鷀杓朅来访子之罘阳但欲高歌激海若清樽入手忽信眉一洗胷中九秋恶怪君不饮有厚藏正似束书置高阁投辖便为十日欢留宾立尽千金槖寒山萧条云压城缺月微茫夜传柝听君吟诵鹤唳天看我沉酣鱼纵壑人生适意贵当前梦扰魂惊真龊龊常持美酒对故人多事祖洲求大药
秋尽日感怀【乡俗以十月朔上冢今年正当立冬】
西望寒山千里秋飘颻身落海东头壮心岂为金丹误往岁空将玉舄留不觉衣裳侵霰雪遥怜车马拥松楸清霜事毕黄花了明日新成一种愁
久滞福山赠邑中诸君子
山城倚沧津着眼若黑子由来藴仙灵乃有佳人士二鹿各好文一郭犹秉礼龎眉陈文学言必举前史我友瑰奇姿朗抱脱泥滓虽异邺中才颇与竹林似见我皆欢顔迎我皆倒屣邀留散烦懑日夕醉多旨我如失林鹤飘飞不自止何意洪厓俦披云笑相视尚想崑仑颠一候蓬莱市移家定未能且住为佳耳
始见海
洗眼看云海前期未参差心目忽一豁神情恍四驰大地直前赴高天歘下垂颠波从东来神山竞西移斜日万里碧寒风十月吹半生在埳井跬步临津涯蠡测亦云妄桴泛将安归玄虚倘可作词赋犹能追
望之罘二絶句
谁临青镜袅烟鬟夕照遥分海面山传语蛟龙守宫阙暂令仙侣住人间
屈指秦皇勒石年雄文二十字流传当时总遣山为碣谁向沧溟护一拳
题海岸小溪
沙岸坼远海微涓先见容为怜江汉水万里始朝宗雪晴过海上适海市见之罘下自停午至晡快暏有述时十月十日
今晨雪乍晴寒日生扶桑出门邀河伯东向同望洋昨日之罘山紫翠点水如鸳鸯未至二三里见人欲飞翔坐来忽复不相识回峯叠障皆摧藏赫然烟霭中城郭连帆樯疑是秦楼船归来閲千霜又疑瑶宫与贝阙神山倒影沧流长飞仙骖虎豹晃漾淩波光招招不得语目极天苍黄同游竞指是海市对之使我神扬扬岁序闭冰雪鱼龙走颠僵非时出瑰丽此遇超寻常当年苏夫子雄词自炫惊海王慙予本凡才未敢纵笔相颉颃不请亦得睹失喜欲发狂巨川细流两无拒信知大海真难量准拟还家诧乡党讵肯此地辞杯觞天穷人厄总莫问微尘大地俱荒唐客散境变灭半山还夕阳醉归却听暮潮上浩浩天风吹面凉
月夜饮酒烧蛎房赠陈康海
月满古镜耀潮至羣龙吟主人有玉壶屡为酒仙斟仍呼丹砂童吹火竹炉深一炼碧山骨遂陈绮席琛杯吞渤澥波食割蓬瀛岑不惜尽寒夜因君豁烦襟
泛海言怀
忽登万斛舟如蹑长鲸背寄身入无涯旷览乾坤态潮动风色遒棹急云光碎潜随元气游迥出人境外千山相簸荡六合欲横溃顿觉丧吾我何知齐小大幼安漂泊久谢傅襟情在谁发小海讴回颿引雄槩
即事
大雪三日十日阴穷冬坐学秋虫吟兹游汗漫不自解对客猖披非我心山翁折屐村径滑稚子送酒寒更深不如却访成连去万里云涛无路寻
晴日村南
朝曦上窗户许我出村行海暎半天雪松吹十里晴溪流有归处鸟雀尽寒声不觉山中客遥牵岁暮情
再寄任登州
历下亭边秋色改明湖寒水东流海飞雪满天不见君回宾为主遥相待海上沉沉絶素书经时烹尽锦鳞鱼请君归扫蓬莱顶我欲丹霄骑白驴
遣怀
东来作计近全非半欲栖迟半欲归病喜宾朋同雪夜寒知僮仆尚秋衣沙鸥日久随人狎塞雁天长背海飞【久不得家书】何计差堪解愁思清樽潋灎蛤蜊肥
大雪日简踽庵
飞光误我守东隅坐閲杯中节候殊蝶化寒宵浑自觉萍依絶岸未为孤辞家见月三圆缺对雪看山半有无宿醉欲醒千日过人间何意尚迷途
赴登州留别康海
微雨牵行色离觞且对君预愁见何日不惜手轻分远海高於岸空烟聚作云来朝倚仙阁吟望背斜曛
海潮庵
万里青莲色虚空拥化城人随海鸟至僧带磬声迎梵呗潮相应楼台蜃不争登临悟无住浑欲厌浮生
蓬莱阁望诸岛歌
君不见不周崩摧地维裂东南海溅共工血千山万山皆平沉鳌撑无力海水深女娲拣石炼天色余块累累向空掷落处蓬莱浅且清看当霜雪寒逾碧长山西接沙门长鼍矶北去淩苍苍牵牛灭没见尻臂大竹小竹争颉颃或如星槎堕河汉或如古鼎腾光芒鱼鼋戢戢尽昂首云霞历历森成行余者琐细不足数鸥浮鹭立参微茫雄观何年付高阁丹邱县圃檐间落云卧分明见凤麟天飞真拟骖鸾鹤惊风飒飒碣石来银涛连山中划开漂摇岛屿相摩戛激荡海底生轰雷登高望远心易哀黄昏白日须臾催半城烟火下山路身是仙人被放回
坡仙词
五日登州守千秋海市诗蛟龙留胜迹雨雪满荒祠才觉乾坤尽名将日月垂丹青余想像漂泊识须眉岛翠堆虚牖檐丝罥断碑仙灵几延伫山鬼强攀追黯淡苍苔气凋残碧树枝夀陵归国步邻舍捧心姿徧选丹厓字谁为黄绢词寒山公独在坐卧我於斯酒酹沧波远吟躭夕照迟方平有云驾肯负执鞭期
田横寨咏古
骨换黄金赤骥趋何烦絶海覔龙刍但令和氏能知玉谩道齐门总滥竽舍客三千两鸡狗岛人五百一头颅凭谁寄问重瞳子死到虞兮更有无
大风登海镜亭观潮
疾风鼓穷冬大海势一变顿收浩溔形坐获奇丽观耸身列缺旁侧足虬龙畔譬如倚阊阖下见元黄战波腾银屋翻沫吼白雨乱万灵助呼吸百怪忽隐见东连汤谷沸北汨雪山转恍忽掣丹厓苍茫吞赤县天吴本肆威飞亷苦相煽莫测天地机但觉心目眩倍看城市亲遥被舟楫羡一笑险夷间吾生失忧患
海潮庵观出月
晩潮碧黤黮寒月金玲珑谁持琉璃盘捧出蛟龙宫方圆随想像根蒂生空蒙黏云欲飞动蘸水聊从容长风荡千山夜色明万重幸依系象前得闚顾兎踪披怀倒冰壶扬袂拂桂丛七宝待修合相期跨星虹
食海族有名海肠者戏为口号
越国佳人空有舌秋风公子尚无肠假令海作便便腹尺寸腰围未易量
却望登州
碧水遶丹山重城云雪间回看身卧处真作海中关误被神风引遥寻陆地还故谿堪枕漱仙路莫轻攀早发沙河店是前年却回处【过此望海惟见雾气】
沙和积雪压村低客路曾经到此迷三载回环贪碧海平明行李信黄鸡东来日射山形断北下天横雾阵齐破浪雄心浑未惬乘风更问大荒西
因园集卷四

[book_title]卷五
钦定四库全书
因园集卷五
左赞善赵执信撰
鼓枻集
别兴
对酒不辞饮浣此湖海襟请看石上泉中有万里心我性爱烟水乘秋恣所寻三江连五岭浪漫问知音
泰山下作
昨行泰山东白云蓊天门但疑霄汉近岂谓冈峦尊今晨路南转北面朝丈人秋风生西极万里开朝暾披豁盛大容摆簸雷雨痕洗然耳目前赫矣神灵存两观耀日月指顾引越秦三溪郁参差秀色相吐吞左暎万碧瓦松柏晴犹昏禅亭久芜没辇道方增新右拥千寻壁瀑布悬天绅冉冉水帘垂一一白鹤驯喷薄冰玉碎腾攫蛟龙伸谁掬沧海波濯此青嶙峋匡庐抱银河失意空南奔眇兹峄与蒙亭亭复云云我如蓬蘽士意外睹九阍崴嵬但睨视虎豹无轻嗔平生几緉屐咫尺惭逡巡终当结茅宇长与神房邻【天绅白鹤水帘皆西溪瀑泉名数十年来今为最盛】
东阿县哭故同年房舍人
满目惜离羣秋风不可闻鱼山才识我黄石故非君往事庭中草前期水上云遥怜有新契子建接荒坟【昔在长安每以庭中花草见遗】
谷城山咏留侯
秦皇殪六王按剑坐虎视收兵作金人天下心俱死子房貌妇女起挥报韩椎万乘尽辟易祖龙丧天威却顾发难徒狐鸣岂足道智倾垓下雄气歛圮桥老功成何淡荡济北远相寻奇杰丈夫节委蛇君子心悲哉韩淮阴胯下同一趣终思蒯生言不从赤松去
陈思王墓
大雅此丘阿千秋寄恨多名非宾客借才自父兄过雨暗狼厓树风生马颊波灵祠傍神女作赋问如何
微雨登舟留别相送诸子
雨隐官柳暮西风为解维骊歌随棹发帆影带云移秋水正空濶闲身易别离天涯说相识从此属篙师
自张秋漾舟至济宁即事口号四首
闲倚樯竿学榜歌翛然身世入渔蓑无端一夜孤篷雨比似山窗听更多
天和远水共冥冥司业清歌落洞庭斜日登舻望秋色君山何似蜀山青
黄公垆近同游远消息难凭可奈何分水津头逢汶鲤南书多定北书多
湖堤新涨不分陂船满城阴放溜迟半夜月明闻笑语江南江北两迷离
泊南池
雨过城隅净分明杜老诗停桡就森木况值晩凉时秋浅风生细湖平月上迟相逢无白也何处说襟期
太白酒楼歌
高楼势与泰岱平楼边夜夜辉长庚仙人犹似恋陈迹长援北斗东南倾当年贺监早相识长安论诗青眼明金龟换酒定何许酒家恨不传其名任城地好富水木凭高纵饮神峥嵘当时我若接杯斚岂复於公为後生今来隔水望丹雘栋云檐雨纷纵横君不见少陵诗台留鲁郡秋草芜没飞流萤又不见曹王陵墓碻磝北残松积藓荒碑亭雪泥鸿爪半澌灭雄名空自驰风霆文章故是身外物敢与麴糵相争衡文章殉人酒殉已此论虽创堪服膺舒州长杓力士铛公昔与之同死生我亦欲与寻前盟重来大醉槌黄鹤吾言不食星辰听
昭阳湖行书所见四首
湖上人家无赖秋门前水长看鱼游当窗莫晾西风网时有行人来缆舟
白波如沸浸沟塍禾黍菰芦互作层棹入青苍前路夕半规秋月起鱼罾
屋角参差漏晩晖黄头闲缉緑蓑衣倦来枕石无人唤鹅鸭如云解自归
微子山头隐晓霞湿云浓压峭帆斜回风忽皱平湖水雨立船舷看浪花
泗上亭
汉祖遗墟古道旁秋波东去管兴亡骊山气向沙邱尽泗水云连芒砀长豪吏宁知季成事沐猴安得帝归乡贾生漫会歌风意前席无缘问四方
大堤叹
大堤宛宛蛟龙形长偃通津驱不去夜来风雨天河翻一半随波忽东注长淮失势常恐倾尺土犹使残黎争缚茅编荻学蚁聚十里喧喧歌哭声堤边村落由来少况遇洪涛迹如扫鸡豚儿女未全漂相唤相牵此相保秋阴茫茫昼不分遶堤时有雷霆奔桑田若复变沧海天大神州无去门年年筑堤不作力今日堤头留一息督河使者不烦催来岁筑堤如筑室
新晴过骆马湖
日射晓帆紫始怜湖上晴持篙雄意气捩柁碎波声树动风偷转云飞鹭逓明故乡沂泗水从此送南征
渡河
浊波腾蹙轰雷吼百万惊龙尽东走片帆巧坐西风头眼瞥弦开箭过手长年轻趫空自夸山翁变色愁且嗟借问高人长啸意正临秋水诵南华
淮安城西泛舟
名城银瓮西数顷碧玻瓈舟上平桥迥波衔雉堞低秋林空露杪夕照不分堤他日怀今雨香尘扑马蹄
高邮
不见秦淮海烟波恨不平空余半鈎月犹照覆盂城柳带平阿暝珠涵甓社清扣舷歌楚些淅沥动商声
夜泊扬州
雨过江城半夕曛维舟就夜思纷纷碧波送客忽千里明月迎秋刚二分亭榭谁家堤畔柳烟花南部海西云浪游莫问前朝事付与涛声浩荡闻
渡江
晓霁开江路秋风动海门波涛天不极舟楫道斯存游子苦无着榜人相与言地吞三楚尽水汨百川浑帆席轻云扬舲船渴骥奔烟姿媚南服山意改中原时事歌黄鹄佳期望白苹逃名终泛宅浪迹莫招魂荷芰衣前制澄清志漫论只应羡诗老【谓阮翁】持节问岷源
望金山
窈窕淩波姿合在中流住台殿势难安参差欲飞去天龙谨护持日日溅花雨翻疑妙高颠上接诸天路忆曾望神山但见蒙蒙雾巨鳌畏动移灵境欣指顾吴榜轻可涉海潮晓方怒帆腹饱西风挥手成前度
惠山
孤墖空明外连冈翠霭间一杯分雪乳夹道指名山闻道康王谷飞流不可攀由来天下士脱屣去人寰
野泊对新月口占
欲飞欲落萤火明为官为私鼓吹声溪头月上菱角曲水面舟浮莲叶轻
过苏州
楚江烟雨送行舟偷得吴阊一段秋竹树向人皆秀削山川随地自清柔娇歌软舞时时酒贮月延风处处楼闻道沧浪有遗筑故应许我问菟裘
柔橹行
纎纎岸草蛩螿鸣嫋嫋湖风鳬雁声且前且却似含态乍断乍连如有情遥添野响秋山晩细入离心乡梦短枕舷倚酒夜厌厌水濶天低烟月满
平望舟中长句
吴淞流水清且妍越波鳞鳞要我前孤舟翩如来自天微风不动舟如山幽人寂坐无一言倏吴倏越心流连秋容十步一图画争与我目相夤缘青林萧森出云烟位置有意无意间?稏万顷平不翻细雨净緑生长川如斯景色故不恶只少碧嶂搀天寒曾淩沧海攀日观下视不觉成微澜岂以松柏独贞坚遂欲翦弃桃李顔峩冠长剑神宇耸曲眉嫮目遗视?二者正使交生怜虬须蝉鬓皆便娟试将我语问西子淡晴浓雨谁能偏桂櫂兰枻肯我延饱看湖月秋中圆
寄朱竹垞检讨村居
江村水树澹秋烟不见幽人思悄然往接簪裾三殿侧近聨踪迹五湖前老为莺脰渔翁长间上鸱估客船各有弹文留日下他时谁作旧闻传【竹垞昔着日下旧闻】
石门县晤吴青坛顾诗城二同年诗城皤然矣青坛学道而意境殊不佳诗以慰之
语儿亭边开竹林故人潦倒来披襟黄冠白发讶相见蓴菜鲈鱼秋正深我邀酒徒同钓艇卿无瓠落犹蓬心天台高高擕手去一度石梁何处寻
论诗二絶句
画手权奇敌化工寒林高下乱青红要知秋色分明处只在空山落照中
无弦只许陶彭泽会得无弦响更长若使无弦亦无响人间悦耳足笙簧
晓驾小舟诣西湖至昭庆小憇
尘踪落名境茫昧失所择欲寻湖山去竟被人烟隔寒溪一径通短棹破浓碧由来访仙源必藉渔舟入鳬鸭晴自散菱荇露犹滴微微日上衣渺渺钟迎客山僧开竹房焚香设瑶席斥鷃亦逍遥崇朝且休息
西湖
轻舟晴夷犹湖水秋渌净客心与物态曲折入明镜东南结秀异江海呈清莹空含天地姿细写烟月性龙潜惜不翻潮远波常定尽收山色妍岂藉朝阳映林峦纷重叠并进请主盟始疑造物意故遣护灵胜寺将城错互堤与云横亘那能罄登览且复恣游泳水仙不可招孤立发浩咏幸濯缨上尘高情托越榜
中秋夜与泾阳刘西谷编修吴山对月
东见千里江西见十里湖寒光歘合离荡此秋月孤吴山秀接天月出当其前登高莽四顾清晖满人间远心忽飞扬南北同一圆我乘白鼋越沧海君亦赤鲤辞秦川忆从燕市别九十度盈缺宁知来此地复共今夜月雄城百万家歌吹方阗咽邈然山颠客一笑两幽絶明日扁舟江上风思君独在湖山中
饮宋声求比部庭中桂花下
入室如山幽爱君展心晤飒然湖上秋集此庭中树淡月漾杯空微风落香雨
晤洪昉思聊答赠
颇忆旗亭画壁时相逢各讶鬓边丝早知才薄犹为患正使秋深总不悲吴越管弦君自领江湖来往我无期只应分付亭中鹤莫谓风高放故迟
凤凰山下感南宋遗事四絶句
凤凰山树夜栖鸦月识前朝天子家故国不和江在眼荒冈犹遣石排衙
帘卷江湖紫禁清山胜艮岳是生成不知云月芙蓉阁何似风沙五国城
如霜瓶?点秋阴雨洗名蓝旧殿金凋尽梅亭千緑萼賸栽珠树入仙林【寺名】
莫问宵分玉辇踪观堂香雾翠寒松却教词客闲支枕听彻三茅观里钟
雨中钱塘江登舟
息棹六桥曲西湖不我留径去勿返顾趁此江上秋八月天宇廓千里风力遒潮如万山雪胥怒殊未休身非弄潮儿疾呼转船头萧条飞雨来洗我懦与羞西南江山丽可以穷讨摉坐览云木秀卧挹沙水幽宵为渔浦济明追康乐游
富阳道中
烟含富春郭雨润赤亭山矫首短篷底秋风凋客顔萧萧枫柏暮中有屋庐闲遥羡幽居者清江照闭关
嘲同舟栾翁
罢酒顔不改先霜鬓更寒沙头小蹲立真作白鳬看
桐君山
仙人偶休息名与此山分何不随黄帝而来卧白云荒亭留鹤怨远浪蹙龙文好去空岩畔栽桐长对君
桐庐
烟袅寒山似在空三江合处碧蒙蒙回舟忽入楼台影无数人家秋雨中
富春山下口号
浮家水爱挼蓝色垂钓山依疉翠屏到此偏宜弃官职前身恨不妙丹青
严先生祠墓
先生高卧躭江山下见汉火熸复然直鈎而钓心悠闲一朝蒲轮贲空谷直上九重企两足麻蹊戏阁天子腹帝座巍峩不少倾千秋此帝容客星潜光归去天冥冥遗祠正对高塚开云林烟水清无埃原陵荒草谁低徊
即目
木芙蓉发江之滨镜中溪女明妆新客心无赖望枫树树里画眉啼向人
雨登八咏楼临双溪听弹琴
登楼怀八咏俯郭见双溪梁日不可接越呤空自凄江沉寒雨净山入暝烟齐此意凭谁领清琴有客擕阻雨不游金华洞金华明府鹿友兄为言三衢山中有仙人楼阁居絶壁上人迹不可到而望之甚真近亦每施丹采余心异之乃记以诗
神仙楼阁难近傍鱼龙就海摹其状天风乱卷入云烟剩遣人间道虚妄羣仙大笑悯愚顽显以灵通布叠嶂飞檐下视白日流洞户重开翠微上不知厥地谁主宰不知厥宅谁营剏构造知用何材木执作知用何工匠或依帝所宫阙形或仿世中屋庐様传闻藻绘屡增新岂有尘氛得遮障丹房紫翠出寰区咫尺金华庸敢抗赤松定已久移居故洞石羊两相向我从早岁佩豁落几抱残书摉脉望二劳曾乞紫霞餐万里终持緑玉杖身何日排青冥挥手同时谢谗谤待兄扣壁唤初平遥见松扉一鹤扬
自龙游至衢州杂感四絶句
石子斓斑界縠文凭舷弄水到西曛溪山合让严陵好只爱今朝不受云
每听滩声忆鼓鼙张公端是称须眉於今姑蔑余秋色不见西风掣大旗
人间胜负能销骨仙客迟留只烂柯樵叟归来应有语可知无奈斧斨何
白首清风琴鹤俱千秋作计信公迂都来鹤瘦琴材薄直得儿孙一饱无
泊常山明日将山行
北客南来掷马鞭渐於水宿得安便忽逢楚越相参处无数青山阻进船麋鹿定寻筇杖约鳬鷖犹傍柁楼眠此身牢落如秋色不择江风与岭烟
坐竹兜子中戏为其状
迳纡万重云身寄一片木知我不能缘横施两竿竹拥肿毡裹石睢盱笼盛鹿宛披山海图穿胸下垂足林风吹蹒跚世路悲卷局却忆故园秋黄牛牵碌碡
泊广信怀冯三躬暨
高溪碧玉流石濑戛我舟偶随豫章客欲向彭蠡游江湖本无主客游亦无期夜泊信州郭忽知秋气悲一杯亭上月独照离忧发渺渺不能止绵绵思公子
葛溪
曾淬芙蓉色寒波照眼明人间干莫尽天上斗牛横剩有匡庐畔双峯挿紫清拟将欧冶子西去问丰城
望仙人城
翠削四壁合空山谁定居高秋动云物西北接匡庐雅意仙城主神官不见除醉邀弋阳月飞梦入清虚
九月舟中无酒对月放歌
我不为刘寄奴六军大飨陈茱萸又不为孟参军龙山风高帽落云貔貅百万齐俯首盖世勲名一杯酒窥窃神器称王公龉龊自古非英雄元子须如蝟毛磔絶倒谓有如此客是儿不死更数年宋公应输捷足先坐中俛仰供嘲弄寒贱依人殊可怜丈夫失意江湖上别有重阳发幽赏牵船就岸暮到家何妨无酒无黄花况复林间故人在娟娟寒月生天涯月照昔人空已矣默看时节东流水独飡阴气御霜风不放清光怀袖里江岸竹林板屋石路下属注目者久之
修竹连江色谁家屋数椽翠侵檐侧出烟没径空悬躭隐思投足乘流不系船遥知俯视者亦羡我悠然
晩阴舟行
空波与淡月漫漫同一白长年与游子泛泛同一客渔火起微茫沙禽惊格磔前山如云屯独树作人立我行数千里揽此秋暝色浩歌合重阴天地了不隔何事楚三闾长悲俗迫厄
彭蠡湖
颢气中流转烟光四周遭层波碧离离秋色寒滔滔泠然乘风游托身任毫毛仰观天垂羃旁见林露梢山移舟向背日荡心飘摇北望千帆走灿若组紃交五老云外笑人世心魂劳我但唱小海君其歌大招
望匡庐不可见
香炉烟散半湖云舟入荷陂【地名】水又分却羡沙头双白鹭潜随明月过匡君
野岸疎篱始见黄菊
目惬重阳後黄花倍有情雨畦留骆赏柳径得陶清背橹看乡县倾杯隔弟兄谁知秋向尽初访豫章城
微雨登滕王阁望西山
秋明帝子阁雨起真人山乘高扫云雾江动襟裳闲孤鹜时自飞珠帘谁复悬惊风送林响浦溆萧萧然我从帆樯中直拟鸾鹤颠倦目极缥缈远想穷清寒昔人文字名几随劫火烟岂如洪厓井玉雪长峥潺偶陪湛露游长啸终来还日夕见州郭世尘萦苦顔
南昌杂诗八首
梅仙礼斗坛
旧观秋深北斗寒岭云长自拥仙坛不因老尉焚香拜争得元公旋席看【谓王莽随斗柄而坐】
孺子墓
欲致生刍意转哀思贤亭没雨荒苔诸侯满眼俱悬榻遮莫南州高士来
铁柱宫
闻道神功此地偏灵池八锁尚森然潜蛟不起江湖濶野客闲吟宝剑篇
翻车径【许真君佃人事】
揽辔埋轮非我徒酒樽诗卷世何须从今便覔鉏犂去准拟仙山学佃夫
写韵轩
好妇相随便作仙书生的有夙生缘可怜十载锺陵市费尽人间买韵钱
昌黎碑
千古韩碑付渺茫子安雄据少年场盈川已负同时耻至竟吹嘘荷马当
苏圃【张德远云云卿今之管乐】
虎帐酣眠是壮猷故人龙卧隔三洲争教管乐轻相笑大有人呼作武侯
东湖
不见陈陶栽紫桂漫从徐俯钓金鱼更闻兰若龙沙北龟策何年为卜居
江上逢乡人归
霜枫落叶暮江头南信风飘北水流浦外渔歌催短景樽前齐语起离愁三秋独送还家客万里仍依上濑舟好去津亭问殷羡何妨聊作寄书邮
梦大木
本自长相忆非因梦始明如何随落月迢逓到丰城剑没星虹气秋添故旧情壮心与离思催看二毛生
梦回
万里烟波八尺舠梦回客意更萧骚江声夜入枕衾急帆影晓参云月高白雁风来迎翡翠黄桑叶尽熟葡萄南天濶远秋摇落归去酣眠对二豪
吉水咏雁字
戏海游天得几回家鸡野鹜任相猜山阴道士无由换特地文江照影来
庐陵感怀先叔祖观察公昔巡湖西发奸靖寇着有异政实驻是郡矣
霜凝沙渚白於银欹棹澄波【门名】独怆神夜火不教惊过客寒厅无地问诗人功成寂寂江山色去後腾腾战伐尘为道九京荒宰木还应三户泣遗民
无风泝江崇朝十里忽得午风快然成咏
欲知舟上泷譬若鱼升木因循日高舂跌宕水一曲欹岸黄叶林谙数参差屋翻疑白下山苦恋篷际目何来快哉风径为帆鼓腹又如絶尘马或是避弦鹿奔云乱鹅鹳碎浪喧琴筑列堠争送迎顾揖不暇瞩榜人啸间逸余亦谢拘束濯髪洧盘流何心诮阳谷
小泊万安
帆落鱼梁北前山合万重遥知欲惶恐且复此从容郭静聚洲鹭滩长吟峡龙五云不相借独去采芙蓉【五云阁在江渚隔岸为芙蓉山】
惶恐滩口号
斜阳一线系金船鸦轧桡声尚满川何处人间不惶恐羡他高雁入青天
行十八滩中
滩行日百转转转山四围寒流中屈曲郁怒不自持秋凛肃杀威陆发龙虵机回风地底来雹雨皆倒飞乱石势腾攫狞恶各异姿似嗔舟船逼列阵前相追篙师工避就色授颐指挥蓄力争毫髪同心生坦夷游人閲奔峭快意耽幽奇秋云摇水壁杉竹森下窥弄波情无极棹月愿犹违夕阳驻西岭为我延晴晖
晦泊大湖口滩行三日矣
岂意随渔父他乡断送秋炎云浮庾岭清涨阻?州征雁寒呼客跳鱼夜打舟自怜同贑石留宿遍中流
十月朔日雨中即事
峡云压船如连屋半夜滩声搅眠熟天明坐失乌影翻林静遥闻鸠妇哭起看历日一怊怅暗数蟾光几盈朒故山此际正荒寒万窍号风摇北陆祝融南纪肆炎威余力犹能庇草木雨师附热走且僵为致亷纎洗浓緑黄杨乌桕气鲜新蔗陇杉冈烟断续凝妆乍爱紫艶垂避湿还憎白鸟簇水程和缓衣裳宜归梦生疎岁时速心期飞步罗浮巅荷笠披蓑杖筇竹四百三十二峯青晴望超然雨亦足
发贑州数里阻雨野泊
峭帆湿落郁孤西千里彭江咫尺迷却坐荒波愁渺渺真成久客耐凄凄有情白鹊云偏暗无赖黄茅瘴易低遥羡青鞋持杖去梅花岭路不沾泥
咏江岸拒霜花
露浥风翻袅袅枝可怜闲澹与霜宜江妃无语空含睇妬杀天寒独倚时
南康县
水萦山诘曲千折到南康孤墖穿帆影回江纳夕阳风声撼横浦峡势写瞿唐莫问严城戍时平汉筑荒
遥见
松云翳悬瀑遥见是何山定知会寒流赴我急棹前白龙困鱼服屈曲随泥蟠方其为霖雨可望不可攀所以岩栖者沉冥长闭关
南安赠逆旅黄翁
城带寒江居者清主人白髪称书生行来欲半地南北爱尔不知余姓名似讶狂夫重问讯凭将前路话分明宜城春【酒名】尽夜霜薄一笑出门鸡乱鸣
度大庾岭咏古
昨辞灌婴城今陟梅鋗岭朝光未放疉嶂开一碧微茫千丈影前行冈阜纷藉重林间石磴垂虚空缘壁直上虫脉脉出峡欲落云容容独立天风一回首古来地势东南走中原山岳莽纵横海徼川原吞八九莫言形胜关兴亡秦人当年此啓疆祖龙自用千军守故吏翻称五世王陆生行处余幽赏伏波定後多来往无雁能裁迁客悲重关不隔降王长汉文皇帝一缄书神武千秋总不如君不见南征多少熊虎将岭头却祀张丞相
张曲江祠
丞相祠前古木齐旧开关路俯丹梯君王底事忧南越不遣经营剑阁西【梅关公开元初奉勅所开】
泊修仁水口对新月
今夜三枫月离家四上弦天池何处徙北斗不胜悬舟楫欹韶石衣裳入木棉却寻过岭路归梦满风烟
食槟榔戏题二絶句
犹自清冰趁齿牙强含玛瑙嚼朱砂怪来老将风前唾也点昭阳袖上花
侏儒从遣笑长饥舌在唯应韫秀知忽忆金盘盛一斛丹阳老尹是男儿
曲江咏文献公
览古江仍曲怀公我欲愁无心应避隼作扇不禁秋汗竹迷金监琴泉咽寝丘【公自题园林句云风泉何必琴】凭谁问风度山鬼竞搔头
野泊闻虫鸣
不放秋声絶冬吟听更悲岸船相掩处烟月未分时故向风霜语如矜天地私微生吾识尔端是与炎宜
舟中观英德濒江诸山
毒溪收乱流炎海纵轻装羣山似相识左右献奇状赫如鲸波怒云雪立叠浪灿如季伦豪青锦排步鄣气郁水木秀势倚霄汉壮横江失全照急景迷定向高帆忽飞动远目屡得丧谁知英灵姿竞进无苟让顾望恣恢诡登临阻雄旷幽岩落钟声结想烟霞上
读故人王南村副使忆雪楼诗喜闻其尚在广州遥寄
独卧罗浮巅长忆寒门雪岂知万里心空落峩眉月峩眉山月秋照见南海头故人吟啸风飕飀问胡不行为我留我家北海侧雪花大如席偶来岭表游亦作怀乡客作客何期与子逢买舟疾下趁天风蜀江且愿持为酒共醉海山明月中
乘风度浈阳大庙清远三峡
急峡束奔流高风纵客舟蛾眉含意别中宿有情留斜照侵帆远轻烟到月收孤怀信漂泊江海日悠悠
晩望飞来寺【寺有归猿洞】
东峯微霭西峯黑万树云浓蘸江色名蓝绀碧杳难寻疑是飞行夜无迹佛灯忽闪光青荧殿角暗与船欹倾山风吹过松门去十里月明猿啸声
闻鹧鸪
拥棹听南禽寒风生夕阴月黄江淡白山静竹萧森为客欲万里此行违寸心殷勤相劝意空入榜歌音
暮抵广州
扁舟忽南海万里又黄昏落日动江色寒风生虎门远钟催蜑唱微月逗珠痕【江中有海珠石】沽酒酹归汐此波连故园
访南村不遇题寓斋壁
故人卜居处门对碧海间海上无心云送我来扣关应门僮仆静晴日栖檐端照见读书室隙风乱尘编炉香寂不发庭树寒自妍思君在何许窈窕西樵山云峯七十二峯峯落飞泉遥知客中意拟谢区中缘闻当诘朝还一夕剧十年且复拂君牀遣梦相留连
下榻於南村氏【前守惠州筑忆雪楼以书招余】
他时忆雪楼头望悬榻江上待我来今日越王台畔客对牀怀抱为君开乳蕉花下风落橘荔子林中香绽梅共醉不须论往事南溟清浅易生埃
寄同年张潮州拗斋余不日将诣之
潮州东去尚千里每听潮声空忆君遥意髭髯浑似昔【昔送张出守平乐有句云珍重殊方岚雾里他时看取旧髭髯】故披瘴疠一相闻山寒麋鹿心无主海濶鱼龙气不分报到春前多酿酒待看官阁雪纷纷
与陈元孝王蒲衣两处士夜坐论诗
老大两布衣宴然当世士各出一诗卷邈矣古男子岭南冬亦春坐讶清寒起乃是冰与雪披拂怀袖里我行穷万里所遇无可喜今夕忽欣然风灯落莲蘂
长夀庵赠石濓上人【近始浮海归自安南】
城西闻磬处寂历赞公房池聚碧海色窗分絶域香树形龙听法【庵有老榕甚奇】僧病鹤还郷颇爱宗风大能知楚客狂
樊检讨崑来招同刘郎中省斋梁吉士药亭及南村元孝蒲衣雨中泛舟小港桥
是日天大寒北风落潮早郭外霜雨深水南溪山好高贤命彩鷁狂客蹑朱鸟相与写胜情殊方事幽讨寺荒花木荣地迥人烟少杯舄淩空明歌呼动莽渺酒酣起四顾海气横八表诸公济川才飞动意未了吾与二三子仙期缅云岛东去访泉源青春长瑶草
过六榕精舍
门榜大苏书游人到不入钟鱼发妙音花药引深室无言玩香烟我欲来卧疾
光孝寺怀古【寺有南汉铁墖刻上柱国龚澄枢同女弟子邓氏及大宝六年云云】
走傍菩提访夙因王园钟鼓尚清新功曹旧种诃林老丞相经台瘴草春谁向曹溪分滴水还开莲社待遗民翻怜大宝年中塔龚邓分明是主人
题光孝寺风幡堂所藏贯休画阿罗汉像二轴各一首
老宿写经经在眼千偈歘随电光转山精洒扫倦欲眠拥篲而偻人衣冠小师欲语不得语微笑当庭白日午人天湛然池水空殿角飂飂幡动风
打包何来自西竺憇足昂头观有欲猿公低树如有言山僧无我何见闻一雏如拳缀母背非人可以人理会尔曹攀枝无损根此物云是菩提身
示善相人曾翁
入洛英姿早出尘天涯顦顇二毛新忘情未必非吾辈不相应知是至人嵇阮形骸从土木鄂褒图画冠麒麟百年且作千秋语记取相逢见在身
石公刻所着海外纪游集未竟余因以观海诗属之复有此赠
巨海汇东南兹惟天地薮古今相波涛万象入涵负疑是造化源永与虚空守岂复世间人智力能挹取偶藉君中书顿忘身刍狗不觉荒忽形遂为耳目有师应异国请持杖历南斗杯前罔象趋鉢底毒龙吼我登之罘巅十月羣灵走貌得三神山烟云落吾手高吟非酬和万里互先後譬如悬黄钟噌吰同一扣朅来此相见欣赏意良厚海山长啸时却忆无斯友仙城多好事传诵略上口随时遣流布投报任琚玖别期我已卜大业谁不朽他日俯鲸波相思各回首
与元孝南村登镇海楼
登楼窥元冬满目尽江海三城飒雄风五岭凝寒彩高天如可扪短日复谁待太息越王台乾坤尔空在
朝台
西拜心悬千步台枭雄气尽陆生才三门汹汹寒潮急犹应当年朔望来【潮以朔望大上】
歌舞冈【冈侧即南汉呼鸾道】
老尉高居作好春呼鸾相接海扬尘青山不肯留黄屋翠羽时来学舞人
花田【南汉宫人葬处产素馨花独香】
凄迷云雪绕昌华尽是刘郎解语花犹有芳香未销歇可怜烟草玉鈎斜
石门泉
春风薇蕨首阳田洗耳清流亦偶然一自沉香有遗浦更无人解饮贪泉
别意答南村
十年万里欣相见相见知应有别时晨夕阴晴经月酒江山鱼雁几篇诗只言渺渺他乡路动作迢迢隔岁期试问云中望桑浦何如天半倚峩嵋
过南海庙以晩不及登呈同舟王明府
暮江潋灔潮欲平林间金碧摇空青波罗古庙昏自扃昌黎文光闪列星骆越铜鼓寒有声祝融此时朝百灵海风飒飒云冥冥扶胥龙鱼纷送迎北人屏息不敢庭相与闭船火荧荧对语参差乡曲情邻舟互猜洛下生呼禇季野为荒伧自笑所至人易惊不如去访朱青精天鸡夜半开层城与子撇波可以行
望罗浮
昔游东海观蓬莱宫阙晃朗金银开扶桑坠枝生夜梦火轮飞破琉璃堆南纪羣真羡奇丽狡狯驱石鞭龙雷偷移左股置户牖青天突起瑶石台飞云列坠引羲驭欲与岱岳争风霾朱明洞中夜奏乐瑶池半入流霞杯巨鳌伏罪坐失守千年断骨森皑皑我是安期瓜枣使泉源主者无嫌猜乍可老人赐顔色敢向玉女通诙谐拟寻松迳窥上界凤凰去作高辛媒珍禽聨翩迓贵要洞天犹尔吾何哀神丹火冷竈土埋虎喑讵敢瞋狼豺灵异剩讶仙坛竹横斜莫问荒村梅空明九百八十瀑不为逋客湔尘埃片帆摇曳荡寒碧长烟落日相徘徊江回目徙几图画持较登眺谁为佳譬如对酒不得饮且复饱玩金尊罍东皇大笑君休矣春色指顾生阳厓赤芝青饭久相待但欲扫洒太古苔会探风雨合离处袖擘海山归去来
晩阴泊惠州怀南村
高城结愁阴我亦忆雪色寒烟断续生晻暧鹤峯白美人隔层波怅望江湖夕孤梦耿残灯微风闻叹息舟中阻风寒甚饮博罗所齎酒却寄明府王静斋同年
别酒难成醉擕樽独上船客过长至後寒逼大风前不羡高斋夜雄谈动四筵真成狂贺监水底恣酣眠
夜泊龙川
犹有秦时县雄名割祖龙江盘鳞甲影天拓斗牛封地古生新月城寒隐夜舂欲寻老夫宅【志称城西有赵佗宅故址】山郭满云松
山行二首
回头谢舟子前路入寒山径上风中曲人从水面开胜情忽飞动着脚向孱顔连夕还家梦依稀林壑间岭自秦皇辟人传韩子来地形残末造天意挫奇才薄日光难定横云郁不开千秋余过客失路一徘徊
长乐道中即目
雨寒山净屐无泥野濶江分路向低井邑入云皆绘画田畴随竹忽东西寻源渔子迷秦代买宅嘉宾误剡谿残腊过时春更好却防勾引子规啼
兴宁县登小舟
梅溪三尺艇相待沍寒时岁暮江山合游人有所之傍城烟苍茫返照水参差揽辔亭前路【亭在县城西】澄清付与谁【苍茫并上声】
月夜泊程乡
和月到梅州江烟澹未收落帆闻击柝暎郭数维舟客思频清夜波光自白头遥应结幽梦仙嶂百花洲
蓬辣滩
烈风送奔滩跌宕入新险遥收百里听近慑千夫胆林壑势回薄云日气苍惨腾波尽起立巨石屡惊闪寒雷闭厚地积怒时一撼半帆舒鸟翼疾下不容掩回思贑江平坐羡楫师敢何必岁悤悤远游本多感
对酒赠抝斋
海天流素月照见故人心浑似中宵梦何知万里寻北风催换岁南斗近低参离思比樽酒与君论浅深
潮州凤凰洲
江上洲平沙水碧何年曾见凤凰飞偏宜晴日望山海直上高楼当翠微云际清歌人命酒春前緑草客思归凭谁添入闲风景修竹满川梧四围
除夜杂感四首
闲身恋残岁相守海南偏旧历随灯尽春星傍户悬客愁先入醉归梦不知年迢逓今宵漏遥同故国传屠苏连少长此夕笑顔开雪意低迷夜灯光晃漾杯坐中应道我岁尽未归来万里三更乡心一倍催南国冬多雁无因覔北书妻儿愁病隔江海岁华虚星斗移游迹烟花近敝庐可能和燕燕春社咏归与故人为郡处留我似平生失意无亲戚他乡有弟兄年将人荏苒春与酒逢迎莫漫躭良宴来朝别有情潮州昌黎庙碑东坡手书者久亡後人摹刻者亦毁拗斋礲石要余书之因繋以诗
潮阳文物区韩公实肇造至今牛斗间光焰纒遗庙汤汤恶溪流鳄尾不返掉峩峩笔架峯嘉树留他燿庭阴暎江空碑势挟山峭苏公振雄词言大而体要仰追申吕生深契天人奥衣公云锦裳骑龙发长啸两公於二代日月迭为照陋儒肆谤讥吾意甘洒扫游踪接後尘适愿忘絶徼残碣手摩挱悲吟向同好使君苦要余炫弄嫫母貌宁辞白茅藉从被青云笑我拟谢尘赏春风理归棹孤琴南海头寄此千秋调
寄生榕
羡尔参庭树清阴自一隅已看碍云日谁复辨根株
茏葱竹
池上緑翛翛轩窗暎更幽夜深烟月好记取凤来游
香螺
玉脆雪芬芳珍奇远尚方只应海南客大嚼傲含香
人日韩江归兴
春寒晴压空江水山翠云光荡船尾篙师挝鼓作回颿万里还家从此始人日他乡人别离郊原新緑已参差遥怜沙渚多阳雁肯向东风更退飞
山行遇雨同拗斋
蛮烟烘日昼长曛箐竹穿林望不分雨逐君车何冉冉花沾客袂故纷纷同牵直北山中梦共踏穷荒海上云梁甫春岚太行雪不知底处勒移文
嘲岭南梅花
芳香已是输岩桂细碎还堪比涧毛莫更因依林处士何当刻画郑樱桃
上元日微阴夕泊惠州合江楼下李督君奠原张灯置酒大陈百戏适闻余至遽邀登楼纵饮至二更云散月出望江山夜色作歌
春风吹佳节忽来如我舟偶着循州东城下仰见城上缥缈之飞楼云是东坡曾居处两江依旧前合流夕阴未散水烟起灯火欲动光幽幽楼中?然焕霞彩楼外倏尔喧蛮讴元戎目力出宾从遥讶舟中之客狂而修招邀恐不赴岂知高阳酒徒酒外无能谋轩然後至忘弊陋四座匿笑居上头连浮大白纵鲸吸怪语顿发谈天邹请君莫恨明月下相借故放龙腾狮舞照耀催歌喉恍疑蓬海幻冬市此身再与坡老为同游千年境事定无别不识当时今夕有此主人不更深列炬已半灭月出皎若吴山秋河汉倒泻万里碧江山一气晃朗不可求起挥云片作帆席导我直上恣所投不然乍可锦袍同夜泛惧为白鹤唐突青莲羞聊呼鼓吹送归卧一石醉矣髠不留
隔江见白鹤峯
旧馆规终老眉山此买山游人自东望江水不西还湖上云难问林中舍半关高楼晴对处风细夕阳间
惠州署寄南村
饱闻君作郡触事得清新无讼多佳句为楼望故人迟来空对月近约又辜春吟绕堂前竹王猷我後身
遥题代泛亭【南村所筑】
高亭一凭眺闻道尽西湖湖阔水清浅亭闲人有无挐舟何路到载酒与谁俱賸语名亭者他年寄画图
博罗访王明府不遇口号别其二子
罢酒依微醺归心共海云临圻絮乡语不觉字尊君
重望罗浮见双瀑二絶句
偏傍仙山得好晴泉源双落望分明青精生有招人意白水岩惟放佛行
春到家山忆采薇不将蝴蝶制生衣何由乞取鲍君履一化云间双燕飞【罗浮有蝴蝶茧可为布】
再入广州舍於南村新居
我行蚁旋磨君居鸠移巢萍流大海中浩浩还相遭初寻门巷殊渐入花树交空斋识旧榻细雨清尘寮几间纷毫素屋後堆芳醪云知子当来以此为久要我已决归计春风感柔条愧君惓惓意且复同寂寥同声二三子过语不俟招愿挥鲁阳戈回夜长为朝
听歌口占
牢落周郎发兴新管弦闲对自怡神早知才地宜江海不道清歌误却人
陈山农为余泼墨作山水因题赠
太息尘埃内丹青老此贤相逢在江海为我写云烟雨入竹间屋风横山半泉何当骑白鹿同往翠微颠
悼吴孝亷文炜山带
渔洋未识名先着谢客相知意最亲【余门人谢文洽编修其座主也】为欲寻君来岭海岂关避我走风尘【余未踰岭山带已入都】遂於北土为新鬼何处天涯见此人归槖强擕遗砚去一回点笔一伤神【山带有砚在南村所以遗余】
詶石上人惠日南藤杖因以为别
弹指与师别掉头看我去师言不相留於法本无住手中八尺日南藤随君试向家山行近沾花雨留痕紫曾划蛟宫带水腥自怜旧是山中客青壁千重岱宗北持归石路闻微铿万里南云疑磬声
江上别张潮州二首【其次子随余北来就医】
寒烟上初日双照客凄然江水自流海春风分放船君归教鳄徙我去伴鸥眠挥手不得语高帆相背悬连宵一樽酒强笑不胜倾以我思家意知君恋子情葠苓随地覔梨栗肯教争况是关人处春深乳燕声
佛山别南村
相逢元不意相别更无聊执手江干暮东风催上潮蜑人寒泛泛龙目雨潇潇复有销魂处清秋万里桥【计南村今秋定至蜀矣】
望西樵山却寄元孝南村
舟行甘午睡雨过起开襟忽与西樵对顿惊离别心昔来劳怅望君正快登临春色碧云【峯名】际佳期谁重寻
雨入清远峡
危樯中矗破天痕峡与云波互吐吞欲取军持验坡语春江急雨水增浑
阻风泊浈阳峡中夜大雷电晓起对雨
禺阳帝子调黄钟坐爱空山有来往【二禺祠在飞来寺内】昨朝宿雾隐飞来自笑游踪何卤莽峡风忽讶失前津浈水翻能泊归榜孤舟萍梗仰阴崖敢以微躯触罔象夜深魂魄悸崩雷便恐乾坤裂惊响羣龙久困快一伸火鬛朱鳞竞腾上地穷川岳疑变移天远鬼神畏鈎党岂知作剧向幽人苦欲要遮纵欢赏晓披万瀑散晶明烟放千林动萧爽芳春烂漫未过半絶壁丹青划成两闲情留梦寄孱顔涷雨为余洗怅惘殷勤更拟乞瑶笙徐引回风送兰桨
英德西郊由峩眉冈至圣夀寺下涵晖谷望南山作
积雨暗江郭不知青翠浓寺门隐深竹磵道袅疎钟北客惊春早南山为我容应寻读易子【谷昔有宋人读易亭】持杖历云峯
饮周象九江干草堂题赠
不信君全别请看江上居春波汹云雪山翠绚堦除劚石应逢髓投竿岂羡鱼眼中我同醉留醒与三闾游碧落洞【英德西十五里坡仙有诗宋人石汝砺居此自号碧落子着有琴断行世】
乱峯走山幽絶壁开天罅恍然金银宫疑向蓬壶借杳冥积云日阖辟生昼夜洞户拥惊霆飞泉就中泻虚明所照暎万象森相射络岩乳倒垂翼石枝交亚纷纶霓羽衣腾闪龙蚪驾知有世间人隔波欲前迓低徊抱琴踪雅志牵婚嫁挥手岭海间兹游独堪诧
冒雨归自碧落洞夜泛浈江饮酒示门人田英德及同舟诸子
雨颭仙舟似在空故教蜡炬照江红扶筇幸不虚灵境载酒何辞信好风三月烟花荒徼外二更宾主乱流中州民他日传遗事莫唤闲身作醉翁【县古英州】
即事
山城日日坐凄其打揲归期未有期更被东风作寒食当庭和雨绽辛夷
观音岩
?舟仰崇岩不雨露自滴蹑级淩空行导火扪星入屡转失向背絶顶得开辟佛座积香烟出户孤云直轮囷青莲花百丈烛江色前见万漓岏争头刺天碧非唯閲幽峭亦复豁胸臆安得桓子野临波弄长笛
龙头影山别田晓山【即英德令】
分襟便作隔生期回面轻将万里移风雨满江春晼晩龙头影下独行迟
舟中忆内
孤舟独夜感春华乡里牵人道里賖鸟语如人催去急刀环似月趁波斜苦将红豆闲抛子遥意青灯病对花十亩暖风三径雨几时归到种胡麻
韶石
君不见虞庭始成韶乐时两间干羽何参差声容尽善地则陋茅土未改陶唐遗六龙南巡恣游放江山自献羣灵驰苍梧东畔湘水曲怪石林立争嶔崎搀天拔地三十六形状瑰诡神所为鸿蒙凿处试天刃岿然列此左阙右阙球门基是时鳏帝心顔怡顾视岳牧咨后夔胄子蹡蹡执器随崇卑远迩各有据俨然堂上堂下森等衰始作云波势绵渺既乱风雨中合离鱼龙腾踏蛟螭泣祝融延竚禺阳窥坐令後世闻有飞仙语到今指似空猜疑峯驼阁凤或变化想像当年百兽率舞凤来仪呜呼重瞳野死竟不返不识箫韶未奏之前此石安所施举头一笑天低垂吾欲飈车寻九嶷
重题二絶句
寒风夜雨送艅艎泷吏相逢笑客忙【去冬以雨夜过韶石比晓已至曲江县】今日归程如有约澹烟斜日曲红冈
余霞分暎碧丛丛回首迢遥望益工北客来游须着眼当舻三十六屏风
寒食
孤篷坐寒食犹是岭南天江路多芳草春山见墓田岸花明彩鷁帆席入风鸢却悔乡书误归期题闰前【今年闰三月】
江梅驿偶成
海南风物向谁夸归去羞看岭路斜却对梅花满枝子人言荔子此时花
却过岭北寄南村省斋【皆相约同行而不果】
风吹归客落千寻草色黏天蜡屐深岭路春回唐日迥关门云过北偏阴羣峯故掩经行迹野水能知欲去心忽忆故人虚结伴纁黄徙倚独长吟
南安即目【南安之俗自寒食至月晦无日无上冢者】
野烟半入岭烟横柳扬轻风水泛晴异地看花误时节春山有女即清明客心近北翻多感况听吹箫日暮声
读药亭吉士见赠诗戏答
玉堂故事推前辈金粟三生失後身传语海头狂贺老不应错唤谪仙人
顺流下十八滩
春水决连峡归帆吞乱滩江山解人意不复相盘桓怒流如龙鳞可顺不可干怪石如恶人形灭气亦殚我身列御风舟子僚弄丸俄然郁孤影遂着五云端忆昨强沿泝目眩摧心肝雷霆争寸隙性命轻微澜人生忧乐情旷士同一观怀哉今所易即是前所难
峡江怀古
日出巴邱半青林飞赤乌周郎不可问古戍日荒芜长啸东风外春江几舳舻小乔眉黛好羣玉一峯孤
百花洲【在东湖上】
雨濯云水气春荡葭菼烟隔城见江波爱此鱼鸟闲寄言莳药翁迟我当来还
重泊余干溪书感【是去年九日无酒处】
湖畔沙鸥觉往还又临野岸弄潺湲三秋留恨茱茰酒两度维舟苜蓿湾应有居人猜白舫空教新月笑朱顔青春欲尽犹为客纵伴渔樵未是闲
雨泝鄱江过贵溪
山色凝前度归心只自迷帆迟彭蠡曲春落弋阳西急雨牵江直新林翼岸齐逢人问溪馆沙鸟至今啼
微雨见龟峯山
弋阳江头晓望时春山烟雨如罘罳桃花滩水侧明镜三十二峯攅黛眉
吊辛稼轩故居
拟诔辛书记中兴第一流慨慷词独絶惨澹志难酬才驾张丞相神依谢信州瓢泉无恙否春水漫荒邱
上饶江中滩行
西江山水工留宾长滩飞送来游人游人已倦欲归去却遣前滩阻归路玉溪流波清可怜秋浮一叶何翩翩当头秋水落千丈翻似鈎梯求上天疾风倒吹十日雨榜人与我同愁苦江山厚意岂得忘嗟哉信美非吾乡
新晴
新晴玉山道水树相玲珑啼鸟自清晓高帆当碧空滩声掩客日麦浪逼乡风且复躭吟赏芳春闰未终冒雨出金华郭行水树中至普静寺暮由双溪泛舟乃返
山云满郊郭野水交溪路襟舄生远心徒御无安步南风有约来飞雨亦争注浓緑洗分明离离半江树新篁引径幽古寺闻钟赴鱼鸟静人声茗香延日暮仍躭画舸泛复听清歌度灯火落高城波光互吞吐兹游喧寂兼夙志烟霞误缥缈牧羊人何因展心素
再饮查春谷广文斋中即事
梦遶陶家菊半黄重来把酒共清狂闲庭雨过桐阴转鸎粟花开天夕阳
重经钓台
严陵气高洁本自宜清秋鼓枻江山晓茫茫感昨游楝风纷岭绣梅雨涨滩流谁把一竿竹来披五月裘
湖上
重来清絶处容易惜余春泼眼晴湖水如逢旧识人山容动明媚柳色转鲜新顾揖桐江叟此堪垂钓缗
答洪昉思吴舒鳬【拟同向湖头徧游诸胜】
云泥踪迹半生尘湖海襟情一梦新天下应无他胜地眼中能得几高人邺侯井畔葑成径伍相潮头月满轮只合香山并玉局能将文采照千春
假寓黄氏楼在风篁岭下【故文僖公丙舍】
湖色分明暎酒杯山楼日夕向湖开已拚十日平原醉故就平泉坐石来
沿湖山行至灵隐寺上韬光庵四首
东南行欲徧苦爱此湖山落手扁舟稳随身一杖间信抛空碧外独去翠微间惟有林和靖春深觉往还墖意似相要幽寻避六桥人家兼竹静野径带沙遥湖势回逾媚岚光近未消不须清磬引自识岭迢嶤蔬圃斜分径松门正对泉奇峯悬异域积翠蔼诸天粥鼓斋厨日风铃落院烟无因参玉版步屧且翛然竹暗禽如引苔深径欲封两峯遥对雨三竺乱闻钟湖影山腰出游人树杪逢西溪隔年约惆怅付云松
湖心亭
亭开缘近郭日日足招寻人起随波兴湖生避世心秋蛇蟠处满春燕坐来深借问林和靖邻居耐赏音
孤山
穠桃落尽客来过更问梅花意若何便与兰亭争坐位全胜元墓隔烟波天边使者回车远堤上行人饮马多纵使千年有归鹤可能重认旧岩阿
冷泉亭
珠光金色耸天关涧响泉声落小山才到山门生面熟何如却坐听峥潺
灵隐後山
幽寻越禅扃相期罄心目常令饶胜情自与佳境属峯壑望忽无蔽天但修竹飞光玲珑来襟袖漾微緑古苔上屐齿危径有断续宛转深丛中前後失遥瞩僧扉亦间开小构引空曲清磬落笕泉因风乱琴筑何年列磴石倦憇堪投足感昔共兴怀镂名徧青玉攀跻疑路穷欲却不可复惊见长林梢浮浮数间屋洞天倏变现寻丈在一掬便合谢同游兹焉蹑仙躅【林尽处得韬光庵中祠吕仙】韬光庵金莲池上茅屋三楹远见江海下尽西湖杭城浮动其中极旷奥之趣余醉後独往得之倚酒大书曰直须还他第一既而成二十韵因留别诸子
钱塘奇秀雄东南城郭江海湖相参归墟无涯罗刹怒虽有木郭难穷探西湖近人逞姿首百媚并入微波含我曾高登凤凰顶左右顾盻情所躭颇憎?市接嘈杂日夜沸耳声何堪湖楼今来成小住浮金耀碧输名蓝自矜坐卧得闲静潜临清镜窥烟岚江神海若定大笑茧中局缩如春蚕提壶曳杖赴林岫欲摉幽僻供馋贪岂知造物无尽藏天心秘惜留深龛盲僧俗客日交臂但於池畔争肥甘幸偕佳士解乡导倦足造次趋沉酣披榛陟险就破屋山灵许我前生谙当门纵目忽狂叫一洗曩昔游人惭波涛云雾拥郁郁楼台烟火浮澹澹竹树前张绮绣幄峯峦竞挿琼瑶篸丹青琐碎賸可喜付与荡桨儿童谈排空奋笔独题品直以第一还斯庵羣贤齐声和真赏拟劖丹嶂藏金函万里兹游殿奇絶归程无复魂黠黯
雨泛苏堤戏呈席上
湖云乍涌带轻雷十里平波潋灔开惯趁斜阳抛月去却冲飞雨放舟来潮声澎湃遥随榜峯影冥蒙倒入杯从此风篁清夜梦六桥一曲更迟回
小西湖
翠巘仍两峯碧波余一带谁向西湖西经营出狡狯?窱写亭堤区分具中外狭能增曲折细易生容态当为明圣笑偏得女婴爱濯足望青天世间孰者大
泊吴阊遇吴江徐电发釻以小舟游虎邱共饮话旧二絶句
江城梅雨挂帆迟欸乃声中遇故知却向名山重【上声】擕手松寮苔径夕阳时
艇子飘摇似此身深杯照影并无尘闲评廊庙将烟水何许堪容澹荡人
归次淮安值端午观龙舟呈阎百诗【若璩去秋下榻其家】
五千里外转萍踪重倚通明满院松人向日南怀霰雪路移天北骇鱼龙诗囊略遣装增重归兴偏教酒让浓箫鼓声中渡河去相思独上岱东峯
因园集卷五

[book_title]卷六
钦定四库全书
因园集卷六
左赞善赵执信撰
涓流集
天津喜晤老友吴天章兼赠其所主张君
走访吴先生因识张公子能为诗人作主人此士定知不凡矣况复接坐来触事皆可喜开轩解衣裳留客披图史海气暧暧横庭除古色斑斑盈案几杯盘既杂陈谈辨遂蜂起剔抉六义微错互八法旨门外喧阗南北尘共洗清心照秋水老我数年来袖手复掩耳谤多固可畏才尽亦知耻胡然此相见马逸不能止莲洋诗格如莲花引我亭亭出泥滓请君高咏结交行和我狂歌从此始【天章诗名莲洋集】
赠门人张逸峯坦因呈其尊人鲁庵霖且以为别四首
擕手望秋旻此行欣识君谁知沧海月近接泰山云雅意黄花澹浮踪白雁分空惭向衰暮何以答殷勤忆与尊君友重逢念载遥甘输才不世岂谓谤同招对酒海空濶吟诗秋寂寥眼中贤子在愧我益无聊【鲁庵亦罢官家居】
书舍静偏宜邀欢尔许时忘形信杯斚善谑入风诗退笔欺伧父新妆玩雪儿残秋足风雨别路不堪思努力家门重清时事业优潜鳞且寒水健翮有高秋青紫君如拾方蓬我可求相期各珍重鹤背与螭头
暮春泰山道中遇雨
余寒和晓色客路转氤氲五汶入春雨千山行岱云尘消容马健緑净向天分未拟成归梦今宵遮莫闻
晩晴过泰山下【时将之江南】
烟披岳麓翠帷张雨浥春畴细草香人带断霞过小渡鸟冲飞絮入斜阳鞭丝帽影垂垂远日观天门望望长岭半桃花陇头麦肯余物色与江乡
自济宁至清江浦舟中杂诗六絶句
上闸下闸春水平大船小船衔尾行樯间神鸦忽双落堤畔官蛙时一鸣
历历千艘北上天南音入耳总堪怜微风忽逼吴侬语却忆昌亭夜唤船
湖上残秋隔岁情雪芦霜树映妆成渔歌唤起扁舟梦独倚篷窗看晩晴
柳带浓烟千顷新年年空护锦帆春只今飞絮凭谁管惟有随波上下人
虚传银汉接黄流迢逓天孙不可求云锦织裳成几许文星无数傍牵牛
桃花浪落失残春鷁首风高阻去津三老惯知河伯意金钱偏与赛夫人
酬张孝亷日容大受招同朱竹垞及吴中诸名士讌集河上新斋见赠二首
词塲高步已无缘賸向江东作酒仙未免能为洛生咏何因直上孝亷船禾中一老晨星在吴会诸君竹箭偏除却雄谈似焦遂道余底事足流传【见赠有十年秋谷流传体之句】虎头痴黠体难调客况犹怜未寂寥竹径主人从见闭桃源居者徧相邀凭将文酒尘如涤何必湖山夏可销魂梦勾留知有处緑杨风外赤阑桥
暮登金山宿海岳楼二首
江晩潮半落鸣桡乘好风欲寻浮玉上遥过碧虚中塔入山烟澹栏欹夕照红前期欣有托海岳一楼空秋色连江暝凭高望欲迷汀烟向山叠渔火引星低天阙扪疑逼龙宫迥得栖今宵孤客梦清絶海云西清江浦雪中饮同年杨芝田大鹤寓斋
十年相见大河干倍忆春明离别难形影似怜新解组鬓毛应笑旧弹冠舟冲霰雪归犹远门对流澌住未安老向天涯且同醉休论尘海足波澜
腊日
腊日暖於春深杯引醉频始疑寒雪意似惜敝裘人官阁梅千点他乡月两巡简书倥偬会间杀未归身赋得病中送客难为别梦裹还家不当归句各一首送人还青州
无病别犹难支离望去鞍赠鞭数归路留语劝加餐好月遥同思残冬剧耐寒家书凭仗寄强为道平安不道身长客逢宵一度归风尘从冉冉儿女故依依白昼躭眠过青春结伴违文书疏梦徧到日验依稀
夷门
入关娄敬奉前旌姓氏谁闻鲁两生十日春风千丈土夷门独去吊侯嬴
青龙冈北渡河口占
杏花风颭榜人歌一瞬轻舠济大河解道险巇有安稳只应银汉日颠波
定陶道中即目
钿车飞鞚乱黄尘柳拂衫襦鸟傍巾看尽春风眉髻様始怜曾有戚夫人
春郊即事【天津】
偶与春郊约还将酒伴行云烟际沧海花柳过清明曲度野风袅杯衔溪月生醉归天上路十里暮潮平
揽镜见白髭一茎自题
余春犹自爱朝晖镜里新霜点颔微莫倚雄豪夸似戟空怜少壮去如飞铅膏坐觉输青鬓刀镊归应媚緑衣夙习吟拈今断絶从知四十二年非
篆水楼夜饮
游目偏宜傍海天高楼夜上更悠然流波遥作方圆折明月全收上下弦客似闲云信来往杯将清漏共留连主人肯借匡牀卧坐遣蓬壶到枕边
问津园即事
闲园有约几回空逸兴无端趁海风緑树自随人远近斜阳不隔水西东槐阴老屋宜清簟莲叶新陂待碧筒便与诸君常倒载儿童一任笑山公
五月晦夕鲁庵邀登篆水楼纳凉余以病目辞明日为长句奉戏且自嘲
昨暮君在篆水楼楼中凉冷如始秋我闻未往神已往长须更遣来相求小庭屣履忽却坐心与喉语空吚嚘与披海风对明烛宁俟夜露清昬眸连宵轰饮错宾主如入酒池争拍浮歛眉愁病悲红袖侈口狂怪惊白头【皆比日座中事】阿戎阿咸剧不耐战鼓正急戈先投【子弟辈往往先醉】英雄惟有使君操长鲸渴吻交飕飕丈夫渐老身如寄失计未是埋糟邱但忧遇疾无小大十指亦足妨觥筹何况神明在阿堵讵令岩电精光收宾筵佐史职不称妖姬遗事酬靡由纵使当杯强成醉羣仙应共嗤盲修极知良时足可惜请君此夕无朋俦青天高悬列星在招呼一一堪劝酬不然言归洞房回红醥翠袖聊绸缪文昌服药我自忍玉川讼月君其休【昨望日月食】弦开轮满须臾耳所冀一雨生清幽登楼风景应更好便拟长夜穷歌讴酒空客散初日上与君纵目沧津流
闻鲁庵自河北移竹种於垂虹榭後奉题十八韵
爱君池上榭六月如寒厅连朝坐新雨倒尽双玉瓶小山当户矗孤云霭亭亭微风香池荷跳鱼响清泠四围杂树色参差翠成屏犹嫌未浓阴不蔽白日形卫水二千里水滨竹青青深丛积雾雨新箨抽雷霆一舸衣带流千竿凤凰翎遂使寻丈姿入此方寸庭君真好事者回斡动地灵劚象起嶔岑排空生杳冥凄清高士庐缥缈仙人扃正赖琅玕景一洗鱼肉腥潦倒王子猷长日烦居停追凉应更数啸咏或可听娟娟海天月照人易飘零与君即嵇阮但醉不用醒
风人诗二首
莫茹沙头蓼难堪一点辛不知莲薏苦争道解莲人缫得新丝絮牵萦几许长春畦闻药气试与覔蘹香
题家弟稼民执谷所画花草便面
十年山居侣草木篱外荷花水边菊闲摉薉莽品清新细草幽花总堪掬出山忽作尘中游袖手昏昏沧海头轮与惠连能染笔临泉坐石写清秋谁送一枝来眼底露态烟姿梦魂里凭君传语报池亭开到秋花我归矣冬日去天津鲁庵及其子弟相送至远郊留别二首
寒郊晓风日惨澹引行尘经岁忘归客今朝独去身可怜相送者一一最相亲试与斯须立已伤无限神临岐黯无语忍泪望风埃久住浑非客忽行如未来林疎残日远溪午薄冰开宛是相迎处春寒首重回
因园集卷六

[book_title]卷七
钦定四库全书
因园集卷七
左赞善赵执信撰
葑溪集
微山湖舟中作
舟前湖泱漭湖上山横斜湖中何所有千顷秋荷花山雨飒然来风香浩无涯移舟青红端飘若凌绮霞林光村远近楼影帆交加疑是桃花源参差出人家流览情所喜避地想更佳何必博望侯虚无乘海槎
山阳题李学士惺斋铠归钓图
李侯抱微尚汨没金马门手持史臣笔梦爲渔父竿天子不听还益复崇其官入直殊萧散退食乃吟叹钓台归老计挂口二十年於今欣得遂忽若笼鹤翻旧侣复相逢清淮照病顔高官不可见但见白须繁顾笑韩淮隂遗墟亦荒烟信知黄阁尊何如秋水便我虽山中客屡刺江上船君其钓白鱼来往爲我餐
暮雨过召伯镇泊扬州
风起鹳鹅鸣高帆纵暮程湖翻遥海势两挟晩秋声衰鬓三年客荒烟六代城清宵十里郭留月向谁明雨中过查编修德尹嗣瑮寓斋杨编修端木中讷亦至小饮志别二首【二君皆在诗馆】
忆别尘埃里重逢江海间我来先落叶君含似深山松桂雨中緑书琴秋日闲廿年一樽酒新照鬓毛斑杨子翩然至相看泪转挥九原知已尽四海故人稀骚雅时方盛渔樵道未非悲欣付酣醉岐路各翻飞【端木先公少司马余座主也去岁新逝】
寄曹荔轩寅使君真州
闻道高楼临水起使君坐卧此楼间帆樯竞作鱼龙戏宾客空和燕雁还唐代精灵应有属【曹实司诗舘】清秋烟月肯教闲遥怜解带衔杯里收取江南几许山
江上阻风
放舟下瓜步江远海天逼初曦将宿隂缭绕绚秋色林声发惊响野水动平碧风从东南来欲荡?沟直新潮复大上急雨更交射徒闻捩舵勤进寸退乃尺屡因欹岸转渐与颓波即心豁津树横目慑洲烟坼中流本雄旷足逞冯夷力霆雷无节奏龙怪有跳踯是时凭舷人快意危畴昔翻思造化功不在通南北涛澜可恒怒舟楫愿终隔截然燥湿分倏尔往来息土风不相移民患从兹释天听方喧豗长謡竟何益
雨泊虎邱
十里浮图影三年舴艋舟溪山总相识风雨复遮留烟树空波暎秋灯小肆幽桥边忆斟酌遣梦与同游【虎邱有斟酌桥】
小舟沿葑溪至李莱嵩煦使君别业对饮话旧知王南村亦客此二首
秋水迷城郭悠然小艇来碧溪新结屋端爲故人开桐竹细含雨轩窗虚照苔心情无恙在未减昔衔杯寒日传书远【去冬使君以书见招於天津】江天鼓棹迟祗缘忧俯仰岂敢避旌旗迹已飘蓬惯身从道殣遗年来问生事賸被子猷知
新晴与南村及张超然远暂过虎邱
虎邱好秋月我来逾所闻正当积雨晴亭午烟景新寺门画舸集冶游何缤纷顾笑万衆中有此三数人栉比见华馆喧阗罗芳樽竹树酒炙丛水石红粉春云方初弦时歌管欝未陈预愁三五夜客梦惊心魂临高野四望历历多松云何人赴幽赏惟有清远君因知习俗古弥感气象尊回棹同所适月明白鸟羣
中秋与南村泛舟石湖望月
王郎与我能无愁客中放棹寻清秋清秋了知在何许且远城市辞歌讴胥江水洗天宇浄片帆轻驶如星流横塘西去见山影苍翠豁露霜烟收楞伽灵岩两迎揖此中安得无夷犹湖光一曲萦我舟与子呼酒相劝酬以湖爲酒恣拍浮须臾湖月忽晃漾照暎天上白玉楼须眉萧飒风飕飕飘然疑坠海外洲却视人世真蜉蝣我已一身随落叶子亦一官成赘疣不见吴越俱荒邱鱼城酒城何处求伍胥种蠡同浮沤惟有石湖湖上月曾照石湖居士游西施溪畔余温柔坐中微笑寒花羞子既醉矣我未休回颿挝急不可留夙昔中秋有此不令我却忆西湖头
小舟晓入阊门至葑溪口号四首
阊门进船处星没远鷄鸣舟子暗相唤遥分荡浆声太阳欲上时比户人未起一点晓光鲜先落侬船里臯桥犹衆桥岂有云虹驾苦爲梁伯鸾低头出其下燕垒向空悬蜂窠临水聚小门一一关不辨垂竿处
九日石湖
前日石湖气澄澈惟照碧山与明月今日石湖势纷纶长篙短檝多於人我过横塘沽斗酒欲与凫鸥作重九中流且去恣逍遥月来人散湖萧萧
月夜重过彩云桥口占
湖山索莫夜迢迢霜信风中酒易消还是秋来可怜月照人独上彩云桥
送孙发舟北返
渐老情怀剧耐秋暮寒掩抑独临流从今夜夜还家梦一半分将傍汝舟
偶过沧浪亭十二韵
间阔沧浪甚闲行一暂窥檐楹晴日好荷芰晩秋衰径入延缘仄池悬略彴危新亭芳宴数旧物石枰疑胜岂东南尽花将富贵移每闻呵殿至转恐鹭鸥知忆把松枝麈曾通药石规风流宁足竞诞傲竟何辞蜀国登牀日樊川索笑时由来主坛坫不在倚旌麾芜没都官渡苍凉刺史祠九京呼子美相赏讵关诗
苏州府学杂题四絶
南园千亩任流萤谁爲王家更勒铭一种迎春与消暑【皆钱氏亭台名】时人賸上道山亭【学中土山名】
五柳风流自得师争教刘白敢同时木兰堂里分明道千古清香属左司【韦公祠】
合向宫墙厠一隅廿年遗爱倍沾濡後来好事思邻并却是千金买得无【汤公书院】
短篱破屋广文贫竹径蔬畦野客亲落日西风闻鼓角披襟无限庾公尘
饮泮池木芙蓉畔赠学博士
微霜入红萼临水色更好不以地闲澹遂使意枯槁清樽恋池上皓月窥林表秋静夜澄明与君展怀抱
师子林赠主人张吁三士俊
高亭擅一邱怪石拥四面坐疑夏云起顾觉秋山乱初窥惟谽谺渐历有登践区分磵壑成径纡尺咫变深洞转地中飞梁出檐畔前行鸟投巢後至狖缘栈峯峦入衣袖松桂吹霜霰犹被元时苔复充目前玩我本岩穴士茧足攀跻惯羡尔市?居闭门恣幽窜
又絶句
才华敢拟鹿门生佳士相看合有情满屋藏书满庭石如君便是二游并
出郭
扃户坐烟水不知秋已深偶然浮小艇出郭见霜林初日照溪色微风吹棹音试与清絶处聊系欲归心夜抵常熟宿揽秀东轩感怀【庚辰省故?主翁大司寇留止两月秋暮辞归遂爲永诀壬午夏暂至不宿此轩】
华烛清樽识鬓霜重来又过五重阳马公礼乐空相付陆氏田园已尽荒东阁郎君还下榻西州义故独沾裳黄花零落和寒雨忆引彭宣到後堂
虞山有吾谷谷中枫林甚盛将往观而诸子请俟明日余不可遂载酒游焉夜归辄雨逮晓弥甚爲长句简同游者
枫林萧森新得霜虞山佳处云锦张昨来挐舟隔十里暝色爲我开纁黄晨朝故人许乡导举趾倏欲从风翔临行胡然有改计道傍筑舍空回遑郭门西去不五里讵要卜吉仍舂粮胜境到眼弃不取山灵应笑痴非狂烟溪一棹檥谷口幽径顿入秋茫茫万夫罗列何崒嵂乱霞飞堕纷披猖丹砂翠羽不可别交枝动影争斜阳何年高人参造化手植巨丽留山冈青女有情妙点染惨澹耻与春颉颃我曹寄身殊恍忽绦宫碧落仙人乡同来少长数得七潦倒谁是籍与康中林累累见邱墓对此安得辞壶觞昏夜呼火照豪举灯烛暎树收光芒醉归挥手兴未尽後期一昔寜荒唐东轩静卧雨惊梦犹疑落叶投匡牀天明起坐忽自笑始愿若失今难偿人生快意及旦暮莫令事过徒感伤诸君畏湿幸不出他时秋雨莫相忘
对雨忆破龙涧呈王西涧材仕同年【近卜居虞山】
絶涧实泓峥剩境亦幽异松风桥上下客梦时一至将老子已营暂往我未遂最忆石上苔晶莹点寒翠
胥江晓泛有怀南村
寒烟漠漠曙江平柔橹何心有送迎忽忆隔窗人草草渡头和月唤船声
寒夜与张汉瞻云章食蠏
葑溪公子排寒来风味乃出太湖上【蟹即城外池中出】登盘乍晃赤玉光入手犹惊怪石状金膏雪脍与口宜把酒持螯觉神王竹林饮户竟参差稷下谈锋互雄长【张不饮】灯前尔雅再三读明日悬知各无恙莫将羊酪调茂弘定有鱼牋詶鲁望
数过前长洲令陈燮公治策侨寓园池二首
彭泽何须去桐乡定可居高踪三江水长物一牀书故吏教賖酒寒畦自撷蔬慙君谬?敬犹爲病相如相近门如对频来鹤亦亲霜池空暎月板屋小宜人僮仆形骸忘【去声】交情放废真江东举杯侣谁复似陈遵
雨中与爕公同舟过万里桥
久客闲故佳微雨出不厌舟如鳬孤跃人与萍同泛晓溪呈宿浄霜叶送余艳棹意入烟轻山姿向寒歛深情属促膝狂兴引掀髯云重喜炉明风严知酒酽人生快朋俦流落何足念万里起船头苍茫讵能缆
秋憇轩赠海宁陈副使傅岩世安
幸自城中隐於人息外求前荣虚受日小沼浄涵秋有子续书卷留宾分酒筹逍遥君已领鹏鷃任同游
翁云木饷酒及鳬【翁名橒居洞庭东山】
我闻东西山下临三万顷人参水仙居地与洞天并常通缥缈梦虚对明月影欲往畏风涛【今冬湖水大上】披图但引领君过诧灵胜比日听清省伻来致醇醪一啜得隽永慧山光自隐南浔气莫逞恐是林屋开琼液漏尘境残灯共微酣竟夕失孤冷更见素盘中珍禽灿双颈身手欝未试口腹默已幸终拟纵幽探况烦屡勤请春波带氷消烟棹当风整期君梅花时香雪满诸岭
问讯傅岩卧病
酒阑曾忆共?阑池上萧萧惹暮寒乍可藏身躭屋煖未容伏枕送冬残遥怜翠袖如云侍时放清眸似电看【陈多姬侍】庑下故人空吊影待君强起劝加餐
代沧浪亭送别
沧浪亭子春无主亭下寒波泣爲雨北风一夜山自移城中百万人不知朱阑绮疏将谁托过客长吟向寥廓可怜百本洛阳花更爲东君几开落湖州长史惊破顔还我旧日荒溪山溪山有灵面发赤此年但就东家食高天惨澹连春隂雷雨一洗亭萧森欲知去後怀恩者精舍僧雏独抱琴
傅岩顷疾愈以书来云已遣之故乡致佳醸须至同醉二十韵讯之
孟公自雄豪偶疾乃易起终依磊砢流肯效儿女子昨日读我诗大笑非知已身腾元龙牀笔奋仲连矢咄咄来逼人洋洋遂盈纸相劳无几言取醉其大指致师勇欲贾成列时犹俟远信要麴生越在东海涘我昔渡浙江颇尝饮清旨闻之色飞动瞑坐筭烟水连朝积霜霰失计困泥滓岂无贤人来都未具妙理迹寄偶?中梦落恒瓮底大声呼芳醪须女浇块垒极知虎难撄尚觉猎可喜公明胆忽刚子反败何耻请君趣白堕更爲驰黄耳劳逸固不齐客主各有恃云龙许追逐虞虢羞唇齿天下健者谁但容壁上视
赠阿童【史生小仆也余饮酒须热惟阿童能供之不失其度故赠以诗】
南人饮酒如饮水细掬甘泉润牙齿北人饮酒如饮汤肠热不愿生微凉南人北人互相笑并坐茫然判寒燠我爲谐语卿无嫌北人自北南自南吴中贤豪逓开宴爱我踈狂日相见酒行到口俨未尝却指金樽频索换仆人嚬蹙炀人嗔立监佐史皆逡廵阿童阿童絶解事爲我执爵留阳春芳醪吐云杯炙手蜺吸鲸吞落谁後襟怀浩荡胆轮囷忆向他家未曾有主人爱客僮能知客於此後来无时剧怜北去山斋夕对酒欢腾独尔思
题春墅晩归图
春风开花花满家主人出看江头花朝和卯酒上骄马嘶入春风藤笠斜江头日日人如织主人何人不相识昬酣不觉往来频到处据鞍倾一石长江解渇无时醒快意但与花逢迎青春未肯私白日暧暧西山烟景逼归时翻讶日能沉委辔垂鞭爲花惜马前呼门声欲低主人醉梦花犹迷
顾霖苍索赠
归心如残岁飘忽不可止既发复停桡乃爲二三子虎邱往来会相送每彼此住久混乡关裵回临水涘诸君亦恨恨不与他时似我何以得斯坐中慨然起忆从客名邦已閲两星纪知交间新故投契存终始历畹采芳兰摉林赏杞梓愧非晏相贤谬荷季札喜半生累踈狂所至足嗤毁岂知在诗中竟未遗一矢酒樽注江河诗律错宫徵初犹隔形骸近欲浃肌髓风流固易散苦乐本相倚欲知别时情请喻聚时指长康索赠言我意正难已便恐杂惨凄何心竞恢诡把袂且须臾登舻即千里去去从此别人生偶然尔
虎邱留别相送诸子
北风何意阻归舟海涌山前半日留转觉离心剧杨柳寒梅初发小桥头
更与诸君各尽觞拟将酩酊敌凄凉文通多事关人别管领销魂只杜康
白舫青楼习醉翁湖山花月兴何穷经游一一俱无恙赢得临行似梦中
梅雨菰烟处处宜前身自笑是吴儿即看相送人如许不信参差隔梦思
因园集卷七

[book_title]卷八
钦定四库全书
因园集卷八
左赞善赵执信撰
红叶山楼集
夏日移居山庄四首
长日生清兴幽栖向远山去人惟恐近无事更图闲白石知心素黄鹂约往还悠然顾城市便觉不相关香緑袭衣裾逍遥恣所如田家麦秋至村落枣花初旧蜡登山屐新钞种树书北窗容倦卧无暇赋闲居南风吹好雨与我忽同来野色一时活岚光四面开林花争浥露园笋乍抽雷谁访清凉国平分顿逊杯欹枕雨声清高楼马耳平岳云飞断续溪涨上分明厦庇心难遂田畴计已成沉吟身世事惟有学躬耕
即事
绕屋千章树连村二顷田溪声翻麦浪山雨浄林烟地僻聊充隐楼居不学仙祗应似彭泽种秫徧门前
村舍
乱峯重叠水横斜村舍依稀在若耶垂老渐能分菽麦全家合得住烟霞催风笋作低头竹倾日葵开卫足花雨玩山姿晴对月莫辞闲澹送生涯
积雨寄稼民弟方同在此庄
同爲岳阳人屋宇相参差如何十日雨迢逓成天涯登楼见场圃麦积高离离盈村泥活活芒屩无所施山云蓊然起羣峯不相知门前流浪【平声】水倏去如风驰晨朝揽镜叹浊酒思共持努力保百年永与稼穯期
携酒溪头酒尽雨至
携酒溪上饮酒波相暎清林风东南来飒然吹我缾山云亦大上迷漫如炊蒸雨脚森森明青天引万?主客相视笑兴尽可以行径滑沙自软衣沾体更轻回望莽苍间人牛纷纵横始怜力耕者未是心无营
新晴
好雨无妨久新晴更自佳儿教送藤杖仆爲晒?鞵山翠浓沾袂溪风乱入怀闲身乘兴出偏与夕阳偕
望夜雨
雨师长傍岳阳行夜半悬檐有瀑声清梦惊回牀漏彻水晶宫阙月胧明
舍弟三人各自其庄至
城中聚族居兄弟良足欢深林有曲枝积水多涛澜朅来掩山扉孤鸿下长川岂不躭闲寂对食恒怃然今者二三子并至谁招延皆言小麦熟从事塲圃间山中一月雨高垄生流泉持?空踯躅沽酒聊纒绵暮霞何澹泊西南起炊烟出门指邨墟阡陌相接连幸蒙先人力各保百亩田春秋恣往来晨夕欣盘桓锥刀诚可鄙文史宁尽捐苟能勤耕获亦未虚岁年无以子衿诗而易蟋蟀篇
送稼民返舍
独向斜阳纵辔迟新晴风日促归期登楼西望千重黛此是今生近别离
霁日
晓霁雾欲收青山自吞吐朱曦荡积隂朗然当我户俯视见疏豁聚落粲可数淄水抱日来浮光动禾黍农夫击柝集邻舍缫丝语饱食出溪桥微风坐停午
酷暑醉卧夜分疾暴作几危顿比晓愈戏示小妻
人生生死如晦明嗟我未识犹营营人生疾病当炎暑如鸟遭笼鱼在煮狂夫嗜酒三十年此身那比陶器坚圣人忽然爲竖子穷山深夜来相煎雷公沉湎羲和睡独使惊魂逃宿醉平明童稚笑相看一昔中山恍隔世从今不薄刘伯伦老去低头听妇人
七弟德琏邀至郭庄朝往暮返乱淄水行是日微隂时复细雨
依山欲十里经流凡几渡轻隂贶凉颸宿涨开沙路暧暧烟际村蒙蒙水边树遂至惠连居颇谐濳夫趣虚楹积暑避老屋遥山护蔬果不外市鸡黍亦立具童时忆曾过丱髪今已素留连感平生长日易爲暮伏雨止复集小驷嘶且顾幽兴属清淄朝昏暎来去
与吴客食佳李
团香融蜡玉盘堆乞与吴儿一百枚饱啖知卿减乡思那余风味到杨梅
七月一日登前山卧石上与道士语久之
日日对孤岑微风落磬音扶筇秋乍晓觅路树逾深青壁漱尘梦黄冠通野心稔知霜叶好留傍夕阳吟
晓起即目
睡足爱秋晓迎凉独啓关初阳微写水余雾散栖山树与禾麻竞人将鸡犬闲遥怜五侯宅春梦未阑珊
再饮溪上
浮烟羃村榆柳晩返照侵溪沙水浅塍间鸟雀惊忽飞林际壶樽纷又满酒人正与夕凉期坐客还云席地善石梁经日尚温暾莎草承秋校深輭行觞碧波争迅急对踞苍山交偃蹇稚子环看入画图老农错语通寒煖是日晴天无片云新月如弓挂遥巘残钟出寺一带风高屐过桥数声犬蓬心已逐大火流尘袂更教清露澣他年应笑竹林人黄罏自近公自远
答十一弟缓庵见怀因寄诸弟四首
问讯山中况能来领略不屋庐从草草水木故修修禾稼十分雨峯峦三日秋凭君试遥度此境尚堪留案酒溪鱼小充蔬野菌香行依林作幛醉爱月临牀秋浅宜新健山深纵老狂闲寻高士传若个足相方自有琹樽乐还将妇孺俱敲针任螭虎说稼与清娱多事佣舂隐何心击缶呼朝来感怀抱岩畔见茱萸荷汝殷勤意连朝嬾报书耻争鸡鹜食坐使脊令踈好月相延竚荒庭与扫除应携远山色归去慰离居
七夕偶题二絶句
机丝娇嬾不成章牵惹黄姑伴恨长格是住期听【去声】乌鹊隔河无事莫相望
飞车交碾海生尘奇巧由来属世人传与天孙须下乞银河一苇即通津
秋光
解道渊明日夕佳秋光次第列山家薄寒潋潋浮云叶细雨蒙蒙养豆花螺髻千峯争渲黛蝉声万树半拖霞橘中不羡商山乐况乃飘摇上海槎
絶句【中元暂返里第】
住山情未厌奈此城中节山月苦随人天明不成别
养病山庄自赠
息机逃世网所乐在幽僻自纒疾痛来体性弥不易门户矧多虞氛垢日以积托兹屋数椽拘维暂如释分庭得翠巘习我相主客春风去不尽红药犹狼藉掩关策枯藤独践昨行迹高鸟未倦飞斜阳暧将夕
偶题
坐起如孤客谁知意绪佳高闲三岁病富贵一庭花緑麦朝经雨青山晩上霞余生能保此何事觅丹砂
悼修竹
碧嶂清泉总可悲万竿修竹异平时主人犹自矜风调不惜荆花惜柳枝
微雨山行
小麦花开秫始萌村墟处处黄鸟声肩舆晓出犯雾雨住山一往多山情岳阳南下纷涧壑羊肠数折分马陉我从世中来措足转觉坦易无欹倾连峯倏闪溪沙白湿云散入炊烟青飞鸟忽纵见平旷东西石马相逢迎壠头草盛耰鉏聚林端人过鸡犬惊何当桃花未零落仙源作记烦渊明【石马村东西各一】
田庄赠十一弟
结屋偎青壁当门界白沙山云千亩乱溪月一条斜饭美蔬厌雨楼香枣送花比年康乐思对尔欲无涯
涉淄水感怀
鼓瑟吹竿岂自由少年卤莽长年羞而今不作齐门客才泝清淄最上流
循淄东下偕十一弟及栾傁
淄水多伏流浮沙渺云雪两山夹步幛锦绮参差列缘山出村落颇有佳田畴山风吹壠麦涌作淄水流衰翁跨蹇驴兀如乘舴艋快意緑隂中矍铄思一逞自我废行步游涉恒因人因思舟船适共说杨子津今年定有年我疾亦应校及尔裹赢粮秋风期鼓棹
重过邀兎厓【不至几四十年矣】
竹马心情老病侵嬉游旧迹与谁寻揽衣无限存亡泪屋角低迷夏木深
郭庄夜坐示七弟时十九弟自麻庄来与十一弟先醉卧
空村转山隂落日荆扉啓壶樽俨然陈知汝久相俟兼旬隔欢笑尽日困逦迤解带就中庭新月色如水小弟何处来移家傍畏垒阿奴幸不至火攻吾免矣夜分各醉散偶语未能已家门盛衰由老大哀乐指南山白杨风石阙自磈硊荣名良足宝勿遗後人耻
喜孙淳夫王通远见过
林下移茵避午晴溪头跋马辨人声解襟相对有野意浊酒一壶还细倾日影留连缘北至麦黄深浅入西成草烟犊路频来往便可山田事耦耕
月下塲中听歌
晩霁塲圃静空村云月闲此时歌白雪偏称对青山十载违高调中宵解病顔淄流入新雨清响写潺湲
寄讯稼民弟登马鞍山
十里马鞍山依依户牖间峯峦列城堞梯磴造天关云月忽明晦仙灵应往还望賖疑梦寐病起待跻攀羡尔身手健当兹耕稼闲杖藜入苍翠行饭上孱顔名岳分尻臂清淄转玦环看余高卧处黑子着尘寰
暂归省侍
夏云欝重隂长昼趋庭闱清凉虽适体宁不怀炎威入门奉杯酒欢顔幸无违盘散郤伯步烂漫莱子衣疾病岁月永放佚礼乐微嗃嗃窃自保憧憧何所希
宿因园
独卧境倍寂心情恒有闻终夜风雨声水与竹平分经时栖穷山自谓远垢氛却返凤麟洲顾笑麋鹿羣
夜雨晓微山行漫咏
雾外鸡争咽村边客暗过溪流夜痕乱山雨晓凉多幽径披禾菽生衣润薜萝空慙荷锄侣犹未具烟蓑
观涨二十韵
积隂归山南风日啓清丽午景浮前川奄忽水大至初闻声震荡涧壑助远吹渐见势弥漫坡壠各易位前奔如有程横溃遂无际摆簸困乔林崩腾坼厚地荒涯牛马迷吼沬儿童悸空村走若狂余亦曳杖出半生放浪游动与潮涛会浊河千丈波八月夜掉臂朅来卧山陬每爱沙水细消长固有时变更或失计乞假淫潦资依倚冈峦势造次快狭中苍黄逞雄气蛟龙羞蹙缩鱼鼈纵凌厉小利欲何成暴兴恐难恃大海在宇宙终古不涌沸一瞬泛滥流祗遗元冥媿褰裳谨漫投濯足存深致高咏秋水篇斜阳歛晴翠
杂题三絶句
积雨药栏斜复斜日日日出看朝霞墙角已然覆盆子树头犹絓牵午花
宿酲初解饱藜羹扪腹荒园自在行拟唤邻翁夸食指两畦新长紫膨脝
移牀恰就井栏平槐叶隂浓水气清机事自劳心自逸梦回不厌桔橰声
耿明府再枉山居奉留小饮
伏雨霾来径倍荒乱蝉聒处日犹长频教仙令过愚谷始信闲人住醉乡白水青山围促席紫茄红苋侑飞觞前驺莫便施衔辔门外秋晴涧草香
七夕示内二絶句
香浓灯暗立秋庭近月微茫欲辨星窥尽风情是乌鹊人间空自媚丹青
宿醉狂颠近病慵明河篇咏媿舂容衰翁都未经营巧那得天中记到侬
十四弟邀同王眉山之城子庄两儿随行道中戏呈眉山
秋山前分远相引秋水中曲行相遮山似主人久倾待水如客意纷交加蹇驴乱流等凫雁稚子疾走过麏□知君体极念平陆黄尘深稳眠牛车【王居新城地无寸山】
晩出城子庄感怀
落日溪山剧可怜散霞歛黛入村烟村东老树浑相识春雨骑驴四十年
钱塘曹自蕙来视余山中将之历下访友
门前西湖水枕上浙江潮作客二十年此间谁久要我病不能行君病不能止惊蓬将落叶正値秋风起拟过大明湖爱其清且沦湖月照归梦西子笑煞人闻有卖药翁壶中隐天地拄杖会成龙赠君莫轻弃我本东海客愿从安期游当飞赤玉舄与子偕来不
书病三十四韵
积饮腰脚湿我行浸不良左杖杖乃立右杖人乃行立如枯朽株临厓常恐倾行如弄郭郎俯仰何郎当所居是危楼去地寻丈强上下恒栗栗甚於陟高冈因之出入稀竟日依匡牀伤鸿与病鹤垂翅常悲鸣引颈望青宵已矣将翺翔逸久筋骨舒避俗心神清况爲妇所制什九损杯觞秋风来超忽溽暑濳退藏迩觉胈胫间蠕动如有营初试屡畏缩积日能支撑乍可历梱阈渐已出户庭遂踈婢与僮不复扬粃糠惟有所持杖与我欲合并不谤毁推挤胜朋友弟兄雨後天气佳独步越沟塍逶迤一二里至止淄水旁盘石故无恙隂隂榉与柽恍忽增感叹坐起久旁徨秋水莹於镜照影万念平水东荞麦花浮浮蒙雪霜我髪亦如之尚竞何短长新卜杏叶岭其兆获允臧余年自天假宠辱皆过望足力幸见还躄蹇固无伤迹落吴牛队吟作樗鸡声村氓尽相安山鸟亦不惊南山千万树斜阳变微赬岁丰人和乐病起心飞扬秫足不虞客稼毕宜多晴寄言旧游侣能来我同登
枕上闻雨口号
农意欣厌客兴狂雨声半夜满藜牀浸淫麦脚赴春日洗涤林梢承晓霜
偶行淄岸见病涉者遂呼工伐槐树爲桥於水上既成以诗落之
村东淄水寒不流行人脱袜愁穷秋山深奄冉北风起霜刃如氷割人趾山居虽抱利济心腰无犀带思不禁老槐萧萧花落尽甘作津梁辞故林匠人交臂集溪上三日荒村斧斤响门前緑隂减数弓水面苍龙横十丈嗟尔百年材始成安得扶持大厦倾从拚岁月山林老且就支离乡党名
晴蓑道人歌
长空云暗蛟龙泣短褐锦衣尽沾湿一蓑不蔽天下人自爱?褷仅称身曦轮忽碾浮云浄物态缤纷入明镜岂知天意厌昏霾却遣人心艳华盛妍皮痴骨各自骄高冠奇服争市朝机中狼藉千女指马上摧残百兽毛深山有客坚避世芙蓉爲裳蕙爲带道人大笑何必然安能翻飞去人间短蓑一着无冬夏青天白日相周旋相周旋从来久斜风细雨无日无激电轰雷有时有陆鲁望张志和散人渔父共高歌但愿长晴不愿雨霜月满身笃速舞
趋红树
雨足山容重秋林不悦人微茫觅红意黯澹度萧晨舍弟飞书数邻翁送酒新因风谢青女九日只踰旬送常熟冯代公元振南归因怀其弟伯高
南风吹梦阻山城賸引归心促客程别酒杯深迷返照骊歌声缓杂流莺年来漂泊怜兄弟老去心情恋友生若见江湖旧知已道余泛宅计将成
寄闻喜同年张潮州四首令子亦堪久在余家今以季夏西返
积雨添愁思临岐更不任病滋新别泪酒引旧离心往日空裁赋高山自入琴未甘同蟋蟀不俟早秋吟【楚辞有惜往日】
携手瘴江边分帆二十年鹏飞终逝北龙卧讵移渊书到落花後人归霜月前近应减悲喜消息未茫然【珠江别後今年始得君书】
太行邈天上君在太行西雨向汾隂暗峯将海日齐衰年稀梦寐壮岁苦攀跻尚想东西坞【二岭名】嶔崟入马蹄故友都零落端居只忆君始怜疑落月絶胜咏停云老有相扶药穷无可送文殷勤寄怀抱但恐不堪闻
题因园听泉榭
池光回暎曲栏平涧水遥穿洞户行竟日深林响寒雨四时空谷送秋声主宾谈向铿訇息鱼鸟心从寂历生忆访仙人閲亭舘水精帘槛坐分明
调冯生南归不果夏垂尽矣聊以慰其客思尔
冯生初骑齐地马掦鞭欲驰且复下何如安隐乘扁舟夜半月明闻棹讴梦回高枕匡牀雨疑是虞山山上头借问何缘未归去本畏严寒不关暑九江老翁言语夸相留计日成丹砂幻人方士迹如鬼使尔参差空忆家对牀有客同乡县絮语明镫常逹旦霪霖穿屋雷破山长昼酣眠不闻见我有善策与君期夜惟饮酒朝吟诗酒爲客舍愁中物诗是君家世所司拥鼻寒蝉声屡絶衔杯倦鸟飞仍歇人愁我病共萧条奈此新晴好明月请君强笑开君心图归莫问囊中金西风无钱会相送一夜江河秋水深
拯弱蝉
高栖饮清露自谓无所求忽缘山风堕适与池水谋池水深尺余緑浄当深秋纎鳞不容跃薄翼不能浮初投木叶落渐转车轮周冠緌困倒侧狂噪声如抽我时倚危栏怜尔爲尔羞失势辞乔柯贪生负清流呼童拾竹枝立具梁与舟遂使伏机羊化爲释缚囚亭南日正长据牖曝且休微眴似有觉徐鸣意相酬騃童久旁睨引手鹰上鞲翻然弃人去宁爲恩私留本蓄粪壤心妄托鲲鹏游勿狃今更生螳螂满林幽
因园集卷八

[book_title]卷九
钦定四库全书
因园集卷九
左赞善赵执信撰
浮家集
仲冬携家南发
似有风尘负重教惹病顔残年累妻子多故厌家山旧梦江湖杳荒程雪月间溪声远相送拟问几时还
乘月下扶羊岭口号
新醅寒送瓮头香絮被羊裘煖覆牀窗际分明晓来月却於半岭见微茫
嶅阳店
谿浅林荒路转生午鸡唤客入村行太山东下山无数只有嶅峯解送迎
渡沂水即目
水落风高沙满天板桥摇动剧於船风波恶处亭亭立白露飞来乍可怜
?峿道中示儿二絶句
斜阳峯壑有无间登顿从今合放闲前路江河久相待更回马首别残山
长途风物未能谙指点平堤小驻骖云断天低波动处樯竿簇簇是江南
微雨登吴船赠内
河北征人舍辔行江东舟子刺船迎一千里外闻乡语十五年来识棹声襆被从沾寒雨浄关门不待晓鸡鸣篷窗儿女浑相对别有天涯岁暮情
淮安感旧【老友遂无一人矣】
三日维舟楚水滨重城出入剧酸辛乍过衢陌疑前路几历门庭失故人便恐苍山都化冢賸怜碧海未扬尘不辞忍泪还同醉年少争依隔世身
抵扬州【己丑至亦以暮冬】
雾外风生日上迟湖氷如镜一帆驰十年重入扬州梦残雪东门系?时
赠老友王羲文
心貌日高古生涯长困穷繁华遗俗处风雪闭门中诗格年俱老雄情酒并空祗应携麈尾随我向江东题王竹村诗卷二絶句【蜀游及与曹栋亭鹾使唱和二集】
爱君温润足诗情试把新诗眼倍明西笑悠然识风格峨嵋回暎蜀江清
横槊襟情忆阿瞒不教词客唤粗官庭柯引得东方凤却与羣鸥一例看
旅舍苦雨
北人惮船居失喜入城市谁知屋三间仍与船相似东偏啓门径西头着妻子就中容一席狼藉堆衣履僮仆隐墙隅坐卧杂徙倚是时天隂寒十日雨不止荒庖断续烟败砌沦涟水窥天如坠渊墐户每坚垒行踪脱尘垢客梦困泥滓扶杖出何缘扬帆兴翻起飞书问旧故恍忽半生死鹤语悲千年海势限万里中路滞留难遥期岁华驶佳霁恐无时因风径南指
晴夜发舟
残雨将寒泥客程好风送夜似多情布帆载得扬州月直到江头看放晴
渡江指金山示舟中
晓帆翩翩下瓜步风引鸣钲入江雾乱霞红与日留连寒浪碧於天晩暮轻舠平进疑不前後岸濳移惊屡顾中流水落见潆洄大海潮归罢冯怒长年舞櫂指南徐稚子登舻迎北固金山独立出江妃翠袖明妆澹容与高楼绮疏迷故栖欹磴雕阑敞仙路可能划境絶游人便合将家就中住
奔牛道中大雪
北风吹船船欲裂万里寒门吼飞雪空蒙江国气惨凄宛转河流氷断絶避地南来惜病身图於煖日渐相亲严寒随我不相舍蝟缩虫号恼杀人
风雪泊胥江三日
忆昔初维吴地舟胥江烟雨沉清秋十年浪迹经三度花月迷离和梦去而今衰疾寻前辙满眼江山对骚屑空将贺监酒边身来卧王猷篷下雪大船小船寒不移城扉半掩闻流澌欲问城中谁在否故人三日不相知
重寓葑溪
雪拥葑溪驻短桡城烟巷日未萧条当年冒雪行吟客白髪人扶过板桥
辛丑元旦
坠汉有还星乘秋见聚萤判年连雨雪随客具家庭暮齿灯辞夜乡心酒注瓶比乡吴语沸梦觉不中听二日南村以小舟见邀冒雪至其寓斋晤汪叟共饮因谈出世之事
屋埋袁安雪巷絶陈平车偶缘剡溪棹直造彭泽庐客情怳未宁春气惨不舒旨酒畅夙契清言探至虚坐中老臞仙妙义宣最初将遗黄石履聊发青囊书尘网我自缚枯株今见嘘因贫遂疏澹藉病成扫除况逢胶漆交各保衰残余动静与世隔形神将道居岩壑理可恃洞天望非纡推篷即林屋浩然同所如
陈傅岩宅饮沧酒二首
故人藏美酒相待几经年握手春风里衔杯暮雪前清谈抽别绪红烛粲华顚莫觅当时醉沧津意渺然香归澹漠色归空吴越甜浓拜下风借问当筵赏心侣何如北士到南中
南村同舟至虎邱访汪叟
平江小艇如浮蚁谁知中有天随子虎邱比屋如聚蝇谁知中有安期生春风吹来作宾主倏然世外成将迎斟酌桥头沽浊酒闭门各哆谈天口松云尽处波涛多从今扶曳频相过
吴中多见故人
南来问旧屡澘然賸喜交游此地偏须鬓苍黄惊雪後觥筹明白聚灯前不愁落日还闻笛肯向空江却棹船得结渔庵傍临顿捞虾乞米拟终年
亡友顾小谢之子长成示以四韵
帝京诗结契甫里客依栖往事人俱尽遗孤我独携行年近文赋学语避家鸡赤骥非凡种无轻万里蹄
旅舍苦寒
溪边一区屋琐碎似蜂房晓日不入牖天风常撼牀摉囊失裘褐携幼诉凄凉穿地燃山火春温属故乡门人李定洛爲余僦得陈氏西园兼具器用遂移居之颇有池亭竹树
客游如蹑空所倚在同好不有磊落人缓急焉可料中吴旧知己文酒萃衆妙何期援鸣琴往往发苦调子从天上来爲我济枯槁黯黯寒雾中孤光耿相照饷遗岁事修招邀旅愁扫旁舍僦闲园水树春?窱野性嗜幽寂羸躯容简傲幸能亭子云奚必宅安道况复盛供张老屋开新燿既徙忽如归妇子喧语笑高楼临广池卧起得登眺快心乃不翅沉痼倘终疗诸羣寻声至有时挈榼造请子爲涖盟从容理歌啸
寓楼见梅花
春绽池边向煖枝微香初送暮窗知不缘积雪相欺得坐到楼西月暗时
风雪寒甚闻邓尉梅花尽矣遂罢同游之兴简南村
人生惟有登山临水可自由兴至即往无所求邓尉梅花系魂梦况与好友期同游先期十日具小舟北风旋春作腊月十日乃有九大雪凝氷黏地云冻天城郭愔愔橹声絶小庭一树梅始花枯条残蕊临池斜遥想太湖三万六千顷寒气浩汗山难遮含香藴玉无限树摧林扫地一一成泥沙与君对酒空咨嗟君既低头就尘累我又跬步苦不遂眼前何处容快意不如径出人间世
闻尚有游邓尉者寄讯絶句
坡公偏趁未花来白傅夸称爱半开何似寒风送孤棹湖山寻徧爲残梅
食河魨六韵【近体】
水族有殊珍逢春乃一荐空怀酖毒资岂免烹炰献玉筯拨羣羞雕盘厌芳宴浓香越女愁软美江瑶贱天使并芦生人常轻果谏宁知惜命翁谈虎容顔变
园中桃花颇盛
仙源无处访桑麻闲看渔郎引路花忽忆春山新雨後斜阳屋角散红霞
春长暮行
良辰佳事春三月惟有江南最阗咽绮罗弦管如屯云此意要令天上闻天上寒深积氛雾星沉日晦雷霆怒争知胜地隔烟波别是人间行乐处闲居有客梦惊回醉倒花前更举杯再拜青春愿长暮年年夏日不须来
赠李客山
始与李生言世味一何寡既见所爲诗乃知真静者栖神入恬澹肆力薄风雅古意默已领孤怀间自写此邦盛人文千载非苟且自从科名张不觉江河下迩日尤波靡篇章但土苴谁识荆山珍潜待连城价我来披荒芜独立赏萧洒晨夕乐居村茗香期结夏松陵烟月新拟续昔吟社相赠无常辞愿得白与马
和陆耔宜止园感旧【小谢别业也在支硎山下】
西庄秋月忆流连旧梦轻抛二十年鲁望有居临鹤市道林无冢近寒泉桂丛人散香归水芸叶庭空翠化烟肠断稽康锻时侣残春独憇竹林边
即事
竹里幽禽弄曙声短衣携杖绕篱行荷钱贴水田田散榴火烘枝的的明案上鹅溪憎廹促门间狗窦罢逢迎园林未是陶家物莫遣蓬蒿满径生
夏日甚寒
池上春光去不留凉风作剧入深秋今年凖拟称高士垂钓看披五月裘
调南村
怜君久客去留难幕燕樯乌强自安出苦舟车天积雨衣空纱縠夏多寒人情公叔堪成论仙路淮王未就丹犹有金门诗酒伴却从流落奉清欢
微雨出望齐门
飞禽有来去久客亦樊笼出郭烟树好临波心眼空游踪迷细雨往事入回风欲上城楼望乡关碧海通
蠡口
扁舟吴越恣回环賸吊遗墟杳霭间一种鸱夷随水去涛江号怒五湖间
雨大甚小舟不可前野泊芦中遥寄寓舍
湿烟争归蠡口树斜照不开乌目云风和雷电一时至雨与天水难可分篷席全收幄幕用菰芦合策堂皇勲行人此行幸安稳破冢驰书相报闻
暮抵常熟止翁秋允斋与陶改之夜话
满山青翠半城烟旧客来停日暮船还向高斋展长簟顿惊小友入中年存亡虚忆风过牖身世难凭雨暗天蜡烛有花如解笑杯中兴亦减於前
饮改之斋中观其近笔数首【余以戊午秋与改之先君子师先生订交济南】
积隂垂天天在梦城市沉沉息迎送故人开径扫荒苔破晓相邀见情重门前池涨欲侵扉屋後山云每穿栋当窗横几堆图书坐我如陈怪石供云中飘堕惜断鸿济上追攀怀老凤名成了与事无关身退要令心有用新篇出视倦眼明恍忽晴曦照浮动始惊题目托迂阔渐识精神工错
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:33:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>