<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="效陶潜体诗十六首,效陶潜体诗十六首全文在线阅读,效陶潜体诗十六首全文在线下载,大玄古籍书库">
<meta name="description" content="白居易撰，诗集，在《效陶潜体诗十六首》并序中，白居易说：“余退居渭上，杜门不出，时属多雨，无以自娱。会家酝新熟，雨中独饮，往往酣醉，终日不醒。懒放之心，弥觉自得。故得于此而有以忘于彼者，因咏陶渊明诗，适与会意，遂效其体，成十六篇。醉中狂言，醒辄自哂，然知我者，亦无隐焉。”主要有描写故里风土人情、反映当时乡村社会现实和表达自己思想情绪以及与古人及友朋之间酬和等。用陶潜诗体形式创作新诗，诗歌风格、创作手法和陶诗十分相近。_效陶潜体诗十六首_全文在线阅读_效陶潜体诗十六首_全文在线下载_大玄古籍书库">
<title>效陶潜体诗十六首_白居易_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">效陶潜体诗十六首</span> <br/>
          作者： <span class="inputVal" id="bkauthor">白居易</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]3189</span> <br/>
          说明： <span class="inputVal" id="bkdec">白居易撰，诗集，在《效陶潜体诗十六首》并序中，白居易说：“余退居渭上，杜门不出，时属多雨，无以自娱。会家酝新熟，雨中独饮，往往酣醉，终日不醒。懒放之心，弥觉自得。故得于此而有以忘于彼者，因咏陶渊明诗，适与会意，遂效其体，成十六篇。醉中狂言，醒辄自哂，然知我者，亦无隐焉。”主要有描写故里风土人情、反映当时乡村社会现实和表达自己思想情绪以及与古人及友朋之间酬和等。用陶潜诗体形式创作新诗，诗歌风格、创作手法和陶诗十分相近。</span> <br/>
          封面： <span class="inputVal" id="bkimg">Z_20343.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]效陶潜体诗十六首
[book_author]白居易
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]3189
[book_dec]白居易撰，诗集，在《效陶潜体诗十六首》并序中，白居易说：“余退居渭上，杜门不出，时属多雨，无以自娱。会家酝新熟，雨中独饮，往往酣醉，终日不醒。懒放之心，弥觉自得。故得于此而有以忘于彼者，因咏陶渊明诗，适与会意，遂效其体，成十六篇。醉中狂言，醒辄自哂，然知我者，亦无隐焉。”主要有描写故里风土人情、反映当时乡村社会现实和表达自己思想情绪以及与古人及友朋之间酬和等。用陶潜诗体形式创作新诗，诗歌风格、创作手法和陶诗十分相近。
[book_img]Z_20343.jpg


[book_title]效陶潛體詩十六首
余退居渭上，杜門不出，時屬多雨，無以自娛。會家醞新熟，雨中獨飲，往往酣醉，終日不醒。懶放之心，彌覺自得，故得于此而有以忘于彼者。因詠陶淵明詩，適與意會，遂俲其體，成十六篇。醉中狂言，醒輒自哂。然知我者，亦無隱焉。
其一
不動者厚地，不息者高天。
無窮者日月，長在者山川。
松柏與龜鶴，其壽皆千年。
嗟嗟羣物中，而人獨不然。
早出向朝市，暮已歸下泉。
形質及壽命，危脆若浮煙。
堯舜與周孔，古來稱聖賢。
借問今何在，一去亦不還。
我無不死藥，萬萬隨化遷。
所未定知者，修短遲速間。
幸及身健日，當歌一樽前。
何必待人勸，持此自為歡。
其二
翳翳窬月陰，沉沉連日雨。
開簾望天色，黃雲暗如土。
行潦毀我墉，疾風坏我宇。
蓬莠生庭院，泥涂失塲圃。
村深絕賓客，窗晦無儔侶。
盡日不下床，跳鼃時入戶。
出門無所往，入室還獨處。
不以酒自娛，塊然與誰語。
其三
朝飲一盃酒，冥心合元化。
兀然無所思，日高尚閑臥。
暮讀一卷書，會意如嘉話。
欣然有所遇，夜深猶獨坐。
又得琴上趣，安弦有餘暇。
復多詩中狂，下筆不能罷。
唯茲三四事，持用度晝夜。
所以陰雨中，經旬不出舍。
始悟獨住人，心安時亦過。
其四
東家采桑婦，雨來苦愁悲。
蔟蠶北堂前，雨冷不成絲。
西家荷鋤叟，雨來亦怨咨。
種豆南山下，雨多落為萁。
而我獨何幸，醞酒本無期。
及此多雨日，正遇新熟時。
開瓶瀉樽中，玉液黃金巵。
持翫已可悅，歡嘗有餘滋。
一酌發好容，再酌開愁眉。
連延四五酌，酣暢入四肢。
忽然遺我物，誰復分是非。
是時連夕雨，酩酊無所知。
人心苦顚倒，反為憂者嗤。
其五
朝亦獨醉歌，暮亦獨醉睡。
未盡一壺酒，已成三獨醉。
勿嫌飲太少，且喜歡易致。
一盃復兩盃，多不過三四。
便得心中適，盡忘身外事。
更復強一盃，陶然遺萬累。
一飲一石者，徒以多為貴。
及其酩酊時，與我亦無異。
笑謝多飲者，酒錢徒自費。
其六
天秋無片雲，地靜無纖塵。
團團新晴月，林外生白輪。
憶昨陰霖天，連連三四旬。
賴逢家醞熟，不覺過朝昏。
私言雨霽后，可以罷餘樽。
及對新月色，不醉亦愁人。
床頭殘酒榼，欲盡味彌淳。
攜置南檐下，舉酌自殷勤。
清光入盃杓，白露生衣巾。
乃知陰與晴，安可無此君。
我有樂府詩，成來人未聞。
今宵醉有興，狂詠驚四鄰。
獨賞猶復爾，何況有交親。
其七
中秋三五夜，明月在前軒。
臨觴忽不飲，憶我平生歡。
我有同心人，邈邈崔與錢。
我有忘形友，迢迢李與元。
或飛青雲上，或落江湖間。
與我不相見，于今四五年。
我無縮地術，君非馭風仙。
安得明月下，四人來晤言。
良夜信難得，佳期杳無緣。
明月又不駐，漸下西南天。
豈無他時會，惜此清景前。
其八
家醞飲已盡，村中無酒貰。
坐愁今夜醒，其奈秋懐何。
有客忽叩門，言語一何佳。
云是南村叟，挈榼來相過。
且喜樽不燥，安問少与多。
重陽雖已過，籬菊有殘花。
歡來苦晝短，不覺夕陽斜。
老人忽遽起，且待新月華。
客去有餘趣，竟夕獨酣歌。
其九
原生衣百結，顏子食一簞。
歡然樂其志，有以忘飢寒。
今我何人哉，德不及先賢。
衣食幸相屬，胡為不自安。
況茲清渭曲，居處安且閑。
榆柳百餘樹，茅茨十數間。
寒負檐下日，熱濯澗底泉。
日出猶未起，日入已復眠。
西風滿村巷，清涼八月天。
但有雞犬聲，不聞車馬喧。
時傾一樽酒，坐望東南山。
稚侄初學步，牽衣戲我前。
即此自可樂，庶㡬顏與原。
其十
湛湛樽中酒，有功不自伐。
不伐人不知，我今代其說。
良將臨大敵，前驅千萬卒。
一簞投河飲，赴死心如一。
壯士磨匕首，勇憤氣咆𠷺。
一酣忘報讎，四体如無骨。
東海殺孝婦，天旱踰年月。
一酌酹其魂，通宵雨不歇。
咸陽秦獄氣，冤痛結為物。
千歲不肯散，一沃亦銷失。
況茲兒女恨，及彼幽憂疾。
快飲無不消，如霜得春日。
方知麴糵靈，萬物無與疋。
其十一
煙霞隔懸圃，風波限瀛州。
我豈不欲往，大海路阻修。
神仙但聞說，靈藥不可求。
長生無得者，舉世如蜉蝣。
逝者不重回，存者難久留。
踟躕未死間，何苦懐百憂。
念此忽內熱，坐看成白頭。
舉杯還獨飲，顧影自獻酬。
心與口相約，未醉勿言休。
今朝不盡醉，知有明朝不？
不見郭門外，纍纍墳與丘。
月明愁殺人，黃蒿風颼颼。
死者若有知，悔不秉燭游。
其十二
吾聞潯陽郡，昔有陶徵君。
愛酒不愛名，憂醒不憂貧。
嘗為彭澤令，在官纔八旬。
愀然忽不樂，挂印著公門。
口吟歸去來，頭戴漉酒巾。
人吏留不得，直入故山雲。
歸來五柳下，還以酒養真。
人間榮與利，擺落如泥塵。
先生去已久，紙墨有遺文。
篇篇勸我飲，此外無所云。
我從老大來，竊慕其為人。
其他不可及，且傚醉昏昏。
其十三
楚王疑忠臣，江南放屈平。
晉朝輕高士，林下棄劉伶。
一人常獨醉，一人常獨醒。
醒者多苦志，醉者多歡情。
歡情信獨善，苦志竟何成。
兀傲甕間臥，憔悴澤畔行。
彼憂而此樂，道理甚分明。
愿君且飲酒，勿思身后名。
其十四
有一燕趙士，言貌甚奇瓌。
日日酒家去，脫衣典數盃。
問君何落拓，云僕生草萊。
地寒命且薄，徒抱王佐才。
豈無濟時策，君門乏良媒。
三獻寢不報，遲遲空手回。
亦有同門生，先升青雲梯。
貴賤交道絕，朱門叩不開。
及歸種禾黍，三歲旱為災。
入山燒黃白，一旦化為灰。
磋跎五十餘，生世苦不諧。
處處去不得，卻歸酒中來。
其十五
南巷有貴人，高蓋駟馬車。
我問何所苦，四十垂白鬚。
答云君不知，位重多憂虞。
北里有寒士，甕牖繩為樞。
出扶桑棗杖，入臥蝸牛廬。
散賤無憂患，心安體亦舒。
東鄰有富翁，藏貨遍五都。
東京收粟帛，西市鬻金珠。
朝營暮計算，晝夜不安居。
西舍有貧者，匹婦配匹夫。
布裙行賃舂，短褐坐傭書。
以此求口食，一飽欣有餘。
貴賤與貧富，高下雖有殊。
憂樂與利害，彼此不相踰。
是以達人觀，萬化同一途。
但未知生死，勝負兩何如。
遲疑未知間，且以酒為娛。
其十六
濟水澄而洁，河水渾而黃。
交流列四瀆，清濁不相傷。
太公戰牧野，伯夷餓首陽。
同時號賢聖，進退不相妨。
謂天不愛民，胡為生稻粱。
謂天果愛民，胡為生豺狼。
謂神福善人，孔圣竟栖遑。
謂神禍淫人，暴秦終霸王。
顏回與黃憲，何辜早夭亡。
蝮蛇與鴆鳥，何得壽延長。
物理不可測，神道亦難量。
舉頭仰問天，天色但蒼蒼。
唯當多種黍，日醉手中觴。

        </div>
      </div>
    </div>
  </div>
</div>
<!--update:2025-08-30 10:33:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>