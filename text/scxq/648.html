<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,明诗别裁集全文在线阅读,明诗别裁集全文在线下载,大玄古籍书库">
<meta name="description" content="诗集。清沈德潜、周准编。十二卷。德潜有《沈归愚全集》已著录。准字钦莱,号迂村,长洲(今江苏苏州)人。诸生。有《迂斋文抄》。“别裁”,语出杜甫《戏为六绝句》:“别裁伪体亲风雅,转益多师是吾师。”“别裁”是辨别、裁去之意。“伪体”指背离风雅传统的,毫无生命力的诗歌;“别裁伪体亲风雅”,有去伪存真之意。后人就以“别裁”作为选本的代称。意即已将“伪体”剔除,所选均系佳作。此本以陈子龙《皇明诗选》,钱谦益《列朝诗选》、朱彝尊《明诗综》等其他明诗选本为借鉴,本着尊唐、复古的原则,别而裁之,于清乾隆四年(1739)成书">
<title>明诗别裁集_沈德潜_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">明诗别裁集</span> <br/>
          作者： <span class="inputVal" id="bkauthor">沈德潜</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]111780</span> <br/>
          说明： <span class="inputVal" id="bkdec">诗集。清沈德潜、周准编。十二卷。德潜有《沈归愚全集》已著录。准字钦莱,号迂村,长洲(今江苏苏州)人。诸生。有《迂斋文抄》。“别裁”,语出杜甫《戏为六绝句》:“别裁伪体亲风雅,转益多师是吾师。”“别裁”是辨别、裁去之意。“伪体”指背离风雅传统的,毫无生命力的诗歌;“别裁伪体亲风雅”,有去伪存真之意。后人就以“别裁”作为选本的代称。意即已将“伪体”剔除,所选均系佳作。此本以陈子龙《皇明诗选》,钱谦益《列朝诗选》、朱彝尊《明诗综》等其他明诗选本为借鉴,本着尊唐、复古的原则,别而裁之,于清乾隆四年(1739)成书。约十九万六千字。卷首有目录及沈德潜、周准、蒋重光三人序。正文十二卷,收自明初名臣刘基、高启至明末抗清诗人陈子龙、夏完淳计三百四十名作者各体诗一千○二十余首。其中何景明诗最多,共四十九首;次则李梦阳、王世贞、李攀龙等,皆前后七子大家,而无竟陵派诗作。第十二卷收方外十一人诗二十一首,名媛九人诗十一首,外国十三人诗十四首。集中亦有圈点评注,大字为诗,小字双行为注,或名人片语,或编者评释,穿插其间。于每位作者名下,亦小字双行记其字、里、经历,间有论诗之语。德潜论诗,强调“温柔敦厚”,注重格调,力求“怨而不怒”,“和平渊雅”。其选诗标准为“始端宗旨,继以规格,终流神韵”。所选之诗,不少为应制诗,亦有仇视农民起义、污辱少数民族之作,为糟粕。然此集取材广泛,能以有限篇幅,反映明代诗歌之大概。尤其能“不因人存诗”,不收“雷同沿袭,浮艳淫靡”之作。故而得以广泛流传。其中刘基《夏夜台州城中作》,陈子龙《杂感》、《小车行》、张纲孙《苦旱行》等,能频陈民瘼,从某些侧面反映明代社会现实,对研究明代诗歌,颇具参考价值。有乾隆四年(1739)刻本,中华书局一九七五年缩印本,上海古籍出版社一九七七年排印本。</span> <br/>
          封面： <span class="inputVal" id="bkimg">Z_20379.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]明诗别裁集
[book_author]沈德潜
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]111780
[book_dec]诗集。清沈德潜、周准编。十二卷。德潜有《沈归愚全集》已著录。准字钦莱,号迂村,长洲(今江苏苏州)人。诸生。有《迂斋文抄》。“别裁”,语出杜甫《戏为六绝句》:“别裁伪体亲风雅,转益多师是吾师。”“别裁”是辨别、裁去之意。“伪体”指背离风雅传统的,毫无生命力的诗歌;“别裁伪体亲风雅”,有去伪存真之意。后人就以“别裁”作为选本的代称。意即已将“伪体”剔除,所选均系佳作。此本以陈子龙《皇明诗选》,钱谦益《列朝诗选》、朱彝尊《明诗综》等其他明诗选本为借鉴,本着尊唐、复古的原则,别而裁之,于清乾隆四年(1739)成书。约十九万六千字。卷首有目录及沈德潜、周准、蒋重光三人序。正文十二卷,收自明初名臣刘基、高启至明末抗清诗人陈子龙、夏完淳计三百四十名作者各体诗一千○二十余首。其中何景明诗最多,共四十九首;次则李梦阳、王世贞、李攀龙等,皆前后七子大家,而无竟陵派诗作。第十二卷收方外十一人诗二十一首,名媛九人诗十一首,外国十三人诗十四首。集中亦有圈点评注,大字为诗,小字双行为注,或名人片语,或编者评释,穿插其间。于每位作者名下,亦小字双行记其字、里、经历,间有论诗之语。德潜论诗,强调“温柔敦厚”,注重格调,力求“怨而不怒”,“和平渊雅”。其选诗标准为“始端宗旨,继以规格,终流神韵”。所选之诗,不少为应制诗,亦有仇视农民起义、污辱少数民族之作,为糟粕。然此集取材广泛,能以有限篇幅,反映明代诗歌之大概。尤其能“不因人存诗”,不收“雷同沿袭,浮艳淫靡”之作。故而得以广泛流传。其中刘基《夏夜台州城中作》,陈子龙《杂感》、《小车行》、张纲孙《苦旱行》等,能频陈民瘼,从某些侧面反映明代社会现实,对研究明代诗歌,颇具参考价值。有乾隆四年(1739)刻本,中华书局一九七五年缩印本,上海古籍出版社一九七七年排印本。
[book_img]Z_20379.jpg


[book_title]卷一
刘基
基字伯温，青田人。元进士，洪武中以佐命功封诚意伯，后为胡惟庸毒死。正德中追谥文成。
元季诗都尚辞华，文成独标高格，时欲追逐杜韩，故超然独胜，允为一代之冠。乐府高于古诗，古诗高于近体，五言近体又高于七言。
【走马引】
天冥冥，云蒙蒙，当天白日中贯虹。壮士拔剑出门去，手提仇头掷草中。掷草中，血漉漉，追兵夜至深谷伏。精诚感天天心哀，太一乃遣天马从天来，挥霍雷电扬风埃。
壮士呼，天马驰，横行白昼，吏不敢窥。戴天之耻，自古有必报，天地亦与相扶持。夫差徒能不忘而报越，栖于会稽又纵之。始知壮士独无愧，鲁庄何以为人为！
（钱受之云：明宗被弑于晃忽，又庚申帝即位七年，乃以尚书之言，撤文宗主于太庙。而诏书但以私图传子为言，昧于《春秋》复仇之大义矣。此诗盖深讥之也。）
【梁甫吟】
谁谓秋月明？蔽之往往由纤翳。谁谓江水清，淆之往往随沙。人情旦暮有翻覆，平地倏忽成山溪。君不见桓公相仲父，竖刁终乱齐；秦穆信逢孙，遂违百里奚。赤符天子明见万里外，乃以薏苡为文犀。停婚仆碑何震怒？青天白日生虹。明良际会有如此，而况童角不辨粟与稊。外间皇父中艳妻，马角突兀连牝鸡。以聪为聋狂作圣，颠倒衣裳行蒺藜。屈原《怀沙》子胥弃，魑魅叫啸风凄凄。《梁甫吟》，悲以凄。岐山竹实日稀少，凤凰憔悴将安栖？（拉杂成文，极烦冤聩乱之致，此《离骚》遗音也。）
【懊憹歌】
白鸦养雏时，夜夜啼达曙。如何羽翼成，各自东西去。（其法本之“打起黄莺儿”篇。）
【薤露歌】
人生无百岁，百岁复如何？古来英雄士，各已归山阿！（悲咽）
【玉阶怨】
长门灯下泪，滴作玉阶苔。
年年傍春雨，一上苑墙来。（婉而曲。）
【长门怨】
白露下玉除，风清月如练。
坐看池上萤，飞入昭阳殿。（宗子相云：不作怨语，怨已自深。）
【感怀】
驱车出门去，四顾不见人。回风卷落叶，飒飒带风尘。
平原旷千里，莽莽尽荆榛。繁华能几何，憔悴及兹辰。所以芳桂枝，不争桃李春。云林耿幽独，霜雪空相亲。
槁叶寒摵摵，罗帐秋风生。凄凄候虫鸣，历历宾鸿惊。美人抱琴瑟，仰视河汉明。丝桐岂殊音，古调非今声。
沉思空幽寂，岁月已徂征。结发事远游，逍遥观四方。天地一何阔，山川杳茫茫。众鸟各自飞，乔木空苍凉。
登高见万里，怀古使心伤。伫立望浮云，安得凌风翔！
【旅兴】
寒灯耿幽暮，虫鸣清夜阑。
起行望青天，明月在云端。美人隔千里，山河杳漫漫。玄云翳崇冈，白露凋芳兰。愿以绿绮琴，写作《行路难》。
忧来无和声，弦绝空长叹。倦鸟冀安巢，风林无静柯。路长羽翼短，日暮当如何！登高望四方，但见山与河。
宁知天上雨，去为沧海波。慷慨对长风，坐感玄发皤。弱水不可航，层城岌嵯峨。凄凉华表鹤，太息成悲歌。
【晚同方舟上人登师子岩作】
落日下前峰，轻烟生远林。云霞媚余姿，松柏淡清阴。振策纵幽步，披襟陟层岑。
槿花篱上明，莎鸡草间吟。凉风自西来，飗飗吹我襟。荣华能几时？摇落方自今。逝川无停波，急弦有哀音。
顾瞻望四方，怅焉愁思深。
【夏夜台州城中作】
江上火云蒸热风，欲雨不雨天梦梦。良田半作龟兆坼，秔稻日夕成蒿蓬。
去年海贼杀元帅，黎民星散劫火红。耕牛剥皮作战具，锄犁化尽刀剑锋。农夫有田不得种，白日惨淡衡茅空。将军虎毛深玉帐，野哭不入辕门中。
健儿斗死乌自食，何人幕下矜奇功？今年大军荡淮甸，分命上宰麾元戎。舞干再见有苗格，山川鬼神当效忠。何为旱魃还肆虐，坐令毒沴伤和冲。
传闻逆党尚攻剽，所过丘垄皆成童。阃司恐畏破和议，斥堠悉罢云边烽。杀降共说有大禁，无人更敢弯弧弓。山中悲啼海中笑，蜃气绕日生长虹。
古时东海辟孝妇，草木枯瘁连三冬。六月降霜良有以，天公未必长喑聋。只今幅员广无外，东至日出西太蒙。一民一物吾肺腑，仁者自是哀瘝痌。
养枭血凤天所厌，谁能抗疏回宸聪？夜长木末挂河汉，海峤月魄升天东。仰视皇天转北斗，呜呼愁叹何时终！
【太公钓渭图】
璇室群酣夜，璜溪独钓时。浮云看富贵，流水淡须眉。偶应非熊兆，尊为帝者师。轩裳如固有，千载起人思。（通首格高，隐然有王佐气象。）
【古戍】
古戍连山火，新城殷地笳。九州犹虎豹，四海未桑麻。天迥云垂草，江空雪覆沙。
野梅烧不尽，时见两三花。
【望孤山作】
返照千山赤，寒烟一岛青。羁心霜下草，生态水中萍。
黄屋迷襄野，苍梧隔洞庭。空将垂老泪，洒恨到沧溟。
【会稽】
会稽南镇夏王封，蔽日腾空紫翠重。
阴壑烟霞辉草木，古祠风雨出蛟龙。玄夷此日归何处，玉简他年岂再逢？安得普天休战伐，不令竹箭困输供。
【和李子庚】
风落余花春事非，愁心烟雨共霏霏。溪云不为从龙起，山石何须学燕飞。篱下旧存彭泽菊，林间新长首阳薇。夜阑忽漫闻啼鸟，肠断天边信使稀。
【追和音上人】
绝顶浮云锁石关，曲途危磴阻跻攀。他年甲楯孤臣泣，此日斋钟老衲闲。夜永星河低半树，天清猿鹤响空山。
干戈未定归无处，拟结茅庐积翠间。
【感兴】
天弧不解射封狼，战骨从横满路旁。古戍有狐鸣夜月，高冈无凤集朝阳。
琱戈画戟空文物，废井颓垣自雪霜。漫说汉庭思李牧，未闻郎署遣冯唐。
汪广洋
广洋字朝宗，高邮人。洪武中封忠勤伯，拜右丞相。寻贬广东，诏数其罪，自缢死。
【忠勤楼诸老夜直，余时守省，作诗寄之】
西掖延秋爽，高楼倚太清。
玉绳当坐转，银汉近人明。上相思经济，诸公任老成。不知前席夜，曾语及苍生？
【送许时用归越】
旧擢庚寅第，新题甲子篇。老来诸事废，归去此身全。烟树藏溪馆，霜禾被石田。
鉴湖求一曲，吾计尚茫然。（当时有归去而身未全者，宋潜溪是也。）
【登南海驿楼】
海气空蒙日夜浮，山城才雨便成秋。冯唐头白偏多感，倚遍天南百尺楼。
宋濂
濂字景濂，浦江人。元末除翰林编修。明初征聘，授皇太子经，修《元史》。仕至翰林学士承旨。正德中追谥文宪。
【送许时用还剡】
尊酒都门外，孤帆水驿飞。青云诸老尽，白发几人归？风雨鱼羹饭，烟霞鹤氅衣。因君动高兴，予亦梦柴扉。
陶凯
凯字中立，天台人。洪武初召修《元史》，升礼部尚书，出为湖广参政，旋致仕。
【长平戈头歌】
长平野人凿地得古戈，上有疑字岁久俱灭磨。惜不能如丰城古剑射牛斗，吁嗟戈乎奈尔何！但见青铜凝寒暮烟紫，月黑山深夜飞雨。恨血千年犹未消，荒郊夜夜啼冤苦。当年赵括轻秦人，降卒秦坑化为土。嗟哉赵亡秦亦亡，落日长城自今古。摩挲尔戈一问之，令人为尔生愁思。何不以尔为钟鐻，何不以尔为鼎彝？吁嗟戈乎徒尔悲！尔今还当太平世，人间销兵铸农器。愿寿吾皇千万年，终古不用戈与鋋。（当时诸名家赋此题者，俱作七言长歌，惟作者得颂扬本朝之体。）
张昱
昱字光弼，庐陵人，迁杭。元末行枢密院判官。明祖召至，深见温接，悯其老，曰：“可闲矣。”放归。
光弼尝于酒间为瞿宗吉诵《歌风台诗》云：“世间快意宁有此，亭长归来作天子？”以界尺击案，渊渊作金石声。诗剧可传，惜中间杂失韵语，因割爱删去。
【白翎雀歌】
乌桓城下白翎雀，雄鸣雌随求饮啄。有时决起天上飞，告诉生来毛羽弱。西河伶人火倪赤，能以丝声代禽臆。
象牙指拨十三弦，宛转繁音哀且急。女真处子舞进觞，团衫鞶带分两傍。玉纤罗袖《柘枝》体，要与雀声相颉颃。朝弹暮弹《白翎雀》，贵人听之以为乐。
变化春光指顾间，万蕊千花动弦索。只今萧条河水边，宫庭毁尽沙依然。伤哉不闻《白翎雀》，但见落日生寒烟。
【感事】
雨过湖楼作晚寒，此心时暂酒边宽。杞人唯恐青天坠，精卫难期碧海干。鸿雁信从天上过，山河影在月中看。洛阳桥上闻鹃处，谁识当时独倚阑。
【如此江山清集同王仲玉、陆进之、吕世臣作】
如此江山，亭名。清集，犹云雅集。吴越江山会此亭，暮春风景昼冥冥。长空孤鸟望中没，落日数峰烟外青。
不用登临生感慨，且凭谈笑慰飘零。
古今何限英雄恨，付与江湖醉客听。（悲壮苍凉，不胜举目山河之异，新亭雪涕，前后同情。）
宋讷
讷字仲敏，滑县人。元季官盐山知县。明初征为国子助教，官至文渊阁大学士，迁祭酒，卒于官。
【壬子秋过故宫】
离宫别馆树森森，秋色荒寒上苑深。
北塞君臣方驻足，中华将帅已离心。
兴隆（笙名，元世祖所制）有管鸾笙歇，劈正（斧名，以玉为之，自殷时流传至元代者。朝会时，一人执之立于陛下，取正人不正之意。）无官玉斧沉。
落日凭高望燕蓟，黄金台上棘如林。万国朝宗拜紫宸，于今谁望属车尘？名闻少室征奇士，驿断高丽进美人。朝会宝灯沉转漏，授时玉历罢班春。
街头野服儒冠老，曾是花砖视草臣。万年海岳作金汤，一望凄然恨自长。禾黍秋风周洛邑，山河残照汉咸阳。上林春去宫花落，金水霜来御柳黄。
虎卫龙墀人不见，戍兵骑马出萧墙。清宁宫殿闭残花，尘世回头换物华。宝鼎百年归汉室，锦帆终古似隋家。后宫銮镜投江渚，北狩龙旗没塞沙。
想见扶苏城上月，照人清泪落悲笳。
张以宁
以宁字志道，古田人。元末官翰林学士承旨。明初例徙南京，召为侍读学士，使安南，道卒。
【峨眉亭】
碧酒双玉瓶，独酌峨眉亭。
不见李太白，唯见三山青。秋色淮上来，苍然满云汀。
安得十五弦，弹与蛟龙听？（“秋色淮上来”二十字，何减太白！）
【送重峰阮子敬南还】
君家重峰下，我家大溪头。君家门前水，我家门前流。
我行久别家，思忆故乡水。况乃故乡人，相见六千里。十年在扬州，五年在京城。不见故乡人，见君难为情。
见君情尚尔，别君奈何许。送君遽不堪，忆君良独苦。君归过江上，为问水中鱼：
别时鱼尾赤，别后今何如？（情致缠绵，神似《饮马长城窟》诗。）
【送同年江学庭弟学文归建昌】
白发江夫子，青云信独稀。故人长北望，令弟又南归。庭树乌先喜，江帆雁共飞。东湖春柳色，到日上君衣。
【过辛稼轩神道】
长啸秋云白石阴，太行天党气萧森。
英雄已尽中原泪，臣主元无北伐心。岁晚《阴符》仙蠹化，夜寒雄剑老龙吟。青山万折东流去，春暮鹃啼宰树林。
【严陵钓台】
故人已乘赤龙去，君独羊裘钓月明。鲁国高名悬宇宙，汉家小吏待公卿。天回御榻星辰动，人去空台山水清。
我欲长竿数千尺，坐来东海看潮生。（明人咏严陵者，以此章为最，如“羞见先生面，黄昏过钓台。”“不有云台诸将力，钓台亦在战争中。”皆风雅之魔道也。方正学古体一章，议论极正，但语近于腐，且废郭后事在征严光以后，于事不合，故舍旃。）
【有感】
马首桓州又懿州，朔风秋冷黑貂裘。可怜吹得头如雪，更上安南万里舟。
魏观
观字杞山，蒲圻人。洪武初就征，历仕至国子祭酒。两知苏州府事。改修府治，为指挥某告讦，寻受御史张度所劾，坐法死。
【都昌怀旧隐】
江雾仍为雨，山花故作容。秋风余鼠雀，寒水落鱼龙。慷慨心虽壮，羁栖力已慵。白云莼浦上，怅望最高峰。
詹同
同字同文，婺源人。元末为郴州路学正。遇乱，家黄州，仕陈友谅，为翰林学士承旨。归附后，授国子博士，累官吏部尚书，改翰林学士承旨。卒谥文宪。
【出猎图】
朔风凛凛吹龙沙，年年马上长为家。阴山大漠百草死，猎遍青海濒天涯。旌旗裂尽霜华湿，万骑貔貅似云集。
苍鹰起若飞电，四尺神獒作人立。什围五攻兵法存，发踪指示知何人？岂无诡遇获禽者，谁能为尔枭鸾分！直将勇气饱所欲，寝虎之皮食虎肉。
生擒山下九青兕，射杀岩前双白鹿。日暮归来雪洗箭，血洒腥风满河曲。穹庐散野如繁星，凉月萧萧照平陆。酪浆跪进玛瑙碗，黄面奚奴眼睛绿。
明朝满马驮斓斑，蕃王喜生红玉颜。焉知祝网三驱意，但醉氍毹紫塞间。君不见暴殄天物焚咸丘，画师之笔学《春秋》。还君此图三太息，使我忽忆比蒲蒐。
高启
启字季迪，长洲人。洪武初召修《元史》，授翰林院国史编修，擢户部侍郎，放还。为魏观作《上梁文》，连坐死。
侍郎诗，上自汉魏盛唐，下至宋元诸家，靡不出入其间，一时推大作手。特才调有余，蹊径未化，故一变元风，未能直追大雅。集中所存，皆最上者。
【塞下曲】
日落五原塞，萧条亭堠空。汉家讨狂虏，籍役满山东。去年出飞狐，今年出云中。
得地不足耕，杀人以为功。登高望衰草，感叹意何穷。（为千古开边者垂戒。）
【悲歌】
征途险巇，人乏马饥。富老不如贫少，美游不如恶归。浮云随风，零乱四野。仰天悲歌，泣数行下。
【顾荣庙】
（晋侍中顾颜先，有墓并祠在长洲之东，久而废为淫祀。县令周君复之，为赋是诗。）
军司吴国秀，神机夙超朗。弱冠游洛师，已蒙南金赏。崎岖诸王幕，沉湎务遵养。中罹广陵艰，计服匪诚枉。风云一挥扇，义旅臻同响。事成耻言勋，飘然理归鞅。晋社始东迁，群贤悉收奖。道谒真感会，矫翼丹霄上。德闻一代称，迹泯千龄往。时屯乏良佐，英谟益堪想。坟祠托荒郊，萧条并榛莽。荛童侵雨隧，淫巫闯尘幌。大夫过停辕，式瞻为含怆。衣冠复故貌，筵几陈新享。寡劣忝乡人，因歌表遐仰。（李舒章云：似谢康乐。）
【支遁庵】
闲登待月岭，远叩栖云关。石室闭千载，高僧犹未还。残灯黄叶下，古座青苔间。不见跏趺影，鹤鸣空此山。
【忆昨行寄吴中故人】
忆昨结交游侠客，意气相倾无促戚。
十年离乱如不知，日费黄金出游剧。狐裘蒙茸欺北风，霹雳应手鸣雕弓。桓王墓下衰草白，仿佛地是辽城东。马行雪中四蹄热，流影欲追飞隼灭。
归来笑学曹景宗，生击黄獐饮其血。皋桥泰娘双翠蛾，唤来尊前为我歌。白日欲没奈愁何！回潭水绿春始波，此中夜游乐更多。月出东山白云里，
照见船中笛声起。惊鸥飞过片片轻，有似梅花落江水。夫差城南天下稀，狂游累日忘却归。座中争起劝我酒，但道饮此毋相违。自从飘零各江海，
故旧如今几人在？荒烟落日野鸟啼，寂寞青山颜亦改。须知少年乐事偏，当饮岂得言无钱？我今齿发虽未老，豪健已觉难如前。去日已去不可止，
来日方来犹可喜。古来达士有名言，
只说人生行乐耳！（跌踢淋漓，神来之候。结处颇近率易，故陈卧子选节去后六句。然终似神气未舒，故仍从原本。）
【明皇秉烛夜游图】
华萼楼头日初堕，紫衣催上宫门锁。大家今夕宴西园，高爇银盘百枝火。海棠欲睡不得成，红妆照见殊分明。满庭紫焰作春雾，不知有月空中行。
新谱《霓裳》试初按，内使频呼烧烛换。知更宫女报铜签，歌舞休催夜方半。共言醉饮终此宵，明日且免群臣朝。只愁风露渐欲冷，妃子衣薄愁成娇。
琵琶羯鼓相追逐，白日君心欢不足。此时何暇化光明，去照逃亡小家屋。姑苏台上长夜歌，江都宫里飞萤多。一般行乐未知极，烽火忽至将如何？
可怜蜀道归来客，南内凄凉头尽白。
孤灯不照返魂人，梧桐夜雨秋萧瑟。（“光明烛”二语，活用聂夷中《田家诗》意，与题中“秉烛”相应，巧而不纤。）
【赠金华隐者】
我闻名山洞府三十六，一一灵踪纪真箓。金华秀出向东南，远胜阳明与句曲。楼台缥缈开烟霞，天地赐与神仙家。灵源有路不可入，但见几片流出云中花。
子房之师赤松子，三千年前亦居此。飞行恍惚谁解寻，漫说至今犹不死。松花酒熟何处游，瑶草自绿春岩幽。群羊卧地散如石，老鹿耕田驯似牛。
闻有隐君子，乃是学仙者。自从入山中，不曾到山下。世人莫知其姓名，以山呼之不敢轻。樵夫忽见苦未识，只疑便是黄初平。
嗟我何为在尘网，远望高峰若天壤。
茯苓夜煮傥许餐，铁杖来敲石门响。（松花、瑶草一联，太白佳境。）
【听教坊旧妓郭芳卿弟子陈氏歌（时至正己亥岁作）】
文皇（元文宗）在御升平日，上苑宸游驾频出。
仗中乐部五千人，能唱新声谁第一？燕国佳人号顺时（郭芳卿字），姿容歌舞总能奇。中官奉旨时宣唤，立马门前催画眉。建章宫里长生殿，芍药初开敕张宴。
龙笙罢奏凤弦停，共听娇喉似莺啭。遏云妙响发朱唇，不数开元许永新。绣陛花惊飘艳雪，文梁风动委芳尘。翰林才子山东李（泂），每进新词蒙上喜。
当筵按罢谢天恩，捧赐缠头蜀都绮。晚出银台酒未销，侯家主第强相邀。宝钗珠袖尊前赏，占断春风夜复朝。回头乐事浮云改，瘗玉埋香今几载？
世间遗谱竟谁传，弟子犹怜一人在。曾记《霓裳》学得成，朝元阁里艺初呈。九天声落千人听，丹凤楼前月正明。狭邪贵客丛车马，不信芳名在师下。
风尘一旦禁城荒，谁是花前听歌者！从此飘零出教坊，远辞京国客殊方。闭门春尽无人问，缟袂青裙不理妆。相逢为把双蛾蹙，《水调》《梁州》歌续续。
江南年少未曾闻，原是当时供奉曲。朝使今年海上归，繁华休说乱来非。梨园散尽宫槐落，天子愁多内宴稀。始知欢乐生忧患，韩休老去无人谏。
伤心不见昔人歌，汾水秋风有飞雁。此日西园把一卮，感时怀旧尽成悲。
含情欲为秋娘赋，愧我才非杜牧之。（与少陵《观公孙大娘弟子舞剑器歌》同一用意，盖惓惓故国之思，意不在教坊弟子也。而诗格则在元和、长庆之间。）
【登金陵雨花台望大江】
大江来从万山中，山势尽与江流东。钟山如龙独西上，欲破巨浪乘长风。江山相雄不相让，形胜争夸天下壮。
秦皇空此瘗黄金，佳气葱葱至今王。我怀郁塞何由开，酒酣走上城南台。坐觉苍茫万古意，远自荒烟落日之中来。石头城下涛声怒，武骑千群谁敢渡！
黄旗入洛竟何祥？铁锁横江未为固。前三国，后六朝，草生宫阙何萧萧？英雄来时务割据，几度战血流寒潮。我今幸逢圣人起南国，祸乱初平事休息。
从今四海永为家，不用长江限南北。
【张中丞庙】
延秋门上乌啼霜，羯儿晓登天子床。江头老臣泪暗滴，万乘西去关山长。
公卿相率作降虏，草间拜泣如群羊。当时不识颜平原，岂复知有张睢阳？孤城落日百战后，瘦马食尾人裹疮。男儿竟为忠义死，碧血满地嗟谁藏。
贺兰不斩上方剑，英雄有恨何时忘。千年海上见祠庙，古苔丛木秋风荒。摩挲画壁尘网里，勇气晔晔虬髯张。巫歌《大招》客酹酒，忠魂或能来故乡。
【唐昭宗赐钱武肃王铁券歌】
妖儿初下含元殿，天子仍居少阳院。诸藩从此拥连城，朝贡皆停事攻战。岐王一去梁王来，长安宫阙生蒿莱。
天目山前异人出，金戈双举风烟开。罗平恶鸟啼初起，犀弩三千射潮水。归来父老拜旌旗，酾酒搥牛宴乡里。击裘骏马骄春风，锦袍玉带真英雄。
诏书特赐誓终始，黄金缕字旌殊功。虎符龙节彤弓矢，后嗣犹令赦三死。尽言恩宠冠当时，天府丹书未逾此。摩娑旧物四百年，古色满面凝苍烟。
天祐宰相署名在，寻文再读心茫然。古来保族须忠节，受此几人还覆灭。王家勋业至今传，不在区区一方铁。人生富贵知几时，泰山作砺徒相期。
行人曾过表忠观，风雨断藓薶残碑。
【送谢恭】
凉风起江海，万树尽秋声。摇落岂堪别，踌躇空复情。
帆过京口渡，砧响石头城。为客归宜早，高堂白发生。
【与刘将军杜文学晚登西城】
木落悲南国，城高见北辰。
飘零犹有客，经济岂无人？鸟过风生翼，龙归雨在鳞。相期俱努力，天地正烽尘。（悲壮。）
【晚次西陵馆】
匹马倦嘶风，萧萧逐转蓬。地经兵乱后，岁尽客愁中。晚渡回潮急，寒山旧驿空。可怜今夜月，相照宿江东。
【送沈左司从汪参政分省陕西汪由御史中丞出】
重臣分陕去台端，宾从威仪尽汉官。四塞河山归版籍，百年父老见衣冠。函关月落听鸡度，华岳云开立马看。
知尔西行定回首，如今江左是长安。（音节气味，格律词华，无不入妙。《青邱集》中为金和玉节。）
【送叶判官赴高唐时使安南还】
桐柱崖前使节过，贡随归骑入京多。
一官暂遣陪成晋，片语曾烦下赵佗。晓拜赐衣辞绛阙，秋催征棹渡黄河。
政余好赋登临咏，闻说州人最善歌。（南阳太守成晋任功曹岑至，时谣曰：“南阳太守岑公孝，弘农成晋但坐啸。”三语切判官，四语切使安南还也。如此运古，乃见典切。一结切高唐。）
【送李使君镇海昌（州有双庙）】
海风千里卷双旌，按辔初闻属部清。人杂岛夷争午市，潮随山雨入秋城。鸣狐不近睢阳庙，突骑犹屯广利营。
肯扫帐中容我醉，夜深燃烛卧谈兵。
【清明呈馆中诸公】
新烟著柳禁垣斜，杏酪分香俗共夸。白下有山皆绕郭，清明无客不思家。
卞侯墓上迷芳草，卢女门前映落花。喜得故人同待诏，拟沽春酒醉京华。
【吊岳王墓】
大树无枝向北风，十年遗恨泣英雄。
班师诏已来三殿，射虏书犹说两宫。每忆上方谁请剑，空嗟高庙自藏弓。栖霞岭上今回首，不见诸陵白露中。
（凤洲作英气勃发，读此和平温厚之篇，又爽然失矣。通体责备高宗，居然史笔。诸本作“千年遗恨”。应以“十年”为典。）
【凉州曲】
关外垂杨早换秋，行人落日旆悠悠。陇山高处愁西望，只有黄河入汉流。（高浑。）
【秋柳】
欲挽长条已不堪，都门无复旧毵毵。
此时愁杀桓司马，暮雨秋风满汉南。
杨基
基字孟载，其先蜀人，居于吴。用荐入官，仕至山西按察使。被谗，夺职供役，卒于工所。
孟载《春草》诗云：“六朝旧恨斜阳里，南浦新愁细雨中。”诚为佳句，然大概近纤。他如“春风颠似唐张旭，天气和如鲁展禽”、“白鹭下田千点雪，黄莺上树一枝花”，殊乖大雅矣。集中收七言律二章，风格颇上。
【感怀】
鞲鹰敛六翮，栖息如鹪鹩。秋风飒然至，耸目思凌霄。英雄在承平，白首为渔樵。
匪无搏击能，不与狐兔遭。长星亘东南，壮士拭宝刀。落落丈夫志，悠悠儿女曹。邓禹南阳来，仗策归光武。
孔明卧隆中，不即事先主。英雄各有见，何必问出处？孙曹与更始，未可同日语。向非昭烈贤，三顾犹未许。
君子当识时，守身如处女。
【闻邻船吹笛】
江空月寒露华白，何人船头夜吹笛？参差楚调转吴音，定是江南远行客。
江南万里不归家，笛里分明说鬓华。已分折残堤上柳，莫叫吹落陇头花。
【登岳阳楼望君山】
洞庭无烟晚风定，春水平铺如练净。
君山一点望中青，湘女梳头对明镜。镜里芙蓉夜不收，水光山色两悠悠。直教流下春江去，消得巴陵万古愁。
【长江万里图】
我家岷山更西住，正见岷江发源处。三巴春霁雪初消，百折千回向东去。江水东流万里长，人今漂泊尚他乡。
烟波草色时牵恨，风雨猿声欲断肠。（七言短古，原本李颀、常建诸公。）
【岳阳楼】
春色醉巴陵，阑干落洞庭。
水吞三楚白，山接九疑青。空阔鱼龙气，婵娟帝子灵。
何人夜吹笛，风急雨冥冥。（应推五言射雕手，起结犹入神境。）
【送魏万之安西】
梁苑微霜木叶红，行人此日发关东。酒边怨别看长剑，马上惊心见断蓬。云散岳莲开泰华，月寒郊树隐新丰。穷秋亦有临边使，待尔题诗寄塞鸿。
【感秋】
袅袅西风吹逝波，冥冥灏气逼星河。宣王石鼓青苔涩，武帝金盘白露多。八阵云开屯虎豹，三江潮落见鼋鼍。
沅湘一带皆秋草，欲采芙蓉奈晚何！

[book_title]卷二
张羽
羽字来仪，浔阳人，因兵阻居吴兴。明初征起，擢太常司丞兼翰林院，同掌文渊阁事。以事窜岭外，未半道召还，知不免，投龙江死。
【金川门】
两山夹沧江，拍浮若无根。利石侔剑戟，风涛相吐吞。维天设巨险，为今国东门。试将一卒守，坚若万马屯。吾来犯清晓，天空霜露繁。列宿森在列，北斗峭可援。江光合海气，溟涬神攸存。俯视不敢唾，中有蛟龙蟠。浮屠者谁子？高居凌风幡。下见渡口人，扰扰蜂蚁喧。愧彼超世士，去去将何言！（李辰山云：“诗作于洪武甲寅，未三十载而燕师从此入矣。读之可胜浩叹。”）
【秋日苕溪道中】
深秋群物肃，灏气明朝阳。方舟荡清溪，良游阅景光。疏林缀余绿，菰蒲摇晚芳。鸣鸿去杳杳，遥岭翳苍苍。闲行无物役，洄沿自徜徉。寂寞欣有得，留连岂为荒？一理《沧浪》调，知音非所望。
【清口】
豁达两河口，前与黄河通。高岸忽斗折，清淮汇其中。甘罗城在南，韩信城在东。一为秦人英，一为汉家雄。人生有不死？所贵在立功。方其未遇时，鹿鹿常人同。时命苟未会，丈夫有固穷。舍舟登高防，岁暮百草空。陂陀陇亩间，一二羸老翁。遗迹不可问，但见荒榛丛。行行重回首，目断双飞鸿。
【赠僧还日本】
杖锡总随缘，乡山在日边。遍参东土法，顿悟上乘禅。咒水龙归钵，翻经浪避船。本来无去住，相别莫潸然。
【题陶处士像】
五儿长大翟卿贤，彭泽归来只醉眠。篱下黄花门外柳，风光不似义熙前。
徐贲
贲字幼文，其先蜀人，徙居吴。洪武初以荐授官，历仕至河南布政使。寻下狱死。
【过荷叶浦】
粼粼水溶春，淡淡烟销午。
不见唱歌人，空来荷叶浦。无处寄相思，停舟采芳杜。
【柳短短送陈舜道】
柳短短，春江满。兰渚雪融香，东风酿春暖。山长水更遥，浩荡木兰桡。兰桡向何处？送君南昌去，离愁落日烟中树。
【送曾伯滋赴西河将幕】
上将初分阃，儒官解习兵。风旗春猎野，雪帐夜归营。洮水从岷下，祁山入垄平。知公能载笔，草檄报边声。
林弼
弼字元凯，龙溪人。仕元为漳州府知事。明初与修礼、乐书，除礼部主事。历登州知府。
【秦皇庙】
蚕食雄风逐逝波，荒祠寂寂寄岩阿。
三神山下仙舟远，万里城边战骨多。东鲁尚存周礼乐，西秦空壮汉山河。
早知二世无多祚，崖石书功不用磨。（结意与李义山“地下若逢陈后主，岂宜重问《后庭花》”同是一种讽刺。）
王蒙
蒙字叔明，吴兴人。元末官理问。洪武初为泰安知州，坐胡党狱死。
【暮宿田家作】
木落天正寒，山空日将暮。荒林倦鸟归，乱水行人渡。
穷年滞草莽，裋褐被霜露。晚宿依田家，主人情亦故。汲水泉满涧，烧竹烟在户。钟残溪上村，月照阶前树。
浊酒初泼醅，嘉蔬亦时具。且慰饥渴怀，况谙村野趣。老翁八十余，有子没征戍。秔稻岁莫收，官司日加赋。
我愿息兵戈，海宇重农务。愧乏经济才，徒然守章句。
张简
简字仲简，吴人。初为道士，元季兵乱，以母老归养。洪武初召修《元史》。
饶介之分守吴中，自号醉樵。延诸文士作歌，仲简诗擅场，居首坐。高季迪次之，杨孟载又次之。
【醉樵歌】
东吴市中逢醉樵，铁冠欹侧发飘萧。
两肩矻矻何所负？青松一枝悬酒瓢。自言华盖峰头住，足迹踏遍人间路。学剑学书总不成，惟有饮酒得真趣。管乐本是王霸才，松乔自有烟霞具。
手持昆岗白玉斧，曾向月里斫桂树。月里仙人不我嗔，特令下饮洞庭春。兴来一吸海水尽，却把珊瑚樵作薪。醒时邂逅逢王质，石上看棋黄鹄立。
斧柯烂尽不成仙，不如一醉三千日。于今老去名空在，处处题诗偿酒债。淋漓醉墨落人间，夜夜风雷起光怪。
王彝
彝字常宗，嘉定人。以布衣召修《元史》入翰林。后坐太守魏观事，坐法死。
【秋林高士图】
岚峰半残阳，彩翠明林杪。僧坞远钟微，归人下山少。风杉落叶响，惊起栖烟鸟。携手愿言还，前村月初皎。
刘炳炳字彦昺，以字行，鄱阳人。明初献书，任中书典签。
【春夕值左掖怀周侍御】
晚雨池上晴，逶迤淡将夕。金茎华月生，绮树流云湿。窗虚漏声永，幔卷炉烟袭。
忆我同袍人，何繇共瑶席！（杨廉夫云：“仿韦。”）
【寄许永明公冕昆季得夫先生】
与君往岁从戎日，正值中原战血腥。诸葛有心扶汉室，包胥无泪哭秦庭。
九鳌夜徙龙沙黑，八骏秋迷鸟道青。一别关河俱白首，断肠烟树满长汀。
【同周伯宁连榻剧谈悲歌有感】
醉来拔剑斫珊瑚，回首侯门是畏途。
夜半闻鸡眠不著，草堂秋雨读《阴符》。
郭翼翼字羲仲，自号东郭生，昆山人。明初征授学官。
【城南草堂与顾仲瑛夜话】
花发草堂风雨春，青灯剪韭话情亲。乱离隔世今何夕，生死论交竟几人？城郭是非华表鹤，蓬莱清浅海中尘。三千宾客冯在，莫怪悲歌抚剑频。
袁凯凯字景文，华亭人。洪武中征拜御史，以病免归。
李献吉谓：“海叟师法子美。”何仲默谓：“歌行得杜之体。”鄙意伤于平直，未极变化。若七言断句，在李庶子、刘宾客间，青邱、孟载俱未及也。
【杨白花】
杨白花，飞入深宫里。宛转房栊间，谁能复禁尔？胡为高飞渡江水？江水在天涯，杨花去不归。安得杨花作杨树，种向深宫飞不去！
【客中除夕】
今夕为何夕？他乡说故乡。看人儿女大，为客岁年长。戎马无休歇，关山正渺茫。一杯柏叶酒，未敌泪千行。
【京师得家书】
江水三千里，家书十五行。行行无别语，只道早还乡。（天籁。）
【客中夜坐】
落叶萧萧江水长，故园归路更茫茫。一声新燕三更雨，何处行人不断肠！
【淮东逢张十二信】
少年追逐共西东，吴迈文章马亮弓。
一自干戈零落后，白头淮海独相逢。（不减“白首何戡”之作。）
【扬州逢李十二衍】
与子相逢俱少年，东吴城郭酒如川。如今白发知多少？风雨扬州共被眠。
【题李陵泣别图】
上林木落雁南飞，万里萧条使节归。
犹有交情两行泪，西风吹上汉臣衣。（王元美云：“颇见风雅”。词婉意严，李陵之罪自见。“汉臣”二字，《春秋》之笔。）
【淮西夜坐】
萧萧风雨满关河，酒尽西楼听雁过。
莫怪行人头尽白，异乡秋色不胜多！（吴明卿云：“悲惋欲涕”。）
周致尧致尧字焕文，崇德人。平江书院山长。
【西津夜泊】
孤帆夜落石桥西，桥外青山入会稽。卧听海潮吹地转，起看江月向人低。一春衰谢怜皮骨，万国艰虞厌鼓鼙。何处商船歌《水调》？令人归思益凄迷。
刘崧崧字子高，泰和人。明初以人材举，历仕至国子司业。子高诗辞采鲜媚，骨格未高，应是学温飞卿一派。
【姑苏曲】
姑苏城头乌夜啼，姑苏台上风凄凄。芙蓉露冷秋香死，美人夜泣双蛾低。铜龙咽寒更漏促，手拨繁弦转红玉。鸳鸯飞去屟廊空，犹唱吴宫旧时曲。
【题余仲扬画山水图为余自安赋】
金华山人余仲扬，笔墨萧疏开老苍。昨看新图湖上宅，烟雾白日升高堂。层峰上蟠石皓皓，绝岛下瞰江茫茫。长松并立各千丈，间以灌木相低昂。松下上人坐碧草，秋影忽落衣巾凉。囊琴未发弦未奏，已觉流水声洋洋。赤城霞气通雁荡，巫峡雨色来潇湘。谁能千里坐致此？欲往久叹河无梁。风尘涨天满吴楚，六年怅望神惨伤。玄猿苦啼岩北树，白雁不到江南乡。赭山焚林绝人迹，如此山水非寻常。此图本为自安写，亦感同姓悲殊方。幽轩素壁泉声动，对此令我心为狂。何由扪萝逐麋鹿，振衣直上云中冈。登临一写漂泊恨，长啸清风生八荒。
【玉华山】
翠巘千峰合，丹崖一径通。楼台上云气，草木动天风。野旷行人外，江平落雁中。
伤心俯城郭，烟雨正冥蒙。
周浈浈字伯宁，江宁人。明初任饶州长史，历仕至刑部尚书。
【舟中望九华山】
贞履无素期，劳生意恒窘。谁云戒戎路，曾是返初隐。水宿淹长晷，山行阻修畛。缥缈对雄标，巑岏发奇蕴。
岩回气如焚，峰去势犹引。刻削冠青莲，雕镂矗丹笋。甚霞上斑剥，石乳下碖碅。山鬼从文狸，渊灵玄蜃。
眷言志藜藿，未遂采芝菌。即事情已悲，怀贤迹俱泯。潜吴愧梅福，去汶羞闵损。人德险未夷，天道明可准。
皋兰岂徒歇？岩桂芳未陨。岁暮山中人，寤歌候归轸。（善学谢公，“岩回”十字犹佳。）
王旬字子宣，里居未详。
【宫词】
南风吹断《采菱歌》，夜雨新添太液波。水殿云房三十六，不知何处月明多。（高廷礼云：“婉丽似王龙标。”）
周立立字公礼，长洲人。
【行经华阴】
西游莫叹劳行役，风物繁华记往年。十里关河临渭水，万家烟树入秦川。露盘台迥金为掌，华岳峰高石作莲。闻道盛时多宴乐，更传车马幸温泉。
林鸿
鸿字子羽，福清人。明初以荐授将乐训导，后拜礼部员外郎。
闽中诗派以子羽为首，宗法唐人，绳趋尺步，众论以唐临晋帖少之。然终是正派。
【感秋】
抚剑中夜起，气候何凄清！天高白露下，北斗当前楹。嗷嗷双飞鸿，随阳亦宵征。微禽尔何知？寒暑婴其情。始知玩物化，中复念吾生。三十志有立，一经尚无成。缅怀古哲人，信与大运并。道在无始终，时来暂衰荣。感叹不能寐，延首东方明。
【饮酒】
儒生好奇古，出口谈唐虞。倘生羲皇前，所谈竟何如？古人既已死，古道存遗书。
一语不能践，万卷徒空虚。我愿但饮酒，不复知其余。君看醉乡人，乃在天地初。
【金鸡岩僧室】
远公青莲宇，百尺构云阙。一径入松萝，山泉濯苔发。石房弹玉琴，清响在林樾。夜来沧海寒，梦绕波上月。
微吟《白云篇》，高兴了未辍。
无能悟声闻，安得离言说！（“夜来沧海寒”十字，得常建神理。）
【无诸钓龙台怀古】
无诸昔建国，赤土疏王封。筑台青冥上，垂钓沧江龙。
乘龙去不返，千载如飞蓬。只今荒台上，寂历多遗踪。我有太古怀，来吟江上峰。天青海气灭，地古寒烟浓。
潭水绿万丈，秋岑碧千重。登临未能已，落日催霜钟。
【同郑二宣江上泛舟】
载酒入江色，酒多江复长。
酣来散予缨，濯向春流香。东壁过疏雨，西崦残夕阳。猿禽相叫啸，云水共清苍。夕景更泛览，客程殊未央。
鱼风苇上起，蚌月波中光。尝以事泮涣，永期名迹忘。乘槎予岂必？聊复咏《沧浪》。
【巫峡啼猿歌送邱少府归四明】
巫山巫峡连三巴，猿啼三声客思家。停舟听之声未了，却过青枝犹袅袅。野人乍来锦官城，清秋满峡啼猿声。黄牛滩上怨枫落，白帝祠前哀月明。
商声清洌羽声乱，倏忽东崖复西涧。久客闻之泪欲干，壮夫听此魂亦断。故人归卧越山云，忆得啼猿歌送君。扁舟独宿剡溪夜，叫月三声谁共闻？
【出塞曲】
十五蓟门行，能探黠虏情。潜兵秋度碛，牧马夜归营。苦雾沈旗影，飞霜湿鼓声。
昨来承密诏，东筑受降城。
【送高郎中使北】
汉使临边日，天骄已请和。看花辞紫陌，犯雪渡交河。水草留行帐，云沙想玉珂。从来清漠北，娄敬策居多。（讽刺得唐人体。）
【寄逸人高漫士】
独倚城南百尺阑，粤乡秋思浩漫漫。平台树色催残照，近郭砧声报早寒。云物正当摇落后，关河终念别离难。龙门别墅今宵月，谁与相同把酒看？
贝琼琼字廷琚，崇德人。洪武初征修《元史》，除国子助教。
【穆陵行】
（至元中，西僧杨琏真伽，利宋诸陵宝玉，因倡妖言惑主，尽发攒宫之在会稽者，断理宗顶骨为饮器，琏败，归内府，九十年矣。洪武二年正月，诏宣国公求之，得于僧汝讷所，乃命葬金陵聚宝山，石以表之。余感而赋诗。）
六陵草没迷东西，冬青花落陵上泥。黑龙断首作饮器，风雨空山魂夜啼。当时直恐金棺腐，凿石通泉下深锢。一声白雁度江来，宝气竟逐妖僧去。
金屋犹思宫女侍，玉衣无复祠官护。可怜持比月氏王，宁饲乌鸢及狐兔！真人见起江东，铁马九月逾崆峒。百年枯骨却南返，雨花台下开幽宫。
流萤夜飞石虎殿，江头白塔今可见。
人间万事安可知？杜宇声中泪如霰。（“白雁”字音似“伯颜”，见当时童谣。）
【经故内】
山中玉殿尽苍苔，天子蒙尘岂复回？
地脉不从沧海断，潮声犹上浙东来。百年禁树知谁惜？三月宫花尚自开。此日登临解题赋，白头庾信不胜哀。
【送杨九思赴广西都尉经历】
邛笮康居路尽通，西南开镇两江雄。汉家大将推杨仆，蛮府参军见郝隆。象迹满山云气白，鸡声千户日车红。
明珠薏苡无人辨，行李归来莫厌穷。（即“此乡多宝玉，慎勿厌清贫”。工于脱化。）
【送王克让员外赴陕西】
貂裘万里独冲寒，旧是含香汉署官。
白雪作花人面落，青山如凤马头看。关中相国资王猛，海内苍生望谢安。应念东南有遗佚，采芝深谷尚盘桓。
【殳山隐居夏日】
病客从教懒出村，两山一月雨昏昏。野花作雪都辞树，溪水如云欲到门。无复元戎喧鼓吹，试从田父牧鸡豚。来青处士时相过，犹是平原旧子孙。
凌雲翰（雲翰字彦翀，钱塘人。洪武初以荐授四川成都教授。）
【关山雪霁图】
前峰后峰雪模糊，东村西村春有无。快雪时晴入佳想，况复见此关山图。关山迢递相联属，玉洁珠光眩人目。扶桑飞上金毕逋，暗水流澌渡空谷。野桥行过路三叉，青旗插檐沽酒家。驱驴倦客得少憩，怅望远道还咨嗟。诗翁好事常起早，天寒只恐梅花老。柴门时有故人来，阶下白云须用扫。此图一日落法寰，笔法依稀荆与关。人生远游固云乐，何似在家长看山。我本识字耕夫耳，占祥便作丰年喜。田园归隐会有时，麦饭饱餐茅屋底。
邱民民字克庄，扬州人。洪武初为松江学官，仕至礼部侍郎。
【送友人至杭】
又随南雁度钱塘，不道他乡是故乡。江上秋风莼菜美，山中春雨石田荒。杜陵老去宁忘蜀，江总归来不是梁。欲采芙蓉赠君去，锦衣零落倍凄凉。
练高
高字伯上，新淦人。洪武中知起居注，以直言忤旨，外谪广德州同知。
【送赵将军】
崆峒一剑倚秋阴，谁识将军百战心？老去功名余白发，闲来歌舞散黄金。
呼鹰大泽风竿劲，射虎南山雪羽深。敲缺唾壶银烛短，时人不解《陇头吟》。
管讷讷字时敏，华亭人。洪武中征拜楚府纪善，升左长史。
【和陆伴读闿过梅根】
江行惬素怀，遐览匪游冶。开蓬望九华，隐隐白云下。素波明远川，青天入平野。烟树淡欲无，风泉断还泻。因知渼陂舟，差胜习池马。斯游乐未央，我辈胡为者？
张宣
宣字藻仲，江阴人。洪武初召修《元史》，擢翰林编修，既而谪濠，道卒。
【感邻妇】
日月光八表，焉能照覆盆？可怜东家妇，哀声时一吞。将军岂不仁？养士亦有恩。失计缘数奇，车徒散云屯。宁知边头骨，尽是忠义魂？妾今止一身，又无子与孙。妇人不下堂，宁上他人门？死者已如此，何以慰生存？（贞节语好在斩绝，与“波澜誓不起，妾收井中水”一例。）
鲁渊
渊字道原，淳安人。元进士。明初征修礼、乐书，授江西接察司佥事，以病辞。
【重九】
白雁南飞天欲霜，萧萧风雨又重阳。已知建德非吾土，还忆并州是故乡。蓬鬓转添今日白，菊花犹似去年黄。登高莫上龙山路，极目中原草木荒。
李延兴
延兴字继本，东安人。元进士。洪武初属典邑校。
【丙申岁咏怀】
白首殊方客，奔驰戎马间。时危忧母老，岁晚寄书还。
冻雪连荒野，寒云出乱山。苍茫西日外，痛哭倚柴关。辛苦怜吾弟，荒山久避兵。素书连月断，白发满头生。
雪翳窗灯影，风沉戍鼓声。寸心忧百结，寂寞度残更。妻子何时见？凄凉病转侵。虚传千里信，已负百年心。
茅屋飞霜满，空阶落叶深。
白头吟正苦，回首泪沾襟。（得杜诗气体，但浑厚沉郁处未到。）
【读贾谊、王粲传】
白发悲王粲，青春羡贾生。万言词慷慨，一赋气峥嵘。
吊屈心犹壮，依刘恨未平。怀贤坐长夜，耿耿若为情。
孙蕡蕡字仲衍，南海人。洪武中授苏州府经历，坐党祸死。
【送翰林典籍张敏行之官西上】
敦煌城下沙如雪，敦煌城头无六月。关西劲卒筑防秋，捷书夜半飞龙楼。九重下诏征貔虎，推毂上将开都府。黄旗卷日大军行，旄头化石夜有声。敦煌迢迢五千里，十月即渡黄河水。上将翩翩才且雄，平戎不数贰师功。叱宅犹在轮台北，匹马已入渠黎国。左校偏裨晚射雕，倚鞍醉索单于朝。西山黑风吹堕瓦，霜角吹秋塞垣下。太平今见远宣威，君往从戎几日归？幕下文儒能耀武，词林从此有光辉。（善学嘉州。）
【次归州】
归州城门半天里，白云晚向城下起。市廛架屋依岩峦，妇女提罂汲江水。巴山雪消江水长，城中夜闻滩濑响。
客船树杪钩石棱，渔父云端晒罾网。家家芜田山下犁，倒枯大树烧作泥。居人养犬获山鹿，稚子缚柴圈野鸡。楚王台高对赤甲，四时猛气长飒飒。
柁工鸣板避漩涡，橹声摇上黄牛峡。
【下瞿塘】
我从前月来西州，锦官城下十日留。回船正值重九节，巫山巫峡风飕飕。
人言滟滪大于马，瞿塘此时不可下。公家王事有程期，敢惮微躯作人鲊？人鲊瓮头翻白波，怒流触石为漩涡。长年敲板助船客，破浪一掷如飞梭。
滩声橹声历乱聒，紧摇手滑橹易脱。沿洄划转如旋风，半侧船头水花没。船头半没船尾高，水花作雨飞鬓毛。争牵百丈上崖谷，两帝捷走如猿猱。
停船把酒酹苍昊，因笑吾生真草草。吟诗未解追谪仙，万里经行蜀中道。巴东东下想安流，便指归州向峡州。船到岳阳应渐稳，洞庭霜降水如油。
【湖州乐】
湖州溪水穿城郭，傍水人家起楼阁。春风垂柳绿轩窗，细雨飞花湿帘幕。四月五月南风来，当门处处芰荷开。
吴姬画舫小于斛，荡桨出城沿月回。菰蒲浪深迷白纟宁，有时隔花闻笑语。鲤鱼风起燕飞斜，菱歌声入鸳鸯渚。
黄哲
哲字庸之，番禺人。明初用荐拜翰林待制，出授东平府通判。坐法死。
【过梁昭明太子墓】
帝子降南浦，飘摇苍桂阴。神飙回震阙，玄迹坤岑。凤陵辉璞蕴，龙沼媚珠沉。文藻绚华黻，芳芬扬素襟。遗编轶正雅，旷代殊徽音。玉马风云变，金凫岁月深。霜兰秋被坂，烟萝夕翳林。采蘋思永荐，捐玦遂幽寻。灵修忽尔逝，岁晏劳予心。辽东鹤驭远，缑岭鸾笙吟。眇眇因怀昔，营营徒慨今。瑶华竟衰歇，惆怅雍门琴。（过昭明墓诗，应作选体。）
【秋夜杂兴呈涂典签颖】
璇杓运西宇，华月丽中楹。坐知流序易，遥夜秋风生。银汉呈霄景，金堂含夕清。柔条栖湛露，嘉蕙茁幽茎。抚迹遂成感，如何君远征。相思云阳浦，岧峣限玉京。寸心渺何极，摇荡如悬旌。
沈梦麟
梦麟字元昭，归安人。元末为武康尹。入明，以贤良征起，校文闽、浙者三，同考会试者再。
【和邵山人】
乱后还家如旅泊，愁中贳酒喜人过。
每吟栗里《停云》句，不作南山种豆歌。故宅东风归燕静，孤村夜雨落花多。白头却忆观光日，曾赋神明与馺娑。（晚唐风韵。）
滕毅
毅字仲弘，镇江人。以儒士征，授起居注，擢吏部尚书，出参政江西。
【感事】
虎战龙争二十秋，江波日夜自东流。道傍无语王孙泣，天际含颦帝子愁。
苜蓿风烟空壁垒，蒹葭霜露满汀洲。
多情惟有西山月，永夜依依照白头。（故国之思，如闻《黍离》、《麦秀》，比宋文恪《过故宫》作风神较胜。）
蓝仁
仁字静之，崇安人。明初内附，例徙临濠，寻放还。
【暮归山中】
暮归山已昏，濯足月在涧。衡门栖鹊定，暗树流萤乱。
妻孥候我至，明灯共蔬饭。伫立松桂凉，疏星隔河汉。
【宿橘山田家怀蒋先生】
苍峰落日微，白鹤秋风远。
客路入疏钟，田家背山坂。孤烟桑柘寒，归鸟茅茨晚。欲觅紫芝翁，山深白云满。
【西山暮归】
凉叶坠微风，秋山正萧爽。天寒独鸟归，日夕百虫响。偶从桂树招，遂有桃源想。石磴阒无人，山猿自来往。
蓝智智字明之，崇安人。明初应荐，授广西按察佥事。
【雨中同孟原佥宪登嘉鱼亭】
高阁流莺外，荒城驻马前。江寒三月雨，春老百蛮天。折柳悲横笛，飞花落钓船。
乾坤总羁旅，把酒意茫然。
【过云洞岭】
路出千林迥，山连五岭遥。石崖悬度栈，野树卧通桥。
涧饮犹防蛊，畬耕尽属猺。夕阳驱瘦马，鬓影漫萧萧。
甘瑾瑾字彦初，临川人。明初严州府同知。
【何梅阁山居】
迹不到城市，逢人无厚颜。一瓢风外树，双屐雨中山。流水春喧碓，归云暮掩关。
无心经世务，为益鬓毛斑。
【寄马彦会】
百战孤城血未干，故人书札报平安。秋风代马思燕草，夜月湘歌怨澧兰。
万里江湖仍旅食，百年天地自儒冠。山阴更有诛茅地，仗剑休辞行路难。
王偁
偁字孟扬，闽中人。洪武庚午举人，永乐初荐授国史院检讨，参英国公张辅军事。后坐解缙党，下狱死。
【宿巴陵闻笛】
玉笛凌秋韵远汀，空江皓月思冥冥。
怪来杨柳移关塞，可是梅花落洞庭？半夜旅魂随调切，谁家少妇倚楼听？晓来更觅龙吟处，一点君山水面青。
浦源
源字长源，无锡人。洪武中晋王府引礼舍人。
舍人名句如“细雨疏灯闻落叶，断云高树见明河”，“衣上暮寒吴苑雨，马头秋色晋陵山”，“雨中黄叶孤村路，湖上青山远寺钟”，“杏花寒食春江店，榕叶熏风瘴海船”，均是诗中有画。
【送人之荆门】
长江风飏布帆轻，西入荆门感客情。三国已亡遗旧垒，几家犹在住荒城。云边路绕巴山色，树里河流汉水声。
此去郢中应有赋，千秋白雪待君赓。
吴文泰文泰字文度，吴县人。洪武中涿州同知。
【送人之巴蜀】
烟波迢递古荆州，君去应为万里游。倚棹遥看湘浦月，听猿初泊渚宫秋。云开巫峡千峰出，路转巴江一字流。若见东风杨柳色，便乘春水泛归舟。（中叠用四地名，亦是一病，然唐人每有之。）
乌斯道斯道字继善，慈溪人。明初以荐起知石龙县。
【泽畔】
上征天无风，远游橐无金。
种兰兰不芳，行吟向江浔。渔父旷达者，庶几知我心。鹤鸣子不和，徒然有哀音。踟蹰当奈何？湘水清且深。（陈卧子云：“古拙。”）
许继继字士修，宁海人。洪武中台州训导。
【夜坐】
雨歇宵影澄，天清月华素。
空山秋欲来，凉意先在户。萧萧林樾风，泫泫幽篁露。草虫亦何知？含凄感迟暮。
深思无与言，美人隔云路。（“空山”十字，前人写秋俱未到此。）
胡奎奎字虚白，海宁人。宁府教授。
【秋夕】
月出万井秋，商声在高树。风条络纬鸣，露叶流萤度。天河一杯水，流向西南去。坐念素心人，佳期渺何处？
【梦游庐山】
我有紫霞想，梦游匡庐峰。
仙人凌绝顶，手弄金芙蓉。芙蓉亭亭九天上，叠嶂崩腾涌波浪。五色云中白鹿鸣，三更海底金鸡唱。悬崖瀑布从天来，匹练倒界青天开。
高人自是陆修静，邀我石磴行莓苔。九江秀色可揽结，欲跨长鲸捉明月。望断蓬莱青鸟书，琪花落尽无人折。飞身上挹香炉烟，坐卧九叠屏风前。
翻然拜手招五老，一笑仿佛三千年。松风泠泠吹梦觉，鹤背高寒露华落。早知此境隔尘凡，只合栖神向丘壑。何人写此江上山，云山与我心俱闲。
明当会碾飚轮去，长谢时人竟不还。
顾文昱文昱字光远，嘉定人。明初官吴王副相。
【白雁】
万里西风吹羽仪，独传霜翰向南飞。芦花映月迷清影，江水含秋点素辉。锦瑟夜调冰作柱，玉关晨度雪沾衣。
天涯兄弟离群久，皓首江湖犹未归。（风格高于海叟《白燕诗》，一结犹见作手，王安中《咏白雁》：“夜月芦花看不定，夕阳枫叶见初飞。”极不即不离之妙，惜通体不称。）

[book_title]卷三
高棅
棅字彦恢，长乐人。永乐初以布衣召入翰林为待诏，升典籍，卒。
林尚默云：“诗始汉魏，至唐极盛，宋失之理趣，元滞于学识，而不由悟以入。自襄城杨士弘始编《唐音》，然知者尚鲜。先生选《唐诗品汇》，议者服其精博。”典籍诗以五言古为胜，俞汝成盛推歌行，非笃论也。至拟唐诸作，初无君形者存。
【九月八日郭南山亭宴集分得下字】
海国霜气凉，秋声落遥野。乾坤肃以清，收纳属多暇。出郭寻幽期，同人命轩驾。
载酒入翠微，凭高憩层榭。苍山横黄云，大江天同泻。飞雨霞际晴，夕阳雁边下。江山满陈迹，今古成代谢。
高兴殊未平，临风独悲咤。（“飞雨”十字，写晚景入画。）
【赋得罗浮霜月怀二逸人】
海国梅始白，飞霜动鸣钟。寒空一片月，挂在罗浮峰。
夜色不映水，清光与之同。百里皆瑶华，千林幽风。萧条岩际叶，嘹唳云边鸿。远客起遥念，沧波思千重。
梦回明镜没，寂历闻幽蛩。
【水竹居】
清溪入云木，隐处林塘深。微月到流水，泠泠竹间琴。
虚声起遥听，天影澄远心。余亦鸾鹤侣，将期此投簪。
【题台江别意饯顾存信归番禺】
置酒台江上，怅然伤解携。
番禺天万里，矫首南云低。停舟对君日将暮，目送南云指归路。乡梦多随蜃母楼，家林近入扶桑树。沧浪浩荡杳难期，此别重逢又几时。
沧浪浩荡杳难期，此别重逢又几时？东去台江应到海，唯因流水寄相思。
王恭
恭字安中，闽县人。永乐初以儒士荐，起授翰林典籍，寻投牒归。
【闻笛歌送人之塞上】
横笛对离亭，扁舟越江口。月下何人最断肠？天涯怨别惊《杨柳》。
此夜愁心独对君，明朝怅别又离群。单于城上吹羌管，知尔相思不忍闻。
【春雁】
春风一夜别衡阳，楚水燕山万里长。
莫怪春来便归去，江南虽好是他乡。
卞同同字孟符，吴人。
【倪云林画】
云开见山高，木落知风劲。亭下不逢人，斜阳淡秋影。
郑真真字千之，鄞县人。洪武壬子乡试第一，官广信教授。
【寄乌继善先生】
红心驿外望家山，飒飒西风两鬓斑。系雁书成霜满地，饭牛歌罢月临关。误传海外苏公死，终许羌村杜老还。客舍不知身健否，何时访我白云间？
郑瀱
瀱字仲养，浦江人。
【海棠仕女图】
东风荡漾百花潭，翠袖迎风酒半酣。好鸟隔窗催晓色，美人残梦到江南。
练子宁
子宁字名安，新淦人。洪武乙丑榜眼，累官工部侍郎。建文时迁御使大夫。靖难兵入，不屈死。
【二月望日与饶隐君游玉笥山】
我怀谢康乐，独往游名山。身同雪舟系，心与池云闲。清风淡荡洒六合，令我兴在云松间。玉山高与南斗齐，云锦照耀庐山低。三十六峰凌虹霓，飞湍喷雪临回溪，长松挂月青猿啼。上有梅仙采药之幽栖，下有萧云读书之故基。洞天石扇杳莫测，瑶草漫长三春荑。我欲因之览八荒，手拂青萝眠石床。回飙吹散碧天雾，清冥倒泻澄湖光。作为《玉山谣》，寄之双峰客。兴来携妓秋复春，笑杀东山谢安石。
方孝孺
孝孺字希直，临海人。建文中文学博士。靖难兵至，令草诏，不屈，族诛。
【闲居感怀】
我非今世人，空怀今世忧。
所忧谅无他，慨想禹九州。商君以为秦，周公以为周。哀哉万年后，谁为斯民谋？凤随天风下，暮息梧桐枝。
群鸱得腐鼠，笑汝长苦饥。举头望八荒，默与千秋期。一饱亮易得，所存终不移。池鱼不知海，越鸟不知燕。
蚯蚓霸一穴，神龙行九天。小大万相殊，岂惟物性然？君子勿叹息，彼诚可哀怜。
【上巳约友登南楼】
生意忽满眼，不知春浅深。良朋旷嘉会，浊酒难孤斟。迢迢城上楼，高朗宜远临。曷不一举趾，纵望渊与岑？逍遥群动表，舒豁万古心。古人已寂寞，继者应在今。蕴真有至乐，外慕非所钦。愿言领众妙，无为郁冲襟。
【懿文皇太子挽词】
盛德闻中夏，黎民望彼苍。少留临宇宙，未必愧成康。宗社千年恨，山陵后世光。
神游思下土，经国意难忘。
程本立
本立字原道，崇德人。洪武中以明经荐，建文初征入翰林，升佥都御史。靖难兵至，自经于应天府学。
【题李典仪云东卷】
母老今犹健，儿行久不归。
一官淹白首，万里梦斑衣。越郡东溟阔，秦关西日微。只将双泪眼，日日看云飞。
【晚至安宁】
连然驿路马曾谙，落日行人思不堪。地极九州铜柱北，山蟠六诏铁桥南。汤池水底皆阴火，盐井烟中半夕岚。回首蓬莱天万里，忍教尘鬓白毵毵。
袁敬所
敬所不知其名，靖难后流寓常山之松岭。酒酣书《五柳图诗》，掷笔悲吟，继以溅泪。有江右布商见之，曰：“此吾乡某编修，何为在此？”敬所趋掩其口，不顾而去。
【题渊明五柳图】
藜杖芒鞋白布裘，山中甲子自春秋。呼儿点检门前柳，莫遣飞花过石头。
赵翀
羾字云翰，祥符人。洪武丁卯举人，授兵部主事。后历官礼、兵、刑三部尚书。
【成南书事】
三年为客寄龙沙，望断南天不见家。
惟有受降城上月，照人清泪落胡笳。（陈卧子云：“有嘉州之风”。略同宋文恪句法。）
解缙
缙字大绅，吉水人。洪武戊辰进士。永乐中官翰林学士，出为广西参政，改交阯。入奏事，会太宗北征，见东宫辞去。为高煦所谮，征下狱死。
永乐以还，尚台阁体，诸大老倡之，众人靡然和之，相习成风，而真诗渐亡矣。故解大绅以下，李宾之以前，所收独略。
【送刘绣衣按交阯】
虬髯白晰绣衣郎，骢马南巡古越裳。城郭新开秦郡县，山河原是汉金汤。天连铜柱蛮烟黑，地接珠崖海气黄。莫说炎荒冰雪少，须令六月见飞霜。
杨士奇
士奇名寓，以字行，泰和人。建文时以辟召入翰林，永乐初改编修，入值文渊阁。累官少师，赠太师，谥文贞。
【汉江夜泛】
泛舟入玄夜，奄忽越江干。员景颓西林，列宿灿以繁。凝霜飞水裔，回飙荡微澜。孤鸿从北来，哀鸣出云间。时迁物屡变，游子殊未还。短褐不掩胫，岁暮多苦寒。悠悠念行迈，慊慊怀所欢。岂不固时命？苦辛诚独难。感彼式微诗，喟然兴长叹。
【同蔡尚远、尤文度、朱仲礼、杨仲举、蔡用严游东山】
步出城东门，逍遥望云巘，累月怀佳游，兹晨遂登践。梵宇绕层阿，飞楼凌绝岘。方塘涵湛碧，乔林茂敷衍。繁翳幽莫通，丰茸纷不剪。攀磴穷高跻，缘径屡回转。是时微雨收，轻霞淡舒卷。睇遥素横川，俯夷绿盈畎。陟降体自便，顾睇心已缅。况接旷士言，复偕释子辩。析空理弗昧，违喧抱逾展。何因此闲栖？永令浮虑遣。（胚胎晋、宋，端厚不佻。）
谷宏宏，福州人。洪武中官中书舍人。
【行经华阴】
崔嵬太华出云中，积翠遥连渭水东。秋色万家连远塞，暮烟一带绕离宫。秦关日落行人少，汉畤天阴古殿空。寂寞武皇巡幸处，祠郊木叶起秋风。（宋辕文云：“调既不卑，景色亦合。”）
赵文文字宗文，长洲人。永乐中以荐举官鄱阳知县。
【过金山寺】
水天楼阁影重重，化国何年此寄踪？
淮海西来三百里，大江中涌一孤峰。涛声夜恐巢枝鸟，云气朝随出洞龙。几欲登临帆去疾，苍茫遥听隔烟钟。
赵友同
友同字彦如，金华人，徙长洲。官太医院御医。
【宋徽宗画半开梅】
上皇朝罢酒初酣，写出梅花蕊半含。惆怅汴宫春去后，一枝流落到江南。
曾棨
棨字子启，永丰人。永乐甲申赐进士第一。历官詹事府少詹事，赠礼部侍郎，谥襄敏。子启五言如“断云京口树，残月广陵钟”，有中唐风致。
【车驾渡江】
朱旗画戟拥晴沙，锦缆牙樯向水涯。佳气迥浮江北树，日光初照海东霞。云中鸾凤扶丹毂，水底鱼龙识翠华。不用临流羡天堑，只今四海尽为家。
【送陈郎中重使西域】
雕轮历碌拥鸣驺，几欲停鞭记旧游。赤岭晚云连雪积，黄河春水带冰流。旌麾每过罗诸部，金帛频颁拜众酋。却笑虎头班定远，身亲百战觅封侯。
【维扬怀古】
广陵城里昔繁华，炀帝行宫接紫霞。《玉树》歌残犹有曲，锦帆归去已无家。楼台处处迷芳草，风雨年年怨落花。最是多情汴堤柳，春来依旧带栖鸦。
李昌祺名祯，以字行，庐陵人。永乐甲申进士，官至广西布政使。
【过吴门】
七泽三江通甫里，杨柳芙蓉照湖水。
阊门过去是盘门，半掩珠帘画楼里。靡芜生遍鸳鸯沙，东风落尽棠梨花。馆娃香径走麋鹿，清夜鬼灯明绛纱。三高祠下东流续，真娘墓上风吹竹。
西施去后屟廊倾，岁岁春深烧痕绿。
【送周秀才游长沙】
迢递长沙道，逍遥岁晏游。乱山黄叶寺，孤棹白蘋洲。
夕鸟冲船过，寒波背郭流。毋论卑湿地，贾傅昔淹留。
尹凤岐凤岐字邦祥，吉水人。永乐丙戌进士，官翰林侍讲。
【送兄广东参政应奎】
价人藩阃寄旬宣，五岭南行远著鞭。晓日红亭留别酒，秋风黄叶下泷船。青连橄榄千家雨，黄触桄榔万井烟。珍重平生清节在，不妨引满酌贪泉。
金诚
诚字成之，番禺人。永乐戊戌进士，官刑部主事。
【江行】
江水悠悠江路长，雁声啼月有微霜。十年踪迹浑无定，莫更逢人问故乡。
黄闰黄闰字期馀，信丰人。永乐戊戌进士。
【拟唐人长安春望】
南山晴望郁嵯峨，上苑春游玉辇过。
天抱帝城双阙迥，日临仙仗五云多。莺声尽入新丰树，柳色遥分太液波。汉主离宫三十六，楼台处处起笙歌。
沈贞
贞字元吉，长兴人，卜居横玉山下。
【乐神曲七首（有序）】
（《乐神曲》者，拟《楚辞•九歌》而作也。吴人尚鬼，祀必以巫觋迎送，舞歌登献，其辞亵嫚，禳灾徼福，不知其分，滋黩甚矣。故为此辞，以明鬼神之理、祷祀之意，祛其荒淫之志焉。）
保我之民兮邑此方，崇其墉兮浚其隍。民不惊兮志定，眷灵修兮作民命。堤杨兮结阴，青青兮蔽林。女墙坚兮有郛有郭，绕洄湾兮濠归于壑。灵之来兮玄都，飏旗旌兮若荼。陈一豕兮两俞，载斟之兮百壶。城兮隍兮吾永无虞。
（右城隍）
嗟灵伯兮御清泠，洗袢敲兮涤炎蒸。骀荡兮春初，<风白><风卓>兮夏徂。飕飗下兮木叶枯，号空桑兮吹雪载途。灵之来兮凭女巫。女巫兮屡舞，{吾}箫兮伐鼓。灵醉饱兮无怒，萧萧来兮飒飒去。（右风伯）
佩芳兰兮揽芬椒，洁新服兮缀珠召。驾灵螭兮翔重霄，要灵辂兮下迢迢。我禾兮成役，我田兮龟坼。烈日兮骄阳，利行水兮热汤。灵之来兮天外，下土干兮沾一溉。维灵布泽兮惠我无私，嗟我民兮其敢绎思。灵皇皇兮萃只，舞僛僛兮醉只，福穰穰兮岁复岁只。（右雨师）
月维仲兮日维刚，肃斋宫兮神所藏。灵辉辉兮垂佩，俨飞驭兮高盖。降灵雨兮来斯，左有翁兮右有妃。怅嘉期兮难又，羌永叹兮陈辞。灵修修兮不语，逝翩翩兮归去。（右社公）
波震荡兮具区，既底定兮奠神之居。芙蓉盖兮菱车，导翠鼋兮文鱼。神之来兮孰俱？后子皮兮前灵胥。与神游兮湖之浒，冲风息兮极浦。有倡兮妙舞，有冽兮清酤。神保聿归兮或返而顾。灌我田兮受神之祜。（右太湖神）
雄何为兮厉于乡？祀有时兮享有尝。赭白马兮青盖，明而没兮晦而在。屏方相兮去傩，神巫进兮舞且歌。雄欣欣兮远逝，不水旱兮不疵厉，乐吾民兮世世。（右乡厉）
两旗兮分张，舞轻风兮悠扬。神之司兮我疆，原田每每兮立我青秧。不稂不莠兮无虸无蚄。时雨兮时旸，俾百谷兮登场。维神兮降康，报之兮肴蒸腯羊。（七章未能独造，然终是雅音。右青苗神。）
薛瑄
瑄字德温，河津人。永乐辛丑进士，历官礼部左侍郎兼文渊阁大学士。谥文清，从祀孔庙。
【梅花落】
檐外双梅树，庭前昨夜风。
不知何处笛，并起一声中。
于谦
谦字廷益，钱塘人。永乐辛丑进士，官至大理寺少卿。景陵即位，拜兵部尚书，加少保。英宗复辟，弃市。成化中赠太傅，谥肃愍，后改忠肃。
【暑月将自太行巡汴】
三晋冲寒到，中州冒暑回。山川原不改，节候自相催。绿树连天暗，丹葵向日开。太行云缥缈，搔首意徘徊。
【上太行】
西风落日草斑斑，云薄秋容鸟独还。两鬓霜华千里客，马蹄又上太行山。
刘球
球字求乐，更字廷振，安福人。永乐辛丑进士，官翰林侍讲。以忤王振，矫旨下狱死。景泰初赠翰林学士，谥忠愍。
【山居】
水抱孤村远，山通一径斜。不知深树里，还住几人家？
施敬敬字孟庄，钱塘人，谪居滇。
【巴阳夜泊】
独棹三巴夜，秋高片月孤。滩声将客梦，万里下东吴。
【南行途中寄钱塘亲友】
万里移家入瘴烟，故乡音耗若为传。衡阳自古无来雁，况去衡阳又八千！
黄褧褧字仲褧，文江人。
【客夜】
西风萧萧木叶稀，秋深作客何时归？城头月出照击柝，江上露白催捣衣。雁鸿附书远莫致，乌鹊绕树还惊飞。
三更不眠欲起舞，跃马卧龙谁是非？
刘绩绩字孟熙，山阴人。隐居不仕，人称西江先生。
【题西陵送别图送姚进士】
悠悠复悠悠，风吹江上舟。今朝天色好，送客西陵头。西陵在何许？{幂}ャ春郊树。搔首望行人，迢迢上京路。
京路一千程，官梅照眼明。春风浓似酒，难浣别离情。别离余几日，伫得君消息。折取杏园花，慰我长相忆。
相忆梦相仍，高楼只自登。春潮知我意，日夜向西陵。
【早春寄白虚室】
帝城佳气接烟霞，草色芊芊紫陌斜。
残雪未消双凤阙，春风先入五侯家。歌钟暗度新丰树，游骑晴骄上苑花。独有子云才思逸，应传丽句满京华。
【征夫词】
征夫语征妇：死生不可知。欲慰泉下魂，但视褓中儿。
【征妇词】
征妇语征夫：有身当殉国。君为塞下土，妾作山头石。
钱晔
晔字允辉，常熟人。浙江都司经历。
【过江】
江渚风高酒乍醒，川途渺渺正扬舲。浪花作雨汀烟湿，沙鸟迎人水气腥。
三国旧愁春草碧，六朝遗恨晚山青。不须倚棹吹长笛，恐有蛟龙欲出听。
【赠周岐凤】
（李宾之云：“江阴周歧凤坐事亡命，扁舟夜泊，晔投以诗，歧凤得知大恸。江南人至今传之。”）琴剑飘零西复东，旧游清兴几时同？
一身作客如张俭，四海何人是孔融！野寺莺花春对酒，河桥风雨夜推篷。机心已共沙鸥静，惟有家山在梦中。
萧鎡
鎡字孟勤，泰和人。宣德丁未进士，累官太子少师、户部尚书。
【送李佑之赴陕西参议】
十载含香侍上台，旬宣分陕用奇才。黄河九曲天边落，华岳三峰马上来。
长乐月明钟响静，樊川春涨水波洄。当年召伯留遗泽，会看甘棠到处开。
王清清字一宁，合肥人。世袭济宁卫指挥，升广东都指挥，死寇难。
【塞上感怀】
西风关外雪初晴，怀古思乡百感生。玉帐枕戈人万里，铁衣传箭夜三更。梦回绝域乌桓地，战罢空山敕勒营。
烽火微茫天去远，月中鸿雁送秋声。
郭登
登字元登，武定侯诸孙。景泰初官都督佥事，守大同，以功封定襄伯。英庙复辟，谪戍甘肃。成化初复爵，赠侯，谥忠武。
定襄《山王》、《楸树》、《咏枭》诸篇，盛推众口，然才力恣肆，或非正声。兹择其尤雅者。
【题蒋廷晖小景】
我家南山下，柴门别经久。
不知今春来，新添几株柳？清江闲钓竹，鸥鹭还来否？对此忽相思，长歌独搔首。
【送岳季方还京】
登高楼，望明月，明月秋来几圆缺？多情只照绮罗筵，莫照天涯远行客。天涯行客离家久，见月思乡搔白首。年年长自送行人，折尽边城路傍柳。
东望秦川一雁飞，可怜同住不同归。身留塞北空弹铗，梦绕江南未拂衣。君归复喜登台阁，风裁棱棱尚如昨。但令四海歌升平，我在甘州贫亦乐。
甘州城西黑水流，甘州城北黄雲愁。
玉关人老貂裘敝，苦忆平生马少游。（《皇明诗选》裁末四语作断句，《明诗综》因之。然通体缠绵有情，不迂不促，故仍用原本。）
【甘州即事】
黑河如带向西来，河上边城自汉开。山近四时常见雪，地寒终岁不闻雷。牦牛互市番氓出，宛马临关汉使回。东望玉京将万里，雲霄何处是蓬莱？
【保定途中偶成】
白璧何从摘旧瑕？才开罗网向天涯。寒窗儿女灯前泪，客路风霜梦里家。岂有鸩人羊叔子？可怜忧国贾长沙。
独醒空和骚人咏，满耳斜阳噪晚鸦。
张和和字节之，昆山人。正统己未进士，官至浙江提学副使。
【与朱千户夜话】
客里相逢感慨深，剑歌时复动悲吟。清尊坐对三更月，紫塞遥驰万里心。瀚海地荒龙驭远，交河风急雁书沉。微生愧乏安边策，北望长天泪满襟。
陈宪章
宪章字公甫，新会人，正统丁卯举人，用荐授翰林检讨。谥文恭，从祀孔庙。
【冬夜】
长夜气已凄，木绵被重裘。
端坐思古人，寒灯耿悠悠。是时病已间，背汗仍未收。学业坐妨夺，田芜废锄耰。高堂有老亲，遍身无完绸。
丈夫庇四海，而以俯仰忧。口腹非所营，菽水吾当求。明旦理黄犊，进我南冈舟。
范澄
澄字国清，宝应人。景泰庚午举人。
【送别】
酒尽津鼓喧，风生浦帆乱。山回不见君，夕阳在沙岸。
沈愚
愚字通理，昆山人。
【陈宫怀古】
景阳宫井积浮埃，三阁遗基半绿苔。惆怅后庭花落尽，黑头江令独归来。
陆德蕴德蕴字润玉，华亭人。
【重过沙河道中】
白鹤沙头水自波，扁舟曾载夕阳过。东风一路蘼芜绿，添得春愁别后多。
陈宽宽字孟贤，吴人。检讨继之子。
【题燕穆之楚江秋晓图】
五更人语觉潮生，估客帆樯候晓行。树色未分云梦泽，鸡声已动汉阳城。天空画角吹霜尽，月落银河入斗横。欲问楚南千古事，至今江水为谁清？
王越
越字世昌，浚县人。景泰辛未进士，天顺中官右副都御使，巡抚大同，进兵部尚书，论出塞功封威宁伯。寻加少保，赠太傅。谥襄敏。
威宁诗性情流露，不须雕饰，如“发为胡笳吹作雪，心因烽火炼成丹”，极悲歌感慨之致，然云雅音则未也。至刘原博云：“孤臣自恨无容地，逆虏犹存不共天”，但取其忠义可矣。
【与李布政彦硕、冯佥宪景阳对饮】
相逢无奈还伤别，尊酒休辞饮几巡。自笑年来常送客，不知身是未归人。马嘶落日青山暮，雁度西风白草新。
离恨十分留一半，三分黄叶二分尘。（裁上半首为绝句，更佳。）
苏平平字秉衡，海宁人。举贤良方正，不就。
秉衡《咏绣鞋》诗“南陌踏青春有迹，西厢立月夜无声”，一时以此得名。然此种有累诗品不小。
【湘南怀古】
江山摇落独登临，草色湖南入望深。
万古空留湘女恨，《九歌》谁识屈原心？霜清楚畹兰香歇，云暗巴陵雁影沉。正是客怀消不得，竹枝声里断猿吟。
王佐
佐字廷用，天顺己卯举人，福州卫籍，官训导。
【宫怨】
芙蓉帐冷减容光，愁倚熏笼懒着床，寒气逼人眠不得，钟声催月下斜廊（似少言外意，而定情逼真。《列朝诗选》采《梦蕉诗话》，谓宫女媚兰仙子诗，恐近于傅会也。诗见《王廷用集》中。）
秦夔夔字廷韶，无锡人。天顺庚辰进士，历官江西右布政。
【同金广信宗器游番湖】
番湖水落秋容冷，碧色澄鲜三万顷。楼船嗷嘈何处来？十幅莆帆弄秋影，霜晴九月葭苇枯，芙蓉著花秋满湖。吴兴已远郭熙老，谁为写此秋江图？汀州远近迷云树，东去沧波急如注。康山一发天际横，传是先皇洗兵处。当年血战湖水黄，日月照耀旌旗光。鼎湖龙去不复返，只有雁鹜飞茫茫。天开大泽雄今古，气撼东吴及南楚。巴陵洞庭何处边？目断浔阳送楼橹。北风猎猎握双旌，此行奇绝如登瀛。风波平地不须起，向来魂梦今犹惊。浩歌篷底还搔首，却忆同行信州守。萍水飘零尽白头，相逢且醉余干酒。
李东阳
东阳字宾之，茶陵人。天顺甲申进士，历官少师兼吏部尚书。赠太师，谥文正。
永乐以后诗，茶陵起而振之，如老鹤一鸣，喧啾俱废。后李、何继起，廓而大之，骎骎乎称一代之盛矣。王元美谓长沙之于何、李，犹陈涉之启汉高。此习气未除，不免抑扬太过，宜招后人之掊击也。
【夜过邵伯湖】
苍苍雾连空，冉冉月堕水。飘飖双鬓风，恍惚无定止。轻帆不用楫，惊浪长在耳。
江湖日浩荡，行役方未已。羁栖正愁绝，况乃中夜起。
【风雨叹】
壬辰七月壬子日，大风东来吹海溢。峥嵘巨浪高比山，水底长鲸作人立。愁云压地湿不翻，六合惨澹迷乾坤。阴阳九道错黑白，乌兔不敢东西奔。里人苍黄神屡变，三十年前未曾见。东村西舍喧呼遍，牒书走报州与县。山豗谷汹豺虎嗥，万木尽拔乘波涛。州沈岛没无所逃，顷刻性命轻鸿毛。我方停舟在江皋，披衣踞床夜复昼，忽掩青袍涕沾袖。举头观天恐天漏，此时忧国况思家，不觉红颜坐凋瘦。潼关以西兵气多，芦笳吹尘尘满河，安得一洗空干戈？不然独破杜陵屋，犹能不废啸与歌。世间万事不得意，天寒岁暮空蹉跎。呜呼奈尔苍生何！
【夜过仲家浅闸】
日维乙未月丙戌，青天无云月东出。舟人喧豗夜涛发，翻沙转石纷出没。是时水浅舟在地，闸门崔嵬昼方闭。
闸官醉睡夫走藏，仓卒招呼百无计。民船弃死争赴闸，楫倒樯催动交碎。舟人号咷乞性命，十里呼声震天地。我时兀坐惊舂撞，揽衣而起心徬徨。
同行无人仆隶散，独与船底相低昂。攀崖陟磴不得上，咫尺如在天一方。流行坎止信有数，向来蔑视淮与江。霜风欺人衣袂薄，呼童酌酒累数觞。
灯残酒醒闸亦过，北斗堕地天茫茫。
【灵寿杖歌】
吾闻武当之山四万二千丈，半在云根半天上。不知三十六宫何处称绝奇，产出灵株非一状。蛟螭盘拿露头角，熊经树颠虎山脚。根盘节错相纠缠，含风饱雪经炎寒。九年洪水之水浸不杀，十日之日暴烈何时干？梯悬磴接跬步不可上，谁采青壁红琅玕。见之羡者不容口，锡以嘉名曰灵寿。爪之不入行有声，金可同坚石同久。吾家此物旧所有，神与相扶鬼为守。自从病足跛曳不得前，已觉山林落吾手。一病经旬不出门，手中此杖嗟犹存。下床欹足立不定，此时托子以为命。不顾四体无微疴，但愿谢病归山阿。左扶右策夹以二童子，下可涉园径，上可凌陂陀。愿栽万本截万杖，穷崖阴谷生森罗。灵兮寿兮此物倘可致，直遣四海赤子头俱皤。（纵横跌宕，能盘硬语。牧斋诋斥空同，缘其常用杜句法也。而茶陵此诗，亦极规橂少陵，牧斋偏盛推之，渠胸中岂有真是非存耶？）
【题画鹰送罗缉熙】
大鹰狰狞爪抉石，侧目空岩睨秋碧。小鹰倔首俯且窥，威而不扬岂其雌？雌雄起伏各异态，意气相看出尘埃。
独立羞将众羽群，高飞怕有浮云碍。山寒木落天始风，日色惨淡川原空。人间狐兔自有地，慎勿反击伤鹓鸿。画图仿佛是谁作，宛似悬韝臂间落。
高堂匹练阴风生，万里炎荒尽幽朔。我生奇气空崚峋，挥毫对此不无神。送渠羽翼朝天去，亦是云霄得意人。
【立春日车驾诣南郊】
暖香和露绕蓬莱，彩仗迎春晓殿开。北斗旧杓依岁转，南郊佳气隔城来。云行复道龙随辇，雾散仙坛日满台。不似汉家还五畤，甘泉谁羡校书才？
【南囿秋风】
别院临城辇路开，大风昨夜起宫槐。秋随万马嘶空至，晓送千旓拂地来，落雁远惊云外浦，飞鹰欲下水边台。宸游睿藻年年事，况有长杨侍从才。
【与顾天锡夜话，时天锡谪永州府同知】
路转三湘去更深，潞河西岸浙东浔。潜鳞自足波涛地，别马长怀秣饲心。湘女庙前山似黛，柳公亭下石如林。征科亦是公家事，民力天南恐未禁。
【与赵梦麟诸人游甘露寺】
磵筿岩杉处处通，野寒吹雨堕空蒙。垂藤路绕千年石，老鹤巢倾半夜风。淮浦树来江口断，金陵潮落海门空。
关书未报三边捷，万里中原一望中。
【九日渡江】
秋风江口听鸣榔，远客归心正渺茫。万古乾坤此江水，百年风日几重阳。烟中树色浮瓜步，城上山形绕建康。直过真州更东下，夜深灯火宿维扬。
【游岳麓寺】
危峰高瞰楚江干，路在羊肠第几盘？万树松杉双径合，四山风雨一僧寒。平沙浅草连天远，落日孤城隔水看。
蓟北湘南俱入眼，鹧鸪声里独凭栏。

[book_title]卷四
庄昹
昹字孔旸，江浦人。成化丙戌进士。官翰林，授检讨。以谏谪官，后迁南京吏部郎中。天启初追谥文节。
【端午食赐粽有感】
蓬莱宫中悬艾虎，舟满龙池竞箫鼓。
千官晓缀紫宸班，拜向彤墀贺重午。大官角黍菰蒲香，彩绳万缕云霞光。天恩敕赐下丹陛，琼筵侑以黄金觞。东南米价高如玉，江淮饿莩千家哭。
官河戍卒十万艘，总向天厨挽飞粟。君门大嚼心岂安？谁能持此回凋残？
小臣自愧悠悠者，无术救时真素餐。（杜老心事，理学人何必专作头巾语！）
【忆舍弟】
天边闻一雁，杳杳向南徂。今夜西风冷，他乡小弟孤。五人千里去，九月一书无。欲寄千行泪，凭谁达客途？（一气挥洒，绝去对偶之迹。）
戴缙
缙，南海人。成化丙戌进士，累官工部尚书。
【楚江旅怀】
薄暮过潇湘，秋空楚水长。黄芦千里月，红叶万山霜。客梦悬双阙，乡心逐五羊。羁情谁与晤，劳者若为伤！
周瑛瑛字梁石，蒲田人。成化己丑进士，官至四川右布政。
【履霜操】
父兮儿憎，母兮儿怒。天蹐地，惨不知其故。父在高堂，儿在郊圻，晨兴履霜，踵血淋漓。荷衣不暖，楟食不饱，不即捐沟壑，念我父母，父本儿爱，母本儿怜，一朝放逐，实儿之愆。维鸟有鷇，维虫有臝，父兮母兮，其或归我！（昌称作过于怨矣，此方是怨而不怒。与昌黎《拘幽操》一忠一孝。并有千古。）
吴宽
宽字原博，长洲人。成化壬辰赐进士第一，授翰林修撰。累官礼部尚书，赠太子太保。谥文定。
【赋黄鹤楼送李贞伯】
维河有源星宿同，导河积石思神功。浊流汗漫失故道，积石却与澶渊通。平郊脱辔万马逸，一夜径度徐州洪。徐州太守苏长公，夜呼卒伍登城墉。一身未足捍大患，岂无木栅兼竹笼！戏马台傍二十里，筑堤横亘长如虹。高城不浸三版耳，挽回鱼鳖仍耆童。防河录成天有工，黄楼高起城之东。五行有土可制水，底用四壁涂青红？太守登楼宾客从，举杯酹水临长风。河伯俯首受约束，不敢更与城争雄。水流滔滔向东去，纾徐演漾殊从容。负薪投璧竟何用？汉家浪筑宣房宫。自公去后五百载，水流无尽恩无穷。我生慕公公不逢，安得置我兹楼中？颖滨淮海独何幸，留得两赋摩苍穹。凤池舍人今李邕，南行别我何匆匆？此邦万灵日凋瘁，赖尔继续前贤踪。暇日登高倘能赋，封题须附冥飞鸿。
杨一清
一清字应宁，云南安宁州人。成化壬辰进士，历官户部尚书，进少师，赠太保。谥文襄。
【甘凉道中书事感怀】
弧矢威天下，雷霆震域中。大兵方出塞，小丑自相攻。继绝君王义，宣威将帅功。从今宵旰虑，不复在西戎。（“不复在西戎”，言所忧者正多也。大臣心事，昭然如揭。）
【山丹题壁】
关山逼仄人踪少，风雨苍茫野色昏。万里一身难独任，百年多事共谁论？东风四月初生草，落日孤城早闭门，记取汉兵追寇地，沙场犹有未招魂。
【将至宁夏】
奉诏西征驻节时，元戎奏凯已先期。苗民自逆三旬命，玁狁何劳六月师？灯火家家开夜户，弓刀处处卷风旗。益兵加赋休重论，财赋于今两不支。
文林林字宗儒，长洲人。成化壬辰进士，官至温州知府。
【舟中有怀林待用】
渺渺长波映远空，依依新柳飏春风。
相思人在青山外，尽日舟行细雨中。汲黯身为汉廷重，杜陵诗到锦城工。天王明圣江湖远，赢得驰驱两鬓蓬。
王鏊
鏊字济之，吴县人。成化乙未赐进士第三，累官吏部侍郎，进少傅，赠太傅。谥文恪。
【赠梁都宪巡抚四川】
赤甲白盐雄作镇，铁冠绣斧凛先声。
雪山已为来时重，黑水应闻去后清。殿上位虚中执法，边头人散小团营。
凭谁说与苏明允，画像无烦记姓名。（“人散小团营”，谓乱萌不作，犹张方平之镇蜀也。）
马中锡中锡字天禄，故城人。成化乙未进士，官至左都御吏。
【晚渡咸阳】
野色苍茫接渭川，白鸥飞尽水连天。僧归红叶林间寺，人唤斜阳渡口船。表里山河犹往日，变迁朝市已多年。
渔翁看破兴亡事，独坐秋风钓石边。
【元世祖庙】
世祖祠堂带夕曛，碧苔年久暗碑文。蓟门此日瞻遗像，起辇何人识故坟？棹楔半存蒙古字，阴廊尚绘伯颜军。可怜老树无花发，白昼鸮鸣到夜分。（起辇，谷名，元诸陵在焉。曹洁躬云：“用事典实，铸词凄惋，可称绝唱。”）
邵宝
宝字国贤，无锡人。成化甲辰进士，历官至南京礼部尚书。谥文庄。
【孙翊妻】
夫死矣，妾何敢生？夫仇为重身为轻。贼尚生，妾何敢死？军中幸有报恩子，号召如风赴如水。断贼头，祭夫墓。白日下高天，何处黄泉路？
【乞终养未许】
乞归未许奈亲何，帝里风光梦里过。三月春寒青草短，五湖天远白云多。客囊衣在缝犹密，驿骑书来字欲磨。圣主恩深臣分浅，百年心事两蹉跎。
乔宇
宇字希大，山西乐平人。成化甲辰进士，累官吏部尚书，加少保。谥庄简。
【秋风亭下泛舟】
荒亭寥落野烟空，汉武雄才想象中。
箫鼓应声开画鹢，帆樯飞影动晴虹。山分秦晋群峰断，水入河汾两派通。少壮几时还老大，不须回首叹秋风。
王云凤
云凤字应韶，辽州和顺人。成化甲辰进士，官至右佥都御史。
【送客】
云气溟蒙雨欲丝，飘飘游子别离时。愁看陌上青青草，送尽行人总不知。
文森
森字宗严，长洲人。成化丁未进士，历官右佥都御史，江西巡抚。
【九日】
三载重阳菊，开时不在家。何期今日酒，忽对故园花。野旷云连树，天寒雁聚沙。登临无限意，何处望京华！（沈子山云：“语不必深，自然蕴藉。”此诗亦见《何大复集》。）
沈周周字启南，长洲人。景泰中，郡守以贤良应诏，辞不赴。
句如“山雨乍来茅溜湿，溪云欲堕竹梢低”，倘遇郭熙，应采入“林泉高致”中，以当画本。
【从军行】
马上黄沙拂面行，汉家何日不劳兵。
匈奴久自忘甥舅，仆射今谁托父兄。云暗旌旗婆勒渡，月中刁斗受降城。
左贤早待长绳缚，莫遣论功白发生。（忘世人有此悲壮之作，诸选本往往遗之。）
【写怀寄僧】
虚壁疏灯一穗红，闲阶随处乱鸣虫。
明河有影微云外，清露无声万木中。泽国苍茫秋水满，居民流落野烟空。不知谁解抛忧患，独对青山忆赞公。
史鉴
鉴字明古，吴江布衣。
【子昂兰】
国香零落佩纕空，芳草青青合故宫。谁道有人和泪写，托根无地怨东风。
戴冠
冠字章甫，长洲人。以贡授绍兴府训导。后又有两戴冠：一字仲鹖，信阳人；一字南枝，山阴人。
【题姚少师画竹】
北地风高卷塞云，惊沙吹起雁成群。客边偶写龙孙谱，忘却江南有此君。（王湛求云：“风人善谑之遗。”）
莫止
止字如山，无锡人。（句如“天阔一声何处雁，江平千里独归舟”，风致悠然自远。）
【昭君曲】
但使边城静，蛾眉敢爱身？千年青冢在，犹是汉宫春。
李梦阳
梦阳字天赐，更字献吉，庆阳人，徙扶沟。弘治癸丑进士，官户部员外。弹寿宁侯，系狱，旋释之，进郎中。代尚书韩文草奏劾刘瑾，坐奸党致仕，起江西提学副使。宁庶人既诛，狱词连及，尚书林俊力持之，得免。卒后弟子私谥文毅。天启中追谥景文。
空同五言古宗法陈思、康乐，然过于雕刻，未极自然；七言古雄浑悲壮，纵横变化；七言近体开合动荡，不拘故方，准之杜陵，几于具体。故当雄视一代，邈焉寡俦。而钱受之诋其模拟剽贼，等于婴儿之学语。至谓读书种子从此断绝，吾不知其为何心也！追逐少陵，实有面目太肖处。集中扫而空之，不欲使掊击前贤者得以借口。
【内教场歌】
（《内教场》者，李子纪时事而作也。帝自将练兵于内庭。）
雕弓豹骑白马，大明门前马不下。径入内伐鼓，大同耶？宣府耶？将军者许耶？（一解）
武臣不习威，奈彼四夷？西内树旗，皇介夜驰。鸣炮烈火，嗟嗟辛苦！（二解）
【湘妃怨】
采兰湘北沚，搴木澧南浔。渌水含瑶彩，微风托玉音。云起苍梧夕，日落洞庭阴。不知篁竹苦，惟见泪斑深。
【杂诗】
棁榱蚀以倾，梁栋诚独难。流言播四国，周公有疑患。凉飙激颓景，奄忽不可攀。众羽日缤纷，朱鸟戢其翰。杀身苟无益，去去从所安。伤哉式微诗，千载起予叹。
茅以韧为席，柏以劲为薪。君子忧治世，愚者幸不辰。张罝以待兔，雉也菑其身。物理虽云殊，罹脱各有因。浮沙卷奔藿，朔吹扬惊尘。日暮临大道，怅望曷能陈？
登山望四海，日夕忽至沉。俯身眺城郭，痗然沾我襟。交路夹芳兰，逝驷何骎骎！朱树蔼闲榭，奇巧媚荒淫。北里进异舞，高堂呈妙音。纤罗振芬芳，朝云递嘉吟。不见秋日草，零落愁春心。
【卫上别王子】
晨风应候至，鸡鸣各严车。我今游宋中，子当旋旧闾。仆夫理前绥，辕马悲鸣趋。一别阻秦周，相望万里余。首春霜露重，厚汝征衣襦。昔为同袍士，今在天一隅。故者日以远，畴能察区区？
【土兵行】
（赣州贼作乱，都御使陈金奏调广西狼兵征之，《士兵行》所由作也。）豫章城楼饥啄乌，黄狐跳踉追赤狐。北风北来江怒涌，土兵攫人人叫呼。城外之民徙城内，尘埃不见章江途。
花裙蛮奴逐妇女，白夺钗钏换酒沽。父老向前语蛮奴，慎勿横行王法诛。华林桃源诸贼徒，金帛子女山不如。汝能破之惟汝欲，犒赏有酒牛羊猪，大者升官佩绶趋。
蛮奴怒言万里入尔都，尔生我生屠我屠。劲弓毒矢莫敢何，意气似欲无彭湖。彭湖翩翩飘白，轻舸蔽水陆走车。黄云卷地春草死，烈火谁分瓦与珠！
寒崖日月岂尽照，大邦魑魅难久居。天下有道四夷守，此辈可使亦可虞。
何况土官妻妾俱，美酒大肉吹笙竽。（杨用修云：“只以谣谚近语入诗史，而古不可及。”归结正论，少陵亦云“此辈少为贵也”。）
【豆莝行】
昨当大风吹雪过，湖船无数冰打破。冰骧罍峞山岳立，行人骇观泪交堕。景泰年间一丈雪，父老见之无此祸。鄱阳十日路断截，庐山百姓啼寒饿。
旌竿冻折鼙鼓哑，浙军楚军袖手坐。将军部兵蔽江下，飞报沿江催豆莝。邑官号呼手足皴，马骡鸡犬遗眠卧。前时边达三千军，五个病热死两个。
弯弓值冻不敢发，昔何猛毅今何懦！李郭邺城围不下，裴度淮西手可唾。从来强弱不限域，任人岂论小与大？当衢寡妇携儿哭，秋禾枯槁春难播。
纵健征科何自出，大儿牵缠陆挽驮。（似古谣谚俚质生硬处正不易到。）
【明星篇】
（一有小序：正德间，早起闻内教场炮喊之声，作此篇也。）
明星出地一丈高，天门沉沉鱼钥动。沙堤露下玉珂寒，直庐鸡唱金莲重。千门万户晓钟发，明星渐高河渐没。灿烂疑侵翔凤楼，依稀故抱飞龙阙。凤楼龙阙带层城，翠辇朱衣夜夜行。黄昏竞奏催花宴，天明犹听打球声。兰烟桂火辉如日，明星迢迢照不入。百子池头青草生，长信宫中紫苔集。草色苔香秋复春，此日乘槎若问津。明星晓落宵还见，白发黄金愁杀人。
【汉京篇】
汉京临帝极，复道众星罗。烟花开甸服，锦绣列山河。山河自古称佳丽，城中半是王侯第。峻阁重楼夹道悬，云房雾殿森亏蔽。牧豚卖珠登要津，樊侯亦是鼓刀人。时来叱咤生风雨，奄见吹嘘走鬼神。平津结兄盖侯弟，杯酒相看何意气。执鞭尽是虎贲郎，守门不数长安尉。长安峰火入边城，挺剑辞君万里行。去日千官遮马饯，归来天子降阶迎。朱弓尚抱流沙月，宝铗常飞瀚海星。不分燕然先勒石，直教麟阁后标名。岂知盛满多仇忌，可惜繁华如梦寐。地宅田园夺与人，丹书铁券成何事？霍氏门前狐夜号，魏其池馆长蓬蒿。三千食客今谁在？十二珠楼空复高。后车不戒前车覆，又破黄金买金谷。洛阳亭榭与山齐，北邙车马如云逐。阴郭豪华真可怜，云台将相耳貂连。当时却怪桐江叟，犹着羊裘伴帝眠。（功高自满，千古同病，汉博陆侯其炯戒也。末以不受爵禄者点破昏庸，与李颀“汉朝功臣杨德祖”篇归到鲁连蹈海，同一作法。）
【去妇词】
（正德元年，户部尚书韩文暨内阁师保等咸相继去位，李子作此词也。）
孔雀南飞雁北翔，含颦揽涕下君堂。绣幕空留并菡萏，罗祛尚带双鸳鸯。菡萏鸳鸯谁不羡，人生一别何由见？只解黄金顷刻成，哪知碧海须臾变！贱妾甘为覆地水，郎君忍作离弦箭。忆昔嫁来花满天，贱妾郎君俱少年。瑶台筑就犹嫌恶，金屋装成不论钱。重楼复道天中起，结绮临春照春水。宛转流苏夜月前，萋迷宝瑟烟花里。夜月烟花不相待，安得朱颜常不改？若使相逢无别离，肯放驰波到东海。薄命难教娣姒知，衰年恨少姑嫜在。长安大道接燕川，邻里携壶旧路边，妾悲妾怨凭谁省？君舞君歌空自怜。郎乎岂是会稽守，贱妾宁同会稽妇？郎乎幸爱千金躯，但愿新人故不如。（深婉，可以怨矣。）
【朝饮马送陈子出塞】
朝饮马，夕饮马，水咸草枯马不食，行人痛哭长城下。城中白骨借谁问？云是今年筑城者。
但道辞家别六亲，宁知九死无还身？不惜身为城下土，所恨功成赏别人。去年贼掠开城县，黑山血迸单于箭。万里黄尘哭震天，城门昼闭无人战。
今年下令修筑边，丁夫半死长城前。城南城北秋草白，愁云日暮鸣胡鞭。
【胡马来再赠陈子】
冬十二月胡马来，白草飒飒黄云开。
沿边十城九城闭，贺兰之山安在哉！传闻清水不复守，游兵早扼黄河口。即看烽火入甘泉，已诏将军屯细柳。去年穿堑长城里，万人齐出千人死。
陆海无毛杀气蒸，五月凌冰冻河水。当时掘此云备胡，胡人履之犹坦途。闻道南侵更西下，韦州固原今有无？从来贵德不贵险，英雄岂可轻为谟。
尚书号令速雷电，抱玉谁敢前号呼。遂令宵旰议西讨，兹咎只合归吾徒。我师如貔将如虎，九重按剑赫斯怒。惜哉尚书谢归早，不睹将军报平虏。（轩然而来，神勇无敌。）
【赠何舍人赍诏南纪诸镇】
先皇乘龙去不返，悲风惨淡吹宸极。四海哭若丧慈母，百官狂走天为黑。忆昨临危坐御床，手挈神器归今皇。密语叮咛肺腑裂，三老亲闻眼流血。金縢立剖石室秘，此事难人外人说。吾君谦让不可得，割哀践阼弘祖烈。日月重悬万国朝，雷雨赦过群方悦。越南海北霹雳动，蛮夷尽奉王正月。此时九道使臣出，舍人亦辍螭头笔。白马朝腾蓟北云，锦帆暮闪江沱日。江沱秋交多烈风，洞庭云梦俱眼空。巴陵县令舍人兄，接诏会弟西楼中。童年题诗在高壁，六载不到纱为笼。南岳以南惟峻山，苦蒸毒雾何盘盘。天王新令雷电掣，妖蛇不敢啼林端。五溪官长喘喙拜，黔州父老垂泪看。却瞻苍梧云气黑，斑竹临江怨幽色。翠华缥缈空冥间，此时此恨谁知得。君不见马援柱、孔明碑，剥落黄蒿里，千年莓苔待君洗。万里之行自此始，归来何以献天子？
【奉送大司马刘公归东山草堂歌】
东山有草堂，缥缈云峤孤。前对祝融峰，下瞰巴陵湖。明公昔时此堂居，麋鹿熊豕当窗趋。
洞庭日落风浪涌，倒影射堂堂欲动。惨淡谁闻紫芝曲，独善不救苍生哭。先帝亲裁五色诏，老臣曾受三朝禄。此时边徼多战声，曳履谒帝登承明。
谢安笑却淮淝敌，魏相坐测单于兵。九重移榻数召见，夹城日高未下殿。英谋密语人不知，左右微闻至尊羡。自从龙去不可攀，公亦卧病思东山。
湘娥含笑倚竹立，山鬼窈窕堂之侧。上书苦死只欲归，圣旨优容意凄恻。内府盘螭缕金织，赐出倾朝皆动色。白金之铤红票记，宝钞生硬鸦翎黑。
崇文城门水云白，是日观者途路塞。城中冠盖尽相送，尘埃遮断长安陌。人生富贵岂有极，男儿要在能死国，不尔抽身早亦得。
君不见汉二疏，千载想慕传画图。即如草堂何处无，禄食腼窃胡为乎？
乃知我公真丈夫！呜呼，乃知我公真丈夫！（从横排宕，不求合法，自然中节，子由所云“千金战马，注波蓦涧，如履平地”者也。“英谋密语”十四字，是孝宗实录。）
【送李帅之云中】
黄风北来云气恶，云洲健儿夜吹角。将军按剑坐待曙，纥干山摇月半落。槽头马鸣士饭饱，昔无完衣今绣袄。沙场缓辔行射雕，秋草满地单于逃。
【送李中丞赴镇】
黄云横天海气恶，前飞鹙鸧后叫鹤。阴风夜撼医巫闾，晓来雪片如手落。中丞按辔东视师，躬历险隘挥熊貔。已严号令偃鼓角，更扫日月开旌旗。椎牛李牧将士跃，射虎李广匈奴知。屯田金城古不谬，卖剑渤海今其时。塞门萧萧风马鸣，长城雪残春草生。低飞鸿雁胡沙静，远遁鲸鲵瀚海清。不观小范擒戎日，谁信胸中十万兵！（北地最工起手，苍凉沉郁，神乎老杜。）
【上元访杜炼师】
宣王昔时乘八风，御龙游戏行烟空。马前两两侍玉女，别馆多在蓬莱宫。朝天宫中旧时殿，楼台昼锁无人见。琉璃井塌青苔满，松柏森森月如练。呜呼往事难具陈，灯火如山又一春。北斗坛西访隐沦，我师黄衫白氎巾。坐我更致西楼宾，玉杯潋滟赤玛瑙，织罽四角银麒麟。酒肉山堆满堂醉，仙厨往往来八珍。孝宗之朝五真人，师也磊落当其伦。自言召见亲赐食，曾把丹书献紫宸。如今寂寞看春色，银鱼玉带无消息。岂惟鱼带无消息，欲语吞声泪沾臆。劝师对此莫酸辛，世间万事如转轮。且将芝草供生计，聊与烟霞作主人。月偏彩云当牖生，旋呼两童吹玉笙。闻师妙得逡巡术，百壶倒尽还须倾。古来仙子向谁在？饮者翻垂千载名。名垂千载亦区区，酒阑灯昏夜复徂。不见泰陵草已宿，春生树啼双老乌。此时亦应群帝趋，金灯翠旗光有无？（故君之思，写得神灵恍惚。）
【石将军战场歌】
清风店南逢父老，告我己巳年间事。店北犹存古战场，遗镞尚带勤王字。忆昔蒙尘实惨怛，反覆势如风雨至。
紫荆关头昼吹角，杀气军声满幽朔。胡儿饮马彰义门，烽火夜照燕山云。内有于尚书，外有石将军。石家官军若雷电，天清野旷来酣战。
朝廷既失紫荆关，吾民岂保清风店？牵爷负子无处逃，哭声震天风怒号。儿女床头伏鼓角，野人屋上看旌旄。将军此时挺戈出，杀敌不异草与蒿。
追北归来血洗刀，白日不动苍天高。万里烟尘一剑扫，父子英雄古来少。单于痛哭倒马关，羯奴半死飞狐道。处处欢声噪鼓旗，家家牛酒犒王师。
应追汉室嫖姚将，还忆唐家郭子仪。沉吟此事六十春，此地经过泪满巾。黄云落日古骨白，沙砾惨淡愁行人。行人来折战场柳，下马坐望居庸口。
却忆千官迎驾初，千乘万骑下皇都。乾坤得见中兴主，杀伐重开载造图。姓名应勒云台上，如此战功天下无。
呜呼战功今已无，安得再生此辈西备胡？（“追北归来”二语，扪之字字俱起洼棱。石亨跋扈伏法，臣节有亏。要之战功不可埋没，此特表其战功也。上皇返国，实由尚书之守，将军之战，作者特为表出。中云：“还忆唐家郭子仪”，以不失臣节愧之也。此作者微意。）
【玄明宫行】
今冬有人自京至，向我道说玄明宫。土木侈丽谁办此，乃令遗臭京城东。割夺面势创截嶪，出入日月开帡幪。矫托敢与天子竞，立观忍将双阙同。前矻石柱双蟠龙，飞梁逶迤三彩虹。宝构合沓殿其后，俨如山岳翔天中。金银为堂玉布地，千门万户森相通。光景闪烁倏忽异，云烟鬼怪芃杳蒙。以东金榜祠更侈，树之松槚双梧桐。溟池岛屿鰋鲤跃，孔雀翡翠兼罴熊。那知势极有消歇，前日虎豹今沙虫。窗扉自开卫不守。人来游玩摇玲珑。陛隅龙兽折其角，近有盗换香炉铜。青苔生泥獍面锁，野鸽哺子雕花栊。忆昔此阉握乾柄，帝推赤心阉罔忠。威刑霹雳缙绅毒，自尊奴仆侯与公。变更累朝意叵测，掊克四海真困穷。长安夺地塞巷陌，心腹艳此阉何蒙。构结拟绝天下巧，搜剔遂尽输倕工。神厂择木内苑竭，官坑选石西山空。夷坟伐屋白日黑，挥汗如雨斤成风。转身唾骂阉得知，退朝督劳何匆匆。人心嗟怨入骨髓，鬼也孰敢安高崇？峨碑照耀颂何事，或有送男充道童。闻言怆恻黯无答，私痛圣祖开疆功。渠干威福开者谁？法典虽严奈怙终。锦衣玉食已叨窃，琳宫宝宇将安雄？何宫无碑镌护敕，来者但看玄明宫。（此为宦官刘瑾作也。铺陈盛衰，皆托他人之言；“闻言怆恻”以下，方入自己议论。痛惜祖训，垂戒后人，是大章法、大文字。明祖于宫门竖铁牌，使宦官不许干政。后成祖以建文内竖输君臣密谋，心甚德之，遂渐予事权。“渠干威福开者谁”，盖指此也。）
【林良画两角鹰歌】
百馀年来画禽鸟，后有吕纪前边昭。二子工似不工意，吮笔决眦分毫毛。林良写鸟只用墨，开缣半扫风云黑。水禽陆禽各臻妙，挂出满堂皆动色。空山古林江怒涛，两鹰突出霜崖高。整骨刷羽意势动，四壁六月生秋<风寿>。一鹰下视睛不转，已知两眼无秋毫。一鹰掉头复欲下，渐觉振翮风萧萧。匹绡虽惨谈，杀气不可灭。戴角森森爪拳铁，迥如愁胡眦欲裂。朔风吹沙秋草黄，安得臂尔骑驷驖？草间妖鸟尽击死，万里晴空洒毛血。我闻宋徽宗，亦善貌此鹰。后来失天子，饿死五国城。乃知图画小人艺，工意工似皆虚名。校猎驰骋亦末事，外作禽荒古有经。今王恭默罢游宴，讲经日御文华殿。南海西湖驰道荒，猎师虞长皆分贱。吕纪白首金炉边，日暮还家无酒钱。从来上智不贵物，淫巧岂敢陈王前？良乎良乎，宁使尔画不值钱，无令后世好画兼好畋。（从画说到猎，从猎开出议论，后画猎双收，何等章法！笔力亦如神龙蜿蜓，捕捉不住。）
【郑生至自泰山】
昨汝登东岳，何峰是绝峰？有无丈人石，几许大夫松？海日低波鸟，岩雷起窟龙。谁言天下小？化外亦王封。（陈语须此翻用法。）
【泰山】
俯首无齐鲁，东瞻海似杯。斗然一峰上，不信万山开。日抱扶桑跃，天横碣石来。君看秦始后，仍有汉皇台。（四十字有包络乾坤之概，可以作泰山诗矣。）
【浮江】
浮江晴放舸，挂席晓须风。日倒明波底，天平落镜中。开窗问赤壁，捩柁失吴宫。万古滔滔意，浔阳更向东。
【明远楼春望】
贡院初开阁，春阴独倚栏。柳边千舰聚，花里万家残。风雨江声壮，兵戈地色寒。断肠沙雁北，群起向长安。（蒋仲舒云：“含愁无限。”）
【朱仙镇庙】
宋墓莽岑寂，岳宫今在兹。风霜留桧柏，阴雨见旌旗。百战回戈地，中原左衽时。土人严伏腊，偏护向南枝。
【得何子过湖南消息】
及遇荆门信，洞庭秋已凄。湘江绕苦竹，几听鹧鸪啼！马援留铜柱，王褒祀碧鸡。湖南冲瘴疠，药物去曾携。
【读直道陈公祚遗事】
上主能容直，当言敢顾身？累朝传谏疏，万死作归人。古庙秾花晚，孤坟劲草春。从来淹没士，特笔在词臣。
【野风】
山鸣野风至，汉水亦萧萧。月滉鱼龙醒，云蒸豺虎骄。有家惊节物，不寐想前朝。万古英雄迹，江城夜寂寥。
【出塞】
黄沙白草莽萧萧，青海银州杀气遥。关塞岂无秦日月？将军独数汉骠姚。往来饮马时寻窟，弓箭行人各在腰。晨发灵州更西望，贺兰千嶂果云霄。
【秋望】
黄河水绕汉边墙，河上秋风雁几行？客子过壕追野马，将军韬箭射天狼。黄尘古渡迷飞挽，白月横空冷战场。
闻道朔方多勇略，只今谁是郭汾阳？（王元美云：“雄浑流丽。”）
【潼关】
咸东天险设重关，闪日旌旗虎豹闲。隘地黄河吞渭水，炎天白雪压秦山。旧京想象千官入，余恨逡巡六国还。满眼非无弃繻者，寄言军吏莫嗔颜。
【灵武台】
环县城边灵武台，肃宗曾此辟蒿莱。二仪高下皇舆建，三极西南玉玺来。衣白山人经国计，朔方孤将出群才。可怜一带风云际，不劝君王驾鹤回。（咎肃宗之阙于子职也，语微而显。）
【艮岳篇】
宋家行殿此山头，千载来人水一丘。到眼黄蒿元玉砌，伤心锦缆有渔舟。金缯社稷和戎日，花石君臣弃国秋。漫倚南云望南土，古今龙战是中州。（人知南渡之庸懦，而不知覆亡之祸原于徽宗君臣之归乐也。五六语藏得议论。）
【台寺夏日】
古台高并郁岧峣，断塔棱层锁寂寥。积雪洞门常惨惨，炎天松柏转萧萧。云雷画壁丹青壮，神鬼虚堂世代遥。惆怅宋宫偏泯灭，二灵哀怨不堪招。
【楚望望襄中形势】
楚望峰头望楚云，遥怜紫盖紫阳君。庐荒不断盘龙气，碑灭犹存堕泪文。地转江淮浮远戍，水通巴峡堑雄军。里名冠盖非吾事，愿访鹿门麋鹿群。
【送毛监察还朝，是时皇帝狩于杨河】
楚生临水送将归，黎子当筵赋《式微》。天下汝为真御史，百年吾是旧渔矶。沙寒白日蓬科转，风起黄河木叶稀。此去有书应力上，太平天子本垂衣。
【别徐子祯卿得江字】
我爱南州徐孺子，明瑶美璧世无双。新从北极看南极，便自吴江下楚江。日落鹧鸪啼庙口，水清斑竹映船窗。祢衡王粲俱黄土，千载何人复此邦？
【限韵赠黄子】
禁垣春日紫烟重，子昔为云我作龙。有酒每邀东省月，退朝曾对掖门松。十年放逐同梁苑，中夜悲歌泣孝宗。老体幸强黄犊健，柳吟花醉莫辞从。
【秋怀】
庆阳亦是先王地，城对东山不窋坟。白豹寨头惟皎月，野狐川北尽黄云。天清障塞收禾黍，日落溪山散马群。
回首可怜鼙鼓急，几时重起郭将军？
苑西辽后洗妆楼，槛外芳湖静不流。乱世君臣那在眼，异时松柏自深愁。雕阑玉柱留天女，锦石秋花隐御舟。万古中华还此地，我皇帝为扫神州。
【鄱阳湖十六韵】
太祖平陈日，楼船下此湖。波涛留壮色，天地见雄图。水上开黄屋，云中下赤乌。士犹询后载，戈已倒前徒。
力屈鲸鲵仆，声回雁鹜呼。横江收玉笋，跨海定金符。文轨遥通楚，梯航讫至吴。虎贲虽莫敌，龙战岂全辜？
血染犹丹草，骨沉空白芜。汀洲夜寂寂，霜月鬼呜呜。杀气鼋鼍徙，腥风岛屿孤。罾人拾古镞，艇客慨秋菰。
伟彼高光烈，还将萧邓须。英谋协睿算，勇奋想长驱。剑瘗神仍王，舟焚势与徂。康山巍庙在，忠武激顽夫。
【晓莺】
见睆梦中迷，流莺碧树西。起来红日照，已度别枝啼。
【塞上】
天设居庸百二关，祁连更隔万重山。
不知谁放呼延入，昨夜杨河大战还。
【夏口夜泊别友人】
黄鹤楼前日欲低，汉阳城树乱乌啼。孤舟夜泊东游客，恨杀长江不向西。
【汴京元夕】
中山孺子倚新妆，郑女燕姬独擅场。齐唱宪王《春乐府》，金梁桥外月如霜。
【圣节闻驾出塞】
千官北首望龙旗，万国车书集凤闱。八骏穆王秋色远，几时亲拥白狼归？

[book_title]卷五
边贡贡字廷实，历城人。弘治丙辰进士，历官至南京户部尚书。
华泉边幅较狭，而风人遗韵，故自不乏。李、何、边、徐并名，有以也。
【再送王文熙】
夜久河汉横，春堂别灯黯。风凄鸟初动，露重花犹敛。明发不在兹，重关为谁掩？
【赠尚子】
意气凭陵一当百，关西儒生五陵客。
少年学书复学剑，老大蹉跎双鬓白。门下诸生半赐麻，闺中小妇犹炊麦。布衣东来谒天子，春日醉卧长安陌。陌头花絮夕纷纷，琼阁如天隔紫云。
浩歌翩然却归去，眼底谁是平原君？
【送马欹湖赴河南提学】
征马带落日，出门君已遥。层城不隔梦，夜夜芦沟桥。芦沟桥边车簇簇，故人都在城南宿。谁令相见转多情，翻恨迟行不如速。江汉风烟迟早春，关山雨雪暗边尘。临歧莫动殊方感，余亦东西南北人。
【运夫谣送方文玉督运】
运船户，来何暮？江上旱风多，春涛不可渡。里河有闸外有滩，断篙折缆腰环环。夜防鼠，日防漏，粮册分明算升斗。官家但恨仓廪贫，不知淮南人食人！官家但知征戍苦，力尽谁怜运船户？（原本无运船户三字，疑脱）运船户，尔勿哀，司农使者天边来！
【出郭将访希准郡伯，薄暮而返却寄】
驾言江口出，却至水西还。远道空回首，重门欲上关。断云低白雁，斜日近青山。欲采瑶华赠，仙舟不可攀。
【留别张西盘大参】
满酌岂辞醉？未行先忆君。
山城稀见菊，关树不开云。地入河源渺，天连塞日曛。
那堪北来雁，偏向别时闻。（“关树不开云”更胜“楚云高不落”句。）
【送都玄敬】
驱马别君处，秋阴当暮生。林柯无静叶，江雁有归声。
绿水阊门道，青山建业城。未能同理楫，延伫独含情。
【幽寂】
幽寂耽蓬户，凄凉怀旧吟。莺啼非故国，草色乱春心。落日黄云暮，阴风碧海深。嗷嗷北来雁，二月有归音。
【人日有怀乔白岩侍郎】
去年人日题诗处，郑氏茅堂春可怜。出谷早莺啼恰恰，映风寒竹倚娟娟。随銮并入青云上，解珮同归素雪前。此日寂寥惊旅食，坐看庭月怃流年。（以“去年”领起，以“此日”作收，章法本唐人韦端己《忆昔》诗。）
【谒文山祠】
丞相英灵迥未消，绛帷灯火飒寒飙。黄冠日月胡云断，碧血山河龙驭遥。花外子规燕市月，水边精卫浙江潮。
祠堂亦有西湖树，不遣南枝向北朝。（后半神到，吊信国诗此为第一。起句及三四卧子改本。）
【重赠吴国宾】
汉江明月照归人，万里秋风一叶身。休把客衣轻浣濯，此中犹有帝京尘。（婉而挚，视“素衣化为缁”，用意各别。）
【嫦娥】
（自注：时外舅胡观察谢政家居，寄此通慰。）
月宫秋冷桂团团，岁岁花开只自攀。共在人间说天上，不知天上忆人间。
【迎銮曲】
弓如满月向江开，箭插寒潮卷浪回。水上鼋鼍莫深避，吾皇原为射蛟来。
顾璘
璘字华玉，先世吴县人，徙南京。弘治丙辰进士，历官至南京刑部尚书。
【度枫木岭】
初指山拂天，飞鸟不可度。艰苦蹑危磴，即是我行路。
百折频攀援，十步九回顾。崚嶒忽在下，衣襟带云雾。倒景犹照人，平地黯将暮。东北望故乡，江流莽倾注。
长风万里来，独立难久伫。
【庚辰元日】
诸侯玉帛会长安，天子南巡历壮观。共想正元趋紫殿，翻劳边将从金鞍。
沧江饮马波先静，《黄竹》回銮雪未干。
北极巍巍天咫尺，五云长护凤楼寒。（应是宁庶人已擒，而武宗犹巡游不返，故有此作。）
【归自灌阳望湘山口号】
十日别湘山，见如故人面。
何况石头城，是侬旧乡县！
王守仁
守仁字伯安，余姚人。弘治己未进士，授兵部主事。忤刘瑾，廷杖，谪贵州龙场驿丞，旋复官。历仕至左佥都御史，巡抚南赣。平宸濠，擢南京兵部尚书，封新建伯。赠侯，谥文成，从祀孔庙。
【登泰山】
晓登泰山道，行行入烟霏。阳光散岩壑，秋容淡相辉。长风吹海色，飘飖送天衣。峰顶动笙乐，青童两相依。振衣将往从，凌云忽高飞。挥手若相待，怅望未能归。（太白）
【登阅江楼】
绝顶楼荒旧有名，高皇曾此驻龙旌。险存道德虚天堑，守在蛮夷岂石城？山色古今余王气，江流天地变秋声。
登临授简谁能赋？千古新亭一怆情！
【龙潭夜坐】
何处花香入夜清？石林茅屋隔溪声。幽人月出每孤往，栖鸟山空时一鸣。
草露不辞芒屦湿，松风偏与葛衣轻。临流欲写《猗兰》意，江北江南无限情。
何景明景明字仲默，信阳人。弘治壬戌进士，官至陕西提学副使。
北地诗以雄浑胜，信阳诗以秀朗胜。同是宪章少陵，而所造各异。薛君采云：“俊逸终怜何大复，粗豪不解李空同。”任意抑扬，讵为定论？洪宣以后，诗教日衰，虽李西涯起而振之，终未能力挽流俗。向微李、何二家，蛙声紫色，窃据坛坫，流极何所底耶！凡信口掎摭者，其论吾不敢取。
【塘上行】
蒲生寒塘流，日与浮萍俦。风波摇其根，飘转似客游。客游在万里，日夕望故州。鶗鴂鸣岁暮，蟪蛄知凛秋。暑退厌絺绤，寒至思重裘。佳人不与处，圆魄忽已周。房栊凄鸣玉，纨素谁为收？白云如车盖，冉冉东北浮。安得云中雁，尺泉寄离愁！
【种麻篇】
种麻冀满丘，种葵冀满园，孤生易憔悴，独立多忧患。当行思故旅，当食思故欢。先机失所豫，临事徒嗟叹。升萧艾乃至，锄桂致伤兰。物理有相附，畴能识其端？断金俟同志，抱玉难自宣。交结良匪易，君当图未然。（陈卧子云：陈思君子之遗。）
【捣衣】
凉飙吹闺闼，夕露凄锦衾。言念无衣客，岁暮方寒侵。皓腕约长袖，雅步饰鸣金。寒机裂霜素，繁杵叩清砧。哀音缘云发，断响随风沉。顾影惜流月，仰盼愁横参。路长魂屡徂，夜久力不任。君子万里身，贱妾万里心。灯前挥妙匹，运思一何深！裁以金剪刀，缝以素丝针。愿为合欢带，得傍君衣襟。（陈卧子云：“蕙心兰质，绮罗如在，元美所谓‘却扇一顾’时也。”）
【咏怀】
寂寂沅湘流，长江上有枫。青蕙缘广隰，绿衡被洲中。扬舲泛烟沚，遥瞻二妃宫。二妃何婉娈，搴馨振微风。解珮遗下女，将以明我衷。光彩不易合，精诚渺难通。浮云蔽江皋，白日忽已晚。还顾苍梧原，何时翠华返？
【立春日作】
蔼蔼春候至，天气和且清。端居抚流化，允惬静者情。浮阳起丛壑，流烟散孤城。岸条发潜颖，园卉含初荣。写襟旷明霁，览物纡游行。目悦双飞雉，耳感孤鸣莺。形运自相代，神理谁为名？往规与时逝，来虑随年并。心存汉阴灌，躬学南阳耕。疏还念知止，庄论持达生。自非秉昭旷，能不婴世营！
【送崔氏】
飘飘山上葛，累累田中瓠。苟非同根蒂，缠绵安得固？人情易反复，结交有新故。
嗟哉夙昔好，乖弃在中路。明珠倘无因，按剑不我顾。深言匪由衷，白首为所误。亮君勖恒德，永副平生慕。
【泊云阳江头玩月】
扁舟泊沙岸，皓月出翠岭。开窗鉴清辉，照我孤烛冷。高林散疏光，远渚接余景。纵横银汉回，三五玉绳耿。弦望几更易，客行尚殊境。佳期邈山岳，端坐令人省。
【姜子岭至三坌】
出岭上云霓，入溪下烟岚。高高不可极，杳杳讵能探？朱崖秀夏木，石壁映寒潭。千林览葱倩，百丈窥澄涵。崩奔谷响赴，隐曜川光含。登陟力不辞，险阻情已谙。潜渊羡垂纶，越巘思停骖。振策岷峨西，扬帆江汉南。临深匪忘惧，履坦但怀惭。
【青石崖栈】
侧行青石栈，谁能久延伫？断板连曳云，喷泉洒飞雨。迅流西回激，峻坂东折屡。
隤岸互倾欹，危梁袅撑拄。饮猿骇游鳞，立马接翔羽。
慎尔千金躯，永念垂堂语。（信阳五言古有三谢体，有少陵体。此连上章，乃少陵体也。）
【侠客行】
朝入主人门，暮入主人门，思杀主仇谢主恩。主人张灯夜开宴，千金为寿百金饯。秋堂露下月出高，起视厩中有骏马，匣中有宝刀，拔刀跃马门前路，投主黄金去不顾。（生气坌涌，音节亦健劲。）
【秋江词】
烟渺渺，碧波远。白露晞，翠莎晚。泛绿漪，蒹葭浅。
涌风吹帽寒发短。美人立，江中流。暮雨帆樯江上舟，夕阳帘栊江上楼。舟中采莲红藕香，楼前踏翠芳草愁。
芳草愁，西风起。芙蓉花，落秋水。
江白如练月如洗，醉下烟波千万里。（“美人娟娟隔秋水”，风度似之，温飞卿乐府过于旖旎，诗格转不逮也。一本节去末二语，更有馀韵。）
【明月篇】
仆始读杜子七言诗，爱其陈事切实，布词沉著。鄙心窃效之，以为长篇圣于子美矣。既而读汉魏以来歌诗及唐初四子者之所为而反复之，则知汉魏固承《三百篇》之后，流风犹可征焉。而四子者，虽工富丽，去古远甚。至其音节，往往可歌。乃知子美词固沉著，而调失流转。虽成一家语，实则歌诗之变体也。夫诗本性情而发者也，其切而易见者，莫如夫妇之间。是以《三百篇》首乎《关雎》，六义始乎《风》。而汉魏作者，义关君臣朋友，辞必托诸夫妇，以宣郁而达情焉，其旨远矣。由是言之，子美之诗，博涉世故，而出于夫妇者常少；致兼《雅》、《颂》，而风人之意或缺。此其调或反在四子下与！暇日为此篇，意调若仿佛四子，而才质猥弱，思致庸陋，故摛词芜紊，无复统饬。姑录之以俟审音者裁割焉。不可不知此论。新城王阮亭论诗云：“接迹风人《明月篇》，何郎妙悟本从天。王杨卢骆当时体，莫逐刀圭误后贤。”真不被前人瞒过。
长安月，离离出海峤。遥见层城隐半轮，渐看阿阁衔初照。潋滟黄金波，团栾白玉盘。青天流影披红蕊，白露含辉泛紫兰。紫兰红蕊西风起，九衢夹道秋如水。锦幌高褰香雾浓，琐闺斜映轻霞举。雾沉霞落天宇开，万户千门月明里。月明皎皎陌东西，柏寝岧峣望不迷。侯家台榭光先满，戚里笙歌影乍低。濯濯芙蓉生玉沼，娟娟杨柳覆金堤。凤凰楼上吹箫女，蟋蟀堂前织锦妻。别有深宫闭深院，年年岁岁愁相见。金屋萤流长信阶，绮栊燕入昭阳殿。赵女通宵侍御床，班姬此夕悲团扇。秋来明月照金微，榆黄沙白路逶迤。征夫塞上行怜影，少妇窗前想画眉。上林鸿雁书中恨，北地关山笛里悲。书中笛里空相忆，几见盈亏泪沾臆。红闺貌减落春华，玉门肠断逢秋色。春华秋色递如流，东家怨女上妆楼。流苏帐卷初安镜，翡翠帘开自上钩。河边织女期七夕，天上嫦娥奈九秋。七夕风涛还可渡，九秋霜露迥生愁。九秋七夕须臾易，盛年一去真堪惜。可怜扬彩入罗帏，可怜流素凝瑶席。未作当垆卖酒人，难邀入座援琴客。客心对此叹蹉跎，乌鹊南飞可奈何！江头商妇移船待，湖上佳人挟瑟歌。此时凭阑垂玉箸，此时灭烛敛青蛾。玉箸青蛾苦缄怨，缄怨含情不能吐。丽色春妍桃李蹊，迟辉晚媚菖蒲浦。与君相思在二八，与君相期在三五。空持夜被贴鸳鸯，空持暖玉擎鹦鹉。青衫泣掩琵琶弦，银屏忍对箜篌语。箜篌再弹月已微，穿廊入闼霭斜辉。归心日远大刀折，极目天涯破镜飞。
【易水行】
寒风夕吹易水波，渐离击筑荆卿歌。白衣洒泪当祖路，日落登车去不顾。秦王殿上开地图，舞阳色沮那敢呼？手持匕首摘铜柱，事已不成空骂倨。吁嗟呼！燕丹寡谋当灭身，田光自刎何足云？惜哉枉杀樊将军！（三语千古断案。）
【大梁行】
朝登古城口，夕藉古城草。日落独见长河流，尘起遥观大梁道。大梁自古号名区，富贵繁华代不殊。高楼歌舞三千户，夹道烟花十二衢。合沓轮驺交紫陌，鸣钟暮入王侯宅。红妆不让掌中人，珠履皆为门下客。片言立赐万黄金，一笑还酬双白璧。带甲连营杀气寒，君王推毂将登坛。弯弓自信成功易，拔剑那知报怨难？已见分符连楚越，更闻飞檄救邯郸。一朝运去同衰贱，意气雄豪似惊电。杨花飞入侯嬴馆，草色凄迷魏王殿。万骑千乘空云屯，绮构朱甍不复存。夜雨人归朱亥里，秋风客散信陵门。川原百代重回首，宋寝隋宫亦何有？游鹿时衔内苑花，行人尚折繁台柳。繁台下接古城西，春深桃李自成蹊。朝来忽见东风起，薄暮飞花满故堤。
【岁晏行】
旧岁已晏新岁逼，山城雪飞北风烈。徭夫河边行且哭，沙寒水冰冻伤骨。长官叫号吏驰突，府帖连催筑河卒。
一年征求不少蠲，贫家卖男富卖田。白金纵有非地产，一两已值千铜钱。往时人家有储粟，今岁人家饭不足。饥鹤翻飞不畏人，老鸦鸣噪日近屋。
生男长成聚比邻，生女落地思嫁人。官家私家各有务，百岁岂止疗一身？近闻狐兔亦征及，列网持矰遍山域。野人知田不知猎，蓬矢桑弓射不得。
嗟吁今昔岂异情？昔时新年歌满城。明朝亦是新年到，北舍东邻闻哭声。
【陇右行送徐少参】
陇右地，长安西行一千里。秦日长城号塞垣，汉时故郡称天水。圣朝扫荡无烽烟，射猎之地为桑田。熟羌卖马尝入塞，将军游骑不出边。知君风采古遗爱，扬策传符度关内。父老三秦望节来，犬戎诸夷遮马拜。开藩分道镇边尘，居守巡行历几春。熊轼朱幡今岳伯，豸冠白笔旧台臣。瓦亭之西半山谷，土室阴阴连板屋。落月孤表渭源，寒云古碛黄河曲。十年此地曾游歌，别来风物今如何？竹花秋临鸟鼠穴，杨叶夕渡鱼龙波。回看万里风云色，少小趋庭泪沾臆。相送悲吟不尽情，关山陇坂高无极。
【津市打鱼歌】
大船峨峨系江岸，鲇鲂鱍鱍收百万。小船取速不取多，往来抛网如掷梭。野人无船住水浒，织竹为梁数如罟。夜来水长没沙背，津市家家有鱼卖。江边酒楼燕估客，割鬐斫鲙不论百。楚姬玉手挥霜刀，雪花错落金盘高。邻家思妇清晨起，买得兰江一双鲤。簁簁红尾三尺长，操刀具案不忍伤。呼童放鲤潎波去，寄我素书向郎处。
【吴伟飞泉画图歌】
长安独过田子舍，留我一玩飞泉画。绝壁如闻风雨来，晴天安得蛟龙挂？吴生跌宕得画理，潦草落笔皆可喜。飞泉却出沓嶂间，山即真山水真水。客堂六月生昼寒，耳中仿佛高江滩。源潭窈窕不可测，波浪汹涌多奇观。泉边二老颜色异，偶坐似是庄与惠。万里谁论到海心，百年讵识临渊意？伟哉田子今儒宗，文标南指匡庐峰。不须对此更惆怅，会观瀑布青天上。杉风松日隔缥缈，云泷雪灨何雄壮！我常梦往神空向。岂无吴生好手笔，为我写寄庐山障？
【胡人猎图歌】
边沙萧萧天北风，高林昼屯鞍马雄。胡人装束身手健，真与此图形貌同。冬寒猎傍长城窟，城下平原日将没。呼鹰放犬无不为，数骑弯弓竞驰突。月高琵琶海西城，拂庐雪干氍毹轻。金钟虏酒亦易醉，玉胡骝骄不行。白发老胡黄战裙，抽箭仰视天山云。众中若认射雕手，汉家谁是李将军？
【皇陵】
陵阙皇灵，山河王气遥。万年龙虎抱，每夜鬼神朝。玉碗留天地，金灯照寂寥。如看翠华度，缥缈在青霄。（足继《行次昭陵》之作。）
【武关】
北转趋刘埧，西盘山武关。微茫一线路，回合万重山。天地几龙战，风云惟鸟还。关门锁溪水，日夜送潺湲。
【峡中】
自昔偏安地，于今息战侵。江穿巫峡隘，山凿鬼门深。浊浪鱼龙黑，寒天日月阴。夜猿啼不尽，凄断故乡心。
【昭烈庙】
漂泊依刘计，间关入蜀身。中原无社稷，乱世有君臣。峡路元通楚，岷江不向秦。空山一祠宇，寂寞翠华春。（黄清甫云：“匪直僴词，亦存名教。”）
【登楼凤县作】
近讯中原使，兼登万里楼。朝廷仍北极，行在且南州。峡断风云隔，江通日月流。如闻乘八骏，早晚向昆丘。（此为武宗南幸而作。）
【怀沈子】
沈生南国去，别我独凄然。落月清江树，归人何处船？十年安陆舍，数口太湖田。想到乡园日，生涯亦可怜。
【答望之】
念汝书难达，登楼望欲迷。天寒一雁至，日暮万行啼。饥馑饶群盗，征求及寡妻。江湖更摇落，何处可安栖？
【送贾郡博之阶州】
十载一儒官，西行路复难。羌夷应俎豆，边徼有衣冠。陇坂盘云上，秦城向斗看。好音怀万里，早晚报长安。
【得王子衡赣榆书】
万里一书札，逾年传帝都。窜身天地远，垂泪海云孤。柳送燕台骏，花留汉殿凫。赤霄终道路，白发且江湖。
【雨夜】
院静闻疏雨，林高纳远风。
秋声连蟋蟀，寒色上梧桐。短榻孤灯里，清笳万井中。天涯未归客，此夜忆江东。
【送曹端卿谪寻甸】
逐客滇南郡，云天此路长。高秋行万里，落日泪千行。作赋投湘水，题书寄夜郎。殊方气候异，去矣慎风霜。
【关门】
虎卫关门迥，龙沙塞曲深。风云时有气，日月昼常阴。中使西来讯，千官北望心。天寒汉宫阙，翠盖忆春临。
【送彭总制之西川】
蜀道青天上，岷山赤日西。九重连授钺，万里动征鼙。开府松杉静，悬军玉垒低。知公安蜀计，诸葛大名齐。（杨用修云：“森严庄重。”）
【安庄道中】
处处人家空薜萝，几年凋弊扰干戈。山过白水峰峦峻，路入盘江瘴疠多。岭徼土风连百粤，郊原人语杂诸罗。侧身西望看铜柱，此地曾经马伏波。
【岳阳】
楚水滇池经万里，使车重喜过巴丘。千家树色浮山郭，七月涛声入郡楼。寺里亭台多旧主，城中冠盖半同游。明朝又下章华路，江月湖烟绾别愁。
【送雷长史】
彤管先朝随帝子，白头今日奉王孙。汉庭亦羡相如美，楚客重看贾傅尊。花下图书开玉殿，日高琴瑟在朱门。十年亭阁淮西宴，肠断梁王雪夜样樽。（可匹空同“中夜悲歌”之咏。）
【送卫进士推武昌】
少年佐郡楚城居，十郡风流尽不如。此去且随彭蠡雁，何须不食武昌鱼？仙人楼阁春云里，估客帆墙晚照余。大别山前汉江水，画帘终日对清虚。（明秀。）
【送陆舍人使吴下】
柳拂清江画鹢飞，节旄更喜便南归。回风树里吹官骑，返照河边上客衣。北固楼台秋寺遍，长洲花草故宫非。登临莫怪多词赋，吴下才人是陆机。
【武昌闻边报】
传闻广骑近长安，北伐朝廷已命官。路绕居庸烽火暗，城高山海戍楼寒。一时边将当关少，六月王师出塞难。先帝恩深能养士，请缨谁为系楼兰？
【怀寄边子】
汝从元岁侍君王，谁念先朝老奉常？一出云霄空怅望，十年歧路各苍茫。春天缥缈金茎露，昼日氤氲紫殿香。独有扬雄尚陪从，白头抽笔赋《长杨》。
【得献吉江西书】
近得寻阳江上书，遥思李白更愁予。天边魑魅窥人过，日暮鼋鼍傍客居。鼓舵襄江应未得，买田阳羡定何如？他年淮水能相访，桐柏山中共结庐。（神来之作，不以工拙论，所谓章法之妙不见句法者。信阳谓不读唐以后诗，然买田阳羡，自属唐以后事，可知只是议论之高。）
【刘德徵上陵还有赠】
仙郎昨日五陵归，骏马朝回独掩扉。已向西山瞻帝寝，更从北极眺王畿。霜钟涧壑流清汉，玉殿松杉眇翠微。先帝侍臣零落尽，泰园宫草日霏霏。
【登楼观阁，时王令明叔邀张用昭、段德光、王敬夫、康德涵四子同游】
峻阁含风落照孤，凭高千里视平芜。凤笙锦曲春缥缈，瑶草金光昼有无。采药几时寻碧海？种桃无复问玄都。五陵冠剑豪游地，犹是长安旧酒徒。
【秋兴】
汉水东驰入楚来，长沙秋望洞庭开。江清楼阁中流见，日落帆樯万里回。去国尚思王粲赋，逢时空惜贾生才。湘南两度曾游地，惆怅烟花暮转哀。
前岁今皇新御极，凤衔恩诏出明廷。孤槎奉使日南国，万里题诗天畔亭。地入金沙江浩浩，风连铜柱海冥冥。昆明亦在滇城里，池上虚疑织女星。
【鲥鱼】
五月鲥鱼已至燕，荔枝卢橘未能先。赐鲜遍及中珰第，荐熟应开寝庙筵。白日风尘驰驿骑，炎天冰雪护江船。银鳞细骨堪怜汝，玉箸金盘敢望传？（赐及中珰，而寝庙未荐，则波及臣家益无望矣。中含讽谕，不同寻常赋物。少陵“西蜀樱桃”一种作法。）
【长安】
白云望不尽，高楼空倚阑。中宵鸿雁过，来处是长安。（忠爱。）
【竹枝词】
十二峰头秋草荒，冷烟寒月过瞿塘。青枫江上孤舟客，不听猿声亦断肠。
【送韩汝庆还关中】
华岳云台万里情，高秋落日眺秦城。
黄河一线通沧海，身在仙人掌上行。
【别相饯诸友】
双井山边送客时，满林风雪倍相思。西行万里遥回首，太华终南落日迟。（只写景而离情自现，得唐贤三昧矣。）
王廷相
廷相字子衡，浚川人。弘治壬戌进士，历官至兵部尚书，加太子太保。谥肃敏。
【赭袍将军谣】
万寿山前擂大鼓，赭袍将军号威武，三边健儿猛如虎。左提戈，右张弩，外廷言之赭袍怒。牙旗闪闪军门开，紫茸罩甲如云排。大同来？宣府来？（即空同《内教场歌》意。）
【秋日巴中旅行】
巴东秋气早，行客已凄凄。江险深三峡，云寒暗五溪。中原无雁至，异国足猿啼。况近乌蛮塞，连年尚鼓鼙。
【登台】
古人不可见，还上古时台。
九月悲风发，三江候雁来。浮云通百粤，寒日隐蓬莱。逐客音书断，凭高首重回。
【初见白发】
日日风尘色，劳劳簿领身。不知清镜里，已作二毛人。
【宫怨】
夜辇昭阳月，春筵上苑花。不成供奉日，枉自学琵琶！
【古陵】
古陵在蒿下，啼乌在蒿上。陵中人不闻，行客自惆怅。（可当。《蒿里曲》。故作旷达，语倍凄惋。）

[book_title]卷六
徐祯卿祯卿字昌穀，吴县人。弘治乙丑进士，官国子博士。
迪功诗，大不及李，高不及何，而丰骨超然，故应鼎足。朱锡鬯云：“人所应有尽有，人所应无尽无，大复是也。人所应有尽有，人所应无不尽无，空同是也。人所应有不尽有，人所应无尽无，迪功是也。”三人分量自见。钱牧斋左袒吴下，而排斥北地；王阮亭以“文章江左”、“烟月扬州”二语为吴体之卑卑者，彼此皆属偏见。北地自有异人，吴体非必卑卑也。
【杂谣】
夫为虏，妻为囚，少妇出门走，道逢爷娘不敢收。东市街，西市街，黄符下，使者来。狗觫觫，鸡鸣飞上屋，风吹门前草肃肃。（陈卧子云：“此纪正德五年八月之变。”）
【留别边子】
我车驾言迈，将子城之隅。岂无他人亲？卷恋心自知。握手一为叹，忽忽从此辞。
驱车何迢迢，迢迢复迟迟。匪我车轮迟，行子有所思。登高望河水，河水何弥弥？褰裳欲涉之，俯首以踟蹰。
孤杨生河干，袅袅何参差？
民生失俦匹，恻尔令心悲。“褰裳欲涉”下忽著比体，此古人章法。
【寄华玉】
去岁君为蓟门客，燕山雪暗秦云白。马上相逢脱紫貂，朝回沽酒城南陌。
燕山此日雪纷纷，只见秦云不见君。胡天白雁南飞尽，千里相思那得闻？
【送士选侍御】
壮士乐长征，门前边马鸣。
春风三月柳，吹暗大同城。芦沟桥下东流水，故人一尊情未已。胡天飞尽陇头云，唯见居庸暮山紫。羡君鞍马速流星，予亦孤帆下洞庭。
塞北荆南心万里，佩刀长揖向都亭。
【青门歌送吴郎】
吴郎醉嗜长安酒，落魄自言为客久。走马频看上苑花，回鞭几折青门柳。
青门曈曈鱼钥开，乳燕游丝相逐来。柳下雕鞍留别袂，花间酒盏覆苍苔。浮云去去辞城阙，芳草连天那可歇？野店春风听早莺，关河晓树悬星月。
千里淮流双画桡，广陵驿前逢暮潮。落日帆归扬子渡，青山家对伯通桥。吾家流水元非隔，宛转胥台通巷陌。草长难寻仲蔚居，林深不辨陶潜宅。
清溪屋下可垂纶，复有莼羹足献亲。君归倘食冰丝鲙，为念羁栖塞北人。
【从吴学士侄奎观模米襄阳山水图并学士题识】
昔上黄鹤楼，西望襄阳堤。襄阳草树淡于染，清猿落日令人迷。归来复见襄阳画，银海珠源恍余派。楚山沉沉烟雾高，淋漓七泽翻波涛。鱼舟贾舶入点缀，竹林枫树悬江皋。白云缥缈苍梧遥，旖如湘君垂素旄。我欲乘云向空举，拄杖呼云云不起。山中薜萝不可亲，怅望伊人隔秋水。延陵学士襄阳俦，对此踟蹰搔白头。碧山心期竟已矣，回首岁月成荒丘。犹有篇章未磨灭，教人空忆旧风流。
【古意】
空为郢中客，不见郢中吟。美人高堂上，自奏山水音。帝子葬何处，潇湘云正深。
寂寥谁共赏？江上独伤心。
【彭蠡】
茫茫彭蠡口，隐隐鄱阳岑。地涌三辰动，江连九派深。
扬舲武昌客，兴发《豫章吟》。不见垂纶叟，烟波空我心。
【在武昌作】
洞庭叶未下，潇湘秋欲生。
高斋今夜雨，独卧武昌城。重以桑梓念，凄其江汉情。
不知天外雁，何事乐长征？（李舒章云：“八句竟不可断。”五言律皆孟襄阳遗法，纯以气格胜人。）
【长陵西望泰陵】
昔送宫车出，长悲西雍门。
今来寒食节，独望霸陵园。杳杳仙城闭，萋萋封树繁。
当时侍从客，恸哭几人存。（隔句对，泯然无痕。忠爱之意，溢于言表。）
【送范静之迁威州】
吾怜范巨卿，悃愊不邀名。
作吏竹林下，清风讼狱平。与君同得罪，独窜夜郎城。万里巴江水，相思猿狖鸣。
【酬边太常于燕山见忆之作】
故人惠思我，百里寄瑶音。独在山中宿，松斋清道心。霜钟流夜壑，曲涧入幽琴。寂寞悲千古，桥陵梓橡深。
【送友人还吴】
阳月随阳鸟，遥从塞上来。
北人江北望，不见陇头梅。坐下杨朱泪，吟为庄舄哀。聊传数行札，千里送君回。
【月】
故园今夜月，迢递向人明。只自悬清汉，那知隔凤城？气兼风露发，光逼曙乌惊。何事江山外，能催白发生！
【送盛斯徵赴长沙】
昔愁越隽千峰仄，转入巴渝万里赊。岂料圣恩怜贾谊，犹烦佐郡出长沙。蛮中瘴远三湘水，江畔春逢十月花。
遥听岳阳楼上笛，可能回首忆京华。（送人每以忠爱勉之，此立言之体。）
【送耿晦之守湖州】
远下吴江向霅川，高秋风物倍澄鲜。
菰叶翠相乱，锦石游鳞清可怜。邮渚挝频津吏鼓，渔歌唱近使君船。
吴兴岘山足胜事，汉水襄阳空昔贤。（不点湖州故实，而山水清远，宛然在目。高季迪“疏柳一旗江上酒，乱山孤棹道中诗”自是佳句，然不必定是湖州诗也。）
【赠别献吉】
尔放金鸡别帝乡，何如李白在浔阳？日暮经过燕赵客，解裘同醉酒垆傍。徘徊桂树凉飙发，仰视明河秋夜长。
此去梁园逢雨雪，知予遥度赤城梁。
【古宫词】
兴庆池头漏未阑，梨园子弟曲将残。花前更奏凉州伎，无那西宫月色寒。
【春思】
渺渺春江空落晖，行人相顾欲沾衣。楚王宫外千条柳，不遣飞花送客归。
【济上作】
两年为客逢秋节，千里孤舟济水旁。忽见黄花倍惆怅，故园明日又重阳。（语不必深而情深，唐人身分如此。）
【安南歌送沈使君】
借问炎交路若何？片帆南指广州过。知君怕见桄榔树，近岭猿声日渐多。
乌蛮滩上烟水声，伏波庙前秋月明。夜半津人挽舟上，夷歌偏动望乡情。
【送萧若愚】
送君南下巴渝深，予亦迢迢湘水心。
前路不知何地别，千山万壑暮猿吟。（与何大复“太华、终南”之篇，可云双美。）
殷云霄云霄字近夫，寿张人。弘治乙丑进士，官南工科给事中。
【春望】
二月澄江春水深，北孤山头云阴阴。北孤山头云作雨，我欲渡江愁我心。
孟洋洋字望之，信阳人。弘治乙丑进士，官至南京大理寺卿。
【烟】
湘流落日外，沙迥暮生烟。杳杳千峰失，霏霏万壑连。鹊翻知浦树，人语辨江船。暗里猿声起，愁深夜不眠。
王韦韦字钦佩，上元人。弘治乙丑进士，官至太仆少卿。
【阁试春阴诗】
皇都三月春正深，东风酿暖淑气侵。
曙光溟蒙露华满，轻云阁日天沉沉。野色垂垂十余里，草绿柔茵低迤逦。半空落絮湿未扬，百丈游丝寒不起。鹁鸠枝上相踏鸣，若与此景偏多情。
空庭帘卷昼亦暝，隔墙惟见桃花明。小院门闲莺自语，画栋泥香燕初乳。苔花苍润上帘栊，蒙蒙经雨还未雨。含情伫立凭阑干，远峰漠漠登楼看。
碧窗窈窕银屏冷，金帐促回翠袖单。檐影频移暝云动，曲枕悠然醒午梦。
起来小立傍闲阶，花雾袭衣寒气重。（末二语，李西涯批其卷云：“如有神助。”）
【柳枝词】
渭水西来万里遥，行人归去水迢迢。
垂杨不系离情住，只送飞花过渭桥。
郑善夫
善夫字继之，闽县人。弘治乙丑进士，除礼部主事，以谏南巡杖阙下。寻乞归。用荐起南京刑部郎中，改吏部。少谷以杜为师，然过于质直，去风雅或远。
【初离京邑留别诸同志】
驱车遵城，振策率广路。仰盼孤云征，俯见波流溯。感念平生欢，岂以杯酒故？群居不自察，相失增怨慕。川河引舟楫，陵陆旷烟雾，重覯难可寻，努力敷襟素。
【送苏侍御从仁使蜀】
骢马今何去？玄冥岁已残。风云行剑阁，钲鼓动松潘。事在西戎部，功亏旧将坛。怀柔亦边略，要识圣恩宽。
【秋夜】
七月欲尽天气清，残月未上江犹明。流萤渡水不一点，玄蝉咽秋无数声。独客尚未送贫贱，四方况是多甲兵。立罢西风夜无寐，吴袅袅感人情。（颓唐似杜。）
【棹歌】
青螺江头游子吟，黄金台上秋云深。风尘一别一万里，美人驾车伤我心。
孙一元
一元字太初，不知何许人，或曰安化王孙也，自号太白山人。尝西入华，南入衡，东登岱，又南入吴，终于吴兴。
【访樵者】
远寻山中樵，不识山中路。隔林伐木声，遥忆林深处。不晤竟空归，日堕西陵树。
【晚霁】
晚来雨初霁，烟火隔林微。一径牛羊入，孤村桑柘稀。长天下远水，积雾带岩扉。月黑闻人语，溪南种树归。
韩邦靖
邦靖字汝庆，朝邑人。正德戊辰进士，除工部员外。以直言系锦衣狱，夺官。后起山西左参政。
【关中】
不得秦中信，今传关内兵。
不得秦中信，今传关内兵。饥荒失抚御，盗贼遂纵横。渭北何由定，商南岂可行？不知今日将，谁是汉长城。
张含含字愈光，永昌人。正德丁卯中云南乡试。
【己亥秋月寄杨升庵】
金马秋风十载余，芙蓉深巷闭门居。
登楼莫作依刘赋，奉使曾传谕蜀书。卧病可怜天一柱，独醒无奈楚三闾。比来消息风尘断，白首沧江学钓鱼。
胡缵宗
缵宗字孝思，巩昌人。正德戊辰进士，历官至右副都御使。乘舆幸楚，缵宗作诗纪事，为人告讦，下狱，寻放归。
【登天柱阁】
与客上江楼，横江山欲浮。云当天柱出，月傍小孤流。帆外收吴楚，尊前落斗牛。弥漫忽千里，倚槛思悠悠。
戴冠
冠字仲鹖，信阳人。正德戊辰进士，授户部主事。以建言贬广东乌石驿丞。起官，终山东提学副使。
【立春日舟中题】
作客尚无地，他乡空复春。舟中儿女大，天末岁时新。乐事喧殊俗，羁愁滞远人。椒盘怀故里，肠断白头亲。
骆用卿用卿字原忠，余姚人。正德戊辰进士，官兵部员外郎。
【题韩信庙】
逐鹿中原汉力微，登坛频蹙楚军威。足当蹑后犹分土，心已猜时尚解衣。毕竟封侯符蒯彻，几曾握手到陈豨？英魂漫洒荒山泪，秋草长陵久落晖。（李献吉云：“此题淮阴庙绝唱也。”三四极写汉高诡诈，而淮阴之冤，自在言下遇之。）
杨慎
慎字用修，新都人。正德辛未赐进士第一，授翰林修撰。以议大礼泣谏，杖谪永昌。天启初，追
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:33:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>