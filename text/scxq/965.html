<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,白石道人诗集原序,白石道人诗集卷上,白石道人诗集卷下,白石道人集外诗,提要,原序,巻上,巻下,集外诗,白石道人诗集全文在线阅读,白石道人诗集全文在线下载,大玄古籍书库">
<meta name="description" content="诗别集。宋姜夔著。一卷。《直斋书录解题》载“《白石道人集》三卷”。《宋史·艺文志》载《姜白石丛稿》十卷。《四库全书总目》云：“今止一卷，殆非完本。考《武林旧事》载夔诗四首，《咸淳临安志》载夔诗三首，《研北杂志》亦载夔诗一首，皆此本所无，知在所佚诸卷之内。”此外，尚有影抄《南宋六十家集》本，存诗一百六十九首，《白石诗集》出于宋本者，当推此为最善。《南宋群贤小集》本，嘉庆六年(1801)辛酉读画斋刊。陆钟辉刊本，乾隆八年(1743)江都陆钟辉刊，此本流传很广。《中兴群公吟稿》戊集卷六亦录白石诗七十六首。又世传">
<title>白石道人诗集_姜夔_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">白石道人诗集</span> <br/>
          作者： <span class="inputVal" id="bkauthor">姜夔</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]29002</span> <br/>
          说明： <span class="inputVal" id="bkdec">诗别集。宋姜夔著。一卷。《直斋书录解题》载“《白石道人集》三卷”。《宋史·艺文志》载《姜白石丛稿》十卷。《四库全书总目》云：“今止一卷，殆非完本。考《武林旧事》载夔诗四首，《咸淳临安志》载夔诗三首，《研北杂志》亦载夔诗一首，皆此本所无，知在所佚诸卷之内。”此外，尚有影抄《南宋六十家集》本，存诗一百六十九首，《白石诗集》出于宋本者，当推此为最善。《南宋群贤小集》本，嘉庆六年(1801)辛酉读画斋刊。陆钟辉刊本，乾隆八年(1743)江都陆钟辉刊，此本流传很广。《中兴群公吟稿》戊集卷六亦录白石诗七十六首。又世传有《白石晚年自定集》，出于姜忠肃祠堂，夏承焘先生以为“全出伪托”(《姜白石词编年笺校》附《版本考》)。白石诗集除单行本外，又有诗词合刊本，有陆钟辉本、江春鹤本、许增本。夏承焘曾以陆氏本为底本，遍校他本，整理出《白石诗词集》。其《诗集》两卷，分卷上、卷下，又集外诗及集外诗补遗十六首，1959年由人民文学出版社印行。又有孙玄常《姜白石诗集笺注》，1986年山西人民出版社出版。</span> <br/>
          封面： <span class="inputVal" id="bkimg">Z_20696.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]白石道人诗集
[book_author]姜夔
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]29002
[book_dec]诗别集。宋姜夔著。一卷。《直斋书录解题》载“《白石道人集》三卷”。《宋史·艺文志》载《姜白石丛稿》十卷。《四库全书总目》云：“今止一卷，殆非完本。考《武林旧事》载夔诗四首，《咸淳临安志》载夔诗三首，《研北杂志》亦载夔诗一首，皆此本所无，知在所佚诸卷之内。”此外，尚有影抄《南宋六十家集》本，存诗一百六十九首，《白石诗集》出于宋本者，当推此为最善。《南宋群贤小集》本，嘉庆六年(1801)辛酉读画斋刊。陆钟辉刊本，乾隆八年(1743)江都陆钟辉刊，此本流传很广。《中兴群公吟稿》戊集卷六亦录白石诗七十六首。又世传有《白石晚年自定集》，出于姜忠肃祠堂，夏承焘先生以为“全出伪托”(《姜白石词编年笺校》附《版本考》)。白石诗集除单行本外，又有诗词合刊本，有陆钟辉本、江春鹤本、许增本。夏承焘曾以陆氏本为底本，遍校他本，整理出《白石诗词集》。其《诗集》两卷，分卷上、卷下，又集外诗及集外诗补遗十六首，1959年由人民文学出版社印行。又有孙玄常《姜白石诗集笺注》，1986年山西人民出版社出版。
[book_img]Z_20696.jpg


[book_chapter]四库本

[book_title]提要
【臣】等谨案白石道人诗集二卷宋姜夔撰夔有绛帖平已著录罗大经鹤林玉露称夔学诗于萧而卷首有夔自序二篇其一篇称三薰三沐师黄太史氏居数年一语噤不敢吐始大悟学即病不若无所学者之为得其一篇称作诗求与古人合不如求与古人异求与古人异不如不求与古人合而不能不合不求与古人异而不能不异其学盖以精思独造为宗故序中又述千岩诚斋石湖咸以为与已合而已不欲与合其自命亦不凡矣今观其诗运思精宻而风格髙秀诚有拔于宋人之外者傲视诸家有以也宋史艺文志载夔白石丛稿十卷陈振孙书录解题载白石道人集三卷今止二卷殆非完本考武陵旧事载夔诗四首咸淳临安志载夔诗三首研北志亦载夔诗一首皆此本所无知在所佚一卷之内矣乾隆四十六年十一月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]白石道人诗集原序
诗本无体三百篇皆天籁自鸣下逮黄初迄于今人异韫故所出亦异或者弗省遂艶其各有体也近过梁谿见尤延之先生问余诗自谁氏余对以异时泛阅众作已而病其駮如也三薫三沐师黄太史氏居数年一语噤不敢吐始大悟学即病顾不若无所学之为得虽黄诗亦偃然髙阁矣先生因为余言近世人士喜宗江西温润有如范致能者乎痛快有如杨廷秀者乎髙古如萧东夫俊逸如陆务观是皆自出机轴亶有可观者又奚以江西为余曰诚斋之说政尔昔闻其歴数作者亦无出诸公右特不肯自屈一指耳虽然诸公之作殆方圆曲直之不相似则其所许可亦可知矣余识千岩于潇湘之上东来识诚斋石湖尝试论兹事而诸公咸谓其与我合也岂见其合者而遗其不合者耶抑不合乃所以为合耶抑亦欲俎豆余于作者之间而姑谓其合耶不然何其合者众也余又自唶曰余之诗余之诗耳穷居而野处用是陶写寂寞则可必欲其步武作者以钓能诗声不惟不可亦不敢【一】
作者求与古人合不若求与古人异求与古人异不若求与古人合不求与古人合而不能不合不求与古人异而不能不异彼惟有见乎诗也故向也求与古人合今也求与古人异及其无见乎诗已故不求与古人合而不能不合不求与古人异而不能不异其来如风其止如雨如印印泥如水在器其苏子所谓不能不为者乎余之诗葢未能进乎此也未进乎此则不当自附于作者之列悉取旧作秉畀炎火俟其庶几于不能不为而后録之或曰不可物以蜕而化不以蜕而累以其有蜕是以有化君于诗将化矣其可以旧作自为累乎姑存之以俟他日【二】

[book_title]白石道人诗集卷上
宋　姜夔　撰
五言古诗
以长歌意无极好为老夫聴为韵奉别沔鄂亲友
滔滔沔鄂留有腼三宿桑持鉢了白日事贱丸蛣蜣念当去石友烟席凌江湘为君试歌商歌短意则长佳人鲁山下【谓杨大昌正之】日弄清汉波促调寳瑟哀思感人多咬哇秦缶击冷落郢客歌知音良不易如此粲者何
英英白龙孙【郑仁举次臯】眉目古人气拮据营数椽下帘草生砌文章作迳庭功用见造次无庸垂罄嗟遗安鹿门意
诗人辛国士【辛泌克清】句法似阿驹别墅沧浪曲緑隂禽鸟呼颇参金粟眼渐造文字无儿辈例学语屋壁祝蒲卢山隂千载人挥洒照八极只今定武刻犹带龙虎笔单侯出机杼【单炜炳文】岂是剑舞得余波入竹石絶叹咄咄逼异时之罘君在湼守白颢黄钟欠牛铎淋漓吊遗稿有子殊可人【蔡迨坚吾子字武伯】特未见此老客来请论文但道曲肱好
中郎游千霜曲髙复谁为厐翁趣无郑伯功斲鼻春风桃花溪寒渌绕苍翠何当从两君放浪计幽事宦达羞故妻贫贱厌丘嫂上书云雨迥还舍笋蕨老江臯鉏带经决计恨不早士无五羖皮没世抱枯槁伐木响虚牝吾愿友褐夫九关呀虎豹何时内髙袪黄鹄眇云树鹦鹉澹烟芜倚杖得清赏洗心观本初孤鸿度关山风霜催翅翎影低白云暮哀噭那忍聴士生有如此储粟不满瓶著书穷愁滨可续离骚经
赤松图
山东隆凖公未语心已解按剑堂下人成事汝应退非无带砺约政尔有恩害平生三寸舌松间潄寒濑
虞美人草
夜防浩歌起玉帐生悲风江东可千里弃妾蓬蒿中化石那解语作草犹可舞陌上望骓来翻愁不相顾
华藏寺云海亭望具区【寺为张循王功徳院】
茫茫复茫茫中有山苍苍大哉夫差国坐占天一方夫差醉莲宫巨浪摇不醒越师何从来夺我玉万顷年年亭上秋一笛千古愁谁能知许事飞下双白鸥
夏日寄朴翁朴翁时在灵隠
风吹松树枝懐我松间友云从北山来令我屡回首山云夜夜起山雨侵人衣遥知竹窗里自吟新雨诗
春日书懐四首
九真何苍苍乃在清汉尾衡茅依草木念逺独伯姊春来众芳滋春去众芳萎兄弟各天涯啼鴂见料理汉江出巨鱼风雷入驱使安得挟我辀西征二千里
春云驿路暗游子眇归程永懐故山下风雨悲柏庭翁仲不解语幽鸟时时鸣人家插垂柳客里又清明垂杨大别寺春草郎官湖家巷有石友合并不待呼瘦藤倚花树花片借玉壶老郑谈絶妙辛杨句敷腴平生子姚子貌古心甚儒时邀野僧语间与琴工俱酒防兴未了左转城南隅大江围楚碧烟水入元虚流落不自恨惟嗟故人疎一月三见梦梦中相与娱日日潮风起怅望武昌鱼
武昌十万家落日紫烟低亭亭头陀塔髙处白鸟栖白鸟忽飞去春山空四围南楼有佳人再召且再辞闭门课文事撄物深天机斯人不可致白鸟会来归
箜篌引
箜篌且勿弹老夫不可聴河邉风浪起亦作箜篌声古人抱恨死今人抱恨生南邻卖妻者秋夜难为情长安买歌舞半是良家妇主人虽爱怜贱妾那久住缘贫来卖身不缘触夫怒日日登髙楼怅望宫南树
待千岩
褰裳望洞庭眼过天一角初别未甚愁别久今始觉作笺非无笔寒雁不肯落芦花待挐音怪底北风恶若人金石心试命洞庭浪传闻下巴陵沥酒喜无恙我行丹枫林屡骋白苹望乌鹊不可嗔论功当坐上
古乐府
裁衣赠所欢曲领再三安欢出无人试闺中自着看甚欲逐郎行畏人笑无媒日日东风起西家桃李开令我歌一曲曲终郎见留万一不当意翻作平生羞
雪中访石湖
雪如玉城偏师敢轻犯黄芦阵野鹜我自将十万三战渠未降北面石湖范先生霸越手定自一笑粲
次韵尧章雪中见赠　范成大【致能】
玉龙阵长空臯比忽先犯鳞甲塞天飞战退三百万当时访戴舟却访一寒范新诗如美人蓬荜愧三粲赋千岩曲水
红雨洒溪流下濑仍小驻鱼队猎残香故故作吞吐老子把一盏微风忽吹去
李陵台
李陵归不得髙筑望郷台长安一万里鸿雁隔年回望望虽不见时时一上来
呈徐通仲兼简仲锡通仲与诚斋为乡人近来赴调而诚斋去国又通仲久与千岩有苕霅之约而未至余挽通仲欲与同归千岩故末章及之
斯文凖乾坤作者难屈指我从李郭游知有徐孺子春风橘洲前白月太湖尾懐哉来无期玉唾炯在纸去年识仲氏何啻空谷喜合并忽自天颠倒见底里维君天下士竹箭东南美胡不在石渠诸公当料理千岩今林宗泉石助风轨示疾不下堂有句髙八米此老笔砚交诚斋古元礼毫端洒秋露去国词愈伟属闻都门别回首即桑梓独怜苕溪上垂榻俟行李烟波肯寻盟归櫂为君舣
和转庵丹桂韵
野人复何知自谓山泽好来裨奉常议识笳鼓羽葆谁怜老垂垂却入閙浩浩营巢犹是寓学圃何不早淮桂手所植汉瓮躬自抱花开不忍出花落不忍扫佳客夜深来清尊月中倒一禅两居士更约践幽讨
昔游诗
防蚤嵗孤贫奔走川陆数年以来始获宁处秋日无谓追述旧逰可喜可愕者吟为五字古句时欲展阅自省生平不足以为诗也
洞庭八百里玉盘盛水银长虹忽照影大哉五色轮我舟度其中晃晃惊我神朝发黄陵祠暮至赤沙曲借问此何处沧湾三十六青芦望不尽明月耿如烛湾湾无人家只就芦邉宿
放舟龙阳县洞庭包五河【澧沅澬湘大江】汹汹不得道茫茫将奈何篙师请小泊石矴沈泥沙是中大无岸强指苇与莎滞留三四晨大浪山嵯峩同舟总下泪自谓餧鼋鼍白水日以长仅存青草芽转眄又已没但见千顷波此时羡白鸟飞入青山阿
九山如马首一一奔洞庭小舟过其下幸哉波浪平大风忽怒起我舟如叶轻或升千丈坡或落千丈坑回望九马山政与大浪争如飞鵞车礟乱打雎阳城又如白狮子山下跳鬇鬡须臾入别浦万死得一生始知茵席湿尽覆杯中羮【鬇鬡一作狰狞】
萧萧湘隂县寂寂黄陵祠乔木防楼殿画壁半倾攲芦洲雨中淡渔网烟外归重华不可见但见江鸥飞假令无恨事过此亦依依
我乘五板船将入沌河口大江风浪起夜黒不见手同行子周子渠胆大如斗长竿插芦席船作野马走不知何所诣生死付之偶忽闻入草声灯火亦稍有划船遂登岸亟买野家酒
天寒白马渡【汉川县界】落日山阳村是时无霜雪万里风奔奔外旃吹已透内纩冰不温吹马马欲倒吹笠任飞翻不见行路人但见草木蕃忽看野焼起大焰焼乾坤声如震雷震势若江湖吞虎豹走散乱麋鹿不足言夜投野店宿无壁亦无门此行值三厄幸得躯命存明发见老姊斗酒为招魂
舲下大江日日风雨雪留滞鼇背洲十日不得发岸冰一尺厚刀剑触舟楫岸雪一丈深屹如玉城堞同舟二三士颇壮不恐慑防氊闭篷卧波里任倾侧晨兴视氊上积雪何皎洁欲上不得梯欲留岸频裂扳援始得上幸有人见接荒村两三家寒苦衣食缺买猪祭波神入市路已絶如今得安坐闲对妻儿说
青草长沙境洞庭渺相连洞庭西北角云梦更无邉后有白湖沌渺莽里数千岂惟大盗窟神龙所盘旋白湖辛已嵗忽堕死蜿蜒一鳞大如箕一髥大如椽白身青鬐鬛两角上捎天半体卧沙上半体犹沈渊里正闻之官官使吏致防作斋为禳祓观者足阗阗敛席覆其体数里闻腥羶一夕雷雨过此物忽已迁遗迹陷成川中可行大船是年完顔至送死江之壖或云祖龙防诡异非偶然近日山阳人采菱不知还望见三龙浮目若电火然见龙多见尾少见四体全一龙已为异三者亦罕传又因渔湖侧水中忽生烟烟中一驴出绕身歩蹁蹮俄随霹雳去欲语无由缘我闻语此事乘舟往观焉径往枯葭浦白鹭争相先湖有刘备庙实司浩渺权徘徊无所见归櫂月明前
昔逰桃源山先次白马渡【桃源县界】渡头何清深鸿鹄在髙树白马亦洞天昔人有竒遇洞门不可见但闻水声怒瞻彼羽人宅乃乘方船渡修廊夹五殿重阁映千树规模象魏壮回合緑隂护山椒望五溪壶头入指顾故宫在其北屋瓦带松雾古杉晋时物中空野人住外围四十尺内可十客聚我逰瞿仙馆坛上表遗歩却下八叠坡一亭众妙具两山抱澄潭老木枝榦互瞻前秀而迥坐久凛难驻桃源独不见僻在宫南路山行转深邃狙猿纷上下石窦出微涓令我意犹豫昔闻渔舟子水际见洞户今看去溪逺定自后人误惆怅却归来此游不得屡于今二十年歴歴经行处
昔游衡山下看水入朱陵半空扫积雪万万玉花凝或如生绡挂或如薄雾横纷纷虎豹吼往往蛟龙惊人语不相闻溅雹漂风缨有鱼缘峭壁上上终不停此中有神物雷雨周八纮
昔逰衡山上未暁入幽谷欲识所坐舆横板挂两竹状如秋千垂髙下不倾覆登山九千丈中道多佛屋一峯髙一峯峯峯秀林木仰看同来客木末见冠服髙台石桥路寻常云所宿下方雷雨时此上自晴旭紫葢何突兀万里在一目余峯六七十仅如翠浪矗北有嬾瓒岩大石庇樵牧下窥半厓花杯盂琢红玉飞云身畔遇揽之不盈掬祝融最髙絶紫葢不足録俯视同仰观苍苍万形伏惟余岣嵝峯南睇半空緑髣髴认潇湘向岳流屈曲髙处惊我魂翻思宅平陆其东有雷穴灵异谨勿触云来绵世界云去一峯独僧窗或留罅云入不可逐絶顶横石梁仙人有遗躅山多金光草夜半如列烛灵药不可寻吁嗟归太速
濠梁四无山坡陁亘长野吾披紫茸氊纵饮面无赭自矜意气豪敢骑雪中马行行逆风去初亦略霑洒疾风吹大片忽若乱飘瓦侧身当其冲丝鞚袖中把重围万箭急驰突更叱咤酒力不支吾数里进一斚燎茅烘湿衣客有见留者徘徊望神州沈叹英雄寡
既离湖口县未至落星湾舟中两三程程程见庐山庐山遮半天五老云为冠朝看金叠叠暮看紫巉巉瀑布在山半髣髴认一斑庐山忽不见云雨满人间
雪霁下扬子闲望江上山山山如白玉日照金孱顔是时江水净影落清镜寒潮催庾信老云送佛貍还万古感心事惆怅垂杨湾
衡山为真宫道士饮我酒共坐有何人山中白衣叟问叟家何在近住山洞口殷勤起见邀徐歩入林薮云深险径黒石乱湍水吼寻源行渐逺茅屋剪如帚老烹茶味苦野琢琴形丑叟云司马迁学道此居久屋东大磐石棊画今尚有古木庇覆之清泉石根走因悲百年内汲汲成白首仙人固难值隠者亦可偶追惟恍如梦欲画无好手
书昔游诗后潘　柽【徳久】
我行半天下未能到潇湘君诗如画图歴歴记所尝起我逺逰兴其如髩毛霜何以舒此懐转轸弹清商
又韩　淲【仲止】
平生未踏洞庭野亦不曽登南岳峯因君谈旧逰恍如常相从江淮歴歴转湘浦裘马意气传邉烽吾尝泛大江只见匡庐松乘风醉卧帆影底髙浪直溅岚光浓日暮泊船时是夜方严冬雪花压船船背重防摇柂鼓声如钟当年意浅语不到无句可写波涛舂君诗乃如许景物不易供尽归一毫端状【阙】　飞龙人间胜处贵着眼虽有此兴无由逢钱唐山水亦自好奈何薄宦难从容南髙北髙一千丈潮头日夜鸣灵踪应有隠者为识赏青鞵布韈扶杖笻君无诧彼我愧此急还诗卷心徒忪
七言古诗
送王孟玉归山隂
淮南雪落云绕戍王郎鸣鞭猎狐兎问君本是山隂人何不扁舟剡溪去人生乐事将无同知君此心如太空只今去踏龙尾道也似寒江蓑笠翁鉴湖一曲荷花浦君不归来花有语旧宅应添竹几竿到家不觉秋如许十年雪里看淮南聚米能作淮南山筹边妙处须急吐政是不容修竹闲人道长江无六月日光正射青芦叶何以赠君濯炎热雪即是诗诗是雪
乌夜啼
老乌栖栖飞且号晨来枝上啄楮桃楮桃已空楮叶死犹啄枯枝覔虫蚁老乌赋分何其贫未啼已被邻公嗔吁嗟老乌不自知墙头屋上纷成羣吴中贵逰重鹦鹉千金逺致能言语花底红绦郑袖擎盘中碧果秦宫取天生灵物得人怜过者须来鹦鹉边老乌事事无足録人间犹传夜啼曲
余居苕溪上与白石洞天为邻潘徳久字予曰白石道人且以诗见畀其词曰人间官爵似摴蒱采到枯松亦大夫白石道人新拜号断无缴驳任称呼予以长句报贶
南山仙人何所食夜夜山中煮白石世人唤作白石仙一生费齿不费钱仙人食罢腹便便七十二峯生肺肝真祖只在南山南我欲从之不惮逺无方煮石何由软佳名锡我何敢辞但愁自此长苦饥囊中只有转庵诗便当掬水三咽之【转庵徳久自号云】
丁已七月望湖上书事
白天碎碎如拆绵黒天昧昧如陈白黒破处青天出海月飞来光尚湿是夜太史奏月蚀三家各自矜算术或云七分或食既或云食昼不在夕上令御史登吴山下视海门监月出年来歴失无人修三家之说谁为优乍如破镜光炯炯渐若小儿初食饼时方下令严禁铜破镜何为来海东天邉有饼不可食闻说饥民满淮北是镜是饼且勿论须臾还我黄金盆金盆当空四山静平波倒浸云天影下连八表共此光上接银河通一冷御史归家太史眠人间不闻钟鼓传白石道人呼钓船一瓢欲酌湖中天荷叶摆头君睡去西风急送敲窗句
送陈敬甫
十年所闻溢吾耳去年诵君书一纸古人三语得竒士况此磊落数百字相逢千岩万壑里有客如君请兄事才髙自古人所忌论髙不售反惊世好诗取客如劵我无三者犹至是如君之贫不可避如君之贫不可避呼舟径度寒潮外
生云轩
在山长与云同斋出山忆云云不来千金买得太湖石数峯相对寒崔嵬朝来忽觉青苔湿靉靉如炊石间出白云何处不相逢却怪年年枉相忆王郎胸中横一丘在山出山云与游更呼白石老居士来倚云根吟七字
送项平甫倅池阳
项君声名天宇窄与君俱是荆湖客向来相闻不相值长安城中乃相识论文要得文中天邯郸学步终不然如君笔墨与性合妙处特过苏李前我如切切秋虫语自诡平生用心苦神凝或与元气接屡举似君君亦许西湖一曲古墙隂清坐论诗夜向深见谓人间有公等不知来者不如今乾坤虽大知者少君不见古人拙处今人巧我徂山林口挂壁如君合救狂澜倒石渠春水緑泱泱阁下无人白日长万里江湖入归梦子云不愿校书郎九华山色梅根渡半日风帆即秋浦六条察吏安用许幸有千岩作诗侣
书乞米帖后
银钩铁画太师字从人乞米亦可怜五仓空虚胃神哭竟日悄悄无炊烟仙人留书说服气道士辟谷期引年人生不食浪自苦独不见子桑鼓琴十日雨
契丹歌【都下闻萧总管自说其风土如此】
契丹家住云沙中耆车如水马若龙春来草色一万里芍药牡丹相间红大儿牵车小儿舞弹防琵琶调美女一春浪荡不归家自有穹庐障风雨平沙软草天鵞肥健儿千骑暁打围皁旗低昂围渐急惊作羊角凌空飞海东健鹘健如许韝上风生看一举万里追奔未可知划见纷纷落毛羽平章俊味天下无年年海上驱羣胡一鵞先得金百两天使走送贤王庐天鵞之飞铁为翼射生小儿空看得腹中惊怪有新姜元是江南经宿食
禽言如曰哥哥
君不见苕溪西南石鼓山鸟如鸜鹆啼其间一人相传是阿弟千呼万唤去复还身为独雁失俦侣所愧鹡翎图急难绕林哀哀诉明月夜防月落声渐咽天地阔逺兄不闻苍厓下泪山竹裂岂无鸦舅与鹁姑人各有心非友于陟冈四顾空欷歔君不见江南望夫谁家子登山化石不得语
次韵诚斋送仆往见石湖长句
客来读赋作雌蜺平生未闻衡说诗省中诗人官事了狎鸥入梦心无机韵髙落落悬清月铿锵妙语春冰裂一自长安识子云三叹郢中无白雪范公萧爽思出尘有客如此渠不贫堂堂五字作城守平章劲敌君在口二公句法妙万夫西来囊中藏鲁璵只今击节乌栖曲不愧当年贺鉴湖
送姜尭章谒石湖先生杨万里【廷秀】
钓璜英气横白蜺咳唾珠玉皆新诗江山愁诉鸎为泣鬼神露索天泄机彭蠡波心弄明月诗星入肠肺肝裂吐作春风百种花吹散濒湖数峯雪青鞵布袜软红尘千诗只博一字贫吾友彛陵萧太守逢人说项不离口袖诗东来谒老夫惭无髙价索璠璵翻然欲买松江艇迳去苏州参石湖

[book_title]白石道人诗集卷下
宋　姜夔　撰
五言律诗
题华亭钱参园池
花里藏仙宅帘边驻客舟浦涵沧海润云接洞庭秋草木山山秀防干处处幽机云韬世业暇日此夷犹
同朴翁登卧龙山
龙尾回平野檐牙出翠微望山怜緑逺坐树觉春归草合平吴路鸥忘霸越机午凉松影乱白羽对禅衣
坐上和约斋
句入冰轮冷愁因玉宇开可无如此客犹恨不能杯好句长城立寒鸦结阵来箜篌莫停手却断肠回
出北关
吴儿临水宅四面见行舟蒲叶侵鵞项杨枝蘸马头年年人去国夜夜月窥楼传语城中客功名半是愁
答沈器之二首
江汉乘流客乾坤不系舟玉琴虚素月金剑落清秋野鹿知随草饥鹰故上鞲风流大隄曲一唱使人愁涉逺身良苦登髙望欲迷试吟青玉案不是白铜鞮露下秋虫怨风髙北马嘶槎头有新味人在太湖西
悼石湖三首
身退诗仍健官髙病已侵江山平日眼花鸟暮年心九转终无助三高竟欲寻尚留巾垫角异国有知音未作龙蛇梦惊闻露电身百年无此老千首属何人安得公长健那知事转新酸风忧国泪髙塜卧麒麟未定情钟痛何堪更悼亡遗书知伏枕来吊只空堂雪里评诗句梅边按乐章沈思酒杯落天濶意【一作正】茫茫七言律诗
送朝天续集归诚斋时在金陵
翰墨中老斲轮真能一笔扫千军年年花月无闲日处处山川怕见君箭在的中非尔力风行水上自成文先生只可三千首回首江东日暮云
寄上张参政
姑苏台下梅花树应为调羮故早开燕寝休夸香雾重鸳行却望衮衣来前时甲第仍垂栁今度沙隄已种槐应念无枝夜飞鹊月寒风劲羽毛摧
京口留别张思顺
伯劳飞燕若为忙还忆东斋夜共牀别后无书非弃我春前会面却他郷连宵为说经忧患异日相逢各老苍更欲少留天不许暁风吹艇入垂杨
次朴翁逰兰亭韵
亚字桥亭面面风六人同坐树隂中松交归路如留客石碍流杯故恼公山色最怜秦望緑野花只作晋时红夕阳啼鸟人将散俯仰兴懐自昔同【右军祠堂有杜鹃花两株极照灼】
次韵胡仲方因杨伯子见寄
此去庐陵定几程向来卭杖未经行悬知征棹云边集大有吟情雪里生楚渡食萍应甚美舜祠吹玉直能清二君即日青冥上惟我春山带雨耕【仲方得萍乡宰伯子得营道倅】
贺张肖翁参政
太乙图书客屡谈已知上相出淮南银台日月非虚过金鼎功名得细参从此与人为雨露应怜有客卧云岚明朝起为苍生贺旋着藤冠紫竹簪
陈君玉以小集见归用余还诚斋朝天续集韵作七字防报贶
笔阵无功汗左轮而今老去不能军水邉白鸟闲于我窗外梅花疑是君欲向江湖行此语可无朋友托斯文新篇大是相料理因忆西山扬子云
寄田郎
楚楚田郎亦大竒少年风味我曽知春城寒食谁相伴夜月梨花有所思剪烛屡呼金凿落倚窗闲品玉参差含情不拟逢人说鹦鹉能歌自作词
送王徳和提举淮东
京尘吹防汗淋衣相见频年只道归省里移文那得了家边持节未为非煮干碧海知谁用割尽黄云尚告饥可得不为根本计秋风还见鴈南飞
寄时父
迟君日日数归程到得君归我已行一路好山思共看半年有酒不同倾吾侪正坐清贫累各自而今白髪生人物渺然须强饭天工应不负才名
送李万顷
猛相思里得君来正喜欢时却便回别路恐无青栁折到家应有小桃开起居五马兼堂上问信千岩及阿灰【张祎侄张曙小字阿灰】儿女痴顽夫妇健漂零何日共尊罍
次韵千岩杂謡
中散平生七不堪鳯麈时时伴燕谈道士有神传火枣故人无字入云蓝雨凉竹叶宜三酌日落荷花倚半酣极欲扁舟南荡去冷鸥轻燕略相谙
寄上郑郎中
梅根东望九华云中有风流衣绣人名下一生劳梦想尊前数语倍情亲节旄在道催归汉花鸟留君且作春见说祥风挟时雨故园松菊亦精神
送左真州还长沙
吴儿牵挽醉莼鲈今日西归略自如别路冷云随驿马望乡乔木记吾庐湘中花月偏怜酒淮左儿童待拥车凡我旧逰君更歴橘洲相见讶无书
乍凉寄朴翁
前日松间歩屧归更将荷叶障秋晖如今城里抛团扇应是山中试裌衣水有秋容莲渐少树含凉气鸟慵飞炎天既懒趋城市从此尤须恋翠微
张平甫哀挽
将军家世出臞儒合上青云作计疎吴下宅成花未种湖邉地吉草新鉏空嗟过隙催人世赖有提孩读父书他日石羊芳草路弟兄来此一沾裾
五言絶句
同潘徳久作明妃诗
明妃未嫁时满宫妬娥眉一朝辞玉陛人人泪双垂年年心随雁日日穹庐中遥见沙上月忽忆建章宫身同汉使来不同汉使归虽为塞外妇只着汉家衣
东堂聫句
金风凉夜深吹我萧萧髪【赵雍和仲】起折丹桂枝惊落花上月【白石】
与和甫时甫分题画卷防得剡溪图
枯槎啅干鹊交臂失夫君奈此一尊酒凭髙空水云六言絶句
金神夜猎图二首
夜半金神羽猎奔走山川百灵云气旍旗来下飒然已入青冥
后宫婵娟玉女自鞚八尺飞龙两两鸣鞭争緑云斜坠春风
次韵鸳鸯梅二首
晴日小溪沙暖春梦怜渠颈交只怕笛声惊散费人月咏风嘲
漠漠江南烟雨于飞似报初春折过女郎山下料应愁杀佳人
马上值牧儿
马背何如牛背短衣落日空山只麽身归盘谷未须名满人间
七言絶句
过湘隂寄千岩
渺渺临风思美人荻花枫叶带离声夜深吹笛移船去三十六湾秋月明
雁图
万里晴沙夕照西此心唯有断云知年年数尽秋风字想见江南摇落时
除夜自石湖归苕溪【此诗録寄诚斋得报云所寄十诗有裁云缝雾之妙思敲金戞玉之竒声】
细草穿沙雪半销吴宫烟冷水迢迢梅花竹里无人见一夜吹香过石桥
美人台上昔欢娱今日空台望五湖残雪未融青草死苦无麋鹿过姑苏
黄防传呼睡不成投篙细细激【一作击】流冰分明旧泊江南岸舟尾春风飐客灯
千门列炬散林鸦儿女相思未到家应是不眠非守嵗小窗春色入灯花
三生定是陆天随又向吴松作客归已拚新年舟上过倩人和雪洗征衣
沙尾风回一棹寒椒花今夕不登盘百年草草都如此自琢春词剪烛看
笠泽茫茫雁影微玉峯重疉防云衣长桥寂寞春寒夜只有诗人一舸归
桑间篝火却宜蚕风土相传我未谙但得明年少行役只裁白纻作春衫
少小知名翰墨场十年心事只凄凉旧时曽作梅花赋研墨扵今亦自香
环玦随波冷未销古苔留雪卧墙腰谁家玉笛吹春怨看见鵞黄上栁条
临安旅邸答苏虞叟
垂杨风雨小楼寒宋玉秋词不忍看万里青山无处隠可怜投老客长安
姑苏懐古
夜暗归云绕柁牙江涵星影鹭眠沙行人怅望苏台栁曽与吴王扫落花
次韵徳久
篱落青青花倒垂避人黄鸟雨中飞西郊寂寞无车马时有溪童卖菜归
次石湖书扇韵
桥西一曲水通村岸阁浮萍緑有痕家住石湖人不到藕花多处别开门
竹友为徐南卿作
髪已星星带已寛徐卿犹自客长安家山竹好无由看漫种庭心一两竿
世路苍黄总是愁暮年须得小优防如今渐觉知心少賸种青青伴白头
夀朴翁
与师同月不同年归墨归儒各自缘想得山中无夀酒但携茶到菊花前
湖上寓居杂咏
荷叶披披一浦凉青芦奕奕夜吟商平生最识江湖味聴得秋声忆故乡
湖上风恬月澹时卧看云影入玻瓈轻舟忽向窗边过摇动青芦一两枝
秋风低结乱山愁千顷银波凝不流隄畔画船隄上马緑杨风里两悠悠
处处虚堂望眼寛荷花荷叶过防干逰人去后无歌鼓白水青山生晚寒
辇路垂杨两行栽苑门秋水欲平阶朝朝南望宫云起白鸟一双山下来
微波冲得緑萍开数防青青黏石阶緑葑自来还自去来时须载白鸥来
布衣何用揖王公归向芦根濯软红自觉此心无一事小鱼跳出緑萍中
囊封万字总空言露滴桐枝欲断时事悠悠吾亦嬾卧看秋水浸山烟
苑墙曲曲栁冥冥人静山空见一灯荷叶似云香不断小船摇曵入西陵
处士风流不并时移家相近若依依夜凉一舸孤山下林黒草深萤火飞
卧榻看山緑涨天角门长泊钓鱼船而今渐欲抛尘事未了菟裘一怅然
钩窗不忍见南山下有三雏骨未寒惆怅古今同此味二陵风雨晋师还
栁下轩窗枕水开画船忽载故人来与君同过西城路却指烟波独自回
指防移舟着栁隄美人相顾复相携上桥更觉秋香重花在西陵小苑西
平甫见招不欲往
老去无心聴管病来杯酒不相便人生难得秋前雨乞我虚堂自在眠
楼阁万重秋雨里峯峦四合暮潮邉鳯城今夕凉如水多少人家试管
三髙祠
越国霸来头已白洛京归后梦犹惊沈思只羡天随子蓑笠寒江过一生
过桐庐
横看山色仰看云十幅风帆不借人记取合江江畔树他年此处好垂纶
登乌石寺观张魏公刘安成岳武穆留题刘云侍儿意真奉命题记
诸老凋零极可哀尚留名字压崔嵬刘郎可是疎文墨几防胭脂污緑苔
过垂虹
自作新词韵最娇小红低唱我吹箫曲终过尽松陵路回首烟波十四桥
访费山人
稻丛茁茁欲齐肩杨栁僛僛不蔽蝉忽忆石头城下路槿花斜压钓鱼船
牛渚
牛渚矶邉渺渺秋笛声吹月下中流西风不识张京兆画得蛾眉如许愁
武康丞宅同朴翁咏牵牛
青花緑叶上疎篱别有长条竹尾垂老觉淡妆差有味满身秋露立多时
朴翁悼牵牛甚竒余亦作
不见青青绕竹生西风篱落抱枯藤道人一任空花过愁杀山隂覔句僧
过徳清
木末谁家缥缈亭画堂临水更虚明经过此处无相识塔下秋云为我生
溪上佳人看客舟舟中行客思悠悠烟波渐逺桥东去犹见防干一防愁
项里
项里项王之里也在山隂西南二十余里地多杨梅苔梅皆妙天下王性之赋项里杨梅云只今枝头万颗红犹似咸阳三月火予近得苔梅一株古怪特甚为作七言
旧国婆娑防树梅将军逐鹿未归来江东父老空相忆枝上年年长緑苔
雪中六解
塞草汀云护玉鞍连天花落路漫漫如今却忆当时健下马题诗不怕寒
黄鹤矶邉晚渡时栁花风急片帆飞一声长笛鱼龙舞白浪如山不肯归
万马行空转屋檐髙寒屡索酒杯添故人家住吴山上借得西湖自卷帘
曽泛扁舟访石湖恍然坐我范寛图天寒逺挂一行雁三十六峯生玉壶
万壑千岩一様寒城中别有玉龙蟠旧人乘兴扁舟处今日诗仙戴笠看
沈香火里笙箫合暖玉鞍邉雉兔空办得煎茶有骄色先生只合作诗穷
越中士女春游
秦山越树两依依闲倚防干看落晖杨栁梢头春又暗玉箫声里夜逰归
送范仲讷往合肥三首
壮志只便鞍马上客梦长在江淮间谁能辛苦运河里夜与商人争徃还
我家曽住赤防桥邻里相过不寂寥君若到时秋已半西风门巷栁萧萧
小帘灯火屡题诗回首青山失后期未老刘郎定重到烦君说与故人知
下菰城
人家多在竹篱中杨栁疎疎尚带风记得下菰城下路白云依旧两三峯
平甫放三十六鸥扵吴松余不及与盟
桥下松陵緑浪横来迟不与白鸥盟知君久对青山立飞尽梨花好句成
萧山
归心已逐晚云轻又见越中长短亭十里水边山下路桃花无数麦青青
戊午春帖子
晴窗日日拟雕虫惆怅明时不易逢二十五人不识淡黄杨栁舞春风
偶题
阿八宫中酒未醒天风吹髪夜泠泠归来只怕扶桑晚赤脚横骑太乙鲸
陈日华侍儿读书
绎句寻章久未休花房日晏不梳头谁教郎主能多事乞与冥冥千古愁
女郎山【汉阳县西二十里】
不见郢中能赋客可怜负此女郎山冰魂寂寞无归处独宿鸳鸯沙水寒
钓雪亭
防干风冷雪漫漫惆怅无人把钓竿时有官船桥畔过白鸥飞去落前滩
緑蕚梅
黄云承韈知何处招得冰魂付北枝金谷楼髙愁欲堕断肠谁把玉龙吹
次韵武伯
杨栁风微约暮寒野禽容与只波间道人心性如天马可爱青丝十二闲
观灯口号十首
世间形象尽成灯烘火旋纱巧思生列肆又多看不遍逰人一一把灯行
市楼歌吹太喧哗灯若连珠照万家太守令严君莫舞逰人空带玉梅花
逰人总戴孟家蝉争托星毬万眼圆闹里传呼大官过后车多少尽婵娟
花帽笼头防嵗儿女儿学着内人衣灯前月下无归路不到天明亦不归
好灯须买不论钱别有琉璃价百千都下贵人多预赏买时长在一阳前
珠络琉璃到地垂鳯头衔带玉交枝君王不赏无人进天竺堂深夜雨时
纷纷铁马小回旋幻出曹公大战年若使英雄知【阙】事不教儿女戏灯前
贵客钩帘看御街市中珍品一时来帘前花架无行路不得金钱不肯回
修内司人编戏鼓辇宫营里独焼灯春风到处皆君赐金栁丝丝满鳯城
正好嬉逰天作魔翠帬无奈雨沾何御街暗里无灯火处处但闻楼上歌
陪张平甫逰禹庙
镜里山林緑到天春风只在禹祠前一声何处提壶鸟猛省红尘二十年
寄俞子二首
此郎都无子弟气夜对黄妳笼青灯君今落脚堕鸢外欲往从之叹未能
郎罢才名今白髪佐州亦复坐穷邉甚欲出手相料理东南风髙难寄笺
白石道人诗集卷下

[book_title]白石道人集外诗
宋　姜夔　撰
灯词【见武林旧事】
南陌东城尽舞儿画金刺绣满罗衣也知爱惜春逰夜舞落银蟾不肯归
灯已防月气寒舞儿往往夜深还只因不尽婆娑意更向阶心弄影看
沙河云合无行处惆怅来逰路已迷却入静坊灯火空门门相似列蛾眉
逰人归后天街静坊陌人家未闭门帘里垂灯照尊俎坐中嬉笑觉春温
春词【见武林旧事】
六军文武浩如云花簇头冠様様新惟有至尊浑不戴尽将春色赐羣臣
万数簪花满御街圣人先自景灵回不知后面花多少但见红云冉冉来
同朴翁过浄林广福院【见咸淳临安志】
四人松下共盘桓笔砚花壶石上安今日兴懐同此味老仙留字在孱顔
嘉泰壬戌上元日访全老扵浄林广福院观沈傅师碑隆茂宗画赠诗【见咸淳临安志】
深衣跨羸骖杳杳春山路入寺君未知闲看移桂树沈碑含秀润隆画出神竒道人那得此老子乃躭之
龙井【见咸淳临安志】
年时六月海扬尘遥见青山起白云闻有髙僧来诵咒岩前抛珓问龙君
自题画像【见砚北杂志】
鹤氅如烟羽扇风寄情芳草緑隂中黒头办了人间事来看凌霜数防红
句
小山不能云大山半为天【见归田诗话】
屋角红梅树花前白石生【见爱日斋丛钞】
附録诸贤酬赠诗
进退格寄张功甫姜尧章　杨万里【廷秀】
尤萧范陆四诗翁此后谁当第一功新拜南湖为上将更推白石作先锋可怜公等俱痴絶不见词人到老穷谢遣管城侬已晚酒泉端欲乞移封
题尧章新成草堂周文璞【晋仙】
早将心事付渔樵若被幽人苦见招多种竹将挑笋吃旋栽松待斫柴烧壁间古画身都碎架上枯琴尾半焦犹有住山穷活计仙经盈卷一村瓢
姜尧章金涂佛塔歌　又
白石招我入书斋使我速礼金涂塔我疑此塔非世有白石云是钱王禁中物上作如来舍身相饥鹰饿虎纷相向拈起灵山受记时龙天帝释应惆怅形模逺自流沙至铸出今回更精致钱王纳土归京师流落多在西湖寺钱王本是英雄人白莲花现国主身蛇乡虎落狗脚朕何如红袍玉带称功臣天封坼开即退聴两浙不闻笳鼓竞归来佛子作护持太师尚父尚书令一枚传到白石生生今但有能诗声同袍秦外铦师兄哦诗礼塔作佛事同吃地罏山芋羮何曽薫陆绮牀供但见相轮铜緑明哦诗礼塔犹未毕芦叶低飞山雨湿
吊尧章　又
相逢萧寺已累然自咏离骚讲太极目旧逰惟白石伤心孤塜只苍烟儿从外舍收残稿客向空山泣断帝所修文与张乐魂兮应是到钧天
和尧章九日送菊二首王　炎【晦叔】
对花懒举玉东西孤负金钱满緑枝短髩不堪重落帽枯肠何可强捜诗
花品若将人品较此花风味似吾儒秋英餐罢含清思曽有离骚续笔无
题尧章旧逰诗卷　又
出郭栽花渉小园归调琴谱辑诗编少年豪健今揫敛休羡骑鲸李谪仙
腊中得雪快晴成古风呈尧章铦老
又
苍头熟睡唤不应光射纸窗疑月明更筹可数夜方半杙上一鸡先误鸣暁起飞花堆戸外幻出人间无色界九街车马不知寒蹴蹋银杯翻缟带杲杲日升东海东须臾光彩蒸霞红不忧桂玉顿増价人在冲融和气中贝阙珠宫五云际遥知天上龙顔喜麦畦白白覆青青农事年来定丰美
清明日访白石不值　葛天民【无懐】
花荠悬灯栁拂檐老懐那得似饧甜画船已载先生去燕子无人自入帘
重访白石　又
长安惟白石与我最相关每到难逢面翻思懒下山欲归愁路永小住待君还尽日看幽桂无人似我闲
六月一日与尧章泛湖又
六月西湖带雨山小舟终日傍鸥闲风烟如许闗情甚宾主相推下语难几防送君归大雅一凉今夜满长安江湖逺思知多少归去风前各倚防
[book_chapter]标点本

[book_title]提要
《白石道人诗集》二巻，宋姜夔撰。夔有《绛帖平》，已著录。罗大经《鹤林玉露》称夔学诗于萧𣂏。而巻首有夔自序二篇。其一篇称：「三熏三沐，师黄太史氏，居数年，一语噤不敢吐。始大悟学即病，不若无所学者之为得。」其一篇称：「作诗求与古人合，不如求与古人异。求与古人异，不如不求与古人合，而不能不合；不求与古人异而不能不异。」其学盖以精思独造为宗。故序中又述千岩、诚斋、石湖咸以为与已合，而已不欲与合。其自命亦不凡矣。今观其诗，运思精宻，而风格髙秀，诚有拔于宋人之外者。傲视诸家，有以也。《宋史?艺文志》载夔《白石丛稿》十巻。陈振孙《书录解题》载《白石道人集》三巻。今止二巻，殆非完本。考《武陵旧事》载夔诗四首，《咸淳临安志》载夔诗三首，《研北杂志》亦载夔诗一首，皆此本所无。知在所佚一巻之内矣。
夔又有《诗说》一卷，仅二十七则，不能自成卷帙，旧附刻词集之首。然既有诗集，则附之词集为不伦，今移附此集之末，俾从其类。观其所论，亦可以见夔于斯事所得深也。

[book_title]原序
诗本无体，三百篇皆天籁自鸣。下逮黄初迄于今人异韫，故所出亦异。或者弗省，遂艶其各有体也。近过梁溪见尤延之先生，问馀诗自谁氏。馀对以异时泛阅众作，已而病其驳如也。三薫三沐，师黄太史氏，居数年，一语噤不敢吐。始大悟学即病，顾不若无所学之为得。虽黄诗亦偃然髙阁矣。先生因为馀言：近世人士喜宗江西，温润有如范致能者乎？痛快有如杨廷秀者乎？髙古如萧东夫，俊逸如陆务观，是皆自出机轴，亶有可观者。又奚以江西为？余曰：诚斋之说政尔，昔闻其历数作者，亦无出诸公右，特不肯自屈一指耳。虽然，诸公之作，殆方圆曲直之不相似，则其所许可亦可知矣。馀识千岩于潇湘之上，东来识诚斋、石湖，尝试论兹事，而诸公咸谓其与我合也。岂见其合者而遗其不合者耶？抑不合乃所以为合耶？抑亦欲俎豆馀于作者之间而姑谓其合耶？不然，何其合者众也。馀又自唶曰：余之诗，馀之诗耳。穷居而野处，用是陶写寂寞则可，必欲其步武作者，以钓能诗声，不惟不可，亦不敢。【一】
作者求与古人合，不若求与古人异。求与古人异，不若求与古人合。不求与古人合，而不能不合。不求与古人异，而不能不异。彼惟有见乎诗也。故向也，求与古人合，今也求与古人异，及其无见乎诗已，故不求与古人合，而不能不合。不求与古人异，而不能不异。其来如风，其止如雨。如印印泥，如水在器。其苏子所谓不能不为者乎。馀之诗，葢未能进乎此也。未进乎此则不当自附于作者之列，悉取旧作，秉畀炎火，俟其庶几于不能不为而后録之。或曰不可，物以蜕而化，不以蜕而累，以其有蜕，是以有化。君于诗将化矣，其可以旧作自为累乎。姑存之以俟他日。【二】

[book_title]巻上
○五言古诗
以长歌意无极好为老夫聴为韵奉别沔鄂亲友
滔滔沔鄂留，有靦三宿桑。持钵了白日，事贱丸蛣蜣。念当去石友，烟席凌江湘。为君试歌商，歌短意则长。
佳人鲁山下，【谓杨大昌正之】日弄清汉波。促弦调寳瑟，哀思感人多。咬哇秦缶击，冷落郢客歌。知音良不易，如此粲者何。
英英白龙孙，【郑仁举次皋】眉目古人气。拮据营数椽，下帘草生砌。文章作径庭，功用见造次。无庸垂罄嗟，遗安鹿门意。
诗人辛国士，【辛泌克清】句法似阿驹。别墅沧浪曲，緑阴禽鸟呼。颇参金粟眼，渐造文字无。儿辈例学语，屋壁祝蒲卢。
山阴千载人，挥洒照八极。只今定武刻，犹带龙虎笔。单侯出机杼，【单炜炳文】岂是剑舞得。馀波入竹石，绝叹咄咄逼。
异时之罘君，在涅守白颢。黄锺欠牛铎，淋漓吊遗稿。有子殊可人，【蔡迨坚吾子字武伯】特未见此老。客来请论文，但道曲肱好。
中郎游千霜，曲髙复谁为。龎翁趣无弦，郑伯功斫鼻。春风桃花溪，寒渌绕苍翠。何当从两君，放浪计幽事。
宦达羞故妻，贫贱厌丘嫂。上书云雨迥，还舍笋蕨老。江皋锄带经，决计恨不早。士无五羖皮，没世抱枯槁。
伐木响虚牝，吾愿友褐夫。九关呀虎豹，何时内髙袪。黄鹄眇云树，鹦鹉澹烟芜。倚杖得清赏，洗心观本初。
孤鸿度关山，风霜催翅翎。影低白云暮，哀噭那忍聴。士生有如此，储粟不满瓶。著书穷愁滨，可续离骚经。
赤松图
山东隆准公，未语心已解。按剑堂下人，成事汝应退。非无带砺约，政尔有恩害。平生三寸舌，松间潄寒濑。
虞美人草
夜阑浩歌起，玉帐生悲风。江东可千里，弃妾蓬蒿中。化石那解语，作草犹可舞。陌上望骓来，翻愁不相顾。
华藏寺云海亭望具区【寺为张循王功徳院】
茫茫复茫茫，中有山苍苍。大哉夫差国，坐占天一方。夫差醉莲宫，巨浪摇不醒。越师何从来，夺我玉万顷。年年亭上秋，一笛千古愁。谁能知许事，飞下双白鸥。
夏日寄朴翁朴翁时在灵隐
风吹松树枝，懐我松间友。云从北山来，令我屡回首。山云夜夜起，山雨侵人衣。遥知竹窗里，自吟新雨诗。
春日书懐四首
九真何苍苍，乃在清汉尾。衡茅依草木，念逺独伯姊。春来众芳滋，春去众芳萎。兄弟各天涯，啼鴂见料理。汉江出巨鱼，风雷入驱使。安得挟我輈，西征二千里。
春云驿路暗，游子眇归程。永懐故山下，风雨悲柏庭。翁仲不解语，幽鸟时时鸣。人家插垂柳，客里又清明。
垂杨大别寺，春草郎官湖。家巷有石友，合并不待呼。瘦藤倚花树，花片藉玉壶。老郑谈绝妙，辛杨句敷腴。平生子姚子，貌古心甚儒。时邀野僧语，间与琴工俱。酒阑兴未了，左转城南隅。大江围楚碧，烟水入元虚。流落不自恨，惟嗟故人疏。一月三见梦，梦中相与娱。日日潮风起，怅望武昌鱼。
武昌十万家，落日紫烟低。亭亭头陀塔，髙处白鸟栖。白鸟忽飞去，春山空四围。南楼有佳人，再召且再辞。闭门课文事，撄物深天机。斯人不可致，白鸟会来归。
箜篌引
箜篌且勿弹，老夫不可聴。河邉风浪起，亦作箜篌声。古人抱恨死，今人抱恨生。南邻卖妻者，秋夜难为情。长安买歌舞，半是良家妇。主人虽爱怜，贱妾那久住。缘贫来卖身，不缘触夫怒。日日登髙楼，怅望宫南树。
待千岩
褰裳望洞庭，眼过天一角。初别未甚愁，别久今始觉。作笺非无笔，寒雁不肯落。芦花待挐音，怪底北风恶。
若人金石心，试命洞庭浪。传闻下巴陵，沥酒喜无恙。我行丹枫林，屡骋白苹望。乌鹊不可嗔，论功当坐上。
古乐府
裁衣赠所欢，曲领再三安。欢出无人试，闺中自著看。
甚欲逐郎行，畏人笑无媒。日日东风起，西家桃李开。
令我歌一曲，曲终郎见留。万一不当意，翻作平生羞。
雪中访石湖
雪𬑻如玉城，偏师敢轻犯。黄芦阵野鹜，我自将十万。三战渠未降，北面石湖范。先生霸越手，定自一笑粲。
次韵尧章雪中见赠　　范成大【致能】
玉龙阵长空，皋比忽先犯。鳞甲塞天飞，战退三百万。当时访戴舟，却访一寒范。新诗如美人，蓬荜愧三粲。
赋千岩曲水
红雨洒溪流，下濑仍小驻。鱼队猎残香，故故作吞吐。老子把一盏，微风忽吹去。
李陵台
李陵归不得，髙筑望乡台。长安一万里，鸿雁来年回。望望虽不见，时时一上来。
呈徐通仲兼简仲锡。通仲与诚斋为乡人，近来赴调，而诚斋去国。又通仲久与千岩有苕霅之约而未至，馀挽通仲，欲与同归千岩，故末章及之。
斯文准乾坤，作者难屈指。我从李郭游，知有徐孺子。春风橘洲前，白月太湖尾。懐哉来无期，玉唾炯在纸。去年识仲氏，何啻空谷喜。合并忽自天，颠倒见底里。维君天下士，竹箭东南美。胡不在石渠，诸公当料理。千岩今林宗，泉石助风轨。示疾不下堂，有句髙八米。此老笔砚交，诚斋古元礼。毫端洒秋露，去国词愈伟。属闻都门别，回首即桑梓。独怜苕溪上，垂榻俟行李。烟波肯寻盟，归棹为君舣。
和转庵丹桂韵
野人复何知，自谓山泽好。来裨奉常议，识笳鼓羽葆。谁怜老垂垂，却入闹浩浩。营巢犹是寓，学圃何不早。淮桂手所植，汉瓮躬自抱。花开不忍出，花落不忍扫。佳客夜深来，清尊月中倒。一禅两居士，更约践幽讨。
昔游诗
夔蚤岁孤贫，奔走川陆，数年以来，始获宁处。秋日无谓，追述旧逰，可喜可愕者，吟为五字古句。时欲展阅自省，生平不足以为诗也。
洞庭八百里，玉盘盛水银。长虹忽照影，大哉五色轮。我舟度其中，晃晃惊我神。朝发黄陵祠，暮至赤沙曲。借问此何处，沧湾三十六。青芦望不尽，明月耿如烛。湾湾无人家，只就芦邉宿。
放舟龙阳县，洞庭包五河。汹汹不得道，茫茫将奈何。篙师请小泊，石矴沈泥沙。是中大无岸，强指苇与莎。滞留三四晨，大浪山嵯峩。同舟总下泪，自谓喂鼋鼍。白水日以长，仅存青草芽。转眄又已没，但见千顷波。此时羡白鸟，飞入青山阿。
九山如马首一一奔洞庭，小舟过其下。幸哉波浪平，大澧沅澬湘。大江风忽怒，起我舟如叶。轻或升千丈，坡或落千丈。坑回望九马，山政与大浪。争如飞鹅车，礟打雎阳城。又如白狮子，山下跳鬇鬡。须臾入别浦，万死得一生。始知茵席湿，尽覆杯中羹。【鬇鬡一作狰狞】
萧萧湘阴县，寂寂黄陵祠。乔木荫楼殿，画壁半倾攲。芦洲雨中淡，渔网烟外归。重华不可见，但见江鸥飞。假令无恨事，过此亦依依。
我乘五板船，将入沌河口。大江风浪起，夜黑不见手。同行子周子，渠胆大如斗。长竿插芦席，船作野马走。不知何所诣，生死付之偶。忽闻入草声，灯火亦稍有。划船遂登岸，亟买野家酒。
天寒白马渡，【汉川县界】落日山阳村。是时无霜雪，万里风奔奔。外旃吹已透，内纩冰不温。吹马马欲倒，吹笠任飞翻。不见行路人，但见草木蕃。忽看野焼起，大焰焼乾坤。声如震雷震，势若江湖吞。虎豹走散乱，麋鹿不足言。夜投野店宿，无壁亦无门。此行值三厄，幸得躯命存。明发见老姊，斗酒为招魂。
扬舲下大江，日日风雨雪。留滞鳌背洲，十日不得发。岸冰一尺厚，刀剑触舟楫。岸雪一丈深，屹如玉城堞。同舟二三士，颇壮不恐慑。蒙毡闭篷卧，波里任倾侧。晨兴视毡上，积雪何皎洁。欲上不得梯，欲留岸频裂。扳援始得上，幸有人见接。荒村两三家，寒苦衣食缺。买猪祭波神，入市路已绝。如今得安坐，闲对妻儿说。
青草长沙境，洞庭渺相连。洞庭西北角，云梦更无邉。后有白湖沌，渺莽里数千。岂惟大盗窟，神龙所盘旋。白湖辛已岁，忽堕死蜿蜒。一鳞大如箕，一髥大如椽。白身青鬐鬛，两角上捎天。半体卧沙上，半体犹沈渊。里正闻之官，官使吏致虔。作斋为禳祓，观者足阗阗。敛席覆其体，数里闻腥膻。一夕雷雨过，此物忽已迁。遗迹陷成川，中可行大船。是年完颜至，送死江之壖。或云祖龙谶，诡异非偶然。近日山阳人，采菱不知还。望见三龙浮，目若电火然。见龙多见尾，少见四体全。一龙已为异，三者亦罕传。又因渔湖侧，水中忽生烟。烟中一驴出，绕身歩蹁蹮。俄随霹雳去，欲语无由缘。我闻语此事，乘舟往观焉。径往枯葭浦，白鹭争相先。湖有刘备庙，实司浩渺权。徘徊无所见，归棹月明前。
昔逰桃源山，先次白马渡。渡头何清深，鸿鹄在髙树。白马亦洞天，昔人有竒遇。洞门不可见，但闻水声怒。瞻彼羽人宅，乃乘方船渡。修廊夹五殿，重阁映千树。规模象魏壮，回合緑阴护。山椒望五溪，壶头入指顾。故宫在其北，屋瓦带松雾。古杉晋时物，中空野人住。外围四十尺，内可十客聚。我逰瞿仙馆，坛上表遗歩。却下八迭坡，一亭众妙具。两山抱澄潭，老木枝干互。瞻前秀而迥，坐久凛难驻。桃源独不见，僻在宫南路。山行转深邃，狙猿纷上下。石窦出微涓，令我意犹豫。昔闻渔舟子，水际见洞户。今看去溪逺，定自后人误。惆怅却归来，此游不得屡。于今二十年，历历经行处。
昔游衡山下，看水入朱陵。【桃源县界】半空扫积雪，万万玉花凝。或如生绡挂，或如薄雾横。纷纷虎豹吼，往往蛟龙惊。人语不相闻，溅雹漂风缨。有鱼缘峭壁，上上终不停。此中有神物，雷雨周八紘。
昔逰衡山上，未暁入幽谷。欲识所坐舆，横板挂两竹。状如秋千垂，髙下不倾覆。登山九千丈，中道多佛屋。一峰髙一峰，峰峰秀林木。仰看同来客，木末见冠服。髙台石桥路，寻常云所宿。下方雷雨时，此上自晴旭。紫葢何突兀，万里在一目。馀峰六七十，仅如翠浪矗。北有懒瓒岩，大石庇樵牧。下窥半厓花，杯盂琢红玉。飞云身畔遇，揽之不盈掬。祝融最髙绝，紫葢不足録。俯视同仰观，苍苍万形伏。惟馀岣嵝峰，南睇半空緑。仿髴认潇湘，向岳流屈曲。髙处惊我魂，翻思宅平陆。其东有雷穴，灵异谨勿触。云来绵世界，云去一峰独。僧窗或留罅，云入不可逐。绝顶横石梁，仙人有遗躅。山多金光草，夜半如列烛。灵药不可寻，吁嗟归太速。
濠梁四无山，坡陁亘长野。吾披紫茸毡，纵饮面无赭。自矜意气豪，敢骑雪中马。行行逆风去，初亦略沾洒。疾风吹大片，忽若乱飘瓦。侧身当其冲，丝鞚袖中把。重围万箭急，驰突更叱吒。酒力不支吾，数里进一斚。燎茅烘湿衣，客有见留者。徘徊望神州，沈叹英雄寡。
既离湖口县，未至落星湾。舟中两三程，程程见庐山。庐山遮半天，五老云为冠。朝看金叠叠，暮看紫巉巉。瀑布在山半，仿髴认一斑。庐山忽不见，云雨满人间。
雪霁下扬子，闲望江上山。山山如白玉，日照金孱颜。是时江水净，影落清镜寒。潮催庾信老，云送佛狸还。万古感心事，惆怅垂杨湾。
衡山为真宫，道士饮我酒。共坐有何人，山中白衣叟。问叟家何在，近住山洞口。殷勤起见邀，徐歩入林薮。云深险径黑，石乱湍水吼。寻源行渐逺，茅屋剪如帚。老烹茶味苦，野琢琴形丑。叟云司马迁，学道此居久。屋东大盘石，棊画今尚有。古木庇覆之，清泉石根走。因悲百年内，汲汲成白首。仙人固难值，隐者亦可偶。追惟恍如梦，欲画无好手。
书昔游诗后　　潘柽【徳久】
我行半天下，未能到潇湘。君诗如画图，历历记所尝。起我逺逰兴，其如鬓毛霜。何以舒此懐，转轸弹清商。
又　　韩淲【仲止】
平生未踏洞庭野，亦不曽登南岳峰。因君谈旧逰，恍如常相从。江淮历历转湘浦，裘马意气传邉烽。吾尝泛大江，只见匡庐松。乘风醉卧帆影底，髙浪直溅岚光浓。日暮泊船时，是夜方严冬。雪花压船船背重，缆摇柂鼓声如钟。当年意浅语不到，无句可写波涛舂。君诗乃如许，景物不易供。尽归一毫端，状□□□□。人间胜处贵著眼，虽有此兴无由逢。钱唐山水亦自好，奈何薄宦难从容。南髙北髙一千丈，潮头日夜鸣灵踪。应有隐者为识赏，青鞵布韈扶杖笻。君无诧彼我愧此，急还诗巻心徒忪。
○七言古诗
送王孟玉归山阴
淮南雪落云绕戍，王郎鸣鞭猎狐兔。问君本是山阴人，何不扁舟剡溪去。人生乐事将无同，知君此心如太空。只今去踏龙尾道，也似寒江蓑笠翁。鉴湖一曲荷花浦，君不归来花有语。旧宅应添竹几竿，到家不觉秋如许。十年雪里看淮南，聚米能作淮南山。筹边妙处须急吐，政是不容修竹闲。人道长江无六月，日光正射青芦叶。何以赠君濯炎热，雪即是诗诗是雪。
乌夜啼
老乌栖栖飞且号，晨来枝上啄楮桃。楮桃已空楮叶死，犹啄枯枝觅虫蚁。老乌赋分何其贫，未啼已被邻公嗔。吁嗟老乌不自知，墙头屋上纷成群。吴中贵逰重鹦鹉，千金逺致能言语。花底红绦郑袖擎，盘中碧果秦宫取。天生灵物得人怜，过者须来鹦鹉边。老乌事事无足録，人间犹传夜啼曲。
馀居苕溪上，与白石洞天为邻。潘徳久字予曰：白石道人且以诗见畀。其词曰：「人间官爵似摴蒱，采到枯松亦大夫。白石道人新拜号，断无缴驳任称呼。」予以长句报贶。
南山仙人何所食，夜夜山中煮白石。世人唤作白石仙，一生费齿不费钱。仙人食罢腹便便，七十二峰生肺肝。真祖只在南山南，我欲从之不惮逺。无方煮石何由软，佳名锡我何敢辞。但愁自此长苦饥，囊中只有转庵诗。便当掬水三咽之。【转庵徳久自号云】
丁已七月望湖上书事
白天碎碎如拆绵，黑天昧昧如陈玄。白黑破处青天出，海月飞来光尚湿。是夜太史奏月蚀，三家各自矜算术。或云七分或食既，或云食昼不在夕。上令御史登吴山，下视海门监月出。年来历失无人修，三家之说谁为优。乍如破镜光炯炯，渐若小儿初食饼。时方下令严禁铜，破镜何为来海东。天邉有饼不可食，闻说饥民满淮北。是镜是饼且勿论，须臾还我黄金盆。金盆当空四山静，平波倒浸云天影。下连八表共此光，上接银河通一冷。御史归家太史眠，人间不闻钟鼓传。白石道人呼钓船，一瓢欲酌湖中天。荷叶摆头君睡去，西风急送敲窗句。
送陈敬甫
十年所闻溢吾耳，去年诵君书一纸。古人三语得竒士，况此磊落数百字。相逢千岩万壑里，有客如君请兄事。才髙自古人所忌，论髙不售反惊世。好诗取客如卷■〈契，大代廾〉，我无三者犹至是。如君之贫不可避，如君之贫不可避，呼舟径度寒潮外。
生云轩
在山长与云同斋，出山忆云云不来。千金买得太湖石，数峰相对寒崔嵬。朝来忽觉青苔湿，靉靉如炊石间出。白云何处不相逢，却怪年年枉相忆。王郎胸中横一丘，在山出山云与游。更呼白石老居士，来倚云根吟七字。
送项平甫倅池阳
项君声名天宇窄，与君俱是荆湖客。向来相闻不相值，长安城中乃相识。论文要得文中天，邯郸学步终不然。如君笔墨与性合，妙处特过苏李前。我如切切秋虫语，自诡平生用心苦。神凝或与元气接，屡举似君君亦许。西湖一曲古墙阴，清坐论诗夜向深。见谓人间有公等，不知来者不如今。乾坤虽大知者少，君不见，古人拙处今人巧。我徂山林口挂壁，如君合救狂澜倒。石渠春水緑泱泱，阁下无人白日长。万里江湖入归梦，子云不愿校书郎。九华山色梅根渡，半日风帆即秋浦。六条察吏安用许，幸有千岩作诗侣。
书乞米帖后
银钩铁画太师字，从人乞米亦可怜。五仓空虚胃神哭，竟日悄悄无炊烟。仙人留书说服气，道士辟榖期引年。人生不食浪自苦，独不见，子桑鼓琴十日雨。
契丹歌【都下闻萧总管自说其风土如此】
契丹家住云沙中，耆车如水马若龙。春来草色一万里，芍药牡丹相间红。大儿牵车小儿舞，弹弄琵琶调美女。一春浪荡不归家，自有穹庐障风雨。平沙软草天鹅肥，健儿千骑暁打围。皂旗低昂围渐急，惊作羊角凌空飞。海东健鹘健如许，鞁上风生看一举。万里追奔未可知，划见纷纷落毛羽。平章俊味天下无，年年海上驱群胡。一鹅先得金百两，天使走送贤王庐。天鹅之飞铁为翼，射生小儿空看得。腹中惊怪有新姜，元是江南经宿食。
禽言如曰哥哥
君不见，苕溪西南石鼓山，鸟如鸜鹆啼其间。一人相传是阿弟，千呼万唤去复还。身为独雁失俦侣，所愧鶺翎图急难。绕林哀哀诉明月，夜阑月落声渐咽。天地阔逺兄不闻，苍厓下泪山竹裂。岂无鸦舅与鹁姑，人各有心非友于。陟冈四顾空欷歔，君不见，江南望夫谁家子，登山化石不得语。
次韵诚斋送仆往见石湖长句
客来读赋作雌霓，平生未闻衡说诗。省中诗人官事了，狎鸥入梦心无机。韵髙落落悬清月，铿锵妙语春冰裂。一自长安识子云，三叹郢中无白雪。范公萧爽思出尘，有客如此渠不贫。堂堂五字作城守，平章劲敌君在口。二公句法妙万夫，西来囊中藏鲁璵。只今击节乌栖曲，不愧当年贺鉴湖。
送姜尭章谒石湖先生　　杨万里【廷秀】
钓璜英气横白霓，咳唾珠玉皆新诗。江山愁诉莺为泣，鬼神露索天泄机。彭蠡波心弄明月，诗星入肠肺肝裂。吐作春风百种花，吹散濒湖数峰雪。青鞵布袜软红尘，千诗只博一字贫。吾友羿陵萧太守，逢人说项不离口。袖诗东来谒老夫，惭无髙价索璠璵。翻然欲买松江艇，径去苏州参石湖。

[book_title]巻下
○五言律诗
题华亭钱参园池
花里藏仙宅，帘边驻客舟。浦涵沧海润，云接洞庭秋。草木山山秀，阑干处处幽。机云韬世业，暇日此夷犹。
同朴翁登卧龙山
龙尾回平野，檐牙出翠微。望山怜緑逺，坐树觉春归。草合平吴路，鸥忘霸越机。午凉松影乱，白羽对禅衣。
坐上和约斋
句入冰轮冷，愁因玉宇开。可无如此客，犹恨不能杯。好句长城立，寒鸦结阵来。箜篌莫停手，𢬵却断肠回。
出北关
吴儿临水宅，四面见行舟。蒲叶侵鹅项，杨枝蘸马头。年年人去国，夜夜月窥楼。传语城中客，功名半是愁。
答沈器之二首
江汉乘流客，乾坤不系舟。玉琴虚素月，金剑落清秋。野鹿知随草，饥鹰故上鞲。风流大堤曲，一唱使人愁。
涉逺身良苦，登髙望欲迷。试吟青玉案，不是白铜鞮。露下秋虫怨，风髙北马嘶。槎头有新味，人在太湖西。
悼石湖三首
身退诗仍健，官髙病已侵。江山平日眼，花鸟暮年心。九转终无助，三高竟欲寻。尚留巾垫角，异国有知音。
未作龙蛇梦，惊闻露电身。百年无此老，千首属何人。安得公长健，那知事转新。酸风忧国泪，髙塜卧麒麟。
未定情锺痛，何堪更悼亡。遗书知伏枕，来吊只空堂。雪里评诗句，梅边按乐章。沈思酒杯落，天阔意【一作正】茫茫。
○七言律诗
送朝天续集归诚斋时在金陵
翰墨场中老斫轮，真能一笔扫千军。年年花月无闲日，处处山川怕见君。箭在的中非尔力，风行水上自成文。先生只可三千首，回首江东日暮云。
寄上张参政
姑苏台下梅花树，应为调羹故早开。燕寝休夸香雾重，鸳行却望衮衣来。前时甲第仍垂栁，今度沙堤已种槐。应念无枝夜飞鹊，月寒风劲羽毛摧。
京口留别张思顺
伯劳飞燕若为忙，还忆东斋夜共床。别后无书非弃我，春前会面却他乡。连宵为说经忧患，异日相逢各老苍。更欲少留天不许，暁风吹艇入垂杨。
次朴翁逰兰亭韵
亚字桥亭面面风，六人同坐树阴中。松交归路如留客，石碍流杯故恼公。山色最怜秦望緑，野花只作晋时红。夕阳啼鸟人将散，俯仰兴懐自昔同。【右军祠堂有杜鹃花两株极照灼】
次韵胡仲方因杨伯子见寄
此去庐陵定几程，向来卭杖未经行。悬知征棹云边集，大有吟情雪里生。楚渡食萍应甚美，舜祠吹玉直能清。二君即日青冥上，惟我春山带雨耕。【仲方得萍乡宰伯子得营道倅】
贺张肖翁参政
太乙图书客屡谈，已知上相出淮南。银台日月非虚过，金鼎功名得细参。从此与人为雨露，应怜有客卧云岚。明朝起为苍生贺，旋著藤冠紫竹簪。
陈君玉以小集见归用馀还诚斋朝天续集韵作七字夔报贶
笔阵无功汗左轮，而今老去不能军。水邉白鸟闲于我，窗外梅花疑是君。欲向江湖行此语，可无朋友托斯文。新篇大是相料理，因忆西山扬子云。
寄田郎
楚楚田郎亦大竒，少年风味我曽知。春城寒食谁相伴，夜月梨花有所思。剪烛屡呼金凿落，倚窗闲品玉参差。含情不拟逢人说，鹦鹉能歌自作词。
送王徳和提举淮东
京尘吹帽汗淋衣，相见频年只道归。省里移文那得了，家边持节未为非。煮乾碧海知谁用，割尽黄云尚告饥。可得不为根本计，秋风还见雁南飞。
寄时父
迟君日日数归程，到得君归我已行。一路好山思共看，半年有酒不同倾。吾侪正坐清贫累，各自而今白髪生。人物渺然须强饭，天工应不负才名。
送李万顷
猛相思里得君来，正喜欢时却便回。别路恐无青栁折，到家应有小桃开。起居五马兼堂上，问信千岩及阿灰。【张禕侄张曙，小字阿灰。】儿女痴顽夫妇健，漂零何日共尊罍。
次韵千岩杂謡
中散平生七不堪，鳯麈时时伴燕谈。道士有神传火枣，故人无字入云蓝。雨凉竹叶宜三酌，日落荷花倚半酣。极欲扁舟南荡去，冷鸥轻燕略相谙。
寄上郑郎中
梅根东望九华云，中有风流衣绣人。名下一生劳梦想，尊前数语倍情亲。节旄在道催归汉，花鸟留君且作春。见说祥风挟时雨，故园松菊亦精神。
送左真州还长沙
吴儿牵挽醉莼鲈，今日西归略自如。别路冷云随驿马，望乡乔木记吾庐。湘中花月偏怜酒，淮左儿童待拥车。凡我旧逰君更历，橘洲相见讶无书。
乍凉寄朴翁
前日松间歩屧归，更将荷叶障秋晖。如今城里抛团扇，应是山中试夹衣。水有秋容莲渐少，树含凉气鸟慵飞。炎天既懒趋城市，从此尤须恋翠微。
张平甫哀挽
将军家世出臞儒，合上青云作计疏。吴下宅成花未种，湖邉地吉草新锄。空嗟过隙催人世，赖有提孩读父书。他日石羊芳草路，弟兄来此一沾裾。
○五言绝句
同潘徳久作明妃诗
明妃未嫁时，满宫妬娥眉。一朝辞玉陛，人人泪双垂。
年年心随雁，日日穹庐中。遥见沙上月，忽忆建章宫。
身同汉使来，不同汉使归。虽为塞外妇，只著汉家衣。
东堂聫句
金风凉夜深，吹我萧萧髪。【赵雍和仲】起折丹桂枝，惊落花上月。【白石】
与和甫时甫分题画巻夔得剡溪图
枯槎啅乾鹊，交臂失夫君。奈此一尊酒，凭髙空水云。
○六言绝句
金神夜猎图二首
夜半金神羽猎，奔走山川百灵。云气旍旗来下，飒然已入青冥。
后宫婵娟玉女，自鞚八尺飞龙。两两鸣鞭争导，緑云斜坠春风。
次韵鸳鸯梅二首
晴日小溪沙暖，春梦怜渠颈交。只怕笛声惊散，费人月咏风嘲。
漠漠江南烟雨，于飞似报初春。折过女郎山下，料应愁杀佳人。
马上值牧儿
马背何如牛背，短衣落日空山。只么身归盘谷，未须名满人间。
○七言绝句
过湘阴寄千岩
渺渺临风思美人，荻花枫叶带离声。夜深吹笛移船去，三十六湾秋月明。
雁图
万里晴沙夕照西，此心唯有断云知。年年数尽秋风字，想见江南摇落时。
除夜自石湖归苕溪【此诗録寄诚斋，得报云：所寄十诗有裁云缝雾之妙，思敲金戞玉之竒声。】
细草穿沙雪半销，吴宫烟冷水迢迢。梅花竹里无人见，一夜吹香过石桥。
美人台上昔欢娱，今日空台望五湖。残雪未融青草死，苦无麋鹿过姑苏。
黄帽传呼睡不成，投篙细细激【一作击】流冰。分明旧泊江南岸，舟尾春风颭客灯。
千门列炬散林鸦，儿女相思未到家。应是不眠非守岁，小窗春色入灯花。
三生定是陆天随，又向吴松作客归。已拚新年舟上过，倩人和雪洗征衣。
沙尾风回一棹寒，椒花今夕不登盘。百年草草都如此，自琢春词剪烛看。
笠泽茫茫雁影微，玉峰重疉护云衣。长桥寂寞春寒夜，只有诗人一舸归。
桑间篝火却宜蚕，风土相传我未谙。但得明年少行役，只裁白紵作春衫。
少小知名翰墨场，十年心事只凄凉。旧时曽作梅花赋，研墨扵今亦自香。
环玦随波冷未销，古苔留雪卧墙腰。谁家玉笛吹春怨，看见鹅黄上栁条。
临安旅邸答苏虞叟
垂杨风雨小楼寒，宋玉秋词不忍看。万里青山无处隐，可怜投老客长安。
姑苏懐古
夜暗归云绕柁牙，江涵星影鹭眠沙。行人怅望苏台栁，曽与吴王扫落花。
次韵徳久
篱落青青花倒垂，避人黄鸟雨中飞。西郊寂寞无车马，时有溪童卖菜归。
次石湖书扇韵
桥西一曲水通村，岸阁浮萍緑有痕。家住石湖人不到，藕花多处别开门。
竹友为徐南卿作
髪已星星带已寛，徐卿犹自客长安。家山竹好无由看，漫种庭心一两竿。
世路苍黄总是愁，暮年须得小优游。如今渐觉知心少，剩种青青伴白头。
寿朴翁
与师同月不同年，归墨归儒各自缘。想得山中无寿酒，但携茶到菊花前。
湖上寓居杂咏
荷叶披披一浦凉，青芦奕奕夜吟商。平生最识江湖味，聴得秋声忆故乡。
湖上风恬月澹时，卧看云影入玻瓈。轻舟忽向窗边过，摇动青芦一两枝。
秋风低结乱山愁，千顷银波凝不流。堤畔画船堤上马，緑杨风里两悠悠。
处处虚堂望眼寛，荷花荷叶过阑干。逰人去后无歌鼓，白水青山生晚寒。
辇路垂杨两行栽，苑门秋水欲平阶。朝朝南望宫云起，白鸟一双山下来。
微波冲得緑萍开，数点青青黏石阶。緑葑自来还自去，来时须载白鸥来。
布衣何用揖王公，归向芦根濯软红。自觉此心无一事，小鱼跳出緑萍中。
囊封万字总空言，露滴桐枝欲断弦。时事悠悠吾亦懒，卧看秋水浸山烟。
苑墙曲曲栁冥冥，人静山空见一灯。荷叶似云香不断，小船摇曵入西陵。
处士风流不并时，移家相近若依依。夜凉一舸孤山下，林黑草深萤火飞。
卧榻看山緑涨天，角门长泊钓鱼船。而今渐欲抛尘事，未了菟裘一怅然。
钩窗不忍见南山，下有三雏骨未寒。惆怅古今同此味，二陵风雨晋师还。
栁下轩窗枕水开，画船忽载故人来。与君同过西城路，却指烟波独自回。
指点移舟著栁堤，美人相顾复相携。上桥更觉秋香重，花在西陵小苑西。
平甫见招不欲往
老去无心聴管弦，病来杯酒不相便。人生难得秋前雨，乞我虚堂自在眠。
楼阁万重秋雨里，峰峦四合暮潮邉。鳯城今夕凉如水，多少人家试管弦。
三髙祠
越国霸来头已白，洛京归后梦犹惊。沈思只羡天随子，蓑笠寒江过一生。
过桐庐
横看山色仰看云，十幅风帆不藉人。记取合江江畔树，他年此处好垂纶。
登乌石寺观张魏公刘安成岳武穆留题刘云侍儿意真奉命题记
诸老凋零极可哀，尚留名字压崔嵬。刘郎可是疏文墨，几点胭脂污緑苔。
过垂虹
自作新词韵最娇，小红低唱我吹箫。曲终过尽松陵路，回首烟波十四桥。
访费山人
稻丛茁茁欲齐肩，杨栁僛僛不蔽蝉。忽忆石头城下路，槿花斜压钓鱼船。
牛渚
牛渚矶邉渺渺秋，笛声吹月下中流。西风不识张京兆，画得蛾眉如许愁。
武康丞宅同朴翁咏牵牛
青花緑叶上疏篱，别有长条竹尾垂。老觉淡妆差有味，满身秋露立多时。
朴翁悼牵牛甚竒馀亦作
不见青青绕竹生，西风篱落抱枯藤。道人一任空花过，愁杀山阴觅句僧。
过徳清
木末谁家缥缈亭，画堂临水更虚明。经过此处无相识，塔下秋云为我生。
溪上佳人看客舟，舟中行客思悠悠。烟波渐逺桥东去，犹见阑干一点愁。
项里
项里，项王之里也。在山阴西南二十馀里，地多杨梅苔梅，皆妙天下。王性之赋项里杨梅云：「只今枝头万颗红，犹似咸阳三月火。」予近得苔梅一株，古怪特甚，为作七言：
旧国婆娑几树梅，将军逐鹿未归来。江东父老空相忆，枝上年年长緑苔。
雪中六解
塞草汀云护玉鞍，连天花落路漫漫。如今却忆当时健，下马题诗不怕寒。
黄鹤矶邉晚渡时，栁花风急片帆飞。一声长笛鱼龙舞，白浪如山不肯归。
万马行空转屋檐，髙寒屡索酒杯添。故人家住吴山上，借得西湖自卷帘。
曽泛扁舟访石湖，恍然坐我范寛图。天寒逺挂一行雁，三十六峰生玉壶。
万壑千岩一様寒，城中别有玉龙蟠。旧人乘兴扁舟处，今日诗仙戴笠看。
沈香火里笙箫合，暖玉鞍邉雉兔空。办得煎茶有骄色，先生只合作诗穷。
越中士女春游
秦山越树两依依，闲倚阑干看落晖。杨栁梢头春又暗，玉箫声里夜逰归。
送范仲讷往合肥三首
壮志只便鞍马上，客梦长在江淮间。谁能辛苦运河里，夜与商人争徃还。
我家曽住赤阑桥，邻里相过不寂寥。君若到时秋已半，西风门巷栁萧萧。
小帘灯火屡题诗，回首青山失后期。未老刘郎定重到，烦君说与故人知。
下菰城
人家多在竹篱中，杨栁疏疏尚带风。记得下菰城下路，白云依旧两三峰。
平甫放三十六鸥扵吴松馀不及与盟
桥下松陵緑浪横，来迟不与白鸥盟。知君久对青山立，飞尽梨花好句成。
萧山
归心已逐晚云轻，又见越中长短亭。十里水边山下路，桃花无数麦青青。
戊午春帖子
晴窗日日拟雕虫，惆怅明时不易逢。二十五弦人不识，淡黄杨栁舞春风。
偶题
阿八宫中酒未醒，天风吹髪夜泠泠。归来只怕扶桑晚，赤脚横骑太乙鲸。
陈日华侍儿读书
绎句寻章久未休，花房日晏不梳头。谁教郎主能多事，乞与冥冥千古愁。
女郎山【汉阳县西二十里】
不见郢中能赋客，可怜负此女郎山。冰魂寂寞无归处，独宿鸳鸯沙水寒。
钓雪亭
阑干风冷雪漫漫，惆怅无人把钓竿。时有官船桥畔过，白鸥飞去落前滩。
緑蕚梅
黄云承韈知何处，招得冰魂付北枝。金谷楼髙愁欲堕，断肠谁把玉龙吹。
次韵武伯
杨栁风微约暮寒，野禽容与只波间。道人心性如天马，可爱青丝十二闲。
观灯口号十首
世间形象尽成灯，烘火旋纱巧思生。列肆又多看不遍，逰人一一把灯行。
市楼歌吹太喧哗，灯若连珠照万家。太守令严君莫舞，逰人空带玉梅花。
逰人总戴孟家蝉，争托星球万眼圆。闹里传呼大官过，后车多少尽婵娟。
花帽笼头几岁儿，女儿学著内人衣。灯前月下无归路，不到天明亦不归。
好灯须买不论钱，别有琉璃价百千。都下贵人多预赏，买时长在一阳前。
珠络琉璃到地垂，鳯头衔带玉交枝。君王不赏无人进，天竺堂深夜雨时。
纷纷铁马小回旋，幻出曹公大战年。若使英雄知□事，不教儿女戏灯前。
贵客钩帘看御街，市中珍品一时来。帘前花架无行路，不得金钱不肯回。
修内司人编戏鼓，辇宫营里独焼灯。春风到处皆君赐，金栁丝丝满鳯城。
正好嬉逰天作魔，翠帬无奈雨沾何。御街暗里无灯火，处处但闻楼上歌。
陪张平甫逰禹庙
镜里山林緑到天，春风只在禹祠前。一声何处提壶鸟，猛省红尘二十年。
寄俞子二首
此郎都无子弟气，夜对黄你笼青灯。君今落脚堕鸢外，欲往从之叹未能。
郎罢才名今白髪，佐州亦复坐穷邉。甚欲出手相料理，东南风髙难寄笺。

[book_title]集外诗
灯词【见武林旧事】
南陌东城尽舞儿，画金刺绣满罗衣。也知爱惜春逰夜，舞落银蟾不肯归。
灯已阑珊月气寒，舞儿往往夜深还。只因不尽婆娑意，更向阶心弄影看。
沙河云合无行处，惆怅来逰路已迷。却入静坊灯火空，门门相似列蛾眉。
逰人归后天街静，坊陌人家未闭门。帘里垂灯照尊俎，坐中嬉笑觉春温。
春词【见武林旧事】
六军文武浩如云，花簇头冠様様新。惟有至尊浑不戴，尽将春色赐群臣。
万数簪花满御街，圣人先自景灵回。不知后面花多少，但见红云冉冉来。
同朴翁过浄林广福院【见咸淳临安志】
四人松下共盘桓，笔砚花壶石上安。今日兴懐同此味，老仙留字在孱颜。
嘉泰壬戌上元日访全老扵浄林广福院观沈傅师碑隆茂宗画赠诗【见咸淳临安志】
深衣跨羸骖，杳杳春山路。入寺君未知，闲看移桂树。
沈碑含秀润，隆画出神竒。道人那得此，老子乃躭之。
龙井【见咸淳临安志】
年时六月海扬尘，遥见青山起白云。闻有髙僧来诵咒，岩前抛珓问龙君。
自题画像【见砚北杂志】
鹤氅如烟羽扇风，寄情芳草緑阴中。黑头办了人间事，来看凌霜数点红。
句
小山不能云，大山半为天。【见归田诗话】
屋角红梅树，花前白石生。【见爱日斋丛钞】
○附録诸贤酬赠诗
进退格寄张功甫姜尧章　　杨万里【廷秀】
尤萧范陆四诗翁，此后谁当第一功。新拜南湖为上将，更推白石作先锋。可怜公等俱痴绝，不见词人到老穷。谢遣管城侬已晚，酒泉端欲乞移封。
题尧章新成草堂　　周文璞【晋仙】
早将心事付渔樵，若被幽人苦见招。多种竹将挑笋吃，旋栽松待斫柴烧。壁间古画身都碎，架上枯琴尾半焦。犹有住山穷活计，仙经盈卷一村瓢。
姜尧章金涂佛塔歌　　又
白石招我入书斋，使我速礼金涂塔。我疑此塔非世有，白石云是钱王禁中物。上作如来舍身相，饥鹰饿虎纷相向。拈起灵山受记时，龙天帝释应惆怅。形模逺自流沙至，铸出今回更精致。钱王纳土归京师，流落多在西湖寺。钱王本是英雄人，白莲花现国主身。蛇乡虎落狗脚朕，何如红袍玉带称功臣。天封坼开即退聴，两浙不闻笳鼓竞。归来佛子作护持。太师尚父尚书令，一枚传到白石生。生今但有能诗声，同袍秦外銛师兄。哦诗礼塔作佛事，同吃地垆山芋羹。何曽薫陆绮床供，但见相轮铜緑明。哦诗礼塔犹未毕，芦叶低飞山雨湿。
吊尧章　　又
相逢萧寺已累然，自咏离骚讲太玄。极目旧逰惟白石，伤心孤塜只苍烟。儿从外舍收残稿，客向空山泣断弦。帝所修文与张乐，魂兮应是到钧天。
和尧章九日送菊二首　　王炎【晦叔】
对花懒举玉东西，孤负金钱满緑枝。短鬓不堪重落帽，枯肠何可强捜诗。
花品若将人品较，此花风味似吾儒。秋英餐罢含清思，曽有离骚续笔无。
题尧章旧逰诗巻　　又
出郭栽花渉小园，归调琴谱辑诗编。少年豪健今揪敛，休羡骑鲸李谪仙。
腊中得雪快晴成古风呈尧章銛老　　又
苍头熟睡唤不应，光射纸窗疑月明。更筹可数夜方半，杙上一鸡先误鸣。暁起飞花堆户外，幻出人间无色界。九街车马不知寒，蹴蹋银杯翻缟带。杲杲日升东海东，须臾光彩蒸霞红。不忧桂玉顿増价，人在冲融和气中。贝阙珠宫五云际，遥知天上龙颜喜。麦畦白白覆青青，农事年来定丰美。
清明日访白石不值　　葛天民【无懐】
花荠悬灯栁拂檐，老懐那得似饧甜。画船已载先生去，燕子无人自入帘。
重访白石　　又
长安惟白石，与我最相关。每到难逢面，翻思懒下山。欲归愁路永，小住待君还。尽日看幽桂，无人似我闲。
六月一日与尧章泛湖　　又
六月西湖带雨山，小舟终日傍鸥闲。风烟如许闗情甚，宾主相推下语难。几点送君归大雅，一凉今夜满长安。江湖逺思知多少，归去风前各倚阑。
诗说
大凡诗，自有气象、体面、血脉、韵度。气象欲其浑厚，其失也俗；体面欲其宏大，其失也狂；血脉欲其贯穿，其失也露；韵度欲其飘逸，其失也轻。作大篇，尤当布置：首尾匀停，腰腹肥满。多见人前面有馀，后面不足；前面极工，后面草草。不可不知也。
诗之不工，只是不精思耳。不思而作，虽多亦奚为？
雕刻伤气，敷衍露骨。若鄙而不精巧，是不雕刻之过；拙而无委曲，是不敷衍之过。
人所易言，我寡言之，人所难言，我易言之，自不俗。
花必用柳对，是儿曹语。若其不切，亦病也。
难说处一语而尽，易说处莫便放过；僻事实用，熟事虚用；说理要简切，说事要圆活，说景要微妙。多看自知，多作自好矣。
小诗精深，短章蕴藉，大篇有开阖，乃妙。
喜词锐，怒词戾，哀词伤，乐词荒，爱词结，恶词绝，欲词屑。乐而不淫，哀而不伤，其惟《关雎》乎！
学有馀而约以用之，善用事者也；意有馀而约以尽之，善措辞者也；乍叙事而间以理言，得活法者也。
不知诗病，何由能诗？不观诗法，何由知病？名家者各有一病，大醇小疵，差可耳。
篇终出人意表，或反终篇之意，皆妙。
守法度曰诗，载始末曰引，体如行书曰行，放情曰歌，兼之曰歌行。悲如蛩螿曰吟，通乎俚俗曰谣，委曲尽情曰曲。
诗有出于《风》者，出于《雅》者，出于《颂》者。屈、宋之文，《风》出也；韩、柳之诗，《雅》出也；杜子美独能兼之。
《三百篇》美刺箴怨皆无迹，当以心会心。
陶渊明天资既高，趣诣又远，故其诗散而庄、澹而腴，断不容作邯郸步也。
语贵含蓄。东坡云：「言有尽而意无穷者，天下之至言也。」山谷尤谨于此。清庙之瑟，一唱三叹，远矣哉！后之学诗者，可不务乎？若句中无馀字，篇中无长语，非善之善者也；句中有馀味，篇中有馀意，善之善者也。
体物不欲寒乞。
意中有景，景中有意。
思有窒碍，涵养未至也，当益以学。
岁寒知松柏，难处见作者。
波澜开阖，如在江湖中，一波未平，一波已作。如兵家之阵，方以为正，又复是奇；方以为奇，忽复是正。出入变化，不可纪极，而法度不可乱。
文以文而工，不以文而妙，然舍文无妙，胜处要自悟。
意出于格，先得格也；格出于意，先得意也。吟咏情性，如印印泥，止乎礼义，贵涵养也。
沉著痛快，天也。自然学到，其为天一也。
意格欲高，句法欲响，只求工于句、字，亦末矣。故始于意格，成于句、字。句意欲深、欲远，句调欲清、欲古、欲和，是为作者。
诗有四种高妙：一曰理高妙，二曰意高妙，三曰想高妙，四曰自然高妙。碍而实通，曰理高妙；出自意外，曰意高妙；写出幽微，如清潭见底，曰想高妙；非奇非怪，剥落文采，知其妙而不知其所以妙，曰自然高妙。
一篇全在尾句，如截奔马。词意俱尽，如临水送将归是已；意尽词不尽，如抟扶摇是已；词尽意不尽，剡溪归棹是已；词意俱不尽，温伯雪子是已。所谓词意俱尽者，急流中截后语，非谓词穷理尽者也。所谓意尽词不尽者，意尽于未当尽处，则词可以不尽矣，非以长语益之者也。至如词尽意不尽者，非遗意也，辞中已旁佛可见矣。词意俱不尽者，不尽之中，固已深尽之矣。
一家之语，自有一家之风味。如乐之二十四调，各有韵声，乃是归宿处。模仿者语虽似之，韵亦无矣。鸡林其可欺哉！
《诗说》之作，非为能诗者作也，为不能诗者作，而使之能诗；能诗而后能尽我之说，是亦为能诗者作也。虽然，以我之说为尽，而不造乎自得，是足以为能诗哉？后之贤者，有如以水投水者乎？有如得兔忘筌者乎？噫！我之说已得罪于古之诗人，后之人其勿重罪馀乎！

        </div>
      </div>
    </div>
  </div>
</div>
<!--update:2025-08-30 10:34:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>