<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="无著词,怀人馆词,影事词,小奢摩词,庚子雅词,定庵词全文在线阅读,定庵词全文在线下载,大玄古籍书库">
<meta name="description" content="词别集。近代龚自珍著。五卷。凡《无著词》、《怀人馆词》、《影事词》、《小奢摩词》、《庚子雅词》各一卷。有民国二十六年(1937)开明书店排印陈乃乾辑《清名家词》本。龚氏诗文集与词集合刊本,原有同治七年(1868)曹籀刊本,光绪二十三年(1897)万本书堂刊本,宣统元年(1909)邃汉斋铅字排印本及吴昌绶编国学扶轮社铅字排印本。宣统二年(1910),邓实校刊《定庵诗集定本》二卷《词定本》一卷《集外未刻诗》一卷《集外未刻词》一卷,辑入《风雨楼丛书》。民国二十四年(1935)国学整理社排印王文濡编校《龚定庵全集">
<title>定庵词_龚自珍_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">定庵词</span> <br/>
          作者： <span class="inputVal" id="bkauthor">龚自珍</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]18129</span> <br/>
          说明： <span class="inputVal" id="bkdec">词别集。近代龚自珍著。五卷。凡《无著词》、《怀人馆词》、《影事词》、《小奢摩词》、《庚子雅词》各一卷。有民国二十六年(1937)开明书店排印陈乃乾辑《清名家词》本。龚氏诗文集与词集合刊本,原有同治七年(1868)曹籀刊本,光绪二十三年(1897)万本书堂刊本,宣统元年(1909)邃汉斋铅字排印本及吴昌绶编国学扶轮社铅字排印本。宣统二年(1910),邓实校刊《定庵诗集定本》二卷《词定本》一卷《集外未刻诗》一卷《集外未刻词》一卷,辑入《风雨楼丛书》。民国二十四年(1935)国学整理社排印王文濡编校《龚定庵全集》十四卷,1959年中华书局上海编辑所排印王佩铮校定《龚自珍全集》十一辑,亦均收录其词作。据吴昌绶编《定庵先生年谱》称:“《无著词》壬午(1822)春选定,《怀人馆词》、《影事词》辛巳(1821)选定,《小奢摩词》则是岁(指癸未即1823年)近作也。此四种与《己亥杂诗》均有自刻本,未见。”其《庚子雅词》一卷辑于道光二十年(1840)。今另有1992年岳麓书社排印钱仲联辑《清八大名家词集》本。</span> <br/>
          封面： <span class="inputVal" id="bkimg">Z_20194.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]定庵词
[book_author]龚自珍
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]18129
[book_dec]词别集。近代龚自珍著。五卷。凡《无著词》、《怀人馆词》、《影事词》、《小奢摩词》、《庚子雅词》各一卷。有民国二十六年(1937)开明书店排印陈乃乾辑《清名家词》本。龚氏诗文集与词集合刊本,原有同治七年(1868)曹籀刊本,光绪二十三年(1897)万本书堂刊本,宣统元年(1909)邃汉斋铅字排印本及吴昌绶编国学扶轮社铅字排印本。宣统二年(1910),邓实校刊《定庵诗集定本》二卷《词定本》一卷《集外未刻诗》一卷《集外未刻词》一卷,辑入《风雨楼丛书》。民国二十四年(1935)国学整理社排印王文濡编校《龚定庵全集》十四卷,1959年中华书局上海编辑所排印王佩铮校定《龚自珍全集》十一辑,亦均收录其词作。据吴昌绶编《定庵先生年谱》称:“《无著词》壬午(1822)春选定,《怀人馆词》、《影事词》辛巳(1821)选定,《小奢摩词》则是岁(指癸未即1823年)近作也。此四种与《己亥杂诗》均有自刻本,未见。”其《庚子雅词》一卷辑于道光二十年(1840)。今另有1992年岳麓书社排印钱仲联辑《清八大名家词集》本。
[book_img]Z_20194.jpg


[book_title]无著词
跋无著词选
右《无著词》一卷，始名《红禅词》，凡九十二阕，壬午春选录四十五首。癸未夏付刊。
菩萨蛮
文廊匼匝屏风曲。轻寒恻恻侵帘箔。秋思正沈吟。秋阴几许深。
无言垂翠袖。粉蝶窥人瘦。蝶也不禁秋。凉花相对愁。
梦芙蓉·本意
背灯敧凤枕。见一珠秋弄，水裙风鬓。露华无力，飞下珊珊影。又微芒不定，月坠金波孤迥。小立空塘，怨红衣半卸，消受夜凉紧。
脉脉鸳鸯暝正稳，乍莲房、粉坠惊初醒。香重烟轻，愁绝共幽映。五更魂魄冷。吟断锦云休讯。捐佩疑寒，更凌波恐湿，塘外晓风阵。
卜算子·题独立士女
拜起月初三，月比眉儿瘦。不遣红灯照画廊，缥缈临风袖。
庭院似清湘，人是湘灵否。谁写长天秋思图，熨得栏干透。
点绛唇
日落花梢，恹恹春倦何时省。纱窗又暝。黄月濛濛影。
没个商量，除是和愁等。罗衣冷。香阶红阵。燕子归期定。
虞美人
纱窗暝色低迷绿。犹未传银烛。春寒瑟瑟晚来添。玉钏微闻应是换吴棉。
金炉香篆愔愔堕。新月窥人坐。湘帘放下悄含颦。生怕梨花和月射啼痕。
洞仙歌
一梳春月，淡溶溶欲上，鸾尾云晴碧天扫。正文窗四扇，缥缈华空，晶艳艳，玉女明灯一笑。
几番携手处，昙誓天边，寒绿深深帐纱悄。亲手采琼芝，著玉盘中，添香水、养花还小。见说道、仙家梦都无，便梦也如烟，晓凉欺觉。
醉太平
长吟短吟。恩深怨深。天边一曲瑶琴。是鸾心凤心。
香沈漏沈。魂寻梦寻。玉阶良夜愔愔。有花阴月阴。
清平乐
垂杨近远。玉鞚行来缓。三里春风韦曲岸。目断那人庭院。
驻鞭独自思惟。撩人历乱花飞。日暮春心怊怅，可能纫佩同归。
太常引
一身云影堕人间。休认彩鸾看。花叶寄应难。又何况、春痕袖斑。
似他身世，似他心性，无恨到眉弯。月子下屏山。算窥见、瑶池梦还。
端正好
数年华闲中黯黯。记不起、谁思谁怨。金炉香袅昼沈沈，并叠作，闲愁片。
月明花满天如愿。也终有、酒阑灯散。不如被冷更香销，独自去，思千遍。
霓裳中序第一
霓裳羽衣之曲今不传，戏补之。
当筵问古月。谁向其间起宫阙。风马云车历历。见桂葆、乍迎娇如雪。遥空闻说。说夜来、天袂凉绝。惊鸿起，素衣二八，舞罢老蟾泣。
飘忽。长风吹急。竟天上、人间了隔。仙声一半记得。汉武秦皇，有路难觅。开元庆佳节。算合乐、图中应识。尊前祝，千秋万岁，不须有离别。
长相思二首
仙参差。佩参差。数罢鸾期又凤期。彩云西北飞。
箫一枝。笛一枝。吹得春空月堕时。有中人未归。
※
住西楼。话西楼。好梦如云不自由。唤人饧倦眸。
忆从头。诉从头。银汉茫茫入夜流。人间无尽愁。
天仙子·自赋所藏叶小鸾眉纹诗砚
天仙偶厌住琼楼。乞得人间一度游。
被谁传下小银钩。烟淡淡，月柔柔。伴我熏香伴我修。
瑶华·董双成画像
云英嫁了，弄玉归来，向翠楼琼户。虚无万叠，试问取、金阙西厢何处。容华绝代，是王母、前头人数。看紫衣、仙佩非耶，汉殿夜凉归去。
低鬟小按霓裳，唱月底仙声，记否亲遇。霞宫侍宴，浑忘了、听水听风前度。天青海碧，也只合、其中小住。笑人间、儿女聪明，倒写成双名字。
浪淘沙·写梦
好梦最难留。吹过仙洲。寻思依样到心头。去也无踪寻也惯，一桁红楼。
中有话绸缪。灯火帘钩。是仙是幻是温柔。独自凄凉还自遗，自制离愁。
如梦令
本是花宫么凤。降作人间情种。
不愿住人间，分付药炉烟送。
谁共。谁共。三十六天秋梦。
高阳台
嚼曲含香，吹笙聘月，华年心绪愔愔。十二重帘，重重阁住春阴。花魂蝶梦飞难度，倩何人、料理幽襟。问春人，知否园亭，啼遍流莺。
生愁一点朝云散，把青梅细数，红豆闲吟。尚怯馀寒，争教负了香衾。痴鬟不放熏篝稳，坠猩红、半幅吴绫。启湘屏，多病心情，忘系花铃。
喝火令
欲赋仙模样，空愁彩笔雕。藕丝衫子郁金翘。立到水芝花上，罗袜未香消。
端正当窗户，停匀亸步摇。断无幽意上眉梢。只恐凝妆，只恐背人娇。只恐梦回香泪，揩上枕头绡。
木兰花慢
问人天何事，最飘渺，最销沈。算第一难言，断无人觉，且自幽寻。香兰一枝凭瘦，问香兰、何苦伴清吟。消受工愁滋味，天长地久愔愔。
兰襟。一丸凉月，堕似他心。有梦诉依依，香传袅袅，眉锁深深。故人碧空有约，待归来、天上理天琴。①无奈游仙觉后，碧云垂到而今。
①原注：予梦中受词一卷，读之。一人告予曰：“此天琴谱也。”
菩萨蛮
行云欲度帘旌去。啼花恨草无重数。吟淡口脂痕。秋心自觉温。
秋怀珠与玉。写上罗笺薄。暮暮与朝朝。工愁要福销。
惜分钗
金铺晓。搴帏早。嫩寒漠漠欺人觉。雾沈香。额微黄。报道寒梅，也学晨妆。双。双。
明窗掩。重帘软。炉香自炙红丝砚。点银钩。记清愁。待把琴心，寄与西洲。休。休。
如梦令
紫点红愁无绪。日暮春归甚处。
春更不回头，撇下一天浓絮。
春住。春住。黦了人家庭宇。
金明池
按拍填词，拈箫谱字，白日销磨无绪。春梦断、拈天香草，试怅望、美人何处。中馀酲、才要醒时，却又被艳想、迷漫遮住。早燕子匆忙，杨花零乱，好煞年光将去。
料理相逢今又误。问除却相思，怎生言语。笺闲恨、丝烦絮乱，制密意、绿愁红妒。甚天工、作就慵时，有万种忪惺，十分凝佇。便拚不怀人，从今决绝，如此情悰消否。
一剪梅
一丸微月破黄昏。卷定帘痕。划定炉痕。春归谁与试温存。春瘦三分。人瘦三分。
柳花桃叶正纷纷。掩了重门。阁了芳樽。安排怊怅倚罗屏。红字消魂。香字招魂。
青玉案
韶光不怨匆匆去。只怊怅，年华误。目断游丝情一缕。断桥流水，夕阳飞絮，可是春归路。
楼头尽日还凝佇。欲诉闲愁向谁诉。蕙渚花飞天又暮。醒时如醉，醉时如梦，梦也何曾作。
莺啼序·用宋人韵
残年半销金兽，启朱帘琐户。悄凝盼、十里蘅皋，多少心期伤暮。梦回后、半霎凭栏，春烟阁断天涯树。仗莺魂，有力唤起，一天浓絮。
昨日闲愁，今朝暗恨，似濛云惹雾。拈彩笔、亲制红词，有人怜赏心素。正沉沉、春深似海，低徊年华金缕。作人间、病凤啼鸾，原输鸥鹭。
胭脂含怨，锦瑟生愁，怅春似逆旅。枉二十四番寒暖，次第催完，变了漫空，扑人花雨。钗寒珮瘦，红敧绛病，惺惺胡蝶谁家宿，况连天、香草崇兰渡。予怀渺渺，灵修尚隔中央，只恐弃我如土。
凌波袜懒，绣线裙鬆，换吴棉白苧。为一种、心情无奈，断送韶颜，憔悴而今，劝君休舞。浑都不管，愁侬怨汝。灵犀一寸明见，更何须、弄入瑶琴柱。纱窗日落无人，独倚黄昏，有谁省否。
菩萨蛮
吴棉一幅单鸳被。沈沈和雾和香睡。花气湿银屏。红窗斜月明。
玉阑干畔路。晓梦无寻处。梦醒转沈吟。花寒恐不禁。
临江仙二首
一角红窗低嵌月，矮屏山蹙罗纹。梨花情性怕黄昏。泪怜银蜡浅，心比玉炉温。
底事雏鬘憨不醒，冬冬虯箭宵分。起来亲手放帘痕。春空凉似水，西北有娇云。
※
酒渴思茶交午饭，沈烟闲拨钗梁。小梅花盒教添香。填词浑已懒，何况脱衣裳。
才把梦儿牢捉住，无端又著思量。十分情愿是回肠。欲抛抛不得，敧枕数鸳鸯。
浣溪沙
香雾无情作薄寒。银灯吹处气如兰。凭肩人爱夜阑珊。
花语绿窗凉月听，云敧文枕画鸾看。钏声微戛梦儿难。
※
凤胫灯青香篆寒。寻思脉脉未成眠。敧鬟沈坐溜犀钿。
一帧梅花红似酒，半庭春月暖于烟，红阑干外夜阑珊。
梦行云
晓帏怯春冷。重帘下，眠未醒。休翻翠被，恐教人惊省。一枝艳艳文窗外，梨花凉弄影。
唾华襟上，啼红枕上，悲欢事，留浅印。娇柔无语，倩人探心性。十分打叠情怀起，怕花愁月病。
洞仙歌
轻寒漠漠，又杏花天气。卸了吴棉薄纨腻。把花魂细绾，月梦低敲，闲谱得、十叠新词堪记。
番番圆艳约，春事迷人，絮影风光太消碎。小病不胜春，懒想秾愁，拚略受、情多风味。又银烛、传来劝笺愁，看比玉能红，比箫能脆。
导引曲二首
无情绪，无情绪，寂寞掩重门。
银蜡心多才有泪，宝香字断更无痕。梨花浸黄昏。
※
空相忆，空相忆，庭院四更天。
怊怅绿梅花下路，半襟斜月不知寒。凤屧过阑干。
玉联环影
胧月魂傍花阴立。红泪留痕，一片花枝湿。
袖儿寒。佩儿寒。依旧五更风急，梦吹残。
南歌子
香雾漫空湿，珠帘窣地横。云围月拥见卿卿。受尽轻怜痛惜不分明。
红泪弹前恨，心香警旧盟。瑶华密帐絮三生，怊怅五更风急断魂惊。
桂殿秋
六月九日，夜梦至一区，云廊木秀，水殿荷香，风烟郁深，金碧嵯丽。时也方夜，月光吞吐，在百步外，荡瀣气之空蒙，都为一碧，散清景而离合，不知几重？一人告予：此光明殿也。醒而忆之，为赋两解。
明月外，净红尘。蓬莱幽窅四无邻。
九霄一派银河水，流过红墙不见人。
※
惊觉后，月华浓。天风已度五更钟。
此生欲问光明殿，知隔朱扃几万重。
忆瑶姬
唳鹤吟鸾，悄千门万户，夜静尘寰。玉京宫殿杳，怅九霄仙佩，不下云軿。今年小谪，知自何年。消尽炼琼颜。料素娥、今夕无人问，裙袂生寒。
定万古、长对晶盘。敛庄严宝相，独坐婵媛。幽怀知有恨，恨玉笙吹彻，彻骨难眠。双成问讯，青女凭肩。瑶华筵宴罢，长风起，吹堕离愁到世间。
梦玉人引
一箫吹。琼栏月暖、锦云飞。十丈银河，挽来注向灵扉。月殿霞窗，动春空、仙籁参差。报道双成，乍搴了罗帏。
陡然闻得，青凤下西池。奏记帘前，佩环听处依稀。不是人间话，何缘世上知。梦回处，摘春星、满把累累。
意难忘
凉月姗姗。伴兰心玉性，试语还难。秋花分小影，秀句写冰纨。眉意浅，佩声残。有珍重千般。略逗伊，隐花裙上，竹叶斑斑。
知音何苦轻瞒。者温存隐秀，慧思华年。明明通尔汝，瑟瑟数悲欢。携手际，试颦间。是意暖神寒。玉漏沈，芙蓉睡也，重靠栏干。
丑奴儿令
鸾笺偷写伊名字，琴语依稀。筝语依稀。花影无媒忽进帏。
兰因絮果从头问，吟也凄迷。掐也凄迷。梦向楼心灯火归。
凤栖梧
谁边庭院谁边宅。往事谁边，空际层层叠。坐暖一方屏底月。背人蜡影幢幢灭。
万种温黁何用觅。枕上逃禅，遣却心头忆。禅战愁心无气力。自家料理回肠直。

[book_title]怀人馆词
跋怀人馆词选
右《怀人馆词》一卷，原集凡九十阕，辛巳春日选录三十二首。癸未六月付刊。
台城路·送姚怡云之江南
平生未信江南好，输君者番归去。明月扬州，古来英丽，端合仙才人在。俊游目许。有载酒词场，吹箫仙侣。艳想秾愁，一齐翻入四红谱。
西风吟绪正苦。又牵情冶柳，离恨千缕。瘦砚敲霜，古笺啼月，真个销凝无主。相思怨汝。教独自凭楼，冷吟谁语。一掬芙蓉，送君肠断句。
鹊桥仙
同袁兰村、汪宜伯小憩僧寺。宜伯制金缕曲见示，有“望南天、倚门人老，感云披薙”之句，余惊其心之多感，而又喜其词之正也。倚此慰之。
飘零也定，清狂也定，莫是前生计左。才人老去例逃禅，问割到、慈恩真个。
吟诗也要，从军也要，何处宗风香火。少年三五等闲看，算谁更、惊心似我。
浪淘沙·有寄
别梦醒天涯。怊怅年华。怀人无奈碧云遮。我自低迷思锦瑟，谁怨琵琶。
小字记休差。年经些些。苏州花月是儿家。紫杜红兰闲掐遍，何处蘋花。
水调歌头·寄徐二义尊大梁
去日一以驶，来日故应难。故人天末不见，使我思华年。结客五陵英少，脱手黄金一笑，霹雳应弓弦。意气渺非昔，行役亦云艰。
湖海事，感尘梦，变朱颜。空留一剑知己，夜夜铁花寒。更说风流小宋，凄绝白杨荒草，谁哭墓门田。游侣半生死，想见涕潺湲。
水调歌头·忆严江宋先生璠
辛未六月二日风雨竟昼。检视败麓中严江宋先生遗墨，满眼凄然，赋此解。
风雨飒然至，竟日作清寒。我思芳草不见，忽忽感年华。忆昔追随日久，正把心魂相守，灯火四更天。高唱夜乌起，当作古人看。
一枝榻，一炉茗，宛当前。几声草草休送，万古遂茫然。仙字蟫饥不食，故纸蝇钻不出，陈迹太辛酸。一掬大招泪，洒向暮云间。
【注】
宋璠(1778—1810)，字鲁珍，浙江建德人。龚自珍塾师。龚自珍另有《宋先生述》。
点绛唇·十月二日马上作
一帽红尘，行来韦杜人家北。满城风色，漠漠楼台隔。
目送飞鸿，景入长天灭。关山绝，乱云千叠，江北江南雪。
瑶台第一层
某侍卫处所撰《王孙传》见示，爱其颇有汉晋人小说风味，属予未之引。因填一词，括之戏侑稗家之言。
无分同生偏共死，天长恨较长。风灾不到，月明难晓，昙誓天旁。偶然沦谪处，感俊语小玉聪狂。人间世，便居然愿作，长命鸳鸯。
幽香。兰言半枕，欢期抵过八千场。今生已矣，玉钗鬟卸，翠钏肌凉。赖红巾入梦，梦里说、别有仙乡。渺何方。向琼楼翠宇，万古携将。
行香子·道中书怀与汪宜伯
跨上征鞍。红豆抛残，有何人、来问春寒。昨宵梦里，犹在长安。在凤城西，垂杨畔，落花间。
红楼隔雾，珠帘卷月，负欢场、词笔阑珊。别来几日，且劝加餐。恐万言书，千金剑，一身难。①
①原注：初相见，蒙填词见贻，有“万言奏赋，千金结客”二语。
醉太平·道中作
鞍停辔停。云行树行。东风昨夜吹魂。过青山万痕。
春浓梦沈。愁多酒醒。一天飞絮愔愔。搅离怀碎生。
唐多令·道中书怀
二十五长亭。垂杨照眼青。付春风、短梦零星。斜倚雕鞍无气力，浑不似，俊游人。
春意太憨生。春愁唤不醒。负华年、谁更怜卿。惟有填词情思好，无恙也，此花身。
浪淘沙·舟中夜起
幽梦四更醒。欸乃声停。吴天月落半江阴。蓦地横吹三孔笛，聘取湘灵。
螺髻锁娉婷。烟雾青青。看他潮长又潮平。香草美人吟未了，防有蛟听。
菩萨蛮·效蕃锦集
娇鬟堆枕钗横凤。（冯延巳）
青春酒压杨花梦。（戎昱）
翠被夜徒熏。（庾丹）
娇郎痴若云。（李商隐）
波痕空映袜。（李商隐）
艳净如笼月。（元稹）
明月上春期。（无名氏）
轻红擘荔枝。（杜甫）
蝶恋花
酒压春愁春卷絮。燕子归来，苦说年华误。半晌怀人搔首佇。落梅风急闲庭暮。
辛苦痴怀何用诉。曲曲香痕，曲到无凭据。安顿惜花心事处。谢他昨夜风和雨。
水龙吟·题家绣山《听琴听箫图》
红楼一角沈沈，那厢灯火秋娘院。露寒花重，愁多指涩，酒醒人远。蓦听离鸾，旋来泣凤，累人猜遍。有相思两字，呼之欲出，秋意裂，冰纹断。
两下衷情低按。者沈吟、偿他凄怨。分明不是，山重水叠，几痕纱幔。六曲春星，二分明月，可怜齐转。把芳心整起，兜衾傍枕，倘能寻见。
高阳台
南国伤谗，西洲怨别，泪痕淹透重衾。一笛飞来，关山何处秋声。秋花绕帐瞢腾卧，醒来时、芳讯微闻。费猜寻，乍道向兰奴，气息氛氲。
多愁公子新来瘦，也何曾狂醉，绝不闲吟。璧月三圆，江南消息沈沈。魂消心死都无法，有何人、来慰登临。劝西风，将就些些，莫便秋深。
鹊踏枝·过人家废园作
漠漠春芜春不住。藤刺牵衣，碍却行人路。偏是无情偏解舞。濛濛扑面皆飞絮。
绣院深沈谁是主。一朵孤花，墙角明如许。莫怨无人来折取。花开不合阳春暮。
鹊桥仙
种红梅一株于竹下，赋此。
文窗一碧，萧萧相倚，静袅茶烟一炷。箨龙昨夜叫秋空，似怨道、天寒如许。
安排疏密，商量肥瘦，自斸苔痕辛苦。从今翠袖不孤清，特著个、红妆伴汝。
金缕曲·沈虹桥广文小像题词
老矣东阳沈。算平生、征歌说剑，十分疏俊。太华秋高攀云上，百首淋浪诗兴。有多少、唐愁汉恨。忽地须弥藏芥里，取一痕、瘦石摩挲认。颠岂敢，癖差近。①
伊余顽质君休问。笑年来、光芒万丈，被他磨尽。愧煞平原佳公子，骏马名姝投赠。只东抹、西涂还肯。两载云萍交谊在，更十行、斜墨匆匆印。他日展，寄芳讯。
①原注：沈避陕诗极工，性好石砚，图中列大砚九，小砚十有三，深衣兀坐，非复跃马华山时豪态也。
摸鱼儿·乙亥六月留别新安作
者溟濛、江云岳雨，是谁招我来住。空桑三宿犹生恋，何况三年吟绪。来又去。可题遍、莲花六六峰头路。幽怀更苦。问官阁梅花，谁家公子，来咏断魂句。①
眠餐好，多谢濒行嘱咐。吾家有妹工赋。相思咫尺江关耳，切莫悲欢自诉。君信否。只我已、年来习气消花絮。词章不作。倘绝业成时，年华尚早，听我壮哉语。②
原注：
①郡斋梅花三十树，皆余手植。
②予有妹嫁新安。
卖花声·舟过白门有纪
帆饱秣陵烟。回首依然。红墙西去小长干。好个当垆人十五，春满垆边。
如此六朝山。消此鸦鬟。雨花云叶太阑珊。百里江声流梦去，重到何年。
百字令·苏州晤归夫人佩珊索题其集
扬帆十日，正天风吹绿，江南万树。遥望灵岩山下气，识有仙才人住。一代词清，十年心折，闺阁无前古。兰霏玉映，风神消我尘土。
人生才命相妨，男儿女士，历历俱堪数。眼底云萍才合处，又道伤心羁旅。①南国评花，西湖吊旧，东海趋庭去。②红妆白也，逢人夸说亲睹。③
原注：
①夫人频年客苏州，颇抱身世之感。
②予小子住段氏枝园，将之海上省侍，故及之。
③夫人适李，有女青莲之目。
摸鱼儿
钮布衣话东西两湖，洞庭之胜亚出，示山中探梅卷子，因题。
数东南、千岩万壑，君家第一奇秀。云消缥缈峰峦下，闲锁春寒十亩。春乍漏。有樵笛来时，报道燕支透。花肥雪瘦。向寂寂空青，潺潺古碧，铁干夜龙吼。
幽人喜，扶杖欣然而走。酒神今日完否。山妻妆罢浑无事，供佛瓶中空久。枝在手。好赠是、芦帘纸阁归来守。寒图写就。看画稿奴偷，词腔婢倚，清梦不僝僽。
减兰
偶检丛纸中，得花瓣一包，纸背细书辛幼安“更能消几番风雨”一阕，乃是京师悯忠寺海棠花，戊辰暮春所戏为也。泫然得句。
人天无据。被侬留得香魂住。如梦如烟。枝上花开又十年。
十年千里。风痕雨点斓斑里。莫怪怜他。身世依然是落花。
长相思
海棠丝。杨柳丝。小别风丝雨也丝。春愁乱几丝。
早寒时。暮寒时。江上春潮平岸时。谢庭书到时。
满江红·代家大人题苏刑部寒山奉使卷子
草白云黄，壁立起，塞山青陡。谁貌取、书生骨相，健儿身手。地拱龙兴犄角壮，时清鹭斥消烽久。仗征人，笛里叫春迴，歌杨柳。
飞鸿去，泥踪旧。奇文在，佳儿守。问摩挲三五，龙泉在否。我亦高秋三扈跸，穹庐落日鞭丝骤。对西风，挂起北征图，沾双袖。①
①原注：苏已逝世七年，哲嗣索题。
台城路
女郎有字翠生者，酒座中有摧抑不得志之色，赋此宠之。
城西一角临官柳，阴阴画楼低护。冶叶倡条，年年见惯，露里风中无数。谁家怨女。有一种工愁，天然眉妩。红烛欢场，惺忪敛袖正无语。
相逢纵教迟暮。者春潮别馆，牢记迎汝。我亦频年，弹琴说剑，憔悴江东风雨。烦卿低诉。怕女伴回眸，晓人心绪。归去啼痕，夜灯瞧见否。
百字令·投袁大琴南
深情似海，问相逢初度，是何年纪。依约而今还记取，不是前生夙世。放学花前，题诗石上，春水园亭里。逢君一笑，人间无此欢喜。①
无奈苍狗看云，红羊数劫，惘惘休提起。客气渐多真气少，汩没心灵何已。千古声名，百年担负，事事违初意。心头阁住，儿时那种情味。
①原注：乃十二岁时情事。
金缕曲·赠李生
海上云萍遇。笑频年、开樽说剑，登楼选赋。十万狂花如梦寐，梦里花还如雾。问醒眼、看时何许。侬已独醒醒不惯，悔黄金、何不教歌舞。明月外，思清苦。
奇才未必天俱妒。只君家、通眉长爪，偶然仙去。花月湖山骄冶甚，一种三生谁付。只片语、告君休怒。收拾狂名须趁早，鬓星星、渐近中年路。容傍我，佛灯住。
虞美人
陆丈秀农杜绝人事，移居城东之一粟庵。暇日以绿绡梅花帐额索书，因题词其上。
江湖听雨归来客。手剪吴淞碧。笛声叫起倦魂时。飞过濛濛香雪一千枝。
少年多少熏兰麝。金凤钗梁挂。年来我但写莲经。要伴荒庵一粟夜灯青。
湘月
壬申夏，泛舟西湖，述怀有赋，时予别杭州盖十年矣。
天风吹我，堕湖山一角，果然清丽。曾是东华生小客，回首苍茫无际。屠狗功名，雕龙文卷，岂是平生意。乡亲苏小，定应笑我非计。
才见一抹斜阳，半堤春草，顿惹清愁起。罗袜音尘何处觅，渺渺予怀孤寄。怨去吹箫，狂来说剑，两样消魂味。两般春梦，舻声荡入云水。
金缕曲·癸酉秋出都述怀有赋
我又南行矣。笑今年、鸾飘凤泊，情怀何似。纵使文章惊海内，纸上苍生而已。似春水、干卿何事。暮雨忽来鸿雁杳，莽关山、一派秋声里。催客去，去如水。
华年心绪从头理。也何聊、看潮走马，广陵吴市。愿得黄金三百万，交尽美人名士。更结尽、燕邯侠子。来岁长安春事早，劝杏花、断莫相思死。木叶怨，罢论起。①
①原注：店壁上有“一骑南飞”四字，为《满江红》起句，成若干首，名之曰《木叶词》，一时和者甚众，故及之。
湘月·甲戌春泛舟西湖赋此
湖云如梦，记前年此地，垂杨系马。一抹春山螺子黛，对我轻颦姚冶。苏小魂香，钱王气短，俊笔连朝写。乡邦如此，几人名姓传者。
平生沈俊如侬，前贤倘作，有臂和谁把。问取山灵浑不语，且自徘徊其下。幽草黏天，绿荫送客，冉冉将初夏。流光容易，暂时着意潇洒。
水调歌头
《黄河归棹图》者，秣陵王竹屿观察凤生之所作也。君老于河防，当局甚向用君，由同知奏擢河北观察矣。君忽移病归，指未可知，聊献感慨之词焉。
落日万艘下，气象一何多。何人轻掷纱帽，帆影掠天过。鄃上通侯如彼，江左夷吾若此，不奈怒鲸何。挥手谢公等，迳欲卧烟萝。
当局者，问何似，此高歌。著书传满宾客，馀事貌渔簑。贱子平生出处，虽则闲鸥野鹭，十五度黄河。面皱怕窥景，狂论亦消磨。
水调歌头
竹屿病起，遂有都转江淮之命，重晤京师，属赋一词送别，仍书于《黄河归棹图》卷尾。
当局荐公起，清望益嵯峨。旌旗者番南下，百骑照涛波。帝念东南民瘼，一发牵之头动，亲问六州鹾。宾客故人喜，愁绪恐公多。
公此去，令公喜，法如何。金钱少府百万，挽入鲁阳戈。公是登场鲍老，莫遣登场郭老，辩口尚悬河。猿鹤北山下，一任檄文过。
菩萨蛮·汉宫薰炉
冶蓝活翠沈沈碧。人间无此消魂色。谁爇此炉香。才人居未央。
摩挲还未忍。心上温黁肯。梦到古长安。茂陵春雨寒。
洞仙歌
壬辰春，忆羽琌山馆之玉兰花，用钱谢庵集中“病中梅花开到九分”韵。
江东猿鹤，识人间花事。十丈辛夷著花未。忆春分尚早，梅信才完，花开了、狂蝶痴莺都睡。
此花开近处，不是朱楼，杰阁三层绝依倚。高与玉山齐，露下遥天，定敕令、井桃回避。又七载、低颜软尘红，向金马词场，讯他荣悴。
洞仙歌
青阳尚书有女公子与内子友善，贻内子漳兰一盆，密叶怒花。俄女公子仙去，兰亦死，弃盆灶间三年矣。今年夏，灶人来告兰复生，数之得十有四箭，徙还书斋，赋此记异。则乙未六月十九日也。
香车枉顾，记临风一面，赠与琅玕簇如箭。奈西风信早，北地寒多，埋没了、弹指芳华如电。
琴边空想像，陈迹难寻，谁料焦桐有人荐。甘受灶丁怜，紫玉无言，惭愧煞、主人相见。只未必、香魂夜归来，诉月下重逢，三生清怨。
江城子
光州吴水部有姬人善焙青豆，姬亡后，小窗茶话，仍出青豆供客，俊味如昨。而水部霜辛露酸，不可为抱，语余：“君如怜词物矜重者，赠我一词。”
不容红豆擅相思。谢芳姿。嫁多髭。长爪仙人，化去已多时。屏角迷藏帘畔景，留客罢，怪来迟。
小窗梅雨浥空卮。掬芳蕤。播幽篱。疗可枯禅，难疗有情痴。各有伤心茶话在，各焙出，鬓边丝。
百字令
乙未立秋日，同年庆渔山户部勋，招同吴虹生舍人葆晋、马湘帆户部沅、戴云帆水部絅孙、步香南编修际桐，徐镜溪水部启山，集城北积水潭秋禊，登西北高楼纵饮。
江郎未老，尚追陪彩笔，多情俊侣。禁苑山光天尺五，西北朱甍无数。珂珮晨闲，文章秋横，祓禊西山雨。尊前酹起，茶陵来和诗句。①
猛记旧约湖山，长湾消夏，一舸寻幽去。裙褶留仙无处问，瑟瑟秋荷南浦。易稳鸥眠，难消虹气，且合词场住。桥名相似，吟鞭醉失归路。②
原注：
①地位李西涯故宅。
②洞庭西山之消夏湾有香水桥，此地亦有之。
青玉案
乾隆壬寅，潘兰公编修画柳，自题一词，甚凄婉。此轴藏沈听篁编修家，听篁属和原韵，书画尾。
钱塘词伯春怀动。正献罢，长杨颂。门外缁尘飞玉鞚。长条冶叶，明窗画出，西子湖边梦。
三生清怨凭谁送。悔向灵和殿前种。头白沈郎官供奉。要添几笔，濛濛飞絮，漠漠春芜重。
南乡子
相见便情长。只有琅琊大道王。三百年来文物感，苍茫。身到亭亭九友旁。①
梅雨好凄凉。黦我丹青一扇香。袖里珍擎怀里握，收藏。合配君家赋九行。②
原注：
①画中九游图，烟客先生之所作也。
②贻予春山美人便面。予所蓄有唐拓王献之《洛神九行》，最为珍秘。为藏帖二千种之冠。今日得紫若之扇，取以同置一箧中，故及之。
鹧鸪天·题于湘山《湖山旧雨轩图》
双桨鸥波又一时。大堤秋柳梦中垂。关心我亦重来客，牢落黄金揖市儿。
长铗怨，破箫词。两般合就鬓边丝。兔毫留住伤心影，输与杭州老画师。①
①原注：辛丑初秋，余客袁浦，颇有盛于己亥之游，正欲制图以寄幽恨，适湘山词兄以《旧雨轩图》属题，即自书其所欲言以报命。自记。
贺新郎
长白定圃公子奎耀示重阳忆菊词，依韵奉和。
梦断秋无际。滞幽人、一天残照，苍凉诗意。何处帘栊何处院，金管玉箫浓醉。有词客、如云而至。侬有词场云水外，但凭栏、送尽征鸿字。芳讯杳，九华佩。
春人只为春愁死。几曾谙、篱边酒冷，笛边风起。性懒情多兼骨傲，直得销魂如此。与涧底、孤松一例。谁料平原佳公子，也一般、识得秋滋味。秋士怨，可知矣。
凤凰台上忆吹箫
丙申三月，同年徐廉峰编修宝善，招同朝士十八人，宴集丰宜门外花之寺海棠花下，醉赋。
白昼高眠，清琴慵理，闲官道力初成。任东华人笑，大隐狂名。侥幸词流云集，许陪坐、裙屐纵横。看花去，哀歌弦罢，策蹇春城。
连旬。朝回醉也，纵病后伤多，酒又沾唇。对杜陵句里，万点愁人。惹使鲁阳戈在，挽红日、重作青春。江才尽，抽思骋妍，甘避诸宾。

[book_title]影事词
跋影事词选
右《影事词》一卷，原集十九首，辛巳春选录六首。癸未六月付刊。
暗香
姑苏小泊作也。红烛寻春，乌篷梦雨，一时清事，是相见之始矣。
一帆冷雨，有吴宫秋柳，留客小住。笛里逢人，仙样风神画中语。我是瑶华公子，从未识、露花风絮。但深情、一往如潮，愁绝不能赋。
花雾。障眉妩。更明烛画桥，催打官鼓。琐窗朱户。一夜乌篷梦飞去。何日量珠愿了，月底共、商量箫谱。持半臂、亲也来，忍寒对汝。
摸鱼儿
二月八日，重见于红茶花下，拟之明月入手，彩云满怀。
笑银釭，一花宵绽，当筵即事如许。我侬生小幽并住，悔不十年吴语。凭听取。算未要量珠，双角山头路。生来蓬户。只阿母憨怜，年华娇长，寒暖仗郎护。
筝和笛，十载教他原误。人生百事辛苦。五侯门第非侬宅，胜可五湖同去。卿信否。便千万商量，千万依分付。花间好住。倘燕燕归来，红帘双卷，认我写诗处。
浪淘沙·书愿
云外起朱楼。缥缈清幽。笛声叫破五湖秋。整我图书三万轴，同上兰舟。
镜槛与香篝。雅憺温柔。替侬好好上帘钩。湖水湖风凉不管，看汝梳头。
洞仙歌·云缬鸾巢录别
高楼灯火，已四更天气。吴语喁喁也嫌碎。者新居颇好，旧恨堪销，壶漏尽、侬待整帆行矣。
从今梳洗罢，收拾筝箫，匀出工夫学书字。鸩鸟倘欺鸾，第一难防，须嘱咐、莺媒回避。只此际、萧郎放心行，向水驿寻灯，山程倚辔。
清平乐二首
人天辛苦。恩怨谁为主。几点枇杷花下雨。葬送一春心绪。
梦中月射啼痕。卷中灯灺诗痕。一样嫦娥瞧见，问他谁冷谁温。
※
万千名士。慰我伤谗意。怜我平生无好计。剑侠千年已矣。
西溪西去烟霞。茅庵小有梅花。绣佛长斋早早，忏渠燕子无家。
法曲献仙音·录言
蓝布衫儿，墨紬裙子，未要艳妆明抹。小小吴舠，山平水软，略昉鸱夷一舸。待月上，清风细，无眠傍人坐。
倦无那。细商量、隐沦休错。年经小，料理五湖清妥。绕屋种梅花，折梅花、供佛供我。相鹤书成，又烦卿紬校灯火。笑平生清恙，闲话一番医可。

[book_title]小奢摩词
跋小奢摩词选
右近作《小奢摩词》一卷，本三十三阕，删存十五首，补入旧作，合为二十首。癸未六月付刊。
惜秋华·咏玉簪
癸丑初秋，汪小竹水部斋中见秋花有感。一一赋之，凡七阕。弃稿败箧中，已十一年矣。兹补存其三阕，以不没当年之幽绪云。
瑟瑟轻寒，正珠帘晓卷，秋心凄紧。瘦蝶不来，飘零一天宫粉。莫令真个敲残，留傍取、玉妆台近。窥镜。乍无人，一笑平添幽韵。
芳讯寄应准。待穿来弱线，似玲珑情分。移凤褥，欹宝枕，露乾香润。秋人梦里相逢，记欲堕、又还黏鬓。醒醒。海棠边、慰他凉靓。
减兰·咏牵牛
栏干斜倚。碧琉璃样轻花缀。惨绿模糊。瑟瑟凉痕欲晕初。
秋期此度。秋星淡到无寻处。宿露休搓。恐是天孙别泪多。
露华·咏佛手
一痕轻软，受尽日沈沈，禅榻香满。别样珑鬆，小擘露华犹泫。斜挑玉柱停匀，握处兜罗难辨。幽佳地，龙涎罢烧，银叶微暖。
空空妙手亲按。是金粟如来，曾现好相曾现。祗树天花，一种庄严谁见。想因特地拈花，悟出真如不染。维摩室，茶瓯经卷相伴。
湘月
朱纯子留宿钓鱼村，三日归后，代柬兼乞梅花。
勾留几日，把六朝俊语，取次听熟。只说西洲清怨极，谁分者般秾福。北海琴尊，东山弦管，小部泠泠曲。昨宵梦里，画屏犹自银烛。
别后小有清吟，都无狂醉，冷煞闲官阁。看取萧萧鸾尾影，翠袖天寒同宿。铁笛吹残，瑶笺谱剩，料得怜幽独。一枝赠我，安排早有金屋。
浣溪沙
春倦如云不自持。起书花叶畏人知。斜阳倭妥绣帘垂。
凤约倥偬难解恨，莺期懊恼莫填词。泪痕红上海棠枝。
——以上五阕，皆从已删稿复录出，本在《怀人馆》卷中，今亦不复补入。遂录于近词之端。璱人自识。
卜算子
江上有高楼，可似湖楼迥。楼外文波曲曲通，不驻惊鸿影。
蘋叶弄斜晖，兰蕊雕明镜。翦尽秋花漠漠寒，人卧江南病。
洞仙歌
平生有恨，自酸酸楚楚。十五年来梦中绪。是纱衣天气，帘卷斜阳，相见了、有阵疏疏微雨。
临风针线净，爱惜馀明，抹丽鬘低倚当户。庭果熟枇杷，亲蘸糖霜，消受彻、甘凉心腑。索归去、依侬梦儿寻，怕不似儿时，那般庭宇。
高阳台
宫烛凄烟，庭梅妒月，扬州曾记元宵。几度相逢，云萍依旧飘萧。谢娘风格清寒甚，捧红丝、劝写无聊。尽孤他，明月楼台，夜夜吹箫。
明知相约非相误，奈莺期不定，鸾镜终抛。万一重逢，墨痕留认鲛绡。青衫不渍清樽影，只模糊、红泪难销。且禁他，今夜江风，明夜江潮。
南浦
端阳前一日，伯恬填词题驿壁上，凄魂曼绝，余亦继声。
羌笛落花天，办香鞯两两，愁人归去。连夜梦魂飞，飞不到、天堑东头烟树。空邮古戍，一灯败壁然诗句。不信黄尘消不尽，摘粉搓脂情绪。
登车切莫回头，怕回头还见，高城尺五。城里正端阳，香车过、多少青红儿女。吟情太苦。归来未算年华误。一剑还君君莫问，换了江关词赋。
齐天乐
同年生冯晋渔，海南人，曾两梦至江南之弇山，自言两度神游，毫发不异。出《梦游弇山》第五图乞题。予幼信转轮，长窥大乘，执鬼中讯巫阳，知其为元美后身矣。填此阕奉报，蹈绮语戒，虽未知后何如，要不免流转文字海也。
东涂西抹寻常有，精灵可怜如许。兜率天中，修罗海上，各是才人无数。魂兮记取。那半壁青山，我佣曾住。花月濛濛，魂来魂往定相遇。
多君今世相仿，东南三百载，屈指吟侣。花叶书成，云萍影合，沟水无情流去。宾朋词赋。好换了青灯，戒钟悲鼓。翻遍华严，忏卿文字苦。
绮寮怨
江铁君近词有云：“细慧煎春，枯禅蠹梦，都付落叶哀吟。”读之潸然，因填此解，用宋人史邦卿韵。
一榻茶烟午寂，落花天易阴。何人向、花外吹箫，惹清梦、飞出幽林。江东俊游今倦，被怨曲、拨起情怎禁。种闲愁，容易生苗，怕红豆，绿芜春又深。
人去休操断琴。他生何许，此生有约难寻。烟锁登临。门巷昼沉沉。天涯美人憔悴，云水外，定伤心。伤心怕吟。要消遣、除听千偈音。
长相思
予友冯晋渔，少具慧根，而不信经典，与予异也。尝有买宅洞庭，携鬟吹笛终焉之志，与予同也。软红十丈中，尘福易易，恐践此约大难。两人者日互相揶揄。一日同过画肆，见旧册山水绝妙，晋渔购之归，乃《莫釐石公图》也。相对欷歔。予作此二词附册尾，既为祷祝之词，又以见山川清福，亦须从修习而来，殆不可妄得也。借以勖之。
山溶溶。水溶溶。如梦如烟一万重。谁期觉后逢。
恨应同。誓应同。同礼心经同听钟。忏愁休更慵。
※
画楼高。画船摇。君领琵琶侬领箫。双鬓互见招。
茗能浇。药能烧。别有今生清课饶。他生要福销。
清平乐
以北平石墨数种，拓寄顾涧蘋丈，附以小词。
黄尘扑面。寒了盟鸥愿。问我名场谁教见。冷抱寒陵一片。
别来容易经秋。吴天清梦悠悠。梦到一湾渔火，西山香雪归舟。①
①原注：谓辛巳正月探梅之游。
卜算子
曾在曲栏干，瞥见纱裙傍。花影濛鬆细步回，月底帘钩上。
重到曲栏干，记起人模样。万劫千生再见难，小影心头葬。
采桑子
沉思十五年中事，才也纵横。泪也纵横。双负萧心与剑心。
春来没个关心梦，自忏飘零。不信飘零。请看床头金字经。
摸鱼儿
题顾树萱《桃叶归舟卷子》，时壬午闰春也。
又漫天、飞花飞絮，一番春事无据。朝朝送客长亭岸，身似芦沟柳树。归计阻。但打叠吟魂，飞过黄河去。输君容与。者双髻吹笙，双声问字，双桨夜呼渡。
他生约，亦在五湖烟雨。笛床歌板何处。才人病后风情死，负了莫釐龙女。还肯否。重整顿清狂，也未年华暮。幽怀漫诉。要瀹茗烦他，舣舷待我，商略买山句。
清平乐·题胡鱼门《居山卷子》
东南词赋。屈指尊前数。雨打风吹潮卷去。依旧能狂只汝。
叩君画里禅关。忆侬梦里烟鬟。何日两枝玉笛，双双吹入春山。
百字令
蒋伯生得顾横波夫人小像，靳予曰：“君家物也”，为填一词。
龙华劫换，问何人料理，断金零粉。五万春花如梦过，难遣些些春恨。①帐亸春宵，枕敧红玉，中有沧桑影。定山堂畔，白头可照明镜。
记得肠断江南，花飞两岸，老去才还尽。何不绛云楼下去，同礼空王钟磬。②青史闲看，红妆浅拜，回护吾宗肯。漳江一传，心头蓦地来省。③
原注：
①京师某家剧楼有楹帖一联曰：“大千秋色在眉头，看遍翠暖珠香，重游瞻部；五万春花如梦里，记得丁歌甲舞，曾睡昆仑。”相传尚书作也。
②尚书与钱尚书同在秦淮日，赋诗云：“杨柳花飞两岸春，行人愁似送行人。”一时传诵。
③忽忆黄石斋先生在秦淮之事，曲终及之。
齐天乐
重晤宋于庭于都门，酒半出《高楼风雨卷子》乞词。见面殊不易易，故多为私心祷祝之词。且坚它年邻约，非如图中荒寒本相矣。
相逢怕觅闲文字，替卿疗可春病。难道才人，风风雨雨，埋却半生幽恨。维摩消损。有如愿天花，泥人出定。一样中年，万千心绪待重整。
天涯此楼休问，一番枯寂后，须画金粉。红烛填词，青绫拥被，春雨劝伊同听。参禅也肯。笑有限狂名，忏来易尽。两幅青山，两家吟料井。
①原注：予亦有《莫釐仙梦卷子》乞题。

[book_title]庚子雅词
辑于道光二十年，即庚子年，公元1840年。
好事近·八月初十日即事
兰桨昨同游，今日下楼无力。嗔我凌晨来早，道不曾将息。
欢容惨黛霎时并，此景最难得。别有神方持赠，为清明寒食。①
①原注：末句乃谜语也。
生查子·又即事一首
关了绿窗纱，鬆了湘裙衩。言病复言愁，絮絮云屏下。
我已厌言愁，不理伤心话。翻愿得娇嗔，故惹莺喉骂。
隔溪梅令·羽陵春晚画册
矮桃花压石玲珑。似巫峰。花底鞋儿花外、月如弓。入怀同不同。
郁金裙褶晚来鬆。倦临风。莫把胭脂先染、玉笙红。制愁词思慵。
丑奴儿令
将返羽琌别墅，留别沧浪亭僧。
赤栏桥外垂杨柳，似我秋心。一阵秋阴。槭槭萧萧秋便深。
佛箭容我摊经坐，细剔龛灯。多谢诗僧。明夜挈舟又羽琌。
人月圆
绿珠不爱珊瑚树，情愿故侯家。青门何有？几堆竹素，二顷梅花。
急得料理，成都贳酒，阳羡栽茶。甘心费尽，三生慧业，万古才华。
天仙子
古来情语爱迷离。恼煞王昌十五词。
楚天云雨到今疑。铺玉版，捧红丝。删尽刘郎本事诗。
江城子·自题羽陵春晚画册
——改隔溪梅令之作
假山修竹隐蒙茸。忒玲珑。似巫峰。竹外楼台、薄暝一重重。为数春星贪久立，苍藓上，印鞋弓。
留仙裙褶晚来鬆。落花风。去匆匆。先把胭脂、染得玉笙红。此夜酒边词笔健，银烛焰，吐如虹。
阮郎归·代某校书送某书记
碧桃花底醉春游。横波先自秋。明朝何况送兰舟。情多易注眸。
纨扇小，紵衣修。关山寸寸愁。今番嫩约怕沈浮。申江不许流。
台城路
赋秣陵卧钟，在城北鸡笼山之麓，其重万钧，不知何代物也。
山陬法物千年在，牧儿扣之声死。谁信当年，楗棰一发，吼撤山河大地。幽光灵气。肯伺候梳妆，景阳宫里。怕阅兴亡，何如移向草间置。
漫漫评尽古今，便汉家长乐，难寄身世。也称人间，帝王宫殿，也称斜阳萧寺。鲸鱼逝矣。竟一卧东南，万牛难起。笑煞铜仙，泪痕辞灞水。
鹊桥仙·秦淮有访
昨朝相见，浑如不见，鹦鹉催妆无力。香消茶熟等多时，才镜槛、回廊一瞥。
今朝不见，胜如重见，庭院暮寒时节。城闉灯火促归舟，露帘里、惨红裙褶。
隔溪梅令·即景
林檎叶叶拂僧窗。闪青釭。墨菊如烟，淡与影儿双。吠星何处尨。
梦中词笔小琤瑽。寄吴艭。欲剪芙蓉，生恐负兰茳。不曾轻涉江。
好事近
行箧中有小像一幅，以词为赞。
三界最消魂，只有辩才天女。半世从无一句，是平常言语。
倘然生小在侯家，天意转孤负。作了槛花笼鹤，怎笑狂如许。
台城路
同人皆知詗余近事，有以此来赆者，且促归期。良友多情，增我回肠荡气耳。
吴棉已把桃笙换，流光最惊羁旅。蜡屐寻山，黄泥封酒，小有逢迎今雨。怀沙辍赋。梦不到南州，邓林夸父。且逐寒潮，金阊一角饯秋去。
觉来谁与相遇。有卷中姚合，楼上孙楚。催我归舟，鸳鸯牒紧，莫恋闲鸥野鹭。青溪粥鼓。道来岁重寻，须携箫侣。多谢词仙，低回吟冶句。
应天长
移寓城北之四松庵，溪山幽绝，人迹罕至。晓起倚高阁赋此。
山僧许我移茶灶，不用当关仙鹤报。松杉杪。钟鱼杳。天际真人相揖笑。
梦回曾似到。记得卷中秋晓。①我吞长虹一啸，吴天落月小。
①原注：曩藏李成《溪山秋晓图》，意境仿佛似之。
点绛唇·补记四月之游
典却珠钗，高楼特启樱桃宴。江风吹楝。恰喜鲥鱼荐。
不许偎红，只许深杯劝。窗三面。推开一扇。故使雏鬟见。
好事近·补记仲夏情事
名俊出天然，字近曹娥碑格。何以报他纨扇，馈一筐梅实。
平江暮雨太酸生，江上黯行色。行过松陵古道，得断肠消息。
虞美人
高楼卜罢刍尼至。读我龙鸾字。门前青翰泊双双。怕见芙蓉未敢涉秋江。
今年青鬓搔逾短。那有忘忧馆。文君倘制白头吟。为报相如客里乏黄金。
丑奴儿令·答月坡半林订游
游踪廿五年前到。江也依稀、山也依稀。少壮沈雄心事违。
词人问我重来意。吟也凄迷、说也凄迷。载得齐梁夕照归。
定风波
燕子矶头擫笛吹。平明沈玉大王祠。无数峨眉深院里。晏起。晓霜江上阿谁知。
山诡湖奔千万变。当面。身轻要唤鲤鱼骑。蓦地江妃催我去。飞渡。樽前说与定何时。
一痕沙·录言
东指羽琌山下。小有亭楼如画。松月夜窗虚。待卿居。
闲却调筝素手。只合替郎温酒。高阁佛灯青。替钞经。
菩萨蛮·四月十九日薄暮即事
文窗花雾凄然绿。侍儿不肯传银烛。楼外月昏黄。口脂闻暗香。
新来情性皱。未肯偎罗袖。此度袷衣单。蒙他讯晚寒。
减兰
鮆鱼桥下。片片桃花春已谢。不怨桥长。行近伊家土亦香。
茶瓯香炷。多谢小鬟传好语。昨夜罗帏。银烛花明蟢子飞。
贺新凉
侨寓吴霞沧浪亭，与王子梅诸君谈艺
一棹沧浪水。一行行、淡烟疏柳，平生秋思。多谢江东风景好，依旧美人名士。有老衲、高谈奇字。使我吴天诗料阔，策蝌文、蜾扁三千事。古香馤，在肝肺。
一箫我漫游吴市。傍龛灯、来称教主，①琉璃焰起。病蝶凉蝉狂不得，还许虎丘秋禊。看磨墨、人低双髻，绝胜山东驴子背，惨邮亭、麦饭黄沙里。掷笔罢，傲吾子。
①原注：与诸君子谈艺，子梅以教主目之。
好事近·录言
细语道家常，生小不矜珠翠。他日郎家消受，愿青裙缟袂。
画梁燕子已无家，那有五侯第。等到岁寒时候，折黄梅簪髻。
小重山
碧玉寒门产丽华。误随红叶去，到天涯。明珠一斛坐陪茶。容我见，容我饭胡麻。
倦返七香车。重寻吴苑柳，石湖花。今年愁到莫愁家。黄金少，典去玉丫叉。
调笑令四首
花下。花下。金碧朝阳亭榭。
独游无味春时。恨煞佳人起迟。
迟起。迟起。孤负江山清绮。
※
花月。花月。一片溶溶春阔。
佳人情味瞢腾。翻爱罗帏拥灯。
灯歇。灯歇。我向花阴独立。
※
烹茗。烹茗。闲数东南流品。
美人俊辩风生。皮里阳秋太明。
皮里。皮里。流品如侬第几。
※
年纪。年纪。不比十三十四。
乳名郑重曾探。眉样蹉跎未谙。
眉样。眉样。难道峰青江上。
定风波二首
拟聘云英药杵回。思量一日万徘徊。毕竟尘中容不得。难说。风前挥泪谢鸾媒。
自古畸人多性癖。奇逸。云中仙鹤怎笼来。须信银屏金屋里。一例。琪花不称槛前栽。
※
除是无愁与莫愁。一身孤注掷温柔。倘若有城还有国。愁绝。不能雄武不风流。
多谢尘言千百句。难据。羽琌词笔自今收。晚岁披猖终未肯。割忍。他生缥缈此生休。
卖花声
近世菊花粉红骇绿，无有东篱古意。偶客秣陵，得墨菊二本，甚娟妙，小词赏之。
我住秣陵西。西鸟秋啼。也无墨客对挥犀。何处寻秋何处醉，小妹青溪。
寒菜两三畦。花不成畦。折归灯下伴凄迷。忽忆青门人缟袂，淡墨曾题。
卖花声·紫菊有近似墨菊者
谁砑九秋光。玉女玄霜。胭脂队里铁为肠。闻道豪家开夜宴，肯唤秋娘。
秋味黯然长。不要秾香。纸屏六幅绘湘江。影忒似花花似影，小费评量。
清平乐
朱石梅以红梅四盎赠行，报谢，即题其画册后。
芙蓉老去。没个销魂处。今雨不来来旧雨。心与亭台俱古。
青溪一曲盘桓。粥鱼茶板荒寒。多谢画师慰我，红妆打桨同还。
南歌子·自题近词卷尾
灵鹊飞秋夕，香车驾暮烟。针儿七个尽情穿。略费玲珑七孔藕心钱。
床上宜施宝，琴中替辨弦。七襄报我定何年。且喜南楼好梦七分圆。
水龙吟·常州汤太夫人《断钗吟卷子》
——哲嗣雨生总戎乞题
虎头燕颔书生，相逢细把家门说。乾隆丙午，鲸波不靖，凤山围急。愤气成神，大招不反，东瀛荡坼。便璇闺夜闭，影形相吊，髽子矮，秋灯碧。
宛宛玉钗一股，四十年、寒光不蚀。微铿枕上，岂知中有，海天龙血。甲子吟钗，壬申以殉，钗飞吟歇。到而今，卷里钗声，如变徵，听还裂。
后庭宴·用南唐人韵
聘乏金钱，贮无金屋、嫁衣不用金泥簇。青裙缟袂话三生，个侬道是楼东玉。
蛮笺宫体闲钞，他日娱卿幽独。我歌得宝，不唱销魂曲。何处是新巢，刺桐花䍡按。
定风波·五月十二日即事
十里榴花一色裙。三吴争赛楚灵均。吴舞传芭如楚舞。儿女。中流箫管正纷纷。
别有高楼人一个。独坐。背灯偷学制回文。许我幽寻凉月下。闲话。去年今日未逢君。
水龙吟·葛裙
江东某大姓以祸死，宠姬十辈，挟金珠散去，一婢坚不肯去。此婢常着葛裙，人以葛裙呼之。自言：“主人尝被酒一召我，我誓报之。”豪家吞其屋，葛裙奉木主卧一室，坚守，力不支，绝粒毙。豪悯之，扃此室，并其主瘗焉，曰：“还汝一块土。”
君家花月笙歌，葛裙那许陪宵燕。啸如鲁柱，才如窦锦，遇如班扇。蓬鬓慵妆，蛾眉怕妒，天寒谁管。算平生已矣，春风一度，恩歇绝，何曾怨。
一夕仓皇家变，抱琵琶、倾城都散。雍门琴碎，雀台香烬，西陵墓远。块土争还，芳魂永守，秋燐如电。忆史家、柱叔敖公，千载下，今重见。

        </div>
      </div>
    </div>
  </div>
</div>
<!--update:2025-08-30 10:33:18-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>