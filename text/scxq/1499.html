<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="骚略卷一,骚略卷二,骚略卷三,骚略全文在线阅读,骚略全文在线下载,大玄古籍书库">
<meta name="description" content="赋别集。南宋高似孙撰。3卷。此集专收作者拟楚辞之作与赋类作品。作者自序称“余固不能窥(屈)原作,犹或知原志者,辄抱微款,妄意抒辞”,因以《骚略》名集。卷一收拟《九歌》而咏越地之作15首及《欸乃辞》2首;卷二收《嶀台神弦曲》及《幽兰赋》等九篇,有诗歌,亦有辞赋;卷三收《水仙花赋》、《水仙花后赋》等赋6篇。今传有《百川学海》、《宋人集丁编》、《四明丛书》、《丛书集成初编》等版本。_骚略_全文在线阅读_骚略_全文在线下载_大玄古籍书库">
<title>骚略_高似孙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">骚略</span> <br/>
          作者： <span class="inputVal" id="bkauthor">高似孙</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,辞赋,完结</span> <br/>
          字数： <span class="inputVal" id="bknum">[book_length]10286</span> <br/>
          说明： <span class="inputVal" id="bkdec">赋别集。南宋高似孙撰。3卷。此集专收作者拟楚辞之作与赋类作品。作者自序称“余固不能窥(屈)原作,犹或知原志者,辄抱微款,妄意抒辞”,因以《骚略》名集。卷一收拟《九歌》而咏越地之作15首及《欸乃辞》2首;卷二收《嶀台神弦曲》及《幽兰赋》等九篇,有诗歌,亦有辞赋;卷三收《水仙花赋》、《水仙花后赋》等赋6篇。今传有《百川学海》、《宋人集丁编》、《四明丛书》、《丛书集成初编》等版本。</span> <br/>
          封面： <span class="inputVal" id="bkimg">Z_21230.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]骚略
[book_author]高似孙
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,辞赋,完结
[book_length]10286
[book_dec]赋别集。南宋高似孙撰。3卷。此集专收作者拟楚辞之作与赋类作品。作者自序称“余固不能窥(屈)原作,犹或知原志者,辄抱微款,妄意抒辞”,因以《骚略》名集。卷一收拟《九歌》而咏越地之作15首及《欸乃辞》2首;卷二收《嶀台神弦曲》及《幽兰赋》等九篇,有诗歌,亦有辞赋;卷三收《水仙花赋》、《水仙花后赋》等赋6篇。今传有《百川学海》、《宋人集丁编》、《四明丛书》、《丛书集成初编》等版本。
[book_img]Z_21230.jpg


[book_title]騷略卷一
《離騷》不可學，可學者章句也，不可學者志也。楚山川奇，草木奇，原更奇。原人高志高文又高，一發乎詞，與詩三百五文同志同。後之人沿規襲武，摹傚制作，言卑氣嫚，志鬱弗舒，無復古人萬一。武帝詔漢文學章士修楚辭，大山、小山，竟一不企，況《騷》乎！嗚咽，《詩》亡矣，《春秋》不作矣，《騷》亦不可再矣！獨不能忘情於《騷》者，非以原可悲也，猶恨夫《騷》不及一遇夫子耳。使《騷》在删《詩》，聖人能遺之乎？嗚呼，余固不能窺原作，猶或知原志者，輒抱微款，妄意抒辭，題曰《騷略》。越山川曾識舜禹，作《蒼梧帝》，作《思禹》。又經句踐君臣，作《越王臺》，作《鴟夷子皮》。吳爲越所滅，失於棄胥也，作《浙水府》。始皇東游，以功被石，作《秦游》。王、謝諸人殊鍾情於越，迄爲蒼生一起，作《東山》。其以德著于腏祠者侑之歌，作《江夫人》，作《嶀山雨》，命之曰《九懷》。嗚呼，後之視今，今之視昔也，知我者《騷》乎！
九懷
望九疑兮雲雨，心慘慘兮思君。冉冉兮愁痕，楚波深兮斑竹活。歷嵯峨兮極眺，訊遐心兮誰將。蛟何路兮衝波，鴻何驚兮離網。湘有蘋兮渚有荃，欲將誠兮無能宣。蒼莽兮何之，孰亮余兮㛐娟。羽何音兮鏘鏘，鳳何儀兮濟濟。朝騰余軔兮梧陰，夕娛兮清澧。蹇躊躇兮自喜，逆清川兮如洗。植館兮雲中，樹之兮石磊磊。貝闕兮鱗堂，雜青楓兮始霜。芷路兮蘅薄，桂飛橑兮蘭房。相芰荷兮可衣，美秋菊兮曾糧。瑤華兮在席，江有蘺兮吐芳。被薜兮帶蘿，表之兮以蘭香。彙衆卉兮揚徽，貯芳辛兮同薰。哀絃切兮入雲，靈來下兮繽紛。捐余璫兮中流，遺余玦北渚。儼奉君兮嘉薦，乃遺余兮芳杜。時契闊兮難再，聊歌風兮自語。
蒼梧帝〈湘夫人〉
攬九州兮余憂，民將魚兮誰瘳。水受令兮安流，菱芃芃兮方秋。老帝力兮茫茫，射神魚兮飛舟。朝帝君兮不下，莽故疆兮生埃。踏蒼龍兮倏東，棲樓游兮故宮。擢桂棟兮蘭房，惠幬兮荃床。翳殘書兮罅[上缺下齒]，杳空山兮神揚。神揚兮何極，有人來兮爲之太息。濕刓石兮酒寒，隱懷君兮傷側。蓀橈兮桂檝，海若兮獻月。采水碧兮紫淵，弄蠙珠兮冰穴。無一芳兮可酬，心難吐兮猶咽。砥柱兮湯湯，龍門兮阻長。事難古兮悲傷，迹蒼奔兮蹇余以何往？朝欲逝兮河津，夕濯衣兮西溆。花漲兮波惡，魚鬬兮雲舞。沐余冠兮嵯嵯，濯予璫兮楚楚。靈心懌兮來下，乃遺余兮芳杜。玩芳杜兮三嗅，時不來兮孰與？
思禹〈湘君〉
草長兮菲菲，越山青兮霏微。玉在珮兮欲語，望故宮兮如歸。酒闊兮猶香，僾流光兮庭幃。芳俎進兮蘭藉，玉鱗寒兮牲肥。赤翱兮醉只，笙噓雲兮霑衣。鼓輕舠兮無留，月共載兮依依。樂莫樂兮知幾，哀莫哀兮別離。鷓鴣愁兮忘飛。
越王臺〈東皇太一〉[1]
江欲冷兮丹楓，月將缺兮初鴻。天如仄兮沉波，檝有聲兮追風。易莫易兮謀功，難莫離兮圖終。東山兮誰作，若斯人兮猶窮。水下鷖兮溶溶，山插雲兮叢叢。叫夫君兮不聞，拊遺聲兮如空。君不來兮誰晤，余心憂兮沖沖。
鴟夷子皮〈雲中君〉
越山兮青青，江波兮噴薄。萬里兮長風，引驚瀾兮去之。夫君兮以淵爲期，水何爲兮勞苦。越山兮升雲，江水兮未平。舉酒兮訊君，將與余兮心傾。若有人兮颭雲旗，舞神魚兮踏文螭。奏水星兮叫冰夷，橫壯氣兮海爲飛。麋臺兮生草，言如毛兮人杲杲。夕宿兮江臯，越兵西兮如拉槁。一沐浴兮九江，水揚波兮淙淙。飛余橈兮鴈渚，舍余璫兮漁矼。望美人兮未來，心不怡兮難降。有酒兮如冰，呼膾具兮魚龍。腥澆磊塊兮磅礴，有老父兮愁偏醒。
浙水府〈少司命〉
君之來兮鞭潮，令冰夷兮毋驕。撫余車兮安驅，海難填兮魂銷。龍翼輈兮既東，旌翠昏兮生埃。蛟抗刃兮波赤，嚥霧光兮蓬萊。樂莫樂兮佳游，哀莫哀兮忘歸。簫鍾兮鐃鼓，吳歌兮楚舞。魚飛兮鴈奔，君之樂兮俁俁。[上甜下心]蹕兮嵯峨，陳席兮楚楚。撰德兮蒼崖，秦夸聲兮豪詡。騎雜遝兮鑾玲瓏，窮禹迹兮窺踐宮。民如蟹兮誰能聰，海水作兮號魚龍。歡未殫兮樂未終，金母號兮漢旌紅。
秦遊〈東君〉
江上兮青山，水既去兮復還。引微風兮無瀾，擢桂槳兮閑閑。望美人兮來下，靈翩翩兮從女。劈中流兮揚舲，鴈邕邕兮遵渚。玉衣兮畫裳，御清氣兮前青鳳。穆川后兮靜波，湘君遺兮蘭芳。行貞兮昭昭，璫明兮玉娟。天門兮爲開，萬夫哀兮惟女賢。翠帷下兮沉沉，花飲露兮陰陰。素鱗寒兮不動，寄風瑟兮瑤音。涉江兮采蘋，剪綃兮蠲塵。奉瑤華兮結辭，靈不見兮愁人。愁人兮柰何，目眇眇兮微波。路杳靄兮脩長，其柰兮夕歌！
江夫人〈大司命〉
若有人兮山要，樂莫樂兮在薖。絜余佩兮有蘭，愜余裳兮有蘿。凌八荒兮騁望，悵山河兮悲壯。倒天漢兮濯江淮，眇風雲兮晤懷。竹樹兮冥蒙，海月兮朣朧。君何爲兮山中，鴻奔南兮帶輕舟。歌聞天兮擊中流，氣浩浩兮橫九州。山冉冉兮生雨，水汪汪兮迷浦。鴂一叫兮花愁，期美人兮春渚。
東山〈河伯〉
砥蒼崖兮燕危磐，枕淵洄兮夏留寒。谷懷煙兮川引霧，出漁鄉兮入樵路。屋如懸兮石將危，蕩蘭舟兮揚桂旗。江有蘺兮溪有蓀，沙一抹兮雲垂垂。耒宜雨兮帆宜風，香在鑪兮各爲功。村醪熟兮春無度，水羞香兮雪登俎。晴陰節兮花亂飛，老漁歌兮野巫舞。靈埃樂兮憺忘歸，人無忘兮雨而雨。維余舟兮欵神關，石[上缺下齒][上缺下齒]兮蘿漫漫。帷之褰兮風毳急，石可[上甜下心]兮苔痕斑。潭中人兮夜漁急，神魚舞兮陰妃泣，報靈君兮千罟集。水如練兮月冥冥，若有絃兮作湘聲。舟欲去兮且復留，耿不寐兮空隱憂。
嶀山雨〈山鬼〉
山中楚辭
山中可樂不可說也。既釐越一壑，多種草木，多釀酒，日與客游，不知日之夕西、時之老也。乃輯歌語爲《山中楚辭》。
一
山如罨兮栖柔煙，鳥徘徊兮翠如褰。蔭松栢兮牽丹泉，猿在上兮鶴在前。拍浮丘兮延偓佺，話坎離兮生坤乾。問山月兮今何年，月得道兮玄之玄。
二
月澄午兮收雲，嚼鮮芳兮予酒。朝列宿兮將興，烱其北兮惟斗。斡四令兮無惰，活元氣兮眑眑。一罍兮上訴，思超凡兮辭垢。
三
穆東皇兮受命，樂山中兮俱春。風引樹兮欣欣，雨生波兮粼粼。天有心兮康予，朝復朝兮趨新。春空勞兮又去，山青青兮予親。
四
若古兮多奇，御夏兮高明。蹇千山兮在下，石吐泉兮泠泠。采新果兮半熟，被疏絺兮全輕。非老子兮孰悟，亦晉人兮予盟。風來南兮洗琴，棋落落兮爭聲。心有官兮自玉，天相知兮同醒。
五
桂樹兮團欒，籬菊兮可采。石磊磊兮沿荔，鴈嗷嗷兮離靉。人心悽兮易涼，時令遷兮誰縡？攬古昔兮自悵，視彭殤兮何待。吁嗟秋兮，不以悲而能輕，不以愁而爲怠。若得意兮騷者，酒淋騷兮如海。
六
木蔌蔌兮皆冬，汛山林兮迎雪。匠此妙兮磅礴，信天人兮豪傑。當是時，鴈分黯淡之雲，花弄扶疏之月。酒涉隽兮少對，詩造微兮自悅。天山兮誰飢？蔡州兮誰決？眇斯人兮毋作，雪霏霏兮空潔。
欸乃辭
客有遺王右丞《捕魚圖》者，愛其風景蕭遠，無一毫較利競名之意。切慕其趣，樂其高，爲之歌，曰《欸乃辭》。
帝子降兮北渚，目眇眇兮愁予。嫋嫋兮秋風，洞庭波兮木葉下。揭揭兮寒菼，濊濊兮輕罛。有鵜兮在梁，鴻何爲兮離網。白蘋深兮騁望，水之清兮濯纓。翁不語兮嗔偏醒，欸乃一聲兮天水淥。
後欸乃辭
柳子厚《漁翁》詩，蕭蕭湘君、湘夫人清風，不可以筆墨機緘索也。世人論次楚辭，乃以《天對》、《晉對》推之，知者淺矣。因掇杜公句伴《漁翁》詩，爲《後欸乃辭》，嗟嘆之不足也。
洞庭瀟湘白雪中，中有雲氣隨飛龍。漁父天寒網罟凍，山木盡亞洪濤風。
又歌曰︰漁翁暝踏孤舟立，滄浪水深青冥闊。不見湘妃鼓瑟時，至今斑竹臨江活。
又歌曰︰漁翁夜傍西巖宿，曉汲清湘燃楚竹。煙銷日出不見人，欸乃一聲山水淥。
校勘記
1, 「一」字原脫，據屈原《九歌》補。

[book_title]騷略卷二
嶀臺神絃曲
《神絃曲》出於唐，娛靈游也。嶀臺介剡山水間，神境奇拔，中抱霖雨，時庸濯靈。似孫甲戌春奉先公綍車過臺下，酹江有祈風反。須臾，一帆脫失，直擣山步，灘磧不驚，神光赫流，肇敏桴鼓。乃依《楚辭》章句，度迎神、送神辭，刻諸山中，用毋忘英造。
一
迅雙槳兮刊中流，風與力兮颿無留。瞥逝鴻兮呵慵虯，芷泣香兮木鳴樛。宛有人兮山之幽，翠翦字兮旌柔柔。朝陽澨兮夕陰洲，月不動兮雪霜浮。期靈君兮一徠游，虛谷應兮寒颼颼。酒可醺兮蘋可羞，靈不鄙兮攄吾愁。
二
水清清兮石鑿鑿，浪攻崖兮風洗壑。天飛涼兮衆木作，元氣湧兮魚龍惡。若有人兮老叢崿，跨黃羆兮度蘅幄。夕鴻溟兮曉名嶽，懷霖雨兮時電雹。靈來娭兮瑟蘭勺，水光開兮煙罷漠。律予辭兮徵眇邈，林劃嘯兮靈歟樂。
花飛引
蘇楚自廬山來，與予同在山中數月，酒必酒，詩必詩，予平生友如楚者不一二數。其去也，各灑淚花竹間，不勝依依，乃書此送之西。
花少思兮離離，企佳人兮不來。風嫋嫋兮吹愁，綠滿樹兮香在苔。鴂哀兮山裂，芳菲兮今歇。杳新知兮誰悅，期佳人兮柰何別！
蓬萊遊
一
植臺松桂杉篁之表，翠樾如圍，一塵不汩。字以「蓬萊」，游而有其辭。
綠連霧兮窈窕，翠生香兮輕浮。花得道兮無妍，鳥涉仙兮何愁。心太平兮太平，功如水兮先秋。喬松來兮樂〈去聲。〉余，蓬萊樂兮堪游。
二
木采采兮交蔭，雲飛來兮隨鶴。月欲去兮仍西，風吹花兮未落。花未落兮猶春，酒依依兮如昨。王與謝兮讓余，蓬萊游兮堪樂。
秋蘭辭〈少司命〉
「秋蘭」歌，三閭大夫以奉司命者。至漢張衡賦兩言之，〈「秋蘭被涯」，又曰「[糹嶲]秋蘭之幽命」。〉而酈炎、〈「秋蘭榮何晚」。〉曹植、〈「秋蘭被長坂」。〉潘尼、〈「流聲馥秋蘭」。〉傅玄、〈「秋蘭豈不馨」。〉江淹〈「秋蘭被幽崖」。〉諸人疑於蘭眷眷者，而《九歌》遺情輒鬱弗彰，悲夫！乃抒蘭辭酹大夫。
秋蘭兮青青，得道兮如素。娟娟兮好脩，行隱隱兮不渝。夫人兮孰懷美，蘭何爲兮覩處？秋蘭兮英英，含章兮自明。山中兮無人，其與誰兮晤傾？悲復樂兮樂復悲，悵來者兮不可期。悲莫悲兮有所思，樂莫樂兮心相知。贈子兮雜珮，朝能來兮夕能會。暮雨兮生愁，心繚悷兮何能嘅。訊蒼蒼兮如何，天不語兮雲嵯嵯。吐琬琰兮自通，宛清揚兮山之阿。望美人兮不來，闃寥寥兮浩歌。雲裾兮風裳，引沆瀣兮朝陽。澹自樂兮僾尚羊，豈無人兮而不香。
小山叢桂
《招隱士》，淮南小山之所作也。漢淮南王安好書，招致賓客游士八公之徒爲辭賦，篇章曰大山、小山，猶大雅、小雅也。而騷之意度氣縕，小山能知之。然其詞有曰「山中兮不可以久留」，乃作《小山叢桂》，庶幾於招隱者仍反其詞焉。
桂樹叢生兮山之幽，匽蹇布護兮翠交流。壑谿錯互兮雲崒霄，石戔戔兮溜鳴瑤。鶴陰陰兮猿嗷嗷，攀援桂枝兮聊佳留。聊佳留兮遲遲，訊有華兮東籬。風景兮不可支，襟將舒兮孰怡？碕兮曲，山崒𡵉，擥賾邃兮心恍惚。潏兮沕，寥兮瑟，檉蘿密，叢灌盤紆兮杳藏日。嶙峋鑿落兮蕫蘢回複，榛薄葐蒀兮葩華棻郁。青蘿素蔓兮功薇蕪彧毓，兕勇熊遒兮來嘯來伏。山中𡹚𡹚兮嵬嵬，泠泠兮濟濟。蛩唧兮禽嘶，秋風兮自來。攀桂枝兮聊須留。桂花開兮芙蓉寒，桂花落兮芰荷乾。若人兮悲秋，山中兮胡爲不可留。
章華宮對
楚王見大夫於章華之上，妃嬙奏瑤勺絃管，玉金振作。王曰︰「宋玉嘗稱有女『清淑夭鮮，居色之麗』，有是夫？」大夫曰︰「臣聞女不畏醜，而畏乎妬，自古然也。臣不敢言。」楚王曰︰「寡人則異於是，試爲寡人言之。」大夫進曰︰「臣聞宋玉以《風賦》諫，《神女賦》諫，又以《大言賦》諫。雖進規展忠不一，蹈原之危且切，而其含隱微妙，詞亦婉矣。所謂『清淑夭鮮、居色之麗』者，特喻夫士耳。女以色爲命也，文獨不爲之命歟？色有自畏，文豈不然？言何益！」楚王曰︰「善，迄爲寡人言之。」大夫曰︰「唯唯。臣聞宋玉嘗歷九江，行五都，游咸陽，道京洛，出入鄭衛溱洧之間。當是時，春日載陽，綿蠻倉庚，有女清揚，爰求柔桑。中有一姝，窈窕含光，溫柔容冶，瑩不受粧。玉嗟其美，又慕其莊，爰弛于行，敭之詩章。其詩曰︰『靜女其姝，俟我於城隅。愛而不見，搔首踟躕。』女曰︰『參差荇菜，左右采之。窈窕淑女，琴瑟友之。』玉又曰︰[1]「爰采唐矣，沫之鄉矣。云誰之思，美孟姜矣。』女又曰︰『舒而脫脫兮，無感我帨兮，無使厖也吠。』時乃度益恭，辭益肅，揚詩守禮，終不過差，是足稱也。」於是楚王稱善而嘆曰︰「寡人不能有也，大夫爲寡人圖之。」大夫避曰︰「臣不敢！臣不敢！」
朝丹霞
歲辛酉元日夜半，夢升天。雲炁彤爍，光流玉霄，朱門金鋪，丹碧璀璨，金榜在上，曰「丹霞宮」。帝君被髮仗劍，坐於中閾，武士金冑肅然，揮呵曰︰「汝本朝太宗皇帝也。」予歛服端拜，心神竦昂。歷屋數十間，見霞衣星冠，出入者百數。乃依入者以趨，至庭下，爲天樞院。須臾，兩貂蟬擁靈君，贊曰「天樞上相」。予拜，相亦拜。大青杯設茶，冷如水。東橫兩朱几，几上籤卷秩秩，因輒問︰「此何書耶？」相曰︰「郊年進上帝故事也。」以其一授予，黃羅而金欄，一行三字，字大書。一黑床設大玉盆，予曰︰「此非洗玉盆乎？」相笑曰「是」。俄揖予興，過一二十廊，至小軒，甚窈靚。軒下六井，銅爲欄。顧予曰︰「一井有水，水通海，自海井導爲六耳。」又過小廊，至一齋，凡三楹，環設可一二十几，几各一研。予奉玩驚喜。最後一石刻曰「陽嘉元年」，相舉以賜予，自勉以道，予拜而受。夢忽寤，時已五鼓。既以詩記其事，因閱唐顧況《朝上清辭》，愛其幽古婉暢，脫去塵滓，依稀其趣，作《朝丹霞》。
沐佳施兮清靈，滌三生兮無腥。迅玄挺兮嘉會，蛻吾骨兮坯吾形。
杳倏駕兮潛青，宜舞剛風兮鵠分翎。上何有兮無能名，老積炁兮寒泠泠。
窈復窈兮流火庭，物受鍊兮愁六丁。爍此鼎兮神無停，雪盡垢兮朝朱陵。
轉璇樞兮上亭亭，一語契兮驚群星。味清淨兮不可經，玄復玄兮發新硎。
畫琳琅兮黃金繩，帝監觀兮燕清寧。聞不聞兮皦無際，毛髮竦兮心為冰。
井有波兮通滄溟，玉抱德兮誰能銘。憺來歸兮析然醒，道有成兮其當升。
幽蘭賦
蘭曾伴屈大夫政，復何恨？然非屈大夫，無知蘭者。予固非知蘭，亦非知大夫者，後五百年或有知予者焉。
皇以度而揆予兮，宛貞貞而孔安。含素光以致蠲兮，考幽人之所槃。澹群動而不競兮，約洵美而且閑。嫋孤風之翛翛兮，幾激貪而律頑。一既分而爲乾兮，老群星之芒寒。又一索而坤動兮，百嘉熾而多蕃。予乃持其神秀兮，成天地之所難。陵高姿以吐妙兮，抱幽古而遐觀。峭夷齊之特立兮，非盜蹠之可奸。懿西子之孤靚兮，豈嫫母之並歡。彼釜礫之自珍兮，有瓚罍之獨刓。又蒿蕕之盛蔚兮，幸蘅若之未殘。勺明水以薦芳兮，三沐浴乎清瀾。耿積雪其如素兮，尚有知予寸丹。眇洞庭之始波兮，木舞葉其珊珊。涷沅湘而欲合兮，騁白蘋而渺漫。招帝子而不來兮，棄予璫于江干。導微聲以輸誠兮，律《九歌》其銷魂。
校勘記
1, 玉︰原作「王」，據文意改。

[book_title]騷略卷三
水仙花前賦
水仙花非花也，幽楚窈眇，脫去埃滓，全如近湘君、湘夫人、離騷大夫與宋玉諸人，世無能道花之清明者，輙見乎辭。
天以一而生神，坎以習而成玄。渫沖奧以致潤，抱孤貞以成妍。禹何智以能海，羲不神而開乾。際壑炁之無畔，壯英心之自仙。悲莫悲乎巫咸之鄉，哀莫哀乎原胥之淵。迅英挺以如濯，肯徘徊而自憐。至若鮫館截綃而凝霜，貝庭含璣而媚川。蒼茫乎三島之接霧，杳眇乎十洲之滙天。雲雨閑霽，水空澄鮮。一色如磨，萬波不顛。亦有帝女兮泣竹，湘君兮鼓絃，神妃兮解佩，冰夷兮扣舷。是皆凝姿約素，挺粹含娟。以婉自將，以淑相宣。芳以氣屬，妙以辭傳。指北渚以將下，薄西津而驟旋。或搴芳若，或采佳荃。有蘭可餐，有蘋可搴。於是樂極忘歸，塵空失蠲，萬慮俱泯，餘情獨筌。扣冰娥以勺尠，訪瑤母而潔[左女右蜀]。挹水星以請命，託神祇而垂甄。已矣乎！超萬劫以自蛻，麗一徽而獨涓。懷琬琰以成潔，抱雪霜以爲堅。參至道以不死，秉至精而長年。是蓋苞水德之靈長，合五行之自然者乎！
水仙花後賦
予既作《前水仙賦》，疑不足以渫予之情者，乃依稀《洛神賦》爲後辭，尚庶幾乎。
余從太史，游覽山川，汎瀟、汨，下澧、沅，摩嶷雲，息梧煙。歲莫天寒，僕痡車顛。爾乃釋鑣乎茝涯，進秣乎芝廛，周旋乎荊滸，騁望乎湘淵。於是神疑目駭，心離意惻。即之戃怳，適焉彷彿。覩一美人，于水之側。乃拊從者而訊之曰：「汝有識於彼者乎？彼何人者，甚閑且潔也。」從者進曰︰「僕聞茲水之靈曰湘夫人，然則太史公之所遇，其或是乎？其形維何，僕願知之。」余告之曰︰「其狀也，皓如鷗輕，朗如鵠停，瑩浸玉潔，秀含蘭馨。清明兮如閬風之翦雪，皎淨兮如瑤池之宿月。其始來也，烱然層冰出蛟壑；其徐進也，粲然清霜宿瓊枝。沈詳弗矜，燕婉中度。不穠不纖，非怨非訴。美色含光，輕姿約素。瓌容雅態，芳澤不汙。素質窈裊，流暉㛹娟。抱德貞亮，吐心芳蠲。婉嫿幽靜，志泰神閑。柔於脩辭，既丰且鮮。飾躬被服，稽圖合章。峨五采之英珥兮，錯九芝之明璫。舞碧霓之脩帶兮，妥英雲之輕裝。顏有鍊而如灼，體非薰而彌香。沐姱容之練練，乘清氣之徜徉。於是舒懷肆逸，且娛且顰，羽蓋翳映，翠旄繽紛。軃金搖之欲墮兮，玩晴洲之青蘋。」余衷耽其靜孌兮，黯澹蕩而馳神。媒不靈於締歡兮，託湘波以通勤。暢中靈之胥悟兮，捐予璫於水濱。懿玉儀之靜莊，允約矩而應規。輕瑤華而不御兮，指二南而揚詩。謂皎日之可鑑兮，非暗室之自欺。數解佩之夙遇兮，風嫋嫋而凝思。志貞介而言妙兮，誓守禮以將之。於是靈脩竦然，嬿婉徘徊。拊孤影以欲翥，心將飛而仍回。褰蓀幬之芳烈，燕芷房之玫瑰。感幽志之悽激兮，喟揚音而彌哀。爾乃衆真縹渺，並游嘯侶，或濟西澨，或臨北渚，或采幽蘅，或茹芳杜。約洛川之神妃，會巫陰之奇女。清莫清乎姮栖，愁莫愁乎牛渚。𣿂輕裾之裔裔，泠清飇而雲舉。體迅飛鴻，俶若輕雲。流睇橫波，餘芳氤氳。其度有則，不顛不危。優柔靡忒，必兢必祇。溫乎如玉，曄分陸離。精采相授，羌余其悲。於是川后歛飇，冰夷却濤，龍伯獻珠，鮫人貢綃。躍三虬以指塗，蕤蒼芝而夾御。雙螭帖其馴乘，儼華斿之布濩。鴛鴦嘯而先驅，翡翠翼而齊騖。於是趨彭蠡，過洞庭，洗月轂，飛星軿。流清聲而吐奇，誦坤乾之大經。畫三靈而不汩，潛一意而長醒。恍揚袂以如失，雪微汍而霑纓。拊佳期之不來，日冉冉而西征。敻微素之孰寄，誰其將予英瓊？揚清波而微注，指潛淵而自驚。恍精采之相授，迄難陳其餘情。於是游倦思歸，路異神留，遺思杳眇，寤寐好逑。蹇悠悠而何之，指寒川而薄憩。蘭菲菲而襲予，睇碧雲而搖曳。信心會而神交，豈綢繆之未契。竦僕夫之儆予，命速駕乎蘭枻。其毋惑於所悅，當陳古而爲之制。
松江蟹舍賦
鴟夷子皮既相句踐，讎闔閭，殄夫差，吊子胥，無懺恨於越人，乃騁懷於西吾。乃昻然作，喟然吁曰：兔死犬烹，鴻罹于罟。古人所危，吳其亟圖。方將朝三江，夕五湖，一去不回，樂哉此桴。蓰其遺於人間，情嫋嫋於姑蘇。水繞乎笠澤，天包乎具區。松陵互潮，太湖交瀦。川納壑府，波畫村墟。石罅碕岸，崖釐別區。波程杳渺，水路盤紆。洄渚棋布，聚落星敷。采之於山，則綠膩女桑，黃苞橘奴，牧菽貢梨，剝棗擷荼。取之於水，則絲被紫蓴，筍食青菰，采菱舂芡，食稻燒蘆。是皆舟子所鄉，漁郎所廬。葭菼兮爲域，莞葦兮爲郛，鴻鷺兮爲鄰，鶄鵜兮爲徒。時則天澄月淨，風恬靄舒。或霧氣之濛沫，或煙雨之扶疏。棹歌亂發，漁榜疾徐。命儔嘯侶，靡不一魚。蔭柳邊之罺槮，注隔花之罾䍢。兒奉輕笱，婦手飛罛。水事濊濊，一發靡虛。乃有鱠殘之鯽，四鰓之鱸，瓌異叢毓，鱗甲紛拏。鯹皆奔於漁市，羨足給於魚租。至於露老霜來，日月其徂，萬螯生涼，含黃腯膚。其武郭索，其雄睢盱。其心易躁，其腸實枯。勇鼓而喧集，齊奔而並驅。鴟夷公顧而笑曰：「昔者吳之將微，民甚難虞。厥有躁亂，害于菑畬。是固汝輩之所騁者歟？」吳人趨而告曰︰「當是時也，善有鮮鑑，貞有罕孚。樂鴆乎毒，習甘乎諛。一豔方妍，漂香沉珠。樂極危生，淪胥以鋪。是故非蟹罪也。維我吳人，以漁爲娛。每施勤於簄斷，皆得志於江塗。方洞庭兮始霜，熟萬稼兮豐腴。執一穗兮朝魁，目洪溟兮爭趨。工緯蕭兮承流，截觱沸兮防逋。燎以乾葦，檻以青笯。喧動涼蕝，驚飛宿鳬。其多也如涿野之兵，其露也如太原之俘。蟹事卓犖，八荒所無。今敢藉以涼荻，束之風蒲。願奉一醉，獻諸大夫。」大夫㗳然笑曰：「嗟汝吳兮巨麗，樂太伯兮開初。括干粵兮自裕，跨荊蠻兮遠摹。干星紀兮經略，控軫野兮車書。至若藪澤幽靈，川瀆滮洿，灌注兮天下之半，鬱拂兮瀛洲之居。忘越矢之倏西，嘆麋臺之交蕪。余方超萬物兮如蛻，豈一蟹兮樂且。」吳人再拜進曰：「大夫高矣！儂聞宅金湯之固者，莫崇乎德者也；建竹帛之功者，莫勇乎謀者也。目吳越之成敗，愾君臣之嗟戲。然儂者生長水國，子孫澤隅，朝莫一艇，寒暑一籧。老魚鼈以爲命，狎鷗鸕而不孤。久與世以相忘。亦傷今而欲痡。大夫方將謝軒冕，樂樵漁，儻玄機兮相高，庶幾遯兮不渝。今儂有粳可炊，有酒可沽。幸江山兮如待，朝風月兮無辜。」大夫爲之欣然曰︰「若子者，是豈以蟹爲業者歟！非渭水之遺智，必山澤之脩癯。」深樂其言，藏道於愚。欲去兮徘徊，欲逝兮勤渠。舉酒酬酢，道古哀歟。與之釋縛，爲之拍浮。刳甲如山，齏橙如餔。意晤忘言，酒酣相扶。指青天兮自誓，幸來世兮知予。渺煙水兮莫流，迅孤舟兮長呼。蟹翁者三嘆於邑，四顧躊躇。揖長江而如矢，聆浩歌而能俱。其歌曰︰「天高兮月寒，天風兮水急。鴻遠兮汲汲，人有慕兮嘆何及。木葉落兮遺漁，斷有蟹兮罛有魚。酒答天兮天知予，子不得兮愁何如！」又歌曰：「洞庭兮既波，松江兮未雪。一舸兮自決，知者樂兮樂者哲。蟹健兮魚肥，風吹觴兮酒淋衣。知有蟹兮不知時，若斯人兮其庶幾。」
後長門賦
荷君門之嘉采兮，早服勤於下房。挹清暉以長新兮，知秉柔以自莊。拜姆師之攸初兮，輯圖訓以爲綱。曾儆戒之有詩兮，又窈窕之有章。友琴瑟以從容兮，叵勺斟於宮商。裁白玉以爲節兮，妙約珩而結璜。筆彤彤而垂史兮，日好修而靡皇。惟寅承於渥澤兮，蔚春榮之齊芳。每自懲於華敷兮，那與春而俱昌。信凋落之依時兮，一葉霣而欲黃。感天序之難一兮，悵人生之靡常。蹇兢兢於深薄兮，嗟寵綵之不可量。憶嘗參君琱輿兮游君玉堂，又嘗奉君瓊巵兮侍君瑤廂。輦深怯於同登兮，爰下拜以徬徨。熊不期而倏來兮，委微軀而輒當。君亦諒其微誠兮，謂雖柔而亦剛。妄自肩於夙夜兮，肯或負於蒼蒼者耶！宛掖扉之多娛兮，左蘭茝而右昭陽。方並進於采麗兮，仍翕趨於嘉良。綴明璣以如旒兮，烱截瑰而飾璫。信競媚以取榮兮，此凋謝其奚傷。懸明月以自照兮，感孤禽之[口將][口將]。覽翠袂以深浥兮，耿餘悲於寸腸。悵玉戶之如隔兮，夜寥寥乎未央。勺千古以凝監兮，盛與衰其交相。女恃色以爲命兮，寧專美於施嬙。下蘭宮而周覽兮，企璧門之鸞翔。遡仙掌而如擢兮，渴露英之瀼瀼。雜珊瑚之叢碧兮，羅珍物之琳琅。群窈窕之華麗兮，嗟夙願之莫償。月在梧而如冰兮，風入槐而吹霜。鴈無憀而將寒兮，蟀似語而號涼。結幽蘅以藉枕兮，席荃蘭以敷床。攬翠被以展轉兮，味宿薰而猶香。愁與夢以難靈兮，不自達於君傍。誰以海而爲漏兮，滴秋聲而加長。夜漫漫其若歲兮，懷鬱鬱其誰揚。告女官以輸芹兮，願一陳於吾王。王乙夜而陳書兮，必有監於興亡。非宋玉之有聞兮，夫誰陳乎高唐。仰懋德之無逸兮，宜千萬年無疆。願毋輕於螻蟻兮，尚飭龜於淫荒。
讀易賦
嗟古人之不余欺兮，吐微言以昭宣。苞萬微以自圖兮，肯造端於乾坤。杳兩氣之吸噓兮，邀元化以齊甄。產六子以該輔兮，諧初畫以俱旋。人以事而鼓桴兮，物以數而琱鎸。昧罔窺其橐籥兮，智或殫其眇綿。嗚呼！文與孔孰囿命兮，肯自放於踣顛。迄以道而著龜兮，特探幾於羲先。老世故之轇轕兮，信吾辰之迍邅。泯無悶之可汰兮，假羲翁以俱傳。西伯不知其所以兮，尼父亦莫知其攸然。任吉凶之盪摩兮，付吝悔之爭挺。覽天人以自索兮，坦日用於平平。於嗟乎！《九歌》其誰作兮，太圖絜而娟娟。既以身爲心累兮，猶輸情於蘭荃。又豈知薇有可采兮，匪伯夷之隘焉。抑不如歸去來兮，樂夫天命以自研。余亦消息盈兮，有余師者聖賢。索遺文以退儆兮，三加省而逾堅。審爻象以耽玩兮，粲日星而陳前。數固非可偏揲兮，理亦非可以獨筌。嗚呼！天生余有命兮，余有命其在天。妙矣夫！知之精之者，在玄之而又玄。尚有得於古人兮，幸加我以數年。誓將老於斯經兮，其毋忘乎三折編。
秋蘭賦
客有遺予秋蘭者，比家山所毓尤清瘠，特香味稍減，豈涼未深耶？系之以辭。
眇銀渚之如傾兮，訊宵涼之方幼。俶有風之西香兮，竦孤貞之俄秀。宛青葉而紫莖兮，花四三崇且瘦。心兩兩而一知兮，驚汝我之俱舊。吁！靈均之有靈兮，炯不死而猶壽。九其歌之迢迢兮，豈韶勺之可奏。洞庭波而舞葉兮，菊英英而趨茂。何獨憐此幽深兮，了非聞而非嗅。杳渚北之雲興兮，帝子澹乎先後。擷微芳而薦嘉兮，叫湘嘷而寒溜。余既莫之偶兮，律遺聲而孰扣。勺明水以酬君兮，耿斯意之不可又。君亦裴回而忘歸兮，指蘅荃而將授。予更曰芳之克肖兮，豈氛凡之能垢。不然易其何言兮，今琅琅乎其臭。

        </div>
      </div>
    </div>
  </div>
</div>
<!--update:2025-08-30 10:36:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>