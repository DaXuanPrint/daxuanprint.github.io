<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="华影吹笙阁遗稿,华影吹笙阁遗稿全文在线阅读,华影吹笙阁遗稿全文在线下载,大玄古籍书库">
<meta name="description" content="一卷。清戴小琼撰。戴小琼,清代诗人。此书有道光二十五年(1845)刊本,与沈珏女史《画理斋诗稿》合刻。书前有潘曾莹所作序言,共收二十二首诗。_华影吹笙阁遗稿_全文在线阅读_华影吹笙阁遗稿_全文在线下载_大玄古籍书库">
<title>华影吹笙阁遗稿_戴小琼_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">华影吹笙阁遗稿</span> <br/>
          作者： <span class="inputVal" id="bkauthor">戴小琼</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]2055</span> <br/>
          说明： <span class="inputVal" id="bkdec">一卷。清戴小琼撰。戴小琼,清代诗人。此书有道光二十五年(1845)刊本,与沈珏女史《画理斋诗稿》合刻。书前有潘曾莹所作序言,共收二十二首诗。</span> <br/>
          封面： <span class="inputVal" id="bkimg">Z_19963.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]华影吹笙阁遗稿
[book_author]戴小琼
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]2055
[book_dec]一卷。清戴小琼撰。戴小琼,清代诗人。此书有道光二十五年(1845)刊本,与沈珏女史《画理斋诗稿》合刻。书前有潘曾莹所作序言,共收二十二首诗。
[book_img]Z_19963.jpg


[book_title]华影吹笙阁遗稿
序
夫孝穆纪咏，荟丽什于玉台，仲伟著评，冠清裁于团扇。历数前秀，代标女宗，矧乃家依山水之窟，案齐诗酒之瓢。吐言成玑，和响若磬，允足陶冶风雅，拔擢性灵。《华影吹笙阁遗稿》一卷，沈西座先生贤俪戴夫人所著也。名驰绮龄，早悦笔砚，根有慧果，善吟桂荃。逮反马礼成，弋凫歌作，同功织茧，并坐调簧。南峰北峰，延眺佐之清籁；春月秋月，平章呼为诗朋。互留雅谭，都垂丽制。无如令辰不居，罡风易霣，未薄虞渊之景，忽衔莝邱之悲。先生神凄荀粲，愿违高柔，柱绝瑟僵，怕听同心之曲，帘荒璧冷，犹呼已烬之灯。石感三生，霜更廿稔，将校刊乎曩编，藉纾痛于长簟。<讠垂>及下走，系以弁词，亟盥薇芬，载紬芸册。或春云等润，或冬雪争皎。花木无色，旌以珠衔，湖山有灵，收入镜槛。乐昌绮练，争吟蜡烛之篇，令晖宏通，蔚成香茗之集。虽明诚之录金石，词女亦勒新书。苏蕙之织锦机，传作尚多佚本。而斑窥具是墨妙，粲然快睹，翩鸿舞鹤，缀言聊坿于肸扬。庶几翰鸟游鱼，怀旧少开其轸结。
道光乙巳花朝后二日，吴县潘曾莹序。
中吴女史戴小琼墨华
西湖春日即事二首
白舫珠帘拓琐窗，六桥来往冶春忙。水痕新涨鸭头绿，柳色浅舒鸦嘴黄。马远残山真入画，黄妃坏塔易斜阳。落梅风里逋仙墓，手汲寒泉荐菊香。
节过烧灯未禁烟，踏青归去总宜船。有情天水碧如此，无限莺花娇可怜。芳草乱嘶金騕袅，绿杨空忆画秋千。匆匆绣陌香车度，多少游人拾翠钿。
西湖柳枝词四首
陌上花开漾曲尘，万重烟锁翠眉颦。弯弯蛾样翻新谱，苏小门前画个人。
十里青骢油壁飞，嬉春女伴阿环肥。侬家爱著西湖色，莫唱当年金缕衣。
绿遍长桥又短桥，两湖风絮尽萧萧。为嫌湖上春光热，捉得杨花当雪飘。
蛮腰堤畔斗轻盈，荡得春愁太瘦生。我是倚香杨妹了，晓风残月总关情。
白莲
玉立亭亭见一枝，禅心定后卷帘时。万重幽梦荡成水，几片冷香飞上诗。凉月照来和影瘦，淡烟笼处觅花迟。采莲多少兰桡女，无限红情总未知。
题外王父王珠堂先生十五花诗笺
凤纸云蓝猩色屏，忏馀绮语尚零星。金荃播措掿身世，香草文章托性灵。招得花魂情自遣，割残锦段梦初醒。芙蓉城里冥冥处，不数风流石与丁。
湖上杂诗四首
明瑟波光映夕阳，总宜亭子水中央。红衣摇落渚莲尽，只觉绕亭荷叶香。
烟峦雨后尽堆矾，云絮濛濛日脚殷。粉本凭准画萧瑟，数行泼墨米家山。
渔父得鱼贯之柳，菱童采菱持作羹。水面闲鸥忽惊散，绿杨阴里一船撑。
冷萤闪闪渡溪桥，人影凄清隔岸遥。秋在段家西堍上，月痕凉压一枝箫。
题胡碧窗女史琴韵楼遗稿
信有吟魂不可招，茫茫烟驾紫鸾飘。祭诗我学黄金岛，一盏寒泉带泪浇。
十洲难觅震灵香，阆院层楼入梦长。惆怅瘦吟人不见，独留琴韵绕空梁。
赠归佩珊夫人
之子闺中秀，翛然鸾鹤群。幽怀净冰雪，高咏绝尘氛。相隔渺烟水，所思空白云。藕花香阵里，理棹拟寻君。题陆若筠女紫丁香小帧
霜毫染出紫绡衣，百结同心愿竞违。剩有返生香一段，只愁还化彩云飞。
秋宵坐月与西雍夫子联句
把盏邀明月，吟商怯素秋（涛）。虫声工絮影，露气足清愁（小琼）。
煮茗松风静，支颐石磴幽（涛）。凉柯贪徙倚，一叶打人头（小琼）。
十月十四日雪与西雍联句用东坡聚星堂韵
屋角云荒风卷叶（涛），密霰才飘旋（去）吹雪。零星鸦影偎乱翻（小琼），瑟缩乌栖饥欲绝。巳占宿麦来岁肥（涛），愁见枯枝今夜折。稍稍漫空势转盛（小琼），点点著地迹尚灭。冷砚敲铿老瓦碎（涛），湿苇疗寒僵手掣。无钱沽酒聊脱衣（小琼），肌粟皮皴皱生缬。独与妇饮足御穷（涛），好共戎谈似霏屑。打窗时听爬沙频（小琼），推户俄惊洒汁瞥。读书怕受孙康冻（涛），煨芋懒从阿师说。且须泥醉一炉春（小琼），差胜茧拳三尺铁（涛）。
春草
绿遍天涯道路长，春阴日日锁池塘。隔帘烟散蘅芜梦，满院风吹杜若香。人去西洲吟暮雨，水深南浦怨斜阳。恰怜岁岁和愁种，一种凄迷欲断肠。
花朝
帘幕东风软，轻阴似养花。嫩寒浑不著，春意较迟些。香尉前身是，芳辰此日夸。社前双燕子，来睇认侬家。
官柳
十里长亭间短亭，两行官柳送人行。时看袅袅冋风岸，不尽依依过客情。懒折细腰供缱绻，强舒青眼盼逢迎。隋堤灞岸寻常见，别后重攀太瘦生。
老梅
老干古枝劲如铁，春风烂漫开香雪。水边篱落自横斜，瘦影萧疏正清绝。孤标不与凡卉争，岁寒松柏相寻盟。月明翠羽不敢近，一鹤褵褷巢树顶。

        </div>
      </div>
    </div>
  </div>
</div>
<!--update:2025-08-30 10:32:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>