<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,东坡诗集注全文在线阅读,东坡诗集注全文在线下载,大玄古籍书库">
<meta name="description" content="诗文注。南宋王十朋(1112—1171)撰。三十二卷。十朋字龟龄，自号梅溪。浙江乐清人。绍兴进士，历知饶夔湖泉诸州，累官太子詹事，以龙图阁学士致仕。著有《梅溪集》、《会稽三赋》等。此集收所注东坡诗有纪行一卷，游览二卷，古迹、咏史、述怀各一卷，书事、闲适、贻赠、简寄四卷，酬和、酬答四卷，送别二卷，燕集、怀旧、仙释各一卷，庆贺、伤悼一卷，禅悟一卷，时序、寺观、居室、花木、泉石、书画各一卷，题咏、咏物三卷，和陶诗、乐府各一卷。书中大字为苏诗，小字双行为王注。体例与《杜诗千家注》相同，后人指摘其误十之五，疑此本非">
<title>东坡诗集注_王十朋_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东坡诗集注</span> <br/>
          作者： <span class="inputVal" id="bkauthor">王十朋</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]523543</span> <br/>
          说明： <span class="inputVal" id="bkdec">诗文注。南宋王十朋(1112—1171)撰。三十二卷。十朋字龟龄，自号梅溪。浙江乐清人。绍兴进士，历知饶夔湖泉诸州，累官太子詹事，以龙图阁学士致仕。著有《梅溪集》、《会稽三赋》等。此集收所注东坡诗有纪行一卷，游览二卷，古迹、咏史、述怀各一卷，书事、闲适、贻赠、简寄四卷，酬和、酬答四卷，送别二卷，燕集、怀旧、仙释各一卷，庆贺、伤悼一卷，禅悟一卷，时序、寺观、居室、花木、泉石、书画各一卷，题咏、咏物三卷，和陶诗、乐府各一卷。书中大字为苏诗，小字双行为王注。体例与《杜诗千家注》相同，后人指摘其误十之五，疑此本非十朋所为。然仍不失读苏诗之参考。有《四库全书》本。</span> <br/>
          封面： <span class="inputVal" id="bkimg">Z_19756.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东坡诗集注
[book_author]王十朋
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]523543
[book_dec]诗文注。南宋王十朋(1112—1171)撰。三十二卷。十朋字龟龄，自号梅溪。浙江乐清人。绍兴进士，历知饶夔湖泉诸州，累官太子詹事，以龙图阁学士致仕。著有《梅溪集》、《会稽三赋》等。此集收所注东坡诗有纪行一卷，游览二卷，古迹、咏史、述怀各一卷，书事、闲适、贻赠、简寄四卷，酬和、酬答四卷，送别二卷，燕集、怀旧、仙释各一卷，庆贺、伤悼一卷，禅悟一卷，时序、寺观、居室、花木、泉石、书画各一卷，题咏、咏物三卷，和陶诗、乐府各一卷。书中大字为苏诗，小字双行为王注。体例与《杜诗千家注》相同，后人指摘其误十之五，疑此本非十朋所为。然仍不失读苏诗之参考。有《四库全书》本。
[book_img]Z_19756.jpg


[book_title]提要
钦定四库全书　　　　　　集部三
东坡诗集注　　　　　　　　别集类二【宋】
提要
【臣】等谨案东坡诗集注三十二卷旧本题宋王十朋撰十朋有会稽三赋已着録是集前有赵夔序称分五十类此本实止二十九类盖有所合并十朋序题百家注此本所引数亦不足则犹杜诗称千家注韩柳文称五百家注也其分类颇多颠舛如芙蓉城诗入古蹟虎儿诗入咏史之类不可殚数不但以画鱼歌入书画为查慎行东坡诗补注所讥其注为邵长蘅所掊击者凡三十八条至作正譌一卷冠所校施注之首考十朋梅溪前集载序八篇後集载序三篇独无此序又有读苏文三则亦无一字及苏诗梅溪集为其子闻诗闻礼所编十朋着述搜辑无遗不应独漏此序又赵夔序称崇宁间仆年志於学逮今三十年一字一句推究来历必欲见其用事之处顷者赴调京师继复守官累与小坡叔党游从至熟扣其所未知者叔党亦能为仆言之云云考宋史载轼如杭州苏过年十九其时在元佑五六年间又称过殁时年五十二则当在宣和五六年间若从崇宁元年下推三十年已为绍兴元年过之殁七八年矣夔安能见过而问之则并夔序亦出依托核书中体例与杜诗千家注相同殆必一时书肆所为借十朋之名以行耳然长蘅摘其体例三失而云中间援引详明展卷了如者仅仅及半则疎陋者不过十之五未可全废其於施注所阙十二卷亦云参酌王注徵引羣书以补之则未尝不於此注取材大抵剏始者难工继事者易密邵注正王注之譌查注又摘邵注之误今观查注亦舛漏尚多足知考证之学不可穷尽难执一家以废其余録存是书亦足资读苏诗者之旁参也乾隆四十六年十二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
东坡诗集注序
昔秦延君注尧典二字至十余万言而君子讥其繁丁子襄注周易一书才二三万言而君子恨其畧训注之学古今所难自非集衆人之长殆未易得其全体况东坡先生之英才絶识卓冠一世平生斟酌经传贯穿子史下至小说杂记佛经道书古诗方言莫不毕究故虽天地之造化古今之兴替风俗之消长与夫山川草木禽兽鳞介昆虫之属亦皆洞其机而贯其妙积而为胸中之文不啻如长江大河汪洋闳肆变化万状则凡波澜於一吟一咏之间者讵可以一二人之学而窥其涯涘哉予旧得公诗八注十注而事之载者十未能五故常有窥豹之叹近於暇日搜诸家之释裒而一之剗繁剔冗所存者几百人庶几於公之诗有光虽然自八而十自十而百固非畧矣而亦未敢以繁言盖以一人而肩乌获之任则折筋絶体之不暇一旦而均之百人虽未能舂容乎通衢张王乎大都而北燕南越亦不难到此则百注之意也若夫必待读遍天下书然後答尽韩公策则又望诸後人焉
昔杜预注春秋左传顔籀注班固汉书时人谓征南秘书为丘明孟坚忠臣又李善於梁宋之间开文选学注六十卷流传於世皆仆所喜而慕之者此注东坡诗集所以作也东坡先生读书数十万卷学术文章之妙若太山北斗百世尊仰未易可窥测藩篱况堂奥乎然仆自幼岁诵其诗文手不暂释其初如涉大海浩无津涯孰辨淄渑泾渭而鱼龙异状莫识其名既穷山海变怪然後了然无有疑者崇宁年间仆年志於学逮今三十年一句一字推究来历必欲见其用事之处经史子传僻书小说图经碑刻古今诗集本朝故事无所不覧又於道释二藏经文亦尝遍观抄节及询访耆旧老成间其一时见闻之事有得既已多矣顷者赴调京师继复守官累与小坡叔党游从至熟叩其所未知者叔党亦能为仆言之仆既慕先生甚切精诚感通一日梦先生野服乘驴若世之所画李太白者惠然见访仆方坐一室中书史环列起而迎见先生顾仆喜曰天下之乐莫大於此了无他语又一日梦与先生对谈因问水仙王事即答以茫昧之语殊不可晓不知何意也仆於此诗分五十门总括殆尽凡偶用古人两句用古人一句用古人六字五字四字三字二字用古人上下句中各四字三字一字相对止用古人意不用字所用古人字不用古人意能造古人意能造古人不到妙处引一时事一句中用两故事疑不用事而是用事疑是用事而不用事使道经僻事释经僻事小说僻事碑刻中事州县图经事错使故事使古人作用字成一家句法全类古人诗句用事有所不尽引用一时小诗不用故事而句法高胜句法明白而用意深远用字或有未稳无一字无来历点化古诗拙言间用本朝名人诗句用古人词中佳句改古人句中借用故事有偏受之故事有参差之语言诗中自有奇对自撰古人名字用古謡言用经史注中隐事间俗语俚谚诗意物理此其大略也三十年中殚精竭虑仆之心力尽於此书今乃编写刋行愿与学者共之若乃事有遗误当竢博雅君子补而镌之庶俾先生之诗文与左传汉书文选并传无穷而仆於杜预顔籀李善三子亦庶几焉虽然尚有可以言者先生之用事不可谓无心先生之用古人诗句未必皆有意耳盖胸中之书汪洋浩博下笔之际不知为我语耶他人之语也观者以意达之可也

[book_title]卷一
钦定四库全书
东坡诗集注卷一
宋　王十朋　撰
纪行
壬寅二月有诏令郡吏分往属县减决囚禁自十三日受命出府至宝鸡虢郿盩厔四县既毕事因朝谒太平宫而宿於南谿谿堂遂并南山而西至楼观大秦寺延生观仙游潭十九日乃归作诗五百言以记凡所经历者寄子由【赵次公壬寅嘉佑七年也凤翔有十县曰天兴曰岐山曰扶风曰盩厔曰郿曰宝鸡曰虢曰麟游曰普润曰好畤故有诏减决囚禁则令郡吏分往属县而先生所得则宝鸡虢郿盩厔四县也王十朋按年谱嘉佑七年壬寅先生年二十七在凤翔任二月奉诏决囚故有此诗】
远人罹水旱王命释俘囚分县传明诏循山得胜游萧条初出郭旷荡实消忧【次公汉书有旷荡之恩】薄暮来孤镇登临忆武侯【程演镇即武成镇也俗谓之石鼻寨孔明所筑盖其镇在宝鸡东相传孔明尝围郝昭於陈仓筑此城以拒魏兵】峥嵘依絶壁【次公选有南北峥嵘刻削峥嵘又诗云晨策寻絶壁】苍茫瞰奔流【次公苍茫两字古人用之皆是平声而先生所用乃是仄声苍字广韵音麤朗而茫字上声之莽去声之漭皆不收不知先生用之所出以竢博闻】半夜人嘑急横空火气浮天遥殊不辨风急已难收晓入陈仓县【演陈仓秦汉旧县唐改为宝鸡次公曰前汉地理地□之右扶风即凤翔府矣地理载三秦记云陈仓以山得名山有石鸡与山鸡不别赵高烧山山鸡飞去而石鸡不去晨鸣山头闻三十里盖玉鸡也自唐至德二载更名宝鸡】犹余卖酒楼烟煤已狼籍吏卒尚呀咻【公自注十三日宿武成镇即俗所谓石鼻寨也云孔明所筑是夜二鼓宝鸡大作相去三十里而见于武成】鸡岭云霞古龙宫殿宇幽【县有鸡爪峰龙宫寺云陈师道鸡爪峰在宝鸡之东秦文公获若石二于陈仓北阪城祠之其神从东方来光辉若雉雌雄集于祠城其声殷殷野雉皆鸣秦因立宝鸡祠鸡爪峰盖以此得名】南山连大散【李厚县南乃大散辟秦蜀通途】归客走吾州【次公指言蜀中也走音奏汉书文帝指示慎夫人新丰道曰此走邯郸道也】欲往安能遂将还为少留囘趋西虢道【演西虢虢叔所封平王东迁虢徙上阳故谓之南虢】却渡小河洲闻道磻溪石犹存渭水头苍崖虽有迹大钓木无钩【十四日自宝鸡行至虢闻太公磻溪石在县东南十八里犹有投竿跪饵两膝所着之处】东去过郿坞孤城象汉刘【十五日至郿县有董卓城象长安俗谓之小长安演董卓筑坞於郿号万岁坞】谁言董公健【演按卓传卓议废立袁绍勃然曰天下健者何必董公】竟复伍孚雠【李厚越骑校尉伍孚忿卓凶毒怀佩刀刺之不中左右执孚孚大言曰恨不得磔裂奸贼於都市】白刃俄生肘【师道王允与吕布谋诛卓令李肃以戟刺之衷甲不入卓惊呼布所在布曰有诏遂杀卓黄鲁直潘子真诗话补遗曰杜诗当知肘腋事自及枭獍徒肘腋是赵灭智伯事】黄金谩似丘【师道卓郿坞中珍藏有金二三万斤银八九万斤锦绣积如丘山】平生闻太白【演太白山在武功县谚云武功太白去天三百言其高也乃往郿县之道洪驹父三十六洞天记第十一太白山洞周回五百里鬼谷子於此授苏秦佐国之术祠庙皆在长安】一见驻行驺鼓角谁能试风靁果致不岩崖已奇絶氷雪更琱锼【次公选赋云木不琱锼】春旱忧无麦山灵喜有湫蛟龙懒方睡缾罐小容偷【是日晚自郿起至青秋镇宿道过太白山相传云军行鸣鼓角过山下辄致雷雨山上有湫甚灵以今岁旱方议取之次公偷字韵盖方言取龙水谓之偷湫也洪龟父庄列御寇篇河上有子得珠其父曰珠在骊龙颔下子能得珠者必遭其睡也饶德操北梦琐言江南沿江多芦荻冬月纵火焚多烧起睡龙】二曲林泉胜【次公此下皆是述盩厔县事也西京赋右极盩厔并卷酆鄠之下李善注云盩厔山名寰宇记长安志皆云山曲曰盩水曲曰厔故今云二曲也】三川气象侔【演古谓伊洛河为三川唐以劒南东西及山南西道为三川】近山麰麦早临水竹篁修【十六日至盩厔以近山地美气候殊早县有官竹园十数里不絶】先帝膺符命【次公此下一段专言翊圣将军事先帝谓太宗皇帝也扬雄传爰清净作符命】行宫画冕旒【次公玉藻天子之冕藻十有二旒】侍臣簪武弁女乐抱箜篌【次公箜篌之制二十三弦李贺箜篌引云二十三丝动紫皇释名曰箜篌师延所作赵尧卿史记今上祠太一后土用乐作箜篌汉书祷祠太一后土作坎侯应劭注使乐工侯服作之调其声坎坎应节因以其姓号名作坎侯苏林注作箜篌续汉纪灵帝好胡舞作箜篌数说不同要之皆非雅声也陈无已许亨周云箜篌状如张箕探手摘弦出声】秘殿开金锁神人控玉虯【尧卿司马相如赋曰乘镂象六玉虯】黑衣横巨劒被髪凛双眸【十七日寒食自盩厔东南行二十余里朝谒太平宫二圣御容此宫乃太宗皇帝时有神降於道士张守真以告受命之符所为立也神封翊圣将军有殿徐师川翊圣保德真君传云乾德中太宗皇帝在晋邸颇闻灵应遣近侍致醮太祖皇帝设醮於建隆观真君降言曰吾乃高天大圣玉帝辅臣降卫宋朝社稷来定遐长基业凡百余言僧祖可刘焘曰翊圣像皆被髪跣足仗劒扰龙相豕旧矣】邂逅逢佳士相将弄彩舟投篙披绿荇濯足乱清沟晚宿南谿上森如水国秋遶湖栽翠密终夜响飕飀【是日与监宫张杲之泛舟南谿遂留宿于谿堂尧卿南谿之上遶湖松竹翠密成林广雅曰小风曰飕凉风曰飀】冒晓穷幽邃操戈畏炳彪【十八日循终南而西县尉以甲卒见送或云近官竹园往往有虎次公炳彪以言虎则扬子云大人虎变其文炳也说文云虎文曰彪】尹生犹有宅【十朋本篇公自注云崇圣观谓楼观乃尹喜旧宅也】老氏旧停輈【厚尹喜为函谷关令尹候气知真人西游当过此老子乘青牛薄板车出关喜曰子将隐矣为我着书乃授道德经】问道遗踪在登仙往事悠驭风归汗漫【演列子驭风而行淮南子曰有若士者谓卢敖曰子处矣吾与汗漫期于九垓之上】閲世似蜉蝣【厚郭璞诗借问蜉蝣辈寜知龟鹤年】羽客知人意瑶琴系马秋不辞山寺远来作鹿鸣呦【尧卿旧注云有太平宫道士赵宗有抱琴见送至寺作鹿鸣之引乃去】帝子传闻李【次公帝子即先生本注唐玉真公主也尧卿唐睿宗之女字持盈始封长昌县主俄进号上清元都大洞三景师天宝三年上言曰妾高宗之孙睿宗之女陛下之女弟於天下不为贱何必名系主号资汤沐然後为贵请入数百家之产延十年之命帝许之与金仙公主皆为道士林子仁青城山记玉真公主肃宗之姑也筑室丈人观玉真金仙二宫主真容见在】嵓堂髣像缑【次公女仙列传载西王母姓缑其所居有玄碧之堂师川周灵王太子晋乘白鹤於缑氏山头举手谢时人而去其地即今河南缑氏县会稽缑岭也】轻风帏幔卷落日髻鬟愁【次公此以状玉真遗迹之景而追伤之也】入谷【音浴】惊蒙密登坡费挽搂【次公选诗有遵渚攀蒙密挽搂一义搂亦挽也】乱峰巉似槊【洪玉父唐王建温门山诗云晓入温门山羣峰乱如戟】一水澹如油【尧卿白乐天诗喷时千点两澄处一泓油】中使何年到金龙自古投【次公此言朝廷遣内官投金龙於潭以祈祷者也自唐以来谓之中使杜诗云中使日继夜韩子苍东齐记事道家有金龙玉简学士院撰文具一岁中齐醮投于名山洞府金龙以洞制玉简以阶石制】千重横翠石百丈见游鯈【次公鯈者浮阳之鱼音紬庄子与惠子游于濠上鯈鱼出游故谓之游鯈尧卿沈约诗云百丈见游鳞】最爱泉鸣洞初尝雪入喉满缾虽可致洗耳叹无由【是日游崇圣观俗所谓楼观也乃尹喜旧宅山脚有授经台尚在遂与张杲之同至大秦寺早食而别有太平宫道士赵宗有抱琴见送至寺作鹿鸣之引乃去又西至延生观观後上小山有唐玉真公主修道之遗迹下山而西行十数里南入黑水谷谷中有潭名仙游潭上有寺三倚峻峰面清溪树林深翠怪石不可胜数潭水以?缒石数百尺不得其底以瓦磔投之翔扬徐下食顷乃其见其清澈如此遂宿于中兴寺寺中有玉女洞洞中有飞泉甚甘明日以泉一缾归至郿又明日乃至府】忽忆寻蟆培【演唐张佑新水记言峡州扇子峡石中突而泄水独清冷石状如gui头俗谓虾蟆石具水煎茶为第一次公昔先生与子由自眉州乡里舟行趋京师过峡州虾蟆培从舟中望之颐颔口吻甚类虾蟆也寻泉源入洞口石气清寒流泉出石骨若虬龙吼】方冬脱鹿裘【师尹东汉虞延传晏子辅齐鹿裘不完晏子布衣鹿裘以朝公曰夫子之家若此其贫也奚衣之恶也】山川良甚似水石亦堪俦惟有泉傍饮无人自献酬【昔与子由游蟆培时方冬洞中温温如二三月】
太白山下早行至横渠镇书崇夀院壁
马上续残梦不知朝日昇乱山横翠幛落月澹孤灯奔走烦邮吏安间愧老僧再游应眷眷聊亦记吾曾二十六日五更起行至磻溪未明【任居实嘉佑七年在凤翔作】
夜入磻溪如入峡照山炬火落惊猿山头孤月耿犹在石上寒波晓更喧至人旧隐白云合【次公至人旧隐以言太公也】神物己化遗踪蜿【次公神物言龙磻溪有龙於此地祷雨也】安得梦随霹雳驾【演酉阳杂俎李鄘在北都介休百姓送解牒上晋祠宇下夜有人叩门云介休王暂借霹雳车至介休收麦良久数人共持一物如幢上级旗幡凡十八叶有光如电以授之次日介休大雷雨损麦千余顷】马上倾倒天瓢翻【次公意用李靖为客尝夜投宿一巨宅有老妇延之中夜叩户甚迅妇变色曰天符至矣实告靖曰老妇龙也二子俱出今天命行雨欲烦一行即以一竿使跨之以一瓢与之曰跨此所至以杨枝洒瓢水则雨也此诗意主祷雨故用此尧卿黄帝隂符经後序云少室山李筌入秦至骊山逢老母因袖中出一瓢令筌取水筌即携往涧中盛水其瓢忽重百余斤力不能举便沈於泉遂覔不得所谓天瓢殆此类也】是日自磻溪往阳平憇於麻田青峰寺之下院翠麓亭
不到峰前寺空来渭上村此亭聊可喜修径岂辞扪谷映朱栏秀山含古木尊路穷惊石断林缺见河奔马困嘶青草僧留荐晚飱我来秋日午旱久石牀温安得云如盖【师尹三水小牍唐皇甫收撰云安定郡有岘阳峰峰上有池若雨则云起池中若车盖然故里谚曰岘山张盖雨霶霈】能令雨泻盆【演杜诗白帝城头云若屯白帝城下雨翻盆】共看山下稻凉叶晩翻翻
二十七日自阳平至斜谷宿於南山中蟠龙寺
横槎晚渡碧涧口【次公谢灵运诗铜陵映碧涧】骑马夜入南山谷【音浴】谷中暗水响泷泷岭上疎星明煜煜寺藏嵓底千万仞路转山腰三百曲风生饥虎啸空林月黑惊麏窜修竹入门突兀见深殿【次公杜甫宿赞上人房诗夜深殿突兀风动金琅璫】照佛青荧有残烛媿无酒食待游人旋斫杉松煮溪蔌板阁独眠惊旅枕木鱼晓动随僧粥起观万瓦郁参差日乱千岩散红绿门前商贾负椒荈山後咫尺连巴蜀何时归耕江上田一夜心逐南飞鹄
是日至下马碛憇於北山僧舍有阁曰怀贤南直斜谷西临五丈原诸葛孔明所从出师也
南望斜谷口三山如犬牙西观五丈原鬰屈如长蛇【次公按长安志引水经注曰斜水北历斜谷过五丈原亦谓之武功水又曰武功盖在渭水南郿县北是今先生祷雨於虢县之磻溪故所经由望见郿县之五丈原李商老唐李筌曰营垒之法据山凭冈如蟠龙走蛇】有怀诸葛公万骑出汉巴【演按蜀志建兴十二年诸葛亮悉大衆由斜谷出以流马运据武功五丈原与司马仲达对於渭南分兵屯田为久驻之基】吏士寂如水萧萧闻马檛公才与曹丕岂止十倍加【厚诸葛亮传先主病笃召亮谓曰君才十倍曹丕必能安国家定大事】顾瞻三辅间【季希声三辅黄图曰三辅治所京兆在故城内尚冠里冯翊在故城内太上皇庙西南扶风在夕阳街北三辅者谓主爵中尉及左右内史汉武帝改曰京兆尹左冯翊右扶风共治长安城中是为三辅後汉光武之後扶风出治槐里冯翊出治高陵】势若风卷沙一朝长星坠【演诸葛亮传注载晋阳秋曰有星赤而芒角自东北西南流投于亮营俄而亮卒】竟使蜀妇髽【厚记曰妇人髽而吊也自败于狐骀始也盖鲁臧纥败于狐骀国人逆丧者皆髽次公言缘亮之死将遂败亡而蜀士卒之妻服其夫之丧而髽】山僧岂知此一室老烟霞往事逐云散故山依渭斜【次公按长安志引水经曰渭水经行武功县北则渭在此矣】客来空吊古清泪落悲笳
往富阳新城李节推先行三日留风水洞见待【按富阳县图经云县管十乡前地理志秦分三十六郡富春属会稽汉哀帝封河间孝王之子元为富春侯晋武帝太元中避简文郑太后讳改曰富阳】
春山磔磔鸣春禽此间不可无我吟路长漫漫傍江浦此间不可无君语金鲫池边不见君【夏倪按先生诗话云旧读苏子美六和塔诗松桥待金鲫竟日独迟留初不喻此语及倅钱塘乃知寺後池中有此鱼如金色也昨日复游池上投饼饵乃畧出不食复入则此鱼自珍贵盖久矣晁冲之按图经开化寺开宝三年建僧智昙即此建六和塔金鱼池在寺後山涧水底有金鲫鱼】追君直过定山村【张孝祥按杭州图经定山在钱塘旧治之西南四十七里杨符太平寰宇记云定山突出浙江数百丈】路人皆言君未远骑马少年清且婉风岩水穴旧闻名只隔山溪夜不行溪桥晓溜浮梅萼知君系马岩花落出城三日尚逶迟妻孥怪骂归何时世上小儿夸疾走如君相待今安有【次公先生诗案云熙宁七年二月二十七日在杭州游风水洞留题诗言世上小儿夸疾走意在讥讽世人多务急进不顾大体也】
新城道中二首【王立之按新城县图经管十二乡吴文帝黄武五年置东安郡新城属焉唐高宗永亨元年分富春西境置新城号上县皇朝仍之距杭州之西南一百三十三里】
东风知我欲山行吹断檐间积雨声岭上晴云披絮?【厚退之诗晴云如擘絮潘仲逹周勃传勃下廷尉太后以冒絮提文帝晋灼曰巴蜀异志谓头上巾为冒絮】树头初日挂铜钲【厚张平子赋右素威以司钲次公铜钲今所谓锣也先生日喻云生而眇者不识日问之或告之曰日之状如铜钲】野桃含笑竹篱短溪柳自摇沙水清西崦人家应最乐煮葵烧笋饷春耕
身世悠悠我此行溪边委辔听溪声散材畏见搜林斧疲马思闻卷斾钲细雨足时茶户喜乱山深处长官清人间岐路知多少试向桑田问耦耕
过淮【居实按水经注及山海经云淮水由南阳平氏县桐柏山东过江夏平春县北又东过新息县南期思县北至原鹿县南与汝水合】
朝离新息县初乱一水碧暮宿淮南村已渡千山赤麏鼯号古戍雾雨暗破驿囘头梁楚郊永与中原隔黄州在何许想像云梦泽【厚云梦泽在安州安陆县】吾生如寄耳初不择所适但有鱼与稻生理已自毕独喜小儿子少小事安佚相从艰难中肝肺如铁石【何人表皮日休桃花赋序云宋广平正资劲质疑其铁肠石心不解吐婉辞】便应与晤语何止寄衰疾【时家在子由处独与儿迈南来】别黄州【胡仔先生以元丰三年二月至黄居黄五年至是量移汝州盖元丰七年八月】
病疮老马不任鞿【次公杜诗日暮不收鸟啄疮】犹向君王得敝帏【居实敝帏不弃为埋马也次公曲礼乃是帷字在之字韵今微字韵中帏字注云单帐也今岂用单帏之义乎】桑下岂无三宿恋【厚後汉裴楷言浮屠不三宿桑下不欲久生爱恋精之至矣】尊前聊与一身归长腰尚载撑肠米【次公楚人云长腰粳米缩颈鯿鱼言美味也】阔领先裁盖瘿衣【林子敬韵语阳秋云汝人多苦瘿故欧阳公汝瘿诗云伛妇垂瓮盎娇婴食卵殻无由辨肩颈有类龟缩殻梅圣俞诗云女惭高掩襟男大濶裁领】投老江湖终不失【王羲之言工述曰投老可得仆射】来时莫遣故人非
过江夜行武昌山闻黄州鼓角
春风弄水月衔山幽人夜渡吴王岘【居实吴王岘在武昌西州九曲亭下汪信民志林云孙仲谋泛江自樊口凿山通道归武昌今犹谓之吴王岘】黄州鼓角亦多情送我南来不辞远江南又闻出塞曲【次公晋史刘琨传曾避乱坞壁贾胡百数欲害之琨无惧色援笳而吹之为出塞入塞之声以动其游客之思於是羣胡皆垂泣而去】半杂江声作悲健谁言万方声一槩【演杜诗鼓角缘边郡川原欲夜时万方声一槩吾道竟何之】鼍愤龙愁为余变我记江边枯柳树未死相逢真识面他年一叶泝江来【次公退之诗共泛清湘一叶舟】还吹此曲相迎饯
自兴国往筠宿石田驿南二十五里野人舍
溪上青山三百叠快马轻衫来一抺倚山修竹有人家横道清泉知我渇芒鞋竹杖自轻软蒲荐松牀亦香滑夜深风露满中庭惟见孤萤自开阖
将至筠先寄迟适远三犹子【居实元丰七年甲子至筠作】
露宿风飧六百里【次公风俗通古人草居露宿杜诗风飧江柳下】明朝饮马南江水未见丰盈犀角儿【演郑语史伯言幽王恶犀角丰盈而近顽童穷固】先逢玉雪王郎子【时道逢王郎於建昌方北行也厚太平广记王仙客幼托其舅家舅女曰无双皆幼穉相狎舅母常戏呼仙客为王郎子次公韩退之撰马继祖墓志云肌肉玉雪可念】对牀欲作连夜语【次公公怀远驿读韦苏州诗云那知风雨夜复此对牀眠】念汝还须戴星起夜来梦见小於莬【远小名虎儿居实左传是人谓虎於莬】犹是髧髦垂两耳【次公诗云髧彼两髦】忆过济南春未动三子出迎残雪里我时移守古河东酒肉淋漓浑舍喜而今憔悴一羸马逆旅担夫相汝尔【次公孔融祢衡为尔汝交老杜醉时歌云忘形到尔汝】出城见我定惊嗟身健穷愁不须耻我为乃翁留十日掣电一欢何足恃惟当火急作新诗一醉两翁胜酒美
正月一日雪中过淮谒客囘作二首
十里清淮上长堤转雪龙氷崖落屐齿【次公屐齿以状氷崖上之窠谢灵运着屐看山上山则去前齿下山则去後齿】风叶乱裘茸【次公左传狐裘蒙茸一国三公】万顷穿银海【次公银海以状水也先生雪诗云光摇银海眩生花乃用道书眼为银海耳】千寻渡玉峰从来修月手【演酉阳杂俎云郑仁本与其中表游山迷路见一人枕一襆而坐因问之云君知月七宝合成乎常有八万三千户修之我其一也因开襆示之有斧斤数事玉屑饭两里分遗郑曰食此可无疾】合在广寒宫【厚十洲记冬至月伏广寒之宫养魄于广寒之地】
攒眉有底恨得句不妨清霁雾开寒谷饥鵶舞雪城桥声春市散塔影暮淮平【次公塔影指僧伽塔也】不用残灯烛船窗夜自明
淮上早发【曹梦良洞天福地记淮渎源出南阳桐柏山在唐州桐柏县龙庭】
澹月倾云晓角哀小风吹水碧鳞开此生定向江湖老默数淮中十往来
行宿泗闲见徐州张天骥次旧韵
三年三蹑过淮舟欵段还逢马少游【演後汉马援弟少游尝谓曰乘下泽车骑欵段马使乡里称善人足矣】无事不妨长好饮【厚史记陈轸谓犀首曰公何好饮也曰无事也】着书自要见穷愁【演史记虞卿传虞卿非穷愁亦不能着书以自见於世云】孤松早偃元非病【居实酉阳杂俎世传松千岁方倾平偃盖然有数年辄偃但於根下遇石则偃耳又刘禹锡偃松诗引云侍中後阁前有小松不待年而偃丁镇叔遯斋闲覧云苏伯才云凡欲偃松不难裁时当去松中大根唯留四傍须根则无不偃】倦鸟虽还岂是休【宋援渊明归去来词鸟倦飞而知还】更欲河边几来往只今霜雪已蒙头
临城道中作【并序】
予初赴中山连日风埃未尝了了见太行也今将适岭表颇以是为恨过临城内丘天气忽清彻西望太行草木可数冈峦北走崖谷秀杰忽悟叹曰吾南迁其速返乎退之衡山之祥也书以付迈使志之【张器先按年谱绍圣元年先生年五十九知定州就任降知英州未到任再贬惠州安置】
逐客何曾着眼看太行千里送征鞍未应愚谷能留柳【演柳子厚谪居永州名其溪曰愚溪谷曰愚谷】可独衡山解识韩【援退之谒衡岳庙诗我来正逢秋雨节隂气晦昧无清风潜心默祷若有应岂非正直能感通须史静扫衆峰出仰见突兀撑青空】过汤隂市得豌豆大麦粥示三儿子一首
朔野方赤地【张安国吴兴杂録载谚云春雨甲子地赤千里】河壖但黄尘秋霖暗豆荚夏旱臞麦人【厚本草荞麦取人作饭食之下气盖麦之心曰人】逆旅唱晨粥行庖得时珍青斑照?筯脆响鸣牙龈玉食谢故吏【次公前汉陈咸传咸奢侈玉食】风飱便逐臣【厚选鲍明远诗风飡委松宿杜诗风飡兼露宿】漂零竟何适浩荡寄此身争欢加饮食【次公古诗上言加飡饭下言长相忆】实无负吏民何当万里客归及三年新【次公左传咸十年曰不食新矣杜预注言公不得食新麦】
过高邮寄孙君孚
过淮风气清一洗尘埃容水木渐幽茂菰蒲杂游龙【次公诗隰有游龙注云游龙红草也以其放纵枝叶故谓之游龙】可怜夜合花【厚本草云合欢即夜合也人家多值於庭际间叶似皁角槐等极细而繁密】青枝散红茸美人游不归一笑当谁供故园在何处已偃手种松我行忽失路【次公自伤其行止蹭蹬如失路也】归梦千山重闻君有负郭二顷收横从【史记苏秦曰使我有洛阳负郭田二顷吾岂能佩六国相印乎次公诗横从其亩从读如踪】卷野毕
秋获殷牀闻夜舂【厚杜诗梵放时出寺钟残犹殷牀】乐哉何所忧社酒粥面醲宦游岂不好毋令到千锺
六月七日泊金陵阻风得锺山泉公书寄诗为谢
今日江头天色恶礮车云起风欲作【厚国史补暴风之後有礮车云】独望锺山唤宝公林间白塔如孤鹤宝公骨冷唤不闻却有老泉来唤人电眸虎齿霹雳舌【次公王戎眼烂烂如嵓下电集仙録载王母虎齿善啸韩退之谴疟鬼云舌作霹雳飞】为予吹散千峰雪南行万里亦何事一酌曹溪知水味【次公曹溪六祖道塲在韶州南华寺】他年若画蒋山图【次公蒋山即锺山也】为作泉公唤居士
慈湖峡阻风五首
扞索桅竿立啸空【次公桅竿两边索谓之扞索此江湖间常语也】篙师酣寝浪花中故应菅蒯知心腹【厚左传云虽有丝麻无弃菅蒯】弱?能争万里风
此生归路愈茫然无数青山水拍天【居实退之诗海气昏昏水拍天】犹有小船来卖饼喜闻墟落在山前
我行都是退之诗真有人家水半扉【演退之宿曾江口诗云暮宿投民村高处水半扉】千顷桑麻在船底空余石髪挂鱼衣【厚尔雅释草篇潭石衣注水苔也一名石髪江东食之】
日轮亭午汗珠融【厚太平御覧日在午曰亭午】谁识南讹长养功【演书平秋南讹注讹化也】暴雨过云聊一快未妨明月却当空【厚梅圣俞诗须吏断灭不复见唯有明月常当空】
卧看落月横千丈起唤清风得半帆【次公唤清风是江湖间舟子之常事彼中舟子善相风舟行则唤风以饱帆也】且并水村欹侧过【厚杜诗巴童荡桨欹侧过】人间何处不巉岩
八月七日初入贑过惶恐滩
七千里外二毛人【厚潘安仁秋兴赋余春秋二十有二始见二毛】十八滩头一叶身山忆喜懽劳远梦【蜀道有错喜欢舖在大散关上】地名惶恐泣孤臣长风送客添帆腹积雨浮舟减石鳞【次公帆以其受风故云腹水在石上流其波如鱼鳞故曰石鳞】便合与官充水手此生何止略知津
过大庾岭
一念失垢污身心洞清浄浩然天地间惟我独也正【演庄子受命于天惟舜独也正】今日岭上行身世永相忘【居实白乐天诗可怜身与世从此两相忘】仙人拊我顶结髪受长生【次公此二聨乃李白流夜郎赠韦太守诗全语先生用此盖有所感也】
宿建封寺晓登尽善亭望韶石三首【厚郡国志韶州有韶石者舜登此奏韶乐焉】
双阙浮光照短亭【次公地载韶石云两相峙如阙也】至今猿鸟歗青荧【赵若拙刘梦得九华山歌云轩皇封禅登云亭大禹会稽临东溟乘樏不来广乐絶独与猿鸟愁青荧】君王自此西巡狩【演尚书舜典八月西巡狩至于西岳次公西巡狩之意以地理考之韶州在南之东而岳州洞庭在韶州之西也】再使鱼龙舞洞庭【次公庄子言黄帝张咸池之乐於洞庭之野而鱼龙舞马崔肃之按山海经云洞庭地穴在长沙巴陵湖水广圆五百里日月若出没其中】蜀人文赋楚人辞尧在崇山舜九疑【厚司马相如大人赋历唐尧於崇山兮遇虞舜於九疑注云崇山狄山也又海外经云狄山帝尧葬於其阳九疑山在零陵营道县舜所葬也】圣主若非真得道南来万里亦何为【次公崇山九疑皆在南方】
岭海东南月窟西【厚扬雄长杨赋西厌月窟东震日域】功成天已锡玄圭【演书禹锡玄圭告厥成功】此方定是神仙宅【厚孙绰天台山赋云玄圣之所游化灵仙之所窟宅】禹亦东来隐会稽【援史记禹巡狩至于会稽而崩】
舟行至清远县见顾秀才极谈惠州风物之美
到处聚观香案吏【厚唐史若仗在紫宸内阁则起居舍人夹香案分立殿下次公元微之诗云我是玉皇香案吏】此邦宜着玉堂仙【次公翰林院公厅谓之玉堂李肇翰林志云时居翰苑岂止於登瀛州哉亦曰登玉署玉堂焉】江云漠漠桂花湿梅雨翛翛荔子然【厚周处风土记夏至之雨名为黄梅雨】闻道黄柑常抵鹊【演盐铁论云崑山之旁以玉抵鹊】不容朱橘更论钱【次公杜诗朱橘不论钱】恰从神武来弘景【演陶弘景脱朝服挂神武门上书辞禄】便向罗浮覔稚川【演晋书葛洪字稚川闻交趾出丹砂求为勾漏令子侄俱至刺史邓岳留不听去洪乃止罗浮山】
发广州
朝市日已远此身良自如三杯软饱後【浙人谓饮酒为软饱】一枕黑甜余【俗谓睡为黑甜】蒲涧疎钟外黄湾落木初【厚退之南海神庙碑云在广州治之东南道八十里扶胥之口黄木之湾】天涯未觉远处处各樵渔十月二日初到惠州【十朋按年谱实绍圣元年十月三日也】
彷佛曾游岂梦中欣然鸡犬识新丰【演西京杂记高祖既作新丰并移旧社衢苍栋宇物色惟旧男女老幼相携路首各知其室放犬羊鸡鸭於通衢亦竞识其家】吏民惊怪坐何事父老相携迎此翁苏武岂知还漠北管宁自欲老辽东【援三国志管宁北海朱虚人方天下大乱宁闻公孙令行於海外遂与邴原王烈等避乱于辽东遂不复徙】岭南万户皆春色【岭南万户酒】会有幽人客寓公【次公礼记诸侯不臣寓公盖言公爵而寄寓者也】
吾谪海南子由雷州被命即行了不相知至梧乃闻其尚在藤也旦夕当追及作诗示之【吴宪按年谱绍兴四年丁丑先生年六十二在惠州五月再责琼州别笃昌化军安置即儋州也是岁子由亦贬雷州五月相遇於藤同行至雷六月相别渡海七月十三日至贬所】
九疑聨绵属衡湘【厚李太白远别离云九疑聨绵皆相似薛士昭九疑山图记道州寜远县南六十里有九疑山山有九峰一曰萧韶二曰女英三曰石城四曰娥皇五曰朱明六曰桂林七曰华盖八曰巴林九曰石楼周囘百余里其形相似见之疑之故曰九疑】苍梧独在天一方孤城吹角烟树里落月未落江苍茫幽人抚枕坐叹息【厚古乐府白紵歌愁来夜迟犹叹息抚枕思君终反侧】我行忽至舜所藏【次公苍梧郡今梧州也前志云舜葬於此记曰葬者藏也】江边父老能说子白须红颊如君长莫嫌琼雷隔云海圣恩尚许遥相望【厚文选古诗两宫遥相望双阙百余尺】平生学道真实意岂与穷达俱存亡天其以我为箕子【演今之高丽古箕子之国也】要使此意留要荒【厚蛮夷要服戎狄荒服】他年谁作舆地志【厚唐艺文志顾野王有舆地志三十卷】海南万里真吾乡行琼儋间肩舆坐睡梦中得句云千山动鳞甲万谷酣笙钟觉而遇清风急雨戏作此数句
四州环一岛【次公四州言琼崖儋万也贾捐之传云朱崖儋耳郡皆在南方海中洲居】百洞蟠其中我行西北隅如渡月半弓登高望中原但见积水空此生当安归【演晋书谢安尝与孙绰等泛海风起浪涌诸人皆惧安吟笑自若风转急安徐曰如此将安归耶】四顾真途穷【援晋书阮籍率意独驾不由迳路车迹所穷辄动哭而返】眇观大瀛海【援史记孟轲传邹衍言中国名曰赤县神州乃有大瀛海环其外】坐咏谈天翁【援史记齐人颂曰谈天衍】区区魏中梁【援庄子杂篇则阳通达之中有魏於魏中有梁於梁中有王】一米谁雌雄【次公庄子北海若之辞云计中国之在海内不似稊米之在太仓乎】幽怀忽破散永啸来天风千山动鳞甲万谷酣笙钟安知非羣仙钧天宴未终【援史记赵简子寤语大夫曰我之帝所甚乐与百神游於钧天广乐九奏万舞不类三代之乐】喜我归有期举酒属青童【次公青童神仙青童君也】急雨岂无意催诗走羣龙【次公杜诗片云头上黑应是雨催诗】梦云忽变色笑电亦改容【次公神异传玉女投壶天为之笑则电故谓之笑电】应怪东坡老顔衰语徒工久矣此妙声不闻蓬莱宫
次前韵与子由
我少即多难邅囘一生中百年不易满【援李白短歌行百年苦易满】寸寸弯强弓老矣复何言荣辱今两空泥丸尚一路【古语云十方薄伽梵一路湼盘门援此本出楞严经之语又隋书经籍志佛老二月十五日入涅盘涅盘一曰泥丸】所向余皆穷似闻崆峒西仇池迎此翁【次公崆峒?州山也其西乃归蜀之路仇池在同谷县是洞天之地先生尝梦游之有意居焉正在崆峒之西】胡为适南海复驾垂天雄【次公庄子大鹏翼垂天之云李太白鹏赋云雄无所争】下视九万里浩浩皆积风【次公庄子言鹏抟风九万里而上】回望古合州属此琉璃钟【援李贺将进酒琉璃钟琥珀浓】别离何足道我生岂有终渡海十年归方镜照两童【次公童即瞳也项羽赞云舜重童子项羽又重童子丁惠安西京杂记汉高祖入咸阳获方镜广四尺许表里有明人直来照之影则倒见以手掩心即见五臓有病则知所在】还乡亦何有暂假壶公龙【援後汉费长房辞壶公归公与一竹杖曰骑此任所之则自至矣长房乘杖须臾而归以杖投葛陂中即化为龙矣】蛾眉向我笑锦水为君容【援水经云锦江织锦则濯之江流而锦至鲜明濯以他江则锦色弱矣遂命为锦里】天人巧相胜【援史记申包胥曰人衆者胜天天定亦能胜人】不独数子工指点昔游处蒿莱生故宫
澄迈驿通潮阁二首
倦客愁闻归路遥眼明飞阁俯长桥贪看白鹭横秋浦不觉青林没晚潮【十朋冷斋夜话云余游儋耳登望海亭柱间有擘窠大字曰贪看白鸟横秋浦不觉青林没暮潮】
余生欲老海南村帝遣巫阳招我魂【演宋玉为屈原作招魂词其中曰帝告巫阳曰有人在下我欲辅之?魄离散汝筮予之叶思文王逸楚辞章句曰帝谓天帝也女曰巫阳按山海经开明东巫彭巫阳巫几皆神医也】杳杳天低鹘没处青山一髪是中原
九月二十日夜渡海
参横斗转欲三更【居实曹子建善哉行月没参横北斗阑干】苦雨终风也解晴【次公左传昭四年申丰论藏氷曰秋无苦雨诗有终风篇】云散月明谁点缀【演晋书会稽王道子夜月色无玷叹以为佳谢重□尔曰意谓不如微云点缀道子曰卿居心不净乃欲滓秽太清邪】天容海色本澄清【次公楞严经云譬如澄清百千大海】空余鲁叟乘桴意粗识轩辕奏乐声【演黄帝张乐於洞庭野】九死南荒吾不恨【次公楚词离骚经亦余心之所善兮虽九死其犹未悔】兹游奇絶冠平生
自雷适亷宿於兴亷村浄行院
荒凉海南北佛舍如鸡栖【次公借用朱伯厚之车如鸡栖者也】忽此榕林中【居实岭表异録榕树叶如冬青秋不凋】跨空飞栱枅当门冽碧井洗我两足泥高堂磨新塼洞户分角圭【次公退之诗磨淬出角圭】倒牀便甘寝鼻息如虹霓僮仆不肯去我为半日稽晨登一叶舟醉兀十里溪醒来知何处归路老更迷
藤州江上夜起对月赠邵道士【十朋按先生送邵道人彦肃还都峤诗即此人】
江月照我心江水洗我肝端如径寸珠堕此白玉盘【仔李白诗小时不识月呼作白玉盘】我心本如此月满江不湍起舞者谁欤莫作三人看【援李白诗举杯邀明月对影成三人】峤南瘴疠地有此江月寒乃知天壤间何人不清安牀头有白酒盎若白露溥【次公诗零露漙漙】独醉还独醒夜气清漫漫【次公史记邹阳传应劭注载甯戚歌曰长夜漫漫何时旦】仍呼邵道士取琴月下弹相将乘一叶夜下苍梧滩
将至广州用过韵寄迈迨二子
皇天遣出家临老乃学道北归为儿子破戒堪一笑披云见天眼【次公晋书卫瓘言乐广曰莹然若披云雾而睹青天】回首失海潦蛮唱与黎歌余音犹杳杳大儿牧衆穉四岁守孤峤次子病学医三折乃粗晓【演左传齐高强曰三折肱知为良医】小儿耕且养【援前汉艺文志古之学者耕且养三年而通一艺】得暇为书绕我亦困诗酒去道愈茫渺纷纷何时定所至皆可老莫学柳仪曹【次公职林魏有仪曹郎唐改为礼柳子厚唐贞元中以礼部员外郎贬永州司马徙柳州刺史】诗书教蛮獠【次公退之为子厚墓志云衡湘以南为进士者皆以子厚为师其经承子厚口讲指画为文词者悉有法度又为碑云柳侯为州不鄙夷其民动以礼法云】亦莫事登陟【次公子厚在永州有西山而下八记其在柳州又有记柳州山水近治可游者】溪山有何好安居与我游闭户浄洒扫予昔过岭而南题诗龙泉钟上今复过而北次前韵【即前过大庾岭诗】
秋风卷黄叶【次公月令季冬之月草木黄落汉武帝秋风辞云草木黄落兮鴈南飞】朝雨洗绿浄【次公退之诗瞰临眇空濶緑净不可唾】人贪归路好节近中原正下岭独徐行艰嶮未敢忘遥知叔孙子已致鲁诸生【演前汉叔孙通为博士说上曰臣愿徵鲁诸生与臣弟子共起朝仪於是招鲁诸生三十余人其所不能致者二人次公此言建中靖国间新天子即位必定新礼仪】
过岭二首
暂着南冠不到头【演楚锺仪为囚於晋他日晋侯见之曰南冠而絷者君子也与之琴南音遂释之使归厚柳子厚六字诗云一生判却归休为着南冠到头】却随北鴈与归休【援月令季冬之月鴈北向】平生不作兎三窟【演晋书王衍为宰辅以弟澄为荆州族弟敦为青州曰荆州有江汉之固青州有辅海之险卿二人在外吾留此足以为三窟识者鄙之次公战国策冯讙谓孟尝君曰狡窟有三窟冀得免死耳】今古何殊貉一丘【援前汉扬恽曰秦时但任小臣竟以灭亡令亲任大臣即至今耳古与今如一丘之貉】当日无人送临贺【次公唐书杨凭贬临贺尉友亲无敢送者独徐晦至蓝田慰饯宰相权德舆称之於朝李夷简遽表为监察御史曰君不负杨临贺肯负国乎】至今有庙祀潮州【次公韩退之谪潮州潮人为之立庙先生尝为作记也】劒关西望七千里乘兴真为玉局游【汪养源按天师二十四化记玉局在益州城南门西囘百步汉桓帝永夀元年正月七日天师与老君自鹤鸣山来息此化时地上忽涌出玉局玉牀方广一丈老君升座重述道要却是升天玉局陷入地中】
七年来往我何堪【胡邦衡按年谱公以绍圣元年自定州贬惠州凡四年再贬儋耳明年改元元符至三年乃量移亷州凡七年】又试曹溪一勺甘梦里似曾迁海外醉中不觉到江南【次公江南则?州也】波生濯足鸣空涧雾绕征衣滴翠岚谁遣山鸡忽惊起半嵓花雨落毵毵
初发嘉州【仔嘉佑已亥冬先生与子由侍老泉舟行适楚】
初发鼓阗阗西风猎画旃故乡飘已远往意浩无边锦水细不见蛮江清更鲜奔腾过佛脚旷荡造平川【林子仁锦水岷江也蛮江阳山与青衣江也三江合流于嘉州城东南过九顶山凌云寺大像阁而下】野市有禅客钓台寻暮烟相期定先到久立水潺潺【期乡僧宗一会别钓鱼台下】
过宜宾见夷中乱山【居实嘉佑四年作】
江寒晴不知远见山上日朦胧含高峰晃荡射峭壁横云忽飘散翠树纷历历行人挹孤光飞鸟投远碧蛮荒谁复爱穠秀安可适岂无避世士高隐链精魄谁能从之游路有豺虎迹
夜泊牛口
日落江雾生系舟宿牛口民居偶相聚三四依古柳负薪出深谷见客喜且售煮蔬为夜飡安识肉与酒朔风吹茆屋破壁见星斗儿女自咿嚘亦足乐且久人生本无事苦为世味诱富贵耀吾前贫贱独难守谁知深山子甘与麋鹿友置身落蛮荒生意不自陋今予独何者汲汲强奔走
牛口见月【居实时嘉佑元年始举进士至京师作】
掩窗寂已睡月脚垂孤光披衣起周覧飞露洒我裳山川同一色浩若涉大荒幽怀耿不寐四顾独彷徨忽忆丙申年【子仁时先生举进士在京】京邑大雨霶蔡河中夜决横浸国南方车马无复见纷纷操栰郎新秋忽已晴九陌尚汪洋龙津观夜市灯火亦煌煌新月皎如昼疎星弄寒芒不知京国喧谓是江湖乡今来牛口渚见月重凄凉却思旧游处满陌沙尘黄
戎州
乱山围古郡市易带羣蛮瘦岭春耕少孤城夜漏闲往时边有警征马去无还自顷方从化年来亦欵关颇能贪汉布但未脱金环何足争强弱吾民尽玉顔
泊南牛口期任遵圣长官到晩不及见复来
江上有微迳深榛烟雨埋崎岖欲取别不见又重来下马未及语顾已慰长怀江湖涉浩渺安得与之偕
入峡
自昔怀清赏今兹得纵探长江连楚蜀万????泻东南合水来如电黔波绿似蓝余流细不数远势竞相参入峡初无路连山忽似龛萦纡收浩渺蹙缩作渊潭风过如呼吸云生似吐含坠崖鸣窣窣垂蔓绿冷翠多崖竹孤生有石楠飞泉飘乱雪怪石走惊骖絶涧知深浅樵僮忽两三人烟偶逢郭沙岸可乘篮野戍荒州县邦君古子男放衙鸣晚鼓留客荐霜柑闻道黄精草丛生绿玉篸尽应充食饮不见有彭聃气候冬犹煖星河夜半涵遗民悲昶衍【孟昶从此入觐】旧俗接鱼蚕【演蠺丛鱼鳬先为蜀主】板屋漫无瓦岩居窄似庵伐薪尝冒险得米不盈甔叹息生何陋劬劳不自慙叶舟轻远泝大浪固尝谙矍铄空相视呕哑莫与谈蛮荒安可驻幽邃信难妉独爱孤栖鹘高超百尺岚横飞应自得远扬似无贪坠翮游霄汉无心顾雀?尘劳世方病局束我何堪尽解林泉好多为富贵酣试看飞鸟落高遁此心甘
出峡
入峡喜巉岩出峡爱平旷吾心淡无累过境即安畅东西径千里胜处颇屡访幽寻远无厌高絶每先上前诗尚遗略不録久恐忘忆从巫庙囘中路寒泉涨汲归真可爱翠碧光满盎忽惊巫峡尾岩腹有穿圹仰见天苍苍石室开南向宣尼古庙宇丛木作帏帐铁楯横半空俯瞰不计丈古人谁架构下有不测浪石窦见天困瓦棺悲古葬新滩阻风雪村落去擕杖亦到龙马溪茆屋沽村酿玉虚悔不至实为舟人诳闻道石最奇寤寐见怪状峡山富奇伟得一知几丧苦恨不知名历历但想像今朝脱重险楚水渺平荡鱼多客庖足风顺行意王追思偶成篇聊助舟人唱
荆州十首【子仁庚子正月先生与子由侍老衆自荆州游大梁】
游人出三峡楚地尽平川北客随南贾吴樯问蜀舩江侵平野断风卷白沙旋欲问兴亡意重城自古坚南方旧战国惨淡意犹存慷慨因刘表凄凉为屈原废城犹带井古姓聚成村亦解观形胜昇平不敢论楚地濶无边苍茫万顷连耕牛未尝汗投种去如捐农事谁当劝民愚亦可怜平生事游惰那得怨凶年朱槛城东角高王此望沙江山非一国烽火畏三巴战骨沦秋草危楼倚断霞百年豪杰尽扰扰见鱼虾沙头烟漠漠来往厌喧卑野市分麞閙官帆过渡迟游人多问卜伧叟尽擕龟日暮江天静无人唱楚词太守王夫子山东老俊髦壮年闻猛烈白首更雄豪食鴈君应厌驱车我正劳中书有安石慎勿赋离骚【子仁指时相有如谢安则王守不当如屈原放逐而作离骚也】
残腊多风雪荆人重岁时客心何草草里巷自嬉嬉爆竹惊邻鬼驱傩聚小儿【子仁爆竹见荆楚岁时记驱傩见月令皆残岁时】故人应念我相望各天涯
江水深成窟潜鱼大似犀赤鳞如琥珀老枕胜玻瓈上客举雕俎佳人摇翠箆登庖更作器何以免屠刲北鴈来南国依依似旅人纵横遭折翼感恻为沾巾平日谁能挹高飞不可驯故人持赠我三噢若为珍柳门京国道驱马及春阳野火烧枯草东风动绿芒北行连许邓南去极衡湘楚境横天下怀王信弱王【高子勉见竹枝歌注】
浰阳早发
富贵本无定世人自荣枯嚣嚣好名心嗟我岂独无不能便退缩但使进少徐我行念西国已分田园芜南来竟何事碌碌随商车自进苟无补乃是懒且愚人生重意气出处夫岂徒永怀江阳叟种藕春满湖【子仁江阳指眉州也】
白塔舖歇马
甘山庐阜鬰相望林隙熹微漏日光吴国晚蠺初断叶占城早稻欲移秧迢迢涧水随人急苒苒岩花扑马香晚眼尽穷千里远白云深处是吾乡
夀阳岸下絶句
街东街西翠帷成池南池北绿钱生幽人独来带残雨闻得黄鹂第一声
过范县访德孙
渐觉东风料峭寒青蒿黄韭试春盘遥想庆州千嶂里暮云衰草雪漫漫
初贬英州赠马梦得
万古仇池穴归心负雪堂殷勤竹里梦犹自数山王
夜雨宿净行院
芒鞋不踏利名塲一叶虚舟寄渺茫林下对牀听夜雨静无灯火照凄凉
过海得子由书
经过废来久有弟忽相求户外三竿日江关一叶秋萧疎悲白髪漫浪散穷愁世事江声外吾生幸且休
金山梦中作
江东贾客木棉裘【吴明可遯斋闲覧云闽岭以南多木棉土人竞植之采其花为布】会散金山月满楼夜半潮来风又烈卧吹箫筦到扬州【子仁唐汉中王瑀素知音常过永兴里闻太常工吹笛他日识之谓曰何故卧吹笛】
十二月二日将至涡口五里所遇风留宿
长淮久无风放意弄清快今朝雪浪满始觉平野隘两山控吾前呑吐久不嘬【师尹嘬楚快切一举尽脔曲礼曰无嘬炙】孤舟系桑本【子仁成三年齐高固入晋师桀石以投人禽之而乘其车系桑本焉】终夜舞澎湃舟人更传呼弱?恃菅蒯【孙倬左传成公九年虽有丝麻无弃菅蒯】平生傲忧患久已恬百怪鬼神欺吾穷戏我留一噫【次公庄子云大块噫气其名为风】瓶中尚有酒信命谁能戒
发洪泽中涂遇大风复还
风浪忽如此吾行欲安归【演谢安与孙绰泛海风起浪涌诸人并惧安吟啸自若曰如此将何归耶舟人承言即回衆服其雅量】挂帆却西迈此计未为非洪泽三十里安流去如飞【子仁李白诗巴水急如箭巴船去如飞】居民见我还劳问亦依依携酒就船卖此意厚莫违醒来夜已半岸水声向微明日淮隂市白鱼能许肥【次公白鱼惟淮楚有之杜甫诗白鱼如切玉又曰溪友得钱留白鱼】我行无南北适意乃所祈何劳弄澎湃终夜摇窗扉妻孥莫忧色更典箧中衣
十月六日记所见
风高月暗水云黄淮隂夜发朝山阳山阳晓雾如细雨炯炯初日寒无光云收雾卷已停午有风北来寒欲僵忽惊飞雹穿户牖迅驶不复容遮防市人颠沛百贾乱疾雷一声如颓墙使君来呼晚置酒坐定已复日照廊愰疑所见皆梦寐百种变怪旋消亡共言蛟龙厌旧穴鱼鼈随徙空陂塘愚儒无知守章句论说黑白推何祥【演前汉五行志言金失性则有白眚白祥水失性则有黑眚黑祥】惟有主人言可用天寒欲雪饮此觞
大风留金山两日
塔上一铃独自语【援石勒死之年天静无风而塔上一铃独鸣佛图澄曰国有大丧不出今年矣既而石勒果死】明日颠风当断渡【演杜诗晚来急雨春风颠】朝来白浪打苍崖倒射轩窗作飞雨龙骧万斛不敢过【次公龙骧大舟也】渔艇一叶从掀舞细思城市有底忙却笑蛟龙为谁怒无事久留僮仆恠此风聊得妻孥许灊山道人独何事【赵尧卿参寥号灊山道人叶飞卿按同安志潜山方三百里又陶隐居云?山在?县灊与潜同】半夜不眠听粥鼔
出颍口初见淮山是日至夀州
我行日夜向江海枫叶芦花秋兴长平淮忽迷天远近青山久与船低昂夀州已见白石塔短棹未转黄?冈波平风软望不到故人久立烟苍茫【师尹杜子美诗独立苍茫自咏诗】汤村开运盐河雨中督役【李尧祖按图经仁和县汤村镇市在安仁东乡去县四十一里而都盐仓在天宗门里徐持晦按国史先生本传云开西湖疏?山盐桥河修治堰闸与民兴利除害讲究甚悉郡人德之为立祠堂云】
居官不任事萧散羡长卿胡不归去来滞留愧渊明【次公相如倦游不慕官爵求为文园令称疾闲居援陶渊明赋归去来解印去彭泽太史公滞留周南】盐事星火急谁能恤农耕【子仁讽开此河不当又妨农事也】薨薨晓鼓动万指罗沟坑天雨助官政泫然淋衣缨人如鸭与猪投?相溅惊下马荒堤上四顾但湖泓线路不容足又与牛羊争归田虽贱辱岂失?中行寄语故山友慎毋厌藜羮【厚庄子孔子於陈蔡之间七日不火食藜羮不糁】
新滩阻风
北风吹寒江来自两山口初闻如摇扇渐觉平沙走飞云满岩谷舞雪穿窗牖滩下三日留识尽山前叟孤舟倦鵶轧短?困牵揉尝闻不终日今此独何久【子仁老子飘风不崇朝骤雨不终日】只应留远人此意固亦厚吾今幸无事闭户为饮酒
汉水
舍棹忽逾月沙尘困远行襄阳逢汉水偶似蜀江清蜀江固浩荡中有蛟与鲸汉水亦云广欲涉安敢轻文王化南国游女俨如卿洲中浣纱子环佩锵锵鸣古风随世变寒水空泠泠过之不敢慢伫立整冠缨
初到黄州【尧卿先生以元丰二年自湖州守得罪为黄州团练副使明年二月至黄州元丰三年详见年谱中】
自笑平生为口忙老来事业转荒唐【次公李台嘏言韩昭曰韩八座事业如折韈线无一条长者】长江遶郭知鱼美好竹连山觉笋香逐客不妨员外置【演唐左迁谪降官授州刺史司马者皆员外置次公谭宾録载赵谦光荅户部员外郎赵涉诗曰惟嫌员外置不应列星文】诗人例作水曹郎【次公王禹偁作孟宾于诗集序云古之诗人多求水部何逊张籍孟宾于是也师尹公出诏狱责受检校水部员外郎充黄州团练副使本州安置】只慙无补丝毫事尚费官家压酒囊【检校官例折支多得退酒袋】
柏家渡
柏家渡西日欲落青山上下猿鸟乐欲因新月望吴云遥看北斗挂南岳一梦愔愔四十秋古人不死终未休草舍萧条谁与语香风欲过白苹洲
吴江岸
晓色兼秋色蝉声杂鸟声壮怀销铄尽囘首尚心惊
黄河
活活何人见混茫崑仑气脉本来黄浊流若解污清济惊浪应须动太行帝假一源神禹迹世流三患梗尧乡灵槎果有仙家事试问青天路短长
过泗上喜见张嘉父二首
眉间氷玉照淮明笔下波澜老欲平直得全生如许妙不知形谍已多名
空翠娱人意自还明窗一榻共秋闲会知名利不到处定把清觞属此山
儋耳
霹雳收威暮雨开独凭栏槛倚崔嵬垂天雌霓云端下快意雄风海上来野老已歌丰岁语除书欲放逐臣囘残年饱饭东坡老一壑能专万事灰
再过泗上二首
眼明初见淮南树十客相逢九吴语旅程已付夜帆风客睡不妨背船雨黄柑紫蟹见江海红稻白鱼饱儿女殷懃买酒谢船师千里劳君勤转橹
系舟淮北雨折轴系舟淮南风断桥客行有期日月疾岁事欲晚霜雪骄山根浪头作雷吼缩手敢试舟师篙不用燃犀照幽怪要须抜劒斩长蛟
过土山寨
南风日日纵篙撑时喜北风将我行汤饼一杯银线乱蒌蒿数筯玉簪横
过岭寄子由二首
投章献策谩多谈能雪寃忠死亦甘一片丹心天日下数行清泪岭云南光荣归佩呈佳瑞瘴疠幽居弄晓岚从此西风庾梅谢却迎谁与马
山林瘴雾老难堪归去中原荼亦甘有命谁怜终反北无心却笑亦巢南蛮音惯习疑伧语脾病萦纒带岭岚赖有祖师清净水尘埃一洗落
侯滩
江边皎皎过侯滩更上山腰看打盘百岁老儿亲击鼓城中忧患不相干
东坡诗集注卷一

[book_title]卷二
钦定四库全书
东坡诗集注卷二
宋　王十朋　撰
游览
游东西岩【公自注即谢安东山也程天佑按临安县图记东永安岩西永安岩在县北二十里即谢安东山也孙彦忠韵语阳秋云安本传谓安登台辅於土山游集今土山在建康建康事迹云安石於此拟会稽之东山亦号东山】
谢公含雅量【李厚谢安常与孙绰等泛海风起海涌诸人并惧安吟啸自若衆咸服其雅量】世运属艰难况复情所锺【程演晋王衍曰太上忘情最下不及情然则情之所锺正在我辈】感槩萃中年正赖丝与竹陶写有余欢常恐儿辈觉坐令高趣阑【厚王羲之传谢安睿谓羲之曰中年以来伤於哀乐与亲友别辄作数日恶羲之曰年在桑榆自然至此顷正赖丝竹陶写常恐儿辈觉损其欢乐之趣】独擕缥缈人来上东西山【演安栖迟东山放情丘壑然性好音乐每游赏必以妓女从】放怀事物外徙倚弄云泉一旦功业成管蔡复流言慷慨桓野王哀歌和清弹挽须起流涕始知使君贤【厚桓伊传孝武末年会稽王道子及安壻王国宝以安功名盛极而构会之嫌隙遂成帝召伊饮燕安侍坐伊抚筝而歌怨诗曰为君既不易为臣良独难忠信事不显乃有见疑患周旦佐文武金縢功不刋推心辅王政二叔反流言声节慷慨俯仰可观安泣下沾衿乃越席而就之挽其须曰使君於此不凡帝甚有愧色野王伊小字也】意长日月促卧病巳辛酸恸哭西州门往驾那复还【演安虽受朝寄然东山之志始末不渝欲须经畧粗定自江道还东雅志未就遂遇疾笃还都门当舆入西州门自以本志不遂深自慨失因怅然谓所亲曰吾病殆不起乎安薨後其甥羊昙至西州门以策扣扉诵曹子建诗曰生存华屋处零落归山丘因恸哭而去次公西州门学者多未晓在江宁府以府有东府珹城中有扬州廨而扬州在府西故时人号为东府西州而东府城之西门谓之西州门见寰宇记又载缘会稽王道子第在东府城之东谢安薨以道子代领掦州州在第西故时人号为东府西州如此则西州之名在於安薨之後矣安本传乃有安病舆入西州门之事则寰宇记所引舆地志不亦谬乎先生所用事止据本传用谢安事而已今因与学者辨之】空余行乐处古木昏苍烟
金山妙高台
我欲乘飞车【次公帝王世纪曰奇肱民能为飞车从风远行汤时西风吹奇肱车至於豫州汤破其车不以示民十年东风至乃复作车遣归之其地去玉门四万里】东访赤松子【演张良愿叶人间事从赤松子游师古曰赤松子仙人号黄帝时为雨师】蓬莱不可到弱水三万里【演史记方士言海中有三神山蓬莱方丈瀛洲诸仙人及不死之药皆在焉未至望之如云及到三神山反居水下临之患且至则风辄引船而去终莫能至援神仙传谢自然泛海求蓬莱一道士谓曰蓬莱隔弱水三万里非飞仙不可到】不如金山去清风半帆耳中有妙高台【次公妙高台之名取华严经德云比丘所居妙高峰为义也】云峰自孤起仰观初无路谁信平如砥【次公诗周道如砥】台中老比丘碧眼照牕几【师谓子元长老也】巉巉玉为骨凛凛霜入齿机锋不可触【次公传灯録云神机交徼若住於箭锋】千偈如翻水【援韩诗文如翻水成次公晋书鸠摩罗什日诵十偈】何须寻德云【演华严经云善财童子问法於五十三善知识而德云比丘乃第一也】即此比丘是长生未暇学请学长不死【次公长生谓学仙长不死谓物不生不减也】
郁孤台【自注以下四首皆?州】
八境见图画郁孤如旧游【次公八境者?州有之人画为图先生尝赋诗郁孤乃其一也】山为翠浪涌水作玉虹流日丽崆峒晓【次公崆峒在?州西之极处】风酣章贡秋【厚水经注刘登之曰贑县东南有章水西有贡水县治二水之间因以名焉】丹青未变叶鳞甲欲生洲岚气昏晨树滩声入市楼烟云侵岭路草木半炎州故国千峰外高台十日留他年三宿处【厚後汉裴楷言净屠不三宿桑下】凖拟系归舟
廉泉
水性故自清不清或挠之君看此廉泉五色烂摩尼【厚圆觉经云譬如清净摩尼宝珠映於五色随方各现】廉者谓我廉我以此名为有亷则有贪有慧则有痴谁为柳宗元【演柳子厚谪永州所居冉溪名之曰愚溪】孰是吴隐之【援吴隐之酌贪泉饮而赋诗曰纵使夷齐饮终当不易心】渔父足岂洁许由耳何淄【演高士传尧让天下於许由许由逃之而洗其耳於颍水】纷然立名字此水了不知毁誉有时尽不知无尽时朅来亷泉上捋须看鬓眉好在水中人到处相娱嬉【次公先生泛颍诗云岂此水薄相与我相娱嬉】
尘外亭
楚山澹无尘贑水清可厉散策尘外游麾手谢此世山高惜人力十步辄一憇却立净云端俯视万井丽幽人宴坐处龙虎为斩薙【次公此下八句皆是马祖事】马驹独何疑【厚传灯録六祖谓南岳曰向去佛法从汝边去马驹踏杀天下人厥後江西遂传法广布於天下时号马祖】岂堕山鬼计夜垣非助我谬敬欲其逝【次公马祖始居此山山鬼为筑垣自谓修行不至为鬼所识乃舍去今先生诗语高马祖一着也】戏留一转语【厚传灯録同山直道本来无一物这里合下得一转语】千载起攘袂
天竺寺【并引】
予年十二先君自?州归谓予言近城山中天竺寺有乐天亲书诗云一山门作两山门两寺元从一寺分东涧水流西涧水南山云起北山云前台花发後台见上界钟清下界闻遥想吾师行道处天香桂子落纷纷笔势奇逸墨迹如新今四十七年予来访之则诗已亡有刻石存耳感涕不巳而作是诗
香山居士留遗迹【次公白乐天以刑部尚书致仕与香山僧如满结香火社自称香山居士】天竺禅师有故家空咏连珠吟叠璧【次公宣宗吊乐天诗缀玉连珠三十年谁教冥路作诗仙】已亡飞鸟失惊蛇【演怀素草书如飞鸟出林惊蛇入草】林深野桂寒无子雨浥山姜病有花【厚岭表异録山姜花茎叶即姜也根不堪食而叶间吐花细如麦粒次公山姜术也按本草木一名山姜也】四十七年真一梦天涯流落泪横斜
碧落洞【自注在英州下十五里】
槎牙乱峰合晃荡絶壁横遥知紫翠间古来仙释并阳崖射朝日高处连玉京【厚灵枢金景内经曰下离尘境上界玉京注云玉京无为之天也盖三十二帝之都玉京之下乃崑仑北都罗鄷北帝三十六洞之所居处】隂谷叩白月梦中游化城【厚法华经有一道师以方便力化作一城於是衆人前入化城生已度想生安稳想】果然石门开中有银河倾幽龛人窈窕别户穿虚明泉流下珠琲乳湔交缦缨我行畏人知恐为仙者迎小语辄响答空山自雷惊【任韦应物诗水性本亦静石中固无声如何两相激雷转空山惊】策杖归去来治具烦方平【厚神仙传王方平降蔡经家须臾麻姑继至再拜方平行厨其食皆金盘玉杯多诸花果芬香异常擘脯食之云是麟脯】
白水山佛迹岩【自注罗浮之东麓也在惠州东北二十里　杨德志林云绍圣元年十月十二日过游白水佛迹院浴于汤池热甚其源殆可熟物循山而东有县水百仞八九折折处辄为潭水涯有巨人迹数十所谓佛迹也】
何人守蓬莱夜半失左股【次公惠州浮山据地理志云自会稽来今浮山上犹有东方草木易明夷云夷于左股】浮山若鹏蹲【厚陈文会公罗浮山按本记山高三千六百丈周回三百二十七里然罗山一也浮山即蓬莱之别岛也尧时洪水浮至依罗而止故有罗浮之号焉】忽展垂天羽【演庄子鹏之背若太山其翼若垂天之云】根株互连络【次公翻用列子言海中五山之根无所连着也】崖峤争吞吐神工自炉融液相缀补至今余隙罅流出千斛乳方其欲合时天匠麾月斧【援酉阳杂俎有人游山失道遇一人枕襆而坐因问之其人曰君知月七宝合成乎常有八万二千户修之我其一也开襆有王斤斧数事】帝觞分余沥山骨醉後土【次公石鼎聨句云巧匠琢山骨】峰峦尚开阖涧谷犹呼舞海风吹未凝古佛来布武【演礼记堂下布武】当时汪罔氏【演家语孔子曰汪罔氏之君守封嵎之山者为漆姓在虞夏商为汪罔氏於周为长翟氏今曰大人次公汪罔氏即防风氏也禹戮之其骨专车】投足不盖拇青莲虽不见千古落花雨【厚楞严经即时天雨百宝莲花青黄赤白间错纷楺】双溪汇九折万马腾一鼓奔雷溅玉雪潭洞开水府濳鳞有饥蛟掉尾取渴虎我来方醉後濯足聊戏侮回风卷飞雹掠面过强弩山灵莫恶剧微命安足赌此山吾欲老慎勿厌求取溪流变春酒【次公李白襄阳歌此江若变作春酒垒麴便筑糟丘台】与我相宾主当连青竹竿下灌黄精圃【厚杜甫泉眼诗何当宅下流余润通药圃二春湿黄精一食生毛羽】
游三游洞
冻雨霏霏半成雪游人屦冷苍崖滑不辞擕被岩底眠洞口云深夜无月
游洞之日有亭吏乞诗既为留三絶句於洞之石壁明日至峡州吏又至意若未足乃复以此授之【子仁三絶句老衆及东坡子由各一也按南行集老泉诗云洞门苍石流成乳山下寒溪冷欲氷天寒二子苦求去我欲居之亦不能子由诗云昔年有迁客擕手过嵌岩去我岁已百游人忽复三】
一径遶山翠萦纡去似蛇忽惊溪水急争看洞门呀滑磴攀秋蔓飞桥踏古槎三扉迎北吹一穴向西斜叹息烟云老追思岁月遐唐人昔未到古俗此为家
洞暖无风雪山深富鹿猳相逢衣尽草环坐髻应髽竈突依嵓黑尊罍就石洼鸿荒无传记想像在羲娲此事今安有遗踪我独嗟山翁劝留句强为写槎牙
鬰孤台【再过?州和前韵】
吾生如寄耳【次公魏文帝乐府云人生如寄多忧何为法苑珠林云谢安与支遁书云人生如寄耳】岭外亦闲游赣石三百里【仔孟浩然诗赣石三百里沿江千嶂间叔奇国史补蜀之三峡南康之赣石皆险絶之所】寒江尺五流【次公唐语云城南韦杜去天尺五】楚山微有霰越瘴久无秋【圆仲通真子瘴气论曰岭南瘴犹如岭北伤寒也从仲春讫仲夏行青草瘴季夏讫孟冬行黄茅瘴】望断横云峤?飞咤雪洲【次公横云峤以言五岭咤雪洲以琼崖儋万四州也贾捐之传云儋耳珠崖皆在南方海中洲居南越地炎瘴而无雪有雪则以为希咤也】晓钟时出寺暮鼓各鸣楼归路迷千嶂劳生阅百州不随猿鹤化【厚抱朴子周穆王南征久而不归一军皆化君子为猿鹤小人为虫沙】甘作贾胡留【演後汉马援传耿舒与其兄弇书曰伏波类西域贾胡到一处辄止】秪有貂裘在【援史记苏秦衣敝黑貂裘出游数岁大困而归】犹堪买钓舟
同柳子玉游鹤林招隐醉归呈景纯【次公鹤林竹林寺也宋高祖濳龙时常游寺有黄鹤飞舞因名黄鹤山鹤林招隐润州二寺也】
花时腊酒照人光归路春风洒面凉刘氏宅边霜竹老戴公山下野桃香【次公刘氏宅戴公山盖润州事刘氏言刘裕家也裕楚元王之远孙本家彭城晋氏东迁移居晋陵丹徒之京口里尧卿南史戴顒世居剡下又徙京口止黄鹄山宋文帝每欲见之尝谓黄门侍郎张敷曰吾东廵之日当宴戴公山下】岩头疋练兼天静【演谢玄晖诗澄江静如练次公杜诗远水兼天静】泉底真珠溅客忙【子仁杜诗奔泉溅水沬】安得道人擕笛去一声吹裂翠崖罔【次公按国史补载李舟好事尝得村舍烟竹截以为笛坚如铁石以遗李謩謩吹笛天下第一月夜泛江吹之俄有客立於岸呼船共载既至请笛而吹其声精壮山石可裂謩未尝见也】
游鹤林招隐二首
郊原雨初霁春物有余妍古寺满修竹深林闻杜鹃睡余柳花堕目眩山樱然【子仁沈约诗山樱发欲然】西窻有病客危坐看香烟
行歌白云岭坐咏修竹林风轻花自落日薄山半隂涧草谁复识闻香杳难寻时见城市人幽居惜未深与毛令方尉游西菩提寺二首【安国按於濳县图经毛君宝同尉方君武与东坡於熙宁七年八月廿七日同游西菩山明智院石刻有焉西菩提寺去县十五里】
推挤不去已三年【演晋邓侯为吴郡守称疾去职吴人歌曰邓侯挽不留谢令推不去】鱼鸟依然笑我顽人未放归江北路天教看尽浙西山尚书清节衣冠後【援毛玠典选举以俭率人魏太祖以素屏风素凭几赐玠曰君有古人之风故赐君以古人之服玠居显位常布衣疏食为尚书仆射祖可毛令乃毛尚书之後】处士风流水石间【任方干桐庐人幼有清才为徐铉所器然姿态山野终不登第当时号为方处士後韦庄奏赐及第】一笑相逢那易得数诗狂语不须删
路转山腰未足移水清石瘦便能奇白云自占东西岭【子翬按於濳图经云寺前有东西两山或有云晦遥望如岭焉】明月谁分上下池黑黍黄粱初熟後朱柑緑橘半甜时人生此乐须天赋莫遣儿郎取次知【厚王羲之谓谢安曰但恐儿辈觉损其欢乐之趣】
雪後到乾明寺遂宿
门外山光马亦惊阶前屐齿我先行风花误入长春苑【演吴王有长春苑次公宋复古河南志晋之宫内有长春门】云月长临不夜城【次公解道康齐地记曰齐有不夜城盖古者有日夜中照於东境故莱子立此城以不夜为名】未许牛羊伤至洁且看鸦鹊弄新晴更须擕被留僧榻待听摧檐泻竹声
圆通禅院先君旧游也四月二十四日晩至宿焉明日忌日也乃手写宝积献盖颂物一偈以赠长老仙公仙拊掌笑曰昨夜梦宝盖飞下着处辄出火岂此祥乎乃作是诗院有蜀僧宣逮事讷长老识先君云
石耳峰头路接天梵音堂下月临泉此生初饮庐山水他日徒参雪窦禅【子仁雪窦师讳仲显字隐之遂州李氏子出家参随州智门祚和尚不起一念之言後居四明之雪窦赐号明觉皇佑五年七月七日不遗嘱亦不说偈北首而亡】?里宝书犹未出梦中飞盖巳先传何人更识嵇中散野鹤昂藏未是仙【仔晋嵇绍入洛或谓王戎曰昨俦人中始见嵇绍昂昂如野鹤在鸡羣戎曰君复未见其父尔】过莱州雪後望三山【次公按地志莱州掖县载三山有海之南岸史记封禅书秦始皇东游海上行礼祠名山川及八神其四曰隂主祠三山其後武帝亦祠三山八神是已】
东海如碧环西北卷登莱云光与天色直到三山回我行适冬仲薄雪收浮埃黄昏风絮定半夜扶桑开参差太华顶出没云涛堆安期与羡门【演安期羡门神仙名汉书栾大曰臣尝往来海中见安期生羡门之属】乘龙安在哉茂陵秋风客【厚汉武帝葬茂陵尝作秋风词李贺金铜仙人辞汉歌茂陵刘郎秋风客夜闻马啼晓无迹】劝尔麾一杯【次公借用晋孝武帝末年长星见帝甚恶之举酒祝之曰长星劝尔一杯酒自古岂有万岁天子耶】帝郷不可期【演陶渊明归去来词云富贵非吾愿帝郷不可期次公庄子乘彼白云至于帝郷】楚些招归来【援楚词宋玉招?云?兮来归何为兮四方些】
龟山
我生飘荡去何求再过龟山岁五周身行万里半天下僧卧一庵初白头地隔中原劳北望潮连沧海欲东游元嘉旧事无人记故垒推颓今在不【次公宋文帝遣将拒魏泰武筑城此山】
登玲珑山【幼盘按林安图经玲珑山在县西十三里两山屹起盘屈凡九折上通絶顶名曰九折岩南行百许步有亭下瞰百里山名曰三休亭】
何年僵立两苍龙瘦脊盘盘尚倚空翠浪舞翻红罢亚【厚杜牧诗罢亚百顷稻西风吹半红罢亚稻多貌】白云穿破碧玲珑三休亭上工延月【民瞻唐司空图居中条山王官谷有先人田遂隐不出作亭观素室悉图唐兴节士文人名亭曰休休作文以见志曰休美也既休而美且故量才一宜休揣分二宜休耄而瞶三宜休又少也墯长也率老也迂三者非济时用则又宜休因自目为耐辱居士体仁鸡跖集楚王夸客以章台之台三休乃至】九折岩前巧贮风【见题注】脚力尽时山更好莫将有恨趂无穷宿九仙山【九仙谓左元放许迈王谢之流子苍按图经无量院在县西十二里九仙山东晋葛洪许迈炼丹之地】
风流王谢古仙真一去空山五百春玉室金堂余汉士【援许迈与王逸少书云自山隂南至临安多有金堂玉室左元放之徒汉末诸得道者皆在焉】桃花流水失秦人困眠一榻香凝帐【倬韦应物诗燕寝凝清香】梦遶千岩冷逼身半夜老僧呼客起云峰缺处涌冰轮【致约今寺中有冰轮阁】
韩大祝送游太山
偶作郊原十日游未应回首厌笼囚但教尘土驱驰足终把云山烂漫酬闻道逢春思濯锦【次公濯锦成都也言因景物而怀郷尔希声成都古今记濯锦江自州西北分????东流至州北街过入文富坊东流至胶坊尾又向南流於兴圣观直东南至大慈寺前有锦江桥是也】便须到处覔菟裘【演鲁隐公曰使营菟裘吾将老焉】恨君不上东峰顶夜看金轮出九幽【演汉官仪曰太山东南名曰日观鸡一鸣时见日始出长三丈许】
登云龙山
醉中走上黄茆冈满冈乱石如羣羊【次公暗使黄初平事】冈头醉倒石作牀仰看白云天茫茫歌声落谷秋风长路人举首东南望拍手大笑使君狂
与客游道塲何山得鸟字【少度吴兴统记正真寺在州南一十六里有山曰道塲山】
清溪到山尽飞路盘空小红亭与白塔【商老吴兴絖记郡有五亭曰白苹亭集芳亭山光亭朝发亭碧波亭又有白塔巷有白石塔在焉因而名之在州西三里】隐见乔木杪中休得小庵孤絶寄云表洞庭在北户云水天渺渺庵僧俗缘尽净业洗未了十年画鹊竹益以诗自绕高堂俨像设禅客各深窈奔泉何处来华屋过溪沼何山隔幽谷去路青且悄长松度翠蔓絶壁挂啼鸟我友自杭来尚叹所历少归途风雨作一洗红日燎我惊万窍号黑雾卷蓬蓼舟人纷变色坐羡轻鸥矫我独换酒杯醉死胜流殍书生例强狠造物空烦扰更将掀舞势把烛画风筱美人为破顔正似腰肢嫋明朝便陈迹清景堕空杳作诗记余欢万古一昏晓
初入庐山三首
青山若无素偃蹇不相亲【次公先生诗又云青山偃蹇似高人又曰登临不得要万象各偃蹇】要识庐山面他年是故人【山南山面也】
自昔怀清赏神游杳蔼间如今不是梦真个在庐山芒鞋青竹杖自挂百钱游【演晋阮修常步行以百钱挂杖头】可恠深山里人人识故侯【次公汉书言邵平者故秦东陵侯种瓜於长安城东子仁先生诗话云仆初入庐山山谷奇秀平日所未见殆应接不暇遂发意不欲作诗已而见山中僧俗皆云苏子瞻来矣不觉作一絶云芒鞋青竹杖云云既而哂前言之谬复作两絶句云青山若无素云云按诗话则今第三篇为首篇矣】同正辅表兄游白水山【邠老白鹤故居图云白水山罗浮山之西瀑布在焉】
伟哉造物真豪纵【厚庄子子来病子桑往问之倚其户与之语曰伟哉造物又将奚以汝为】攫土?沙为此弄擘开翠峡走云雷截破奔流作潭洞因随化人履巨迹【次公列子周穆王时西域之国有化人来自水岩有大足迹世谓之佛迹今化人则借以言佛尔】得与仙兄蹑飞鞚曳杖不知岩谷深穿云但觉衣裘重坐看惊鸟救霜叶知有老蛟蟠石瓮金沙玉砾粲可数古境宝奁寒不动念兄独立与世疎絶境难到惟我共永辞角上两蛮触【演庄子有国于蜗之左角曰蛮氏右角曰触氏争地而战】一洗胷中九云梦【援子虚赋齐之青丘吞楚之云梦者八九而於其胷中曾不芥带】浮来山高回望失【次公浮来山言罗浮山也古曰自会稽浮来】武陵路絶无人送【次公谓桃滑也】筠篮撷翠爪甲香素绠分碧银缾冻归路霏霏阳谷暗【次公淮南子日出于阳谷入於咸池一作汤谷或云山中有汤泉也】野堂活活神泉涌【申之物类相感志高密琅邪之台上有神泉人盛汚之则竭】解衣浴此无垢人【次公维摩经入解之浴池定水湛然满布以清净华浴此无垢人】身轻可试云间凤
次韵正辅同游白水山
秪知楚越为天涯不知肝胆非一家此身如綫自萦绕左旋右转随缫车误抛山林入朝市平地咫尺千褒斜【厚梁州记万古城泝汉上七里有褒谷口南口曰褒北口曰斜白乐天诗云途竆平谷险举足剧褒斜】欲从稚川隐罗浮【援葛洪字稚川隐于罗浮山】先与灵运开永嘉【次公永嘉温州也谢灵运在永嘉登山临水佳处无不游尝自始宁南山伐木开径直入临海】首参虞舜欵韶石【厚郡国志韶州有韶石舜登此石奏韶乐】次谒六祖登南华【次公南华寺在韶州六祖曹溪道塲也】仙山一见五色羽【次公言五色雀也广南有之】雪树两摘南枝花赤鱼白蟹箸屡下【厚一作白鱼赤蟹又何曾日食万钱犹云无下箸处】黄柑緑橘笾常加【演周礼笾人掌四笾之实加笾之实菱芡栗脯】糖霜不待蜀客寄【次公东蜀梓州有糖霜而广南亦有】荔支莫信闽人夸【厚荔支谱云广南及梓夔之间所出大率早熟其精好者仅比闽中之下品】恣倾白蜜收五棱【去声厚岭南録泷州山中多紫石英其大小皆五棱两头如箭镞者水饮之煖而无毒次公白蜜以言酒也广南以田亩为棱收五棱则所种酒稻也】细斸黄土栽三桠【正辅分人参归种韶阳来诗本用?字惠州无书不见此字所出故且从木奉和次公人参生在黄土中高丽人作人参赞曰三桠五叶背阳向隂】朱明洞里得灵草【次公朱明洞罗浮山洞也】翩然放杖淩苍霞岂无轩车驾熟鹿亦有鼓吹号寒蛙【援孔稚圭闻庭前鸣蛙曰可以当两部鼓吹】仙人劝酒不用勺石上自有樽罍洼【厚元次山窳樽铭序道州城东有左湖湖东二十步有水石山山颠有窳石可以为樽】径从北路朝玉阙千里莫遣毫厘差故人日夜望我归相迎欲到长风沙【厚李白长干行相迎不道远直至长风沙持晦按同安志长风沙镇在怀宁县东一百二十里】岂知乘槎天女侧独倚云机看织纱【演博物志天河与河通有居海岛者每年见浮槎来往返不失期人异之遂賫粮乘之忽至一处望舍中多织妇俄见一丈夫牵牛渚次饮之後随槎复返因至蜀问严君平君平曰某年月日有客星犯牛斗约日计之乃此人到天河时也】世间谁似老兄弟笃爱不复相疵瑕相擕行到水穷处【厚王维诗行到水穷处坐看云起时】庶几一见留子嗟【次公诗丘中有麻彼留子嗟注云留大夫氏子嗟字也】千年狗?尝夜吠【援续神仙传朱孺子一日忽见二花犬相趂入狗?丛下因异之乃寻掘得二狗?根形状如犬次公白乐天诗不知灵药根成狗恠得时闻夜吠声】无数草棘工藏遮但令凡心一洗濯神人仙药不我遐山中归来万想灭岂复回顾双飞鸦
同秦仲二子雨中游宝山
平明已报百吏散半日来陪二子闲立鹊低昂烟雨里【次公东方朔外传武帝宴坐朔执戟在殿阶旁屈指独语上从殿上见朔呼问之对曰殿後树上有鹊立松枝东向而鸣】行人出没树林间
五月十日与吕仲甫周邠僧惠勤惠思清顺可久惟肃义诠同泛湖游北山
三吴雨连月湖水日夜添寻僧去无路潋潋水拍檐驾言徂北山得与幽人兼清风洗昏翳晩景分穠纎缥缈朱楼人斜阳半疎帘临风一挥手怅焉起遐瞻世人骛朝市独向溪山亷此乐得有命轻薄神所殱
病中游祖塔院【无已按杭州图经云祖塔法云院开成二年唐文宗建王宋太平兴国六年改作今额补注今虎跑寺】
紫李黄瓜村路香乌纱白葛道衣凉闭门野寺松隂转欹枕风轩客梦长因病得闲殊不恶安心是药更无方道人不惜阶前水借与匏樽自在尝
夜泛西湖五绝
新月生魄迹未安【次公杜甫初月诗影斜轮未安】才破五六渐盘桓今夜吐艶如半璧【次公卢仝诗是夕吐艳如长虹又云初露半个璧渐吐满轮魄】游人得向三更看
三更向阑月渐垂欲落未落景特奇明朝人事谁料得看到苍龙西没时【次公苍龙角亢之宿夜半而没】
苍龙已没牛斗横东方芒角昇长庚渔人收筒及未晓船过惟有菰蒲声【时湖上禁渔皆盗钓者也】
菰蒲无边水茫茫荷花夜开风露香渐见灯明出远寺更待月黑看湖光
湖光非鬼亦非仙风恬浪静光满川须臾两两入寺去就视不见空茫然
湖上夜归
我饮不尽器【次公饮不尽器出何讽渴赋】半酣味尤长篮舆湖上归【演晋王弘邀陶濳还州问其所乘答曰素有脚疾向乘篮舆亦足自反乃令一门生二儿共舆之】春风吹面凉行到孤山西夜色已苍苍清吟杂梦寐得句旋已忘尚记梨花村依依闻暗香入城定何时宾客半在亡睡眼忽惊矍繁灯閙河塘【梦良沙河塘乃杭州街名也】市人拍手笑状如失林麞始悟山野姿异趣难自强人生安为乐吾策殊未良
寒食未明至湖上太守未来两县令先在【子翬杭有钱塘仁和二县倚郭】
城头月落尚啼乌乌榜红舷早满湖【次公乌榜红舷游湖之船也张载云吴榜越船不能无水而浮】鼓吹未容迎五马【演南齐柳元伯之子五人皆领郡号五马次公五马言太守也古乐府罗敷行云五马立踌蹰杜诗人生五马贵莫受二毛侵】水云先已扬双鳬【厚双鳬谓二县令也王乔为邺令每朔望来朝汉明帝怪之令太史伺望之每见双鳬从东南飞来举絪得舄验之乃尚方所赐履舄也】映山黄帽螭头舫【演邓通为黄头郎注云着黄帽也冲之白乐天杭州诗小航船亦画龙舟】夹道青烟鹊尾炉【厚费崇先尤信佛法以鹊尾香炉置膝前次公杜陵集载陶贞白有金鹊尾香炉】老病逢春只思睡独求僧榻寄须臾
次韵刘景文周次元寒食同游西湖
絮飞春减不成年【次公杜诗一片花飞减却春倬丘豫见庭中花落谓友人曰飞此一片减却青春色不趂行乐复待何时耶】老境同乘下瀬船【次公汉武帝纪有下濑将军而注引伍子胥书有下濑船】蓝尾忽惊新火後【乐天寒食诗三杯蓝尾酒一碟胶牙饧】遨头要及浣花前【成都太守自正月十日出游至四月十九日浣花乃止】山西老将诗无敌【次公以言刘景文前汉赞云山西出将】洛下书生语更妍【次公以言周次元谢安传云能为洛下书生咏】共向北山寻二士【次公二士言清顺道濳也尧卿魏僧法度法绍游学北山综习三藏灵迹异事世皆见闻世号曰北山二圣】画桡鼍鼓?清眠连日与王忠玉张全翁游西湖访北山清顺道濳二诗僧登垂云亭饮参寥泉最後过唐州陈使君夜饮忠玉有诗次韵答之
北山非自高千仞付我足西湖亦何有万家生我目云深山在坞风静响应谷与君皆无心信步行看竹竹间逢诗鸣【次公韩愈送孟东野序云东野始以其诗鸣今以言二诗僧也】眼色夺湖渌百篇成俯仰二老相追逐【次公二老指言王忠玉张全翁也】故应千顷池养此一双鹄山高路已断亭小膝屡促夜寻三尺井【次公三尺井指言参寥泉也】渴饮半瓯玉明朝閙丝管寒食杂歌哭使君坐无聊狂客来不速载酒有鸱夷【演扬雄酒箴鸱夷滑稽腹如大壶尽日盛酒人复借沽常为国器此于属车】扣门非啄木【次公唐人诗云闲闻啄木鸟疑是扣门僧】浮蛆灔金盌翠羽出华屋须臾便陈迹觉梦那可续及君未渡江过我勤秉烛【次公晋謡有五马浮度江又古诗何不秉烛游】一笑换人爵百年终鬼録【厚魏文帝书有曰观其姓名巳为鬼録】
次韵曹子方运判雪中同游西湖
词源灔灔波头展【倬隋文艺传曰笔有余力词无竭源】清唱一声岩谷满未容雪积句先高岂独湖开心自远【器先陶渊明诗心远地自偏】云山已作歌眉浅山下碧流清似眼尊前侑酒只新诗何异书鱼餐蠧简
次韵仲殊雪中游西湖二首
夜半幽梦觉稍闻竹苇声起续冻折弦【援贾岛诗坐闻西牀琴冻折两三弦】为鼓一再行【演汉书司马相如饮卓氏所临卭令请奏琴相如辞谢为鼓一再行】曲终天自明玉楼已峥嵘有怀二三子落笔先飞霙【民瞻雪花谓之霙见韩诗外传】共为竹林会身与孤鸿轻秀语出寒饿身穷诗乃亨禅老复何为笑指孤烟生我独念粲者谁与予目成【援诗如此粲者何次公楚词大司命云满堂兮美人独与予兮目成】
宝云楼阁閙千门【民瞻宝云寺名】林静初无一鸟喧闭户莫教风扫地卷帘疑有月临轩水光潋灔犹浮碧山色涳蒙已歛昏乞得汤休奇絶句【次公汤休以此仲殊宋僧惠休姓汤氏有诗名于世】始知盐絮是陈言
七月一日出城舟中苦热
凉飇呼不来流汗方被体【次公赵昞长啸呼风乱流而济又杜诗污流被我体】稀星乍明灭暗水光弥弥香风过莲芡惊枕裂鲂鲤欠伸宿酒余起坐濯清泚火云势方壮未受月露洗【演杜诗火云洗月露絶壁上朝暾】身微欲安适坐待东方启
望海楼晩景五絶【国器杭州图经云东楼一名望海楼在旧治中和堂北太平寰宇记云楼高十八丈唐武德七年置】
海上涛头一线来楼前指顾雪成堆从今潮上君须上更看银山二十回
横风吹雨入楼斜壮观应须好句夸雨过潮平江海碧电光时掣紫金蛇
青山断处塔层层隔岸人家唤欲譍江上秋风晩来急为传钟鼓到西兴【彦章杭州图经云浙江渡在候潮门外对西兴】
楼下谁家烧夜香玉笙哀怨弄初凉临风有客吟秋扇拜月无人见晩粧
沙河灯火照山红【尧卿唐地理志沙河塘县旧治南五里咸通二年刺史崔彦曾闻昔潮水冲击钱塘江岸至於奔逸入城势莫能御故闻沙河以决之河有三曰外沙中沙里沙】歌鼓喧呼语笑中为问少年心在否角巾欹侧鬓如蓬
自仙游回至黑水见居民桃氏山亭高绝可爱复憇其上
山鵶晓辞谷似报游人起出门犹屡顾惨若去吾里道途险且迂继此复能几溪边有危构归驾聊复尼爱此山中人缥缈如仙子平生慕独往官爵同一屣【师史记郊祀志武帝云嗟乎吾诚得如黄帝吾视去妻子如脱屣耳】胡为此溪边眷眷若有竢国恩久未报念此慙且泚【师韩愈泷吏诗叩头谢吏言始慙今更羞历官二十余国恩并未酬】临风浩悲咤万世同一轨何年谢簪绂丹砂留迅晷
登常山絶顶广丽亭
西望穆陵关【演穆陵山在沂州沂水县管仲言齐之封境南至于穆陵】东望琅邪台【厚琅邪山在沂州之沂水海州之朐山密州之诸城三县界汉有琅邪县先是越王勾践尝治此始皇登山乐之作琅邪台其地在今诸城之东南】南望九仙山【演在钱塘临安或云在密州诸城县】北望空飞埃相将叫虞舜【厚杜诗回首叫虞舜苍梧云正愁】遂欲归蓬莱嗟我二三子狂饮亦荒哉红裙欲仙去【演赵飞燕身轻临风如欲飞去】长笛有余哀清歌入云霄妙舞纎腰回自从有此山【演羊叔子登岘山谓邹湛曰自有宇宙便有此山古来贤达胜士登此远望如我与卿者多矣然湮灭无闻使人悲伤】白石封苍苔何尝有此乐将去复徘徊人生如朝露白髪日夜催弃置当何言万刧终飞灰【援曹毗志怪曰汉武凿昆明池见灰黑无复土举朝不解以问东方朔朔曰可试问西域胡至後汉明帝时外国道人入洛阳有忆方朔言者以问之胡曰天地大劫将尽则劫烧此劫烧之余也】
过庐山下一首【并序】
予过庐山下云物腾涌默有祷焉未午衆峰凛然故作是诗
乱云欲埋山势与飘风南【演诗卷阿飘风自南】羣隮相应和勇往争骖驔可怜荟蔚中【厚诗荟兮蔚兮南山朝隮】时出紫翠岚鴈没失东岭龙腾见西龛一时供坐笑百态变立谈暴两破坱圠【援贾谊鵩赋大钩播物坱圠无垠注坱尘也圠山曲也甄云卿庐山记太虚简寂观宋陆先生隐居也其间一峰秀卓者曰紫霄峰过白氏草堂半山有二泉出石间名曰双玉涧万夀院南三里至下白石又三里至上白石咏真洞天五老峰正在其後】清飇扫浑酣廓然归何处陋矣安足戡亭亭紫霄峰窈窈白石庵五老数松雪双溪落天潭【次公紫霄峰白石庵五老双溪皆庐山事也】虽云默祷应【演退之谒衡岳庙诗濳心默祷祈有应】顾有移文慙【厚周彦伦隐於北山後应诏出仕又欲过旧隐孔德璋假山灵之辞以责之谓之北山移文】
泛颍
我性喜临水得颍意甚奇到官十日来【厚白乐天诗到官来十日览镜生二毛】九日河之湄吏民笑相语使君老而痴使君实不痴流水有令姿遶郡十余里不驶亦不迟【厚陶渊明诗不驶亦不迟飘飘吹我衣】上流直而清下流曲而漪画船俯明镜笑问汝为谁忽然生鳞甲【厚白乐天诗伊水细浪鳞甲生】乱我须与眉散为百东坡顷刻复在兹【沈敦谟传灯録良价禅师遇水观影大悟有偈曰我今独自往处处得逢渠渠今正是我我今不是渠】此岂水薄相与我相娱嬉声色与臭味颠倒眩小儿等是儿戏物水中少磷缁赵陈两欧阳同参天人师【次公天人师言佛也赵陈言景贶履常两欧阳叔弼季默也】观妙各有得共赋泛颍诗
自金山放船至焦山【敬夫杭州图经云焦山普济院在金山之东】
金山楼观何眈眈【次公眈眈屋深貌文选有大厦眈眈】撞镜击鼓闻淮南焦山何有有修竹采薪汲水僧两三云霾浪打人迹絶时有沙户祈春蚕我来金山更留宿而此不到心怀慙同游尽返决独往赋命穷薄轻江潭清晨无风浪自涌中流歌啸倚半酣老僧下山惊客至迎笑喜作巴人谈自言久客忘郷井只有弥勒为同龛困眠得就纸帐煖饱食未厌山蔬甘山林饥饿亦有无田不退宁非贪展禽虽未三见黜【次公柳下惠为士师三黜】叔夜自知七不堪【演嵇叔夜与山巨源书有必不堪者七甚不可者二】行当投劾谢簪组为我佳处留茅庵【吴人谓水中可为田者为沙焦山长老中江人也】
同王胜之游蒋山【演旧名锺山汉末广陵人蒋子文为金陵尉讨贼死于山下孙权为立庙改名蒋山子仁胜之名益柔】
到郡席不煖居民空惘然好山无十里遗恨恐他年欲欵南朝寺【厚山中寺多是六朝行宫东晋宋齐梁陈皆都江陵谓之南朝】同登北郭船朱门收画戟绀宇出青莲【荆公宅以为寺】夹路苍髯古【次公指言松桧也先生诗又云山中只有苍髯臾数里萧萧管送迎】迎人翠麓偏龙腰蟠故国【演山春宛转若蟠龙之状孔明名之曰龙蟠山次公寰宇记载孔明谓吴帝曰锺山龙蟠石城虎踞真帝王都也】鸟爪寄曾巅【厚山有鸟爪峰次公高僧传志公生於鹰窠手类鸟爪死葬此山上旧注非是】竹杪飞华屋松根泫细泉峰多巧障日江远欲浮天畧彴横秋水【次公畧彴横木桥也陆龟蒙诗头经畧彴冠微亚腰挿笭箵带矗频】浮屠挿暮烟归来踏人影云细月娟娟
至真州再和二首
老手王摩诘穷交孟浩然论诗曾伴直【厚孟浩然为王维所知维待诏金銮殿与之商较风雅忽遇上幸维所浩然错愕伏牀下维不敢隐因奏闻上欣然曰朕素闻其人因得召见命吟诗浩然曰北阙休上书南山归敝庐不才明主弃多病故人疎上曰朕未尝弃人自是卿不求进因命放还师南史南孝标言利交有五四曰穷交】话旧已忘年北上难陪骥东行且赶船离亭花映肉【演杜诗寄呈苏涣侍御云忆子初尉永嘉去红顔白面花映肉】醉眼鹭窥莲柂转三山没风回五两偏【次公五两字出郭璞江赋有云觇五两之动静而李善注引兵书曰凡候风法以鸡羽重八两建五丈旗取羽系其巅立军营中许慎淮南子注曰綄候风也音桓楚人谓之五两又五臣注曰五两鸟毛为之置竿之上以候风】翰荒祠过瓜步【演掦州江都县瓜步镇乃往真州渡口也】古甃堕松巅闻道清香合【次公韦应物诗宴寝凝清香】新篘白玉泉莫教门掩夜坐待月流天【厚谢庄月赋白露暧空素月流天】小院檀槽閙空庭桦烛烟公诗便堪唱为付小婵娟
公顔如雪柏千载故依然笑我无根柳空中不待年【师刘义庆世说云顾说之与晋简文帝同年说之早白帝问卿何以先老对曰蒲柳之姿望秋先陨松栢之质隆冬转茂】肯留归阙斾坐待迎风船特许门传钥那知箭起莲【演莲花漏法以水浮箭为候】相逢月上後小语坐西偏【子仁退之庭柳诗朝日出其东我常坐西偏】流落千帆侧【厚刘禹锡诗沈舟侧畔千帆过病木前头百树春】追思百尺巅躬耕怀谷口【援杨子云谷口郑子真耕乎嵓石之下名振於京师】水石羡平泉【演唐李德裕平泉庄周四十里名花异草铅松怪石靡不毕致次公李卫公诗序云後世以平泉一石一花移他处者非李氏子孙】茆屋归元亮【厚陶诗养真衡茆下庶以善自名渊明一字元亮】霓裳醉乐天【援白乐天尝侍宴观舞霓裳曲爱之及在杭州集诸妓教之】行闻宣室召【厚前汉贾谊传谊谪长沙文帝思谊徵之至入见上方受厘坐宣室遂问以鬼神之事】归近御鑪烟【次公唐人诗从事不须轻御史满身犹带御鑪烟】未用歌池上【演乐天有池上乐之诗】随宜教李娟【厚乐天为苏州和元稹霓裳歌云李娟张态君莫嫌亦拟随宜且教取】孟震同游常州僧舍三首【子仁震东平人尝为黄州通判】
年老转觉此生浮【次公庄子其生若浮其死若休】又作三吴浪漫游【次公唐元结自称为浪士人呼之为漫郎】忽见东平孟君子梦中相对说黄州【无已先生君子泉铭序云孟君亨之笃学而力行克有常德信於朋友一时皆称之曰此君子也因号之孟君子君通守齐安其圃有泉旱不加损水不加益因名之曰君子泉又先生有跋云孟君名震字享之及进士第为承议郎】
湛湛清池五月寒山山无数碧漓岏穉杉戢戢三千本【厚戢戢多貌灵全月蚀诗万国赤子生鱼头】且作淩云合抱看
知君此去便归耕笑指孤舟一叶轻待向三茅乞灵雨【演三茅指言茅山也茅君兄弟三人皆为神仙】半篙流水送君行
儋耳山
突兀隘空虚他山总不如君看道傍石尽是补天余
观湖二首
乘槎远引神仙客万里清风上海涛回首不知沙界小飘衣犹觉色尘高须弥有顶低垂日兜率无根下戴鳌释梵茫然齐劫火飞云不觉醉陶陶
朝阳照水红光开玉涛银浪相徘徊山分宿雾尽寛远云驾高风驰送来昇霞影色欹残火及物气焰明纎埃可怜极大不知已浮生野趣悠悠哉
沧州亭怀古
湘水悠悠天际来夹江古木抱山回城中人物若可数日晏市散多苍苔九嶷巉天古云埋遥想帝子龙车回心衰目极何可望九歌寂寂令人哀
游中峰盃泉
石眼盃泉举世无要知盃渡是凡夫可怜狡狯维摩老戏取江湖入鉢盂
火星岩
火星岩下石凌壁阁上相忘止一僧莫问人间兴废事门前流水几前灯
观大水望朝阳岩作
朝阳岩前不结庐下眺江水百步余春泉溅溅出乳窦青莎白石半洿涂不到津头二三日谁知江水涨天墟遥望横盃不敢济岩口正有人罾鱼
惠州近城数小山类蜀道春与进士许毅野步会意处饮之且醉作诗以记适参寥专使欲归使持此以示西湖之上诸友庶使知余未尝一日忘湖山也
夕阳飞絮乱平芜万里春前一酒壶铁化双鱼沉远素劒分二岭隔中区花曾识面香仍好鸟不知名声自呼梦想平生消未尽满林烟月到西湖
东坡诗集注卷二

[book_title]卷三
钦定四库全书
东坡诗集注卷三
宋　王十朋　撰
游览
游径山【十朋按径山事状云径山乃天目东北峰也中有径路後通天目故谓之径山】
衆峰来自天目山势若骏马奔平川中涂勒破千里足金鞭玉????相回旋人言山住水亦住下有万古蛟龙渊【次公水经曰於潜县北天目山山极高峻东面瀑布下注成沼名曰蛟龙池池水入西溪西溪合于浙江十朋径山事状云国一大师因猎者导自重冈之西至于危峰之北石岩之隈坐于石牀之上有顷有素衣老人前而致拜师曰汝何人也曰龙也师曰何以至此曰自师到此吾属五百皆不安息师若久住於此我将挈其属归天目愿舍此地为师立锡之所师许之乃请师登山絶顶入五峰之间中有大湫指谓师曰吾家若去此湫当涨留一宂水慎勿湮之我将时至而卫师今此一宂尚存谓之龙井言讫不见於是云雾晦冥风雨骤作连夜不息及明既霁湫水尽涸涨沙遂平北峰之隙复有草庵可居师乃止焉庵盖龙所为今庵基见在诸草不生】道人天眼识王气结茆宴坐荒山巅【次公道人指言钦禅师也十朋事状云大师讳法钦吴郡崑山人姓朱氏年二十二马素禅师见而识之躬为去髪谓师曰汝乘流而行遇径而止师至临安东北山下而问之樵者曰此山中谓之径坞乃求挂锡之地四顾无人适遇苫盖覆罝罘师就之宴坐猎者见之以其地结庐与师居之】精神贯山石为裂【十朋事状云永泰中师坐北峰石并下见白衣儒士拜于前自言是中子山人也长安佛法有难我闻师道行高邈愿度为沙弥往救师曰汝有何术对曰我诵俱胝观音呪其功无比师曰吾坐後石屏汝能呪令破否曰可遂叱之石屏裂为三片今谓之碣石岩师知神异为去髪给衣赐名惠崇至京师与术士竞惠崇告胜云】天女下试顔如莲【演高僧嵬戒行严洁有一天女寄宿嵬曰吾心若死灰无以革囊见试】寒窗煖足来扑渥【次公扑渥兎也木兰歌雄兎脚扑朔雌兎眼迷离扑朔一本作扑渥十朋事状云师有白兎兎常跪于杖屦之间】夜鉢呪水降蜿蜒【厚佛图澄传襄国成堑水源枯竭石勒问澄何以致水澄曰今当勑龙取水乃坐绳牀烧安息香呪数百言如此三日水泫然微流有一小龙长五六寸许有顷水大至次公大注所引非鉢中降龙事抱朴子云外国方士能神呪者临川踽步吹气龙即浮出长十余丈方士一吹缩至一寸取着壶中遇旱出龙而雨集此事相类】雪眉老人朝扣门【次公宣室志载任顼居深山中尝一日闭关昼坐一翁扣门来谒曰我非人也乃龙也】愿为弟子长参禅【次公龙见孙思邈称弟子以为言十朋此以上并系径山实事当以径山事状注者为是如赵次公注者皆牵合但不欲尽去之】尔来兴废三百载奔走吴会输金钱飞楼涌殿压山破朝钟暮鼔惊龙眠晴空仰见浮海蜃落日下数投村鸢有生共处覆载内扰扰膏火共烹煎【演庄子山木自寇也膏火自煎也】近来愈觉世议隘每到寛处差安便嗟余老矣百事废却寻旧学心茫然问龙乞水归洗眼【龙井水洗病眼有効】欲看细字销残年
冬至日独游吉祥寺
井底微阳囘未囘【次公月令冬至则水泉动故云】萧萧寒雨湿枯荄何人更似苏夫子不是花时肯独来
後十余日复至
东君意浅着寒梅千朶深红未暇裁【次公此言东君止着寒梅而已此所以为意也千朶深红则言吉祥寺之牡丹】安得道人殷七七不论时节遣花开【厚鹤林润州寺名其事殷七七字文祥周宝旧识之及移镇浙西鹤林寺杜鹃高丈余每春月烂漫寺僧相传言贞元中有僧自天台移种之自後营饰花院锁闭时或窥见二女子共游树下俗传女子花神也宝一日谓七七曰鹤林之花天下奇絶常间能作非时花今重九将近能开此花副此日乎七七乃前二日往鹤林焉中夜女子来谓七七曰妾为上玄所命司此花今与道者开之然此花非久即归阆苑矣於是女子瞥然不见及九日烂熳如春宝惊异游赏累日花俄不见其後兵火焚寺树失根株信归阆苑矣】
游道塲山何山
道塲山顶何山麓【次公何山以何楷读书得名故後句云高人读书夜达旦】上彻云峰下幽谷我从山水窟中来尚爱此山看不足陂湖行尽白漫漫青山忽作龙蛇盘山高无风松自响误认石齿号惊湍山僧不放山泉出屋底清池照瑶席阶前合抱香入云月里仙人亲手植出山囘望翠云鬟碧瓦朱栏缥缈闲【次公杜诗碧瓦朱甍照城郭】白水田头问行路小溪深处是何山高人读书夜达旦至今山鹤鸣夜半【援北山移文蕙帐空兮夜鹤怨春秋繁露曰鹤知半夜鹤水鸟也夜半水立感其生气则益喜而鸣】我今废学不归山山中对酒空三叹【子仁梗阳人有狱魏戊将受赂阎没女寛谏入比置三叹魏子曰置食三叹何也同辞曰愿以小人之腹为君子之心属厌而已】
正月二十一日病後述古邀往城外寻春
屋上山禽苦唤人槛前氷沼忽生鳞【次仁鳞盖言水也郭景纯游山诗阊阖西南来潜波唤鳞起注云兑为阊阖风生波涣然如鱼鳞之起也】老来厌伴红裙醉病起空惊白髪新卧听使君鸣鼔角【厚晋王述为会稽太守以母丧居郡境王羲之代述止一吊述每闻角声谓羲之当诣已如此者累年而羲之竟不顾】试呼稚子整冠巾【须溪既邀先生寻春虽病余闻鼓角则整冠巾而往】曲栏幽榭终寒窘一看郊原浩荡春
自昌化双溪馆下步寻谿源至治平寺二首【子功按昌化县图经云双谿馆在县治前】
乱山滴翠衣裘重双涧响空窗户摇饱食不嫌谿笋瘦穿林闲覔野芎苗却愁县令知游寺尚喜渔人争渡桥正似醴泉山下路桑枝刺眼麦齐腰
每见田园辄自招倦飞不拟控扶摇共疑杨恽非锄豆【厚前汉掦恽荅孙会宗书载其诗曰田彼南山芜秽不治种一顷豆落而为其人生行乐耳须富贵何时汉宣帝闻而恶之坐死】谁信刘章解立苗【援刘章忿刘氏不得职常入侍高后燕饮进曰请为太后言耕田太后曰若生而为王子安知田乎章曰深耕溉种立苗欲疏非其种者鉏而去之太后嘿然】老去尚飡彭泽米【厚陶?为彭泽令在县公田悉令种秫妻子固请种秔乃以二顷五十亩种秫五十亩种秔】梦归时到锦江桥【次公锦江桥今在成都大慈寺前所过石桥是也】宦游莫作无家客举族长悬似细腰【次公退之诗细腰不自乳举族长孤悬】与周长官李秀才游径山二君先以诗见寄次其韵二首【尧卿周邠字开祖汝南人】
少年饮红裙【演退之诗不解文字饮惟能醉红裙】酒尽推不去呼来径山下试与洗尘雾【尧卿王凝之妻谢氏讥弟兄学不进曰尘雾经心为天分有限邪】痴马惜鄣泥临流不肯渡【援晋书王济善解马性尝乘一马着连锦鄣泥前有水终不肯渡济云此必是惜鄣泥使人解去便渡】独有汝南君从我无朝暮肯将红尘脚暂着白云屦嗟我与世人何异笑百步功名一破甑弃置何用顾【厚後汉郭太传孟敏客居太原荷甑堕地不顾而去林宗见而问其意对曰甑已破矣视之何益林宗异之因劝令游学十年知名】更凭陶靖节往问征夫路【援陶渊明归去来云问征夫以前路恨晨光之熹微陶諡靖节先生】
龙亦恋故居百年尚来去【尧卿山中有龙嵓也】至今雨雹夜殿闇风纒雾而我弃乡国大江忘北渡便欲北山前筑室安迟暮又恐太幽独岁晚霜入屦同游得李生侧足随蹇步孔明不自爱临老起三顾【演诸葛亮出师表言臣本布衣躬耕於南阳先帝不以臣卑鄙猥自枉屈三顾臣于草庐之中咨臣以当世之事】吾归便却扫【演江文通恨赋云冯衍闭关却扫厚南史沈炯字初明闭关却扫无所交接】谁踏门前路
再游径山
老人登山汗如濯到山困卧呼不觉觉来五鼓日三竿【演刘禹锡诗日出三竿春雾消江头蜀客竞兰桡师南齐天文志永明五年十一月丁亥日出三竿其色黄赤晕】始信孤云天一握【古语云孤云两角去天一握次公芝田録兴元有路通已州险峻处谓之孤云两角谚云孤云两角去天一握言极高也先生本注止称古语今详注之】平生未省出艰险两足惯曾行荦确【厚退之诗山石荦确行径微】含晖亭上望东溟淩霄峰头挹南岳共爱丝衫翠丝乱谁见玉芝红玉琢白云何事自来往明月长圆无晦朔【山有白云峰明月庵】塜上鸡鸣犹忆钦山前凤舞远徵璞【次公忆钦钦禅师也思璞郭璞也钦禅师说法时常有白鸡来听璞诗天目山前两乳长龙飞凤舞到钱塘十朋径山事状云自国一大师居山猛兽不搏鸷鸟不击有鸡常随法会不食生类师之长安鸡长鸣三日不食而死今有灵鸡塚】雪窗驯兎元不死【注见前游径山诗】烟岭寒猿苦难捉从来白足傲生死【尧卿高僧昙始入道之後大有殊迹游化关中足白於面跣涉泥水未尝沾污天下咸呼白足按昙始和尚在关中时赫连勃勃斩戮关中而始遇害连遭数刃尽不能伤於时隐遁山林後拓跋焘再入关中博陵崔浩猜忌佛法而专信天师寇谦皓为焘所任伪魏太平七年尽灭佛教军兵烧掠寺院僧尼苟有窜者追捕得必枭斩始闻之乃下山杖锡宫门有司奏曰有一道士足白於面今到宫门焘令斩之不伤遽以奏焘焘怒自以所佩刀斫之数下俱无伤损又法苑珠林曰白足阿练长安道人也戒行精高】不怕黄巾把刀槊【次公刘禹锡白足赤髭之侣黄巾贼也後汉贼有赤眉黄巾之号】榻上双痕凛然在劎头一吷何须角【以上皆山中故事十朋径山事状云第三代法济大师讳洪諲吴兴乌程人姓吴氏咸通八年嗣法位始至是山遇黄巢之乱巢之偏帅领卒千人至而见师宴坐不起以劎挥禅座者再见师神思湛然帅乃异之献金宝再拜而去今禅座尚在二劎迹亦存云次公庄子道仁义於戴晋人之前犹劒首之一吷】嗟我昏顽晚闻道与世龃龉空多学灵水先除眼界花【龙井水洗眼有効注见前径山诗】清诗为洗心源浊骚人未要逃竞病【演梁武帝於华尤殿燕饮联句令沈约赋韵余竞病二字未赋曹景宗便操笔立成其辞曰去时儿女悲归来笳鼓竞借问行路人何如霍去病】禅老但喜闻剥啄【援退之诗剥剥啄啄有客至门】此生更得几囘来从今有暇无辞数
与梁先舒焕泛舟得临酿字二首
彭城古战国【演彭城徐州也古大彭氏之国自春秋至唐末多战争之地次公汉高项羽刘裕皆起彭城】孤客倦登临汴泗交流处【援退之诗汴泗交流郡城角】清潭百丈深故人轻千里足蠒来相寻【演吴入郢申包胥走秦乞师足皆生蠒】何以娱佳客潭水洗君心
老守厌簿书先生罢函丈【厚礼席间函丈次公罢函丈言舒焕也时焕为教授】风流魏晋间谈笑羲皇上【演魏晋间士尚清谈慕达节视名教吏事为俗陶渊明自谓羲皇上人】洪河忽已过水色渌可酿君毋轻此乐此乐清且放
与顿起孙勉泛舟探韵得味字
窗前堆梧桐林下鸣络纬【养源遯斋间覧云浙人呼螽斯之善鸣者为络纬织女】佳人尺书到客子终夜喟朝来一尊酒晤语聊自慰秋蝇已无声霜蟹初冇味当为壮士饮眦裂须磔蝟【演刘惔称桓温眼如紫石棱须作蝟毛磔】勿作儿女怀坐念蠨蛸畏【援诗曰蠨蛸在户】山城亦何有一笑泻肝胃泛舟以娱君鱼鳖多可饩纵为十日饮【次公史记秦昭王遗平原君书曰愿与君为十日之饮】未遽主人费吾侪俱老矣耿耿知自愧宁能傍门户啼笑杂猩狒【演左思赋猩猩啼而就禽狒狒笑而被格师猩猩形若狗而人面善与人言被执将死则相对而泣狒狒状如人面长黑身有尾踵见人则笑笑则唇掩目】要将百篇诗一吐千丈气萧条岁行暮迨此霜雪未明朝出城南遗迹观楚魏【厚彭城本宋地而其後齐楚魏灭宋三分其地】西风迫吹?【次公吹?使孟嘉事而退之云霜风破佳菊嘉节迫吹?】金菊乱如沸愿君勿言归轻别吾所讳【次公刘先主言许汜之求田问舍曰元龙所讳也】
游惠山【并序】
余昔为钱塘倅往来无锡未尝不至惠山既去五年复为湖州与高邮秦太虚杭僧参寥同至览唐处士王武陵窦羣朱宿所赋诗爱其语清简萧然有出尘之姿追用其韵各赋三首
梦里五年过觉来双鬓苍还将尘土足一步漪澜堂【次公惠山在常州无锡县漪澜堂寺中堂名】俯窥松桂影仰见鸿鹤翔炯然肝肺间已作氷霜光虚明中有色清浄自生香还从世俗去永与世俗忘
薄云不遮山疎雨不湿人萧萧松径滑策策芒鞵新嘉我二三子皎然无缁磷胜游岂殊昔清句仍絶尘吊古泣旧史疾谗歌小旻哀哉扶风子难与巢许邻【谓窦羣演窦羣扶风人隐居毘陵以节操闻徵拜左拾遗後为御史中丞探李吉甫隂事帝辨其诬将诛羣吉甫救之乃免】敲火发山泉烹茶避林樾【厚楚人谓两树交隂之下曰樾】明窗倾紫盏色味两奇絶吾生眠食耳一饱万想灭颇笑玉川子饥弄三百月【演卢仝诗开缄宛见谏议面手閲月团三百片】岂如山中人睡起山花发一瓯谁与共门外无来辙
端午遍游诸寺得禅字
肩舆任所适【次公王献之尝经吴郡闻顾辟疆有名园先不相识乘平肩舆径入】遇胜辄留连焚香引幽步酌茗开净筵微雨止还作小窗幽更妍盆山不见日草木自苍然【次公先生诗话自云仆为吴兴有游飞英寺诗云微雨止还作小窗幽更姸盆山不见日草木自苍然自非至吴越不见此境也】忽登最高塔眼界穷大千卞峰照城郭【敬夫吴兴统记云卞山在乌程县北一十八里】震泽浮云天【子仁吴兴统记云具区薮太湖也一名震泽广一百八十三里】深沉既可喜旷荡亦所便幽寻未云毕墟落生晚烟【师陶渊明诗依依墟里烟】归来记所历耿耿清不眠道人亦未寝孤灯同夜禅
泛舟城南会者五人分韵赋诗得人皆苦炎字四首
城中楼阁似鱼鳞不见清风起白苹【次公宋玉风赋曰起於青苹之末今湖州有白苹洲故变用白苹】试选苕溪最深处仍呼我辈不羁人窥船野鹤何曾下【次公下字如列子鸥鸟舞而不下之下】见烛飞虫空自驯遶郭荷花一千顷谁知六月下塘春
苦热诚知处处皆何当危坐学心斋【次公管子弟子职篇危坐乡师顔色无怍又汉茅容避雨树下危坐愈恭庄子顔回曰囘不饮酒不茹荤者数月矣若此可以为心斋乎】海螯要共诗人把【次公毕卓云左手持蟹螯】溪月行遭雾雨霾乡国飘零断书信弟兄流落隔江淮便应筑室苕溪上荷叶遮门水浸阶
紫蟹鲈鱼贱如土得钱相付何曾数【次公杜诗得钱即相覔沽酒不复疑又後汉謡曰河间诧女能数钱】碧筩时作象鼻弯白酒微带荷心苦【演张君房脞载历城北有使君林魏正始中郑公慤於三伏之际率宾僚避暑於此取大荷叶盛酒以簪刺令与柄通屈茎上轮囷如象鼻传翕之名为碧筩历下皆效之云酒味杂莲气香冷胜于他酎】运肘风生看斫脍【次公礼记深衣格之高下可以运肘也运肘风生亦依庄子运斤成风也】随刀雪落惊飞缕【演杜诗饔子左右挥霜刀绘飞金盘白雪高次公张景阳七命曰乃命支离飞霜锷红肌绮散素肤雪落又潘岳西征赋云饔人缕切銮刀若飞应刃落俎雪靃霏霏师杜甫姜侯设鱠诗无声细下落飞雪有骨已刴觜春葱】不将醉语作新诗饱食应慙腹如鼓【次公谈薮载高爽题鼓嘲孙挹云身有八尺围腹内无寸肠面皮如许厚受打未遽央】
桥上游人夜未厌共依水槛立风檐楼中煮酒初尝芡月下新粧半出帘南郭清游继顔谢【次公谢安顔真卿皆为吴兴太守】北窗归卧等羲炎人间寒热无穷事自笑疎顽不受痁与王郎昆仲及儿子迈遶城观荷花登岘山亭晚入飞英寺分韵得月明星稀四首【伯恭吴兴统记云岘山在州南五里本名显山晋吴兴太守段康於此山上起显亭後改曰岘山亭】
昨夜雨鸣渠晓来风袭月萧然欲秋意溪水清可啜环城三十里处处皆佳絶浦莲浩如海时见舟一叶此间真避世青蒻低白髪【次公唐隐士张志和词青蒻笠碧蓑衣斜风细雨不须归】相逢欲相问已逐惊鸥没
清风定何物可爱不可名所至如君子草木有嘉声我行本无事孤舟任斜横中流自偃仰适与风相迎举盃属浩渺乐此两无情归来两溪涧云水夜自明
苕水如汉水鳞鳞鸭头青【演李白诗遥看汉水鸭头緑恰似蒲萄初醱醅】吴兴胜襄阳万瓦浮青冥我非羊叔子愧此岘山亭【厚晋书羊祜字叔子镇襄阳尝诣岘山慨然叹息顾谓从事邹湛曰自有宇宙便有此山由来贤达胜士登此远望如我与卿者多矣皆湮没无闻使人悲伤湛曰公德冠四海道嗣前哲令闻令望必与此山俱传至如湛辈当如公言耳】悲伤意则同岁月如流星从我两王子【子仁谓王适王遹也】高鸿挿修翎湛辈何足道当以德自铭
吏民怜我懒鬬讼日已稀能为无事饮【厚史记陈轸谓犀首曰公何好饮也曰无事也】可作不夜归【演解道康齐地记曰齐有不夜城】复寻飞英游尽此一寸晖撞钟履声集颠倒山云衣我来无时节杖屦自推扉莫作使君看外似中已非
与胡祠部游法华山【无已苏州图经云法华山兴福院在吴兴西三十里】
陂湖欲尽山为界始见寒泉落高????道人未放泉出山曲折虚堂泻清快使君年老尚儿戏緑棹红船舞澎湃【演绿棹红船作流杯之戏】一笑翻杯水溅裙【演裴庆余佐李绅幕尝游江舟子误溅近侍衣公变色裴遽为诗曰半额鹅黄金缕衣翠翘浮动玉钗垂从教水溅罗衣湿知是巫山行雨归公大悦】余欢濯足波生隘长松搀天龙起立苍藤倒谷云崩坏仰穿蒙密得清旷一览震泽吁可怪【次公鲁灵光殿赋吁可畏乎其骇人也】谁云四万八千顷渺渺东尽日所晒归涂十里尽风荷清唱一声闻露薤【是日乐工有作此声者次公挽歌有蒿里薤露之曲言薤头露也今先生却压露薤字盖缘杜诗有盈筐承露薤句也】嗟予少小慕真隐【子仁宋何尚之致仕方山为退居赋以明所守後还摄职袁淑乃録古人隐士有迹无名者为真隐传以嗤焉】白髪青衫天所械忽逢佳士与名山何异枯杨便马疥君犹鸾鹤偶飘堕六翮如云岂长铩不将新句纪兹处恐负山中清净债
又次前韵赠贾耘老
具区吞灭三州界【次公震泽太湖也一名具区地志云南从湖州长城县界北入常州晋陵县界又入无锡县界晋陵之东入苏州吴县界周囘六百五十四里养源苏州图经云其区接苏常湖秀四州界内有大小山七十二洞庭居其一焉】浩浩汤汤纳千????从来不着万斛船【次公杜诗荡荡万斛船影若掦白虹】一苇渔舟恣奔快仙坛古洞不可到【次公十道记云太湖广三万六千顷下有地道潜通已陵昔龙威丈人之所居】空听余澜鸣澎湃今朝偶上法华岭纵观始觉人寰隘山头卧碣吊孤冢下有至人僵不坏空余白棘网秋虫无复青莲出幽怪【事见本院碑】我来徙倚长松下欲掘茯苓亲洗晒闻道山中富奇药往往灵芝杂葵薤诗人空腹待黄精生事只看长柄械【次公杜诗下句云黄精无苗白日盛短衣数挽不掩胫黄鲁直云天下杜诗本皆作黄精惟有一本作黄独至读本草芋条下云芋魁一名黄独然後悟杜诗黄独指言芋魁则先生所见杜诗犹天下之衆本耳伯恭冷斋夜话鲁直曰杜诗云黄独无苗山雪盛俗人易曰黄精子美流离亦未至作道人劎客食黄精也次公变山雪为白日非是又杜诗云三春湿黄精一食生毛羽又云扫除白髪黄精在】今年大熟期一饱叶叶微虫真癣疥【贾云今岁有小虫食叶不甚为害】白花半落紫穟香攘臂欲助磨鎌铩安得山泉变春酒与子一洗寻常债【次公杜诗酒债寻常行处有人生七十古来稀演孙济权之叔也嗜酒不治产常醉屡欠酒缗人皆笑之济恬然自若谓人曰寻常行坐处欠人酒债欲货此緼袍偿之】
安国寺寻春
卧闻百舌呼春风起寻花柳村村同【演杜诗步屧随春风村村自花柳子仁鲍明远诗行乐篇云春风太多情村村花柳好】城南古寺修竹合小房曲槛欹深红看花叹老忆年少对酒思家愁老翁病眼不羞云母乱?丝强理茶烟中【厚杜牧之题禅院诗今日?丝禅榻畔茶烟轻扬落花风】遥知二月王城外【演王城在洛阳】玉仙洪福花如海【次公玉仙洪福僧寺名】薄罗匀雾盖新粧快马争风鸣杂佩玉川先生真可怜一生躭酒终无钱【演玉川先生卢仝也有诗云天下薄夫苦躭酒玉川先生也躭酒薄夫有钱恣长乐先生无钱养澹泊有钱无钱俱可怜百年骤过如流川】病过春风九十日独抱添丁看花发【援卢仝示添丁诗云数日不食强人行何忍索我抱看满树花】雨晴後步至四望亭下鱼池上遂自乾明寺前东冈上归二首
雨过浮萍合蛙声满四邻海棠真一梦梅子欲尝新拄杖间挑菜秋千不见人殷懃木芍药【厚唐开元中禁中呼牡丹为木芍药】独自殿余春
高亭废已久下有种鱼塘【次公范蠡齐民要术有种鱼法】暮色千山入春风百草香市桥人寂寂古寺竹苍苍鹳鹤来何处号鸣满夕阳
与子由同游寒溪西山【师寒溪西寺在武昌县属湖北路】
散人出入无町畦【次公庄子栎社见梦於匠石曰子几死之散人又焉知散才而贺知章自号江湖散人又庄子云彼且无町畦亦与之为无町畦】朝游湖北暮淮西【次公黄州在淮南西道】高安酒官虽未上【次公高安筠州也按颍滨遗老传云子瞻以诗得罪朝廷辄从坐谪监筠州盐酒税】两脚垂欲穿尘泥与君聚散若云雨共惜此日相提携千摇万兀到樊口【次公即武昌樊口也】一箭放溜先凫鷖层层草木暗西岭浏浏霜雪鸣寒溪【次公西岭寒溪皆在黄州对岸】空山古寺亦何有归路万顷青玻瓈【次公万顷玻瓈言水之色似之先生又曰共饮玻瓈江】我今漂泊等鸿鴈江南江北无常栖幅衣不拟过城市欲踏径路开新蹊【路有直入寒溪不遇武昌者】却忧别後不忍到见子行迹空余凄吾侪流落岂天意自坐迂阔非人挤行逢山水辄羞叹此去未免勤盐【演退之送穷文有云大学四年朝暮盐】何当一遇李八百【厚李八百名脱蜀人也历世见之时人计之年八百岁因以为号晋书言脱妖术惑衆以鬼道疗病又署人官位时人多信事之为王敦所杀次公按神仙传李八百蜀人也人莫知其名或隐山林或出市?其徒唐公房为仙事见在本传子仁陈搏传言有一人青巾短褐扣陈希夷门未报倏去追之见老人衣鹿皮曰此神仙李八百也动则八百里】相哀白髪分刀圭【李八百宅在筠州援本草凡散药有云刀圭者十分方寸匕之一堆如梧桐子大也子仁李白诗金丹别後知传得乞取刀圭救病身】
日日出东门
日日出东门【子仁东坡图云东门近东坡之门也在乾明寺前五十步今无矣】步寻东城游城门抱关卒笑我此何求我亦无所求驾言写我忧【次公先生诗话言吾有语云日日出东门步寻东城游人云驾言写我忧章子厚谓参寥曰前步而後驾何其上下纷纷也仆闻之曰吾以尻为轮以神为马何曾上下乎参寥曰子瞻文过有理似孙子荆曰所以枕流欲洗其耳所以漱石欲砺其齿诗驾言出游以写我忧】意适忽忘返路穷乃归休悬知百岁後父老说故侯古来贤达人此路谁不由百年寓华屋千载归山丘何事羊公子不肯过西州【厚谢安甥羊昙为安所爱安薨後辍乐弥年行不由西州路尝因大醉扶路唱乐不觉至西州门左右白曰此西州门昙悲感不已以马策扣扉诵曹子建诗曰生存华屋处零落归山丘因恸哭而去】
真觉院有洛花花时不暇往四月十八日与刘景文同赏赏枇杷
緑暗初迎夏红残不及春魏花非老伴卢橘是乡人【师谈助云卢橘枇杷也扬雄赋卢橘夏熟】井落依山尽岩崖发兴新岁寒君记取松雪看苍鳞
又和刘景文韵
牡丹松桧一时栽付与春风自在开试问壁间题字客几人不为看花来
游罗浮山一首示儿子过
人间有此白玉京【次公史记曰天上白玉京五城十二楼】罗浮见日鸡一鸣【刘梦得有诗记罗浮夜半见日事山不甚高而夜见日此可异也厚梦得诗云隂阳迭用事乃俾夜作晨咿喔天鸡鸣扶桑色昕昕赤波千万里涌出黄金轮】南楼未必齐日观【演汉官仪泰山东南名曰日观鸡一鸣见日始出长三丈许】郁仪自欲朝朱明【山有二石楼今延祥寺在南楼下朱明洞在冲虚观後云是蓬莱第七洞天厚黄庭内景经高奔日月吾上道鬰仪结邻善相保注云鬰仪奔日之仙也】东坡之师抱朴老【援葛洪字稚川自号抱朴子也】真契久已交前生玉堂金马久流落【厚扬雄解嘲云历金马上玉堂有日矣】寸田尺宅今谁耕【演黄庭经云寸田尺宅可理生尽道家以丹田曰寸田面曰尺宅也】道华亦尝啖一枣【唐永乐道士侯道华窃食邓天师药仙去永乐有无核枣人不可得道华独得之予在岐下亦尝得食一枚】契虚正欲仇三彭【唐僧契虚遇人导游稚川仙府真人问曰汝絶三彭之仇乎契虚不能荅】铁桥石柱连空横【山有铁桥石柱人罕至者】杖藜欲趂飞猱轻云谿夜逢瘖虎伏【山有哑虎巡山】斗坛昼出铜龙吟【冲虚观後有朱真人朝斗坛近於坛上获铜龙六铜鱼一】小儿少年有奇志中宵起坐存黄庭【厚黄庭内景经云脾神常在字?庭昼夜存之可长生注云?庭即黄庭也】近者戏作凌云赋【援司马相如奏大人赋武帝大悦飘飘然有凌云气游天地之间意】笔势彷佛离骚经负书从我盍归去羣仙正草新官铭汝应奴隶蔡少霞我亦季孟山玄卿【唐有梦书新宫铭者云紫阳真人山玄卿撰其畧曰良常西麓原泽东池新宫宏宏崇轩??又有蔡少霞者梦人遣书碑略曰公昔乘鱼车今履瑞云躅空仰涂绮辂轮囷其末题云五云书阁吏蔡少霞书】还须略报老同叔赢粮万里寻初平【子由一字同叔演庄子南荣趎赢粮而见老人神仙传黄初平牧羊有一道士携至金华山其後兄初起寻之但见白石问羊何在初平叱石曰起皆起成羊也】
正月二十四日与儿子过赖仙芝王原秀才僧昙頴行全道士何宗一同游罗浮道院乃栖禅精舍过作诗和其韵寄迈迨一首【十朋栖禅寺在惠州丰湖上】
断桥隔胜践脱屦欣小掲瘴花已繁红官柳犹踈细斜川二三子悼叹吾年逝【厚陶渊明游斜川诗序云天气澄和风物闲美与二三邻曲同游斜川又云悲日月之遂往悼吾年之不留】凄凉罗浮馆风壁颓雨砌黄冠常苦饥迎客羞破袂仙山在何许归鹤时堕毳崎岖食松黄【厚本草图经松枝上黄粉名松黄山人及时拂取作汤点之】欲救齿髪弊坐令禅客笑一梦等千岁栖禅晚置酒蛮果粲蕉茘【援韩退之罗池庙碑茘子丹兮蕉叶黄杂肴蔬兮进侯堂】斋厨釡无羮野饷篮有蕙嬉游趂时节俯仰了此世犹当洗业障更作临水禊【厚应劭风俗通禊者洁也故於水上盥洁之也】寄书阳羡儿并语长头弟【次公阳羡儿言迈也长头弟则言迨也阳羡乃常州二子在常州也迨之长头先生前集有诗可见其实】门户各努力先期毕租税
与程正辅游碧落洞
空山不难到絶境未易名何时谪仙人来作钧天声胸中几云梦【演司马相如子虚赋齐人言其青丘之泽吞楚云梦者八九而於胸中曾不芥蔕】余地多恢宏长庚与北斗错落缀冠缨【厚曹子建与陈琳书云披翠云以为衣戴北斗以为冠】黄公献紫芝【厚崔琦四皓颂昔商山四皓者盖甪里先生绮里季夏黄公东园公也秦世道灭德消坑黜儒术乃退而作歌曰莫莫高山深谷逶迤晔晔紫芝可以疗饥唐虞世远吾将何归驷马高盖其忧甚大富贵畏人兮不如贫贱之肆志子翬按本草紫芝味甘温保神益精气久服轻身不老】赤松馈青精【次公赤松古神仙名也青精仙饭名也真诰载霍山有道者邓伯原受青精石饭之法杜诗云岂无青精饭使我顔色好】谿山久寂寞请续离骚经抱枝寒蜩咽绕耳飞蚊清谪仙抚掌笑笑此羽皇铭我顷尝独游自适孤云情君今又继往雾雨愁青冥感君兄弟意寻羊问初平玉牀分箭镞【次公玉牀丹砂所生之处也丹砂如箭镞者良】不忍独长生诗成辄寄我妙絶陶谢并孤鸿方避弋【援扬子鸿飞冥冥弋人何簒焉】老骥犹在垧【次公魏武帝乐府老骥伏枥志在千里在垧以言其闲散也诗駉駉牡马在垧之野】鸟兽如可羣永寄槁木形何山不堪隐饮水自修龄
徐元用使君与其子端尝邀仆与儿子过同游金山浮金堂戏作此诗
昔与徐使君共赏钱塘春爱此小天竺时来中圣人松如迁客老酒似使君醇【子仁梁书顾宪之为建康令清俭强力甚得民和故京师饮酒者得醇者辄号为顾建康】系舟藤城下弄月镡江滨【次公藤州之县名曰镡津】江月夜夜好山云朝朝新使君有令子【子仁南史禇渊尝谓任时父遥曰闻卿有令子相为喜之所谓百不为多一不为少】真是石麒麟【援徐陵生数岁僧宝志见之曰此天上石麒麟也】我子乃散材【演庄子匠石见栎社曰此散材也】有如木轮囷【援邹阳云蟠木根柢轮囷离踦】二老白接?【演襄阳小儿谓山简曰倒着白接?】两郎乌角巾【次公杜诗锦里先生乌角巾】醉卧松下石【子仁李白诗夜卧松下石饥飡石中髓】扶归江上津浮桥半投水掲此碧鳞鳞
重游终南子由以诗见寄次韵
去年新柳报春囘今日残花覆緑苔溪上有堂还独宿谁人无事肯重来古琴弹罢风吹坐山阁醒时月照杯【子仁令赵宗有弹鸣鹿与张果之宿西溪堂皆东坡去年诗中事也】嬾不作诗君错料旧逋应许过时陪【子仁子由所寄诗云定邀道士弹鸣鹿谁与溪堂共酒杯应有新诗还寄我与君和取当游陪】
杭州游山
山平村坞迷野寺钟相荅晚隂生林杪落日犹在塔行招两社僧共步青云月送客渡石桥迎客出林樾幽寻本真性往事听徐说钱王方壮年此邦事轻侠乡人鄙贫贱异类识英杰立石像兴王遗址今岌嶪功勲三吴定富贵四海甲归来父老藏崇高畏轻压【演钱越王始以郷兵破走黄巢复以八都兵讨刘汉宏并越州以奉董昌而自居于杭及昌以越叛则诛昌以并越尽有浙东西地】诗人工讥病此欲恣挑抉流传後世人谈笑资口舌是非今已矣兴废何仓卒持归问禅翁笑指浮沤没
柳子玉以诗见邀同刁丈游金山
君年甲子久相逢【演左传绦县老人曰臣生之岁正月甲子朔四百有四十五甲子矣师旷曰七十三年矣】难向君前说老翁更有方瞳八十一奋衣矍跞走山中
惠山谒钱道人烹小龙团登絶顶望太湖
踏遍江南南岸山逢山未免更留连独擕天上小团月来试人间第二泉【厚陆羽品泉以无锡惠山寺石泉为第二】石路萦囘九龙脊水光翻动五湖天孙登无语空归去半岭松声万壑传【演阮籍尝於苏门山遇孙登与商略终古及栖神导气之术登皆不应因长啸而退至半岭有声若鸾凤之音响乎岩谷乃登之啸也】
游庐山次韵章传道
尘容已似服辕驹【演西汉田蚡传汉武怒内史曰平生数言魏其武安长短今曰廷论乃局促效辕下驹】野性犹同纵壑鱼【厚西汉王褒圣主得贤臣颂沛乎若巨鱼之纵大壑】出入岩峦千仞表较量筋力十年初虽无窈窕驱前马还有鸱夷挂後车【援掦雄酒箴鸱夷滑稽腹如大壶常为国器托于属车次公诗命彼後车窈窕驱前马言官妓引马师礼执烛前马】莫笑吟诗淡生活【演裴度居守东洛夜宴半酣度索聨句元白冇得色度为破题次至杨汝士曰昔日兰亭无艶质此时金谷有高人居易知不能加遽裂之曰笙歌鼎沸勿作冷淡生活】当令阿买为君书【厚退之诗云阿买不识字颇知书八分诗成使之写亦足张吾军尧卿或问黄鲁直阿买是退之何人鲁直云退之侄也必有所据而云耳】
正月二十日往岐亭郡人潘古郭三人送余於女王城东禅庄院【十朋先生志林云黄州东十五里有永安城俗谓之女王城】
十日春寒不出门不知江柳已摇村稍闻决水流氷谷尽放青春没烧痕【子仁古诗岗分河势断春入烧痕青】数亩荒园留我住半瓶浊酒待君温去年今日关山路细雨梅花正断?【次公先生集中梅花两絶乃欲至黄州时诗其一云昨夜东风吹石裂半随飞雪渡关山集中但题云梅花两首而先生尝自写则题云正月二十日过关山作】
八月十五日看潮五絶
定知玉兎十分团已作霜风九月寒寄语重门休上钥夜潮留向月中看
万人鼓噪慑吴侬犹似浮江老阿童【演晋书羊祜传童謡曰阿童复阿童衔刀浮渡江不畏岸上虎但畏水中龙羊祜曰此必水军有功知王濬小字阿童因表监益州诸军事加龙骧将军密令修舟楫为顺流之计濬终灭吴】欲识潮头高几许越山浑在浪花中
江边身世两悠悠久与沧波共白头造物亦知人易老故知江水更西流
吴儿生长狎涛渊冒利轻生不自怜东海若知明主意应教斥卤变桑田【是时新有旨禁弄潮演太平广记麻姑自言见东海三为桑田向到蓬莱水又浅於往昔岂将复还为陵陆乎王方平笑曰圣人皆言海中行复扬尘也师按公赴诏狱招此诗讽主上好兴利而不知害多利少称海变桑田此事知必不可得者以讥朝廷兴水利之必不可成也】
江神河伯两醯鸡【援庄子孔子见老?曰丘之於道也其犹醯鸡欤微夫子之发吾覆也吾不知天地之大全也】海若东来气吐霓【演庄子河伯见秋水以天下之美尽在已顺流而行至于北海东面而视不见水端】安得夫差水犀手【厚吴玉夫差有水犀甲三千】三千强弩射潮低【吴越主尝以弓弩射潮头与海神战自尔水不近城】
游桓山会者十人以春水满四泽夏云多奇峰为韵得泽字
东郊欲寻春未见莺花迹春风在流水鳬雁先拍拍【次公退之病鸱诗青泥淹两翅拍拍不得飞】孤帆信溶漾弄此半篙碧?舟桓山下【厚桓山在彭城泗水上即宋司马桓魋墓也】长啸理轻策弹琴石室中幽响清磔磔【子仁先生游桓山记云登桓山入石室使道士戴日祥鼓雷氏之琴今诗盖纪实也】吊彼泉下人野火失枯腊悟此人间世何者为真宅【演前汉扬王孙云支体束络口含玉石欲化不得欎为枯腊千载之後乃得归土就其真宅】暮囘百步洪散坐洪上石愧我非王襄子渊肯见客【援子渊王褒也王襄为益州刺史得王褒而荐之】临流吹洞箫【次公盖王褒有洞箫赋也】水月照连璧【谓王氏兄弟厚晋夏侯湛美容观与潘岳友善京都谓之连璧】此欢真不朽囘首岁月隔想像斜川游作诗继彭泽【演彭泽陶渊明也尝为彭泽令其後退归田园尝为斜川之游今集中有正月五日游斜川诗】
戴道士得四字代作【尧卿戴日祥江南人也】
少小家江南寄迹方外士偶随白云出卖药彭城市【厚後汉韩康采药名山卖於长安市日不二价】雪霜侵杖屦尘土污冠袂赖存三尺桐【次公三尺桐琴也广雅曰神农氏琴长三尺六寸六分】中有山水意【演伯牙鼓琴志在高山锺子期曰巍巍乎志在流水曰汤汤乎】自从夷夏乱七弦久已废【次公唐法曲虽失雅音然本诸夏之声故历朝行焉天宝十三载始诏道调法曲与胡部新声合作自尔夷夏之声相乱无复辨者前辈尝言今世所谓琴者乃古之郑卫耳今世所谓郑卫则皆胡风矣而雅音替坏不复存焉】心知鹿鸣三【援左传歌鹿鸣之三而琴操有鹿鸣曲三叠】不及胡琴四【厚胡琴琵琶也本胡中马上所鼔四弦以象四时】使君独慕古嗜好与衆异共吊桓魋宫一洒孟尝泪【次公桓谭新论曰雍门周以琴见孟尝君曰臣窃悲千秋万岁外坟墓生荆棘狐兎穴其中樵儿牧?踯躅而歌其上行人见之凄怆曰孟尝君之尊贵如何成此乎孟尝君喟然叹息泪下承睫】归来锁尘匣独对断弦喟挂名石壁间寂寞千载事正月二十日与潘郭二生出郊寻春忽记去年是日同至女王城作诗乃和前韵
东风未肯入东门走马还寻去岁村人似秋鸿来有信事如春梦了无痕江城白酒三盃酽野老苍顔一笑温已约年年为此会故人不用赋招?
唐道人言天目山上俯视雷雨每大雷电但闻云中如婴儿声殊不闻雷震也【尧卿按临安图经云天目山在县西五十里高三千九百丈周回八百里乃神仙所居有三十六洞又太平寰宇记云山有两湖若左右目故名天目善权按唐道士字子霞尝作天目山真境録】
已外浮名更外身区区雷电若为神山头只作婴儿看无限人间失筯人【任先主听曹公语方食失匕筯时会雷震先主因谓曹公曰一震之威乃至此】
许州西湖
西湖小雨晴灔灔春渠长来从古城角夜半传新响使君欲春游浚沼役千掌纷纷具畚锸閙若蚁运壤夭桃弄春色生意寒犹怏惟有落残梅标格苦矜爽游人坌已集挈榼三且两醉客卧道傍扶起尚偃仰池台信宏丽贵与民同赏但恐城市欢不知田野怆颍川七不登野气长苍莽谁知万里客湖上独长想
西湖絶句
春来濯濯江边柳秋後离离湖上花不羡千金买歌舞一篇珠玉是生涯
仙游潭五首【潭上有寺二一在潭北循黑水而上为东路至南寺渡黑水西里余从马洮上为西路至北寺东路险不可骑马而西路隔潭潭水深不可测上以一木为桥不敢过故南寺有塔望之可爱而终不可到】
潭
翠壁下无路何年雷雨穿光摇岩上寺深到影中天我欲燃犀看【演晋温峤过牛渚矶深不可测世云下多怪物遂燃犀角而照之须臾见水族覆火奇形异状峤是夜梦人谓曰与君幽明道别何意相照也】龙应抱宝眠【演庄子骊龙颔下有千金之珠在九重之渊子能得之者必遭其睡也次公传奇载周邯有奴善入水名曰水精相州八角井夜常有光如虹邯命水精入井良久出曰有一黄龙极大抱数颗明珠熟寐】谁言孤石上危坐试僧禅
南寺
东去愁攀石西来怯渡桥碧潭如见试白塔苦相招野馈惭微薄村沽慰寂寥路穷斤斧絶松桂得干霄
北寺
唐初传有此乱後不留碑畏虎关门早无村得米迟【次公杜诗小市常争米孤城早闭门】山泉自入瓮野桂不胜炊【龚战国策苏秦谓楚王曰国之食贵於玉薪贵於桂谒者难见如鬼王难见如天帝今臣食玉炊桂因鬼见帝不亦难乎】信美那能久【尧卿王粲登楼赋云信美而非吾土兮曾何足以久留】应先学忍饥
马融石室
未应将军?初从季直游绦纱生不识【演马融传大将军邓隲闻融名召为舍人不应命挚恂字季直隐于南山融从恂游博通经籍尝坐高堂施绦纱帐前授生徒後列女乐】苍石尚能留岂害依梁冀何须困李侯【演梁冀诬奏李固融在坐为冀草奏吴佑谓融曰李公之罪成於卿手李公即诛卿何面目见天下乎】吾诗慎勿刻猿鹤为君羞
玉女洞
洞里吹箫子终年守独幽石泉为晓镜山月当帘鈎岁晚杉枫尽人归雾雨愁送迎应鄙陋谁继楚臣讴【演沅湘间其俗信鬼作歌舞以乐诸神屈原放逐见其词鄙陋遂为作九歌之曲次公送迎字退之罗池庙碑云作迎享送神诗遗柳民俾歌以祀焉】
次韵陈履常张公龙潭
明经宣城宰【演先生昭灵侯碑云张公讳路斯以明经为宣城令夫人石氏生九子自宣城罢归尝钓于焦台一日见钓处有宫殿遂入居之自是归辄体寒而湿问其故曰我龙也蓼人郑祥远亦龙也与我争此居明日当战使九子助我我领绦绡而郑青绡明日九子射青绡者中之九子皆为龙子孙居颍上】家此百尺澜郑公不量力敢以非意干玄黄杂两战【次公易坤上六龙战于野其血玄黄】绦青表双蟠烈气毙强敌仁心恻饥寒精诚祷必赴苟简求亦难萧条麦麰枯浩荡日月寛念子无吏责十日勤征鞍春蔬得雨雪少助先生盘【演闽川名士传薛令之诗朝日上团团照见先生盘盘中何所有苜蓿长阑干】龙不惮往来而我独宴安闭阁默自责【援前汉韩延夀守冯翊民有昆弟相讼者延夀大伤之曰幸得备位为郡表率】神交清夜阑
曾元恕游龙山吕穆仲不至
青春不觉老朱顔强半销磨簿领间愁客倦吟花以酒佳人休唱日衔山共知寒食明朝过且赴僧窻半日闲命驾吕安邀不至浴沂曾点暮方还
东园
岑寂东园可散愁胶胶扰扰梦神州万竿苦竹旌旗卷一部鸣蛙鼓吹收雨後月前天欲冷身闲心远地偏幽杜门谢客恐生谤且作人间鹏鷃游
与道源游西庄遇齐道人同往草堂为齐书此
桑麻已零落藻荇复销沉园宅在人境岁时伤我心强穿南埭路遥望北山岑欲与道人语跨鞍聊一寻
东坡诗集注卷三

[book_title]卷四
<集部,别集类,北宋建隆至靖康,东坡诗集注>
钦定四库全书
东坡诗集注卷四
宋　王十朋　撰
古蹟
凤翔八观【并叙】
凤翔八观诗记可观者八也昔司马子长登会稽探禹穴不远千里而李太白亦以七泽之观至荆州二子盖悲世悼俗自伤不见古人而欲一观其遗蹟故其勤如此凤翔当秦蜀之交士大夫之所朝夕往来此八观者又皆跬步可至而好事者有不能徧观焉故作诗以告欲观而不知者
石鼓歌
冬十二月岁辛丑我初从政见鲁叟【次公石鼔周宣王时物在孔子庙】旧闻石鼓今见之文字郁律蛟蛇走【次公西京赋隐辚郁律甘泉赋雷郁律於巗窔】细观初以指画肚【演虞世南学书常於被下以指画肚】欲读嗟如箝在口【次公箝在口以言读之难也退之苦寒诗云浊醪沸入喉口角如衔箝】韩公好古生已迟【厚退之石鼔歌云嗟予好古生苦晩对此涕泪双滂沱】我今况又百年後强寻偏傍推点画时得一二遗八九我车既攻马亦同其鱼维鱮贯之柳【其词云我车既攻我马亦同又云其鱼维何维鱮维鲤何以贯之维杨与柳惟此六句可读余不可通次公先生诗後段云忆昔周宣歌鸿鴈当时籀史变蝌蚪则石鼓之字盖蝌蚪之变韩愈有蝌蚪书後记一篇云李阳氷之子服之授余以其家蝌蚪孝经汉卫宏官书两部合一卷且曰古书得其依据盖可读如是则退之宜识蝌蚪书者而石鼔歌乃云辞严义密读难晓字体不类隶与蝌而先生今诗乃能通其六句则先生为精於字学矣欧阳集古跋尾盖谓韦应物以为文王之鼓韩退之以为宣王之鼓不知何所据而然卒取退之好古不妄者为可信然未尝载其文至子由和先生诗乃云形虽不具意可知有云杨柳贯鲂鱮先生诗注其文云维鱮维鲤而子由云鲂鱮岂各以所辨之字言之乎尧卿永叔云石鼓有十今在凤翔孔子庙中初弃于野郑余庆徙于庙其一无文其九有文可见者四百一十七字可识者二百七十二字】古器纵横犹识鼎衆星错落仅名斗【次公以言衆字不可识而独识六句若古器中之鼎衆星中之斗耳】模糊半已似瘢胝诘曲犹能辨跟肘娟娟缺月隐云雾濯濯嘉禾秀稂莠【次公又以言字之见存者如云雾中之缺月稂莠间之嘉禾也】漂流百战偶然存独立千载谁与友上追轩颉相唯诺下挹氷斯同鷇?【次公鷇音丘候切鸟子哺者?音乃候切乳也】忆昔周宣歌鸿鴈【国器宣王有鸿鴈诗】当时籀史变蝌蚪【演轩轩辕也颉苍颉也斯李斯也氷李氷阳也颉为黄帝史因观鸟迹始作书契古文是也周宣王时史籀者大篆十五篇与古稍异谓之籀书秦相李斯取籀文或颇省改谓之小篆焚先典而古文絶矣汉鲁共王坏孔子宅得尚书春秋论语孝经时以不复知古文故谓之蝌蚪书而斯号为二篆诸山刻石荆玉玺文及铜人铭皆斯所书谓之玉筯体唐李阳氷独得斯用笔意论者谓氷愈於斯也鷇?鸟哺乳其子】厌乱人方思圣贤中兴天为生耆耉【次公厌乱则夷王厉王之乱也中兴则宣王中兴也生耆耉则指史籀及方召申甫尹吉甫之属】东征徐虏阚虓虎【演常武诗省此徐土又云进厥虎臣阚如虓虎】北伐犬戎随指嗾【次公按国语穆王将征犬戎祭公谋父谏之不听遂征之而诗载宣王北伐则曰北伐玁狁而已嗾苏后切使犬之声也左传载晋灵公欲杀赵盾曰嗾夫獒焉】象胥杂沓贡狼鹿【厚周官象胥掌蛮夷闽貉戎狄之国使掌传王之言而谕说焉周穆王征伐犬戎得四白狼四白鹿以归】方召联翩赐圭卣【次公方叔召虎也按诗崧高曰王遣申伯锡尔介圭江汉曰王命召虎厘尔圭瓒秬鬯一卣方叔虽不见锡圭卣明文而可以召虎推之矣】遂因鼓鼙思将帅【演记曰听鼓鼙之声则思将帅之臣】岂为考击烦蒙瞍【次公诗子有锺鼓弗鼔弗考又曰蒙瞍奏公】何人作颂比崧高【次公崧高尹吉甫美宣王之诗也诗尾云吉甫作诵其诗孔硕故云作颂比崧高也】万古斯文齐岣嵝【援退之诗岣嵝山尖神禹碑宇青石赤形模奇】勲劳至大不矜伐文武未远犹忠厚欲寻年岁无甲乙岂有名字记谁某【次公宣王在位四十六年而史册无载石鼓之事宣王之诗其见於经所作者有曰仍叔有曰尹吉甫今石鼔之上又无名氏故云尔也】自从周衰更七国竟使秦人有九有【次公七国秦楚韩赵魏燕齐也其後秦并六国遂冇天下书曰以有九有之师】扫除诗书诵法律投弃俎豆陈鞭杻当年何人佐祖龙【演秦本纪始皇三十六年秋使者从关东夜过华隂平舒道有人持璧遮使者曰为吾遗滈池君明年祖龙死使者问其故忽不见使者奉璧具以闻始皇嘿然良久曰山鬼故不过知一岁事也退言曰祖龙者人之先也使御府视璧乃二十八年行渡江所沈璧也】上蔡公子牵黄狗【厚上蔡公子李斯也斯出狱与其中子俱执顾谓其中子曰吾欲与若复牵黄犬俱出上蔡东门逐狡兔岂可得乎】登山刻石颂功烈【次公秦二十八年始皇东行郡县上邹峄山刻石颂秦德其词总三十六句以三句为韵又南登琅祁作琅邪台刻石颂秦德其词总七十二句以两句为韵二十九年登之果刻石其词总三十六句复以三句为韵具见史记】後者无继前无偶皆云皇帝廵四国烹灭强暴救黔首【次公之罘之词曰皇帝东游廵登之罘又曰烹灭强暴振救黔首】六经既已委灰尘此鼓亦当遭击掊【次公庄子掊击於世俗】传闻九鼎沦泗上欲使万夫沈水取【援周末九鼎没泗水始皇过彭城斋戒祷祠欲出鼎使千人没水求之弗得】暴君纵欲穷人力神物义不污秦垢是时石鼓何处避无乃天工令鬼守【演退之石鼔歌亦云雨淋日炙野火燎鬼物守护烦撝呵】兴亡百变物自闲富贵一朝名不朽细思物理坐叹息人生安得如汝夀
诅楚文【碑获於开元寺土下今在太守便厅秦穆公葬於雍槖泉祈年观下今墓在开元寺之东南数十步则寺岂祈年之故基邪淮南王迁于蜀至雍道病卒则雍非长安此乃古雍也次公问诅楚文於学古文者云有数本其文皆同唯神名异开元寺下所得乃诅于巫咸神者是数本中唯巫咸之文笔法最精其家无之唯有此诅于亚驼神一本详其篆文乃先生诗中语也今载于此字有不可识者则书阙以补之其文曰秦嗣王敢用吉玉宣璧使其祝宗邵冬布恳告于丕显大神亚驼以底楚王熊相之多罪者我先君穆王及楚成王是勠力同心两邦若壹绊以婚姻袗以齐盟曰万叶子孙毋相为不利亲印丕显大神亚驼而质焉今楚王熊相庸回无道淫伐湛乱宣侈竞纵变渝盟制内之则虣虐不宰刑杀孕妇幽刺亲戚拘圉其叔父寘诸冥室椟棺之中外之则冒改久阙不畏皇天上帝及丕显大神亚驼光烈威神而兼倍十八世之盟诅率诸侯之兵以临加我欲剗伐我社稷殄灭我百姓阙蔑我皇天上帝及丕显大神亚驼之郊祠圭玉牺牲　取我边城新????及於　????及於　不敢曰可今又悉兴其衆张矜怠怒　甲　兵奋士盛师以偪我边境将欲覆其　亦应受皇天上帝及不显大神亚驼之几灵德赐克剗楚师复畧我边城敢数楚王熊相之倍盟　诅着诸名章以盟大神之威神其文如此】
峥嵘开元寺髣髴祈年观【元肃秦始皇帝本纪注祈年宫在雍】旧筑扫成空古碑埋不烂诅书虽可读字法嗟久换词云秦嗣王敢使祝用瓒先君穆公世与楚约相扞质之於巫咸【尧卿郑有神巫曰季咸知人之死生存亡祸福夀天期以岁月旬日若神】万叶期不叛今其後嗣王乃敢构多难刳胎杀无罪亲族遭圉绊计其所称诉何啻桀纣乱【秦嗣王自此皆诅楚文中语】吾闻古秦俗面诈背不汗岂惟公子卭【演史记商鞅传孝公使卫鞅将而伐魏魏使公子卭将而击之军既相距鞅遗魏将公子卬书曰吾始与公子驩今俱为两国将不忍相攻可与公子面相见盟乐饮而罢兵以安秦魏魏公子卬以为然会盟以饮而卫鞅伏甲士而袭虏公子卬因攻其军尽破之以归秦】社鬼亦遭谩辽哉千载後【尧卿新论雍门周谓孟尝君曰千秋万岁之後高台已倾曲池已平又羊祜云千秋万岁之後魂魄犹应登此汉高祖曰吾千秋万岁魂魄犹思沛】发我笑一粲
王维吴道子画【尧卿唐才景元画断以道子为神品上上摩诘为妙品上上季南名画记王维字摩诘太原人年十九进士擢第以词学知名官至尚书右丞工画】
何处访吴画普门与开元【次公普门开元二寺名】开元有东塔摩诘留手痕吾观画品中莫如二子尊道子实雄放浩如海波翻当其下手风雨快笔所未到气已吞亭亭双林间【次公佛书佛说法於双林树下】彩晕扶桑暾【尧卿名画断云大凡佛之圆光皆须尺寸先定然後规圆而成惟吴生终一笔又云画成矣最後方画圆光风落电转规成月圆】中有至人谈寂灭悟者悲涕迷者手自扪蛮君鬼伯千万万相排竞进头如鼋【师开元寺有道子画佛在双林下入湼盘像】摩诘本诗老【演王维诗宿世谬词客前身应画师】佩芷袭芳荪【尧卿谢灵运云浥露馥芳荪又杜诗小襦綉芳荪】今观此壁画亦若其诗清且敦祗园弟子尽鹤骨心如死灰不复温【演庄子形若槁木心若死灰】门前两丛竹【尧卿摩诘画两丛竹於开元寺】雪节贯霜根交柯乱叶动无数一一皆可寻其源吴生虽妙絶犹以画工论【次公老杜言吴画於玄元皇帝庙诗曰画手看前辈吴生远擅塲】摩诘得之於象外有如仙翮谢笼樊【先之神仙传王次仲变篆为隶始皇召之不至将杀之次仲化为大鸟振翼而起以三大翮堕与使者始皇因名为落翮仙】吾观二子皆神俊又於维也歛袵无间言【尧卿张颠传云後辈言笔札者欧虞楮薛或有异论至张颠曾无间言】
维摩像唐杨惠之塑在天柱寺
昔者子舆病且死其友子祀往问之跰????鉴井自叹息造物将安以我为【厚庄子曰子舆有病子祀往问之曰伟哉夫造物者将以予为此拘拘也曲偻发背上有五管颐隐于脐肩高于顶句赘指天隂阳之气有沴其心间而无事跰????而鉴于井曰嗟乎夫造物者又将以予为此拘拘也】今观古塑维摩像病骨磊嵬如枯龟乃知至人外生死此身变化浮云随【次公维摩经云是身如浮云须臾变灭】世人岂不硕且好【次公诗云硕大且卷】身虽未病心已疲此叟神完中有恃谈笑可却千熊罴当其在时或问法俛首无言心自知【演维摩经言文殊师利问维摩诘何等是菩萨不二法门时维摩诘默然无言文殊师利叹曰善哉善哉乃至无有文字言语是眞入不二法门者也】至今遗像兀不语与昔未死无增亏田翁俚妇那肯顾时有野鼠衔其髭【尧卿晋谢灵运髭美临刑因施作南海祗洹寺维摩诘像髭寺人保惜畧不汚损子由尝和此诗云长嗟灵运不知道强翦美髭挿两颧彼人视身如枯木割去右臂非所患何况塑画已身外岂必夺尔庸自全】见之使人每自
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:31:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>