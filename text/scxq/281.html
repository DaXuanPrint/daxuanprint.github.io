<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷一,卷二,卷三,卷四,卷五,卷六,卷七,卷八,卷九,卷十,古微堂诗集全文在线阅读,古微堂诗集全文在线下载,大玄古籍书库">
<meta name="description" content="诗别集。十卷。魏源撰。魏源早期诗集名《清夜斋诗稿》,存手书稿本,于清末帝宣统三年(1911)与陈沆手书《简学斋诗稿》影印合刊。后有自订《古微堂诗稿》五卷,以抄本流传。穆宗同治九年(1870),湖南新化人邹季深据其所藏魏源诗全稿梓行,名《古微堂诗集》。卷首有郭嵩焘《魏默深先生古微堂诗集序》。因魏源曾谓“诗集宣分体,不必编年”,故此集按四言古诗、五言古诗、古乐府、新乐府、七言古诗、五言律诗、七言律诗、六言绝句、五言绝句、七言绝句编次,共收诗二百六十馀题,七百五十馀首。郭嵩焘序称“默深先生喜经世之略”,“人知其">
<title>古微堂诗集_魏源_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古微堂诗集</span> <br/>
          作者： <span class="inputVal" id="bkauthor">魏源</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]81689</span> <br/>
          说明： <span class="inputVal" id="bkdec">诗别集。十卷。魏源撰。魏源早期诗集名《清夜斋诗稿》,存手书稿本,于清末帝宣统三年(1911)与陈沆手书《简学斋诗稿》影印合刊。后有自订《古微堂诗稿》五卷,以抄本流传。穆宗同治九年(1870),湖南新化人邹季深据其所藏魏源诗全稿梓行,名《古微堂诗集》。卷首有郭嵩焘《魏默深先生古微堂诗集序》。因魏源曾谓“诗集宣分体,不必编年”,故此集按四言古诗、五言古诗、古乐府、新乐府、七言古诗、五言律诗、七言律诗、六言绝句、五言绝句、七言绝句编次,共收诗二百六十馀题,七百五十馀首。郭嵩焘序称“默深先生喜经世之略”,“人知其以经济名世,不知其能诗”,“先生所著书,流传海内,人知宝贵之,而其诗之奇伟无能言者”,并盛称其诗“极古今文字之变,自发其嵌崎历落之气”,“山水草木之奇丽、云烟之变化,滃然贲起于纸上,奇情诡趣,奔赴交会”。然此集所收诗尚未全,有部分诗作存《清夜斋诗稿》、《古微堂诗稿》或散见诸家诗话、总集中,而此编未收。1976年,中华书局将其诗、文合编为《魏源集》,其诗集部分即以此同治九年刻本《古微堂诗集》为底本,与《清夜斋诗稿》、《古微堂诗稿》、《古微堂诗稿钞本》残本,以及《射鹰楼诗话》对校,补入诗六十馀题、一百六十馀首,共得九百馀首,同题而文字有异者亦作校勘记,或并录异文,为较完备之本。</span> <br/>
          封面： <span class="inputVal" id="bkimg">Z_20012.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古微堂诗集
[book_author]魏源
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]81689
[book_dec]诗别集。十卷。魏源撰。魏源早期诗集名《清夜斋诗稿》,存手书稿本,于清末帝宣统三年(1911)与陈沆手书《简学斋诗稿》影印合刊。后有自订《古微堂诗稿》五卷,以抄本流传。穆宗同治九年(1870),湖南新化人邹季深据其所藏魏源诗全稿梓行,名《古微堂诗集》。卷首有郭嵩焘《魏默深先生古微堂诗集序》。因魏源曾谓“诗集宣分体,不必编年”,故此集按四言古诗、五言古诗、古乐府、新乐府、七言古诗、五言律诗、七言律诗、六言绝句、五言绝句、七言绝句编次,共收诗二百六十馀题,七百五十馀首。郭嵩焘序称“默深先生喜经世之略”,“人知其以经济名世,不知其能诗”,“先生所著书,流传海内,人知宝贵之,而其诗之奇伟无能言者”,并盛称其诗“极古今文字之变,自发其嵌崎历落之气”,“山水草木之奇丽、云烟之变化,滃然贲起于纸上,奇情诡趣,奔赴交会”。然此集所收诗尚未全,有部分诗作存《清夜斋诗稿》、《古微堂诗稿》或散见诸家诗话、总集中,而此编未收。1976年,中华书局将其诗、文合编为《魏源集》,其诗集部分即以此同治九年刻本《古微堂诗集》为底本,与《清夜斋诗稿》、《古微堂诗稿》、《古微堂诗稿钞本》残本,以及《射鹰楼诗话》对校,补入诗六十馀题、一百六十馀首,共得九百馀首,同题而文字有异者亦作校勘记,或并录异文,为较完备之本。
[book_img]Z_20012.jpg


[book_title]序
重刊古微堂集序
成童后学作诗古文辞，从兄丙薰授予《古微堂集》，读之，笃嗜之不厌，因求魏先生所为《清夜斋文集》，竟不可得。适丰城馀氏有《缶墨斋丛书》之刻，因以是编畀之，窃疑其暐缀篇章，凌杂釽析，而未敢有以易之。同学杨君淑壬，亦嗜魏氏书，与之商订篇次，亦谓决非魏氏手订本，乃粗为厘定昚序，正其卷帙行格。寻绎魏氏《大学古本》、《孝经集传》、《海国图志》、《元史新编》诸书意旨，次第区分畦畛，文以类从，又为之校正讹夺，乙其鱼豕。其有古书原本可证者，则据而直改之补之；其涉疑似者，则别注而存之。又搜集遗文三十五篇，以次增入卷中。书凡十卷。原刻本名曰《古微堂内外集》。考魏氏之《诗古微》之作，所以发挥齐、鲁、韩三家之微言大谊，而揭周公、孔子制礼作乐之用心于来世也；《书古微》之作，所以发明西汉《尚书》今古文之微言大谊，而辟东汉马、郑古文之凿空无师传也。其所为序已明揭其旨，以颜其集，于义无取。《皇朝经世文编》为魏氏手辑本，其生存姓名录，署曰《清夜斋文集》，录其文十馀首，如《曾子章句》、《孙子集注序》诸篇，皆其手订集中文，今复编入此编，是一文而入二集也，附赘悬疣也；若一集而二名，不几蹈《春秋》仲孙何忌之讥乎？今易其名曰《魏默深文集》如干卷，所以正名也。
窃惟古人校涘之学，如优人舞于堂下，堂上人以目治之而形神毕见，固未可以轻心掉之也。魏氏《大学古本叙》，诋朱子误分经传，加以移补，遂留后人之疑，谓宜以古本颁学宫，以复《石经》孔、曾千年之书。《董子春秋发微》七卷，则谓《繁露》者首篇之名，以其兼掇三科九旨，为全书之冠冕，故以《繁露》名篇，后人妄以《繁露》为全书之名，复妄移《庄王》一章于全书之首，矫诬之甚，故今仍以《繁露》名首篇，其全书但称曰《董子春秋》，以还其旧。夫《大学古本》，有明王文成、高忠宪、国朝李文贞辈皆力主之，毛西河得之而视为球图，聚讼数百年，魏氏复之，则改朱子之改本也。董子《春秋繁露》，沿袭既久无异词，魏氏改之，似改古本矣，而曰：“复其名以还旧。”盖《古本》，可据者也，《繁露》，不可据者也；《古本》，圣经也，《繁露》疏通圣经之大诣，非《古本》比也。复《古本》，所以正宋儒之僭乱而不为泥；攻《繁露》，正以见学者之明通而不为专。非魏氏抉经之微，执圣之权，有以瞩其幽而见其大，其能免于操觚之诮乎？今魏氏之书，非必皆《大学》、《春秋》微言大谊之遗也；象离之空疏寡效，又岂敢附于魏氏之末乎？执柯而索之，摩垒而度之，曰治其棼，匪归其朔，惟其居之安而去其部之瘼。以之饷好魏氏书者，其亦有取于斯与！
宣统元年重九后二日，长沙黄象离序于旅芜湘学
魏默深先生古微堂诗集序
默深先生喜经世之略，其为学淹博贯通，无所不窥，而务出己意，耻蹈袭前人。人知其以经济名世，不知其能诗，而先生之诗顾最伙。游山诗，山水草木之奇丽，云烟之变幻，滃然喷起于纸上，奇情诡趣，奔赴交会。盖先生之心，平视唐、宋以来作者，负才以与之角。将以极古今文字之变，自发其嵚崎历落之气。每有所作，奇古峭厉，倏忽变化，不可端倪。又深入佛理，清转华妙，超悟尘表，而其脉络之输委，文辞之映合，一出于温纯质实，无有幽深扞格使人疑眩者。其于古诗人冲夷秀旷、宕逸入神，诚有不足，然岂先生之所屑意哉！
先生所著书，流传海内，人知宝贵之，而其诗之奇伟，无能言者。邹君季深藏其全稿，嵩焘以为宜梓而行之，以公诸世。季深欣然以付梓人，而属序于予。
天地之生才无穷，而文章之变日新月盛，有非古人所能限者，此亦以见斯文之广大，而豪杰伟人出于其间，随所得之大小浅深，树立椠椠，以自殊异。诗“可以观”，其谓是矣。
同治九年，岁次庚午，秋八月，湘阴郭嵩焘序

[book_title]卷一
秋夕（三章）
中宵不寐，坐待鸡鸣。
苍然夜气，养此《由庚》。
人海沉沉，谁与旦明？
人生有初，忽念无明。
◇
如彼逝川，到海何时？
三年求艾，一月攘鸡。
桑榆未晚，尚其企而。
沛其迈矣，能不我思。
◇
出仰昊空，昊空寥落；
入对孤灯，古人如昨。
萧萧草虫，烈烈其音。
岁莫何为？只搅我心。
泗源泉林寺（三章）
（碑题“子在川上处”。考孟子答徐子“仲尼水哉水哉”之问，首以“源泉混混，不舍昼夜”为言。逝川之叹，果在泗源。溯洄不足，联咏仰止。）
山不必高，水不必深，
但得其阳，乃识其阴。
大古之心，至人之琴，
湛若泉吟，常有寂音。
◇
时哉时哉，山梁所息。
一举寥然，安知所极。
◇
今日之今，风风雨雨。
俄焉瞩之，已化为古。
村居杂兴十四章
——呈筠谷从兄
风高林影定，夜气生空凉。
灯灭月在牖，虚白明洞房。
披衣坐复行，仰视天宇翔。
蛩急树根响，萤流荷露光。
群动何有始？列宿何有芒？
每念生灭由，精微莫能详。
穷年事糟粕，谁极无何乡？
乐哉空山空，悲哉长夜长。
◇
池中大古天，受此众林影。
风来一时动，不改虚明静。
空山绝人世，入夜风露冷。
云驶月益西，天覆星如陨。
孤卧仰灏虚，万象一何凛？
诸念皆寂时，始觉人天近。
◇
林鸟同我起，初日生苍凉。
空蒙山气中，群动兴不遑。
夙兴明发间，清气来无方。
往往宿读书，妙悟生中央；
往往梦中句，欲追旋已忘。
万物各汲汲，吾生亦皇皇。
嗟尔晨涉人，犯雾朝褰裳。
◇
秋士不知夏，寒泉不知溽。
人畏惟一炎，我畏惟一俗。
适闻求友声，嘤嘤方出谷。
欣然往从之，携书柳林读。
空山寂无人，浩歌赓《伐木》。
沉思独一往，忽与天机触。
动时群籁兴，静时群籁伏。
水流花谢中，何处寻陈牍。
◇
良农望甘泽，患苗非患暑，
檐溜一宵鸣，桔槔可以去。
晓闻决决声，山泉不知处。
溪山不改色，苍然入庭户。
迎风万绿中，杂以群蛙语。
群植欣向荣，群动亦得所。
始知田家乐，直与造化伍。
尧时石户农，肯易轩裳苦。
◇
日尽四野白，余晖在山顶。
流水如有情，徘徊上襟领。
野服欺松风，幽寻自人境。
是时月未上，万象互光景。
危云天际峰，斜霓天南影。
天高人独立，溪急野逾静。
冰鳞空水明，归翼凉烟引。
咏归谢童冠，意行无远近。
◇
金风老黄云，万顷香霏弥。
下有䆉稏声，上有雁来仪。
枯槁共生成，元化塞天涯。
明农赋《豳风》，斧掞不得归；
尼父鄙老圃，又逢耰耦讥。
二旨颇难辨，趋舍一何歧？
行询荷筿翁，遥指村烟微。
植杖不我语，月上条桑西。
◇
白云夜逾高，银汉秋弥朗。
自非金令澄，曷征水晶王？
群动畏厉清，幽人喜昭旷。
圆灵无一物，乃可涵万象。
鱼鳞阵阵起，缟练层层荡。
无端天中心，忽漾月华晃。
五色佛光圆，重晕羲轮广。
谁图元气仪，县诸大微上？
问月月不知，占天天共仰。
幻化俄阒无，回光照虚敞。
默坐更何言？中庭盈瀣沆。
◇
胡为夜沉沉，忽若波溔溔。
迢迢往如复，肃肃清弥悄。
河汉不在天，潮汐不在岛，
战马不在塞，哀虫不在草。
抚弦写不成，开门月方皛。
万古夷则律，一夕百物槁。
如何藐姑人，能使颜色好。
◇
村居远城邑，家酿无市酤。
稻获春风香，榨急檐溜徐。
阿母喜仙酿，新刍覆青蒲。
饭待儿书熟，酒为儿诗储。
今晨瓮渌变，色忽桃华如。
潋潋霞泛盎，浥浥香浮蛆。
邻媪来贺瑞，喜溢东墙隅。
阿母笑留客，倒酌颜回朱。
篱前对菊英，何异醉茱萸。
明春娶儿妇，更酿百瓮酥。
◇
莺啼谷口树，去年此分携。
人今何处去？莺仍旧树啼。
谁念听莺人，各隔武陵溪。
同在白云中，心或青云梯。
谁为一心人，白头听黄鹂。
斗酒双柑下，中有万古诗。
◇
江南闻有蚕，食桑吐其余。
七襄织天女，其功四海无。
吾乡不产桑，无钱荚空榆。
惟有吉贝花，功自黄姑初。
左足踏机杼，右手投梭梳。
织成贝锦布，可度今岁除。
春风何处来，飘我素云裾。
道逢纨绔子，白袷轻且都。
君衣定何物，视此当何如。
◇
篝灯哦制艺，隔壁偷余光。
誓将拾芥效，偿此三余忙。
夜闻促织声，伴影如在床。
忽念南溪子，安得来共觞？
呼童持一尊，送踏草桥霜，
与君对溪酌，何异同一堂。
◇
结茅万山巅，四面奇峰绕，
开牖面朝阳，得日最为早。
四野鸡未啼，一室已先杲。
五更起盥漱，饘粥日未卯。
独立群动前，俯视万象表。
沉沉万梦中，中有一人晓。
置身天地外，何羡红尘浩。
（以上乡居少时）
北上杂诗七章
——同邓湘皋孝廉
胡为别戚爱，登此万里途。
疏者日以亲，亲者日以疏。
出谷水赴壑，出石云弥虚，
扶疏干去土，学习巢辞雏。
皇都象北极，万辰所拱趋。
群材龙凑海，文献日丽衢，
海大水变化，日丽云昭苏。
足不九州莅，宁免井蛙愚。
尼父谘柱下，吴札观周书。
◇
客行梁宋道，言访梁宋迹，
欲寻史上踪，十九无一获。
浊河决千里，一淤辄寻尺，
屈指三千年，几决几淤积。
每有浚濠人，十仞逢甍脊，
沙覆中天台，尘掩兔园宅。
当年歌舞馆，下隔黄泉百。
当年龙战垒，上有河声湱。
陵谷复陵谷，大息重大息。
◇
何者送我行，终日大行山。
宇宙苟无此，岂不旷且闲？
我心有大行，嵯峨万古间。
信陵函谷召，岳帅朱仙班，
椎误博浪沙，星陨大散关。
尔朱犯洛都，骑渡盟津湾，
决河灌贼营，阖汴鱼龙淹。
何不借风雷，一壮天地颜？
西日不东逝，东海不西还。
欲平五岳胸，何异北斗南。
◇
千里河南北，高下寸地无。
岂其扶舆气，磅礴为平芜？
缅怀画井世，畎浍兼沟涂，
经纬备潦旱，纵横资泄储。
一经阡陌辟，屡值黄流潴。
谁言尽地利，地利弥有余。
西北仰东南，吴越穷挽输，
四水会汴梁，雄丽甲中都。
一艘今不达，并枯贾鲁渠。
沧桑隔唐宋，何况秦汉初！
旅客有奇梦，梦游古华胥，
手持水利书，副以沟洫图，
拜献神禹前，冀免斯民鱼。
◇
滑台阻运河，距卫百里圻。
去岁大兵后，大祲今苦饥。
黄沙万殍骨，白月千战垒。
至今禾麦地，极目森蒿藜。
借问酿寇由，色哽不敢唏。
野店象纬偪，三垣拱太微。
孰称中执法，孰峙钩陈墀？
孰扈羽林跸，孰专喉舌司？
分野错三辅，煌煌燕豫齐。
鼎峙岳牧伯，胡耀欃枪旗？
彗贯紫微垣，水溃银潢堤。
孰分真宰忧，号令丰隆驰？
我欲叫阊阖，阊阖苍莽垂。
匏瓜不可摘，高舌挂南箕。
◇
中野种荞麦，春风吹麦新。
二月麦花秀，三月花如银。
麦秋不及待，人饥已奈何！
明知麦花毒，急那择其他。
食鸩止渴饥，僵者如乱麻。
冀此顷刻延，偿以百年嗟。
投之北邙坑，聚土遂成坟。
明年土依然，春风吹麦新。
勿食荞麦花，复作坑中人。
◇
夙抱山水情，每结烟霞约，
一来河南道，十里惟广莫。
更无山可青，惟有水长浊。
奈何殷盘庚，五迁不归亳？
缅惟中条内，代有仙灵托。
云飞少室凫，月送缑山鹤。
盘企太行谷，泉忆苏门崿。
均非车马历，徒使中情跃。
瘅哉邹鲁圣，辙环梁宋郭，
泗外不知津，岱外未升岳。
竟因悲闵怀，负此仁智乐。
八载门不入，禹岂耽丘壑。
至今樏撬地，明德照河洛。
偶然吟十八章
——呈婺源董小槎先生，为和师感兴诗而作
花落香不留，春风迹如扫。
题蒨渐无声，日觉乾坤老。
云何觊不朽，千载垂火藻。
试问仓颉前，谁睹文明造？
周书千不一，商前万无考。
叶岂能留春，画岂能传昊，
力争一瞬间，苦不回光早。
桑蚕化衮龙，自谓文章好。
几见尧衣裳，流入商周道。
◇
万物始于寅，春王首元岁。
每逢百物芳，忽如天再易。
勾萌谁使坼，候禽谁使哕？
胡以绀而苍，胡以喙而蚑？
一色一造化，千形千位置。
异中绝赜殽，同中各品汇。
纵穷孔墨才，难造一蚁细，
纵穷娄输巧，谁创一叶翠。
宁非春外春，更在先天地。
乘云过东皇，出震果谁帝？
请问熙春人，曾识春光未。
◇
缥缈云中君，天际无处所，
人寰距万仞，安敢厌尘土？
今我顾何为，独立向天宇。
洁身人海中，不与万物伍。
夜闻河汉声，回环斗杓数。
感此大化奔，惧为造物腐。
冬风裂幽谷，夏火炎昆圃。
不见古人今，但见今人古。
煌煌箕尾星，夜夜鸿蒙户。
◇
昼气如趋市，夜气如登台。
列宿森就位，凛然临八垓。
大微御中宇，三垣随转魁。
君臣民物事，万象齐昭回。
偶奇科斗判，人事森胚胎。
自昔三才立，资始乾元开。
观象万化具，卓荦庖牺才。
胡为龙马来，元天乃言哉。
◇
吾闻开辟初，天人去如咫。
乘云驾六龙，呼吸通乾始，
动陟昆仑颠，辄禋银汉水。
谁绝地天通，苍生遂如蚁。
乘风叫阊阖，莫达钧天耳。
精卫穷海山，夸父嗟蒙泛，
南箕空揭舌，七襄终莫理。
我欲呼云龙，上诉穹苍砭，
尽答灵均问，不藉巫阳启。
一翻重黎案，还复鸿钧始。
◇
中宵元无寐，忽然反鸿蒙。
鸿蒙孰为人，三百六倮虫。
譬亿万孺子，伛偻赤其躬，
含醇哺大和，胞与乾坤同。
游戏元气内，呼吸阊阖通。
何时制衣裳，贵贱殊章缝；
何时制宫室，彼此兴域封；
何时制器械，墨守兼输攻。
阋墙一家内，鏖战同袍中。
斯时欲返初，大声莫觉聋。
圣能为之长，不能为之聪，
礼乐文字间，弥缝徒救穷。
譬如萌芽外，苞蔽千万重，
箨去笋乃见，物生始曰蒙。
老聃称婴儿，轩皇师小童。
◇
客居忽不乐，驾言思远游。
出游始近邑，已非亲故俦，
偶然遇邻里，握手相绸缪。
何况渤海外，岛峤遐荒陬，
跫音偶似人，异类皆吾逑。
去国日以远，思人日以遒。
语君且勿悲，悲汝还乡秋。
隔墙竞桑枣，同室操戈矛，
习见反为厌，骤见斯相投。
至人同鹿豕，末俗风马牛，
遂令大父母，遍画千鸿沟。
去国日以远，本初日以返，
寄语乡井人，驾言之四远。
◇
四远所愿观，圣有乘桴想。
所悲异语言，笔舌均恍惘。
聪谁介葛卢，舌异公冶长。
所至对瘖聋，重译殊烦怏。
若能决此藩，万国同一吭。
朝发旸谷舟，莫宿大秦港。
学问同献酬，风俗同抵掌，
一家兄弟春，九夷南陌党。
绕地一周还，谈天八纮放，
东西海异同，南北极下上。
直将周孔书，不囿禹州讲。
因思肇辟初，声音孰分壤。
破碎混沌天，吾怨轩羲往。
◇
久霖桑户卧，不闻檐鹊语。
中宵忽忆之，何处谋乳哺？
云黑泥滑滑，岂若晴得所？
苍穹各自高，溟渤各自深，
霄壤曷并育，鱼鸟徒升沈。
不忧一身饥，所忧一家寒，
昏嫁纵粗毕，向禽难入山；
不忧一家寒，所忧四海饥，
恫瘝苟不瘳，尧禹亦何为。
◇
神仙只畏穷，苦矣身为累。
练气遗形骸，饮啄皆不事。
黄白玉女成，身外真无谓。
空王亦畏穷，苦矣家为累。
绝群断恩爱，乃得专所事。
度人恒河沙，及身究何事？
圣不忍出此，啜菽甘养亲。
虽曰乐哉地，亦复伤哉贫。
从政驰王事，更需养万民。
三教济一世，不能济一身。
满耳号饥寒，入定何由成？
在家成仙佛，吾始服真人。
◇
幼读《高士传》，掩卷不终楮。
万物恝无情，洁身亦何取？
中年涉世网，千幻万龃龉。
欲不寻白云，尘寰日催去。
春风酣昨梦，梦之无何所。
尘音阒不闻，水峭山深阻。
禽皆太古音，松皆太古语，
云霞太古色，风泉太古雨，
雉梁孔申申，鹿豕舜麌麌。
流水岂知秦，青牛不适楚。
直从叔季世，复与无怀伍。
始知避世人，避今还太古。
◇
泰伯与箕子，商周剥复期，
断发适荆蛮，佯狂走东垂。
遂开文明化，千载周孔齐。
青牛未适胡，乘桴未浮夷。
春阳一启蛰，八表开霆曦。
始知声与光，所届无端倪。
铜鼓皆诸葛，铜柱皆伏波，
潮皆祀昌黎，儋皆师蜀坡。
岂尽文字力，能动黎獠遐。
苟无桴鼓诚，孰应天人和？
死则四海哭，生则四海歌。
◇
岁暮霜霰集，朔风鸣北陆，
河冰绝行舟，鸟兽巢林木。
行子各思归，居人喧爆竹。
华堂置酒客，氍逾艳华烛，
翠袖围锦屏，香风回室燠。
咫尺庭户外，雪深没牛目，
征衣照铁铠，冻夫守破屋。
试问丰狐人，岂知寒觳觫！
安得檐际雪，化为万家玉，
从今丰年玉，更胜荒年谷。
◇
笼禽羡檐鹊，寥廓恣翱翔；
檐鹊窥笼中，又羡多稻粱。
身世无两全，易地何时臧？
登高俯层岚，中原浩茫茫。
飞沉自高下，万族何穰穰。
欲为丹山凤，奋翅出八荒。
顾念羽族群，我去谁为粮？
愿吸瑶池液，喷作八溟浆。
各各保大和，一一餐瀣沆。
永绝口实营，共放无何乡。
◇
二仪称大圜，穹窿若空谷，
泬寥满其中，外应皆中蓄，
大叩则大鸣，鞺鞳随所触。
人身小天地，乾坤为大腹。
谁言斗室中，不与昊苍属？
至人体其全，呼吸通沕穆。
默祷阊阖开，号令风雷速。
能祈阴骘相，锡为苍生福。
否则垂空文，亦异爝萤烛。
天风海涛声，灏然塞宇宙。
◇
梦觉小生死，死生大梦觉，
寤寐即影形，谁道殊忧乐！
昼夜小古今，古今大昼夜，
王霸迭寒暑，倚伏相代谢。
天地大人身，人身小天地，
若非万物灵，曷奠三才位！
父母小乾坤，乾坤大父母，
践形飨帝亲，何以肖富媪？
近取即远取，远观即近观。
日月东西铭，宇宙上下环。
朝闻可夕死，方寸弥两间。
◇
胡不学求仙，龟熊日伸理？
一朝婴儿成，却畏阴阳使，
胡不学求仙，阿敕禁百鬼，
一朝役使成，逃劫雷霆起。

[book_title]卷二
华山诗（三首）
金秋严肃气，凛然不可容。
一石一草木，尚压千万峰。
岂肯放平易，招引人世踪。
树皆斜仄生，云皆斜仄通，
略无寸步直，但有两壁穹。
近之太难亲，遥瞻始景从。
正如古神圣，千载共朝宗。
不睹岩岩势，但慕泱泱风。
安知真觌面，不与跻华同。
◇
为访云中君，来寻天上石。
千洞万洞势，混沌重开辟。
人行入山中，山已天外立。
再上更不能，有石皆倒岌。
台殿青云端，势欲压山侧。
森然一檐下，献此万丈碧。
造胜启天荒，入深闯地赜。
遗众伫曾颠，骤觉此身易。
出山意已移，灵境渺天北。
从知此后身，所莅皆谪斥。
◇
百转百丘壑，一步一阶级。
奇怪非一逢，性命几万掷。
倒垂万菡萏，侧走千霹雳。
一石三芙蓉，三峰只一石。
千峰为莲瓣，三峰为莲菂，
纷纷莲花须，化松千万亿。
白帝明星宫，寄在千叶隙。
神仙窟宅间，日与天相索。
聪明乃尘垢，陶铸皆陈迹。
虽复游无穷，亦自悲形役。
一下金天台，人间愁踧踖。
华山西谷（四首）
（华山中断为二，而苍龙一岭联之。岭左右为东、西二谷，东谷直抵潼关，而西谷最胜。登华者皆自此入，即所谓张超谷也。谷口水汇于玉泉禅院，寻涧而入，双峡壁立，麓趾互错，地深天高，石奇泉养，凡百十曲而至水帘洞。瀑自绝壁万仞飞下，即谷水之源也。
洞居半壁，一石凹出受瀑，倒入洞腹，将至涧底，复穿石出，下汇寒碧。而两峡松各数十万，绿天翠海，涛满虚空，光响灵幻，非复人世，宇内断无第二。而自来游华者，皆半途即舍涧登青柯坪，从无一人穷源至斯者。洞天咫尺，不许问津，何必桃源，始迷前路？）
苍苍惟一色，不辨云树峰；
浩浩惟一声，不辨风泉松。
入谷几千曲，穿云将万重。
时时乱石间，洄潭卷天容。
寻源不得源，讵惜劳双筇。
山荒人迹绝，猿鸟俱鸿蒙。
谁知万壑响，出自微泉淙，
万泉之上游，关键万峰中。
出入石府藏，讵非龙所宫。
空翠风不卷，汽碗诸天通。
◇
溪山各无言，万云所酣醉；
水石各无心，万松为映渍。
松云几万重，浸得衣浑翠。
身似鱼游空，何待生羽翼。
仰视峡中天，古井澜不沸。
咳唾不敢轻，谷响殷潮势。
步步皆岳魂，息息通仙忾。
莹然一寸心，苍苍照天地。
诗难状碧空，梦亦浮元气。
何人苍龙岭，俯闲思飘坠。
请谢世网尘，长枕秋云睡。
仙犬守云扃，毋许渔樵至。
◇
（袁中郎《游华山记》：自苍龙岭俯瞰西谷水帘洞，松云水石之奇，直得一死。盖亦身未至而遥瞻，已如此心醉。）
山穷水尽处，群龙天上来。
泉泉云所化，石石星所胚。
万丈芙蓉裂，中有银河洄。
积此千仞水，郁为万古苔。
想当开辟初，莲花面面开，
花间万斛源，神物蟉其隈。
见水不见石，所至无坚厓。
从此万泉归，昼夜冰雪豗。
一潭一变化，一瀑一济淮。
至今秋雨天，石破惊皇娲。
出坎入坎龙，九地九天雷。
我来但莹碧，光影涵三才。
愿借玉女盆，酌此玉井杯；
更借巨灵掌，劈驭片琼瑰。
携归傲嵩岱，何独小黟台。
◇
（华，西岳也。故西峰、西谷最奇。而西谷水帘，又源于山顶之二十八宿池。其池介西峰、南峰间，一练迭承，圆椭小大不一，如珠联，如瓮侧，如甃仰，光滑磨刮。且口狭腹巨，非人力所能致，俨然神龙蟉蚴之迹。余行天下，惟天台黄山之九龙潭可仿佛，已甲于东南。然彼仅九，而此三倍之。彼皆山麓之壑，此在云霄之上，岂复世间所有！池垂尽，石唇昂起，漾为深广。登华路阻，后人决而泄之，游人始得逾涧以达于西峰）。
陟岳尽苦险，未得岳门阈。
登山须问峡，谷则峡水脉。
一岭划两谷，门户从此辟。
谷穷峡乃出，源尽岭斯迫。
试问秦蜀栈，阁道通千驿。
矧此数里程，何暇五丁劈？
凿栈八九重，避疃百千尺，
鸟道绝蚁附，猱攀变蹇策。
尽辟铁甗险，化为云水石。
试问涛与松，可许青云屐？
（华以险名，由取道者舍谷而趋青柯坪，不知谷水之源即接苍龙岭。
但从西谷水帘洞之对崖横穿斜栈以通岭，则开凿不过数里即可尽。
避千尺疃、百尺疃、老君犁沟之奇险，而兼收西谷水石松云之胜。
乾隆中，毕中丞沅曾开通登华之路，惜无以此语之者）。
岱麓诸谷诗（六首）
岱谷西溪一
（岱岳三谷，东溪、中溪皆崖狭水深，可游不可栖。东溪即对松崖，中溪即石经峪也。惟西溪自敖来峰麓深入数十里，曲奥旷窈，溪尽源出，有东西百丈崖双瀑之奇，而西崖尤峻。孙明复诸贤皆读书其间，为岱畎之最胜）。
山大水声小，水与山不敌。
谁知砉砉响，能静岩岩魄。
岱宗石不裂，裂即万寻壁。
山泉云际青，飞下勇无择。
涧水奔赴会，供此双龙吸。
嵯峨萧瑟间，声光百寒碧。
仰视苍苍天，坼入巉巉石。
倾崖宿苍阴，倒影地不及。
不辨峡西东，但随溪转侧。
到此顿忘归，今古空明积。
昔贤此考盘，觞咏谭王伯。
至今濯缨亭，汽碗岱宗赫。
山禽不敢啼，草树若屏息，
悄然万虑澄，何独红尘隔？
岱谷徂徕二
（徂徕在岱阳，为岱宗几案。遥望一石尔，及近，则谷口窈然，中有白鹤湾竹溪之胜。唐李白、孔巢父等所游，号“竹溪六逸”。宋石介亦隐居其中。山上及水牛洞多六朝摩崖石刻。）
倚空生巉厓，十里无寸土。
行行靡所向，山势围成堵。
谷深风冒日，石合翠成坞。
不信风泉过，但谓夜来雨。
山空生远音，壑寒断人语。
无复巢许流，惟见招提宇。
松竹虽寥寥，荒涂积今古。
苍苍万石刻，苔与云吞吐。
日莫勿流连，怪石疑豺虎。
岱谷灵崖三
（灵崖在岱北，当齐孔道。自鸡鸣山北走二十里，险尽地平，峰回四抱如城墉。入口三里，逾涧得寺，负崖西涧。古木千章，龙象雄峙。唐李吉甫以与润之栖霞、台之国青、荆之玉泉，并为“宇内四大刹”。乾隆间置行宫。）
北山恒若渴，得水已足豪；
何况天城墉，四壁围周遭。
万木千水石，相合成空涛。
置身万绿中，眉入松间毛。
回顾木杪平，始觉所历高。
离宫负苍翠，梵宇横山陬。
当年法雨地，诸天殷海潮。
逃喧入寥寂，未觉流泉嚣。
僧愧隐居逸，悯我征途劳。
极目云天间，陶然咏唐尧。
岱谷原岭山汶源四
（汶有五源，皆出岱谷，受九十九泉之水；而莱芜原岭之大，汶为其纲。《水经注》：自入莱芜谷夹路连山百余里，水隍多行石涧中。林木绵蒙，岩回壁绝，清风鸣条，山壑俱响。未出谷十余里，有别谷在孤山。谷有清泉，泉高十余丈，出石穴，穴广数丈，有昔人爨墨。出谷口，有麦丘，面山傍水，或谓昔之愚公谷，深沉幽杳，过者踟蹰。）
汶济厚趋漕，负舟水皆岱。
舟行岱未已，始知泉力沛。
万泉所争泓，原岭踞其最。
深藏云霓中，高出洞天内。
百里石槎枒，千重水湍濑。
人鬼不至处，始识蛟龙大。
小水大水矰，一清百清会。
原委阖辟间，造物意未艾。
岱谷陪尾山源五
（陪尾在岱南，本岱山来脉也。仅一平冈，而百泉正出、县出、穴出，如星、如云。有泉林寺行宫，宫内石穴三，深最巨如车轮。伏暑寒碧坐卧，声光远胜他源僻险焉。）
胡为万斛玉，乃喷平原碛。
人间曲水觞，竟忘仙鬼宅。
涌周泺突三，灿等淇泉百。
乃知西北源，固异东南脉。
随时浑泡出，不在洞天僻。
凛然火云中，雪冰雷雨射。
声阅百代速，影倒万峰碧。
翻讶云水劳，愈令尘动息。
安得真仙隐，契此大喧寂。
冥冥群帝驾，尚闻风月夕。
岱谷沂山瀑源六
（沂山为青州之镇，沂水出焉，又名东泰山。
汉武帝以公玉带言东巡封之，至则卑小不称，乃令祠官礼之而不封。
盖沂山远望高出群山，逮渐升至颠，则坡陀曼迤七八十里，失其峻极耳。
然山颠百丈厓瀑布之胜，亦岱顶所无。）
云表百里外，遥瞻莫与并。
谁知近反平，迤逦乃失峻。
奇哉造化源，巧蓄泉百仞。
自从开辟来，雨声非一阵，
云霄沆瀣气，化作泉源盛。
然后大寒碧，倒汇诸天浸，
不徒人峰影，到此同一静。
我闻厓夜半，亦有羲轮映，
涛声天海声，尽化光明性。
安得五更晓，来观万里镜。
嵩麓诸谷诗（五首）
太室东溪卢岩涧一
（卢岩当嵩阳启母石入山孔道，故名最着。
介中峰、北峰之间，盖东溪也。
然惟上寺水帘，雨后奇胜，其下寺崖口五渡，岸高水深，俯瞰幽栗。
故溯洄之乐，不如南、北二溪。）
度梁访天门，忽讶山无底，
穿出碧玲珑，渐森青壁垒。
人影没数重，倒在波涛里。
白云不在天，明月不在水，
落此乱石坳，钟声催不起。
但闻涛隐沦，不测泉终始。
崖高水深深，天寒日色死。
请君雨后来，一赠钧天耳。
太室南溪逍遥谷二
（迭石溪受嵩阳逍遥谷之水，介中峰、南峰之间，则南溪也。
自谷以上，万峰夹涧，流县阪，不可游泳。
而怪石礧砢万状，与水争奇，排奡之极，渐入澄泓。
于是溪渐穷而亭榭出，唐宋诸贤之所栖遁觞咏，负嵩面箕，尽收几席）。
牝谷夏空蒙，雄峰冬豁惸，
水走万石上，声寒绝壁下。
石既万嶙峋，水亦千变化。
玉雪战云雷，苍寒豗昼夜。
嵩箕天扆案，嵩洛地亭榭。
刚柔共古今，仁智恣潇洒。
谁云南面王，肯易西山社？
太室北溪石淙谷三
（石淙在平地，已不见嵩，而嵩之水口也。
盖太室之北原，受平洛涧之委，其上游水行地中，至阳城之山，石壁百仞，水漱石根，始汇为潭，束为涧，折西，石愈奇，是为上下两石淙。
南北两崖各有洞窟可辟兵，有唐武后磨勒诗记两淙。
涧水之石如怒笋林立，如饮兕卧虎，高或数丈，平或半亩，纵横偃仰，肤骨态色，穷丽极妍。
水萦其根，穿其腹，幽黝沈碧，相得相忘，极人世光色，无可名状，全泯怒狂啮噬之态，是为车箱潭。
潭之下峡愈束，水愈静，筏泛其中，青天如垂片玉。
人语如出瓮中。
而青壁上复呀石门，游人登岸，背穿洞腹出，坐石唇，可觞席其上，以览水石之奇。
造物贶人至矣哉！自此出峡，旷然禾畴，与峡中各一天地。
视东溪南溪之可游不可家者，又有桃源人世之别。
盖三溪嵩室之胜，石淙又三溪之最胜矣。）
出山愁水深，入山愁水陡，
水驶由石峻，涧深知土厚。
丽哉豫洛山，胜绝东南薮。
雷奔海立雄，尽化清晖浏。
譬缩万丈图，入此边幅受。
攒寒簇碧间，万影千光有，
冲融出怪变，刚柔互牝牡。
群仙跨猊象，游戏此澄黝。
纯乎静深极，无复苍莽丑。
造化太聪明，平原灿星斗。
萧然南面忘，何独李唐后？
安得酿澄碧，化为醽醁酒，
醉销怪肺肠，独与元汽脱。
太室北溪箕颍谷四
（嵩以箕山为南案，而颍水横贯之，犹岱之有徂徕也。
溪夹两山间为谷数十里，狭为峡，曲为澳，崭为矶，阔为汀。
上荫蒙茸，下带清湍，如行剡溪桐庐间，故箕颍自古为栖遁之所。
巢许禹益让王者，皆不之他所而必之箕颍阳城焉。）
游山不厌深，不深山不静。
有时两山遇，一水当其尽。
合为一空明，何异隔人境。
岳游愿已偿，岳魂秋未醒。
压头万丈翠，倒作碕潭影。
恍行天姥间，只少哀猿警。
照溪女画眉，傍枫渔系艇。
峡中天地少，世外烟霞冷。
宜乎让王客，尚传巢父饮。
（箕山上有许由冢及洗耳泉、巢父饮牛涧。）
少室阴谷伊阙五
（伊阙为少室西支，麓有万佛崖，与香山对峙，而伊水经其间，俗亦称曰龙门，而疏凿功，则不及龙门百一也。
惟遍山石龛供佛，皆元魏造象，最大者三龛相如满月，有似天然。
褚遂良勒记洞门。
凡山水皆以天胜，惟此及龙门则人工胜。
隔岸即白香山之九老草堂。）
出郭谒龙门，雨行无坦路，
杖策不能前，往往溪中渡。
前有一匹练，后有一丈素，
驱车曳其轮，帷裳渐已屡。
枿然双关竦，下有澄潭注，
不见禹凿痕，惟瞻龙象怖。
石石混沌窍，佛佛娲皇铸，
化身百千亿，如潭千月吐。
人力天工夺，神道人鬼惧。
夜深蛟鼍起，石裂崖崩仆。
毋乃童律斧，雷雨空山助。
登太行绝顶（五首）
（太行北泽潞，南怀庆，实止五陉，首尾千里而近。
其三陉在滹沱以北者，乃恒山，非太行也。
惟壶关一陉，为入晋通衢。
自河内清化镇入谷数十里，四山环互，水竹村落奥旷，真盘谷。
自此逾羊肠阪九折，至天井关，则太行绝顶，天下之脊矣。
脊北皆董黝顽石，惟脊南郡县云木滃郁，故太行之阳，号小江南。）
临险如大敌，奋势成独往，
竭尽筋力能，驯致青冥上。
一壁石怒生，千崖狞相向。
石云昼不收，崖瀑夜逾响。
数日惟一登，不知所历向。
及巅反下视，始悔轻身妄，
俯影如在渊，其深不及望。
中奥何包孕，山于斯府藏。
一降一生妍，一步一回仰。
◇
日觉深山深，日忘太空太。
略无寸步直，惟见两崖对。
上党天下脊，河山制两戒。
始知经陟高，足底群峰会。
游尘失秦陇，微茫指汾浍。
欹倾海万涛，泱漭天四塞。
水从万山顶，泻落青天外。
寺卧白云中，不梦红尘界。
屡经开阖间，造物方未艾。
◇
一石亘千里，石上森万峰。
羊肠绕其西，孟门峙其东。
凛然长黑云，我行入其中。
崩崖划大谷，飞瀑裂鸿蒙，
诸山听指挥，趋侍何鞠恭。
关塞肘腋扼，郡邑尻脽从。
昂头赴东海，三月脊犹穹。
绝顶竟砥平，万马屯崇墉。
建瓴批捣势，扼坑当关雄。
一面制天下，绎络驱驼𩦺。
宜乎紫团参，自古王气钟。
到此身骤贵，宇宙蟠心胸。
承平无险要，怀古来悲风。
◇
昔闻地去天，俯仰亿万里。
天柱须弥峰，梯颠先造趾。
今陟太行颠，几点齐州视。
仰塞天宇空，初疑世界止。
绝顶望苍茫，大块才复始。
颇疑太素前，阴阳一炉匦。
洪钧有何心，喷薄万流峙。
溪谷相牝牡，烟云孰驱使？
如何太古来，声光从不徙？
方知七窍穿，混沌未曾死。
◇
不见游子归，但见白云还，
松涛无时停，卷上壶关山。
侧下就烟静，决立受风宽。
嵒石磝石竞，出坎入坎艰。
侧身乾坤内，独立衣裳单。
天风万窍鸣，五月炎天寒。
太行诸谷（四首）
（太行之阳，呀为诸谷，盖支麓所分，每一逆则曲为一谷，泉石秀发，故壶关盘谷为通衢。
稍东百里而为修武之百家厓，再东百里为淇县之百泉，再北百里而为林县之林虑谷。
其泉石皆甲天下。）
谷里百重滩，滩边万仞山。
家家千水竹，面面百烟鬟。
从此逾泽潞，陟顶十八盘。
壑深积苍翠，陇奋生波澜。
深山大泽气，万古烟云环。
谁知太行窟，中有桃源湾，
往复缭而曲，天地自宇圜。
如何盘谷碣，勒彼沇济源。
王屋所支陇，何与大行关？
奋刊百代讹，请起龙门韩。
◇
（盘谷在河内县清化镇，深谷田畴数十里，正当太行之阳，与昌黎序合。
今济源县之盘谷，乃王屋支麓，与太行无涉，俗人碑其侧，僻浅无足取。）
谁凿太行腰，坦腹开城郭。
扶筇陟天门，拱揖互迎却。
苍翠千万重，欲扫不可廓。
一寺负其阳，横嵌绝壁脚。
何来千丈冰，坠此一泓壑。
终宵风雨声，坐失炎蒸熇。
其上舞翠蛟，其下蟠潜蠖。
影光倒射处，千厓失锋锷。
坐卧盘石上，凛此衣裳薄。
宜乎魏晋士，清狂此栖托。
何况望帝魂，久忘南面乐。
◇
（百家崖永明寺右瀑布汇碧，有醒酒石、淬剑池、环翠亭，为刘伶、嵇康遗迹，又有献帝、山阳公辟暑之所。）
山势日以高，泉声日以健，
石壁渐以峭，径途益以险。
高欢避暑宫，峰回路尽转。
步步涧豗潆，重重嶂抱掩。
更穷双水帘，飞白天半眩。
烟气乍有无，疑信互闻见。
贾勇造其下，峰高涧深闷。
两厓既竞奇，两龙复争喷。
风声挟雨声，百步游人溅。
不知几千丈，势与万峰战；
不知几百重，合围开一面。
草木尽珠玑，石纹皆浪漩。
终古阒无人，自辟琼瑶殿。
造物信何心，荒山闷雷电。
不穷山谷窔，安尽云水变。
◇
林虑山双瀑
险尽平易生，瀑穷云水秀。
出郭山色遥，度桥水声骤。
土润泉脉肥，木落峰容瘦。
石窍无算泉，山谷无算窦。
阳曦万金涌，月宵千玉奏。
蘋藻清若空，亭榭影如覆。
自成碧世界，谁开镜宇宙。
此时耳目魂，尽醉声光溜。
西湖汇诸涧，已领东南袖。
何况万泉源，媚绝太行右。
乾坤尤物罕，高隐多被囿。
一锢烟霞癖，万古终难灸。
迷溺长不返，应笑孙登陋。
重游百泉四首
（苏门百泉亦太行麓谷之一。）
朝出卫州郭，月白天欲曙，
湖山不可辨，苍茫但烟雾。
天光堕云岚，湖光荡林树。
残雨啸台山，归人淇水渡。
忽闻欸乃声，疑向潇湘去。
欲别难为情，欲留不可驻。
◇
欲曙未曙际，溪山无可名。
水烟多变态，欲与群峰争。
泉响不可忍，先作探源行。
涧水共趋壑，并作新泉声。
乃知万斛源，势挟全山鸣。
秋色苍然来，太行天外横。
安得咏沂侣，共此濠梁情。
◇
天风吹夜泉，琤若雨声碎。
不知一片月，已上啸台背。
遥山白于晓，林樾失翠黛。
湖云碧于烟，因风荡为籁。
相将沿堤去，步入空明内。
俯仰寒苍然，清气不可界。
且与夜渔人，伫立听石濑。
◇
土石山皮骨，草木山毛发。
北多不发山，东南或少骨。
惟有蒙泉清，是乃山血液。
骨奇液始奇，石洁源斯洁。
每看谷口泉，有若云吐月。
固知空洞腹，乳泉满其穴。
当其未涌去，蕴潜孰能别。
惟有相山人，望骨知优劣。
仙真罕尘语，市井无玉屑。

[book_title]卷三
嘉陵江中诗（三首）
遥岑断烟去，近岸风榛寂。
人行孤光内，鱼鸟尽深碧。
天留清旷晖，娱此漂荡客。
棹随云溯洄，梦与波崩积。
空明引悟深，群动涵幽赜。
绝壁入高云，何人凿崖石？
毋乃遁世士，遗此太古壁。
欲往从之游，石径绝行迹。
◇
夜半夜船钟，响从苍崖来。
嘹亮清似水，萧条去何迟？
疑堕碧涧底，复挂寒松枝。
一随流水去，到海何时归？
猿啼空峡哀，雁度长天悲。
岁晚沧洲里，空惊清夜驰。
◇
夕与夕烟宿，晨共晨风发。
橹声摇断梦，榜人语残月。
栖禽浅涯起，宿雾前山合。
遂令一苇水，淼若彭蠡阔。
方从中流转，忽与孤屿绝。
稍稍辨岸树，离离出江日。
思归曷忘归，江霞翙幽客。
出峡词（二首）
西行入剑门，有石无天地。
山川至巴蜀，天地皆壁厉。
东行下巫峡，有霆无日月。
巴蜀非山川，天地原割裂。
去路即来路，前舟迟后舟，
千曲吝寸直，万刚逃一柔。
每逢呀阖际，惟恐两崖闭。
更缅开阖初，斧凿伤元气。
巨灵划劈处，惨淡神斧痕。
其下雷回回，其上云魂魂。
峡猿且勿啼，峡树且勿伐，
君询巴峡天，但听巴歈阕。
◇
峡内险在山，峡外险在滩。
上滩如上山，下滩如下山。
赑屃万蛟鼍，来游吕梁瀑。
何故乾坤内，遗此块垒物？
日夜千万年，雷与石争触。
出石入石水，出水入水舟，
万声许许间，天地怒相求。
回顾含岈内，始脱鲸吞忧。
江行恒患风，峡行恒患石。
上水惟苦迟，下水惟苦疾。
人生万事内，如意安可必？
如意不可必，得意其可恃。
上水君勿愁，下水君勿喜。
拟庐山石门涧诗（三章）
（尝怪远公游石门涧三十余人而陶、谢不预，陶、谢集中亦无赠远公及庐山泉石之作，皆遗憾焉。
材韵不逮，曷敢补亡？联拟三章，用寄往趣云尔。）
劈开万仞冰，泻出白云髓，
中有匹练天，下奔匹练水。
屡涧屡揭厉，一石一惊喜。
地深众响崩，峡裂冻云死。
涧喧山更寂，日暮泉逾驶。
钟声不出谷，万年寒碧里。
灊鱼成阵游，苔翠摇空靡。
阴幽凛人发，澄泓冽吾齿。
不重苍寒内，谁契高深理？
险夷易心目，奥旷殊趋履。
二端孰从违，冥搜惑原委。
（右拟谢）
◇
篮舆何所之，言适天边山。
何年匡庐阜，中裂流高泉？
有客赏奇趣，相招破荒烟。
探胜忘岖嵚，息嚣得潺湲。
时时溪中云，悠悠导我前。
水石两相忘，何故空山阗？
童冠扶舆侍，咏归亦欣然。
朝溯溪云至，暮随溪声还。
（右拟陶）
◇
出世固有朋，遁世宁无趣。
有巅必共陟，有源必共溯。
灵域寐千载，誓将发其寤。
地从奥处旷，天向谷中曙。
风泉何处声，泠泠与人语。
谁知采芝客，终年此中住。
自言偶独游，误入云深处，
十年不下山，忘却下山路。
（右拟远公）
石门涧发源于含鄱岭左掷笔峰下，即远公说戒处，游踪所不至也。
四面环合如城墉，忘其在山顶。
庐山和东坡诗
（二首不次韵）
谁令至刚物，常受至柔攻？
谁令至静物，常有至怒容？
穿石水千仞，锁水云万重。
百千淘战后，澄为碧玉硔。
澄泓不尽处，复为雷雨风。
刚柔动静间，终古谁雌雄？
始知水石力，能使天地聋。
何必老子舌，始足供磨砻。
我来适雨后，瀑势江河同，
四山万涛声，不辨瀑与松。
喧中有至寂，请听明月中。
今古听此声，我如五老翁。
◇
白云泻下天，飞挂青山上。
百里已遥瞻，十里流云响。
近山翻不见，层厓束震荡。
但见厓下泉，澄泓漱深广。
奔灊避空明，触石鸣侧盎。
徘徊竟忘归，月夜每独往。
骨化石槎牙，心化冰萧爽。
梦中天汉声，崩倒九千丈。
惟应广寒宫，堪共诸天赏。
布水台下同僧观瀑
（东坡但至漱玉亭见瀑之委，近人又多登黄岩文殊塔见瀑之首，皆未见全瀑，以回冈障之也。
开先寺僧引予逾冈至老龙湫，当布水台下，而后银河泻于当面，萧瑟高寒，殆非人世。
忆《古琴铭》曰：“山高水深，万籁萧萧。古无人踪，惟石焦峣。”欲镌诸石而未暇也。）
泉不知何起，亦不知何止。
只因石刺天，遂使水非水。
层崖回障内，雪霰风霆起。
若非横石凹，一坠恐无底。
谷空呼莫应，人语不入耳。
但觉太古气，苍苍寒骨髓；
但觉太古音，浩浩无成毁。
嵯峨萧瑟际，肃穆高深理。
惜无伯牙琴，来写成连旨。
倘如诺讵那，吾将坐化矣。
（诺讵那尊者游雁荡大龙湫，观瀑坐化，见《雁荡志》。）
天台纪游（六首）
（天台无主峰，横溃四出，平正博大，中秘幽奇，疑仙疑幻，不可一诗尽也。故择其尤者分纪之。）
云势欲无水，水势欲无石。
如何一虬偃，欲障千霆魄。
水中畏石横，夺路出胯腋，
勇赴无底壑，下汇百寻碧。
有似万古愤，投入静者夕。
喷成雪练千，雄压吕梁百。
四山草木声，如助风雨格。
喧极弥寂寥，月出寺林白。
梦闻钧天乐，于彼水晶宅。
庐瀑惟仰飞，台瀑皆俯湱。
九地九天势，山泽相薄射。
吁嗟造化奇，心耳永震赫。
（石梁悬瀑）
◇
龙涧视石梁，奇正各有取。
彼阵堂堂正，此势奇奇怒。
出坎入坎泉，阖天辟天户。
三跌三变局，一石一千古。
屡易天地人，错出风雷雨。
我闻龙神过，穿石如穿腐。
屈曲蜿蜒迹，至今行衙衙。
瀑流出其间，喷涎鳞甲舞。
缒幽阴平师，凿险吕梁斧。
怪真自险生，柔岂被刚阻。
神骨换仙凡，攀跻迭仰俯。
但觉寒飕飕，竟忘轰许许。
去去行勿迟，恐遭神物侮。
（龙涧水帘）
◇
台顶尽旷夷，桐柏四襟带。
谁知逾一岭，千峭竞险怪？
断为万仞墉，屹以双阙隘。
忽从绝壑底，中耸一台对。
大山宫小山，《艮》、《坎》互成卦。
四面绝梯磴，千翠环耿介。
其下雷回回，其侧云䨴䨴。
俯聆绝壑淙，倒作九霄籁。
上帝觞百神，当年此觐会。
万灵拱至尊，光景递明晦。
久坐入混沌，冥神失人代。
地深天愈高，月出峡始大。
扪缒旋出险，喜别阴阳界。
（琼台双阙）
◇
十步九步峰，层黛层螺画。
三折五折水，一佩一环㶁。
阳厓云是树，阴厓云是石，
路尽石每横，峰回溪乍辟。
更转更幽旷，忽然人化碧。
源穷始得泓，飞瀑所汇积，
恍如玉镜前，挂以晶帘百。
四围空翠影，入此虚明白。
幽冥恍忽间，知我何代客。
到此人自仙，留久境终僻。
却恐归途迷，喜及洞门划。
聊同渔父舟，非访刘阮昔。
（桃源九曲）
◇
山灵老爱云，不放云出岭。
云从何岫出，晓必返其顶。
我登华萼心，俯瞰万山尽。
南云向北驱，北云向南引。
蓬蓬勃勃势，整整斜斜影，
鳞鳞皛皛形，无一得自逞。
涌如海潮宗，翕如军令禀。
弥聚势弥厚，岂意涣俄顷。
展成八极宽，铺出大银涬。
翕疑会万灵，散似恢四境。
银盘贮默苍，时露百千嶙。
俄闻海水砉，透出金光炯。
云山互开阖，乾坤骇驰骋。
廓然还虚无，舒卷嗟玄牝。
良久神始夷，眩外惭定静。
（华顶归云）
◇
树势欲无峰，峰势欲无日。
不闻云外钟，那识林中室？
前身天台僧，双涧恍旧历。
万里水云身，到此甫一适。
妙香浮虑净，钟梵梦魂寂。
风林杂夜泉，尽疑山雨滴。
明发别僧去，欲扫大师甓。
请入白云深，更穿白云出。
（国清夜宿）
中四明山诗（二首）
（四明者，天台之委也。
自天台逆上百三十里而起，二百八十峰介东西二剡溪之间，磅礴二郡五邑，高与天台埒。
自鄞县大雷入者为东四明，自余姚上虞入者为西四明，惟自奉化雪窦入者为中四明，故雪窦在二支包络之中。
深溪广谷，高迥幽寂，不似天台之近人。
至山之得名，以余姚西四明之芙蓉峰石室，一百四窗，反不在中四明。
然泉石云水之奇，则皆在此不在彼焉。）
百里复溪山，一峰岿其内。
古寺托何所，山作倚天盖。
峰回路百转，豁然露涛浍。
天山忽有村，百顷云叆叇。
上下两雪窦，青霄藏世界。
高步万石上，俯受万峰拜。
崖古木雄放，谷荒鸟幽怪。
夔魈出窔奥，雷雨动神泬。
县流数千尺，九天陨砰磕。
万壑松风来，如闻神鬼忾。
猛虎户外睡，古月檐上挂。
僧居久忘高，梵呗皆沆瀣。
身卧白云中，梦落白云外。
◇
来寻云外僧，不辨云中路。
晚钟声出云，引入云深处。
岚气满山头，疑是仙灵聚。
壑重崩若山，林翠坠疑雾。
钟鱼任千指，寂若无人住。
夜窗不知寒，重云如败絮。
肃肃空明气，时与诸天遇。
何年汇镜潭，莹彻发禅悟？
天光神秀钟，复起龙象顾。
四明山中峡诗（二首）
（雪窦后山二十里为徐凫岩，其主峰首昂而腹内却，如物之鞠其躬，故名鞠猴山。
攒峰割日，哀湍崩云，自昔推为异境。
盖天台之脉至此起祖，横张两翅，包左右二谷，而中峡为长岭。
岭巅终年云不绝，号曰二十里云。
峡之南曰云南，峡之北曰云北。
田畴村落，分受两峡水，泉石林竹幽绝。
居人由云南往云北必逾长岭，名曰过雪。
盖雪窦四明之奥，而过云又雪窦之奥，虽越人莫知游者。
唐末谢遗尘隐其中，赋诗传世，尔臀踪仍罕至，故志乘多以过云在大兰。
及明末黄南雷修《四明志》，遍搜亲历，始获其胜，而更正之焉。）
寻云不厌深，穷源期必尽。
造物不近情，悶奇惟恐罄。
锁之几百重，蓄之千万仞。
水惟无他去，磴必自此进。
决往无遁深，果穷百奇靓。
崩云下承足，攒日横排阵。
但闻乱泉声，如响万山磬。
中岭界长谷，不许两源并。
然后大合围，烟云无可遁。
山古蟠根厚，水远知源盛。
此间苍寒极，全出高深酝。
到此不能出，莹然万虑静。
禽鱼无钓弋，终古鸿荒性。
敻哉造物藏，始识乾坤峻。
◇
上山瀑在前，下山瀑随后，
下山云掖足，上山云压首。
山云平屋头，水云平屋下，
沿溪数十家，家家住云罅。
溪左田苗青，溪右田水白，
朝朝望云起，夜夜见云黑。
山深云液积，尽化流泉清。
家家吸空翠，妇孺皆聪明。
郎家住云南，访侬到云北，
带来岭上云，映到松篁碧；
郎家住云北，送侬到云南，
同饮桃花水，影照桃花潭。
人家闭门早，飞瀑檐前挂。
住山五百年，阅尽云变化。
君欲归人间，去去休回顾。
俄顷白云生，下山不知路。
（云南村曰桃花坑，有岩长数百丈，高数仞，石色红白相间，如桃花初发，故亦名小桃源。
其胜更在云北之上。
窃怪越中名胜，动推剡溪，不知剡溪特因太白慕谢公东山，屡见于诗，其实荒山溪涧，绝无幽胜，仅为嵊县通舟之港而已。）
武夷九曲诗（五首）
（武夷亦仙霞岭旁出之水口也。
关锁万山之水，而舟出其间。
峰壁曲折，争奇竞秀，虽不过数里，然有巫桂之奇，而无其泷险，有潇湘之清幽，而加以丽峭。
引胜怡情，故宜为栖遁所醉心矣。）
至奇万骨峰，至清百折水。
天地此中合，溪贯万峰倚。
舟行出其间，有似穿珠蚁。
五步一笏变，十步一障徙。
空明寒碧内，万古黛螺洗。
渔樵半是仙，掩映孤光里。
滩从房闼行，篙向画屏驶。
水中矗影倒，舟腹砺声齿。
已穷水云胜，尚嫌山骨峙，
壁立无寸肤，何从寄游趾？
晚陟仙游岩，万峭罗户几。
夜月醉仙骨，苍烟媚山髓。
譬贮雪浪石，浸之雪盆底。
此间空明界，更胜波中视。
云霄咳啸声，山下疑仙鬼。
尚讶棹歌闻，那有市声起。
◇
上山月在前，下山月随楪。
舣舟月在水，舟行月随枻。
但任山转移，不知水曲折。
人行水月中，彼我皆冰雪。
直疑南北峰，皆我苍苍骨。
凭槛坐深宵，太虚同一窟。
莫云作山形，欲与莫山接。
若无青白痕，几忘高下蹑。
鸿蒙本一气，宇宙谁超忽？
真人驭神气，凡俗恋尘堀。
请随云中君，遍览琼瑶阙。
◇
曲曲奥不旷，旷即嫌市阓（谓第九曲内村市）。
精舍第五曲，亦复少胜概。
谁知六曲中，奥旷洞天最（俗名小桃源，亦名陷石堂）。
洞口九泥塞，垣廓周遭大。
奇峰四苍苍，平原千岁岁。
秦汉落花中，羲皇流天外。
直缩大乾坤，于此仇池内。
如何太古来，至今仍草昧？
疑有鬼神嗬，不许游人再。
始知万嶙峋，皆作此关塞。
我今破天荒，披寻失人代。
何时洞中身，复出白云蔽？
何时溪外人，得入红霞界？
云隔千万重，霞深咫尺在。
◇
溯滩舟行迟，迟得领众妙；
下滩舟行驶，驶易失瞻眺。
难进苦易退，仕随各殊操。
我归武夷舟，瞬息万山剽。
方惊左右奇，已失前后奥。
讵不拟夷犹，濑急湍崩哨。
最末玉女峰，一柱屹门隩。
苦将归棹留，远作来帆导。
多愧山水情，只益烟云悼。
尘寰万劫谪，仙境何时到。
◇
我昨庐阜游，鹿洞濂溪访。
旋辞象山泉，即买武夷浆。
讵徒泉石癖，兴发高山仰。
哲人逝千载，溪山寄余响。
当年云水气，尚入游仙杖。
尘容愧濯缨，咏归闻扣榜。
陵谷自今昔，神化无来往。
森然方寸间，觌面高深象。
朝入万云重，梦宿九霄上。
贵溪象山龙虎山诸诗（三首）
（广信贵溪之山，皆由仙霞岭逆而西上，特起象山，高入云霄。
而龙虎山廿四岩锁其水口，与闽之武夷南北相背。
故朱陆各据其一矣。
象山两涧诸瀑汇为上清溪。
过张真人宅，溪中二桂洲即夏相国故居。
其下游即龙虎山，童露无取。
即张宅亦明末改卜，非道陵古迹也。
惟水口廿四仙岩，夹溪耸峙，与武夷桂林争奇。
就中许岩尤幽绝，栖真莫宜焉。
南昌人盛称西山旌阳故居；贵溪人盛称龙虎山道陵遗趾。
道听途说，百闻不如一见也。
道陵祖子房，墓在徐州微山湖中。
钟彼灵秀，荫及云仍，与龙虎山无涉。
乃择其三胜，诗以声之。）
泉声去不息，山势高未已。
杰立数千仞，登顿二十里。
云与客争路，石角藤罥履。
半日入重围，置身万峰里。
空蒙空翠间，雪练崩奔起。
双涧抱平畴，乱瀑喧阶棂。
后逼万仞山，前逼万仞水，
山形果象蹲，遗躅空仰止。
平临闽越旷，响阅唐宋始。
登高临深际，万念肃无起。
别涛步步迟，人共斜阳紫。
（象山）
◇
洲居水为垣，通之赖舟楫。
我爱桂洲幽，更寻桂洲迹。
双渚澄碧浸，四面万峰揖。
如何夏桂洲，涧源自壅塞？
（二洲二墓四面环水，形胜佳绝。
夏公听术士言，壅其一源，遂致败。）
隔溪龙虎宫，百灵听敕劾。
身邻羽士居，不受羽士惑。
至今香叶冠，气慑万夫特。
流俗亦何知，万里走符敕。
不信溪山灵，独钟巫阳宅。
（桂洲）
◇
奥尊户必严，都大墉斯捍。
山川大关锁，乾坤收泮涣。
象山峙云表，龙虎夹溪畔。
果然廿四岩，骨立锁霄汉。
晗呀怒以尊，赑屃斧而断，
仙人矗矗幢，玉女重重幔。
七曲九折滩，一篙自鱼贯。
阳岩阴厂内，西朒东曦暗。
岩尽石笋出，万笏森削錾。
空明与巉峭，终古相涵澹。

[book_title]卷四
皇朝武功乐府十八章
△王业艰（颂大祖起兵兴京也）
圣人出，东海东。
如日出，扶桑红。
山长白，江混同。
戡同仇，靖内乱，
甲十三，敌无算。
免胄战，孤盾捍。
王业艰，可长叹。
同部惧，协力图。
九国师，浑河逾。
誓堂子，风霆驱。
一成旅，千郭郛。
王业艰，可长吁。
适野谋，画地议。
揭衣猎，雪没髀。
大小白，龙腾起。
王业艰，贻孙子。
△收金部（灭扈伦四国也）
扈伦金，四部地，大相并吞。
为明南北关保障，世近藩。
恃明之援，不与我弟昆。
明援不至饥不振，请入捍边复不肯。
和不和，战不战，畔复降，降复变。
遂为我所乘，始奄有旧甸。
明人东北望，晚霞赤天半。
始忌金再兴，压胜遗陵断。
谁知金国史，神授梦中赞。
艰哉艰哉皇拨乱。
△收辽部（服东海及黑龙江诸族也）
黑龙江以南，混同江以东，
是皆打牲部，语言骑射同。
非如游牧区，番蒙树羽翼，
莫斯亟舟车，取之勿使失。
编旗配籍供羽檄，
女真兵万不可敌，何况巴图增不亿！
老满洲，新满洲，此外尽呼索伦俦。
更有东海鱼皮族，使马使犬及使鹿。
至今但呼索伦兵，谁道当年十一征。
十一征，贻千城。
△收元部（服漠南四十八旗内蒙古也）
大漠数千里，天以界北南。
元裔分据之，皆宗插汉汗。
奈何恃倔强，日自凌其侣！
为渊驱鱼圹驱兔，笑我水滨六万伍，
自命四十八万部，一夕乘之走无所，
漠南万里皆臣虏。
元玺入漠三百年，复归真命主。
武庚再叛墟其土。
太仆牧场尤近圉，至今天闲四十万，
云屯万谷如风雨。
就中三卫科尔沁，世世甥舅尤御侮。
明屯九边备阴山，我朝四十八家共年班，
谁识先朝绥服艰。
△收朝鲜（贰而征之，服而舍之也）
朝鲜我东邻，貂参通互市。
东畏日本逼，于我翻倔峙。
谓恃明强援，岂知明早靡。
外和心不亲，螳臂独拒轨。
遂怒十万师，终获再因垒。
师往秋霜零，师还春草青。
嘉其礼义国，始终不贰明。
至今重华宴，赋诗陪使荣。
有文无武备，属国犹见令。
慎哉文与武，有国无偏轻。
△天助师（我朝与明战，屡得风霾之异也）
巨鹿昆阳，军挟雷雨。
天之所佑，视今为古。
（一解）
维萨尔浒，天地雺墨。
我暗击明，敌明击黑。
枪炮柳林，军无我殛。
（二解）
入关两战，沙立雷鸣。
钱唐骑渡，海潮不漰。
（三解）
更有返风，富察之垒。
鸭绿混同，冰合冰解。
（四解）
所至天佑，天讵我私。
风霜之杀，时雨之师。
帝王天授，靡人是任。
上帝临女，毋贰尔心。
（六解）
△入关战（和明，明不从。入关代复明仇也）
七憾告天，师非得已。
中外边氓，皆吾赤子。
（一解）
我师百胜，思与明休。
明兵百败，反不我酬。
（二解）
我制关外，明制关内，
不争中原，与天同大。
（三解）
封汗其可，铸印其可。
地负海涵，奚靳于我。
（四解）
为告三卫，为告朝鲜，
其达朕志，俾民息肩。
（五解）
为语明藩，为语明臣，
其达汝主，俾悉我仁。
（六解）
我文事昆，我汤事葛，
保世乐天，生民是吁。
（七解）
汉祖唐宗，犹和北塞，
彼昏不知，罔恤民害。
（八解）
明实我疾，我复明仇。
开关延请，孰知其由？（九解）
天眷东顾，天难谌斯。
恤民谦己，天鉴我慈。
（十解）
△戡三藩（康熙平叛藩也）
三孽非殷顽，叛明复叛我。
藩镇成尾大，封建真不可。
祸之大小，撤之迟速，肯为七国诛晁错；
军之进退，贼之张弛，肯为鸱张赦封豕。
筹饷筹兵急如火，指挥万里洞观火。
百里虩震惊，匕鬯不丧堕。
鄱阳湖，友谅殂；洞庭湖，三桂俘。
谁言守成易，功与创业符。
丕承丕显文王谟。
△定朔漠（康熙三征准部，收漠北外蒙古也）
大漠以北，三喀制之。
九白是贡，于我羁縻。
（一解）
西寇凭陵，思吞北部，
倾国东投，若子投母。
（二解）
耽耽卅八部，思爪取之。
我皇不忍，曰其抚之。
（三解）
准复东犯，皇赫斯怒，
战若雷霆，解如风雨。
（四解）
北斗以北，战窜无所。
乃命三汗，各反其部。
（五解）
六龙屡临，大漠春扈，
泉滃于沙，草茁其阻。
（六解）
惊沙极天，积雪皑皑。
车宿衔枚，我行至再。
蠢彼准夷，昏惑不悔。
（七解）
人所共弃，天亦厌之。
郅支献首，皇曰旋师。
（八解）
准夷既庭，漠北悉宾。
际天所覆，莫不尊亲。
（九解）
礼乐征伐，奄奠遐荒。
于万斯年，受天之庆。
（十解）
△荡青海（雍正征罗布藏丹津以卫西藏也）
贺兰山以南，星宿海以东，
八家和硕部，屏藩世效忠。
北捍准葛寇，南与卫藏通。
丹津忽枭獍，好乱矜枭雄。
思复祖霸业，兼长四部宗。
要盟集毡帐，汝各弓汝弓。
从兵三十万，一时草偃风。
王师会青海，特命简元戎。
雪夜七千卒，径捣穹庐空。
荡荡河源西，茫茫海柳红，
师来自天降，师反如飘风。
穹碑立大学，遂绍天山功。
青海虽云平，准夷尚复在，
赖有和林超勇王，一战浑河震瀚海。
△荡西陲（乾隆定准部扩西域也）
天山以北，瀚海以西，
狼生貙，貙生貔，
世患我边扰我畿，使我三朝西顾无宁时。
转粟阴山北，岁劳十万师。
此贼不灭，天下不安，
天时不至圣犹难，天时既至，机不可失。
五单于争立，天兆亡胡日。
奋起亟乘之，果然电扫流沙碛。
沙碛虽云扫，反复几回狡，
午夜军书中夜草，五载忧勤天欲老。
始信为君难，乾坤非易造。
再闭再通戊己道，重待我皇重电扫。
（《高宗御制诗》注云：“西师之役，军书昼夜批答，左耳重听，左目亦然。”）
△定回部（乾隆征天山南路霍集占也）
乌藏北，天山南，
城郭国，都护环。
（一解）
婆罗兴，佛教革，
自明季，为准役。
赖王师，释归塞。
叛不朝，怨报德。
（二解）
天讨至，螳拒坚。
黑水垒，浑河沿，
风雪夜，马不前。
神助师，降自天。
（三解）
崩土瓦，游釜阱，
弃巢穴，逾葱岭。
（四解）
葱岭西，月支漆，
捷书至，甘泉夕。
（五解）
回教回，佛教佛，
何须印度角端出？
（六解）
△复西藏（康熙、乾隆两定卫藏也）
乌斯藏，号三卫，广谷大川常自为。
风气爰有黄教佛，常证轮回性不寐。
大西天，小西天，化身达赖与班禅；
东瀚海，西青海，熬茶万里来膜拜；
迎法师，求舍利，六朝西域兵争事。
怪哉准噶何猰貐，其口奉佛，其心夜叉罗刹曾不殊。
攘佛之国踞佛都，如来终赖汤武扶。
王师三道军容盛，诸部拥护禅林定。
禅林定，非一阵，乾隆廓喀还再胜。
金奔巴瓶卒颁令。
大哉神孙承祖圣。
△和西洋（康熙用荷兰和鄂罗斯也）
西抵欧罗巴，东抵黑龙江。
首尾数万里，皆逼邻我邦。
城我索伦貂参壤，东兵御之终弗创。
赐书荷兰达其王，卒定界石分戒疆。
东疆虽云定，天容穆弗已。
谓此海道数万里，数月往返迅如此。
加以火器天文技，岁岁梯航来贡市。
千载终非中国喜。
汤若望，南怀仁，
西洋艺事常谆谆，忧深思远唐尧仁。
△收台湾（康熙平郑氏、靖南海也）
大洋海以南，声教所不极。
五帝三王未尝有岛国。
明季入荷兰，旋为郑氏得。
胜则闯入败归塞，全倚波涛为薮匿。
自比徐市箕子域，使我沿海边民不安息。
三藩既戡定，始议图岛夷。
盈庭尽畏艰，特命靖海施。
雷霆震荡海水飞，竟入虎穴取子归。
辟地数千里，岂非圣决几。
非常之策不谋于人，不然南海几作西洋邻。
至今海波澄不侵，休数内哄朱与林。
△靖金川（乾隆平西南土司也）
鬼方克三年，殷宗非得已，
《易》象系之“既济”与“未济”。
王师初因垒，开网受降馘。
谁料畏威不怀德，谁知以怨而报德。
地险天险不可升，雨雪云梯百道登，
卒碎其碉犁其庭。
难于上九天，奇于轰九霆。
岂惟金川戡定难，更有缅甸兼越南，
宸章乐府再三叹。
（高宗御制《和白居易乐府》，述缅甸之事而终之曰：“新丰折臂可长叹，欲和下笔再三难。”）
△靖流寇
南山薮奸宄，明季张李横。
未有妖氛起太平。
物众地大，蘖牙其萌，
万里飘忽何横行，彗扫天市光欃枪。
秦攻溃蜀，蜀攻溃楚，巢穴老林万山阻。
剿不胜剿，抚不胜抚，所至胁从多如雨。
始知剿内贼，难于御外侮。
堡寨既成民得所，釜鱼阱兽无窜处。
始知防贼如防川，以堤防水斯可堵。
额经略，德参赞，百战封疆戡内难，
八载凯旋告裕陵，驭民朽索犹三叹。
△靖海氛（嘉庆间平闽浙艇贼也）
山寇甫熸海寇炽，从古升平无久日。
海寇非岛夷，沿海奸民出。
外夷艇，内盗艇，掀天狂飓如安枕；
劫商艘，拒兵艘，闯台闯浙何其豪。
粮硝接济严海禁，亦如坚壁清野令，卒尸鲸鲵剪枭獍。
康熙收台湾，先在臣荷兰；
嘉庆靖艇匪，先在臣越南。
内盗犹须联属国，况制吐番舍回纥，
何况条支大秦国？
君马黄（二章）
臣马骊，君马黄，两骖相逐如雁行。
南山牡，北山牝，水草寝讹矜顾影。
牝牡骊黄各一群，选毛配色烂如云。
立仗千年不一鸣，此物真堪瑞太平。
一朝秦寇从天至，尽出天闲当驷铁，
旆卷霜寒鼓声死，踠地长鸣泪盈臆。
当年选我选骊黄，如何驱我阵云旁？
当年相毛不相骨，如何今责电霜掣？
君求千金百战马，请觅鼓车盐车下。
◇
岂无大宛龙驹献，月竁昆仑如闪电。
不作战马作舞马，衔杯上寿娱前殿。
更遣驽骀作导师，日调鱼雅回翔姿。
惟恐风云之气电霜骨，不化仗前倡俳物。
耳不息兮金铎，足不习兮沙漠，腹不习兮藜藿。
渔阳铁骑朝叩关，骊山舞马犹杯欢。
亟驱舞马作战马，尽更锦障横征鞍。
十年锦障雄心死，何处沙场报知己！
怨歌行（五章）
少出苎萝村，长成绿珠里，一颦江上无秋水。
屑金布地尘生履，一尘一步香风起。
与君织锦疑七襄，与君主馈调天浆。
二十五弦弹别鹄，邻女停针国工服。
尽道蛾眉宜汉宫，尹邢不敢齐车毂。
若言汉宫不须人，何故图画征求遍山谷？
轩车迟迟岁阳止，东沉白日西逝水。
他年恨不生同时，待君忆侬图画里。
◇
入宫十年不见知，一见君王杀画师。
士感一言死知己，何怪千秋墓草青离离？
国色例当人主贵，阏氏单于亦相敌。
至今图画重明驼，岂非顾盼光辉力。
邯郸才人厮养谪，一生不及君王侧。
落日滹沱慕颜色。
◇
送君从军出玉关，春闺枕畔即天山。
似闻已取封侯印，马后生系左贤王。
灯花连宵不报喜，又梦霜寒鼓声死，沙碛夜亡渴无水。
秋窗夜雨芭蕉枯，时闻飒飒战声枯，君不归来履迹芜。
君纵归来妾已老，膏沐安能泽枯槁？
不如长客塞庭道，梦我别时颜色好。
◇
美人晤我采云间，王母双成绛节还，
一睐人天咫尺间，美人别我采云蔽，
香风忽起青鸾逝，天上人间千万世。
前岁尚通青鸟使，去岁严霜青鸟死。
梦里霜华月如水，觉后虚棂月如纸。
月中隐隐世界同，语声不达广寒戺。
他生未卜此生已，隔海扶桑木连理。
相须何殷相遇难，始知天上胜人间。
天风吹不到，海水送将还。
◇
生不逢时不同地，纵逢或不可君意。
谁复怏怏叹胸臆。
皎如初日生大蒙，又疑咫尺东墙东。
波影霞光娇欲红。
红雨零，红泪续。
谷为陵，陵忽谷。
玉忽瑕，瑕忽玉。
云朝雨暮恣翻覆，青天白日仇膏沐。
岂是回波嗤若兰，岂真厮养觊邯郸。
易复易兮难复难，幻莫幻兮悭莫悭。
天风吹不到，海水送将还。
行路难（十三章）
（鲍明远《行路难》寄慨身世，非泛咏也。
旷世同感，辄附盍各言志之谊。）
渡水何必百丈虹，庇身何必万牛栋。
材费人劳木石重，水涸沙寒山泽冻。
略彴堪济蔀堪幪，共笑栋虹礧砢穹窿复何用。
郑国惮成溱洧梁，齐王欲毁明堂砻。
洪涛啮石雷破山，蛟龙起陆天地恐。
略彴漂流不复存，蔀屋翻飞那足巩。
始知不动安如山，栋虹端为风雨幪。
◇
新沐冠，新浴舞，散发天风歌《白飐》，倒倾银汉无残暑。
火云烧天汗垢尘，坐卧麻姑搔不仁。
胡不兰汤上已滨，一番澡雪一番新。
有客色难心畏洁，欲浴先必谋虮虱，甘听群污饱膏血。
甘此七斤大布袍，百年不浣沧浪月。
君不见，烛花不剪烛不然，
蟫蠹不蠲书不全，素女善革娲皇弦。
◇
耕当问奴，织当问婢，
由来聋瞽善听视，不向土龙求致水。
婢当课织，奴当课耕，
吴宫但教美人战，讵真沙塞堪横行。
一年之技惊流俗，十年之技国工服。
上下同艺艺必神，巧者不过习者之门。
奈何使鸡守夜犬司晨；奈何臣唐好武君好文。
◇
召匠五都市，人人矜斫埴。
使构凌云台，莫传国工式。
刺绣倚市门，人人矜组帐。
使织天孙锦，莫问邻姥样。
洪涛狂飓兴如山，野渡孤舟难复难。
庸巫讵锁支祁怪，庸医讵任华佗肺。
效事工，创事拙，大者痴，小者黠。
常时叱咤生风雷，遇变南山衔石阙。
尺短岂无寸长，小智不可大量。
如何觞豆三爵旅酬揖，遽许尧饮千钟孔百榼。
水性本是地中流，不逢大禹滔天浮。
乐生下城七十二，庖丁朝解十二牛。
死棋中有国手着，杀人方即生人药。
祸福起伏塞翁马，何时何地无回薄。
尧牵羊，舜荷棰，不如牧竖肱麾指；
左画圆，右画方，更兼掣肘谁成章。
会者不难，难者不会，虎铃解缚非二人，龙国豢屠藏一芥。
起雷造冰有何技，神巫祇是人间纸。
中流一壶洴澼洸，肯信三军待君济。
九曲丝穿不如蚁，大圣有时拜桑婢。
◇
扁鹊见田侯，三见三叹唏。
初见腠理可针灸，再见肠胃可汤液。
针灸苦肤药苦口，攻泄恐伤元气厚。
何如勿药得中医，国老衣钵为君授。
三见始入门，望气先却走，
药石攻补百不受，太乙雷公齐束手。
娠童媚子环刍狗，堂上称觞万年寿。
◇
君不见，阮、陶之酒可以亡夏、商，林逋之鹤可以覆卫邦。
米家之石书画舫，何殊艮岳花石纲。
朝野嗜好殊燕越，野所寄情兮朝以倾国。
溺仙溺佛皆玩物，岂独酒色堪自伐。
朝会但听蔡邕琴，何异琵琶曹妙达。
吹皱一池春水，皖山不入酒杯里。
采石江头钓月人，量去长江一万里。
百年养士郁风云，如何但得廷珪之墨澄心纸。
◇
凌霜竹箭傲雪梅，直与天地争春回。
如何不逾河以北，亦如兰桂江南栽。
梅竹君子性，兰桂美人魂。
但傲南雪畏北雪，材难自古穷乾坤。
不见松柏梁栋材，燕南塞北皆徂徕；
不见柳为木精应天宿，沙漠以外青青荄。
横绝六合无南北，几见迁地难良哉。
柳如民庶松大臣，一世仰用材始真，梅竹未足云雷屯。
吁嗟乎，梅竹尚谢云雷屯。
区区兰桂安足陈，何况萧艾与获薪。
◇
寒山一夜鸣，倏令天地惊。
大壑深厓头角成，晦冥变化如有神。
拔树移湫徙窟宅，媵以鱼虾万千百。
前村后寺波涛黑，顷刻丘陵成泽国。
月令金鼓旌阳剑，谁向浔阳逆潮射。
四海但谓鳞甲盥，谁知乃是雉蛇卵；
四海但仰云雷钦，谁知灾孽非甘霖。
多少蛰龙潜土室，欲作风雷无羽翼。
吁嗟造物风雷职，不假潜龙假蜥蜴。
◇
谁言布谷鸟，不可代犊犁春晓；
谁言罗浮蝶，不可代蚕成茧帛。
长养费尽春风心，翩欲笑农桑色。
霜高木落黄云飞，九月天寒未授衣。
始悔所用是，所养非。
高高者天，漠漠者海。
扶桑玉禾竟安在，豳风障子颜色改。
主人终不莺蝶罪，止渴望梅应有待。
得过且过行相贺，明春凤凰不如我。
◇
君不见，叶公好龙真龙下，
燕昭市骨来神马；由来致真不厌假。
穆王好仙王母宾，
梁武求佛达磨臻；由来喜假可致真。
何况南山之石北山虎，精诚贯之堪没羽。
首山之铜洛阳钟，不叩自鸣声应宫。
◇
东皇东皇，胡不使札君吴，
屈相楚，洛阳年少相汉如张禹？
不然胡勿生下土，亦免五岳方寸仇千古？
东皇东皇，我欲为君扫落花，飘茵不飘藩溷家。
万里锦帐围红霞，郎陪瑶母宴，妾驾紫鸾车。
游戏但抟银汉沙，万年不令凤随雅。
红霞如电，红日如箭，年年王谢堂前燕，
依旧百姓家中见；何况衔泥柏梁殿。
◇
风雨一夕梭龙失，否即廿年甘挂壁。
七十二钻神智龟，何似支床自呻息。
三十六辐共一车，车毂之用当其无。
旁人竞笑马肿背，肯信支叟龙能屠。
精卫万年摩顶踵，秋蝉一蜕何其勇。
由来妙用善藏用。
修罗宫即藕丝孔，何必垂天之翼方图南！
海大风多身不安，何必垂天之翼方图南？
江南吟十章
——效白香山体
种花田，种花田，虎丘十里山塘沿。
春风玫瑰夏杜鹃，五夏茉莉早秋莲。
红雨一林香一川，朝摘夜开，
夜摘朝开，采花人朝至，卖花船夜回。
有田何不种稻稷，秋收不给雨忙税。
洋银价高漕斛大，纳过官粮余秸秷。
稻田贱价无人买，改作花田利翻倍。
下田卑湿不宜花，逋负空余菱芡蕾。
乌乎，城中奢淫过郑卫，城外艰苦逾唐魏。
游人但说吴民娇，花农独为田农泪。
◇
急卖田，急卖田，不卖水至田成川。
谁人肯买下河地，万顷膏腴不值钱。
上游泄涨保高堰，下游范堤潮逆卷；
何况夏雨淫霖先半畎。
日日望禾长，禾长水亦长；
日日望禾高，禾高水亦高。
闻说有圩能护田，圩能隔水不隔天。
淫霖尚可，坝潦杀我。
但保夏汛不穿堤，愿买豚蹄先啬妥。
油油麦，青青穑，
怕数树稍旧涨痕，梦魂常被蛟龙食。
昨夜西风五坝开，已报倾湖之水从天来。
◇
防桃汛，防伏汛，防秋汛，
与水争堤若争命，霜降安澜万人庆。
两河岁修五百万，纵不溃堤度支病。
试问东汉至唐亦漕汴，何以千岁无河患？
试问乾隆以前亦治河，何以岁费不闻百万过？
沙昏昏，波浩浩，河伯娶妇，河宗献宝。
桃花浪至鲤鱼好，酒地花天不知老。
板筑许许，鼍鼓逢逢，隆堤如天，束水如墉。
不闻治河策，但奏防河功，合向羽渊师黄熊。

[book_title]卷五
游山吟（八首）
少年好远游，曾踞祝融之峰最上头。
群山滚滚波涛浮，向背宾主无处求，那知造物融结何端由。
入山日深峰日变，下下高高呈坎艮，始知脉络支干一生万。
从此芒鞋踏九州，到处山水呈真面。
骨肉虽殊性情同，一山参破万山见。
浮气所耸为峦冈，浮液所涌为河江，浮垢所积为域封。
一气鼓荡分流峙，全凭呼吸为伏起。
大呼大吸收放数百里，小呼小吸胎孕一卷是。
至今承平千万年，坤元息息通原委。
雄哉大块大文章，变化怪奇无二理。
我今杖策春山行，春山寂寂空无人。
鸟啼花放大古春，苍茫独立吟鸿钧。
◇
人知游山乐，不知游山学。
人生天地间，息息宜通天地钥。
特立山之介，空洞山之聪，
渟蓄山之奥，流驶山之通。
泉能使山静，石能使山雄，
云能使山活，树能使山葱。
谁超泉石云树外，悟入介奥通明中。
游山浅见山肤泽，游山深见山魂魄。
与山为一始知山，寤寐形神合为一。
蜗争膻慕世间人，请来一共云山夕。
◇
人知游山乐，不知游山悲。
郁聿槎牙枯树枝，湍风石籁吟无时。
尽日无人呼不应，一应谷响风霆驰。
孤光惨惨照衣袂，赏心独往无人知。
幽洞老僧眉一尺，扣之不语如扣石。
缥缈绝壁似有人，欲往从之绝行迹。
学禅学道两无福，云霄弃我为俗物。
东乌西兔如旋轮，转眼青山冢崷卒。
青山夜兮明月飞，青山晓兮明月归，
青山默兮泉是舌，青山舞兮泉是衣。
古寺深宵守元牝，山魈窥山似相哂。
流泉终是下山物，何事寒潭暂澄影。
◇
昔客京师尘海间，百里望山如望仙；
今来岭峤山水窟，餍山不得出山谷。
肉山不及骨山爽，卧瀑不如立瀑漭。
舟行十日始出山，耳不闻声心内响。
向平昏嫁始入山，何不尽携儿女来山间？
淮南鸡犬云中喧，梅福眷属皆神仙。
云中仙人大笑谑，世间那有杨州鹤。
◇
登高使人欲望，临深使人欲窥。
好奇好险信幽癖，此中况趣谁知之。
不深不幽不奥旷，苦极斯乐险斯夷，
譬如学道不深入，肤造安得穷其巇。
僮仆嗔笑妻孥怪，木叶风啸疑魅夔。
古人狂逸天使独，华阴痛哭山贼嗤。
孤竹中雍弃千乘，祗贪丘壑西南驰。
此中南面安足易，何乃尚羁五斗为！
山僧闵我语深夜，欲令息照尘劳非。
徒留后约猿鸟笑，持赠记取千年藜。
◇
五岳山大圣，岩立天中央，
余山尽狂狷，天骨仙开张。
武夷雁宕天之狷，黄海桂林天之狂，
王屋台庐颇得岳气势，正如具体之中行。
其余平远雷同半乡愿，
胡广中庸之孔光，何况蚕丛攒沓黔夜郎。
始知山贵特立而耿介，正犹豪杰师文王。
倚天拔地自雄放，岂必面目同员方？
亦有娟娟绝俗仙娥态，亦有萧然逸士尘外装。
平原数仞能有千仞势，亦敌磅礴而莽苍。
半生游山山未了，飞泳乾坤一鱼鸟。
有人大笑鸿蒙表，厥初造物胸中谁起稿。
◇
海山微茫而隐约，江山巉立而秀卓，
溪山窈窕尔湍深，塞山苍莽而磊落。
吴山葱蒨楚山横，蜀山剑戟秦山干。
南北嗜好情性殊，彼此弃取殊丘壑。
我今何弃亦何取，大块文章任芒角。
怪怪奇奇万万千，变化随心孰陶琢？
我闻造化初，茫茫汽碗水，中央大块一卷耳。
至卑者山，至高者水。
泉故发山颠，石皆漾横理。
霜雪云岚皆水气，银河瀑布九天起。
我亦造化所铸之一物，本与山川同自出。
骨血脉理毛发肤，草木土石形气质，
平奇方正随赋畀，谁与五岳为六七。
不知千秋万世视我古人时，比我何谷何山堪仿佛。
◇
青山不知何日生，白云不知何日横，
青春不知何日老，惟有黄鹂夏木嘤嘤鸣。
草色欲成波浪起，行至山巅青不止，
高处如云下如水，幽人寻春方未已。
道逢杖笠翁，疑是羲皇客。
木叶衣，桃花色，性鹿豕，心木石。
此中不知天地恩，何况人间帝王力。
请君住山一百年，置身无怀与葛天，
尚友鸿蒙以前之人物，遐观洚洞以外之山川。
却笑桃源蓬峤人，必于世外求神仙。
游山后吟（六首）
雨山潋艳云山幻，雪山清寒耸璀璨。
三者皆暂不可久，惟有月山终岁有。
米家雨墨倪家迂，摩诘好作雪山图，
惟有夜山终古无人摹。
月下烟中互起灭，山魂树影疑有无。
月下远山不及近，夜听山泉声更静。
空谷无人虫鸟绝，山灵皆寐我偏醒。
夜山若在水之隅，琉璃倒浸寒冰壶。
古寺敲门僧未宿，前林沽酒猿堪呼。
平生爱山兼爱夜，科头入定长松下。
水中藻荇是山林，直以长空为夏庌。
◇
山有远秀难跻晤，君山小孤华不注。
山有深入始胜远无奇，黟宕罗浮及武夷。
远近皆奇恣所乐，庐屋天台及五岳。
中藏灵秀外嵯峨，由来奇玉无粗璞。
常憾游山不善画，今知图画皆虚假，
楮墨止能图一面，其中层层面面何由写。
笑倒千岩万壑图，尽写山背无山腴。
峰峰皆立互遮掩，除非放倒峰峦纸上铺。
一游胜读十年画，幽深无际谁能如。
假山迭石似胜画，又恨烟霞泉树无。
何以文章工写照，虚实向背差能到。
无心模范苦相肖，欲宣宇宙灵秘公同好。
安能世上有心人，尽领化工陶铸妙。
◇
世人游山不游谷，何异升堂遗奥曲。
奥曲全在两山间，登高一览何由足。
四岳妙在峡中溪，嵩衡到已少，岱谷更罕窥。
华山西谷水帘下，亘古屐齿谁知之。
开先石梁三迭谷，庐瀑止涉其藩篱。
始知桃源别天地，只在目前人不识。
厓高高，水深深，天苍苍，地阴阴，
万松万石风泉吟。
此中凡圣无古今，转眼便失云迷津。
莫语屠门大嚼人。
◇
平生好游山，独不好游洞，每入洞中如入梦。
登山之难难于上青天，入洞之难难于下九渊。
此生不惯蛇攒穴，但好天仙不地仙。
阳洞虚明尚可亲，轩然肺腑出示人；
阴洞真如城府人，险巇幽暗而阴屯。
我闻洞天福地清且闲，别有天地非人间。
虚白光辉自世界，琪泉瑶草清斓斑。
安有幽圹潜寐长不晓，直待秉烛穷神奸。
安得鬼斧摩天凿七窍，天窗轩豁天光照，
乾端坤倪呈众妙，混沌纵死我心佼。
◇
无黛无树墨模糊，人言此是米家图，从此画里青天无。
顽山乱石恶藤树，恨不天工尽芟去，如何收之入绢素！
又或胸中无奇峭托平远，又或密画树林不见巘，千嶂雷同千面混。
好山好水造物奇，一奇未游称画师，何异梦里逢瑶姬。
画工须从化功出，未辨丹青先楖栗。
万壑千厓胸涌溢，纵笔一挥疾无失。
缩则尺幅长百尺，有若千龙万龙出。
安得郦谢向平幻作荆关笔，万种空蒙万萧瑟。
◇
溺仙溺佛溺山水，与溺酒色无殊轨。
嗜好不专溺不深，安能万事不易此。
巢由溺箕颍，黄绮溺商颜，
李渤溺庐抟溺华，孙林溺彼百泉与孤山。
李愿司空溺两谷，奋袂长往良非艰。
世间尤物醉人性，色声光景忘往还。
何怪云月泉石南面王，浓情酽念畴不芟。
丰草长林麋鹿性，鱼鸟尚不甘笼樊。
岂有乾坤至清气，尔托尘垢争其悭。
慕膻吓腐市朝客，何异髡嫫骄仙鬟。
半生放浪深山里，日逐烟霞穷不已，
世人狂我弃利名，我亦怪世遗云水。
易地而观一律耳。
臧偲忘羊孰歧视，役情于外皆堪耻。
安得大上忘悲喜，安得见智见仁遗听视！
岱岳吟上
乌乎！岱宗之脉胡来哉，或言辽东渡海来。
不然中原莽荡数千里，何以嶻起平地雄崔嵬？
丙子之冬登日观，大雪茫茫无所瞰，
辛巳之春寻石峪，摹榻摩厓游太促；
壬午之夏偕游侣，未极峰巅愁酷暑。
三度登岳未悉岳真形，搔首岳渎惭山灵。
齐鲁阴阳今踏遍，始识禹樏非漫经。
熊耳外方桐柏及陪尾，中干横行屡伏起。
始由淮北分干来，每过一峡辄分水。
为峄为蜀徐沛间，初峡吕梁穿泗水。
再峡阴平起东蒙，亦犹少室少华争华嵩。
三峡为陪尾，遂起徂徕峰。
南过莱芜原岭峡，始瞻东岳插天雄。
正干西尽东平麓，回顾葱岭如转毂。
怀抱邹鲁肘腋间，乾转坤旋灵淑育。
不有旷平不显岌嶞，不有纡回不显变化。
东南横行逆西北，直与昆仑遥揖迓。
宜乎封禅朝百灵，掉尾神龙殿区夏。
七十二泉汶泗源，旺湖水柜其间。
运河黄河一再截，遂疑地脉亡其元。
但见中原渡海为岛屿，几见岛屿又复登中原。
登日观，俯黄河，水荡荡，山峨峨，沧桑陵谷何其多！
登岱岳，俯齐鲁，川渎中条传自古。
稽首黄河决北勿决南，川渎洪荒还大禹。
岱岳吟下
登岱不观日出海，我道斯人未登岱；
观岱不观岳出云，谁知生气东方饙。
雄鸡叫断纸窗黑，五鼓披裘陟山枿。
不知沧海在何所，但觉光芒起东北。
万光射处一光升，万光之下一碧承，
光以内外星闪闪，光以上下潮冥冥。
白光尽处火轮现，草木山河金潋滟，
落日如人老更赤，初日如人少方艳。
万千气象此时分，亦如开辟初混元。
首出庶物朝至尊，帝出乎震人生寅。
山僧揖我谭六幕，恨不来当十月朔。
日月东溟同度升，太阴太阳如璧珏。
二曜同行天未中，太阳渐远太阴从，
乌射兔中递明晦，天包地外转始终。
一年一度真难值，说与人间浑不识，
老僧住山七十年，晴霁奇观只十一。
语笑未了云出封，兜罗绵絮纷蓬蓬，
南峰北峰两云窟，一窟可贮云千重。
俄顷翻山作银海，遍大地如金在镕。
顿疑山移入海中，此身已在蓬莱宫。
世界下白上反碧，海天互倒为其容。
断萍飘泊随长风，须臾迅扫无遗踪。
变化转输随所职，七十二君莫载记。
赫奕神灵造化存，岂是神龙漫游戏。
乃知素王小天下，要取鸿蒙最初气。
万家阒寥视听穷，中心炯如日初霁。
尘网日汩良可悲，此生莫忘岱峰观日时。
华岳吟上
乌乎！华山之高，吾不知其尚在青天之下，
其色直出青天上，削成四方五千仞，非有羽翼徒空仰。
雍州积高神明壤，蓐收金气何森爽。
猿鸟到此神不旺，烟云草木皆凄怆。
划然中裂流泉飞，人从山缝缘山上。
不知绝顶有何奇，从石骨节周府藏。
左山抱右右山环，一重水石一重关。
三步攀，十步坐，碧垂东，青避左。
岚如醉，树如寐，壑日倾，涧霞蔽。
一线青天万丈长，太古不曾嵌斜阳。
中道改趋青柯坪，遥望水帘气，不闻水帘声。
自此以上更无蝉鸟音，但有亿万松涛鸣。
自此以上舍杖手代足，青冥壁立但有猱挂而蚁行。
忽大断，忽大尽，一吭联，苍龙岭。
万仞壑，两面井，生死关，仙凡境。
径路绝，风云绠。
失一天地，得一天地。
一放万丈青，莲花满空际。
一峰首出万峰侍，俎豆钧天享群帝。
三峰岌岌欲上天，群峰簇簇相牵连。
云立云垂状万千，金仙耸上莲台颠。
绝顶一上太身尊，九州各自判阴曛。
泾渭似毛河似线，岱霍豆点青螺痕。
谁言青气满关内，其气直接万里以上苍苍元。
大地盘旋伏复起，天风震撼莲花根。
行到云端未是尊，直穷空际始无垠。
吟成散入天风去，咳唾下土雷硠奔。
俯悲尘世何汍澜，云气如杨龙起下界，
天人古今咫尺耳，径欲骑之冉冉而上骞。
溟涬芥蒂何足吞。
从今便可遗世而独立，始知此山以外无乾坤。
人言岱顶观日闻天鸡，谁知华顶观月更清奇。
世界不动如定水，星辰出入青玻璃。
吁嗟乎！自有宇宙即有此山月，何人不愧太华峰头客。
华岳吟下
左太行，右终南，胡独华岳称雄巉；
终南右，太行左，胡独华峰推岌砢。
峨峨气象地中央，郁郁莲华天半堕。
芒鞋踏尽禹中原，惟余恒北未回辕。
日观祝融嵩二室，更有潜霍翀天门。
尽空依傍插元气，几见千里蟠蚖蜒，
几见万岫蚕丛攒。
扫尽坡陀逦迤势，乃与天地参雄尊。
不然五岭亘南服，胡不称岳雄荆蛮？
四面离立无敢近，众山罗列皆屏藩。
其中包孕却万汇，又非峭壁孤峰骞。
譬若千门万户内，止护至尊垂冕蕃。
宝殿龙楼孰畴匹，千屯万骑皆薇垣。
大哉圣作万物睹，岂侈勋业材缤曌。
登太华，俯太室，黄河九曲来胸臆。
排阊阖，通呼吸，梦揖岳神朝太乙。
谓我穷搜天地根，未览坤舆悉天跸。
葱岭昆仑万山祖，秩祀宜先元气母。
其余更有大四岳，西干天山耸千阜。
北干金山峙霄汉，东则长白钟灵薮。
惟有南岳僻荒服，滇南点苍巨灵手。
内四岳镇禹九疆，外四岳环天八荒。
岂惟云雨遍四海，直与元气分后苍。
儿孙不脱祖宗气，岳形必与昆仑庄。
帝王功德有优劣，孰全版籍惟馨香。
闻言怵惕心悸慞，顿觉隐然大物撑胸肠。
从兹法象悟天地，誓删枝叶归宏纲。
如觐尧舜无张，如晤周孔无文章。
始知观岳小天下，亦如观海百谷王。
被发骑麟瞰大荒，我与元气谁久长！
太室行
上山下山云砌足，入山出山泉作目，
万迭云山通一谷，我来独驾千年鹿。
深林一云几百里，苍鼠导人行未已，
不辞蛇虎阵中过，来听卢沟石厓水。
水转山回石益顽，行行深入天弥悭，
老黄大碧天地色，风雨万年剥不残。
山脚仰视峰影小，数点白者出林杪，
须臾移过杂树间，乃知是人非飞鸟。
仰视石磴三百折，一半堆墨半堆雪，
不逢雨后瀑未雄，虽非奇绝已幽绝。
逾岭更作两溪行，逍遥谷底闻丁丁。
乃知天上亦人事，疏篱小舍有天民。
造物豪纵为溪壑，约束天海中权绳。
三转遂及石淙寺，诸山泉会一门坠，
山灵不许泉逋逃，乱堆奇石妨奔奰。
石奇水怒壁千丈，一岳之汽挖斯萃。
回首嵩高已云际，桃源鸡犬非人世。
下山上山异草木，入山出山异天地。
少室行
诸山西自太华来，山山思学太华势。
学山不成屡奋踬，一怒芙蓉矗天地。
洛人多从侧背看，谁从汝颍道上瞻孱颜。
天际真人出云雾，凛然冠冕云霄寒。
山灵扑我万重翠，少室磊磊真与少华参。
无奈三面可望不可攀，安得羽翼飞上青云端？
山渐近，形渐改，忽屏忽笏忽剑戟，左霞右雾朝幻而夕采。
划然断，呀然剖，二室中分如豁口。
尽吞车马入谷中，吭咽肺肠无不走。
緌辕岭，少林寺，怪石奇峰一时蔽。
山阳已转山阴脊，狎险凌危万夫辟。
衣上白云如垩帚，直上天门生四翼。
大小御寨次第嵬，渐见石石竖立涧涧豗，渐闻云中远瀑如崩雷。
俄焉突压大山影，此身已在仙楼台，六六莲华面面开。
地气尽，天气来，险穷怪极还胚胎，此身何处安三才。
云生忽洒洛阳雨，风撼更动金源哀。
帝遣白云生足底，耸身一涌归蓬莱。
请乘白云去，莫乘白云回。
（大小御寨，一夫当关，万夫莫前。
金宣宗曾屯兵其上，以拒蒙古，故有御寨之名。）
二室行
胸蟠二室五千丈，梦与仙客争雄长。
太室之胜山内藏，少室之奇山外仰。
难弟难兄孰相让？吾不知孰龙眠于海隅兮，孰凤翥于天上。
河争海辩无穷年，忽忽梦造琼玉巅，
峰回路转不可以数计，忽仇穴兮忽桃源。
犬吠云中兮鸡鸣天上，冰雪璁鎗鸣石间。
问此太室之阃奥，岂似少室巉厉可望不可攀？
俄延首兮改形势，笏干霄兮莲涌砌，石堕云中兮瀑鸣天际。
绝类离群，多天少地。
人迹所不至兮惟来往仙灵之气。
回视太室之平偃，又爽然其辟易。
孰主辅，孰长少，入主出奴赏未了。
云中忽逢嵩岳君，引我峰头万仞行。
手指河山两戒为余说，首秦陇兮尾渤碣。
三龙并出中龙短，众长尊短拱辰阙。
五行河洛中央土，一体分拆三形兀。
帝遣我昆镇四维，如手两肱车两辙。
箕熊几案緌辕峡，手足何堪听割裂。
瞰咫尺兮亩千封，睇蚁垤兮城百重，
蜗两角兮周西东，蜉朝夕兮汉始终，
蛾术垒兮唐禅封，蜂成阵兮金元攻。
邙累累，洛漼漼，云苍狗，月五采。
启母石上鬼夜号，汉相堆前芽蓓藟。
几见黄流徙北南，几见两龙斗溱洧。
九州环绕若棋枰，谁是万岁峰头看弈人。
青牛西去缑鹤杳，独立苍茫万古春。
语罢猿啼山月晓，倒泻流泉喧树杪。
下方天海黑沉沉，金乌飞去扶桑老。
北岳五台看雪行
（凡山之能出风云奔走万国者为岳，而浑源州与上曲阳之山皆无有焉。
古今帝王、民庶、华夷，所景仰朝宗者，北惟五台，与岱、华相并，洵乎岳莫斯宜也。
予末至浑源而至五台，既震其神秀，又重以先朝巡辂所届，遂慨然岳之，而声以诗。）
世无寿风与寿雨，惟有寿雪万万古。
盘古之雪都昆仑，峨嵋五台乃文孙，
各号清凉奠震旦，欲易火宅为宁坤。
峨嵋西望阻行脚，五台苍翠迎芒蠙。
五台五峰如五岳，顶尽高平无锐卓。
四台覆盂中仰盂，华池水间石磊落，
中台脉发自北台，西龙东虎中华萼。
北台负扆南横案，回顾中台拱辰若壑壑。
千章松柏森屏屏，万丈烟岚络谷谷。
僧房错蜂窝，梵呗殷潮弥寂寞。
我来况值雪山雪，洼窿荡尽天圆玦。
蒙茸仆马瑶池冰，穆满狂歌黄竹裂。
若非空苍互荡摩，人在混沌之间何区别。
便疑雪葬万仞中，终古猿鹤无由裂。
万木穷冬一炬坑，木菌得雨斗大量。
老僧庞皓须眉苍，以万雪菌为斋粮。
楞伽梵贝二千页，剌麻头发一丈长。
夜半呗声似鲸吼，惊倒四大为禅床。
雪中世界何空明，月光如海藻荇横。
月光外更佛光现，岂知雪月之光荡漾成。
黄岱富云云海现，登莱富水海市眩。
岂有峨眉五台雪海无奇变。
不然九华普陀亦佛境，何以不闻五色光明现？
涧壑古雪僧寮前，大担肩入供涤湔。
如此琼瑶太狼籍，何异庐僧狼籍云瀑泉。
天风夜半搅江海，禅窗听惯方稳眠。
清彻梦魂肺腑换，何处茫茫下土烟。
何况春明门外车尘阗，何不移来雪岳巅？
只恐冻杀青天月，从此但有世界无山川。
我生好游大好事，误入玄冥吸元气。
平生雪游此为最，恍惚置身盘古世。
浑源大茂何足言，六出天华覆无外。
君不见，万里声灵走华裔，群帝离宫雪苍翠。
衡岳吟
恒山如行，岱山如坐，华山如立，嵩山如卧。
惟有南岳独如飞，朱鸟展翅垂云大。
四旁各展百十里，环侍主峰如辅佐。
遍巡辅佐陟主峰，坐受众朝如受贺。
旷莫旷于祝融之上峰，剖元气兮参鸿蒙。
云外之足万尘世，云中之身万顷胸。
奥莫奥于莲峰左右之涧谷，四围无见但见蔽日苍厓森古木。
瀑雷日夕鸣哀玉，岳所滃发为泉石，一草一木仙灵肃。
窈窕奇丽不可名，光气所酣非耳目。
或疑三苗何足烦南巡，九疑苍梧事杳冥。
岂知中原四岳各千里，楚地五千曷独一岳镇其坤。
古称灊元白岳，并此而五如弟昆。
始知南条别自有五岳，气敌岱华嵩岍恒。
大断大起大回转，屹然祝融天柱尊。
回顾九疑如负扆，贺郴庾桂皆藩屏。
北戒南戒岳各五，衡则五岭盟主人。
至今风雨月明夜，群真杂褵纷云軿。
灵均湘灵光怪气，皆是此山万古魂。
杜韩游山太草草，谁与经纬穷九能。
请一挥斥扩万古，凿破浑沌惊山灵。
安得以此镌岳顶，远埒岣嵝文赤青。
（灊山，天柱峰。《尔雅》：霍山为南岳也。白岳，兼黄山言之。武当山，明世封为元岳，并衡岳而五。）
庐山高效欧阳公体
吁嗟乎，庐山之高不知几千仞，蟠薄不知几百里！
势压厚坤戒南纪，屹然豫章之屏障，关锁千山与万水。
左逆九江右彭蠡，直与岷嶓相首尾。
我疑祝融未必尊胜尔。
胡为南巡有苗不至此？灊霍天柱亦孤峻，
终觉博大难斯儗，噫吁嘻怪哉！
无峰不壁，无石不泉。
无壁不自九地拔九天，无泉不自九天落九渊。
壁壁瀑瀑各变局，曾无一水一石雷同焉。
俄顷峰峰出云如炊烟，香炉饭熟供诸天，
云为海兮山为船，但见五老一一露髻鬟，空中来往羽衣仙。
阳翕阴辟不可状，直与造化相陶埏。
是时空山无人万籁静，但闻杳杳深林啼杜鹃。
樵夫蛇虎皆绝迹，惟有看云衲子往往行其巅。
那复知有茫茫尘世、扰扰樯帆。
宜乎热者息其虑，驰者息其辕，
懦思奋翼出霄汉，隘思芥蒂吞大千。
吞大千，出霄汉，我来登临却三叹。
忆昔泊船舣潮岸，指点先朝旧龙战。
海立涛飞起方寸，恨不当年凭试看，指麾万橹飞雷电。
今朝身入万重云，云霄拱挹疑匡君，又思排霄羽化出风尘。
入世出世念弹指，冰炭胸中竟谁是。
始知外境总浮云，请看大虚圆灵谁变徙？
大泽深山古性情，智仁坎艮分流峙。
至人法象参两仪，万古川渟还岳峙。
我谢匡庐谢彭蠡，谁与元气相终始？
乌乎，谁与元气相终始！
此中所得非山水，拄杖直傲乾坤毁。
庐山纪游（六首）
蓝舆柱杖东林来，杖底烟岚拨不开。
老夫夜坐文殊台，流泉五夜如崩雷。
大壑虚无不见底，日月倒照寒苍厓。
白云重重翻雪浪，倏忽卷成千万堆。
始知山灵弄狡狯，新自前山行雨回。
便欲乘风返元气，耸身一涌归蓬莱。
县厓撒手信容易，回首人间安在哉！
乌乎！回首人间信可哀。
（天池）
◇
不见庐山面目尽，只缘身不造山顶。
我从山北转山南，百陟始及含鄱岭。
万山峡束通一吭，前揖五老后汉阳。
远有千顷万顷之湖光，下有千仞万磴之山冈，欲下不下心傍徨。
人言瀑布天上降，我来更出天汉上；
人言云海铺足起，我今直穿云海底。
出天入海咫尺间，一落千丈俄尘寰。
抵死不肯云霄住，下天容易上天难。
满身云雾湿羽翰，山灵回首再三叹。
（寒鄱岭）
◇
百道飞流趋一涧，古寺钟声和天梵。
水石相逢狭道间，万古千秋穷变幻。
山灵惜水如惜血，虎豹关锁无一隙。
流泉出山如出围，重关转斗风霆驰。
风霆所至玉雪起，风霆所过玉雪止，倒影千峰碧潭底。
动静循环起伏间，翻讶云水来不已。
前山后山瀑源里，古寺叩钟声如水。
松涛透骨松云寒，万声寂灭念无起。
山泉何事苦出山，可否流润能人间，逝川回首再三叹。
（栖贤峡）
◇
问庐山，庐山瀑源何所通？
胡为汇彼万仞之高峰？胡为今古喷薄无终穷？
词客止知快胸臆，但道银汉飞白龙，谁向真源探化工？
乌乎！气盛则灵，势峻则雄。
艮非坎不险，坎非艮不雄。
一落千丈无所畏，壁立万仞谁敢攻。
不然安得空山挂银汉，安得晴昼飞白龙，
安得平地咫尺间，忽霜忽雪忽雷风。
（开先瀑）
◇
梦驾三鳌沧海游，天风浩浩如云浮，
左右鳞介生羽翼，觉来乃在五老之峰最上头。
俯寻绝壑苦无路，遥从绝顶瞰其处，
步步下阱如下天，重重踏梦如踏雾。
苍耳真迷太白游，华山骇倒昌黎步。
石梁石梁安在哉，日暮狷啼虎豹哀。
忽闻涧底豗惊雷。
三鼍横绝双苍厓，鳞甲苍厚盘古苔，
不敢手扪敢足揩，两厓幽护闻风雷。
兹游快绝平生怀，岚惊雾破疑皇娲。
谁道谪仙今在哉！千五百年今复回。
青冥无梯笑飞去，更三千年重再来。
（三石梁自太白后皆莫知其处，志乘皆谓神仙幻化之迹。
明万历中，大史刘允升始于五老峰涧底得之，作记传世，至予而三矣。
其三梁，每梁皆横丈许，长数丈。
又此梁彼梁相去皆十余丈。
天台只石梁耳，以瀑布出于显地，故名动古今。
此三石梁，则所谓“遁世不见知而不悔”者欤？盖山山不断则峡不束，庐山龙脉将起五老峰，故大断于此，左为三石梁，右为三迭泉，皆天造地设也。）
◇
渴虹倒吸西江水，万丈老龙飞不起。
三奋三坠下无底，喷为雨雹风霆诡。
一练三帘万玉珠，奋迅奔腾十数里。
水石昼夜万豗訇，双厓铁立殷空戺。
日月万古照不到，一峡终年烟雾里。
数尺短松千尺苔，山深六月寒苍兕。
不知何人暗相报，遂令闯破混沌死。
至今山灵怒游客，百步飞霖射衣履。
山非山，水非水，仙非仙，鬼非鬼。
回头洞口云扃矣，千秋万岁何时启！
（朱子辟白鹿洞时，尚不知有三迭泉，及归武夷后，门人闻诸樵父，图而寄之。）
井陉行寄感
青天青如石，上有落落星，
何年化为磊磊石？听君一歌《井陉行》。
天险尚可升，地险尚可平，险莫险于行人情。
自从重耳斗机阱，至今晋石皆峥嵘。
九乌未落来逢蒙，射羿还弯射日弓。
龙蛇起陆杀机伏，青天白日生蒿蓬。
人间局促不可以游，不如乘云遨翔九州。
九州茫茫云不开，坐觉乾坤块礧如山来。
听君歌，歌以哀，
饮君流霞之酒杯，浇君胸中之崔嵬。
君不见，太行终古何碍鸿蒙哉！
君不见，鸿蒙终古何曾知有太行哉！
潼关行示杨广文（二首）
久闻潼关名，今识潼关面。
此去华阳尚数程，天险谁言一当万。
雨止岳岫秋容青，风来关塞河声健。
坐觉苍茫万古心，犹逐风云四时变。
客言十二连环堞，古设禁沟之西北，
连山堑谷亘西南，锁断飞鸟无形迹。
灞浐惟防东寇来，汴京又杜西师出。
间道尚闻商县攻，变局纷纷罕沿袭。
守秦不守关，守关不守沟，
守沟不建堡十二，肘腋腹背差千秋。
我谓客言意深苦，请更为君扩胸腑，
车战变骑骑变步，山川地利皆殊古。
成皋函谷古金汤，步攻近世谁嵎虎！
书生史事空撑拄，不苦浊醪战尊俎。
华山渐去骊山来，明朝更赋汤泉哀。
◇
梦上太华峰头作重九，眼底棋枰环九有。
一着高伸巨灵手。
黄河左，终南右，高者如升天，下者如投臼。
铁骑百万九边守，自非天倾地陷何当朽。
几家软车伏道旁，几家铜狄埋蒿莠。
信陵不入函谷关，入者黄巢安禄山，
伯升不御咸阳殿，御者更始牧童贱。
翻局覆局皆天意，庸手国手等儿戏。
哥舒白谷两英雄，痛哭催军万年泪。
华表鹤归城郭横，战场吊古云冥冥。
槐国金汤几战并，平世跛羊蓑笠升。
请君莫诵《潼关行》。
蜀道行
君歌《从军行》，我唱《行路难》；
君奏《巫山高》，我弹蜀国弦。
蜀国周遭五千里，女娲遗石横南纪，
共工怒首触不开，水束山盘自终始。
鱼凫四万八千岁，不与人间共天地。
不遭洪水辟九州，尧禹岂识开明帝！
神丁凿山山忽摧，鳖灵劈江江水开。
望帝高飞云表去，秦兵一夜从天来。
金牛道，木牛蹂，白帝城，赤帝守，
蛙声不断鹃声又。
万古剑门与夔门，惟见千夫荷戈走。
书生不用叹征袍，英雄失路同儿曹。
变化风云长头角，时穷天地皆荆茅。
君不见，
六国龙扰劫灰日，青牛紫气函关客。
神龙首尾何有哉，流沙一去无消息。
蜀国弦，弦以哀，问君西游何时回？
（连云栈）
子午谷行
谈兵说剑华阳路，骑骡爱走荒山峪。
自天而降人尽惊，有客来从子午谷。
承平鸟道成坦邮，惟余云木叫钩褷。
虽乏凤州柳手酒，胸中史事温千秋。
子午咸阳五千里，七十二峪无近此，
乾隆羽檄走金川，唐室荔支飞贡使。
（乾隆中，金川用兵，巡抚毕沅奏改驿子午谷，较褎谷近八站，即唐代贡荔飞骑所由也。今又废旧矣。）
延也十载督汉中，魏虏形势森目胸。
大军鼓行西致贼，奇兵间道东乘空。
震雷自天耳不掩，三辅响应云争从。
何况入险近若咫，进则乘利退无死。
蜀国岂俭五千卒，天心方定三分垒。
时来陈仓出肘腋，运去阴平丧首尾。
君不见，
秦王虬髯命世雄，不趋平壤遗辽东。
锦城吟
孔明庙前无古柏，杜公草堂无四松，
濯锦江头无石笋，阆州城外无高棕。
长江滚滚来不已，故物莽莽去无踪。
登锦城，望寥阔，屡朝龙战争蜗角。
望帝精魂杜宇啼，遥呼古人不可作。
犹忆潢池旧弄兵，栈垒戎旌连剑阁。
筹边楼上赞皇樽，望乡台前严武幕。
何处青山万古魂，何处绣壤千家错？
蜀娃歌兮薛涛舞，起向江头擂白雨。
成都美酒醉千春，狂呼杜陵李白为宾主。
登楼怀古来天风，玉垒浮云独延伫。
题诗解缆下巴陵，巫峡回头无处所。
中条山王官谷双瀑吟
（中条山在解州盐池之南，黄河之东北。
五峰环拱，而天柱峰居中南面独尊。
中有王官谷，双瀑东西自天柱直下，飞洒丛石间。
而观泉亭当其合流，清瑟嵯峨，莹神涤虑。
乃唐阳城司空图所栖隐也。
自解州城中望之，奇峰迭抃，天然图画。
山形势类王屋，而泉瀑远胜之。
为春秋秦伯伐晋渡河取王官之地。
河北栖隐胜处，自苏门百泉外无过此焉，盘谷不足道也。）
忽惊云黑何方雨，谁知泉挂峰头树。
一村云树水声中，疑是山人辟秦处。
条山西枕黄河曲，四山环拱天柱足。
人言黄河天上来，谁知银河万仞却泻山中雷。
东西两瀑不相见，回厓寒闷千琼瑰。
寒日无影峰插汉，但有古雪溅莓苔。
人言西北之山少泉水，不若东南雷电起。
岂知河北瀑龙，人不见首尾。
岱华西谷水帘足，游人登峰不寻谷。
沂山双瀑横云霄，高寒谁肯跻岧峣？
太行林虑瀑奇绝，崖谷荒险虎豹穴。
惟有盘山泉石闻天下，卧瀑终殊飞瀑挂。
欲求西北观瀑不险而绝奇，无若王官谷里天绅垂。
晴空雨雪三千丈，终古风雷十二时。
垂纶亭，濯缨涧，此间可以忘南面。
有人绝壁烟霞炼，欲往从之，
峰回路转可望不可见，云树苍苍空浩叹。
王屋山天坛观云歌
（王屋山五峰环峙，北屏天坛为主峰，东、西日精、月华，而南峰横转为案，中敞城郭，如明堂天府，略似中条。
而天坛三成，石阶天削，则在中条天柱之右，虽五岳尊严，无以过之。
唐虞何以不岳王屋而岳霍山邪？中条有分云岭，每出云必东西分布不乱，王屋天坛亦然。
云有雨不雨之殊，山中人皆能预决之。
予住山数日，饱阅化工，皆有法度，特世人贸贸，则谓其变化莫测耳。
歌以纪之。）
人言王屋少泉水，不若中条雷电起，
岂知王屋云海铺足底。
云海收放谁司权，天坛石上神龙眠。
日日云师出行雨，指挥节度非由天。
左云不得右，右云不得左，
自何峰出归何峰，日日峰头自关锁。
有时蓬勃蒸滃如釜镬，不出三朝必霖澍。
有时横斜腰腹如缣素，知是晴云作画幅。
有时片片入谷俄忽失，此是归云无雨力。
山灵将云如将兵，指挥号令无专行。
四山环拱为云城，不放一云出谷坑。
山恃云如龙恃水，龙无云水何以生？
有时雨后云铺海，登坛大阅屯千营。
天坛果是将坛地，众云奉此如瑶京。
我今万仞峰头俯乔岳，石巉巉兮云漠漠。
呼吸乾坤为橐钥，愿与青山申旧约。
山头一半是烟霞，山腰以下是吾家。
世外红尘不到地，但须流水绕桃花。
济源涸后泉离石，从此山云少颜色。
愿收清济复归山，只须一夜蛟龙力。
从此云中飞瀑雷，亦如银河天上来。
何羡嵩云岱云华云铺海哉！天风咳唾诗琼瑰。
雁荡吟
何山不奇泉与石，石不离土兮水不离石。
何故雁山天破格，肤去发髡惟骨岌。
水尽空际飞，石尽天外立。
飞水莫若龙湫传，我来不见水兮惟见烟。
长虹下饮有无间，颇嫌玉女何婵娟。
谁道山灵知我意，忽忽奔腾雷雨至。
由数倍兮数十倍，呼声逾壮瀑逾厉。
不知上源盛极如何继？风忽卷兮入云际，雾蒙蒙兮湿天地。
始知空谷之中閟万气，人声所至兮气飞动，气所至兮泉奔奰。
海市岳云何足异，回首洞天已森闭。
泉事穷，石事始，灵岩灵峰插天起。
一峰一峰千百峰，城郭堂防百十里。
或洞裂兮鬼府藏，或乱射兮天弧矢。
或疑龙宫怪族来酣战，女娲抟造无情理。
月出兮万峰一魂，云来兮众壑千髓。
爆雷迸兮诸天震，劫火烬兮混沌死。
十步九回头，逾岭渐逦迤。
甫大开，即大束，石门双锁一潭渌。
山既住，水亦住，化明镜，环苍玉，
云影峰影树影汇一曲。
山到此，三变局，险怪穷，空明遇。
若使观源不观委，几疑剖泄无渟蓄。
纯是神行非骨立，萧复瑟兮芒复芴。
探谷须探海滨谷，直移岛峤于平陆。
森然万丈槎丫空洞之气撑人腹。
笔为怒，骨为崛，倒昌黎，哭昌谷。
天台石梁雨后观瀑歌
雁湫之瀑烟苍苍，中条之瀑雷硠硠，匡庐之瀑浩浩如河江。
惟有天台之瀑不奇在瀑奇石梁，如人侧卧一肱张。
力能撑开八万四千丈，放出青霄九道银河霜。
我来正值连朝雨，两厓逼束风逾怒。
松涛一涌千万重，奔泉冲夺游人路。
重冈四合如重城，震电万车争殷辚。
山头草木思他徙，但有虎啸苍龙吟。
须臾雨尽月华湿，月瀑更较雨瀑谧。
千山万山惟一音，耳畔众响皆休息。
静中疑是曲江涛，此则云垂彼海立。
我曾观潮更观瀑，浩气胸中两仪塞。
不以目视以耳听，斋心三日钧天瑟。
造物贶我良不悭，所至江山纵奇特。
山僧掉头笑休道，雨瀑月瀑那如冰瀑妙。
破玉裂琼凝不流，黑光中线空明窈。
层冰积压忽一摧，天崩地坼空晴昊。
前冰已裂后冰乘，一日玉山百颓倒。
是时樵牧无声游屐绝，老僧扶杖穷幽讨。
山中胜不传山外，武陵难向渔郎道。
语罢月落山茫茫，但觉石梁之下——
烟苍苍，雷硠硠，挟以风雨，浩浩如河江。
黄山云海诗
海成山忆蓬莱阁，山成海则文殊庵。
我来正值月华霁，玻璃影涵千万嵾。
山童忽报将铺海，是时雨后山气酣。
山山树林喷薄，有形无声之飞澜，
分流互注相回盘，惊奔乱骛如脱骖。
初各一缕合万族，从足至腰渐脊珣。
不风不波千万里，以天为岸山为鲶。
一白光中万青攒，天荒地老无人帆。
俄倾凹凸高下浑一函，但余方丈瀛洲三。
众山反下水反上，翻怪碧空如此蓝。
人天世界空中嵌，但少倒月沈秋潭。
良久海风渐荡漾，白光始与青光参。
中有松涛万谷助岈含，更有万怪出没相吞眈。
又恐三山漂没化为岚，日光忽跃金乌里，饥蛟倒吸无留痰。
以下还下甚还甚，惟见北斗参横南。
归来勿与痴人谭，梦中说梦谁昙聃。
黄山西海门观落日歌
三天门后三海门，天门高高海门深。
划然大断双阙崟，左厓右壁屹万寻。
乱麻皴折百千层，屹若峭岸临沧溟。
再阙三阙重觚棱，竖立铁黑横空青。
海门之中万石变，一峰一峰乱峰眩。
茫乎芴乎大海淀，蛟鼍屃赑来酣战。
夕阳欲下无人境，形复生形影生影。
白云涌起松涛猛，争攫火珠灵怪逞。
云与全山共呼噎，诸峰此时大阖辟。
弱水西流日西坠，欲不归来虎豹悸。
传闻月海更寥邃，恨不月下来观月崷崒。
天目山囊云歌
（西天目山高多云，僧用油素囊以赠人，予得其一。
至寓邸放之，浮溢几席，幽幻百出。
俄穿窗遁，不知所往。
戏为歌之。）
遇峰平峰树平树，云与青山作画幅。
山云出山我入山，相逢狭路山前麓。
山中之云寺中僧，僧与白云互主宾。
有时山僧下山去，白云与僧作主人。
厓窟僧房三十六，房房都有白云宿。
晓来云气满帐床，人人梦住白云乡。
偶囊空翠赠游客，欲充行脚千里粮。
老僧入定峭厓下，惯眠洞云如大厦。
有时嗬佛误叱云，奔骤山门成战马。
山人误入万山缝，归来携得一囊淞，
晴窗扃户放云看，直疑缕缕出厓洞。
便将云气当炉烟，图书尽受香岚供。
忽然穿隙出帘栊，顷刻太空是谁纵。
梦被山灵责狡狯，游戏误将化工弄。
云中鸡犬尽嗔人，回首青山合无缝。
桂林阳朔山水歌（三首）
饱看东南青万束，自谓平生双眼福。
那知不到桂林山，天外未开盘古目。
四面成阵如怪云，云外怒森千笋玉。
那数江南无骨山，扫尽世间螺黛俗。
舟发桂林西，舣舟阳朔东，快哉舟行竟与山行同。
水外有山山夹水，峰头飞水水吞峰。
舟行竟日不出山，峡中曲折使篙不使风。
塔台垣壁簪笏旗剑不可以数计，间以谽谺溪洞相淙淙。
但见船窗之上水光中，山影数十态百重。
左遮右逐常相逢，中有一柱森芙蓉。
昨日在舟西，今晨在舟东，
武夷八九曲，巫峡十二峰。
衡岳七十二，黄山卅六峰。
一齐幻入船窗无一同，使我目不及瞬耳不及聪。
噫嘻吁怪哉！大山宫小山，大水收小水，
大营垒包小营垒，巴峡连营七百里。
若非天南少人而多石，何故阵阵正奇一至此。
一转一天地，百棹百惊喜。
入峡愈深势愈诡，半云半雨崖倾圮。
大关大锁到阳朔，如收天地归一匦。
险穷怪极入空明，万翠千苍寒镜里。
一戟当关万莫前，吕嘉真抱庸奴耻。
宜乎胜国瞿督师，支拄岩疆殉南纪。
韩苏误走泷庾道，荆关画师从未履。
谁森槎牙芒角之怪肠，浣以万斛雪涛之江水，一泄南荒蟠郁之奇伟。
不然乱泼墨沈向蔚蓝，直把青天铺作纸，图出奇峰夏云峙。
文章战伐两不称江山，更不狂歌吾老矣。
峡内方疑天地止，出峡又看天地起。
◇
粤山砢，峰峰直自云霄堕。
时时天半闻风涛，终年常被烟云裹。
粤山尖，无起无伏无连延。
有时刚风吹石动，便欲摇曳随云烟。
粤山凑，一峰剑出万峰鞘，侧岭横峰无一肖。
一步一境境一色，乾幻坤佹恣窅窱。
粤山怒，仰天齐射宋康弩，
有时压首故惊人，娲皇掷下劫灰土。
粤山妩，浓纤修瘦眉轩举。
以云为衣山欲舞，怒则剑仙喜天女。
造物随意呈山川，岂必尺寸循规矩。
涤尽浮文形似语，横绝丹青万万古。
◇
奇峰之外为洞崖，奇峰之腹空且恢。
非土非石谁胚胎，地地矗立天天埋。
鸿蒙前土劫前灰，娲手亲抟随意堆。
以石为天云为苔，钟乳堕空垂万荄。
如山侧竖莲倒开，鳞甲怒作之而颏。
成阵万象如潮来，门庭楼阁堂庑陔。
鼓钟不考谁自锤，金山入定趺莲台，低眉似闵尘世哀。
有田谁耕市谁街，终古蒙蒙雨黄梅。
潺湲一去不复回，蝙蝠白日冲人怀。
飞鼠数尺长于孩，神仙龙鬼纷絜猜。
天窗漏影如凿坯，尺蠖出入谁侦哉。
爆竹一震九天雷，便恐地压天崩摧。
神仙辟劫人辟灾，更于何处藏三才？
乾坤弥昃弥轩恢，浑浑沌沌天所胚，
七窍万古何时开？
洞庭吟
楚狂泊舟风烈烈，更上岳阳望湖月。
楼头有客请我吟，轩乐湘灵休剿说。
客言天地缺东南，汇为巨浸恣汪涵。
年年横溢出江左，水气蒸为云气酣。
汉潦破圩如破堞，江潦溃堤如沃雪，
湖潦浸田如浸月，六郡万家供一决。
不知五行何占设，无乃尧年逢降割。
我谓客言意深苦，未暇议今且陈古。
自昔楚薮夸云梦，几见洞庭登《禹贡》？
今日楚薮称洞庭，遗迹何处寻云梦？
水钟三湘失七泽，自古苍桑多变易，
遂以九江诬洞庭，那识长江旧横辟！
荆州九穴十三孔，今惟二穴余皆壅。
地不让水水争地，仰盂受灌建瓴涌。
沿湖圩田岁增岁，曲防壑邻占地利。
何况老林秦蜀开，下游沙塞洲渚洄。
更加夏汛蛟水至，万马孰御风涛雷。
乌乎！八百里湖十去四，
江面百里无十二，安能塞川川不溃。
九穴须复九江初，七泽请仍云梦潴。
以川还川湖还湖，那患阴阳妨噏嘘。
楼下帆樯吴楚送，楼上钟鱼傍晚动。
雄谈空喟贾长沙，忧乐江湖复何用！

[book_title]卷六
普陀观潮行
乌乎！普陀之山，乃在东海之东南海南。
昔闻金仙隐显于其间，梯航万里来相参，
今胡湖天寥阒无往还？浩浩天飙飘我出，寇艘遁后恣游佚。
欲往观潮观龙观日出，先见天外飓风吹海立。
江潮竖至一线催，海潮横至如阵排。
前阵方送日本至，后阵又自琉球回。
天阵地阵相压摧，龙战鲸鏖万古雷。
钱唐广陵何有哉，那数海艘万炮从天来！
梵音洞僧眉尺许，入定廿年枯不语；
潮音洞僧雄辩才，能话浩劫沧桑灰。
僧言普陀虽岛寺，荷夷英夷两窥伺。
台湾舟山割据还，归帆，辄舣普陀次。
炮艘倏若飓潮至，不干老僧坐禅事。
荷兰夷寇当国初，敕空岛寺迁僧徒。
沿海徙界三十里，更无渔艇与樵苏。
海水自当广长舌，供养独有群龙趋。
岛民徙尽寇影绝，十载海禁空天吴。
舟山地距台湾比，弹丸亦若普陀尔。
与以瓯脱骚中原，盍弃珠厓界儋耳。
清野坚壁令风雷，岛寇负嵎堪馁死。
又言蔡牵昔进普陀香，香烟正绕宝王幢。
楼船奄至李壮烈，寇几生馘逋仓皇。
日本安南创夷敌，讵皆洋炮与洋舶。
若无羽扇秉麾人，尽得炮艘亦何益！
渔舟枭贩尽精兵，谁驱海贼攻夷贼？
潮声汩语塔铃亟，似和山僧诉胸臆。
秦王傥用少林寺，秉拂登坛万人敌。
佛门广大多英雄，老向普陀空太息。
钱唐观潮行
世间瑰绝岂有此，江逆飞，海立起。
天风刮海见海底，涌作银涛劈天驶。
病者睹之气皆生，勇者睹之神皆死。
如何十万貔貅夹江峙，但有死气无生气。
腐儒生不治熙前，掌故撑胸二百年。
王师往渡钱唐日，搬烈万骑不用船。
呼风径渡倏东岸，明兵十万垒无坚。
得无开国乘朝气，亦如进潮及锋锐。
排山倒海驱天地，那用天吴鼓其势。
潮如行军有进止，进时强弩射不靡，
退时怒鼍鼓不起；潮如阳鸟有朝暮，
朝气羲鞭拦不住，暮气鲁戈挥不复；
潮如百物有壮老，
少壮春雷草怒芽，老后秋风弩穿缟。
越潮方怒吴潮逡，海王莫强天朝昏。
子胥枚乘裂肝胆，何如范蠡叱咤生风云。
功成拂袖五湖去，怕见越江潮落痕。
荡桂楫，鼓兰桡，越女唱，吴儿讴。
倒驱江海回暮涛，海风萧屑江天高。
传语万古观涛客，莫观老潮观壮潮。
秦淮灯船引
万古不死秦淮月，千年不竭骊龙血。
谁幻江城作蜃楼，谁化暑宵成贝阙？
直把苍茫万斛愁，浣作江天五更雪。
泉落鲛宫万游戏，汉佩湘珠千出没。
风软潮平夜将半，回舟更逐星光乱。
却喜无月灯愈灿，倒翻水底成星汉。
毕竟繁华似太平，谁言箫管殊清晏？
荡桨吴侬说向余，今岁灯船廿载无。
廿载以来江涨高，年年夏汛水平桥。
阑干浸在波涛底，画船那得出游遨。
夷船骤至连天涨，夷船退后江不浪。
始知水气兆兵气，翻以悲余得欢赏。
圩田熟收船价低，惊魂甫定歌喉怆。
压惊齐上秦淮航，犒旧重寻花月舫。
有客紫裘腰笛来，穿云裂石河楼上；
有客虬髯醉咽呜，击碎唾壶小酒唱。
君不见，去年今夕秦淮岸，鹊桥待渡银河半。
炮雷江口震天来，惊得灯船如雨散。
圌山已失京口破，火轮撇捩黄天过。
燕子矶头峙猰貐，朱雀航外横鲸鳄。
生长承平听画筝，几闻铁马冰戈声？
游船变作逃船贵，十千未肯出关行。
旌旗猎猎古城坳，不见游舠见不见游舠见海舠。
海舠飘忽如霆电，谁敢声炮向江皋？
二百余年桃叶渡，七万里外红毛刀。
十丈长人龙伯国，翻天覆地喷波涛。
肯信围城忽尊俎，一夕干戈变干羽。
百万金缯万虏欢，十年牛酒千夫举。
倾得蛟宫宝藏完，保障半壁东南土。
莱国惟须纵博壶，蕲王那用提金鼓。
但看封豕离大江，依然画祇出横塘。
玉树重开花月夜，羯鼓宁惊《霓羽裳》。
鲸波化作桃花浪，兵气销为明月光。
阿芙蓉风十里香，销金锅里黄粱场。
衣香鬓影天未霜，酒龙诗虎争传觞。
今夕何夕银河苍，万岁千秋乐未央。
惜哉不令英夷望，应叹江南佳丽胜西洋。
金焦行
登金焦，望海潮，海门荡荡无夷艘。
登金焦，望北固，万家烟火知何处？
我有苍茫万古哀，酒酣走上妙高台，
江左夷吾安在哉！排厓撼塔西风来。
宝刹塔高千百尺，纵观战势如潮势。
二百年来两壮观，郑延平与英吉利。
江北火光赤如血，江南涛色黯如墨。
炮声未动涛声蹙，中有沉沉万家哭。
天堑忽闻南北分，长鲸竟据三吴腹。
生长百年老环堵，锦绣湖山宴歌舞。
海晏河澄二百年，那信鲸鲵吞士女。
守城都统问何人，呜咽寒涛接牛渚。
幸寇不知金石与图书，不然金山御轴随天吴，焦山鼎碣归尾闾。
江岸怒涛撼城吼，群夷争饮捷胜酒。
夷酋登临亦太息：如此金汤不知守！
舟山宝山纵绝地，镇海镇江复何有！
我来醉数六朝山，残剩苍茫落照间。
海会寺前郑三宝，曾出此山震夷岛；
晋江城外郑成功，曾出此山夺台彭。
白土山前梁化凤，复驱岛寇如卷蓬。
若言江左少人物，前朝何故多英雄？
若言长江费关锁，何故先朝岁龙舸？
荷兰万里贡戈船，扈特陪臣觐烟火。
擎天拔地起离宫，回江倒海沸笙镛。
但闻蠲租百万诏，几见多垒四郊烽。
登金焦，望海潮，海门荡荡无夷艘。
横海将军雄豹韬，防江善后来旌旄，
炮台磊落江天高。
江天高处御书县，父老流泪先皇年。
江舟听
雨吟篷窗一夜潇潇雨，尽作梦里谯楼鼓。
鼓中如报兵合围，号令森严刁斗齐。
小鬟浓睡呼不醒，花院落子闻争棋。
不知舟人水鸟梦，又认何声互相哄。
醒灯寒白悄无言，惟有岸芦凉响共。
前声前境尽茫然，天冥地寂江帆重。
莫言醒境即皆同，似闻耳畔马牛风。
田翁闻雨起饭犊，画楼闻雨怨操桐。
邻叟灌花风雨恶，又愁一夕园花落。
何处老禅无梦醒，有声无声一例听。
疾雷翻江涛震海，寂寞闻根常自在。
鸡窗待旦吟
枕中一声残梦死，忽然天地上窗纸。
上年城南五十年，尚疑丱角书窗催早起。
早起人事如鱼鳞，人之少壮天之晨。
也曾听此于京国，桑弧起舞殊埘桀；
也曾听此于古寺，暮鼓晨钟催出世；
也曾听此于江淮，踏霜晨起趋官街。
同是鸡声境千异，唤尽尘劳成底事。
一更风，两更雨，
念念尘尘若梭杵，百岁催人阅逆旅。
三更雨，五更风，
重衾恩怨相綍喁，漏尽钟残犹梦中。
惟有窗前听鸡客，回首鸡声泪于邑。
花前劝酒吟
终日一编不去手，终岁不窥园外柳。
柳线黄金春色深，枝上流莺来劝酒。
每岁花开不在家，今春花发如红霞。
阿母携孙花下戏，檐前晨鹊声查查。
人道《汉书》下酒物，谁道读书如读律。
刘向黄金铸不成，奇字子云徒口吃。
花落花开三万春，何如起舞北堂晨。
新妇佳儿各一斗，醉中烂漫皆天真。
臣是酒星解上寿，不是花民即酒民。
泰山日观峰古封禅坛歌
（汉、唐封泰山，皆为圆坛，坛之上为方坛。
今基址已夷，惟宋真宗登封坛尚在日观峰西。
石坛方丈许。
《岱史》言：洪武初，山中居民得玉匣，内有玉简十六，乃宋祥符祀泰山后土文。
献于朝，命瘗之。
成化十八年秋，日观峰下雨水冲出玉简，复驰以献，命仍瘗旧所。
乾隆十二年冬，工人于日观峰侧凿石，得玉匣二，各缄以玉检金绳。
启视其一，为祥符玉册，共十七简。
简字一行，外用黄缦迭折裹之，见风飞灰。
其一未启，巡抚阿里衮亦献于朝。
是坛中物已发尽，今但空坛耳。
矧汉以前七十二君之题记也哉！）
神仙不到秋风客，金乌晓挂牛山柏。
旋磨天地无暂停，茫茫海上桃花核。
日观峰前海日升，曾照当年七十君。
照宋照汉兼照秦，六龙万乘来如云。
来如云，去如电，从官侍臣俱不见。
宝气既尽荒山空，尚记嵩呼贺封禅。
纵使尧鹤轩龙万古存，俯视茫茫泪如霰。
我朝黄屋来向东，高高下下四离宫，天桥六百卅丈穹。
不求仙，不告功，不侈金泥玉检封，
但勒御碑万丈崇，海曦射壁光瞳絪。
海云五色扶桑至，清晓万灵朝泰帝。
（乾隆中，东巡，登泰山，自麓至顶建驻跸宫四所。
其南天门上下道愈狭险，则创为天桥六处，架木迭板纡折而上。
凡六百三十有一丈，从官可策骑而登焉。
朝阳洞勒御书于壁，名“万丈碑”。）
岱山经石峪歌
（泰山经石峪磨崖，隶书《金刚般若经》。
字大如斗，雄逸高古，与徂徕山水牛洞及邹县冈山之《文殊般若经》，如出一手，皆北齐僧安道一所书。
有冈山石颂题名可证。
慨六朝如此墨王，而世莫知名，但知有羲之姿媚之书，爰歌以纪之。）
石裂天开《般若经》，气敌岱岳雄崚嶒。
纵横磊落数十层，上承万丈瀑溅漰。
瀑所冲字漫无形，余字让存五百零，椎拓尚带六朝冰。
冈山邹峄题名曾，皆出北齐大书僧。
象王回顾师吼应，金翅劈海龙出溟。
智永怀素惭尹邢，颠狂姿媚皆优伶。
笔锋破石扪有棱，想见愿力驱五丁，那数封禅秦皇铭。
至今午夜朝百灵，诵经梵呗如殷霆。
只恐大地殊谷陵，此石泐坏终难凭。
我欲仰空书大乘，以岱为笔天为缯。
劫火不侵雨不淋，空中说与诸天听。
扪厓剔藓股代肱，《大学》、《般颂》纷疑腾，沧桑何必麻姑矜。
高山流水和璁琤，如辟伯牙鼓泠泠。
斜阳入林影鬅鬙。
隔溪山鬼风谷应，嗟哉归去行勿兢。
（明人万恭摩厓勒记，称此经之上，有书《大学》圣经压之者。
遍寻无有，惟上勒《周颂·般》一章，不解其故。
及读赵国麟诗注，云少时游此，见《大学》，字径三寸，尚可读，今再游，已无一画。
盖水石磨灭久矣。
至徂徕之阳光化寺所存冠军将军梁甫令王子椿石刻后，尚有“武平元年僧真造”之语，则彼亦僧书，而王子椿特刻碑之人，犹冈山之经主韦子深，而书僧则安道一也。
或并以两《般若》皆为王子椿书，尤无稽焉。）
元佑党籍碑歌
女真兵未渡混同，列星下照朝元宫。
磊磊姓字化为石，石裂霆震归太空。
犹有崖壁留其踪，星宿森罗扪有锋。
乌乎鸿蒙泄光岳，元气茫茫神鬼凿。
千年鬼啸真仙厓，犹思文母不可作。
万人拥马温公来，万里东坡海外回，伊川博带经筵开。
三公衮衮济时出，遂尊三公作党魁。
后党忽至前党窜，绍圣力翻元佑案，宣和复取惇珪勘。
再变三变局浮云，群臭群芳事星汉。
君不见，汴城闭，言路开，
童贯斥逐杨时回，公论明赫尊风雷。
风雷未竟霾雺起，又见汪、黄蹙宗、李，
又见秦、汤排赵、史（赵鼎、史浩），
又见庆元党禁丰碑起。
庐山王文成公纪功碑歌
儒生仓卒神用兵，近代豪杰惟文成。
岂知未平逆藩先平赣，上游地险兼兵劲。
用之上游有深意，中书指画惟王琼。
不然安得羽檄一遄征，远近响应复会城；
不然逆藩长驱逼南京，安得反顾旋其营？
外贼已平内患亟，伍参正掌羽林兵。
谁知九华宴坐夕，难于彭蠡指挥晨。
太祖鄱湖平友谅，尚未京观尸鲵鲸。
公族行诛例惨淡，疆臣职合扫欃枪。
如何叔子岘山石，竟拟中兴《浯溪铭》。
勋劳至大不矜伐，曹彬、谢安戒满盈。
岂有文成道德士，亟思表襮镵峥嵘。
明季中叶患尾大，爪牙觊觎强宗盟。
高煦、寘鐇迭蠢动，肘掖觊觎奸雄萌。
况兹外患由内蠹，覆辙几同土木营。
特垂炯戒于川岳，岂徒战伐侈勋名。
勋名总由定力致，围棋羽扇观平生。
欲知破浪掣鲸手，请听云涛鏖怒声。
送李希莲、陈云心、何积之归郴州
（少作）
我所思兮在岳阳，欲往从之湘水长。
鲤鱼既去琴高逝，安得驭风骖鸾凰。
君不见，
祝融紫盖参天起，霞佩乘云二三子。
一语眷然骨肉亲，拂衣便辞楚江水。
我有苍茫万古愁，欲起灵均诉澧芷。
是时八月湖水平，湖流倒入湘口扃。
西风正驱梦泽云，欲离复合合还并。
飘苹离合休相吊，渔樵事业还须劭。
王道千秋寂钓耕，行藻自古登廊庙。
宣室他年问鬼神，定向长沙起年少。
大雪行
（少作）
夜风吹天天忽冥，虚空粉碎天无声。
万山清晨一驴征，寒光逼驴驴不行。
山埋壑塞森槎牙，万溪蜿蜒如小蛇。
此时有天无大地，惟见银海摇眼花。
直拟穹庐盖大漠，恨无铁骑追冰车。
阴壑虎豹栗不行，西厓定僧钟不鸣。
重檐压梦千村死，百里无复炊烟横。
盛姬泪滴瑶池冰，穆满千秋啼玉凝。
前林梅花一夜开，客子疑是梅神来，
得毋袁安、林逋魂夜回？雪窖冰天何足哀，
琼瑶不压驽骀才。
毒水取鱼叹
（少作）
毒龙夜吸西江水，吞尽江中万鱼子。
江神夜怒扼龙喉，吐出澄潭半生死。
清晨渔父奔惊鹙，举竿一望童一舟。
我来但见寒飕渼，掩群竭泽愁阳侯。
君不见，海鲸崔嵬如山谁敢仇！
夜雨行
（少作）
谁决嘉陵江水声，泻作庐山瀑布雨。
半入研池活瘦蛟，半入酒尊快肺腑。
忽然迸入笔力中，欲驻不能驰且竖。
仓卒不工且快意，酣痛淋漓聊一贾。
我敢危坐更有声，灯胡寒白亦无语。
顷刻奔注忽已失，灭迹收声无处所。
云开暗月照朦胧，疑有腥龙卧空庑。
阿香行雨倦户外，更呼沽酒市龙脯。
海州云台山老松歌
龙王出海苍髯须，怪怪奇奇天下无。
得无盘古以前之草书，横斜乱劈苍厓枯。
近压百岛蛟鼍气，远吸扶桑万重翠，自成海外一天地。
松飓琅琅，松涛汤汤，松盖战云云茫茫。
大哉百谷王中有此百树王，回我浩汽挖穹苍。
夜深霆震百灵死，四山怒裂龙孙子。
《黑龙江将军打围图》歌
八月河冰九月雪，十月天山厚地裂。
纥干山头冻雀死，海东青翅冷如铁。
渥集连天獐鹿肥（“渥集”，一作“窝集”，国语“老林”也），
将军下令大打围。
八旗列陈鱼贯进，酣猎兼旬犹未归。
白羽连贯三狻猊，老林突出千年罴（用康熙进哨纵二狮敌二罴事），
恍如巨鹿、昆阳师。
山猎未餍水猎补，打冰重集捞珠户。
鲟鳇十丈可盈船，鲨鱼带甲可化虎。
杀气遥连长白山，大家痛饮黄龙府。
细骑小队貂襜褕，红妆马上县玄狐。
风驰电转斗飞捷，笑指新月如弯弧。
乌蜡藉履不知冻，雕翎盖屋似穹庐。
人参水灌磨菰粗，使鹿使獒如使驴。
猎罢回军载苍兕，驼车相属四百里。
讲武重勒索伦队，堂子割牲观角抵。
人人自负曳落河，气吞万帐摩千垒。
昨宵羽檄赴乌孙，大妇小妇齐饯樽，抽箭仰视天山云。
二百余年乘王气，四海无敌辽兵锐。
知君画手思鼓鼙，汉家世出关西帅。
题《东丹王射鹿图》
东丹有国号人皇，医巫闾山万卷堂。
瀑布声中写射鹿，国人共服书中王。
小山压大山，大山弱无力，渡海风帆投外国。
衣冠熏沐宾王家，更赐姓名李赞华。
西楼烽火惊边岁，欲拥东楼作东帝。
可惜潞王已断魂，临事仓皇失奇计。
宁作东丹李赞华，肯似盐车载帝跂。
澳门花园听夷女洋琴歌
（澳门自明中叶为西洋市埠，园亭楼阁，如游海外。
怪石古木，珍禽上下，多海外种。
其樊禽之所，网其上以铜丝，纵横十丈，高五丈。
其中池沼树木，飞浴啄息，空旷自如，忘其在樊也。
园主人曰委理多，葡萄亚国人。
好客，延登其楼，有洋琴如半几，架以铜丝。
请其鼓，则辞不能。
俄入内，出其室，按谱鼓之，手足应节，音调妍妙，与禽声、海涛声隐隐应和。
鼓罢，复出其二子，长者九岁，冰肌雪肤，瞳剪秋水，中原未之见也。
主人闻予能文，乞留数句，喃喃诵之，大喜。
赠洋画而别。）
天风吹我大西洋，谁知西洋即在澳门之岛南海旁。
怪石磊磊木千章，园与海涛隔一墙。
墙中禽作百蛮语，楼上人通百鸟语，
鸟声即作琴声谱，自言传自龙宫女。
蝉翼纤罗发芃壒，廿弦能作千声弹。
初如细雨吹云间。
故将儿女幽窗态，写出天风海浪寒，
似诉去国万里关山难。
倏然风利帆归岛，鸟啼花放樯声浩，
触碎珊瑚拉瑟声，龙王乱撒珍珠宝。
有时变节非丝竹，忽又无声任剥啄，
雨雨风风海上来，萧萧落落灯前簇。
突并千声归一声，关山一雁寥天独。
万籁无声海不波，银河转上西南屋。
乌乎！谁言隔海九万里，同此海天云月耳。
膝前况立双童子，一双瞳子剪秋水。
我昔梦蓬莱，有人长似尔。
鞭骑么凤如竹马，桃花一别三千纪。
乌乎，人生几度三千纪。
海风吹人人老矣。
香港岛观海市歌
（香港岛在广东香山县南绿水洋中。
诸屿环峙，藏风宜泊，故英夷雄踞之。
营廛舍楼观如澳门，惟树木郁葱不及焉。
予渡海往观，次晨甫出港，而海中忽涌出数山，回顾香港各岛，则锐者圆，卑者矗，尽失故形，若与新出诸山错峙。
未几，山渐离水，横于空际，交驰互鹜，渐失巘，良久化为雄城如大都会，而海市成矣。
自寅至巳始灭。
幻矣哉！扩我奇怀，醒我尘梦，生平未有也。
其可以无歌？）
山邪云，城
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:32:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>