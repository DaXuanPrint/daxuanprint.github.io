<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,唐百家诗选全文在线阅读,唐百家诗选全文在线下载,大玄古籍书库">
<meta name="description" content="又名《王荆公唐百家诗选》。。诗总集。宋王安石编。二十卷。录唐一百零四。家诗一千二百余首,按时代先后编次。前有王。氏自序云:“余与宋次道同为三司判官时,次道。出其家藏唐诗百余编,诿余择其精者,次道因。名曰《百家诗选》。”所录以中晚唐人居多。其选。王建九十二首、皇甫冉八十五首、岑参八十一。首、高適七十一首、韩偓五十九首,而李白、杜。甫、王维、刘长卿、韦应物、刘禹锡、韩愈、柳宗。元、白居易、元稹、杜牧、李商隐诸大家、名家皆。不在录,名篇也多有脱漏,故后人有谓其“去取。大谬”(清王士禛《渔洋诗话》)、“杂出不伦”">
<title>唐百家诗选_王安石_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">唐百家诗选</span> <br/>
          作者： <span class="inputVal" id="bkauthor">王安石</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]95000</span> <br/>
          说明： <span class="inputVal" id="bkdec">又名《王荆公唐百家诗选》。 诗总集。宋王安石编。二十卷。录唐一百零四 家诗一千二百余首,按时代先后编次。前有王 氏自序云:“余与宋次道同为三司判官时,次道 出其家藏唐诗百余编,诿余择其精者,次道因 名曰《百家诗选》。”所录以中晚唐人居多。其选 王建九十二首、皇甫冉八十五首、岑参八十一 首、高適七十一首、韩偓五十九首,而李白、杜 甫、王维、刘长卿、韦应物、刘禹锡、韩愈、柳宗 元、白居易、元稹、杜牧、李商隐诸大家、名家皆 不在录,名篇也多有脱漏,故后人有谓其“去取 大谬”(清王士禛《渔洋诗话》)、“杂出不伦”(清 沈德潜《说诗晬语》)。宋赵彦卫《云麓漫钞》则 以为王氏选诗所据底本,多系唐代举子行卷之 作,其脍炙人口者或不见收。宋严羽《沧浪诗 话》更指出其书前面部分取自《河岳英灵集》和 《中兴间气集》,读之尽佳,大历以后取去方不 惬人意。《四库全书简明目录》认为“此书不合 人意,在应有不尽有;至其所取,亦未为冗滥”, 可谓持平之论。有宋刻残本存世,另清康熙四 十三年(1704)宋荦、丘迥刻本,《四库全书》曾 予著录,1928年上海商务印书馆亦加刊行。</span> <br/>
          封面： <span class="inputVal" id="bkimg">Z_20079.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]唐百家诗选
[book_author]王安石
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]95000
[book_dec]又名《王荆公唐百家诗选》。 诗总集。宋王安石编。二十卷。录唐一百零四 家诗一千二百余首,按时代先后编次。前有王 氏自序云:“余与宋次道同为三司判官时,次道 出其家藏唐诗百余编,诿余择其精者,次道因 名曰《百家诗选》。”所录以中晚唐人居多。其选 王建九十二首、皇甫冉八十五首、岑参八十一 首、高適七十一首、韩偓五十九首,而李白、杜 甫、王维、刘长卿、韦应物、刘禹锡、韩愈、柳宗 元、白居易、元稹、杜牧、李商隐诸大家、名家皆 不在录,名篇也多有脱漏,故后人有谓其“去取 大谬”(清王士禛《渔洋诗话》)、“杂出不伦”(清 沈德潜《说诗晬语》)。宋赵彦卫《云麓漫钞》则 以为王氏选诗所据底本,多系唐代举子行卷之 作,其脍炙人口者或不见收。宋严羽《沧浪诗 话》更指出其书前面部分取自《河岳英灵集》和 《中兴间气集》,读之尽佳,大历以后取去方不 惬人意。《四库全书简明目录》认为“此书不合 人意,在应有不尽有;至其所取,亦未为冗滥”, 可谓持平之论。有宋刻残本存世,另清康熙四 十三年(1704)宋荦、丘迥刻本,《四库全书》曾 予著录,1928年上海商务印书馆亦加刊行。
[book_img]Z_20079.jpg


[book_title]提要
钦定四库全书　　　　　集部八
唐百家诗选　　　　　　总集类
提要
臣等谨案唐百家诗选二十卷旧本题宋王安石编其去取絶不可解自宋以来疑之者不一曲为解者亦不一然大抵指为安石惟晁公武读书志云唐百家诗选二十卷皇朝宋敏求次道编次道为三司判官尝取其家所藏唐人一百八家诗选择其佳者凡一千二百四十六首为一编王介甫观之因再有所去取且题云欲观唐诗者观此足矣世遂以为介甫所纂其说与诸家特异按读书志作於南宋之初去安石未远又晁氏自元佑以来旧家文献绪论相承其言当必有自邵博闻见後录引晁说之之言谓王荆公与宋次道同为羣牧司判官次道家多唐人诗集荆公尽即其本择善者籖帖其上令吏抄之吏厌书字多辄移所取长诗籖置所不取小诗上荆公性忽略不复更视今世所谓唐百家诗选曰荆公定者乃羣牧司吏人定也其说与公武又异然说之果有是说不应公武反不知考周煇清波杂志亦有是说与博所记相合煇之曾祖与安石为中表故煇持论多左袒安石当由安石之党以此书不惬於公论造为是说以解之托其言於说之博不考而载之耳此本为宋乾道中倪仲传所刋前有仲传序其书世久不传
国朝康熙中商邱宋荦始购残本八卷刻之既又得其全本续刻以行而二十卷之数复完当时有疑其伪者阎若璩历引高棅唐诗品彚所称以明皇早度蒲关诗为开卷第一陈振孙书录解题所称非惟不及李杜韩三家即王维韦应物元白刘柳孟郊张籍皆不及以证其真又残本佚去安石原序若璩以临川集所载补之其文具载若璩潜邱劄记中惟今本所録共一千二百六十二首较晁氏所记多十六首若璩未及置论或传写读书志者误以六十二为四十六欤至王昌龄出塞诗诸本皆作若使龙城飞将在此本作卢城飞将若璩引唐平州治卢龙县以证之然诗人误用往往而然不必曲为之讳唐三百年更无一人称卢龙为卢城者何独昌龄杜撰地名此其过尊宋本之失有不可为典要者矣乾隆四十三年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
唐百家诗选原序
音有妙而难赏曲有高而寡和古今通然无惑乎唐百家诗选之沦没於世也予自弱冠肄业於香溪先生门尝得是诗於先生家藏之秘窃爱其拔唐诗之尤清古典丽正而不冶凡以诗鸣於唐有惊人语者悉罗於选中於是心惟口诵几欲裂去夏课而学焉先生知之一日索而钥诸笥越至於今不复过目者有年矣顷有亲戚游宦南昌因得之於临川以归首以出示发卷数过不啻如获遗珠之喜惜其道远难致且字画漫灭近世士大夫嗜此诗者往往不能无恨故镂板以新其传庶几丞相荆国公铨择之意有所授於後人也雅德君子傥於三冬余暇玩索唐世作者用心则发而为篇章殆见游刃余地运斤成风矣乾道已丑四月望日倪仲传序

[book_title]原序
唐百家诗选原序
余与宋次道同为三司判官时次道出其家藏唐诗百余编诿余择其精者次道因名曰百家诗选废日力於此良可悔也虽然欲知唐诗者观此足矣

[book_title]卷一
钦定四库全书
唐百家诗选卷一
宋　王安石　编
明皇二首
早渡蒲关
钟鼓严更曙山河野望通鸣銮下蒲坂飞斾入秦中地险关逾壮天平镇尚雄春来津树合月落戍楼空马色分朝景鸡声逐晓风所希常道泰非复俟繻同
经鲁祭孔子而叹之
夫子何为者栖栖一代中地犹邹氏邑宅即鲁王宫叹凤嗟身否伤麟怨道穷今看两楹奠当与梦时同
德宗一首
送徐州张建封还镇
牧守寄所重才贤生为时宣风自淮甸授钺膺藩维入觐展遐恋临轩慰来思忠诚在方寸感激陈情词报国尔所向恤人予是资欢宴不尽怀车马当还期谷雨将应候行春犹未迟勿以千里遥而云无已知
薛稷一首
秋日还京陕西十里作
驱车越陕郊北顾临大河隔河见乡邑秋风水增波西登咸阳途日暮忧思多傅岩既纡郁首山亦嵯峨操筑无昔老采薇有遗歌客游节囘换人生知几何
刘希夷九首【希夷字庭芝武后时人】
故园置酒
酒熟人须饮春还鬓已秋愿逢千日醉得缓百年忧旧里多青草新知尽白头风前灯易灭川上月难留卒卒周姬旦栖栖鲁孔丘平生能几日不及且遨游
晩憇南阳旅馆
旅馆何年废征夫此日过途穷人自哭春至鸟还歌行路新知少荒田古路多池篁覆丹谷坟树遶清波日照蓬隂转风微野气和伤心不可去囘首怨如何
采桑
杨柳送行人青青西入秦谁家采桑女楼上不胜春盈盈灞水曲步步春芳緑红脸曜明珠绦唇含白玉囘首渭桥东遥怜树色同钗梳映落日缃绮弄春风携笼长叹息逶迤恋春色看花若有情倚树疑无力薄暮思悠悠使君南陌头相逢不相识归去梦青楼
代闺人春日
珠帘的晓光玉顔艳春彩林间鸟鸣唤户外花相待花鸟惜芳菲鸟鸣花乱飞人今伴花鸟日暮不能归池月怜歌扇山云爱舞衣佳期杨柳陌携手莫相违
秋日题汝阳潭壁
独坐秋隂至悲来从所适行见汝阳潭飞萝蒙水石悬瓢木叶上风吹何历历幽人不耐烦振衣步闲寂囘流清见底金沙覆银砾错落非一丈空胧几千尺鱼鳞可怜紫鸭毛自然碧吟咏秋水篇渺焉忘损益秋水随形影清浊混心迹岁暮归去来东山余宿昔
代悲白头翁
洛阳城东桃李花飞来飞去落谁家洛阳女儿惜顔色行逢落花长叹息今年花落顔色改明年花开复谁在已见松柏摧为薪更闻桑田变成海古人无复洛城东今人还对落花风年年岁岁花相似岁岁年年人不同寄言全盛红顔子须怜半死白头翁此翁白头真可怜伊昔红顔美少年公子王孙芳树下清歌妙舞落花前光禄池台开锦绣将军楼阁画神仙一朝卧病无人识三春行乐在谁边宛转蛾眉能几时须臾鹤发乱如丝但看旧来歌舞地唯有黄昏鸟雀悲
巫山怀古
巫山幽隂地神女艳阳年襄王伺容色落日望悠然归来高堂夜金缸?青烟颓想卧瑶席梦魂何翩翩揺落殊未已荣华倏徂迁愁思潇湘浦悲凉云梦田猿啼秋风夜雁飞明月天巴歌不可听听此益潺湲
春女行
春女顔如玉怨歌阳春曲巫山春树红沅湘春草緑自怜妖艳姿糚成独见时愁心伴杨柳春尽乱如丝目极千余里悠悠春江水颓想玉关人愁卧金闺里尚言春花落不知秋风起娇爱犹未终悲凉从此始忆昔楚王宫玉楼籹粉红纤腰弄明月长袖舞春风容华委西山光隂不可还桑林没东海富贵今何在寄言桃李容胡为闺合重但看楚王墓唯见数株松
孤松篇
蚕月桑叶青莺时柳花白澹艳烟雨滋敷芬阳春陌如何秋风起零落从此始独有南涧松不叹东流水玄隂天地冥皓雪朝夜零岂不罹寒暑为君留青青青青好顔色落落任孤直羣树遥相望衆草不敢逼灵龟卜真隐仙鸟宜栖息耻受秦帝封愿言唐侯食寒山夜月明山冷气清清凄兮归风集吹之作琴声松子卧仙岑寂听凝野心清泠有真曲樵采无知音美人何时来幽迳委緑苔吁嗟深涧底弃捐广厦材
王适一首
咏江滨梅
忽见寒梅树开花汉水滨不知春色早疑是弄珠人
韦述一首
晩渡伊水
悠悠涉伊水伊水清见石是时春向深两岸草如积迢递望洲屿逶迤亘津陌新树落疎红遥原上深碧囘瞻洛阳苑遽有长山隔烟雾犹辨家风尘已为客登陟多异趋往来见行役云起早已昏鸟飞日将夕光隂逝不借超然慕畴昔远游亦何为归来存竹帛
卢象十首【开元天宝时人】
杂诗二首
家居五原上征战是平生独负山西勇谁当塞上名死生辽海战雨雪蓟门行诸将封侯尽论功独不成君家御沟上垂柳夹朱门列鼎会中贵鸣珂朝至尊死生在片议穷达由一言须识苦寒士莫矜狐白温八月十五日象自江东止田园移庄庆会未几归汶上小弟幼妹尤悲其别兼赋是诗
谢病始告归依然入桑梓家人皆伫立相候衡门里畴类皆长年成人旧童子上堂家庆毕愿与亲姻迩论旧或余悲思存且相喜田园转芜没但有寒泉水衰柳日萧条秋光清邑里入门乍如客休骑非便止中饮顾王程离忧从此始两妹日成长双鬟将及人已能持宝瑟自解掩罗巾念昔别时小未知疎与亲今来识离恨掩泪方殷勤小弟更孩幼归来不相识同居虽渐惯见人犹默默宛作越人言殊乡甘水食别此最为难泪尽有余忆
寄江上段十六
与君相识即相亲闻道君家住孟津为见行舟试借问客中时有洛阳人
赠刘蓝田
篱中犬迎吠出屋候柴扉岁晏输井税山村人暮归晩田始家食余布成我衣对此能无事劳君问是非
白发
我年一何长鬓发日已白俛仰天地间能为几时客惆怅故山云徘徊空日夕何事与时人东城复南陌乡赋後自巩还田家因谢邻友见过之作
鸡鸣出东邑马倦登南峦落日见桑柘翳然丘中寒邻家多旧识投暝来相看且问春税苦兼陈行路难园塲近隂壑草木皆凋残峰暗雪犹积涧深冰已团浮名知何用岁晏不成欢置酒共君饮当歌聊自寛
竹里馆
江南冰不闭山泽气潜通腊月闻山鸟寒崖见蛰熊柳林青半合荻笋乱无丛囘首金陵岸依依向北风
和徐侍郎丛筱咏
中禁夕沈沈幽篁别作林色连鸡树近影落凤池深为重凌霜节能虚应物心年年承雨露长对紫庭隂
宴别赵都护
结客候旌麾元戎复在斯门开都护府兵动羽林儿黠虏多翻覆谋臣有别离智同天所授恩共日相随汉使开宾幕胡笳送酒巵风霜迎马首雨雪事鱼丽上策应无战深情属载驰不应行万里明主寄安危
孟浩然三十三首【字浩然襄阳人开元天宝间以诗闻於时不仕卒年五十二】湘中旅泊寄阎九司户防
桂水通百越扁舟期晓发荆云蔽三巴夕望不见家襄王梦行雨才子谪长沙长沙饶瘴疠胡为苦留滞久别思欵顔承欢怀接袂接袂杳无由徒增旅泊愁清猿不可听沿月下湘流
岁暮归南山
北阙休上书南山归敝庐不才明主弃多病故人疎白发催年老青阳逼岁除永怀愁不寐松月夜窻虚陪张丞相自松滋江入舟东泊渚宫作
放溜下松滋登舟命檝师讵忘经济日不惮沍寒时洗帻岂独古濯缨良在兹政成人自理机息鸟无疑云气霾孤屿江天辨四维晩来风稍急冬至日行迟猎响惊云梦渔歌激楚词渚宫何处是川暝欲安之
岁暮海上作
仲尼既已殁予亦浮於海昬见斗柄囘始知岁星改虚舟任所适垂钓非有待借问乘槎人沧洲复谁在
自洛之越
皇皇三十载书劒两无成山水寻吴越风尘厌洛京扁舟泛湖海长揖谢公卿且乐杯中酒谁论世上名
王山人迥见寻
归闲日无事云卧昼不起有客欵柴扉自云巢居子问君何所之采药来城市家在鹿门山常游涧湖水手持白羽扇脚蹋青芒履闻道鹤书徵临流还洗耳
游精思观回王山人在後
出谷未停午至家已夕曛囘瞻下山路但见牛羊羣樵子暗相失草虫寒不闻衡门犹未掩伫立待夫君
夜泊宣城界
西塞沿江岛南陵问驿楼湖平津济濶风止客帆收去去怀前浦茫茫泛夕流石逢罗刹碍山泊敬亭幽火炽梅根冶烟迷杨叶洲离家复水宿相伴赖沙鸥
永嘉上浦馆逢张八子容
逆旅相逢处江村日暮时衆山遥对酒孤屿共题诗廨宇邻鲛室人烟接岛夷乡关万余里失路一相悲
宿业师山房期丁凤进士不至
夕阳度西岭羣壑倏已瞑松月生夜凉风泉满清听樵人归欲尽烟鸟栖初定之子期宿来携琴候萝径
夕次蔡阳馆
日暮马行疾荒城人住稀听歌知近楚投馆忽如归鲁堰田畴广章陵气色微明朝拜家庆须着老莱衣
过故人庄
故人具鸡黍邀我至田家緑树村边合青山郭外斜开筵面场圃把酒话桑麻待到重阳日还来就菊花
登鹿门山怀古
清晓因兴来乘流越江岘沙禽近初识浦树遥莫辨渐到鹿门山山明翠微浅嵓潭多屈曲舟檝屡囘转昔闻龎德公采药遂不返金涧养芝术石床卧苔藓纷吾感耆旧结揽事攀践隐迹今尚存高风邈已远白云何时去丹桂空偃蹇探讨竟未穷囘舻夕阳晩
裴司功员司士见寻
府僚能枉驾家醖复新开落日池上酌清风松下来厨人具鸡黍稚子摘杨梅谁道山公醉犹能骑马囘
送杜晃进士之东吴
荆吴相接水为乡君去春江正淼茫日暮征帆泊何处天涯一望断人肠
登江中孤屿贻王山人迥
悠悠清江水水落沙屿出囘潭石下深緑筱岸傍密鲛人潜不见渔父歌自逸忆与君别时泛舟如昨日夕阳开返照中坐兴非一南望鹿门山归来恨相失
晩泊浔阳望庐峰作
挂席几千里名山都未逢泊舟浔阳郭始见香炉峰尝读远公传永怀尘外踪东林精舍在日暮但闻钟
同张明府清镜叹
妾有盘龙镜清光常昼发自从生尘埃有若雾中月愁来试取照坐叹生白发寄语边塞人如何久离别
宿终南翠微寺空上人房
翠微终南里雨後宜返照闭关久沉冥杖策一游眺遂造幽人室始知静者妙儒道虽异门云林颇同调两心喜相得毕景共谈笑暝还高窻眠时见远山烧缅怀赤城标更忆临海峤风泉有清音何必苏门啸
送友人之京
君登青云去予望青山归云山从此别泪湿薜萝衣
京还留别新丰诸官
吾道懵所适驱车还向东主人开旧馆留客醉新丰树绕温泉緑尘昏晩日红拂衣从此去高步蹑华嵩
江上别流人
以我越乡客逢君谪居者分飞黄鹤楼流落苍梧野驿骑寻云去孤帆沿溜下不知从此分还?何时把
上巳日洛中寄王山人迥
卜洛成周地浮盃上已筵鬬鸡寒食下走马射堂前垂柳金堤合平沙翠幕连不知王逸少何处会羣贤
秋登万山寄张五儃
北山白云里隐者自怡悦相望试登高心随鸟飞灭愁因薄暮起兴是清秋发时见归村人沙平渡头歇天边树若荠江畔洲如月何当载酒来共醉重阳节
夜归鹿门寺歌
山寺鸣钟昼已昏渔梁渡头争渡喧人随沙路向江村予亦乘舟归鹿门鹿门月照开烟树忽到龎公栖隐处嵓扉松径长寂寥唯有幽人夜来去
与诸子登岘山作
人事有代谢往来成古今江山留胜迹我辈复登临水落渔梁浅天寒梦泽深羊公碑尚在读罢泪沾襟
赴京途中遇雪
迢递秦京道苍茫岁暮天穷隂连晦朔积雪满山川落雁迷沙渚饥乌噪野田客愁空伫立不见有人烟
宿建德江
移舟泊沧渚日暮客愁新野旷天低树江清月近人
万山潭作
垂钓坐磐石水清心自闲鱼游潭树下猿挂岛藤间神女昔解佩传闻於此山求之不可得沿月櫂歌还
春中喜王九相寻
二月湖水清家家春鸟鸣林花扫更落径草蹋还生酒伴来相命开尊共解酲当盃已入手歌妓莫停声
途中遇晴
已失巴陵雨犹逢蜀坂泥天开斜景遍山出晩云低余湿仍沾草残流尚入溪今宵有明月乡思远凄凄
送从弟邕落第东游会稽
疾风吹征帆倏尔向空没千里去俄顷三江坐超忽向来共欢娱日夕成楚越落羽更分飞谁能不惊骨
和张丞相春朝对雪
迎气当春立承恩喜雪来润从河汉下花逼艳阳开不覩丰年瑞安知爕理才撒盐如可拟愿糁和羮梅
唐百家诗选卷一

[book_title]卷二
钦定四库全书
唐百家诗选卷二
宋　王安石　编
高适上六十首
淇上酬薛三据兼寄郭主簿
自从别京华我心乃萧索十年守章句万事空寥落北上登蓟门茫茫见沙漠倚劒对风尘慨然思卫霍拂衣去燕赵驱马怅不乐天长沧州路日暮邯郸郭酒肆或淹留鱼潭屡栖泊独行备艰险所见穷善恶永愿拯蒭荛孰辞干鼎镬皇情念淳古时俗何浮薄理道资任贤安人在求瘼故交负灵奇逸气包謇谔隐轸经济具纵横建安作才望忽先鸣风期无宿诺飘颻劳州县迢递限言谑东驰渺贝丘西顾弥虢略淇水徒自流浮云不堪托吾谋适可用天路岂寥廓不然买山田一身与耕凿且欲同鹪鹩焉能志鸿鹄
途中酬李少府赠别之作
西上逢节换东征私自怜故人今卧疾欲别还留连举酒临南轩夕阳满中筵寜知江上兴乃在河梁偏行李多光辉札翰忽相鲜谁谓岁月晩交情尚贞坚终嗟州县劳官谤复迍邅虽负忠信美其如方寸悬连帅扇清风千里犹眼前曾是趋藻镜不应翻弃捐日来知自强风气殊未痊可以加药物胡为辄忧煎驱马出大梁原野一悠然柳色感行客云隂愁远天皇明烛幽遐德泽普昭宣鵷鸿列霄汉鷰雀何翩翩余亦惬所从渔樵十二年种瓜漆园里凿井卢门边去去勿重陈生涯难勉旃或期遇春事与尔复周旋投报空囘首狂歌谢比肩
东平路中遇水
天灾自古有昬垫弥今秋霖霔溢川源澒洞涵田畴指途适汶阳挂席经芦洲永望齐鲁郊白云何悠悠旁沿钜野泽大水纵横流虫蛇拥独树麋鹿奔行舟稼穑随波澜西成不可求室居相枕籍蛙黾声啾啾仍怜穴蚁漂益羡云禽游农人无倚着野老生殷忧圣主多深仁庙堂运良筹仓廪终尔给田租应罢收我心何郁陶征旅亦悲愁纵横济时策谁肯论吾谋
留别洛下诸公兼赠郑三韦九
忆昨相逢论久要顾君哂我轻常调羇旅虽同白社游诗书比作青云料蹇步蹉跎竟不成年过四十尚躬耕长歌达者杯中物冷笑前人身後名幸逢明盛多招隐高山大泽徵求尽此时也得辞渔樵青袍裹身荷圣朝牛犁钓竿不复见县人邑吏来相邀远路鸣蝉秋兴发华堂美酒离忧消不知何时更携手应念兹辰去折腰
封丘作
我本渔樵孟诸野一生自是悠悠者乍可狂歌草泽中寜堪作吏风尘下秪言小邑无所为公门百事皆有期拜迎官长心欲破鞭挞黎庶令人悲悲来向家问妻子举家尽笑今如此生事应须南亩田世情付与东流水梦想旧山安在哉为衘君命日迟回乃知梅福徒为尔转忆陶潜归去来
赠别韦参军
二十辞书劒西游长安城举头望君门屈指取公卿国风冲融迈三五朝廷欢乐弥寰宇白璧皆言赐近臣布衣不得干明主归来洛阳无负郭东过梁宋非吾土兔苑为农岁不登雁池垂钓心长苦世人向我同衆人唯君於我翻相亲且喜百年有交态未曾一日辞家贫弹棋击筑白日晩纵酒高歌杨柳春欢娱未尽分散去使我惆怅惊心神终当不作儿女别临岐涕泗沾衣巾
九月九日酬顔少府
檐前白日应可惜篱下黄花为谁有行子迎霜未授衣主人得钱始沽酒苏秦顦顇时多厌蔡泽栖遑世看丑纵使登高秪断肠不如独坐空搔首
送李少府贬峡中王少府贬长沙
嗟君此别意何如驻马衔杯问谪居巫峡啼猿数行泪衡阳归雁几封书青枫江上秋天远白帝城边古木疎圣代即今多雨露暂时分手莫踌躇
平台夜遇李景参有别
离忧忽浩然策马对秋天孟诸薄暮凉风起归客相逢渡睢水昨时携手已十年明日分途各千里岁物萧条满路岐此行浩荡令人悲家贫羡尔有微禄欲往从之何所之
别晋处士
有人家住清河源渡河问我游梁园手持道经注已毕心知内篇口不言卢门十年见秋草此心惆怅谁能道知已从来不易知慕君为人与君好别时九月桑叶疎出门千里行无车爱君且欲君先达今日求贤早上书
送别
昨夜离心正郁陶三更白露西风高萤飞木落何淅沥此时梦见西归客晓钟寥亮三四声东邻嘶马使人惊揽衣出户一相送唯见归云纵复横
燕歌行【并序】
开元二十六年有从元戎出塞而还者作燕歌行以示适感征戍之事因而和焉
汉家烟尘在东北汉将辞家破残贼男儿本自重横行天子非常赐顔色摐金伐鼓下榆关旌斾逶迤碣石间校尉羽书飞瀚海单于猎火照狼山山川萧条极边土胡骑凭陵杂风雨战士军前半死生美人帐下犹歌舞大漠穷秋草木腓孤城落日鬬兵稀身当恩遇常轻敌力尽关山未解围铁衣远戍辛勤久玉筯应啼别离後少妇城南欲断肠征人塞北空囘首边庭飘颻那可度絶域苍茫何所有杀气三时作阵云寒声一夜传刁斗相看白刃血纷纷死节从来岂顾勲君不见沙场征战苦至今犹忆李将军
古大梁行
古城苍茫多荆榛驱马荒城愁杀人魏王宫馆尽禾黍信陵宾客随灰尘忆昔雄都旧朝市轩车照耀歌钟起军容带甲三十万国步连营一千里全盛须臾那可论高台曲池无复存遗墟但有狐狸窟古地空余草木根暮天摇落伤怀抱倚劒悲歌对秋草侠客犹传朱亥名行人尚识夷门道白璧黄金万户侯宝刀骏马填山丘年代凄凉不可问往来惟有水东流
行路难
君不见富家翁旧时贫贱谁比数一朝金多结豪贵万事胜人健如虎子孙成行满眼前妻能管弦妾歌舞自矜一身忽如此却笑旁人独愁苦东隣少年安所如席门穷巷出无车有才不肯学干谒何用年年空读书
邯郸少年行
邯郸城南游侠子自矜生长邯郸里千场纵博家仍富几处报讐身不死宅中歌笑日纷纷门外车马常如云未知肝胆向谁是令人却忆平原君君不见即今交态薄黄金用尽还疎索以兹感叹辞旧游更於时事无所求且与少年饮美酒往来射猎西山头
蓟门行五首
边城十一月雨雪乱霏霏元戎号令严人马亦轻肥羌胡无尽日征战几时归
幽州多骑射结发重横行一朝事将军出入有声名纷纷猎秋草相向角弓鸣
黯黯长城外日没更烟尘胡骑虽凭陵汉兵不顾身古树满空塞黄云愁杀人
蓟门逢故老独立思氛氲一身既零丁头发白纷纷勲庸今已矣不识霍将军
汉家能用武开拓穷异域戍卒厌糟糠降胡重衣食关亭试一望吾欲泪沾臆
营州歌
营州少年厌原野皮裘蒙茸猎城下虏酒千杯不醉人胡儿十岁能骑马
鲁郡途中
谁谓嵩颍客遂经邹鲁乡前临少昊墟始觉东蒙长独行岂吾心怀古激中肠圣人久已矣游夏遥相望徘徊野泽间左右多悲伤日出见阙里川平知汶阳弱冠负高节十年思自强终当不得意去去任行藏
酬鸿胪裴主簿雨後北楼见赠之作
暮霞照新晴归云犹相逐有怀晨昏暇想见登眺目问礼侍彤襜题诗访茅屋高楼多古今陈事满陵谷地久微子封台余孝王筑徘徊顾霄汉豁达俯川陆远水对秋城长天向乔木公门何清静列戟森已肃不叹携手稀常思着鞭速终当拂羽翰轻举随鸿鹄
宋中遇林虑杨十七山人因而有别
昔予涉漳水驱车行邺西遥见林虑山苍苍戞天倪邂逅逢尔曹说君彼嵓栖萝径垂野蔓石房倚云梯秋韭一何青药苗数百畦栗林隘谷口栝木森回谿耕耘有山田纺绩有山妻人生但如此寜事组与珪谁谓远相访曩情常不迷檐前举醇醪竈下烹只鸡朔风忽振荡昨夜寒螿啼游子益思归罢琴伤解携出门尽原野白日黯已低始惊道路难终恨言笑暌因声谢岑壑岁暮一攀跻
送冯判官
碣石辽西地渔阳蓟北天关山唯一道雨雪尽三边才子方为客将军正爱贤遥知幕府下书记日翩翩
酬庞十兵曹
忆昔游京华自言生羽翼怀书访知已末路空相识许国不成名还家有慙色托身从畎亩浪迹初自得雨泽感天时耕耘忘帝力同人洛阳至问我睢水北遂尔欵津涯净然见胷臆高谈悬物象逸韵投翰墨别岸迥无垠海鹤鸣不息梁城多古意携手共凄恻怀贤想邹枚登高思荆棘世情恶疵贱之子怜孤直酬赠感并深离忧岂终极
涟上酬王秀才
飘颻经远道客思满穷秋浩荡对长涟君行殊未休崎岖山海侧想像无前俦谁谓照乘珠忽然欲暗投东路方萧条楚歌复悲愁暮帆使人感去鸟兼离忧行矣当自爱壮心莫悠悠予亦从此辞异乡难久留赠言岂终极慎勿滞沧洲
东平留赠狄司马【曾与田安西充判官】
古人无宿诺兹道未为难万里赴知已一言诚可叹马蹄经月窟劒术指楼兰地出北庭尽城临西海寒森然瞻武库则是弄儒翰入幕绾银绶乘轺兼铁冠练兵日精鋭杀敌无遗残献捷见天子论功俘可汗激昂丹墀下顾盼青云端谁谓纵横策翻为权势干将军既坎使者亦辛酸耿介挹三事羇离从一官知君不得意他日会鹏抟
饯宋八充彭中丞判官之岭外
覩君济时略使我气填膺长策竟不用高才徒见称一朝知已达累日诏书徵羽翮忽然动风飈谁敢陵举鞭趋岭嶂屈指冒炎蒸北雁送驰驿南人思饮冰彼邦本倔强习俗多骄矜翠羽干平法黄金挠直绳若将除害马慎勿信苍蝇魑魅寜无患忠贞适有凭猿啼山不断鸢跕路难登海岸出交趾江城连始兴绣衣当节制幕府盛威棱勿惮九疑险须令百越澄立谈多感激行李即严凝离别胡为者云霄迟尔昇
同羣公题郑少府田家【此公昔任白马尉今寄住滑台】
郑侯应栖遑五十头尽白昔为南昌尉今作东郡客与语多远心论交知损益秋林既清旷穷巷空淅沥蝶舞园更闲鸡鸣日云夕男儿未称意其道固无适劝君且杜门勿嫌人事隔
同顔六少府旅居秋中之作
传君昨夜怅然悲独坐深斋落木时逸气旧来凌燕雀高才何得混妍蚩迹劳黄绶人多叹心在青云世莫知不是鬼神无正直从来州县有瑕玼
酬裴秀才
男儿贵得意何必相知早飘荡与物华蹉跎觉身老长卿无产业季子慙妻嫂此事难重陈未於衆人道宋中送族侄式顔时张大夫贬括州使人召式顔遂有此作
大夫击东胡胡尘不敢起胡人山下哭胡马海边死部曲尽封侯舆台亦朱紫当时有勲绩末路遭谗毁转斾燕赵间剖符括苍里弟兄莫相见亲族远枌梓不改青云心仍招布衣士平生怀感激本欲候知已去矣难重陈飘颻自兹始游梁且未惬适越今何以乡山西北愁竹箭东南美峥嵘缙云外苍茫万余里猿鸟乱啾啾朝昏孰云已登临多瘴疠动息在风水虽有贤主人终为客行子我携一尊酒满酌聊劝尔与尔唯一言家声勿沦滓
淇上送韦司仓往滑台
饮酒莫辞醉醉多适不愁孰知非远别终念对新秋滑台门外见淇水眼前流君去应囘首风波满渡头
别魏八
更沽淇上酒还泛驿前舟为惜故人去复怜嘶马愁云山行处合风雨兴中秋此路无知已明珠莫暗投
宋中三首
逍遥漆园吏冥没不知年世事浮云外闲居大道边古来同一马今我亦忘筌
登高临旧国怀策对穷秋落日鸿雁度寒城砧杵愁昔贤不复有行矣莫淹留
阏伯去已远高丘临道傍人皆有兄弟独尔为参商终古犹如此而今安可量
自淇涉黄河
朝从北岸来泊船南河浒试共野人言深觉农夫苦去秋虽薄熟今夏犹未雨耕耘日劬劳租税兼舄卤园蔬空寥落薄产不足数尚有献芹心无因见明主
和崔二少府登楚邱城作
故人亦不遇异县久栖托辛勤失路意感叹登楼作清晨眺原野独立穷寥廓云散芒砀山水还睢阳郭遶梁即襟带封卫多漂泊亊古悲城池年丰爱墟落相逢俱未展携手空萧索何意千里心仍求百金诺公侯皆我辈动用在谋略圣心思贤才朅来刈葵藿
同朱五题卢使君义井
高义惟良牧深仁自下车寜知凿井处还是饮冰余地即泉源久人当汲引初体清能鉴物色淡每含虚上善滋来往中和浃里闾济时应未竭怀惠复何如
哭单父梁九少府
开箧泪沾臆见君前日书夜台今寂寞犹是子云居畴昔探灵奇登临赋山水同舟南楚下望月西江里契阔多别离绸缪到生死九原即何处万事皆如昨晋山徒嵯峨斯人已寂寞常时禄且薄没後家复贫妻子在远道弟兄无一人十上多苦心一官恒自哂青云将可致白日忽先尽唯有身後名空留无远近
送柴司户充刘卿判官之岭外
岭外资雄镇朝端宠节旄月卿临幕府星使出词曹海对羊城阔山连象郡高风霜驱瘴疠忠信涉波涛别恨随流水交情脱宝刀有才无不适行矣莫徒劳
杂言赋得还山吟送沈山人
还山吟天高日暮寒山深送君还山识君心人生老大须恣意看君解作一生事山间偃仰无不至石泉淙淙若风雨松花桂子常满地卖药囊中应有钱还山服药又长年白云劝尽杯中物明月相随何处眠眠时忆问醒时事梦魂可以长周旋
酬岑二十秋夜见赠之什
舍下蛩乱鸣居然自萧索缅怀高秋兴忽枉清夜作感物我心劳凉风惊二毛池空菡萏死月出梧桐高如何异乡县复得交才彦汨没嗟後时蹉跎耻相见箕山别来後魏阙谁不恋独有江海心悠然未尝倦
苦雪
二月犹北风天隂雪冥冥寥落一室中怅然慙百龄苦愁正如此门柳复青青
李云南征蛮【并序】
天宝十一载有诏伐西南夷丞相杨公兼节制之寄乃奏前云南太守李宓涉海自交趾击之道路艰难往复数万里盖百王之所未通也十二载四月至於长安君子是以知庙堂使能而李公効节余忝斯人之旧因赋是诗
圣人赫斯怒诏伐西南戎肃穆庙堂上深沉节制雄遂令感激士得建非常功料死不料敌顾恩寜顾终鼓行天海外转战蛮夷中梯巘近高鸟穿林经毒虫鬼门无归客北户多南风蜂虿隔万里风云随九攻长驱大浪破急击羣山空饷道忽已远县军垂欲穷精诚动白日愤薄连苍穹野处掘田鼠晡餐兼僰僮收兵列亭堠拓地弥西东临事耻苟免履危能饬躬将星独照耀边色何溟蒙泸水夜可涉交州今始通归来长安道召见甘泉宫廉蔺若未死孙吴知暗同相逢论意气慷慨谢深衷
登百丈峰
朝登百丈峰遥望燕支道汉垒青冥冥胡天白如扫忆昔霍将军连年此征讨匈奴终不灭寒山徒草草惟见鸿雁飞令人伤怀抱
送浑将军出塞
将军族贵兵且强汉家已是浑邪王子孙相承在朝野至今部曲燕支下控弦尽用隂山儿临阵常骑大宛马银鞭玉勒绣蝥弧每逐嫖姚破骨都李广从来先将士卫青未肯学孙吴传有沙塲千万骑昨日边庭羽书至城头画角三四声匣里宝刀昼夜鸣意气能甘万里去辛勤动作一年行黄云白草无前後朝建旌旗夕刁斗塞下应多侠少年关西不见春杨柳从军借问所从谁击劒酣歌当此时远别无轻绕朝策平戎早寄仲宣词
寄宿田家
田家老翁住东陂说道平生隐在兹鬓白未曾记日月山青每到识春时门前种柳深成巷野谷流泉添入池牛壮日耕十亩地人闲常扫一茅茨客来满酌清罇酒感兴平吟才子诗嵓际窟中藏鼹鼠潭边竹里隐鸬鷀林稀落日行人少醉後无心怯路岐今夜只应还寄宿明朝拂晓与君辞
酬司空?少府
飘颻未得意感激与谁论昨日偶夫子乃欣吾道存江山满词赋札翰起凉温吾见风雅作人知德业尊惊飈荡万木秋气屯高原燕赵何苍茫鸿雁来翩翻此时与君别握手欲无言
同卫八题陆少府书斋
知君薄州县好静无冬春散帙至栖鸟明灯留故人深房腊酒熟高院梅花新若是周旋地当令风义亲
同羣公题张处士菜园
耕地桑柘间地肥菜常熟为问葵藿资何如庙堂肉
同羣公出猎海上
畋猎自古昔况伊心赏俱偶与羣公游旷然出平芜曾隂涨溟海杀气穷幽都鹰隼何翩翩驰骤相传呼豺狼窜榛莽麋鹿罹艰虞高鸟下騂弓困兽鬬匹夫尘惊大泽晦火燎深林枯失之有余恨获者无全躯咄彼工拙间恨非指踪徒犹怀老氏训感叹此欢娱
鲁西至东平四首
南图适不就东走岂吾心索索凉风动行行秋水深蝉鸣木叶落兹夕更愁霖
昨时好书策动欲干王公今日无成事依依亲老农扁舟向何处吾爱汶阳中
清旷凉夜月飘颻孤客舟渺然风波上独梦前山秋秋到复摇落空令行者愁
沙岸泊不定石桥水横流问津见鲁俗怀古伤家丘寥落千岁後空传褒圣侯
别韦五
徒然酌杯酒不觉散人愁相识仍远别欲归翻旅游夏云满郊甸明月照河洲莫恨征途远东看漳水流
唐百家诗选卷二

[book_title]卷三
钦定四库全书
唐百家诗选卷三
宋　王安石　编
高适下十二首
自淇涉黄河四首
川上恒极目世情今似闲去帆带落日征路随长山亲友若云霄可望不可攀於兹任所惬浩荡风波间乱流自兹始倚楫时一望遥见楚汉城崔嵬高山上天道昔未测人心无所向屠钓称王侯龙蛇争霸王缅怀多杀戮顾此增惨怆圣代休甲兵吾其得闲放
野人尽白头与我忽相访手持青竹竿日暮淇水上虽老美容色虽贫若闲放约莫三十年中心无所向朝景入平川川长复垂柳遥看魏公墓突兀前山後忆昔大业中羣雄各奔走伊人何电迈独立风尘首传檄举敖仓拥兵屯洛口连营一百万六合如可有方项终比肩乱隋将假手力争固难恃骄战曷能久若使学萧曹功名当不朽
宋中四首
梁王昔全盛宾客复多才悠悠一千年陈迹唯高台寂寞向秋草悲风千里来
出门望终古独立悲且歌忆昔鲁仲尼栖栖此经过衆人不可向伐树将如何
朝临孟诸上忽见芒砀间赤帝终巳矣白云长不还时清更何有禾黍遍空山
梁苑白日暮梁山秋草时君王不可见修竹令人悲九月桑叶尽寒风吹树枝
宓公琴台诗【并序】
甲子岁适登子贱琴台赋三首首章怀宓公之德千祀不朽次章美太守李公能嗣子贱之政再造琴堂末章美邑宰崔公能继子贱之理
宓子昔为政鸣琴登此台琴和人亦闲千祀称其才临眺忽凄怆人琴安在哉悠悠此天壤空有颂声来邦伯感遗事慨然建琴堂乃知静者心千载犹相望入室想其人出门何茫茫唯见白云合东临邹鲁乡皤皤邑中老自言邑中理何必升君堂然後知君美开门无犬吠早卧常宴起昔人不忍欺今我还复尔
赠别沈四山人
沈侯未可测其况信浮沉十载常独坐几人知此心乘舟蹈沧海买劒投黄金世务不足烦有田西山岑我来遇知已遂得开神襟何意阃阈间沛然江海深疾风卷秋树濮上多鸣砧耿耿尊酒前聨雁飞愁隂平生重离别感激对孤琴
岑参上五十首【文本之曾孙天宝初登进士第由库部郎中出嘉州刺史卒】巴南舟中夜书事
渡口欲黄昏归人争渡喧近钟清野寺远火点江村见雁思乡信闻猿积泪痕孤舟万里夜秋月不堪论
青山峡口泊舟怀狄侍御
峡口秋水壮沙边且停桡奔涛振石壁峰势如动摇九月芦花新弥令客心焦谁念在江岛故人满天朝无处豁心胷忧来醉能销往来巴山道三见秋草凋狄生新相知才调陵云霄赋诗坼造化入幕生风飈把笔判甲兵战士不敢骄皆云梁公後遇鼎还能调一别倏经时音尘殊寂寥何当见夫子不叹乡关遥
送王大昌龄赴江寜
对酒寂不语怅然愁送君明时未得用白首徒工文泽国从一官沧波几千里羣公满天阙独去过淮水旧家富春渚常忆卧江楼自闻君欲行频梦南徐州穷巷独闭门寒灯静深屋北风吹微雪抱被肯同宿君行到京口正是桃花时舟中饶孤兴湖上多新诗潜虬且深蟠黄鹄举未晩惜君青云器努力加餐饭
临河县客舍呈狄明府兄留题县南楼
凤阳城南雪正飞黎阳渡头人未归河边酒家堪寄宿主人小女能缝衣故人高卧黎阳县一别三年不相见邑中雨雪偏着时隔河东郡人遥羡邺都唯见古时丘漳水还如旧日流城上望乡应不见朝来好是嬾登楼
送杨子
斗酒渭城边垆头耐醉眠棃花千树雪杨叶万条烟惜别添壶酒临岐赠马鞭看君颍上去新月到家圆
送盖孺卿落第归济州
献赋头欲白还家衣已穿羞过灞陵树归种汶阳田客舍少乡信床头无酒钱圣朝徒侧席济上独遗贤
宿太白东溪李老舍寄弟侄
渭上秋雨过北风何骚骚天晴诸山出太白峰最高主人东溪老两耳生长毫远近知百岁子孙皆二毛中庭井栏上一架猕猴桃石泉饭香粳酒瓮新开糟爱兹田中趣始悟世上劳我行有胜事书此寄尔曹
送张郎中赴陇右觐省卿公【时卿公充节度留後】
中郎凤一毛世上独英豪弱冠已银印出身唯宝刀还家卿月迥度陇将星高幕下多相识边书醉嬾操
登古邺城
下马登邺城空城复何见东风吹野火日暮飞云电城隅南对望陵台漳水东流不复囘武帝宫中人去尽年年春色为谁来
送许子擢第归江寜拜亲因寄王大昌龄
建业控京口金陵欵沧溟君家临秦淮傍对石头城十年自勤学一鼓游上京青春登甲科动地闻香名解榻皆五侯结交尽时英六月槐花飞忽思蓴菜羮跨马出国门丹阳返柴荆楚云引归帆淮水浮客程到家拜亲时入门有光荣乡人尽来贺置酒相邀迎闲眺因登楼醉眠湖上亭月从海门出照见茅山青昔为帝王州今幸天地平五朝变人世千载空江声玄元告灵符丹洞获其铭皇帝受玉册羣臣罗天庭喜气薄太阳祥光彻窅冥奔走朝万国崩腾集百灵王兄尚谪宦屡见秋云生孤城带後湖心与湖水清一县无诤辞有时开道经黄鹤垂两翅徘徊悲且鸣相思不可见空望牛女星武威送刘单判官赴安西行营便呈高开府
热海亘铁门火山赫金方白草磨天涯胡沙莽茫茫夫子佐戎幕其锋利如霜中岁学兵符不能守文章功业须及时立身有行藏男儿感忠义万里忘越乡孟夏边候迟胡国草未长马疾过飞鸟天穷超夕阳都护新出师五月发军装甲兵二百万错落金光扬掲旗拂崑仑伐鼓震蒲昌太白引官库天威临大荒西望云似蛇戎夷知丧亡浑驱大宛马系取楼兰王曾到交河城风土断人肠塞驿远如点边烽互相望赤亭多飘风鼓怒不可当有时无人行沙石乱飘扬夜静天萧条鬼哭夹道傍地上多髑髅皆是古战塲置酒高馆夕边城月苍苍军中宰肥牛堂上罗羽觞红泪金烛盘娇歌艳新籹望君仰青冥短翮难可翔苍然西郊道握手何慨慷
玉门关盖将军歌
盖将军真丈夫行年三十执金吾身长七尺颇有须玉门关城迥且孤黄沙万里百草枯南邻犬戎北接胡将军到来备不虞五千甲士胆力麤军中无事但欢娱暖屋绣帘红地炉织成壁衣花毺灯前侍婢泻玉壶金铛乱点野駞酥紫绂金章左右趋问着即是苍头奴美人一双闲且都朱唇翠眉暎明矑清歌一曲世所无今日喜闻凤将雏可怜絶胜秦罗敷使君五马谩踟蹰野草绣窠紫罗襦红牙镂马对樗蒲玉盘纎手摋作卢衆中夸道不曾输枥上昂昂皆骏驹桃花叱拨价最殊骑将猎向城南隅腊日射杀千年狐我来塞外按边储为君取醉酒剩酤醉争酒盏相喧呼却忆咸阳旧酒徒
天山雪送萧沼归京
天山有雪常不开千峰万岭雪崔嵬北风夜卷赤亭口一夜天山雪更厚能兼汉月照银山复逐胡风过铁关交河城边飞鸟絶轮台路上马蹄滑晻澹寒氛万里凝阑干隂崖千丈冰将军狐裘卧不暖都护宝刀冻欲断正是天山雪下时送君走马归京师客中何以赠君别唯有青青松树枝
凉州馆中与诸判官夜集
弯弯月出挂城头城头月出照凉州凉州七城十万家胡人半解弹琵琶琵琶一曲肠堪断风萧萧兮夜漫漫河西幕中多故人故人别来三五春花门楼前见秋草岂能贫贱相看老一年大笑能几囘斗酒相逢须醉倒
初过陇山途中呈宇文判官
一驿过一驿驿骑如星流平明发咸阳暮及陇山头陇水不可听呜咽令人愁沙尘扑马汗雾露凝貂裘西来谁家子自道新封侯前月发安西路上无停留都护犹未到来时在西州十日过砂碛终朝风不休马走碎石中四蹄皆血流万里奉王事一身无所求也知塞垣苦岂为妻子谋山口月欲出先照关城楼谿流与松风静夜相飕飀别家赖归梦山塞多离忧与子且携手不愁前路修
炖煌太守後庭歌
炖煌太守才且贤郡中无事高枕眠太守到来山出泉黄砂碛里人种田炖煌耆老鬓皓然愿留太守更五年城头月出星满天曲房置酒张锦筵美人红籹色正鲜侧垂高髻揷金钿醉坐藏钩红烛前不知钩在若个边为君手把珊瑚鞭射得半段黄金钱此中乐事亦已偏
送祁乐归河东
祁乐後来秀挺身出河东往年诣骊山献赋温泉宫天子不召见挥鞭遂从戎前月还长安囊中金已空有时忽乘兴画出江上峰牀头苍梧云帘下天台松忽如高堂上飒飒生清风五月火云屯气烧天地红鸟且不敢飞子行如转蓬少华与首阳隔河势争雄新月河上出清光满关中置酒灞亭别高歌披心胷君到故山时为谢吾老翁
送郭乂
地上青草出经冬今始归博陵无近信犹未换春衣怜汝不忍别送汝上酒楼初行莫早发且宿灞桥头功名须及早岁月莫虚掷早年已攻诗近日兼注易何时过东洛早晩渡盟津朝歌城边柳嚲地邯郸道上花扑人去年四月初我正在河朔曾上君家县北楼楼上分明见恒岳中山明府待君来须计行程及早囘到家速覔长安使待汝书封我自开
安西馆中思长安
家在日出处朝来喜东风风从帝乡来异乡家信通絶域地欲尽孤城天遂穷弥年但走马终日随飘蓬寂寞不得意辛勤方在公胡尘净古塞兵气屯边空乡路眇天外归期如梦中遥凭长房术为缩天山东
送魏四落第还都
东归不得意客舍戴胜鸣腊酒饮未尽春衫缝已成长安柳枝春欲来洛阳梨花在前开魏侯池馆今尚在犹有太师歌舞台君家盛德岂徒然时人注意在吾贤莫令别後无佳句秪向垆头空醉眼
喜韩樽相过
三月灞陵春已老故人相逢耐醉倒瓮头春酒黄花脂禄米秪充酤酒资长安城中足年少独共韩侯开口笑桃花点地红班班有酒留君且莫还与君兄弟日携手世上虚名好是闲
送张子尉南海
不择南州尉高堂有老亲县楼重蜃气邑里杂鲛人海暗三山雨江明五岭春此乡多宝玉慎莫厌清贫
澧头送蒋侯
君住澧水北我家澧水西两乡见乔木五里闻鸣鸡饮酒溪雨过弹碁山月低徒开蒋生迳尔去谁相携
滻水东店送唐子归嵩阳
野店临官路重城压御堤山开灞水北雨过杜陵西归梦秋能作【音佐】乡书醉嬾题桥囘忽不见征马尚闻嘶
南楼送卫冯【得归字】
近县多来客似君诚亦希南楼取凉好便送故人归鸟向望中灭雨侵晴处飞应须乘月去且为解征衣
送宇文舍人出宰元城【得阳字】
双鳬出未央千里过河阳马带新行色衣闻旧御香县花迎墨绶关柳拂铜章别後能为政相思淇水长
赠酒泉韩太守
太守有能政遥闻如古人俸钱尽供客家计常清贫酒泉西望玉关道千山万碛皆白草辞君走马归长安忆君倏忽令人老
饯李郎尉武康
潘郎腰绶新霅上县花春山色低官舍湖光映吏人不须嫌邑小莫即耻家贫更作东征赋知君有老亲
过酒泉忆杜陵别业
昨日宿祁连今朝过酒泉黄沙西际海白草北连天愁里难销日归期尚隔年阳关万里梦知处杜陵田武威春暮闻宇文判官安西使还已到晋昌
片雨过城头黄鹂上戍楼塞花飘客泪边柳挂乡愁白发悲明镜青春换敝裘君从万里使闻已到瓜州
宿铁关西馆
马汗蹋成泥朝驰几万蹄雪中行地角火处宿天倪塞迥心常怯乡遥梦亦迷那知故园月也到铁关西
题苜蓿峰寄家人
苜蓿峰边逢立春胡芦河上泪沾巾闺中只是空相忆不见沙场愁杀人
玉关寄长安李主簿
去去长安万里余故人何惜一行书玉关西望肠堪断况复明朝是岁除
逢入京使
故园东望路漫漫双袖龙锺泪不乾马上相逢无纸笔凭君传语报平安
暮秋山行
疲马卧长坂夕阳下通津山风吹空林飒飒如有人苍旻霁凉雨石路无飞尘千念集暮节万籁悲萧辰鶗鴂昨夜鸣蕙草色已陈况在远行客自然多苦辛
函谷关歌送刘评事使关西
君不见函谷关崩城毁壁至今在树根草蔓遮古道空谷千年长不改寂寞无人空旧山圣朝无外不须关白马公孙何处去青牛老人更不还苍苔白骨空满地月与古时长相似野花不省见行人山鸟何曾识关吏故人方乘使者车吾知郭丹却不如请君时怀关外客行到关西多寄书
卫尚书赤骠马歌
君家赤骠画不得一团旋风桃花色红缨紫鞚珊瑚鞭玉鞍锦韀黄金勒请君鞁出看君骑尾长窣地如红丝自矜诸马皆不及却忆百金新买时香街紫陌凤城内行人见者谁不爱扬鞭骤急白汗流弄影行骄碧蹄碎紫髯胡雏金翦刀平明翦出三騣高枥上看时独意气衆中牵出偏雄豪骑将猎向南山口城南狐兎不复有草头一点疾如飞却使苍鹰翻向後忆昨看君朝未央鸣珂拥盖满路香始知边将真富贵可怜人马相辉光男儿称意得如此骏马常鸣北风起待君东去扫胡尘为君一日行千里
郡斋闲望
负郭无良田屈身徇微禄平生好疎旷何事就羁束幸曾趋丹墀数载侍黄屋故人尽荣宠谁念此幽独州县非宿心云山忻满目顷来废章句终日披案牍佐郡竟何成自悲徒碌碌
潼关使院怀王七秀才
王生今才人时辈咸所仰何当见顔色终日劳梦想驱车到关下欲往阻河广满目徒春华思君罢心赏开门见太华朝日映高掌忽觉莲花峰别来更如长无心顾微禄有意佳独往不负林中期终当出尘网
宿华隂郭东客舍忆阎防
次舍山郭近解鞍鸣锺时主人炊新粒行子充夜饥关月生首阳照见华隂祠苍茫秋山晦萧瑟寒松悲久从园庐别遂与朋知辞旧壑兰杜晩归轩今已迟
田使君美人舞如莲花北锭歌【此曲本出北同城】
如莲花舞北锭世人有眼应未见高堂满地红毺试舞一曲天下无此曲胡人传入汉诸客见之惊且叹慢脸娇蛾纎复穠轻罗金缕花葱笼回裾转袖若飞雪左锭右锭生旋风琵琶横?和未帀花开山头黄云合忽作出塞入塞声白草明沙寒飒飒翻身入破如有神前见後见囘囘新始知诸曲不可比采莲落梅徒聒耳世人学舞只是舞姿态岂能得如此
衙郡守还
世事何反覆一身难可料头白翻折腰还家私自笑所嗟无产业妻子嫌不调五斗米留人东溪忆垂钓
陪使君早春东郊游眺【得春字】
太守拥朱轮东郊物侯新莺声随坐啸柳色唤行春谷口云迎马溪边水照人郡中叨佐理何幸接芳尘
题虢州西楼
错料一生事蹉跎今白头纵横皆失计妻子也堪羞明主虽能弃丹心亦未休愁来无去处只上郡西楼虢州後亭送李判官使赴晋绦【得秋字】
西原驿路挂城头客散江亭雨未休君去试看汾水上白云犹似汉时秋
和贾舍人早朝大明宫
鸡鸣紫陌曙光寒莺啭皇州春色阑金阙晓钟开万户玉阶仙仗拥千官花迎劒佩星初落柳拂旌旗露未乾独有凤皇池上客阳春一曲和皆难
行军诗二首【时扈从在凤翔】
吾窃悲此生四十幸未老一朝逢世乱终日不自保胡兵夺长安宫殿生野草伤心五陵树不见二京道我皇在行军兵马日浩浩胡雏尚未灭诸将恳征讨昨闻咸阳败杀戮浄如扫积屍若丘山流血涨沣滈干戈碍乡国豺虎满城堡村落皆无人萧条空桑枣儒生有长策无处豁怀抱块然伤时人举首哭苍昊
早知逢世乱少小谩读书悔不学弯弓向东射林胡偶从谏官列谬向丹墀趋未能匡吾君虚作一丈夫抚劒伤世路哀歌泣良图功业今已迟揽镜悲白须平生抱忠义不敢私微躯
送许拾遗归江寜
诏书下青琐驷马还吴洲束帛仍赐衣恩波涨沧流微禄将及亲向家非远游看君五斗米不谢万户侯适出西掖垣如到南徐州归心望海日乡梦登江楼大江盘金陵诸山横石头枫树隐茅屋橘林系归舟种药疏故畦钓鱼垂旧钩对月京口夕观涛海门秋天子怜谏官论事不可休早来丹墀下高驾无淹留
北庭北楼呈幕中诸公
尝读西域传汉家得轮台古塞千年空隂山独崔嵬二庭近西海六月秋风来日暮上北楼杀气凝不开大荒无鸟飞但见白龙塠旧国眇天末归心日悠哉上将新破胡西郊絶烟埃边城寂无事抚劒空徘徊幸得趋幕中托身厠羣才早知安边计未尽平生怀
唐百家诗选卷三

[book_title]卷四
钦定四库全书
唐百家诗选卷四
宋　王安石　编
岑参下三十一首
使交河郡【郡在火山脚其地苦热无雨雪献封大夫】
奉使按胡俗平明发轮台暮投交河城火山赤崔嵬九月尚流汗炎风吹沙埃何事隂阳工不遣雨雪来吾君方忧边分阃资大才昨者新破胡安西兵马囘铁关控天涯万里何辽哉烟尘不敢飞白草空皑皑军中日无事醉舞倾金罍汉代李将军微功今可咍
走马川行奉送出师西行
君不见走马沧海边平沙莽莽黄入天轮台九月风夜吼一川碎石大如斗随风满地石乱走匈奴草黄马正肥金山西见烟尘飞汉家大将西出师将军金甲夜不脱半夜军行戈相拨风头如刀面如割马毛带雪汗气蒸五花连钱旋作冰幕中草檄砚水凝敌骑闻之应胆慑料知短兵不敢接车师西门伫献捷
热海行送崔侍御还京【海中有赤鲤】
侧闻隂山胡儿语西头热海水如煮海上衆鸟不敢飞中有鲤鱼长且肥岸傍青草常不歇空中白云遥旋灭蒸沙烁石燃胡云拂浪炎波煎汉月隂火潜烧天地炉何事偏烘西一隅势入月窟侵太白气连赤坂通单于送君一醉天山郭正见夕阳海边落柏台霜威寒逼人热海炎气为君薄
终南东溪中作
溪水碧於草潺潺花底流沙平堪濯足石浅不胜舟洗药朝与暮钓鱼春复秋兴来从所适还欲向沧洲
酬成少尹骆谷行见呈
闻君行路难惆怅临长衢岂不惮险艰王程剩相拘忆昨蓬莱宫新授刺史符明主仍赐衣价值千万余何幸承命日得与夫子俱携手出华省连镳赴长途五马当路嘶按节投蜀都千岩信萦折一迳何盘纡层冰滑征轮密竹碍隼旟深林迷昏旦栈道陵空虚飞雪缩马毛烈风擘我肤峰攅望天小亭午见日初夜宿月近人朝行云满车泉浇石罅坼火入松心枯亚尹同心者风流贤大夫荣禄上及亲之官随板舆高价振台阁清词出应徐成都春酒香且用俸钱沽浮名何足道海上堪乘桴
韦员外家花树歌
今年春似去年好去年人到今年老知人老去不及花可惜落花君莫扫君家兄弟不可当列卿太史尚书郎朝囘花底常会客花扑玉缸春酒香
送卢郎中除杭州赴任
罢起郎官草初分刺史符海云迎过楚江月引归吴城底涛声震楼端蜃气孤千家窥驿舫五马饮春湖柳色供诗用莺声送酒须知君望乡处枉道上姑苏
赵少尹南亭送郑侍御归东台【得长字】
江亭酒瓮香白面绣衣郎砌冷虫喧座帘疎雨到床钟催离兴急弦缓醉歌长关树应先落随君满路霜
过缑山王处士黑石谷隐居
旧居缑山下偏识缑山云处士久不还见云如见君别来余十秋兵马日纷纷青溪开战塲黑谷屯行军遂令巢由辈远逐麋鹿羣独有南涧水潺湲如昔闻
奉送李太保兼御史大夫充渭北节度【即太尉光弼弟】
诏出未央宫登坛近总戎上公周太保副相汉司空弓抱关西月旗翻渭北风弟兄皆许国天地荷成功
送秘书虞校书赴虞乡丞
花绶傍?新关东县欲春残书厌科斗旧阁别骐驎虞坂临官舍条山映吏人看君有知已坦腹向平津
送王七録事赴虢州
早岁即相知嗟君最後时青云仍未达白发欲成丝小店关门树长河华岳祠弘农人吏待莫使马行迟
送怀州吴别驾
灞上柳枝黄垆头酒正香春流饮去马暮雨湿行装驿路通函谷州城接太行覃怀人总喜别驾得王祥
太白胡僧歌【并序】
太白中峰絶顶有胡僧不知几百岁眉长数寸身不制缯帛衣以草叶常持楞伽经云壁迥絶人迹罕到尝东峰有鬬虎弱者将死僧杖而解之西湫有毒龙久而为患僧器而贮之商山赵叟前年采茯苓深入太白偶值此僧访我而说余恒有独往之意闻而悦之乃为歌曰闻有胡僧在太白兰若去天三百尺一持楞伽入中峰世人难见但闻钟窗边锡杖解两虎床下鉢盂盛一龙草衣不针亦不线两耳垂肩眉覆面此僧年纪那得知手种青松今十围心将流水日清浄身与浮云无是非商山老人已曾识愿一见之何由得山中有僧人不知城里看山空黛色
青门歌送东台张判官
青门金鏁平旦开城头日出使车囘青门柳枝正堪折路傍一日几人别东出青门路不穷驿楼官树灞陵东花扑征衣看似锦云随去马色疑骢胡姬酒垆日未午丝绳玉缸酒如乳江头花落没马蹄昨夜微雨花成泥黄鹂翅湿飞屡低关东尺书醉嬾题须臾望君不可见扬鞭飞鞚疾於箭借问使乎何时来莫作东飞伯劳西飞燕
送费子归武昌
汉阳归客悲秋草旅舍叶飞愁不扫秋来倍忆武昌鱼梦着只在巴陵道曾随上将过祁连离乡十年恒在边劒锋可惜虚用尽马蹄无事今已穿知君开馆常爱客摴蒲百金每一掷平生有钱将与人江上故园空四壁吾观费子毛骨奇广眉大口仍赤髭看君失路尚如此人生贵贱那得知高秋八月归南楚东门一壶聊出祖路指凤皇山北云衣沾鹦鹉洲边雨勿叹蹉跎白发新应须守道勿羞贫男儿何必恋妻子莫向江村老却人
送张献心充副使归河西杂句
将门子君独贤一从授命恒在边未年三十已高位腰间金印色赩然前日承恩白虎殿归来见者谁不羡箧中赐衣十万余案上军书二千卷看君智谋若有神爱君诗句皆清新澄湖万顷深见底清冰一片光照人云中昨夜使星动西门驿楼出相送玉缾素蚁腊酒香金鞍白马紫游缰花门南燕支北张掖城头云正黑送君一去天外忆
送魏叔虹擢第归东京因怀魏校书陆浑乔潭
井上桐叶赤灞亭卷秋风故人适战胜走马归山东问君如今三十几能使香名满人耳君不见三峰直上五千仞见君文章亦如此如君兄弟天下稀雄词健笔皆若飞将军金印嚲紫绶御史铁冠重绣衣乔生作尉别来久因君为问平安否魏侯校理复何如前日人来不得书陆浑山水佳可赏蓬阁闲时日应往自料青云未有期谁知白发偏能长垆头青丝白玉瓶别时相顾酒初醒摇鞭举袂忽不见千树万树空蝉鸣
长门怨
君王嫌妾妬闭妾在长门舞袖垂新宠愁眉结旧恩緑钱生履迹红粉湿啼?羞被桃花笑看春独不言宿关西客舍寄东山严许二山人时天宝高道举徵
云送关西雨风传渭北秋孤灯然客梦寒杵捣乡愁滩上思严子山中忆许由苍生今有望飞诏下林丘寻少室张山人闻与偃师周明府同入都
中峰链金客昨日游人间叶县鳬共去葛陂龙暂还暮云凑深水秋雨悬空山寂寂青溪里空余丹竈闲
题匡城周少府厅壁
妇姑城南风雨秋妇姑城中人独愁愁云遮却望乡处数日不上西南楼故人薄暮公事闲玉壶美酒虎魄殷颍阳秋草今黄尽醉卧君家犹未还
杜公挽歌四首【银青光禄大夫河西太守】
蒙叟悲藏壑殷宗惜济川长安非旧日京兆是新阡黄霸官犹屈苍生望已愆唯余卿月在留向杜陵悬鼓吹城中出坟茔郭外新雨随思太守云惨送夫人蒿里埋双劒松门闭万春囘瞻北堂上金印已生尘忆昨明光殿新承天子恩剖符移北地受钺领西门塞草迎军幕边云拂使轩至今闻陇外戎虏尚亡魂漫漫澄波濶耽耽大厦深秉心常匪石行义每挥金汲引窥兰室招携入翰林多君有令子犹注世人心
轮台歌奉送封大夫出师西征
轮台城头夜吹角轮台城北旄头落羽书昨夜过渠黎单于已在金山西戍楼西望烟尘黑汉兵屯在轮台北上将拥旄西出征平明吹?大军行四边伐鼓雪海涌三军大呼隂山动虏塞兵气连云屯战场白骨纒草根劒河风急雪片阔沙口石冻马蹄脱亚相勤王甘苦辛誓将报主静边尘古来青史谁不见今见功名胜古人
白雪歌送武判官
北风卷地白草折胡天八月即飞雪忽如一夜春风来千树万树棃花开散入珠帘湿罗幕狐裘不暖锦衾薄将军角弓不得控都护铁衣冷难着瀚海阑干千尺冰愁云黪澹万里凝中军置酒饮归客胡琴琵琶与羌?纷纷暮雪下辕门风掣红旗冻不翻轮台东门送君去去时雪满天山路山囘路转不见君雪上空留马行处
送张都尉归东郡
白羽緑弓弦年年秪在边还家劒锋尽出塞马蹄穿逐虏西踰海平胡北到天封侯应不远燕颔岂徒然
行军九日思长安故园时未收长安
强欲登高去无人送酒来遥怜故园菊应傍战场开
送贾侍御使江外
新骑骢马复承恩使出金陵过海门荆南渭北难相见莫惜衫襟着酒痕
储光羲二十一首【鲁人天宝末为监察御史安禄山任伪官贼平贬死】新丰道中作
西下长乐坂东入新丰道雨多车马稀道上生秋草太隂蔽泉陆莫知晩与早云雷杳冥冥川谷漫浩浩诏书植嘉木【二十八年有诏种果】衆言桃李好自顾无此容归从汉隂老
羣鸦咏
新宫骊山隂龙衮时出豫朝阳照羽仪清吹肃逵路羣鸦随天车夜满新丰树所思在腐余不复忧霜露河低宫阁深灯隐鼓钟曙缤纷起寒枝矫翼时相顾冢宰收琳琅侍臣尽鵷鹭高举摩太清永絶缯缴惧兹禽亦翺翔不以微小故
野田黄雀行
啧啧野田雀不知躯体微闲穿深蒿里争食复争飞穷老一颓舍枣多桑树稀无枣犹可食无桑何以衣萧条空仓暮相引时来归邪路岂不捷渚田岂不肥水长路且夐恻恻与心违
效古
东风吹大河河水如倒流河洲沙尘起有若黄云浮頳霞烧广泽洪曜赫高丘野老泣相逢无地可?庥翰林有客卿独负苍生忧中夜起踯躅思欲献厥谋君门峻且深踠足空夷犹
尚书省听誓戒贻太庙裴丞
皇家有恒宪斋祭崇明祀严车伊洛间受誓文昌里沉沉云阁见稍稍城乌起曙色照衣冠虚庭鸣劒履徘徊念私觌怅望临清汜点翰欲何言相思从此始
田家即事
蒲叶日已长杏花日已滋老农要看此贵不违天时迎晨起饭牛双驾耕东菑蚯螾土中出田乌随我飞羣合乱啄噪嗷嗷如道饥我心多恻隐顾此两伤悲拨食与田乌日暮空筐归亲戚更相诮我心终不移
田家杂兴三首
春至鶬鶊鸣薄言向田墅不能自力作黾勉娶邻女既念生子孙方思广园圃闲时相顾笑喜悦好禾黍夜夜登啸台南望洞庭渚百草被霜露秋山响砧杵却羡故年时中情无所取
梧桐?我门薜荔网我屋超超两夫妇朝出暮还宿稼穑既自种牛羊还自牧日旰嬾耕锄登高望川陆空山足禽兽墟落多乔木白马谁家儿聨翩相驰逐
楚山有高士梁国有遗老筑室既相邻向田复同道粮糒常共饭儿孙每更抱忘此耕耨劳媿彼风雨好蟪蛄鸣空泽鶗鴂伤秋草日夕寒风来衣裳苦不早
同王十三维偶然作四首
野老本贫贱冒暑锄瓜田一畦未及终树下高枕眠荷蓧者谁子皤皤来息肩不复问乡墟相见但依然腹中无一物高话羲皇年落日临层隅逍遥望晴川使妇提蚕筐呼儿榜鱼船悠悠泛緑水去摘浦中莲莲花艳且美使我不能还
仲夏日中时草木看欲焦田家惜功力把锄来东皋顾望浮云隂往往误伤苗归来悲困极兄嫂相共饶无钱可沽酒何以解劬劳夜深星汉明庭宇虚寥寥高柳三五株可以独逍遥
浮云在虚空随风复卷舒我心方处顺动作何忧虞但言婴世网不复得闲居迢逓别东国超遥来西都见人乃恭敬曾不问贤愚虽若不能言中心亦难诬故乡满亲戚道远情日疎偶欲陈此意复无南飞鳬
北山种松柏南山种蒺蔾出入虽同趣所尚各有宜孔丘贵仁义老氏好无为我心若虚空此道将安施暂过伊阙间晼晩三伏时高阁入云中芙蓉满清池要自非我室还望南山陲
贻余处士
故园至新浦遥复未百里北望是他邦纷吾即游士潮来津门启罢檝信流水客意乃成欢舟人亦相喜迟迟菱荇上泛泛菰蒲里渐闻商旅喧犹见鳬鷖起市亭忽云构方物如山峙吴王昔丧元隋帝又灭祀停舰一以眺太息兴亡理秋苑故池田宫门新柳杞我行苦炎月乃及清昊始此地日逢迎终思隐君子莫言异卷舒形音在心耳
泊舟贻潘少府【时潘少府在後浦】
行子苦风潮维舟未能发宵分卷前幔卧视清秋月四泽葭苇深中洲烟火絶苍苍水雾起落落疎星没所遇尽渔商与言多楚越其如念极浦又以思明哲常若千里余况之异乡别
幽居
幽人下山径去去夹青林滑处莓苔湿暗中萝薜深春朝烟雨散犹带浮云隂
蔷薇篇
褭褭长数寻青青不作林一茎独秀当庭心数枝分作满庭隂春日迟迟欲将半庭影昤昤正堪翫枝上莺娇不畏人叶里蛾飞自相乱秦家女儿爱芳菲画眉相唤采萎蕤高处红须欲就手低边緑刺已牵衣蒲桃架上朝光满杨柳园中暝鸟飞连袂蹋歌从此去风吹香气逐人归
临江亭
晋家南作帝京镇北为关江水中分地城楼下带山金陵事已往青盖理无还落日空亭上愁看龙尾湾
仲夏入园东陂
方塘深且广伊昔俯吾庐环岸垂緑柳盈潭发红蕖上延北原秀下属幽人居暑雨若混沌晴明如空虚此乡多隐逸水陆见樵渔废赏亦何贵为欢良易摅且言重观国当此赋归欤
洛桥送别
河桥送客舟河水正安流远见轻桡动遥怜故国游海禽逢早鴈江月值新秋一听南津曲分明散别愁
题山中流泉
山中有流水借问不知名映地为天色飞空作雨声转来深涧满分出小池平恬澹无人见年年长自清
崔国辅二首
古意
归来日尚早却欲向芳洲渡口水流急囘舟不自由
对酒吟
行行日将夕荒村古冢无人迹蒙茏荆棘一鸟飞屡唱提壶酤酒吃古人不达酒不足遗恨精灵传此曲寄言世上诸少年平生且尽杯中渌
崔颢七首【天宝中为尚书司勲员外郎】
黄鹤楼
昔人已乘黄鹤去此地空余黄鹤楼黄鹤一去不复返白云千载空悠悠晴川历历汉阳树春草萋萋鹦鹉洲日暮乡关何处是烟波江上使人愁
长安道
长安甲第高入云谁家居住霍将军日晩朝囘拥宾从路旁拜揖何纷纷莫言炙手手可热须臾火尽灰亦灭莫言贫贱即可欺人生富贵自有时一朝天子赐顔色世上悠悠应始知
渭城少年行二首
洛阳二月梨花飞秦地行人春忆归扬鞭走马城南陌朝逢驿使秦川客驿使前日发章台传道长安春早来棠棃宫中燕初至蒲桃馆里花正开念此使人归更早三月便达长安道长安道上春可怜摇风荡日曲江边万户楼台临渭水五陵花柳满秦川
秦川寒食盛繁华游子春来喜见家鬬鸡下杜尘初合走马章台日半斜章台帝城称贵里青楼日晩歌钟起贵里豪家白马骄五陵年少不相饶双双挟弹来金市两两鸣鞭上渭桥渭桥垆头酒新熟金鞍白马谁家宿可怜锦瑟筝琵琶玉壶清酒就君家小妇春来不解羞娇歌一曲杨柳花
江南曲二首
君家何处住妾住在横塘停船暂借问或可是同乡下渚多风浪莲舟欲渐稀那能不相待独自逆潮归
定襄郡狱
我在河东时使往定襄里定襄诸小儿诤讼喧城市长老莫敢言太守不能理谤书盈几案文墨相填委牵引肆中翁追呼田家子我来折此狱师听辨疑似小大必得情未尝施鞭捶是时三月暮遍野农桑起里巷鸣春鸠田园引流水此乡多杂俗戎夏殊音旨顾问边塞人劳情曷云已
陶翰一首
塞下曲
进军飞狐北穷寇势将变日落沙尘昬背河更一战骏马黄金勒雕弓白羽箭射杀左贤王归奏未央殿欲言塞下事天子不召见东出咸阳门哀哀泪如霰
常建三首【大历中为盱眙尉】
吊王将军
嫖姚北伐时深入强千里战余落日黄军败鼓声死尝闻汉飞将可夺单于垒今与山鬼邻残兵哭辽水
题破山寺後禅院
清晨入古寺初日照高林竹迳通幽处禅房花木深山光悦鸟性潭影空人心万籁此俱寂但余钟磬音
春词
宛宛黄柳丝蒙蒙杂花垂日高红籹卧倚对春光迟寜知傍淇水騕褭黄金羁
唐百家诗选卷四

[book_title]卷五
钦定四库全书
唐百家诗选卷五
宋　王安石　编
王昌龄二十三首
塞上曲二首
蝉鸣空桑林八月萧关道出塞入塞云处处黄芦草从来幽并客皆向沙场老莫学游侠儿矜夸紫骝好边头何惨惨已葬霍将军部曲皆相吊燕南代北闻功勲多被黜兵马亦寻分更遣黄头戍唯当哭塞云
长信愁
奉箒平明秋殿开且将团扇共徘徊玉顔不及寒鵶色犹带昭阳日影来
放歌行
南渡洛阳津西望十二楼明堂坐天子月朔朝诸侯清乐动千门皇风被九州庆云从东来泱漭抱日流昇平贵论道文墨将何求有诏徵草泽微诚将献谋冠冕如星罗拜揖曹与周望尘非吾事入赋且迟留幸蒙国士识因脱负薪裘今者放歌行以慰梁甫愁但营数斗禄奉养每丰羞愿得金膏遂飞云亦可俦
长歌行
旷野饶悲风飕飕多蒿草系马倚白杨谁知我怀抱所是同袍者相逢尽衰老况登汉家陵南望长安道上有枯树根下有石鼠窠高皇子孙尽千载无人过宝玉频发掘精灵其奈何人生须信命有酒且长歌
青楼曲
白马金鞍从武皇旌旗十万宿长杨楼头小妇鸣筝坐遥见飞尘入建章
箜篌引
卢溪郡南夜泊舟夜闻南岸羌戎讴其时月黑猿啾啾微雨沾衣令人愁有一迁客登高楼不言不寐弹箜篌弹作蓟门桑叶秋风沙飒飒青塚头将军铁騘汗血流深入匈奴战未休黄旗一点兵马收乱杀胡人积如丘疮病驱来役边州仍披漠北羊羔裘顔色饥枯掩面羞眼眶泪滴深两眸还思本乡食氂牛欲语不得指咽喉或有强壮能吚嚘意说被他边将讐五世属蕃汉主留碧毛毡障河曲游橐駞五万部落稠勅赐飞凤金兜鍪为君百战如过筹静扫隂山无鸟投家藏铁劵特承优黄金十斤不称求九族分离作楚囚深溪寂寞弦苦幽草木悲感声飕飀仆本东山为国忧明光殿前论九畴簏读兵书尽冥搜为君掌上施权谋洞晓山川无与俦紫宸发诏远怀柔摇笔飞霜如夺钩鬼神不得知其由怜爱苍生比蚍蜉朔河屯兵须渐抽尽遣降来拜御沟便令海内休戈矛何用班超定远侯史臣书之得已不
从军行
向夕临大荒朔风轸归虑平沙万余里飞鸟宿何处虏骑猎长原翩翩傍河去边声摇白草海气生黄雾百战苦风尘十年履霜露虽投定远笔未坐将军树早知行路难悔不理章句
出塞行
白花垣上望京师黄河水流无尽时穷秋旷野行人絶马首东来知是谁
采莲曲
荷叶罗裙一色裁芙蓉向脸两边开乱入池中看不见闻歌始觉有人来
诸官游招隐寺
山馆人已空青萝换风雨自从永明世月向龙宫吐凿井长幽泉白云今如古应真坐松柏锡杖挂牕户口云七十余能救诸有苦囘指嵓树花如闻道场鼓金色身坏灭真如性无主僚友同一心清光遣谁取
沙苑南渡头
秋雾连云白归心浦溆悬津人空守缆村馆复临川峰隔苍茫雨波通演漾田孤舟未得济入梦在何年
郑县宿陶大公馆赠冯六元二
儒有轻王侯脱略当世务本家蓝溪中非为渔弋故无何困躬耕且欲驰永路幽居与君近出谷同所骛昨日辞石门五年变秋露云龙未相感干谒亦已屡子为黄绶羁余忝蓬山顾京门望西岳百里见郊树飞雨祠上来霭然关中暮驱车郑城宿秉烛论往素山月出华隂开此河渚雾清光比故人豁达展心晤冯公尚戢翼元子仍局步拂衣易为高论迹难有趣张范善始终吾等岂不慕罢酒当凉风屈伸备冥数
和振上人秋夜怀士会
白露伤草木山风吹夜寒遥林梦亲友高兴发云端【一作嵓峦】郭外秋声急城边月色残瑶琴多远思更为客中弹
寄穆侍御出幽州
一从恩谴度潇湘江北江南万里长莫道蓟门书信少鴈飞犹得到衡阳
灞上闲居
鸿都有归客偃卧滋阳村轩冕无枉顾清川照我门空林网夕阳寒鸟赴荒园廓落时得意怀哉莫与言庭前有孤鹤欲啄常翩翻为我衔素书吊彼顔与原二君既不朽所以慰其?
初日
初日净金闺先照牀前暖斜光入罗幕稍稍亲丝管云发不能梳杨花更吹满
采莲
越女作桂舟还将桂为檝湖上水渺漫清江初可涉摘取芙蓉花莫摘芙蓉叶将归问夫婿顔色何如妾
出塞
秦时明月汉时关万里长征人未还但使卢城飞将在不教胡马度隂山
同李四仓曹宅夜饮
霜天留饮故情欢银烛金炉夜不寒欲问吴江别来处青山明月梦中看
送韦十四兵曹
县职如长缨终日检我身平明趋郡府不得展故人故人念江湖富贵如埃尘迹在戎府掾心游天台春独立浦边鹤白云长相亲南风忽至吴分散还入秦寒夜天光白海静月色真对坐论岁暮弦歌起无因平生驰驱分非谓杯酒仁出处两不合忠贞何由申看君孤舟去且欲歌垂纶
别李南浦之京
故园今在灞陵西江畔逢君醉不迷小弟邻庄尚渔猎一封书寄数行啼
闺怨
闺中少妇不曾愁春日凝妆上翠楼忽见陌头杨柳色悔教夫壻覔封侯
李颀二十四首
宋少府东溪泛舟
登岸还入舟水禽惊笑语晩叶低衆色湿云带繁暑落日乘醉归溪流复几许
粲公院各赋一物得初荷
微风和衆草大叶长圆隂晴露珠垂合夕阳花影深从来不着水清净本因心
题璿公山池
远公遁迹庐山岑开士幽居祗树林片石孤峰窥色相清池白月点禅心指挥如意天花落坐卧闲房春草深此外俗尘都不染唯余玄度得相寻
题卢五旧居
物在人亡无见期闲庭系马不胜悲窗前緑竹生空地门外青山如旧时怅望秋天鸣坠叶漓岏枯柳宿寒鸱忆君泪落东流水岁岁花开知为谁
二妃庙送裴侍御使桂阳
沅上秋草色苍苍尧女祠无人见精魄万古寒猿悲桂水身殁後椒浆神降时囘云迎赤豹飇雨骤文螭受命出炎海焚香徵楚词乘骢感遗迹一吊清川湄
欲之新乡答崔颢綦毋潜
数年作吏家屡空谁道黑头成老翁男儿在世无产业行子出门如转蓬吾属交欢此何夕南家捣衣动归客铜炉将炙相欢饮星宿纵横露华白寒风卷叶度滹沲飞雪覆地悲峨峨孤城日落见栖鸟马上时闻渔者歌明朝东路把君手腊日辞君期岁首自知寂寞无去思敢望县人致牛酒
李兵曹壁画山水各赋得桂水帆
片帆在桂水落日天涯时飞鸟看共度闲云相与迟长波无晓夜泛泛欲何之
王母歌
武皇斋戒承华殿端拱须臾王母见霓旌照耀骐驎车羽盖淋漓孔雀扇手指玄棃遣帝食可以长生临?县头上复戴九星冠总领玉童坐南面欲闻要言今告汝帝乃焚香请此语若能链魄去三尸後当见我天皇所顾谓侍女董双成酒阑可奏云和笙红霞白日俨不动七龙五凤纷相迎惜哉志骄神不悦叹息马蹄与车辙复道歌钟杳将暮深宫桃李花成雪为看青玉五枝灯蟠螭吐火光已絶
古从军
白日登山望烽火昬黄饮马傍交河行人刁斗风砂暗公主琵琶幽怨多野营万里无城郭雨雪纷纷连大漠胡鴈哀鸣夜夜飞胡儿眼泪双双落闻道玉门犹被遮应将性命逐轻车年年战骨埋荒外空见蒲桃入汉家
晩归东园二首
出郭喜见山东行亦未远夕阳带归鹭霭霭秋稼晩樵者乘霁歌野人及星饭请谢朱轮客垂竿不复返荆扉带郊郭稼穑向东菑倚杖寒山暮鸣梭秋叶时回云覆隂谷返景照霜梨澹泊真吾事清风别有资
裴尹东溪别业
公才廊庙器官亚河南守别墅临都门惊湍急前後旧交与羣从十日一携手幅巾望寒山长啸对高柳清欢信可尚散吏亦何有岸雪青城隂水光摇林首闲观野人筏或饮川上酒幽云澹徘徊白鹭飞左右庭竹垂卧内村烟隔南阜始知物外清簪绂固刍狗
送綦毋三谒房给事
夫子大名下家无锺石储惜哉湖海上曾校蓬莱书外物非本意此生空澹如所思但乘兴远适唯单车高道时坎轲旧交愿吹嘘徒言青琐闼不爱承明庐百里人户满片言诤讼疎手持莲花经目送飞鸟余晩景南路别炎云中伏初此行傥不遂归食芦洲鱼
送刘昱
八月寒荻花秋江浪头白北风吹五两谁是浔阳客鸬鷀山头微雨晴杨州郭里暮潮生行人夜宿金陵渚试听沙边南鴈声
送郝判官
楚城木叶落夏口青山遍鸿鴈向南时君乘使者传枫林带水驿夜火明山县千里送行人蔡州如眼见江连清汉东逶迤遥望荆云相蔽亏应问襄阳旧风俗为余骑马习家池
圣善阁送裴迪入京
雪华敛高阁苔色上钩栏药草空阶静梧桐返照寒清吟可愈疾携手暂同欢坠叶和金磬饥乌鸣露盘伊川惜东别灞水向西看旧托含香署云霄何足难
赠别张兵曹
汉家萧相国功盖五诸侯勲业河山重丹青锡命优君为禁脔壻争看玉人游荀令焚香日潘郎振藻秋新成鹦鹉赋能衣鷫鸘裘不惮轩车远仍寻萝薜幽苑【一作花】梨飞绦叶伊水净寒流雪满故关道云遮祥凤楼一身轻寸禄万物任虚舟别後如相问沧波双白鸥
放歌行答从弟墨卿
小来好文耻学武世上功名不解取虽沾寸禄已後时徒欲出身事明主柏梁赋诗不及宴长楸走马谁相数歛迹俛眉心自甘高歌击节声半苦由是蹉????一老夫养鸡牧豕东城隅空歌汉代萧相国岂事霍家冯子都虚尔当年声籍籍滥作词林两京客故人酒客安陵桥黄鸟春风洛阳陌吾家令弟才不羁五言破镝人共推兴来逸气如涛涌千里长江归海时别离短景何萧索佳句相思能间作举头遥望鲁阳山木叶纷纷向人落
同张员外諲酬答之作
洛中高士日沉冥手自灌园方带经王湛牀头见周易张康传里好丹青鶡冠草屦无名位博奕赋诗聊遣意清言只到卫家儿用笔能夸锺太尉东篱二月种兰荪穷巷人稀乌鹊喧闻道郎官问生事肯令鬓发老柴门
夏宴张兵曹东堂
重林华屋堪避暑况乃烹鲜会嘉客主人三十朝大夫满座森然见矛戟北窻卧簟连心花竹里蝉鸣西日斜羽扇摇风却珠汗玉盃贮水割甘瓜云峯峨峨自冰雪坐对芳罇不知热醉来但挂葛巾眠莫道明朝有离别
答高三十五留别便呈于十一
累荐贤良皆不就家近陈留访耆旧韩康虽复在人间王霸终思隐岩岫清泠池水灌园蔬万物沧江心澹如妻子欢同数株柳云山老对一牀书昨日公车见三事明君赐衣遣为吏怀章不使郡邸惊待诏初从阙庭至散诞由来自不羁低头授职尔何为故园壁挂乌纱帽官舍尘生白接?寄书寂寂於陵子蓬蒿没身胡不仕羹藜被褐环堵中岁晩将贻故人耻
古行路难
汉家名臣杨德祖四代五公享茅土父兄子弟绾银黄跃马鸣珂朝建章火浣单衣绣方领茱萸锦带玉盘囊宾客填街复满座片言出口生辉光世人逐势争奔走沥胆隳肝唯恐後当时一顾登青云自谓生死长随君一朝谢病还乡里穷巷苍茫絶知已秋风落叶闭重门昨日论交竟谁是薄俗嗟嗟难重陈深山麋鹿可为邻鲁连所以蹈沧海古往今来称达人
送卢少府赴延陵
问君从宦所何日府中趋遥指金陵县青山天一隅行人怀寸禄小吏献新图北固波涛嶮南天风俗殊春山连橘柚晩景媚菰蒲漠漠花生渚亭亭云过湖滩沙暎村火水雾歛樯乌囘首东门路乡书不可无
送马録事赴永嘉
子为郡从事主印清淮边谈笑一州里从容羣吏先手持三尺令决遣如流泉太守既相许诸公谁不然孤城临海树万室带山烟春日溪湖净芳洲葭菼连炊饭蟹螯熟下筋鲈鱼鲜野鹤宿檐际楚云飞面前听歌送离曲且驻木兰船赠尔八行字当闻嘉政传
戎昱十六首【建中中为?州刺史】
罗江舍
山县秋云闇茅亭暮雨寒自伤庭叶下谁问客衣单有兴时添酒无聊嬾整冠近来乡国梦夜夜到长安
采莲曲
虽听采莲曲讵识采莲心漾檝爱花远囘船愁浪深烟生极浦色日落半江隂同侣怜波静看妆堕玉簪涔阳女儿花满头毵毵同泛木兰舟秋风日暮南湖里争唱菱歌不肯休
闻笛
入夜归思切笛声寒更哀愁人不愿听自到枕前来风起塞云断夜深关月开平明独惆怅飞尽一庭梅
汉上题韦氏庄
结茅同楚客卜筑汉江边日落数归鸟夜深闻扣舷水痕侵岸柳山翠借厨烟调笑提筐妇春来蚕几眠
闺情
侧听宫官说知君宠尚存未能开笑颊先欲换愁魂宝镜窥妆影红衫裛泪痕昭阳今再入寜敢恨长门
长安秋夕
八月更漏长愁人起常早闭门寂无事满院生秋草昨夜西窻梦梦行荆南道远客归去来在家贫亦好
衡阳春日游僧院
曾共刘谘议同时事道林与君相掩泪来客岂知心堦雪凌春积炉烟向暝深依然旧童子相送出花林
玉台体题湖上亭
湖入县西边湖头胜事偏緑竿初长笋红颗未开莲蔽日高高树迎人小小船清风长入坐夏月似秋天
早梅
一树寒梅白玉条迥临村路傍溪桥应缘近水花先发疑是经春雪未消
移家别湖上亭
好是春风湖上亭柳条藤蔓系离情黄鸎久住浑相识欲别频啼四五声
客堂秋夕
隔窻萤影灭复流北风微雨虚堂秋虫声竟夜引乡泪蟋蟀何知人自愁四时不得一日乐以此方悲客游恶【一作客牢落】寂寂江城无所闻梧桐叶上偏萧索
湖南雪中留别
草草还草草湖东别离早何处愁杀人归鞍雪中道出门迷辙迹云水白浩浩明日武陵西相思鬓堪老
赠别张驸马
上元年中长安陌见君朝下欲归宅飞龙骑马三十匹玉勒雕鞍照初日数里衣香遥扑人长衢雨歇无纎尘从奴斜抱勅赐锦双双蹙出金骐驎天子爱壻皇后弟独步明时负权势一身扈跸承殊泽甲第朱门耸高戟凤凰楼上伴吹箫鹦鹉杯中醉留客泰去否来何足论宫中晏驾人事翻一朝负谴辞丹阙五年待罪湘江源冠冕凄凉几迁改眼看桑田变成海华堂金屋别赐人细眼黄头总何在清宫相见寸心悲嬾欲今时问昔时看君风骨殊未歇不用愁来双泪垂
苦哉行【宝应中作】
妾家清河边七叶承貂蝉身为最小女偏得浑家怜亲戚不相识幽闺十五年有时最远出祗到中门前前年狂寇来惧死翻生全今秋官军至岂意遭戈铤匈奴为先锋长鼻黄发拳弯弓猎生人百步牛羊羶脱身落虎口不及归黄泉苦哉难重陈暗哭苍苍天
泾州观元戎出师
寒日征西将萧萧万马丛吹笳覆楼雪祝纛满旗风遮虏黄云断烧荒白草空金铙肃天外玉帐静霜中朔野长城闭河源旧路通卫青师自老魏绦赏何功枪垒依沙迥辕门压塞雄燕然如可勒万里愿从公
从军行
昔从李都尉双鞬照马蹄擒生黑山北杀敌黄云西太白沉虏地边草复萋萋归来邯郸市百尺青楼梯感激然诺重平生胆力齐芳筵暮歌发艳粉轻鬟低半酣秋风起铁骑门前嘶远戌报烽火孤城严鼓鼙挥鞭望尘去少妇莫含啼
唐百家诗选卷五

[book_title]卷六
钦定四库全书
唐百家诗选卷六
宋　王安石　编
沈千运四首
感怀弟妹
今日春气暖东风杏花坼筋力久不如却羡涧中石神仙杳难准中夀稀满百逐世多夭伤喜见鬓髪白杖藜竹树间宛宛旧行迹岂知林园主却是林园客兄弟可存半空为亡者惜冥冥无再期哀哀望松柏骨肉能几人年大自疎隔性情谁免此与我不相易唯念得尔辈时看慰朝夕平生兹已矣此外尽非适
赠史修文
故人阻千里会面非前期握手於此地当欢返成悲念离宛犹昨俄已经数朞畴昔皆少年别来髪如丝不道旧姓名相逢知是谁曩游尽骞翥与君仍布衣岂曰无其才命理应有时前路渐欲少一不觉生涕洟
濮中言怀
圣朝优贤良草泽无遗匿人生各有命在余胡不淑一生但区区五十无寸禄衰退当弃捐贫贱招祸讟栖栖去人世屯踬日穷迫不如守田园岁晏望丰熟壮年失宜尽老大无筋力始怆前计非将贻後生福童儿新学稼少女未能织顾此烦知已终日求衣食
山中作
栖隐非别事所愿离风尘不辞城邑游礼乐拘束人尔来归山林庶事皆吾身何者为形骸谁是智与仁寂寞了闲事而後知天真咳唾矜崇华迂俯相屈伸如何巢与由天子不知臣
王季友二首
别李季友
栖鸟不恋枝喈喈在同声行子驰出户依依主人情昔时霜台镜丑妇羞尔形闭匣二十年皎洁常犹明今日照离别前途白髪生
寄韦子春
出山秋云曙山木已再春食我山中药不忆山中人山中谁余密白髪惟相亲雀鼠昼夜无知我厨廪贫依依北舍松不厌吾南邻有情尽弃捐土石为同身
于逖二首
野外作
老病无乐事岁秋悲更长穷郊日萧索生意已苍黄小弟髪亦白两男俱不强有才且未达况我非贤良幸以朽钝姿野外老风霜寒鵶噪晩景乔木思故乡魏人宅蓬池结网伫鱣鲂水清鱼不来岁暮空彷徨
忆舍弟
衰门少兄弟兄弟惟两人饥寒各流浪感念伤我神夏期秋未来安知无他因不怨别天长但愿见尔身茫茫天地间万类各有亲安知汝与我乖隔同胡秦何时对形影愤懑当共陈
孟云卿五首
古乐府挽歌
草草门巷喧涂车俨成位冥寞何得尽载我生人意北邙路非远此别终天地临穴频抚棺至哀反无泪尔形未衰老尔息犹童稚骨肉安可离皇天若容易房帷即灵帐庭宇为哀次薤露歌若斯人生尽如寄
今别离
结髪生别离相思复相保如何日已远五变中庭草渺渺天海途悠悠吴江岛但恐不出门出门无远道远道行既难家贫衣服单严风吹积雪晨起鼻何酸人生为有志岂不怀所安分明天上日生死誓同欢
悲哉行
孤儿去慈亲远客丧主人莫吟苦辛曲此曲谁忍闻可闻不可见去去无影迹行人念前程不待参辰没朝亦常苦饥暮亦常苦饥飘飘万余里贫贱多是非少年莫远游远游多不归
古别离
朝日上高台离人愁秋草如见万里天不见万里道含酸欲谁诉转转伤怀抱君行本遥远苦乐良难保宿昔梦同衾忧心转颠倒结髪年已迟征行去何早寒暄有时谢憔悴亦难好人皆算年寿死者何曾老少壮无见期水深风浩浩
伤怀赠故人
稍稍晨鸟翔淅淅草上霜人生早艰苦寿命恐不长二十学已成三十名不彰岂无同门友贵贱易中肠驱马行万里悠悠过帝乡幸因弦歌末得上君子堂衆乐互喧奏独予备笙簧坐中无知音安得神扬扬愿因高风起上感白日光
张彪四首
杂诗
富贵多胜事贫贱无良图上德兼济心中才不如愚商者多巧智农者争膏腴儒生未遇时衣食不自如久与故交别他荣我穷居到门嬾入门何况千里余君子有褊性矧乃寻常徒行行任天地无为强亲疎
神仙
神仙可学无百岁名大约天地何茫茫人间半哀乐浮生亮多感善事翻为恶争先等驱逐中路苦瘦弱长老思养寿後生笑寂寞五谷非长年四气乃灵药列子何必待吾心满寥廓
北游远酬孟云卿
忽忽望前事志愿能相乖衣马久羸敝谁信文与才善道居贫贱洁服蒙尘埃行行无定心壈坎难归来慈母忧疾????室家念栖哀与君宿姻亲深见中外怀俟余惜时节怅望临高台
古别离
别离无远近事欢情亦悲不闻车轮声後会将何时去日忘寄书来日乖前期纵知明当返一息千万思
赵微明三首
回军跛者
既老又不全始得离边城一枝假枯木步步向南行去时日一百来时一月程常恐道路傍掩弃狐兔茔所愿死乡里到日不愿生闻此哀怨调念念不忍听惜无异人术倏忽具尔形
挽歌词
寒日蒿上明凄凄郭东路素车谁家子丹旐引将去原下荆棘丛丛边有新墓人间痛伤别此是长别处旷野何萧条青松白杨树
思归
为别未几日去日如三秋犹疑望可见日日上高楼惟见分手处白苹满芳洲寸心宁死别不忍生离忧
元季川四首
泉上雨後作
风雨荡繁暑雷息佳霁初衆峰带云雨清气入我庐??凉飇来临窥惬所图緑萝长新蔓褭褭垂坐隅流水复檐下丹砂发清渠养葛为我衣种芋为我蔬谁是畹与畦弥漫连野芜
登云中
灌田东山下取乐在尔休清兴相引行日日三四周白鸥与我心不厌此中游穷览颇有适不极趣无幽憀然歌采薇曲尽心悠悠
山中晩兴
河汉降玄霜昨来节物殊媿无神仙姿岂有隂阳俱灵鸟望不见慨然悲高梧华叶随风扬珍条杂榛芜为君寒谷吟叹息知何如
古远行
悠悠远行者羇独当时思道与日月长人无茅舍期出门万里心谁不伤别离纵远当白髪岁月悲今时何况异形容安须与尔悲
殷遥二首【润州人忠王府仓曹参军】
友人山亭
故人虽薄宦往往涉青溪凿牖对山月褰裳拂涧霓游鱼逆水上宿鸟向风栖一见桃花发能令秦汉迷
山行
寂历青山晓山行趣不稀野花成子落江燕引雏飞暗草薰苔径晴杨扫石矶俗人犹语此余亦转忘归
李嘉佑十二首【字从一大历中为袁州刺史】
晩春宴无锡蔡明府西亭
茅檐闲寂寂无事觉人和井近时浇圃城低不见河兴缘芳草积情向远峰多别日归吴地停桡更一过
送宋中舍游江东
孤城郭外送王孙越水吴洲共尔论野寺山边斜有径渔家竹里半开门青枫独映摇前浦白鹭闲飞过远村若到西陵征战处不看秋草自伤魂
送王端赴朝
君承明主意日日上丹墀东合论兵後南宫草奏期人稀傍河处槐暗入关时独遣吴州客平陵结梦思自苏台至望亭驿人家尽空春物增思怅然有作因寄从弟纾
南浦菰蒋覆白苹东吴黎庶逐黄巾野棠自发空流水江鷰初归不见人远树依依如送客平田渺渺独伤春那堪回首长洲苑烽火年年报虏尘
题灵台县东山村主人
处处征胡人渐稀山村寥落暮烟微门临莽苍经年闭身逐嫖姚几日归贫妻白髪输残税余寇黄河未解围天子如今能用武祗应岁晩息兵机
至七里滩作
迁客投於越临江泪满衣独随流水远转觉故人稀万木迎秋序千峰驻晩晖行舟犹未已惆怅暮潮归
题前溪馆
两年谪宦在江西举目云山要自迷今日始知风土异浔阳南去鹧鸪啼
送樊兵曹潭州谒韦大夫
塞鸿归欲尽北客始辞秦零桂虽逢竹湘川少见人江花铺浅水山木暗残春修刺辕门里多怜尔为亲
送从弟归河朔
故乡那可到令弟独能归诸将矜旄节何人重布衣空城流水在荒泽旧村稀秋日平原路虫鸣桑叶飞
送王牧往吉州谒王使君
细草緑汀洲王孙奈薄游年华初冠带文体旧弓裘野渡花争发春塘水乱流使君怜小阮应念倚门愁早秋京口旅泊章侍御寄书相问因以赠之
移家避寇逐行舟厌见南徐江水流吴地征徭非旧日秣陵凋弊不宜秋千家闭户无砧杵七夕何人望斗牛祗有同时骢马客偏题尺牍问穷愁
江湖愁思
趋陪禁掖鴈行随迁向江潭鹤髪垂素浪遥疑八谿水青枫忽似万年枝嵩南春徧伤魂梦壶口云深隔路岐共望汉朝多霈泽苍蝇早晩得先知
姚系二首
送周愿判官归岭南
早蝉望秋鸣夜琴怨离声眇然多异感值子江山行由来重义人感激事纵横往复念遐阻淹留慕平生晨奔九衢饯暮始万里程山驿风月榭海门烟雾城易绡泉源近拾翠沙漵明兰蕙一为赠贫交空复情
京口遇旧识兼送往陇州
蝉鸣一何急日暮秋风树即此不胜愁陇隂人更去相逢与相失共是亡羊路
雍裕之二首【贞元後人】
五杂俎【拟古三首】
五杂俎刺绣窠往复还织锦梭不得已戍交河
自君之出矣【拟後汉徐干】
自君之出矣宝镜为谁明思君如陇水长闻呜咽声
蒋涣一首
和徐侍郎中书丛筱咏
中禁夕沈沈幽篁别作林色连鸡树近影落凤池深为重陵霜节能虚应物心年年承雨露长对紫庭隂
陈羽五首
送灵一上人
十年劳远别一笑喜相逢又上青山去青山千万重
送友人及第归江东
五陵春色泛花枝心醉花前远别离落第耻为关右客成名空羡里中儿都门雨歇愁分处山店灯残梦到时家住洞庭多钓伴因来相贺语相思
伏翼洞送夏方庆
洞里春晴花正开看花出洞几时回殷勤好去武陵客莫引世人相逐来
春日客舍晴原野望
东风吹暖气消散入晴天渐变池塘色欲生杨柳烟蒙茸花向月潦倒客经年乡思盈愁望江湖春水连
公子行
金羁白面郎何处蹋青来马骄郎半醉躞蹀望楼台似见楼上人玲珑窗户开隔花闻一笑落日不知回
杨衡七首
卢十五竹亭送侄偁归山
落叶寒拥壁清霜夜沾石正是忆山时复送归山客殷勤一樽酒晓月当牕白
哭李象
白鸡黄犬不将去寂寞空余葬时路草死花开年复年後人知是何人墓忆君思君独不眠夜寒月照青枫树
白紵词二首
玉缨翠佩杂轻罗香汗微渍朱顔为君起唱白紵歌清声褭云思繁多凝笳哀瑟时相和金壶半倾芳夜促梁尘霏霏暗红烛令君安坐听终曲坠叶飘花难再复蹑珠履步琼筵轻身起舞红烛前芳姿艳态妖且妍回眸转袖暗催弦凉风萧萧漏水急月华泛灩红莲湿牵裙揽带翻成泣
题花树
都无看花意偶到树边来可怜枝上色一一为愁开
伤蔡处士
箧中遗草是琅玕对此令人洒泪看三径尚疑行迹在数萤犹自映书残晨光不借泉门晓暝色空添陇树寒欲问皇天天更远有才无命说应难
送人流雷州
逐客指天涯人间此路赊地图经大庾水驿过长沙腊月雷州雨秋风桂岭花不知荒徼外何处有人家
唐百家诗选卷六

[book_title]卷七
<集部,总集类,唐百家诗选>
钦定四库全书
唐百家诗选卷七
宋　王安石　编
戴叔伦四十七首
酬赠张衆甫
野人无本意散木任天材分向空山老何言上苑来迢遥千里道依倚九层台出处宁知命轮辕岂自媒更慙张处士相与别蒿莱
客舍秋怀呈骆正字士则
无言堪自喻偶坐更相悲木落惊年长门闲惜草衰买山犹未得谏猎又非时设被浮名系归休渐欲迟
早行寄朱山人放
山晓旅人去天高秋气悲明河川上没芳草露中衰此别又万里少年能几时心知剡溪路聊且寄前期
赠殷御史亮
日日河边见水流伤春未已复悲秋山中旧宅无人住来往风尘共白头
寄中书李舍人纾
萍翻蓬自卷不共本心期复入重城里频看百草滋水流归思远花发长年悲尽日春风起无人见此时
赠李山人唐
此意无所欲闭门风景迟柳条将白髪相对共垂丝
酬盩厔耿少府湋见寄
方丈萧萧落叶中暮天深巷起悲风流年不尽人自老外事无端心已空家近小山当海畔身留环卫隐墙东遥闻相访频逢雪一醉寒宵谁与同
赠康老人洽
酒泉布衣旧才子少小知名帝城里一篇飞入九重门乐府喧喧闻至尊宫中美人皆唱得七贵因之尽相识南邻北里日经过处处淹留乐事多不脱敝裘轻锦绮长吟佳句掩笙歌贤王贵主於我厚骏马苍头如已有暗将心事隔风尘尽掷年光逐杯酒青门几度见春归折柳寻花送落晖杜陵往往逢秋暮望月临风攀古树繁霜入鬓何足论旧国连天不知处尔来倏忽五十年却忆当时思眇然多识故侯悲宿草曾看流水没桑田百人会中一身在被褐饮瓢终不改陌头车马共营营不解如君任此生
襄州遇房评事由
移家住汉隂不复问华簪贳酒宜城近烧田梦泽深暮山逢鸟入寒水见鱼沈与物皆无累终年惬本心暮春游长沙东湖赠辛兖州巢父二首
湘流分曲浦缭绕古城东岸转千家合林开一镜空人生无事少心赏几回同且复忘羁束悠悠落照中回环路不尽历览意弥新古木畲田火澄江荡浆人缓歌寻极浦一醉送残春莫恨长沙远他年忆此辰同兖州张秀才过王侍御参谋宅赋十韵【柳字】
十年官不进敛迹无怨咎漂荡海内游淹留楚乡久因参戎幕下寄宅湘川口翦竹开广庭瞻山敞虚牖闲门早春至陋巷新晴後覆地落残梅和风褭轻柳逢迎车马客邀结风尘友意惬时会文夜长聊饮酒秉心转孤直沈照随可否岂学屈大夫忧慙对渔叟
同辛兖州巢父卢副端岳相思献酬之作因抒归怀兼呈辛魏二院长杨长宁
暮角发高城情人坐中起临觞不及醉分散秋风里虽有明日期离心若千里前欢反惆怅後会还如此焉得夜淹留一回终宴喜羇游复牵役皆去重湖水早晩泛归舟吾从数君子
对月答元明府
山下孤城月上迟相留一醉本无期明年此夕游何处纵有清光知见谁
酬袁太祝长卿小湖村山居书怀见寄
背江居隙地辞职作遗人耕凿资余力樵渔逐四邻麦秋桑叶大梅雨稻田新篱落栽山果池塘养海鳞放歌聊自足幽思忽相亲余亦归休者依君老此身
清明日送邓芮二子还乡
钟鼓喧离室车徒促夜装晩厨新变火轻柳暗翻霜传镜看华髪持杯话故乡每嫌儿女泪今日自沾裳
送汶水王明府
何时别故乡归去佩铜章亲族移家尽闾阎百战场背关余古木近塞足风霜遗老应相贺知君不下堂
送裴明州郎中徵【效南朝体】
潇水连湘水千波万浪中知君未得去慙愧石尤风
送观察李判官巡郴州
行役各远路烟波同旅愁轻桡上桂水大艑下扬州何处成後会今朝分旧游离心比杨柳萧飒不胜秋京口送皇甫司马副端曾舒州辞满归东都
潮水忽复过云帆俨若飞故园双阙下左宦十年归晩景照华髪凉风吹别衣淹留更一醉老去莫相违奉同汴州李相公勉送郭布殿中出巡
轩车出东合都邑遶南河马首先春至人心比岁和省风传隐恤持法去烦苛却想埋轮者论功此日多
送东阳顾明府罢归
祖帐临鲛室黎人拥鷁舟坐蓝高士去继组鄙夫留白日落寒水青枫遶曲洲相看作离别一倍不禁愁
戏留顾十一明府
江明雨初歇山暗云犹湿未可动归桡前程风浪急
柳花歌送客往桂阳
沧浪渡头柳花发断续因风飞不絶摇烟拂水积翠间缀雪含霜谁忍攀夹岸纷纷送君去鸣棹孤寻到何处移家深入桂水源种柳新成花更繁定知别後消散尽却忆今朝伤旅魂
送前上饶严明府摄玉山【用山字】
家在故林吴楚间冰为溪水玉为山更将旧政化邻邑遥见逋人相逐还
抚州对事後送外生宋垓归饶州觐侍呈上姊夫
淮汴初丧乱蒋山烽火起与君随亲族奔迸辞故里京口附商客海门正狂风忧心不敢住夜发惊浪中云开方见日潮尽炉峰出石壁转棠隂鄱阳寄茅室淹留三十年分种越人田骨肉无半在乡园犹未旋尔家习文艺旁究天人际父子自相传优游聊卒岁学成不求达道胜那厌贫时入闾巷醉好是羲皇人顷因物役牵偶逐簪组辈谤书喧朝市抚已慙浅昧世业大小礼近通顔谢诗念渠还领会非敢独为师
潘处士宅会别
相邀寒景晩惜别故山空邻里疎林在池塘野水通十年多难後一醉几人同复此悲行子萧萧逐转蓬
江上别张劝
年年五湖上厌见五湖春长醉非关酒多愁不为贫旧山迷道路清洛暗风尘今日扁舟别俱为沧海人
汝南别董校书
扰扰倦行役相逢陈蔡间何为百年内不见一人闲对酒惜余景问程愁乱山秋风万里至又出穆陵关
留别李道州圻
泷路下丹徼邮童挥画桡山回千骑隐雪断两乡遥鱼沪拥寒溜畲田落远烧维舟更相忆惆怅坐通宵
永康孙明府頲秩满将归枉路访别
门前水流咽城下乱山多非是还家路宁知枉骑过风烟复欲隔悲笑屡相和不学陶公醉无因奈别何
将赴湖南留别东阳旧寮兼示吏人
智力苦不足黎甿殊未安忽从新命去复隔旧寮欢晓路整车马离亭会衣冠冰坚细流咽烧尽乱峰寒耆老相饯送儿童亦悲酸桐乡寄生怨欲话此情难
奉天酬别郑谏议云逵卢拾遗景亮见别之作
巨孽盗都城传闻天下惊陪臣九江畔走马来赴难伏奏见龙顔旋持手诏还单车不可驻朱槛未遑攀故人出相饯共悲行路远临岐荷赠言对酒独伤魂世故山川险忧多思虑昏重隂蔽芳月叠岭明旧雪泥积辙更深木冰花不发郑侯间世贤忠孝乃双全大义弃妻子至淳易生死知心三四人越境千余里骏马帐前发惊尘路傍起楼头俛首看莫敢相留止拜阙奉良图留中沃圣谟洗兵收魏郡诱敌讨幽都名亚典属国良选谏大夫从容九霄上谈笑解隂符卢生富才术特立居近密采掇献吾君明廷视听新寛饶狂自比汲黯直为邻就列继三事主文当七人可怜长守道不觉五逢春昔去城南陌各为天际客关河烟雾深寸步音尘隔羇旅忽相遇别离又兹夕前悲涕未乾後喜心已戚而我方老大颇为风眩迫夫君并少年何尔鬓须白惆怅语不尽徘徊情转剧一罇且共持以慰长相忆
抚州处士胡泛见送北回两馆至南昌县界查溪兰若别
移罇铺山曲祖帐查溪隂铺山即远道查溪非故林凄然诵新诗落泪沾素襟郡政我何有别情君独深禅庭古树秋宿雨清沉沉挥袂千里远悲伤去住心
将巡郴永途中作
行役留三楚思归又一春自疑冠下髪聊此镜中人机息知名误形衰恨道贫空将旧泉石长与梦相亲
过郴州
江尽湘南戍山分桂北林火云三月合石路九疑深暗谷随风过危亭共鸟寻羇魂已愁絶不复待猿吟桂阳北岭偶过野人所居聊书即事呈王永州邕李道州圻
犬吠空山响林深一迳存隔云寻板屋渡水到柴门日昼风烟静花明草树繁乍疑秦世客渐识楚人言不记逃乡里居然长子孙种田烧险谷汲井凿高原畦叶藏春雉庭柯宿旅猿岭隂无瘴疠地隙有兰荪内户均皮席枯瓢沃野飱远心知自负幽赏讵能论转步重崖合瞻途落照昏他时愿携手莫比武陵源
下鼻亭泷行八十里聊状艰险寄青苗郑副端朔阳
泷水天际来鼻山地中坼盘涡几十处叠溜皆千尺直写卷沈沙惊翻冲絶壁淙淙振崖谷汹汹竟朝夕人语不自闻日光乱相射舣舟始摇漾举棹旋奔激既下同建瓴半空方避石前危苦未尽後险何其迫倏闪疾风雷苍皇荡魂魄因随伏流出忽与跳波隔远想欲回轩岂兹还泛鷁云涯多候馆努力勤登历
湘南即事
卢橘花开枫叶衰出门何处望京师沅湘日夜东归去不为愁人住少时
少女生日感怀
五逢晬日今方见置尔怀中自惘然乍喜老身辞远役翻悲一笑隔重泉欲教针线娇难解暂弄琴书性已便还有蔡家残史籍可能分与外人传
江乡故人偶集客舍
天秋月又满城阙夜千重还作江南会翻疑梦里逢风枝惊暗鹊露草覆寒蛬羇旅长堪醉相留畏晓钟张评亊涉秦居士系见访郡斋即同赋中字
轺车忽枉辙郡府自生风遣吏山禽在开罇野客同古墙抽腊笋乔木扬春鸿能赋传幽思清言尽至公城欹残照入池曲大江通此地人来少相欢一醉中
听歌回马上赠崔法曹
秋风里许杏花开杏树傍边醉客来共待夜深听一曲醒人骑马断肠回
去妇怨
出户不敢啼风悲日凄凄心知恩义絶谁忍分明别下坂车辚辚畏逢乡里亲空持牀前幔却见家中人忽辞王吉去为是秋胡死欲比今日情烦寃不相似
昭君词
汉宫若远近路在寒沙上到死不得归何人共南望
女耕田行
乳燕入巢笋成竹谁家二女种新谷无人无牛不及犁持刀斫地翻作泥自言家贫母年老长兄从军未娶嫂去年灾疫牛囤空截绢买刀都市中头巾掩面畏人识以刀代牛谁与同姊妹相携心正苦不见路人唯见土疎通畦陇防乱苗整顿沟塍待时雨日正南岗下饷归可怜朝雉扰惊飞东邻西舍花发尽共惜余芳泪满衣夜发袁江寄李颍州刘侍郎时二公留贬在此
半夜回舟入楚乡月明山水共苍苍孤猿更发秋风里不是愁人亦断肠
郎士元二十一首
送李将军赴定州
双旌汉飞将万里爱横戈春色临边尽黄云出塞多鼔鼙悲絶漠烽戍隔长河想到隂山北天骄已请和
送张南史【一云寄李纾】
雨余深巷静独酌送残春车马虽嫌僻鸎花不弃贫虫声黏户网鼠迹印牀尘借问山阳会如今有几人
闻蝉寄友人【李端亦有此诗未知孰是】
昨日始闻鸎今朝蝉又鸣朱顔向华髪定是几年程故国白云远闲居青草生因垂数行泪书寄十年兄
送长沙韦明府
秋入长沙县萧条旅宦心烟波连桂水官舍映枫林云日楚天暮沙汀白露深遥知讼堂里佳政在鸣琴
题刘相三湘图
昔日醉衡霍迩来忆南州今朝平津邸兼得潇湘游稍辨郢门树依然芳杜洲微明三巴峡咫尺万里流飞鸟不知倦远帆生暮愁涔阳指天末北渚空悠悠枕上见渔父坐中当狎鸥谁言魏阙下自有东山幽
塞上曲
宝刀塞下儿轻身百战曾百胜壮心竟未嫖姚知白草山头日初没黄沙戍下悲歌发萧条静夜边风吹独倚营门望秋月
关羽祠送高员外还荆州
将军禀天姿义勇冠今昔走马百战场一劒万人敌谁为感恩者竟是思归客流落荆巫间徘徊故乡隔离筵对祠宇洒酒暮天碧去去勿复言衔悲向陈迹
郢城西楼吟
连山尽处水萦回山上戍门临水开朱栏直下一百丈日暖游鳞自相向昔人爱险闭层城今人爱闲江复清沙洲枫岸无来客草緑花红山鸟鸣
宿杜判官江楼
适楚岂吾愿思归秋向深故人江楼月永夜千里心叶落觉乡梦鸟啼惊越吟寥寥更何有断续空城砧
送韦湛判官
高阁晴江上重阳古戍闲聊因送归客更此望乡关惜别心能醉经秋鬓自斑临流兴不尽惆怅水云间
春宴王补阙城东别业
柳陌乍随洲势转花源忽傍竹隂开能将瀑水清人境直取流莺送酒杯山下古松当绮席檐前片雨滴春苔地主同声复同舍留欢不畏夕阳催
栢林寺南望
谿上遥闻精舍钟泊舟微径度深松青山霁後云犹在画出东南四五峰
长安逢故人
数年音信断不意在长安马上相逢久人中欲认难一官今嬾道双鬓竟羞看莫问生涯事只应持钓竿
听邻家吹笙
凤吹声如隔彩霞不知墙外是谁家重门深锁无寻处疑有碧桃千树花
赠韦司直
闻君感叹二毛初旧友相依万里余烽火有时惊暂定甲兵无处可安居客来吴地星霜久家在平陵音信疎昨日风光还入户登山临水意何如
盖少府新除江南尉问风俗
闻君作尉向江潭吴越风烟到自谙客路寻常随竹影人家大底傍山岚缘溪花木偏宜远避地衣冠尽向南惟有夜猿啼海树思乡望国意难堪
酬二十八秀才见寄
昨夜山月好故人果相思清光到枕上嫋嫋凉风时永意能在我惜无携手期
湘夫人
蛾眉对湘水遥哭苍梧山万乘既已殁孤舟谁忍还至今楚竹上犹有泪痕斑南有涔阳路渺渺多新愁桂酒神降时回风江上秋彩云忽无处碧水空安流
酬王季友题半日村别业兼呈李明府
村映寒原日已斜烟生密竹早归鸦长溪南路当羣岫半景东邻照数家门通小迳连芳草马饮春泉踏浅沙欲待主人林上月还思潘令县中花
冬夕寄青龙寺源公
敛屦入寒竹安禅过漏声高松残子落深井冻痕生罢磬风枝动悬灯雪屋明何当招我宿乘月上方行
送李骑曹之灵武宁侍
一岁一归宁凉天数骑行河来当塞曲山远与沙平纵猎旗风卷听笳帐月生新鸿引寒色回日满京城
唐百家诗选卷七

[book_title]卷八
钦定四库全书
唐百家诗选卷八
宋　王安石　编
钱起六首
送毕侍御谪居
崇兰香死玉簪折志士吞声甘徇节忠荩不为明主知悲来莫向时人说沧浪之水见心清楚客辞天泪满缨百鸟喧喧噪一鹗上林高枝亦难托宁嗟人世弃虞翻且喜江山得康乐自怜黄绶老婴身妻子朝来劝隐沦桃花洞里举家去此别相思复几春
送李秀才落第游荆楚
翠羽虽成梦迁莺尚後羣名逃郄诜策兴发谢玄文昬旦扁舟去江山几路分上潮吞海日归雁出湖云诗思应须苦猿声莫厌闻离居见新月那得不思君
赠阁下阎舍人
二月黄莺飞上林春城紫禁晩隂隂长乐钟声花外尽龙池柳色雨中深阳和不散穷途恨霄汉常悬捧日心献赋十年犹未遇羞将白髪对华簪
和宣城张太守南亭秋夕怀友
池馆蟪蛄声梧桐秋露晴月临朱戟静河近画楼明卷幔浮凉入闻钟永夜清片云悬曙斗数雁过秋城羽扇扬风暇瑶琴寄别情江山飞丽藻谢朓让前名
暮春归故山
谷口残春黄鸟稀辛夷花尽杏花飞始怜幽竹山窗下不改清隂待我归
驾幸温泉宫【和李员外作】
未央月晓度疎钟凤辇时巡出九重雪霁山门迎瑞日云开水殿候飞龙轻寒不入宫中树佳气常薰仗外峰遥羡枚臯扈仙跸偏承霄汉渥恩浓
卢纶三十六首
送吉中孚校书归楚州旧山中孚自仙官入仕
青袍芸阁郎谈笑揖侯王旧籙藏云穴新诗满帝乡名高闲不得到处人争识谁知冰雪顔已杂风尘色此去复如何东臯岐路多藉芳临紫陌回首忆沧波年来倦萧索但说淮南乐并檝湖上游连樯月中泊沿溜入阊门千灯夜市喧喜逢邻舍伴遥语问乡园下淮风自急树杪分郊邑送客随岸行离人出帆立渔村遶水田澹澹隔晴烟欲就林中醉先期石上眠林昬天未曙但向云边去暗入无路山心知有花处登高日转明下望见春城洞里草空长冢边人自耕寥寥行异境过尽千峰影露色凝古坛泉声落寒井仙成不可期多别自堪悲为问桃源客何人见乱时
与从弟瑾同下第後出关言别
同作金门献赋人二年悲见故园春到阙不沾新雨露还家空带旧风尘
杂花飞尽柳隂隂官路逶迤绿草深对酒已成千里客望山空寄两乡心
出关愁暮一沾裳满野蓬生古战场孤村树色昬残雨远寺钟声带夕阳
和李使君三郎早秋城北亭宴崔司士因寄关中弟张评事时遇作
黄花古城路上尽见青山桑柘晴川口牛羊落照间野情随卷幔军事隔重关道合偏多赏官微独不闲鹤分琴久罢书到雁应还为谢登龙客琼枝寄一攀
逢病军人
行多有病住无粮万里还乡未到乡蓬鬓哀吟古城下不堪秋气入金疮
村南逢病叟
双膝过颐顶在肩四邻知姓不知年卧驱鸟雀惜禾黍犹恐诸孙无社钱
送张郎中还蜀歌
秦家御史汉家郎亲专两印征殊方功成走马朝天子伏槛论边若流水晓离仙署趋紫微夜接高儒读青史泸南五将望君还愿以天书示百蛮曲栈重江初过雨前旌後骑不同山迎车拜舞多耆老旧?新营遍青草塞口云生火候迟烟中鹤唳军行早黄花川下水交横远映孤霞蜀国晴筇竹笋长椒瘴起茘枝花发杜鹃鸣回首岷峨半天黑传觞接膝何由得空令豪士仰威名无复贫交恃顔色垂杨不动雨纷纷锦帐胡缾争送君须臾醉起箫笳发空见红旌入白云
腊日观咸宁王部曲娑勒擒豹歌
山头曈曈日将出山下猎围照初日前林有兽未识名将军促骑无人声潜形踠伏草不动双鵰转旋羣鵶鸣隂方质子才三十译语受词蕃语揖舍鞍解甲疾如风人忽虎蹲兽人立歘然扼颡批其颐爪牙委地涎淋漓既苏复吼拗【於绞反】仍怒果叶英谋生致之拖自深丛目如电万夫失容千马战传呼贺拜声相连杀气腾凌隂满川始知缚虎如缚鼠败虏降羌生眼前祝尔嘉词尔无苦献尔将随犀象舞苑中流水禁中山期尔攫搏开天顔非熊之兆庆无极愿纪雄名传百蛮
和张仆射塞下曲
月黑雁飞高单于夜遁逃欲将轻骑逐大雪满弓刀
从军行
二十在边城军中得勇名卷旗收败马占碛拥残兵覆阵乌鸢起烧山草木明塞闲思远猎师老厌分营雪岭无人迹冰河有雁声李陵甘此没惆怅汉公卿
逢南中使因寄岭外故人
见说南来处苍梧接桂林过秋天更暖边海日长隂巴路缘云出蛮乡入洞深信回人自老梦到月应沈碧水通春色青山寄远心炎方难久客为尔一沾襟
代员将军罢战後归旧里赠朔北故人
结髪事壃场全生俱到乡连云防铁岭同日破渔阳牧马胡天晩移军碛路长枕戈眠古戍吹角立繁霜归老勲仍在酬恩虏未亡独行过邑里多病对农桑雄劒依尘席隂符寄药囊空余麾下将犹逐羽林郎
江北忆崔汶
夜问江西客还知在楚乡全身出部伍尽室逐渔商晴日游瓜步新年到汉阳月昬惊浪白瘴起觉云黄望岭家何处登山泪几行闽中传有雪应且住南康
早春归盩厔旧居却寄耿拾遗湋李校书端
野日初晴麦陇分竹园村巷鹿成羣万家废井生新草一树繁花对古坟引水忽惊冰满磵向田空见石和云可怜芳岁青山下唯有松枝好寄君
夜中得循州赵司马侍郎书因寄回使
瘴海寄双鱼中宵达我居两行灯下泪一纸岭南书地说炎蒸极人称老病余殷勤报贾傅莫共酒盃踈太白西峰偶宿车祝二尊师石室晨登前巘凭眺书怀即事寄呈凤翔齐员外张侍御
弱龄诚昧鄙遇胜惟求止如何羇滞中得步青冥里青冥有桂丛冰雪两仙翁毛节未归海丹梯闲倚空逍遥拟上清洞府不知名醮罢雨常至客辞山忽明山明鸟声乐日气生岩壑岩壑树修修白云如水流白云销散尽陇塞俨然秋积阻关河固绵聨烽戍稠五营承庙略四野失边愁吁嗟系尘役又负灵仙迹芝术自芳香泥沙几沈溺书此欲沾衣平生事每违烟霄不可仰鸾鹤自追飞
同耿湋宿陆澧旅舍
当轩云月开清夜故人杯拥褐觉霜下抱琴闻雁来迎风君顾步临路我迟回双鬓共如此此欢非易陪
题苗员外竹间亭
高甃絶行尘开帘似有春风倾竹上雪山对酒边人步暖先逢日书空远见邻还同内斋暇登赏及诸姻早春游樊川野居却寄李端校书兼呈崔峒补阙司空曙主簿耿湋拾遗
白水遍沟塍青山对杜陵晴明人望鹤旷野鹿随僧古柳连巢折荒堤带草崩隂桥全覆雪瀑溜半垂冰鬭鼠摇松影游龟落石层韶光偏不待衰败巧相仍桂树曾争折龙门几共登琴师阮校尉诗和柳吴兴舐笔求书扇张屏看画蝇卜隣空遂约问卦独无徵投足经危路收材遇直绳守农穷自固行药病何能掩帙蓬蒿晩临川景气澄飒然成一叟谁更慕骞腾
春日登楼有怀
花正浓时人正愁逢花却欲替花羞年来笑伴皆归去今日晴明独上楼
长安春望
东风吹雨过青山却望千门草色闲家在梦中何日到春来江上几人还川原缭绕浮云外宫阙参差落照间谁念为儒逢世难独将衰鬓客秦关
山中一絶
饥食松花渇饮泉偶从山後到山前阳坡软草厚如织因与鹿麛相伴眠
同薛存诚登栖岩寺
衰蹇步难前上山如上天尘泥来自晩猿鸟到何先万壑应孤磬百花通一泉苍苍此明月下界正沈眠
贼中与严越卿曲江看花
红枝欲折紫枝殷隔水连宫不用攀会待长风吹落尽始能开眼向青山
夜投丰德寺谒液上人
半夜风中有磬声偶逢樵者问山名上方月晓闻僧语下路林疎见客行野鹤巢边松最老毒龙潜处水偏清愿得远公知姓字焚香洗鉢过浮生
酬李端野寺病居见寄
野寺昬钟山正隂乱藤高竹水声深田夫就饷还依草野雉惊飞不过林斋沐暂思同静室清羸已觉助禅心寂寞日长谁问疾料君惟取古方寻
赠别李纷
头白乘驴悬布囊一回言别泪千行儿孙满眼无归处唯到罇前似故乡
送崔琦赴宣州幕
五马临流待幕宾羡君谈笑出风尘身闲就养宁辞远世难移家莫厌贫天际晓山三峡路津头腊市九江人何处遥知最惆怅满湖青草雁声春
至德中途中书事却寄李僴
乱离无处不伤情况复看碑对古城路遶寒山人独去月临秋水雁空惊顔衰重喜归乡国身贱多慙问姓名今日主人还共醉应怜世故一儒生
送鲍中丞赴太原
分路引鸣驺喧喧似陇头暂移西掖望全解北门忧专幙临都护分曹制督邮积冰营不下盛雪猎方休白草连胡帐黄金拥戍楼今朝送旌斾一减鲁儒羞
晩到盩厔耆老家
老翁曾旧识相引到柴门苦话别时事因寻溪上村数年何处客近日几家存冒雨看禾黍逢人忆子孙乱藤穿井口流水到篱根惆怅不堪住空山月又昬
落第後归终南别业
久为名所误春尽始归山落羽羞言命逢人强破顔交疎贫病里身老是非间不及东溪月渔翁夜往还
送从舅成都丞广南归蜀
巴字天边永秦人去是归栈长山雨响溪乱火田稀俗富行应乐官雄禄岂微魏舒终有泪还湿甯家衣
晩次鄂州【至德中作】
云开远见汉阳城犹是孤帆一日程估客昼眠知浪静舟人夜语觉潮生三湘愁鬓逢秋色万里归心对月明旧业已随征战尽更堪江上鼓鼙声
酬畅当嵩山寻道士见寄
闲逐樵夫行看棊忽逢人世是秦时开云种玉嫌山浅渡海传书怪鹤迟隂洞石幢微有字古坛松树半无枝烦君远示青囊籙愿得相从一问师
司空曙二十五首【字文明贞元中为尚书水部郎中】
过宝庆寺
黄叶前朝寺无僧寒殿开池晴龟出曝松暮鹤飞回古井碑横草隂廊画杂苔禅宫亦销歇尘世转堪哀
送柳震归蜀
白日双流静西看蜀国春桐花能乳鸟竹节竞祠神蹇步徒相望先鞭不可亲知从江仆射登榻更何人
送高胜重谒曹王
江上青枫岸隂隂万里春朝辞郢城酒暮见洞庭人兴比乘舟访恩怀倒屣亲想君登旧榭重喜扫芳尘
送流人
闻说南中事悲君重窜身山村枫子鬼江庙石郎神童稚留荒宅图书托故人青门好风景为尔一沾巾
题陵云寺
春山古寺遶沧波石磴盘空鸟道过百丈金身开翠壁万龛灯焰隔烟萝云生客到侵衣湿花落僧禅覆地多不与方袍同结社下归尘世竟如何
题江陵临沙驿楼
江天清更愁风柳入江楼雁惜楚山晩蝉知秦树秋凄凉多独醉零落半同游岂复平生意苍然兰杜洲
田家
田家喜雨足邻老相招携泉溢沟塍坏麦高桑柘低呼儿催放犊宿客待烹鸡搔首蓬门下知将轩冕齐
送曲山人之衡州
白石先生眉髪光已分甜雪饮红浆衣巾半染烟霞气语笑兼和药草香茅洞玉声流暗水衡山碧色映朝阳千年城郭如相问华表峩峩有夜霜
立秋日
律变新秋至萧条自此初花酣莲报谢叶在柳呈疎澹日非云映清风似雨余卷帘凉暗度迎扇暑先除草静多翻鷰波澄乍露鱼今朝散骑省作赋兴何如
咏古寺花
共爱芳菲此树中千跗万萼裹枝红迟迟欲去犹回望覆地无人满寺风
送魏季羔长沙觐兄
芦荻湘江水萧萧万里秋鹤高看迥野蝉远入中流访友多成滞还家不厌游惠连有新作知得从兄酬
送曹同椅
青春三十余衆艺尽无如中散诗传画将军扇续书楚田晴下雁江日暖多鱼惆怅空相送欢游自此疎
云阳馆与韩升卿宿别
故人江海别几度隔山川乍见翻疑梦相悲各问年孤灯寒照雨深竹暗浮烟更有明朝恨离盃惜共传
酬张芬有赦後见赠
紫凤朝衔五色书阳春忽布网罗除已将心变寒灰後岂料光生腐草余建水风烟收客泪杜陵花竹梦郊居劳君故有诗人赠欲报琼瑶恨不如
哭苗员外呈张参军【苗公即参军舅氏】
思君甯家宅久接竹林期尝值偷琴处亲闻比玉时高人不易合弱冠早相知试艺临诸友能文即我师凌寒松未老先暮槿何衰季子生前别羊昙醉後悲寿堂乖一恸奠席阻长辞因沥殊方泪遥成墓下诗
金陵怀古
辇路江枫暗宫庭野草春伤心庾开府老作北朝臣
发渝州却寄韦判官
红烛津亭夜见君繁弦急管两纷纷平明分手空江转唯有猿声满水云
送卢彻之太原谒马尚书
榆落鵰飞关塞秋黄云画角见并州翩翩羽骑双旌後上客亲随郭细侯
秋思呈尹植裴说郑洞
静与懒相偶年将衰共催前途欢不集往事恨空来昼景委红叶月华铺绿苔沈思更何有坐结玉琴哀
峡口送友人
峡口花飞欲尽春天涯去住泪沾巾来时万里同为客今日翻成送故人
故郭婉仪挽歌
一日辞秦镜千秋别汉宫岂惟泉路掩长使月轮空苦色凝朝露悲声切暝风婉仪余旧德仍载礼经中
送翰林张学士岭南勒圣碑
汉恩天外洽周颂日边称文独司空羡书兼太尉能出关逢北雁度岭逐南鹏使者翰林客余春归灞陵
送吉校书东归
少年芸阁吏罢直暂归休独与亲知别行逢江海秋听猿看楚岫随雁到吴洲处处园林好何人待子猷
早春游望
东风春未足试望秦城曲青草状寒芜黄花似秋菊壮将欢共去老与悲相逐独作游社人暮过威辇宿
秋日趋府上张大夫
重城洞啓肃秋烟共说羊公在鎭年鞞鼓暗惊林叶落旌旗遥拂雁行偏石过桥下书曾受星降人间梦已传谪吏何能沐风化空将歌颂拜车前
唐百家诗选卷八

[book_title]卷九
钦定四库全书
唐百家诗选卷九
宋　王安石　编
耿湋六首【大历中为右拾遗】
秋晩卧疾寄司空拾遗曙卢少府纶
寒几坐空堂疎髯似积霜老医迷旧疾朽药误新方晩果红低树秋苔绿遍墙慙非蒋生迳不敢望求羊
早朝
钟鼓余声里千官向紫微冒寒人语少乘月烛来稀清漏闻驰道轻霞映琐闱犹看嘶马处未啓掖垣扉
秋日
反照入闾巷忧来与谁语古道少人行秋风动禾黍
路傍老人
老人独坐倚官树欲语澘然泪便垂陌上归心无产业城边战骨有亲知余生尚在艰难日长路多逢轻薄儿绿水青山虽似旧如今贫病复何为
送友人游江南
远别悠悠白髪新江潭何处是通津潮声偏惧初来客海味唯甘久住人漠漠烟光前浦晩青青草色定山春汀洲更有南回雁乱起聨翩北向秦
邠州留别
终岁山川路生涯总几何艰难为客惯贫贱受恩多暮角飘长韵寒流起细波悬愁茂陵宅春色又相过
李端九首
古别离
水国叶黄时洞庭霜落夜行舟闻商估宿在枫林下此地送君还茫茫似梦间後期知几日前路转多山巫峡通湘浦迢迢隔云雨天晴见海樯月落闻津鼓人老自多愁水深难急流清宵歌一曲白首对汀洲
过谷口元赞善所居
入谷访君来秋泉已难涉林间人独坐月下山相接重露湿苍苔明灯照黄叶故交一不见素髪何稠叠
古别离
与君桂阳别令君岳阳待後事忽差池前期日空在木落雁嗷嗷洞庭波浪高远山云似盖极浦树如毫朝发能几里暮来风又起如何两处愁皆在孤舟里昨夜天月明长川寒且清菊花开欲尽荠菜泊来生下江帆势速五两遥相逐欲问去时人知投何处宿空令猿啸时泣对湘潭竹
乌栖曲
白马逐朱车黄昏入狭斜狭斜柳树乌争宿争枝未得飞上屋东房少妇壻从军每听乌啼知夜分
代从兄衡送友入关
闻君帝城去西望一沾巾落日见秋草暮年逢故人非才长作客有命嬾谋身近更婴衰病空思老汉滨
晩夏闻蝉寄戴广文【前郎士元有此诗未知孰是】
昨日莺啭声今朝蝉忽鸣朱顔向华髪定是几年程故国白云远闲居青草生因垂数行泪书报十年兄
早春雪夜寄卢纶呈秘书元丞
闻君随谢朓春夜宿山前看竹云垂地寻僧雪满船熊寒方入树鱼乐稍离泉犹是羇愁客谁知惜故年
荆门雨歌送从兄赴夔州
余兄佐郡经西楚饯行因赋荆门雨燮燮声渐繁浦里人家收市喧重隂大点过欲尽碎浪柔纹相与翻云间怅望荆衡路万里青山一时暮琵琶寺里响空廊熨斗陂前湿荒戍沙尾长樯发渐稀竹竿草屩涉流归夷陵远色半成烧汉上游倡始濯衣船门相对多商估葛服龙锺篷下语自是湘川石燕飞非关齐地商羊舞曾为江客念江行肠断秋荷雨打声摩天古木不可见住岳高僧空得名今朝拜手临欲别遥忆荆门雨中发
赠康洽
黄髪康兄酒泉客平生出入王侯宅今朝醉卧又明朝忽忆旧乡头已白流年恍惚瞻西日陈事苍茫指南陌声名常压鲍参军班位不过杨执戟迩来七十遂无几空是咸阳一布衣後辈轻肥贱衰朽故侯门馆许相依自言万物有移改始信桑田变成海同时献赋人皆尽共壁题诗君独在步出东城风景和青山满眼少年多汉家尚壮今则老髪短心长知奈何华堂举杯莫叹晩龙锺相见谁能免君今已返我正来朱顔宜笑能几囬借问蒙茏花树下谁家畚锸筑高台
于武陵八首【或作于邺】
孤云
南北各万里有云心更闲因风离海上伴月到人间洛浦少高【一作佳】树长安无旧山徘徊不可住漠漠又东还
南游有感
杜陵无厚业不得驻车轮重到曾游处多非旧主人东风千岭树西日一洲苹又渡湘江水湘江水复春
客中
楚人歌竹枝游子泪沾衣异国久为客寒宵频梦归一封书未返千树叶皆飞南过洞庭水更应消息稀
洛阳道
浮世若浮云千回故复新旋添青草塚更有白头人岁暮客将老雪晴山欲春行行车与马不尽洛阳尘
夜与故人别
白日去难驻故人非旧容今宵一别後何处更相逢过楚水千里到秦山几重语来天又晓月落满城钟
感怀
青山长寂寞南望独高歌四海故人尽九原新塚多西沉浮世日东注逝川波不使年华驻此生看几何
长信宫
簟凉秋气初长信恨何如拂黛月生指解鬟云满梳一从悲画扇几度泣前鱼坐听南宫乐清风摇翠裾
过侯王故第
过此一酸辛行人泪有痕独残新碧树犹拥旧朱门歌歇云初散檐空燕尚存不知弹铗客何处感新恩
熊孺登一首【贞元中人】
经古墓
碑折松枯山火烧夜台从闭不曾朝那将逝者比流水流水东流逢上潮
张继三首【字懿孙大历中人】
枫桥夜泊
月落乌啼霜满天江枫渔火对愁眠姑苏城外寒山寺夜半钟声到客船
阊门即事
耕夫占募逐楼船春草青青万顷田试上吴门看郡郭清明几处有新烟
过春申君庙
春申祠宇空山里古柏隂隂石泉水日暮江南无主人弥令过客思公子萧条寒景傍山村寂寞谁知楚相尊当时珠履三千客赵使怀慙不敢言
包佶四首【字幼正贞元初为秘书监丹阳郡公】
酬于侍郎湖南见寄
桂岭千崖断湘流一派通长沙今贾傅东海旧于公章甫经殊俗离骚继雅风金闺文作字玉匣气成虹翰墨时无侣丹青夙在公主恩留左掖人望积南宫巧拙循名异浮沉顾位同九迁归上略三已契愚衷责谢庭中礼悲寛塞上翁楚材欣有适燕石愧无功山晓重岚外林春苦雾中雪花翻海鹤波影倒江枫去札频逢信回帆早挂空避贤方有日非敢爱微躬
赠庐山白鹤观刘尊师
苍苍五老雾中坛杳杳三山洞里官手护崑仑象牙简心推霹雳枣枝盘春飞雪粉加毫润晓漱琼膏冰【去】齿寒渐恨流年筋力少唯思露冕事星冠
岭下卧疾寄刘长卿员外
唯有贫兼病能令亲爱疎岁时供放逐身世付空虚胫弱秋添絮头风晓废梳波澜喧衆口藜藿静吾庐丧马思开卦占鴞嬾发书十年江海隔离恨子知予
近获风痹之疾题寄所怀
病夫将已矣无可答君恩衾枕同羇客图书委外孙久来从吏道常欲奉空门急走机先息欹行力渐烦无医能却老有变是游魂鸟宿还依伴蓬飘莫问根寓形齐指马观境制心猿唯借南荣地清晨暂负暄
包何一首
江上田家
近海川原薄人家本自稀黍苗期腊酒霜叶是寒衣市井谁相识渔樵夜始归不须骑马问恐畏狎鸥飞
鲍防二首
杂感
汉家海内承平久万国戎王皆稽首天马尝衔苜蓿花胡人岁献蒲桃酒五月茘枝初破顔朝辞象郡夕函关雁飞不度桂阳岭马走先过林邑山甘泉御果垂仙阁日暮无风香自落远物皆重近皆轻鸡虽有德不如鹤
送薛补阙入朝
平原门下十余人独受恩多未杀身每叹陆家兄弟少更怜杨氏子孙贫柴门岂断施行马鲁酒那堪醉近臣赖有军中遗令在犹将谈笑对风尘
张登二首【贞元中为漳州刺史】
送王主簿游南海【得钱字】
平生推久要留滞共三年明日东南路穷荒雾露天旷怀常寄酒素业不言钱道在贫非病时来丑亦妍过山乘蜡屐涉海附楼船行矣无为恨宗门有大贤
因遇小雪日戏题絶句
甲子徒推小雪天刺桐犹绿槿花然阳和长养无时歇却是炎洲雨露偏
皇甫冉上二十首【字茂政大历中王缙为河南节度镇徐州辟掌书记後终左补阙】
巫山峡
巫峡见巴东迢迢出半空云藏神女馆雨到楚王宫朝暮泉声落寒暄树色同清猿不可听偏在九秋中与张补阙王链师自徐方清河路同舟南下於台头寺留别赵员外裴补阙同赋杂韵一首
朝朝春事晩泛泛行舟远淮海思无穷悠扬烟景中幸将仙子去复与故人同高枕随流水轻帆任远风钟声野寺迥草色古城空送别高台上徘徊共惆怅悬知白日斜定是犹相望
屏风上各赋一物得携琴客
不是向空林应当就磐石白云知隐处芳草迷行迹如何祗役心见尔携琴客
独孤中丞筵陪饯韦使君赴昇州
中司龙节贵上客虎符新地控吴襟带才光汉搢绅泛舟应度腊入境便行春何处歌来暮长江建业人酬李郎中侍御秋夜登福州城楼见寄
辛勤万里道萧索九秋残月照闽中夜天凝海上寒王程无地远主意在人安遥寄登楼作空知行路难
送元晟还於潜山所居
深山秋事早归去复何如裛露收新稼迎寒葺旧庐题诗即招隐作赋是闲居别後空相忆嵇康嬾寄书
送康判官往新安赋得江路西南永
不向新安去那知江路长猿声比庐霍水色胜潇湘驿树收残雨渔家带夕阳何须愁旅泊使者有辉光
酬卢十一过宿
乞还方未遂日夕望云林况复逢春草何劳问此心闲门公务散枉策故情深遥夜他乡酒同君梁甫吟
三月三日义兴李明府後亭泛舟
江南烟景复如何闻道新亭更可过处处艺兰春浦绿萋萋藉草远山多壶觞须就陶彭泽风俗犹传晋永和更使轻桡徐转去微风落日水增波
酬裴十四【得宴字】
淮海各聨翩三年方一见素心终不易玄髪何须变旧国想平陵春山满阳羡邻鸡莫遽唱共惜良宵宴
夜集张諲所居【得飘字】
江南成久客门馆日萧条唯有图书在多伤鬓髪凋诸生陪讲诵稚子给渔樵虚室寒灯静空阶落叶飘沧洲自有趣谁道隐须招
送顾苌往新安
由来山水客复道向新安半是乘潮便全非行路难晨装林月在野饭浦沙寒严子千年後何人钓旧滩
送段明府
遥夜此何其霜空殊杳霭方嗟异乡别暂是同心会海林秋更疎野水寒犹大离人转吴岫旅雁从燕塞日夕望前期劳心白云外
送王司直
西塞云山远东风道路长人心胜潮水相送过浔阳
同李苏州伤美人
玉佩石榴裙当年嫁使君专房独见宠倾国衆皆闻歌舞常无对幽明忽此分阳台千万里何处作行云
题高云客舍
孤兴日自深浮云非所仰窗中西城峻树外东川广晏起簪葛巾闲吟倚藜杖阮公道在醉庄子生恒养五柳转扶疎千峰恣来往清秋香秔获白露寒菜长吴国滞风烟平陵延梦想时人趣缨弁高鸟违罗网世事徒纠纷吾心方浩荡唯将山与水处处谐真赏
同诸公有怀絶句
旧国迷江树他乡近海门移家南渡久童稚解方言
送李录事赴饶州
北人南去雪纷纷雁叫汀沙不可闻积水长天随远客荒城极浦足寒云山从建业千峰出江至浔阳九派分借问督邮才弱冠府中年少不如君
寄高云
南徐风日好怅望毗陵道毗陵有故人一见恨无因独恋青山久唯令白髪新每嫌持手板时见着头巾烟景临寒食农桑起仲春家贫仍嗜酒生事今何有芳草遍江南劳心忆携手
酬权器
南望江南满山雪此情惆怅将谁说徒随羣吏不曾闲顾与诸生为久别闻君静坐转耽书种树葺茅还旧居终日白云应自足明年芳草又何如人生有怀苦不展出入公门犹未免回舟朝夕待春风先报华阳洞深浅
唐百家诗选卷九

[book_title]卷十
<集部,总集类,唐百家诗选>
钦定四库全书
唐百家诗选卷十
宋　王安石　编
皇甫冉下六十五首
奉和徐州王相公彭祖井之作
上公旌节在徐方旧井莓苔近寝堂访古因知彭祖宅得仙何必葛洪乡清虚不共春池竞盥漱偏宜夏日长闻道延年如玉液欲将调鼎献明光
又和雪
春雪偏当夜暄风却变寒庭深不复扫城晓更宜看命酒闲令酌披裘晩未冠连营鼓角动忽似战桑乾
送萧处士
惆怅烟郊晩依然此送君长河隔旅梦浮客伴孤云淇上春山直黎阳大道分西陵傥一吊应有士衡文
之京留别刘方平
客子慕俦侣含凄整晨装邀欢日不足况乃前期长离袂惜嘉月远怀劳折芳迟迟越二陵回首但苍茫乔木清宿雨故关愁夕阳人言长安乐其奈缅相望
出塞
吹角出塞门前瞻即胡地三军尽回首皆洒望乡泪转念关山长行看风景异由来征戍客各负轻生义
馆陶李丞旧居
盛名天下挹余芳弃置终身不拜郎词藻世传平子赋园林人比郑公乡门前坠叶浮秋水篱外寒臯带夕阳日日青松成古木祗应来者为心伤
送刘兵曹还陇山居
离堂徒讌语行子但悲辛虽是还家路终为上陇人先秋雪已满近夏草初新唯有闻羌笛梅花曲里春
同裴少府安居寺对雨
共结寻真会还当退食初鑪烟云气合林叶雨声余溽暑销珍簟浮凉入绮疏归心从念远怀此复何如
赠郑山人
白首沧洲客陶然得此生龎公采药去莱氏与妻行乍见还州里全非隐姓名枉帆临海峤贳酒秣陵城伐木吴山晓持竿越水清家人忘贫贱物外任衰荣忽尔辞林壑高歌至上京避喧心已惯念远梦频成石路寒花发江田腊雪明玄纁傥有命何以遂躬耕
寄刘八山中
东臯若近远苦雨隔还期闰岁风霜晩山田收获迟茅檐燕去後樵路菊黄时平子游都久知君坐见嗤
杂言无锡惠山寺流泉歌
寺有泉兮泉在山锵金鸣玉兮长潺潺作潭镜兮澄寺内泛岩花兮到人间土膏脉动知春早隈隩隂深长苔草处处萦回石磴喧朝朝盥漱山僧老林松自古草自新清流活活无冬春任疏凿兮与汲引若有意兮山中人偏依佛界通仙境明灭玲珑媚林岭宛如太室临九潭讵减天台望三井我来结绶未经秋已厌微官忆旧游且复迟回犹未去此心只为灵泉留
田家作
卧见高原烧闲寻空谷泉土膏消腊後麦陇发春前药验桐君录心齐庄子篇荒村三数处衰柳百余年好就山僧去时过野舍眠汲流宁厌远卜地本求偏向子谙樵路陶家置黍田雪峰明晩景风雁急寒天且复冠名鶡宁知冕戴蝉问津夫子倦荷蓧丈人贤顾物皆从尔求心正傥然嵇康懒慢性祗自恋风烟
寄刘方平
十年不出蹊林中一朝结束甘从戎严子持竿心寂历寥落荒篱遮旧宅终日碧湍声自喧暮秋黄菊花谁摘每望南峰如对君昨来不见多寒云石径幽人何所在玉泉疎钟时独闻与君从来同语默岂是悠悠但相识天畔三秋空复情袖中一字无由得世人易合复易离故交弃置求新知叹息青青长不改岁寒霜雪贞松枝
温汤即事
天仗星辰转霜冬景气和树含温液润山入缭垣多丞相金钱赐平阳玉辇过鲁人求一谒无路独如何
送张南史【效何记室体】
马卿工词赋位下年将暮谢客爱云山家贫身不闲风波杳未极几处逢相识富贵人更变谁能念贫贱岸有经霜草林有故年枝俱应待春色独使客心悲
送孔巢父赴河南军【得河字】
江城相送阻烟波况复新秋一雁过闻道全师征北虏更言诸将会南河边心杳杳乡人絶塞草青青战马多共许陈琳工奏记知君名宦未蹉跎
和元中丞奉使承恩还终南旧居
轩车寻旧隐宾从满郊园萧散烟霞兴殷勤故老言谢公山不改陶令菊犹存苔藓侵垂钓松篁长闭门风霜清吏亊江海谕君恩祗召趋宣室沈冥在一论
酬李司兵直夜见寄
江城闻鼓角旅宿复何如寒月清宵半春风旧岁余徒云资薄禄未必胜闲居见欲扁舟去谁能畏简书
送薛判官之越
时艰自多务职小亦求贤道路无辞远云山并在前樟亭待潮处已是越人烟
同温丹徒登万岁楼
高楼独上思依依极浦遥山合翠微江客不堪频北望塞鸿何事复南飞丹阳古渡寒烟积瓜步空洲远树稀闻道王师犹转战谁能谈笑解重围
送邹判官赴河南
看君发原隰四牡去皇皇始罢沧江吏还随粉署郎海圻军未息河畔岁仍荒征税人全少榛芜虏近亡所行知宋远相隔叹淮长早晩裁书寄银鈎伫八行
宿淮隂南楼酬常伯熊
淮隂日落上南楼乔木荒城古渡头浦外野风初入户窗中海月早知秋沧波一望通千里画角三声起百忧独立宵分远来客烦君步屐忽相求
小江怀灵一上人【六言】
江上年年春早津头日日人行借问山隂远近犹闻薄暮钟声
送唐别驾赴郢州
莫叹辞家远方看佐郡荣长林通楚塞高岭见秦城雪向嶢关下人从郢路迎翩翩骏马去自是少年行
酬李补阙
十年归客但心伤三径无人已自荒夕宿灵台伴烟月晨趋建礼逐衣裳久因麋鹿随丰草谬荷鵷鸾借末行纵有谏书犹未献春风拂地日空长
同韩给事观毕给事画松石【入声】
海峤微茫那得到楚关迢递心空忆夕郎善画岩间松远意幽姿此何极千条万叶纷异状虎伏螭盘争劲力扶疎半映晩天青凝澹全和曙云黑烟笼月照安可道雨湿风吹未曾息能将积雪辨晴光每与连峰作寒色龙楼不竞繁花吐骑省偏宜遥夜直罗浮道士访移来少室山僧旧应识掖垣深沉昼无事终日亭亭在人侧古槐衰柳宁足论还对罘罳列行植
送令狐明府
行当腊候晩共惜岁隂残闻道巴山远如何蜀路难荒林藏积雪乱石起惊湍君有亲人术应令劳者安
送从侄栖闲律师
能知出世法讵有在家心南院开门送东山策杖寻经年期故里及夏到空林念远长劳望朝朝草色深
舟中送李观
江南近别亦依依山晩川长客伴稀独坐相思计行日出门临水望君归
故齐王赠承天皇帝挽歌
礼盛追崇日人知友悌恩旧居从代邸新壠入文园鸿宝仙书秘龙旗帝服尊苍苍松里月万古此高原
赠恭顺皇后挽歌
徂谢年方久哀荣事独稀虽殊百两迓同是九泉归诏使传金册神人送玉衣空山竟不从宁肯学湘妃
送太常大夫加散骑常侍赴朔方
故垒烟尘促新军河塞间金貂宠汉将玉节度萧关散漫沙中雪依稀漠口山人知窦车骑计日勒铭还
送王翁信还剡中旧居
海岸耕残雪溪沙钓夕阳家中何所有春草渐看长
奉寄皇甫补阙【张继作附此】
京口情人别久扬州估客来疎潮至浔阳回去相思无处通书
酬张继【并序】
懿孙余之旧好祗役武昌有六言诗见怀今以七言裁答盖拙於事者繁而费
怅望南徐登北固迢迢西塞限东关落日临川问音信寒潮唯带夕阳还
送柳八员外赴江西
岐路无穷极长江九派分行人随旅雁楚树入湘云久在征南役何殊蓟北勲离心不可问岁暮雪纷纷
送陆邃潜夫【并序】
顷者江淮征鎭屡有抡才之举子不列焉有司之过子方耕山钓湖避人如逃寇徒欲罗高鸿捕深鱼穷年竭日甚不可得也今齿髪向暮执劳无力衆雏嗷嗷开口待哺如有知者子其行乎无为自苦
高山迥欲登远水深难渡杳杳复漫漫行人别家去
又得云字
何事千年遇圣君坐令双鬓老如云南行更入山深浅岐路悠悠水自分
又送陆潜夫延陵寻友
登山自补屐访友不齎粮坐歇青枫晩行吟白日长人烟隔水见草气入林香谁作招寻侣清斋宿紫阳
送郑二堪之茅山【六言】
水流絶涧终日草长深山暮春犬吠鸡鸣几处条桑种杏何人
问李二司直所居云山
门外水流何处天边树遶谁家山色东西多少朝朝几度云遮
闲居作
多病辞官罢闲居作赋成图书唯药籙饮食止藜羮学谢淹中术诗无邺下名不堪趋建礼讵是厌承明已辍金门步方从石路行远山期道士高柳覔先生性懒尤因疾家贫自少营种苗虽尚短谷价幸全轻篇咏投康乐壶觞就步兵何人肯相访开户一逢迎
和王给事禁省梨花
巧解近人笑还能乱蝶飞春风时入户几片落朝衣
归渡洛水
暝色赴春愁归人南渡头渚烟空翠合滩月碎光流澧浦饶芳草沧浪有钓舟谁知放歌客此意正悠悠
送陆澧郭郧
才见吴洲百草春已闻燕雁一声新秋风何处催年急偏逐山行水宿人
重阳日酬李观
不见白衣来送酒但令黄菊自开花愁看日晩良辰过步步行寻陶令家
送蒋评事往福州
江上春常早闽中客去稀登山怨迢遰临水惜芳菲烟树何时尽风帆几日归还看复命处盛府有光辉
送从弟豫贬袁州
何事成迁客思归不见乡游吴经万里吊屈过三湘水与荆巫接山通鄢郢长名嗟黄绶系身是白眉良独结南枝恨应思北雁行忧来沽楚酒玄鬓莫凝霜
送钱塘路少府赴制举
公车待诏赴长安客里新正阻旧欢迟日未能销野雪晴花偏自犯江寒东溟道路通秦塞北阙威仪覩汉官共许郤诜工射策恩荣请向一枝看
赋得荆溪夜湍送蒋逸人归义兴山
惊湍流不极夜度识云岑长带溪沙浅时因山雨深方同七里路更遂五湖心掲厉朝将夕潺湲古至今花源若许到虽远亦相寻
送孔党赴举
入贡列诸生诗书业早成家承孔圣後身有鲁儒名楚水通荥浦秦山拥汉京爱君方弱冠为赋少年行
送裴陟归常州
夜雨须停棹秋风暗入衣见君常北望何事却南归
徐州送丘侍御之越
时鸟催春色离人惜岁华远山随拥传芳草引还家北固潮当阔西陵路稍斜纵令寒食过犹有镜中花
送韦山人归 所居锺山
逸人归路远弟子出山迎服药顔须驻耽书癖已成柴扉度岁月藜杖见公卿更作儒林传还应有姓名和袁郎中破贼後经剡中山水【同用溪字】
武库分帷幄儒衣事鼔鼙兵连越徼外寇尽海门西节比全疎勒功当雪会稽旌旗回剡岭士马濯耶溪受律梅初发班师草未齐行看佩金印岂得访丹梯
送处州裴使君赴京
使君朝北阙车马发东方别喜天书召宁愁地脉长山行朝复夕水宿露为霜秋草连秦塞孤帆落汉阳新衔趋建礼旧位识文昌唯有聨翩翼翻随南雁翔
送包佶赋得天津桥
洛桥岁暮作征客【阙】　　　　　　相望依然一水间相思已如千里隔晴烟霁景满天津凤阙龙楼映水滨岂无朝夕轩车度其奈相逢非所亲巩树甘陵愁远道他乡一望人堪老君报还期在早春桥边日日看芳草
宿严维宅送包七
江湖同避地分手自依依尽室今为客经秋空念归岁储无别墅寒服羡邻机草色村桥晩蝉声江树稀夜凉宜共醉时难惜相违何事随阳侣汀洲忽背飞
送延陵陈法师赴上元
延陵初罢讲建业去随缘翻译推多学坛场最少年浣衣逢野水乞食向人烟遍礼南朝寺焚香古像前
赋得海边树
历历缘荒岸冥冥入远天每同沙草发长共水云聨摇落潮风早离披海雨偏故伤游子意多在客舟前
题昭上人房
沃洲传教後百衲老空林虑尽朝昬磬禅随坐卧心鹤飞湖草迥门闭野云深地与天台接中峰早晩寻
寄韦司直【前郎士元有此诗未知孰是】
闻君感叹二毛初旧友相依万里余烽戍有时惊暂定甲兵无处可安居客来吴地星霜久家在平陵音信疎昨夜春风还入户登山临水复何如
送魏十六还苏州
秋夜沈沈此送君隂虫切切不堪闻归舟明日毗陵道回首姑苏是白云
婕妤怨
由来咏团扇今已值秋风事逐时偕往恩无日再中早鸿闻上苑寒露下深宫顔色年年谢相如赋岂工
送客
旗鼓军威重关山客路赊待封甘度陇回首不思家城下春山路营中瀚海沙河源虽万里音信寄来查
唐百家诗选卷十

[book_title]卷十一
钦定四库全书
唐百家诗选卷十一
宋　王安石　编
刘商九首
送刘南史往杭州拜觐别驾叔
兄弟漂零自长年见君眉白转相怜清扬似玉须勤学富贵由人不在天万里榛芜迷旧国两河烽火复相连林中若使题书信但向漳滨访客船
合溪送王永归东郭
君去春山谁共游鸟啼花落水空流如今送别临溪水他日相思来水头
春日卧病书情
楚客经年病孤舟人事稀晩晴江柳变春梦塞鸿归今日方知命前年自觉非不能忧岁计无限故山?
铜雀妓
魏主矜娥眉美人美於玉高台无昼夜歌舞竟未足盛色如转圆夕阳落深谷仍令身殁後尚纵平生慾红粉横泪痕调弦向空屋举头君不在唯见西陵木玉辇岂再来娇鬟为谁緑那堪秋风里更舞阳春曲曲罢情不胜阑干向西哭台边生野草来去?罗縠况复陵寝间双双见麋鹿
緑珠怨
从来上台榭不敢倚阑干零落知成血高楼直下看
醉後口号
春草秋风老此身一瓢长醉任家贫醒来还爱浮萍草漂寄官河不属人
秋夜听严绅巴童唱竹枝歌
巴人远从荆江客囘首荆山楚云隔思归夜唱竹枝歌庭槐叶落秋风多曲中历历叙乡思乡思绵绵楚词古身骑吴牛不畏虎手提蓑笠欺风雨猿啼日暮江岸边緑林连山水连天来时十三今十五一成新衣已再补鸿雁南飞报隣伍在家懽乐辞家苦天晴露白钟漏迟泪痕满?看竹枝曲终寒竹风袅袅西方日落东方晓
柳条歌送客
露井夭桃春未到迟日犹寒柳开早高枝低枝飞鹂黄千条万条覆官墙几囘离别折欲尽一夜东风吹又长毵毵拂人行不进依依送君无远近青春去住随柳条却寄来人以为信
杂言同豆卢郎中郭南七里桥哀悼姚仓曹
桥边足离别终日为悲辛登桥因叹逝却羡别离人桥下东流水芳树樱桃蘂流水与潮囘花落明年开可怜三语掾长作九泉灰宿昔懽游在何处花前饮足求仙去
羊士谔十七首
过三乡望女几山早岁有卜筑之志
女几山头春雪消路傍仙杏发柔条心期欲去知何日惆怅回车上野桥
和都官李郎中经宫人斜
翡翠无穷掩夜泉犹疑一半作神仙秋来还照长门月珠露寒花是野田
郡中即事二首
红衣落尽暗香残叶上秋光白露寒越女含情已无限莫教长袖倚阑干
登临何事见琼枝白露黄花自遶篱唯有楼中好山色稻畦残水入秋池
小园春至偶书呈吏部窦郎中孟员外
松筱虽苦节氷霜惨其间欣欣发佳色如喜东风还幽抱想前躅冥鸿度南山春台一以眺达士亦解顔偃息非老圃沉吟閟玄关驰晖忽复失壮岁不得闲君子当济物丹梯难共攀心期自有约去扫苍苔斑
登乐游原寄司封孟郎中卢补阙
爽节时清眺秋怀怅独过神臯值宿雨曲水已增波白鸟陵风迥红蕖濯露多伊川有归思君子复如何
郡楼晴望
霁色朝云尽亭臯露亦曦褰开临曲槛萧瑟换轻衣地远秦人望天晴社燕飞无功慙岁晩惟念故山归
九月十日郡楼独酌
掾史当授衣郡中稀物役嘉辰怅已失残菊谁为惜棂轩一樽泛天景洞虚碧暮节独赏心寒江鸣湍石归期北州里旧友东山客飘荡海云深相思桂花白
梁国惠康公主挽歌词二首【特诏令百官进诗驸马即司空于公之子】
汤沐成尘迹山林遂寂寥鹊飞应织素凤起独吹箫玉殿中参罢云軿上汉遥皇情悲不极空辍未央朝授册荣天使陈诗感圣恩河山啓梁国缟素及于门泉向金巵咽霜来玉树繁都人听哀挽泪尽望寒原
林馆避暑
池岛清隂里无人泛酒船山蜩金奏响花露水精圆静胜朝还暮幽观白已玄家林正如此何事赋归田
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:32:56-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>