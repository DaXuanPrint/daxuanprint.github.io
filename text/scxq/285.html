<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,凡例,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六">
<meta name="description" content="一百五十六卷。明冯惟讷撰。冯惟讷字汝言,号少州。山东临朐人。明嘉靖十七年(1538)进士。官江西左布政使,所举多为民便。惟讷与兄惟健、弟惟敏,皆以诗文名齐鲁间。有《风雅广逸》、《楚词旁注》、《选诗约注》、《文献通考纂要》、《杜律删注》、《冯光禄诗集》等。是集凡一百五十六卷。其中《前集》十卷,皆古逸诗;《正集》一百三十卷,则汉魏以下陈隋以前之诗;《外集》四卷,附录仙鬼之诗;《别集》十二卷则前人论诗之语。时代绵长,采摭繁富,其中真伪错杂,以及抵牾舛漏,所不能无,故冯舒作《诗纪匡谬》,以纠其失。然上薄古初,下迄">
<title>古诗纪_冯惟讷_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古诗纪</span> <br/>
          作者： <span class="inputVal" id="bkauthor">冯惟讷</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]747227</span> <br/>
          说明： <span class="inputVal" id="bkdec">一百五十六卷。明冯惟讷撰。冯惟讷字汝言,号少州。山东临朐人。明嘉靖十七年(1538)进士。官江西左布政使,所举多为民便。惟讷与兄惟健、弟惟敏,皆以诗文名齐鲁间。有《风雅广逸》、《楚词旁注》、《选诗约注》、《文献通考纂要》、《杜律删注》、《冯光禄诗集》等。是集凡一百五十六卷。其中《前集》十卷,皆古逸诗;《正集》一百三十卷,则汉魏以下陈隋以前之诗;《外集》四卷,附录仙鬼之诗;《别集》十二卷则前人论诗之语。时代绵长,采摭繁富,其中真伪错杂,以及抵牾舛漏,所不能无,故冯舒作《诗纪匡谬》,以纠其失。然上薄古初,下迄六代,有韵之作,无不兼收。溯诗家之渊源者,不能外是书而别求,固亦采珠之沧海,伐木之邓林也,后臧懋循《古诗所》、张之象《古诗类苑》、梅鼎祚 《八代诗乘》相继而出,总以是书为兰本。然臧懋循书虽称补此书之阙,而捃拾繁猥,珠砾混淆,又割裂分体,不以时代为次,使阅者茫不得正变之源流;张之象书又以题编次,竟作类书;梅鼎祚书仅汉魏全录,晋宋以下皆从删节,已非完备之观,而汉魏诗中如所增《苏武妻诗》之类,又深为艺林之笑。故至今只冯惟讷此编为诗家圭臬。初版刊于陕西,为太原甄敬刊。此本为吴琯等重刊,虽去其前集、正集、外集、别集之名,合并为五十六卷,而次第悉如其旧,校仇亦较甄本为详,故今从吴本录之。冯惟讷别有《风雅广逸》十卷,核其所载,即此编之前集,盖初辑古逸诸篇,先刊别行,后乃续成汉魏以下,并为一编。有 《四库全书》本。</span> <br/>
          封面： <span class="inputVal" id="bkimg">Z_20016.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古诗纪
[book_author]冯惟讷
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]747227
[book_dec]一百五十六卷。明冯惟讷撰。冯惟讷字汝言,号少州。山东临朐人。明嘉靖十七年(1538)进士。官江西左布政使,所举多为民便。惟讷与兄惟健、弟惟敏,皆以诗文名齐鲁间。有《风雅广逸》、《楚词旁注》、《选诗约注》、《文献通考纂要》、《杜律删注》、《冯光禄诗集》等。是集凡一百五十六卷。其中《前集》十卷,皆古逸诗;《正集》一百三十卷,则汉魏以下陈隋以前之诗;《外集》四卷,附录仙鬼之诗;《别集》十二卷则前人论诗之语。时代绵长,采摭繁富,其中真伪错杂,以及抵牾舛漏,所不能无,故冯舒作《诗纪匡谬》,以纠其失。然上薄古初,下迄六代,有韵之作,无不兼收。溯诗家之渊源者,不能外是书而别求,固亦采珠之沧海,伐木之邓林也,后臧懋循《古诗所》、张之象《古诗类苑》、梅鼎祚 《八代诗乘》相继而出,总以是书为兰本。然臧懋循书虽称补此书之阙,而捃拾繁猥,珠砾混淆,又割裂分体,不以时代为次,使阅者茫不得正变之源流;张之象书又以题编次,竟作类书;梅鼎祚书仅汉魏全录,晋宋以下皆从删节,已非完备之观,而汉魏诗中如所增《苏武妻诗》之类,又深为艺林之笑。故至今只冯惟讷此编为诗家圭臬。初版刊于陕西,为太原甄敬刊。此本为吴琯等重刊,虽去其前集、正集、外集、别集之名,合并为五十六卷,而次第悉如其旧,校仇亦较甄本为详,故今从吴本录之。冯惟讷别有《风雅广逸》十卷,核其所载,即此编之前集,盖初辑古逸诸篇,先刊别行,后乃续成汉魏以下,并为一编。有 《四库全书》本。
[book_img]Z_20016.jpg


[book_title]提要
钦定四库全书　　　　　集部八
古诗纪　　　　　　　　　总集类
提要
【臣】等谨案古诗纪一百五十六卷明冯惟讷撰惟讷字汝言临胊人嘉靖戊戌进士官至光禄寺卿其书前集十卷皆古逸诗正集一百三十卷则汉魏以下陈隋以前之诗咸在焉外集四卷旁采仙鬼之作别集十二卷则前人论诗之语也时代緜长采摭繁富其中真伪错杂以及抵牾舛漏所不能无故冯舒作诗纪匡谬以纠其失然上薄古初下迄六代有韵之作无不兼收溯诗家之渊源者不能外是书而他适固亦采珠之沧海伐木之邓林矣厥後臧懋循古诗所张之象古诗类苑梅鼎祚八代诗乘相继而出总以是书为蓝本然懋循书虽称补此书之阙而捃拾繁猥珠砾混淆又割裂分体不以时代为次使閲者茫无端绪不能得其正变源流之象书又以题编次竟作类书仅汉魏全録晋宋以下皆从删节已非完备之观而所载汉魏诗中如苏武妻诗之类至今为艺林之笑故独惟讷此编为诗家圭臬初太原甄敬为刋板於陕西一依惟讷原次而剞劂甚拙复间有舛讹此本为吴琯等重刋虽去其前集正集外集别集之名合并为一百五十六卷而次第悉如其旧较讐亦较甄本为详故今从吴本録之不复别分门目惟讷别有风雅广逸十卷核其所载即此编之前集盖初辑古逸诸篇先刋行世後乃续成汉魏以下并为一编实非有二今惟别存其目而其书则不复録焉乾隆四十六年正月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
古诗纪原序
右诗纪前集十卷诗纪百三十卷外集四卷诗话及识遗为别集十二卷北海少洲冯先生所纂辑也先生以隽才大雅高步一时见世之为诗者多根柢于唐鲜能穷本知变以窥风雅之始乃隋而上极于黄轩凡三百篇之外逸文断简片辞只韵无不具焉秦汉而下词客墨卿孤章浩帙乐府声歌童谣里谚无不括焉七略四部之所鸠藏齐谐虞初之所志述无不蒐焉始事于甲辰之冬集成于丁巳之夏岁凡十四稔先生宦迹且徧四方矣遇通儒博士无不出而订焉骤见之编郡邑之载金石之刻无不取而核焉呜呼先生之加意斯篇其可谓勤且笃矣方甲辰始事先生时守河中维与分讐之列兹当告成敢续言于末简曰诗之道尚矣夫人哀乐之心感而歌咏之声发永言嗟叹成文谐音盖自结绳之代巳固然矣然情以人生文由代变古诗自宣尼删後罕有存者其轶文略备于斯是以质文之变莫得而详焉汉风所宗造端苏李东京扬其流波建安备其气质逮于江左托意虚玄继以齐梁绮缛陈隋轻艳而诗之变极矣中间作者若张蔡曹刘潘陆顔谢江沈徐庾莫不虎视蛟腾抗心特异思以驾前贤之逸轨障当世之颓澜然而繁音曲节每变益工品格风标沿时递下岂所谓声音之道关乎世运者耶代历既遐流风寖沫後之学者莫得涉其津涯先生于是会萃遗失裒为成书诗以人系人以代分代以时次火齐明月的皪错陈镛磬柷敔翕如并奏使艺林之士因诗考人因人论世得以绎祖述之渊源第古今之优劣猎皇王之菁华而穷性术之变化也岂不伟哉明兴诗人承宋元余习颇乏远调弘治间北地李先生献吉始以唐风为天下倡一时人士宗之文体一振焉及其敝也株守名家矜其学步千金享帚斯不远览之过尔余故谓先生是编之集大有功于雅道云承事郎河中张四维撰

[book_title]凡例
古诗纪凡例
一是编原以古逸为前集汉魏以至陈隋为正集似觉牵合今取古逸与各代之名与数疏之於首而以诗纪卷数统之於下窃取刻史记国语之例
一是编冯公攟摭有年几乎无遗矣然有未覩诸书如古今风谣等及金石中流传於世者间有未尽今别辑一编曰拾遗以附于後
一是编刻於关中刻旣不佳校多遗误今悉取冯公引用诸书酌量改易至有彼此俱不可解者姑且存疑不敢妄加臆见也
一如以东昏时歌误置北齐纪中又以长夀误为隋年而隋纪收郑蜀宾之类今但附注其误於下不敢辄为删去
一诸人集中附载赓答之作今取特列寥寥数语亦以存一时作者之名
一目录原分於各代之前然而卷帙既殊考索不易今则统列於前
一上古迄秦以箴铭颂诔备载与後例颇不同又古作者多不详名氏今故以类分凡为类十一为卷十【以下悉是冯公旧例】
一汉以後篇什广矣观史传所载历代作者其集动若干卷今所录千百之一尔将以着诗体之兴革观政俗之升降资文园之博综罗古什之散亡故备录之不暇选择若必云本道德之旨叶风雅之音参校论叙成一家之书尚有望於大雅君子焉
一乐府所载晋宋以後郊庙燕射乐歌旧辑诗者咸析入各家集内然此乃一代之典章非一人所得专也且其作之有宫徵其肄之有条贯似不宜分置今悉依郭茂倩旧次总列各代之末而以作者名氏系之题下云【汉魏郊庙歌不多而无燕射之乐且已刋布今不更易也】
一鼔吹曲辞舞曲歌辞凡奏之公朝列在乐官者亦如前例编录於郊庙燕射之後其自相拟作不入乐府者仍存本集
一汉以後诗人先帝王次诸家以世次为序次爵里无考者次方外次闺秀次无名氏
一诗人有历数朝者从其所终之代若一人止一诗而知其为何时之作则从其作诗之代操懿为魏晋之祖故以冠二代不称帝者未即位且非正也嵇阮入魏渊明入晋前贤巳有定论至於刘昶萧综之奔魏萧祗之奔齐萧撝之归周背本入夷咸夷之矣其他亡国为俘有可伤者焉
一作者氏系历履行谊封諡俱查史传书其要略着於名氏之下庶观者有考焉
一诗人有名氏而不知世代及乐府无名氏诗不可考其为何代之作者别为一卷附於末
一各家成集者编法先乐府次诗各分四言五言六言七言杂言齐梁以下诸体渐备【如四韵者律也二韵者絶句也又有三韵谓之半体】今各以体相从而诸体之中又各以类相附【一人诗止数首者不能尽如此例或分其体裁要在均调伦类而已】
一艺文类聚初学记所载诗多系摘句今择其阙文诗各载於後其虽似阙略犹能成章者仍存正集阙疑也【阙文诗亦有附从各体之後者】
一各史列传所载诗全文者入正集阙文者入别集【曰志遗】
一诗互见各书而所载诗人名不同者择其有证据者从之题下注云某书作某人今从某书作某人若无所考订则二处并存之於甲乙互笺见所出之籍
一诗数见而句字不同者参校其义稍长者为正文余分注其下云一作某或某书作某
一联句诗旧见某人集者因之同赋诸人集中不复录也
一艺文类聚初学记二书所载其诗题明白者则仍其题如曹植鬬鸡陈琳宴会之类亦有引诗不明着其题则止云阙题题下注见某书某部庶不失作者之意【如王粲从军诗而艺文载游览部刘桢赠从弟而载松部明帝猛虎行而在桐部後人皆因其分部为题误矣】

[book_title]卷一
钦定四库全书
古诗纪卷一　　　　　　明　冯惟讷　撰
古逸第一
歌上
弹歌
【吴越春秋曰越王欲谋复吴范蠡进善射者陈音音楚人也越王请音而问曰孤闻子善射道何所生音曰臣闻弩生于弓弓生于弹弹起于古之孝子不忍见父母为禽兽所食故作弹以守之歌云云○刘勰云黄歌断竹质之至也又曰断竹黄歌乃二言之始○黄黄帝也】
断竹续竹飞土逐宍【宍古肉字今吴越春秋作害非】
皇娥歌
【王子年拾遗记曰少昊以金德王母曰皇娥处璇宫而夜织或乘桴木而昼游经历穷桑沧茫之浦时有神童容貌絶俗称为白帝之子即太白之精降乎水际与皇娥讌戏竝坐抚桐峯梓瑟皇娥倚瑟而清歌云云白帝子答歌云云及皇娥生少昊号曰穷桑氏】
天清地旷浩茫茫万象回薄化无方浛天荡荡望沧沧乘桴轻漾着日傍当期何所至穷桑心知和乐悦未央
白帝子歌
四维八埏眇难极驱光逐影穷水域璇宫夜静当轩织桐峯文梓千寻直伐梓作器成琴瑟清歌流畅乐难极沧湄海浦来栖息
击壤歌
【帝王世纪曰帝尧之世天下太和百姓无事有八九十老人击壤而歌○风土记壤以木为之前广後鋭长三四寸形如屐腊节童少以为戏分部如摘博艺经云长尺四阔三寸将戏先侧一壤于地遥于三四十步以手中壤击之中者为上古野老戏也】
日出而作日入而息凿井而饮耕田而食帝何力於我哉【力字为韵一作帝力於我何有哉】
箕山歌
【古今乐録曰许由者古之贞固之士也尧时为布衣以清节约闻於尧尧乃遣使禅为天子由喟然叹曰匹夫结志固如磐石采山饮河所以养性非以贪天下也尧既殂落乃作箕山之歌云云○博物志曰司马迁云无尧以天下让许由事扬雄亦云夸大者为之】
登彼箕山兮瞻望天下【古音虎】山川丽崎万物还普日月运照靡不记睹游放其间何所却虑【叶】叹彼唐尧独自愁苦劳心九州忧勤后土谓予钦明传禅易祖我乐何如盖不盼顾河水流兮缘高山【叶】甘瓜施兮叶绵蛮【叶】高林肃兮相错连居此之处傲尧君【叶】
虞帝歌
【虞书帝庸作歌曰敕天之命惟时惟几乃歌云云臯陶拜手稽首扬言曰念哉率作兴事慎乃宪钦哉屡省乃成钦哉乃赓载歌云云○史记以敇天之命二句作歌辞风雅逸篇曰乃歌曰乃者继事之辞歌巳复歌曰乃】
股肱喜哉元首起哉百工熙哉
臯陶赓歌【赓即古文续字见说文】
元首明哉股肱良哉庶事康哉
臯陶又歌【史记作舜又歌曰】
元首丛脞哉股肱惰哉万事隳哉
卿云歌【三章○玉海逸诗】
【乐府集载尚书大传云舜将禅禹於是俊乂百工相和而歌卿云帝唱之八伯咸进稽首而和帝乃再歌○尚书大传曰维五祀奏钟石论人声乃及鸟兽咸变於前秋养耆老春食孤子乃浡然招乐兴於大麓之野报事还归二年□然乃作大唐之歌歌者二年昭然乃知乎王世明有不世之义招为宾客而雍为主人始奏肆夏纳以孝成舜为宾客而禹为主人乐正进赞曰尚考大室之义唐为虞宾至今衍於四海成禹之变垂於万世之後帝乃唱之云云八伯咸进稽首云云帝乃载歌云云於时八风循道卿云蕞藂蟠龙愤信於其藏蛟龙跃踊於其渊龟龙咸出於其穴迁虞而事夏也】
卿云烂兮糺【今诸本作礼误】缦缦兮日月光华旦复【一作或】旦兮
八伯歌
明明上天【叶】烂然星陈日月光华弘于【乐书作宏予】一人
帝乃载歌
日月有常星辰有行【叶】四时顺经【叶】万姓允诚【叶】於予论乐配天之灵【叶】迁于贤善【一作圣】莫不咸听【叶】鼚乎鼔之轩乎舞之菁华巳竭褰裳去【叶上声】之
涂山歌
【吴越春秋日禹年三十未娶行涂山恐时之暮失其度制乃辞云吾娶也必有?矣乃有白狐九尾造於禹禹曰白者吾之服也九尾者王之证也於是涂山之人歌之禹因娶涂山谓之女娇】
绥绥白狐九尾龎龎我家嘉夷来宾为王成子室家我都攸昌【一作成家成室我造彼昌】天人之际於兹则行【叶】明【叶】矣哉【吕氏春秋曰禹年三十未娶行涂山有白狐九尾造禹涂山人歌曰绥绥白狐九尾龎龎成子家室乃都攸昌禹遂娶之】
五子歌【五章】
【夏书大康尸位以逸豫灭厥德黎民咸贰乃盘游无度畋于有洛之表有穷后羿因民弗忍距于河厥弟五人御其母以从徯于洛之汭五子咸怨述大禹之成以作歌】
皇祖有训民可近不可下民惟邦本本固邦宁予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬训有之内作色荒外作禽荒甘酒嗜音峻宇雕墙有一于此未或不亡
惟彼陶唐有此冀方今失厥道【左传作行】乱其纪纲乃底灭亡
明明我祖万邦之君有典有则贻厥子孙【叶】关石和钧王府则有荒坠厥绪覆宗絶祀【叶养里反】
呜呼曷归予怀之悲万姓仇予予将畴依郁陶乎予心颜厚有忸怩弗慎厥德虽悔可追
夏人歌
【韩诗外传云桀为酒池糟堤纵靡靡之乐一鼓而牛饮者三千人羣臣皆相持而歌】
江水沛【叶】兮舟楫败【叶】兮我王废兮趣【音促】归於薄【一作亳】薄亦大兮
乐兮乐兮四牡蹻【叶】兮六辔沃【叶】兮去不善而从善何不乐兮【尚书大传曰夏人饮酒醉者持不醉者不醉者持醉者而歌曰盍归乎薄薄亦大矣伊尹退而更曰觉兮较兮吾大命格兮去不善而从善何不乐兮薄汤之都也】
麦秀歌【二见】
【史记箕子世家云箕子朝周过故殷墟感宫室毁坏生禾黍箕子伤之欲哭则不可欲泣为其近妇人乃作麦秀之诗以歌之云云○琴集伤殷操微子所作也尚书大传亦云微子作】
麦秀渐渐兮禾黍油油【古音又】彼狡童兮不与我好【叶许候反】兮【见史记】
麦秀蔪蔪【蔪麦芒也】禾黍油油彼狡童兮不我好仇【见尚书大传】
采薇歌
【史记曰武王巳平殷乱天下宗周而伯夷叔齐耻之义不食周粟隐於首阳山采薇而食之及饿且死而作歌云云○琴集作采薇操亦曰晨游高举】
登彼西山兮采其薇矣以暴易暴兮不知其非矣神农虞夏忽焉殁兮我适安归矣吁嗟徂兮命之衰矣【史记伯夷传睹轶诗可异焉即此诗也】
哀慕歌
【古今乐录曰周太伯者太王之长子也太王有子三人太伯虞仲季历季历之子昌即文王也太王寝疾欲传季历以及昌於是太伯与虞仲去被发文身托为王采药後闻太王卒还犇丧哭於门示夷狄之人不得入王庭季历谓太伯长子也当立垂涕而留之终不肯止遂委而去适於吴是後季历作哀慕之歌章曰】
先王既徂长霣【音允】异都哀丧腹心未写中怀【怀音窠冲波传人知其一不知其他子生三年然後免於父母之怀】追念伯仲我季如何梧桐萋萋生于道周【周淳于切三国志季兴表孔明闾文汉高归?于丰沛太公五世而反周想魍魉之彷佛冀影响之有余】宫馆【风雅逸篇作舒云舒古榭字一作观】徘徊台阁既除何为远去使此空虚支骨离别垂思南隅瞻望荆越涕泪交流伯兮仲兮逝肯来游自非二人谁诉此忧
梦歌【一作琼瑰歌】
【左传曰声伯梦涉洹或与已琼瑰食之泣而为琼瑰盈其怀从而歌之云云惧不敢占也还自郑至於狸脤而占之曰余恐死故不敢占今衆繁而从余三年矣无伤也言之至暮而卒】
济洹之水赠我以琼瑰归乎归乎琼瑰盈吾怀【叶】乎
去鲁歌【一作师乙歌】
【史记曰孔子相鲁齐人遗女乐季桓子受之三日不听政郊又不致膰俎於大夫孔子遂行宿乎屯而师已送曰夫子则非罪孔子曰吾歌可夫歌云云桓子闻之曰夫子罪我以羣婢故也○史记乐书仲尼正乐以诱世作五章以刺时索隐曰孔子诗曰优哉游哉聊以卒岁此五章之刺】
彼妇之口可以出走彼妇之谒可以死败【叶蒲昧反】盖【家语无盖字】优哉游哉维【家语作聊】以卒岁【王肃曰言妇人之口请谒足以忧使人死败故可以出走也仕不遇故且优游以卒岁】
临河歌【见水经注】
【孔子适赵临河不济叹而作歌】
狄水衍兮风扬波【叶班麋反】舟楫颠倒更相加【叶居之反】归来归来胡为斯【狄水名在临济旧作秋误】
楚聘歌【一作大道歌】
【孔丛子曰楚王使使奉金币聘夫子宰予冉有曰夫子之道至是行矣遂请见问曰太公勤身苦志八十而遇文王孰与许由之贤子曰许由独善其身者也太公兼利天下者也然今世无文王虽有太公孰能识之乃歌曰○楚王昭王也】
大道隐兮礼为基贤人窜兮将待时天下如一兮欲何之
丘陵歌【陆贾新语作丘公陵歌】
【孔丛子曰哀公使以币如卫迎夫子而不能赏故夫子作丘陵之歌○注言昏主之道难且险若丘陵然故作是歌以托意】
登彼丘陵峛崺其阪【峛崺崎岖也丘陵既高且险其阪又崎岖相属丘陵谓王室也阪指诸侯】仁道在迩【一作近】求之若远遂迷不复自婴屯蹇喟然回虑题彼泰山【题顾也泰山谓鲁也言历诸国既无所用复顾鲁】郁确其高梁甫回连枳棘充路陟之无缘将伐无柯患兹蔓延惟以永叹涕霣潺湲【言公室既郁确而险大夫又乱如枳棘欲伐去又无斧柯梁甫太山之下小山指三桓也】
蟪蛄歌
【诗含神雾曰孔子歌云云政尚静而恶譁也】
违山十里蟪蛄之声犹尚在耳
鶬鸹歌
【冲波传有鸟九尾孔子与子夏见之人以问孔子曰鶬也子夏曰何以知之孔子曰河上之歌云云○罗端良曰鶬警霜鹤警露】
鶬兮鸹兮逆毛衰兮一身九尾长兮
孤鹣歌
【类要曰孔子游于隅山见取薪而哭长梓上有孤鹣乃承而歌之】
彼鸣鹣在岩山之唫【叶其淹反】
获麟歌
【孔丛子曰叔孙氏之车子鉏商樵於野而获麟焉衆莫之识以为不祥弃之五父之衢冉有告曰?身而肉角岂天之妖乎夫子往观焉泣曰麟也麟出而死吾道穷矣乃歌云】
唐虞世兮麟凤游今非其时来何求麟兮麟兮我心忧
曳杖歌【一作梦奠歌亦见家语】
【檀弓曰孔子蚤作负手曳杖消揺於门歌云云既歌而入当户而坐子贡闻之曰泰山其颓则吾将安仰梁木其坏哲人其萎则吾将安放遂趋而入夫子曰予畴昔之夜梦奠於两楹之间夫明王不兴而天下其孰能宗予予殆将死也盖寝疾七日而终】
泰山其颓乎梁木其坏【叶】乎哲人其萎乎
原壤歌
【礼记檀弓曰孔子之故人曰原壤其母死夫子助之沐椁原壤登木曰久矣予之不托於音也歌云云夫子为弗闻也而过之○或曰此即射义所谓狸首逸诗也】
狸首之斑【叶卑连反】然执女手之卷然【狸首之斑言木文之华也卷与拳同如执女手之拳言沐椁之滑腻也】
南蒯歌【一作乡人饮酒歌】
【左传曰鲁昭公十二年季平子立而不礼於南蒯南蒯以费叛将适费饮乡人酒乡人或歌云云○南蒯遗之子季氏费宰】
我有圃生之杞乎从我者子乎去我者鄙乎倍其邻者耻乎已乎已乎非吾党之士乎【圃以殖蔬菜枸杞非可食之物圃不宜生以喻蒯也从我谓为鲁不去也子男子之美称邻亲也已乎决绝之辞也】
成人歌
【礼记檀弓曰成人有其兄死而不为衰者闻高子臯为成宰遂为衰成人歌曰】
蚕则绩而蟹有匡范则冠而蝉有緌兄则死而子臯为之衰【成鲁邑名匡蟹背殻似匡也范蜂也緌谓蝉喙长在腹下此嗤兄死者其衰之不为兄也】
黄鹄歌
【列女传曰鲁陶婴者陶明之女也少寡养幼孤无强昆弟纺绩为产鲁人或闻其义将求焉婴闻之恐不得免乃作歌明已之不更二庭也鲁人闻之遂不敢复求】
悲夫黄鹄之早寡兮七年不双【叶】宛颈独宿兮不与衆同夜半悲鸣兮想其故雄天命早寡兮独宿何伤寡妇念此兮泣下数行呜呼哀哉兮死者不可忘飞鸟尚然兮况於贞良虽有贤雄兮终不同行【叶】
宋城者讴【即华元歌】
【左传郑公子受命於楚伐宋宋华元乐吕御之战於大棘宋师败绩囚华元获乐吕宋人以兵车百乘文马百驷以赎华元於郑半入华元逃归宋城华元为植巡玏城者讴以讥之华元亦作歌使骖乘者答之役人又复歌之○宣公二年】
睅其目皤其腹弃甲而复于思于思【音腮或如字则来叶黎】弃甲复来【叶睅出日也皤大腹也于思多须貌思古腮字】
骖乘答歌
牛则有皮【叶蒲波反】犀兕尚多弃甲则那【那犹何也虽弃甲何害】
役人又歌
从其有皮【叶】丹漆若何【言虽有皮无丹?亦不能成甲也岂可弃之哉】
泽门之晳讴【一作筑者歌】
【左传宋皇国父为太宰为平公筑台於门妨於农收子罕请俟农功之毕公弗许筑者讴曰○襄公十七年】
泽门之晳实兴我役邑中之黔【音琴】实慰我心【泽门宋东城南门也皇国父白晢而居近北子罕黑色而居邑中】
野人歌
【左传宋朝与卫夫人南子会于洮野人歌之】
既定尔娄猪【古音遮】盍归吾艾豭【娄猪求子猪以喻南子艾豭喻宋朝艾老也豭音加牡豕也】
乌鹊歌【二首见彤管集一作青陵台歌见九域志止前一首】
【韩凭战国时为宋康王舍人妻何氏美王欲之捕舍人筑青陵台何氏作乌鹊歌以见志遂自缢死】
南山有乌北山张罗乌自高飞罗当奈何
乌鹊双飞不乐凤凰妾是庶人不乐宋王
韩凭妻答夫歌
其雨淫淫河大水深日出当心【康王得书以问苏贺贺曰雨淫淫愁且思也河水深不得往来也日当心有死志也俄而凭自杀妻亦死】
饭牛歌【三见　一作南山歌】
【淮南子曰甯越欲干齐桓公困穷无以自达於是为商旅将任车以商於齐莫宿於郭门外桓公郊迎客夜开门辟任车爝火甚衆越饭牛车下击牛角而疾商歌桓公闻之曰异哉非常人也命後车载之因授以政○越一作戚蜩笑外稿云此歌不类春秋时人语盖後世所拟者高诱注吕氏春秋谓戚所歌乃诗硕鼠之辞虽未见所据亦可验南山白石之歌诱初未之见也然其辞亦激烈足以动人】
南山矸【音岸叶鱼战反】白石烂【叶郎甸反】生不逢尧与舜禅短布单衣适至骭【音干叶同矸】从昬饭牛薄夜半【叶彼卷反】长夜漫漫何时旦【叶都卷反】
沧浪之水白石粲中有鲤鱼长尺半弊布单衣裁至骭清朝饭牛至夜半黄犊上坂且休息吾将舍汝相齐国出东门兮厉石斑上有松柏青且阑麤布衣兮緼缕时不遇兮尧舜主牛兮努力食细草【叶脞五反】大臣在尔侧吾当与尔适楚国【此首见刘向别录】
齐民歌【见艺文类聚】
【齐桓公饮酒醉遗其冠耻之管仲曰公不雪之以政公曰善因发仓赐贫穷三日而民歌之曰】
公胡不复遗其冠乎
齐台歌
【晏子春秋曰景公起大台之役岁寒不巳国人望晏子晏子见公廼坐饮酒乐晏子曰君若赐臣臣请歌之歌曰庶民之言云云歌终喟然流涕公止之曰子殆为大台之役夫寡人将速罢之】
冻水洗我若之何太上糜散【古转入铣】我若之何【广文选载此诗曰庶民之馁我若之何奉上糜弊我若之何】
穗歌
【晏子春秋曰景公为长庲庲舍也将欲美之有风雨作公与晏子入坐饮酒致堂上之乐酒酣晏子作歌云云歌终顾而流涕张躬而舞公遂废酒罢役不果成长庲】
穗乎不得获秋风至兮殚零落风雨之弗杀【叶所例反】也太上之靡弊也
齐役者歌
【晏子春秋曰景公筑长庲之台晏子侍坐觞三行晏子起舞云云舞三而涕下沾襟景公慙焉为之罢长庲之役】
岁巳暮矣而禾不获【叶胡化反】忽忽矣若之何岁已寒矣而役不罢惙惙矣如之何
莱人歌
【左传哀公五年秋齐景公卒冬十月公子嘉公子驹公子黔奔卫公子鉏公子阳生来奔莱人歌之】
景公死乎不与埋【叶陵之反】三军之士乎不与谋【叶谟杯反】师乎师乎何党之乎【师衆也党所也之往也此哀羣公子失所】
齐人歌
【左传鲁哀公二十一年公与齐侯邾子盟於顾齐人责稽首因歌之○责十七年齐侯为鲁公稽首不见答】
鲁人之臯【叶居号反】数年不觉【去声】使我高蹈唯其儒书以为二国忧【叶衣虚反○臯缓也高蹈犹远行也言鲁人臯缓数年不知答齐稽首使我高蹈来为此会二国齐邾也言鲁据周礼不肯答稽首令齐邾远至】
菜芑歌
【史记田常成子与监止俱为左右相相齐简公田常心害监止监止幸於简公权弗能去於是田常复修厘子之政以大斗出贷以小斗收齐人歌之】
妪乎菜芑归乎田成子【刘知几史通曰田常见在而遽呼以諡此之不实昭然可见】
弹铗歌【三章○一作长铗歌】
【史记孟尝君传冯驩见孟尝君居传舍十日孟尝君问传舍长曰客何所为答曰冯先生甚贫惟有一剑耳又蒯缑弹其剑而歌云云孟尝君迁之幸舍食有鱼矣?日又问传舍长答曰客复弹剑而歌云云孟尝君迁之代舍五日孟尝君复问传舍长答曰先生又尝弹剑而歌云云于是孟尝君不悦○蒯苦怪反茅之类可为绳言其剑把无物可装以小绳纒之也缑音侯谓把剑之处也】
长铗归来乎食无鱼
右一
长铗归来乎出无车
右二
长铗归来乎无以为家【叶政乎反】
右三
松柏歌
【战国策秦使陈驰诱齐王建入秦迁之共处之松柏之间饿而死齐人怨建听奸人宾客不蚤与诸侯合从以亡其国歌之云】
松邪柏邪建共者客邪【一本作住建共者客邪共地名属河内】
古诗纪卷一

[book_title]卷二
钦定四库全书卷
古诗纪卷二　　　　　　明　冯惟讷　撰
古逸第二
歌下
狐裘歌【一作狐裘诗】
【左传晋侯使士蒍为二公子筑蒲与屈不慎置薪焉夷吾诉之公使让之士蒍对曰臣闻之无丧而戚忧必讐焉无戎而城讐必保焉寇讐之保又何慎焉诗曰怀德惟宁宗子维城君其修德而固宗子何城如之三年将寻师焉焉用慎退而赋曰】
狐裘尨茸一国三公吾谁适从【尨茸乱貌言贵服多也公与二子为三适专主也言城不坚则为公子所诉为公所让坚之则为固讐不忠故不知所从】
暇豫歌
【国语曰晋优施通于?姬姬欲害申生而难里克优施乃饮里克酒中饮优施起舞云云里克笑曰何谓菀何谓枯优施曰其母为夫人其子为君可不谓菀乎其母既死其子又有谤可不谓枯乎枯且有伤里克惧乃定中立之计】
暇豫之吾吾【读如鱼】不如鸟乌人皆集於菀【音鬰】巳独集於枯【暇闲豫乐也吾吾不敢自亲之貌言里克欲为暇豫事君之道反不敢自亲吾吾然其智曾不如鸟乌菀茂木也已里克也喻人皆与奚齐克独与申生也】
龙蛇歌【五见】
【史记文公重耳奔狄其後反国赏从亡未及介子推子推欲隐从者怜之乃悬书宫门文公出见之曰此介子推也使人召之亡入緜上山中於是文公环緜上山而封之以为介推田号曰介山琴集曰士失志操介子推所作也一曰龙蛇歌○吕氏春秋刘向新序皆以为子推自作诗辞竝小异皆录于後】
有龙矫矫顷失其所五蛇从之周徧天下【叶後五反】龙饥无食一蛇割股龙返其渊安其壤土四蛇入穴皆有处所一蛇无穴号於中野【见说苑】
有龙矫矫遭天谴怒【上声】三蛇从之一蛇割股二蛇入国厚蒙爵土余有一蛇弃於草莽
有龙于飞周徧天下五蛇从之为之承辅龙反其乡得其处所四蛇从之得其露雨一蛇羞之桥死於中野【叶上与反见吕氏春秋】
龙欲上天五蛇为辅龙巳升云四蛇各入其宇一蛇独怨终不见处所【见史记】
有龙矫矫将失其所有蛇从之周流天下龙既入深渊得其安所蛇脂尽乾独不得甘雨【见新序】
舟之侨歌
【说苑曰晋文公出亡舟之侨去虞而从焉文公反国擢可爵者而爵之擢可禄者而禄之舟之侨独不与焉文公酌诸大夫酒酒酣文公曰二三子盍为寡人赋乎侨曰君子为赋小人请陈其辞云云遂历阶而去文公求之不得】
有龙矫矫顷失其所一蛇从之周流天下龙反其渊安宁其处一蛇鬐乾独不得其所
河激歌
【列女传曰女娟者赵河津吏之女也简子南击楚津吏醉卧不能渡简子怒欲杀之娟惧持檝走前曰愿以微躯易父之死简子遂释不诛将渡用檝者少一人娟攘拳操檝而请简子遂与渡中流为简子发河激之歌简子归纳为夫人】
升彼河兮而观清水扬波兮窅冥冥祷求福兮醉不醒诛将加兮妾心惊罚既释兮渎乃清妾持檝兮操其维蛟龙助兮主将归呼来櫂兮行勿疑
段干木歌
【吕氏春秋曰魏文侯过段干木之闾而轼之其仆曰君胡为轼曰此非段干木之闾欤段干木盖贤者也吾安敢不轼其仆曰然则君何不相之於是君请相之段干木不肯受则君乃致禄百万而时往馆之?人相与诵之曰】
吾君好正段干木之敬吾君好忠段干木之隆
邺民歌【一作魏河内歌一作漳水歌】
【史记曰魏襄王以史起为邺令引漳水溉邺以富魏之河内而民作歌云云○风雅逸篇云史起魏文侯时人】
邺有贤令兮为史公【叶姑黄反】决漳水兮灌邺旁终古舄卤兮生稻粱
楚人诵子文歌
【说苑曰楚令尹子文之族有干法者廷理闻其令尹之族也释之子文召廷理而责之遂致其族人於廷理曰不是刑也吾将死廷理惧遂刑其族人国人闻之曰若令尹之公也吾党何忧乎乃与作歌曰】
子文之族犯国法程廷理释之子文不听【平声】恤顾怨萌方正公平
楚人歌
【说苑曰楚庄王筑层台延石千里延壤百里大臣谏者七十二人皆死矣有诸御已者远楚百里而耕谓其耦曰吾将入谏王委其耕而入见庄王遂解层台而罢民楚人歌之曰】
薪乎菜【叶此礼反】乎无诸御巳讫无子乎菜乎薪乎无诸御巳讫无人乎
优孟歌
【史记滑稽传楚相孙叔敖病且死属其子曰若贫甪若往见优孟居数年其子穷困负薪逢优孟曰我孙叔敖子也父死时属我贫困往见优孟孟即为孙叔敖衣冠抵掌谈语岁余像孙叔敖楚王置酒优孟前为夀庄王大惊以为孙叔敖复生也欲以为相优孟曰楚相不足为也孙叔敖为楚相尽忠为亷王得以伯今死其子贫困负薪以自饮食必如孙叔敖不如自杀因歌云云庄王乃召孙叔敖子而封之寝立】
山居耕田苦难以得食起而为吏身贪鄙者余财不顾耻辱身死家室富又恐受赃枉法为奸触大罪身死而家灭贪吏安可为也念为亷吏奉法守职竟死不敢为非廉吏安可为也【风雅逸篇曰按此无音韵章句而史以为歌者不可晓岂当时?括转换借歌声以成之欤史不能述其音但记其义也又曰刘子玄讥此事之妄幻然此传以滑稽名乃优孟自为寓言尔】
忼慨歌【一作楚商歌】
【文章流别孙叔敖碑曰叔敖临卒将无棺椁令其子曰优孟曾许千金贷吾孟故楚之乐长与相君相善虽言千金实不贷也卒後数幸庄王置酒以为乐优孟乃言孙君相楚之功即忼慨高歌涕泣数行下若投首王王心感动觉悟问孟孟具列对即求其子而加封焉】
贪吏而可为而不可为廉吏而可为而不可为贪吏而不可为者当时有汚名而可为者子孙以家成廉吏而可为者当时有清名而不可为者子孙困穷被褐而负薪贪吏常苦富廉吏常苦贫【叶频眠反】独不见楚相孙叔敖廉洁不受钱
接舆歌【二见】
【论语楚狂接舆歌而过孔子○列仙传曰陆通者楚狂接舆也好养生游诸名山尝遇孔子而歌云云後入蜀在峩宾山中也】
凤兮凤兮何德之衰往者不可谏来者犹可追巳而已而今之从政者殆而【殆叶养里反】
【庄子曰孔子适楚楚狂接舆游其门曰】
凤兮凤兮何如德之衰也来世不可待往世不可追也天下有道圣人成焉【谓可以成功】天下无道圣人生焉【全生而已】方今之时仅免刑焉福轻乎羽【叶羽轨反】莫之知载祸重乎地莫之知避巳乎巳乎临人以德【叶都木反巳止也以德自尊而临人也】殆乎殆乎画地而趋【古音促言自拘束】迷阳迷阳无伤吾行吾行却曲无伤吾足【困学纪闻曰胡明仲云荆楚有草丛生修条野人呼为迷阳其肤多刺故曰无伤吾行无伤吾足】
孺子歌【二见○文章正宗作沧浪歌】
【孟子曰有孺子歌云云孔子曰小子听之清斯濯缨浊斯濯足自取之也○楚辞载此为渔父歌】
沧浪之水清兮可以濯我缨沧浪之水浊【叶厨玉反】兮可以濯我足
又沧浪歌【见文子】
混混之水浊可以濯吾足乎泠泠之水清可以濯吾缨乎
申包胥歌
【吴越春秋曰子胥以吴兵伐楚入郢昭王出奔申包胥乃之秦求救倚哭於秦庭七日七夜口不絶声哭巳歌云云哀公大惊曰楚有贤臣若此吴犹欲灭之寡人无臣若斯者其亡无日矣为赋无衣之诗出师而送之】
吴为无道封豕长蛇以食上国欲有天下政从楚起寡君出在草泽【叶直扦反】使来告急
被衣歌
【庄子曰啮缺问道乎被衣被衣曰若正汝形一汝视天和将至摄汝知一汝度神将来舍神将为汝美道将为汝居汝瞳焉如新生之犊而无求其故其言未卒啮缺睡寐被衣大说行歌而去之○尧之师曰许由许由之师曰啮缺啮缺之师曰王倪王倪之师曰被衣】
形若槁骸心若死灰真其实知不以故自持媒媒晦晦无心而不可与谋【叶蒲杯反】彼何人哉【叶戕西反故事也物不入於心故曰不以故自持媒媒晦晦芒忽无见也】
杨朱歌
【杨朱之友曰季梁疾大渐其子环而泣之请医季梁谓杨朱曰汝奚不为我歌以晓之杨朱歌云云俄而季梁之疾自瘳】
天其弗识【叶施灼反】人胡能觉匪佑自天弗孽由人我乎汝乎其弗知乎医乎巫乎其知之乎
引声歌
【古今乐录曰庄周者齐人也隐於山岳湣王遣使齎金百镒聘以相位周谢使者去引声歌曰】
天地之道近在胸臆呼噏精神以养九德渴不求饮饥不索食避世守道志洁如玉【叶鱼律反】卿相之位难可直当岩岩之石幽而清凉枕块寝处乐在其央寒凉回固【一作周】可以久长
王子思归歌【怨录】
【楚之王子质于秦作】
洞庭兮木秋涔阳兮草衰去千乘之家国作咸阳之布衣【庾信哀江南赋灞陵夜猎犹是旧时将军咸阳思归无复当时王子盖用此事】
渔父歌【三章○一作渡伍员歌】
【吴越春秋曰伍子胥逃楚与楚太子建奔郑晋顷公欲因太子谋郑郑知之杀太子建伍员奔吴追者在後至江江中有渔父子胥呼之渔父欲渡因歌云云子胥止芦之漪渔父又歌云云既渡渔父视之有饥色曰为子取饷渔父去子胥疑之乃潜?苇之中父来持麦饭鲍鱼羮盎浆求之不见因歌而呼之云云子胥出饮食毕解百金之劔以赠渔父不受问其姓名不答子胥诫渔父曰掩子之盎浆无令其露渔父诺胥行数步渔者覆船自沈於江】
日月昭昭乎寖巳驰与子期乎【一作兮】芦之漪【越絶载渔父歌云日昭昭侵以施与子期甫芦之碕】
右一
日巳夕兮予心忧悲月巳驰兮何不渡为事寖急兮将奈何
右二
芦中人芦中人岂非穷士乎【合上章为韵】
右三
庚癸歌
【左传鲁哀公十三年公会单平公晋定公吴夫差于黄池吴申叔仪作歌乞粮於公孙有山氏有山氏对曰梁则无矣粗则有之若登首山以呼曰庚癸乎则诺○注军中不得出粮故为私隐庚西方主谷癸北方主水传言吴子不与士共饥渴所以取亡也】
佩玉橤兮余无所系之旨酒一盛兮余与褐之父睨【去声】之【橤然服饰备也巳独无以为系佩言吴王不恤下一盛一器也褐寒贱之人言但视不得饮】
紫玉歌
【搜神记曰吴王夫差小女名玉悦童子韩重欲嫁之不得乃结气而死重游学归知之往吊於墓侧玉形见顾重延颈而歌云】
南山有鸟北山张罗意欲从君谗言孔多悲结成疹殁命【一作身】黄垆命之不造寃如之何羽族之长名为凤凰一日失雄三年感伤虽有衆鸟不为匹双故见鄙姿逢君辉光身远心近何曾暂忘
徐人歌
【刘向新序曰延陵季子将聘晋带宝劔以过徐君徐君观劔不言而色欲之季子未献也然其心巳许之使反而徐君巳死季子於是以劔带徐君墓树而去徐人为之歌】
延陵季子兮不忘故脱千金之劔兮带丘墓【刘向新序曰季子以劔带徐君墓树徐人嘉而歌之曰延陵季子不忘旧故千金之劔以带丘墓】
越人歌
【刘向说苑曰鄂君子晢泛舟於新波之中乘青翰之舟张翠盖会钟鼓之音毕榜枻越人拥楫而歌於是鄂君乃揄修袂行而拥之举绣被而覆之○鄂君楚王母弟也】
今夕何夕兮搴洲中流今日何日兮得与王子同舟蒙羞被好兮不訾诟耻心几烦而不絶兮得知王子山有木兮木有枝心说君兮君不知
越谣歌
【风土记曰越俗性率朴初与人交有礼封土坛祭以犬鸡祝曰】
君乘车我带笠他日相逢下车揖君担簦我跨马他日相逢为君下【一本作卿虽乘车我戴笠後日相逢下车揖我步行卿乘马後日相逢君当下】
河上歌
【吴越春秋曰楚白喜奔吴吴王阖闾以为大夫与谋国事吴大夫被离问子胥曰何见而信喜子胥曰吾之怨与喜同子不闻河上歌乎】
同病相怜同忧相捄惊翔之鸟相随而集瀬下之水因复俱流胡马望北风而立越燕向日而熙谁不爱其所近悲其所思者乎
乌鸢歌【二章】
【吴越春秋曰越王将入吴与诸大夫别於浙江之上羣臣垂泣越王夫人顾乌鹊啄江渚之虾飞去复来因歌曰】
仰飞鸟兮乌鸢凌玄虚兮号翩集洲渚兮优恣啄虾矫翮兮云间任厥性兮往还【音旋】妾无罪兮负地有何辜兮谴天颿独兮西往孰知返兮何年心惙惙兮若割泪泫泫兮双悬
彼飞鸟兮鸢乌已回翔兮翕苏心在专兮素虾何居食兮江湖徊复翔兮游扬去复返兮於乎始事君兮去家终我命兮君都终来遇兮何辜离我国兮去吴妻衣褐兮为婢夫去冕兮为奴岁遥遥兮难极冤悲痛兮心恻肠千结兮服膺於乎哀兮忘食愿我身兮如鸟身翺翔兮矫翼去我国兮心遥情愤惋兮谁识【风雅逸篇注曰吴越春秋作於後汉人所载事多不实此歌依托无疑】
采葛妇歌
【吴越春秋曰越王自吴还国劳身苦心悬胆於户出入尝之知吴王好服之被体使国中男女入山采葛作黄丝之布以献之吴王乃增越之封赐羽毛之饰几杖诸侯之服越国大悦采葛之妇伤越王用心之苦乃作若之何诗云】
葛不连【一作延】蔓棻台台我君心苦命更之尝胆不苦甘如饴令我采葛以作丝女工织兮不敢迟弱於罗兮轻霏霏号絺素兮将献之越王悦兮忘罪除【叶鱼覊反】吴王欢兮飞尺书【叶商之反】增封益地赐羽奇几杖茵蓐诸侯仪羣臣拜舞天顔舒【叶同书】我王何忧能不移
若何歌【一作采葛妇歌】
尝胆不苦味若饴今我采葛以作丝
离别相去辞
【吴越春秋曰越王伐吴国人各送其子弟於郊境之丄作离别相去之辞曰】
跞躁摧长恧兮擢戟驭殳所离不降兮以泄我王气苏三军一飞降兮所向皆殂一士判死兮而当百夫道佑有德兮吴卒自屠雪我王宿耻兮威振八都军伍难更兮势如貔貙行行各努力兮於乎於乎
河梁歌
【吴越春秋曰越句践既灭吴覇诸侯号令於齐楚秦晋皆辅周室秦厉公不如命句践乃选吴越将士西渡河以攻秦秦人惧自引咎越乃还军军人悦乐作河梁之诗曰】
渡河梁兮渡河梁举兵所伐攻秦王孟冬十月多雪霜隆寒道路诚难当陈兵未济秦师降【胡江反】诸侯怖惧皆恐惶声传海内威远邦称伯穆桓齐楚庄天下安宁夀考长悲去归兮河无梁
渡易水歌【一曰荆轲歌】
【史记曰燕太子丹使荆轲刺秦王太子及宾客知其事者皆白衣冠以送之至易水之上既祖取道高渐离击筑荆轲和而歌为变徵之声士皆垂泪涕泣又前而为歌云云复为羽声忼慨士皆瞋目髪尽上指冠於是荆轲就车而去】
风萧萧兮易水寒【叶】壮士一去兮不复还【音旋】
祠洛水歌【一作秦始皇歌】
【古今乐录曰秦始皇祠洛水有黑头公从河中出呼始皇曰来受天之宝乃与羣臣作歌】
洛阳之水其色苍苍祠祭大泽倏忽南临【一作征征古转入汤】洛滨醊祷色连三光
秦始皇时民歌【见水经注】
【杨泉物理论曰秦筑长城死者相属民歌云○魏陈琳饮马长城窟行内四语与此同】
生男慎勿举生女哺用脯不见长城下尸骸相支拄
甘泉歌【二见】
【三秦记曰始皇作骊山陵周回跨隂盘县界水背陵鄣使东西流运大石於渭北渚民怨之作甘泉之歌云】
运石甘泉口渭水不敢流千人唱万人讴金陵余石大如塸【亦见博物志】
运石甘泉口渭水为不流千人一唱万人相鈎金陵下余石大如土屋【见关中记】
巴谣歌
【茅盈内传曰秦始皇三十一年九月庚子茅盈高祖蒙於华山之中乘云驾鹤白日昇天先是时有巴谣歌云云始皇闻谣歌而问其故父老具对曰此仙人之谣歌劝帝求长生之术於是始皇欣然乃有寻仙之志因改腊曰嘉平】
神仙得者茅初成驾龙上昇入太清时下玄洲戏赤城继世而往在我盈帝若学之腊嘉平
古诗纪卷二

[book_title]卷三
<集部,总集类,古诗纪>
钦定四库全书
古诗纪卷三　　　　　　明　冯惟讷　撰
古逸第三
谣【吟附】
康衢谣【一作康衢歌】
【列子曰尧治天下五十年不知天下治与不治与亿兆愿戴巳与乃微服游於康衢闻童儿谣云云尧喜问曰谁教尔为此言童儿曰闻之大夫大夫曰古诗也】
立我烝民莫匪尔极不识不知顺帝之则
殷末谣
帝惑妲己玉马走【叶养里反】
绥山谣
【列仙传曰葛由者羌人也周成王时好刻木羊卖之一旦骑羊而入西蜀蜀中王侯贵人遣之上绥山随之者不复皆得仙道故里谚云】
得绥山一桃虽不得仙亦足以豪
黄泽谣
【穆天子传曰天子东游于黄泽使宫乐谣云】
黄之池【一作陀】其马歕沙【歕鶾也善问切沙叶音莎】皇人威仪【叶音俄】黄之泽【叶达各反】其马歕玉【叶音珏】皇人受【补注作夀】谷【叶同玉谷生也】
白云谣【三章】
【穆天子传曰乙丑天子觞西王母于瑶池之上西王母为天子谣云】
白云在天山?【陵】自出【叶尺为反】道里悠远山川间之将子无死尚能复来【叶陵之反将请也尚庶几也】
【天子答之云】
予归东土和治【一作洽】诸夏【叶後五反】万民平均吾顾见女比及三年将复而野【叶上与反顾还也复反此野而见汝也】
【天子遂驱升于弇山乃纪丌迹于弇山之石而树之槐眉曰西王母之山还归丌世民作忧以吟云○弇山弇兹山日所入也】
比徂西土【徂往也】爰居其野虎豹为羣於【读曰乌】鹊与处嘉命不迁【言守此一方】我惟帝【帝天帝也】天子大命而不可称顾世民之恩流涕芔陨吹笙鼓簧中心翔翔【忧无薄也】世民之子唯天之望【所瞻望也】
西王母吟【见海外经】
徂彼西土爰居其所虎豹为羣乌鹊与处嘉命不迁我惟帝女彼何世民又将去予吹笙鼓簧中心翺翔世民之子维天之望
周宣王时童谣【史记作童女谣】
【史记曰夏后氏之衰也有二龙止于帝庭而言曰予褒之二君夏帝卜藏其漦历夏殷莫敢发至厉王之末发而观之漦化为玄鼋以入后宫童女遭之而孕生女惧而弃之宣王之时童女谣云云适有夫妇卖是器者宣王使执之逃于道见郷者所弃妖子哀而收之犇於褒褒人有罪请入弃女于王以赎是为褒姒幽王嬖之】
檿弧箕服【叶】实亡周国【山桑曰檿弧弓也箕木名服矢房也○列子良弓之子必学为箕箕盖矢房旧说以为簸箕之箕非】
鸜鹆谣
【汉书五行志曰左氏传鲁文成之世童谣也至昭公时有鸜鹆来巢公攻季氏败出奔齐居外野次乾侯八年死於外归葬鲁昭公名稠公子宋立是为定公】
鸜之鹆之公出辱之鸜鹆之羽公在外野【叶】往馈之马【叶牡】鸜鹆跦跦【音诛叶周】公在乾侯徵褰与襦鸜鹆之巢远哉遥遥稠父丧劳宋父以骄鸜鹆鸜鹆往歌来哭【跦跦跳行貌褰袴也襦在外短衣也稠父昭公死外故丧劳宋父定公代立故以骄往歌来哭谓昭公生出歌死还哭也】
鲁童谣
【家语曰齐有一足之鸟飞集於公朝止于殿前舒翅而跳齐侯怪之使使聘鲁问於孔子子曰此鸟名商羊水祥也昔童儿屈脚振肩而跳且谣云云今齐有之其应至矣急告民趋治沟渠修堤防将有大水为灾顷之大霖雨水溢泛诸国伤害民人唯齐有备不败】
天将大雨商羊鼔儛
晋献公时童谣
【左氏传曰晋献公伐虢围上阳问於卜偃曰吾其济乎偃以童谣对曰克之十月丙子旦日在尾月在策鹑火中必是时也冬十二月丙子朔晋灭虢虢公丑奔京师○汉书五行志曰周十二月夏十月也言天者以夏正】
丙之晨龙尾伏辰均服振振取虢之旗鹑之贲贲【音奔】天策焞焞火中成军虢公其奔【龙尾尾星也日月之会曰辰日在尾故尾星伏不见均同也戎事上下同服振振盛貌鹑鹑火星也贲贲鸟星之体也天策传说星时近日星微焞焞无光耀也言丙子平旦鹑火中军事有成功也】
晋惠公时童谣
【汉书五行志曰晋惠公赖秦力得立立而背秦内杀二大夫国人不说及更葬其兄恭太子申生而不敬故诗妖作也後与秦战为秦所获立十四年而死晋人絶之更立其兄重耳是为文公遂伯诸侯】
恭太子更葬【叶滋郎反】兮後十四年晋亦不昌昌乃在其兄【叶虚王反】
赵童谣
【史记赵幽缪王迁五年代地大动六年大饥民譌言云云七年秦人攻赵赵大将李牧将军司马尚将击之李牧诛司马尚免赵忽召齐将顔聚代之赵忽军破顔聚亡去以王迁降○风俗通曰赵迁信秦反闲之言杀其良将李牧而任赵括遂为所?】
赵为号秦为笑【平声】以为不信视地上【一作之】生毛
楚昭王时童谣
【家语曰楚昭王渡江江中有物大如斗圆而赤直触王舟舟人取之王怪之使使聘於鲁问於孔子孔子曰此萍实也可剖而食之吉祥也唯覇者为能获焉使者反王遂食之大美使来以告鲁大夫大夫因子游问曰夫子何以知其然曰吾昔之郑过乎陈之野闻童谣云云此楚王之应也是以知之】
楚王渡江得萍实大如斗赤如日剖而食之甜如蜜
楚人谣
【史记曰楚怀王为张仪所欺客死於秦至王负刍遂为秦所灭百姓哀之为之语曰】
楚虽三户亡秦必楚【亡秦汉高帝楚人也】
吴夫差时童谣
【述异记吴王夫差立春宵宫为长夜之饮造千石酒锺又作天池池中造青龙舟日与西施为水嬉又有别馆在句容楸梧成林乐府云云是也】
梧宫秋吴王愁
灵宝谣
【灵宝要略曰昔太上以灵宝五篇真文以授帝喾帝喾将仙封之於锺山至夏禹廵狩度弱水登锺山遂得是文後复封之包山洞庭之室吴王阖闾出游包山见一人自言姓山名隐居阖闾扣之乃入洞庭取素书一卷呈阖闾其文不可识令人齎之问孔子孔子曰丘闻童谣云云阖闾乃尊事之】
吴王出游观震湖龙威丈人山隐居北上包山入灵墟乃入洞庭窃禹书天地大文不可舒此文长传百六初若强取出丧国庐
包山谣【见杨方吴越春秋】
【沈怀远南越志曰牛女之分杨州之末土也爰有太山寔曰秦望又有石篑峻起立内有金简玉字】
禹得金简玉字书藏洞庭包山湖
攻狄谣
【战国策曰田单攻狄三月而不克齐婴儿谣云】
大冠若箕修剑拄颐攻狄不能【叶年题反】下垒【一有千字】枯丘【叶袪其反大冠武冠也垒枯丘谓空守一丘为垒说苑作梧丘地名也通监云攻狄不能下垒枯骨成丘】
秦人谣【见张衡西京赋注】
【虞喜志林曰秦穆公梦之天帝所奏钧天乐赐以金策祚世之业当时有谣云】
天帝醉秦?金误陨石坠【风雅逸篇注曰张平子曰昔者天帝说秦穆公而觐之飨以钧天广乐帝有醉焉乃为金策赐用此土而剪诸鹑首即此说也盖愤乱疾世若诗所谓视天梦梦者】
泗上谣
【水经注周显王四十二年九鼎沦没泗渊秦始皇时见於泗水始皇大喜使数千人入水系而行未出龙齿啮断其系故泗上为之谣云】
称乐太早絶鼎系
三秦记民谣
武功太白去天三百孤云两角去天一握山水险阻黄金子午蛇盘乌栊势与天通【水经注僰道谣禉溪赤木?蛇七曲盘羊乌栊势与天通】
河图引蜀谣
汶阜之山江出其腹帝以会昌神以建福
列女传引古谣
食石食金盐可以支常久食石食玉?可以得长夀诵【文心雕龙曰颂主告神义必纯美晋舆之称原田鲁民之刺裘鞾直言不咏短辞以讽丘明子高竝谍为诵斯则野诵之变体寖被乎人事矣】
有焱氏颂
【庄子天运篇北门成问於黄帝曰帝张咸池之乐於洞庭之野云云帝曰天机不张而五官皆备此之谓天乐无言而心说故有焱氏为之颂曰】
听之不闻其声视之不见其形充满天地苞裹六极【注此乃无乐之乐乐之至也】
舆人诵
【国语曰晋惠公入而背内外之赂舆人诵之云云○惠公献公庶子夷吾也外秦内里丕也舆衆也不歌曰诵】
佞之见佞【叶称因反】果丧其田【音与陈同】诈之见诈【叶庄助反】果丧其赂得国而狃终逢其咎丧田不惩祸乱其兴【佞谓里丕诈谓秦见佞见诈俱谓惠公也丧田丧赂谓不得其赂地狃?也咎谓惠公败於韩不惩谓丕郑复欲与秦共纳重耳惠公杀之】
恭世子诵
【国语晋惠公改葬共世子臭达于外国人诵之曰○共世子申生也献公时申生葬不如礼故改葬之惠公烝於献公夫人贾君故申生臭达于外不欲为无礼者所葬也】
贞之无报【叶敷救反】也孰是人斯而有是臭也贞为不听信为不诚国斯无刑媮居幸生不更厥贞大命其倾威兮怀【叶胡威反】兮各聚尔有以待所归兮猗兮违兮心之哀【叶於希反】兮岁之二七其靡有微兮若翟公子吾是之依兮镇抚国家为王妃兮【贞正也以正葬之而不见聼也信心行之不见诚也刑法也言惠公偷窃居位徼幸而生威畏也怀思也言国人畏惠公思重耳也猗叹也违去也二七十四岁也微亡也靡有微者亦亡谓子圉也翟公子指重耳时出居於翟也言重耳当覇诸侯为王妃耦】
舆人诵【一作歌】
【左传晋侯宋公齐国归父崔夭秦小子憖次於城濮楚师背酅而舍晋侯患之聼舆人之诵云云○酅尸圭反丘陵险阻名晋侯恐衆畏险故聼其歌诵】
原田每每【平声】舍其旧而新是谋【音媒高平曰原喻晋军美盛若原田之草每每然可以谋立新功不足念旧惠】
朱儒诵【一作歌】
【左传襄公四年邾人莒人伐鄫臧纥救鄫败于狐骀国人诵之曰】
臧之狐裘【叶渠之反】败我於狐骀【叶盈之反】我君小子朱儒是使朱儒朱儒使我败於邾【狐裘大夫之服襄公幼弱故曰小子臧纥短小故曰朱儒】
子产诵【二章○一作歌】
【左传曰郑子产从政一年舆人诵之云云及三年又诵之】
取我衣冠而褚之取我田畴而伍之孰杀子产吾其与之【褚衣囊也衣冠非法者收之不敢服】
又诵
我有子弟子产诲【古叶志】之我有田畴子产殖【叶时吏反】之子产而死谁其嗣之
孔子诵【二章○辞亦见家语孔丛子】
【吕氏春秋曰孔子始用於鲁鲁人鷖诵之云云及三月政成化既行又作诵云云】
麛裘而鞸【叶毗臂反孔丛子作芾下同】投之无戾鞸之麛裘投之无邮【麛鹿子也其皮以为裘加褐衣以朝天子也芾小貌投弃也戾邮皆罪也】
又诵
衮衣章甫实获我所章甫衮衣惠我无私【衮衣公侯服也章甫儒冠也】
齐人颂【七略作齐语】
【史记荀卿赵人年五十始来游学於齐驺衍术迂大而闳辨奭也文具难施淳于髠久与处时有得善言故齐人颂曰】
天口骈谈天衍雕龙奭炙毂过髠【史记无天口骈三字骈田骈也驺衍所言五德终始天地广大故曰谈天驺奭?衍之文饰若雕镂龙文故曰雕龙过字作輠輠者车之盛膏器也炙之虽尽犹有余流言淳于髠智不尽如炙輠也】
古诗纪卷三

[book_title]卷四
钦定四库全书
古诗纪卷四　　　　　　明　冯惟讷　撰
古逸第四
琴操
神人畅
【古今乐录曰尧郊天地祭神座上有响诲尧曰水方至为害命子救之尧乃作歌谢希逸琴论曰神人畅尧帝所作○风俗通曰凡琴曲和乐而作命之曰畅忧愁而作命之曰操】
清庙穆兮承予宗百寮肃兮于寝堂醊祷进福求年丰有?【响】在坐?予为在玄中钦哉昊天德不隆承命任禹写中宫【堂徒红切吴才老韵引杨谏议铭太尉在汉四世以公於陵正直仆射於唐唐可叶公则堂亦当为此叶○害一本作害】
南风歌【玉海逸诗】
【家语曰昔者舜弹五弦之琴造南风之诗其诗云云乐书舜歌南风而天下治太史曰南风者生长之音也舜乐好之乐与天地同意得万国之驩心故天下治也】
南风之薰兮可以解吾民之愠兮南风之时兮可以阜吾民之财兮【愠叶平声财叶前西反】
南风操
【琴操以为舜作】
反彼三山兮商岳嵳峩天降五老兮迎我来歌有黄龙兮自出于河负书图兮委蛇罗沙案图观谶兮闵天嗟嗟击石拊韶兮沦幽洞微鸟兽跄跄兮凤凰来仪凯风自南兮喟其增悲
思亲操
【古今乐录曰舜游历山见鸟飞思亲而作此歌】
陟彼历山兮崔嵬有鸟翔兮高飞瞻彼鸠兮徘徊河水洋洋兮清泠深谷鸟鸣兮嘤嘤设罝张罥兮思我父母力耕日与月兮往如驰父母远兮吾将安归
襄陵操【一曰禹上会稽】
【书曰汤汤洪水方割荡荡怀山襄陵浩浩滔天古今乐录曰禹治洪水上会稽山顾而作此歌】
呜呼洪水滔天下民愁悲上帝愈咨三过吾门不入父子道衰嗟嗟不欲烦下民【古音黎】
箕子操【一曰箕子吟】
【古今乐录曰纣时箕子佯狂痛宗庙之为墟乃作此歌後传以为操】
嗟嗟纣为无道杀比干嗟重复嗟独奈何漆身为疠被发以佯狂今奈宗庙何天乎天哉欲负石自投河嗟复嗟奈社稷何
岐山操
【琴苑要录曰岐山操者周太王之所作也太王居邠狄人攻之事之以珠玉犬马皮币狄侵不止问其所欲得土地也太王曰土地所以养万民也吾不争所用养而害吾所养遂策杖而去之踰梁山而邑乎岐山喟然叹息援琴而鼓之】
狄戎侵兮土地迁移邦邑适於岐山烝民不忧兮谁者知嗟嗟奈何兮予命遭斯
拘幽操
【古今乐录曰拘羑里者谓纣拘文王於羑里也】
殷道溷溷浸浊烦【叶分沿反】兮朱紫相合不别分【叶肤眠反】兮迷乱声色信谗言兮炎炎之虐使我愆兮【古今乐录作阎阎之虎使我褰兮虎盖谓崇侯也】幽闭牢穽由其言兮遘我四人忧勤勤【叶音?】兮【四人谓大颠闳夭散宜生南宫适求美女宝玉白马朱鬛以献于纣纣立出西伯○两山墨谈曰此操见通监外纪详其辞意怨诽浅激非文王语也】
文王操【玉海作文王凤凰歌】
【琴操曰纣为无道诸侯皆归文王其後有凤凰衘书于郊文王乃作此歌】
翼翼翺翔【一作翔翔】彼凤【一作鸾】凰兮衘书来游以会【一作命】昌兮瞻天案图殷将亡兮苍苍之【一作昊】天始有萌兮五神连精合谋房兮【一作精连神合谋於房兮】兴我之业望来羊兮
克商操【一曰武王伐纣】
【谢希逸琴论曰克商操武王伐纣时制】
上告皇天兮可以行【古叶先韵】乎
越裳操【琴操作越尝操】
【琴操曰越尝操周公所作也周公辅成王成文王之王道越尝重九译而来献白雉周公乃援琴而歌之遂受之献於文王之庙】
於戏嗟嗟非旦之力也乃文王之德也【一无二也字】
神凤操【一曰凤凰来仪玉海作周成王仪凤歌】
【古今乐录曰周成王时凤凰翔舞成王作此歌】
凤凰翔兮於【玉海云一作舞】紫庭予何德兮以感灵赖先人兮恩泽臻于胥乐兮民以宁【初学记引此宋符瑞记亦载此臻字作辏】
履霜操
【琴操曰尹吉甫之子伯奇无罪为母所谗而见逐乃集芰荷以为衣采楟花以为食晨朝履霜自伤见放于是以援琴鼓之而作此操○吉甫周宣王时人】
履朝霜兮采晨寒【叶胡千反】考不明其心兮听谗言孤息别离兮摧肺肝【叶经天反】何辜皇天兮遭斯愆痛没不同兮恩有偏谁能流顾兮知我寃
别鹤操
【崔豹古今注曰别鹤操商陵牧子所作也娶妻五年而无子父母将为之改婴其妻闻之中夜起倚户而悲啸牧子闻之怆然而悲乃援琴而鼔之】
将乖比翼兮隔天端山川悠远兮路漫漫揽衣不寐兮食【或作辰】忘餐【古今注无三兮字揽衣作?衾】
龟山操
【琴操曰季桓子受齐女乐孔子欲谏不得退而望鲁龟山作此曲以喻季氏之蔽鲁也】
予欲望鲁兮龟山蔽之手无斧柯【叶於离反】奈龟山何【叶寒喂反】
息鄹操
【孔丛子曰赵简子使聘夫子将至焉及河闻鸣犊窦犨之见杀也回舆而旋之卫息鄹为操云云家语曰还息於邹作盘琴以哀之即此歌也】
周道衰微礼乐陵迟文武既坠吾将焉归周游天下靡邦可依凤鸟不识珍宝枭鸱眷然顾之惨然心悲巾车命驾将适唐都黄河洋洋攸攸之鱼临津不济还辕息鄹伤予道穷哀彼无辜翺翔于卫复我旧庐从吾所好其乐只且【风雅逸篇曰按朱子曰孔丛子纪孔子事多失实非东汉人之书琴操一书载尧舜文武孔子之词尤谬知者可一览而悟也然其词犹效古而伪撰者亦出於魏晋人之手相传既久姑录之水经注又载临河歌事与息鄹将归序同其词全异见前】
将归操
【琴操孔子将西见赵简子至河而返作将归操】
翺翔于卫复我旧居从吾所好其乐只且
盘操【事与前同又名息陬操】
乾泽而渔蛟龙不游覆巢毁卵凤不翔留惨予心悲还原息陬
猗兰操【一曰幽兰操】
【琴操曰孔子历聘诸侯诸侯莫能任自卫反鲁隐谷之中见芗兰独茂喟然叹曰兰当为王者杳今乃与衆草为伍止车援琴鼓之自伤不逢时托辞於兰云】
习习谷风以隂以雨之子于归远送于野何彼苍天不得其所逍遥九州无所定处时人闇蔽不知贤者年纪逝迈一身将老【叶满补反】
归耕操【二见】
【琴操曰曾子事孔子十有余年晨觉眷然念二亲年衰养之不备也於是援琴而歌之】
朅来归耕历山盘兮以晏父母我心博兮【琴操】
戏欷归耕来兮安所归耕历山盘兮【琴清英】
雉朝飞操
【崔豹古今注曰雉朝飞者牧犊子所作也齐处士泯宣年五十无妻出薪於野见雉雄雌相随而飞意动心悲乃作雉朝飞之操以自伤焉其声中絶○扬雄琴清英曰卫女傅母之所作也说见乐府诗集】
雉朝飞兮鸣相和雌雄羣游於山阿我独何命兮未有家【叶】时将莫兮可奈何嗟嗟莫兮可奈何
水仙操
【琴苑要录曰水仙操伯牙之所作也伯牙学琴於成连三年而成至於精神寂莫情之专一未能得也成连曰吾之学不能移人之情吾师有方子春在东海中乃賫粮从之至蓬莱山留伯牙曰吾将迎吾师刺船而去旬时不返伯牙心悲延颈四望但闻海水汨没山林窅冥羣鸟悲号仰天叹曰先生将移我情乃援琴而作此歌】
繄洞渭兮流澌濩舟楫逝兮仙不还移形素兮蓬莱山歍钦伤宫仙石还
伯姬引
【琴苑要录曰伯姬引者保母之所作也伯姬鲁女也为宋共公夫人公薨伯姬执节守贞鲁襄公三十年宋宫灾伯姬在焉有司请曰火将至矣伯姬曰吾闻妇人夜出不见傅母不下堂逮乎火而死其母自伤行迟悼伯姬之遇灾援琴而歌】
嘉名洁兮行弥彰托节鼓兮令躬丧歍钦何辜遇斯殃嗟嗟奈何罹斯殃
贞女引【彤管集作处女吟】
【琴苑要录曰贞女引者鲁漆室女之所作也漆室女倚柱悲吟而啸邻人谓曰欲嫁耶何吟之悲也漆室女曰嗟乎吾伤民心悲而啸岂欲嫁哉自伤怀洁而为邻人所疑於是褰裳而去之入山林之中见贞女之庙喟然叹息援琴而歌云云自缢而死系骸骨於林兮附神霛於贞女故曰贞女引乐录曰鲁处女见女贞木而作歌亦谓之女贞木歌○山海经曰太山多贞木典术曰女贞木者少隂之精冬不落叶】
菁菁茂木隐独荣兮变化垂枝含蕤英兮修身养志建令名兮厥道不同【一作积】善恶幷兮屈躬就浊世疑清兮【一作屈身身独去微清兮】怀忠见疑何贪生兮
思归引【二见】
【琴苑要录曰思归引者卫女之所作也昔卫侯有女邵王闻其贤请聘之未至而王薨太子欲留之女不聼拘於深宫欲归不得援琴而歌曲终緼而死】
涓涓泉水流及于淇兮有怀于卫靡日不思执节不移兮行不隳砛轲何辜兮离厥菑嗟乎何辜兮离厥菑【琴苑要录】
涓涓淇水流于淇兮有怀于卫靡日不思执节不移兮行不诡随坎坷何辜兮离厥茨【风雅逸篇】
霹雳引
【琴苑要录曰霹雳引楚商梁之所作也商梁出游九臯之泽览渐水之台引罘罝周於荆山临曲池而渔疾风霣雹雷电奄冥大水四起霹雳下臻矍然而惊其仆曰孤虚设张八宿相望荧惑于角五星失行此国之大变也君其返国矣於是商梁返室援琴叹之韵声激发象霹雳之声故曰霹雳引楚商梁老或云楚庄王也声之误耳】
疾雨盈河霹雳下臻洪水浩浩滔厥天【叶铁因反】铿隆愧隐隐阗阗国将亡兮丧厥年【叶知林反】
献玉退怨歌
【琴操曰卞和者楚野民得玉璞以献怀王王使乐正子占之言玉石以为欺谩斩其一足怀王死子平王立和复献之又以为欺斩其一足平王死子立为荆王欲献之恐复见害乃抱玉而哭涕尽继之以血荆王使剖之中果有玉乃封和为陵阳侯辞不受而作退怨之歌】
悠悠沂水经荆山【叶输旃反】精气郁洽谷岩岩中有神宝灼明明【叶谟郎反】穴山采玉难为功【叶音光】於何献之楚先王遇王暗昧信谗言【叶鱼斤反】断截两足离余身俛仰嗟叹心摧伤紫之乱朱纷墨同【叶徒黄反】空山歔欷涕龙锺【叶诸良反】天鉴孔明竟以彰沂水滂沛流于汶【叶微匀反】进宝得刖足离分【叶方愔反】断者不续岂不怨【叶纡云反○风雅逸篇曰此歌出琴操其叙述和事与正史亦异果和所作耶】
琴引
【琴苑要录曰琴引者秦时倡屠门高之所作也秦为无道奢淫不制徵天下美女以充後宫乃纵酒离宫作戏倡优宫女侍者千余人屠门高见宫女幼妙宠丽於是援琴而歌之作为离鹄之操曲未及终琴折柱摧弦音不鸣舍琴而更援他琴以续之云云】
酒坐俱毋往听吾琴之所言舒长褎似舞兮乃褕袂何曼奏章而却逢兮愿瞻心之所驩借连娟之寒态兮假巵酒酌五般泣喻而妖兮纳其声声丽顔歌长?兮叹曰骑美人旖旎纷嬆枻霜罗衣兮羽旄夜褒圭玉珠参差妙丽兮被云髾登高台兮望青挨常羊啖还何厌兮归来【字讹不可读俟再考正】
偕隐歌
【琴清英曰祝牧与妻偕隐作琴歌云】
天下有道我黻子佩天下无道我负子戴
穷刼之曲【以下不入琴操以其琴歌故附於此】
【吴越春秋曰楚乐师扈子非荆王信谗佞杀伍奢白州犂而寇不絶於境又伤昭王困迫乃援琴为楚作穷刼之曲】
王耶王耶何乖劣不顾宗庙听谗孽任用无忌【费无忌也】多所杀诛夷白氏族几灭二子东奔适吴越【二子谓伍子胥白喜也】吴王哀痛助忉怛垂涕举兵将西伐伍胥白喜孙武决三战破郢王奔发留兵纵骑虏京阙楚荆骸骨遭掘发鞭辱腐屍耻难雪几危宗庙社稷灭庄王何罪国几絶卿士凄怆民恻悷吴军虽去怖不歇愿王更隐抚忠节勿为谗口能谤褺
鼓琴歌【一作鼓瑟歌】
【史记赵武灵王梦见处女鼔琴而歌诗云云异日王饮酒乐数言所梦想见其状吴广闻之因夫人而内其女娃嬴孟姚也孟姚甚有宠於王是为惠后】
美人荧荧兮顔若苕之荣命乎命乎曾无我嬴【言有命禄生遇其时人莫知己贵盛盈满也】
子桑琴歌
【庄子曰子舆与子桑友而霖雨十日子舆曰子桑殆病矣裹饭而往食之至子桑之门则若歌若哭鼓琴云云子舆入曰子之歌声何故若是曰吾思夫使我至此极者而不得也父母岂欲吾贫哉天地岂私贫我哉然而至此极者命也】
父邪母邪天乎人乎
相和歌
【庄子曰子桑户孟子反子琴张三人相与友子桑户死未葬孔子使子贡往待事焉或编曲或鼓琴相和而歌曰】
嗟来桑户乎嗟来桑户乎而已反其真而我犹为人猗
琴女歌
【燕丹子曰荆轲刺秦王右手执匕首左手把其袖秦王曰乞聼琴声而死琴女奏曲云云王从其计轲不解琴故及於难】
罗縠单衣可掣而絶三尺屛风可超而越鹿卢之剑可负而拔【史记荆轲左手把王之袖而右手持匕首揕之未至身秦王惊自引而起袖絶拔剑剑长操其室时惶急剑坚故不可立拔左右乃曰王负剑负剑遂拔以击荆轲】
琴歌【三首】
【风俗通曰百里奚为秦相堂上乐作所赁澣妇自言知音因援琴抚弦而歌问之乃其故妻还为夫妇也亦谓之扊扅歌】
百里奚五羊皮忆别时烹伏雌炊扊扅今日富贵忘我为
百里奚初娶我时五羊皮临当相别时烹乳鸡今适富贵忘我为
百里奚百里奚母巳死葬南谿坟以瓦覆以柴舂黄藜搤伏鸡西入秦五羖皮今日富贵捐我为
琴歌【见水经注】
【列女传曰齐人杞梁殖袭莒战死其妻哭於城下七日而城崩故琴操云殖死其妻援琴作歌】
乐莫乐兮新相知悲莫悲兮生别离
古诗纪卷四

[book_title]卷五
钦定四库全书
古诗纪卷五　　　　　　明　冯惟讷　撰
古逸第五
铭【文心雕龙曰昔帝轩刻舆几以弼违大禹勒笋簴而招谏成汤盘盂着日新之规武王户席题必戒之训周公慎言於金人仲尼革容於敧器则先圣鉴戒其来久矣故铭者铭也观器必也正名审用贵乎盛德盖?武仲之论铭也曰天子令德诸侯计功大夫称伐若乃飞廉有石廓之锡灵公有蒿里之諡铭发幽石吁可怪矣赵灵勒迹於番禺秦昭刻传於华山夸诞示後吁可蔑也】汤盘铭
苟日新日日新又日新
商铭
【国语郭偃曰商之衰也其铭有之○谓铭鼎之戒也】
嗛嗛之德不足就也不可以矜而祗取忧【叶於救反】也嗛嗛之食不足狃也不能为膏而祗离咎也【嗛犹小也就归就也食禄也狃贪也】
丹书
【大戴礼曰武王践阼三日召士大夫而问焉曰恶有藏之约行之万世可以为子孙常者乎皆曰未得闻也召师尚父而问焉曰黄帝颛顼之道存乎意亦忽不可得见与尚父曰在丹书王欲闻之则斋戒三日王端冕尚父亦端冕奉书道书之言云云王惕若恐惧退而为戒书○记於物以自警戒也即席几诸铭是也】
敬胜怠者吉怠胜敬者灭【叶莫笔反】义胜欲者从欲胜义者凶凡事不强则枉弗敬则不正枉者灭废敬者万世【丹书三十九字】
武王铭十七章【俱见大戴礼】
席四端铭【四章】
安乐必敬【前左端铭】无行可悔【前右端铭】一反一侧亦不可不志【不志一作以忘後左端铭】殷监【一作所监】不远视尔所代【後右端铭】
几铭
皇皇惟敬口口生垢口戕口
监铭
见尔前虑尔後
盥盘铭
与其溺於人也宁溺於渊【叶一均反】溺於渊犹可游也溺於人不可救也【救叶居尤反】
楹铭
毋曰胡残其旤将然毋曰胡害【叶暇憇反】其旤将大【叶特计反】毋曰胡伤其旤将长【残害也】
杖铭
恶乎危於忿?恶乎失道於嗜慾恶乎相忘於富贵
带铭
火灭修容慎戒必恭恭则夀
履屦铭
慎之劳劳则富
觞豆铭
食自杖食自杖戒之憍【居妖反】憍则逃
户铭
夫名难得而易失无勤弗志而曰我知之乎无勤弗及而曰我杖之乎扰阻以泥之若风将至必先摇摇【叶夷周反】虽有圣人不能为谋也【杖一作枝】
牖铭
随天之时以地之财【叶前西反】敬祀皇天敬以先时
劒铭
带之以为服动必行德行德则兴倍德则崩
弓铭
屈申之义废兴之行无忘自过
矛铭
造矛造矛少间弗忍终身之羞余一人所闻以戒後世子孙
武王书铭二十章【以下见困学纪闻幷玉海】
【太平御览引太公金匮武王曰吾随师尚父之言因为书铭随身自诫】
书冠
宠以着首将身不正遗为德咎
书履
行必虑正无怀侥幸
书劒
常以服兵而行道德行则福废则覆
书车
自致者急载人者缓取欲无度自致而反
书镜
以镜自照则知吉凶【此与太公隂谋所载镜铭略同而彼义完美矣】
书门
敬遇宾客贵贱无二
书户
出畏之入惧之
书牖
闚望审且念所得可思所忘
书钥
昬谨守深察讹
书砚
石墨相着而黑邪心谗言无得污白
书锋
忍之须臾乃全汝躯
书刀
刀利磑磑无为汝开
书井
原泉滑滑连旱则絶取事有常赋敛有节
几铭【以下二章见後汉书崔駰传注引太公金匮曰吾欲造起居之戒随之以身】
安无忘危存无忘亡熟惟二者後必无凶
杖铭
辅人无苟扶人无咎
衣铭【以下三章见後汉书朱穆传注引太公隂谋】
桑蚕苦女工难得新捐故後必寒
镜铭
以镜自照见形容以人自照见吉凶
觞铭
乐极则悲沈湎致非社稷为危
笔铭【以下二章见太平御览引太公隂谋】
毫毛茂茂【叶房月反】?水可脱?文不活
箠铭
马不可极民不可剧马极则踬民极则败【叶蒲昧反○困学记闻曰蔡邕铭论谓武王践阼咨于太师作席几楹杖器械之铭十有八章参考金匮隂谋之书则不止於十八章矣书于篇後俾好古者有考】
周金版铭
【文选注曰太公金匮云云武王曰请着金版○按七略曰太公金版玉匮虽近世之文然多善者又抱朴子曰郑君有玉匮记金版经然巳不可考姑载于周】
屈一人之下申万人之上
铜盘铭
【武王封比干墓而作也】
左林右泉前冈後道万世之灵於焉是保
周嘉量铭
【考工记曰?氏为量其铭曰】
时文思索允臻其极嘉量既成以观四国永啓厥後兹器维则【观音贯时是也言惟是文德之君思索以求其理也极中也作为比量使天下取信而至其中也观示也】
金人铭
【家语曰孔子观周入后稷之庙有金人焉三缄其口而铭其背云云孔子既读斯文也顾谓弟子曰小子识之此言实而中情而信】
古之慎言人也戒之哉无多言多言多败无多事多事多患安乐必戒无行所悔勿谓何伤其祸将长勿谓何害其祸将大勿谓不闻神将伺人焰焰不灭炎炎若何涓涓不壅终为江河绵绵不絶或成网罗毫末不札将寻斧柯诚能慎之福之根也口是何伤祸之门也强梁者不得其死好胜者必遇其敌盗憎主人民怨其上君子知天下之不可上也故下【叶音户】之知衆人之不可先也故後【叶下五反】之温恭慎德使人慕之执雌持下人莫踰之人皆趋彼我独守此人皆惑之我独不徙内藏我知不示人技我虽尊高人莫我害江海虽左长于百川以其卑也天道无亲常与善人戒之哉
鼎铭
【左传云宋正考父佐戴武宣三命兹益其故共鼎铭曰】
一命而偻再命而伛三命而俯循墙而走【叶祖】亦莫余敢侮饘於是粥於是以糊余口【叶孔五切】
晋谗鼎铭
【左传晏婴曰谗鼎之铭曰○服?曰疾谗之鼎也明堂位所云崇鼎一云谗地名禹铸九鼎於甘谗之地故云谗鼎】
昧旦丕显後世犹怠【古音以】况日不悛其能久【叶苟起反】乎
叔邦父簠铭【见博古图】
叔邦父作簠用征用行用从君王子子孙孙其万年无疆
石椁铭
【博物志曰卫灵公葬得石椁铭曰】
不逢箕子灵公夺我里【一云不冯其子灵公夺而藏之】
泰山刻石铭【文心雕龙曰始皇勒岳政暴而文泽有踈通之美焉】
【史记曰始皇二十八年东行郡县上邹峄山与鲁诸儒生议刻石颂秦德乃遂上泰山立石封祠祀刻所立石其辞曰】
皇帝临位作制明法臣下修饬二十有六年初并天下罔不宾服亲廵远方黎民【宋大观中汶阳刘跂至泰山见其碑模之乃作亲?远黎】登兹泰山周览东极从臣思迹本原事业祗诵功德治道运行诸产得宜皆有法式大义休明垂于後世顺承勿革皇帝躬圣既平天下不懈於治夙兴夜昧建设长利专隆敎诲训经宣达远近毕理咸承圣志贵贱分明男女理顺慎遵职事昭隔【一作融】内外靡不清浄施于後嗣化及无穷遵奉遗诏永承重戒
峄山刻石铭
皇帝立国维初在昔嗣世称王讨伐乱逆威动四极武义直方戎臣奉诏经时不久灭六暴强【三晋楚燕齐六强国】二十有六年上荐高号孝道显明【叶】既献泰成【谓告成于天】乃降专惠亲廵远方登于峄山羣臣从者咸思攸长追念乱世分土建邦以开事理攻战日作流血於野自泰古始世无万数阤及五帝莫能禁止廼今皇帝一家天下兵不复起灾害灭除黔首康定利泽长久【叶苟起反】羣臣诵略刻此乐石【石之坚精堪为乐器者如泗滨浮磬之数】以着经纪
琅邪台刻石铭
【史记曰始皇二十八年既封泰山於是乃竝渤海以东过黄腄穷成山登之罘立石颂秦德焉而去南登琅邪大乐之留三月乃徙黔首三万户琅邪台下复十二岁作琅邪台立石刻颂秦德明德意曰】
维二十六年皇帝作始端平法度万物之纪以明人事合同父子圣智仁义显白道理东抚东土以省卒士事巳大毕乃临于海皇帝之功勤劳本事上农除末黔首是富普天之下搏心揖志【索隐曰搏古专字左传云如琴瑟之抟一揖音集】器械一量同书文字日月所照舟舆所载皆终其命莫不得意应时动事是维皇帝匡饬异俗陵水经地忧恤黔首朝夕不懈除疑定法咸知所辟方伯分职诸治经易举措必当莫不如画皇帝之明临察四方尊卑贵贱不踰次行奸邪不容皆务贞良细大尽力莫敢怠荒远迩辟隐专务肃庄端直敦忠事业有常皇帝之德存定四极诛乱除害兴利致福节事以时诸产繁殖黔首安宁不用兵革六亲相保终无寇贼驩欣奉教尽知法式六合之内皇帝之土西涉流沙南尽北户东有东海北过大夏【叶音户】人迹所至无不臣者【叶音堵】功盖五帝泽及牛马【叶姥】莫不受德各安其宇维秦王兼有天下立名为皇帝乃抚东土至于琅邪列侯武成侯王离列侯通武侯王贲伦侯【索隐曰爵卑於列侯无封邑者伦类也亦列侯之类】建成侯赵亥伦侯昌武侯成伦侯武信侯冯母择丞相隗林【一作状】丞相王绾卿李斯卿王戊五大夫赵婴五大夫杨樛从与议於海上曰古之帝者地不过千里诸侯各守其封域或朝或否相侵?乱残伐不止犹刻金石以自为纪古之五帝三王知教不同法度不明假威鬼神以欺远方实不称名故不久长其身未殁诸侯倍叛法令不行今皇帝并一海内以为郡县天下和平昭明宗庙体道行德尊号大成羣臣相与诵皇帝功德刻于金石以为表经
之罘山刻石铭
【史记二十九年始皇东游登之罘刻石其辞曰】
维二十九年时在中春阳和方起皇帝东游廵登之罘临照于海从臣嘉观原念休烈追诵本始大圣作治建定法度显着纲纪外敎诸侯光施文惠明以义理六国回辟贪戾无厌虐杀不巳皇帝哀衆遂发讨师奋扬武德义诛信行威燀【充善反】旁达莫不宾服烹灭强?振救黔首周定四极普施明法经纬天下永为仪则大矣哉宇县之中承顺圣意【索隐曰协韵音忆】羣臣诵功请刻于石表垂于常式
之罘东观铭
维二十九年皇帝春游览省远方逮于海隅遂登之罘昭临朝阳观望广丽从臣咸念原道至明【叶】圣法初兴清理疆内外诛?强武威旁畅振动四极禽灭六王阐并天下菑害絶息永偃戎兵【叶逋旁反】皇帝明德经理宇内视听不怠【索隐曰怠协旗疑韵怠音铜綦反故国语范蠡曰得时不怠时不再来亦以怠与台为韵】作立大义昭设备器咸有章旗职臣遵守各知所行事无嫌疑黔首改化远尔同度临古絶尤【叶盈之反】常职既定後嗣循业长承圣治羣臣嘉德祗诵圣烈请刻之罘【叶贫悲反】
碣石刻石铭
【史记三十二年始皇之碣石使燕人卢生求羡门高誓刻石门坏城郭决通堤防其辞曰○徐广云石门一作盟门】
遂兴师旅诛戮无道为逆灭息武殄?逆文复【一作优】无罪庶心咸服惠论功劳赏及牛马恩肥土域皇帝奋威德并诸侯初一泰平堕坏城郭决通川防夷去险阻地势既定黎庶无繇天下咸抚男乐其畴女修其业事各有序惠被诸产久【一作分】竝来田莫不安所羣臣诵烈请刻此石垂着仪矩
会稽山刻石铭
【史记三十七年十月始皇出游上会稽祭大禹望于南海而立刻石颂秦德其文曰】
皇帝休烈平一宇内德惠修长三十有七年亲?天下周览远方遂登会稽宣省习俗黔首斋庄羣臣诵功本原事迹追首高明【叶】秦圣临国始定刑名显陈旧章初平法式审别职任以立恒常六王专倍贪戾慠猛率衆自强?虐恣行负力而骄数动甲兵【叶】隂通间使以事合从行为辟方内饰诈谋外来侵边遂起祸殃义威诛之殄息?悖乱贼灭亡圣德广密六合之中被泽无疆皇帝并宇兼听万事远近毕清运理羣物考验事实各载其名贵贱竝通善否陈前靡有隐情饰省【一作非】宣义有子而嫁倍死不贞防隔内外禁止淫佚男女洁诚夫为寄豭杀之无辠男秉义程妻为逃嫁子不得母咸化廉清大治濯俗天下承风蒙被休经皆遵轨度和安敦勉莫不顺令【叶平声】黔首修洁人乐同则嘉保太平後敬奉法常治无极舆舟不倾从臣诵烈请刻此石光垂休铭
古诗纪卷五

[book_title]卷六
<集部,总集类,古诗纪>
钦定四库全书
古诗纪卷六　　　　　　明　冯惟讷　撰
古逸第六
箴【文心雕龙曰箴者所以攻疾防患喻箴石也斯文兴盛於三代夏商二箴余句颇存及周之辛甲百官箴一篇体义备焉迄至春秋微而　　未絶故魏绦讽君於后羿楚子训民於在　　勤】尧戒
【淮南子人间训尧戒曰】
战战栗栗日谨一日人莫踬於山而踬於垤【叶徒吉反】
夏箴
【汲冢周书文传解曰文王受命九年时维暮春在鄗召太子发曰吾语汝所保所守厚德广惠忠信爱人君子之行夏箴曰】
中不容利民乃外次【孔晁注夏禹之箴戒书也利福业次舍于田】
夏箴
【汲冢周书文传解曰开皇曰土广无守可袭伐土狭无食可围竭二祸之来不称之灾天有四殃水旱饥荒非务积聚何以备之夏箴曰○开皇古书名也】
小人无兼年之食遇天饥妻子非其有也大夫无兼年之食遇天饥臣妾舆马非其有也国君无兼年之食遇天饥百姓非其有也【注古者国家三年耕必有一年之储非其有言流亡也】戒之哉弗思弗行至无日矣【有十年之积者王有五年之积者覇无一年之积者亡】
商箴【见玉海】
【吕氏春秋名类篇商箴云】
天降灾布祥竝有其职【以言祸福人或召之也】
虞箴
【左传曰魏庄子谓晋侯曰昔周辛甲之为大史命百官箴王阙於虞人之箴曰○按古史辛甲武王时太史也】
芒芒禹迹画为九州经啓九道【叶徒口反】民有寝庙兽有茂【一作丰】草【叶此苟反】各有攸处德用不扰【叶忍九反】在帝夷羿冒于原兽【叶如九反冒贪也】忘其国恤而思其麀牡武不可重【去声】用不恢于夏家【叶攻乎反】兽臣司原敢告仆夫
大正箴
【汲冢周书尝麦解曰维四年孟夏之初祈祷于宗庙乃尝麦於太祖即假於太宗少宗少秘於社太史筴刑书九篇以升授大正爰箴大正曰】
钦之哉诸正敬功尔颂审三节无思民因顺尔临狱无颇正刑有掇夫循乃德式监不远以有此人保宁尔国克戒尔服世世是其不殆维公咸若
楚箴【见玉海】
民生在勤勤则不匮
弟子职【八章】
【困学记闻曰弟子职汉志附于孝经朱子谓疑是作内政时士之子常为士因作此以敎之又曰大戴记之夏小正管子之弟子职孔丛子之小尔雅古书之存者三子之力也】
先生施教弟子是则温恭自虚所受是极见善存之闻义则服【叶】温柔孝弟毋骄恃力志毋虚邪行必正直游居有常必就有德颜色整齐中心必式夙兴夜昧衣带必饬朝益莫习小心翼翼一此不懈是谓学则
右学则
少者之事夜寐蚤作既拚盥漱执事有恪摄衣共盥先生乃作沃盥彻盥泛拚正席【叶祥龠反】先生乃作出入恭敬如见宾客【叶恪】危坐乡师颜色无怍
右蚤作
受业之纪必由长始一周则然其余则否【叶鄙】始诵必作其次则巳凡言与行思中以为纪古之将兴者必由此始後至就席狭至则起若有宾客【叶恪】弟子骏作对客无让【叶平声】应旦遂行【叶杭】趋进受命所求虽不得必以反命反坐复业若有所疑捧手问之师出皆起
右受业对客
至於食时先生将食弟子馔馈摄袵盥漱跪坐而馈置酱错【集作醋】食陈膳毋悖凡置彼食鸟兽鱼鼈必先菜羮【叶郎】羮胾中别胾在酱前其设要方饭是为卒左酒右酱【叶浆】告具而退捧手而立【未叶】三饭二斗左执虚豆右执挟七周旋而贰唯嗛之视同嗛以齿周而有始柄尺不跪是谓贰纪先生巳食弟子乃彻趋走进漱拚前板【一作歛】祭【一韵未叶】
右馔馈
先生有命弟子乃食以齿相要坐必尽席饭必捧擥羮不以手亦有据膝无有隐肘既食乃饱循咡覆手振袵扫席【叶若】巳食者作抠衣而降旋而乡席【叶同上】各彻其馈如於宾客既彻并器乃还而立
右乃食
凡拚之道实水於盘攘臂袂及肘堂上则播洒室中握手执箕膺揲厥中有帚入户而立其仪不忒执帚下箕倚於户侧凡拚之纪必由奥始俯仰磬折拚毋有彻拚前而退聚於户内坐板排之以叶适巳实帚於箕先生若作乃兴而辞坐执而立遂出弃之既拚反立是协是稽
右洒扫
莫食复礼昬将举火执烛隅坐错总之法横於坐所【叶疏果反】栉之远近乃承厥火居句如矩蒸间容蒸然者处下【叶户】捧椀以为绪右手执烛左手正栉有堕代烛交坐无倍尊者【叶渚】乃取厥栉遂出是去【上声○谭苑云此弟子执烛之礼也古者无烛台以人执烛檀弓曾子疾革童子执烛是也烝薪也椀楚辞所谓悬火今之提灯栉旧本作即叶音烬栉即皆假借字正作从火从收与眘同音音烬朕媵送字皆以说文□字解云声】
右执烛
先生将息弟子皆起敬奉枕席问何所趾俶袵则起有常则否【叶鄙】先生既息各就其友【叶以】相切相磕各长其仪【叶五向反】周而复始谓弟子之纪
右退习【或分有常则否以上为请袵下为退习今从管子合为一章】
祝辞
伊耆氏蜡辞
【礼记郊特牲曰天子大蜡八伊耆氏始为蜡蜡也者索也岁十二月合聚万物而索飨之也○炎帝神农氏其初国伊继国耆合而称之故又号曰伊耆氏或曰尧也文心雕龙曰昔伊祈氏始蜡以祭八神其辞云云则上皇祝文爱在兹矣舜之祠田云云利民之志颇形於言矣】
土反其宅【叶远各反】水归其壑昆虫毋作草木归其泽【叶达各反○此祝词也宅犹安也土安则无崩圯水归则无泛溢昆虫谓螟蝗之属草木各归根於薮泽不得生於耕稼之土也】
舜祠田辞【见文心雕龙】
荷此长耜耕彼南亩四海俱有
桑林祷辞
【荀子大略篇汤旱而祷云云何不雨至斯极也】
政不节【叶即字】与使民疾与宫室崇与妇谒盛【叶平声】与苞苴行与谗夫兴与
成王冠颂【二见】
【家语孔子冠者武王崩成王年十三而嗣立周公摄政以治天下冠成王而朝於祖以见诸侯周公命祝雍作颂曰】
令月吉日王始加元服去王幼志服【一作心是】衮职钦若昊命六合是式率尔祖考永永无极
【大戴礼成王冠周公使祝雍祝王曰达而勿多也祝雍曰】
使王近於民远於佞【叶祢因反】啬於时惠於财【叶前西反】亲贤而使能【叶音泥】
士冠辞【八章】
【仪礼士冠礼始加祝云云○始加缁布冠服玄端爵鞸】
令月吉日始加元服【叶蒲北反】弃尔幼志顺尔成德夀考惟褀介尔景福【叶笔助反】
【再加祝云云○再加皮弁服素积素鞸】
吉月令辰乃申尔服【叶】敬尔威仪淑慎尔德眉夀万年永受胡福【胡遐也】
【三加祝云云○三加爵弁服纁裳靺鞈】
以岁之正以月之令咸加尔服【叶】兄弟具在以成厥德黄耉无疆受天之庆【叶墟羊反】
【醴辞云云○三加毕宾醴冠者】
甘醴惟厚嘉荐令芳拜受祭之以定尔祥承天之休夀考不忘
【醮辞云云○若不醴则醮注醴礼简尚质也醮礼繁尚文也醮亦宾醴冠者冠有三加故三醮也】
旨酒既清嘉荐亶时始加元服兄弟具来【叶力之反】孝友时格永乃保之
【再醮曰】
旨酒既湑嘉荐伊脯乃申尔服礼仪有序祭此嘉爵承天之祜
【三醮曰】
旨酒令芳笾豆有楚咸加尔服肴升折俎承天之庆【叶】受福无疆
【字辞云云○既醴冠者见毋出宾字之】
礼仪既备【叶笔力反】令月吉日昭告尔字【叶兹】爰字孔嘉【叶居之反】髦士攸宜宜之于假【叶古】永受保之曰伯某父【仲叔季唯其所当】
祭礼嘏辞
【仪礼少牢馈食曰主人酳尸尸酢主人佐食取黍授尸尸执以命祝祝受以东北面嘏主人曰】
皇尸命工祝承致多福无疆于女孝孙来【读曰厘赐也亦若赉】女孝孙【叶须因反】使女受禄于天【叶铁因反】宜稼于田【叶地因反】眉夀万年【叶祢因反】勿替引之【此诸侯之大夫祭礼也】
周祭天辞【以下三章俱见大戴礼】
【文心雕龙曰周之太祝掌六祀之辞是以庶物咸生陈於天地之郊旁作穆穆唱於迎日之拜】
皇皇上天照临下土集地之灵降甘风雨【礼运曰地秉隂窍於山川】庶物羣生各得其所靡今靡古【言覆施均】维予一人某敬拜皇天之祜【古祝辞则云嗣王某或曰一人某王者亲告之辞也】
祭地辞
薄薄之土承天之神【薄旁薄也易曰乃顺承天也】兴甘风雨庶卉百谷莫不茂者【叶掌与反】既安且宁维予一人某敬拜下土之灵
迎日辞【困学记闻曰迎日辞亦见尚书大传】
维某年某月上日【年谓太岁所在月正月也其天地祝辞皆尔省文故日下明之也】明光于上下勤施于四方旁作穆穆维予一人某敬拜迎于郊以正月朔日迎日于东郊【古者帝王以正月朝聘率有司迎日于东郊也所以为万品先而尊事天也】
祭侯辞【二见】
【考工记曰梓人为侯张皮侯而栖鹄则春以功张五采之侯则远国属张兽侯则王以息燕祭侯之礼以酒酺醢其辞曰】
惟若宁侯毋或若女不宁侯不属于王所故抗而射女强饮强食贻女曾孙诸侯百福【考工记○若汝也宁安也侯之为物扞内蔽外有诸侯之象焉故假以为戒敕诸侯之辞言汝当安为诸侯下若字训如盖责之曰母如此等不宁之侯不服属于天子之所故立而射之也强饮强食祝神之辞勉之使饮食也既饮食醉饱当以百福遗女曾孙之为诸侯也】
嗟尔不宁侯为尔不朝于王所故亢而射女强食尔食曾孙侯氏百福【大戴礼】
田者祝【二见】
【史记淳于髠传齐威王使髠于赵请兵御楚齎金百斤车马十驷髠仰天大笑冠缨索絶王曰先生少之乎髠曰臣从东方来见道傍有禳田者操豚蹄酒一盂而祝云云臣见其所持者狭而所欲者奢故笑之】
瓯窭满篝【叶斤敷反】汚邪满车五谷蕃熟穰穰满家【叶攻乎反○篝笼也汚邪下地田也】
蟹螺者宜禾汚邪者满车五?蕃熟穰穰满家【荀子注载此事其辞全异蟹螺高地也】
越羣臣祝【二章】
【吴越春秋曰越王勾践五年与大夫种范蠡入臣於吴羣臣皆送至浙江之上临水祖道军陈固陵大夫文种前为祝其词曰】
皇天佑助前沈後扬祸为德根忧为福堂威人者灭服从者昌王离牵致其後无殃君臣生离感动上皇衆夫悲哀莫不感伤臣请薄脯酒行二觞
太王德夀无疆无极乾坤受灵神只辅翼我王厚之祉佑在侧德销百殃利受其福去彼吴庭来归越国
越王夀吴王辞
【吴越春秋曰吴王既释越王之囚大纵酒於文台为越王设北面之坐羣臣皆以客礼事之於是范蠡与越王俱起为吴王夀其词曰】
皇在上令昭下四时并心察慈仁者太王躬亲鸿恩立义行仁九德四塞威服羣臣於乎休哉传德无极上感太阳降瑞翼翼太王延夀万岁长保吴国四海咸承诸侯宾服觞酒既升永受万福
大夫种祝越王辞【二章】
【吴越春秋曰越王既灭吴覇诸侯置酒文台羣臣为乐大夫种进祝酒其辞曰】
皇天佑助我王受福良臣集谋我王之德宗庙辅政鬼神承翼君不忘臣臣尽其力上天苍苍不可掩塞觞酒二升万福无极
我王仁贤怀道抱德灭讐破吴不忘返国赏无所恡羣邪杜塞君臣同和福佑千亿觞酒二升万岁难极繇辞
夏后铸鼎繇
【困学记闻曰大卜三兆其颂皆千有二百夏后铸鼎繇云云懿氏占成季卜曰间于两社为公室辅骊姬繇卫侯繇曰如鱼竀尾衡流而方羊裔焉汉文兆曰大横庚庚余为天王夏啓以光皆龟繇也】
逢逢白云一南一北一西一东九鼎既成迁于三国
懿氏繇
【左传曰懿氏卜妻陈敬仲其妻卜之云云懿氏陈大夫卜以女妻敬仲】
凤凰于飞和鸣锵锵有妫之後将育於姜五世其昌竝於正卿【叶墟羊反】八世之後莫之与京【叶居良反○妫陈姓姜齐姓竝於正卿即桓子大於齐莫之与京谓成子得政】
伐骊繇
【国语晋献公卜伐骊戎史苏卜之曰胜而不吉公曰何谓也对曰遇兆曰】
挟以衘骨齿牙为猾戎夏交猝【挟犹会也骨所以鲠刺入也猾弄也齿牙为猾以象谗口之为害也此为伐戎获骊姬乱晋之兆】
骊姬繇
【晋献公欲以骊姬为夫人卜之不吉筮之吉公曰从筮卜人曰筮短龟长不如从长且其繇曰】
专之渝【叶夷周反】攘公之羭【叶同渝】一薰一莸十年尚犹有臭【叶丑鸠反渝变也攘除也羭美也言变乃除公之美十年有臭言善易消恶难除也】
伯姬繇
【左传晋献公筮嫁伯姬於秦遇归妹之暌史苏占之曰不吉其繇曰】
士刲【苦圭反】羊亦无衁【音荒】也女承筐亦无贶也【周易归妹上六爻辞上六无应所求不获故下刲无血上承无实不吉之象也】西邻责言不可偿也【将嫁女於西而遇不吉之卦故知有责让之言不可以偿报】归妹之暌犹无相也【暌乖离之象相助也】震之离亦离之震【二卦变而气相通】为雷为火为嬴败姬【嬴秦姓姬晋姓火动炽而害其母故为女嫁反害其家之象】车说其輹火焚其旗不利行师败於宗丘【叶丘於反○震为车离为火上六爻在震则无应故车脱輹在离则失位故火焚旗言皆失车旗之用也车败旗焚故不利行师火还害母故败在宗邑】归妹暌孤寇张之弧【此暌上九爻辞也处暌之极失位孤絶故遇寇难而有弓矢之警】侄其从姑【震为木离为火火从木生离为震妹於火为姑谓子圉质秦】六年其逋逃归其国而弃其家【叶攻乎反家谓子圉妇怀嬴】明年其死於高梁之虚【惠公死之明年文公入杀怀公於高梁高梁晋地】
鄢陵繇
【左传成公十六年晋侯将伐郑郑人使去於楚楚子救郑六月晋楚遇於鄢陵公筮之史曰吉其卦遇复曰】
南国?射其元王中厥目【复阳长之卦阳起於子南行催隂离受其咎离为诸侯又为目阳气激南飞矢之象】
孙文子繇
【左传襄公十年卫侯救宋师於襄牛郑皇耳帅师侵卫楚令也孙文子卜追之献兆於定姜姜氏问繇云云姜氏曰征者丧雄御寇之利也大夫图之卫人追之获郑皇耳於犬邱○孙文子卫大夫定姜卫定公夫人】
兆如山陵【叶良中反】有夫出征而丧其雄
诔【文心雕龙曰尼父卒哀公作诔观其憖遗之切呜呼之叹虽非叡作古式存焉至柳妻之诔惠子则辞哀而韵长矣】
孔子诔【二见】
昊天不吊不憖遗一老【叶朗口反】俾屛余一人以在位??余在疚呜呼哀哉尼父【叶扶缶反】无自律【左传注曰律法也言丧尼父无自以为法】
天不遗耆老若相予位焉呜呼哀哉尼父【檀弓】
柳下惠诔
【列女传柳下惠死门人将诔之妻曰将诔夫子之德耶则二三子不如妾知之也乃诔曰】
夫子不伐【叶扶废反】兮夫子之不竭【叶去例反】兮夫子之信诚而与人无害【叶假憇反】兮柔屈从俗不强察【叶子例反】兮蒙耻救民德弥大【叶徒帝反】兮虽遇三黜终不弊兮岂弟君子永能厉兮嗟呼惜哉乃下世兮庶几遐年今遂逝兮呜呼哀哉?神泄【叶私吏反】兮夫子之諡宜为惠兮
古诗纪卷六

[book_title]卷七
钦定四库全书卷
古诗纪卷七　　　　　　明　冯惟讷　撰
古逸第七
杂辞
岣嵝碑
【徐灵期衡山记云夏禹导水通渎刻石书名山之高王象之舆地记云禹碑在岣嵝峯又传在衡山县云密峯宋嘉定中蜀士因樵人引至其所以纸蹋其碑七十二字刻於夔门观中後俱亡】
承帝曰嗟翼辅佐卿州渚【一释水处】与登鸟嘼之门参身宏流【一释鱼池】而明发尔兴久旅忘家宿岳麓庭智营形析心罔弗辰往求平定华岳泰衡宗疏事裒劳余伸禋郁塞昬徙南渎衍亨【一释南慕昌言】衣制食备万国其宁窜舞永奔
禹玉牒辞
祝融司方发其英沐日浴月百宝生
投壶辞【二章】
【左传晋侯以齐侯宴中行穆子相投壶晋侯先穆子云云中之齐侯举矢云云亦中之昭公十二年】
晋穆子
有酒如淮有肉如坻寡君中此为诸侯师
齐景公
有酒如渑有肉如陵寡君中此与君代兴
浑良夫噪
【左传卫侯梦于北宫见人登昆吾之观被发北面而噪曰○哀公十五年卫蒯聩为太子与浑良夫盟曰苟使我入获国服冕乘轩三死无与良夫与太子廹孔悝逐辄自立是为庄公十六年卫侯谓浑良夫曰吾继先君而不得其器若之何良夫代执火者而言曰疾与亡君皆君之子也召之而择材焉可也若不材器可得也竖告太子太子使五人舆假从已刼公而强盟之且请杀良夫公曰其盟免三死曰请三之後有罪杀之公曰诺哉十七年春卫侯为虎幄於藉圃成求令名者而与之始食焉太子请使良夫良夫乘衷甸两牡紫衣狐裘至袒裘不释剑而食太子使牵以退数之以三罪而杀之】
登此昆吾之虚緜緜生之瓜余为浑良夫叫天无辜【緜緜瓜初生也良夫善已有以小成大之功若瓜之初生谓使卫侯得国也本盟免三死而并数一时之事杀之故自谓无辜】
狐援辞【二章】
【吕氏春秋曰狐援说齐湣王王不受狐援出而哭五日其辞云云齐王问吏曰哭国之法若何吏曰斮王曰行法狐援乃言云云】
先出也衣絺【一作缯】紵後出也满囹圄吾今见民之洋洋然东走而不知所处【一作吾见今之人洋洋东走而不知所处】
有人自南方来鲋入而鲵居使人之朝为草而国为墟殷有比干吴有子胥齐有狐援已不用若言又斮之东闾每斮者以吾参夫二子者乎
士卒昌【一曰相士卒】
【战国策曰田单攻狄不克惧问鲁仲连仲连曰将军之在即墨坐则织篑立则杖锸为士卒昌云云当此之时将军有死之心士卒无生之气闻若言莫不挥泣奋臂而欲战此所以破燕也】
无可往矣宗庙亡矣今日尚矣归何党矣【皆叶平声战国策注曰尚近也通监作无可往矣宗庙亡矣今日尚矣归於何党矣注曰尚庶几也言单於其时盖言曰今日之事尚庶几焉党类也言战有胜负不死则降将归於何类也】
成相杂辞【三章】
【朱子曰成相者楚兰陵令荀卿子之所作也此篇在汉志号成相杂辞凡二章杂陈古今治乱兴亡之效托声诗以风时君相者助也举重劝力之歌史所谓五羖大夫死而舂者不相杵是也卿学要为不醇粹其言精神相及为圣人意乃近於黄老而复後王君论五者或颇出入申商间此其所以传不一再而为督责坑焚之祸也】
请成相世之殃愚闇愚闇堕贤良人主无贤如瞽无相何伥伥【相叶平声堕诈规反伥丑羊反狂惑之貌】请布基慎圣人愚而自专事不治主忌苟胜羣臣莫谏必逢灾【慎读为顺人叶儿治叶平声灾叶滋】论臣过反其施尊主安国尚贤义拒谏饰非愚而上同国必祸【过叶规义叶平声祸叶许规及论论而治之也言治臣下之过者必当自省而反其所为愚而上同谓自愚暗又欲使人同己也】曷谓罢国多私比周还主党与施远贤近谗忠臣蔽塞主势移【罢读为疲还绕也】曷谓贤明君臣上能尊主爱下民主诚听之天下为一海内宾【贤叶胡邻及谓贤臣也】主之孽谗人达贤能遁逃国乃蹷愚以重愚闇以重闇成为桀纣世之灾妬贤能飞廉知政任恶来卑其志意大其园囿高其台【能叶奴来及恶来飞廉之子父子俱以材力事纣】武王怒师牧野纣卒易乡啓乃下武王善之封之於宋立其祖【怒叶上声野叶上与反乡读为向啓微子名下叶音户降也】世之衰谗人归比干见刳箕子累武王诛之吕尚招麾殷民怀【刳音枯累读为缧怀胡威反】世之祸恶贤士子胥见杀百里徙穆公得之强配五伯六卿施【祸叶许诡反六卿天子之制春秋时大国亦僭置六卿六卿施言施六卿也施叶上声】世之愚恶大儒逆斥不通孔子拘展禽三绌春申道缀基毕输【缀辍同止也输倾委也】请牧基贤者思尧在万世如见之谗人罔极险陂倾侧此之疑【陂与?同言贤者必常见思虽久不忘但谗人必欲毁之使人君疑於此人也】基必施辨贤罢文武之道同伏戏由之者治不由者乱何疑为【戏羲同】凡成相辨法方至治之极复後王愼墨季惠百家之说诚不祥【後王当时之王谓当自立复为一王之法不必泥古也慎慎到墨墨翟惠惠施季季梁季梁杨朱之友也祥善也一作详】治复一修之吉君子执之心如结衆人贰之谗夫弃之形是诘【结叶吉衆人则不能复一谗夫则兼弃之但诘问治之形状言侮慢也或曰形当作刑如此之人皆当以刑诘之也】水至平端不倾心术如此象圣人【阙一字】而有执直而用枻必参天【枻余制反天叶铁因反枻引也未详】世无王穷贤良?人刍豢仁人糟糠礼乐灭息圣人隐伏墨术行【叶户郎反】治之经礼与刑君子以修百姓宁明德愼罚国家既治四海平【阙】治之志後势富君诚之好以待处之敦固有深藏之能远思【富叶音费有读为又思叶去声後权势与富者则公道行而货赂息诚之好以待者诚意好之以待用也处之厚固又能深藏则能远虑也】思乃精志之荣好而一之神以诚精神相反一而不贰为圣人【相反谓反覆不离散也】治之道美不老君子由之佼以好下以教诲子弟上以事祖考【老休息也为治当日新其美无休息也】成相竭辞不蹷君子道之顺以达宗其贤良辨其殃孽
右一章
请成相道圣王尧舜尚贤身辞让许由善卷重义轻利行显明【让叶平声卷音拳明叶音芒庄子尧让天下於许由舜让天下於善卷】尧让贤以为民汜利兼爱德施均辨治上下贵贱有等明君臣【贤叶形为去声】尧授能舜遇时尚贤推德天下治虽有贤圣适不遇世孰知之【能叶尼治叶平声】尧不德舜不辞妻以二女任以事大人哉舜【句】南面而立万物备【德叶音帝辞叶音似妻去声不德不辞皆以至公也】舜授禹以天下尚德推贤不失序外不避仇内不阿亲贤者予【序予竝叶土声仇谓□鲧】禹劳心力尧有德干戈不用三苖服举舜甽畎任之天下身休息【甽与畎同】得后稷五谷殖夔为乐正鸟兽服契为司徒民知孝弟尊有德【阙】禹有功抑下鸿辟除民害逐共工北决九河通十二渚疏三江【叶姑红反抑遏也下治水使浸下也鸿洪水也】禹溥土平天下躬亲为民行劳苦得益臯陶横革直成为辅【溥读为敷下叶後五反吕氏春秋云得陶化益真窥横革之交五人佐禹故功绩铭乎金石着於盘盂陶即臯陶也化益即伯益也真窥即直成也横革即横革也皆禹辅佐之名】契玄王生昭明居於砥石迁於商十有四世乃有天乙是成汤【明叶芒昭明契之子砥石即砥柱也】天乙汤论举当身让卞随举牟光道古贤圣基必张【当叶平声牟与务同汤让天下於卞随务尤】愿陈辞世乱恶善不此治隐讳疾贤良由奸诈鲜无灾患难哉阪为先【灾叶戕西反先叶前西反隐讳遇恶疾害贤良长用奸诈鲜无灾也○此节有脱误】圣知不用愚者谋前车已覆後未知更何觉时【圣上亦脱六字谋音縻後後车也更平声改也】不觉悟不知苦迷惑失指易上下忠不上达蒙掩耳目塞门户【悟叶上声下叶音户】门户塞大迷惑悖乱昬莫不终极是非反易比周欺上恶正直【莫冥寞言闱也不终极无已时也】正是恶心无度邪枉辟回失道途已无邮人我独自美岂无故【辟读为辟途叶去声邮一作尤言不可尤责於人自美其身盖此事之得失必有其故当自省也】不知戒後必恨後遂过不肯悔谗夫多进反覆言语生诈态【阙】人之态不如备争宠嫉贤利恶忌妬功毁贤下歛党与上蔽匿【如当作知匿叶奴计反言人之诈态上若不知为备则有疾忌蔽匿之患也利恶忌谓以恶忌贤者为已利也】上壅蔽失辅势任用谗夫不能制孰公长父之难厉王流于彘【孰当为郭郭公长父皆厉王之嬖臣未详其姓名】周幽厉所以败不听规谏忠是害嗟我何人独不遇时当乱世【阙】欲对衷言不从恐爲子胥身离凶进谏不听刭而独鹿弃之江【独鹿罣鹿小罟也子胥自刭之後盛以小罟而弃之江也一说独鹿与属镂同吴夫差赐子胥之剑名江叶工】观往事以自戒治乱是非亦可识托於成相以喻意【戒叶计识如字读如志】
右二章
请成相言治方君论有五约以明君谨守之下皆平正国乃昌【明叶芒君论有五谓臣下职一也君法明二也刑称陈三也言有节四也上通利五也】臣下职莫游食务本节用财无极事业聼上莫得相使一民力守其职足衣食厚薄有等明爵服利往卬上莫得擅与孰私得【服叶蒲北反所兴事业皆聼於上羣下不得擅相役使则民力一也民不失职则衣食足利之所往皆仰於上擅与若齐田氏然耳】君法明论有常表仪既设民知方进退有律莫得贵贱孰思王【君法所以明在言论有常不二三也进人退人皆以法律臣下不得以意贵贱则孰有能自相贵者乎】君法仪禁不为莫不说善名不移修之者荣离之者辱孰它师【言为君之法仪在自禁止不为恶则民皆悦上之教而善名不移也说读为悦】刑称陈守其银下不得用轻【阙】门罪祸有律莫得轻重威不分【称谓当罪当罪之法施陈则各守其分银与垠同】请牧祺用有基主好论议必善谋五聼循领莫不理续主执持【谋叶音縻祺吉也牧治吉祥之事也五聼见周礼折狱之五聼也循领谓修之使得纲领莫不有文理相续主自执持不使权归於下也】听之经明其请参伍明谨施赏刑显者必得隐者复显民反诚【请当为情幽隐皆通则民不诈伪也】言有节稽其实信诞以分赏罚必下不欺上皆以情言明若日【节叶即】上通利隐远至观法不法见不视耳目既显吏敬法令莫敢恣【上通利不壅蔽则幽隐遐远者皆至也观之法非法则虽见不视也】君教出行有律吏谨将之无铍滑下不私请各以宜舍巧拙【铍与披同滑与汨同音骨五伦既明则教令之出皆有法律而吏谨持之无使纷披滑骨者矣羣下孰敢私情不守所宜而以巧拙为强弱哉】臣谨修君制变公察善思论不乱以治天下後世法之成律贯【臣下但当谨守法度而君制其变公察而善思之则其论不乱天下後世皆得守之以成法律之条贯也或疑思当作恶】
右三章
古诗纪卷七

[book_title]卷八
钦定四库全书
古诗纪卷八　　　　　　明　冯惟讷　撰
古逸第八
诗
石鼓诗【十章】
【风雅逸篇曰石鼔诗周宣王猎碣也於诗体属小雅或以为周成王时诗以左传成有岐阳之蒐证之亦一说也○按古文苑所载石鼓文称孙巨源得於佛书龛中盖唐人所录仅四百九十七言耳章樵为之考正集释之又薛尚功郑樵潘迪诸家咸有音训然於阙文靡所增益杨用修自言受学於李文正公得苏文忠旧本盖六百五十七言而训释亦简要杨子易以今文传之矣陕西志亦载此文其文悉与杨本同而字尽训释颇异今以二本参较着之其古文苑旧注有可采者亦间取附入注中姓氏薛郑章潘巳见前施谓施宿王王厚之苏疑即文忠也】
?【本音吾读作我】车既?【籀文工读作攻】?马既同?车既【古文好】?马既□【音阜与同马肥貌一从?籀文□音騊北野良马也】君子【籀文员通作爰】邋邋【读作猎】斿【通作游当读作君子爰猎爰猎爰游】麀鹿速速君子?【之】求□□【古文关读作弯】【音条】?【石本弓古及字旧作弓】?兹?【以】【本寺字读作时古文省】?敺【驱】其□【畤音止】其来趩趩【音亦杨曰读作彳】??【音宪】【大来切今作炱音台烟尘也】郎?【音御与□小异】即□麀鹿趚趚【音即】其来大垐【音茨大逍也】?敺其欉【朴同杨曰读作仆】其来【音独】【古文射】其【音坚兽三岁曰肩杨作豚】蜀【读作属古省文】
右一【薛作辛文　郑作丙文　文六十六重文十　共七十六字　一十九句】
?【?音牵水名】殹【王曰古也字见诅楚文杨云音繄】沔沔【章音泛泛当作□篆文反正为乏今从丏恐非】?【与□同】□【籀文皮读作彼】□【古文苑作淖杨作潮】渊□【古文鰋】□处【上声叶作居】?君子□【渔】?澫澫【澫通作漫】又【通作有下皆同】□【古鲨字鱼名】其斿【游】□□【音散叶作跚】帛【读作白下同】□【鱼】??【音洛白儿】其□【蕰与葅同】氐【古作底至也】□黄帛其□【古文鯿】又□【今作鲋】又□【即白字○志云与鮊同叶音绵】其【乞反切】孔□【庶】□【脔】?【音决兽似狌狌下当从夬杨从史注云生冀切】【籀文洋】【音搏】其□佳【读作惟古文省下皆同】可【读作何亦古省文下同】佳□【似吕切】佳□可?□【普刀切隷作櫜又作□音托】?佳杨及□【古文柳】
右二【薛作戊文　郑作甲文　文六十一重文七　共六十八字　一十七句】
【施云石鼔中唯此完好无一字磨灭然字多假借世既逾远不能尽知故义亦有不通处更俟博雅君子辩而释之庶可补雅颂之亡逸】
田车孔【章作既】安□【音条辔首垂铜也】勒□□【□与駻同马行也】六□【古文师】既简左骖旛旛【妨圆切旌旗总名旛旛取其轻举皃】右骖騝騝【纪偃切壮健皃】??□【古作跻】亐邍【古原字】?戎止【石本作□】□【古文陆】宫车其写【写舍也读如卸史记秦每破诸侯写放其宫室】秀?【秀通作绣绣弓戎弓也谷梁传弓绣质】【时】麋豕孔□麀鹿雉兎其邍又【有】□【□或作□音循】其戎□□【音奔又作走音奏郑本有□字在大字上音□古直字也】大车出各【洛】□【古文作恶垩】兽【杨作亚献】白□【古文泽白泽兽名】?□而勿【叶音杓】多□??【音力叶音约】君子逌【音乃杨作攸】乐【音洛】
右三【薛作丙文　郑作丁文　文六十九重文五　共七十四字　一十八句】
□【帅】□銮车【音忽疾也下从本音叨】敕【音速】真【读作填古文省】如秀?孔硕【叶式略反】彤矢□□【古镞字】四马其写六□【辔】沃若□【徒】□【从马从便旧本云未详杨云恐当作骈】孔□□【廓】骑□【籀文宣】博【古文苑作廓宣搏搏】□【郑云即酋字通作輶石本作□音首】车□【古文载】□【古文道】如□如章邍湿【古文湿】隂阳趍趍【音池调和闲习之貌郑作?即趣字七走反】六马【射】?□□【籀文族矢锋也叶音?】又【有】貙【音枢】如虎兽鹿如□【兕】台【读作怡古省文】迩多贤□【音循】禽□【奉】雉?兎允异
右四【薛作丁文　郑作戊文　文六十九重文三　共七十二字　一十八句】
?来自东【古文苑有凄凄二字】霝【古零字】雨□【古文流】逆涌盈盈□【与渫同音屑杨云水名】湿【古文湿】君子既□【古文涉】?马□??【古文苑无重文】殹【也】洎【暨同】凄【二字古文苑俱有重文】?【丞】士駋【古文驾】言?【古文西】?【籀文归】方【作舫】□【舟】自□【廓】□□【杨作骈】逴逴【音绰】佳【维】□?□【逍】或隂或阳极【即笈字志云音结】??户出亐水一方□□遑【杨作徨】止其?【古文苑作其奔其□音御】?且【读作阻古省文】其□【乃】□【古文事】
右五【薛作壬文　郑作辛文　文六十六重文三　共六十九字　一十六句】
□□乍【古文作下同】邍乍周□【导】□【古遄省文】□【我】□【籀文辞】攸除帅□□田□【旧音莾或作?居幽切】为□里【世从三十为世施云世三十也以三十为世书家谓之会意佛书谓之二合字□苏合反非世字也】希□□□【音徼】□【乃】□【古文□】桼【桼木汁也可以髤物别作漆水名】【籀文栗】柞【音昨栎也】棫【音域白桵也】其拔□【即椶字音宗】□【音咎又音杲】□□【未详音义杨作庸或云遘字】鸣【条山楸也】亚□【箬】其【华】可【何】为所斿□□【音夒或作夔】水盭【音利或音周非】□□【古文旨】□【树】□【与幽同】□【古文晤】
右六【薛作庚文　郑作乙文　文五十二重文三　共五十五字】
【施云此鼓乃皇佑闲向傅师搜访而得者每行术仅存四字故今所传皆断续不成文】
□?嘽嘽【音檀衆盛也】□【然】□师旅【章云旅字之下磨灭二字】真【填】□会同又【有杨云如字】□?左【施云左字下有骖字今碑本磨灭】戎【音章徨行遽□苏读作障】?矢孔□滔滔是□【炽】夫写矢【古文苑有不字】其□【即夺字】【古文举】?【音自积禽也诗助我举?】其□□【郑作?音吁苏作肝】来或羣或?【友】悉率左右燕乐【音洛】天子来嗣王始□□【振音真】□【复】古我来攸止
右七【薛作甲文　郑作壬文　文五十九重文三　共六十二字　一十五句】
□【走】??【未详音义郑音剂】马□【即麃字音标或云音袍麋属】晳晳□□【华】雉?【音绰似兎青色而大】?【旧音位】多□微我师氏宪宪文武可【如字】其一?
右八【薛作巳文　郑作庚文　文二十三重文四　共二十七字】
【施云此鼔最磨灭不复成文】
?水既□【与净同】?□【导通作道】既□?行既止嘉□?里天子永?【古文宁】日□【惟】丙□【申】旭旭杲杲?其雱【籀文旁尔雅二达曰旁】□【叶上声】□【乘】马既□【音循】□【未详音义章作敕】□【古文夏】□□【康】□【驾】□四黄左骖□?【音敖】右骖□□【音速】□【音啔】戟【戟】?□【奕】女【读作汝】□□?【□】旛□【籀文翰平声鸟羽也析羽而注於旗首故曰旛翰】□□【音□】猋【古飙字音标盖通作□】斿【族旗之未垂者】□□【音宜旗动也】公□大来余及如兹邑周【即害字读作?何也】不余及
右九【薛作乙文　郑作癸文　文七十四重文七　共八十一字　二十句】
【施云上下磨灭不成文】
吴【古作虞】人?【古文怜】□【□与亟同】□【朝】夕憼【警同】惕□卥□北勿□【通作掩】勿伐□【若石本作□或云卑字】□出奇【奇】进□【古文献】用□?格□【艺同】祖告于大祝禘尝□【古文受】□【享】致其方□【与艺同叶音亦】寓逢□【□文中】□【籀文□】孔□麀鹿□□既坦疆理□□【音蕃盛也】大田不【音蒐即搜字】君子可【何】求又【有】□又始周爰止于是
右十【薛作癸文　郑作巳文　文七十二重文一　共七十三字　一十八句】蚕丛诗【四章　华阳志不载诗名风雅逸篇题曰?丛不知何据】
【华阳国志巴志篇其民质直好义土风敦厚有先民之流故其诗曰】
川崖惟平其稼多黍旨酒嘉谷可以养父野惟阜丘彼稷多有嘉谷旨酒可以养母
其二【祭祀之诗】
惟月孟春獭祭彼崖【叶鱼覊反】永言孝思享祀孔嘉【叶居之反】彼黍既洁彼仪既泽蒸命良辰祖考来格
其三【好古乐道之诗】
日月明明亦惟其名谁能长生不朽难获
其四【好士乐道之诗】
惟德实宝富贵何常我思古人令问令望【平声】
佹诗
【佹诗者荀卿子之所作也或曰荀卿既为兰陵令客有说春申君者曰汤以亳武王以镐皆有天下今荀子贤而君借以百里之势臣为君危之春申君乃谢荀子荀子去之赵人又说春申君曰昔伊尹去夏入殷殷王而夏亡管仲去鲁入齐鲁弱而齐强贤者所在其君未尝不尊荣也今荀子天下贤士君何为谢之春申君又使人请荀子荀子不还而遗之赋盖即此佹诗也】
天下不治请陈佹诗【佹与诡同佹异激切之诗也】天地易位四时易乡列星陨坠旦暮晦盲【叶芒】幽闇登昭【或作照】日月下藏公正无私反见纵横【叶音黄反见谓为纵横反覆之人也】志爱公利重楼疏堂【爱犹贪也窃取公家之利而反得华屋以居也】无私罪人憼【儆同】革二兵【叶逋旁反憼戒也革甲也二副也言无私心而治有罪之人反恐为所害而常为兵革以备之也】道德纯备谗口将将【读作锵】仁人绌约敖【傲同】?擅强天下幽险恐失世英【叶央】螭龙为蝘蜓【音偃典】鸱枭爲凤凰比干见刳孔子拘匡昭昭乎其知之明【叶】也郁郁乎其遇时之不祥也拂乎其欲礼义之大行【叶杭】也【郁郁与拂字疑错互】闇乎天下之晦盲【叶】也皓【与昊同】天不复忧无疆也千秋必反古之常也弟子勉学天不忘也圣人共手时几将矣【共读为拱拱手言不得用也将谓时运将开也】与愚亦疑愿闻反辞【此为弟子问词】其小歌也念彼远方何其塞【疑作蹇】矣仁人绌约?人衍矣忠臣危殆谗人般矣【般叶蒲典反般乐也集作服用也】璇玉瑶珠不知佩【叶备】也杂布与锦不知异也闾娵【子侯反】子奢莫之媒【叶莫佩反】也嫫母刀父是之喜【许既反】也以盲为明以?为聪以危为安以吉为凶呜呼上天曷维其同
荀卿与春申君书後赋【见战国策】
宝珍随珠不知俾【上声】兮禕衣与丝不知异【上声】兮闾姝子奢莫知媒【古音美】兮嫫母求之又甚喜之兮以瞽为明以聋为聪以是为非以吉为凶呜呼上天曷谓其同【风雅逸篇曰按战国策及韩非子荀卿为书谢春申君书後有此赋即荀子书中佹诗之少歌也佹诗其为春申君作乎又按春秋後语载苏秦上秦王书书後亦有韵语後世类书引之以为苏秦之诗秦语今附此後】
苏秦上秦惠王诗
言语相结【卢藏用春秋後语注曰结音吉古韵叶也】天下为一合从连横【音黄】兵革不藏文士竝饬诸侯乱惑万端俱起不可胜理科条既备民多伪态【音替】书策稠浊【厨玉反】百姓不足上下相愁民无所聊【音留】明言章理甲兵愈起辩言伟服【蒲北反】战攻不息繁称文辞天下不治【平声】舌敝耳聋不见成功行义约信【音新】天下不亲
游南岳讃
【王子年拾遗记曰舜葬苍梧之野有鸟如雀常游丹海之际时来苍梧之野衘青砂珠积成垄阜名曰珠丘冥珠轻细风吹如尘起名曰珠尘今苍梧之外山人采药时有青石圆洁如珠服之不死故仙人方回游南岳有七言讃○刘向列仙传曰方?尧时隐人】
珠尘圆洁轻且明有道服者得长生
游海诗
【十真记曰甯先生者古之神仙在黄帝之前常游崑丘之外有兰沙之地去中都万里其沙如细尘风吹成雾泛泛而起有石蓝之花轻而坚劲千年一开随风霏霏名曰青蓝花又有鱼鼈龙蛇飞於尘雾中先生常游其地食飞鱼而死卧沙百余年蹶然而起形容复故乃作游海诗○列仙传曰甯封子黄帝时人】
奇蓝灼灼千载舒百龄暂死食飞鱼
采药诗
【拾遗记曰闇河之北有紫桂成林其实如枣羣仙饵焉韩终采药四言诗云】
闇河之桂实大如枣得而食之後天而老
时俗四言诗
【拾遗记曰成王五年因只之国去王都九万里其丈夫勤於耕稼一日锄十顷之地贡嘉禾一茎盈车故时俗四言诗云】
力勤十顷能致嘉颖
古诗纪卷八

[book_title]卷九
<集部,总集类,古诗纪>
钦定四库全书
古诗纪卷九　　　　　　明　冯惟讷　撰
古逸第九
逸诗【上】
支【玉海逸诗】
【国语卫彪傒曰武王克殷作此诗以为饫歌名之曰支以遗後人使永监焉夫礼之立成者为饫昭明大节而已少曲与焉是以为之日惕欲其教民戒也○韦昭注曰立成为立行礼不坐也又曰立曰饫坐曰晏】
天之所支不可坏也【叶胡隈反】其所坏亦不可支也
辟雍【二见凡三章】
【困学纪闻曰大传引乐曰舟张辟雍鶬鶬相从乐乐经也】
舟张辟雍鶬鶬相从八风回回凤凰喈喈【叶坚奚反尚书大传】有昭辟雝有贤泮宫田里周行济济锵锵相从执质有族以文
敕尔瞽率尔衆工奏尔悲诵【音容】肃肃雝雝无怠无凶【周官注】
狸首【二见】
【礼记射义诸侯以狸首为节诗云】
曾孙侯氏四正具举大夫君子凡以庶士小大莫处御於君所以燕以射则燕则誉【见礼记○曾孙者诸侯推本始封之君故以曾孙言也四正谓举正爵以献宾献君献卿献大夫凡四也四献皆毕然後射处谓处其职而不来也以燕以射先行燕礼而後射也则燕则誉燕安也言君臣上下以射而习礼乐则安乐而有名誉也】
质参既设执旌既载【叶子计反】干侯既抗中获既置弓既平张四侯且良决拾有常既顺乃让【叶如阳反】乃揖乃让乃跻其堂乃节其行【叶寒刚反】既志乃张射夫命射射者之声御车之旌既获卒莫【见火戴礼投壶篇困学纪闻曰此命射之辞也】
黄竹诗【三章○玉海逸诗】
【穆天子传曰丙辰天子游黄台之丘猎於革泽有隂雨天子乃休日中大寒北风雨雪有冻人天子作诗三章以哀民】
我徂黄竹【缺一字】员閟寒帝收九行【行道也言收罗九域之道里也】嗟我公侯百辟冢卿【叶】皇我万民【皇正也】旦夕勿忘【恒念之也】我徂黄竹【缺一字】员閟寒帝收九行嗟我公侯百辟冢卿皇我万民【叶谟郎反】旦夕勿穷【叶渠王反令无困也】
有皎者【乌名音洛】翩翩其飞【叶匪眠反】嗟我公侯【缺一字】勿则迁居乐甚寡不如迁土【居无求安】礼乐其民【叶弥延反○言当以礼乐化其人也本传注曰自侯以下似当云百辟冢卿皇我万民○勿则迁】
祈招【音韶】诗【玉海逸诗】
【左氏传昔穆王欲肆其心周行天下将皆必有车辙马迹焉祭公谋父作祈招之诗以止王心是以获没於只宫其诗曰○谋父周卿士祈父周司马招其名也祭公方谏游行故指司马而言】
祈招之愔愔式昭德音思我王度式如玉式如金形民之力而无醉饱之心【愔愔安和貌金玉取其坚重形谓量其力而赋役之如制器者各随其形也家语作刑谓虐用民力而不知厌也】
徵招角招【见孟子】
【招与韶同齐有韶音之遗故孔子在齐闻韶】
畜君何尤
无射
【汲冢周书晋平公使叔誉于周见太子而与之言五称而五穷归告公曰太子晋行年十五而臣弗能与言君请归声就复与田师旷曰不可请使瞑臣师旷见太子三称三告善王子曰请入坐遂敷席注瑟师旷歌无射乃注瑟於王子王子歌峤】
国诚宁矣远人来观【转音光】修义经矣好乐无荒
峤
何自南极至于北极绝境越国弗愁道远
辔之柔矣
【汲冢周书曰师旷见周太子晋归太子赐乘车驷马曰太师亦善御之对曰御吾未之学也王子曰汝不为夫时诗云云以是御之】
马之刚矣辔之柔矣马亦不刚辔亦不柔志气麃麃【叶必幽反】取与不疑【叶疑尤反左传国子赋辔之柔矣注云义取寛政以安诸侯若柔辔之御刚马】
骊驹
【汉书儒林传王式曰客歌骊驹主人歌客无庸归骊驹者客欲去歌之也】
骊驹在门仆夫具存骊驹在路仆夫整驾
白水【二见】
【甯戚每之见管仲也亟称曰浩浩乎儵儵乎管子不解归而不怡有少妾问焉仲曰非而与知也妾曰毋少少毋贱贱仲以语之妾曰甯子殆欲室也古有白水之诗云】
浩浩白水儵儵之鱼君来召我我将安居国家未立从我焉如【列女传】
浩浩者水育育者鱼未有室家而召我安居【水浩浩然盛大鱼育育然相与而游其中喻时人皆得配偶以居其室甯戚有伉俪之思故陈此诗以见意】
鼔缶【淮南子】
君子有酒小人鼓缶虽不见好亦不见丑
【以上逸诗篇名断章存者凡十一篇】
逸诗【下】
左传【八章】
翘翘车乘招我以弓岂不欲往畏我友朋【陈敬仲引逸诗庄二十二年】
我无所监夏后及商用乱之故民卒流亡
俟河之清人夀几何兆云询多职竞作罗【子驷引周诗兆卜询谋职主也言以兆询於多人则各执一见相竞而罗列】
虽有丝麻无弃菅蒯虽有姬姜无弃蕉萃凡百君子莫不代匮【蕉萃即憔悴古蕉字音憔】
周道挺挺我心扃扃讲事不令集人来定【挺挺正直也扃扃明察也讲谋也言谋事不善当集贤人以定之】
礼义不愆何恤乎人言【子产引逸诗】
淑愼尔止无载尔伪
我之怀矣自诒伊戚
论语【二章】
巧笑倩兮美目盼兮素以为绚兮
棠棣之华偏其反而岂不尔思室是远而【晋书亦载作唐棣唐棣郁李也毛诗有两棣唐棣之华鄂不韡韡彼尔维何维常之华鹊巢唐棣之华与此棠棣不同黄公绍曰唐棣赤棣也棠棣白棣也反远二字亦两读一读反远皆如字陆佃云其花反向後合凡木之华皆先合後开此华先开後合一读反与翻同言花之摇动也远叶於元反】
礼记【二章】
昔吾有先正其言明且清国家以宁都邑以成庶民以生谁能秉国成不自为政卒劳百姓【见缁衣篇注云昔吾有先正五句逸诗也下三句见小雅节南山之篇李善文选注引首四句云子思子诗】
相彼盍旦尚犹患之【见?记篇注云盍旦夜鸣求旦之鸟患犹恶也言盍旦欲反夜作画求所不当求者人尚恶之况人臣而求犯其上乎盐铁论亦载此盍旦作鳱旦月令作鶡鴠或作渴旦】
大戴礼【二章】
东有开明於时鸡三号以兴庶虞庶虞动蜚征作民啬执功百草咸淳【见四代篇困学纪闻注曰开明避景帝讳也景帝讳啓庶虞盖山虞泽虞之属马融广成颂用飞征】
鱼在在藻厥志在饵【用兵篇注曰由心在於利用兵以取危盖逸诗也】
孔子家语
皇皇上天其命不忒天之以善必报其德【说苑皇皇上帝其命不忒天之与人必报有德】
管子
鸿鹄将将唯民歌之济济多士殷民化之【歌音基淮南子良马易道使人欲驰饮酒而乐使人欲歌化山宜切周易神而化之使民宜之皆古音也】
晏子春秋
乐矣君子直言是务
墨子【二章】
必择所堪必谨所堪
鱼水不务陆将何及
荀子【六章】
如霜雪之将将如日月之光明为之则存不为之则亡国有大命不可以告人妨其躬身
凤凰秋秋其翼若干其声若箫【叶踈鸠反】有凤有凰乐帝之心【秋秋犹跄跄谓舞也干楯也帝盖谓尧也尧时凤凰巢於阿】
长夜漫兮永思骞兮太古之不慢兮礼义之不愆兮何恤人之言兮
涓涓源水不壅不塞毂既破碎乃大其辐【叶笔力反】事以败矣乃重太息
墨以为朗【叶卢当反】狐狸而苍【墨谓闭塞也狐狸而苍言狐狸之色居然有异君以蔽为明则臣下诳君言其色苍然无别犹指鹿为马者也】
列子
良弓之子必先为箕【叶渠尤反】良冶之子必先为裘【箕矢房也注曰学者先攻其所易然後能成其所难】
庄子
青青之麦生陵之陂生不布施死何含珠为【庄子曰儒以诗礼发家一作冢大儒胪传曰东方作矣事之何若小儒曰未解裙襦口中有珠诗固有之云云接其鬓擪其顪儒以金椎控其颐徐别其颊无伤口中珠司马注云此逸诗刺死人也】
吕氏春秋【四章】
将欲毁之必重累之将欲踣之必高举之
君君子则正以行其德君贱人则寛以尽其力
唯则定国【此亦见左传然非诗也】
于嗟□兮【吕览】
战国策【五章】
行百里者半於九十
服乱以勇治乱以智事之计也立傅以行教少以学义之经也【风雅逸篇曰此全与古诗体裁不同姑依本文有诗曰字录之战国策注作谚语】大武远宅不涉【威武之大者远安定之不必涉其地也】
木实繁者披其枝披其枝者伤其心大其都者危其国尊其臣者卑其主【注云非必逸诗古有此语耳披褫也】
树德莫如滋除害莫如尽【注云泰誓树德务滋除恶务本一本作书云此亦见左传然本文非诗也】
淮南子
掩雉不得更顺其风
史记
得人者兴失人者崩
汉书【二章】
四牡翼翼以征不服
九变复贯知言之选【变一作辨】
後汉书
皎皎练丝在所染之【杨终传】
晋书
羽觞随波【晋书束晳传曰武帝尝问三日曲水之义晳曰昔周公城洛邑因流水以泛酒故逸诗曰羽觞随波一作羽觞随波浮】
说苑
緜緜之葛在於旷野【叶上与反】良工得之以为絺紵良工不得枯死於野
徐干中论
相彼玄鸟止於陵阪仁道在近求之无远
集韵
佞人如
古诗纪卷九

[book_title]卷十
钦定四库全书
古诗纪卷十　　　　　　明　冯惟讷　撰
古逸第十
古谚
太公兵法引黄帝语
日中不彗是谓失时操刀不割失利之期执斧不伐贼人将来【叶陵之反】涓涓不塞将为江河荧荧不救炎炎奈何两叶不去将用伐柯为虺弗摧行将为蛇【叶唐何反○贾子书引止日中必彗操刃必割二句其余见太公兵法即汉艺文志黄帝巾机铭也】
六韬
天下攘攘皆为利往天下熙熙皆为利来
管子【二章】
不行其野不违其马【讽桓公○言马以行野虽不行野亦不可不调习也】
墙有耳伏寇在侧
孔子家语
相马以舆相士以居
曾子
人莫知其子之恶莫知其苖之硕
孟子【二章】
吾王不游吾何以休吾王不豫吾何以助一游一豫为诸侯度【夏谚○刘熙曰春行曰游秋行曰豫左传季氏有嘉树韩宣子誉之服?曰誉与豫同游於树下也唐宋之问诗春豫临池会】
虽有智慧不如乘势虽有鎡基不如待时【齐人有言○贾达曰鎡基耨也吕氏春秋曰耨六寸所以间稼】
左传【二十二章】
山有木工则度之宾有礼主则择之【度音宅○鲁羽父引周谚隐十二年】匹夫无罪怀璧其罪【虞叔引周谚桓十年】
心苟无瑕何恤乎无家【晋士蒍引谚闵元年】
辅车相倚唇亡齿寒【虞宫之奇引谚僖五年○辅颊也车牙车又曰颔车牙上骨之名也辅为外表车是内骨】
心则不竞何惮於病【郑大夫孔叔言于郑伯僖七年○言心既不能自强何畏难於卑弱之病即齐景公所云既不能令又不受命也左传既不能强又不能弱】
庇焉而纵寻斧焉【文二年宋昭公欲去羣公子乐豫曰公族公室之枝叶也葛藟犹能庇其本根况君子乎谚所谓云云者也注八尺曰寻所以量木也借木之庇而纵放寻以量之斧以伐之】畏首畏尾身其余几【郑子家引古言文十七年】
鹿死不择音【同上○言当作?□?也】
虽鞭之长不及马腹【言非所当击晋伯宗引古言宣十五年】
高下在心川泽内汚山薮藏疾瑾瑜匿瑕国君含垢【谚同上○汉书亦引此无高下在心一句】
民之多幸国之不幸也【羊舌职引谚宣十六年】
杀老牛莫之敢尸【晋韩厥引古言晋栾书中行偃执厉公召韩厥厥辞曰古之人有言云云而况君乎成十七年】
非宅是卜维隣是卜【晏子引谚昭三年】
挈缾之知守不假器【晋人来治杞田季孙将以成与之谢息为孟孙守不可曰人有言曰虽有云云礼也昭七年】
其父析薪其子弗克负荷【子产引古言昭七年】
室於怒市於色【楚令尹子瑕谏归蹶由昭十二年○战国策怒於室者色於市】
臣一主二【晋人执季孙意如子服惠伯私於中行穆子曰鲁兄弟也土地犹大所命能具若为夷弃之使事齐楚其何瘳於晋谚曰云云吾岂无大国昭十三年】
无过乱门【子产引谚昭十九年○昭二十三年宋人对楚薳越曰人有言曰惟乱门之无过国语太子晋谏壅谷洛人有言曰无过乱人之门】
嫠不恤其纬而忧宗周之陨为将及焉【子大叔对范献子人亦有言云云昭二十四年】
唯食忘忧【魏子引谚昭二十九年○国语作唯食可以忘忧】
民保於信【戏阳速引谚定十五年】
飞矢在上走驿在下【兵交使在其闾今语两国兵交不罪来使】
国语【十章】
兄弟谗?侮人百里【周语富辰谏以翟伐郑人有言曰云云周文公之诗曰兄弟?于墙外御其侮】
兽恶其网民恶其上【周语晋克楚使郤至告庆于周召桓公与之语至自称功伐召桓公以告单襄公公曰君子不自称也恶其盖人也其抑下滋甚故圣人贵让且谚曰云云】
兵在其颈【同上单襄公曰人有言云云其郤至之谓乎】
佐雝者尝焉佐鬬者伤焉【周语太子晋谏壅谷洛人有言云云今俗语助祭得食助鬬得伤】
祸不好不能为祸【同上财色之祸生於好之】
衆心成城衆口铄金【周语伶州鸠对景王引谚】
从善如登从恶如崩【周语卫彪傒引谚】
黍稷无成不能为荣黍不为黍不能蕃膴稷不为稷不能蕃殖所生不疑惟德之基【晋语晋公子过郑郑文公不礼叔詹谏不聼曰若不礼焉则请杀之谚云云注为黍为稷之为成也所生谓种黍得黍种稷得稷唯在所树言祸福亦犹是也】狐埋之而狐搰之是以无成功【吴语吴伐越越使诸稽郢行成於吴云云今天王既封殖越国又刈亡之虽四方诸侯则何实以事吴】
觥饭不及壶飱【越语越将伐吴数问於范蠡范蠡曰未可也王姑待之王曰谚有之云云今岁晚矣子将奈何注盛馔未具不如壶飱之救饥疾也】
说苑
囊漏贮中【邹穆公引周谚】
列子【三章】
生相怜死相捐【杨朱篇引古语】
人不?宦情欲失半人不衣食君臣道息【古语】
田父可坐杀【周谚云云晨出夜入自以性之恒啜菽茹藿自以味之极一朝处以柔毛绨幕荐以梁肉兰橘心痛体烦内热生病矣】
庄子【三章】
闻道百以为莫己若【野语】
美成在久【叶苟起反】恶成不及改【叶苟起反○古语】
衆人重利廉士重名贤士尚志圣人贵精
荀子【二章】
衣与缪与不女聊【子道篇引古言与音欤聊音留叶力蚪反言虽衣服我绸缪我而不敬不顺则不聊汝也】
欲富乎忍耻矣倾絶矣故旧矣与义分背矣【大略篇引民语倾絶谓倾身絶命而求也分背如人分背而行也】
鲁定公记载古语
宁得一把五加不用黄金满车宁得一把地榆不用明月宝珠
臯鱼引古语
枯鱼衘索几何不蠧【索音素古通】
愼子【名到先申韩申韩称之】
不聪不明不能为王不瞽不聋不能为公
韩非子
奔车之上无仲尼覆舟之下无伯夷【奔音偾】
吕览
居者无载【读作?】行者无埋【叶陵之反○齐鄙人谚言生不隐谋死不隐忠也】
邹子引古语【名衍齐人】
截趾适履孰云其愚何与斯人追欲丧躯
鶡冠子【楚人居深山以鶡鸟羽为冠】
中流失船一壶千金【船音循释名船循也循水而行也文子曰上下楫而下致船上言若丝下言若纶】
鲁仲连引古谚【汉艺文志有鲁仲连子】
百足之虫三断不蹶【墨子云冯公之虫三?不僵冯公虫名僵读鞠躬之躬】
鲁连子
心诚怜白发玄情不怡艶色媸
鬼谷子引古语
女爱不敝席男懽不尽轮【战国策宠女不敝席宠臣不敝轩】
孔丛子
尧舜千锺孔子百觚子路嗑嗑尚饮十榼【平原君与子高饮强子高酒曰昔有遗谚云云古之圣贤无不能饮也吾子何辞焉子高曰圣贤以道德兼人未闻以饮食也】
战国策【十三章】
战胜而国危者物不断也功大而权轻者地不入也【秦策秦攻赵苏秦谓秦王曰语云云】
削株掘根无与祸隣祸乃不存【张仪说秦臣闻之云云】
骐骥之衰也驽马先之孟贲之倦也女子胜之【齐策苏秦说齐湣王曰语云云】
见君之乘下之见杖起之【楚策或谓黄齐曰谚云云今王善富挚而公不善也是不臣也下音户起音去上声】
见兎而顾犬未为晚也亡羊而补牢未为迟也【楚策庄辛对楚襄王曰臣闻鄙语云云牢一本作篱音同】
疠疾怜王【荀卿谢春申君疠疾怜王此不恭之语也虽然不可不审察也此为刼弑死亡之主言也注云疠虽恶犹愈于刼弑故反怜王】
以书为御者不尽马之情以古制今者不达事之变【赵策赵武灵王始出胡服之令羣臣皆谏止王王曰谚云云○亦见史记】
借车者驰之借衣者被之【孟尝君择舍人以为武城吏而遗之曰鄙语岂不云云注云言弗爱也被叶音披】
宁为鸡口无为牛後【韩策苏秦为赵合从说韩曰臣闻鄙语云云颜氏家训曰按延笃战国策音义曰尸鸡中之主从牛子也然则口当为尸後当为从俗写误也】
禽困覆车【韩策向寿为秦守宜阳将以伐韩韩公仲使苏代谓向夀云云譬禽兽得急困犹能抵触倾覆人车○亦见史记】
贵其所以贵者贵【韩策苏代说向寿请母伐韩谚云云注所以贵人所同贵○亦见史记】仁不轻絶智不轻怨【燕策燕王喜以书谢乐间曰语云云】
厚者不毁人以自益也仁者不危人以要名也【同上谚曰】
史记【二十二章】
死者复生生者不愧【赵世家肥义谓李兑曰谚云云言不忍负武灵王之属已也】美女入室恶女之仇【外戚世家汉武帝幸夫人尹媫妤见邢夫人低头俛而泣自痛其不如也谚云云】
蓬生麻中不扶自直白沙在泥与之皆黑【三王世家引传曰○鲁子书作谚曰】
当断不断反受其乱【黄歇传赞引语】
千羊之皮不如一狐之腋【叶戈灼反】千人之诺诺不如一士之谔谔【卫鞅传赵良谓商君云云】
积羽沈舟羣轻折轴衆口铄金积毁销骨【张仪传张仪说魏王臣闻云云战国策注云周语也汉中山王传臣闻衆口销金积毁销骨丛轻折轴羽翮飞肉】
力则任鄙智则樗里【樗里子传樗里秦惠王异母弟樗里子滑稽多智秦人号曰智囊谚云云】
利令智昬【虞卿传赞引鄙谚】
尺有所短寸有所长【王翦传赞引鄙语】
鉴于水者见面之容鉴于人者知吉与凶【蔡泽传○本武王镜铭】长袖善舞多钱善贾【蔡泽传太史公曰韩子称云云韩子韩非子也】
白头如新倾盖如故【邹阳传引古语】
千金之子不垂堂百金之子不骑衡【叶寒刚反○袁盎传盎对文帝臣闻云云服?曰措身不倚衡也如淳曰衡楼殿边栏楯】
变古乱常不死则亡【晁错传赞引语】
虽有亲父安知不为虎虽有亲兄【叶虚王反】安知不为狼【韩安国传安国谏梁孝王引语】
强弩之极矢不能穿鲁缟冲风之末力不能漂鸿毛【同上安国与王恢论伐匈奴○汉书曰冲风之衰不能起毛羽强弩之末不能入鲁缟】
桃李不言下自成蹊【李广传赞引谚】
家絫千金坐不垂堂【司马相如谏猎疏引鄙谚】
人貌荣名岂有既乎【郭解传赞引谚○徐广曰人以颜状为貌者则貌有衰落矣唯用荣名为饰表则称誉无极也既尽也】
千金之子不死于市【货殖传引谚○尉缭子千金不死百金不刑】
百里不贩樵千里不贩籴【货殖传引谚】
以贫求富农不如工工不如商刺绣文不如倚市门【见货殖传非谚也或末句谚耳一无以贫求富句】
汉书【十五章】
有病不治【平声】常得中医【艺文志引谚】
狡兎死走狗烹【叶铺郎反】飞鸟尽良工藏敌国破谋臣亡【韩信传六韬作高鸟○史记曰野禽殚走犬烹敌国破谋臣亡】
儿妇人口不可用【王陵传吕太后谓陈平曰鄙语云云顾我与君何如耳无畏吕?之譛】不习为吏视巳成事【贾谊引鄙谚○大戴礼不习为吏如视巳事】
前车覆後车诫【同上】
欲投鼠而忌器【同上里谚】
社鼷不灌屋鼠不薰【中山王引○韩诗外传作稷蜂不薰】
孰为为之孰令听之【司马迁引谚】
良玉不琢【武帝贤良策问引古语○汉书或曰云云不云古语也】
揉曲木者不累日销金石者不累月【公孙弘对策书云云夫人之好恶岂比禽兽木石之类哉期年而变臣弘尚窃迟之】
水至淸则无鱼人至察则无徒【东方朔○列子察见渊鱼不祥知料隐慝有殃後汉书水清无大鱼此见客难不云谚也】
以管窥天以蠡测海以莛撞钟【东方朔引古语史记扁鹊曰以管窥天以隙视文】
腐木不可以为柱卑人不可以为主【刘辅引里语成帝欲立赵媫妤为皇后辅上书陈】
千人所指无病而死【哀帝益封董贤二千户赐三侯国王嘉上封事谏上引里谚】括糠及米【汉书引语】
後汉书【九章】
人所歌舞天必从之【王莾遣更始将军廉丹讨山东辟冯衍为椽衍说丹曰将军之先为汉信臣新室之兴英後不附今汉内溃人怀汉德云云○此本古语人所歌舞天必从之人所咀嚼神必凶之】贵易交富易妻【宋弘燕见上令主坐屏风後上谓弘曰谚言云云人情乎弘曰臣闻贫贱之交不可忘糟糠之妻不下堂上顾谓主曰事不谐矣】
几事不密祸倚人壁【鲍永传荀谏戒鲍永曰几事不密祸倚人门不谓谚也】作舍道傍三年不成【曹褒传显宗引谚】
嶢嶢者易缺皦皦者易汚【上声】阳春之曲和者必寡【叶果五反】盛名之下其实难副【音府○黄琼传公车徵琼至纶氏称疾不进李固以书逆遗之引谚云云】
关东出相关西出将【虞诩传永初四年羌胡反乱残破并凉大将军欲弃凉州诩说太尉李修曰谚云云】
彀弩射市薄命先死【李业传刘咸谓李业曰贤者不避害譬犹彀弩射市薄命者先死不云谚也】
龙不隐鳞凤不藏羽网罗高悬去将安所【陈留父老传桓帝世党锢事起外黄令陈留张升去官归乡里道逢友人班草而言父老过之植其杖云云不谓谚也】
时无赭浇黄土【东观汉纪明德马太后时上欲封诸舅外间白火后曰吾自念亲属皆无柱石之功俗语云云】
贾谊书容经篇
君子重袭小人无由入正人十倍【叶平声】邪辟无由来
刘向别录引古语
唇亡而齿寒【叶胡千反】河水崩其坏在山【叶输旃反】
列女传引古语【秋胡谓其妻云云不谓谚也传止首二句】
力田不如遇丰年力桑不如见国卿刺绣门【当作文】不如倚市门
风俗通【四章】
金不可作世不可度【一曰金可作世可度】
狐欲渡河无奈尾何
妇死腹悲惟身知之
县官漫漫怨死者半
应劭汉官仪引里语
仕宦不止车生耳【崔豹古今注曰文武车耳古重较也文官青耳武官赤耳毛苌诗疏曰重较卿士之车】
王符引谚
一岁数赦好儿喑哑【太平御览崔寔政论云云】
桓谭引谚
二人同术谁昭谁冥二虎同穴谁死谁生【本汲冢周书然非谚也】人之相去如九牛尾
桓子新论引谚
人闻长安乐则出门而西向笑知肉味美则对屠门而大嚼【新论曰关东鄙语云云又谚曰侏儒见一节而长短可知孔子言举一隅足以三隅反观吾小时二赋亦足以揆其能否】
牟子引古谚【东汉太尉牟融】
少所见多所怪【叶古遗反】见橐驼言马肿背
刘子引古谚【刘画字孔昭】
深不絶涓泉稚子浴其渊高不絶丘陵跛羊游其巅
师春引古语
斧小不胜柯
韩婴诗传引古语
昨日何生今日何成必念归厚必念治生日慎一日完如金城
诗疏【五章】
洛鲤伊鲂贵於牛羊【洛谚】
山上斫檀檖榏先殚【齐谚○檖音遂榏音兮檀与檖榏三木相似】
斫檀不谛【音提】得檕【音谿】迷檕迷尚可得駮马【駮马亦木名马音如涂抹之抹檀与檕迷駮马三木亦相似】
疲马不渡渑水【齐语○渑水之流迅疾】
问妇人欲买赭不谓竈下有黄土欲买钗不谓山中自有楛【上党人语】
诗正义引语
四足之美有麃两足之美有鷮
易纬引古语【二章】
一夫两心拔剌不深
踬马破车恶妇破家
春秋纬引古语【二章】
吐珠於泽谁能不合
月丽于毕雨滂沱月丽于箕风扬
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:32:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>