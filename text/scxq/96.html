<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,附录,云林集全文在线阅读,云林集全文在线下载,大玄古籍书库">
<meta name="description" content="六卷。《附录》一卷。元贡奎(1269—1329)撰。奎字仲章。宣城(今属安徽)人。官至集贤学士,追封广陵郡侯,谥文靖。所著有《云林小稿》、《听雪斋记》、《青山漫吟》、《倦游集》、《豫章稿》、《上元新录》、《南州纪行》等。明永乐年间征入秘府,家无副本,绝而不传。唯《云林小稿》尚存。弘治间其裔孙元礼复采诸书所载奎诗及遗文二篇,即今本。有《四库全书》本,清乾隆四十一年(1776)宣城贡氏刊本。另有明弘治三年。(1490)。天台范吉刊本。(藏于北京图书馆),题为。《贡文靖公云林诗集》。_云林集_全文在线阅读_云林集_全文在线下载_大玄古籍书库">
<title>云林集_贡奎_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">云林集</span> <br/>
          作者： <span class="inputVal" id="bkauthor">贡奎</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗集,完结</span> <br/>
          字数： <span class="inputVal" id="bknum">[book_length]42183</span> <br/>
          说明： <span class="inputVal" id="bkdec">六卷。《附录》一卷。元贡奎(1269—1329)撰。奎字仲章。宣城(今属安徽)人。官至集贤学士,追封广陵郡侯,谥文靖。所著有《云林小稿》、《听雪斋记》、《青山漫吟》、《倦游集》、《豫章稿》、《上元新录》、《南州纪行》等。明永乐年间征入秘府,家无副本,绝而不传。唯《云林小稿》尚存。弘治间其裔孙元礼复采诸书所载奎诗及遗文二篇,即今本。有《四库全书》本,清乾隆四十一年(1776)宣城贡氏刊本。另有明弘治三年 (1490) 天台范吉刊本 (藏于北京图书馆),题为 《贡文靖公云林诗集》。</span> <br/>
          封面： <span class="inputVal" id="bkimg">Z_19826.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]云林集
[book_author]贡奎
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗集,完结
[book_length]42183
[book_dec]六卷。《附录》一卷。元贡奎(1269—1329)撰。奎字仲章。宣城(今属安徽)人。官至集贤学士,追封广陵郡侯,谥文靖。所著有《云林小稿》、《听雪斋记》、《青山漫吟》、《倦游集》、《豫章稿》、《上元新录》、《南州纪行》等。明永乐年间征入秘府,家无副本,绝而不传。唯《云林小稿》尚存。弘治间其裔孙元礼复采诸书所载奎诗及遗文二篇,即今本。有《四库全书》本,清乾隆四十一年(1776)宣城贡氏刊本。另有明弘治三年 (1490) 天台范吉刊本 (藏于北京图书馆),题为 《贡文靖公云林诗集》。
[book_img]Z_19826.jpg


[book_title]提要
云林集 元 贡奎
钦定四库全书
集部五
云林集
别集类四
元
提要
（臣）等谨案云林集六卷元贡奎撰奎字仲章宣城人官集贤直学士追封广陵郡侯諡文靖李黼为之状马祖常奉敇撰碑皆天下重望也所着有云林小藁听雪斋集青山漫吟倦游集豫章藁上元新録南州纪行凡百二十卷明永乐间徵入秘府家无副本惟云林小藁宋濓所序者尚存裔孙兰家洪熙中三山陈嵦复序而传之後弘治间其曾孙元礼复采诸书所载奎诗及遗文附益成编是为今本奎诗格在虞扬范揭之间为元人巨擘王士祯居易録论其境地未能深造殆专以神韵求之欤吴澄跋其文稿称其温然粹然得典雅之体视求工好奇而卒不工不奇者相去万万惜今不可得见矣卷末增载见妇人偶兴二首鄙俚秽亵必委巷附会之语而元礼误入者今并刋削焉
乾隆四十五年五月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]原序
●云林集原序
夫人有一心统乎性情性则涵理而静情则感物而动情有喜乐哀愤好恶故发而形於言言之不足而至於嗟叹咏歌自然有声音节族之可听而谓之诗稽之於古则然矣岂独後世有诗哉是故唐虞三代之时老人有击壤之歌童子有康衢之謡卿云南风至臯陶之载赓五子之感怨箕子之麦秀无非诗也至周而诗极盛其三百篇则经仲尼之所删而存者先儒谓删後更无诗者非无诗也谓雅不作耳自时厥後一变而为楚骚屈原九歌则涉於怨怼宋玉高唐则流於荒淫至再变而为汉之五言三变而为七言继而歌行杂体後人多以是相慕效而作各极其所至为名家自建安黄初以及盛唐晚唐由宋至元作者迭出其有名公逹官所撰雄词杰句往往为人所采辑梓行於世或有为子孙所珍藏閟而不显者亦多有之是殆不如山林处士释老之徒其文字反得托诸汗竹以传甚可嘅也洪武乙亥余始领教宣城尝游柏山吊圣俞梅先生之墓得其後人所抄诗藁首末残缺不完心甚惜之及考欧阳文忠公文集中所为序云得其余藁千余篇并旧所藏掇其尤者六百七十七篇为三十五卷以今较之十未得一耳可不为深惜哉於是复闻南湖翰林学士仲章贡公其子尚书师泰公父子并显於元盛之时思欲访其故居以观其子孙所藏遗藁为縻於职竟不获造窃以为恨及入教国子之廿年岁在甲辰秋七月既望其三世孙有曰兰字斯馨者以公事游南京谒於桥门官舍持所録二公之神道碑墓志铭及诗藁一集来示始知公家世出处之详公讳奎字仲章父士濬其人敦厚质直以勤俭起家尝曰富以力者苟得必易覆以德者难効必致远故其积有恒产虽丰裕而不妄费务赈贫乏作义塾以恤乡里以教示姻子弟仲章公幼时士濬公爱之甚於诸子尝曰三郎和易端重颖悟过人吾世有藴德发必在是儿也及壮读书甚勤於经史子传无所不治於文章辩义闳放儁瓌不狃卑近必以古为师自是以文学发身始授池阳之齐山书院山长寻徵赴吏部至德六年中书奏授太常奉礼郎兼检讨九年迁翰林国子院编修官至大德六年转应奉翰林文字预修成庙实録丁秘书府君忧延佑元年终制除承事郎江西等处儒学提举五年迁翰林待制修成庙实録书成特赐金帛至治九年谒告归里第与兄仲坚甫奉太夫人及太夫人卒终制起复为翰林待制拜集贤直学士阶奉训大夫天历元年文宗即位命公往祀南镇二年春还自会稽涉吴中以疾归梦夜赋诗有云竹树潇潇夹泉石九转丹成生羽翼自意为不祥果殁其平昔所友者若清河元明善东平王士熙四明袁桷巴西邓文原长沙文矩悉当世豪杰声名之士其平昔所着书总若干卷有所锓梓悉上送官藏之秘府其外集听雪斋纪青山漫吟曰倦游集曰豫章藁曰上元新録曰南湖纪行然历兵燹未免散轶今所存者惟云林小藁而已幸先生为序之予曰尔祖以文学发身仕於胜国超至华显入銮坡禁林之邃名高一代文照千古既夀诸梓以取入秘府未得以广其传可为深惜今尔後人所珍藏者但有云林一集岂非存一二於什千也哉欧阳子谓圣俞诗穷而能工余则谓仲章公诗达而能工然是集国朝翰林金华景濓宋公已为之序余恨失之斯馨之贤特属序於余第余以衰陋之资不腆之辞非有卜商之文学又安敢序公之诗哉但以斯馨请之固姑缀是语归之俟後当有执钜笔者为之发挥云洪熙元年龙集乙巳春三月之望南京国子助教三山陈嵦书

[book_title]卷一
●钦定四库全书
云林集卷一
（元）贡奎 撰
杂言
志士常惜日达人宁慕名廖廖宣尼圣长歌愧耦耕六籍矧已残纷纭起亡嬴守经汉儒者策世何所成圣功苟云效致泽希阿衡赫赫金仙化奈矜势方行归与畎亩乐岂系辱与荣
璞玉不自售匣镜翳空尘岂复妍媸鉴内藴□□□流云有时灭圆魄湛清旻不见荆山韫终为百代珍
秋怀
瑶汉夜澄寂烈烈羣象严浮云翕交互圆光尚微纎阶虫竞鸣声湿云度虚檐持志惕自警屏营以深潜惊飇动幽幌凝香启方奁栩栩庄生蝶秉志能养恬鸡鸣何孳孳忧心愧如惔
薿薿庭前树皎皎美人姿秋风白露下华叶日以委玄蝉抱余廕音响一何悲物性固其常代谢讵睽期由知是贫贱所守宁尔移
坐久閲衆籁息吹孚昊冥虚庭贮灵采孤槐影棱层揽衣起旋舞愧此膂力胜素养岂不善而以礼法绳立贤矧圣术私智非所矜念彼东园瓜延蔓亦有凭齐物非至言维古恒自徵
纪梦
痴儿忽在眼梦觉万里外寄身如浮云起坐发长慨所以弃汝来恩义固有赖读书云林斋坐閲景明晦勤懒出天性责善系亦大我归须可期秋江斫鲈鱠
避暑
避暑北山下修篁夹林隂客来澹忘言稍觉清我心酷暑尚可避酷吏不可禁迹絶畏途辙凉飇散尘襟却嗟避名者犹恨山未深为言暑与吏纵酷何能侵
敬亭山
名山镇宣郡古祠崇敬亭杰构靓深岩飞廊引重扃涉彼百仞高始觉万类形楼殿势益弘兵卫森幽灵增秩覩隆典纶音播明廷丰穰走祈报烟燎浮芳馨竹树蔽险壑虚栏俯南垧麻姑湖上碧华阳天际青神飙飒然起新凉濯微醒踈雨暎白石垂虹截苍冥永言李谢游岂惜岁月零悠悠孤云去渺渺从双軿招之殊未来庄思展函经
赠唐立夫【马昂夫之弟】
我交海内友颇识男子奇君家好兄弟高林玉连枝伟哉清献公覩此积庆垂难弟客西江从我不暂离危言动权贵谈诗解人颐同朝遇难兄未面心先知文章彻宸扆鵷行昭羽仪欢然顾寒士慷慨衆乃推严冬雪翻絮饮我堂上巵别来倏几载江上才一麾青山谢公宅髣髴犹当时惠连更清发揽衣往从之缅怀彭城会风雨情无违孰云今昔殊事往若可追笑我辞薄禄归耕类儿痴四十奉慈母晚嗟忧患罹岁月不相代偷生苟栖迟圣贤有前躅名谤古所随腾骧亦何意矧乃齿髪衰多君远相访舣舟烟水湄恍惚若初觉既见还惊疑问旧渐零落审安心稍怡壶觞粗延欵真率分所宜酷暑汗雨浃终朝竟忘疲喜传二州政戍■〈派，去氵〉将及期东南美官况斯文尚坚持侧闻贾使君协恭淑民彛公余惬幽赏黄钟和埙箎凌高重怀思轻飙起清漪
天游亭
凉秋马肥健山行快闲心斜阳衆峯出岂待穷追寻兹亭独崔嵬超然散尘襟瑶汉湛虚碧灵飙荡幽隂滉漾连沃野苍茫俯乔林真游本无驭玅道悟非深麻姑去何年楼居集华簪栋宇墠高下薜萝径萧森玄蝉解新蜕嘒嘒高树吟物理感时迁世辙徒駸駸怀哉学仙术孤云度遥岑
答陈华仲【五首】
海上三神山上有学仙侣泠泠紫箫声吹作飞凤语回飙荡溟海散落成烟雨岂无知音者一振九苞羽持之献天庭上以奉明主
白玉藴奇璞混在沙泥间辉光岂不媚过者谁为顔一朝匠石工琢之成匪艰五缫藉苍璧九章粲玄环世人始知贵仰瞻发长叹
一鹗摩九霄鸷鸟空累百结交四海内知已何其窄文章未易识举世尝见惑横琴待锺期泣珠愧渊客长云去苍苍俯仰空啧啧
镂氷为文章点铁化黄金术成将何施念此工力深知者自相尚岂复论升沉朂哉保明德幽光隐华林
贫贱交有道富贵多异途所以古君子择交严所趋霜剑闲宝室烈士发长吁隔世或相慕同居分越吴寥寥千载问羡彼管鲍徒
梦故人
千里万里道三年二年别鸿雁去复来我友音书絶梦中忽一见欵语情更切觉来失处所残缸半明灭相思各天涯长夜寒栗冽风霜草木变贫贱不易节中心谅谁知素月当空洁
送牟景阳并寄其兄
献翁鲁灵光伯氏清庙珍斯文淑後学醲浸如饮醇前哲端可踵念此道屈伸恬然山中趣白云结芳邻别久岁年晚渴思欲生尘何时遂归隐青灯愿相亲仲兄慷慨士相逢客青都隔屋重情好诗酒时与俱子方留上京扬袂青云衢天禄虚校席冠豸浮荐书才名动观听笑我何阔迂重来遂握手临风忆翔鳬北风天初寒駈车戒晨途饯子地千里况客天一隅会远非赠言情鬰何由舒引瞻赤城霞逢衣领羣儒横经振家学举酒奉亲娱朂哉遂至乐世荣复何如
题董简卿所藏潇湘图
潇湘在何处展卷心悠然是中有云飞上与苍梧连忆昔弄扁舟载雪清江天湘君招不来明月随我前微钟破征梦落雁栖寒烟回首行万里揽衣羡孤搴可怜楚人辞憔悴穷岁年图画岂不好此意谁复传已矣三叹嗟临风叩商弦
和虞德生教授韵
凉雨夜如沐微风激商灏纷纭穷日力燕息奉冲抱虚名亦何为顔色倏已老陋彼楚野民刖足期售宝山中岂不乐饥来拾瑶艹圣贤希方策後世谩论讨出处宁有殊所贵在闻道
境静人迹稀虚心似观内夜深气逾清稍觉絶嚣愦至言析精微古谊感劳徕天游本非难道大岂能载荧荧珠走盘落落骏历块推物宁免拘离形庶无碍长风起泠然期子挟仙佩
夜坐
京国雨初霁虚堂夜气凉新月上团团坐久流清光露叶闪明晦河云互飞扬机籁发天秘起弄琴与觞千里同今夕幽愁结中肠湿萤低复举栖鸟亦惊翔适时物乃贵人生何慨慷
夜久境逾静居然庭树秋气机发羣动时节无淹留凉露浴蟾彩浮云澹河流微生竞如髪弥思志常周精爽一以竭榛烟蔽前丘道贵善持养日入当偃休寄言学仙子文字徒冥搜
谢邓善之袁伯长二兄兼次韵
炎夏何所适高斋澹忘情穷变士固常坐阅时晦明巷永黑潦积雨余緑隂生酒罇已复空书帙徒充盈悠然寻尺内睡觉起徐行开门遗篇翰溢耳流诗声温温邓子辞至宝道傍横袁生云间翮世网亦暂婴时还赴清燕我抱一为倾
京城客馆
公宇日无事阅书稍怡情浩漫罔穷极静定悟始明笼禽动幽响庭草遂微生俯念节物变宴处常愳盈宁复辞劳苦王事駈我行雨余夕阳酷空雷殷残声暄爽倏未定云埶方纵横访遇当获趣及兹烦抱婴何时故园友浊酒与同倾
集亷园
宿雨洗炎燠联车越城关广躔隘深潦飞栋栖连闤行经水石胜稍见华竹环隂静息影迹窈窕纷华丹兢兢是非责侃侃宾友闲蔬食常苦饥世荣竟何攀学仙本无术即此超尘寰
抱疴迸嚣俗荆扉户常关新沐散腰髀纵骑踰通闤列袂瀹云茗叩琴堕瑶环羣树蔼新緑孤华粲微丹拭目咸展趣旷心自逾闲东山岂云远驾言事跻攀焉能踵重迹扰扰走区寰
长春宫同伯长德生仪之分韵得山字
古道廕树色横槎度溪环上方鬰楼观峥嵘俯尘寰两两白玉童客来启重关似非胜者流此日讵可攀揽衣空中云柱笏城西山烈风忽昼起薄霁天已悭拂石坐寒寂垂绠汲清澴悠然时自得一笑开我顔玄鹤亦交唳乘虚动清■〈翾，飞代羽〉安得与之化千年却当还
题渊明图
若士超世流高风凌飞仙倦怀经济术嗜酒岂自然去之千岁间才贤孰相先畏途辙皇皇归欤袖翩翩日暮孤云飞黄花澹秋妍坐怜王弘辈矫首南山巅
赠碧溪相士
雨霁秋色净新凉方可人流溪碧如染照我须发真平生作诗苦羞拂镜中尘为向无庵说岁晚愿为隣
观梅贻贾元播刑部
结根岁年老远历氷雪余居然异土姓发英遂萧踈抱贞亦岂衒知音固有殊桃李借顔色强立春风株昭被雨露荣道味仍清腴皎皎物乃忌宁畏缁尘污晚月忽弄影清香袭芳裾念兹百年遇奚必孤山逋弃置真自知一言重君吁
同元学士诸公以落月满屋梁犹疑照顔色之诗为韵赋赠邓提举之官江淛
天寒道路遥岁晚风雨作虚名谅何为矧此怀抱恶子行既云惬离居愧予索物盛固有时空山正雕落
悠悠故人心皎皎江上月行行道中乖冉冉孤云隔相望一何远相思几时歇月亏会复盈持以心不灭
江湖起秋风眯目尘黯暵挂席飞云巅行子归意满蹇予如病鹤欲往翅常短怅望不能休城高暮山远
斯文日已弊何以振靡俗维兹东南州前哲賸膏馥儒台列华要厥职重攸属育材体菁莪怀居讵私淑莽莽彼黍墟黯黯亡社屋怀哉鴞林音淳风徯斯复
念我事远游兹焉屡星霜子行虽云先受秩已还乡玄发日以改梦寐侍亲傍风靡波逝川欲济宁无梁枉道诚自羞贫贱士乃常缄情睇天末冥鸿亦惊翔
停车子踟蹰把袂我夷犹念此欲别难况乃交契绸雨霁白云飞日斜红树浮望极意逾远愁多身更留岂无负郭田何苦事远游归来亦从人商歌激高秋
鳌禁肃弘敞璇题映清池砌石转午隂踈桐静交枝曳裾接劒履辉华瞩名耆列职诸俊良萃拔五采仪晨饥郤霞餐翺飞念何之岂无戢翼思矫首鸣声悲积简护缃袭□词俟雕摛罗致讵云晚占情竟奚疑优哉西湖居虞彼北山移蒙蒙云气深渺渺瀛洲峤关情重回首沧波闪红照
白云一觞酒离思沧溟间子行勿复居念我何当还杳杳飞鸿书瑟瑟清镜顔璇玑不私贷岁月忽已阑赠之云锦章譬彼苍玉环何以解尘缨幽泉弄潺潺
潋潋西湖波宛宛漫山色轻飇转□□□盖妍藻饰慷慨少年子仰箭堕飞翼■〈欠猋〉然天一涯兹乐岂再得朂哉重言辞慰我远相忆
夜坐
皎皎冻云被燎燎羣星临高斋永今夕虚棂闪华隂彼美劳我思迢遥隔川岑微火漱石鼎骤飙振悬琴维昔功业彰岁月念已侵凝尘隐斾色坚氷戒车音岂无五亩园艺耕尽高深旷志虞捐踈名义夙所钦神交倏游梦起坐一整襟
伯长南归余方北行以诗见遗因和以谢
古士今已矣交道日以沦执交万里路念此古道存离别忽及期悁结难为言旅雁声嗷嗷归燕影飜飜驾言方舟适挹彼河之源晨风起崇甸维北正我辕志气岂不乐白云慰前骞讵为戚戚怀上累往哲论七星耿终夜巨海宾朝暾勿嗟遥相望宁能恋丘园起歌复为舞愿酌临岐樽
洪瓒驿楼
朝雨路絶尘晚晴云起山楼高亦可爱寄我须臾闲下瞰百尺渊灵恠蟠清澴岂无泽物功汲引常自难崇甸旷氓俗邮兵卫廛关永言托遐征羡彼飞鸟还故乡望不极杳杳苍冥间
上京
维北千里遥山峤极苍冥车行辐屡折崎岖倏旬经听履事朱阙秉翰直彤庭烈风骇九夏中天横七星至治谢藻饰尸居惬深宁旋驾谅有时凭高睇南垧
咏史
伊昔闻汉武英风弥八区拓边开诤路謇謇羣臣趋正色折平津分符居海隅谈谐侍清宴从容保全躯手招王母来环佩铿琼琚寂寂茂陵草千载令人吁
雪晴
今晨持我书燕坐雪照屋闭门谢尘鞅展卷自朗读衆说初若攻冥思意才复旭日上团团清泉涣春緑涓涓晴櫩溜洗眼溅飞瀑岂不事游观驱车泥及腹永怀同袍士岁晚在空谷好风忽东来起玩庭前竹
送夹谷伯敬之单父
燕州连日雨六月寒装绵闭户断车辙修途溢如川朝晴悦物性槐隂起初蝉衣篝瀑余润照眼阶葵鲜闻君去仪曹五马行翩翩缅怀古单父高堂坐鸣弦政理日以媮宝此千载贤矧此荐岁饥夏潦仍相缘嗷嗷东南州流移踵车船死者相枕藉羸瘠甘弃捐民命悬守令壅遏谁当怜君怀策世才往哉寄承宣譬彼善牧者鞭击非所先戴星亦有人何乃任力专凄凉二子远故老应相传我昔尝经游土风尚熙然回河抱阡陌桑麻緑浮烟岂无稌稻区草木纷华妍维兹重责任慎彼浇俗迁会徵太史书家声振当年
送良史【西域人尝学于江南除翰林编修今省归豫章】
鬰鬰楚竹实飞凤以慰饥鸣声乃铿和遂息苍梧枝时哉一朝遇粲若五采施矫首沧江云空晴散何之岂不比翮翔悠悠眷予私惊飙起层波落日增余悲去去勿久留赴此远大期采风讵辞责上寄简册垂缄书谁复悟为子歌别离
亦乐堂
谢身荣名外筑屋山水间华药植前庭翳翳佳木环鱼鸟相泳飞孤云亦来还陟屺兴所思百岁遗以安岂无亩锺田供此先祀盘当春兆微和耕作匪辞艰修塍起鳞鳞时雨弥沧湾鷄豚自蕃息篱有雉笋斑酒熟谁共斟掩书一酡顔
南剑教授揭从年惠诗就次韵以饯
君诗何所似天飙洒琅玕示我舂容篇读之为清寒於焉稍相接谈经古翻澜亹亹穷本源非徒涉尘寰力趋仁义途愧此儒为冠诗者君之余叹息鸣凤翰时哉施威武德舞瞻羽干岂无往哲言藏之於学官命教责非轻辞训严诰盘厥服固云远倾露排忠肝溶溶水如璜乐彼朝莫翰蠧道今多岐鉴此孟与韩愧无仁言赠别泪为君弹
夀阊承旨
大道传孔孟盛治跻虞唐造物重责任间出非才常隆隆金玉贵采采麟凤祥庄词补天衮雨露昭春阳令誉守严介崇居乐清康愿为民物夀讵止斯文光
清朝重儒术赞论知自来譬彼阳泽布生物徧九垓岂无干时士挟筞攀崔嵬後生厌藜藿遗老□□莱学者日以踈颓波何由回愿言夀斯道为国培英才
卢沟野亭
出郭野尘絶青山开画图回冈万井聚梁虹驾川途杳杳车驾集交臂无宁躯粲此一亩宫而有静者居花木明窈深鱼鸟乐澄虚浊醪得酿法好客时与俱昔我东南来万里马足瘏解鞍道傍树尘渴尝自沽题诗忽在眼日暮飞云孤
和袁伯长冬至燕集韵
黄锺起葭琯玉树华宝宴清交寡常流铿辞表时彦盈盈劝浮蛆袅袅簪彩燕雅服称仪新嘉蔬列乡荐香销神用舒棋覆心罢战培花候奇识煮茗遂清咽虚幌云度英空檐氷落线永言悦书玩亦岂慕盘馔尘踪合渚萍芳岁惜流箭念此远道逢令人久怀羡
题云东轩
城中纷华地借屋得佳处居然俗士驾欲诣不知路门前柳隂深溪水清可度我行万里倦颇□□□趣有时忽来坐谈笑竟忘去孤云遂闲适怅望心所寓平生旷荡怀落笔题幽素要当居轩冕此理常自悟酒兴方未阑青山任朝暮
题陈氏所藏着色山水图
独卧晓慵起梦中千万山推窻烟云满一笑咫尺间嫋嫋美人粧金碧粲笄鬟素波净如镜緑苹点□湾美哉笔墨工貌此意度闲孤禽立圆沙渔舟远来还我方厌闤市坐对忘朝餐安得林下扉深居长掩关
雪中
夜寒如卧氷朝雪拥我庐开门盈数尺呼童扫前除梅花费追寻色养何以娱琼楼起突兀玉树长扶踈笑瞻鹤发垂容光照丰腴献岁元纪新履此景运舒辞秩久未归清白方自居赋性本太素养之况冲虚融融若可释皎皎岂易汚秫酒酿成缸烹茶拾薪枯庭雀何饥飞时听哺林乌先时期一稔占祥弥八区会当上太史首作王春书
题杨玄翁千载心堂
明明一寸心肇自天地始传之无终穷岂曰千载止念昔川上人长波叹流驶简编日以繁烟海浩无已惟兹道弥高屹若尊岳峙冥思契前哲焚香燕清几哂彼朝夕谋振衣为君起
书巢
吾闻太古时构木巢为居圣人作宫室後古渐夸渝达者会至理淳风复其初辟室方丈间所向无非书典坟久茫昧汲冢纷恠迂残经耿星日补缉惭汉儒岂无百家作充此积架储浩若棹烟海仰瞻在天枢伊谁以巢居何当与之俱栖安类倦翮乾蛰同螙鱼朝夕偶在户飞鸠鸣屋隅枯枝结树杪反观尤裕如物理匪有殊令人发长吁
秋日陪大学士赵公憇龙山玄真宫
岩岩居庸关左挟飞仙居苍茫四山合石经穿盘纡人家稍相接林木何森敷觚棱生晓烟玄风淩紫虚念彼羽流集岂与世俗俱溪流转云碾余润分园蔬钟磬答空谷斋供荐芳腴穹碑记宗传道一教乃殊素飡贵崇本卒岁事耕锄渔父在何许空有桃花株坐惭秉文干尸禄常旷迂日暮陟曾巅丹霞成长裾遥睇空中云超然能卷舒
题城南读书图
来我日下居偶见城南画萧然松竹间听此风雨夜黄尘蔽乌巾青山开白社安得携束书友尔闲静者
题欧阳氏思亭
嵬嵬墓在郊孤子客远乡念昔霜露凄三年庐墓傍忠节父母全子何能显扬釜禄不逮养衷情为之伤冥冥终天诉悄悄归路长高林荫枳棘飞雪暂回翔斯道期远大残经究微茫朂哉重孝思须臾岂能忘
题羣雁图
羣雁真可爱正与凡禽殊所乐在江海往来能自如渐陆常以时飞鸣遥相呼旅食宁少饥宿择沙水隅可人客西方不寄南来书横空亦有字浮云为卷舒渺渺烟草濶萧萧芦苇踈何当泛扁舟翩然与之俱
登齐山
出郭行五里落日衆山赤中环翠凝峦秀色起干尺风流杜牧守壮语镌玅画我来严冬初俛仰一今昔人烟久变故鬼恠据幽僻披丛得小径往来遭折屐乱石排犬牙荒洞冺龙迹空余岩前碑雨日自淋炙黄花既非时何以供太白但须历曾巅一笑天地窄铜官山遥遥
铜官山
逆水去千里山瘦木落衣水涸石见底棹此一叶舟观山复观水得山可栖身得水可洗耳中有千岁松根深茯苓美孤鹤巢空枝岁晚知所止愧我驱尘踪去去独未已长歌呼谪仙回首白云起
虎林玄妙观
琳宫古嵬嵬独据山胜絶天光垂帝座照耀金碧色修廊接层厓俯目视深泽隂隂木叶暗石削苍壁列流泉出嵌空六月洒飞雪平生功名谋洗我肝肺热同游得幽人再拜摩断碣兴亡见唐汉高爽了吴越更拟穷幽探驰景忽西灭
和胡则大赠别诗
乾坤秋气清游子眼界濶云起青山颠风动白苹末明明一寸心光映波底月得禀天自然此中本无物同游愧君才季玅多俊杰昂然六尺躯精彩照玉雪毋为功名拘中路意惨卒不见前者桐剪伐中琴瑟
荼■〈艹縻〉架
西园检春事积雨断余红荼■〈艹縻〉压高架皎皎晚日烘翠蔓点残雪清香度微风幽人对之坐莹然此心同裵■〈衣外回内〉不忍去片月来高空宛如万玉娥素袖舞云中珠玑露颗缀翠佩烟光笼爱花不受折枝柔刺盈丛携酒醉其下慰此良夜终
宿凤口回九万兄
扁舟下沧溟日暮浮云散青山衮衮随十里行不断古廛集人烟舣缆临絶岸谁知兄弟情邂逅忽相见篙师轻波澜呼啸惊夜半贪程虑涉险欲往还自筭推篷视天宇白露下淩乱衆星亦已没落月破微暗念此局促身倏然重三叹
过霅川横山
山回溪流奔眺目古廛会上有百年祠行者多再拜乾坤秋气高萧瑟鸣万籁青林魑魅号素壁风雨坏独怜神明功扶植古木大矧余及凡物朝夜顔色改俯仰亦有时感慨独无赖夕云念羣征舟楫吴楚外
自紫极宫出关谒徐孺子墓
高城练江曲登阁聚遐观睠此灵迹殊翛然俯尘寰烟树翠偃蹇汀洲雪弥漫舟樯列林干野市喧城闤缅怀吴仙游逍遥驾飞鸾流光閲千岁倏焉去无还遗世亦有徒羽衣钥玄关沸鼎听云茗巢松羡风翰简书抑何俗生愧半饷闲同怀二三友驱马复萦盘前郊昔蒙密落叶地始寛迢嶤汉士坟吊酹涕丸澜勲业岂不崇名义夙所难骤暄变轻袂稍觉霁景悭迁境胜无穷西日衔晴峦
登虎丘山
古士雅巾屦具舟约芳游朝晴出西郭午凉登虎丘松迳度遥岭历此层级修当时吴王剑硎光裂岩幽平甸眺万顷闲瞻烟树稠颇闻山僧贤飞锡下林陬独遗方丈空於焉集清流一簟可平生岂惜半日留煮茗试泉冽焚香延宿篝踈雨催晚归溪波散浮沤
即事
眺望高城上旷远散覉愁西郊雾初敛山光翠欲流井润延蔬畦樵歌落榛丘林踈见村屋翳翳炊烟浮兴来思偶成工拙何暇求有怀陶元亮千载当与俦
蔼蔼羣树林孤云暮来归纷纷飞鸟倦敛翮相因依临轩方独坐凉飙吹我衣物理固有常悠然悟其机山中岂不乐躬耕自无饥百年事未晚何劳歌昨非归与友田父一樽聊可挥
敛迹居陋巷况值风雨时朝晴稍悦性驱马何所之交朋数斯疏贵达分异宜前路方畏暑把辔独迟疑何如且复止委心向书诗扬扬空中蝶晔晔庭下葵芳物足可玩盛衰无乃随士生贵有名固穷庶无亏寂寞非已没名在亦奚为悠然南山下爱酒人自知
闻张彦清学士田兵部访郝尚书于西山
春山如美人盈盈弄顔色秋山如烈士磊磊吐胸臆行乐岂不佳好尚随所得推窻致爽气苍翠浮崱屴况复九月交怅望情何极渊濳谺洞旷厓转迂径直委叶护荒苔寒英耿丛棘胜日集羣彦言笑遂幽陟离索何以寛愁思居然积振衣欲相从尘事劳屏息高歌停云章愿寄西飞翼
题舜举秋山图
溶溶白云度宛宛清溪流磊磊数峰立鬰鬰羣树稠何人结茅屋坐俯林塘幽平生采芝药岂识人间愁危樯引微径落日涵孤洲我昔山中居景物穷冥搜展图忽自慰怅望何当游极汉唳宾雁空□□归舟学道有达□忍作终身谋寡知亦将去兹焉暂迟留
思亲
我涉江与淮思亲日以远朝行夜忘寐念此情缱绻虚名亦何为逐末乃舍本驾言偶成兴中路悔已晚白云起悠悠清泗流宛宛仰慙林间翮日莫倦知返万里萍泛波三年马驰阪赋归何辞迟相望愿强健愉愉手足情奉侍加飡饭
云林集卷一

[book_title]卷二
●钦定四库全书
云林集卷二
（元）贡奎 撰
元日书怀二首
今日复何日人事宁得安萧萧马声中杖履尤所难岂无知心者礼法与我寛闭门求圣贤展卷一长叹
我爱陶渊明梦幻视今古浊酿亦何味弃官乃归去谁言千金躯终作一坏土人生贵相逢不饮岂足取
谢刘兼美刘元鼎二兄见访
我去古人远展卷乃见之衆说初若殊会归无二岐陋巷寡朋俦冥思心始夷高轩二妙来照眼光陆离千金藴名价五德呈瑰奇志专发疑难躬行肃形仪勇超君子途非效俗士知譬之车正辕适然终可期秋雨凉满袖孤灯耿深帷仰瞻数仞■〈土廧〉阃奥宁易窥前哲有轨躅努力当後追况子方盛年愧我老且衰勉焉各崇爱执手重怀思
杂言十首次徐芳谷韵
卢敖欲求仙若十尝见一烈风破洪蒙事往不可述蝉蜕犹具形萤飞未离质化者时固然穷搜漫终日
履途或云纵临渊慎毋怠当知不自损亦岂人有害美好株块如玉石无庸慨何如伯成子躬耕隐隆代
古来贤达士托志不在酒文章有公道此外心独不彀满将发机襟动己见肘毋令竭精爽千载诛腐朽
空尘罩宝瑟中夜起一抚停弦复默坐月落星可数狨兕罗我前山鬼气频沮天风若有助庭树声挟雨
瑶台授宝诀丹砂驻青春兹事岂恠诞愧彼世间人蜗粘竞锥刀蝇营积涓尘已矣竟不悟毕逋逝踆踆
陶潜赋归来老境日已迫寄家如逆旅欲返南山宅元载一何愚椒斛藏八百悬知贤达人知几谢天厄
阮孚着几屐嵇康挥五弦旷世以为达荒丘起寒烟岂知悟道者无为修养年盗名速天祸此说何由传
蓬莱起崔嵬形仪鬰包承上盘凝空云下结积壑氷升高危引汲汲清渺悬缾念彼鸿鹄飞冥栖却矜能
庞公隐鹿门衣冠颇尊伟岂无後来人寂寞知者几荣啓何所遗妻子亦多累长歌带索行谁复踵其履
断蓬离本根一去不复恋孤云何当还日莫情乃见举世悟者稀求名以流远嗟我麒麟图烨烨冠与箭
河上阻风次韵袁伯长
奔河逆牵舟北风忽中阻篙师勇支撑腾跃势如舞尘砂晦高旻泥水污后土雹飞起潜蛟树拔乱惊羽须臾西日霁云端散红缕维此造化工而我获窥覩故人适同怀破险出奇语明朝隐张帆万里端自许
舟泊蔡家店
谒告会通籍旋归驾轻航偕行夙期践周览愁思扬朝阳光景鲜时雨民物康絺服始便体蔬饭聊充肠閲书破幽睡欹篷进微凉岗树翳云重巢鹤凌风翔黄尘忽奔荡青郊竟苍茫心目先已驰道路阻且长穷变固归理晴隂稍乖常念兹永日留哂彼浮生忙煌煌北有斗君子毋相忘
贯州
扁舟放河流骤暑消雨余既忻归计谐矧与佳士俱云雾重回首葱笼鬰瑶居微波散碧縠簸荡明月珠风急帆满张猎猎病股舒亚树花换叶离巢燕将雏眷彼别时语不知今何如简书岂足畏青山念吾庐勿谓道路遥坐觉山川驱华樽方自持相思少欢娱缄情何以写揽情起踟蹰
赋得新月
团团故园月微鈎画云端孤舟天际来湖波正弥漫但念时节流不畏道路难晚树齐弄色晴飙骤生寒归鸟哺高林稚子迎门懽梦中倏先至相思强加飡
邳州
古城结危构交达裒招延朱碧递隐见冈回势蜿蜒填车纵横游重屋充华鲜扣门多乞食民饥远流迁桑柘重緑蔼欝欝浮苍烟念此万里道我舟亦已旋云树列环岫晴鳬散平川烜赫骊珠光随风堕灵篇神清契高冥性敛涵静渊出处古异途世故宁糺纒简书诚可乐轩冕非自捐推篷晚逾□恍疑助孤骞
袁伯长虞伯生始约同舟南归既而伯生留京临别以云诗见赠舟中奉和以寄
白云起西南盘欝中天台下招笙鹤翔天风为之回岂不从龙游重辉挟崔嵬翔鹤若有归华采同璨璀悠然忽万里矧与丹凤偕凤栖东海瑶鹤啄北海莱企首思白云鸣声沥余哀所嗟变化神微雨朝暮来分隂护丘壑终复游九垓藉彼明锦章舒卷慰好怀秋旻气弥清短翮亦稍开会合须可期乘高共棑徊
送别刘道夫
春晚益可爱緑隂蔽前郊念子暂时别我心已云劳浮云始舒霁倏见踈雨飘暄爽骤变更岂异世俗交微飙起林杪清池树光摇沉忧渺余心衰发矧渐凋怅焉立斯须幽禽语嘐嘐
送胡伯恭之官静安
朝雨徧烟麓溪流涨春篙拏舟何所适沧江泝迢遥宰邑江水奥严程讵辞劳政教日以媮夙志方自操古风岂不还弦歌协清韶怀我鹤发亲志气宁昏朝飞花扑离筵幽居蹇朋交白云暮来归跂望陵阳高
秋日和答友人
积雨晚稍霁返照远山赤林关转通衢轧轧笋舆入故人忽相见揖我分半席论交数年别感事百忧集酒量虽不加举杯暂情适简书亦可畏於焉重三益
次韵牟成甫
我屋青山下江浄余霞赤三年卧忧患迹絶城府入扁舟乘兴来猎猎风满席岂无知心人邂逅谈燕集抚物空自嗟白鸥亦闲适虚名苦劳生於事竟何益
送九万兄之乐清主簿
宿云澹朝暾春风散轻寒振衣既行迈惨别情所难王事劳蹇蹇征车戒桓桓孰云枳棘微蔚此五采翰海县还靡俗涛江激回澜道路岂不遥怀居诚匪安朂哉西都秩愿言继弹冠
题玩芳亭
日出闤闠喧巷回静如村闭门緑隂底粲此五亩园蘐草一何茂稚竹生羣孙危亭俯芳池朋来具壶尊玩芳正尔得名之岂虚言楚辞我所慕中有至乐存宛水清可涉往来得闲门绣舆照春昼彩袖从弟昆矧兹平生交持书亦时论纷华非无地哂彼俗耳闻作诗颂君美此道古所敦
寄公瑾宪史
緑隂蔽深院四月微雨寒羸骖借东邻欲出徒步难檐楹亦周流於焉足盘桓何苦恋微禄羡彼凌风翰向来二三友谈经舌飜澜萧条天一涯出处随所安念子知心者重是故时冠
集云从山
南土气蒸溽城居厌喧卑官曹稍休暇寄此方驾驰侧迳转萦曲遥原杂林池烦缨濯微飙前瞻划舒夷嶪嶪林宇深松桂交樛枝锺声出修廊一饭若有期适意岂不乐营营竟何为虚谈非世具勿遣俗士知素衷慕幽蹈终焉谢尘羇
宿崇光道院
崇观邃幽堂於焉息征役淹留倏旬浃亦岂初意得兹轩更深沉窻敞西园侧林梢雨新霁深隂散踈滴闭户苔晕生焚香破蒸湿三峰秀眉睫咫尺倦登陟翼翼羽士流遐踵飞仙迹灵波根玄响风举修篁立蹇子慕踈旷汛志非翫习诛茅憇余龄荏苒辞世絷
赠送曾提举
春晏倍思家送客城南去久约欲看花兹晨已飞絮故人十载遥小酌一时聚揽衣何忍别纵辔且复驻白髪底须惊青山亦云寓喧飒尘眯目分岐任驰骛归休不知疲之子忽相遇恍然平生交介此行者赋扁舟谅明发江流远西泝太平重声教广以方策布岂惟时措宜实动里评誉无官不可作适意当默喻郡清才彦稠庭静燕雀度鲜鳞鱠如雪甜芼兼笋芋还乡抱土乐穷古在行路中年怯离忧而况老懒具竹林枉新书时时慰思慕
送俞元明之官僊居县
赤城离东南苍岩间石扉灵槎截尘界晓日明烟霏古称神僊居欲往事己非林树藏野县空街行迹稀之子万里役黄尘手频挥辛苦事科举一笑辞布衣我公得兹地扁舟惬南归讼简民俗淳官清吏仍饥荒庭啮瘦马鈎帘燕交飞健笔凌青云江梅素英蜚性静恒自安謲辞速羣讥士生亦乐乐矧以友道微持罇赠远别矢心谅无违
情话堂
桒梓彼西郊緑隂春晚成綉衣方弭节於焉息遐征永言丘陇思岂曰闾里荣父老争馈浆童稚亦懽迎萧然故时宅蓬蒿环堵生亲戚何绸缪话言出真情开书时问疑抱琴还自横端居学力专心定理乃明夙负经济才王事念有程孰识陶公志但知轻世名归欤事未晚千载此同盟
赠杨医士
卖药都市久买车上开平病躯偶相依远别动离情居庸五十里度关极修程烈风九夏寒日落边马鸣野鼠味穷甘初食心稍惊穹庐亦络绎马湩时邀迎畏缩恒自饥勿效迂士行况挟岐黄书所繋良匪轻扰扰征途间朂哉崇令名
送史助教代祀西岳
秩秩西岳祀皇皇使臣体高堂夀慈母兼致君亲喜一尊远相饯万里自兹始驾言六馆士追恋情未已赐环当有时虚席将以俟官柳生夏隂轻舟动流驶长江何迢遥蹇予亦东逝执手皓为期何能慰知己仰瞻参与商耿若此心矢
寄吴子彦
忆昔溪上别于兹倏经年胡为不嗣音令我心惘然燕舟六月旱火云蒸晚天飞蝗密如雨桑麦浮黄烟秉笔事词翰愧非时政先侧闻江南雨官途浸成川岂无妻子累万里何由前对食不能飡枕肱重忧煎苍蝇何营营厥类纷牵连缅怀嘉树底披襟弄清泉云林有高处盍赋归来篇
拜醮北观
祠告简宸命秉心直彤宫仪仪紫霞佩导以白玉童坛虚斗星明殿邃烟雾融敛福讵躬有所祈民物丰泰时肃斾常遐哉方士崇陶匏藉稾秸朴素寓至恭蕊词栖宝函芝书护泥封日晏散花迟钟磬度微风长生果何致脱身愿相从
又
斋罢敞春服趿履步修廊笼禽动新响雨余竹风凉道人房更深罏烟引微香於焉谢尘鞅闲来日偏长
送张谦仲南台御史
仲夏炎气盛江河沸焦■〈火敖〉层云张虚伞电光掣金鳌旱魃奋为虐九土民嗷嗷矧兹东南区■〈风贝〉风挟惊潮漂流孰可御弊积成瘵凋侧闻峩豸冠远筞神骢骄氷蘖期素守风霜厉严操譬若激清冷慰彼方渴消忧私隐田里吏牍上下胶要当得其情察察穷秋毫金陵古佳丽地控荆楚遥翠栢集飞鸟苍鹰撃秋郊台端咫尺天明月手可招朂哉重名德山岳非云高
送闲闲南归
吴侯南州奇脱身谢儒冠异人授函笈从容步金銮禋礼崇岳祀洁香命驰鞍持此一寸衷耿耿报国丹春云碧草动晴雪苍松寒堂有鹤髪亲眼照五采鸾举觞夀希龄莱衣佩珊珊兹乐余固同矧兹平生欢赠师何以言清飙散毫端
次韵感兴诗五首
抱瘵寡营累处晦以养明独有盈尊酒客来相与倾念兹庭中华秋悴春复荣年运苟未至亦岂居其名
潦降骊渊深潜珠聚羣依凤栖高冈石草木承余辉岂无百尺松托此孤云飞士贫择所附节义乃忍违所以有旷达怅然归采薇
晨将一卷书坐与古人言念之千载下其神俨今存今士惜未殊至道有定论朂哉顔与孟异代乃同门
幽人卜林居永日常掩扉涧水鸣孤丛空烟护苍微别来不可见戚戚念岁饥何以写我心朱弦时同挥
嗟嗟古来士传者今几存有生不饮酒徒令酹其魂立德犹复尔况乃功与言岁月无停机川流逝清湲翩翩魏公子飞盖游西园歌韵岂不美慷慨非至恩羡彼荣啓辈行歌乐忘飡
赠胡云畊
握手交恨晚忘年意弥真维兹入逾月下帷日相亲方音亦朴野久挹气清淳寥寥四圣书训诰日以湮泝源考亭理微辞极搜论痴儿稍向学师模诱循循扫轨谢来迹挑镫契同伦譬彼曲生蓬远托麻中伸江雨变薄暄壠梅报先春还乡固云乐重会复何因含情涕交颐言讷心愈谆相思愿加飡尺书寄须频
过四安
解舟吴溪濆夕日照长林骤暄方自欝微飙舒我襟高树藤英垂壠麦齐桑隂哑哑反哺乌睠睠游子心岂不酧永懽念此丛桂吟积痾抛散帙独坐理鸣琹行行万里遥怀哉古投簪
襍言四首
举世称伯乐顾马价倍增价增马何益夙负千里能饥饱燕山雪渴■〈〈今上酉下〉欠〉辽海氷但令遂真性超逸非所矜
楚冈产至宝草木为华滋一朝献君门借问识者谁居然刖其足九死终不移枯荣只自辱造物真有知
孤桐挟风雨毙此龙闘争弃置百年後斵琹发清声昔为沟中断今作膝上横宠荣亦既美曷若能全生
凤饥啄琅玕飞鸣以其时仪羽人罕识寄迹苍梧枝城枭饱腐鼠自得谓过之贵贱讵不分已矣随所宜
雨中
骤热变风雨气候一日殊緑树拥如盖残花落无余闲居日偏永手把种艺书幽幽鱼鸟适寂寂车马踈田父二三辈浊酒时来俱愁隂每思霁微凉意稍舒携筇独延伫层云起遥墟
送吴子彦北上
忆昔西江上与子俱宦游归来侍慈母万事它何求所嗟知已深哀心动离忧始忻解篆回又驾北上舟弱质罹重罚抱瘵方稍瘳駈车欲远送畏寒复迟留冥鸿起天末晴沙戏闲鸥念彼池上凤戢翼旧同俦怅望感物理羣飞竟无由侧闻二友佳惬此征途修烟树红泛锦霜螯碧森矛客行亦云乐人生若为谋痴儿谅追从矧以斯道侔为言崇问学毋令堕凡流
送史高士谒吴闲闲
春水武昌船帆飞敬亭雨孤城厌喧嚣听此樯燕语挥手谢时人开胸散烦暑煌煌阙下书曳曳云间侣真人紫霞佩执简授璇宇揽衣欲从之神交谅倾许霁雨沐霄容风微鹄初举游心惬高明脱屣迈行旅怀哉回何时酌彼盈尊醑
阳墅次家兄韵
层巘云暗树芳池水明花幽宫引神隧旷泽沾皇家承祭严秉秩受膰乐生譁于于冠佩集占祥烂星霞侧耳听笙簧拍手和琵琶抚躬独兢竦况复寒序加报德期自扬遥程戒秋槎
真州
我病久不饮持螯唯酒宜开罇试小酌陶然发顔衰篷窻如展画坐爱羣山奇白鸥亦纷迎斜阳荡清漪笑我归六年偶出非自斯健帆各争先把棹岂得追忆昨云林轩睡足忘晨炊故人忽相见慰问无尽时
度吕梁洪
朝发下邳山黄流泝迢遥吕梁开险关悬河倾奔号南通广越疆琛贡来千艘连樯驻其下祈赛声啁嘈冈环岸势侧庙奠岩隂高横滩絶东注乱石不可篙嶙峋布戈戟屈曲蟠虬蛟湍飞稍旁激盘涡散惊涛修缆危一綫千钧泛鸿毛凌虚独凝睇屹若登云霄寒云暗腥蛰落日摇金鳌我老才气薄搜吟愧前豪神京望何极轻颿竞羣飘
沙河
沙河冬欲涸流浅日以急胶舟不可行念此劳苦剧巨舰鱼贯尾小艇才转折褰裳力推挽进寸还退尺呼啸畣林谷荡摩激沙石前瞻兖泗源高堰限通塞啔牐暴漂浮絶岸骇平溢篙樯起纷拏跳跃如奋敌安流心稍舒十里慰行役舟人忽相告上牐晚仍隔官程急方贡陆辇空委积永念平水功岂遂一朝适壮游俟时来欲速非我力郊连秋草黄日闪霜树赤孤村隐溪曲聊以供散策白云山嵳峩矫首三叹息
河流氷
十月寒气盛长河流氷澌征艎泝浩浩鈎曲苦逶迟滉漾圭角露稍沍还参差恍疑戈戟森出没相倾欹或员如堕礮或利如銛鎚须臾骤风激琼瑶积山危樯檝一冲撃糜烂不可支穷隂生极底乃见造化奇履霜固知坚物序矧及期行役何未已君子宜慎思岂无冠盖华挥霍遵大逵千钧载卓毂络绎驷马驰覆前罔戒险陨身悔何追我昔居南州感此日未窥朅来二十年战兢常自持终当挂高帆春洲扬緑漪
题吕氏独乐堂
嵯峨虎丘山大邦控吴门辽海潏东注五湖会其源古称人物区衣冠实维垣版图上明庭民齿日以蕃赋输发大舶率土孰敢援巨室溢华侈庄逵竞趋奔先朝蔚旧德清波照华轩仪仪八袠翁绎绎五亩园乔木一何茂敷隂蔽兰荪科篆隐罍洗错陈贱璵璠岂无时好新古道诚所敦荒台啼栖乌日莫烟雨昏何时东南游登堂引芳罇
陈氏思兰亭
俨俨春服成浮云澹微隂行随越山曲修篁映踈林溪湍骇游鱼岩花触飞禽物变理乃常於焉乐幽寻悠然斯亭上契彼往哲心岂不感陈迹志欝匪所任猗兰有时作亦以弦吾琴武夷参其前伫立企遥岑
读马伯庸学士止酒诗
今晨不可出大风吹我帷陋巷泥沮洳空墙雨淋漓研朱课儿书冥思解羣疑敲门童子来袖有止酒诗读之至再三撃节嘉且悲若饮此玄酒揖让陶唐时峩峩古冠裳执彼璋与圭短褐才掩□藜藿空忘饥风雅久已衰作者微君谁嗟我重景仰老大将柯为
送鲁威元帅
执手江上别解舟且复留我歌出中怀去子良寡俦岂无随世交笑言日以酧空云起冉冉川波逝悠悠孰云鲁中叟遭时亦周流穷达何所殊念彼终身谋跂望各万里俛焉踵前修日落山未暝惊鸿唳孤洲缄情耿明月相思无时休
题勉庵
出门履修途所志在万里力行无它岐圣贤同一轨藏息慙斯庵亦岂能自已进修踵成功孔孟诚可企智者越其恒愚者昧於理念子独皇皇求道惟善止所以名庵义警兹勉焉尔
次韵王敬仲秋兰诗
秋风吹猗兰慰我远相见含香不忍发美目回笑倩云叶自扶踈翠袖时掩面凄凉楚江上纫佩清照绚操节岂不高乱此萧艾贱抚弦激清商三叹风雅变
题钱舜举山水图
春山如美人粉黛艶粧饰况此图画间展卷若曾识林居杰重构梦寐追往昔列岸泛晴溪落日粲金碧钱生巧着色弃世有遗迹吾能辩真赝勉哉子珍袭
赠黄少游游金陵并柬牟成甫
危城压痴云薄昼隂未舒稍觉风阵严急霰为先驱空斋四壁静蛰若书螙鱼敲门揖贫士骨立垂鹑裾凄凉嗜诗苦寂寞涵道腴告别徵赠言担簦走东吴羣山照晴雪突兀天一隅江流起汹涌翻倒冯夷居设险历今古注深纳清污六朝事已往斜阳揷浮屠追览境弥旷高情落飞鳬文章关气运穷达匪异途扁舟泛宫锦棹彼明月孤锺声出定林莫色来烟芜立言岂不传惊狐窜榛墟维兹声教崇人物何代无坚忍勿浪语抱才应时须寒饥足自守慎逐权门趋牟子我畏友为贫仕非迂
正月立春後雨中作
春霁久益佳暴暄欲解衣惊飙起终夕凌晨雨霏霏连隂竟弥结重裘怯寒威寘化妙推迁气候互睽违忆昨冬令严蛰雷啓先机艰粒期岁登孰将测玄微虚檐下喧雀庭柳缀瑶玑事简官遭退日晏卷重扉缄情思晤语怊怅故人归
次前韵酬张刚甫熊雪峤西雨三君子
戚戚念行路遑遑揽征衣岁月何冉冉雨雪亦霏霏维辰春阳布胡为行冬威抱道以节宣大化岂乖违嗟彼能言者兴怨发羣机亹亹张子辞理趣析情微相以二熊学咳唾落珠玑英英衔袖来日莫扣烟扉驾言予和汝游云翕旋归
赠松涧相士
青松出深涧手斸松下苓昂然傲氷雪哂彼蒲柳零坐閲千岁久双眸炯如星念此徇名者飘风聚流萍相期非世尚赠言子须听
赠李二生
我昔事远游河岳穷所见归来十年久尘壁常独面静躁岂自殊俛仰聊尔宴英英二生来抱负达时变谓将万里行逍遥九州遍淑身贵藴学内美果何眩方今用儒术中外布才彦会合当有时祢生奚待荐缅维古庐陵人物素由擅况兹广心目远大脱卑厌坐悉声价高顿思璠璵贱江空岁摇落黄花发寒艶布袍白棱层日莫光彩绚李郎予所爱书请以为饯临岐重踌躇且用慰深眷
七月五日旦坐
盥栉坐虚堂前扉常晏开简书脱吏责世俗良寡谐灌木招鸣禽雨苔润浮阶展书朗然读孤枕孰与偕衆说初若攻静悟意稍回秋暑日以退微风时自来辞秩忻有期强顔复徘徊西山懋余思白云起崔嵬
访渭口葛秀才因题其壁
山尽江势急江回护平林中有隐者居树木敷清隂推窻万里适快我三年心摘蔬荐浊酒拂石题新吟醉来纵言咲起坐临渊深鱼鸟亦遂性向人自升沉斜阳忽满地引杖穷幽寻主人乐未足明朝期抱琴
云林集卷二

[book_title]卷三
●钦定四库全书
云林集卷三
（元）贡奎 撰
汉劒歌【为吴闲闲作】
古劒粼粼一泓水高堂脱鞘神光起何年失势竟飞来风雨灵雌泣渊底自从掌握归仙人勾连铁鎻羁烟尘山石裂开鸣碧玉土华蚀尽浮苍鳞天官下勑百灵守呼吸云雷任駈走或云其来由汉始留侯佩从赤松子千载相传有定名造物忌令书大史君不见千将莫邪离复合气冲牛斗森灭没长鲸掉尾沧海濶
题镏氏搏虎图
北风吹沙塞草萋沙河道上行人稀驱车出门赴古戍牵妻背子情依违日斜村远倦欲宿霜露满地沾征衣车前忽惊猛虎攫目光射杀寒无威妻奔掣尾子挟刃一时性命争毫微起来魂魄俱已丧虎虽可搏人难归皇天茫茫九土厚悲号洒泪凝寒霏当时苛政猛於此丈夫束手堪嘲讥新图已成谁立传千年妇节生光辉
九月二十七日龙溪寄王敬叔
长沙溟漠沙如雪爱君送我同步屧扁舟荡漾沧浪濶别君令我肠寸折西风无情吹我远回首看君岸斜转孤云落日去悠悠枫叶芦花情惓惓人间岐路几时休江行五日更涉险九华岸高揷苍壁陵阳敬亭森屹立谪仙去後岂无人莫令彼此无消息天边有鴈须寄诗慰我思君无已时
赠送蒙古字周教授
周宣石皷久剥落浮云变化字迹讹八分小篆亦已废纷纷行草何其多洪惟盛世自作古制书勒石传不磨知君达时尚所学落笔星斗光森罗蒙恩千里领教职养育多士培菁莪谐音正译妙简絶穷究根本芟繁柯牙籖玉轴点画整照耀後世推名科愧予鄙俚事章句儒冠多误将如何
寄示师文妷
川明山秀草花馥气连欝仪回地轴晴岚宿蔼屯氤氲石根飞泉迸寒玉此中缥缈仙人居楼观金碧绕翠竹我来曾住才七日回首人间白云速飘摇金衣鹤双飞白玉童吹紫鸾曲天声忽远柰别何青山送人秋思多作诗寄女仍自歌梅花零落雪吹尽愿拾瑶草山之阿
寒食扫松即事
东风微微吹雨晴春山草暖雉飞鸣时哉物性各有适人生悲乐难为情客行十步九回首寒食道旁多哭声哭声多泪成河河不絶泪欲竭往年携手原上头今年醉酒原上丘相逢须识梦中梦有声莫带愁中愁
双溪泛舟
扁舟一叶浮溪水溪风飒然吹浪起坐看两岸疾如驰转帆瞬息行十里溪上山光翠欲滴倒影入溪溪水碧山中曾有谪仙居千古诗声破幽寂舣舟登岸快追游诗料冥搜山鬼泣山鬼泣山云飞薄莫细雨寒霏霏谪仙渺邈呼不得但见独鹤空中归
送郦肖梅高士归三茅山
人间六月火云热川鱼深逝飞鸟絶坐念君归不可留明日沙头当送别诗人磊落唾成珠酒酣惆怅歌撃节南湖皷棹时乘风秀野披襟夜延月从今此乐谁复同回首故人须共说落木萧萧鸿鴈征我将携研游东越相思应许梦魂飞万里茅山苍翠色
和潘伯润忆西湖行
苏公筑堤绕一湖富贵满眼人间无游郎三三复五五细草软沙供步武楼船错襍弦管鸣朝云欲归凝莫雨我来感慨思前人逋梅零落诗犹新山头有泉清可掬当时欧翁曾涤尘乐天几度狂醉歌惜君此乐成蹉跎小舟载月独遗恨对酒将奈离愁何
将过池阳留别诸叔兄弟诸友人二首
拍手唱歌莫放狂举觞饮酒莫令醉歌声出口难为情酒味入肠化为泪男儿书劒从此始岁晚烟江片帆起相如题柱过长安靖节辞官归栗里人生穷达固有时我辈行藏得其理沙头执别意如何莫对酒莫听歌我折梅花君折柳明日天涯愧奔走世路茫茫重回首
有耳不听阳关词有口不■〈〈今上酉下〉欠〉长沙酒丈夫肯作儿女情对酒悲歌惜分手天荒地久岁云莫飞霜急霰势欲走丘峦奔摧山月堕鲸鲵翻波江水破江水万里从天来长风日夜千帆过皇英二女今辽絶太白千年古离别往者不可追浮生何足悲君不见延平风雷起一夕神劒会合当有时
岁晚写呈大人
逆风危舟驾一叶青山纷纷飘白雪怒鲸触泥飞鸟絶正是江湖苦寒月昨夜梦魂还到家绕门杨柳苍烟遮觉来欲归道路賖封书寄远忆此时故园花木回春姿堂前双亲袖梨栗调笑吾儿读杜诗
居庸关
居庸关高五十里壁立两崖雄对峙回峯作势遮欲断百曲盘旋如磨螘隂风白昼吹飕飕乱石当溪泉啮齿道狭才通车一两贯尾鈎连行不止我从北来识此险巫峡鑱天差可拟但愿平生足游览何用藏书岩穴里马鸣关度日未斜黄鹄远趂征云起安得有酒令我歌如城之愁今已矣
鵰窝
鵰窝道间少井泉得泉一勺宁论钱黄尘万斛推不去安得氷雪寘我前夜闻官夫哀欲泣驱车饮马行方急西峯月下辘轳鸣孤绠倒悬三百尺君不见古来法八家一井为乡田耕田凿井八家乐祗今此俗何由传
题山水图
崖倾水涸石见底石上古树蟠苍虬风云惨澹起白日发卷令我穷冥搜树旁衣冠二三子粉墨脱略神光浮垂竿散策百不忧安得一咲从之游
贻郭安道学士
人生四十未为老晓镜忽惊霜鬂生辛勤日夜校经史忍逐草木同枯荣朅来远道计已左仁义岂与时相并逡巡竂幕及两考枯壁坐笑涎蜗行柳城姚公天上客海内文章今第一称君笔力扛九鼎讥我别来曾不识禁柳莺声啼蚤春扁舟万里北归人白云悠扬绕亲舍傲睨任遭官长骂相逢又跨骢马行城西野色春如画只今去住复何如斯文珍重严所趋倘云孺子可教耳老去已甘书蠧鱼
袁伯长晚访
大风吹尘波浪起日出行人已如螘闭门病目倦观书销尽炉烟还隐几君来把笔爱题诗风定西窻日莫时多君此意慎勿语世路纷纷何足数
赠任丹碧链师
大云压峰斜日明下照百尺清溪横丹葩碧树光熌烁妙笔可作诗无声买田筑屋者谁子江海欲归吾老矣袖中岂无千世书当年曾说黄冠师
送郭教授归镇江
长江日夜东南来千岩万壑云屏开楼船挟掳行若飞白昼撃鼓轰晴雷屹然中流浮两峯飓风撞澜势欲回珠宫贝阙掩灵恠滉漾百尺琼瑶推扶桑之西接巨岛日月出没荒城隈英雄遗迹尚可识人物往往锺奇才嵳峩黄鹤起烟雾杜鹃花落苍莓苔当时我马曾驻息浩歌散策为裵徊霜髯古色犹在眼愰若薄梦堕飞埃六年买屋住京雒凤毛忽来光璨璀论交问旧喜复叹诗酒解后常开怀如何掉头不肯住笑张短席悬归桅故山蚤晚我亦往莫遣猿鹤相惊猜
赠郑医士
之子远赋东南归杏林春入红锦机平生种德怀不忍况见民瘼连年饥江国数州尤旱槁骨肉流离不相保探丸起死诚有之我愿从子为良医
题枫林牧马图
春莎碧草如云起厮官牧马垂杨底赵侯落笔有天机神光咫尺藏千里渥洼龙媒空复奇至性却受人间羁呜呼伯乐亦已往凄凉自足传真赏
玉田
仙人种玉玉作田太和薰然为煖烟上敷华干茂下培根株连蟾蜍之昇毕逋入露滴霜凝耿空碧九神司关夜不扃为君一咲超无形
秋月歌赠潘生
秋月照我如故人虚堂夜深眠复起浮云东飞河汉倾太白煌煌斗西指庭前老树百尺强露湿惊蝉鸣未已此时我独据胡床安得两臂生翼同翺翔文章万古光焰在黄河下照太华苍人生离合岂有常感此三五之圆光吾闻蓬莱楼居真可住弱水不受人间航便须折取广寒桂玉兎有药浮天香仰天大笑月欲堕惊飊猎猎吹衣裳
赠倪生
倪生别我去江东嗟我出门何所从我今白首垂四十爱君秀眉緑髪凝青瞳胷罗星斗笔扫虹口如悬河宁有穷
赠张娃
张家女儿八岁余手把椽笔夸能书翠眉玉貌画不如一朝献艺承明庐风云会合冠佩集当面濡毫翻墨汁弱身窈窕才过■〈桼阝〉步腕回旋万钧力怒鲸横海枯树立震空忽堕颠崖石功成直与造化俱歘见声名起京邑紫裘蒙茸年少儿宝刀琼带羊角觹平生一字不到眼对此悄然顔色赧君不见蔡文姬班婕妤风流文采絶代无吁嗟陶家五男子总令纸笔为荒芜
佳人日莫倚栏干风卷罗衣独奈寒玉光粉晕酣欲湿双眸射远光的烁碧云蝉髩袜生尘楼底清波解写真回头一咲向谁语肠断扁舟别浦人
送朱伯亨
朱侯胸中藴和气坐来满席春风生一官远在万山底闭门松竹闻书声故家文采自夐异断沟起复淹长鲸雨凉江满送归棹极目莫云无尽情
题九歌图
九疑山高湘水冥玄云惨澹风泠泠忠言去国今已矣悲愤空复遗骚经巫歌觋舞习楚俗亦有老桂浮微馨白鼋赤豹骖朱轩楼殿髣髴栖幽灵寓情托写岂真见龙眠落笔无遁形凄凉展玩重怀古尺素自足超丹青歌之招之九复九呜呼衆醉谁其醒
送徐教授赴钦州
白髪青衫赋壮游江河衮衮泝南州梅花十月开晴雪官舍无氊怜坐客莫向尊前思惘然紫螺玉鱠不论钱笑渠铜柱严西极会使民风乐化弦
简杜希圣
鸣机制素氷雪辉远寄游子寒无衣宁令冻死衣不足要写隂崖着枯木平生磊落浣花翁安得斗酒浇尔胸他年有画复有酒白眼坐傲南征鸿
无题
空房独卧风夜号孤灯垂烬光影摇旧语已逐香尘消玉琴瑶珥应自玩巧计却爱蛛丝娇
张侯祷雨行
城中米贵官作市城外麦禾枯欲死井泉脉断尘蔽人旱魃为妖竟如此张侯夜飞赤玉符鞭蛟出渊行太虚灵飊风转驰电毂奔腾白浪跳玄珠六合一云同海岳昨日忧悲今日乐功归张侯何可言勺水端合思其源君不见为云为雨翻覆手张侯之言我何有
卖鸡行
街头小奴行卖鸡先生买鸡荐晨炊一时口腹岂累尔藜藿亦足充吾饥放令雌雄驯饮啄刷翎摩距光熌烁好生恶死理乃常物性人情共悲乐君不见尸乡翁庭前养鸡常十余呼之一一有名字满树高下如栖乌不似嵇康被杀戮人间虚名何所沽
吕梁洪
吕梁二洪何年开水声十里闻奔雷断崖白沙如列璧乱石忽起生莓苔下有蛟龙潜遁波浪吼上有神鬼呵护风云哀危篙撑折才进寸缆力稍解船头回吴江蜀道未足畏对此心胆为之摧云是禹功疏凿通地利分决河水东南来唐人削险遗故迹一时英雄安在哉我欲镌诗记其事西山月落空徘徊
赠胡天牖道人
道人久向山中去紫髯萧萧目如炬有时随步出山来至莫还归伴云住自云山中古两杉至今犹是晋时树翠干参天烟雾横玄根抱石龙蛇踞作栋谁怜间世才寻诗且索惊人句未缘俛仰行百匝空费经营意千绪致身得地亦偶然物性人情随所寓长生况乃道人诀朱顔愧我柯由驻呜呼两株岂□异岁寒自觉真烈具为令山中勿剪伐一笑时来会遭遇
彦清赠畴斋复古殿端研率同赋
端溪溪深石如玉刀割瓜肤凝雾縠巧工制作宛天然流润含辉双眼緑春风复古清昼间玄手生微澜霜毫雪楮真四絶到今零落留人间张侯得研不辞费祖孙相传方永世平生交情重金石持赠畴斋可无意当时袖拂墨池龙薄梦已逐繁尘空紫真授诀才足称俗书满眼将无同绦歙临洮亦可数魏台遗瓦元非古升堂许我同啓匣万里欣逢成盛覩掬水浄涤浮微馨朱文刻篆昭日星题诗且复赞风致为公传家当勒铭
高侯画桒落洲望庐山
楚江浩浩山磝磝澹然粉墨凝氷绡直峯横岭藏曲折笔力巧处疑镌雕高堂浄如拭坐觉风萧骚莫云春树隐复见人家半落沧洲遥中有隐者居平生不受东林招日夜千帆万柁过未已谁肯拂袖同寂寥我爱高侯得天趣所见历历穷秋毫米家父子称好手率意尚复遭讥嘲灵机直恐神鬼设变态叵测鱼龙骄玉峡飞孤泉香炉障层霄自怜失脚行万里微官羁繋何由逃焚香沽酒静相对长日令人愁恨消
袁伯长虞伯生约重赋次其韵
长江西来生远洲极目凝作人间秋奇峯列笋拔地起殅岚积翠淩空浮当时怀抱真快事笑拨短棹真鳬鸥乘清弄影歌窈窕洗浄万斛黄尘愁风涛撃岸石欲裂日月出海云还收别来闲身堕羁束抚手叹惜年光流高侯胸中蟠景槩落笔肯为仙翁留神功超出八极表下视海岳如浮沤至人不遣魂作梦咫尺已足穷追搜我爱题诗招靖节况有二子鸣相酬便当开罇醉其下髣髴领客为鳌头苍烟历历辨庐屋丹树煜煜明林丘安得高侯数相见添写一叶南归舟
题江南林石图
青山栖云泉漱石春风白道无人识楚楚衣冠仙者癯偶来结屋林下居门前桃花开自落扫窻焚香惟读书胜景忽传画图里晚日殅岚江万里诸公有句寄隐沦政恐名成为累耳
谢李息斋惠墨竹
湖州墨竹苏州诗李侯二美能兼之长安城中忽到眼坐卧六月江南时幽人江南结林屋紫碧森森万竿玉清风激昂此君语六月寒生不知暑只今见画思故乡慱山日永凝清香人生万事真适意相对悠然希坐忘
牵舟行
河水沄沄流不已泝流牵船鱼贯尾怒风卷地涨黄尘白日茫迷雾云起前船缆影百丈微号呼并力行如飞後船缆断势一失汗身满足不相及须臾十里回天风举樯撇柂悬高篷谁知日莫泊处所成功却与前船同篙师接语告劳苦仆从亦复讥途穷持樽傲坐且引醉悲喜岂足关吾躬君不见何独人生行与止请君万事推此理
度闸行
新河十里分三闸闸束水奔河势狭万里昂昂拥不前我愁度闸如度峡下闸已开上闸闭牵舟稍前复留滞两髯咆哮气敌虎撃皷鸣锣竟何计低回却坐同叹嗟咫尺攀跻未能至忆昔峡江南赋归手招五老风生衣挂帆一日走千里锦鲸拔尾开烟霏尔来闲身落羁絷安得化作孤鸿飞人生百年复何有羡杀津头老渔叟野祠日莫乌鸟啄得鱼唯知换封酒故山花木春事深回首漂零不知久明朝度闸舟已东归来归来乎山中高阳旧徒吾亦从
除日登大岩山
大岩顒顒昂衆峯长年秀色摩苍穹中峯独高势最雄支牵脉贯相附庸朝宾大明沧海东烟岫勃欝凝青红悬崖万仞寒潭空下有晴雪生乔松形劳胆怯望莫穷但觉一气浮洪蒙松槯雪冻藏蛰龙峯颠镇以龙王宫拥潭出云如白■〈工上虫下〉妖魃却走年穰丰南村北崦篁树藂喧招巫觋挝皷锺苔荒恠石低复崇嵌空欲堕疑神功直者覆釜横列墉森布兵戟罗羣童盘回絶顶路杳通扳藤举膝撑心胸嗟予北游览岱宗大行西来连华崧浮生万里随飞蓬梦寐岂与当时同虎行草偃吹烈风苦寒侧翅号冥鸿麻姑敬亭知几重李谢空复遗尘踪悲来狂呼赤鯶公五湖烟波驾孤篷
题六鹤图
綉衣昂藏霄汉明手辉白笔秋霜横公庭吏散事清雅坐看尺素令我评江头日出双桧碧桧旁恠石何峥嵘仙人已去遗六鹤粉墨脱落毫端精中有一鹤飞直惊两两却顾如忘情或鸣或啄临流清刷翎独立足偶擎灵龟三四方曝晴河华涧草亦向荣当其下笔岂偶尔各尽意态犹天成今人不作古人远宝之真足踰瑝珩卷舒终日忍释手勃勃云气来蓬瀛
寄广东阿鲁威元帅
忆昔皇都初识面紫泥新出明光殿锦袍玉色照壶氷秋莲灿烂腰间劒凤麟自是瑞世珍少年功名方逼人眼前局促亦谩耳万里南飞丈夫志瘴烟尘雾蛟鰐横清飊飒爽开云气伏波投老为将军勒功铜柱何足云君才真足万人敌九重侧席思贤急沧江早晚下楼船持杯远待江水边愿君归朝报明主四海苍生渴霖雨
赠李生【字乃贾参政一斋之客也】
长沙之门天下客坐上高谈飞玉屑风流往事几经年江海相逢意惘然李生当时最相知低头马队教羣儿门前车马常云集伊吾日夜何曾识只今流落竟无成一舸西风载月明梦中犹忆燕山雪独拥布衾寒似铁尘沙涨天白昼昏坐令健士无顔色呜呼归来忍饥亦自娱岂无墙头浊醪架上书遭时得名果何如
题杨士允雅志堂
杨君好古名久扬作堂志雅珍所藏先朝功业竹帛粲故家翰墨芝芸香一时擅取天下好百年翁李遥相望林峦水石鬰鬰动云气鼎彛章画郁郁浮■〈工上虫下〉光子孙继美不易得玉椟牙籖频拂拭家传手泽千金直人生适意岂玩物君不见王家宝绘堂奇书异玩信匪常又不见欧家集古録断碑缺字亦寻蓄至今博雅人共传何如杨家奕世君更贤江海萧条二家後美君斯堂耀华胄
赠杨生【生能琢研】
余闻江东之山出新安千峯万岭龙屈蟠黄山崔嵬九华对雄雌时作风雨会中藏龙尾气清淑山骨棱层石如玉六丁呵护云气漫不知何年凿深谷南唐緑研肤起鳞手摩润泽疑新浴罗纹刷丝名渐殊谷深水浅真难复旧石既无新石出贵介视之轻瓦砾杨生磨琢独非常手持一二来豫章百金酬价犹自惜故家云有千岁藏或闻山崩泉脉涌翻倒当时遗石动至今散落樵牧家敲火磨刀随日用冲烟踏雨忍惊逢席裹氊包不辞重我嗟拙书好蓄收松烟秃兎非其俦呜呼人生抱才坎■〈土禀〉勿轻许时来相遭亦如此
赠竹庵
道人种竹竹为庵一咲相逢楚水南炉烟曾解麻衣画心法政须风监参我欲辞官应亦许清风激烈此君语人间何处渭川秋五湖烟浪载扁舟
题石潭赠教授葛
勾漏神仙骑鹤去石潭清激山深处嗟我楼观拂云烟自非仙迹何由住城中车马困尘埃画图令我心眼开远山微茫近山峙咫尺盘回藏百里斜阳倒影霜树殅疑是丹砂沉水底耕田凿井何所求秋风酒熟客可留勉哉同姓勿浪出神仙本是贤达流
题商侯画山水图
秦巩诸山天下美相君爱山心独喜商侯落笔图画里盘回咫尺藏千里远山天际抺修眉近山淡黛连云起下有百尺清溪水石阑木盾悬崖底时见行人去如螘危桥吹断横沙尾村落林园接遐迩云中世家重释流东刹淩 虚构华侈挝锺撃皷两岩间西刹辉煌贺兰氏商周遗俗亦在耳岂无当时隐君子我欲追游蠒双趾却爱孤舟岸旁舣商侯商侯巧能拟安得从之慰我思呼酒尽扫溪藤纸
杨义方参政示旧题玉隆山诗因次韵
玉隆絶景藏山幽使君忆昔穷追游怒江盘旋落彭蠡林岩六月人间秋上登高坛星斗逼下瞰深泽龙蛇愁湿衣云气翠欲滴贝阙迤■〈辶里〉开琼楼曲阎文甃护曾级老树欹侧蟠苍虬斜阳万里豫章郭但觉漠漠尘烟浮晋朝仙人去已远纷纷遗迹空复求玉华朱黍穿雾牗霞裾蹁蹮栖羽流石函药臼事恍惚岁以毕疠祈神休当时使君重怀悯民望戢戢如鱼头秉躬默念飒灵会坐令飞潜息喧啾去之翕忽十七载镌辞坚珉思我侯药堦昼永试朗读好风撃节凉飕飕余生爱诗久成癖再拜衔袖归珍收骊珠眩眼喜色动脱略凡馽遨瀛洲咏陶情性有至理搜抉造化无遗谋何当杖屦复随逐简书终日慙淹留散花钟声渺笙鹤松风素浪翻茶瓯慰时歘见功敛散百年神物腾山湫政须霖雨遍八极一洗为国忧民忧
为皮昭德题卢鸿十志图
开元隐士徵不起幽居写入新图里境怜十景连十咏路入几山行几里南州挥汗走黄尘展图一见心先喜吁嗟山中之人何所求未惭龎公不入州道行妻子兮夏葛冬裘饥飡芝术兮猿朋鹤俦当时天下谁属虑太平自有姚宋流岂无嵩少後来者索价却重山人羞长歌落笔生慷慨恍若风雨惊岩陬百年此意知独会一咲我欲从之游
文泉为昌化陈曦仁赋
天目山深泉百丈触石分流随所向君今筑屋向泉开碧染波澜浮几上霞章云锦昊穹垂鲸力虹光沧海涨神功奇絶造化遗涣以风行着文象匡庐瀑布三千尺狂歌太白虚留迹何如对此兴悠然吴笺写尽不论钱我闻故人客其处时与载酒同溪船揽衣欲访当有约为君先赋文泉篇
招张师夔昼古栢
张君善画古松栢为我拂壁成孤株更研墨外放奇干忽然跨马不受呼昂藏独立孰与俱苍髯紫甲何萧踈俨如猛士怒髪冲冠起又如神蛟挈雨独傲风雷驱安得苍皮黛色三千丈气势两高霄汉上脆藂薄筱何足观岁晚江空屹相向张君张君来不来绮疏宝幄休徘徊青浮天目云雨暗乐意岂复夸阳台山灵戒勿勒驾回我当为君扫莓苔
积雨行
湖乡暑雨连一月积水弥天无间隔青墩緑屿远人村怒涛翻作蛟龙宅岸声崩裂势轰雷横流暴比黄河决抛妻委子岂复顾屋舍飘浮如败叶偶攀高树活须臾却畏虫蛇上蟠结旁观缩手捄无策惯弄扁舟犹胆怯忆昔湖光千顷开十年波浪变尘埃山田枯臯民饥死连云■〈禾罢〉稏生湖底贪夫徇利龙断成廪粟红陈多更累新堤挟揵走蜿蜒尽塞河流功未已我嗟细民罹以哭天道恶盈乃其理深耕易耨有常居偶尔偷生合高徙农田使者重承宣疏流注海圣所传何当少抑贪夫气坐使闾阎皷腹太平世
次韵畣陈华仲
山雨弥漫弦望月坐叹城闉路长隔雷声裂地涌洪流腥蜃一时离窟宅乘风作浪势横驱拔树飘空堤碎决青秧入望漫无垠数丈高原才露叶人家聚立似鸡栖母泣儿啼百忧结策民谁复动愁思顾我安居心更怯金乌侧翅光莫开眼暗驹隙迷风埃青州不发饥且死沈竈生鼃深见底嗟尔溅溅鱼鼈区岂啻轻生危卵累迎秋莳晚糓重芽雨意只今殊未已寘身沮洳同鹿豕苇箔槎牙暂撑理却怜鸥鹭动成羣渺漠烟波随所徙老夫抱欝辞稍宣爱君妙语真可传飘然直负淩云气会须持以名当世
次韵畣吴子彦
岁寒轩中耿昼月下俯喧嚣市尘隔时有新诗更清发絶似风流谢家宅云归叠嶂浄如洗雨过双溪浑讶决可怜多病别三秋欲买扁舟乘一叶庭垂书幌燕泥香窻卷帘鈎蛛网结美人日莫殊不来翠袖天寒应自怯相思何日咲顔开坐令白壁扫纎埃莫道长沙危谪死一策治安穷藴底汉庭千岁政多才徒见纷纷万年累黄金铸就鼎中丹傲视东流流不已却来石上坐忘言花落瑶琴谁共理清高正尔风雨断脱屦垂巾不知徙岩泉洞竹声相宣蓬莱歌舞青鸟传举头三峯蔼云气岂是桃源在人世
淮水流
淮水流流不已故人直在淮水源招之不来几千里嗟彼栖栖鸿举翮凌风起淮山何苍苍不与淮水长山中虎兕政交横水底蛟龙常遁藏挐舟欲浮海海水不复回却上淮山望淮水旭日照见黄金台古今才俊多年少顾我衰顔惭再来
济州
兖泗支流鲁山麓会济分河向南北扁舟高枕卧看山青入齐云雨新沐六年归老敬亭闲忘却尘埃道路间松声入梦山岩里惊散风帆去千里
送崔郎中之高丽
崔侯崔侯时之英位清上应列宿明雄藩给事诣公车筦库亦蹔承恩荣冬官剧曹足才具声价■〈猋欠〉忽超羣卿锦鞯宝板摩剑佩玉骖东指开严程鸭江六月如火沸赤云日莫随遐征苍鹰飞去度辽海白鹤归来栖故城过家上塜重时思百年盛事夸簪缨赐环早晚驰四辇金台诸友期郊迎
醮晴行赠吕真人
皇天当夏雨连月后土云隂昼常结南风萧萧动秋声潦溢行途人病涉釡中生鱼竈产蛙林树欹垂山惨恻东郊二麦烂欲死数日不晴生事絶琳宫珠馆壮神州真人歘起为时忧霞衣蹁蹮集羽流挝钟考皷严祷求粢盛圭币荐芳羞宝函密奏彻宸旒飞符呪水噀九丘呵叱蛟蜃投荒陬金乌侧翅飞海上万里霁天开治象盈筐积廪富藏民坐令皷腹歌撃壤功归真人谢不居相君致此天人孚谁将盛事作画图执笔当效太史书
喜鹊来
喜鹊来查查鸣晓日两雏从之飞啄我庭中食童子携笼唤雏入雄雌查查鸣愈急今我开笼放雏归鹊兮雏兮随尔适
题赵虚一山水图
我爱青山欲归去偶见生绡喜还住层峦叠嶂远冥蒙旭日东生光采注帘隂微闪数枝丹疑是岩前半开树晴岚晓翠千万重一览底须携杖屦郭生十年不相见笔意从容入天趣青田道人如瘦鹤能跨生驹穷海岳何如挂此素壁间终日焚香相对闲政尔胸中有丘壑乌帽黄尘漫飘泊向来山中我醉眠白云孤飞兴悠然清幽到处画不出自遣数语人间传
赠子虚居士
项生病起瘦如鹤日暖芝田饥不啄故巢林树久萧踈直欲飞鸣上寥廓悠然白云与徘徊美人招之殊不来山中酒熟无时醒沧海扬尘何日尽
夀保定二尹先生
二翁九十生岁同苍顔华髪如霜松友于二季执礼恭亦以八袠来相从子孙诜诜列章缝达尊讵止乡所崇太平涵照间气锺一门有此三代风世途得时才自雄富贵瞬息浮云空陈遵石奋汉显融岂若盛事当时雍国之夀俊罗羣公尹氏所贵咸吾宗人言兹瑞孰比隆会见太史书无穷
奉朱泽民提学赋山水歌
朱子平生妙豪素开卷令人心目注千盘万折各有殊所向自得天然趣画师纷纷何乃俗骅骝凋丧空凡肉朱子客京师真作无声诗想当■〈石盘〉礴经营时胷中政有丘壑奇别来会吴门唐宋不足论长风高浪太湖雪叠嶂重峦天目云我家云林在何许一咲烦君指其处就买扁舟赋归去【天历元年初夏书于姑苏郡斋】
云林集卷三

[book_title]卷四
●钦定四库全书
云林集卷四
（元）贡奎 撰
雨中
陋巷雨连日思家心惘然故交归欲尽薄宦愧犹牵窗暗炉烟绕檐低树色连黄花近时节采采向人姸
瘦马朝倦出空斋闲展书古人三叹远旧业十年疎白水坐垂钓青山归荷锄樵渔应亦笑久客意何如
题侯氏竹溪
溪上碧琅玕萧然三数竿清阴元自足直节本难干境静吟风雨天寒宿凤鸾稍闲须径诣凉坐玩文澜
灵芝
枯树斜邻宅灵芝忽见房云香呈五朶霞晕照羣芳茎捧金盘直丛分锦盖张休歌商叟曲爲报世祯祥
题申氏二老图
门多阴隲在世好颇相殊红粟千家饭苍松二老图旦评乡里誉夀宴子孙娱有感先朝事珍题尽旧儒
题遗安堂
负郭亩锺田躬耕卒岁年遗安千载计教子一经传莫忘名堂意应希肯构贤襄阳耆旧远风俗尚依然
赠桑梓山
见面如曾识论交未厌贫何须诗泣鬼政有药通神济世怜多术爲儒笑误身莫忘相别处同棹浙江春
送刘道夫
西罨松篁路雪消沙水清天寒行役倦酒醒别愁生落日横车影长云送鴈声梅花应未发留待照春晴
赠别友人
夕阳羸马去冈转路频遮云断山浮雨溪清水见沙梦魂随酒醒离思带程賖知己应相遇临岐莫重嗟
秋日陪集贤学士赵公敬夫憇龙山玄真宫
山转疑无地人家近隔村野田秋获閙冈路晚行喧川净云生石溪平水到门偶寻高士隐相见遂忘言
城南即事
偶出城南去长郊华乱开春阴云贴水日暮客登台扰扰谁知己寥寥自感怀家书几时发妻子劝归来
旧识经年别相逢鬓骇丝况经寒食至偏重故乡思薄业应多废微官渐可辞东家曾屡到痛饮是吾师
和郑义山韵
自笑谋身拙相逢客岁寒江湖犹泛梗日月奈飞丸冻雪封堦合微镫照影单乡愁千万斛消得酒盃寛
庆夀堂【为李子威状元赋】
圣代斯文盛天和萃庆门双亲开八袠五世见诸孙家训称朝野科名列弟昆积深端食报阴隲更何论
太平庆人瑞尚德在乡闾喜报泥金帖新回皂盖车斑衣堪入画青史可传书会见申公召临轩趣赐舆
赠萧南翁
羡子年华盛名随德共馨游心元化始勉力圣人经妙契参无画多忧愧有形百年先觉少翘首叹晨星
题李氏奉亲堂
高堂奉慈母如在画图间七袠两儿健诸孙五世环鸾迎封诰紫花簇彩衣斑盛事承平日王风政有关
赠孔令尹
百里光山远三年县令贤人皆思旧德我欲赋新田緑雾桑浮野黄云稻际天风流笑潘岳空作种花传
京城东岳庙落成诗简吴宗师
尊岳开新庙高承万雉翔宝花严像设玉烛曜龙光野润春浮霭斋严午积香真人端即见卫道岂微茫
高士何年契虚堂竟日留老慙今日会狂忆向时游种树供栖鹤开池待狎鸥廛居真可隐江海漫乘舟
题冯少府墓志铭後
世传冯少府儒服动军门阴德垂千载仁人重一言科名今有子家庆後多孙秉笔论知己苍珉刻永存
试院次韵畣吴草庐先生
蹔客留应喜微官去恨迟竹高当户直花重向帘垂对酒惊人别看诗感岁移山中有幽事猿鹤旧曾期
重棘门深鎻凭高独见天旧衔疑直院新梦似归船得士能忠国离家岂计年怜君遂高蹈长伴白云眠
次张太玄韵送王秀才
霄汉佩环声骖鸾上玉京十年嗟面识重会觉心惊采药谁知者吟诗太瘦生乘槎有星使应欲问君平
阳墅道中
马上千峯列溪行不尽源野船高似屋山县小如村路绕田间曲池漫雨後浑静来应最乐緑树拥柴门
风雨山头路伤怀无已时百年阡表石万古路人碑老退应无补交游政有期不堪闻杜宇啼血向人悲
镫花
今夕离家远镫花尽意开緑烟浮小晕红焰落轻煤影照频占喜心挑莫见猜遥知儿女坐欢笑对银台
赠薛玄卿
转眼三年别惊心万里賖风尘顔自玉江海气如霞坐定谷云出吟成山月斜蓬莱清浅处一笑问仙槎
即事
小雨春寒重吴蚕上箔迟枕欹清梦觉窗掩緑阴垂喜听林鸦哺闲看垤蚁移相思故人远谁与话心期
忆昔
晴忆曾游地遥看不尽天宿云连野树积雨聚溪船故友疎三益微官负十年闲居成癖性长日枕书眠
次韵吴养浩
三茅旧游处别久会连朝江上玄晖句云间子晋箫欲寻高士隐却受可人招握手何时再天涯路正遥
和戴剡源同史宪使游三天洞【七首】
绣衣穷胜事风日澹行舟滩浅水声急山高云气浮清游谢尘鞅笑语缓觥筹此趣谁应识浮生易转头
水浅难通棹山深更可人樵苏落日外渔钓短溪滨胜景行无尽吟翁句有神仙家占幽处花竹自爲邻
树合连峯影苔栖满壁诗山风潜入户泉窦暗通池市远僧归晚园荒鸟下迟登临有真趣幽事尽寛期
洞底天无隔多应禹凿开海声通屈曲石汗洗尘埃欲探岩崖去空令杖履回无端僧占住多少後人来
古寺何年建高低屋乱巢老松擎雨盖修竹拂云梢石压泉声伏山回陇势包追随记今日照影俯池坳
秋晚瓜垂实兹山独产渠斑痕新露染素质旧封除品贵仙人种香分贡篚余辛勤愧园户聊得罢追胥
万仞崖前石悠悠老岁年攒峯晴拥翠飞瀑夜闻弦佛像苍苔蚀庭阶碧蔓牵游人未忍去归马更追鞭
寄呈东岩存心南湖诸叔父九万履道二兄仲远仲弼君直三弟兼示师文师仁二侄
浮世悲生事荒城度岁华空令魂作梦已认客为家月照竹林影风吹荆树花关情到杯酒应是说天涯
江中遇雨
细雨寒江暝篷窗着句哦兴随山色尽愁寄橹声多散帙慵开眼披氊不挂蓑关情还及物飞燕避淘河
同朱克斋蒋教授游大梵寺【四首】
数亩林塘迥危城下百层客游偏得地寺静不逢僧隔岸连商舶重门鎻佛灯愁来诗兴短回首暮烟凝
远客闲无计微官欲赋归偶寻幽寺去颇觉俗情非涸泽饥鹰恋高空独鴈飞西风如有意向晚袭人衣
梅竹野人家横塘跨古槎日斜鸣远犊风急乱栖鸦细路妨行辙高楼促怨笳感怀无尽景流恨到天涯
香火昭明祀江山杜牧诗遗风留此地胜槩只当时白褪溪梅尽青归岸柳迟长官多政事春向笔端知
再和前韵
春晴时纵目山水碧成层闲似居家日真爲有髪僧傍溪寻短艇访寺问传灯小谢题诗处余霞晚自凝
乔木苍烟合清江旅鴈归功名遗史在城郭昔人非家远书犹隔春隂絮欲飞缁尘空满眼终日到征衣
清溪盘百曲虹影驾横槎春事怨行客夕阳啼乱鸦山明分衆木天阔散悲笳却羡僧家胜推窗瞰水涯
遨游穷乐事横写得新诗古寺看山後微风到竹时地幽尘不到人语燕归迟向晚寒犹峭惟应客袖知
湖中
片云将雨过风急滞船行秋水岸无际夕阳山自明沙平征鴈落波静宿鸥轻满目篷窗兴穷吟独未成
雨窗
默默缄情素潇潇聼雨声空轩尽日坐断径少人行家远衣谁寄炉寒火细明与君同晚况相对数归程
赠茅山郦道士并寄梁中砥
之子三年隔重来慰我思琴书忘坐久猿鹤怨归迟细说山中景应多别後诗相期事幽讨爲报故人知
德清道中
骤雨洗退热好风分得凉客投吴地远水落楚江长孤鹜明秋色疎帆漏夕阳往年曾泊此衰柳认河梁
十里沿溪路行人到晚稀山深藏市小风急送船归红树沧波阔青云白鸟微平生谋隐处颇觉愿相违
题傅弘中道士山房
忆昔相逢日燕山风雪间喜同今日会坐对小窗闲雨洗疎篁净云随倦鸟还怜君垂緑髪笑我鬓毛斑
最爱玄房邃东边近乐全松筠城似野风雨日如年道味尝新茗交情感旧篇登楼近山色双壁映苍然
出宣州马上偶成
落日东城宴盃长送客迟石桥分别处山路向高时强出思闲退新凉觉病衰虚名真一笑翻被白鸥疑
题徐仲车祠
前朝徐节孝祠庙镇淮滨典教昔何久遗风今尚淳慰思嗟尒士没祭在斯人名迹终千古怜君爲作新
居庸关蚤行
茅屋闻鸡起羸骖并辔行涧深孤碓响山暗数灯明细忆昔题处空惭不弃名客愁偏切耳斜月候虫鸣
枪竿岭
薄宦辞家远经秋未得归直随山北去却背鴈南飞川净白云起郊平红树微忆曾留宿处立马认还非
李陵台
赴死寜无勇偷生政有爲事疑家已灭身辱义何亏汉网千年密河梁五字悲荒寒迷宿草欲问意谁知
发通州【时同袁伯长危功远南归】
出郭别殊苦登舟情已迁天垂云似水家远日如年风帽难随俗溪羮颇饫鲜樵苏归欲尽吟断夕阳边
忝宦真成拙爲儒已悞非蠧鱼生死计鸥鸟去留机倾盖经年乐同舟万里归最怜游子袖猎猎泛春晖
次韵袁伯长舟中襍书【五首】
百里长堤上茏葱夏木清山云含雨重溟浪挟风轻弱质辞官责归心数驿程江湖眼前阔点点白鸥明
忆昔相逢日维舟夕树边岸花飞别酒江鴈落鸣弦梦断三年客云分万里天因君共行役抚卷重凄然
野艇■〈干，目代干〉花住溪亭贳酒醲愁惊归去梦瘦怯病来容水落声如雨云生势作峰同怀有佳句欲和愧疎慵
渐老惭何益扁舟稍浣尘贴云鹰翅阔浮日草光匀坐恻民风歉行甘客计贫遥知故园竹新緑半成筠
斜阳衆峰出图画隐天机野骑迎初月沙鸥度远霏助吟清景驻延坐緑阴肥杳杳浮生役相逢一衲衣
宿三闸
小市人家簇扁舟晚色清山回倾地势闸险着沟声岸石篙存迹溪风树引情明朝顺流去万里眼初明
济州
旧济知何处新城久作州危桥通去驿高堰裹行舟市杂荆吴客河分兖泗流人烟多似簇聒耳厌喧啾
济州寄张子仁监丞
千里舟行处闻君惠爱多帘垂民化俗吃筑水分河示罚蒲爲辱怜贫药救瘥无因一相见爲问意如何
双沟阻风
高城犹在眼野岸独徘徊遮日帆无尽冲风棹未开莫嗟河水逝却喜海潮来暗数程逾远难忘是酒盃
清河
溪碧石生处山青云起时藕花红映岸藤蔓翠牵篱落日渔家网微风酒市旗顺流船渐急翻觉去心迟
彭城夜泊
今夜彭城月楼头又许高故乡千里别浮世百年劳酒力消残梦诗怀起旧豪西风稻粱鴈江海去嗷嗷
万古文章在城高月满楼坐来重感旧老去复经游身世真成梦英雄总是愁数声渔笛起吹散白苹洲
即事
天际微风起征帆点点分水鸥闲趁偶林鹿暖成羣野景情偏逸乡音耳渐闻着书端有志归住故山云
真州
一雨淮南霁新城喜暂登江平流浩浩山远路层层大舶连樯发高楼列槛凭北居殊觉久眼畏火云蒸
雨後
雨压飞红尽晴开衆緑明山堂帘幙静巢燕羽毛轻习懒忘春事相思数客程虎林多物色何日赋予行
朝发宣城
夜宿宛溪月朝行姑水云征帆一叶小古渡二洲分索景诗难尽浇愁酒半醺吴江天日冷枫落正纷纷
和铜官即事韵
寒夜江行险推篙逐去舟人烟荒渡口云浪噀矶头细雨明残烛单衾拥弊裘凄凉那可爱又聼橹声柔
郊行【三首】
双溪溪上路重到五年迟桑柘成阴处莺花向老时泊舟随岸曲坐石看云移政爱沙鸥狎惊飞底见疑
树末炊烟緑人家住涧西风轻莺语滑泥重燕飞低病渇怜新酿闲吟忆旧题小庄蚕最熟喜欲报山妻
野野通幽径肩舆驻午凉石楠云护影篱蔓雪浮香地僻疑忘世民淳喜馈浆微名何足恋投老尽徜徉
题仇氏先蹟卷
燕山故家盛此老独称贤规矩诸孙在词章再世传过庭知旧学开卷忆当年祖砚应同久清朝备史编
和马伯庸学士送史正翁赴嘉兴幕官
春日思家切那堪送客归自怜身似絷却羡羽能飞麦陇青鸠閙花洲紫鳜肥登临多暇日应报讼门稀
送欧阳南访程雪楼承旨
每忆沧江别春云午未开舟分南北去人约夏秋来会面踰时久惊心若梦回高楼歌白雪有意定怜才
杨仲举经历母氏贞节诗
坚守妇全德自嗟人未亡节门高寓里莲幕贵贤郎九袠庭闱训千年简册光白头空爱日霜木政苍苍
和张畴斋养花诗
书屋闲观物盆华已报春月来清影乱风至暗香新灌溉能探性封培自养神妙胜方士术巧夺美人真时许幽朋至怡然领化钧
寄题西轩种竹
手种数竿玉泠然氷雪清笙竽响萧瑟龙凤舞纵横日午屯云影夜凉筛月明生人端有趣不负此君盟
夏热
坐苦幽燕热居同楚越时睡多情似醉汗浃气如炊愠剧蚊蝇恼闲惟燕雀知凭高怜晚眺常与白云期
挽丘君泽
故老晨星少交情旧日思衣冠吾党重文学里人师世路忘心境秋风老鬓丝南陵古离别谁继谪仙辞
挽潘月梧
兀兀穷年学寥寥旷世才门闲垂五柳庭静暗三槐同谷歌空怨稽山棹已回交游思我父无复共衔杯
文章今寂寞丘壑自婆娑志遂休官策名高取士科新坟原上草往事梦中柯空掩扬雄宅何人载酒过
挽高讨翁
善人不得见吾道重欷歔薤露悲黄壤蒿云引素车梦中山水宅身後子孙书更有诗名在风流小谢如
挽杜癯翁
死生固定理念子十年贫骨肉无消息兵戈傍故人老来书饱螙病久釡生尘对此成长别澘然泪满巾
挽曹夫人
才美承家诫仪容重德门相夫惟乐善教子复贻孙避世谋多顺賙乡义独存俭勤谁得似事往不堪论
老子通家契夫人谊久知化成邹鲁俗学到召周诗婉靖居勤日雍容处难时趋庭娱晚景恨不见齐眉
挽文逊志学士
□水云萍会燕州风雪间百年槐梦觉万里板舆还名喜东山起官怜北院闲直嗟飞驿远朝雾暗秦关
挽申屠御史
最说乘骢久谁怜畏鵩同贫知爲宦体老见读书功耆旧残星晓光阴逝水东惟余过庭学犹得振遗风
挽赵方塘学士
琼林身蚤贵槐国梦空存慷慨来南服从容候北门礼行殷士祼书上贾生言万里迎归旐山灵亦断魂
逢君谈往事令我忆当时江海思家远风沙策马迟直嗟遗老在应有故人知己矣今无憾哀荣感此诗
挽吴饶国公
族望三吴重官资一品荣人知生子贵世比学仙成达德居全福高年享盛名螭碑新赐额文采映玄茔
季子观周礼番君啓汉封世家千载绍时代一朝逢国祚传青史仙游伴赤松高门照乡里奕奕亢吴宗
挽徐处士
坐忆人如玉南州遗旧居晨星前辈少夜月故交疎轩冕世间梦儿孙身後书蔡碑应不愧读罢重欷歔
题孔昭祖高继渊二君友序後
喜说通家旧何如共署新协恭知道要忠告见情真雅什传同党高怀慕古人谷风今已远浇俗可还淳
题京学所壁
喜见京庠作堂堂像素王考工彰絶艺施采耀灵光配从仪刑肃尊崇典秩常经营出心匠名托祀俱长
云林集卷四

[book_title]卷五
●钦定四库全书
云林集卷五
（元）贡奎 撰
无题
驰道尘香逐玉珂彤楼花暖弄云和春风渐緑瀛洲草细雨微生太液波月榭管弦鸣曙早水亭帘幕受寒多少年易动伤春感唤取佳人对酒歌
立秋日留阳墅庵
林阴欹枕午鸡啼薄梦惊囘盖已迷漠漠苍烟杉一径粼粼碧浪稻千畦龙湫賸救年来旱虎迹新行雨後蹄自表泷冈何日事伤心泪洒夕阳西
郊行
马上看山山不尽客中行路路偏长丛祠社散羣乌啄层汉秋高数鴈翔疎雨着人絺袖湿微风吹面稻禾香回岗偶憇幽塘上颠倒松阴百尺强
寄朝省诸公
太平开治急需贤除目新从驿骑传天远斗牛南纪外地高车马北辰边文章未尽诸公学人物端爲一代全令际定超贞观盛四方丰稔会书年
久留翰院思归
日日思归未有期梦魂几度遶园池白云满地山深处红日当檐雪霁时竹外板舆春步小花间银烛夜筵迟好将乌鹊频占喜便买归舟泛碧漪
寄张芳洲
客里秋风厌道途归来决策侣樵渔知心白石烟霞在满眼青山故旧疎畏热还思亲枕簟爱闲应媿负琴书麻姑池上花如锦何日相过驾短车
舟过湖州
楼台金碧照嵯峨故国诸公奈乐何辽鹤归来城郭在海鸥飞处水云多春回废苑花新发愁满空船客自过囬首蒹葮三十里天风落日断渔歌
得家书
睡起相思劳寸心卷帘无语立檐阴故人千里碧云合斜日半川红树深江鴈忽传秋後信陇梅应待雪中寻天涯奔走成何事输与寒窗抱膝吟
通州道中
万雉参差云雾开四千里外客重来平冈日出车牛喘古道尘飞驿骑囬白玉至今传楚璞黄金自古说燕台高楼红斾应如昨莫遣新愁到酒盃
怀胡则大
疎林日暮雨澘澘睡起秋声满树间高阁卷帘人北望短帆随鴈客南还栖迟自觉身全懒忧患潜惊鬓欲斑应有山灵回俗驾不妨长日掩云关
饯王敬叔
十年湖海一尊同醉里那知鬓欲翁投辖不缘今日雨论文未减昔人风春随流水三分尽酒重交情百罚空莫道双溪堪举棹片云来往敬亭东
送胡则大赴宣州学正
小谢楼高宛句傍一氊分坐任凄凉休如郑老嗟官舍好似并州作故鄊俸薄尽供妻子累身间不受简书忙评诗应到城南宅千树春风雪正香
赠无庵沈相师【其人百又二岁】
喜见人间百岁翁青鞋藜杖步如风一庵无处知身幻四海行来觉眼空论相又看新进士挑诗多识旧名公承平往事谁知得闲听高谈梦寐同
杜仲悦知事庭桂产芝
庭桂婆娑兀老苍秋风忽见紫芝房九茎同作月中影一树交浮云外香饥茹未输商四皓芳传应比窦诸郎寄生不似凌霄蔓空附乔松百尺强
试院秋日即事
薄游早觉鬓毛苍病怯西风夜更长官冷久无金马梦院深惟有木樨香归舟欲解天如水故友难忘客思鄊试问宋郎愁几许鴈声何处起沧浪
寺丞公索赋鹤雏
楚楚玄裳映缟衣长身渐见顶丹微未乘辽海秋风去应待缑山夜月归珠箔小开频饮啄玉琴闲弄学鸣飞主人驯养情方狎莫似鸥盟海上机
五月三日出城南书所见
短衣出郭暑风清衮衮西山晚日明密树藏村疑断径小桥分市识荒城碧涵波晕随鱼没白隐沙痕逐马生到眼天机无解处乱鸦欲息更纵横
送汪叔志
故家曾忝父兄交珍重才名出我曹万里高风书荐鹗三年沧海钓连鳌春晴马踏燕山雪岁晚舟开楚岸涛慙媿乍归还远别一尊恨不到亭臯
邳州
荒城十载路重经暂舣扁舟坐驿亭春到梅花何处白雪晴山色向人青惊心家远书难寄迎面风寒酒易醒莫忆牵衣儿女态晓猿夜鹤笑林扃
送谢明远之官平江
碧波千顷照姑苏目送危樯数幅蒲古寺云遮丘卧虎荒台叶落夜啼乌黑头清镜来勲业緑幕深衣入画图暇日过游新得句秋风应寄故山庐
送汪叔志之南安
绕郭清溪带路长冲寒极目送危樯水涯梅柳传春信雪後楼台照夕阳杜牧吟边山鸟去谢公行处石苔苍碧云暮合天无际回首相思欲断肠
采石矶
断矶江上碧嶙峋漠漠芦花转岸濒舟小风微犹胜马山高石立宛如人羡渠钓艇沧波阔老我征途白髪新寂寞蛾眉在天际远烟青处晚双颦
惠安桥
涔阳山水壮南州千尺飞梁连去邮蛟鰐翻涛声吼夜虹蜺分雨气横秋险疑云栈通车马高比银河挟女牛钜万功成书太史絶胜舟楫济中流
送马伯庸学士赴上都
人间六月沸炎波上国清凉乐事多视草旧传真学士散花新起病维摩千年结友心相似万里辞家意若何料想胜游偏得句秋风先寄鴈南过
过河西务
两年衣袂扑京尘出郭青山照眼新食禄无功酬圣主弃官归隐奉慈亲交游此别三千里衰病今逾五十春自笑虚名成底事闭门何恨着书贫
题宋梅洞献书图
十年送别今同客一笑谈诗重起予周礼盛闻殷士祼汉庭喜见伏生书青灯较艺飞蛾集白髪离家过鴈疎塜壁残文如可续百篇应许论虞初
送师道侄赴太常奉礼并寄勉师泰
江浦风帆拂翠微官程日日去如飞容台昼静花明佩玉禁春深柳染衣随直定知车北上思亲莫忘鴈南归青云故友应相问爲说烟蓑老钓矶
四月含桃喜荐新紫衣赞礼属芳辰官称犹是青氊物老大潜惊白髪人客久虀盐怜汝弟病多药石愧吾身小牕风雨连牀夜记取挑灯莫厌频
司业李公哀挽
山立庭绅耸衆观名高真不愧儒冠文章清庙藏琛玉勲业乌台振羽翰誉重朝端知有子贫怜身後似无官百年耆旧凋零尽展卷哀辞忍泪看
题叔父房壁而归时年十二岁
君子虽穷道未穷举头长是问苍穹文章冠世知音少志气填胸吐焰雄山浅岂能藏虎豹水深方可着蛟龙此身听有云霄便整顿鸿毛待顺风
挽张天师
三乘鹤驾去朝天际会风云岂偶然丹诏大元天子命玉符西汉祖师传名驰异国三千里孝尽慈闱十九年不是监斋归去早紫薇宫里欠真仙
题大石资圣寺
倦策羸骖偶暂停坐怜幽树荫虚庭瓶花緑底蜂知圣檐日红边鹊喜灵扫壁云生题罢句敞窗风卷读残经相逢欲问前朝事惟有孤僧鬓影星
送管济斋归广信【余时亦归宣城】
璧水蜚声誉斯人借范模郑虔特未遇顔子本非愚鲁泮百年盛陶家三径芜酒阑疎岸柳舟浅棹汀蒲广信山游定敬亭云去孤骊驹歌咽泪鸿燕恨殊途重约相逢日秋风满荻芦
送高罗谷学正
职教斯文重需才士论齐襟期同郑老德业近昌黎上考才书满归程又指西鴈声寒水落雪意暮云低白髪穷诗句青山入杖藜未应甘寂寞有约在提撕万里中原路春风送马蹄
赋牡丹【得千字】
曲槛春如锦晴开晓日姸树摇风影乱枝滴露光圆玉佩停湘女金盘拱汉仙翠填宫鬓巧黄染御袍鲜力费青工造名随绮语传细翎层拥鹤弱翅独迎蝉倚竹成双立留华任衆先久看心已倦欲折意还怜洛谱今存几吴园路忆千可应频载酒相与醉华年
次王士容经历赋广东二十韵
巨镇雄江表炎州介岭巅通津波险涉接驿路高缘土贡来遐远舆图按末颠犷民疲鬬蚁狡吏攫饥鸇蛊念山多瘴蒙知地出泉黄浮乌影淡红晕蜃光连石老苔成藓厓阴笋作鞭翠屏开近嶂素练杳回川禽弄千般巧花分四序姸九重严政治六辔选时贤喜际风云会同沾雨露天胜谈莲幕内妙句药阶前苦味槟榔好清香荔子悬罕逢苑北马富聚海南船古迹荒城碣晴炊野墅烟行经韩子窜蛮耻越王偏贾客财常万僧尼寺或千整絺冬亦尔乘轿俗依然人物生唐相儒风盛孔编快心时小憇过眼境频迁发兴超言外销愁向酒边入朝应报最何得赋归田
庆詹得之母八十
圣代昭伦纪民瞻孝治原玉枢环北极宝婺映东垣八袠跻年盛诸郎庆衍蕃饬躬严操节修祀洁苹蘩孟母机频断黄童被久温显扬沾雨露定省竭晨昏穆穆齐闺阃崇崇肃里门萃珍供燕席舞彩奏鱼轩乐此遗风在居然古义存升堂定何日春酒緑浮罇
和曹继清高士止酒诗
久困城中役聊登野外堂路回知蹟倦境静觉声扬楫罢佩簪集坐来灯烛张会交求友胜惯客喜童忙别业怜花竹行厨载糗粮仙宗思厌世道派贵流芳子建才偏逸知章兴岂狂誓醒秋似水制饮介如霜政尔惭吾下居然置汝旁病身惟可■〈〈今上酉下〉欠〉少日漫能觞朗读惊诗险高谈惬漏长赠无青玉案揽见紫霓裳尊俎宜陈雅刀圭顿许良闲鸥飞有处鸣鹤起何方袅袅烟炉暝霏霏碾茗香眉颦嗤仿效袖舞笑郎当湩酪忻新嗜蒲萄爱屡尝行吟怀楚屈真乐尚陶唐偶出邀同宿微暄定稍凉重交金石比此道莫相忘
题虞少监小像
岩壑高堂上烟霞眼底清向来曾寄迹老去未忘情茆屋苍林掩藤崖白道萦远峯云际直孤嶂水边横宿雨分浓澹斜阳闪晦明折梅惊雪坠倚竹待风生岭断炊烟补沙回甃岸倾杂花浮野意飞瀑送溪声妇饁忻鸠唤儿耕感犊鸣揽衣随处坐曳杖有时行拄笏曾招爽投簪每惧盈他年着书乐应不愧虞卿
舟宿荻港
冉冉秋云暮冲寒买去船长江泻吴楚故国澹风烟日黯芦翻雪矶危浪拍天蛟鼍潜暗壑鴈鹜起平川虎饮沙遗迹龙归窟濩涎岸崩悬老树山暗失层巅灵庙森长戟奔滩抱古廛渔家罾网集商舶皷钲阗登览谁无恐漂零客有篇浮生行役苦即合卧林泉
夀阎承旨
宝运传新纪孤门届令辰时方恢圣域天与夀元臣瑞霭融金马祥飙动玉麟誉隆超古昔学富贯天人屹立中流柱深怀间世珍岱宗蟠德器斗柄挈文钧谦德同韦布严模肃缙绅育材期自乐化俗使能淳鲸力开溟涨鳌程负岳嶙高明南极映清净太微邻席煖居常燕珂鸣步若循汉庭生羽翼唐阁美丝纶班马侔今代韩欧俨後身音希韶凤日词绚绮霞旻直笔书青史端衷达紫宸贬褒千载重宠渥一时新莲烛分光烂宫壶赐味醇博搜遗野士严举寀寮宾空冀端知骏余波可纵鳞作霖应蚤晚四海喜沾均
云林集卷五

[book_title]卷六
●钦定四库全书
云林集卷六
（元）贡奎 撰
题梅圣俞干越亭
诗还二百年来作身死三千里外官知己若论欧永叔退之犹自愧郊寒
吊古战塲
阴云羃羃兽亡羣百世英雄有几存魏战吴争俱醉梦惟闻新鬼泣黄昏
题赵子昂黄庭经
瑶林春草碧烟浮金钥玄泉冷浸秋不用刀圭生羽翼道人经罢上瀛洲
秋日憇龙山玄真宫
太行西去几千里沧海东横第一关独上高台闲眺望碧天无际暮云闲
送高罗谷学正
大鹏撃海六月息老鹄摩空万里秋一脉斯文扶盛世千年人物壮南州
巨儒小试功名手大雅终爲廊庙材万里云霄双眼豁片帆烟浪一时开
新店【五月八日见上都是日袁伯长方南归淛上】
雨余山色翠蛟翔独上高楼爱晚凉回首河桥分别处故人有句落归航
枪竿岭
百折回冈势欲迷举头山市与云齐经行絶似江南路落日青林杜宇啼
李陵台次韵赐学士
青山绕驿客重来十里羸骖首重回今古李陵悲絶处夕阳野牧下荒台
氊裘风雨据鞍来应是吟肠日九回太史山川今更远望鄊莫上最高台
深院故人时自来午窗幽梦几惊回钧天宴罢看归马一曲箫声落凤台
出郭五絶
风雨入春连一月新晴出郭野光浮东君有意应怜客特地留华待远游
西湖如玉柳如丝歌彻楼船醉不辞华髪总非前日事风流只解费吟思
古寺春寒客到稀山门风过野棠飞停车眼界疑曾到细问人家却尽非
水竹亭池十亩间当时谁似故园闲无端久客章江上却羡孤云得往还
村南布谷声中雨溪上桃花别後春随处踏歌随处酒相思应说异鄊人
上蓝寺【在洪城内乃马祖道塲】
古寺回廊雪满阶官闲因访老僧来上方晴日檐声响絶爱小窗临竹开
骊山宫图
玉殿朱扃万折分画工精似史官文温泉不洗当年耻犹向岩阿气吐云
九成宫图
翠巘摩云绦阙开隋皇筑罢后嫔来谁知留与开元乐回首渔阳不尽哀
试院和史参政韵
上国衣冠待漏残翠蓬云雾鎻雕阑紫嶶花近东庭栢暇日銮坡许共看
深院梨花似雪残春寒向晚怯凭阑流莺却爱清阴好飞上高枝与客看
题扇
锦簇楼台翠叠山蓬莱髣髴在人寰当时扇影凉如水展卷惊心似梦间
送胡务本秀才往上京
诸生立馆正尔乐千里乘车亦偶然曾见貂裘苏季子古今穷逹不须怜
近郊远阜草茸茸宝骑氊庐到处同六月天寒犹挟纩布袍莫遣犯秋风
四方行役功名志万里相逢父子亲闻道归舟诗满帙锦帆高映彩衣新
题奥屯沧江宪使所藏八骏图
聨翩八骏下云关谁识神骢咫尺间万里汉阳春草碧可能无意到天闲
赠叱石道者
山头苍石化羊身俗眼谁分幻与真欲覔遗踪不知处画图好赠学仙人
赠相士
双瞳如月气如霞江海相逢去路赊相我不妨君自相青云举步重年华
偶书
弃官归卧故山庐九袠慈亲万卷书穷逹从来此爲乐人生更欲问何如
赠相士周神眼
雨笠烟蓑理钓船相逢未许断尘缘怜君纵有如神眼笑我终无使鬼钱
拂衣归去行行别握手相期语语真轩冕自知身外物江湖谁信眼中神
赋作竹石赠陈周卿
蜀山西来万余里岁晚怜君双脚行布袍棱层政饥饿一笑酒酣芒角生
小龙团送袁伯长
金井泉深荐椀香百年槐国梦沧凉殷勤爲赠维摩病不是囊中别试方
题清溪图
曲曲溪流似武夷定林千载竟谁知重来不负山川胜袖手风烟欲暮时
溪上桃花山下舟六朝遗事寄东流春风无限关情处猨鹤依然识旧游
舟中偶成
稻花水落正鱼肥湖上孤云带雨归林影倒涵波镜动白鸥低傍钓船飞
次袁伯长食河魨诗韵【南归】
芽茁青青长荻芦河豚风味浙江如鼎羮正自烦烹手笑杀行人却羡鱼
荻芽清软芼姜菘腴腹披香玉乳同直死端爲知味者平生珍重雪堂翁
杨花宛水漫肥鯿古栢荒祠忆旧篇莫遣清名供世味百年江海意悠然
怒睛膨腹气含灵触物浮波念性成胚祸已知烹有法没身空恨未能平
次袁伯长惠琼花露酒诗韵
潋潋深樽到底清月光花影正分明道人无限怜春意梦断玉箫吹五城
维扬城里花名酒对酒却思华盛时一笑东风八仙处月轮空挂最高枝
十年风雨扬州路祗许三生杜牧来底事扁舟方卧雪也教魂梦到阳台
梁山泺次袁伯长韵
积水平芜渺没间夕阳渔市网如山扁舟却逐孤云去得似鳬翁照影闲
帖帖汀荷望眼平微风疎雨叶香清令人忽忆西湖曲碧盖红粧短棹横
穹庐已拆羊马稀水钓欲收鹰鹘飞日莫津头哭声惨谁家区脱冷无衣
烟波莽莽不知程一髪青山天际生曾是归人旧行路等闲回首若爲情
扬州赠危功远
青山遶屋竹当门四月江南煮酒尊日暮扁舟呼不住一溪新雨水初浑
洞庭庐阜气横分消得孤舟棹水云千里楚江东畔客别来风雨不堪闻
过广德
黄尘鞍马夕阳边不到桐川十二年万事只多新白髪虚名何日赋归田
偶成
潋潋横塘柳四围雨余来着緑阴肥燕翎拂处波如縠半幅深红漾落晖
夜况
北风尘海万波回夜半西窗势欲摧梦觉恍然超色界残灯炯炯妙莲开
次胡则大秋日韵
白水黄云■〈禾罢〉稏田秋风肥啄爱披绵知君耕钓无余事絶胜韦郎愧俸钱
泰定甲子春筑亭以奉亲扁曰爱日赋诗六絶
春静庭闲春草长彩衣煜煜弄晴光慈顔微饮红如玉听彻莺歌扇影凉
砖影千金一刻迟春风满意乐期颐玉堂莲炬光浮夜补报君恩自有时
华簇阑干柳拂檐深春时节雨纎纎晚霞又报明朝霁万缕红光半卷帘
微官抛却买归船九十慈亲五世全且把莱衣当金紫人间富贵说长年
树盖华裀曲迳环板舆疑在画图间九衢车马冲尘去载酒谁同一日闲
山禽哺子竹生孙手种梅花雪拥门草色满庭春不老东风吹緑灔芳尊
题赵平远卢疎斋小像
乌纱白苎两天人我昔从游意最亲江海文章千载会风流画史爲传真
海天云暗涿州山湘水春寒玉树残惆怅百年曾几见神交髣髴画图间
春日呈池州郡守陈秋冈
翠微亭下独游时肠断风流杜牧之寂寞年来有遗事江山分得使君诗
寄族叔可斋
当时竹林天下乐误我诸公唤起狂己料此行归计决不妨同醉笑山王
寄兄坚斋
长江东下四百里路过青山小谢家归人爲报难兄道好买扁舟看九华
寄弟仲实
独鴈离羣叫晚天乱愁随尔没寒烟短篷饱受长江景消得题诗寄惠连
池州郡斋除夜寄呈家君
郡斋寥落夜无眠纸帐青灯思悄然不是今生惜今夕却缘明日是明年
邻家箫鼓欲忘眠莫恨空轩独悄然明日春风堪一笑痴儿官事了三年
赠写真者琼壶
酒病诗愁瘦损神一官容易遂闲身相逢且束丹青手只把梅花写我真
寄友人
别日苦多会日少平生知己最伤神王郎玉树东风外只对梅花思若人
夏夜
夜半酷热呼李生落月满窗槐影横披衣出户坐■〈石盘〉礴置身安得氷壶清
病中三絶
维摩方丈病来身药裹堆林独与亲若使无生真可悟瘦容寜怯镜中尘
流尘寂寂手支颐坐■〈干，目代干〉西窗日影移转觉吟诗妨道趣倦来惟与睡相宜
门鎻闲云一径深萧萧藤蔓挂墙阴风霜未觉黄花老时有幽香得细寻
题停舟望月图
江头突兀断崕倾古树萧萧短棹横明日美风行万里坐看落月待潮生
赠云心翁
万里孤云去未还相思斜日照青山定知触处从龙起不似当时出岫间
赠潘伯润
山中相见可人语江上归来游子情二月柴门涨春雨桃花风急嫩寒生
满屋堆书不疗饥十年回首蠧鱼知因君欲问谈星术政自归耕有定时
题郭西铁佛寺
铁佛铸成应入计崖碑读尽亦空名茫茫大梦谁先觉趺坐无言聼竹声
同张所翁访吴芝田书其壁
东风吹断玉炉烟一卷黄庭伴书眠日落天低碧云合昂昂双鹤下芝田
秋夜
空牀坐对一灯青手击蒲团醉欲醒夜半竹风如雨过起看明月步中庭
赠拙讷子
辩口悬河巧镂氷人间机祸政须惩若人真得忘言趣裹手从渠笑不能
湖州南桥书所见
郎上孤舟妾自归断桥烟水护斜晖空留满面啼痕在看得湖天鴈鴈飞
从兄九万馈鱼并赠以诗用韵谢之
一幅飞帆带雨时千年张翰故鄊思缕银斫鱠松江味好趁西风理钓丝
池州别胡则大
秋浦萧条雨雪时一尊酒尽又相离故人不得同舟去回首青山忍寄诗
寄朱克斋
春风杖屦雪窗书几度陪君乐有余别後相思重回首扁舟应到野人居
望池州山
少年江上一官闲老去重来似梦间欲覔故人行乐处白云遮尽九华山
偶书
骤风疎雨截残晖云挟青山势欲飞寂寞小亭人不到扫华眠石玩天机
题画
弁山晴雪照平川暂展新图亦爽然欲买扁舟乘兴去不知何处是梅泉
题赵子昂所画牧马图
雾鬛云鬃出帝闲谁将图画落人间奚官饱牧无余事独立春风忆华山
洪林道中别淩德庸
老子真成袖手闲归来满意在江山他时此地留佳话曾入经行杖屦间
慈湖矶
碧萝交蔓络崖阴潭底潜蛟万仞深今古江流推不去湿云长护最高岑
采石舣舟见葵花
轩窗临水緑阴清烨烨紫葵倾午晴困坐短篷三十日坐令双眼一时明
宿古柳墅旦起买舟新济
疎星澹月五更寒万辙辚辚宿雾漫一阵好风吹晚霁买舟饶得衆山看
题倪氏今是亭
万里归来独倚阑一川风浪白鸥闲钓船怕作机心看笑拨斜阳短棹还
题孝猿图
烟萝拥翠月沉规母挈儿攀不自离一夜孤号无覔处断肠如聼峡江时
题梅溪深处
古寺西边望眼平人家何处断桥横东风几树溪头雪独鹤归来晚正晴
题三径图
一溪流水数峰云茅屋萧萧石路分安得买舟江海上抱琴沽酒远寻君
题扇
花禁春游玉辇迟君恩同载妾深辞娉婷团扇秋风底犹似增成宠幸时
定斋
緑阴清昼小窗闲一缕炉烟棐几间要识先生参道处待将心迹静如山
画马图
天廏双龙产絶奇奚官牵浴晚凉时云鬃雾鬛今何在惟有风流画史知
题百鴈图
雝雝宾鴈落沙洲瑟瑟寒芦染素秋谁遣画图分百态坐看浑似倚扁舟
春早
病怯春寒睡起迟雨声一夜涨青池梅花吹落无人管却似阶前雪舞时
谦上人
眼光炯炯貌堂堂坐閲流年九十强爱我官闲时一到忘机曾不下禅床
西寺廊深日射尘维摩方丈四无邻微风尽卷飞花去半敞东窗映緑筠
寄徐检校【时徐在江西省】
客居病似相如苦官况高同孺子闲会府羣公争下榻未缘拄笏看西山
题墨蒲萄
睡起虚庭眼欲遮瘦藤踈叶影交加西风满架凉生夜颗颗悬珠映月华
送周善长宪使
治郡分符岁未深已多遗爱在棠阴颠厓应更苍生苦却汲西江向桂林
廊庙端知旧缙绅喜教华髪綉衣新扁舟莫便轻归去江海如公有几人
题拄笏亭
拄笏当时事亦奇风流未许俗人知如何得似亭中客日日看山无厌时
过魏氏庵
骤雨新晴日已西凉风迎面过山蹊遥看万仭青林上雪点纷纷白鹭栖
题画
若人方外纵游遨冠袂翩然意亦豪一曲天风牛背笛碧云如洗月轮高
赠懒耕道者
蓑笠高悬屋角明树阴黄犊卧春晴矮窗抱膝闲无事厌听东郊布谷鸣
次韵寄王提举
院落深沉睡觉时敲门谁问子云奇兴来得句清人意起向芭蕉叶上题
紫烟苍峤住神仙官骑应行缥缈边老我缁尘惭未去只输樵牧占长年
赠碧湖相士
短篷欹枕看晴波照眼青铜镜始磨一色晚秋三万顷往年犹觉片云多
赠驸马杨中斋墨竹
富贵功名无复闻百年踪迹等浮云空留文采令人羡节操何能似此君
寄报国寺欣笑隐
夕阳丹凤去无还沙尾潮平古渡闲万里苍梧云接海倚阑遥看越中山
江海无端客路长扁舟明日棹沧浪遥知风雨溪窗夜梦逐潮声到上方
赠李一庵相士
鳌峰握手正秋晴江树东边野色平万里青云浮鴈背一庵高处眼偏明
絶句
纷纷愁思奈渠何苦比游丝绪更多惟有小窗春睡好等闲魂梦过关河
山雨鸣篷鴈落沙新寒先到野人家病来谁似愁容瘦霜树萧疎两鬓华
云镜亭
晚日悠悠出岫迟一奁清影落秋池客来欲看闲舒坐卷待微风已定时
寄周仪之
病来眼暗不识路坐忆城南尺五天安得相邀饮一斗醉听莺燕语流年
纺绩图
妇女纺绩夜阑时月落车寒手转迟应愧西隣歌舞散酒酣春梦绕深帷
题胡古愚京华杂咏卷
心萦碧落蛛丝巧手铸黄金象冶精白日若须生羽翼丹砂九转始功成
金茎露落蝉新蜕银汉风清鹤自鸣一点神机千古意坐看微月向东生
题画
万山高下乱云飞一迳萦纡入翠微絶似向来行乐处诗成空忆谢玄晖
一斋
斋居春静气氤氲古鼎香生万缕云参到天心初画处始知造化此中分
雪意二絶寄镏集卿
欲阴不阴云拥树待归未归人倚门无数乌鸦栖又起飞来飞去到黄昏
云雪天时醖醸深昏昏冻日下疎林如何画得江山景持向诗人着意吟
二月十二日达通州氷始开舟适先至
河氷初解水如天万里南来第一船彻夜好风吹晓霁举头红日五云边
题梅
的皪精神傍水枝一齐收拾入新诗莫教疎影横斜处只许林逋独自知
云林集卷六

[book_title]附录
云林集十卷附录一卷（两淮马裕家藏本）
元贡奎撰奎字仲章宣城人官集贤直学士追封广陵郡侯諡文靖李黼爲之状马祖常奉勅撰碑皆天下重望也所着有云林小稿聼雪斋记青山漫吟倦游集豫章稿上元新录南州纪行凡百二十卷明永乐间徵入秘府家无副本遂絶不传惟云林小稿宋濓所序者尚存其曾孙兰家洪熙中福州陈嵦复序而传之宏治闲其裔孙元礼复采诸书所载奎诗及遗文二篇附益成编是爲今本奎诗格在虞杨范揭之闲爲元人巨擘王士祯居易录论其境地未能深造殆专以神韵求之欤吴澄跋其文稿称其温然粹然得典雅之体视求工好奇而卒不工不奇者相去万万惜今不可得见矣卷末增载见妇人偶兴二首鄙俚秽亵必委巷附会之说元礼不知而误收之其爲谬陋不止谢康乐集载东阳溪中赠答也（四库全书总目卷一百六十七?集部二十?别集类二十）
书名:云林集
作者:贡奎（字仲章；号云林，文靖） （元） 撰
部:集 类:别集类 属:金至元
参考资料:（《四库大辞典》）
六卷。《附录》一卷。元贡奎（1269—1329）撰。奎字仲章。宣城（今属安徽）人。官至集贤学士，追封广陵郡侯，谥文靖。所着有《云林小稿》、《听雪斋记》、《青山漫吟》、《倦游集》、《豫章稿》、《上元新录》、《南州纪行》等。明永乐年间征入秘府，家无副本，绝而不传。唯《云林小稿》尚存。弘治间其裔孙元礼复采诸书所载奎诗及遗文二篇，即今本。有《四库全书》本，清乾隆四十一年（1776）宣城贡氏刊本。另有明弘治三年（1490）天台范吉刊本（藏于北京图书馆），题为《贡文靖公云林诗集》。
贡奎云林小稿六卷【字仲章宣城人官直集贤学士奎他所着有听雪斋记青山漫吟倦游集豫章稿上元新録南湖纪行皆逸不传】（四库全书?史部?目录类?经籍之属?千顷堂书目卷二十九）
贡奎字仲章宣城人为齐山书院山长时方议行郊祀礼奎讨定上之朝廷多采其说迁应奉翰林文字纂修成宗实録终集贤直学士諡文靖（四库全书?史部?地理类?都会郡县之属?江南通志卷一百六十七）
元贡奎仲章云林诗集境地未能深造歌行间工发端而窘於边幅视同时虞伯生范德机亦诸侯之附庸也有三山陈嵦序草庐吴澄书後凡六卷（四库全书?子部?杂家类?杂说之属?居易录卷一）
贡奎【字仲章赠广陵郡侯士濬之子广陵力学有节宋亡遂不复仕尝作义塾以待四方学者乡人甚尊敬之晩而生奎天性颖敏容仪端重十岁便能属文长益博综经史文章以父为师仕元为齐山书院山长朝廷方议行郊祀礼诸老大臣以奎识鉴清远论议详明乃推授太常奉礼郎兼检讨奎即讨论上之朝廷多采其说再迁应奉翰林文字同知制诰兼国史院编修官纂修成宗实録授江西路学提举敷明理性之学诸生皆竦听不懈累迁集贤直学士天历二年奉使还卒于家所着有云林小藁听雪斋记青山谩吟倦□□豫章藁上元新録南州纪行凡百二十卷】（四库全书?子部?类书类?万姓统谱卷九十一）
贡奎【案奎字仲章父士濬赠广陵侯奎任池州路齐山书院山长擢应奉翰林文字泰定中拜集贤直学士後赠广陵郡侯谥文靖所着有云林小稿听雪斋记青山漫吟倦游集豫章稿上元新录南州纪行凡百二十卷】（四库全书?集部?总集类?宛陵羣英集卷一）
贡奎
【字仲章寜国宣城人以文学名家延佑至治间官京师为集贤直学士卒諡文靖　焯按元史载奎於其子师泰传中未详履历及别考家乘云奎幼名三郎和易端重始授池州齐山书院山长寻徵赴吏部至德六年擢太常奉礼郎迁国史院编修丁忧服除除江西儒学提举复入翰林为待制终直学士生平着作甚多俱散佚无存所传世者仅云林小稿而已】（四库全书?集部?总集类?宋元诗会卷七十九）
集贤直学士贡公文靖公神道碑铭　　（元）马祖常 撰
（四库全书?集部?别集类?金至元?石田文集卷十一）
天历二年十月朔旦集贤直学士贡公殁于家越五年为元统甲戌其子师谦来官京师以公之行治泣请于朝天子赠公翰林直学士太中大夫轻车都尉追封广陵郡侯諡曰文靖集贤臣颢又奉诏令臣考公族世里居官次蹟业之实赐师谦以刻于石以宠赉贡氏之家以劝朝着师谦知臣于其父宿有好也乃録翰林修撰臣李黼编缉之状授臣曰先臣之生其有所自立其流声美於人其可以传世而善後者孤不敢赞已维墓有碑实後嗣所以纪先人之德而饰其千百世子孙于无穷者今幸得以承圣天子明诏以请焉其足以称碑辞而无恧者公幸张之臣叙曰公姓贡氏讳奎字仲章其先大名蒲城县人七世祖祖文以武德大夫扈宋渡江繇锺陵徙居宣城之南湖因家焉曾王父大用王父应霆宋承节郎以公贵赠中顺大夫礼部侍郎上骑都尉追封广陵郡伯妣黄氏广陵郡君父士濬累赠亚中大夫秘书太监轻车都尉追封广陵郡侯甫冠以词赋试漕司中程明年黜於仪曹即自讼曰学之时其道未足以为已志已在於为人亦可谓谬用其心矣谬用其心虽有志於为人其能乎哉乃力自学行咏歌息偃以忘其年视世俗之好无足累心者独爱公甚於他子曰三郎和易端厚頴悟若过人者吾世有藴德发必在是儿也公年十岁辄能属文已有闻於人及壮读书并日夜忘寝食於经子史传无所不治於其章义辞句类数名制委曲纎妙无不究诣於文章辨议闳放儁伟不狃卑近必以古为归故出而名振江之南初被淛省檄为池州齐山书院山长於更谒选吏部时天下久平大臣常欲引海内儒学之士聚之馆阁所以长养其才而待上之用公亦欲以功名自显果於自立故不为非常苟易之节而清约才【一作宏】博之誉大夫士翕称之大德六年中书奏授公太常奉礼郎兼检讨上书言先王之制礼虽节文有经而本诚贵质惟不蔽於礼之文而得礼之意则可以对越而无慊不然烦为之节无益也朝廷多采其议九年迁翰林国史院编修官至大元年转应奉翰林文字阶将仕郎预修成庙实録丁秘书府君艰比京师至家毁瘠枵然言不能声太夫人见之曰尔嗣业於祖从事於朝少而学壮而仕父母曰是将大吾家隣曲曰是能华吾乡宗人朋友之望亦犹是也尔父不幸死丧不有中制耶脱有不讳非孝也始勉之粥食以自强啬延佑元年服阕起除承事郎江西等处儒学提举明年就官见刑械署庭胥旁午走系数人立吏持牍诣公署曰是学校吏报事愆期者公斥之曰金谷勾稽犴狴木索职有司事耳吾以天子命提举儒学教吾职也刑奚以为悉命释系以械属县官大书其坐之屏曰读书之中日有其益饮水之外他无所求与诸生讲说文义为师弟子揖让周旋日匡坐堂上人见其色和其容谨其言绎绎有理辄退而燕处闻其哦咏之音若程工督计者故士之屦恒满户外其及门者亦进不怠以止五年迁翰林待制预修仁庙实録书成特赐金帛有差至治元年谒告归里第与兄仲坚甫奉太夫人以居敛气下声昆弟相顾白首怡然乡人皆乐与从之游至於覊旅游客其归之者无不厌其意公於接之虽勤未尝见懈色於资之衣食给物虽频未尝有所吝惜太夫人病竟夕立床笫前闻太夫人咳息之出辄倚气喘戚若以身代然者泰定元年太夫人卒三年复起公为翰林待制进承直郎四年秋七月拜集贤直学士奉训大夫秩从三品天历元年文宗即皇帝位冬十月上亲祝香币命公往祠北岳淮济南镇二年春还自会稽涉吴中以疾归卧於家至十月朔谓其侄师文曰吾梦夜赋诗有云竹树萧萧夹泉石又云九转丹成生羽翼不祥奈何语竟溘然以殁公有智识度量人不见其崖涘凡再与乡试文衡一为廷对读卷官所取士多知名于时其所第甲乙人咸服其平允其为天子代祠之使者再其摄大礼使侍天子祼太室者一皆肃恭灵神虔致上意为使而不疚於货贿不烦於有司摄官而竣事无违礼是皆公行之微而世亦不能及也然公负有为之志不得尽见於事於势利之会又不求机以投合取显以其故终於馆阁文艺之职而人之被其泽者盖尠呜呼此人之所以为公惜公之所以为公者如此而臣以此悼公者也公一时之与交者若清河元明善东平王士熙四明袁桷巴西邓文原长沙文矩悉当世豪杰声名之士若臣者亦公之所厚故於公之碑得以尽臣之言焉而非私也公以殁之明年正月八日庚申葬宣城县射亭乡生田里之原享年六十有一母夫人李氏追封广陵郡夫人配张氏封宁国郡夫人追赠广陵郡太夫人子男二人师谦从仕郎集贤院照磨师泰由胄子试中程授从仕郎太和州判官辟署江淛省椽曹女一人适阮垕孙男三人高山奴吴山奴莱山奴孙女六人其所着曰云林小藁曰听雪斋曰青山漫吟曰倦游集曰豫章藁曰上元新録曰南州纪行凡百有廿卷晚年粹撷诸礼书为一家言未就而卒今师谦师泰皆孝弟纯笃缉学以世其家加之以磨砻灌养之功而不止其所至方未艾也论次终始作为铭章岂特以荣贡氏以慰其子孙以劝以侈以贻其乡里哉将以昭圣天子褒优儒臣之意以垂盛世之鸿懿也谨再拜稽首为铭以献曰贡氏来北肇自武德荩其终威【一作徙自锺陵又作胤其终藏未详孰是】光被南国有善自身乃开承节继述绵绵其承有变秘书有子以文起仕奋迹太常旋书帝制有嶷其容志眠万里大骋瑰辞综纬经史始来玉壶腾声其驾惟长左右惟同在亚在侧惟僚相颂叹讶公夷坦坦弗矜愈下铨核再试士曰予归读卷廷中帝曰予依淮济吴越四周所覆公马騑騑持币奔走神钦公虔蕃祉以茂式久在序侍从之班告疾归止几佚于闲竹木以居南湖之山公出公休乡人■〈口顔〉■〈口顔〉廪余者粟与党及隣屋藏有书遗其後人素领丹颐隤焉以怡言咲在耳乃哭于帷维公德善殁不见其穷维公所着传不见其终有嘉二子且用未极其从维俭于厥躬永也其鸿刻铭墓宫竖江之东有万子孙绍美于公
贡集贤奎
奎字仲章宁国路宣城人自少以文学名檄为池州路齐山书院山长秩满授太常奉礼郎擢应奉翰林文字兼国史编修延佑初迁江西等处儒学提举入为翰林待制至治初以母年垂九十谒告归益治园池莳花木筑亭曰爱日兄弟奉母游宴其间乡人荣之泰定中母忧服阕拜集贤直学士天历改元命代祠北岳济淮南镇其明年春还自会稽以疾归故里之南湖至秋疾愈十月朔旦蚤作谓犹子师文曰吾夜梦作诗有竹树萧萧夹泉石之句其末云九转丹成生羽翼是何祥也语巳泊然而逝年六十一赠翰林直学士追封广陵郡侯諡文靖仲章为文闳放儁傀不狃卑近大德中朝廷方议行郊祀礼诸大臣以仲章识鉴清远引置礼属多所讨论其在词林与元复初袁伯长邓善之马伯庸王继学虞伯生辈相唱和皆一时豪俊声名之士晩年萃撷诸礼书欲定为一家言而未竟所着诗文有云林小藁听雪斋纪青山漫吟倦游集豫章藁上元新録南州纪行凡百二十卷悉藏在秘府明弘治间曾孙吏部郎元礼编其所存者曰云林诗集刋行於世（四库全书?集部?总集类?元诗选初集卷二十二）
挽贡仲章学士　　（元）陆文圭 撰
（四库全书?集部?别集类?金至元?墙东类稿卷十七）
才优如贡禹经行复精纯海内多知己江东尚有人林泉隐君子台阁古名臣九转丹成去青山宰木春【原注贡临终梦九转丹成生羽翼之句】
题贡仲章文藁後　　（元）吴澄 撰
（四库全书?集部?别集类?金至元?吴文正集卷五十六）
理到气昌意精辞逹如星灿云烂如风行水流文之上也初不待倔强其言蹇濇其句怪僻其字隐晦其义而後工且奇噫兹事微矣名於宋者五而已亦惟难哉仲章江南之英与吾善之伯长俱掌撰述於朝各能以文自见蔚乎其交荫炳乎其争辉予有望焉予来京仲章将有上京之役示予新作数十温然粹然得典雅之体视求工好奇而卒不工不奇者相去万万也读之竟喜之深书此而归其袠夫上有所规下有所逮正有所本旁有所参韩柳氏自陈其所得甚悉暇日善之伯长切磋究之又必有以起予也
夀贡仲章　　（元）袁桷 撰
（四库全书?集部?别集类?金至元?清容居士集卷三十九）
月晕虹蜺蔼南漪之五色春浮花柳揆东作之平分孕彼玉人瑞兹宝运伏惟某官池塘逸兴金石流波悬弧表四方之心远游结驷落笔拟千古之作长啸弹冠爱东方之偷桃专北门而视草盖将旬五日而後返抑亦一千岁以来归桷善颂莫陈雅游屡接沈香亭北行催芍药之词白玉堂前愧伴梅花之直薄仪侑祝副頴凟清
贡仲章学士挽诗　　（元）吴师道 撰
（四库全书?集部?别集类?金至元?礼部集卷七）
邓来相继厌人间公又云亡我涕澘文采顿消南国士仪形空想北门班百年乡梦应先觉万里祠官竟不还怅望箫笳动哀曲湖风吹浪雪堆山
书贡仲章文槀後　　吴澂
理到气昌意精辞达如星灿云烂如风行水流文之上也初不待倔强其言蹇澁其句怪僻其字隐晦其义而後工且奇噫兹事微矣名于唐者二名于宋者五而已亦惟艰哉仲章江南之英与吾邓善之袁伯长俱掌撰述于朝各能以文自见蔚乎其交荫炳乎其争辉予有望焉予来京仲章将有上京之役示予新作数十温然粹然得典雅之体视求工好奇而卒不工不善者相去万万也读之竟喜之深书此而归其袠夫上有所规下有所违正有所本旁有所参韩柳氏自陈其所得甚悉暇日善之伯长切磋究之又必有以起予也（四库全书?集部?总集类?元文类卷三十九）
贡文靖公【奎】字仲章宣城人以省檄入仕历官集贤直学士谥文靖（四库全书?集部?总集类?新安文献志?先贤事畧下）

        </div>
      </div>
    </div>
  </div>
</div>
<!--update:2025-08-30 10:31:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>