<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="自序,冬青馆古宫词一,冬青馆古宫词二,冬青馆古宫词三,冬青馆古宫词全文在线阅读,冬青馆古宫词全文在线下载,大玄古籍书库">
<meta name="description" content="诗别集。三卷。清张鉴撰。张鉴(1768—1850)字春冶,号秋水,浙江乌程(今浙江湖州)人。嘉庆间副榜贡生,授武义教谕。阮元抚浙时聘至诂经精舍执教。著有《冬青馆集》等。此集所收宫词三百首,起自春秋时吴、越,终于明代,皆为七绝,写历代宫中事,清末桂荣为之注,引据颇丰。张氏宫词,亦多清词丽句。此组诗为张氏少作,初刻于咸丰间,后收入《功顺堂丛书》。民国间商务印书馆收入《丛书集成》,有排印本。又有民国元年(1912)刊本。_冬青馆古宫词_全文在线阅读_冬青馆古宫词_全文在线下载_大玄古籍书库">
<title>冬青馆古宫词_张鉴_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">冬青馆古宫词</span> <br/>
          作者： <span class="inputVal" id="bkauthor">张鉴</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,词集,完结</span> <br/>
          字数： <span class="inputVal" id="bknum">[book_length]56743</span> <br/>
          说明： <span class="inputVal" id="bkdec">诗别集。三卷。清张鉴撰。张鉴(1768—1850)字春冶,号秋水,浙江乌程(今浙江湖州)人。嘉庆间副榜贡生,授武义教谕。阮元抚浙时聘至诂经精舍执教。著有《冬青馆集》等。此集所收宫词三百首,起自春秋时吴、越,终于明代,皆为七绝,写历代宫中事,清末桂荣为之注,引据颇丰。张氏宫词,亦多清词丽句。此组诗为张氏少作,初刻于咸丰间,后收入《功顺堂丛书》。民国间商务印书馆收入《丛书集成》,有排印本。又有民国元年(1912)刊本。</span> <br/>
          封面： <span class="inputVal" id="bkimg">Z_19905.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]冬青馆古宫词
[book_author]张鉴
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,词集,完结
[book_length]56743
[book_dec]诗别集。三卷。清张鉴撰。张鉴(1768—1850)字春冶,号秋水,浙江乌程(今浙江湖州)人。嘉庆间副榜贡生,授武义教谕。阮元抚浙时聘至诂经精舍执教。著有《冬青馆集》等。此集所收宫词三百首,起自春秋时吴、越,终于明代,皆为七绝,写历代宫中事,清末桂荣为之注,引据颇丰。张氏宫词,亦多清词丽句。此组诗为张氏少作,初刻于咸丰间,后收入《功顺堂丛书》。民国间商务印书馆收入《丛书集成》,有排印本。又有民国元年(1912)刊本。
[book_img]Z_19905.jpg


[book_title]自序
此余弱冠所作，腸肥腦滿，視古今事靡不可為，初不自意其沉頓至於如此。壬辰正月朔三日，閉戶無事，披閱殘稿，屈指已四十餘載，不能毀棄，有浮屠氏三宿桑下之戀。因命兒子輩，雜錄成卷。後有嗜痂者，焉知不以樹雞榆肉處之？昔鄭寒村晚得痹疾，改其名為“風”。今取同聲曰“蹇”，猶鄭志也。越三日壬子立春，烏程張蹇書，時年六十有五。
〖《通鑒》：琅邪少年，腸肥腦滿。《後漢書?襄楷傳》：或言老子入夷狄為浮屠，浮屠不宿桑下，不欲久生恩愛，精之至也。《南史?劉穆之傳》：子邕為太守，嗜創痂。朱彝尊《銀盤菇》詩：“未殊榆肉脆，更較樹雞肥。”《廣菌譜》：木菌即木耳，亦名木■⑴。南楚人謂‘雞’為‘■⑴’。樹雞曰‘■⑴’，因味似也。黃庭堅詩：“雁門天花不復憶，況乃桑鵝與樹雞”。《浙江通志》：鄭寒村，名梁，字禹梅，浙江慈溪人。康熙戊辰進士。善畫。既歸裡，旋得末疾，右手不隨，遂以右手驅染如平時。〗

[book_title]冬青館古宮詞一
十國宮詞，以王建居首。然竹垞以為《關雎》亦房中之作，則其源遠餘。矣毷氉餘閑，輒引伸之，得三百首，工拙不計也。
金線盤龍五色旗，春宵宮殿換戎衣。鞭絲走過桃花馬，爭似將軍演陣歸。
〖《國語》：吳王乃戒令秣馬食士，夜中，乃令服兵擐甲，系馬舌，出火灶陳士卒。百人以為撒，行百行。行頭皆官師，■⑵鐸，拱稽，建肥胡，奉文犀之渠。十行一嬖大夫，建旌，提鼓，挾經，秉枹。十旌一將軍，載常，建鼓，挾經，秉枹。萬人以為方陳，皆白常，白旗，素甲，白羽之矰，望之如荼。王親秉鉞，戴白旗以中陳而立。左軍亦如之，皆赤常，赤旗，丹甲，朱羽之矰，望之如火。右軍亦如子，皆元常，元旗，黑甲，鳥羽之矰，望之如墨。《昊越春秋》：孫子，名武，吳人也。善為兵法，每陳一篇，王不知口之稱善，其意大悅。問曰：“兵法可以小試耶？”孫子曰：“可。可以小試于後宮之女。”王曰：“諾。”孫子曰：“得大王寵姬二人，以為軍隊長，各將一隊。”令三百人皆被甲兜鍪，操劍盾而立，告以軍法，隨鼓進退，左右迴旋，使知其禁。乃令曰：“一鼓皆振，二鼓操進，三鼓為戰，形於是。”宮女皆掩口而笑。孫子乃親自操枹擊鼓，三令五申，其笑如故。孫子顧視，諸女連笑不止。孫子大怒，兩目忽張，聲如駭虎，發上衝冠，項■⑶絕纓。顧謂執法曰：“取鐵鑕。”孫子曰：“約束不明，申令不信，將之罪也。既以約束，三令五申，卒不卻行，士之過也。軍法如何？”執法曰：“斬”。武乃令斬隊長二人，即吳王之寵姬也。吳王登臺觀望，正見斬二愛姬，馳使下之，令曰：“寡人已知將軍用兵矣。寡人非此二姬，食不甘味，宜勿斬之。”孫子曰：“臣既已受命為將，將法在軍。君雖有令，臣不受之。”孫子復撝鼓之，當左右進退迴旋規矩，不敢瞬目。二隊寂然，無敢顧者。於是乃報吳王曰：“兵已整齊，願王觀之。惟所欲用，使赴水火，猶無難矣，而可以定天下。”任昉《述異記》：吳王夫差，別立春宵宮，為長夜之飲，造千石酒鍾。〗
雙峨不寫采香行，碧杜紅欄葉又生。花裡飛來雙燕子，大家留爪記分明。
〖《樂史》：《太平寰宇記?香山吳地記》云：“吳王遣美人采香于此山，以為名，故有采香徑。”長興縣南嶼山，昔西施采香之所，上有蘭茞畹。《潛確類書》：“吳燕者，吳宮人，翦爪以驗其來也。〗
金錢市上那能同，秋到琴川細細風。未必君王愁勝我，秋深一葉下梧桐。
〖孫奭《孟子疏》：西施每入市，願見者輸金錢一文。任昉《述異記》：梧桐院在吳宮，本吳王夫差舊園也。一名鳴琴川。古樂府云：“梧桐秋，吳王愁。”〗
館娃深院月如鉤，別喚笙歌懶下樓。響屧聲中喧笑語，涼風應避殿西頭。
〖《述異記》：夫差作天池，池中造青龍舟，舟中陳伎樂，日與西施為水嬉。吳王于宮中作海靈館、館娃閣，銅溝玉檻。宮之楹檻，珠玉飾之。《吳郡志》：響屧廊，相傳吳王建廊而虛其下，令西施與宮人步屧繞之，則響。〗
溪山如畫絳紗張，消夏灣環逭暑涼。水殿乘風歸去晚，繡裙幅幅白蓮香。
〖宋王伯虎詞：“聞說吳王避暑宮，滿山六月絳紗紅”。《吳郡志》：消夏灣，在昊縣西南。相傳吳王避署處。李白詩：
風動荷花水殿香，姑蘇臺上見吳王。
西施醉舞嬌無力，笑倚東窗白玉床。〗
美人宮外作春寒，薄試羅衫卍字闌。一夜花梢微雨歇，親來諸畔種秋蘭。
〖《越絕書》：美人宮，週五百九十步。勾踐習教西施、鄭旦宮台也。〗
章華禁殿鬱迢迢，激楚聲中嚲翠翹。辛苦不辭三飯減，年來忍餓鬥纖腰。
〖《墨子》：楚靈王好纖腰，故其臣皆三飯為節，肋肩然後帶緣牆然後起。《史記?司馬相如傳》“鄢郢繽紛，激楚結風”注：郭璞曰：“激楚，歌曲也。”《列女傳》曰：“聽激楚之遺風也。”〗
羽陽殿角玉蟾升，繡戶霜寒夜不勝。樹到轆轤人夢醒，起挑青玉五枝燈。
〖《漢書》：陳倉有羽陽宮，秦武皇起。葛洪《西京雜記》：高祖初入咸陽宮，周行府庠，金玉珍寶，不可稱言。其尤驚異者，有青玉五枝燈，高七尺五寸，作螭螭以口銜燈。燈然，鱗甲皆動，煥炳若列星而盈室焉。〗
渭水澄波複道開，阿房宮殿望崔巍。深宮鎖住猶難信，又遣青銅照膽來。
〖《史記?秦始皇紀》：於是始皇以為，咸陽人多，先王之宮廷小。吾聞周文王都豐，武王都鎬，豐鎬之間，帝王之都也。營作朝宮渭南上林苑中。先作前殿阿房，東西五百步，南北五十丈。上可以坐萬人，下可以建五丈旗。周馳為閣道，自殿下直抵南山表。南山之巔以為闕。為複道，自阿房渡渭，屬之咸陽，以象天極閣道絕漢抵營室也。《西京雜記》：高祖初入咸陽宮，有方鏡，廣四尺，高五尺九寸，表裡有明。人直來照之，影則倒見。以手捫心而來，則見腸胃五臟，曆然無硋。人有疾病左內，掩心而照之，則知病之所在。又女子有邪心則膽張心動，秦始皇常以照宮人，膽張心動者則殺之。《三輔黃圖》：雲閣，二世所。造起雲閣欲與南山齊。〗
漠漠春風綠草滋，銅人十二立瑤墀。幾回興樂宮中過，但賜昭華玉管吹。
〖《史記?秦始皇紀》：收天下兵，聚之咸陽，銷以為鍾，鑲金人十二。重各千石，置廷宮中。《西京雜記》：高祖初入咸陽宮，有鑄銅人十二枚，坐皆高三尺，列在一筵上。琴築笙竽各有所執，皆綴花采，儼若生人。有玉管，長二尺三寸，二十六孔，吹之則見車馬山林，隱轔相次。吹息，亦不復見。銘曰昭華之管。《三輔黃圖》：興樂宮，秦始皇造。〗
醉倚高臺不倩扶，試將飛雪煉紅爐。宮中不見吹簫侶，虛憶雙雙跨鳳雛。
〖馬縞《中華古今注》：自三代以鉛為粉。秦穆公子弄玉有容德，感仙人蕭史，為燒水銀作粉，與塗。亦名飛雪丹。劉向《列仙傳》：蕭史者，秦穆公時人也。善吹簫，能致孔雀白鶴於庭。穆公有女，字弄玉，好之，遂以女妻焉。日教弄玉作鳳鳴。居數年，吹似鳳聲，鳳皇來止其屋。公為作鳳台，夫婦止其上，不下數年。一旦皆隨鳳皇飛去。〗
辭卻梁山住望夷，上林春苑落花時。寸椹要乞神仙藥，渭北山南那得知。
〖《金樓子》：始皇聞鬼谷先生言，因遣徐福入海，求金菜玉蔬，並一寸椹。《三輔黃圖》：梁山宮，始皇幸梁山在好畤。望夷宮，在涇陽縣界，長平觀道東。北臨涇水，以望北夷，因以為宮名。〗
梳罷參鸞鏡匣斜，琴彈漏月豈宜誇。自從三尺屏風越，賜得羅裙五色花。
〖段成式《髻鬟品》：秦始皇有望仙髻、參鸞髻、淩雲髻。《燕丹子》：荊軻左手把秦皇袖，可手揕其胸，秦王曰：“今日之事，從子計耳。”乞聽琴聲而死。召姬入漏月，鼓琴琴曰：“羅縠單衣，可裂而絕。八尺屏風，可超而越。鹿盧之劍，可負而拔。”秦王乃奮地而起，遂殺軻。《中華古今注》：始皇元年，宮人令服五色花羅裙。〗
一曲迎人黍一杯，夜深靈女廟中回。不須扶上宮車去，逐隊行歌赤鳳來。
〖《西京雜記》：戚夫人侍女賈佩蘭，後出為扶風人段儒妻。說在宮時，嘗以弦管歌舞相歡娛，競為妖服，以趣良時。十月十五日，共入靈女廟，以豚黍樂神，吹笛擊築，歌上靈之曲。既而相與聯臂踏地為節，歌“赤鳳來”。〗
新月彎彎百子池，於闐奏罷對涼颸。莫嫌身在長楊住，七夕還羈五色絲。
〖《西京雜記》：戚夫人侍女賈佩蘭，後出為扶風人段儒妻。說在宮時，七月七日，臨百子池，作于闐樂。樂畢，以五色縷相羈，謂為“相連愛”。〗
風雨重陽一片斜，定須添壽度年華。內人連夜團蓬餌，相約明朝醉菊花。
〖《西京雜記》：賈佩蘭說在宮時，九月九日，佩茱萸，食蓬餌，飲菊花酒，令人長壽。〗
門外章華漏點移，冥冥花影影娥池。夜深觸月船頭坐，借得秋波照鬢絲。
〖郭憲《洞冥記》：武帝於望鵠台西，起俯月臺。台下穿池，廣千尺。登臺以眺月影入池中，使仙人乘舟弄月影，因名影娥池，亦日眺蟾台。影娥池中有遊月船、觸月船、鴻至船、遠見船，載數百人。或以青桂之枝為棹，或以木蘭之心為揖，練實之竹為篙，紉石脈之繩為纜也。〗
涼露娟娟濕繡鞋，花開扶荔放宮牌。可憐殿角雙飛燕，正似宮人白玉釵。
〖《洞冥記》：元鼎元年，起招仙閣。有神女留玉釵以贈帝，帝以賜趙婕妤。至昭帝元鳳中，宮人猶見此釵。黃諃欲之，明日示之，既發匣，有白燕飛升天。後宮人學作此釵，因名玉燕釵，蓋吉祥也。 《三輔黃圖》：扶荔宮在上林苑中。漢武帝元鼎六年，破南越，起扶荔宮，以植所得奇草異木。〗
御爐香暖繡簾斜，昨夜吹笙宿九華。女弟不勞頻問訉，堤防新注守宮砂。
〖《西京雜記》：漢掖庭有月影台、雲光殿、九華殿、鳴鑾殿、開襟閣、臨池觀，不在簿籍，皆繁華窈窕之所棲宿焉。張華《博物志》：蜥蜴一名蝘蜓，以器養之以朱砂，體盡赤。所食滿七斤，治搗萬杵，點女人支體，終年不滅。惟房室事則滅，故名“守宮”。傳云東方朔語漢武帝，試之有驗。《古樂府》：“護惜加窮褲，提防托守宮。”〗
招靈閣迥夜休歸，翠羽麟毛見亦稀。王母不來仙藕盡，如何青鳥更西飛。
〖《洞冥記》：元鼎元年、起招仙閣于甘泉宮西。編翠羽麟毫為簾，青琉璃為扇，懸黎火齊為床。《漢武故事》：七月七日，上于承華殿齋正中，忽有青鳥飛集殿前。上問東方朔，東方朔曰：“王母欲來。”有頃王母至，青衣相隨，乃先二鳥也。《拾遺記》：西王母進洞，淵紅蘤嵰山甜雪、昆流素蓮、陰岐黑棗、萬歲冰桃、千常碧藕、青花白桔。〗
玉龍抽開翠羽輕，虛將候日掛丹楹。此心未卜君王過，飛上羅衣叫幾聲。
〖《洞冥記》：元封五年，勒畢國貢細鳥。以方尺之玉籠，盛數百頭，形如大蠅，狀似鸚鵡。聲聞數裡之間，如黃鵠之音也。國人常以此鳥候時，亦名曰“候日蟲”。帝置於宮內，旬日而飛盡。帝惜求之不復得。明年見細鳥集帷幕，或人衣袖，因名“蟬”。宮內殯妃皆悅之，有鳥集其衣者，輒蒙愛幸。〗
點盡龍膏玉漏頻，哀蟬落葉總酸辛。葡萄宮內秋風緊，不作蘅蕪夢裡人。
〖《拾遺記》：漢武帝思懷往者，李夫人不可復得。時始穿昆靈之池，泛翔禽之舟。帝自造歌曲，使女伶歌之。時日已西，傾涼風激水，女伶歌聲甚遒，因賦落葉哀蟬之曲。曰：“羅袂兮無聲，玉墀兮塵生。虛房冷而寂寞，落葉依於重扃。望彼美之女兮，安得感餘心之未寧。”帝聞唱動心，悶悶不自支。持命龍膏之燈，以照舟內，悲不自止。親侍者見帝容色愁怨，乃進洪梁之酒，酌以交螺之卮。帝飲三爵，色悅心歡。乃召女伶出，侍帝息於延涼室。夢李夫人，授帝蘅蕪之香。帝驚起，而香氣猶著衣枕，曆月不歇。遂改延涼室為遺芳夢室。《三輔黃圖》：葡萄宮，在上林苑西。〗
內宴安排酒半醺，侍兒翟扇兩邊分。殿頭傳報魚龍戲，自起匆匆掠鬢雲。
〖《後漢書?禮儀記》：正月旦，天子幸德陽殿，公卿將大夫百官各陪朝賀，作九賓徹樂。舍利從西方來，戲於庭極乃畢。入殿前，激水化為比目魚，跳躍嗽水作霧障。日畢，化成黃龍，長八丈，出水遊戲於庭，炫耀日光。崔豹《古今注》：雉尾扇，漢朝乘輿服之。〗
芳苡燈寒分外明，珠襦甲帳夜初平。神仙合燒荃蘼供，鹿駕難臣衛叔卿。
〖郭憲《洞冥記》：■⑷嵻細棗，出■⑷嵻山，山臨碧海上。萬年一實，如今之軟棗。咋之有膏，膏可然燈。西王母握以獻帝，帝然芳苡燈，光色紫。有白鳳、黑龍、馵足來戲于閣邊，有青鳥赤頭沿路而下，以迎神女。波抵國，亦名波弋國。獻神精香草，亦名荃蘼，一名春蕪。一根百條，其間如竹節，其皮如絲，可為布。握一片滿室皆香。《漢武故事》：上以琉璃珠玉、明月夜光，雜錯天下珍寶，為甲帳。其次為乙帳。甲以居神仙，乙以自居。《太平御覽》引《漢武故事》：甲帳居神，以白珠為簾箔，玳瑁押之，象牙為蔑。葛洪《神仙傳》：衛叔卿者，中山人也。服雲母得仙。漢元封二年八月壬辰，孝武皇帝閒居殿上，忽有一人乘雲車，駕白鹿，從天而下，來集殿前。其人年可三十許，色如童子，羽衣星冠。帝乃驚，問曰為誰。答曰：“吾中山衛叔卿也。”帝曰：“子若是中山人，乃朕臣也，可前共語。”叔卿本意謁帝，謂帝好道，見之必加優禮。而帝今云“乃朕臣也”，於是大失望。默然不應，忽焉不知所在。〗
流蘇寶輦七香輪，鳳羽分開展繡茵。遙撒同心花果去，滿身卻中子多人。
〖《原始》：撒帳始于漢武帝。李夫人初至，坐七寶床，流蘇輦，障鳳羽長生扇。帝迎入帳中共坐，飲合巹酒。預戒宮人遙撒五色同心花果，帝與夫人以衣裾盛之，云“得多”，得子多也〗
扶上雲遊艇子時，春風積草水澌澌。不愁明月宵來盡，南越初賨絳火枝。
〖王嘉《拾遣記》：漢成帝常以三秋暇日，與飛燕戲於太液池。以沙棠木為舟，貴其不沉沒也。以雲母飾於鷁首，一名雲舟。葛洪《西京雜記》：積草池中有珊湖樹，高一丈二尺，一本三柯，上有四百六十二條。是南越王趙佗所獻，號為烽火樹。至夜光景常欲然。〗
二八宮娥未按班，如蘭吹氣亞雙鬟。風前慣唱回風曲。妒殺生芝殿裡顏。
〖《洞冥記》：帝所幸宮人名麗娟，年十四，玉膚柔軟，吹氣勝蘭。不欲衣纓，拂之恐體痕也。每歌，李延年和之，於生芝殿唱回風之曲，庭中花皆翻落。〗
新得披香殿上行，洞簫度曲太愁生。亦將琥珀裁環佩，步步珊珊骨節鳴。
〖《洞冥記》：麗娟以琥珀為佩，置衣裾裡，不使人知，乃言骨節自鳴。相與為神怪也。《三輔黃圖》：武帝時，後宮八區，有昭陽、飛翔、增成、合歡、蘭林、披香、鳳皇、鴛鴦等殿。〗
宮娃小隊立前頭，雁足鐙邊索進裘。等候婕妤來院裡，便開筵席賭藏鉤。
〖《太平御覽》引《三秦記》：漢武鉤弋夫人手拳時，人效之，目為藏鉤戲也。〗
鼓吹西園夜未眠，內廚不食索新鮮。含消梨子青華棗，定向秋前供御筵。
〖辛氏《三秦記》：漢武園，一名樊川，一名御宿。有大梨如五升，落地則破。其主取者以布囊盛之，名含消梨。《西京雜記》：初修上林苑，群臣遠方，各獻名果異樹。亦有制為美名，以標奇麗。棗七：弱枝棗、玉門棗、棠棗、青華棗、樗棗、赤心棗、西王棗。〗
飛鷁翔鸞夜不稀，商台黃月照秋幃。木蘭舵畔無人見，手拗蓮花踏曲歸。
〖《拾遺記》：昭帝元始元年，穿湫池。廣千步，中植分枝荷帶。時命水嬉，遊宴永日。以文梓為船，木蘭為柁，刻飛鸞翔鷁於船首，隨風輕漾畢景忘歸。乃至通夜使宮人歌曰：
秋素景兮泛洪波，揮纖手兮折菱荷。
涼風淒淒揚棹歌，雲光開曙月低河。
萬歲為樂豈云多。帝乃大悅，起商台于池上。〗
窮褲初加坐半宵，黃金買賦總無聊。赫蹄小紙懸針體，不寫長門寫洞簫。
〖《漢書?外戚傳》：宮人使令皆為窮褲，多其帶。相如《長門賦序》：武帝陳皇后得幸，頗妒，別在長門宮。聞相如之為文，奉黃金百斤為相如。文君取酒，因得解悲愁之辭。後陳后復親幸。《前漢書》：王褒，字子淵。宣帝時以太子體不安，詔褒侍太子疾。平復，乃歸太子喜。褒所為《甘泉》及《洞蕭頌》，令後宮皆誦讀之。〗
海肺銷餘禁漏催，似聞青鴨集高臺。一從承露盤空後，換得金雞碧馬來。
〖《後漢書?班固傳》：“抗仙掌以承露，摧雙立之金莖”。注：武帝時作銅柱，承露仙人掌之屬。《三輔故事》云：“建章宮承露盤，高二十丈，大七圍，以銅為之。上有仙人掌，承露，和玉屑飲之。”《漢書?郊祀志》：或云益州有金馬碧雞之神，可醮祭而致於是。遣諫大夫王褒持節而求之。注：金形似馬，碧形似雞。《洞冥記》：帝升望月台，時暝。望南端有三青鴨群飛，俄而止於臺上。帝悅之。至夕，鴨宿於臺端。日色已暗，帝求海肺之膏以為燈焉，取靈■⑸布為纏火。光甚微，而光色無幽不入。青鴨化為三小童，皆著青■⑹文繻，各握鯨文大錢五枚，置帝幾。前身止影動，因名輕影錢。〗
藤格紅薔一丈妍，桂宮蘭殿幕春天。翠嬪不耐深宮往，欲辦香奩買笑錢。
〖《三輔黃圖》：桂宮，漢武帝造，周圍四十裡。《漢書》曰：桂宮有紫房，複道通未央宮。〗
燕釵分賜鬢頭簪，細雨昭陽夢裡心。只恐君恩無買處，休將誤筆賺黃金。
〖《西京雜記》：“元帝后宮既多，不得常見，乃使畫工圖形，案圖召幸之。諸宮人皆賂畫工，多者十萬，少者亦不減五萬。獨王嬙不肯，遂不得見。後匈奴入朝，求美人為閼氏。於是上按圖，以昭君行。及去，召見，貌為後宮第一，應對舉止嫻雅。帝悔之，而名籍已定，方重信於外國，故不復更人。乃窮案其事，畫工皆棄市。〗
守宮槐聶露如絲，玉匙收來入硯池。雲母屏風羅面帽，書番帖子上昭儀。
〖《西京雜記》：上林苑守宮槐十株。趙飛燕為皇后，其女弟在昭陽殿，遺飛燕書曰：“今日嘉辰，貴姊懋膺洪冊，謹上襚三十五條，以陳踴躍之心。”中有金花紫羅面衣，雲母屏風。〗
玉床牙簟未教安，畫燭明光徹骨寒。燕趙三千誰得似，何須舞上水晶盤。
〖《西京雜記》：武帝以象牙為簟，賜李夫人。《三輔黃圖》：武帝求仙，起明光宮，發燕趙美女二千人充之。率取二十以下，十五以上，年滿三十者出嫁之。掖庭令總其籍。時有死出者，隨補之。《太真外傳》：上在百花院便殿，因覽《漢成帝內傳》。時妃後至，以手整上衣領曰：”看何文書？“上笑曰：“莫問，知則又殢人意覓去。”乃是漢成帝獲飛燕，身輕欲不勝風，恐其飄翥，帝為造水晶盤，令宮人掌之而歌舞。又制七寶避風台，閑以諸香安其上，恐其四肢不禁也。〗
畫堂甲觀曉清涼，徐試慵來別樣妝。雅鬢一雙親洗罷，蘭膏曾進九回香。
〖《漢書?成帝紀》：元帝在太子宮生甲觀畫堂，為世嫡皇孫。注：如淳曰：“甲觀，觀名。畫堂，堂名。”《飛燕外傳》：帝取後五彩組紋手，藉為符，以召合德。合德新沐九曲沈水香，為卷髮，號新髻；為薄眉，號遠山黛；施小朱，號慵來妝。江都易王故姬李陽華，善賁飾，常教後九回沉水香澤，雄麝臍內息肌丸。婕妤好亦內息肌丸。〗
翠袖留仙自翦成，屏發龜甲炧香煤。分明夢到昭陽殿，不見花間七寶台。
〖《洞冥記》：上起神明台，有金床象席，雜玉為龜甲屏風。《飛燕外傳》：後歌“舞歸風送遠”之曲，帝以文犀簪擊玉甌，令後所愛侍郎馮無方吹笙以倚。後歌“中流”，歌酣，風大起。後揚袖曰：“仙乎仙乎！去故而就新，寧忘懷乎。”帝曰：“無方為我持後！”無方舍吹持後履。久之風霽，後泣曰：“帝恩我，使我仙去不得。”悵然曼嘯，泣數行下。帝益愧，愛後。他日宮姝幸者，或擘裙為縐，號曰“留仙裙”。〗
玉漏棠梨抵死長，女巫度厄費評量。綠熊席上涼生骨，祗願重熏燕卵香。
〖《西京雜記》：趙飛燕女弟昭陽，殿中設玉幾、玉床、白象牙簟、綠熊席。席毛長二尺餘，入眠而擁毛自蔽，望之不見：坐則沒膝其中。雜熏諸香，一坐此席，餘香百日不歇。《博物志》：漢武帝時，弱水西國有人乘毛車以渡弱水，來獻香者，大如燕卵，三枚，與棗相似。燒一枚，長安中百里咸聞香氣芳，積九月餘，香猶不歇。《三輔黃圖》：棠梨宮在甘泉，苑垣在雲陽南三十裡。〗
西風太液月如鉤，不住添香折翠裘。燒盡兩行紅蠟燭，一宵人在曝衣樓。
〖《西京雜記》：太液池西有武帝曬衣樓，七月七夕，宮女出後衣曝之。《三輔黃圖》：太液池在長安故城西，建章宮北，未央宮西南。太液者，言其精液所及廣也。《關輔記》：建章宮北有池，以象北海。刻石為鯨魚，長三丈。《漢書》曰：建章宮北治大池，名曰“太液他”。中起三山，以象灜洲、蓬萊、方丈。刻金石為魚龍奇禽異獸之屬。〗
一朵晴雲泥畫廊，羅袍半卸避風涼。不消沉水和山藥，別煮花陰豆蔻湯。
〖伶元《飛燕外傳》：後浴五蘊七香湯，踞通香沉水坐，燎降神百靈香。婕妤浴豆蔻湯。傳露華百英粉。帝嘗私語樊嫕曰：“後雖有異香，不若婕妤體自香也。”〗
木犀花底月涼時，團扇秋風懶賦詩。好事年來隨意卜，竹林深處鬥圍棋。
〖《西京雜記》：賈佩蘭說，在宮時，八月四日出雕房北戶，竹下圍棋，勝者終年有福，負者終年疾病。取絲縷就北辰星求長命，乃免。《漢書》：班婕妤，扶風安陵人。越騎校尉況女。少有才學，成帝選入宮。為婕妤。其後趙氏日盛，婕妤恐久見危，求供養太后長信宮。作《紈扇詩》以自悼：
新裂齊紈素，皎潔如霜雪。
裁成合歡扇，團團似明月。
出入君懷袖，動搖微風發。
常恐秋節至，涼飆奪炎熱。
棄捐篋笥中，恩情中道絕。〗
石華廣袖蝶雙圖，吹起金釭內又呼。唱遍房中新曲子，殿頭時倚女珊瑚。
〖《趙飛燕外傳》：飛燕與其妹合德共坐，誤唾其袖。合德曰：“姊唾染衣紺碧，正似石上華。令尚方為之，未必能如此。”《述異記》：光武時，南海獻珊瑚婦人，帝命植於殿前，謂之女珊瑚。一旦枝葉甚茂，至靈帝時死。《西京雜記》：趙飛燕女弟居昭陽殿，中庭彤朱，而殿上丹漆。砌皆銅遝，黃金塗白玉階，壁帶往往為黃金釭，含藍田璧，明珠翠羽飾之〗
貪吃櫻桃結禍胎，赤瑛盤子更休開。腰支恰似三眠柳，倚遍銀床不喜抬。
〖《太平御覽》引《拾遺錄》：漢明帝於月夜宴群臣，櫻桃盛以赤瑛盤。群臣視之月下，以為空盤，帝笑之。《三輔故事》：漢苑中有柳，狀如人形，號曰人柳，一日三起三眠。〗
初寫丹青便入神，紫綃雲帳燭如銀。夜來扇扇屏風上，描出麒麟閣內臣。
〖《西京雜記》：成帝設雲帳、雲幄、雲幕於甘泉紫殿，世謂三雲殿。《飛燕外傳》：帝用樊嫕計，為後別開遠條館，賜紫茸雲氣帳。《蘇武傳》：甘露三年，單于始入朝。宣帝思股肱之美，圖畫其人于麒麟閣，狀其形貌，署官爵姓名。〗
嬌額塗黃寶髻偏，無端織室過流年。濯龍殿裡春歸去，又見紅蠶上箔眠。
〖《後漢書》：明德馬皇后、紀太后，乃置織蠶室蠶于濯龍中，數往觀視，以為娛樂。王安石詩：“漢宮嬌額半塗黃。”〗
昭儀初賜鳳皇彈，種種絲弦壓內官。昨夜鼓鼙新習得，又來殿下墜銅丸。
〖《西京雜記》：趙後有寶琴，曰鳳皇。皆以金玉隱起為龍鳳螭鸞、古賢列女之象，善為歸風送遠之操。《漢書?史丹傳》：建昭之際，元帝被疾，不親政事。好音樂，或置鼓鼙殿下，天子自臨軒檻上，隤銅丸以擿鼓，聲中嚴鼓之節。後宮及左右習知音者，莫能為。而定陶王亦能之，上數稱其材。〗
正字封章動石渠，隨班點勘破三餘。那須盡乞宵明草，照遍宮人入夜書。
〖《三輔舊事》：石渠閣，在未央大殿北，以藏秘書。《拾遺記》：宣帝地節元年，樂浪之東，有背明之國來貢。其方物有宵明草，夜視如列燭，書則無光，自消滅也。《三輔黃圖》：石渠閣，蕭何造。其下礲石為渠，以導水，若今御溝，因為閣名。所藏入關所得圖籍。至於成帝，又于此藏秘書焉。〗
茵犀浴罷上簾櫳，渠水香流內院通。玉色宮娥還擁揖，鬥將商曲喚涼風。
〖《拾遺記》：靈帝盛夏避暑于裸遊館，長夜飲。帝嗟曰：“使萬歲如此，則上仙也。”宮人年二七以上，三六以下，皆靚妝，解其上衣，惟著內服，或共裸浴。西域所獻茵犀香，煮以為湯，宮人以之浴浣，使以餘汁入渠，名曰流香渠。〗
遠山如畫映橫波，斜倚流黃更踏歌。夜靜裸遊涼館去，月中齊放望舒荷。
〖《西京雜記》：會稽歲時獻竹簟供御，世號為流黃簟。《拾遺記》：靈帝初平三年，游於西園。起裸遊館千間，采綠苔而被階，引渠水以繞砌，周流澄澈，乘船以遊漾。使宮人乘之，選玉色輕體，以執稿揖，搖漾于渠中。其水清澄，以盛暑之時，使舟覆沒，視宮人玉色者。又奏招商之歌，以來涼氣也。歌曰：
涼風起兮日照渠，青荷晝掩葉夜舒。
惟日不足樂有餘。清絲流管歌玉鳧，千年萬歲喜難逾。
渠中植蓮，大如蓋，長一丈，南國所獻。其葉夜舒晝卷，一莖有四蓮叢生，名曰“夜舒荷”。亦曰月出則舒也，故曰“望舒荷。”〗
宮門山色武擔高，秋影遙分蜀錦袍。卻學南來諸女伴，纖腰都掛鸊鵜刀。
〖《華陽國志?蜀志》：武都有一丈夫，化為女子，美而艷，蓋山精也。蜀王納為妃，不習水土，欲去。王必留之，乃為東平之歌以樂之。無幾，物故。蜀王哀之，乃遣五丁之武都，擔土為妃作塚。蓋地數畝，高七丈，上有石鏡。今成都北郭武擔是也。《三國志》：劉先生孫夫人才捷剛猛，有諸兄風。侍婢百人，皆仗劍侍立。先主每下車，心常凜凜。〗
月中聚雪貌來殊，宮女梳妝繞殿廚。試向白綃帳裡坐，得教勝似玉人無。
〖《拾遺記》：先主甘後，玉質柔肌，態媚容冶。先主召入綃帳中，於戶外望者，如月下聚雪。河南獻玉人，高三尺，乃取玉人置後側。晝則講說軍謀，夜則擁後而玩玉人。嘗稱“玉之所貴，比德君子，況為人形而不可玩乎？”後與玉人，潔白齊潤。觀者殆相惑亂嬖寵者，菲惟嫉後，亦妒玉人也。〗
芝田羅襪夢生時，費盡陳王八鬥辭。金錯鏡邊相對罷，幾人銀燭寫烏絲。
〖曹植《洛神賦》：爾乃稅駕乎蘅皋，秣駟乎芝田。體逸飛鳧，飄忽若神。淩波微步，羅襪生塵。 《太平御覽》引《魏武帝上雜物疏》：御物如尺二金錯鏡一枚。〗
病蘇銅雀倚宮奴，可要金盤露一壺。淥水池頭扶得過，鳳袍初繡試蘼蕪。
〖《魏志》：建安十五年冬，太祖乃于鄴作銅爵台。《鄴中記》：銅雀、金鳳、水井三台，皆在鄴都北城西北隅，因城為基址。建安十五年，銅雀台成。曹操將諸子登臺，使各賦詩。陳思王植援筆立就。曹植《承露盤頌序》：皇帝鑄承露盤，莖長十二丈，大十圍。_七盤徑四尺，下盤徑五尺。銅龍繞其根，龍身長一丈，背負兩子，自立于芳林園。甘露乃降，使臣為頌。《三輔黃圖》：神明台，漢武帝造，祭仙人處。上有承露盤，有銅仙人舒掌，捧銅盤玉杯，以承雲表之露。以露和玉屑服之，以求仙道。魏文帝徙，銅盤折，聲聞數十裡。《初學記》：魏在鄴，有淥水瓊華疏圃，元武靈芝池。〗
春宵宮伴隔窗紗，巾拂奩棋笑語嘩。記得君王初著賦，慣將扃勢譜長斜。
〖《魏志?文帝紀》注：《博物志曰》：“帝善彈棋，能用手巾角。時有一書生，又能低頭，以所冠著葛巾角撇棋。”《御覽》引《世說》：彈棋，始自魏文帝宮內裝器戲也。文帝於此伎特妙，用手巾拂之，無不中者。有客自言能，帝使為之。客著葛巾拂棋，妙逾于常。魏文帝《典論》：余於他戲弄之事，少所喜。惟彈棋略盡其妙，乃為之賦。中云：“然後直扣先縱，二八次舉，緣邊間造，長邪迭取。”沈括《夢溪筆談》：白樂天詩：“彈棋局上事最妙，是長斜謂抹角斜。”彈一發過半局，今譜中具有此法。〗
玉井花開映綺闌，九龍深殿卸輕寒。夜來門外鑾輿過，一路東風長合歡。
〖《魏志?明帝紀》：青龍三年，洛陽崇華殿滅。命有司復崇華，改名九龍。魚豢《魏略》：明帝九龍殿前，為玉井綺闌。《拾遺記》：魏明帝起淩霄台，有合歡草，狀如蓍，一株百莖。晝則眾條扶疏，夜則合為一莖，萬不遺一。謂之神草。〗
牙籌輸卻鳳皇簪，坐覺芳林晝漏沉。翻得西來雙陸譜，明朝更打海棠陰。
〖魏陳思王制雙陸局，置骰子二。〗
尚衣歌舞一宵同，憶得還家祗夢通。宮裡不知人世事，雙雙紅淚唾壺中。
〖《拾遺記》：文帝所愛美人薛靈芸，常山人也。咸熙元年，谷習出守常山郡，以千金寶賂聘之。既得，乃以獻文帝。靈芸聞，別父母，歔欷累日，淚下沾衣。至升車就路之時，以玉唾壺承淚，則紅色。既發常山，及至京師，壺中淚凝如血。帝以文車十乘迎之。《中華古今注》：魏文帝宮人，絕所愛者，有莫瓊樹、薛夜來、陳尚衣、段巧笑，皆日夜在帝側。瓊樹始制為蟬鬢，望之縹緲如蟬，故曰“蟬鬢”。巧笑始以錦衣絲履作紫粉拂面。尚衣能歌舞，夜來善為衣裳。皆為一時之冠絕。〗
寶髻晨窗盡百花，銀盆清水進宮娃。好將紫粉盈盈洗，別漬胭脂鬥曉霞。
〖段成式《髻鬟品》：魏武帝宮有反綰髻，又梳百花髻。賈思勰《齊民要術》：作紫粉法，用白米英粉三分，胡粉一分，和合均調。取葵子熟蒸，生布絞汁，和粉。日曝令幹。若色減者，更蒸取汁重染，如前法。張泌《妝樓記》：夜來初入魏宮，一夕文帝在燈下詠，以水晶七尺屏風障之。夜來至，不覺面觸屏上，傷處如曉霞將散。自是宮人俱用胭脂仿畫，名曉霞妝。〗
雨中簫鼓隔華林，蟬翼慵梳擁繡衾。休道鸞釵須火樹，九重賜與辟寒金。
〖《魏志?文帝紀注》：黃初四年十二月丙寅，甘露降芳林園。臣松之按：芳林即華林，齊王芳即位，改為華林。《拾遺記》：魏文帝納美女薛靈芸，有獻火珠龍鸞釵。帝曰：“珠翠尚不勝，況龍鸞之重乎。”明帝即位二年，昆明國貢嗽金鳥。帝得此鳥，畜於靈禽之園，飴以真珠，飲以龜腦。鳥常吐金屑如粟，鑄之可以為器。此鳥畏霜雪，乃起小屋處之，名曰“辟寒台”。皆用水晶為戶牖，使內外通光。宮人爭以鳥吐之金用飾釵佩，謂之辟寒金。故宮人相稱曰：“不服辟寒金，那得帝王心。”〗
一曲難分兩曲聲，香添石葉伴更深。燈前白髮宮奴在，聽話當年玉虎鳴。
〖伊世珍《琅嬛記》：絳樹一聲能歌兩曲，二人細聽，各聞一曲，一字不亂。又疑其一聲在鼻，竟不測其何術。《拾遺記》：咸熙二年，宮中夜，異獸白色光潔，繞宮而行。閹宦見之，以聞於帝。帝曰：“宮闈幽密，若有異獸，皆非祥也。”使宦者伺之，果見一白虎子，遍房而走。候者以戈投之，即中左目。比往取觀，惟見血在地，不復見虎。搜檢宮內及諸池井，不復有物。次檢寶庫中，得一玉虎頭枕，左眼有傷，血痕尚在。〗
紫綃帳裡曳銀燈，倦暑昭陽畫夙稱。欲得君王彈指誤，更將墨點作蒼蠅。
〖《吳志?趙達傳》注：《吳錄》曰：“曹不興善畫。權使畫屏風，誤落筆數點，因就以作蠅。既進御，權以為生蠅，手彈之。”《拾遺記》：孫權居照陽宮，倦暑，乃褰紫綃之帷。〗
曾將如意舞當筵，獺髓新調側鬢鈿。祗恐畫圖難省識，愁容不許似神仙。
〖《拾遺記》：孫和悅鄭夫人，常置膝上。和于月下舞水晶如意，誤傷夫人頰，血流汙褲，嬌姹彌苦，自舐其瘡。命太醫合藥，醫曰：“得白獺髓，雜玉與琥珀屑，當滅此痕。”和乃命合此膏。琥珀太多，及差而有赤點如朱，逼而視之，更益其妍。諸嬖人欲耍寵，皆以丹脂點頰而後進幸。吳主潘夫人，父坐法，夫人輸入織室。容態少儔，江東絕色，同幽者百餘人，謂夫人為神女，敬而遠之。有司聞于吳王，使圖其容。夫人憂戚不食，減瘦改形，工人寫其真狀以進。吳王見而喜，驚以琥珀如意，撫案即折。嗟曰：“此神女也。愁貌尚能惑人，況在歡樂？”乃命雕輪就織室，納于後宮。〗
春院無聲玉漏長，朝來媚寢侍君王。環榴台畔吹笙過，賺得羅衣百濯香。
〖《拾遺記》：孫亮作琉璃屏風，甚薄而瑩徹，每於月下清夜舒之。常與愛姬四人，皆振古絕色，一名朝姝，二名麗居，三名洛珍，四名潔華，使四人坐屏風內，而外望之如無隔。惟香氣不通於外。為四人合一氣香，殊方異國所出。凡經踐躡，宴息之處，香氣沽衣，歷年彌盛，百浣不息，因名曰“百濯香”。或以人名香，故有朝妹香，麗居香，洛珍香，潔華香。亮每出遊，此四人皆與同輿席。來侍皆以香名前後為次，不得亂之。所居室名曰“思香媚寢”。潘夫人以姿色見寵，每以夫人游昭宣之台，志意幸愜。既盡，酣醉。唾於玉壺中，使侍婢瀉於台下，得火齊指環，即掛石榴枝上。因其處起台名曰“環榴台”。時有諫者云：“今吳蜀爭雄，還榴之名，將為妖矣。”權乃翻其名曰“環榴台”。〗
重重瑞應奏江東，一樣金螭刻鏤工。宮女夜闌歌舞罷，高燒紅燭照屏風。
〖馮贄《南部煙花記》：吳主亮命工人潘芳作金螭屏風，鏤祥物一百三十種，種種有生氣，遠視若真。一日與夫人戲，觸屏，墜其一鳳，頃之飛去。〗
汗濕涼衫幕雨餘，萬年枝下看紅蕖。偶從寒露台邊過，欲乞迎風觀裡居。
〖《太平御覽》引《晉宮闕名》：華林園有萬年樹十四株，謝元暉詩：風動萬年枝。潘嶽《關中記》：晉帝作迎風觀、寒露台，以避炎暑。〗
芭蕉抽葉雨初濃，蛙吠華林上曉鐘。併入宮鶯驚破夢，綠窗髻子試芙蓉。
〖《太平御覽》引《晉宮闕名》曰：華林園芭焦三株。又引《晉書》：有蛙鳴于華林園，惠帝問左右曰：“為官乎？為私乎？”侍中賈充對曰：“在官地為官，在私地為私。”《酉陽雜俎?髻鬟品》：晉惠帝宮有芙蓉髻。〗
水殿雲房好護持，金羊到處少人知。紅燈睡斷秋霜影，不見青鹽舐竹枝。
〖《晉書?胡貴嬪傳》：帝平吳之後，掖庭殆將萬人。帝嘗乘羊車恣其所之，宮人乃取竹葉插戶，以鹽汁灑地而引帝車。〗
隔院銀箏妙選誇，葡萄園外輾香車。幾人絳縷添清淚，難話曾封系臂紗。
〖《晉書?胡貴嬪傳》：泰始九年，帝簡良家子女以充內職，自擇其美者，以絳紗系臂。《太平御覽》引王隱《晉書》曰：武帝采諸葛沖等女五十餘人入殿，賜采女食，皆憂不食。帝使縵帳楊後，曰：“可但人障，其中者，以絳紗系臂。”胡芳泣，左右止之，曰：“陛下聞之。”芳曰：“死且不畏，何畏陛下。”帝壯其言，故遂敬之。《太平御覽》引《晉宮闕名》：洛陽有瓊圃園，靈芝園。鄴有鳴鶴園，蒲陶園，華林園。〗
住遍新宮感歲華，怨風酸雨聽宮鴉。貴嬪賦稿曾抄得，懶向秋深詠菊花。
〖《晉書》：左貴嬪，名芬，兄思。少好學，善綴文，名亞於思。武帝聞而納之，拜修儀，後為貴嬪。《太平御覽?左貴嬪集》：有離思賦、相風賦、孔雀賦、松柏賦、芍藥花頌、郁金頌、菊花頌。〗
寒卸台城燕子回，嫩黃露葉長宮槐。內人曉起量紅線，添卻花階日影來。
〖《事文類聚》：晉魏間，宮中以紅線量日影，自冬至後，日添長一線。〗
春風夜繞護窗紗，幾樹寒香拂鬢斜。一自含章人臥起，滿宮山額畫梅花。
〖《演繁露》：宋武帝女壽陽公主，人日臥含章殿簷下，梅花飄著額上，成五出之花，拂之不去，號為梅花妝。宮人皆效之。《太平御覽》引《雜五行書》：宋武帝女壽陽公主，人日臥于含章殿簷下，梅花落公主額，上成五出花，拂之不去。皇后留之，看得幾時。經三日，洗之，乃落。宮女奇其異，競效之，今梅花妝是也。〗
一枕珊瑚憶舊陪，竹林堂裡裸身回。不知若個君恩重，置得山陰面首來。
〖《南史?宋前廢帝紀》：帝好游華林園竹林堂，使宮人裸體相逐。《宋書，前廢帝紀》：山陰公主淫恣過度。謂帝曰：“妾與陛下，雖男女有殊，俱托體先帝。陛下六宮萬數、而妾惟附馬一人。事不均平，一何至此。”子業乃為主置面首，左右三十人。〗
玉柄霜毛不住麾，皮衣閉閣卻嫌遲。內人羨殺司風令，枕簟長來侍繡帷。
〖《齊書?虞願傳》：宋明帝體肥，憎風，夏日常著皮小衣。拜左右二人為司風令史。風起方面，輒先啟聞。《宋書?明恭王皇后傳》：廢帝即位，尊為皇太后。嘗賜帝玉柄毛扇。〗
葛籠燈前熨素衣，往來深殿錦綾稀。夢回聽得龍輿過，御仗湘宮寺裡歸。
〖《南史?宋武帝紀》：孝武大明中，壤上所居陰室，於其處起玉燭殿。與群臣觀之，床頭有土障壁，上掛葛燈籠、麻繩拂。侍中袁領盛稱上儉素之德。《齊書?虞願傳》：宋明帝以故宅起湘宮寺，費極奢侈。以孝武壯嚴刹七層，帝欲起十層。不可立，分為兩刹、各五層。新安太守巢向之罷郡還見，帝曰：“卿至湘宮寺來？我起此寺是大功德。願在側曰：“陛下起此寺，皆是百姓賣兒貼婦錢。佛若有知，當悲哭哀憫，罪高浮圖，有何功德。”〗
淡黃舞褲著還同，綠線絲牽越布篷。好憶梅根估客樂，龍船侵曉發江中。
〖《文獻通考》：估客樂，齊武帝之所載也。布衣時常游樊鄧，登祚已後，追憶往事而作歌：“昔經樊鄧夜，假揖梅根渚。感昔追往事，意滿情不敘。”《丹鉛總錄》：帝作此曲，令釋寶月被之管弦。帝遂乘龍舟，游江中。以紅越布為帆，綠絲為帆，纖鍮石為篙足。篙傍悉著郁林布作淡黃褲，舞此曲，用十六人。〗
芳林月轉露華濃，一片晴雲度遠峰。多少深宮春夢裡。曉風吹上景陽鐘。
〖《齊書?武穆裴後傳》：上數游幸諸苑囿，載宮人從後。宮內深隱不聞端門鼓漏聲。置鐘于景陽樓上，宮人聞之，早起妝飾。〗
颯颯梧桐一院秋，層台觀內月如鉤。金盤祀卻天孫罷，正要穿針倚畫樓。
〖顧野王《輿地記》：齊武帝起層台觀，七月七日宮中多登之，穿針以乞巧，謂之穿針樓。〗
神女雕窗翡翠欞，夜來紅蠟閉銀屏。遙知玉壽飛仙帳，夢裡風搖九子鈴。
〖《金樓子》：齊武帝內殿，則張雜色錦覆帳帳之。四角為金鳳皇，銜九子鈴。《南史?齊東昏紀》又紀：為潘妃起神仙、永壽、玉壽三殿，皆幣飾以金璧。其玉壽中，作飛仙帳，四面繡。綺窗間盡畫神仙壯嚴寺，有玉九子鈴。外國寺佛面有光，相禪靈寺塔諸寶餌，皆剝取以施潘妃殿飾。〗
夜深涼露浥金階，鬢腳剛辭琥珀釵。明日看花芳樂苑，燈前試取綠絲鞋。
〖《齊書?東昏侯紀》：潘氏服御，極選珍寶。主衣庫舊物不復周，用貴市民間金銀寶物，價皆數倍，琥珀釵一隻，直百七十萬。每游走，潘氏乘小輿，宮人皆露褲，著綠屏。帝自戎服，騎馬從後。《南史?齊東昏侯紀》：又以閱武堂為芳樂苑，窮奇極麗。當暑，種樹插葉系花，取玩俄頃。〗
別築神仙殿內行，繡欄四面捲簾旌。不愁貼地黃金盡，買得蓮花步步生。
〖《南史?齊東昏侯紀》：鑿金為蓮花以貼地，令潘妃行其上，曰：“此步步生蓮花也。”〗
麝壁香濃燭影遲，鴨■⑺初煮桂姜時。數枚玉律江南物，付與宮奴鈿笛吹。
〖《南史?茹法珍傳》：宮中刀敕之徒，悉號為鬼。宮中訛云：“趙鬼食鴨■⑺，眾鬼盡著調。”俗間以細剉肉糅以姜桂曰■⑺。《齊書?潘妃傳》：帝與潘妃以江左古玉律數枚，悉裁以鈿笛。〗
柳枝初種未勝烏，閱武堂前酒細沽。年少宮娃剛選到，不梳雙鬢已當壚。
〖《齊書?東昏侯紀》：于苑中立店肆，與宮人奄豎市販，而以妃為市令，自為市錄事。有鬥者，就潘妃罰之。自有所失，亦就妃受杖。又自坐店屠肉，潘妃當壚。百姓歌曰：“閱武堂前種楊柳，至尊割肉，潘妃沽酒。”〗
華林礓石翠蒙茸，絕曉看花繞楚鐘。閑豫南頭元苑北，錢龍不見見銅龍。
〖《南史?到溉傳》：溉第居近淮水。齋前山池，有奇礓石，長一丈六尺。帝戲與賭之，並《禮記》一部。溉並輸焉，未進。帝謂朱異曰：“卿謂到溉所，輸可以送未？”斂板對曰：“臣既事君，安敢失禮。”帝大笑。其見親愛如此。石即迎至華林園宴殿前。移石之日，都下傾城縱觀，所謂到公石也。《南史?梁元帝紀》：帝與宮人幸元洲苑，見大蛇盤屈於前，群小蛇繞之，並黑色。帝惡之，宮人曰：“此非怪也，恐是錢龍。”帝敕所司即日徙數千萬錢，鎮於蛇處，以壓之。《玉海》一百七十一：梁有閑豫池，池有龍影，五采。遂鑄銅龍其上。〗
皂帳清宵感翠璣，蟒蛇殿角語依稀。尚方記得頒新禁，莫繡黃羅獸錦衣。
〖《南史?梁武德都皇后傳》：後酷妒忌，及終，化為龍，入後宮通夢於帝，或現形，光彩照灼。帝體將不安，龍輒激水騰湧，于露井上為殿，衣服委積。常置銀鹿盧金瓶，灌百味以祀之。故帝卒不敢置後。《南史?梁武帝紀》：天監十六年，敕太醫不得以生類為藥。公家織官文錦飾，並斷仙人鳥獸之形，以為褻翦裁，有乖仁恕。《南史?梁武帝紀》：身衣布衣，木棉皂帳，一冠三載，一被二年。〗
阿育回廊護靜雲，犧牲只合禁腥葷。他時若到長千寺，願舍珍珠五色裙。
《南史?梁武帝紀》：天監十六年，敕郊廟。牲牷皆代以面。《梁書?扶南國傳》：阿育王即鐵輪王，王閻浮提，一天下。佛滅度後，一日一夜，役鬼神造八萬四千塔，此即其一也。有胡人劉薩，出家名慧遠。登越城四望，見長千里有異氣色。因就禮拜，果是育王塔所屢放光明，由是定知必有舍利。乃集眾就掘之，入一丈，得三石碑，並長六尺。中一碑，有鐵函。函中有銀函，函中又有金函，盛三舍利、及爪發各一枚，發長數尺。即遷舍利近北，對簡文所造塔西，造一層塔。十六年，又使沙門僧尚伽為三層，即高祖所開者也。初，穿土四尺，得龍窟，及昔人所舍金銀鈈釵鑷等諸雜寶物。可深九尺許，方至石磉，磉下有石函，函內有鐵壺，以盛銀坩。坩中有金鏤罌盛三舍利，如粟粒大，圓正光潔。函內又有琉璃碗，內得四舍利及發爪。爪有四枚，並為沉香色。至其月二十七日，高祖又到寺禮拜，設無■⑻大會，大赦天下。《南部煙花記》：梁武帝造五色繡裙，加朱繩真珠為飾。〗
靜居殿上走驊騮，菩薩鸞輿下鳳樓。好是鐵鍋新解脫，蓮花供養佛前頭。
〖《名勝志》：甘露寺中鐵鑊甚钜，梁天監十八年造、在解脫殿前，銘曰“滿□甘泉，種以荷蕖，供養十方一切諸佛。”後二行書官名，並“五十石鑊”四字。《南史?梁武帝紀》：中統元年九月癸巳，幸同泰寺，設四部無遮大會。上釋御服，披法衣，行清淨大舍。以便省為房，素床瓦器，乘小車私入執役。甲午，升講堂法坐，為四部大眾開涅盤經題。癸卯，群臣以錢一億萬奉贖皇帝，菩薩大舍，僧眾默許。已巳，百辟詣寺東門奉表請還。臨宸極三請，乃許。〗
吳歌西曲竟成非，銅盤聲聲隔禁闈。空向竹林堂裡過，一枝和雨折薔薇。
〖《古今樂錄》：梁武帝改西曲，制江南弄七曲。《諸宮舊事》：湘東王繹於子城中穿構池山，長數百丈。上有通波閣，跨水為之。南有芙蓉堂，東有楔飲堂，西有鄉射堂。堂置竹棚，可移動。東南有連理堂，堂北有映月亭、修竹堂、臨水齋。齋前高山，山有石洞潛行苑中。山上有陽雲樓，北有臨風亭、明月樓。顏之推詩“屢陪明月宴”是也。竹林堂庭前有劉宅紫薔薇、唐家四出薔薇、白馬寺黑薔薇、長沙千葉薔薇。並以長格架其上，下有十間花房，仰而望之，枝葉交映。〗
簾閣焚香發未梳，經翻三慧愛樓居。夜來曾到龍光殿，聽講青牛老子書。
〖《梁書?元帝紀》：承聖三年九月，世祖于龍光殿述老子義。尚書左僕王褒為執經。《武帝紀》：篤信正法，尤長釋典。制涅盤、大品、淨名、三慧諸經義記，復數百卷。聽覽餘閑，即於重雲殿及同泰寺講說。名僧碩儒，四部聽眾，常萬餘人。〗
金管批書侍御床，渚宮秋冷夜初長。不曾觸忤君王看，何似花陰半面妝。
〖《事類賦》引《梁書》：元帝為湘東王時，好文學。著書紀錄忠臣義士，及文章之美者。筆有三品。忠孝全者，用金管書之，德行精粹者，用銀管書之，文章贍逸者，以斑竹管書之。《南史?元帝徐妃傳》：妃以帝眇一目，每知帝將至，必為半面妝以俟。帝見則大怒而出。〗
凝嬌卻扇對銀蟾，殿影光昭壓翠簾。多少花陰人未寐，玉階休報舊時簽。
〖《陳書?世祖紀》：每雞人伺漏，傳更簽於殿中，乃敕送者，必投簽于階石之上，令槍然有聲。云：“吾雖眠，亦驚覺也。”《南史?張貴妃傳》：至德三年，乃於光昭殿前，起臨春、結綺、望仙三閣。〗
抬過熏籠換夙香，雀釵初映白銀床。一雙柘彈春林過，驚起流鶯落海棠。
〖江總《為陳六宮謝表》曰：“鶴蘥晨啟，雀釵曉映。”《南部煙花記》：陳宮人喜于春林放柘彈。〗
狎客飛箋細細商，瓊花璧月照長廊。紅衫宮女傳詩出，認得班雅過陸郎。
〖《陳書?江總傳》：日與後主遊宴後庭，與陳暄、孔范、王緩等十餘人，當時謂之狎客。《後主張貴妃傳論》：以宮人有文學者袁大舍等，為女學士。後主每引賓客對。貴妃等游宴，則使諸貴人及女學士，與狎客共賦詩，互相贈答。采其尤艷麗者，以為曲詞，被以新聲。選宮女有容色者以千百數，令習而歌之，分部迭進，持以相樂。其曲有“玉樹後庭花”、“臨春樂”等，大指所歸，皆美張貴妃、孔貴嬪之容色也。其略日：“璧月夜滿，瓊樹朝朝新。”《樂府曲》：“陳孔驕赭白，陸郎乘班雅。”李賀詩：“陸郎去兮乘班雅。”注：陸郎，後主狎客。〗
沉香亭檻月初低，叢桂花開奏刺閨。藥臼不殊霜兔在，玉顏難與駐刀圭。
〖《陳書?世祖紀》：性明察儉約。一夜內刺閨取外事分判者，前後相續。《南部煙花記》：陳後主為張貴妃麗華造桂宮於光昭殿后，作圓門如月，障以水晶。後庭設素粉罘罳，庭中空洞無他物，惟植一桂樹，樹下置藥杵臼，使麗華恒馴一白免。麗華被素桂裳，梳淩雲髻，插白通草、蘇孕子，趿玉華飛頭履，獨步於中，謂之月宮。帝每入宴，呼麗華為張嫦娥。庚信詩：“量藥用刀圭”。〗
著盡羅袍綠玉環，水晶宮冷隔仙班。新聲玉樹重重唱，祗有嫦娥未許閑。
〖注：原闕。〗
臂垂曲子按懷風，鶴蘥晨開處處同。但有流光庭樹在，也須休放燭花紅。
〖王灼《碧雞漫志》：《通典》云：“玉樹後庭花，堂堂黃鸝留，金釵兩臂垂。”並陳後主造。《南部煙花記》：陳後主、孔貴嬪琵琶，名“懷風”。江總《為陳六宮謝表》：鶴蘥晨開，雀釵曉映。《陳書?張貴妃傳論》：至德二年，乃於光照殿前，起臨春、結綺、望仙三閣。閣高數丈，並數十間。其窗牖壁帶、懸楯欄檻之類，並以沉檀香木為之。又飾以金玉，間以珠翠。外施珠簾，內有寶床、寶帳。其服玩之屬，瑰奇珍麗，近古所未有。每微風暫至，香聞數裡。朝日初照，光映後庭。其下積石為山，引水為池，植以奇樹，雜以花藥。〗
宮井胭脂碧草肥，景陽樓角送春歸。柳枝慣道誠卿意，又糝飛花上舞衣。
〖《南畿志》：景陽井在台城內。陳後主與張麗華、孔貴嬪投其中，以避隋兵。舊傳欄有石脈，以帛拭之，作胭脂痕，名胭脂井。一名辱井。《廣博物志》引《類記》：陳後主與張麗華遊後園，有柳絮點衣。麗華謂後主曰：“何能點人衣？”曰：“輕薄物，誠卿意也。”麗華笑而不答。〗

[book_title]冬青館古宮詞二
綠紗車仗出宮庭，永慶禪房敞畫欞。一矗浮圖高九級，無廊回處不風鈴。
〖楊銜之《洛陽伽藍記》：永慶寺，靈太后胡氏所立也。中有九層浮圖一所，架木為之，高九十丈。有刹，復高十丈。合去地一千尺。刹上有金寶瓶，下有承露金盤三十重，周匝皆埀金鐸。復有鐵鎖四道，引刹向浮圖四角。鎖上亦有金鐸，鐸大小如一石甕子。浮圖有九級閣，閣皆懸金鐸。合上下有一百二十鐸。浮圖有四面，面有三戶六窗，戶皆朱漆。扉上有五行釘，合有五千四百枚。復有金鐶鋪首布。殫土木之功，窮造作之力，佛事精妙，不可思議，繡柱金鋪，駭人心目。至於高風永夜，寶鐸和鳴，鏗鏘之聲，聞及十餘裡。〗
繡旗隊隊幸西林，靴箭腰弓在柳陰。眾裡一枝飛電過，誰能巧射比穿針。
〖《後魏書?宣武胡皇后傳》：後幸西園法流堂，命侍臣射，不能中者罰之。又自射針孔，中之，大悅，賜左右布帛有差。〗
閒居藍若雨霏霏，聽罷談經列炬微。何似萯山神女子，此身竟作彩虹飛。
〖《窮怪錄》：後魏時，首陽山中，有晚虹下飲於溪泉，樵人見之。良久化為女子，年十五六。問之不言，乃告浦津戍將。取之以聞。明帝召入宮，見其美，問之，曰：“我天女也”。帝欲逼幸，而色甚難。復令左右抱擁，聲如鐘盤，化為虹霓而上天。〗
凋零宮樹少行車，日落長秋聽暮雅。喚起銀燈眠不得，大家聯臂唱楊花。
〖《水經注》：長樂宮西，有長慶、長秋、永壽、永昌諸殿。《樂府詩集》引《梁書逸文》：楊華，武都仇池人。少有勇力，容貌雄偉，魏胡太后逼通之。華懼及禍，乃率其部曲來降。胡太后追思之不能已，為作《楊白華歌》，使宮人晝夜連臂踏足歌之，聲甚淒惋焉。〗
爭得笙簫第一籌，靜輪殿外敕成樓。莫教說個嬪妃到，占得新來玉兔愁。
〖《北史?崔浩傳》：有免在後宮，檢問，無從得入。帝令浩推之，浩以為當有鄰國貢嬪嬙者。明年，姚興果來獻女。〗
金爵台高四面風，掖庭傳喚上燈同。醉來媚舞君王側，署得頭銜女待中。
〖《北齊書?文宣帝紀》：營三台於鄴下，因其舊基而高博之，大起宮室及遊豫園。至是三台成，改銅爵曰金鳳，金武曰聖應，冰井曰崇光。《太平御覽》引：金鳳日金爵。《後魏書》：高祖置女侍中，視三品。《北史?任城王澄傳》：神龜三年，詔加女侍中貂蟬，同外侍中之節。〗
扶來宮婢唱高樓，長夜難禁酒似油。聽得琵琶弦索動，輸他天子本無愁。
〖《北齊書?幼主紀》：盛為無愁之曲，帝自彈胡琵琶而唱之，侍和者以百數。人問謂之無愁天子。〗
秋殿含章夜夜過，不須散發舞婆娑。深宮女伴都無賴。偷卻新翻續命歌。
〖《北史?馮淑妃傳》：馮淑妃，名小憐，大穆後從婢也。穆後愛衰，以五月五日進之，號曰續命。慧黠，能彈琵琵，工歌舞。後主惑之，坐則同席，出則並馬，願得生死一處。《北史?齊文宣帝紀》：躬自鼓舞，謳歌不息，從旦通宵，以夜繼晝。或袒露形體，塗傅粉黛，散發胡服，雜衣錦采，拔刃張弓，遊行市肆。〗
宮女紅燈玉貌酡，添香鳧藻倦秋波。知伊飲量春來減，不比花前賜叵羅。
〖《采蘭雜誌》：馮小憐有足爐，曰“辟邪”，手爐曰“鳧藻”，皆以其飾得名。《北史?祖珽傳》：齊神武宴僚屬，于坐失金叵羅。竇太后令飲酒者皆脫帽，於珽髻上得之。〗
梳妝才畢換羅衣，戰決城頭過鳳翬。絕勝三堆圍獵陣，卻拋絲鞚倩扶歸。
〖《北史?馮淑妃傳》：帝至晉州，城已欲破矣。作地道攻之，城陷十餘步。將士乘勢欲入，帝敕且止，召淑妃共觀之。淑妃妝點不獲時、至周人以木拒塞，城遂不下，周師之取平陽，帝獵於三堆。晉州告急，帝將還，淑妃請更殺一圍，帝從其言。〗
宵還晨出聽行車，院鎖銀魚怯鬢華。天后夜來初賜號，一宮官去上金花。
〖《北史?周宣帝紀》：遊戲無常，出入不節，羽儀仗衛，晨出夜還。帝於是自稱天元皇帝，所居稱天臺。尊皇太后為天元皇太后，帝后朱氏天皇後，立妃元氏為天右皇后，妃陳氏為天左皇后。〗
春苑逍遙一夜開，畫蘭歌舞勸金壘。眾中卻怕花鈿墜，偷照君王玉鏡臺。
〖《晉書?劉聰載記》：在逍遙園李中堂。《世說》：溫嶠為劉越石長史，北討劉聰，得玉鏡臺。〗
御爐香暖引來遲，五色雕花案好移。元日千官朝貿畢，華燈面面照金枝。
〖《鄴中記》：石虎正會殿前，設百二十枝燈，以鐵為之。石虎御坐，悉雕漆畫，皆為五色花也。〗
上巳東風嫩綠苔，千金堤畔者番來。一池春色天泉水，句鼻桃花落又開。
〖《鄴中記》：華林園中千金堤上，作兩銅龍，相向吐水，以注天泉池，通御溝中。三月三日，石季龍及皇后、百官，臨水宴賞。石虎苑中，有句鼻桃，重二斤。〗
卅丈高樓雨乍晴，芳塵吹遍晚風清。美人歸後笙歌歇，一路珠簾玉佩輕。
〖《拾遺記》：石虎於太極殿前起樓，高四十丈。結珠為簾，垂五色玉佩，風至鏗鏘，和鳴清雅。盛夏之時，登高樓以望四極，奏金石絲竹之樂，以日繼夜。時亢早，春雜寶異香為屑，使數百人於樓上吹散之，名曰“芳塵台”。上有銅龍，腹容數百斛酒。使胡人於樓上嗽酒，風至，望之如霧，名曰“粘雨台”，用以灑塵，樓上戲笑之聲音震空中。〗
綠扇桃枝夾兩行，繡衣時得近銀床。昨宵分賜三台物，寶鑒盤龍訝許長。
〖《鄴中記》：石虎作雲母五明金箔莫難扇，虎出時，以此扇夾乘輿。亦用牙桃枝扇，其上竹或綠沉色，或木蘭色，或作紫紺色，或作鬱金色。石虎三台及內宮中，鏡有徑二三尺者，純金，盤龍雕飾。〗
別住空房不計年，夜深懶到繡帷前。匆匆正斷承恩夢，錯認流蘇鬥帳眠。
〖《鄴中記》：石虎御床，辟方三丈，冬月賜熟錦流蘇鬥帳。四角安純金龍頭，銜五色流蘇，或用青綈光錦，或用緋綈登高文錦，或紫綈大小錦絲，以房子綿百二十斤白縑裹，名曰“複帳”。帳四角，安純金銀鑿鏤香爐，以石墨燒集，和名“香帳”。頂上安金蓮花，花中懸金箔織成綩囊，囊受三升以盛香。帳之四面，上十二香囊，采色亦同。〗
氈帳低垂絕早眠，監宮催起貼珠鈿。高燒寶炬謙光殿，紫玉橫吹上舞筵。
〖《晉書?張駿傳》：又于姑臧城南築城，起謙光殿，畫以五色，飾以金玉，窮極珍巧。《後涼呂纂載記》：盜發張駿墓，見駿貌如生。得真珠麓、琉璃盒、白玉樽、赤玉簫、紫玉笛、珊瑚鞭、馬腦鐘，水陸珍奇，不可勝紀。《涼州記》：咸甯中，盜發張駿塚，得紫玉簫、紫玉笛。〗
路轉漸台好向西，明光新築苑鶯啼。應教分與宮娥住，金箔珠簾院院齊。
〖《三秦記》：未央宮漸台西，有桂宮。中有光明殿，皆金玉珠璣為簾箔，金陛玉階，晝夜光明。《御覽》引《三秦記》：明光宮在漸台西，以金玉珠璣為簾箔。〗
酒泉南去噭金笳，萬仞銅駝一帶斜。昨夜戎車初采到，內人祗願鑄菱花。
〖《太平御覽》十二引崔鴻《北涼錄》：酒泉南有銅駝山沮濡，蒙遜遣工取之，得銅數萬斤。〗
摩訶兜勒唱來遲，半醉蒲萄月上時。瓣發宮奴渾不寐，更將綠續破龜茲。
〖《晉書?樂志》：胡角者，本以應胡笳之聲，後漸用之橫吹，有雙角，即胡樂也。張博望入西域，傳其法於西涼，惟得摩訶兜勒一曲。《南史?北狄傳》：瓣發、衣錦，小袖袍，小口褲。崔鴻《後涼錄》：呂光入龜茲城，胡人奢侈，富於生養。家有蒲萄酒，或至千斛，經十年不敗。〗
蓬萊方丈浸虛無，西苑秋風碧浪粗，挽得祥雲新髻子，殿頭只合叫仙姑。
〖韓偓《海山記》：煬帝辟地週二百里，為西苑，內為十六院。聚巧石為山，鑿池為五湖四海，詔天下境內所有鳥獸草木，驛至京師。天下共進花木鳥獸魚蟲不知其數，此不具載。詔定西苑十六院名，景明一、迎暉二、棲鳳三、晨光四、明霞五、翠華六、文安七、積珍八、影紋九、儀鳳十、仁智十一、清修十二、寶林十三、和明十四、綺陰十五、降陽十六，帝自製名。院有二十人，皆擇宮中佳麗，謹厚有容色美人寶之。每一院選帝幸御者，為之首。每院有宦者主出入易市。又鑿五湖，每湖四方十裡。東曰翠光湖，南曰迎陽湖，西曰金光湖，北曰潔水湖，中曰廣明湖。湖中積土石為山，構殿庭屈曲，環繞澄碧，皆極窮人間華麗。又鑿北海，周環四十裡，中有三山，效蓬萊、方丈、灜洲，皆台榭回廊。水深數丈，開溝通五湖、北海。溝盡通行龍鳳舸。《炙轂子》：隋有九真髻、淩虛髻、祥雲髻。〗
煙花南部又春深，一帶離宮覆綠陰。姊妹並房空妙選，不曾金盒結同心。
〖《北史》：宣華夫人陳氏，陳宣帝女也。陳滅，選入宮，有寵。煬帝之在藩也，陰有奪宗之計，規為內助，每進金蛇、金駝等物，以媚陳氏。廢立之際，頗有力焉。及文帝寢疾于仁壽宮，夫人與皇太子同侍。平旦更衣，為太子所逼，拒之得免。歸於上所，上怪其神色有異，問之，夫人泣以實對。帝恚曰：“畜生，何堪付大事。”因呼兵部尚書柳述、黃門侍郎元岩曰：“呼我兒勇！”述、岩出閣為敕書，示左僕射楊素。素以白太子，太子遣張衡入寢，遂令夫人及後宮同侍疾者並就別宮。俄聞上崩，而未發喪也。夫人與諸後宮相顧曰：“事變矣！”皆色動股栗。哺後，太子遣使者賁金盒，貼紙於際，親署封字，以賜夫人。夫人見之惶俱，以為鴆毒，不敢發。使者促之，乃發，見盒中有同心結數枚。陳氏恚而卻，坐不肯致卻。宮人共逼之，乃謝使者。〗
踏青鬥草旋春酣，玉管冰弦仔細諳。唱罷五湖湖上曲。湖湖花柳似江南。
〖《海山記》：帝多泛東湖，因制湖上曲望江南八闋云：
湖上月，遍照列仙家。水浸寒光鋪枕簟，浪搖晴影走金蛇。偏稱泛仙槎。光景好，輕彩望中斜。清露冷侵銀兔影，西風吹落桂枝花。開宴思無涯。
湖上柳，煙裡不勝摧。宿霧洗開明媚眼，束風搖弄好腰支。煙雨更相宜。環曲岸，陰覆畫橋低。線拂行人春晚後，絮飛晴雪暖風時。幽意更依依。
湖上雪，風急墜還多。輕片有時敲竹戶，素華無韻入澄波。望外玉相摩。湖水遠，天地色相和。仰面莫思梁苑賦，朝來且聽玉人歌。不醉擬如何。
湖上草，碧翠漲通津。修帶不為歌舞緩，濃鋪堪作醉人茵。無意襯香衾。睛霽後，顏色一般新。遊子不歸生滿地，佳人遠意寄青春。留詠卒難伸。
湖上花，天水浸靈芽。淺芷水邊勻玉粉，濃苞天外翦明霞。只在列仙家。開爛漫，抽鬢若相遮。水殿春寒幽冷艷，玉軒晴照暖添華。清賞思何賒。
湖上女，精選正輕盈。猶恨乍離金殿侶，相將盡是採蓮人。清唱漫頻頻。軒內好，嬉戲下龍津。玉管朱弦聞盡夜，踏青鬥草事青春。玉輦從群真。
湖上酒，終日助清歡。檀板聲輕銀甲緩，醅浮香米玉蛆寒。醇眼暗相看。春殿晚，仙艷捧杯盤。湖上風光真可愛，醉鄉天地就中寬。帝主正清安。
湖上水，流遠禁園中。斜日影搖青翠動，落花香暖眾紋紅。蘋未起清風。閑縱目，魚躍小蓮東。泛泛輕搖蘭棹穩，沉沉寒影上仙宮。遠意更重重。
帝常遊湖上，多令宮中美人唱此曲。〗
奇獸珍禽滿畫闌，都來十六院中看。雅鬢輸與芙蓉鳥，碧海新封幾品官。
〖陶榖《清異錄》：隋宦者劉繼論，得芙蓉鷗二十四隻以獻，毛色如芙蓉。帝甚喜，置北海中，曰：“鷗字三品，鳥宜封碧海舍人。”〗
按遍當筵十二時，橫波無賴夜歸遲。燈前枕隱金釵嫋，身入君王雜憶詩。
〖《隋書?音樂志》：煬帝令樂正白明達造新聲，創“萬壽樂”、“藏鉤樂”、“投舞樂”，舞席“同心髻”、“玉女行觴”、“神仙留”、“客擲磚”，續命“鬥雞子”、“鬥百草”、“汛龍舟”、“還舊宮”、“長樂花”及“十二時”等曲，掩抑摧藏，哀音斷絕。帝悅之無已，謂幸臣曰：“多彈曲，如人多讀書。讀書多則能撰書，彈曲多即能造曲，此理之常也。”《大業拾遺記》：帝曾效劉孝綽，為《雜憶詩》：“憶起時，投簽初報曉。被惹香黛殘，枕隱金釵嫋。笑動上林中，除卻司晨鳥。〗
花司迎輦直嚴更，畫就雅黃繞殿行。學士行邊看草敕，被伊卻笑太憨生。
〖《大業拾遺記》：煬帝幸江都，洛陽人獻合蒂迎輦花，帝令`御車女袁寶兒持之，號“司花女”。時詔虞世南草征遼敕於帝側，寶兒注視久之。帝謂世南曰：“寶兒注目于卿，卿可便嘲之。”世南應詔為絕句云：
學畫鴉黃半未成，埀肩嚲袖太憨生。
生緣憨得君王惜，長得花枝傍輦行。〗
清夜遊翻曲調新，風前歌唱動纖塵。涼蟾一苑澄如水，爭看桃花馬上人。
〖《通鑒》：隋煬帝大業元年，帝好以月夜從宮騎數十，遊西苑，作“清夜遊曲”，於馬上奏之。《南部煙花記》：侯夫人顏色美如桃花。〗
御屏香散水沉風，積翠恩波院院通。昨夜賞花歸去晚，銀瓶宣賜醉妃紅。
〖《廣博物志》引《海口記》：煬帝辟地二百里，為西苑，詔天下進花卉。易州進二十種牡丹，有赩紅、鞓紅、飛來紅、袁家紅、醉妃紅、雲紅、天外紅、一拂黃、軟條黃、延安黃、先春紅、顫風嬌等名。〗
錦衫卸盡換春紗，內殿東風戲采霞。莫道魚龍看不足，君王又遣試山車。
〖《隋書?音樂志》：大業二年，突厥染千來朝。帝欲誇之，總追四方散樂大集東都。初于芳華苑積翠池側帝帷，宮女觀之。有舍利先來，戲於場內。須臾跳躍激水，滿衢黿鼉龜鼇。水人，蟲魚遍覆於地。又有大鯨魚，噴霧翳日，倏忽化成黃龍，長七八丈，聳踴而出，名曰“黃龍變”。又以繩系兩柱，相去十丈，遣二倡女對舞繩上，相逢切肩而過，歌舞不輟。又為夏育扛鼎，取車輪、石臼、大甕器等，各於掌上，而跳弄之，並二人執竿其上，有舞，忽然騰透而換易之。又有神鼇負山，幻入吐火，千變萬化，曠古莫儔。染千大駭。自是皆于太常教習。《資治通鑒》：初，齊溫公之世，有魚龍山車等戲，謂之散樂。周宣帝時，鄭譯奏復之。及高祖受禪，牛宏定樂，悉放遣之。帝以啟民可汗將入朝，欲以富樂誇之。太常少卿裴蘊希旨，奏括天下周齊梁陳樂家子弟，皆為樂戶。於是四方散樂大集東京。課京兆河南制其衣，錦采為之空竭。帝多制艷篇，令樂正白明達造新聲播之，音極哀怨。〗
龍鱗渠院繡簾垂，玉笛時聞海上吹。贏得幾升蛾子綠，宮娃相對畫長眉。
〖《大業拾遺記》：煬帝築西苑，苑週二百里。其內為海，周十餘裡。為方丈、蓬萊、灜洲諸山，高百餘尺，台觀宮殿羅絡山上，向背如神。海北有龍鱗渠，縈纖注海內。緣渠作十六院，門皆臨渠，以四品夫人主之。《南部煙花記》：煬帝宮中，爭畫長蛾，司宮吏日給螺子黛五斛，出波斯國。〗
除夕嚴更未卸裝，火山數十繞回廊。君王只在觀文殿，空費笙歌十裡香。
〖《南部煙花記》：隋煬帝觀文殿，前兩廂為堂，各十二間，每間十二寶廚。前設五方香床，綴貼金玉珠翠。每駕至，則宮女擎香爐，在輦前行。《紀聞》：貞觀初，天下又安。時屬除夜，太宗盛飾宮掖，明設燈燭，盛奏樂歌。乃延蕭後觀之，後曰：“隋主淫侈，每除夜，殿前諸院設火山數十，盡爇沉香木根，每一山焚沉香數車。火光暗，則甲煎沃之，焰起數丈，香聞數十裡。一夜用沉香二百餘乘，甲煎過二百石。〗
邗江楊柳碧髟髟，銀燭經宵照舞筵。曉起翔螭舟上望，都將錦繡作征帆。
〖《隋書》：大業元年，發民十萬，開邗溝入江。自長安至江都，置離宮四十餘所。《南部煙花記》：煬帝樹堤柳，詔民間有柳一株，賞一縑。.《隋書》：煬帝自板渚引向河街道，植以楊柳，名曰“隋堤”，一千三百里。《通鑒》：大業元年八月，幸江都。龍舟四重，高四十五尺，長二百尺。上重有正殿、內殿，東西朝堂。中二重，有百二十房，皆飾以金玉。下重內侍處之。皇后乘翔螭舟，制度差小，而裝飾無異。別有浮景九艘，三重皆水殿也。又有漾彩、朱鳥、蒼螭、白虎等數千艘，後宮諸王、公主，百官僧尼道士蕃客乘之。共用挽船士八萬餘人，皆以錦采為袍。《大業雜記》：皇后御次水殿，名翔螭舟。其殿腳有九百人。韓偓《開河記》：煬帝御龍舟幸江都，舳艫相繼，錦帆過處，香聞十裡。〗
電窗紅蠟檢文書，翡翠床頭侍起居。擘就紅箋詩數首，可能贏得女相如。
〖《南部煙花記》：帝觀書處，窗戶玲瓏相望，金鋪玉觀，輝映溢目，號“閃電窗”。又：煬帝以合歡水果賜吳絳仙，絳仙以紅箋進詩謝。帝曰：“絳仙才調，女相如也。”〗
梅花妝倚繡簾前，汴水龍船雜管弦。唱到人持金鏤揖，虛勞殿腳女三千。
〖《大業拾遺記》：煬帝幸江都，每舟擇妙麗長白女子，執雕板鏤金揖，號為“殿腳女”。帝每倚簾視絳仙，移時不去。顧內謁者曰：“古人謂秀色可餐，如絳仙，真可療饑矣。”因吟《持揖篇》賜之，曰：“舊曲歌桃葉，新妝艷落梅。將身傍輕揖，知是渡江來。”詔殿腳女千輩唱之。〗
金鋪玉觀早黃昏，度曲歸來酒半溫。一路薔薇衣帶罥，怕教窺見小黃門。
〖《大業拾遺記》：帝幸月觀，煙景清朗。中夜獨與蕭妃臨前軒，簾櫳不開，左右方寢，帝憑妃肩說東宮時事。適有小黃門，映薔薇叢，調宮婢，衣帶為薔薇罥結，笑聲吃吃不止。帝望見腰支纖弱，意為寶兒有私。帝披單衣亟行擒之，乃宮婢雅娘也。〗
飛馳驛騎謝恩深，果進瓜州仔細吟。猶有空房寒入骨，不須惆悵合歡心。
〖《大業拾遺記》：殿腳女自至廣陵，悉用備月觀行宮，由是絳仙不得親侍寢殿。有郎將自瓜州宣事回，進合歡水果一器。帝命小黃門以一雙騎馳賜絳仙，遇馬急搖解。絳仙拜賜，因附紅箋小簡上，進詩云：驛騎馳雙果，君王寵念深。自知辭帝裡，無復合歡心。”帝省章不悅，顧黃門曰：“絳仙如何？來辭何怨之深也。”黃門言其故，帝曰：“絳仙不獨貌可觀，詩意深切，乃女相如也！亦何慚左貴嬪乎。”《迷樓記》：侯夫人《自傷詩》：“春寒侵入骨，獨臥愁空房。颯履步庭下，幽懷空自傷。”〗
片片荷衣拂水斜，繒纏宮樹聽金鴉。內園一夜秋風起，又被收來翦採花。
〖《通鑒》：隋宮樹，秋冬凋落，則翦采為花葉，綴於枝條，色渝則易以新者，常如陽春。沼內亦翦采為荷芰菱茨。〗
景華宮冷夜迢迢，法曲新吹碧玉簫。但放流螢三兩斛，勝他明月照清宵。
〖《隋書?煬帝紀》：上于景華宮，徵求螢火、得數斛。夜出遊山放之，光遍岩穀。〗
驍壺投罷隔窗紗，裙子爭裁夾襭花。憶得新安公子曲，自移銀燭譜琵琶。
〖《顏氏家訓》：投壺之技，近世愈精。古者實以小豆為其矢之躍也。今惟欲其驍，益多益善，乃有倚竿、帶劍、狼壺、豹尾、龍首之名。其尤妙者，有蓮花驍。《中華古今注》：大業中，煬帝制五色夾襭花露裙，以賜宮人及百僚母妻。《北史?藝術傳》：時王令言亦妙達音律。大業末，煬帝將幸江都，令言之子嘗於戶外彈琵琶，作翻調安公子曲。令言時臥室中，聞之驚起，曰：“變！變！”急呼其子曰：“此曲興自早晚？”其子曰：“頃來有之。”令言遂歔欷流涕，謂其子曰：“汝慎毋從行！帝必不返。”子問其故，令言曰：“此曲宮聲，往而不反。宮，君也，吾所以知之。”《教坊記》：隋大業末，煬帝幸揚州，樂人王令言以年老不去。其子在家彈琵琶，令言驚問：“此曲何名？”其子曰：“內裡新翻曲子，名安公子。”令言流涕悲愴，謂其子曰：“爾不須扈從，大駕必不回。”子問其故，令言曰:“此曲宮聲，往而不返。宮為君，吾是以知之。”《文獻通考》：驍壺，投壺樂也，隋煬帝所造。以投壺有躍矢，為煬壺。〗
對人懶簇鬢邊鴉，避暑汾陽又落花。一覺十年金殿夢。吹笙伴去玉鉤斜。
〖《隋書?煬帝記》：十一年五月乙酉，幸太原，避暑汾陽宮。《揚州志》：玉鉤斜，在江都西，煬帝葬宮人處。〗
芳名別署住迷樓，憶伴鑾輿幾夜留。一自江都行幸熟，可憐寶帳散春愁。
〖《南部煙花記》：迷樓，經歲而成，幽房曲室，玉欄珠楯，互相連屬。煬帝喜曰：“使真仙遊其中，亦當迷也。”韓偓《迷樓記》：帝將幸江都，有迷樓宮人抗聲夜歌云：“河南楊柳謝，河北李花榮。楊花飛去落何處，李花結果自然成。”《南部煙花記》：煬帝迷樓上，張四寶帳。帳各異名，一名散春愁，二名醉忘歸，三名夜酣香，四名延夜月。〗
兩兩詞臣立苑頭，昆明春色鳳山浮。昭容近掌吟詩局，帳殿當前結采樓。
〖尤袤《全唐詩話》：中宗正月晦日幸昆明池，賦詩，群臣應制百餘篇。帳殿前結采樓，命昭容選一篇為新翻御製曲。從臣悉集其下，須臾紙落如飛，各認其名而懷之。既退，惟沈、宋二詩不下。移時，一紙飛墮，競取而觀，乃沈詩也。評曰：“二詩工力悉敵。沈詩落句云：‘微臣雕朽質，羞睹豫章才。’蓋詞氣已竭。宋詩云：‘不愁明月盡，自有夜珠來。’猶陡健舉，沈乃服，不敢與爭。”〗
鼓樂喧填鏡殿春，升笄蘭掖展香輪。一宵撒帳錢分去，應是長命富貴人。
〖《全唐詩話》：太平公主，武后所生，後愛之傾諸女。帝擇薛紹尚之，假萬年縣為婚館。郭正域詩：“桂宮初服冕，蘭掖早升笄。”皆納妃出降之意也。李商隱詩“鏡檻芙蓉人”，朱鶴齡注：“高宗時，武后作鏡殿，四壁皆安鏡，為白晝秘戲之須。楊廉夫詩：
鏡殿春深秘戲多，玉肌相照影相磨。
六郎酣戰明空笑，隊隊鴛鴦漾綠波。”
洪遵《泉志》：舊譜曰徑寸，重六銖，肉好背面皆周郭，其形五出，穿亦隨之。文曰“長命富貴”。背面皆為五出文，若角錢狀。景龍中，中宗降睿宗女荊山公主，特鑄此錢，用以撒帳，敕近臣修文館學士拾錢。其銀錢則散貯絹中，金錢每十文則系一彩條。〗
苑樹東風醉碧桃，鑿龍門外列分曹。不知應制詞誰好，賜出花枝繡錦袍。
〖劉餗《隋唐嘉話》：武后游龍門，命群臣賦詩，先成者賜錦袍。左史東方虯先成，拜賜坐未安，宋之問詩成，文理兼美，左右莫不稱善，乃奪錦袍賜之。〗
銀鵝金鳳簇羅裳，得寵人來各下床。看點花陰雙陸罷，又催脂盝鬥宮香。
〖王建《宮詞》：羅衫葉葉繡重重，金鳳銀鵝各一叢。每遍舞時分兩向，太平萬歲字當中。”又：“一時起立吹簫管，得寵人來滿殿迎。”《唐書?李德裕傳》：詔浙西上脂盝妝具。《清異錄》：中宗朝，宗紀、韋武間為雅會，各攜名香，比試優劣，名曰“鬥香”。惟韋溫挾椒塗所賜，常獲魁。《舊唐書?中宗韋庶人傳》：帝在房州時，常謂後曰：“一朝見天日，誓不相禁忌。”及得志，立受上官昭容邪說，引武三思入宮中，升御床，與後雙陸，帝為點籌，以為歡笑。醜聲日聞於外。〗
衣裳雲氣認迢迢，學養紅蠶費暮朝。報導房中三浴過，繅絲多唱韋桑條。
〖《唐書?中宗韋庶人傳》：神龍三年，禁中謬傳有五色雲起後衣笥，帝圖以示諸朝，因大赦天下，賜百官母妻封號。太史迦葉志忠表上桑條歌十二篇，言後當受命曰：“昔高祖時天下歌桃李，太宗時歌秦王破陣，高宗歌堂堂，天後世歌武媚娘，皇帝受命歌英王石州。後今受命，歌桑條韋，蓋後妃之德，專蠶桑，共宗廟事也。”乃賜志忠第一區彩七百段。太常少卿鄭愔因之被樂府。〗
宮線初添日又哺，嚼絨簾角破工夫。滕王蛺蝶翻應遍，繡得黃筌沒骨圖。
〖鄭處誨《明皇雜錄》：唐宮中，以女工揆日之長短，冬至後比常日增一線之功。王建《宮詞》：“丙中數日無呼喚，搨得滕王蛺蝶圖。”〗
金鳧銀燕盡紛張，安福門當夜未央。何必霓裳譜金屑，踏歌輪下月分光。
〖《雲仙雜記》：正月十五夜，元宗于常春殿張臨光宴。白鷺轉花，黃龍吐水，金鳧、銀燕、浮光洞、攢星閣，皆燈也。奏月分光曲，又撒閩江錦，荔支千萬顆，令宮人爭拾，多者賞以紅圈帔、綠暈衫。《舊唐書?睿宗紀》：光天二年正月上元日，夜，上御安福門觀燈，出內人連袂踏歌。〗
惜春御史掌中亭，火速春光報畫欞。卻恐鶯雛鵮落盡，樹頭葉底系金鈴。
〖《雲仙雜記》：穆宗每宮中花開，則以金頂帳蒙蔽欄檻，置惜春御史掌之，名日括香。尤袤《全唐詩話》：天授二年臘，卿相欲詐稱花發，請幸上苑。許可，尋復疑之，先遣使宣詔曰：“明朝游上苑，火速報春知。花須連夜發，莫待曉風吹。”淩晨百花齊放，鹹服其異。《開元遺事》：春時於園中紉紅線為繩，密綴金鈴，系於花梢之上。有鳥鵲翔集，則令園吏制鈴索以驚之。〗
花朝才過雨晴天，羯鼓頻撾總可憐。種得牡丹紅一撚，鉤簾深院擲金錢。
〖南卓《羯鼓錄》：元宗朝，遇二月初，詰旦巾櫛方畢，宿雨初晴，景色明麗。小院內庭，柳杏將吐，睹而歎曰：“對此景物，豈可不與他判斷乎？”高力士遣取羯鼓，上命臨軒縱擊一曲，名春光好。反顧柳杏，皆己發坼。上笑謂嬪御曰：“此事不喚我作天工可乎？”《青瑣高議》：明皇時，有進牡丹者，貴妃勻面，口脂在手，印於花上。詔栽於先春館，來歲，花上有指印跡，上名為“一撚紅”。《開天遺事》：內庭妃嬪，每至春詩，各於禁中結伴，二三人至五人，擲金錢為戲。蓋孤悶無所遣也。〗
花萼樓高不倩扶，靜看六馬滾塵圖。宣徽賜出龍香劑，玉面花騘搨得無。
〖柳宗元《龍城錄》：甯王善畫馬。開元興慶池南花萼樓下，壁上有六馬滾塵圖，內明皇最眷愛玉面花騘，謂無纖悉不備，風鬃霧鬣，信偉如也。後壁惟有五馬，其一者失去，信知神妙，將變化也。 《雲仙雜記》：明皇御案墨曰“龍香劑”。一日見墨上，有小道士如蠅而行。上叱之，即呼萬歲曰：“臣即墨之精，黑松使者也。凡世人有文者，其墨上皆有龍賓十二。”上神之，乃以墨分賜文官。王建《宮詞》：“往來舊院不堪修，近敕宣徽別起樓。”〗
宮娃催進牡丹鞋，花放宜春院院佳。撲盡海棠枝下蝶，一時傳覓鬢頭釵。
〖範元凱詩：“神女初離碧玉階，彤雲猶擁牡丹鞋。”張佑詩：“虢國潛行韓國隨，宜春深院放花枝。”〗
下仗聲中侍立稀，朝來深殿拜黃衣。多因玉案勘書苦，敕賜紅續餅餤歸。
〖《避暑錄》：唐御膳，以紅續餅餤為重。光化中，進士會宴曲江，令大官特作餅餤賜之。王建《宮詞》：“千牛仗下放朝初，玉案傍邊立起居。每日請來金鳳紙，殿頭無事不教書。”〗
別院秋深冷畫屏，冠巾人去雨冥冥。大家蟋蟀黃金籠，閉在紅蕤枕畔聽。
〖《開天遺事》：明皇宮中，每至秋時，宮人皆以小金籠閉蟋蟀，置枕函，畔夜聽其聲。唐制，宮人給令者，皆冠巾。〗
柳枝如發曉含煙，阿監宣呼貼翠鈿。隨例引來花下點，芙蓉院裡試秋千。
〖《開天遺事》：天寶宮中，至寒食節，競樹秋千，令宮嬪嬉笑以為宴樂，帝呼為半仙之戲。白居易《長恨歌》：“椒房阿監青娥老。”《太平御覽》：芙蓉園，本隋氏之離宮，居地三十頃，周圍七十裡。〗
承恩殿角月初高，風月常新印記牢。卻被宮娥知了事，大家檢取桂紅膏。
〖 張泌《妝樓記》：開元初，宮人被進御者，曰“印選”，以綢繆記印於臂上，文曰“風月常新”印畢，漬以桂紅膏，則水洗色不退。〗
紅子拋殘蠟淚灰，綠窗局散籠燈回。南風借與何人競，怨殺今宵剉角媒。
〖《清異錄》：開元中，後宮繁，眾侍御寢者難以取捨，為彩局以定之。集宮嬪用骰子擲，最勝者一人，乃得專夜。宮嬪私號骰子為“剉骨媒人”。〗
花開瑞聖接高樓，供奉花騘第幾籌。記得官家含笑看，上棚更打背身球。
〖王建《宮詞》：“對御難爭第一籌，殿前不打背身球。”《清異錄》：天寶年，內中柑子結實，帝曰：“與貴妃。”賞御號為“瑞聖奴”。〗
攀盡紅榴鬢髮攢，年年重午醉闌幹。花前邀得看花伴，多向金盤射粉團。
〖《開天遺事》：天寶宮中，每到瑞午節，造粉團角黍，貯于金盤中。以小角弓子，纖妙可愛，架箭射盤中粉團，中者得食。〗
扇扇紗窗午日開，宮靴鬥草破蒼苔。徑須南海祗洹寺，翦取維摩美髯來。
〖韋絢《劉賓客嘉話錄》：晉謝靈運，美須，臨刑，施為南海祗洹寺維摩像須。寺人寶惜，初不虧損。中宗朝，安樂公主五日鬥草，欲廣其物色，令馳騎取之。又恐為他人所得，因翦棄其餘。〗
徐黃粉本妙纖毫，學就團花試錦袍。夜半鵲鹽聯唱罷，教人殿角聽秋濤。
〖《夢溪筆談》：唐曲有“突厥鹽”、“阿鵲鹽”。施肩吾詩云：“顛狂楚客歌成雪，軟媚吳娘笑是鹽。”《文獻通考》：鹽者，途歌引曲之類也。《宣和畫譜》：李思訓，官左衛大將軍，畫皆超絕。天寶中，明皇召思訓畫大同殿壁，兼畫掩障。夜聞有水聲，而明皇謂思訓“通神之佳手。”〗
枝枝石竹繡羅裳，齊挽宮鴉鬧掃妝。解道別人眉樣好，綠紗窗下試鴛鴦。
〖李白《宮中行樂詞》：“山花插賓髻，石竹繡羅衣。”段柯《古髻鬟品》：貞元中，有鬧掃妝髻。《楊慎外集》：唐明皇令畫工畫十眉圖。一曰鴛鴦眉，又名八字眉。二曰小山眉，又曰遠山眉。三曰五嶽眉。四曰三峰眉。五曰垂珠眉。六曰月棱眉，又曰卻月眉。七曰分梢眉。八曰涵煙眉。九曰拂雲眉，又曰橫煙眉。十曰倒暈眉。〗
玉環新賜撥長筵，寶燭玲瓏繞篆煙。夜夜籠香槽板上，驚飛火鳳出鶤弦。
〖《次柳氏舊聞》：上欲遷幸，復登樓置酒，四顧無人，乃命奏“玉環”。“玉環”者，睿宗所御琵琶也。鄭嵎《津陽門》詩注：上皇善吹笛，常寶一紫玉管。貴妃妙彈琵琶，其樂器聞於人間者，有邏沙檀為槽，龍香拍為撥者。上每執酒卮，必令迎娘歌水調曲遍，而太真輒彈弦倚歌，為上送酒。《合璧事類》：貞觀中，有裴神符者，妙解琵琶。作“勝蠻奴”、“火鳳”、“傾杯樂”三曲，太宗深愛之。李商隱詩：“撥弦驚火鳳”。《樂府雜錄》：賀懷智以石為槽，鶤雞筋為弦，用鐵撥彈之。〗
桂堂東畔畫簾披，一矗長竿日影移。繡得花幡齊五色，金鈴處處妒封姨。
〖《開天遺事》：五王宮中，各立長竿，掛五色旌於竿頭，四垂綴以金鈴，有聲即往視之。旌所向，可知四方風候，謂之向風旌。〗
淚妝初寫拂雲眉，明秀難描出殿遲。慣向歌筵施巧慧，御屏鬥記幾聯詩。
〖《開天遺事》：宮中賓妃輩，施素粉於兩頰，號為淚妝。《妝樓記》：明皇幸蜀，令畫工作十眉圖，橫雲、斜月，皆其名。〗
龍腦香煙繞御爐，每從甲夜識皇圖。案頭撰詔回宮晚，乞與金蓮付燭奴。
〖《酉陽雜俎》：天寶末，交趾貢龍腦，如蟬翼形。波斯言：“老龍腦樹節方有。”禁中呼為瑞龍腦。上唯賜貴妃十枝，香氣徹十餘步。《杜陽雜編》：文宗視朝後，即閱群書，謂左右曰：“若不甲夜視事，乙夜觀書，何以為人君耶？”《唐書?令狐絢傳》：為翰林，承旨夜對，禁中燭盡，帝以乘輿、金蓮華炬送還。院吏望見，以為天子來，及絢至，皆驚。《開天遺事》：申王亦務奢侈，蓋時使之然。每夜宮中，與諸王貴戚聚宴，以龍檀木雕成燭跋童子，衣以綠衣袍，系以束帶，使執畫燭列於宴席之側，目為燭奴。諸貴戚之家皆效之。〗
驪山極頂是華清，墜舄遺鈿輦道輕。看取伶官呈劇本，諸姨天半下簾聲。
〖《舊唐書?明皇楊貴妃傳》：明皇每年十月幸華清宮，國忠姊妹五家扈從，每家為一隊，著一色衣。五家合隊，照映如百花煥發。而遺鈿墜舄，瑟瑟珠翠，璨爛芳馥于路。王建《宮詞》：“下簾聲在半天中”。
箜篌擘罷炙笙簧，弟子梨園枉擅場。十五點來深院住，並房學唱荔枝香。
〖《舊唐書?音樂志》：明皇又於聽政之暇，教太常樂工子弟三百人，為絲竹之戲。音響齊發，有一聲誤，明皇必覺而正之。號為皇帝弟子，又云梨園弟子。《唐書?禮樂志》：元宗既知音律，又酷愛法曲，選坐部伎弟子三百，教於梨園。聲有誤者，帝必覺而正之，號皇帝梨園弟子。宮女數百，亦為梨園弟子，居宜春北院，置小部音樂三十餘人。帝幸驪山，楊貴妃生日，命小部張樂長生殿。因奏新曲，未有名，會南方進荔枝，因名曰“荔枝香”。〗
才子新依供奉班，花箋銀燭對雙鬟。未央楊柳秋宵月，並作清平調裡顏。
〖《樂史?太真外傳》：開元中，禁中重木芍藥，得數紅紫、淺紅、通白者，上因移植于興慶池東沉香亭前。會花方開，上乘月夜遊，妃以步輦從。詔選梨園弟子中尤者，得十六色，李龜年以歌擅一時之名，手捧檀板，押眾樂前，將欲歌之。上曰：“賞名花，對妃子，焉用舊樂詞為？”邃命龜年持金花箋，宣賜翰林學士李白，立進《清平樂》詞三篇。龜年捧詞進，上命梨園弟子約略詞調，撫絲竹，遂促龜年以歌。妃持玻璃七寶杯，酌西涼葡萄酒，笑領歌意甚厚。上因調玉笛以倚曲，每曲遍將換，則遲其聲以媚之。〗
君王玉輦竟成賒，簪得春枝鬢腳斜。蝴蝶亦嫌宮漏冷，紛紛飛過海棠花。
〖《開天遺事》：開元末，明皇每至春時，旦暮宴于宮中，使妃嬪輩爭插艷花，帝親捉蝶放之，隨蝶所止幸之，謂之蝶幸。後因楊妃專寵，遂不復此戲。〗
凰凰裘貼奏簾前，祝罷千秋有賜筵。聞說貴妃催繡褓，金銀正賜洗兒錢。
〖王建《宮詞》：“聖人生日是明朝，私地教人屬內監。自寫金花紅榜子，前頭先進鳳皇衫。”劉餗《隋唐嘉話》：八月初五日，明皇生辰，為千秋節。王建《宮詞》：“舊高殿裡有香煙，萬歲聲長動九天。妃子院中初降誕，內人爭乞洗兒錢。”《通鑒》：天寶十載，祿山生日，上及貴妃賜衣服、寶器、酒饌甚厚。後三日，召祿山入禁中，貴妃以錦繡為大繈褓，裹祿山，命宮人以采輿舁之。上聞後宮喧笑，問其故，左右以“貴妃三日洗祿山兒”對。上自往觀之，喜賜貴妃洗兒金銀錢，復厚賜祿山，盡歡而罷。〗
鐵距花冠種絕殊，鬥雞勝得御坊無。賈家調養憑誰識，賜錦多分掃地夫。
〖陳鴻《東城父老傳》：父老姓賈，名昌，長安宜陽裡人。元宗在藩邸時，樂民間清明日鬥雞戲。及即位，治雞坊于兩宮間，索長安雄雞金毫鐵距高冠昂尾千數，養於雞坊。選六軍小兒五百人，使馴擾教飼。上好之，民風尤甚。諸王世家、外戚家、貴主家、列侯家，傾囊破產，以償雞價。值都中男女以弄雞為事，貧者弄假雞。帝出遊，見昌弄木雞于雲龍門道旁，召入，為雞坊小兒，衣食右龍武軍。三尺童子入雞群，如狎群小，壯者、弱者、勇者、怯者，水榖之時，疫疾之候，皆能知之。奉二雞，雞畏而馴，使令如人護雞坊。中謁者王承恩言于元宗，召試殿庭中。元宗意說，即日為五百小兒長。王建《宮詞》：“宮人早起笑相呼，不識階前掃地夫。乞與金錢爭借問，外頭還似此間無。”〗
度厄埋人內殿頭，冷修羊味總須休。祗因愛吃櫻桃病，願給防風粥一甌。
〖《清異錄》：天后好食冷修羊，賜張昌宗冷修羊，手劄曰：“珍郎殺身以奉國。”《雲仙雜記》：白居易住翰林，賜防風粥一甌。剔取防風，得五合餘，食之口香七日。王建《宮詞》：“因吃櫻桃病放歸，三年著破舊羅衣。”〗
蠲忿難分一段犀，禁樓寒雨濕紅泥。春愁卻逐諸花蕊，龍口渠頭不轉西。
〖《杜陽雜編》：咸通中，同昌公主有蠲忿犀，圓如彈丸，人士不朽爛，帶之令人蠲忿怒。《雲仙雜記》：翰林有龍口渠通內苑。大雨之後，必飄諸花蕊，經由而出。有百種香色，名不可盡，春月尤妙。〗
松風石障對涼天，鎖住深宮不計年。不信角仙年紀大，閉門高枕夢遊仙。
〖《杜陽雜編》：武宗皇帝會昌元年，夫餘國貢火玉三鬥，及松風石。石方一丈，瑩徹如玉，其中有樹影，若古松偃蓋颯颯焉，而涼颸生於其間。至盛夏，上令置諸殿內，稍秋風颼颼，即令撤去。《清異錄》：華清宮一鹿，十年精俊不衰，人呼為角仙。《開天遺事》：龜茲國進奉枕一枚，其色如瑪瑙，溫溫如玉。其製作甚樸，若枕之，則十洲三島，四海五湖，盡在夢中。帝因名為“遊仙枕”。〗
月明魚藻焚心香，南內新翻曲數行。不許外邊偷擫得，夜深攜笛遠宮牆。
〖元稹《連昌宮詞》：“李謩擫笛傍宮牆，偷得新翻數行曲。”注：明皇嘗于上陽宮，夜新翻一曲，屬明夕。正月十五夕，潛遊燈下，忽聞酒樓上有笛聲，奏前夕新曲，大駭之。明日密遣捕捉笛者，詰驗之。云：“其夕竊于天津橋玩月，聞宮中度曲，遂於橋上插譜記之。臣即長安少年善笛者李謩也。”明皇異而遣之。〗
纊衣親制賜邊頭，金井啼鴉一夜秋。正憶遼陽征戍苦，不須灑淚聽伊州。
〖孟啟《本事詩》：開元中，頒賜邊軍纊衣，制于宮中。有兵士于短袍中得詩曰：“沙場征戍客，寒苦若為眠。戰袍經手作，知落阿誰邊。蓄意多添線，含情為著綿。今生已過也，重結後生緣。”兵士以詩白于帥，帥進之。元宗命以詩遍示六宮，曰：“有作者勿隱，吾不罪汝。”有一宮人自言萬死，元宗深憫之，遂以嫁得詩人，仍謂之曰：“我與汝結今生緣。”邊人皆感泣。《大唐傳》載：天寶中，樂章多以邊地名，若“涼州”、“甘肅”、“伊州”之類是也，其聲煩碎。王建《宮詞》：“學得管弦尚羞澀，側商調裡唱伊州。”〗
拔河畢靜雨絲絲，嫩柳豐城見幾枝。若得金階宣賜出，祗宜種法問花師。
〖《舊唐書?中宗紀》：庚戌，令中書門下供奉官五品已上，交武三品已上，並諸學士等，自芳林門入，集於梨園球場，分朋拔河。帝與皇后公主親往觀之。景龍《文館記》：清明節，中宗命侍臣為拔河之戲，以大麻絙兩頭系千條小繩，數人執之爭挽，以力弱者為輸。《本事詩》：白尚書姬人，樊素善歌，小蠻善舞。嘗為詩曰：“櫻桃樊素口，楊柳小蠻腰。”年既高邁，而小蠻方豐艷，因為楊柳之詞以托意曰：
一樹春風萬萬枝，嫩于金色軟於絲。
永豐坊裡東南角，盡日無言付阿誰。
及宣宗朝，國樂唱是詞。上問誰詞，左右具以對之。因東使命取永豐柳兩枝，植於禁中。柳宗元《龍城錄》：洛人宋單父，字仲孺，善吟詩，亦能種藝術。凡牡丹，變易千種，紅白鬥色，人亦不能知其術。上皇召至驪山，植花萬本，色樣各不同。賜金千餘兩，內人皆呼為花師。〗
翠羽明珠各一行，玻璃空記舊碑堂。舞衫曾到朝元閣，不賜蓮花第一湯。
〖鄭嵎《津陽門》詩注：溫泉堂碑，其石瑩徹，見人形影，宮中號為頗梨碑。宮內除供奉兩湯池，內外更有湯十六所。長湯每賜諸嬪御，其修廣與諸湯不侔。甃以文瑤寶石，中央有玉蓮捧湯泉，噴以成池。又縫綴綺繡，為鳧雁于水中。上時於其間，泛銀鏤小舟以嬉遊焉。〗
湔裙又趁祓除辰，千片桃花紅近人。細柳圈傍加敕字，須知上己賜群臣。
〖《唐書?李適傳》：凡天子饗會游豫，惟宰相直學士得從。春幸梨園，並渭水祓除，則踢細柳圈辟癘。《舊唐書》：中宗景龍四年三月，幸臨渭亭修禊飲，賜群官柳棬以辟惡。王建《宮詞》：“御池水色春來好，處處分流白玉渠。密奏君王知人月，教人相伴洗裙裾。”又：“一一傍邊書敕字，中官送與大臣家。”〗
宮女吹簫對畫樓，勝常道罷即梳頭。君恩得在深宮住，紅葉休教出御溝。
〖《本事詩》：顧況在洛乘興，與二三詩友游于苑中，坐流水上，拾得大梧葉題詩曰：
一人深宮裡，年年不見春。
聊題一片葉，寄與有情人。
況明日于上游亦題葉放於波中，詩曰：
花落深宮鶯亦悲，上陽宮女斷腸時。
帝城不禁東流水、葉上題詩欲寄誰。
越十餘日，有人于苑中尋春，又于葉上得以示況，曰：
一葉題詩出禁城，誰人唱和獨含情。
自嗟不及波中葉，蕩蕩乘春取次行。
范攄《雲溪友議》：中書舍人盧渥，應舉之歲，偶臨御溝，見一紅葉，命僕搴來。葉上有絕句，置於巾箱，或呈于同志。及宣宗，既省宮人，初下詔，許從百官司吏，獨不許舉貢人。渥亦後任范陽，獨獲所退宮人。宮人睹紅葉而籲歎久之，曰：“當時偶隨流，不謂郎君收藏巾篋。”驗其書跡，無不訝焉。詩曰：
流水何太急，深宮盡日閑。
殷勤謝紅葉，好去到人間。〗
食使朝朝點勘殊，碧桃甘露味清腴。貴人敢鬥蓬萊殿，千面銀盤出內廚。
〖《明皇雜錄》：李林甫婿鄭平，為省郎。林甫見其鬢白，以上取賜甘露羹與之食，一夕而發如黳。天寶中，諸公主相效進食，上命中官袁思為檢校進食使。水陸珍羞數千盤之費，蓋中人十家之產。〗
海日紅升射曲欞，重明枕上睡初醒。新來五色奇鸚母，又誦多心一卷經。
〖《杜陽雜編》：元和八年，大軫國貢重明枕。枕長一尺二寸，高六尺，潔白逾於水晶。中有樓臺之狀，四方有十道士，持香執簡，迴圈無己，謂之行道真人。其樓臺瓦木丹青，真人衣服簪帔，無不悉具，通瑩焉如水睹物。《妝樓記》：廣南進白鸚鵡，洞曉言語，呼為“雪衣女。”一朝飛上妃鏡臺，自云：“雪衣女昨夜夢為鷙鳥所搏。”上令妃授以多心經，記誦精熟。〗
宿酒才消病肺蘇，桃花香汗透紅膚。夢中鬼物依稀似，令寫鍾馗小妹圖。
〖沈括《補筆談》：禁中舊有吳道子畫鍾馗，其卷首有唐人題記，曰：“明皇開元，講武驪山，幸翠華。還宮，上不悅，因痁作將逾月，巫醫殫技，不能致良。忽一夕，夢二鬼，一大，一小。其小者，衣絳，犢鼻履，一足跳，一足懸一履，搢一大藥紙扇。竊太真紫香囊及上玉笛，繞殿而奔。其大者，戴帽，衣藍裳，袒一臂，鞹雙足。乃捉其小者，刳其目，然後擘而啖之。上問大者曰：“爾何人也？”奏曰：“臣鍾馗氏，即武舉不捷之進士也。誓與陛下除天下之妖孽。”夢覺，痁苦頓瘳，而體益壯。乃召畫工吳道子，告之以夢，曰：“試為朕如夢寫之。”道子奉旨，恍若有睹，立筆圖訖以進。上瞠視久之，撫幾曰：“是卿與朕同夢耳，何肖若此哉？”道子進曰：“陛下憂勞宵旰，以衡石妨膳，而痁得犯之。果有觸邪之物，以衛聖德。”因舞蹈上千萬歲壽。上大悅，勞之百金。批曰：“靈祗應夢，厥疾全瘳。烈士除妖，實須稱獎。因圖異狀，須顯有同。歲暮驅除，可宜遍識。以驅邪魅，並靖妖氛。仍告天下，悉令知委。”《開天遺事》：貴妃每宿酒初消，多苦肺熱。嘗淩晨獨游後苑，傍花樹，以手攀枝，口吸花露，藉其露液潤肺。貴妃每至夏月，嘗衣輕綃，使侍兒交扇鼓風，猶不解其熱。每有汗出，紅膩而多香，或拭之於巾帕之上，其色如桃花也。《升庵外集》：皇佑中，金陵發一塚，有石志，乃宗愨母鄭夫人。宗愨有妹，名鍾馗，後世遂訛傳為鍾馗嫁妹耳。〗
枝枝如意散天花，手進君王一笑誇。記得禁中施妙術。龍符一道裂袈裟。
〖 鄭嵎《津陽門》詩注：上頗重羅公遠，楊妃尤信金剛三藏。上嘗幸功德院，將謁七聖殿，忽然背癢。公遠折竹枝，化作七寶如意以進。上大喜，顧謂金剛曰：“上人能致此乎？”三藏曰：“此幻術耳！僧為陛下取真物。”乃于袖中取如意，七寶炳耀，而公遠所進，即時復為竹枝耳。後一日，楊妃始以二人定優劣。時禁中將創小殿，三藏乃舉一鴻梁於空中，將中公遠之首。公遠不為動容，上連命止之。公遠飛符於他處，窮三藏金欄袈裟於篋中，守者不之見。三藏怒，又咒取之，須臾而至。公遠復噀水龍符於袈裟上，散為絲縷以盡也。〗
一騎飛塵未許遲，傳來驛使不教知。中和殿裡三元節，若個新嘗錦荔枝。
〖 社牧詩：“一騎紅塵妃子笑，無人知是荔枝來。”《唐書?元宗貴妃楊氏傳》：妃嗜荔枝，必欲生致之，乃置騎傳送，走數千里，味未變已至京師。〗
銀燈拍板唱玲瓏，上直歸來月正中。白面內官偷問得，昨宵蜆鬥記崖公。
〖崔令欽《教坊記》：諸家散樂，呼天子為崖公，歡喜為蜆鬥。《樂府雜錄》：元宗令黃幡綽撰拍板譜。〗
千葉桃花一夜開，仙春館裡按歌來。御廚索進波棱菜，又領君王鑿落杯。
〖《開天遺事》：御苑千葉桃開，明皇折一枝簪貴妃髻，曰：“此花亦能助嬌。”又宴桃樹下，曰：“不特萱草忘優，此花亦能銷恨。”《唐書?西域傳》：尼婆羅在吐蕃之西，貞觀中，使人獻波棱酢菜及渾提蔥。《劉賓客嘉話》：菜之波棱，本西國中。有僧將其子來，如苜蓿、葡萄因張騫而至也。絢曰：“豈非頗棱國來，而語訛為波棱耶？”〗
疏星點點照宮門，七夕初涼酒細溫。鬥卻蛛絲明月上，銀盤瓜果祀天孫。
〖《開天遺事》：帝與貴妃，每七月七日夜在華清宮遊宴。時宮女輩陳瓜果酒饌，列於庭中，求恩於牽牛織女星也。又各捉蜘蛛於小盒中，至曉開，視蛛網稀密，以為得巧之候，密者言巧多，稀者言巧少。民間效之。〗
頒來方貢謝恩深，過雁紅生顆顆金。爭似蓬萊宮內橘，一雙寫出合歡心。
〖《海錄碎事》：用柿樹接桃枝，早熟者謂之絡絲白，晚熟者謂之過雁紅。《樂史?太真外傳》：開元末，江陵進乳柑橘。上以十枚種于蓬萊宮內，至天寶十載九月秋結實。有一合歡實，上與妃子互相持玩，上曰：“此果似知人意，聯與卿固同一體，所以合歡。”於是促坐同食焉。外令畫工圖傳之於後。〗
霏霏細雪灑欄幹，綠玉停敲瑟罷彈。年少宮娥偏耐冷，拾來冰筋一枝寒。
〖鄭綮《開天傳信記》：太真妃多曲藝，最善擊磬，搏拊之音，玲玲然多新聲，雖太常梨園之能人，莫能加也。元宗令采藍田綠田琢為磬，尚方造簨簴流蘇之屬，皆以金鈿珠翠珍怪之物雜之。《開天遺事》：冬至日，大雪至午。雪霽，因寒所結簷溜皆冰條，妃子使侍兒敲下二條看玩。帝自晚朝回，問所玩何物，妃子笑答曰：“妾所玩者，玉筋也。”帝謂左右曰：“妃子聰慧，比眾可愛也”〗
棲鳳樓臺玉漏稀，卻寒簾外報春歸。海棠睡足梳頭懶，解道催茶喚雪衣。
〖《杜陽雜編》：同昌公主堂中，設連珠之帳，卻寒之簾。鄭嵎《津陽門》詩注：太真養白鸚鵡，西國所貢，辨慧多辭，上尤愛之，字為“雪衣女”。
龍皮扇子愛涼身，每到清秋苦欠伸。慣向花陰逃瘧過，虛勞對脈女醫人。
《開天遺事》：王元寶家，有一皮扇子，製作甚質。每暑月宴客，即以此扇子置於座上，使新水灑之，則颯然風生。巡酒之間，客有寒色，遂命徹去。明皇亦嘗差中使取看，曰：“此龍皮扇子也。”《表異錄》：唐宮中，以診脈為“對脈”。郭湜《高力士傳》：高公患瘧，敕于功臣閣下避瘧。王建《宮詞》：“白日臥多嬌似病，隔簾教喚女醫人。”〗
塗金小匣熨宮香，花裡心經寫數行。半是君恩半是佛，更書皇帝李三郎。
〖張端義《貴耳集》：真定大□寺有藏經殿，雖小而精巧，皆宮人所書經，尾題名氏極可觀。佛龕上有一匣，開匣有古錦，儼然有開元賜藏經敕書，及會昌間賜免拆殿敕書。有塗金小匣，藏心經一卷，字體尤婉麗，其後題曰：“善女人楊氏，為大唐皇帝李三郎書。”寺僧珍寶之。〗
霓裳罷奏更挑琴，銀燭高燒夜醉沉。輸與永興諸女少，珠喉如串值千金。
〖《開天遺事》：宮妓永新者，善歌，最受明皇寵愛。每對御奏歌，則絲竹之聲莫能遏。帝嘗謂左右曰：“此女歌值千金。”《唐書?禮樂志》：河西節度使楊敬宗，獻霓裳羽衣曲十二遍。凡曲，終必遽。唯霓裳羽衣曲，將畢，引聲益緩。〗
桂葉金壚夜夜燒，虹霓屏角漏迢迢。女牛誰誓長生殿，剩有琵琶度綠腰。
〖《太真外傳》：帝以虹霓屏賜太真，雕刻美人三寸許，水晶為地，玳瑁水犀為狎，絡以真珠瑟瑟。乃隋煬帝所造，賜義成公主，墮在北胡，貞觀間蕭後持歸中國。段安節《琵琶錄》：“綠腰”，本“錄要”也。樂工進曲，上令錄其要者。陳鴻《長恨歌傳》：王妃茫然退立，若有所思，徐而言曰：“昔天寶十載，侍輦避暑驪山宮。秋七月，牽牛織女相見之夕，秦人風俗，是夜張錦繡，陳飲食，樹瓜果，焚香於庭，號為乞巧，宮掖間尤尚之。夜殆半休，侍衛于東西廂。獨侍上，上憑肩而立，因仰天感牛女事，密相誓，心願世世為夫婦。”言畢，各執手嗚咽。〗
內閣春寒喚起遲，金衣飛上海棠枝。開箱檢點羅花帕，憶著元和學士詩。
〖《開天遺事》：唐明皇於禁中見黃鶯，常呼為金衣公子。《詩話》：唐學士善賦詩者，宮女以扇與手帕索題之。《唐書?元稹傳》：稹尤長於詩，居易名與埒，號“元和體”。往播樂府，穆宗在東宮，妃嬪近習，皆誦之，宮中呼元才子。〗
天顏苦未認分明，桂葉添描寶鏡橫。休道臂環偏賜得，銀屏遮著聽歌聲。
〖《杜陽雜編》：上於內殿前看牡丹，翹足憑欄，忽吟舒元輿《牡丹賦》云：“俯者如愁，仰者如語，合者如咽。”吟罷，方省元輿詞，不覺太息良久，泣下沾臆。時有宮人沈阿翹，為上舞河滿子，調聲風態，率皆宛轉。曲罷，上賜金臂環，即問所從來。阿翹曰：“妾本吳元濟之妓女，濟敗，因以聲得為宮人。”〗
含元深殿夜鐘沉，內道場開動梵吟。省識君王圖畫在，歸來水月繡觀音。
〖《唐書?王縉傳》：初，代宗喜祠祀，而未重浮屠法，每從容問所以然。縉與元載盛陳福業報應，帝意向之。由是禁中祀佛，諷唄齋熏，號內道場。《類書纂要》：吳道子“水月觀音”，人目動搖，神生畫外者也。王建《宮詞》：“看著中元齋日到，自盤金線繡真容。”〗
凝碧池頭木葉催，秋風高譜記抄來。何人長笛倚樓角，更擫當年阿濫堆。
〖 張祜詩：
紅樹蕭蕭閣半開，玉皇曾幸此宮來。
至今風俗驪山下，村笛猶吹阿濫堆。
尉遲偓《中朝故事》：驪山多飛禽，名“阿濫堆”。明皇御玉笛，采其聲，翻為曲子。《玉海?太宗御製〈述聖賦序〉》：“因茲餘隙，乃修苑囿。其勝地則積翠凝碧，其川阜則有濯龍平樂。”〗
道場結得佛燈挑，講席談經鎮寂寥。堪笑金剛神主隊，試妝菩薩侍清宵。
〖《通鑒》：肅宗上元二年九月甲申，天成地平節，上於三殿置道場，以宮人為佛菩薩，武士為金剛神，主召大臣膜拜圍繞。〗
內邊催促按歌聲，五鳳高樓倚玉笙。莫道曲終無小誤，記來紅豆太分明。
〖《唐書?元德秀傳》：明皇在東都，鋪五鳳樓，下命三百里內縣令刺史，各以聲樂進。《樂府雜錄》：張紅紅者，本與其父歌于衢路。丐食過將軍韋青所居，青聞其喉音響亮，仍有眉目，即納為姬。嘗有樂工自撰歌，未進聞，先修歌於青。青召紅紅於屏後聽之，紅紅乃以小豆數合記其拍。樂工歌罷，青入，問紅紅如何，云：“已得矣。”青出，給曰：“某有女弟子，曾歌此曲，非新曲也。”即令隔屏風歌之，一聲不失。尋達上聽，翌日召入宜春院宮中，號為記曲娘子。〗
芙蓉臺上簇宮雅，寶帳香熏舞袖斜。鈿盒銀釵應賞遍，九重傳語結金花。
〖《杜陽雜編》：寶曆二年，浙東二人，一曰飛鸞，一曰輕鳳，修眉夥首，蘭氣融洽。冬不纊衣，夏不汗體，所食多荔枝榧食，金屑龍腦，衣軿羅之衣，戴輕金之冠。上更琢玉芙蓉以為二女歌舞台，每歌發一聲，如鸞鳳之音，百鳥莫不翔集其上。及觀於庭際，舞態艷逸，更非人間所有。每歌罷，上令內人藏之金屋寶帳，蓋恐風日所侵故也。由是宮中語曰：“寶帳香重重，一雙紅芙蓉。”陳鴻《長恨歌傳》：定情之夕，授金釵鈿合以固之。王建《宮詞》：“內中人識從來去，結得金花上貴妃。”〗
圖番蝶蝶總堪珍，海眼雙飛刺繡輪。我寄移燈花裡見，金錢無數撲羅巾。
〖《酉陽雜俎》：滕王圖，一日紫極宮會，秀才劉魯峰云：“嘗見滕王蛺蝶圖，有名‘江夏班’、‘大海眼’、‘小海眼’、‘村裡來’、‘菜花子’。”《杜陽雜編》：穆宗皇帝殿前，種千葉牡丹。及花始開，香氣襲人，一朵千葉，大而月.紅。上每睹芳盛，歎曰“人間未有”。自是宮中每夜，即有黃白蛺蝶無數，飛集於花間，輝光照耀，達曉方去，宮人競以羅巾撲之，無有獲者。上令張羅於空中，遂得數百，於殿內縱妃嬪追捉，以為娛樂。遲明視之，則皆金玉也。其狀工巧，無以為比，而內人爭以絳縷絆其腳，以為手飾，夜則光起奩中，其後開寶廚，睹金錢玉犀之內，有蠕蠕將化為蝶者，宮中方覺焉。〗
懶對青銅整髻螺，琉璃如水影婆娑。紫明供奉應相笑，未許頭銜稱皂羅。
〖《清異錄》：武宗宣內供奉，賜坐，食甘露球，密搗山藥油。王才人問，官家今日以何消遣。上曰：“綠羅供奉已去，皂羅供奉不來，與紫明供奉相守，熟讀尚書無逸篇數遍。朕非不能取熱鬧快活，正要與弦管尊罍暫時隔破。”〗
酒船行過酒生鱗，犀角宵明更辟塵。休唱聲聲河滿子，孟才人是斷腸人。
〖李商隱詩：“燭分歌扇淚，雨送酒船香”《杜陽雜編》：唐敬宗寶曆元年，南昌國進夜明犀，甚類通天。夜則光明，可照百步，覆繪十重，終不能掩其輝光。王灼《碧雞漫志》：張祜作《孟才人歎》云：
偶因歌態詠嬌嚬，傳唱宮中十二春。
卻為一聲河滿子，下泉須吊孟才人。
其序稱：“武宗疾篤，孟才人以歌笙獲寵，密侍左右。上目之曰：‘吾當不諱，爾何為哉？’指笙囊泣曰：‘請以此就縊。’上憫然，復曰：‘妾嘗藝歌，願對上歌一曲，以洩憤。’乃歌一聲河滿子，氣亟立殞。上令醫候之，曰：‘脈尚溫，而腸已絕。’”〗
宣到球場一段羞，黃金馬索彩雞裘。御前不敢舒身手，讓卻君王作狀頭。
〖《通鑒》：廣明元年，上好騎射、劍槊、法算，至於音律、蒱博，無不精妙。好蹴踘、鬥雞，尤善擊球。嘗謂優人石野豬曰：“朕若應擊球進士舉，須為狀元。”對曰：“若遇堯舜作禮部侍郎，恐陛下不免放駁。”上笑而已。〗
池開興慶縠紋波，平福公闌綻芰荷。曾破買花三月棒，青錢十萬鬥雙鵝。
〖《唐書?地理志》：興慶宮在皇城東南，開元初置。至十四年，又增廣之，謂之南內。《清異錄》：唐故宮池中，有一六目龜。或出曝背，人見其甲上有刻字，微金，仿佛如曰“平福公君靈”。古老相傳，是武宗王美人所養，“福”猶“腹”也，借音而已。《通鑒考異》：《新唐書?田令孜傳》：“帝沖騃，喜鬥鵝，一鵝至直五十萬錢。”按：鵝非可鬥之物，至直錢五十萬，亦恐失實，新傳訛也。〗

[book_title]冬青館古宮詞三
洛陽宮殿晚涼賒，飲博歸來對藕花。聽得鑾輿樓外過，卻教逭暑大臣家。
〖《五代史?張全義傳》：梁太祖還洛，幸全義。會節園避暑，全義妻女，皆逼淫之。〗
御花朵畔侍填詞，清暑樓高玉漏遲。記得落花煙重句，曉來內苑拓殘碑。
〖《清異錄》：後唐瓊花公主，自總角養二貓，雌雄各一。有雪白者，曰“御花朵”，而烏者惟白尾而已，公主呼為“麝香騟妲己”。後唐莊宗［憶仙姿］：
曾宴桃源深洞，一曲舞鸞歌鳳。長記別伊時，和淚出門相送。如夢，如夢，殘月落花煙重。〗
宮女三千玉不如，半教弦管半教書，班頭初押朝天子，度曲聲中雜起居。
〖《五代史?伶官傳》：莊宗既好俳優，又知音能度曲。今汾晉之間，往往能歌其聲，謂之御製曲也。〗
步出樓臺處處人，淥池花木總疑真。一從榜作靈芳國，玉輦龍輝月幾巡。
〖《清異錄》：後唐龍輝殿，安假山水一。鋪沉香為山，阜薔薇水、蘇合油為江池，苓藿丁香為林樹，黃紫檀為屋宇，白檀為人物。方圓一丈三尺，城門小牌曰“靈芳國”。〗
冷飛白宴駕初來，元武樓門向曉開。恰好千春齊祝罷，一時捧進軟金杯。
〖《清異錄》：老伶官黃世明常言，逮事唐莊宗，大雪內宴，鏡新磨進詞號“冷飛白”。又：莊宗小酌，進新橘，命諸伶詠之。唐朝美詩先成，曰：“金相大丞相，史弟八九人。剝皮去滓子，若個是汝人。”帝大笑，賜所御軟金杯。《舊五代史?晉本紀》：高祖天福元年，尋降詔，促帝赴任。帝心疑之，乃召僚佐議曰：“今年千春節，公主入覲。當辭時，謂公主曰：‘爾歸心甚急，卻與石郎反耶？’此疑我之狀固且明矣。”〗
蕭蕭秋草露珠凝，內苑西風繞夜燈。須及君王開獵陣，闌幹新調綠■⑼鷹。
〖《五代史補》：晉少主立，契丹舉國內侵。桑維翰罷相，為開封尹，叩內閣求見，請車駕親征，以固將士之心。而少主方在後苑調鷹，至暮，竟不召。〗
片片晴雲度檻前，春風料峭杏花天。夜來宮線初添得，又向高樓放紙鳶。
〖《五代史?季業傳》：漢隱帝與業等狎昵，多為廋語相戲謔，放紙鳶于宮中。〗
黑霧黃沙夜夜飛，無端風力卷雙扉。殿頭話斷銀燈影，憶著空房不肯歸。
〖《五代史?季業傳》：漢隱帝即位，京師大風拔木，壞城門。宮中數見怪物投瓦石，撼門扉。〗
均田圖式搨來忙，清夜紅燈立御傍。聽話條桑多墜淚，明朝應認養蠶娘。
〖《五代史?周本紀》：世宗嘗夜讀書，見唐元稹均田圖，慨然歎曰：“此致治之本也，王者之政自此始。”乃詔頒其圖法，使吏民先習知之，期以一歲，大均天下之田。《宋史?陶穀傳》：世宗留心稼穡，命工刻木為耕夫、織婦、蠶女之狀，置於宮中，思廣勸課之道。穀為贊辭以進。〗
珍華摒擋見宸衷，佛像曾銷幾處銅。昨夜六宮齊奉旨，更將寶器碎庭中。
〖《五代史?周本紀》：世宗即位之明年，廢天下佛寺三千三百三十六。是時中國乏錢，乃詔毀天下銅佛像以鑄錢。嘗曰：“吾聞佛說以身世為妄，而以利人為急。使其真身尚在，苟利於世，猶欲截割，況此銅像，豈有所惜哉。”《舊五代史?周太祖紀》：廣順元年，內出寶玉器及金銀結縷寶裝床，見飲食之具數十，碎之於殿庭。帝謂侍臣曰：“凡為帝王，安用此！”仍詔貢使，凡珍華悅目之物，不得入宮。〗
華燭諸天作道場，燕開三昧梵音長。錯緣佞佛承恩重，一夜黃金鑄寶皇。
〖《清異錄》：閩主昶，春餘宴後苑，飛紅滿空，昶曰：“彌陀經云‘雨天曼陀羅華’，此景近似。今日觀花工之雨天三昧。”宜召六宮，設三昧晏。《五代史?閩世家》：昶亦好巫，拜道士譚紫霄為正一先生，又拜陳守元為天師。而妖人林興，以巫事見幸，事無大小，興輒以寶皇語命之而後行。守元教昶起三清台三層，以黃金數十斤鑄寶皇，及元始天尊、太上老君像，日焚龍腦熏陸諸香數斤，作樂於台下，晝夜聲不絕，云：如此可求大還丹。〗
九龍帳冷不成棲，長夜迢迢喚曉雞。放卻瓜皮銀葉盞，宮娃真笑醒如泥。
〖徐熥《陳金鳳外傳》：有小吏歸守明，弱冠，美晳如玉，延鈞嬖之，嘗呼為歸郎。延鈞有風疾，歸郎日侍禁中，夤緣與金鳳通。又有百工院使李可殷，少與歸郎狎，因歸郎以通于金鳳。可殷聰明有智巧，歸郎令造縷金五彩九龍帳于長春宮，織八龍帳外，以延鈞為一龍。既成，進之，極其華靡。《五國故事》：延羲在位，為長夜之飲。鍛銀葉為酒杯，以賜群下飲。銀葉既柔弱，因目之為“冬瓜片”，又名之曰“醉如泥”。〗
翠輦嬉春試繡衣，金櫻枝裡燕初飛。教人憶著君王語，陌上花開緩緩歸。
〖蘇軾《陌上花詩引》：游九仙山，聞裡中兒歌《陌上花》。父老云，吳越王妃，每歲必歸臨安。王以書遺妃曰：“陌上花開，可緩緩歸矣。”吳人用其語為歌，含思宛轉，聽之淒然，而其詞鄙野。為易之云：
陌上花開蝴蝶飛，江山猶是昔人非。
遺民幾度垂垂老，遊女猶歌緩緩歸。
陌上山花無數開，路人爭看翠軿來。
若為留得堂堂去，且更教從緩緩回。
生前富貴草頭露，身後風流陌上花。
已到遲遲君去魯，猶歌緩緩妾歸家。〗
鳳山舍利有還無，出得宮門喚女奴。龍蕊鬢釵先拔去，倩人佈施木浮圖。
〖《咸淳臨安志》：後晉天福四年己亥，僧道翊結廬山中，夜有光就地，視之，得奇香木，命孔成謙刻成觀世音菩薩像。會僧從勳從洛陽持古佛舍利來，因納之頂間，妙相具足，冠頂晝夜放白光。錢王常夢白衣人求葺其居，王寢而有感，乃即其地，創佛廬，號天竺觀音經院。《清異錄》：吳越孫妃，嘗以一物施龍興寺，形如朽木箸，僧不以為珍。偶出示海上胡人，曰：“此日本國龍蕊簪也。”增價至萬二千緡易去。〗
聲聲彈子度牆頭，一樹棠梨映畫樓。瓜戰初開無個事，先王墨竹搨雙鉤。
〖《清異錄》：吳越稱霄上瓜。錢氏子弟逃暑者，取一瓜，各言其子之的數，言定剖觀，負者張宴，謂之瓜戰。《昊越世家》：錢鏐時，彈銅丸于樓牆外，以警直更，其勤動如此。《畫史匯傳》：吳越王錢鏐，畫墨竹，善於草隸，號稱神品。〗
除夕銀燈照麗春，酒鱗風過地衣新。披將畫篋調丹粉，欲寫鍾馗上貴嬪。
〖《五代史?昊越世家》：歲除，畫工獻鍾馗擊鬼圖。〗
一棚花影霧冥冥，喚到球場酒未醒。宜旨卻須連夜擊。十圍紅燭照銀屏。
〖《續世說》：五代淮南王楊渥居喪，晝夜酣飲作樂，燃十圍之燭以擊球，一燭費錢十萬。〗
深殿紅燈立起居，保儀玉貌竟何如。烏絲闌遍澄心紙。又索君王小令書。
〖馬令《南唐書》：後主保儀黃氏，容態華麗，冠絕當世，顧盼顰笑，無不妍姣。其書學技能，皆出於天性。後主雖屬意，會小周後專房，由是進御稀，而品秩不加，第以掌寶墨而已。王辟之《澠水燕談錄》：南唐後主，留心筆劄，所用澄心堂紙、李廷珪墨、龍尾石硯三物，為天下之冠。〗
照夜珠懸直宿深，風簾不卷海棠陰。法香方子新搜得，試取鵝梨注水沉。
〖王銍《默記》載：伐江南，大將獲李後主寵姬。夜見燈，輒閉目，云“煙氣”。易以蠟燈，亦閉目，云“煙氣愈甚”。曰：“然則宮中未嘗點燭耶？”云：“宮中本合，每至夜則懸大寶珠，光照一室，如日中也。”《南部煙花記》：江南李後主帳中香法，以鵝梨蒸沉香用之。〗
解鬥腰肢賜錦袍，龍船重午未辭勞。卻輸內苑淩風態，更鑿金蓮六尺高。
〖《道山新聞》：李後主宮嬪有窅娘，纖麗善舞。後主作金蓮高六尺，飾以寶物，細帶瓔絡，令窅娘以帛繞足，令纖小屈上，作新月狀，素襪舞蓮中，迴旋有淩雲之態。周鎬詩曰：“蓮中花更好，雲裡月常新。”為窅娘作也。〗
綠耳梯閑未卸綿，玉笙吹徹小樓前。鬢頭歸去簪花重，昨夜承恩錦洞天。
〖《清異錄》：江南後主同氣宜春王從謙，嘗春日與妃侍游宮中後圃。妃侍睹桃花爛開，意欲折，而條高，小黃門取彩梯獻。時從謙乘馬擊球，乃引鞚至花底，痛采芳菲，顧謂嬪妃曰：“吾之綠耳梯何如？”馬令《南唐書》：元宗嘗作［院溪紗］二闋，手寫賜感化曰：
菡萏香消翠葉殘，西風愁起碧波間。還與容光共憔悴，不堪看。細雨夢回清漏永，小樓吹徹玉笙寒。簌簌淚珠多少恨，倚闌幹。
手卷珠簾上玉鉤，依前春恨鎖重樓。風裡落花誰是主，思悠悠。青鳥不傳雲外信，丁香空結雨中愁。回首綠波春色暮，接天流。
後主即位，感化以其詞劄上之，後主感動。賞賜感化甚優。《清異錄》：“李後主每春盛時，梁棟窗壁，柱拱階砌，並作隔筒，齊插雜花，榜曰“錦洞天”。〗
霓裳停譜七條絲，金縷鞋提付夢期。夜夜夜深鈔譜罷，獨憐新破恨來遲。
〖陸遊《南唐書》：後主昭惠國後周氏，小字娥皇，司徒宗之女。十九歲來歸，通書史，善歌舞，尤工琵琶。嘗為壽元宗前，元宗歎其工，以燒槽琵琶賜之。至於采戲奕棋，靡不妙絕。後主嗣位，立為後，嬖寵專房。創為高髻、纖裳，及首翹鬢朵之妝，人皆效之。嘗雪夜酣宴，舉杯請後主起舞，後主曰：“汝能創為新聲，則可矣。”後即命箋綴譜，喉無滯音，筆無停思，俄頃譜成，所謂“邀醉舞破”也。又有“恨來遲破”，亦後所制。故唐盛時，“霓裳羽衣”最為大麯，亂離之後，絕不復傳。後得殘譜，以琵琶奏之，於是開元天寶之遺音，復傳於世。馬令《南唐書》：後主繼室，周後之母弟也。自昭惠殂，常在禁中。後主樂府詞有“剗襪步香階，手提金縷鞋”之類，多傳於外，至納後，乃成禮而已。〗
水調聲中字字愁，南朝天子本風流。何當重覓花飛唱，銀蠟空搖百尺樓。
〖鄭文寶《南唐近事》：元宗嗣位之初，春秋鼎盛，留心內寵，宴私擊鞠無虛日。嘗乘醉命樂工楊花飛作水調詞進酒，花飛唯歌“南朝天子好風流”一句，如是者數四。上既悟，覆杯大懌，厚賜金帛，以旌敢言。且曰：“使孫、陳二主得此一言，固不當有銜璧之辱也。”《江南通志》：百尺樓在上元縣南唐宮中。《類說》云：“唐主宮中作高樓臺，群臣觀之，帝歎美。蕭儼曰：‘恨樓下無井耳。’唐主問其故，對曰：‘以此不及景陽樓。’”〗
網罷蜻蜓午日加，深宮佞佛誦楞伽。多情何似蓬萊紫，贏與含風殿裡花。
〖《清異錄》：後唐宮人網獲蜻蜓，愛其翠薄，遂以描金筆塗翅，作小折枝花子，金縷籠貯養之。爾後上元賣花者，取象為之，售于遊女。馬令《南唐書》：國主與後，頂僧帽，衣袈裟，誦佛經，拜跪頓顙，至為瘤贅。《清異錄》：廬山僧舍，有麝香囊花一叢，色正紫，類丁香，號“紫風流”。江南後主詔取數十根，植於含風殿，賜名“蓬萊紫”。〗
涼露垂垂滴桂枝，衣翻天水碧初滋。簪香卻下金階立，蝴蝶飛來繞鬢絲。
〖《五國故事》：建康市中染肆之榜，多題曰“天水碧”。尋而皇家蕩平之，悉前兆也。《宋史?南唐世家》：煜之妓妾嘗染碧，經夕未收，令露下，其色愈鮮明，煜愛之。自是宮中競收露水，染碧以衣之，謂之“天水碧”。及江南滅，方悟“天水”，趙之望也。〗
落花如雪點鴉鬟，醉舞當筵破酒顏。無那紅梅亭子上，幾人同唱念家山。
〖江休復《鄰幾雜志》：李後主作紅羅亭子，四面栽紅梅花，作艷曲歌之。韓熙載和云：“桃李不須誇爛漫，已輸了春風一半。”時已割淮南與周矣。陸遊《南唐書》：有宮人流珠者，性通慧，工琵琶。後主演《念家山破》及昭惠後所作《邀醉舞》、《恨來遲》二破，久而忘之。後主追念昭惠，問左右，無知者。流珠獨能追憶，無所忘失，後主大喜。《五國故事》：煜嘗于宮中，以銷金紅羅幕其壁，以白銀釘玳瑁而押之，又以綠鈿刷隔眼，糊以紅羅，種梅花於其外。〗
九龍深殿燕初喧，紅雨無聲拂繡幡。好與隔樓宮女約，明朝須早會春園。
〖《五代史?楚世家》：希範作會春園嘉宴堂，其費钜萬。又作九龍殿，以八龍繞柱，自言身一龍也。〗
宣華歌舞夜休遲，姊妹承恩總不知。莫道胭脂雙黛重，君王曾賜醉妝詞。
〖《五代史?前蜀世家》：衍年少荒淫，起宣華苑，有重光、太清、延昌、會真之殿，清和、迎仙之宮，降真、蓬萊、丹霞之亭，飛鸞之閣，瑞獸之門。後宮皆戴金蓮花冠，衣道士服。酒酣免冠，其髻髽然，更施朱粉，號醉妝。宋居白《幸蜀記》：徐氏父，名耕，成都人。生二女，皆有國色，耕教為詩，有藻思。耕家甚貧，有相者謂之曰：“公不久當大富貴。”耕因使相其二女，相者曰：“青城山有王氣，每夜徹天者，一紀矣。不十年有真人乘運，此女當作妃，君貴由二女致也。”及建入城，聞有姿色，納于後房。娣生彭王，姊生衍。及即位，娣為淑妃，姊為貴妃，耕為騾騎大將軍。吳處厚《青箱雜記》：衍每宴怡情亭，妓妾皆衣道衣，蓮花冠，酒酣免冠，髽髻為樂。因夾臉連額，渥以朱粉，號曰“醉妝”。孫光憲《北夢瑣言》：蜀王衍嘗作《醉妝詞》云：“者邊走，那邊走，只是尋花柳。那邊走，者邊走，莫厭金杯酒。”〗
青城山下御爐前，薯藥盤開月樣圓。好是道家裝束慣，花冠正要結金蓮。
〖《清異錄》：蜀主孟昶，月旦必素飱。性好薯藥，左右因呼薯藥為“月一盤”。〗
靈境須登第一層，玉香焚罷漏初增。碧雲寂寂光如水，人倚行宮上聖燈。
〖何光遠《鑒戒錄》：前蜀徐公，二女美而艷。徐寫其女真，以惑太祖，太祖遂納之，各有子焉。長曰翊聖太妃，生彭王；次曰順聖太后，生後主。後主性多狂率，政歸國母。頃者，姊妹以巡遊聖境為名，恣風月煙花之性。凡經過之所，宴寢之宮，悉有篇章，刊于玉石。順聖《題漢州三學山夜看聖燈》云：
虔禱遊靈境，元妃夙志同。
玉香焚靜夜，銀燭炫遼空。
泉漱雲根月，鐘敲桂杪風。
印金標聖跡，飛石顯神功。
滿望天涯極，平臨日腳窮。
猿來齋室上，僧集講筵中。
頓覺超三界，渾疑症六通。
願成修偃化，社稷保延洪。
翊聖繼曰：
聖燈千萬炬，旋向碧空生。
細雨濕不暗，好風吹更明。
聲敲金地響，僧唱梵天聲。
若說無心法，此光如有情。〗
金華宮殿好句留，翠驛紅亭取次遊。憶得講筵人定後，絳紗燈下唱甘州。
〖順聖《又題金華宮》云：
再到金華頂，元都訪道回。
雲披分景象，黛斂顯樓臺。
雨滌前山靜，風吹去路開，
翠屏夾流水，何必羨蓬萊。
翊聖云：
碧煙紅霧撲人衣，露宿蒼苔石徑危。
風巧解吹松上曲，蝶嬌頻采臉邊脂。
同尋僻境思攜手，暗指遙山學畫眉。
好把身心清靜處，角冠霞帔似希夷。
順聖《又題天回異》云：
周遊靈境散幽情，千里江山暫得行。
所恨煙光看未足，卻驅金翠入龜城。
翊聖繼曰：
翠驛紅亭近玉京，夢魂猶自在青城。
比來出看江山境，盡被江山看出行。
張英《蜀禱杌》：武城元年十月，下詔改舊宅為昭聖宮，堂為金華殿。《五國故事》：衍之末年，率其母后等，同幸成都，至青城山上清宮。隨駕宮人，皆衣畫雲霞道服。衍自製甘州曲詞，與宮人唱之，曰：“畫羅裙，能結束，稱腰身。柳眉桃臉不勝春，薄媚足精神。可惜許淪落在風塵。”宮人皆應聲而和之。衍之本意，以神仙而在風塵耳，後衍降中原，宮妓多淪落人間，始驗其語。〗
玉石雕劖句易成，卻陪金輅往來輕。幾回丹景山頭住，應似驂鸞過上清。
〖順聖《又題丹景山至德寺》云：
周圍雲水游丹景，因與真妃眺上方。
晴日曉升金照耀，寒泉夜落玉丁當。
松梢月轉禽棲影，柏徑風牽康食香。
虔揲六銖冥禱祝，唯期祚曆保遐方。
翊聖繼曰：
丹景山頭宿梵宮，玉軒金輅駐遙空。
軍持無水注寒碧，蘭若有花開晚紅。
武士盡排青嶂下，內人皆在講筵中。
我家帝子傳王業，積善終期四海同。
順聖《又題彭州陽平》云：
尋真遊勝境，巡禮到陽平。
水遠波瀾碧，山高氣象清。
殿嚴孫氏號，碑暗系師名。
夜醮古壇月，松風森碧聲。
翊聖繼曰：
雲浮翠輦屆陽平，直似驂鸞至上清。
風起半崖聞虎嘯，雨未當面見龍行。
晚尋水澗聽松韻，夜上星壇看月明。
長恐前身居此境，玉皇教向錦城生。
《蜀禱杌》：衍至青城山，住旬日，設醮祈福。太妃、太后謁建鑄像，及丈人觀、元都觀、丹景山、金華宮、至德寺，各有倡和詩刻于石。《五代史》：幹德五年，起上清宮，塑王子晉像，尊以為至道玉宸皇帝。又塑建及衍像，侍於其左右。〗
吹落宮槐臥翠幬，鍟衣步障列當樓。酒闌狎客須歸去，分付官奴擊彩球。
〖《五國故事》：衍又好擊鞠，常引二錦帳以翼之。往往至於街市，衍為步障所蔽，而亦不知。乃齊東昏高障之類也。《通鑒》：蜀主以文思殿大學士韓昭、內皇城使潘在迎、武勇軍使顧在珣，為狎客，陪侍遊宴。與宮女雜坐，或為艷歌相唱和，或談嘲謔浪，鄙俚褻慢，無所不至。《五代史》：蜀王衍年少荒淫，委其政于宦官，而以韓昭、潘在迎、顧在珣、嚴旭等為狎客。〗
一段琉璃破嫩寒，怡神亭角倚闌幹。鑾輿昨夜微行去，虛奏雙開白牡丹。
〖《五代史》：衍又作怡神亭，與諸狎客、婦人日夜酣飲其中。《清異錄》：王衍伶官家樂侍宴，小池水澄天見，家樂應制云：“一段聖琉璃。”《五代史》：衍好戴大帽，每微服出遊民間，民間以大帽識之，因令國中皆戴大帽。胡元質《牡丹譜》：孟氏于宜華苑廣植牡丹，謂之曰“牡丹苑”。廣政五年，牡丹雙開者十，黃者、白者三，紅白相間者四。後主宴苑中，賞之，而花盛矣。《蜀禱杌》：孟蜀廣政五年三月，宴後苑，賞瑞牡丹。其花雙開者十，黃者三，白者三，紅白相間者四，從官皆賦詩。〗
桃符體著又新年，羅體圈成別樣鮮。看罷水嬉齊候旨，忘憂花外艤龍船。
〖黃休復《茅亭客話》：先是，蜀至每歲除日，諸宮門各結桃符一對，俾題“元亨利貞”四字。時偽太子善書劄，選本宮策勳府桃符，親自題曰“天垂餘慶，地接長春”八字，以為詞翰之美。《清異錄》：孟昶時，每臘月，內官各獻羅體圈金花樹子，梁守珍獻忘憂花，縷金於花上，曰“獨立仙”。《蜀禱杌》：廣政十二年八月，昶遊浣花溪。是時蜀中富庶，夾江皆創亭榭，遊賞之處，都人士女，傾城遊玩。珠翠綺羅，名花異香，馥鬱森列。昶御龍舟，觀水嬉、上下十裡，人望之如神仙之境。昶曰：“曲江金殿鎖千門，殆未及此。”兵部尚書王廷珪賦曰：“十字水中分島嶼，數重花外見樓臺。”昶稱善久之。蜀未亡前，一年歲除日，昶令學士辛寅遜，題桃符板於浸門。以其詞未工，昶命筆自題云：“新年納餘慶，佳節賀長春。”蜀平，朝廷以呂餘慶知成都，長春乃太祖誕聖節名也，其符合如此。〗
鬢鴉高綰月橫波，合與夫人喚小娥。殘月摩訶池上見，玉簫吹出洞仙歌。
〖蘇軾《〔洞仙歌〕序》：僕七歲時，見眉山老尼，姓朱，忘其名，年九十餘。自言常隨其師入蜀主孟昶宮中。一日，大熱，蜀主與花蕊夫人，夜起避暑摩訶池上，作詞。朱具能記之。今四十年，朱已死矣，人無知此詞者，獨記其首二句云：“冰肌玉骨，自清涼無汗。”暇日尋味，豈［洞仙歌令］乎？乃為足之。《漫叟詩話》：楊元素作本事曲，記〔洞仙歌］：
冰肌玉骨，自清涼無汗。水殿風來暗風滿。繡簾開，一點明月窺人；人未寢，敬枕釵橫鬢影亂。起來攜素手，庭戶無聲，時見疏星渡河漢。試問夜如何？夜已三更，金波沒，玉繩低轉。屈指西風幾時來，又不道、流年暗中偷換。
錢唐有一老尼，能誦後主詩首章兩句，後人為足其詞，以填此詞。余曾見一士人，誦全篇云：
冰肌玉骨涼無汗，水殿風來暗香滿。
簾窺明月獨窺人，敬枕釵橫鬢影亂。
起來瓊戶悄無聲，時見疏星渡河漢。
屈指西風幾時來，只恐流年暗中換。〗
紅錦泥窗夜轉涼，秋風如翦繞回廊。花枝染得芙蓉帳，亦抵鴛鴦被內香。
〖陸遊《老學庵筆記》：蜀人謂糊窗為“泥窗”。《花蕊宮詞》云“紅錦泥窗繞四郎”，非曾遊蜀者不解。趙抃《成都記》：孟後主成都城上遍種芙蓉，以花染繒為帳，名曰“芙蓉帳”。陶宗儀《輟耕錄》：孟蜀主一錦被，其闊猶今之三幅帛，而一梭織成。被頭作二穴，若雲版樣，蓋以扣于項下，如盤領狀，兩側餘錦則擁覆於肩。此之謂鴛衾也。楊元城太史言：“兒時聞尊人樞密公，嘗于宋官庫見之。”〗
玉堂珠殿曉瞳瞳，遙聽宣傳女侍中。燈下倉忙梳洗畢，鬢頭香透素馨風。
〖《劉氏興亡錄》：盧瓊仙者，故中宗宮人也。幹和中，與黃瓊芝並為女侍中，朝服冠帶，參決政事。《廣群芳譜》：昔劉王有侍女名“素馨”，塚上生此花，因以得名。《五代史?南漢世家》：劉龑好奢侈，悉聚南海珍寶，以為玉堂珠殿。〗
膳訖花枝各罷尋，蕭閑天子院沉沉。樓羅春裡傳名過，鬥去長輸買燕金。
〖《清異錄》：劉鋹僭立，奢侈自恣，在宮中自稱簫閑大夫。又：劉鋹在國，春深，令宮人鬥花。淩晨開後苑，各任採擇，少頃，敕還宮，鎖苑門。膳訖，普集角勝負於殿中。宦者抱關，宮人出入者，皆搜懷袖，置樓羅，以驗姓名，法制甚嚴。負者獻耍金耍銀買燕。〗
扇子仙風拂酒鱗，荔枝初熟試嘗新。狀元對食遙相待，知是紅雲會裡人。
〖《清異錄》：南海城中蘇氏園，幽勝第一。廣主嘗與幸姬李蟾妃微行至此，憩酌綠蕉林。廣主命筆，大書蕉葉曰“扇子仙”。蘇氏於廣主草宴之所，起扇子亭。《歷代詩話》：劉鋹定例，作狀元者，必先受宮刑。羅履先《南漢宮詞》云：“莫怪宮人誇對食，尚衣多半狀元郎。”《清異錄》：嶺南荔枝固不逮閩。蜀劉鋹多年設紅雲宴，正紅荔枝熟時。〗
鳳州春柳拂金絲，曲院花開繞御池。記得君王游賞處，侍臣多進釣魚詩。
〖《宋史?禮志》：雍熙二年四月二日，詔輔臣三司使，翰林樞密直學士，尚書省四品、兩省五品以上，三館學士，宴于後苑。賞花釣魚，張樂賜飲，命群臣斌詩習射。賞花曲宴自此始。〗
輪直歸來夜漏遲，羅江犬子吠花枝。蒼茫報到黃衫吏，不信丹封摧婉儀。
〖魏秦東《軒筆錄》：慶曆中，衛士有變，震驚宮掖。台官宋禧上言：“蜀有羅江狗，赤而尾小者，其警如神。願養此狗於掖庭，以警倉猝。”時人謂之宋羅江。《文獻通考》：宋真宗置淑容、順容、婉儀、婉容，並從一品，在昭儀上。《輟耕錄》：沛梁宮人詩：
殿前輪直罷，偷去賭金釵。
怕見黃昏月，殷勤上玉階。
人間多棗栗，不到九重天。
長被黃衫吏，花攤月賜錢。〗
建州方貢赴天家，八餅龍團勝綠芽。一一封題黏小鳳，翰林初賜縷金茶。
〖張舜民《畫漫錄》：有唐茶品，以陽羨為上供，建溪北苑未著也。常袞為建州刺史，始蒸焙而研之。丁晉公為福建轉運使，始制為“龍團”，又為“鳳團”，貢不過四十餅，專擬上供。雖近臣之家，徒聞之而未嘗見也。天聖中，又為小團，其品回加於大團，賜兩府，然止於一斤。唯上大齋，宿八人，兩府共賜小團一餅，縷之以金。八人折歸，以侈非常之賜。《宋史?食貨志》：茶有二類，曰片茶，曰散茶。其出袁、饒、池、光、歙、潭、嶽、辰、江、臨府，興國臨江軍有仙芝、玉津、先春、綠芽之類，二十六等。葉夢得《石林燕語》：故事，建州歲貢大龍鳳團茶各二斤，以八餅為斤。《澠水燕談錄》：建茶盛於江南，近歲製作尤精。龍鳳團茶最為上品，一斤八餅。慶曆中，蔡君謨為福建運使，始造小團，以充歲貢，一斤二十餅，所謂上品龍茶者也。仁宗尤所珍惜，雖宰臣未嘗輒賜。惟郊祀致齋之夕、兩府各四人，共賜一餅。宮人翦金為龍鳳花貼其上，八人分蓄之，以為奇玩。〗
一派黃雲透畫欞，麥秋風過雨冥冥。寶歧殿裡龍輿到，無逸圖開六曲屏。
〖《宋史?仁宗紀》：置邇英、延義二閣，寫《尚書?無逸篇》於屏。《綱目》：宋仁宗皇佑元年，帝御寶歧殿，觀刈麥。謂輔臣曰：“朕作此殿，不欲植花卉，而歲以種麥，庶知稼穡之不易也。”〗
花拂春風雨露妍，玉釵墮砌蔔機緣。東宮憶得銀盆娩，賜遍金錢與酒筵。
〖《宋史?李宸妃傳》：真宗以為司寢，既有娠，從帝臨砌台，玉釵墜，妃惡之。帝心蔔“釵完當為男子”，左右取以進，釵果不毀，帝甚喜。已而生仁宗。〗
不耐金奇兩袖風，院樓親與捲簾櫳。玉顏不及唐妃襪，圖跋無人到內宮。
〖《續通鑒》：宋仁宗皇佑三年，唐介劾文彥博“知益州，日造間金奇錦，緣閹寺通宮掖，以得執政。”〗
萬壽山前斗柄斜，殿中院本總新誇。不愁演過三跳澗，教拓珠簾看百花。
〖《輟耕錄》：院本五花爨弄，或曰宋徽宗日，爨人來朝，衣裝、鞋履、巾裹、傅粉墨、舉動如此，使優人效之以為戲。諸雜院爨，如“三跳澗爨”、“講百果爨”、“講百花爨”，不一其名。《綱目》：政和七年，於上清寶籙宮東築山，以象餘杭之鳳凰山，號曰萬歲。〗
警鞭聲促繡幃開，延福宮門御仗來。遙聽千宮呼喚罷，駕前雙鶴接朝回。
〖《宋史?禮志》：皇帝出西閣，乘輦，協律朗俯伏，跪舉麾。興工鼓祝，奏幹安之樂。殿上扇合，禮直官太常博士引禮儀，使導皇帝出。降輦，即坐，簾卷扇開，鞭鳴樂止。爐煙升，符寶郎奉寶，陳于皇帝坐左右。《宋史紀事本末》：政和四年八月，新作延福宮。宮在大內北，拱宸門外。《輟耕錄》：汴梁宮人詩：“駕前雙白鶴，日日候朝回。自送鸞輿去，經今更不來。”〗
春宵預賞各成班，宮正前頭簇鬢鬟。贏得一輪貂尾扇，繞闌燈火看鼇山。
〖《宣和遺事》：宣和四年，令都城自臘月朔放鼇山燈，至次年正月十五夜，謂之預賞元宵。〗
夾城簫鼓散濃熏，帖子迎春翰苑分。一帶景龍燈下影，上元正試縷金裙。
〖《宋書?禮志》：上元觀燈，本起于方外之說。自唐以後，常於正月望夜，開坊市，門然燈。宋因之。政和五年十二月廿九日，詔于景龍門預為元宵之具。《武林舊事》：學士院進春貼子，帝后貴妃夫人詣閣，各有定式，絳羅金縷，華采可觀。〗
教坊幾部姓名通，斜插釵鸞瘦玉蟲。又看水嬉銀鑰啟，金明池上立春風。
〖《宋書?樂志》：淳化三年三月，幸金明池，命為競渡之戲。擲銀甌于水間，令人泅波取之，因御船奏教坊樂，岸上都人縱觀者萬計。帝顧視高年皓首者，使就白金器皿。〗
羅衫薄薄鬢松松，宴罷華陽醉玉容。瞥向珊瑚林下坐，竹壚自品密雲龍。
〖《畫漫錄》：熙甯末，神宗有旨，建州制“密雲龍”，其品又加於小團矣。〗
寶籙花宮夜漏分，醮壇清磬護仙雲。一年千道須頻曾，執得長幡侍帝君。
〖《宋史紀事本末》：徽宗政和七年，幸上清寶籙宮，命靈素講道經，凡設六齋，輒費緡錢數萬。貧下之人，多買青布幅巾以赴，日得一飫饜，而襯施錢三百，謂之千道會。且令士庶入殿，聽靈素講經，帝為設幄其側。夏四月，道籙院上章，冊帝為教主道君皇帝。初，帝諷道籙院曰：“朕乃上帝元子，為神霄帝君。憫中華被金狄之教，遂懇上帝，願為人主，令天下歸於正道。卿等可上表章，冊朕為教主道君皇帝。”於是道籙院上之。〗
小車斷過草如茵，花石綱邊卻苦春。轉向瑤華宮外過，總教憶著失恩人。
〖《文獻通考》：仁宗廢後郭氏，以後宮嬖寵忿爭，坐廢，出居瑤華宮，號金庭教主，沖靜仙師。《宋史紀事本末》：崇寧四年十一月，以朱勔領蘇杭應奉局及花石綱于蘇州。〗
球路簽題積內廚，梔禽寫出妙還無。曉來嶽觀移仙仗，御試分題孔雀圖。
〖《齊東野語》：紹興御府書圖有球路錦軸。〗
飄飄窄砌絳衣單，菩薩蠻狀舞隊看。艮岳夜深明月去，回燈卻倚卷雲觀。
〖《宋史?樂志》：隊舞之制，其名各十。女弟子隊，凡一百五十三人。一曰菩薩蠻隊，衣緋生色窄砌衣，冠卷雲冠。二曰感花樂隊，衣青羅曰色通衣，背梳髻，系緩帶。三曰拋球樂隊，衣四色繡羅寬衫，系銀帶，奉繡球。四曰佳人剪牡丹隊，衣生紅色砌衣，戴金冠，剪牡丹花。五曰拂霓裳隊，衣紅仙砌衣，碧霞帔，戴仙冠，紅繡抹額。六曰採蓮隊，衣紅羅生色綽子，系暈裙，戴雲鬟髻，乘彩船，執蓮花。七曰鳳迎樂隊，衣紅仙砌衣，戴雲鬟鳳髻。八曰菩薩獻香花隊，衣生色窄砌，冠戴寶冠，執香花盤。九曰彩雲仙隊，衣黃生色道衣，紫霞帔，冠仙衣，執旌節鶴扇。十曰打球樂隊，四色窄繡羅襦，系銀帶，裹順風腳，簇花襆頭，執球杖。王偁《東都事略》：政和初，天子命作壽山艮岳，於禁城之東陬，詔閹人董其役。舟以載石，輿以輦土，驅散軍萬人，築岡阜高十餘仞。增乙太湖靈壁之石，雄拔峭峙，功奪天造。石皆激怒抵觸，苔踶若齧，牙角口鼻，首尾爪距，千態萬狀，殫奇盡怪。輔以蟠木癭藤，雜以黃楊、對青竹，蔭其上。又隨其旋轉之勢，斬石開徑，憑險則設磴道，飛空則架棧閣。仍于絕頂增高榭以冠之，搜遠方珍材，盡天下蠹工絕技而經始焉。山之上下，致四方珍禽奇獸，動以億計，猶以為未也。鑿池為溪澗，疊石為堤捍，任其石之性，不加斧鑿。因其餘土積而為山，山骨暴露，峰棱如峭，飄然有雲姿鶴態，曰“飛來峰”，高於雉堞，翻若長鯨。腰徑百尺，植梅萬本，曰“梅嶺”。接其餘岡，種丹杏鴨腳，曰“杏岫”。又增土疊石，間留隙穴，以栽黃楊，曰“黃楊巘”。築修岡以植丁香，積石其間，從而設險，曰“丁香障”。又得赬石，任其自然，增而成山，以椒蘭雜植於其上，曰“椒崖”。接眾山之末，增土為大坡，徙東南側柏，枝幹柔密，揉之不斷華，華結華為幢蓋，鸞鶴、蛟龍之狀，動以萬數，曰“龍柏坡”。循壽山之西，移竹成林，復開小徑至數百步，竹有同本而異幹者，不可紀極，皆四方珍貢；又雜以對青竹，十居八九，曰“斑竹麓”。又得紫石，滑
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:32:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>