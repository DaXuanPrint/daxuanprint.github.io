<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="诗境浅说甲编,诗境浅说乙编,诗境浅说丙编,诗境浅说丁编,诗境浅说续编一,诗境浅说续编二,诗境浅说全文在线阅读,诗境浅说全文在线下载,大玄古籍书库">
<meta name="description" content="诗学专著。俞陛云撰。陛云,字阶青,浙江德清人,清光绪戊戌进士。是书选录王勃、杜审言、李白、杜甫、王维、孟浩然、韦应物、卢纶、白居易、许浑、李商隐、杜荀鹤等近八十位唐代诗人的诗歌或摘句。另续编收录绝句三百九十三首。所选诗歌、摘句后皆有疏解串说。凡命题、作意、境界、典实、句法、字法、声调、格律均剖析言之,从中可以窥见作者诗学思想的鳞爪,如学诗宜求意义,勿猎浮词;品诗见仁见智,无所不可;诗贵天然,不在专工雕琢;写实亦应以诗意融化而出,切忌语太说尽等。该书重视诗歌艺术性,收录了一些今人唐诗选本罕见的小家名篇。且能">
<title>诗境浅说_俞陛云_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">诗境浅说</span> <br/>
          作者： <span class="inputVal" id="bkauthor">俞陛云</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">诗词戏曲,诗论,完结</span> <br/>
          字数： <span class="inputVal" id="bknum">[book_length]108071</span> <br/>
          说明： <span class="inputVal" id="bkdec">诗学专著。俞陛云撰。陛云,字阶青,浙江德清人,清光绪戊戌进士。是书选录王勃、杜审言、李白、杜甫、王维、孟浩然、韦应物、卢纶、白居易、许浑、李商隐、杜荀鹤等近八十位唐代诗人的诗歌或摘句。另续编收录绝句三百九十三首。所选诗歌、摘句后皆有疏解串说。凡命题、作意、境界、典实、句法、字法、声调、格律均剖析言之,从中可以窥见作者诗学思想的鳞爪,如学诗宜求意义,勿猎浮词;品诗见仁见智,无所不可;诗贵天然,不在专工雕琢;写实亦应以诗意融化而出,切忌语太说尽等。该书重视诗歌艺术性,收录了一些今人唐诗选本罕见的小家名篇。且能注意不同诗人相似或不同诗意、诗风的比较。是书有1984年上海书店根据1947年开明书店版影印本。</span> <br/>
          封面： <span class="inputVal" id="bkimg">Z_20992.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]诗境浅说
[book_author]俞陛云
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]诗词戏曲,诗论,完结
[book_length]108071
[book_dec]诗学专著。俞陛云撰。陛云,字阶青,浙江德清人,清光绪戊戌进士。是书选录王勃、杜审言、李白、杜甫、王维、孟浩然、韦应物、卢纶、白居易、许浑、李商隐、杜荀鹤等近八十位唐代诗人的诗歌或摘句。另续编收录绝句三百九十三首。所选诗歌、摘句后皆有疏解串说。凡命题、作意、境界、典实、句法、字法、声调、格律均剖析言之,从中可以窥见作者诗学思想的鳞爪,如学诗宜求意义,勿猎浮词;品诗见仁见智,无所不可;诗贵天然,不在专工雕琢;写实亦应以诗意融化而出,切忌语太说尽等。该书重视诗歌艺术性,收录了一些今人唐诗选本罕见的小家名篇。且能注意不同诗人相似或不同诗意、诗风的比较。是书有1984年上海书店根据1947年开明书店版影印本。
[book_img]Z_20992.jpg


[book_title]诗境浅说甲编
送杜少府之任蜀川
·王勃·
城阙辅三秦，风烟望五津。
与君离别意，同是宦游人。
海内存知己，天涯若比邻。
无为在歧路，儿女共沾巾。
首句言所居之地，次言送友所往之处。先将本题叙明。以下六句，皆送友之词，一气贯注，如娓娓清谈，极行云流水之妙。大凡作律诗，忌支节横断。唐人律诗，无不气脉流通，此诗尤显。作七律亦然。后半首言得一知己，则千里同心，何须伤别。推进一层，不作寻常离别语。故三四句言送别而况同是宦游，极堪伤感，正以反逼下文，乃开合顿挫之法也。
在狱咏蝉
·骆宾王·
西陆蝉声唱，南冠客思深。
不堪玄鬓影，来对白头吟。
露重飞难进，风多响易沉。
无人信高洁，谁为表余心？
起句言狱中闻蝉，题之本位也。三四句由蝉说到己身，层次井然。而玄鬓白头，于句法流转中，兼工琢句。五句言蝉因露重而沾翅难飞，犹己之以谗深而含冤莫白。六句言蝉因风多而响易沉，犹己之以毁积而辞不达。末二句慨然说明借蝉喻己之意。此诗取譬最为明切。大凡咏物诗，或见物兴感，或借物自况，或借物寓意，方有题外之味，不拘拘迹相，《诗经》兴赋比三体中之比体也。
咏物用典能贴切固佳，能用典切题而兼有意则尤佳。昔人诗《长沙过贾谊宅》云：寒林空见日斜时。用庚子鸟事。《隋宫》云：终古垂杨有暮鸦。用隋堤栽柳事。《桃花》云：怪他去后花如许，记得来时路也无。用崔护重来事及《桃花源记》。雅切而又活泼。咏物数典者，可以此类推。
和晋陵陆丞早春游望
·杜审言·
独有宦游人，偏惊物候新。
云霞出海曙，梅柳渡江春。
淑气催黄鸟，晴光转绿。
忽闻歌古调，归思欲沾巾。
首二句言与友皆在客中逢春，非在故乡，故因物候而惊心也。中四句赋“早春游望”四字。云霞句写早之景，梅柳句写春之景。五六句，一写在陆而闻者，因春至而时鸟变声；一写在水而见者，因春至而渚出水。一年容易，又值春光，正乡心撩乱之际，况闻陆丞之歌诗，声音感人，不觉归思沾巾矣。此诗为游览之体，实写当时景物。而中四句，“出”字“渡”字“催”字“转”字，用字之妙，可谓诗眼。春光自江南而北，用“渡”字尤精确。
题破山寺后禅院
·常建·
清晨入古寺，初日照高林。
曲径通幽处，禅房花木深。
山光悦鸟性，潭影空人心。
万籁此俱寂，惟闻钟磬音。
此为游破山寺后院而作。为寺中深静处，故首二句点题外，以下六句，愈转愈静。三四句在诗律亦可不作对语。由幽径至禅房深处，惟有鸟声潭影耳。鸟多山栖，而写鸟性用一“悦”字；水令人远，而写人心用一“空”字。名句遂传千古。末句惟闻钟磬，所谓静中之动，弥见其静也。
破山寺即常熟兴福寺，米襄阳所书诗碣，尚在禅堂，“照高林”作“明高林”。此诗“悦”字“空”字，其平仄不用谐律，则作“明”字为佳。余两游此寺，在空心亭凭阑[1]小憩，山容鸟语，不异当年。洵千载名蓝[2]也。
渡荆门送别
·李白·
渡远荆门外，来从楚国游。
山随平野尽，江入大荒流。
月下飞天镜，云生结海楼。
仍怜故乡水，万里送行舟。
太白天才超绝，用笔若风樯阵马，一片神行。姑取三首为读者告，亦窥豹一斑也。此诗首二句言送客之地，中二联写荆门空阔之景，惟收句见送别本意，图穷匕首见，一语到题。昔人诗文，每有此格。次联气象壮阔，楚蜀山脉，至荆州始断；大江自万山中来，至此千里平原，江流初纵。故山随野尽，在荆门最切。四句虽江行皆见之景，而壮健与上句相埒。后顾则群山渐远，前望则一片混茫也。五六句写江中所见，以天镜喻月之光明，以海楼喻云之奇特。惟江天高旷，故所见如此。若在院宇中观云月，无此状也。末二句叙别意，言客踪所至，江水与之俱远，送行者心亦随之矣。近人凌霄诗：离情从此如春水，随着扁舟日夜生。意境与此略同，但李诗以简括出之，凌诗虽蕴藉多姿，而较弱矣。
听蜀僧濬弹琴
·李白·
蜀僧抱绿绮，西下峨眉峰。
为我一挥手，如听万壑松。
客心洗流水，馀响入霜钟。
不觉碧山暮，秋云暗几重。
此诗前半首，质言之，惟蜀僧为弹琴一语耳。学作诗者，仅此一语，欲化作四句好诗，几不知从何下笔。试观其起句，言蜀僧抱古琴，自峨嵋而下，已有“入门下马气如虹”之概。紧接三四句，如河出龙门，一泻千里。以松涛喻琴声之清越，以万壑松喻琴声之宏远，句法动荡有势。五句言琴之高妙，闻者如流水洗心，乃赋听琴之正面。六句以霜钟喻琴，同此清回，不以俗物为譬，乃赋听琴之尾声。收句听琴心醉，不觉山暮云深，如闻韶忘肉味矣。
夜泊牛渚怀古
·李白·
牛渚西江夜，青天无片云。
登舟望秋月，空忆谢将军。
余亦能高咏，斯人不可闻。
明朝挂帆去，枫叶落纷纷。
太白旷世高怀，于此诗可见。纤云四卷，素月当空，正秋江绝妙之景。独客停桡，提笔四顾，寂寥谁可语者？心仪追慕，惟有谢公。犹登岘首而怀叔子，涉湘水而吊灵均也。四五句言余亦登高能赋，不让古贤。而九原不作，欲诉无人，何必长此流连。乃清晓扬帆而去，但见枫叶乱飞，江山摇落，益增忉怛耳。诵此诗如诵姜白石词，扣舷长啸，万象皆为宾客也。
春望
·杜甫·
国破山河在，城春草木深。
感时花溅泪，恨别鸟惊心。
烽火连三月，家书抵万金。
白头搔更短，浑欲不胜簪。
起笔即写出春望伤乱大意。时经安史之变，州郡残破，惟剩水残山，依然在目。次句言春到城中，人事萧条，而草木无知，依然欣欣向荣。烟户寥落，益见草木深茂也。三四句言春望所见闻：春日好花悦目，而感时者见之，翻为溅泪；鸣鸟悦耳，而恨别者听之，只觉惊心。五六句更从远望，则烽火连绵，经三月而未息。家书句尤脍炙人口，望而不至，难得等于万金。在极无聊赖之时，搔首踌躇，顿觉萧疏短发，几不胜簪。于怀人伤乱之余，更嗟衰老，愈足悲矣。
月夜忆舍弟
·杜甫·
戍鼓断人行，秋边一雁声。
露从今夜白，月是故乡明。
有弟皆分散，无家问死生。
寄书长不达，况乃未休兵。
诗言兵后荒凉之夜，中野无人，戍鼓沉沉而外，惟闻长空一雁哀鸣耳。三句言空园白露，今夕又入新秋，身在他方，但有举头月色，与故乡共此光明。后四句可分数层之意：有弟而分散，一也；诸弟而皆分散，二也；分散而皆无家，三也；生死皆不可问，四也；欲探消息，惟有寄书，五也；奈书长不达，六也。结句言何况干戈未息，则音书断绝，而生死愈不可知，将心曲折写出，而行间字里，仍浩气流行也。
旅夜书怀
·杜甫·
细草微风岸，危樯独夜舟。
星垂平野阔，月涌大江流。
名岂文章著，官应老病休。
飘飘何所似，天地一沙鸥。
此与李白之《夜泊牛渚》，同一临江书感。一则写高旷之意，一则写身世之感，皆气象干云，所谓李杜文章，光焰万丈也。首叙江上旅夜，先言泊舟之地，次及泊舟之人，而寥寂之景，已可想见。三四言江干远眺，句极雄挺，与李白之“山随平野尽”二句，大致相似，而状以“垂”“涌”二字，则意境全换。盖野阔则天幕四低，用一“垂”字，见繁星之直垂天尽处，用一“涌”字，见高浪驾空，挟月光而起伏。炼字精警无匹。以下皆书怀之句，言虽善文章，名不加显，况兼老病，官且应休。则声誉功名，两无所得。飘泊一身，直与江上沙鸥相等，宜怀抱难堪矣。沙鸥句兼有超旷之意，言身在天地间，如沙鸥飘然，一无系恋。吴梅村诗“放怀天地本浮鸥”，即用此意也。
登岳阳楼
·杜甫·
昔闻洞庭水，今上岳阳楼。
吴楚东南坼，乾坤日夜浮。
亲朋无一字，老病有孤舟。
戎马关山北，凭轩涕泗流。
此题宏大，读者试思如何起笔。少陵即从本题直说，昔闻洞庭之名，今登楼亲见之，开门见山。用对句起，雄厚有力。三句言洞庭为东南大泽，湖以南为楚地，北接大江，东下皆吴境，吴楚由此坼分。四句言巨浸接天，周环八百里。登楼四顾，似天地皆为浮动。二句包举洞庭气概。“坼”“浮”二字，精炼而确。五六句写登临之感，乱离身世。亲朋片札难通，而己则江湖孤棹，老病侵寻。况关山北望，戎马生郊，但有凭阑雪涕耳。
过香积寺
·王维·
不知香积寺，数里入云峰。
古木无人径，深山何处钟。
泉声咽危石，日色冷青松。
薄暮空潭曲，安禅制毒龙。
前录李杜诗，有磊落英多之气。以下录王孟诗，皆清微淡远之音。天风海涛，一变而为吹花嚼蕊。作诗者心境不同，诗格随之而异，各臻其妙也。此诗写赴寺道中山景，在题前盘绕。先言行云峰数里，尚未到寺。三四句言此数里中，古木夹道，寂无人迹，惟闻钟声出林霭间，而不知闻根在何处，有天际清都之想。与常建之“惟闻钟磬音”，同一静趣。五句言山泉遇危石阻之，乃吞吐盘薄而下，以“咽”字状之。六句言烈日当空，而万松浓荫，但觉清凉，以“冷”字状之。非特善写物状，兼写山中闻见，清绝尘寰。末句归到山寺，言龙归潭静，见禅理高深也。常建过破山寺，咏寺中静趣，此咏寺外幽景，皆不从本寺落笔。游山寺者，可知所着想矣。
酬张少府
·王维·
晚年惟好静，万事不关心。
自顾无长策，空知返旧林。
松风吹解带，山月照弹琴。
君问穷通理，渔歌入浦深。
前半首颇易了解，言老去闭门，视万事如飘风过眼，不为世用，亦不与世争，既无长策，惟有归隐山林。四句纵笔直写，如闻挥麈高谈。五六句言松风山月，皆清幽之境；解带弹琴，皆适意之事。得松风吹带，山月照琴，随地随事，咸生乐趣，想见其潇洒之致。末句酬张少府，言穷通之理，只能默喻，君欲究问，无以奉答，试听浦上渔歌，则乐天知命，会心不远矣。
终南别业
·王维·
中岁颇好道，晚家南山陲。
兴来每独往，胜事空自知。
行到水穷处，坐看云起时。
偶然值邻叟，谈笑无还期。
此诗见摩诘之天怀淡逸，无住无沾，超然物外。言壮岁即厌尘俗，老去始卜宅终南，无多同调，兴到惟有独游。选胜怡情，随处若有所得。不求人知，心会其趣耳。五六句即言胜事自知，行至水穷，若已到尽头，而又看云起，见妙境之无穷，可悟处世事变之无穷，求学之义理亦无穷。此二句有一片化机之妙。结句言心本悠然，偶值邻翁，即流连忘返。如行云之在太虚，流水之无滞相也。
与诸子登岘山
·孟浩然·
人事有代谢，往来成古今。
江山留胜迹，我辈复登临。
水落渔梁浅，天寒梦泽深。
羊公碑尚在，读罢泪沾襟。
前四句俯仰今古，寄慨苍凉。凡登临怀古之作，无能出其范围。句法一气挥洒，若鹰隼摩空而下，盘折中有劲疾之势，洵推杰作。刘禹锡之“人世几回伤往事，山形依旧枕寒流”；近人沈归愚之“微茫欲没三山影，浩荡还流六代声”；彭孙遹之“依然极浦生秋水，终古寒潮送夕阳”，同一临江书感，孟诗尤百读不厌也。五六句言天寒水落，写岘首所见之景。洞庭浩瀚无涯，至冬而泛溢之水，悉归于槽，益见其深。余曾涉洞庭，知其“深”字之确。收笔追怀羊祜，乃本题应有之义也。
过故人庄
·孟浩然·
故人具鸡黍，邀我至田家。
绿树村边合，青山郭外斜。
开轩面场圃，把酒话桑麻。
待到重阳日，还来就菊花。
诗写田家闲适之境，诵之觉九衢车马，尘起污人矣。旧雨相招，鸡黍即田家之盛馔。通首皆纪实事，以韵语写其真趣。三四句言近树则四面合围，远岫则一行斜抱，乃庄外之景。余昔年行役数千里，每于平畴浩莽中，遥见绿树成丛，其中必有村屋，知三句“合”字之妙。五六句言场圃即在门前，桑麻皆资谈助，乃庄中之事。更留后约，同赏菊花，益见雅人深致，涤尽尘襟也。先祖诗集首篇《兰陵菊花歌》有句云：“谁人解赏花真面，此花不如城外好。”盖花入城中，栽以瓷盆，闭诸华屋，全失篱边之天趣矣。
留别王维
·孟浩然·
寂寂竟何待，朝朝空自归。
欲寻芳草去，惜与故人违。
当路谁相假，知音世所稀。
只应守寂寞，还掩故园扉。
此诗因仕宦未成，乃谋归计，临歧别友，不尽低徊。全首诗清空旋折，如闻长亭话别之声。首二句意谓每日惘惘而出，寂寂而归，一无成就，留此何为。三句以芳草喻田野，言不如归去。四句言去此他无所恋，所惜者与故人别耳。五六句承上言之，京华冠盖，知我者惟有故人。结句谓归老田园，此后寂寥谁语，但有闭门，流水高山，牙琴罢鼓矣。襄阳怀才不遇，拂袖而行。若渊明之诗，则委心去留，绝无愤世语也。
早寒有怀
·孟浩然·
木落雁南渡，北风江上寒。
我家襄水曲，遥隔楚云端。
乡泪客中尽，孤帆天际看。
迷津欲有问，平海夕漫漫。
起句飘空而来，非特得势，且情韵悠然，既以江风落木，写出早寒；三四句即说到怀乡，随笔写来，自成对偶，句法生动。五六句言久在客中，望江上片帆，远入天际，是我还乡之路。与温飞卿之“过尽千帆皆不是，斜晖脉脉水悠悠”相似。同是临江怅望，一则羡他人之归帆，一则望来舟而不至也。末句从早寒说到漫漫永夕，则竟日之低徊不置，自在言外。
秋日登吴公台上寺远眺，寺即陈将吴明彻战场
·刘长卿·
古台摇落后，秋日望乡心。
野寺来人少，云峰隔水深。
夕阳依旧垒，寒磬满空林。
惆怅南朝事，长江独至今。
首句言荒台凭眺，秋士多悲，叙明作诗本意。三句言野寺游踪罕至，佳处不在寺中，宜于远眺。四句乃赋远景，见隔岸云白峰青，层层掩映，可知山之深远。五句写怀古之意，残营废垒，凭吊无人，惟有一抹斜阳，依依留照。用一“依”字，觉无情而有情也。六句言平林叶脱，时闻磬声，用一“满”字，正以状秋林之空。此二句试曼声诵之，不仅善写荒寒之意，且神韵绝佳。末句归到吊吴公战场。六代英雄，都被浪花淘尽，惟词客怜君耳。
送李中丞归汉阳别业
·刘长卿·
流落征南将，曾驱十万师。
罢归无旧业，老去恋明时。
独立三边静，轻生一剑知。
茫茫江汉上，日暮欲何之？
此诗为老将写照。功成身退，绝无怨尤，真廉耻之将，惜未详其名也。起句以咏叹出之，言今日江头野老，即昔之领十万横磨剑，拜征南上将者。三四句言半生戎马，不解治生，至归徒四壁，而恋阙之怀，老犹恳恳。五六句谓回首当年，曾雄镇三边，纤尘不动。以身许国之心，焉得逢人而语？惟龙泉知我耳。篇末言以锋镝之余生，向江潭而投老，不作送别慰藉语，而为之慨叹，盖深惜其才也。
饯别王十一南游
·刘长卿·
望君烟水阔，挥手泪沾巾。
飞鸟没何处？青山空向人。
长江一帆远，落日五湖春。
谁见汀洲上，相思愁白。
此诗与前所录二首，皆刘随州之作。一为登吴公台，临广武之战场，摩挲折戟；一为赠李中丞，惜蓝田之废将，太息藏弓；此则通首皆别友之意，觉离思深情，盎然纸上。同出一人手笔，各极其致。可见学诗者一题到手，必审题珠所在。非但各有面目，须各有精神，能发挥尽致，而藻不妄抒，方是佳构也。诗为别后所作。首句即言遥望行人，已在烟水空濛之际。次句写别意。诗人送别，每用“泪”字。但知己之泪，未肯轻为人弹。此诗情谊深挚，挥手沾巾，当非泛语。三句言行人已至飞鸟没处，而犹为凝望，与东坡送子由诗“但见乌帽出复没”，同一至情。四句言别后更谁相伴，但有青山一抹，依依向人。曲终人远，江上峰青，宜怀抱难堪矣。五六句言友所往，由江而湖，愈行愈远。末谓送君者尚临崖未返，秋水花，对芳洲而伫立，此时愁思，见者无人，惟有溯流风而独写耳。
寻南溪常道士
·刘长卿·
一路经行处，莓苔见屐痕。
白云依静渚，芳草闭闲门。
过雨看松色，随山到水源。
溪花与禅意，相对亦忘言。
诗为寻道士而作。开首即说到“寻”字，山径苔痕，遍留屐齿，非定是道士之屐痕，已将“寻”字写足。三句言溪涧无人，白云凝然，若为之依留不去。见渚之静也。四句言岩扉长闭，碧草当门，有“绿满窗前草不除”之意。五六句言其所居在水源尽处，随山曲折而前，松阴雨后，苍翠欲滴。此时已至道观矣。七句花与禅本不相涉，而连合言之，便有妙悟。收句意谓朋友存临，但须会意；溪花相对，莫逆于心，宁在辞费耶？
淮上喜会梁州故人
·韦应物·
江汉曾为客，相逢每醉还。
浮云一别后，流水十年间。
欢笑情如旧，萧疏鬓已斑。
何因不归去，淮上对秋山。
诗以言性情。唐贤最重友谊，于赠别寄怀，及喜晤故人之作，屡见篇章。叔牙知我，生平能有几人？宜其语长心郑重也。此诗言当日同客楚江，少年气盛，放歌纵酒，不醉无归，是何等豪气。乃浮云踪迹，各走东西，抡指光阴，瞬逾十载。叹羁泊之无常，讶年光之迅逝，句法于蕴藉中见悲凉之意。五六句谓重拾堕欢，虽笑语风情，不殊曩[3]日，而须鬓加苍，谁识为当时两年少耶？末句意谓青紫被体，尚且不如还乡，何为留滞天涯，使淮上秋山，移文腾笑也。《三百首》所选五律，尚有李益、司空曙二诗，与此作意境格局皆相似。李诗：问姓惊初见，称名忆旧容。司空诗：乍见翻疑梦，相悲各问年。情文相生，与韦诗同一真挚，令人增朋友之重，知声利驰逐之场，无君子交也。作投赠诗者，贵有真意相感，乃见交情，勿徒工藻饰。
赋得暮雨送李曹
·韦应物·
楚江微雨里，建业暮钟时。
漠漠帆来重，冥冥鸟去迟。
海门深不见，浦树远含滋。
相送情无限，沾襟比散丝。
诗用赋得体，唐人集中每见之，近代沿为应制诗定例。得某字五言八韵，即五言排律也。此诗以题为暮雨，前六句皆赋雨，惟末句送友，而以泪丝比雨丝，仍关合雨意。首二句，一嵌“雨”字，一嵌“暮”字，将诗题点明。三四言帆来鸟去，皆在雨中。以“重”字“迟”字，状雨之沾湿。以“漠漠”“冥冥”，描写雨中虚神。五六言远望海门，因雨而不见；近看浦树，因雨而含滋。收笔归到送李曹，泪点雨丝，同沾襟上，表无限别情也。
作诗如用重叠形况字，以酷肖而善体虚神为要。唐诗中如“无边落木萧萧下，不尽长江滚滚来”“漠漠水田飞白鹭，阴阴夏木啭黄鹂”，因其流传习见，读者每随口滑过。其实所用叠字，精当不移。他若“落日亭亭向客低”“烟渚沉沉浴鹭飞”，唐诗此类甚多，皆形况字之圭臬。《诗经》中“萧萧马鸣，悠悠旆旌”“杨柳依依”“雨雪霏霏”，已作先河之导矣。高达夫集中，有赋得征马嘶送友赴朔方诗[4]云：征马向边州，萧萧嘶不休。思深应带别，声断为兼秋。歧路风将远，关山月共愁。赠君从此去，何日大刀头。与韦诗体格相似。韦诗因雨中送友，故赋得暮雨。高诗送友赴朔方，故赋得征马。皆于结句始说明送别。惟韦诗前六句皆赋“雨”字，高诗则中四句皆征马与送友，两面夹写，有手挥目送之妙。
阙[5]题
·刘昚虚·
道由白云尽，春与青溪长。
时有落花至，远随流水香。
闲门向山路，深柳读书堂。
幽映每白日，清辉照衣裳。
唐人缺题之诗，或托兴，或寓言，意本翻空，事非征实，在读者默喻之。此诗写山居幽绝之境，佳处茅庵，令人神往。首句言道出云中，已在尘境之外。次言春到山中，溪流不断，有东坡罗汉赞[6]“空山无人，水流花开”之趣。三四妙语天成，十字可作一句读，如明珠走盘，圆转中仍一丝萦曳也。三句之落花，承上之“春”字。四句之流水，承上之“溪”字。可见诗律之细。五六言门外则山翠迎人，门内则柳阴摊卷。末谓长日闭门，惟有清辉照影，真觉山静如太古，此中读书者，何修而得此耶？此诗起结皆不用谐律，弥见古雅。初学效之，恐有举鼎绝膑之患，仍以谐音为妥帖。
送李端
·卢纶·
故关衰草遍，离别正堪悲。
路出寒云外，人归暮雪时。
少孤为客早，多难识君迟。
掩泣空相向，风尘何所期。
诗为乱离送友，满纸皆激楚之音。前四句言岁寒送别，念征途之迢递，值暮雪之纷飞，不过以平实之笔写之。后半篇沉郁激昂，为作者之特色。五句言孤露余生，少壮即饥驱远役。六句言四方多难，良友如君，相知恨晚。以“迟”“早”二字对举，各极其悲辛之致。末谓寒士穷途，差以自慰者，他年之希望耳。乃掩袂相看，风尘满目，并期望而无之，其言愈足悲矣。
喜外弟卢纶见宿
·司空曙·
静夜四无邻，荒居旧业贫。
雨中黄叶树，灯下白头人。
以我独沉久，愧君相见频。
平生自有分，况是霍家亲。
前录卢纶诗，佳处在后半首。此诗佳处在前半首。一则以远别，故但有悲感；一则以见宿，故悲喜相乘。卢与司空，本外家兄弟，工力亦相敌也。前四句言静夜而在荒村，穷士而居陋室，已为人所难堪。而寒雨打窗，更兼落叶，孤灯照壁，空对白头。四句分八层，写足悲凉之境。后四句紧接上文，见喜之出于意外。言以我之独客沉沦，宜为世弃，而君犹存问，生平相契，况是旧姻，其乐可知矣。前半首写独处之悲，后言相逢之喜，反正相生，为律诗之一格。司空曙有送人北归诗[7]云：世乱同南去，时清独北还。起笔即用此格，取开合之势，以振起全篇也。
没蕃故人
·张籍·
前年戍月支，城下没全师。
蕃汉断消息，死生长别离。
无人收废帐，归马识残旗。
欲祭疑君在，天涯哭此时。
诗为吊绝塞英灵而作，苍凉沉痛，一篇哀诔文也。前四句言城下防胡，故人战殁，虽确耗无闻，而传言已覆全师，恐成长别。五六言列沙场之废帐，寂无行人，恋落日之残旗，但余归马，写出次句覆军惨状。末句言欲招楚醑之魂，而未见崤函之骨，犹存九死一生之想。迨终成绝望，莽莽天涯，但有一恸。此诗可谓一死一生，乃见交情也。
草
·白居易·
离离原上草，一岁一枯荣。
野火烧不尽，春风吹又生。
远芳侵古道，晴翠接荒城。
又送王孙去，萋萋满别情。
此诗借草取喻，虚实兼写。起句实赋“草”字。三四承上荣枯而言。唐人咏物，每有仅于末句见本意者，此作亦同之。但诵此诗者，皆以为喻小人去之不尽，如草之滋蔓。作者正有此意，亦未可知。然取喻本无确定，以为喻世道，则治乱循环；以为喻天心，则贞元起伏。虽严寒盛雪，而春意已萌，见智见仁，无所不可。一篇锦瑟，在笺者会意耳。五六句古道荒城，言草所丛生之地。远芳晴翠，写草之状态。而以“侵”字“接”字，绘其虚神，善于体物，琢句尤工。末句由草关合人事。远送王孙，与南浦春来，同一魂消黯黯。作咏物诗者，宜知所取格矣。
秋日赴阙题潼关驿楼
·许浑·
红叶晚萧萧，长亭酒一瓢。
残云归太华，疏雨过中条。
树色随关迥，河声入海遥。
帝乡明日到，犹自梦渔樵。
凡作客途风景诗者，山川形势，最宜明了，笔气能包埽一切，而句法复雄宕高超，斯为上乘。许诗其佳选也。开篇从秋日说起，若仙人跨鹤，翩然自空而降。首句即押韵，神味尤隽。三四句皆潼关左右之名山，太华在关西，中条在关东，皆数百里而近。残云挟雨，自东而西，应过中条而归太华。地望固确，诗句弥工。五句以雍州为积高之壤，入关以后，迤逦而登，故树色亦随关而迥。余曾在风陵渡河，望潼关树色，高入云中，深叹其“迥”字之妙。六句言大河横亘关前，浩浩黄流，遥通沧海，表里山河之险，涌现毫端。以上皆纪客途风景，篇终始言赴阙。觚棱在望，而故乡回首，犹梦渔樵，知其荣利之淡也。温庭筠亦有潼关诗[8]云：十里晓鸡关树暗，一行寒雁陇云愁。与此作同工。非特饶有韵味，且晓鸡句用鸡鸣度关事，运典入化，可为学诗之炳烛。
蝉
·李商隐·
本以高难饱，徒劳恨费声。
五更疏欲断，一树碧无情。
薄宦梗犹泛，故园芜已平。
烦君最相警，我亦举家清。
此与骆宾王咏蝉，各有寓意。骆感钟仪之幽禁，李伤原宪之清贫，皆极工妙。起联即与蝉合写，谓调高和寡，臣朔应饥，开口向人，徒劳词费，我与蝉同一慨也。三四言长夜孤吟，而举世无人相赏，若蝉之五更声断，而无情碧树，仍若漠漠无知。悲辛之意，托以俊逸之词，耐人吟讽。五六专说己事，言宦游无定，而故里已荒。末句仍与蝉合写，言烦君警告，我本举室耐贫，自安义命，不让君之独鸣高洁也。学作诗者，读宾王咏蝉，当惊为绝调，及见玉溪诗，则异曲同工。可见同此一题，尚有余义。若以他题咏物，深思善体，不患无着手处也。
送人东游
·温庭筠·
荒戍落黄叶，浩然离故关。
高风汉阳渡，初日郢门山。
江上几人在，天涯孤棹还。
何当重相见，樽酒慰离颜。
此等发端，情景兼写，调高而韵逸，最为得势。三四雄健而高浑。五言中用地名而兼风景者，下三字皆实字，上二字以风景衬之，此类甚多。但上二字须切当有意义，而非凑合乃佳。此三句用高风，以汉阳为江汉合流处，急浪排空，天风浩荡，故以高风状之，见江天壮阔也。四句用初日，以江干行客，每清晓扬帆，而江上看山，以晓色为尤佳，旭日照之，青紫百态，故自汉江望郢门山色，以初日状之。后四句迎刃而下。如题之量，其精彩在前四句也。
唐诗中用地名三字者甚多。王维之“高鸟长淮水，平芜故郢城”，以高鸟写长淮之阔远，以平芜写郢城之坱莽，诗格与飞卿同。若李白之“檐飞宛溪水，窗落敬亭云”；岑参之“弓抱关西月，旗翻渭北风”，其用意在第二字之虚写。杜甫之“松柏邙山路，风花白帝城”，全句皆用实字，而上句言故里，下句言客居，虽实写而各有寓意。他若近人之“孤舟清颍尾，疏雨寿春山”“夜火秦邮驿，长堤邵伯湖”，则以所经之地，所见之景，连合写之，虽未用虚字见意，句法亦自浑成。姑举数联，为初学取法。
楚江怀古
·马戴·
露气寒光集，微阳下楚邱[9]。
猿啼洞庭树，人在木兰舟。
广泽生明月，苍山夹乱流。
云中君不见，竟夕自悲秋。
唐人五律，多高华雄厚之作。此诗以清微婉约出之，如仙人乘莲叶轻舟，凌波而下也。首二句言楚邱凝望，正残阳欲下之时，露点未浓，露气已集，写出薄暮嫩凉天气。三四句绝无雕琢，纯出自然，风致独绝，而伤秋怀远之思，自在言外。读者当于虚处会其微意也。五六言因水阔故明月早生，因山多故乱流夹泻，乃楚江所见之景。收句说明怀古意，借云中君以托想，谓其恋阙怀人，亦无不可也。
灞上秋居
·马戴·
灞原风雨定，晚见雁行频。
落叶他乡树，寒灯独夜人。
空园白露滴，孤壁野僧邻。
寄卧郊扉久，何年致此身。
此诗纯写闭门寥落之感。首句即言灞原风雨，秋气可悲。迨雨过而见雁行不断，惟其无聊，久望长天，故雁飞频见。明人诗所谓“不是关山万里客，那识此声能断肠”也。三四言落叶而在他乡，寒灯而在独夜，愈见凄寂之况。与“乱山残雪夜，孤烛异乡人”之句相似。凡用两层夹写法，则气厚而力透，不仅用之写客感也。五句言露滴似闻微响，以见其园之空寂。六句言为邻仅有野僧，以见其壁之孤峙。末句言士不遇本意，叹期望之虚悬，岂诗人例合穷耶？
书边事
·张乔·
调角断清秋，征人倚戍楼。
春风对青冢，白日落梁州。
大漠无兵阻，穷边有客游。
蕃情如此水，长愿向南流。
此诗高视阔步而出，一气直书，而仍有顿挫，亦高格之一也。前半首言正秋寒绝塞，角声横断之时，登戍楼而凭眺。近望则阴山之麓，明妃香冢，青草依然；远望则白日西沉，云天低尽处，约略是甘凉大野。五六乃转笔，写登楼之客，因大漠销兵，行人无阻，乃能作出塞壮游。末句愿蕃人向化，如水向南流，与“不作边城将，谁知恩遇深”同一诗人忠爱之思。
孤雁
·崔涂·
几行归塞尽，念尔独何之。
暮雨相呼失，寒塘欲下迟。
渚云低暗度，关月冷相随。
未必逢矰缴，孤飞自可疑。
通篇皆实赋孤雁。首二句言雁行归尽，念此天空独雁，怅怅何之？以首句衬出次句，乃借宾定主之法。三四言暮雨苍茫，相呼失侣，将欲寒塘投宿，而孤踪自怯，几度迟徊。二句皆替雁着想，如庄周之以身化蝶，故入情入理。犹咏鸳鸯之“暂分烟岛犹回首，只渡寒塘亦并飞”替鸳鸯着想，皆妙入毫颠也。五六言相随者惟渚云关月，见只影之无依。末句谓未必遽逢弋者，而独往易生疑惧。客子畏人，咏雁亦以自喻。此诗乃赋而兼比者也。三四句即以表面而论，三句言其失群之由，四句言失群仓皇之态，亦复佳绝。
春宫怨
·杜荀鹤·
早被婵娟误，欲妆临镜慵。
承恩不在貌，教妾若为容。
风暖鸟声碎，日高花影重。
年年越溪女，相忆采芙蓉。
题面纯为宫怨而作。首言早擅倾城之貌，自赏翻以自误，寸心灰尽，临明镜而多慵。三四谓粉黛三千，谁为丽质，而争宠取怜者，各工其术，则己之膏沐，宁用施耶？五六赋“春”字，五句言天寒鸟声多噤，至风暖则细碎而多。六句言朝辉[10]夕照之时，花多侧影，至日当亭午，则骈枝叠叶，花影重重。用“碎”字“重”字，固见体物之工，更见宫女无聊，借春光以自遣。故鸟声花影，体会入微。末句忆当年女伴，搴芳水次，何等萧闲。遥望若耶溪上，如笼鸟之羡翔云，池鱼之思纵壑也。此诗虽为宫人写怨，哀窈窕而感贤才，作者亦以自况。失意文人，望君门如万里，与寂寞宫花同其幽怨矣。
章台夜思
·韦庄·
清瑟怨遥夜，绕弦风雨哀。
孤灯闻楚角，残月下章台。
芳草已云暮，故人殊未来。
乡书不可寄，秋雁又南回。
五律中有高唱入云，风华掩映，而见意不多者，韦诗其上选也。前半首借清瑟以写怀，泠泠二十五弦，每一发声，若凄风苦雨，绕弦杂遝而来。况残月孤灯，益以角声悲奏，楚江行客，其何以堪胜。诵此四句，如闻雍门之琴，桓伊之笛也。下半首言草木变衰，所思不见，雁行空过，天远书沉。与杜甫之“鸿雁几时到，江湖秋水多”相似，皆一片空灵，含情无际。初学宜知此诗之佳处，前半在神韵悠长，后半在笔势老健。如笔尚弱，而强学之，则宽廓无当矣。
寻陆鸿渐不遇
·僧皎然·
移家虽带郭，野径入桑麻。
近种篱边菊，秋来未著花。
叩门无犬吠，欲去问西家。
报道山中去，归来每日斜。
此诗晓畅，无待浅说。四十字振笔写成，清空如话。唐人五律，间有此格，李白牛渚夜泊诗亦然。作诗者于声律对偶之余，偶效为之，以畅其气，如五侯鲭馔，杂以蔬笋烹芼[11]，别有隽味，若多作则流于空滑。况李白诗之英气盖世，此诗之潇洒出尘，有在章句外者，非务为高调也。

[book_title]诗境浅说乙编
五言摘句
天远疑无树，潮平似不流。（韦承庆）
诗写江天之景。上句言在江干空阔处，临江丛树，远望仅一线绿痕，如浮天际，几等于无。与“天边树若荠”句相似。盖稍远则如荠，极远则如无树矣。下句言水皆顺流入海，惟海潮涨时，上游之水，为潮所敌，故凝然似不流也。
野含时雨润，山杂夏云多。（宋之问）
上句言野田得应时之好雨，多少适匀，恰合润意，且以“含”字状润泽之久留，与“麦天晨气润”皆善用“润”字。下句言夏令则山气腾发，重叠出云，故夏云多奇峰。用一“杂”字，见云山错峙，状夏云之多。余尝于六月登太行南天门，望天表白云，与群岫参差竞出，叹此句之工也。
相逢传旅食，临别换征衣。（张说）
张燕公贬岳州，道遇高六，班荆话旧。此二句言高之推食解衣，深情若是。迨燕公还朝，高已谢世。其末句云“往来皆此路，生死不同归”。令人增马策州门之感。
日照虹霓似，天清风雨闻。（张九龄）
诗咏庐山瀑布，以健笔写奇景，有声有色，如在云屏九叠之前，与太白之“海风吹不断，江月照还空”同极工妙。张在日中观瀑，故言日光与水气相射发，五色宣明，如长虹之悬空际。李诗在月下观之，故言皓月与银练之光，浑成一白，荡入空明。二诗皆用“风”字，张诗状瀑声之壮，虽当晴霁，若风雨破空而来；李诗状瀑势之劲，虽浩浩长风，仍凌虚直泻。诵此二诗，知“一条界破青山色”七字，未足尽瀑布之奇也。
雪晴山脊见，沙浅浪痕交。（章八元）
江行习见之景，一经道出，加以烹炼，便成佳句，所谓“云山经用始鲜明”也。大雪封山，至晴霁而山脊渐露。若在雪初止时，则如东坡诗：试扫北台看马耳，未随埋没有双尖。未露山脊，仅见山尖。次句谓江水涨落不定，浅沙侵啮，时有浪痕，故以“交”字状之。近人诗：可奈离愁似溪水，旧痕才退又新痕。惟新痕与旧痕重叠，故浪痕交错也。
白云回望合，青霭入看无。（王维）
此右丞咏终南山而作，真能写出名山胜概。余曾游秦晋楚蜀，每见名山乔岳，长被云封，偶于云隙见青峰，俄顷已漫漫一白。尝在汾河望霍泰，在华阴望西岳，但见浓青霭霭，迥异凡山。及逼近山樊，则万仞削立，青霭全消。右丞诗“合”字“无”字，洵善状名山。若吴越山川清远，不易睹云霭之奇也。
山中一夜雨，树杪百重泉。（王维）
律诗中之联语，用流水句者甚多。此诗非特句法活泼，且事本相因。惟盛雨竟夕，故山泉百道争飞。凡泉流多傍山麓，此言树杪，见雨之盛山之高也。与刘昚虚之“时有落花至，远随流水香”句，皆一事融合而分二句，妙语天成，流水句法之正则也。
草枯鹰眼疾，雪尽马蹄轻。（王维）
上句言草枯则狐兔难藏，故鹰眼俯瞰，霍如掣电。用一“疾”字，有拿云下攫之势。下句言雪消纵辔，所向无前。与“风入四蹄轻”句，皆用“轻”字以状马之神骏。他若“花落马蹄香”句，同咏马蹄，一写射猎之英风，一写春游之逸趣也。此诗首句“风劲角弓鸣，将军猎渭城”，用反装法，便突兀有势。结句“回看射雕处，千里暮云平”，句法亦如猎者之反射，尚有余劲也。
夕阳连雨足，空翠落庭阴。（孟浩然）
夏日每晴雨同时，诗人所常咏。此诗上句与杜审言之“日气含残雨”造句皆工。孟诗用“连”字“足”字，因盛雨已过，仅余雨足，故残雨斜阳，在长空连合。杜诗用“气”字“含”字，言日气犹含雨气，尚未放晴。皆善写晴雨同时之态。下句承上雨过而言，与“树摇余滴乱斜阳”句同意，但此乃实写，孟诗虚写耳。襄阳有道中诗云：天开斜景遍，山出晚云低。写晚晴风景如画。
夜久潮侵岸，天寒月近城。（常建）
诗为泊舟盱眙而作。深夜潮来，盈盈拍岸，惟舟中人先觉。与卢纶之“舟人夜语觉潮生”句，皆敧枕水窗之情况。次句言天寒则蒙霭全消，况城外野望空明，看月似去城更近，与孟浩然之“江清月近人”句相似。曰天寒，曰江清，皆以地气肃降，故月色近人。秋月明逾春月，即此故也。
自怜无旧业，不敢耻微官。（岑参）
此嘉州初授官之作。沉沉僚底，慰情胜无，失意文人，齐声一叹。嘉州有《送杨瑗尉南海》云：不择南州尉，高堂有老亲。毛义孝思，较为贫而仕，尤为慨切。与王禹偁诗“亲老不择禄”同意，殆有合于小雅怨悱之旨乎？
槛外低秦岭，窗中小渭川。（岑参）
登高之作，须写其大者远者。此诗秦岭渭川，皆归一览。余尝登凤岭吴涪王祠，秦地诸山，若拱揖于阑前。登万寿阁，望西北渭河如带，明灭于林阴野色间，知此诗“低”字“小”字之能尽其胜概也。唐诗远眺之作甚多，如杜审言之“楚山横地出，汉水接天回”，与岑诗意境同而句法不同。王维之“窗中三楚尽，林外九江平”，稍嫌夸泛，以三楚不能尽见也。
竹深喧暮鸟，花缺露春山。（岑参）
嘉州诗笔壮健，此诗独闲雅多姿。南方多竹处，日暮则栖雀争枝，千群喧噪。诗用“喧”字，较“竹喧归浣女”之喧声，更为真切。凡诗中用“露”字，如“点点露数岫”“松际露微月”“寒塘露酒旗”之类，皆有韵致。岑之花缺句，尤为秀俊，以之入画，绝好之惠崇江南春也。
碓喧春涧满，梯倚绿桑斜。（储光羲[12]）
诗写田舍风景，其前二句云：一径入寒竹，小桥穿野花。迤逦至山村深处，乃闻水碓声。用“喧”字“满”字，较岑参之“山碓水能舂”，烹炼为工。余行栈道，见村民多跨溪架屋，借水力转轮，以舂米麦，白雪翻飞，晴雷互答，为溪山增趣。下句言采桑，忆舟行江浙间，桑畦弥望，当朝阳初上，露气未干，儿女青红，登梯采叶，时闻剪刀声出烟霭间，储诗雅能状之。
涧水流年月，山云变古今。（崔曙）
此诗不事藻饰，寄慨遥深，诗品中之超于象外者。上句有逝者如斯之感，下句与“白云千载空悠悠”同其遐想。少陵之“玉垒浮云变古今”，不相袭而意境同之。李玉溪诗“岁月行如此，江湖坐渺然”，与此诗皆能于寥寥十字中，写苍茫独立之思。
莫将和氏泪，滴着老莱衣。（殷遥）
诗以言性情，此等诗最能动人天性。殷诗起句云：君此卜行日，高堂应梦归。意谓君虽下第而归，堂上方倚闾啮指，决不以归人失意，减其慈爱。勿效和氏之抱玉而泣，以伤亲心，失舞彩娱亲之意。是真能赠人以言者。余曾五次下第，游子远归，重堂抚慰有加，下喜极沾巾之泪。垂老诵此诗，与《蓼莪》同感也。
江月随人影，山花趁马蹄。（张谓）
此为送友之作。山程水驿，行客之常，入能者之手，便托想空灵，语有隽味，可为学诗者前导。上言江船所至，月影长随，水程所经也。下句言杂花盈路，借马足而生香，山程所经也。结句云：离魂将别梦，先已到关西。则山花江月，皆在送行者想象之中。其交谊深挚如是。
林藏初过雨，风退欲归潮。（祖咏）
此类写景句，佳处在炼字。林中可藏雨，而初过之雨，余湿尚留，则藏之可久。风力可退潮，而欲归之潮，涨势已衰，则退之尤易。非仅“藏”“退”二字之确，且言之有故，作写景诗之炳烛也。
边月随弓影，胡霜拂剑花。（李白）
此太白《塞下曲》中句也。弓形如月，剑气如霜，恰好霜月与弓剑合写，以“随”字“拂”字连合之。曰边月，曰胡霜，见弓剑为出塞所用，可谓面面俱到。李塞下诸篇，其起结皆迥绝恒蹊[13]，如前半首[14]云：五月天山雪，无花只有寒。笛中闻折柳，春色未曾看。劲气直达，有黄河入海之势。其结句[15]云：功成画麟阁，独有霍嫖姚。见贵戚专功，行间夺气。与《宫中行乐词》之结句“只愁歌舞散，化作彩云飞”，言宫闱纵乐，国步将危，皆慨乎其言也。
陶令辞彭泽，梁鸿入会稽。（李白）
诗有讲气格而不在琢句者。此太白《口号赠征君鸿，此公时被征》之起句也，其次联云：我寻高士传，君与古人齐。四句纯以气行，与“青山横北郭”诗，格调相同。四句皆作对语，而不碍其浩瀚之气。若“五月天山雪”及“牛渚西江夜”二诗，则皆作散行，气盛言宜，无施不可也。
树深时见鹿，溪午不闻钟。（李白）
此诗起句云：犬吠水声中，桃花带雨浓。乃太白访戴道士不遇诗[16]也。诗言山桃盛放，春雨初过，流水涓涓，四无人语。犬乃闻足音而吠，见地之幽丽而静也。三句谓鹿本畏人，而深林时见鹿踪，空山鹿友，等鱼鸟之忘机。四句言寺中例打午钟，至溪午而钟声寂寂，道士必云深不知处矣。摩诘《过香积寺》诗：深山何处钟。见寺之远也。此并午钟不闻，见寺之静也。李诗逸气凌云，此作幽秀类王孟，才大者数枝才笔，能以一手持之。
山从人面起，云傍马头生。（李白）
蜀中之栈道峡江，雄奇甲海内，惟李杜椽笔足以举之。李诗上句，言拔地高峰，忽当人而立，见山之奇也。万山环合，处处生云，马前数尺，即不辨径途，见云之近也。杜陵诗云：入天犹石色，穿水忽云根。言仰望若峰势已接天空，而更上犹有石色，见山之高也；俯视不见山足，但见云根深插水中，见山之削也。以雄奇之笔，状雄奇之景，是足凌驾有唐矣。
浮云连海岱，平野入青徐。（杜甫）
此少陵登兖州城楼而作。上句以齐鲁之境，东尽于海，岱岳在兖州之南，百里而遥，则望东北浮云，当连海岱。下句以兖州当齐鲁山脉垂尽处，其南则原田千里，坱圠无垠，故云平野入青徐也。凡作登临怀古诗者，必山川之脉络形便，了如聚米，乃可著笔。因杜诗偶忆后贤所作，姑举二联，以告初学。李沧溟[17]咏太行山云：千盘拔河内，一折走辽东。盖太行自河内起脉，自南而北而东，历尽燕晋之郊，乃折走出关，而趋辽左也。顾亭林《济南》诗：西来水窦缘王屋，南去山根接岱宗。以济水自王屋发源，伏流经历下，故云水窦。其次句以济南诸山皆南境岱宗余脉，故云山根南去。比类纪之，告学者勿率尔操觚也。
所向无空阔，真堪托死生。（杜甫）
诗有纯用虚写，而精湛卓立，由其义深而词达，故力透纸背也。此少陵咏胡马诗，上句言所向千群辟易，有日行万里之概，无空阔可以限之。下句言与人一心，生死不负。善咏名马，亦可为名将写照也。此诗三四句云：竹批双耳峻，风入四蹄轻。一言马态之雄，一言马行之迅。惟三四句实写而整齐，故五六句虚写而流动，诗律之细也。
暗水流花径，春星带草堂。（杜甫）
此少陵《夜宴左氏庄》诗。时当月落，所闻者暗水溅溅，穿流花径；所见者春星历历，映带草堂。皆咏庄中夜游之景。其五六句云：检书烧烛短，看剑引杯长。言检书时久，故烛烧渐短；看剑兴豪，故杯引弥长。皆咏庄中夜叙之事。短长对岸，恰合事情。杜诗雄伟，此作独静细，诗随境异，各有所宜也。
水落鱼龙夜，山空鸟鼠秋。
无风云出塞，不夜月临关。（杜甫）
少陵秦州诗，佳句甚多。独举此二联者，因注杜诗诸家，谓鱼龙川、鸟鼠山、无风塞、不夜城皆在秦地，其说诚然，作诗者未必不用此名；但少陵驱使群籍，运典入化，乃少陵特长。此二联虚实兼到，非专用地名。特加浅说，以告读杜诗者。鱼龙二句，谓水落而鱼龙当静夜之时，山空而鸟鼠值深秋之候。“夜”与“秋”字皆实用也。鱼龙句谓鱼龙遇水涨而嬉游，乃鱼龙之昼；因水落而潜伏，乃鱼龙之夜。鸟鼠句谓秦州当兵后，山野都荒，等于秋山之空寂。“夜”与“秋”字皆虚用也。无风句，承上“莽莽万重山，孤城山谷间”而来，谓城在万山深处，长日生云，且地临塞北，即无风而云亦飞扬出塞，言塞之近也。不夜句，谓城踞山头，不夜先能见月。近水楼台，尚先得月，何况山巅。言城之高也。此四句虽皆实有其地，但少陵运以诗意，融化而出之，句复倜傥，非沾沾于地名。读者以为何如？
抱叶寒蝉静，归山独鸟迟。（杜甫）
《秦州杂诗》中，此二句亦意景兼到。以景言，则承第二句“川原欲夜时”而来，因欲夜故蝉静鸟归。以意言，盖谓世方多难，朝士皆噤若寒蝉，己之以寒士抱志而隐，亦犹寒蝉之抱叶而静也。下句谓干戈未息，孤客天涯，欲归家而不得，犹独鸟欲归山而迟回。惟其寄慨之深，故接句言万方一概，吾道何之。若泛言暮景，于吾道万方何涉耶？
随风潜入夜，润物细无声。（杜甫）
应时好雨，不在倾注而在透润。《诗》所谓“益之以霡霂”也。他若春雨如膏，小雨如酥，皆言好雨之润细。此诗上句言雨之将至，则随风潜入。既降，则润物无声。可谓体物入微。若玉溪咏细雨之“气凉先动竹，点细未开萍”，笔力稍弱。柳宗元咏梅雨之“素衣今尽化，非为帝京尘”，伤迁谪而念君恩，别有寓意也。
水流心不竞，云在意俱迟。（杜甫）
此与摩诘之“行到水穷处，坐看云起时”相似。王诗得纯任自然之乐，杜诗悟物我两忘之境，皆一片化机。上句谓逝水如斯，逐今古年光而去，尘世万缘，皆被此声消尽。对此则区区争竞之心，从何着起？下句谓片云荡漾天空，引我心至寥廓无垠之表，云与我皆如如不动，若有意，若无意，可默喻而难宣，姑以“迟”字状之。摩诘诗：但去莫复问，白云无尽时。李颀诗：万物我何有，白云空自幽。意皆相似。
筑场怜穴蚁，拾穗许村童。（杜甫）
此二语虽属琐事，而仁民爱物之心，蔼然言外。其《吾宗》诗云：在家常早起，忧国愿年丰。语似平淡，而一为修身之本，一为治国之本。布衣契稷，不仅以诗史称也。
荒庭垂橘柚，古屋画龙蛇。（杜甫）
孙莘老谓此二句“点染禹事，说固有征”。但少陵因禹庙所见，适与古合，遂运化入诗，乃其能事。若未栽橘柚，未绘龙蛇，决不因用禹事，而虚构此景，与秦州诗鱼龙鸟鼠句相类。学诗运用古事，当以此为法。
云气生虚壁，江声走白沙。（杜甫）
虚壁易生云气，不独蜀山。如黄山多洞穴，故以云海著称；华山多深崖大壑，夏令云起山坳，顷刻弥漫百里。山僧曾为余言之。杜诗诚善绘云山也。下句言江与沙本皆寂静，江为沙阻，两静相遇而动生，遂浩浩荡荡而下。江走沙上，声所由生。此二句用“虚”字“走”字，遂写景逼真矣。
猱玃须髯古，蛟龙窟宅尊。（杜甫）
蜀山猱玃多寿，须髯飘拂，出没森林。杜以“古”字状之。余曾见金线猴，毛长尺许，闪闪作金色，知其老不知其年，可谓古矣。蜀江深险，如夔峡等，垂绳数十丈尚不及底，蛟龙所宅。行舟者虞心懔栗，江神祠宇，祈祷必虔。杜以“尊”字状之，与三四句之“入天犹石色，穿水忽云根”皆注全力于句中虚字，画龙点睛，遂全身鳞甲生动矣。
不辨风尘色，安知天地心。（张巡）
此《闻笛》诗也。上句言兵气满天，风尘莫辨，义易明了。下句言贼势猖狂，殆天地尚未厌乱，以身许国，安问天心。义烈之气，诵之声满大宅。沈归愚评此句，引宋贤语，谓伯夷叔齐，欲与天意违拗。以夷齐拟睢阳，似有未允。即以评诗论，亦求深转晦矣。
古墓樵人识，前朝楚水流。（刘长卿）
此文房《经漂母墓》诗也。以淮阴之英烈，江南有韩信将台，山右有韩侯岭，传声千载，宜也。漂母一村媪耳，受恩者惟淮阴，而抔土荒原，樵人犹识，同时楚汉英豪，湮灭者不知凡几。名之传与不传，殆有定数，何事强求。作者未必亦有此意，然观其楚水前朝句，垓下之歌，钟室之狱，皆归泡影，惟无情楚水，今古悠悠，若寄慨无穷者，则其对漂母孤茔，殆与余有同感耶？
一叶兼萤度，孤云带雁来。（钱起）
写新秋夜景，与白乐天之“残暑蝉催尽，新秋雁带来”相似，诵之如凉生衣袂间。若严维之“柳塘春水漫，花坞夕阳迟”，便觉风物骀荡。于良史之“风兼残雪起，河带断冰流”，若有寒意侵人。学诗者会其微意，则四时佳兴，可随处得好句也。
渚烟空翠合，滩月碎光流。（皇甫冉）
此诗起句云：暝色赴春愁，归人南渡头。翩然自空而下，秀采动人。其三句咏渚烟，以水光澄静，兼暮霭迷濛，混成一碧，故目为空翠，而以“合”字融洽之。四句咏滩光，以溪滩层节而下，碎石密布滩底，水石互激，无一处平波，故得月皆成细碎之光。曰空翠，曰碎光，能写出虚处妙景也。
家贫童仆慢，官罢友朋疏。（耿）
此慨世情凉薄而发，虽阅透人心，而语太说尽，不如戴叔伦“客久见人心”五字，语极蕴藉。戴有“如何百年内，不见一人闲”句，如空山老衲，深坐白云，阅尽众生扰扰也。
万影皆因月，千声各为秋。（刘方平）
月与秋皆诗中习用，此从空际着想，包举众有。以之取譬，人事万般结果，皆由一心之种因，犹万影皆由一月也。世之挥霍事功，驰逐声利者，各望其大欲而趋，犹千声各鸣其秋也。有感偶书，览者勿嗤其附会。
晴虹桥影出，秋雁橹声来。（白居易）
以虹喻桥，诗人常用，以橹声喻雁较少。夜静秋高，云天流响，觉身在秋江也。厉樊榭诗“昏黄庭院橹声来”即本此诗。庭院岂容舟楫？误听雁啼咿哑，若橹声近在庭中，可为用古而不袭古之法。常有赠容娘诗[18]，结句云：不知心大小，容得许多怜。六朝隽语也。
况与故人别，那堪羁宦愁。（韩愈）
此昌黎《秋字》诗也。其起句云：淮南悲木落，而我亦伤秋。英词浩气，抗手杜陵。其有用词藻者，如“暖风抽宿麦，清雨卷归旗”，亦复俊采动人。诗至元和，体多轻浅。昌黎矫以健笔，全集中无一弱语，以诗论，亦足起当代之衰也。
以闲为自在，将寿补蹉跎。（刘禹锡）
诗以持志，不仅工月露之词。其上句意谓草草劳人，年光易逝，惟闲居安命，岁月似为加长。名场利薮，世之耐寂寞者，能有几人？皆未喻闲之乐也。下句谓学无止境，少壮不努力，老大徒伤悲。然遵假年学易之训，天畀余年，正使补从前之荒陋。文房[19]其耄而好学者耶？
行客欲投宿，主人犹未归。（张籍）
寻常语脱口而出，句法生峭，与僧皎然“移家虽带郭”诗，同一寻人不遇。一则通首不作对语，此则括以十字，各具标格。此等句，宋人恒有之，如山肴野菽，淡而有味。学之者须笔有清劲气，非仅白描也。
空将未归意，说向欲行人。（周贺）
客中送客，同出而不同归，诵之惘然。较司空曙之“世乱同南去，时清独北还”，尤为入情。韩魏公论画，贵在逼真，此诗写人人意中所有，可谓逼真矣。
石梁高泻月，樵路细侵云。（李商隐）
此诗与岑参之“涧水吞樵路，山花醉药阑”皆写山景工细之句。岑诗言涧之漫浸樵路，以“吞”字状之；花之斜倚石阑，以“醉”字状之。李诗言石梁之水，高若建瓴，挟月光而直泻；仰望樵路，细如一线，上欲侵云。其着力全在字眼，不仅作山景诗宜取法之。
鸡声茅店月，人迹板桥霜。（温庭筠）
飞卿此诗，流传万口，本无庸摘录。但为初学告，则此二句，乃晓行绝妙之词。句中不着一虚字，而旅行之辛苦，客思之苍凉，自在言外。读者须知其诗味也。
孤云与归鸟，千里片时间。（马戴）
此其《落日怅望》之起句也。其三四云：念我何曾滞，辞家久未还。笔势超拔，在晚唐诗中，可称杰出。诗有作意，而能以气运之，律诗之枕中秘也。
野人闲种树，树老野人前。（马戴）
起笔得势，诗意与句法俱佳。忆近人咏古松云：山僧指树为余说，树老根深有岁年。亲见野鸦衔子入，养成槐树又参天。与马诗用意略同，诗亦流转自然，因附录之，见意同诗异，各有其思路也。
㔉[20]将寒涧树，卖与翠楼人。（于武陵）
草木有本心，何求美人折，于诗寄慨深矣。寒松与翠楼，格不相入。卖松者但为己谋，不为松谅，作者故赠诗警之。松本寒柯，勿羡翠楼之豪侈，而易地托根；翠楼中人，宜谅其山野之性，勿强入朱门，以辱岁寒之操。意有枨触，偶书数语，亦以告作诗者，欲有寄托，宜师其婉而多讽也。
禹力不到处，河声流向西。（周朴）
此太朴《董岭水》之次联也。语因迥不犹人，而过于生拗，究非正轨。周自爱此二句，其实此诗首联云：湖州安吉县，门与白云齐。格高而句新，较禹力句为佳。有文士骑驴过其侧，知周爱此句，特朗吟曰：河声流向东。周直追数里，告以河流向西，非向东也。闻者笑之。此与“独行潭底影，数息树边身”句，吟至三年而始成。唐人之嗜诗成癖如是。
出门无至友，动即到君家。（李咸用）
诵此诗想见挚友过从之乐。李又有“见后却无语，别来长独愁”句，则言其思友之深。郑谷之《久不得张乔消息》云：乱离何处甚，安稳到家无？烽火长途，怀人更切。刘绮庄之“故人从此去，远望不胜愁”句，淡淡着笔，而离情无际。循讽诸篇，知朋友之交，本为彝伦所重。若征逐趋走者，虽百辈亦等于无。高适赠友诗[21]所谓“世上谩相识，此翁殊不然”，只可谓之相识，不得谓之友也。
古宫闲地少，水港小桥多。（杜荀鹤）
户藏烟浦，家具画船，江南之擅胜也。诗言其烟户之盛，桥港之多。余生长吴趋，诵之如身在鹂坊鹤市间。忆近人句云：屐齿声喧沽酒市，波光红映过桥灯。写江乡景物如绘。作旅行诗者，能掩卷若身临其地，便是佳诗。
字人无异术，至论不如清。（杜荀鹤）
诗为作牧令者下顶门一针，较岑参之“此乡多宝玉，慎勿厌清贫”，尤为简该[22]。官箴而兼友道，不仅赠行诗也。
山色四时碧，溪光十里清。（王贞白）
此《题严陵钓台》之起句也，虽系平写，而下联云：严陵爱此景，下视汉公卿。笔力遒健，且写出子陵身份，可谓此题杰作。觉“子陵有钓台，光武无寸土”句，犹着议论也。
香中别有韵，清极不知寒。（崔道融）
咏梅诗夥矣，推“疏影横斜水清浅，暗香浮动月黄昏”为绝唱。此诗不着色相，而上句写梅之香韵，次句写梅之品格，足高压百花矣。齐己之“前村风雪里，昨夜一枝开”，虽意境稍狭，而微吟淡写，雅称癯仙，他卉不能移易，亦称高咏。原句“昨夜数枝开”，郑谷改为“一”字，称为一字师。学者解“一”字之胜于“数”字，可与言诗矣。
昔年家塾课童稚学诗，先作五字对以开其思路。盖五律之起结，固与中联并重，而中联用对仗，须炼字运典，尤为学诗之初步。余作甲编，仅就通行三百首中五律释之。而唐人诗如陟昆冈，无非美玉，乃取五言名句摘录数十联，其起结句之可师法者亦附录之，以告生徒。若欲深造博览，则各家专集具在，可择所喜者而从也。阶青识。

[book_title]诗境浅说丙编
黄鹤楼
·崔颢·
昔人已乘黄鹤去，此地空余黄鹤楼。
黄鹤一去不复返，白云千载空悠悠。
晴川历历汉阳树，芳草萋萋鹦鹉洲。
日暮乡关何处是？烟波江上使人愁。
此诗向推绝唱，而未言其故，读者欲索其佳处而无从。评此诗者，谓其意得象先，神行语外，崔诗诚足当之。然读者仍未喻其妙也。余谓其佳处有二：七律能一气旋转者，五律已难，七律尤难；大历以后，能手无多，崔诗飘然不群，若仙人行空，趾不履地，足以抗衡李杜。其佳处在格高而意超也。黄鹤楼与岳阳楼，并踞江湖之胜。杜少陵、孟襄阳登岳阳楼诗[23]，皆就江湖壮阔发挥。黄鹤楼当江汉之交，水天浩荡，登临者每易从此着想。设崔亦专咏江景，未必能出杜孟范围。而崔独从“黄鹤楼”三字着想，首二句点明题字，言鹤去楼空。乍观之，若平直铺叙。其意若谓仙人跨鹤，事属虚无，不欲质言之。故三句紧接黄鹤已去，本无重来之望，犹《长恨歌》言入地升天，茫茫不见也。楼以仙得名，仙去楼空，余者惟天际白云，悠悠千载耳。谓其望云思仙固可，谓其因仙不可知，而对此苍茫，百端交集，尤觉有无穷之感，不仅切定“黄鹤楼”三字着笔，其佳处在托想之空灵，寄情之高远也。通篇以虚处既已说尽，五六句自当实写楼中所见，而以恋阙怀乡之意，总结全篇。犹“岳阳楼”二诗，前半首皆实写，故后半首皆虚写，虚实相生。五七言同此律法也。
与此诗格调相同者，沈佺期《龙池篇》云：龙池跃龙龙已飞，龙德先天天不违。池开天汉分黄道，龙向天门入紫微。邸第楼台多气色，君王凫雁有光辉。为报寰中百川水，来朝此地莫东归。李白《鹦鹉洲》云：鹦鹉来过吴江水，江上洲传鹦鹉名。鹦鹉西飞陇山去，芳洲之树何青青。烟开兰叶香风暖，岸夹桃花锦浪生。迁客此时徒极目，长洲孤月向谁明？沈诗前四句专咏龙池，李诗前四句专咏鹦鹉，皆一气直书，皆于后四句写诗意，与崔诗同调也。后人登黄鹤楼者，因崔颢而不敢题诗。乾隆时黄仲则，自负清才，有句云：坐来云我共悠悠。为时传诵。亦好在托想空灵，就崔之白云悠悠句，加以“我”字，遂用古入化，然不能越崔之诗境外也。
古意
·沈佺期·
卢家少妇郁金香，海燕双栖玳瑁梁。
九月寒砧催木叶，十年征戍忆辽阳。
白狼河北音书断，丹凤城南秋夜长。
谁为含愁独不见，更教明月照流黄。
诗从古乐府脱化，首句言生小华贵，深居兰室，在郁金苏合香中。次言于归后倡随，若栖梁之双燕。三四用逆挽句法，征人辽海，荏苒十年，况木叶秋深，西风砧杵，寒衣待寄，益增离索之思。五句盼雁书而不到，承上征戍而言。六句感鱼钥之宵长，承上九月而言。收句言独处含愁，更堪明月凄清，来照流黄机上，且有“只容明月，照我幽居”之意，与“春风不相识，何事入罗帏”同其贞静也。
奉和圣制从蓬莱向兴庆阁道中留春雨中春望之作应制
·王维·
渭水自萦秦塞曲，黄山旧绕汉宫斜。
銮舆迥出千门柳，阁道回看上苑花。
云里帝城双凤阙，雨中春树万人家。
为乘阳气行时令，不是宸游玩物华。
应制之诗，以庄丽而颂不忘规为合格。右丞此作，后四句尤佳。首句渭水黄山，言唐宫所在。三言驾自蓬莱宫出巡，四言在兴庆阁道中回望苑花，皆叙题中之事。五言觚棱双阙，高入云霄，状宫殿之尊崇。六言烟树万家，俱沾春雨，见邦畿之富庶。写景恢宏，句复工秀。结句言乘时布政，不为春游，立言得体。吴梅村行围应制诗[24]：不向回中逢大雪，无因知道外边寒。与此同意。
敕赐百官樱桃
·王维·
芙蓉阙下会千官，紫禁朱樱出上阑。
才是寝园春荐后，非关御苑鸟衔残。
归鞍竞带青丝笼，中使频倾赤玉盘。
饱食不须愁内热，大官还有蔗浆寒。
咏樱桃者，以摩诘及少陵野人赠樱桃诗[25]为最。王诗注重承赐，处处皆纪恩泽之隆。杜诗注重又见樱桃，处处皆见怀旧之切。王诗首言百官见召之由，三四言荐新甫毕，即赐臣僚，见敬礼之有加。五六句言先赐者已归鞍携去，后至者仍络绎倾盘，见沾赐之普遍。末句言更有蔗浆，恩意可云优渥矣。少陵诗云：西蜀樱桃也自红，野人相赠满筠笼。数回细写愁仍破，万颗匀圆讶许同。忆昨赐沾门下省，退朝擎出大明宫。金盘玉箸无消息，此日尝新任转蓬。首句即言明重见樱桃。三句用“仍”字，四句用“同”字，皆承首句而来，而尚是虚写。五六句追忆宫门拜赐，摩诘诗中之承平盛事，少陵曾躬遇之。于家国沧桑之后，多情野老，犹赠朱樱，当年玉箸金盘，真不堪追忆也。
敕借岐王九成宫避暑应教
·王维·
帝子远辞丹凤阙，天书遥借翠微宫。
隔窗云雾生衣上，卷幔山泉入镜中。
林下水声喧语笑，岩间树色隐房栊。
仙家未必能胜此，何事吹箫向碧空。
首句言岐王退朝，敕许借九成宫避暑，纪本事也。中四句言宫中台榭，皆在泉声山色中。林花迎剑佩之光，钗钿耀烟云之色，真上界之清都，故收句云无事求仙也。明皇有《游暑图》，绘妃嫔仪卫之盛，山水游观之乐，穷极工丽。余曾访唐宫遗迹，在温泉试浴。虽宫阙烟消，而山光滴翠，逼衣袂而生凉；水气蒸云，拍阑干而欲上，犹想见当时之胜。羡右丞诗之幔卷山泉，风传笑语，亲见其盛也。
送魏万之京
·李颀·
朝闻游子唱离歌，昨夜微霜初渡河。
鸿雁不堪愁里听，云山况是客中过。
关城树色催寒近，御苑砧声向晚多。
莫见长安行乐处，空令岁月易蹉跎。
李诗在明代嘉隆时，多奉为圭臬。虽才力稍弱，而安详和雅，自是正音。此诗首二句平衍而已，三四句叙客况。句中以“不堪”“况是”四字相呼应，遂见生动，与“江客不堪频北望，塞鸿何事又南飞”同一句法。六句之向晚砧多，承五句关城寒近而来。收句谓此去长安，当以功名自奋，勿以游乐自荒，绕朝赠策，犹有古风。
杜侍御送贡物戏赠
·张谓·
铜柱朱崖道路难，伏波横海旧登坛。
越人自贡珊瑚树，汉使何劳獬豸冠。
疲马山中愁日晚，孤舟江上畏春寒。
由来此货称难得，多恐君王不忍看。
杜侍御以霜台峻秩，奉使南疆。赠行者当述使节之辉光，山川之伟丽。张独一扫浮词，全篇皆以规劝立言，诗笔复音铿而词秀，唐人集中，稀有之作也。起笔即言道路之难，勋标铜柱，惟有伏波。三四句言能远人向化，自贡奇琛，如越裳之驯雉北飞，肃慎之风牛南偃，何事远劳汉使。五六句承首句道路难而言，山程则臣马愁疲，水驿则孤舟生畏，况万里求珍，为仁君所不忍，非文德怀柔之意。张诗诚词婉而义正也。
九日宴蓝田崔氏庄
·杜甫·
老去悲秋强自宽，兴来今日尽君欢。
羞将短发还吹帽，笑倩旁人为正冠。
蓝水远从千涧落，玉山高并两峰寒。
明年此会知谁健，醉把茱萸子细[26]看。
杜陵以伤乱余生，逢场排闷。崔庄小集，所谓客中得酒，半衔悲喜也。通首如神龙拿空，首尾相应。开篇即言悲秋之士，强为君欢，已将本意说明。中联之短发自羞，承上悲秋之句，笑倩正冠，承上尽欢之句，而以落帽事点缀登高佳节。蓝水玉山二句，乃崔庄本地风光，随笔写来，句法自臻高浑。篇终慨浮生之难料，把茱萸而细看。盛会不常，良朋可恋，老去强欢之意，溢于言外，不觉叹息弥襟矣。
曲江对雨
·杜甫·
城上春云覆苑墙，江亭晚色静年芳。
林花著雨燕脂落，水荇牵风翠带长。
龙武新军深驻辇，芙蓉别殿谩焚香。
何时诏此金钱会，暂醉佳人锦瑟旁。
安史乱后长安棋局一新，少陵故国平居，新君当宁，而追念故君，有难言之感。曲江重到，仅能以低徊蕴藉之词，追想开元盛事耳。首句谓缭垣过雨，春静江亭，隐寓“晚来风起花如雪，飞入宫墙不见人”之慨。三四写江亭寂静之景，虽林花水荇，雨后增妍，而生翠嫣红，无人留赏。五六句言上皇曾率龙武禁军，自夹城趋芙蓉园，极笳鼓旌麾之盛。今驰道依然，仅余废辇，殿门深锁，谁爇炉香。少陵有“青春波浪芙蓉园，白日雷霆夹城仗”句，即此意也。结句谓当日承天门赐宴，掷盈路之金钱，列教坊之歌伎，翠袖承花，朱弦按曲，君臣同醉，为乐未央。诗言何时更奉诏者，明知逝水之难回，姑盼恩波之重沐，亦可伤矣。
南邻
·杜甫·
锦里先生乌角巾，园收芋粟不全贫。
惯看宾客儿童喜，得食阶除鸟雀驯。
秋水才添四五尺，野航恰受两三人。
白沙翠竹江村暮，相送柴门月色新。
先生不知何许人，与少陵为友，其人正复不俗。首句言角巾飘然，见其服之雅也。次言芋粟亦资生计，见其能耐清贫也。三句写其家庭之雍霭。四句写其心术之仁慈。五六言秋水到门，才高几尺，小舟系岸，恰受数人，预为拿舟送客之用。末谓邻友深谈，不觉流连至晚，满江月色，始泛艇而归。高情雅致，具见于诗矣。杜诗三用“受”字：“轻燕受风斜”“修竹不受暑”，与野航恰受句，皆善用“受”字。
宾至
·杜甫·
幽栖地僻经过少，老病人扶再拜难。
岂有文章惊海内，漫劳车马驻江干。
竟日淹留佳客坐，百年粗粝腐儒餐。
不嫌野外无供给，乘兴还来看药栏。
此诗与“舍南舍北皆春水”诗，同一宾客至，而舍南诗脱略形迹，索诸厨而竟无兼味，谋于妇而只有旧醅，更招邻叟，以尽余欢，极写清贫之风趣。此诗当是高轩枉顾。首句即言老病村民，恕难再拜。三四句虽系谦词，实以文章耆宿，隐然自负。五六句谓竟日清谈，而腐儒相饷者，仍无兼味，不因佳客而盛其供张。末句意谓布衣老大，固可长揖公卿，但杯盘草草，恐侮宾慢贤，故望其野外重来，以尽地主之谊。合《客至》《宾至》两诗观之，少陵交友，于无谄无骄之义，两得之矣。
登高
·杜甫·
风急天高猿啸哀，渚清沙白鸟飞回。
无边落木萧萧下，不尽长江滚滚来。
万里悲秋常作客，百年多病独登台。
艰难苦恨繁霜鬓，潦倒新停浊酒杯。
七律为格调所拘，欲寓神明于矩矱，殊非易事。惟少陵才大，变化从心，如公孙舞剑，极纵横动荡之致，七律而同于七古之排奡也。起结皆用对句，一提便起，一勒便住，忘其为对偶。首句于对仗中兼用韵，分之有六层意，合之则写其登高纵目，若秋声万种，排空杂遝而来。中四句，风利不得泊，有一泻千里之势，纯以气行，而意自见。五六句亦分六层意，而以融合出之。末句感时伤老，虽佳节开筵，而停杯不御，极写其潦倒之怀也。与“即从巴峡穿巫峡，便下襄阳向洛阳”诗，格调相同。若仿其用对句作收笔，而结束无力，则无异颈腹二联矣。
咏怀古迹
·杜甫·
群山万壑赴荆门，生长明妃尚有村。
一去紫台连朔漠，独留青冢向黄昏。
画图省识春风面，环佩空归月夜魂。
千载琵琶作胡语，分明怨恨曲中论。
咏明妃诗多矣，沈归愚推此诗为绝唱，以能包举其生平，而以苍凉激楚出之也。首句咏荆门之地势，用一“赴”字，沉着有力。次句谓如此山水名邦，而清淑之气，独钟于女子，至今江头行客，犹说遗村。寰中艳迹，可与西子苎萝村千秋争美矣。三四谓一去胡沙，愈行愈远，而芳魂恋阙，墓门草色长青，表明妃之志也。五六谓汉帝仅于画中一见，悔莫能追，环佩空归，安得更承恩泽，哀明妃之遇也。收句谓汉家宫阙，久已烟消，即埋玉荒邱，亦长沦边徼。其遗音感人者，幸有马上琵琶，流传旧乐，掩抑冰弦，如诉出绝塞飘零之苦，差足为明妃写怨矣。
诸将
·杜甫·
回首扶桑铜柱标，冥冥氛祲未全销。
越裳翡翠无消息，南海明珠久寂寥。
殊锡曾为大司马，总戎皆插侍中貂。
炎风朔雪天王地，只在忠良翊圣朝。
少陵《诸将》五首皆感怀时事，反复咏叹，所谓言者无罪，闻者足戒。此诗悲情壮采，尤为警动，可谓诗史矣。首二句言勿谓炎荒之地，绥定为难，但看铜柱标勋，当日伏波横海，曾建奇功，何以至今氛祲尚未消耶？三四谓化外越裳，固无翡翠，即境中南海，谁贡明珠？五六谓环顾廷臣，司马则登坛节钺，侍中则上服金貂，邀殊锡而冀总戎者，接踵于朝。乃求官而逢硕鼠，御将而得饥鹰，可为长太息矣。时方回纥窥边，故末句因炎风扇海，而兼及朔雪防秋，听鼓鼙而思将帅，有望于方召之忠良也。
登馀干古县城
·刘长卿·
孤城上与白云齐，万古萧条楚水西。
官舍已空秋草绿，女墙犹在夜乌啼。
平沙渺渺迷人远[27]，落日亭亭向客低。
飞鸟不知陵谷变，朝飞暮去弋阳溪。
盛唐之诗人怀古，多沉雄之作，至随州而秀雅生姿，殆风会所趋耶。此诗首句总写古城之景。次句总写萧条之态。三四承次句，实写其萧条。昔之官舍，衣锦排衙，今则秋原草没；昔之女墙，严城拥雉，今则夜月乌啼。五六亦承次句，虚写其萧条。极目平沙，更无人迹，惟有向人斜日，伴凭高游客，少驻余光。末句谓一片荒城，消沉多少人物，而飞鸟无情，依旧嬉翔朝暮。鸟而有知，其亦如令威之化鹤归耶？登临览胜者，每当夕阳在野，易发思古之幽情。如近人《金陵》诗云：芳草久荒邀笛步，夕阳还上胜棋楼。《南阳》诗云：疆里久荒申伯国，夕阳谁问汉家营。《秦州》诗云：鹿场零雨迷周道，雁影斜阳没汉宫。皆有对此苍茫之叹，因录长卿落日句，偶忆及之。后之览者，其有同感乎？
自巩洛舟行入黄河即事，寄府县僚友
·韦应物·
夹水苍山路向东，东南山豁大河通。
寒树依微远天外，夕阳明灭乱流中。
孤村几岁临伊岸，一雁初晴下朔风。
为报洛桥游宦侣，扁舟不系与心同。
前六句纯写道中所见。首二句言自巩洛东来，两岸青山，孤帆一片，至东南山脉断处，前亘大河。自山重水复中来，睹浩瀚黄流，天垂大野，心目开朗。用一“豁”字，殊为确当。三句凡江湖空阔处，每于天末见远树浮烟。黄仲则[28]诗：瓜步江空微有树。亦即此意。四句以黄河浪涌，起伏不定，故夕阳照之，时明时灭，与皇甫冉之“滩月碎光流”，其景不同，其理同也。三句在画中远景，尚能以笔墨写之，四句天然妙景，为画工所不到。五句言河畔荒沙，居民稀少，惟伊川岸侧，尚有孤村。六句言秋晴始见雁飞，与“灞原风雨定，晚见雁行频”同意。结句归到寄友，言东来随处寄泊，己之委心任运，亦同不系之舟。常建诗“一身为轻舟”同此意也。
寄李儋元锡
·韦应物·
去年花里逢君别，今日花开又一年。
世事茫茫难自料，春愁黯黯独成眠。
身多疾病思田里，邑有流亡愧俸钱。
闻道欲来相问讯，西楼望月几回圆。
首二句，凡怀人者，皆有此意，作者淡淡写出，而怀友感时，深情无限。三四句以阅世既深，万事无久而不变者，无可预料，料亦徒然，惟有春愁黯黯，敧枕独眠，付诸炊粱梦境耳。五句言以身许国，宁敢鸣高，无如老病侵寻，归田外更无长策。六句凡居官者，廉洁已称难能，韦则因邑有流亡，并应得之俸钱，亦觉受之有愧，非特廉吏，且蔼然仁人之言矣。收句登楼望月，仍言怀友之意，首尾相应，亦淡淡写之，韦诗之本色也。
自苏台至望亭驿，人家尽空，春物增思，怅然有作，寄从弟
·李嘉祐·
南浦菰蒲覆白，东吴黎庶逐黄巾。
野棠自发空临水，江燕初归不见人。
远树依依如送客，平田渺渺独伤春。
那堪回首长洲苑，烽火年年报虏尘。
此诗纪乱后荒凉之状。首句言白覆水，南浦春寒，纪泊舟之地也。次句言黄巾虽去，黎庶凋伤，纪当时之事也。三句言临水野棠，当春自发，则田畴之荒废可知。四句言江燕归来，更无栖处，则人家之寥落可知。宋元嘉兵燹后，归燕巢于林木。乱离景象，今古同之。五六句言平田极目，远树犹存，乃写题中怅然之意。末句言旧苑长洲，虏尘未息，当日繁华，不堪回首矣。近人黎孝廉庶焘《还家》诗云：乱后归来百感生，凄寒回首旧柴荆。田园荡尽成今昔，戚里飘零半死生。燕掠虚堂寻故主，牛依残垒事春耕。孤儿一掬松楸泪，洒向东风荠麦青。伤乱余生，与李诗同其激楚。诗本性情，无论欢娱愁苦之言，能真切动人，便为佳咏也。
晚次鄂州
·卢纶·
云开远见汉阳城，犹是孤帆一日程。
估客昼眠知浪静，舟人夜语觉潮生。
三湘愁鬓逢秋色，万里归心对月明。
旧业已随征战尽，更堪江上鼓鼙声。
作客途诗，起笔须切合所在之境，而能领起全篇，乃为合作。此诗前半首尤佳。其起句言江天浩莽，已远见汉阳城郭，而江阔帆迟，尚费行程竟日。情景真切，句法亦纡徐有致。三句言浪平舟稳，估客高眠。凡在湍急处行舟，篙橹声终日不绝。惟江上扬帆，但闻船唇啮浪，吞吐作声，四无人语，水窗倚枕，不觉寐之酣也。四句言野岸维舟，夜静闻舟人相唤，加缆扣舷，众声杂作，不问而知为夜潮来矣。诵此二句，宛若身在江船容与之中。可见诗贵天然，不在专工雕琢。五六句言客子思乡，湘南留滞。结句言三径全荒，而鼙鼓秋高，犹闻战伐，客怀弥可伤矣。
夏夜宿表兄话旧
·窦叔向·
夜合花开香满庭，夜深微雨醉初醒。
远书珍重何曾达，旧事凄凉不可听。
去日儿童皆长大，昔年亲友半凋零。
明朝又是孤舟别，愁见河桥酒幔青。
此诗平易近人，初学皆能领解。录此诗者，以其一片天真，最易感动，中年以上者，人人意中所有也。开篇言微雨生凉，花香满院，密亲话旧，薄醉初醒，此乐正不易得。三句言往日郑重寄书，而关河修阻，天远书沉。四句言酒后纵谈往事，其拂意者，固触绪多悲，即快足之事，俯仰亦为陈迹，总之皆凄凉不可听耳。五六言此草草数十年中，不觉光阴水逝，迨握手重逢，当日之嫛婗已成丁壮，而老成半就凋零，则吾辈之崦嵫暮景可知。收句言情话方长，而骊歌已唱，真觉风雨西楼，酒醒人远矣。此诗与五律中戴叔伦之“天秋月又满”诗，李益之“十年离乱后”诗，司空曙之“故人江海别”诗，皆亲友唱酬，情文兼至之作。唐人于此类诗最为擅场，不失风人敦厚之旨也。
寻隐者韦九山人于东溪草堂
·朱湾·
寻得仙源访隐沦，渐来深处渐无尘。
初行竹里惟通马，直到花间始见人。
四面云山谁作主，数家烟火自为邻。
路傍樵客何须问，朝市如今不是秦。
诗为访隐士而作，故以写幽深之境，得天然之趣为主。首二句言访山中高士，去城市渐远，觉尘氛一扫，呼吸都清。三句言韦九所居，在修竹林中，窄径仅能通马，已觉其深；迨进叩花间之户，始见有人，其幽深可想。五句谓四面云山，若终日供其吟赏，其实初非己有，所谓明月清风，取无禁而用不竭，非主而亦主矣。六句谓隐居初不藉邻，但远近只此数家烟火，同在山中，衡门相望，非邻而亦邻矣。此二句能写出纯任自然之趣。收笔谓朝市承平，韦乃天性高蹈，非为避秦而遁，所谓盛世之巢由也。
左迁至蓝关示侄孙湘
·韩愈·
一封朝奏九重天，夕贬潮阳路八千。
欲为圣朝除弊事，肯将衰朽惜残年。
云横秦岭家何在，雪拥蓝关马不前。
知汝远来应有意，好收吾骨瘴江边。
昌黎文章气节，震烁有唐。即以此诗论，义烈之气，掷地有声，唐贤集中所绝无仅有也。前半首谓朝上书而夕贬窜，明知批鳞盛怒，折槛难回，而不欲留弊政为圣朝之累。衰朽余年，生死且不顾，宁恤左迁。然忠义本于人情，回顾身家，焉得绝无凄怆。故五句言秦岭云横，家人何处；六句言蓝关雪满，马尚不前，何况迁客。与徐兰之“马后桃花马前雪，出关争得不回头”同一逐臣去国之悲。但志决身歼，百挫无悔，故末句谓瘴江收骨，绝无怨尤。高义英词，可薄云天而铭金石矣。
登柳州城楼寄漳汀封连四州刺史
·柳宗元·
城上高楼接大荒，海天愁思正茫茫。
惊风乱飐芙蓉水，密雨斜侵薜荔墙。
岭树重遮千里目，江流曲似九回肠。
共来百越文身地，犹自音书滞一乡。
唐代韩柳齐名，皆遭屏逐。昌黎蓝关诗见忠愤之气，子厚柳州诗多哀怨之音。起笔音节高亮，登高四顾，有苍茫百感之概。三四言临水芙蓉，覆墙薜荔，本有天然之态，乃密雨惊风，横加侵袭，致嫣红生翠，全失其度。以风雨喻谗人之高张，以薜荔芙蓉喻贤人之摈斥，犹楚辞之以兰蕙喻君子，以雷雨喻摧残，寄慨遥深，不仅写登城所见也。五六言岭树云遮，所思不见，临江迟客，肠转车轮，恋阙怀人之意，殆兼有之。收句归到寄诸友本意。言同在瘴乡，已伤谪宦，况音书不达，雁渺鱼沉，愈悲孤寂矣。
长安晓望，寄程补阙
·司空曙·
迢递山河拥帝京，参差宫殿接云平。
风吹晓漏经长乐，柳带晴烟出禁城。
天净笙歌临路发，日高车马隔尘行。
独有浅才甘未达，多惭名在鲁诸生。
通首皆赋长安之壮丽繁华，而己则负才不遇，有“冠盖满京华，斯人独憔悴”之感。首句言河山表里，拱卫王畿，写长安之大概也。次句言珠宫玉殿，上与云齐，写宫阙之壮伟也。三四言遥瞻长乐禁城，帘远堂高，君门万里，所得见闻者，惟隐隐风传晓漏，依依柳带晴烟耳。五六言长安贵人仪从嬉游之盛，每值风和云净，时闻夹道笙歌，高车驷马，驰骋九衢，而己则望尘莫及，惟有庾扇自遮[29]。末句言身虽未显，在诸生中亦夙负才，自惭实自伤也。
西塞山怀古
·刘禹锡·
王濬楼船下益州，金陵王气黯然收。
千寻铁锁沉江底，一片降幡出石头。
人世几回伤往事，山形依旧枕寒流。
从今四海为家日，故垒萧萧芦荻秋。
梦得与元微之、韦楚客、白乐天同赋此题[30]。梦得诗先成，乐天览之曰：四人共探骊龙，君已得珠，余皆鳞爪矣。遂罢唱。此诗乍观之，前半首不过言平吴事，后半首不过抚今追昔之意。诗诚佳矣，何以元白高才，皆敛手回席？梦得必有过人之处。评此诗者，谓其起二句如黄鹄高举，见天地方圆，三四句见长江地利之不足恃。所评诚是。然此诗所以推为绝唱，未有发明之者。余谓刘诗与崔颢《黄鹤楼》诗异曲同工。崔诗从黄鹤仙人着想，前四句皆言仙人乘鹤事，一气贯注。刘诗从西塞山铁锁横江着想，前四句皆言王濬平吴事，亦一气贯注。非但切定本题，且七律能四句专咏一事，而劲气直达者，在盛唐时，沈佺期龙池篇，李太白鹦鹉篇外，罕有能手，梦得独能方美前贤。故乐天有骊珠之叹也。五六句之用意，崔以题为“黄鹤楼”，故实写楼中所见；刘以题为“西塞山怀古”，故表明怀古之意。藻不妄抒，刘与崔亦同。此二句韵致殊隽，与孟浩然登岘首山诗[31]同工。且六句用一“枕”字，以东西梁山，夹江对锁，山形平卧而非突兀，“枕”字颇能有之。其末句用意，崔则言登望而思乡国，刘则言承平不用防江，皆别出一意，以收束全篇。余故谓崔刘二诗其佳处同，其格调亦同，所以推为绝唱也。
始闻秋风
·刘禹锡·
昔看黄菊与君别，今听玄蝉我却回。
五夜飕飗枕前觉，一年颜状镜中来。
马思边草拳毛动，雕眄青云睡眼开。
天地肃清堪四望，为君扶病上高台。
大历以后之诗，格调则秀雅为多，词句则雕镌是尚，去盛唐浑厚之风渐远。梦得此作，振笔挥洒，英气勃发，不作寻常悲秋之语，法乳直接少陵。诗中“君”字，论者谓未详所指，有谓其悼亡者。诗咏骏马健雕，与悼亡无涉。有谓其怀友者。唐人赠友诗夥矣，其姓名皆见标题，若梦得闻秋风而思友，亦不能外此例，而仅言“始闻秋风”者，余谓两用“君”字，即指秋风而言。对明月而称交友，抚修竹而呼此君，君者对己而言，各适其用也。首二句言篱菊黄时，已秋暮冬初，曾与君别。今蝉声送暑，君至我回，真觉一年容易。三四即承上感时之意。三句言寂寞清宵，枕前先觉。欧阳《秋声赋》亦因夜读而作，以静夜声凄，感人最易也。四句言因惊秋而揽镜，叹须鬓之加苍，不仅观河面皱之嗟，且与少陵“勋业频看镜”句同深慷慨。故五六紧接以马思边草，雕盼青云，隐然有久蛰思起之怀。五六句论其诗意，固以揽辔陈情，自写抱负，即以诗句论，亦殊雄健。马闻秋风，而拳毛森动，与少陵咏天马诗[32]“秋草遍山”“苍茫迥立”，同其昂奋。六句言雕以秋高，思抟风直上。草枯眼疾，正雕鹗争先得路之时。此二句虽写秋风感物，而实正喻夹写也。收句谓秋气清肃，荡涤尘嚣，即衰病之身，且为君登台，一舒沉郁，亦与少陵之悲秋作客，多病登台，同此襟期磊落。余故谓此诗神似浣花也。
酬乐天扬州初逢席上见赠
·刘禹锡·
巴山楚水凄凉地，二十三年弃置身。
怀旧空吟闻笛赋，到乡翻似烂柯人。
沉舟侧畔千帆过，病树前头万木春。
今日听君歌一曲，暂凭杯酒长精神。
梦得此诗，虽秋士多悲，而悟彻菀枯，能知此旨，终身无不平之鸣矣。首二句言楚客凄凉，多年放逐，自述其身世也。三句言岁华淹忽，耆旧凋零，当年同调，皆山阳笛里之人。四句言故乡重到，城郭犹是，人民已非，如王质持烂斧归来。二句皆怀旧之思也。五六久推名句，谓自安义命，勿羡他人。试看沉舟病树，何等摧颓，若宇宙皆无情之物，而舟畔仍千帆竞发，树前仍万木争荣。造物非厚于千帆万木，而薄于沉舟病树，盖行所不得不行，止所不得不止，造物亦无如之何，深合蒙庄齐物之理矣。末句归到席上见赠，不言借酒浇愁，而言精神更长，所谓空肠得酒芒角出，绝不作颓丧语。与《始闻秋风》诗同其豪迈也。
欲与元八卜邻，先有是赠
·白居易·
平生心迹最相亲，欲隐墙东不为身。
明月好同三径夜，绿杨宜作两家春。
每因暂出犹思伴，岂得安居不择邻。
何独终身数相见，子孙长作隔墙人。
此诗论句法则层层推进，论交情则愈转愈深。在七律中此格甚少，词句亦流转而雅切也。首二句生平至友，独数君家，所以卜邻者，欲与吾友联踪叠迹，不仅为身谋也。三四言素月当天，绿杨拂地，虽佳景天然，只能独赏；今与卜邻，三径则清辉同照，两家则春色平分，其乐弥多。后人结邻诗，如吴企晋诗云：两岸人烟分市色，一溪灯火共书声。梅圣俞诗云：隔篱分井水，穿壁共灯光。徐铉诗云：井泉分地脉，砧杵同秋声。皆结邻之佳句，比类纪之，俾初学者知题同句异，各有思致也。后半首意极明畅，言暂出犹思，何况久住，更愿子孙芳邻永结。交情至此，深挚无伦矣。杜牧街西诗[33]“名园相倚杏交花”，与绿杨句同妙，而工细过之。
马嵬
·李商隐·
海外徒闻更九州，他生未卜此生休。
空闻虎旅传宵柝，无复鸡人报晓筹。
此日六军同驻马，当时七夕笑牵牛。
如何四纪为天子，不及卢家有莫愁。
白乐天《长恨歌》言玄宗令道士远访杨妃事，玉溪亦云然。首句言杨妃遍求不见，瀛海之外，更有九州，虚传其说耳。次句言七夕之誓，愿世为夫妇，事属虚渺，而此生之恩爱已休。三四言虽率六军西幸，警卫犹严，而当年绛帻传筹，同梦听鸡之夜，不可复得。五六句非但驻马牵牛，以本事而成巧对，且用逆挽句法。颈联能用此法，最为活泼。温飞卿《苏武庙》诗：回日楼台非甲帐，去时冠剑是丁年。亦逆挽法也。末句言御宇多年之主，而掩面不能救一爱妃；莫愁虽民间夫妇，而蓬门相守，犹胜天家。为杨妃惜，亦以讥玄宗也。
重过圣女祠
·李商隐·
白石岩扉碧藓滋，上清沦谪得归迟。
一春梦雨常飘瓦，尽日灵风不满旗。
萼绿华来无定所，杜兰香去未移时。
玉郎会此通仙籍，忆向天阶问紫芝。
作游仙诗者，多涉云思霞想。楚蜀之神女庙、小姑祠，虽皆托之遐想，尚有遗像流传。圣女以石形虚拟，初无其像。玉溪此篇，借以寓身世之感，起结皆表明其意，随园《落花》诗所谓“清华曾荷东皇宠，飘泊原非上帝心”也。首句言岩扉深掩，苔绣年深，见古祠之荒寂。次句言己亦上清仙史，而华鬘坠劫，留滞未归，为圣女所笑也。三句之梦雨，即微雨。言虽有梦雨，而不过飘瓦；虽有灵风，而常不满旗。则圣女之来，在若无若有之间。五六句以祠在武都悬崖之侧，石壁有妇人像，上赤下白，人称为圣女，以形似得名，非实有其神，故以萼绿华、杜兰香相拟，谓神来无定，若洛神之徙倚旁皇。因系重过圣女祠，故六句言昔年曾到此山，薜荔披衣，女萝萦带，若人在山阿，今日重游，觉兰香仙迹，去人未远也。收笔承第二句上清沦谪之意，言曾侍玉皇香案，采芝往事，长忆天阶。全篇皆空灵缥缈之词，极才人之能事矣。
隋宫
·李商隐·
紫泉宫殿锁烟霞，欲取芜城作帝家。
玉玺不缘归日角，锦帆应是到天涯。
于今腐草无萤火，终古垂杨有暮鸦。
地下若逢陈后主，岂宜重问后庭花？
凡作咏古诗，专咏一事，通篇固宜用本事，而须活泼出之，结句更须有意，乃为佳构。玉溪之《马嵬》《隋宫》二诗，皆运古入化，最宜取法。首句总写隋宫之景。次句言芜城之地，何足控制宇内，而欲取作帝家。言外若讥其无识也。三四言天心所眷，若不归日角龙颜之唐王，则锦帆游荡，当不知其所止。五六言于今腐草江山，更谁取流萤十斛；怅望长堤，惟有流水栖鸦，带垂杨萧瑟耳。萤火垂杨，即用隋宫往事，而以感叹出之，句法复摇曳多姿。末句言亡国之悲，陈隋一例，与后主九原相见，当同伤宗稷之沦亡，玉树荒嬉，岂宜重问耶！
重有感
·李商隐·
玉帐牙旗得上游，安危须共主君忧。
窦融表已来关右，陶侃军宜次石头。
岂有蛟龙愁失水，更无鹰隼击高秋。
昼号夜哭兼幽显，早晚星关雪涕收。
此诗纪甘露之变，唐宗魁柄下移，为中官所制，故第五句有蛟龙失水之喻。玉溪之外舅，为泾原节度使王茂元，拥强兵坐镇，地踞上游，故盼其起兵勤王，一清君侧。起二句之牙旗玉帐，与主分忧，四句之陶侃军兴，六句之鹰隼奋击，结句之雪涕收关，皆对茂元而发，深盼其能赴国难也。时昭义节度使刘从谏慷慨上书，三句以窦融进表拟之，借勖茂元，冀其袍泽同仇。七句言己之昼夜呼号，当幽显神人所共鉴，效包胥之哭秦庭，祈茂元之一听。此为感事之诗，必证以事实，始能明其意义，不仅研求句法。即以诗格论，玉溪生平瓣香杜陵，其忠愤詄荡[34]之气，溢于楮墨，雅近杜陵也。
赠别前蔚州契使君
·李商隐·
何年部落到阴陵，奕世勤王国史称。
夜卷牙旗千帐雪，朝飞羽骑一河冰。
蕃儿襁负来青冢，狄女壶浆出白登。
日晚鹈泉畔猎，路人遥识郅都鹰。
此诗赠漠南归诚之部落，壮健而得体，雅与题称。首句言朔方雄族，久驻阴陵。次句言其祖以外酋向化，为唐初功臣，世笃忠贞之裔，久著勋名。三四言千帐雪飞，牙旗夜肃，长河冻合，怒马朝腾，见天时之严寒，而不减军容之壮盛。五六言蕃儿狄女，皆襁负壶浆而至，见使君招来绥辑之功。结句言其骑射之精，行猎兼以习武，郅都鹰健，路人遥识名藩。收笔之余劲，犹能穿札也。
井络
·李商隐·
井络天彭一掌中，漫夸天设剑为峰。
阵图东聚夔江石，边柝西悬雪岭松。
堪叹故君成杜宇，可能先主是真龙。
将来为报奸雄辈，莫向金牛访旧踪。
巴蜀为天府之国，足以闭关自守。乘时崛起者，都窃踞称雄。故玉溪此篇，深致戒焉。首句井络天彭，言分野之广大；次句剑峰天险，言地利之难恃，皆举全蜀而言。三四承次句而分言之。三句谓阵图石转，带白盐赤甲之雄，纪东川之险也。四句谓雪岭秋高，扼邛笮康之隘，纪西川之险也。后半首承上而言。如此天险，宜可金汤永固矣，而霸图已渺，空留杜宇之魂，炎井重窥，未竟飞龙之业。自昔英豪辈出，尚且偏霸无成，则后来之公孙跃马，刘辟称戈，亦当鉴于往事，而戢其雄心，勿慕秦王之遣力士开山，再访金牛遗迹矣。
泪
·李商隐·
永巷长年怨绮罗，离情终日思风波。
湘江竹上痕无限，岘首碑前洒几多。
人去紫台秋入塞，兵残楚帐夜闻歌。
朝来灞水桥边问，未抵青袍送玉珂。
诗题只一“泪”字，而实为送别而作，其本意于末句见之。前六句列举古人挥泪之由，句各一事，不相连续，而结句以“未抵”二字结束全篇，七律中创格也。首二句以韵语而作对语，一言宫怨之泪，一言离人之泪。三句言抚湘江之斑竹，思故君之泪也。四句言读岘首之残碑，怀遗爱之泪也。五六句言白草黄云，送明妃之远嫁；名姬骏马，悲项羽之夭亡。家国苍凉，同声一恸，儿女英雄之泪也。末句言灞桥送别，挥手沾巾，纵聚千古伤心人之泪，未抵青袍之湿透。玉溪所送者何人，乃悲深若是耶？
过陈琳墓
·温庭筠·
曾于青史见遗文，今日飘蓬过此坟。
词客有灵应识我，霸才无主始怜君。
石麟埋没藏春草，铜雀荒凉对暮云。
莫怪临风倍惆怅，欲将书剑学从军。
飞卿生不逢时，过陈琳墓而藉鸣其抑郁。首二句谓余生也晚，仅于青史中见君遗文，而深向往。今日适以飘泊他乡，过荒凉之墓，其感想何如耶？三句谓九地无知，则同归冥漠，若词客有灵，则如我者，身世之相同，意气之相感，君应识我矣。四句谓袁绍非霸才，不堪为主。为君怜，亦自怜也。五六句用转笔，谓勿悲冢上石麟，已深埋春草，即以魏武一世之雄，亦不能保其铜雀荒台，但余漳水无情，暮云深锁，其消沉无异于君也。结句言己之临风惆怅者，将以飘零书剑之身，投笔从军，以功名自奋。世无人知，异代萧条，惟有向墓门而一诉耳。
和友人溪居别业
·温庭筠·
积润初销碧草新，凤阳晴日带雕轮。
风飘弱柳平桥晚，雪点寒梅小院春。
屏上楼台陈后主，镜中金翠李夫人。
花房透露红珠落，蛱蝶双飞护粉尘。
此诗弱柳寒梅句，不事锤炼，而风致如画，为写景之秀句。五六句言陈后主之楼台，李夫人之金翠，极人间之美丽矣，而于屏上镜中见之，可望而不可即。色即是空，本无诸相，丽句而兼妙悟也。但中四句专用字面，而不用语意相贯，大陆才多，偶为之固无不可，句亦殊佳；乃其起结，亦用词藻，而少意义，似未尽美。录此诗者，因诗以情文相生为贵，以八叉之才，尚不免文胜于情。学者观此，知不宜以涂泽为工也。
赠知音
·温庭筠·
翠羽花冠碧树鸡，未明先向短墙啼。
窗间谢女青蛾敛，门外萧郎白马嘶。
残曙微星当户没，淡烟斜月照楼低[35]。
上阳宫里钟初动，不语垂鞭上柳堤。
此诗虽非飞卿之杰作，而层次最为清晰。诗题仅写“赠知音”，其全首皆言侵晓别离之意。首二句墙畔鸡声已动，纪残宵欲别之时也。三句言长眉不展，满镜都愁，指所赠者言也。四句言门外班骓，匆匆欲发，谓己之不得暂留也。五六纪分袂之时，斜月微星，仅淡淡写晓天光景，而黯然魂消之意，自在言外。末句言己行之后，远处闻上阳钟动，已晨光熹微，无聊情绪，垂鞭信马而行，惟见晓风杨柳，披拂长堤，而画楼人远矣。
卧病
·许浑·
寒窗灯尽月斜晖，佩马朝天独掩扉。
清露已凋秦塞柳，白云空长越山薇。
病中送客难为别，梦里还家不当归。
惟有寄书书未得，卧闻燕雁向南飞。
诗家体格，清词丽句，各擅其长。此诗因卧病有怀而作，前半首稍用字面，余皆宛转言情，清而有味，胜于丽而无则也。首二句言月斜灯暗，病榻易醒，正早朝车马，晨摇玉佩之时，而己则掩关寂寂，只自悲耳。三四言滞迹秦关，已秋寒杨柳；遥忆乡山薇蕨，空待归人。用“已”字“空”字，动荡其句法，语气乃开合生姿。五六言送客已难为别，况是病中；还家方遂素心，乃在梦里。皆推进一层写法，弥觉可伤。收句言乡书欲寄，而驿使稀逢；感春燕秋鸿之来去，枕上闻声，惟有以一片乡心，托南飞之羽耳。
和友人鸳鸯之什
·崔珏·
翠鬣红衣舞夕晖，水禽情似此禽稀。
暂分烟岛犹回首，只渡寒塘亦并飞。
映雾乍迷珠殿瓦，逐梭齐上玉人机。
采莲无限兰桡女，笑指中流羡尔归。
鸳鸯为同命之鸟，惟河洲之雎鸠，关关对语，差可拟之。首句谓翠红文采，绚映斜阳，言鸳鸯之色也。次句谓水禽中相爱而具贞性，似此禽者，甚为稀有，言鸳鸯之性也。三四言鸳鸯之飞鸣宿食，不过在寒塘烟岛，地小回旋，乃仅片刻之分离，犹相呼回首；只萦洄之带水，亦接翼齐飞。写两禽情爱之深，可谓善于体物矣。三四句已言鸳鸯之情，五六乃变换句法，言殿上覆鸳鸯之瓦，闺中织鸳鸯之锦，故用其故实，而以映雾迷离，逐梭来往，以衬贴之，中二联遂虚实兼到。收句更翻新意，言采莲女伴，见同命文禽，依依相并，能不感幽情而生叹羡耶？全首中，六句皆咏本题，而结处别开意境，律诗中恒有之法也。
鹧鸪
·郑谷·
暖戏烟芜锦翼齐，品流应得近山鸡。
雨昏青草湖边过，花落黄陵庙里啼。
游子乍闻征袖湿，佳人才唱翠眉低。
相呼相应湘江阔，苦竹丛深春日西。
首二句实赋鹧鸪，言平芜春暖，锦翼齐飞，颇似山鸡之文采。三四句虚咏之，专尚神韵。鹧鸪以湘楚为多，青草湖边，黄陵庙里，在古色苍茫之地，当雨昏花落之时，适有三两鹧鸪，哀音啼遍。故五六接以游子闻声，而青衫泪湿，佳人按拍，而翠黛愁低也。末句言春尽湘江，斜阳相唤，就题作收束而已。
崔珏以鸳鸯诗得名，称崔鸳鸯。郑谷以鹧鸪诗得名，称郑鹧鸪。故二诗连缀写之。崔写其情致，郑写其神韵，各臻妙境。惟崔诗通体完密，郑都官虽名出崔上，此诗后四句，似近率易，逊于崔诗。若李群玉之赋鹧鸪，亦专咏其声，又逊于郑作也。李白越中诗[36]：宫女如花满春殿，只今惟有鹧鸪飞。郑谷赠歌者诗[37]：座中亦有江南客，莫向春风唱鹧鸪。因其凄音动人，故怀古思乡，易生惆怅也。
春尽
·韩偓·
惜春连日醉昏昏，醒后衣裳见酒痕。
细水浮花归别涧，断云含雨入孤村。
入闲易有芳时恨，地胜难招自古魂。
惭愧流莺相厚意，清晨犹为到西园。
致光少年，喜为香奁诗，其后节操岳然，诗格亦归雅正。此诗首二句言惜春情绪，借酒浇愁，迨醒后见襟上余湿，始知沾醉之深。三句言落花无主，飘荡随波，花随春去远矣。四句言微阴不散，时有断云将雨，渐入孤村。此二句不过言春尽之景，而自有黯黯春愁之思。以三四句既写景，故后半首言情。五句谓世途扰扰，谁惜芳时，惟闲人坐惜流光，易生怅惘。六句言胜地欢场，经多少名士佳人之吟赏，乃良辰美景，不异当年，而楚醑招魂，安能更起。结句言多谢流莺念旧，犹到西园，伴余寂寞，则尘凝芳榭，足音不到可知矣。近人诗云：地经前路成惆怅，人对芳晨转寂寥。有同慨也。
归王官次年作
·司空图·
乱后烧残数架书，峰前犹自恋吾庐。
忘机渐喜逢人少，览镜空怜待鹤疏。
孤屿池痕春涨满，小阑花韵午晴初。
酣歌自适逃名久，不必门多长者车。
表圣在乾宁朝，以户兵二部侍郎召，不赴，归隐王官。闻哀宗之变，不食而卒，卓然唐末完人。此为归山次年所作，自写天怀之淡定，非以泉石鸣高也。首二句言乱后藏书散失，幸吾庐无恙，尚可陋室自安。三句言人以独处无聊为慨，己则孤秀自馨，转览渐不逢人之可喜。四句言粗粝儒餐，分所应得，所歉怀者，并饲鹤之粮亦缺耳。后半首言处境虽约，而吾庐中小阑孤屿犹存，每看春水波痕，午晴花韵，辄悠然自赏。逃名本以自适，即长者车亦不愿临门，何论余子耶？全首固见高致，其五六句若不经意，而秀润如画，洵推佳句也。
忆昔
·韦庄·
昔年曾向五陵游，子夜歌清月满楼。
银烛树前长似昼，露桃花下不知秋。
西园公子名无忌，南国佳人字莫愁。
今日乱离俱是梦，夕阳惟见水东流。
此为兵乱后追忆昔时而作。首二句言曾共五陵年少，月夜听歌，乃纪当年之事。张梦晋诗所谓“高楼明月清歌夜，知是人生第几回”也。三四追忆盛时之光景，但见火树银花，城开不夜；酣醉于露桃花下，只觉春光之绚丽，不知世有秋色之萧条。五六言当年游宴之人，有西园公子之豪华，南国佳人之妖冶。其用无忌、莫愁，乃借人名作巧对。论者谓公子或指陈思，与魏无忌、长孙无忌俱不相合。其实作者不过纪裙屐士女之盛，不必拘定为何人也。前六句皆追忆陈迹，结句言事如春梦无痕，惟见流水斜阳，消沉今古，可胜叹耶？
葛景中《过金陵旧曲》诗云：金粉繁华自昔论，家家春色苎萝村。鱼鳞碧瓦花围屋，雁齿红桥柳映门。鹦鹉珠帘朝学语，海棠银烛夜消魂。而今秋冷江城月，只有青衫惹泪痕。前六句思昔，后二句伤今，其格调诗意，皆与韦作相同。葛颇能诗，如：无事且倾婪尾酒，有情休续断肠诗。尚有故交留白社，更无残梦到红楼。锦囊句好题新画，石鼎茶香读旧书。凉思又添今夜雨，老怀重感去年秋。皆有清婉之韵，因附录之。
陪金陵府相中堂夜宴
·韦庄·
满耳笙歌满眼花，满楼珠翠胜吴娃。
因知海上神仙窟，只似人间富贵家。
绣户夜攒红烛市，舞衣晴曳碧天霞。
却愁宴罢青蛾散，杨[38]子江头月半斜。
诗纪府中夜宴之盛。前二句言满耳所闻者，笙歌嘹亮；满眼所见者，花影缤纷；益以满楼之粉围香阵，艳夺吴姬。三用“满”字，见府第之繁华，几无隙地，真如锦洞天矣。三四句若言人间富贵，不异仙家，不过寻常意境。诗用倒装句法，言海上神仙，只似人间富贵，便点化常语，为新颖之词。五句言石家蜡烛，辉映千枝，疑入五都夜市。六句言舞袖争翻，如曳碧天之霞绮。厉樊榭游仙诗：天母衣裳云汉锦，九光灯里舞衣飘。可为五六句之注脚也。末句言所愁者酒阑客散，斜月楼空耳，所谓“绝顶楼台人散后，满场袍笏戏阑时”。作者不为谀颂语以悦贵人，而作当头棒喝，为酬酢诗中所仅见。韦夙著才名，府相招致词客，本以张其盛会，而得此冷落之词，能无败兴耶？
贫女
·秦韬玉·
蓬门未识绮罗香，拟托良媒益自伤。
谁爱风流高格调，共怜时世俭梳妆。
敢将十指夸偏巧，不把双眉斗画长。
苦恨年年压金线，为他人作嫁衣裳。
此篇语语皆贫女自伤，而实为贫士不遇者，写牢愁抑塞之怀。首二句言生长蓬门，青裙椎髻，从不知罗绮之妍华；以待字之年，将托良媒以通辞，料无嘉偶，只益伤心。三四谓自抱高世之格，甘弃铅华，不知者翻怜我梳妆之俭陋也。五六谓以艺而论，则十指神针，未输薛女；以色而论，则双眉远翠，不让文君。而藐姑独处，从不向采芳女伴，夸绝艺而竞新妆。末句言季女斯饥，固自安命薄，所恨者，年年辛苦，徒为新嫁娘费金线之功。人孰无情，谁能遣此耶？孟郊诗：坐甘冰抱晚，永谢酒怀春。冰抱为难堪之境，而栖迟至晚，枯坐自甘。酒怀喻声利之场，乃春色虽多，孤踪永谢，与《贫女》诗意境相似，而以五言隽永出之，弥觉有味。老友章霜根翁最喜诵之。
夏日题老将林亭
·张蠙[39]·
百战功成翻爱静，侯门渐欲似仙家。
墙头细雨垂纤草，水面回风聚落花。
井放辘轳闲浸酒，笼开鹦鹉报煎茶。
几人图在凌烟阁，曾不交锋向塞沙。
此诗在唐律中非上乘，惟第四句传诵一时耳。七律中如“绿杨花扑一溪烟”“芰荷翻雨泼鸳鸯”“鹭鹚飞破夕阳烟”，虽佳句而有意雕琢。张诗“水面回风聚落花”七字，妙出自然。但三句之墙头纤草，五六之浸酒煎茶，皆寻常语，结句亦无深意。乃王衍与徐后见其诗而激赏之，欲授以官，唐代之重诗如是！文人每藉诗卷进身也。

[book_title]诗境浅说丁编
七言摘句
汉家城阙疑天上，秦地山川似镜中。（沈佺期）
此乃《兴庆池侍宴应制》之句。上句状城阙之高，下句言登临所见。山川形势，如列镜中。同时侍宴者，有苏颋诗云：直视天河垂象外，俯窥京室画图中。用意与沈诗同，皆气象宏阔。宫室画图句，尤能总写俯窥之胜也。
片石孤云窥色相，清池皓月照禅心。（李颀）
此题璿公山池诗。上句言色相之静如片石，无变相也；下句言色相之动若孤云，无滞相也，即诸相具足之旨。下句以清池喻禅心之澄澈，以皓月喻禅心之空明。清池与皓月相映，则上下皆一片灵光。即就寺中之水石，以佛理证之，非泛作禅语也。
鱼吹细浪摇歌扇，燕蹴飞花落舞筵。（杜甫）
此《城西陂泛舟（即渼陂）》也。上句言画舸移春，纤波不动，正清歌按拍之时，游鱼吹浪，映扇影而微摇。下句言花因燕蹴而飞，适堕舞筵之前。花影衣香，荡成春色。以少陵之雄才，此二句写舟中歌舞，独工雅无伦。且清歌傍水，妙舞当花，乃宴集恒有之事，以鱼吹燕蹴写之，遂见生动。此琢句之法也。
麒麟不动炉烟上，孔雀徐开扇影还。（杜甫）
上句言炉烟初上，乃帝驾将至之时。下句扇影徐还，乃退朝之时。《秋兴》诗中“云移雉尾开宫扇，日绕龙鳞识圣颜”，乃临朝之时。炉香扇影，想见当日朝仪。唐人早朝诗多言风景，此乃九重临御，仰瞻云日，故以庄丽之笔写之。少陵已身在江湖，眷怀君国，有魏阙之思也。
思家步月清宵立，忆弟看云白日眠。（杜甫）
此少陵乱后思乡之作。清宵本宜偃息，因思家步月，而久立移时。白日非宜倚枕，因忆弟看云，乃无聊就寝。乡心缭乱，不觉昏昼之失序矣。且仅言步月看云，而思家忆弟之深情，自在言外也。
渔人网集澄潭下，估客船随返照来。（杜甫）
此少陵赠江头野老诗也。渔人以江流涌荡，网罟难施，得江畔潭水静处，乃众网争下。其首句云：野老篱边江岸回，柴门不正逐江开。可见渔人所集，在野老门前，江岸回曲处也。下句言估船向晚，觅江湾寄泊。夕照亭亭而下，估帆亦缓缓而来，皆野老柴门所见，用“集”字“随”字，切合其景也。
花萼夹城通御气，芙蓉小苑入边愁。（杜甫）
此纪天宝年事。上句言明皇自花萼楼至夹城，为龙武军所驻之地，故言御气常通。所谓“白日雷霆夹城仗”也。下句以渔阳兵起，遂罢芙蓉园之游幸，故言侵入边愁。此二句乃追忆当日盛衰之事也。
返照入江翻石壁，归云拥树失山村。（杜甫）
此为少陵得意之笔，故取句中“返照”二字为诗题。其首句言楚王宫北，白帝城西，知此诗作于夔府峡畔。峡中两岸峭壁，多作赤色，倒影入江，夕阳照之，势如翻动。峡中无平地，三五村落，高踞山腰，云起则山村顿失。此二句之景，惟峡江见之。
春水船如天上坐，老年花似雾中看。（杜甫）
此小寒食舟中所作。上句谓蜀江迅急，舟行值春水涨时，有千里江陵之势，若乘云而在天上。下句言年老目昏，看花不辨，固自伤其老态，亦感变乱之靡常，如雾里看花，莫明其真象。因后半首有“娟娟戏蝶过闲幔，片片轻鸥下急湍”句，言己之不如鸥蝶，得来往自如，故知雾中看花，亦有言外意也。
吴宫花草埋幽径，晋代衣冠成古邱。（李白）
此为登金陵凤凰台而作。慨吴宫之秀压江山，而消沉花草；晋代之史传人物，而寂寞衣冠。在十四字中，举千年之江左兴亡，付凭阑一叹，与“汉家箫鼓空流水，魏国山河半夕阳”句调极相似，但怀古之地不同耳。余曾在秦中，见关公庙铁竿上联语云：吴宫花草埋幽径，魏国山河半夕阳。集句殊工，且以之题关庙，见吴魏已亡，而庙食依然千古，胜于过钓台诗[40]之“光武无寸土”句，转觉说尽也。
上方月晓闻僧语，下界林疏见客行。（卢纶）
此夜宿丰德寺而作。上句言山头孤寺，万籁沉沉，晓风残月之时，惟闻僧语。下句言俯视下方，偶于林隙见早行之客。此言山巅寺院之高也。苏颋诗：宫中下见南山尽，城上平临北斗悬。乃言长安城阙之高。元稹诗：星河似向檐前落，鼓角惊从地底回。乃言越中州宅之高。同一登临之作，所在之地不同，各写其见闻也。
幽溪鹿过苔还静，深树云来鸟不知。（钱起）
诗写山中幽绝之致，句殊隽永。以之喻禅理，则幽溪苍苔，喻人心之本静，因鹿行而静中有动，鹿过而苔仍静，还其本心也。下句言鸟栖深树，悠然若无知，虽树里白云来去，而鸟仍不知。喻世事万变，而此心不动，言心之定也。有定而后能静，禅理而亦儒理。若郎士元之“月在上方诸品静，心持半偈万缘空”，语意显露，不若钱诗之写景既工，且有余味可寻也。
长乐钟声花外尽，龙池柳色雨中深。（钱起）
诗为赠阙下裴舍人而作。上句谓长乐宫中之钟声，传递至花外而尽。言宫禁深严，钟声非外人所得闻，惟舍人在阙下闻之。下句言柳以在龙池之畔，故得雨露为多。喻裴为近臣，故承恩独厚。因后半首有“阳和不散穷途恨”及“献赋十年犹未遇”句，故知长乐龙池句，羡舍人之身依禁近，而伤己之以白发相对华簪，非泛言宫中花柳之景也。
蝉声驿路秋山里，草色河桥落照中。（韩翃）
草色蝉声，乃寻常之语，以秋山落照写之，便为佳句，且有旅行光景。与早朝诗之“鹊飞山月曙，蝉噪野风秋”，诵之便觉有晓行光景，耐人吟讽。
秋山入帘翠滴滴，野艇倚槛云依依。（张志和）
烟波钓徒作此诗赠渔父，潇洒出尘，颇似宋贤集中佳句。渔父居此胜地，东坡所谓不知人间何处有此境，径欲往买二顷田也。诗中“秋”字“入”字“翠”字等，其平仄不用谐声，弥觉清峭。律诗用拗韵，与诗之神致有关。此类是也。
鸦翻枫叶夕阳动，鹭立芦花秋水明。（陶岘）
岘为渊明后人，自制一舟，号水仙。此诗咏夕阳枫叶，秋水芦花，本江湖之妙景；更以寒鸦翻动，白鹭孤明，以写其生趣，绝好之秋江图画。夕阳因鸦翻而飐动，秋水映鹭羽而愈明。用“动”字“明”字殊佳。
鸿得路争先翥，松柏凌寒独后凋。（武元衡）
此赠张谏议诗也。鹓鸿不殊凡鸟，因风云得路，而翔翥争先。松柏不殊凡卉，因冰雪凌寒，而凋零独后。盼张谏议之功名奋起，与节操贞坚，规颂兼至也。推阐其议，则得路争先者，乃日中则昃，操刀必割，务争天下之先，黄帝之学也。凌寒后凋者，知白守黑，流阳处阴，默居天下之后，老子之学也。武诗无此意，偶有触悟，附记之以质后之览者。
将军旧压三司贵，相国新兼五等崇。（韩愈）
裴晋公破贼回，重拜台司，以诗示宾客。昌黎和之，虽仅言其官爵尊崇，而隐然负天下之重。李郢上晋公诗云：天上玉书传诏夜，阵前金甲受降时。词采工丽，格调恢雄。耿诗云：枥上骅骝嘶鼓角，门前老将识风云。言其久历戎行，句殊新颖。晋公勋望冠时，赠诗颇不易作。此三诗皆台阁体中能手也。
银烛未消窗送曙，金钗半醉座添春。（韩愈）
昌黎于酒中上李相公诗也。银蜡摇辉，传杯达晓，红裙劝醉，合座生春。以公之风裁岳岳，而此诗独妩媚，与广平梅花，欧阳江柳，忠简梨涡，皆名卿之韵事。唐代之习尚如是，少陵亦曾预金钱御宴，沉醉于佳人锦瑟旁也。
山腹雨晴添象迹，潭心日暖长蛟涎。（柳宗元）
柳州谪官以后之诗，多纪岭南殊俗。此联与“射工巧伺游人影，飓母偏惊旅客船”句，纪其风物之异也。寄友诗[41]云：林邑东回山似戟，牂牁南下水如汤。纪山川之异也。峒岷诗[42]云：青箬裹盐归峒客，绿荷包饭趁墟人。鹅毛御腊缝山罽，鸡骨占年拜水神。纪俗尚之异也。就见闻所及，语意既新，复工对仗，非亲历者不能道之。
梁氏夫妻为寄客，陆家兄弟是州民。（刘禹锡）
梦得赴苏州，适白乐天领郡，乃赠此诗。以梁陆皆吴人，借以自况。既切其地，兼切己事，与张籍寄乐天诗“登第早年同座主，题诗今日是州人”用意相似。刘诗尤擅胜场，因引用昔人事入诗，以适合为贵也。
林间暖酒烧红叶，石上题诗扫绿苔。（白居易）
此白傅寄题仙游寺之诗。暖酒题诗，韵事也。暖酒而在林翠之中，题诗而在岩石之上，逸趣也。更以红叶绿苔装点之，雅事与丽句兼矣。虽落叶作薪，未足以暖酒，苔石乍扫，未宜于题诗，但词人托兴，不可质实求之。宋代王晋卿，曾以此句作画，绢素未损，古雅绝伦，为老友式之所藏，余曾见之。可见此诗流传之价值矣。
绕郭烟岚新雨后，满山楼阁上灯初。（元稹）
此以州宅重夸于乐天也。上句谓山当雨后，则湿云半收，苍翠欲滴，胜于晴霁时之山容显露，所谓“雨后山光满郭青”也。下句谓群山入夜，则楼阁隐入微茫，迨灯火齐张，在林霭中见明星点点。乐天诗云：楼殿参差倚夕阳。乃言向晚之景。此言夜景，各极其妙。凡远观灯火，最得幽静之致。“两三星火是瓜州”，与此诗之满山灯火，虽多少不同，皆绝妙夜景，为画境所不到。此二句之写景，胜于前诗夸州宅之“四面常时对屏嶂，一家终日在楼台”句也。
尘世难逢开口笑，菊花须插满头归。（杜牧）
此牧之九日齐山登高而作。上句谓光阴者百岁之过客，三万六千日中，能得几回欢笑。下句插菊满头，不必实有其事，因难得今日尽欢，极写其清狂之态耳。若厉樊榭游仙诗之“新赐天花插满头”与“星辰系满头”句，则奇幻之想也。
云随夏后双龙尾，风逐周王八骏蹄。（李商隐）
凡用古事入诗，两事务须匀称，勿以近代事搀之。此诗夏后、周王，双龙、八骏，皆上古事，且句极工丽。运用古事者，最宜取法。诗为咏九成宫而作，宫在山水胜地，玉溪不言其风物，而意在怀古，殆有故君之思也。
永忆江湖归白发，欲回天地入扁舟。（李商隐）
玉溪近体诗，顿挫沉着，少陵后为一大宗。诗谓归隐江湖，乃其夙志。而白发淹留者，将欲整顿乾坤，遂其济时之愿，即扁舟入海，随渔父之烟雾而去耳。以沉雄之笔，写宏远之怀，陈子昂所谓“囊括经世道，遗身在白云”也。
更无人处帘垂地，欲拂尘时簟竟床。（李商隐）
此玉溪感逝诗也。仅言帘影簟纹，而伤感之情，溢于言外。王武子见孙楚悼亡之作，所谓“情生于文，文生于情”也。诗人之悼亡者，以元微之七律三首，梅宛陵五律三首，最为真挚。论诗之风韵，玉溪之句，尤耐微吟。潘安仁诗“望庐思其人”，即玉溪上句之意。潘诗“入室想所历”，即玉溪下句之意。诗格异而意同也。
一院落花无客醉，五更残月有莺啼。（温庭筠[43]）
此经李征君故宅而作。当日莺花庭院，列长筵招客，醉月飞觞，何等兴采。乃旧地重过，但有一院飞花，五更残月。故其第七句有“风景宛然人自改”之叹。陈迦陵诗：五更残月啼莺换，一片荒城赵水流。亦咏莺啼残月，乃客途怀古之思也。
夜闻猛雨判花尽，寒恋重衾觉梦多。（温庭筠）
此类之句，贵心细而意新，必确合情事，乃为佳句。且一句中自相呼应，惟雨猛故花尽，恋衾故梦多。如“重帘不卷留香久，古砚微凹聚墨多”“石挨苦竹旁抽笋，雨打戎葵卧放花”，诗中此类极多，固在描绘细确，尤在用虚字之精炼也。
楸梧远近千官冢，禾黍高低六代宫。（许浑）
此金陵怀古诗也。江东王气，至陈后主而终。兵合景阳，英雄事去，故诗以玉树歌残，为发端之词。此二句谓楸梧飒飒，尽消沉将相王侯；禾黍油油，更谁问齐梁晋宋。涵举一切，不专指一代一事。此后过金陵者，追忆孙吴六代，屡见篇章。至明社既屋，若顾亭林之谒太祖陵，吴梅村之过上方桥，感念故君，悲歌慷慨。嗣后过江名士，题咏甚多。如“钟楼自吼南朝寺，佛塔还燃半夜灯”“萧寺鼓鼙惊翡翠，蒋山风雪葬芙蓉”“春风泪洒桃花扇，夜月歌残燕子笺”“芳草久荒邀笛步，夕阳还上胜棋楼”等句，皆指一事而言。许诗则浑写大意也。
溪云初起日沉阁，山雨欲来风满楼。（许浑）
诗为登咸阳城东楼而作。上句因云起而日沉，为诗心所易到。下句善状骤雨欲来，风先雨至之景，可谓绝妙好词。此景非必咸阳始有，许在东楼，偶遇之而入咏耳。
江云带日秋偏热，海雨随风夏亦寒。（许浑）
前录柳子厚诗，乃纪粤西之山川风俗。此在广州城西朝台所作，乃纪粤东之时令。上句谓当秋宜凉，而乍晴便热。下句谓入夏应热，而一雨便凉。见寒燠之无常。此二句极肖粤东天气。许有题朝台韦氏郊园诗[44]云：云连海气琴书润，风带潮声枕簟凉。亦善写海南情状。郊园诗第三句“野门临水稻花香”，为时人传诵。但此景在江乡皆有之，不独粤东耳。
初戴玉冠多误拜，欲辞金殿别称名。（项斯）
此送宫人入道诗也。上句谓初易道装，未辨诸天佛像，致顶礼多讹。下句谓已辞殿阙，往日之苕华芳字，不称空门，应别署绿萼飞琼之号。此题在唐人诗中，项作称为佳构。近人汪琬诗云：颜因炼液疑重艳，身为持斋转觉轻。可云妙语双关。又有句云：此生无复昭阳梦，犹为君王夜祝釐。蔼然忠爱之音，胜于项诗矣。
压树早鸦飞不散，到窗寒鼓湿无声。（薛逢）
此长安夜雨诗也。咏雨者，首推少陵之“随风潜入夜，润物细无声”一联。此诗谓栖树之鸦，因沾翅而欲飞不起；隔窗之鼓，因湿弛而低咽无声。杜诗专就雨言，薛诗就雨之著物而言，皆极诗心之妙也。
残星几点雁横塞，长笛一声人倚楼。（赵嘏）
诗写长安秋望所见闻。上句言晓星明灭之时，见雁行自塞北而来，写秋空之清旷也。下句赋闻笛。设言吹笛者，为风鬟雾鬓之人，或言闻笛者，为愁病怀乡之客，皆著迹象。赵以七字浑然写之，而含思无限，杜紫薇所以称赏不置，称为“赵倚楼”也。
得剑乍如添健仆，亡书久似忆良朋。（司空图）
此类诗句，难于言情写景之诗。因须取譬工切，且有意味也。近人有“欲霁山如新染画，重游路比旧温书”，与此诗相似。若林逋之“春水净于僧眼碧，晚山浓似佛头青”及“巫峡晓峰髽短髻，楚江秋水练长裙”，则借风景取譬，较易着想也。
野庙向江春寂寂，古碑无字草芊芊。（李群玉）
诗咏黄陵庙而作。庙本上古幽渺之事，李以楚江之过客，发思古之幽情，纯以空灵之笔写之，与王渔洋过露筋祠诗“行人系缆月初堕，门外野风开白莲”相似。所谓不著一字，尽得风流。若近人之“空山黄叶无人径，破庙山神对古松”，则仅写古庙荒凉之状，无悠然怀古之思也。
有时三点两点雨，到处十枝五枝花。（李山甫）
此二句以轻活之笔，写眼前之景，全以不着力处见工。宋人集中，每有此派。在骈文中，“一寸二寸之鱼，三竿两竿之竹”，其意境相似。此诗因寒食而作。上句以清明为多雨之际，故时有数点沾衣。下句言其时春花已放，而未繁盛，故时见数枝逗色。皆切寒食时令而发。其次联云：九原珠翠似烟霞。语不可解。或因寒食上冢，谓九原之下，视人间珠翠，等烟霞之过眼。然语意亦不明了。凡作律诗者，须通体匀称，若此诗之瑜瑕互见，非上选也。
仰瞻青壁开天罅，斗转寒湾避石棱。（方干）
诗在缙云县溪流中所作，极似三峡风景：两岸岩壁，削立而紧束，中开一隙天光，惟亭午始见日影。水中巨石，以多年激荡，或伏水中，或刺水面，皆锐如剑戟，行舟须迂回避之。遇弯折处，尤有虞心。此诗能曲绘险滩之状也。
官满便寻垂钓侣，家贫已用卖琴钱。（来鹏[45]）
此送友罢任还乡诗也。上句谓甫挂朝冠，便寻渔艇，其襟期之淡逸可知。下句谓家徒壁立，已藉卖琴，其居官之廉洁可知。晚唐作者，非无清新和雅之音，而少浑厚沉雄之气。殆时会递嬗所关也。
鹤盘远势投孤屿，蝉曳残声过别枝。（方干）
此诗体物浏亮，造句亦工。上句谓鹤之飞翔，异于凡鸟。其在天空，必作势盘旋，翔而后集。下句谓凡虫鸟之飞鸣，各为一事，惟蝉则枝柯已易，犹带余音。以之取譬，则以鹤喻仕途择主，须审慎而委身，勿栖枳棘；以蝉喻飘零怨妇，感将衰之颜色，重抱琵琶。作者有此弦外之音乎？
饮涧鹿喧双派水，上楼僧踏一梯云。（郑谷）
山中僧寺在云气中，固恒有之事。梯在室内，不易为云所到。但云深满寺，则梯在云中，亦事所或有。作诗不能拘执言之。此七字可称佳句，惜上句不称。或郑所见者，为交流之水，适有群鹿饮其侧也。
数枝艳拂文君酒，半里红欹宋玉墙。（罗隐）
此昭谏咏杏花诗也。杏花之低拂酒卮，或高倚墙头，语本无奇。作者因酒而引用文君，因墙而引用宋玉，美人词客，与花枝相辉映，遂好句欲仙矣。昭谏有咏牡丹诗云：公子醉归灯下见，美人朝插镜中看。言公子美人，不及宋玉文君，有妍情逸兴。唐人牡丹诗殊少佳什，罗诗虽咏花者皆可用，而此二句有富贵气，尚与牡丹相称也。
秋凉雾露侵灯下，夜静鱼龙逼岸行。（罗隐）
此夜泊淮口所作。上句谓江乡卑湿之地，每多雾露。凉秋倚棹，觉窗前雾气，漾灯晕而迷濛。用一“侵”字，见雾露之深也。下句谓游鱼避舟楫往来，当昼潜伏，至夜静乃游泳岸边。用一“逼”字，见鱼龙之近也。余昔在湘江，屡逢晓雾，蓬蓬若蒸釜，夙有蒸湘之名。又尝泊舟越中绕门山深潭之侧，每至夜半，鱼腥上腾。知昭谏写水窗之景，新而确也。
谋身拙为安蛇足，报国危曾捋虎须。（韩偓）
此诗与白乐天之“曾犯龙鳞容不死，欲骑鹤背觅长生”句，用意及对句之工，均极相似。皆以汲黯之敢言，学留侯之遁世。合则留，不合则去，得用行舍藏之义也。明季有赠遗老诗云：立朝抗疏批鳞手，易世衣冠削发僧。则以遗直而兼故国之悲矣。

[book_title]诗境浅说续编一
五言绝句
寒夜思友（三首）
·王勃·
其一
久别侵怀抱，他乡变容色。
月下调鸣琴，相思此何极。
其二
云间征思断，月下归愁切。
鸿雁西南飞，如何故人别。
其三
朝朝翠山下，夜夜苍江曲。
复此遥相思，清尊湛芳绿。
三首同一思友思乡之意，而分咏为三者，其第一首独坐有思，抚琴而思同调也；第二首望远有思，闻雁而思故侣也；第三首总结上意，言花朝月夜，山碧江清，无时无地不思也。一唱三叹，极写其寒夜之怀。结句借酒消愁，兼有樽酒重逢之望。作者去晋魏未远，故短章有淳朴之气，自是初唐风格。
别人
·王勃·
霜华净天末，雾色笼江际。
客子常畏人，何为久留滞。
客子畏人句，一语镇纸，却曲迷阳，忧心悄悄，能曲状孤客自危之意。作者固阅世之谈，亦对于所别之人，有为而发，故劝其早归也。
曲池荷
·卢照邻·
浮香绕曲岸，圆影覆华池。
常恐秋风早，飘零君不知。
借落花以书感，诗人所恒有。此独咏曲江花者，以曲江地邻禁苑，为冠盖荟萃之地，当有朝贵，恋青紫功名，不知早退者，此诗特讽喻之。勿待素秋肃杀，而始叹飘零，明哲保身之义，非泛咏落花也。
于易水送人
·骆宾王·
此地别燕丹，壮士发冲冠。
昔时人已没，今日水犹寒。
易水送荆卿歌：风萧萧兮易水寒，壮士一去兮不复还。寥寥十五字，而千载下如闻悲壮之声。咏易水者，当不能外此意。此诗一气挥洒，而重在“水犹寒”三字。一见人虽没，而英风壮采，凛烈如生，一见易水寒声，至今日犹闻呜咽。怀古苍凉，劲气直达，高格也。
入朝洛堤步月
·上官仪·
脉脉广川流，驱马历长洲。
鹊飞山月曙，蝉噪野风秋。
此早朝途中所作。鹊飞蝉噪二句，写洛堤晓行，风景如画。诗句复清远而有神韵。昔张文潜举昌黎、柳州五言佳句，以韩之“清雨卷归旗”一联，柳之“门掩候虫秋”一联为压卷。上官之作，可方美韩柳矣。
南行别弟
·韦承庆·
万里人南去，三春雁北飞。
不知何岁月，得与尔同归。
孤客远行，难乎为别，所别者况为同气。此作不事研炼，清空如话，弥见天真。唐十龄女子[46]诗：所嗟人异雁，不作一行飞。皆蔼然至性之言也。
送杜审言[47]
·宋之问·
卧病人事绝，嗟君万里行。
河桥不相送，江树远含情。
病中不能送客，无以表意，而托诸江树，正见其情之无极。王阮亭又选其《途中寒食题黄梅临江驿寄崔融》云：马上逢寒食，途中属暮春。可怜江浦望，不见洛桥人。语意质实，不若此诗之意婉。宋在昆季中，最擅诗歌，明月夜珠之句，传唱宫廷。初唐之能手也。
子夜四时歌六首·春歌
·郭元振·
青楼含日光，绿池起风色。
赠子同心花，殷勤此何极。
子夜歌亦乐府之遗，幽情古艳，即物兴怀，在五言诗中，别有神味。此歌以“同心花”三字为主，两情兼写。第四句重言以申之，表长毋相忘之意。歌凡二首，其次首云：妾心正断绝，君怀那得知。乃怨歌之亚也。
汾上惊秋
·苏颋·
北风吹白云，万里渡河汾。
心绪逢摇落，秋声不可闻。
一年容易，又听秋风，便有一种萧寥之感，生宋玉之悲，作欧阳之赋，良有以也。刘禹锡《秋风引》云：朝来入庭树，孤客最先闻。盖客里秋声，尤易枨触。故此诗言心绪摇落，秋声更不可闻也。起二句笔殊挺健。
赋得自君之出矣
·张九龄·
自君之出矣，不复理残机。
思君如满月，夜夜减清辉。
曲江乃唐时贤相，元宗[48]若用其言，安有渔阳之变。此诗殆为李林甫所谗罢相后而作，借闺怨以寓忠爱之思。已过三五良宵，此后清辉夜夜，有缺无盈。见明良遇合，更无余望，较“衣带日已缓”“思君令人老”等句，语婉而意尤悲。迨元宗遣官祠祭，已悔莫追矣。
江滨梅
·王适·
忽见寒梅树，开花汉水滨。
不知春色早，疑是弄珠人。
咏梅之事多矣，而独言弄珠人者，以地当汉水，遂忆及弄珠解佩之仙。犹之见罗浮梅而怀萼绿，见孤山梅而忆逋翁，本地风光，随手拾取也。
王昭君
·东方虬·
掩涕辞丹凤，衔悲向白龙。
单于浪惊喜，无复旧时容。
起笔以流水句法作对语，白龙丹凤，属对殊工。后二句言风沙绝域，已失旧容，而单于见之，犹为惊喜，则昭君之绝艳可知矣。
南望楼
·卢僎·
去国三巴远，登楼万里春。
伤心江上客，不是故乡人。
人当客途况瘁，已切乡思。及登楼四望，云山新异，更惊身在他乡。故作者为之咏叹，犹之太白登高楼而吟暝色春愁，少陵坐江楼而赋枫林秋兴，所谓“断肠烟柳，莫倚危阑”也。
鸟鸣涧
·王维·
人闲桂花落，夜静春山空。
月出惊山鸟，时鸣春涧中。
山空月明，宿鸟误为曙光，时有鸣声，出烟树间，山居静夜，偶一闻之。右丞能在静中领会，昔人谓“鸟鸣山更幽”句，静中之动，弥见其静。此诗亦然。
萍池
·王维·
春池深且广，会待轻舟回。
靡靡绿萍合，垂杨扫复开。
池水不波，轻舟未动，水面绿萍，平铺密合，偶为风中杨柳，低拂而开，开而复合，深得临水静观之趣。此恒有之景，惟右丞能道出之。
鸬鹚堰
·王维·
乍向红莲没，复出清蒲飏。
独立何褵褷，衔鱼古查[49]上。
甫入芙蕖影里，旋出蒲藻丛中，善写其凫没鸾举之态。后二句言，既入水得鱼，乃在楂头小立。鸬鹚之飞翔食息，于四句中尽之，善于体物矣。以上三首，皆《皇甫岳云溪杂题》。
孟城坳
·王维·
新家孟城口，古木余衰柳。
来者复为谁，空悲昔人有。
孟城新宅，仅余古柳。昔年居此者，重重陈迹，荡焉无存。今虽暂为己有，而人事变迁，片壤终归来者，后之视今，犹今之视昔。彼王侯第宅，尚新主屡更，况儒生蓬荜耶？摩诘诚能作达矣。
鹿柴
·王维·
空山不见人，但闻人语响。
返景入深林，复照青苔上。
前二句已写出山居之幽景。后二句言，深林中苔翠阴阴，日光所不及，惟夕阳自林间斜射而入，照此苔痕，深碧浅红，相映成彩。此景无人道及，惟妙心得之，诗笔复能写出。
南垞
·王维·
轻舟南垞去，北垞淼难即。
隔浦望人家，遥遥不相识。
户具画船，家藏烟浦，江南风景，往往有之。此诗纯咏水乡，舟行南垞，见北垞之三五人家，掩映于波光林霭间。一水盈盈，可望而不可即。写水窗闲眺情景，如身在轻桡容与中也。
栾家濑
·王维·
飒飒秋雨中，浅浅石溜泻。
跳波自相溅，白鹭惊复下。
秋雨与石溜相杂而下，惊起濑边栖鹭，回翔少顷，旋复下集。惟临水静观者，能写出水禽之性也。
辛夷坞
·王维·
木末芙蓉花，山中发红萼。
涧户寂无人，纷纷开且落。
兰生空谷，不以无人而不芳。东坡罗汉赞云：空山无人，水流花开。世称妙悟。亦即此诗之意境。后二句之意，更有花开固孤秀自馨，花落亦无人悼惜，山林枯菀，悉付诸冥漠之乡，洵超于象外矣。
竹里馆
·王维·
独坐幽篁里，弹琴复长啸。
深林人不知，明月来相照。
《辋川集》中，如《孟城坳》《萍池》《栾家濑》诸作，皆闲静而有深湛之思。此诗言月下鸣琴，风篁成韵，虽亦一片静境，而以浑成出之。坊本《唐诗三百首》特录此首者，殆以其质直易晓，便于初学也。
山中送别
·王维·
山中相送罢，日暮掩柴扉。
春草明年绿，王孙归不归？
以山人送别，则所送者，当是驰骛功名之士，而非栖迟泉石之人。结句言“归不归”者，明知其迷阳忘返，故作疑问之辞也。庄子云：送君者皆自崖而反，而君自此远矣。此语殊有余味。
左掖梨花
·王维·
闲洒阶边草，轻随箔外风。
黄莺弄不足，衔入未央宫。
鸟衔花片，虽诗人偶咏及之，其实为事理所稀有。右丞殆借以为喻，以梨花喻京朝官：倘推毂无缘，则亦飘飏于阶前帘外耳；一旦汲引有人，忽蒙前席之召，犹花被莺衔入未央宫里。当是见同官中遇意外之荣，故借题寓意耳。否则虚构此景，果何谓耶？
红豆
·王维·
红豆生南国，春来发几枝。
愿君多采撷，此物最相思。
折芳馨以遗所思，采芍药以赠将离，自昔诗人骚客，每藉灵根佳卉，以寄芳悱宛转之怀。况红豆号相思子，故愿君采撷，以增其别后感情，犹郭元振诗以同心花见殷勤之意。近人有以“把酒祝东风，种出双红豆”图，所谓愿天下有情人都成眷属也。
杂诗
·王维·
君自故乡来，应知故乡事。
来日绮窗前，寒梅着花未？
故乡久别，钓游之地，朋酒之欢，处处皆萦怀抱。而独忆窗外梅花，论襟期固雅逸绝尘，论诗句复清空一气，所谓妙手偶得也。
宫槐陌
·裴迪·
门前宫槐陌，是向欹湖道。
秋来山雨多，落叶无人扫。
裴迪与右丞唱和，如《鹿柴》《茱萸沜》诸诗，皆质朴而少余味。其才力未能跨越右丞也。此作虽仅言秋来落叶，而写萧寥景色，有遁世无闷之意，与右丞“涧户寂无人，纷纷开且落”诗意相似。其咏白石滩云：日下川上寒，浮云淡无色。皆五言高格也。
送崔九
·裴迪·
归山深浅去，须尽丘壑美。
莫学武陵人，暂游桃源里。
临别赠言，令人增朋友之重。戒人游冶者，则云莫向临邛去；勉人节操者，则云慎勿厌清贫。此诗送人归隐，则云莫学武陵人，良以言行相顾，事贵实践。若高谈肥遁，恐在山泉水，瞬为出岫行云矣。应知巢由高躅，非一蹴可几也。
玉阶怨
·李白·
玉阶生白露，夜久侵罗袜。
却下水精帘，玲珑望秋月。
题为“玉阶怨”，其写怨意，不在表面，而在空际。第二句云露侵罗袜，则空庭之久立可知。第三句云却下精帘，则羊车之绝望可知。第四句云隔帘望月，则虚帷之孤影可知。不言怨而怨自深矣。
静夜思
·李白·
床前明月光，疑是地上霜。
举头望明月，低头思故乡。
前二句取喻殊新，后二句在举头低头俄顷之间，顿生乡思，良以故乡之念，久蕴怀中，偶见床前明月，一触即发，正见其乡心之切。且举头低头，联属用之，更见俯仰有致。
敬亭独坐山
·李白·
众鸟高飞尽，孤云独去闲。
相看两不厌，只有敬亭山。
前二句以云鸟为喻，言众人皆高取功名，而己独翛然自远。后二句以山为喻，言世既与我相遗，惟敬亭山色，我不厌看，山亦爱我。夫青山漠漠无情，焉知憎爱，而言不厌我者，乃太白愤世之深，愿遗世独立，索知音于无情之物也。
八阵图
·杜甫·
功盖三分国，名成八阵图。
江流石不转，遗恨失吞吴。
武侯之志，在严汉贼之辨，酬先主之知，征吴非所急也。乃北伐未成，而先主猇亭挫败，强邻未灭，剩有阵图遗石，动悲壮之江声。故少陵低回江浦，感遗恨于吞吴，千载下如闻叹息声也。
送朱大入秦
·孟浩然·
游人五陵去，宝剑值千金。
分手脱相赠，平生一片心。
襄阳诗皆冲和淡逸之音，此诗独有抑塞磊落之气。论其生平，为张曲江、韩荆州所汲引，当具用世之才，非甘于鹿门终老者，于此诗略露圭角。朱大未详其人，殆朱家郭解之流。贾岛诗“十年磨一剑”“谁有不平事”。东坡尝题渊明诗后云：靖节虽脱节躬耕，其意固未能平也。襄阳之平生一片心，其亦有未平乎？
终南望馀雪
·祖咏·
终南阴岭秀，积雪浮云端。
林表明霁色，城中增暮寒。
咏高山积雪，若从正面着笔，不过言山之高、雪之色及空翠与皓素相映发耳。此诗从侧面着想，言遥望雪后南山，如开霁色，而长安万户，便觉生寒。则终南之高寒可想。用流水对句，弥见诗心灵活。且以霁色为喻，确是积雪，而非飞雪，取譬殊工。
魏宫词
·崔国辅·
朝日照红妆，拟上铜雀台。
画眉犹未了，魏帝使人催。
朝阳甫上，便整红妆，初非晏起，而魏帝已使人催，则魏主之色荒，及宫妃之得宠，皆于后二句见之。魏宫琐事，作者何由知之？当是借喻唐宫也。
采莲曲
·崔国辅·
玉溆花红发，金塘水碧流。
相逢畏相失，并着采莲舟。
前二句极妍炼，后二句莲浦相逢，乍惊美艳，仙侣并舟，低回不去，有目逆而送之意。折芳馨以相赠，许微波以通辞。作者含意未申，语殊蕴藉。
怨词
·崔国辅·
妾有罗衣裳，秦王在时作。
为舞春风多，秋来不堪着。
披罗衣之璀粲[50]，当日秦王座上，曾屡舞春风。乃老去芳华，捐同秋扇，犹之蓝田废将，抚锋镝之余生，望觚棱而陨涕，同是伤心之故也。
长乐少年行
·崔国辅·
遗却珊瑚鞭，白马骄不行。
章台折杨柳，春日路旁情。
偶过章台，因遗鞭驻马，而折柳道旁。借折柳以喻访艳，写少年荡子，随处流连之状。崔善赋小诗，虽非高格，而皆有手挥目送之致。
长干曲（三首）
·崔颢·
其一
君家何处住？妾住在横塘。
停船暂借问，或恐是同乡。
其二
家临九江水，来去九江侧。
同是长干人，生小不相识。
其三
下渚多风浪，莲舟渐觉稀。
那能不相待，独自逆潮归？
第一首既问君家，更言妾处，何情文周至乃尔？是否同乡，干卿底事，乃停舟相问。情网遂凭虚而下矣。第二首承上首同乡之意，言生小同住长干，惜竹马青梅，相逢恨晚。第三首写临别余情，日暮风多，深恐其迎潮独返。相送殷勤，柔情绮思，有竹枝水调遗意，视崔国辅《采莲曲》但言并着莲舟，更饶情致。
题僧房
·王昌龄·
棕榈花满院，苔藓入闲房。
彼此名言绝，空中闻异香。
次句苔藓入房，写禅室之人稀地寂，已迥殊尘境。三四句有“落花无言，人淡如菊”之意。凡良友存临，相喻以意，不在言词形迹之间，况与高僧晤对，默契于无言之表，但闻空际妙香，如雨天花于丈室。唐人山寺诗多言静境，此诗尤得静中之趣。
朝来曲
·王昌龄·
月昃鸣珂动，花连绣户春。
盘龙玉台镜，惟待画眉人。
唐人咏闺阁者，多言愁怨。此诗独写笄珈贵妇，伉俪情多。东方千骑，夫婿上头，驰骢马于天街，鸣玉已看官贵。拂盘龙之宝镜，画眉留待郎归，极写闺人美满之情。与“辜负香衾事早朝”句，同是金龟贵婿，而各有诗意。语云：欢娱之言难工，愁苦之音易好。作者可谓善状欢娱矣。
咏史
·高适·
尚有绨袍赠，应怜范叔寒。
不知天下士，犹作布衣看。
冠盖京华，斯人憔悴，一寒至此者，岂独范叔！天下士之布衣沦落者多矣。达夫生平，功名自许，以忤权贵，出宦彭州。此诗其有抑郁之怀耶？
行军九日思长安故园
·岑参·
强欲登高去，无人送酒来。
遥怜故园菊，应傍战场开。
黄花三径，又发秋光，故少陵有丛菊故园之咏。复花发战场，感时溅泪，况未休兵，谁能堪此。嘉州尚有见渭水思秦川诗[51]云：渭水东流去，何时到雍州。凭添两行泪，寄向故园流。亦思家之作。心随水去，已极写乡思，而此作加倍写法，感叹尤深。
登鹳雀楼
·王之涣·
白日依山尽，黄河入海流。
欲穷千里目，更上一层楼。
凡登高能赋者，贵有包举一切之概。前二句写山河胜概，雄伟阔远，兼而有之，已如题之量。后二句复余劲穿札。二十字中，有
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:35:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>