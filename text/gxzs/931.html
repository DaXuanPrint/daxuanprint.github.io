<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="唐代书法家颜真卿正史记载,唐代书法家颜真卿正史记载全文在线阅读,唐代书法家颜真卿正史记载全文在线下载,大玄古籍书库">
<meta name="description" content="国学知识:唐代书法家颜真卿正史记载_唐代书法家颜真卿正史记载_全文在线阅读_唐代书法家颜真卿正史记载_全文在线下载_大玄古籍书库">
<title>唐代书法家颜真卿正史记载_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">唐代书法家颜真卿正史记载</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">2024-09-30 07:37:40</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">国学知识</span> <br/>
          字数： <span class="inputVal" id="bknum">[book_length]5228</span> <br/>
          说明： <span class="inputVal" id="bkdec">国学知识:唐代书法家颜真卿正史记载</span> <br/>
          封面： <span class="inputVal" id="bkimg">Z_8156.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]唐代书法家颜真卿正史记载
[book_author]佚名
[book_date]2024-09-30 07:37:40
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]国学知识
[book_length]5228
[book_dec]国学知识:唐代书法家颜真卿正史记载
[book_img]Z_8156.jpg


[book_title]唐代书法家颜真卿正史记载
颜真卿(公元708—784年)字清臣。京兆万年(今陕西西安)人。颜师古之五世从孙。开元中，举进士，登甲科，调醴泉尉。迁殿中诗御史，后出为平原太守。安禄山反，与从兄杲卿固守平原，加户部侍郎。肃宗时，历工部、刑部尚书，又为同州、蒲州刺史。再迁吏部侍郎，封丹杨县子、鲁郡公，人称“颜鲁公”。卢杞专权，改太子太师。兴元元年(公元784年)八月三日，为李希烈缢杀，年77岁，赠司徒，谥文忠。
颜真卿有文采，尤工书一变古法，人称“颜体”，其体雍容大度，圆润遒劲。碑刻有《多宝塔碑》、《麻姑仙坛记》等，后人辑有《颜鲁公文集》。
〔正史〕
颜真卿字清臣，秘书监师古五世从孙。少孤，母殷躬加训导。既长，博学，工辞章，事亲孝。开元中，举进士，又擢制科。调醴泉尉。再迁监察御史，使河、陇。时五原有冤狱久不决，天且旱，真卿辨狱而雨，郡人呼“御史雨”。复使河东、劾奏朔方郑延祚母死不葬三十年，有诏终身不齿，闻者耸然。迁殿中侍御史。宰相杨国忠恶之，讽中丞蒋冽奏为东都采访判官，再转武部员外郎。国忠终欲去之，乃出为平原太守。
安禄山逆状牙孽，真卿度必反，阳托霖雨，增陴浚隍，料才壮，储廪①。日与宾客泛舟饮酒，以纾禄山之疑。果以为书生，不虞也。禄山反，河朔尽陷，独平原城守具备，使司兵参军李平驰奏。玄宗始闻乱，叹曰：“河北二十四郡，无一忠臣邪?”及平至，帝大喜，谓左右曰：“朕不识真卿何如人，所为乃若此!”
时平原有静塞兵三千，乃益募士，得万人，遣录事参军李择交统之。以刁万岁、和琳、徐浩、马相如、高抗朗等为将，分总部伍。大飨士城西门，慷慨泣下，众感励。饶阳太守卢全诚、济南太守李随、清河长史王怀忠、景城司马李暐、邺郡太守王焘各以众归。有诏北海太守贺兰进明率精锐五千济河为助。贼破东都，遣段子光传李憕、卢弈、蒋清首徇河北，真卿畏众惧，绐诸将曰：“吾素识憕等，其首皆非是。”乃斩子光、藏三首。他日，结刍续体，敛而祭，为位哭之。
是时，从父兄杲卿为常山太守，斩贼将李钦奏等，清土门。十七郡同日自归，推真卿为盟主，兵二十万，绝燕、赵。诏即拜户部侍郎，佐李光弼讨贼。真卿以李晖自副，而用李铣、贾载、沈震为判官。俄加河北招讨采访使。
清河太守使郡人李㟧来乞师，㟧曰：“闻公首奋裾唱大顺，河朔恃公为金城。清河，西邻也，有江淮租布备北军，号‘天下北库’。计其积，足以三平原之有，士卒可以二平原之众。公因而抚有，以为腹心，他城远之如臂之指耳。”真卿为出兵六千。谓曰：“吾兵已出，子将何教我?”㟧曰：“朝家使程千里统众十万，自太行而东，将出〈山郭〉口，限贼不得前。公若先伐魏郡，斩贼守袁知泰，以劲兵披〈山郭〉口，出官师使讨邺、幽陵、平原、清河合十万众徇洛阳，分犀锐，制其冲。公坚壁勿与战，不数十日，贼必溃，相图死。”真卿然之。乃檄清河等郡，遣大将李择交、副将范冬馥、和琳、徐浩与清河、博平士五千屯堂邑。袁知泰遣将白嗣深、乙舒蒙等，兵二万拒战，贼败，斩首万级，知泰走汲郡。
史思明围饶阳，遣游弈兵绝平原救军。真卿惧不敌，以书招贺兰进明，以河北招讨使让之。进明败于信都。会平卢将刘正臣以渔阳归，真卿欲坚其意，遣贾载越海遗军资十余万，以子颇为质。颇甫十岁，军中固请留之，不从。
肃宗已即位灵武，真卿数遣使以蜡丸裹书陈事。复为河北招讨使。时军费困竭，李㟧劝真卿收景城盐，使诸郡相输，用度遂不乏。第五琦方参进明军。后得其法以行军用饶雄。禄山乘虚遣思明、尹子奇，急攻河北，诸郡复陷，独平原、博平、清河固守。然人心危，不复振。真卿谋于众曰：“贼锐甚，不可抗。若委命辱国，非计也。不如径赴行在，朝延若诛败军罪，吾死不恨。”至德元载十月，弃郡度河，间关至凤翔谒帝，诏授宪部尚书。方朝廷草昧不暇给，而真卿绳治如平日。
乾元二年，拜浙西节度使。刘展将反，真卿预饬战备，都统李峘以为生事，非短真卿，因召为刑部侍郎。展卒举兵度淮，而峘奔江西。李辅国迁上皇西宫，真卿率百官问起居，辅国恶之，贬蓬州长史。代宗立，起为利州刺史，不拜，再迁吏部侍郎，除荆南节度使。未行，改尚书右丞。帝自陕还，真卿请先谒陵庙而即宫，宰相元载以为迂，真卿怒曰：“用舍在公，言者何罪?然朝廷事岂堪公再破坏邪!”载衔之。俄以检校刑部尚书为朔方行营宣慰使。未行，留知省事，更封鲁郡公。
载诛，杨绾荐之，擢刑部尚书，进吏部。帝崩，以为礼仪使。杨炎当国，以直不容，换太子少师，然犹领使。及卢杞，益不喜，改太子太师，并使罢之。数遣人问方镇所便，将出之。真卿往见杞。辞曰：“先中丞传首平原，面流血，吾不敢以衣拭，亲舌舐之，公忍不见容乎!”杞矍然下拜，而衔恨切骨。
李希烈陷汝州，杞乃建遣真卿：“四方所信。若往谕之，可不劳师而定。”诏可，公卿皆失色。李勉以为失一元老，贻朝廷羞，密表固留。至河南，河南尹郑叔则以希烈反状明，劝不行，答曰：“君命可避乎?”既可希烈，宣诏旨，希烈养子千余拔刃争进，诸将皆慢骂，将食之，真卿色不变。希烈以身扞，麾其众退，乃就馆。逼使上疏雪已，真卿不从。乃诈遣真卿兄子岘与从吏数辈继请，德宗不报。真卿每与诸子书，但戒严奉家庙，恤诸孤，讫无他语。希烈遣李元平说之，真卿叱曰：“尔受国委任，不能致命，顾吾无兵戮汝，尚说我邪?”希烈大会其党，召真卿，使倡优斥侮朝廷，真卿怒曰：“公，人臣，奈何如是?”拂衣去。希烈大惭。时朱滔、王武俊、田悦、李纳使者皆在坐，谓希烈曰：“闻太师名德久矣，公欲建大号，而太师至，求宰相，孰先太师者。”真卿叱曰：“若等闻颜常山否?吾兄也!禄山反，首举义师，后虽被执，诟贼不绝于口。吾年且八十。宫太师，吾守吾节，死而后已，岂受若等胁邪?”诸贼失色。希烈乃拘真卿，守以甲士，掘方丈坎于庭，传将坑之。真卿见希烈曰：“死生分矣，何多为!”张伯仪败，希烈令赍旌节首级，示真卿，真卿恸哭投地。
会其党周曾、康秀林等，谋袭希烈，奉真卿为帅。事泄，曾死，乃拘送真卿蔡州。真卿度必死，乃作遗表、墓志、祭文，指寝室西壁下曰：“此吾殡所也!”希烈僭称帝，使问仪式，对曰：“老夫耄矣，曾掌国礼，所记诸侯朝觐耳。”兴元后，王师复振，贼虑变，遣将辛景臻、安华至其所，积薪于廷曰：“不能屈节，当焚死。”真卿起赴火，景臻等遽止之。希烈弟希倩坐朱泚诛，希烈因发怒，使阉奴等害真卿，曰：“有诏。”真卿再拜。奴曰：“宜赐卿死。”曰：“老臣无状，罪当死。然使人何日长安来?”奴曰：“从大梁来。”骂曰：“乃逆贼耳，何诏云?”遂缢杀之，年七十六。
《新唐书》卷一五三
〔注 释〕
①“陴(pi)”句：城墙上的女墙，隍：没有水的护城壕。(kuai)：堆放柴草的房舍，亦指储存的柴草。廪：米仓。
〔相关史料〕
颜真卿字清臣，琅琊临沂人也，北齐黄门侍郎之推五代孙。幼而勤学，举进士，累登甲科。真卿年十八九时，卧疾百余日，医不能愈。有道士过其家，自称北山君，出丹砂粟许救之，顷刻即愈。谓之曰：“子有清简之名，已志金台，可以度世，上补仙官，不宜自沉于名宦之海。若不能摆脱尘纲，去世之日，可以尔之形炼神阴景，然后得道也。”复以丹一粒授之，戒之曰：“抗节辅主，勤俭致身。百年外，吾期尔于伊洛之间矣。”真卿亦自负才器，将俟大用，而吟阅之暇，常留心仙道。既中科第，四命为监察御史，充河西陇左军城覆屯交兵使。五原有冤狱，久不决，真卿至，辨之。天时方旱，狱决乃雨，郡人呼为御史雨。河东有郑延祚者，母卒二十九年，殡于僧舍堧垣地。真卿劾奏之，兄弟三十年不齿。天下耸动，迁殿中侍御史武部员外。杨国忠怒其不附己，出为平原太守。安禄山逆节颇著，真卿托以霖雨，修城浚壕，阴料丁壮，实储廪，佯命文士泛舟，饮酒赋诗。禄山密侦之，以为书生，不足虞也。无几，禄山反，河朔尽陷，唯平原城有备焉。乃使司兵参军驰奏，玄宗喜曰：“河北二十四郡，唯真卿一人而已。朕恨未识其形状耳。”禄山既陷洛阳，杀留守李憕，以其首招降河北。真卿恐摇人心，杀其使者，乃谓诸将曰：“我识李憕，此首非真也。”久之为冠饰，以草续支体，棺而葬之。禄山以兵守土门。真卿兄杲卿，为常山太守，共破土门，十七郡同日归顺，推真卿为帅，得兵二十万，横绝燕赵，诏加户部侍郎平原太守。时清河郡客李㟧，谒于军前。真卿与之经略，共破禄山党二万余人于堂邑。肃宗幸灵武，诏授工部尚书御史大夫。真卿间道朝于凤翔，拜宪部尚书，寻加御史大夫。弹秦黜陟，朝纲大举，连典蒲州、同州，皆有遗爱，为御史唐实所构，宰臣所忌，贬饶州刺史。复拜升州浙西节度使，征为刑部尚书。又为李辅国所谮，贬蓬州长史。代宗嗣位，拜利州刺史，入为户部侍郎，荆南节度使，寻除右丞，封鲁郡公。宰相元载，私树朋党，惧朝臣言其长短，奏令百官凡欲论事，皆先白长官，长官白宰相，然后上闻。真卿奏疏极言之乃止。后因摄祭太庙，以祭器不修言于朝，元载以为诽谤时政，贬硖州别驾，复为抚州湖州刺史。元载伏诛，拜刑部尚书。代宗崩，为礼仪使。又以高祖以下七圣，谥号繁多，上议请取初谥为定，为宰相杨炎所忌，不行。改太子少傅，潜夺其权。又改太子太师。时李希烈陷汝州。宰相卢杞，素忌其刚正，将中害之，奏以真卿重德，四方所瞻，使往谕希烈，可不血刃而平大寇矣。上从之。事行，朝野失色。李勉闻之，以为失一国老，贻朝廷羞，密表请留。又遗人逆之于路，不及。既见希烈，方宣诏旨。希烈养子千余人，雪刃争前欲杀之，丛绕诟骂。神色不动。希烈以身蔽之，乃就馆舍。希烈因宴其党，召真卿坐观之，使倡优讟朝政以为戏。真卿怒曰：“相公人臣也，奈何使小辈如此。”遂起，希烈使人问仪制于真卿。答曰：“老夫耄矣，曾掌国礼，所记者诸侯朝觐礼耳。”其后希烈使积薪庭中，以油沃之，令人谓曰：“不能屈节，当须自烧。”真卿投身赴火，其逆党救之。真卿乃自作遗表墓志祭文，示以必死。贼党使缢之，兴元元年八月三日也，年七十七。朝廷闻之，辍朝五日，谥文忠公。真卿四朝重德，正直敢言，老而弥壮，为卢杞所排，身殃于贼，于下冤之。《别传》云：“真卿将缢，解金带以遗使者曰：‘吾曾修道，以形全为先。吾死之后，但割吾支节血，为吾吭血，以绐之，则吾死无所恨矣。’缢者如其言。既死，复收瘗之。贼平，真卿家迁丧上京，启殡视之，棺朽败而尸俨然。肌肉如生，手足柔软，有髭发青黑，握拳不开，爪透手背，远近惊异焉。行及中路，旅榇渐轻，近达葬所，空棺而已。《开天传信记》详而载焉。”《别传》又云：“真卿将往蔡州，谓其子曰：‘吾与元载俱服上药，彼为酒色所败，故不及吾。此去蔡州，必为逆贼所害。尔后可迎吾丧于华阴，开棺视之，必异于众。’及是开棺，果睹其异。”道士邢和璞曰：“此谓形仙者也。虽藏于铁石之中，炼形数满，自当擘裂飞去矣。”其后十余年，颜氏之家，自雍遣家仆往郑州，征庄租。回及洛京，此仆偶到回德寺，见鲁公衣长白衫，张盖，在佛殿上坐。此仆遽欲近前拜之，公遂转身去，仰观佛壁，亦左右随之，终不令仆见其面。乃下佛殿，出寺去。仆亦步随之，径归城东北隅荒菜园中。有两间破屋，门上悬箔子，公便揭箔而入。仆遂隔箔子唱喏，公曰：“何人?”仆对以名。公曰：“入来。”仆既入拜，辄拟哭。公遽止之，遂略问一二儿侄了。公探怀中，出金十两付仆，以救家费，仍遣速去：“归勿与人说，后家内缺，即再来。”仆还雍，其家大惊。货其金，乃真金也。颜氏子便市鞍马，与向仆疾来省觐。复至前处，但满眼榛芜，一无所有。时人皆称鲁公尸解得道焉。
《太平广记》卷三二
刑部尚书颜真卿上疏，以为：“郎官、御史，陛下之耳目。今使论事者先白宰相，是自掩其耳目也。陛下患群臣之为谗，何不察其言之虚实!若所言果虚宜诛之，果实宜赏之。不务为此，而使天下谓陛下厌听览之烦，托此为辞以塞谏争之路，臣窃为陛下惜之!太宗著《门司式》云：‘其无门籍入，有急奏者，皆令门司与仗家引奏，无得关碍。’所以防壅蔽也。天宝以后，李林甫为相，深疾言者，道路以目。上意不下逮，下情不上达，蒙蔽暗呜，卒成幸蜀之祸。陵夷①至于今日，其所从来者渐矣。夫人主大开不讳之路，群臣犹莫敢尽言，况令宰相大臣裁而抑之，则陛下所见者不过三数人耳。天下之士从此钳口结舌，陛下见无复言者，以为天下无事可论，是林甫复起于今日也!昔林甫虽擅权，群臣有不咨宰相辄奏事者，则托以他事阴中伤之，犹不敢明令百司奏事先白宰相也。陛下倘不早悟，渐成孤立，后虽悔之，亦无及矣!”
《资治通鉴·唐纪》卷二二四

        </div>
      </div>
    </div>
  </div>
</div>
<!--update:2025-08-30 09:50:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>