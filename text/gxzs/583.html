<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="代善资料长编,代善资料长编全文在线阅读,代善资料长编全文在线下载,大玄古籍书库">
<meta name="description" content="国学知识:代善资料长编_代善资料长编_全文在线阅读_代善资料长编_全文在线下载_大玄古籍书库">
<title>代善资料长编_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">代善资料长编</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">2024-09-30 07:10:02</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">国学知识</span> <br/>
          字数： <span class="inputVal" id="bknum">[book_length]29921</span> <br/>
          说明： <span class="inputVal" id="bkdec">国学知识:代善资料长编</span> <br/>
          封面： <span class="inputVal" id="bkimg">Z_7808.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]代善资料长编
[book_author]佚名
[book_date]2024-09-30 07:10:02
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]国学知识
[book_length]29921
[book_dec]国学知识:代善资料长编
[book_img]Z_7808.jpg


[book_title]代善资料长编
《代善资料长编》为新修《清史·传记》所聘专家试写之稿，意在汇集有关代善的重要史料，供撰写其传记之根据。特刊出供读者参考。
万历十一年（癸未，1583）  出生
奴乙哈赤（胡人无姓）体非魁梧，而容貌猜厉，年近七十而颇强健（或云甲寅生，或云己未生）。有子：长曰红破都里（六七年前，为奴酋所杀）。次曰贵盈哥（癸未生，有子五人）。次曰红歹是（戊子生）。次曰亡古歹。余三子幼。（李民寏：《建州闻见录》，第470页，潘喆、孙方明、李鸿彬等编：《清入关前史料选辑》第3辑，中国人民大学出版社，1991年，第470页。“贵盈哥”即代善。）
万历二十七年（己亥，1599）  16岁
初从征哈达、辉发、叶赫等国，论功封贝勒。（李洵、赵德贵等主校点：《钦定八旗通志》第4册，《代善传》，吉林文史出版社，2002年，第2087页。）
万历三十五年（丁未，1607）  24岁，乌碣岩之战
是夜，乌拉之一万兵到来，聪睿恭敬汗之二子见此策马怒曰：“……今征讨我诸申敌招降各国之父汗，安居于家中。父汗之二子，我等前来也。尔等兵士勿虑之，此布占泰曾与我交战，为我生擒，以铁索系颈，收而养之。乃经我如此豢养遣归，主乌拉国之人。此布占泰乃我手中放出之人也。时隔未久，其人依旧，勿虑其兵众多，我有天赐之弘威，又有父汗之大名，我等必能击败其兵。”言毕，众军士皆喜，呐以攻杀之声，渡河而去。
聪睿恭敬汗之二子，各领兵五百，分二路冲上山，弟贝勒领兵五百，留于山下。其犹如尚未睁眼小犬之两幼子，各领兵五百，冲上山顶。破阵追杀敌兵时，弟贝勒因大山相隔，未能同往多杀敌人。
……聪睿恭敬汗四十九岁之未年二月二十日，二子率兵一千，击败布占泰截路之一万兵，斩其主将博克多贝勒父子，生擒常柱父子及其弟胡里布贝勒三人，斩人三千，获马五千匹，甲三千副。……克敌凯旋。聪睿恭敬汗赐弟贝勒号达尔汉巴图鲁，汗之长子以遇大敌率先冲击，赐号阿尔哈图图门。其次子代善贝勒，于马上擒主将博士克多贝勒斩之，冲入敌阵时，同伴追之不足，即与其兄冲入阵内，故赐号古英巴图鲁。（中国第一历史档案馆、中国社会科学院历史研究所译注：《满文老档》，丁未年条，中华书局，1990年，第1～2页。）
丁未年，东海斡儿哈部蜚敖城主策穆德黑谒太祖曰：“吾地与汗相距路遥，故顺兀喇国主布占太贝勒，彼甚苦虐吾辈，望往接吾等眷属，以便来归。”太祖令弟黍儿哈奇与长子烘把土鲁贝勒，次子带善贝勒与大将军非英冻、虎儿憨等，率兵三千，往蜚敖城搬接。是夜阴晦，忽见旗有白光一耀，众王大臣尽皆惊异，以手摩之，竟无所有，竖之复然。黍儿哈奇王曰：“吾自幼随征，无处不到，从未见到此奇怪之事，想必凶兆也。”欲班师。烘把土鲁、带善二王曰：“或吉或凶，兆已见矣，果何据师而遂欲回兵？此兵一回，吾父以后勿复用尔我矣。”言讫率兵强进。至蜚敖城，收四周屯寨约五户，先令非英冻、虎儿憨领兵三百护送。
不意兀喇国布占太发兵一万截于路。虎儿憨见之，将五百户眷属扎营于山岭，以兵百名看守，一面驰报众贝勒，一面整兵二百，占山列营，与敌兵相持。经一夜，次日兀喇兵来战，大将杨古里率众奋力交锋，杀兀喇兵七人，我兵止伤一人，敌兵退回，渡河登山，畏惧无复敢来，两军扎营相持。是日未时，三王率兵齐至，见之，烘把土鲁、带善二王策马奋怒曰：“吾父素善征讨，今虽在家，吾二人领兵到此，尔众毋得愁惧，布占太曾被我国擒捉，铁锁击颈，免死而主其国，年时未久，布占太犹然是身，其性命从吾手中释出，岂天释之耶？尔勿以此兵为多，天助我国之威，吾父英名夙著，此战必胜。”众皆曰：“吾等愿效死力，遂奋勇渡河。烘把土鲁、带善二王各领兵五百，二路登山而战，直冲入营，兀喇兵遂败。有波可多贝勒，被带善王左手捉其盔杀之，其子亦被杀，生擒常朱父子并户力布，杀兵三千，获马五千匹，甲三千副。时追杀败兵之际，黍儿哈奇贝勒原率五百兵落后立于山下，至是方驱兵前进，又被大山所阻，及绕山而来，未得掩杀大敌。是日晴明，霎然阴云大雪，其被伤敌兵冻死甚多。及班师，太祖赐弟黍儿哈奇名为打喇汉把土鲁，出燕奋勇当先，赐名阿儿哈兔土门，带善与兄并力进战，杀波可多，赐名为古英把土鲁，常书、纳奇布二将负太祖所托，不随两贝勒进战破敌，领兵百名与打喇汉贝勒立于一处，因定以死罪。打喇汉把土鲁恳曰：“若杀二将，即杀我也。”太祖乃宥其死，罚常书银百两，夺纳奇布所属人民。（《清太祖武皇帝实录》卷二，太祖丁未年，故宫博物院铅印本，1932年）
建州卫胡酋老乙可赤与忽刺温大战于钟城乌碣岩，大破之。初，老乙可赤设一部落于南略耳胡地。诱纳山外水下诸胡，尽令来附。诸胡苦忽刺温之侵暴多归之，兵势寝盛。至是举兵由南略耳路直抵县城胡地。声言收取藩胡，留屯作农。且谓：“忽贼杀掠藩胡，寇犯朝鲜，我实痛之”，以此行文于六镇列邑，仍进军于钟城乌碣岩，与忽剌温相遇，大战良久，忽剌温大败，尽弃器械牛马而走。老军又从庆源城外而还。老贼此举虽曰为我除患，而盛张兵马穿过我境，如入无人之地，藩胡之强盛始此。咸镜监司李时发驰启，以为朝廷他日之忧实在于此。于是，移咨于抚院总镇等衙门，使之转闻天朝。（《李朝宣祖修正实录》卷四十一，宣祖四十一年二月，韩国国史编纂委员会影印本，1986年）
备边司启曰：“忽温原系北酋，徒众本不满万，前日作耗我边非一非再，而胜负相当，犹不大肆屠掠。至于门岩之败，一军涂地，僵尸相枕于我境者，本国边臣亲计其数，亦且二千六百余名，而舆尸远遁，老兵追奔逐北，深入而还，其死于胡地者，边人皆言五六千云。故至今传者，咸以为忽兵之败死不下七八千。今虽不知其的数，而在我国分明见知者，几于三千。则忽胡在今，可谓积败之余，而亦所以不得不归服于老酋也……至于老酋兵力比忽贼差盛，而一自门岩之捷，其势大盛，雄于诸部，故远近部落几尽服属。而所未及吞并者，唯汝许（指叶赫部——引者）、海东、海西数贼而已。”（《光海君日记》卷十四，光海君元年三月初十日辛卯）
万历四十一年（癸丑，1613）30岁，从征乌拉
同年（万历四十年壬子）十二月，天有光线起自乌拉国，经聪睿恭敬汗宅邸南楼以南，直抵呼兰哈达前。自此或以为布占泰有从善之意，遂观察一年。观之并无从善意，反闻布占泰扬言娶叶赫之女后，将聪睿恭汗二女自家中逐出，幽于高墙屋内。布占泰以其女萨哈廉、子绰齐鼐及其村中十七大臣之诸子送叶赫为质等语。又闻其乌拉所送之人质拟于癸丑年正月十八日启程。遂于十七日，聪睿汗年五十五岁时，发兵三万，包围乌拉孙扎塔城，攻克之，由此前进，取郭多城，又自郭多，取鄂谟城，并驻营于该城。
翌日，乌拉布占泰汗率兵三万，越富勒哈城前来迎战。聪睿恭汗部下领兵诸贝勒、大臣请曰：“乌拉兵既出城迎战，可往战之。”聪睿恭敬汗曰：“如伐粗木，必以斧砍刀削，方可折之，竖立之整木，岂能遽折？其势均力敌之大国，战一二次，能尽灭乎？必先尽取其外围之国，尽破其外围之城，尽毁其在外之糗粮。其外围之国尽除，仅留其大城，彼焉能生存？终必覆亡也！”聪睿恭敬汗之子古英巴图鲁、阿敏台吉、汗所擢用之五大臣及领兵诸贝勒皆曰：“初所虑者，如何诱布占泰出城，今其兵已至郊野，反不出击斩杀。若知如此，何必喂饱马匹，整备盔甲、鞍辔、弓箭、刀枪即自家中前来。今日不战，俟布占泰得娶叶赫之女再讨之，将何为耶？其辱孰能忍之！”聪睿恭敬汗怒曰：“两大军交战，非兵士率先攻战，乃我自身，我生养之诸子及我所擢用之五大臣等率先攻战耶！一经攻战，则我为首之贝勒、大臣等恐有所失。我之所虑即此，绝非惧怕之言，实乃为怜惜道统而言耳，承天之恩，则使我自幼即有孤身冲杀千百之敌，刀劈箭射，成骁勇之身。”遂命曰：“战即战，去，取甲来”！取甲后即欲披挂。军中诸贝勒、大臣及兵士等皆喜，如天雷地动，乘马奔袭，由此出兵。布占泰汗率其三万兵过富勒哈城前来，徒步迎战。……遂击败乌拉布占泰汗之三万兵，斩万人。（《满文老档》，癸丑年正月条，第15～17页）
癸丑年正月，亲率大兵征之。布占太拟十八日送子与夜黑为质，太祖大兵十七日已至，攻取孙扎塔城，领兵前进，克郭多、俄莫二城屯兵。次日，布占太率兵三万，越弗儿哈城迎敌。太祖部下领兵诸王大臣欲抵敌，太祖止之曰：“岂有伐大国能遽使之无孑遗乎？”仍将前谕之言复申之。太祖子古英把土鲁（代善）、侄阿敏及非英冻、呵呵里厄夫、打喇汉虾、厄一都、雄科落等奋然曰：“初恐布占太不出城，尚议计赚之，今彼兵既出，舍此不战，兴兵何为，厉兵秣马何用？布占太倘娶夜黑女，其耻辱当如何？后虽征之无益矣。今人强马壮，既至此，可与一战。”太祖曰：“两国兵连，必吾与子及五大臣身先之，但惜诸王臣等，恐有一二伤，非为吾身怯惧而止之也。”乃怒而言曰：“蒙皇天眷助，吾自幼于千百军中，孤身突入，弓矢相交，兵刃相接，不知几经鏖战，今既欲战，即当战。言毕，遂披甲进战。其诸王臣军士，惟恐不战，正思虑间，及闻进战，皆欣跃，欢声如雷，震动天地，军士尽甲。太祖决破下城之策，谕军士曰：“倘蒙天佑，能败敌兵，可乘势夺门取城。”遂前进。布占太率三万兵步行，列阵以待，两军相距百步，满洲兵亦下马进战。太祖见两军之矢如风发雪落，声如群峰，杀气冲天，心中燥甚，遂杀入。诸王臣军士皆冲击，兀喇兵遂败，十损六七，其余抛戈弃甲，四散而逃。满洲兵乘势飞奔夺门，遂取其城，太祖登城坐西门楼上。时布占太领败兵不满百，奔城而来，其城早已被克，上竖太祖旗帜，遂大惊，及奔回，被古英把土鲁领一旅兵截之，布占太见势不能敌，遂冲突而走，折兵大半，余皆溃散，布占太仅以身免，投夜黑国去。获马匹盔甲器械无算，兀喇国所属城邑皆归附，存兵十日，升赏有功将士。兀喇兵败后，有觅妻子投来者，尽还其眷约万家，其余人畜散与众军，即回兵，兀喇国自此灭矣。（《清太祖武皇帝实录》卷二，太祖癸丑年）
酋死之后，则贵盈哥必代其父，胡中皆称其宽柔能得众心云。（凡得罪奴酋，临杀，贵盈哥多有救解云。）其威暴桀骜之势，必不及于奴酋矣。（李民寏：《建州闻见录》第474页）
天命元年（1616）33岁
春正月壬申朔，四大贝勒代善、阿敏、莽古尔泰、皇太极及八旗贝勒、大臣率群臣集殿前，分八旗序立。（《清太祖实录》卷五，天命元年正月壬申朔）
天命元年，上初正大号，叙群臣功，封和硕大贝勒四人，以代善为首。（《钦定八旗通志》第4册，第2088页）
天命三年（1618）35岁，从征抚顺
戊午年，大英明汗六十岁。正月十六日清晨，月将落时，有黄光贯月中，其光宽若布幅，月之上长约二竿，月之下长约一竿余。是岁新年既过，汗曰：“诸贝勒、大臣尔等勿怠，吾意已决。今岁吾必兴兵征讨，断不休战矣。”（《满文老档》，天命三年正月条，第52页）
（四月）二十一日旋兵，汗至距边二十里外，将驻营谢里甸，即有哨率见明兵至，报大贝勒（代善）、四贝勒（皇太极）。于是，令众兵备甲至边迎之，随遣哨卒报汗以闻。汗曰：“彼兵非来战我，及欲诈称追诸申兵出边，以诳其帝而来，必不待我兵也。遂命大贝勒、四贝勒停兵。”遣额尔德尼巴克什传令后，二贝勒（指代善、皇太极——引者）驻兵于明边，并遣人回报汗曰：“待我则战，不待则逃矣！若不待而逃，可追袭其后，否则我兵寂然而回，必谓我不能畏惧而去也！”汗曰：“所言极是。”遂率众军前往。时明军于山上三处立营，掘壕布列，枪炮以待。明兵虽如此布阵，我军全然不顾，即刻追击。初□西风，待临近明兵，风麈骤转向明军、明兵枪炮则喑。英明汗军遂冲入击败之，阵斩广宁总兵张承荫、辽东副将颇廷相并海州参将及游击五名，并千总、把总等官五十余人。追杀明军四十里，仅三百人得脱，得获马九千匹，甲七千副，并有军械。是日分赏之。（《满文老档》，天命三年四月条，第58～60页）
(四月十四日)分两路进兵。……是夜，忽晴忽雨，帝谓诸大臣曰：“阴雨之时，不便前进，可回兵。”大王（代善）曰：“与大明和好久矣，今因其不道，故成仇隙，兴师以至其境，若回兵，吾等更与大明和好乎，抑为敌乎？且兴兵之名，谁能隐之，天虽雨，吾军有雨衣，弓矢各有备雨之具，更虑何物沾濡乎？且天降之雨，乃懈大明之人，不意吾进兵，此雨利于我，不利于彼”。上善其言，于夜亥刻传令军士，方起行，云开月霁，众兵分队连夜进抚顺边，兵布百里，旌旗蔽空。(《清太祖武皇帝实录》卷二，天命三年四月癸卯)
四月癸卯，大军分两路。左令四旗兵，取东州、马根单二处，上与诸贝勒率右四旗兵及八旗选练护军，取抚顺所，至挖□萼漠之野驻营。……是夜微雨，阴晴不定，上谓诸贝勒大臣曰：“天雨，恐难进兵，朕欲还军何如？”大贝勒代善曰：“我与明和好久矣，因其不道，是以兴师，今既临其境，若遽旋师，将与明复修和好乎，抑相仇怨乎！军行远地，谁能讳之？天虽雨，吾之军士，皆有御雨之衣，所用弓矢，亦有备雨之具，更有何物虑沾湿耶！且天降此雨，以懈明边将之心，使吾进兵，出其不意耳。是雨利于我，不利于彼也。”上善其言，遂于亥刻进兵，天忽晴霁，月色如昼，大军分队星驰，趋抚顺边，队伍绵亘百里，旌旗蔽空……。
庚戌，上旋师，距边二十里，将驻营谢里甸，明广宁总兵张承荫、辽阳副将颇廷相、海州参将蒲世芳，闻我军已下抚顺、东州、马根单诸处，率兵一万来追。是时，我军已出边，明兵蹑后以诱我军，侦者以告大贝勒、四贝勒，两贝勒令军士尽甲，至边迎之，然后奏闻。上曰：“彼兵非与我为敌而来，欲诈称追我兵出边，以诳其主耳，必不待我兵至也。”乃遣巴克什额尔德尼令两贝勒勿进兵，两贝勒遂驻兵于边，复奏曰：“彼若待我兵，我则与战，若不待，是必走矣，当乘追袭。使我兵寂然而归，彼不谓我为怯乎。”上然之。遂率大军前进，明兵据山之险，分兵为三，立营浚壕，布列火器以待。及两军相距，明兵发枪炮，我八旗兵奋勇击射。初风自西起，忽反风，尘沙转向敌营，我军乘势冲入，明兵不能支，遂溃。破其三营，死者相枕藉，阵斩总兵张承荫、副将颇廷相、参将蒲世芳、游击五人及把总五十余人，追击四十里而还，获马九千匹，甲七千副，兵仗器械，不可数计。明兵逃归者十无一二，我军止损厮卒二人。还至边界驻营，诸贝勒大臣奋勇先进者，论其功之大小，军士被伤者，按其伤之轻重，分别赏贡有差。（《清太祖实录》卷五，天命三年四月癸卯）
天命四年（1619）36岁，决战萨尔浒
三月初一日辰时，西去抚顺之哨探来报坐衙门贝勒曰：“昨二十九日夜，见灯火甚众”而未及报汗以闻，南路哨探又来报曰：“昨二十九日未时，明兵进栋鄂界。”两路哨探同时来报。坐衙门之二等大臣闻知，即与诸贝勒、一等大臣同入汗之住地，报汗以闻。汗曰：“夫此次明军果至矣！我兵在南路有五百，即以此防守南路。明使我先见南路有兵者，乃欲诱我兵南下，其大兵必由西边抚顺路前来，我当先战于此。”遂命兵西进，大贝勒及诸贝勒、大臣率城中兵，于辰时出发。正行之际，有哨探来报：“清河路又见敌兵。”大贝勒曰：“明兵纵由清河路来，暂不能到，遣兵二百，以防其路。我兵惟先往西行。”遂继续西进。午时过扎喀关。扎喀关既过，命全军尽擐甲。行至赫济格地方，遇一人。该人告曰：“明兵见我运石步兵登界藩地方之吉林哈达，即将吉林哈达围之。”由此而行，未时至界藩。见明兵两万攻我界藩筑城之地，我步兵立于吉林哈达之上，另一队明兵则立于萨尔浒山上。先前派往护卫步兵之四百骑兵，待明前锋大营军过，尾随而进，自萨尔浒山口直杀至界藩渡口。大军至，吉林哈达之步兵下击明兵，斩近百人。于是，大贝勒谓诸贝勒、大臣曰：“我先前派来之四百马兵与步兵曾会于吉林哈达。现增派千名甲兵登山相助，由上往下冲击。冲击以后，再以右翼四旗兵援上击敌，左翼四旗则监视萨尔浒山之兵。”遂派兵一千，往吉林哈达。
……时明兵于萨尔浒山上立营，枪炮布列就绪。我军仰攻，勇猛直前，冲杀敌阵，刀劈箭射，少时尽歼之。旋即渡河，见我军击败萨尔浒兵后，我吉林哈过之兵即往下冲击界藩之明兵。右翼二旗兵即渡界藩岭南侧河进击，遇界藩山咀之敌，以枪箭迎战之，不移时，击溃敌兵，由此追击，逼敌登硕钦山。杀敌至该山顶，天已昏黑。当夜围山设了探，又杀其乘夜逃窜之兵。汗宿于巴尔达岗。大贝勒宿于哈克山，统兵诸贝勒、大臣率军沿土木河警戒。见有一营明兵于尚间崖南、硕钦山北掘壕立营，各营间鸣锣击鼓。当夜即往告大贝勒。大贝勒曰：“尔等切勿暴露，妥为防范，明晨我必前往。”言毕遣还。是夜监视敌营，翌晨天明，大贝勒至，遂整兵前往。时四万明兵正欲自驻地动身，前去攻战，见我兵至此，明兵即退至前夜驻军之壕内，列四方阵，营周围掘壕三层，壕外密布骑兵一层，前列枪炮一排，其马兵后之壕沟外，列三排重枪炮，枪炮手皆下马坐待。其三道壕内，众军皆下马整队以待。举目西望，距尚间崖敌营三里处，可见斐芳山上尚有敌兵一万。大贝勒三次使人告于汗。时汗于斡珲鄂谟之野，见明一营兵万人携枪炮、战车、藤牌等一应器械而行。汗率兵不满千人往战……，大贝勒遣人至告汗曰：“乃于尚间崖后有明一营兵掘壕扎寨。其兵约有四万”。汗闻报，未待后兵至，纵马驰往，日中午抵达，观明兵营地。……大贝勒见明军来战，谓汗曰：“父，事急矣！明军已来战，我宜进击之！”遂策马迎敌冲入。几经射杀，明军尽倒毙。……击败尚间崖兵之日申刻，达啊尔汗侍卫率兵一千先行。是夜即宿于当地。翌晨，阿敏率兵二千继往。汗率大贝勒及众军后行至界藩，行以破明大兵之礼，刑八牛祭纛告天。即时大贝勒请曰：“我先率僚友二十人，扮作少数哨探，往探消息，待汗祭纛毕，可率大军前来”。汗称所言甚是，遂遣大贝勒前往。于是，大贝勒先起行。
……汗祭纛毕，申时自界藩起行，是夜寅时抵都城。天明日光照山时，大贝勒即率其二弟及所有甲士，往寻入南栋鄂路之敌。汗亲率兵四千留都城，以监视由呼兰路而来之敌。大贝勒率兵纵马急驰三日，第四日行至夹哈密林处，马皆缓行。巳时，甫出瓦尔喀什密林，即遇明二万精兵前来。以不足一万兵为先导搜索而来。大贝勒兵见此明兵后，遂往迎之。明军见大贝勒之兵，即登阿布达哩山。时大贝勒欲亲率众军先据山颠，自上往下冲击。……大贝勒之兵由前向后冲击，合兵于瓦尔喀什之旷野，尽歼明二营精兵，斩入山谷之明主将、大总兵官刘铤。（《满文老档》，天命四年三月，第72～80页）
（同年）二月十五日，遣人夫一万五千赴界凡处，运筑城之石，令骑兵四百卫之。
是月，大明令总兵杜松榆林人、王宣保定总兵榆林人、赵梦麟陕西人、刘铤江西人、李如柏辽东总兵铁岭人、马林宣府人、贺世贤榆林人、副将麻岩大同人、监军广宁分巡道张铨大名府人、海盖道康应乾河南人、辽阳分守道阎鸣泰保定人、开原道潘宗颜宣府人，文武臣等统兵二十万，期灭满洲，诸臣承命起兵至辽阳。经略杨镐以二十万兵号四十七万，遣满洲人一名，系取抚顺时叛投者，于二十四日赍书至，言大兵征取满洲，领兵将帅及监军文臣齐至，三月十五日乘月明之时，分路前进。后大兵果会于沈阳，分为四路，约三月初一日齐出边境，合兵攻取满洲都城，约定，遂起大兵进发。乃分左侧中路：总兵杜松、王宣、赵梦麟、监军道张全领兵六万，顺浑河出抚顺关；右侧中路：总兵李如柏、贺世贤、监军道阎鸣泰，领兵六万，往清河出鸦鹘关；左侧北路；总兵马林、副将麻岩、监军道潘宗颜，领兵四万，往开原合夜黑兵，出三岔口；右侧南路：总兵刘铤、监军道康应乾，领兵四万，合朝鲜兵，出宽奠口。（《清太祖武皇帝实录》卷三，天命四年二月）
三月初一日，诸王聚于大衙内，辰时，哨探飞报曰：“昨二十九夜，见大明兵执灯火出抚顺关。”此报尤未奏闻，其南方哨探又来报曰：“昨日未时，大明兵自东郭而进。”诸王遂奏闻于帝。帝曰：“大明兵来是实，吾南方已有兵五百，即将此兵捍御之。然大明故令吾南方预见其兵者，是诱吾兵南敌，其大兵必从抚顺关来，今当先战此兵。”即时令大王与诸王领城中兵出。正行间，哨探又来曰：“见清河路兵来。”大王曰：“清河路虽有兵，其地狭险，不能遽至，姑且听之，吾等先往抚顺关迎敌。”遂过加哈关，与答儿汉虾按兵候帝。四王因祀神后至，曰：“吾筑城运石之人俱无器械，界凡山虽然险固，倘大明将不惜其兵，必极力攻之，吾之人夫被陷将奈何？若吾兵急往其地，人夫一见而心自慰矣。”大王与众臣等皆善其言，即令兵尽甲。未时，行至太拦冈。大王与答儿汉虾欲掩兵俟帝，四王不悦曰：“何故令兵立于僻处？当显出遇敌布阵，运石人夫见我兵至，亦奋勇而战矣。”厄一都曰：“贝勒之言诚是也，吾等当向前立于显处。”众皆从之，遂前进与大明兵对垒布阵。
我兵未至之先，杜松、王宣、赵梦麟领兵前来。时满洲护卫人夫骑兵四百，伏于撤儿湖山谷口，伺敌大兵过半，击其尾，杀至界凡河，合运石人夫，据于界凡之吉邻山险。杜松兵围而攻之，山上骑兵率众人夫一战，折大明兵约百人。正攻守之际，诸王俱至，见大明兵二万攻吉邻山，又一枝兵立于撒儿湖山上。大王、二王、三王、四王谓众臣曰：“吾夫内有卫兵四百，更令兵一千，登山协助，往下冲杀，以右侧四固山兵夹攻之，可了防撒儿湖山敌兵。”言毕，遂令兵一千往吉邻山。帝至，问诸王曰：“汝等所议破敌之策若何？”诸王遂将前议告之。帝曰：“天将晚，即照此指挥可也。今令右二固山兵益于左四固山，先破撒儿湖山所立之兵，此兵一败，其界凡敌兵自丧胆矣。再令右二白旗固山了望界凡敌兵，俟吾兵自吉邻山下冲之际，协力以战。”时我兵离城三十里以内，壮马者先至，疲弱者陆续而进，其远方兵皆未至。六固山兵进攻撒儿湖山，敌兵布阵，发炮接战，我兵仰射冲杀，直破其营，不移时，杀得尸覆成堆。其助吉邻山之兵，自山而下，正冲击之际，右二白旗固山渡河前进夹攻之，大明兵连发火炮接战，我兵奋勇冲杀，遂破之。横尸堆积，总兵杜松、王宣、赵梦麟等，皆死于阵中。大明兵死者漫山遍野，血流成渠，军器与尸冲于浑河者，如解冰旋转而下。追杀大明兵二十里，仆尸联络，至灼勤山，天色已晚，令兵沿途截杀逃窜之兵。
大明左侧北路总兵马林兵，是夜至尚间山安营凿壕，击鼓传铃，周转巡逻，我兵见之，遂星夜来报大王。次日，大王领兵三百余先往，马林方起营，见大王兵至，遂撤捕布阵，四面而立，绕营凿壕三道，壕外列大为炮，炮手皆步立，大炮之外，又密布骑兵一层，前列枪炮，其余众兵皆下马，于三层壕内布阵。此营西，相距三里，又一营兵立于非夜分山。大王见之，三次遣人驰报，满洲后至兵，陆续赴大王营不绝。
大明左侧中路后营游击龚念遂、李希泌，领车营骑兵一万，至挖哄泊处安营，绕营凿壕列炮。帝率四王，领兵不满千人，令一半下马步战，大明兵一齐发炮，四王率骑兵突入，步兵遂摧覆战车，大败其兵。四王领兵尽力追杀，龚念遂等皆殁于阵中。帝正望间，大王报到，言敌已驻尚间山，帝闻之，不待四王之兵，急领随从四五千人，午时至其处，见敌兵四万，已布阵而立。帝曰：“吾兵当先据山上，向下冲击，其兵必败矣。”众兵将登山，见大明营内兵与壕外兵合，帝曰：“是兵欲来战我也，不必登山，可下马步战。”大王遂往左二固山，令众兵下马。时下马者方四五十人，大明西面兵遂来搦战。大王谓帝曰：“吾当领兵前进。”即策马迎敌，直入其营。后二王、三王与诸台吉等分投杀入，两兵混战，敌兵遂败。被杀大半。其六固山兵见之，前不待后，行伍亦不暇整，飞奔大明大营，营中兵发炮接战。我兵发矢冲击，大明兵势不能敌，大败而走，我兵乘势追杀，死者漫山遍野，副将麻岩等皆被杀，总兵马林仅以身免，血水分流，如阳春释雪，尚间山下，河水皆赤。
乃收兵攻非夜分山潘宗颜之营，令兵一半下马向上攻之。宗颜兵一万，以战车为卫，枪炮连发。我兵突入，摧其战车，遂破其营，宗颜并全军覆没。
时夜黑金台石、布羊古领兵来助大明，至中固城，闻大明兵败，大惊，遂回。
帝收大兵，申时，至雇儿奔，方安营，有侦探来报曰：“南方东郭与清河路胡拦二路之兵，向都城而进。”遂令答儿汉虾领兵一千先往，帝宿于是处。翌晨，又令二王阿敏领兵一千继之，帝随率诸王等领兵行至界凡，因破敌，乃杀牛八只祭旗。大王曰：“吾领从者二十人，扮作小卒前往探消息，待祭旗后，汗可率众兵而徐进。”帝允之，大王遂起行。继而三王亦行。四王乘马至帝前问曰：“大王果前去，吾欲与同之。”帝曰：“汝兄扮作哨探，前听消息，汝可随我同行。”四王曰：“大兄既已独往，吾等何故留后”。言毕，亦起行。夜近初更，大王乃至都城，径往大衙内。时后妃及公主等聚于此，见大王至，曰：“今天又闻二路兵来，奈何？”大王曰：“抚顺、开原二路兵已败，尽被杀矣。此来兵吾已有兵迎敌，且不能至，吾待父命前去接战。”大王夜出城十五里，至大屯，候帝祭旗毕，申时自界凡起行，至五更，遇大王、二王、四王入城。天明令诸王领兵敌宽奠路刘铤之兵，帝存都城，留兵四千以防清河李如柏、贺世贤之兵。
当刘铤兵出宽奠时，东廓卫民皆避于山林，刘铤兵焚遗寨，杀瘸瞽不能移者，向前进。牛禄厄真托保、厄里纳、厄黑乙三人，率守卫兵五百迎敌酣战，被刘铤大兵围住，厄里纳、厄黑乙死于阵中，折兵五十，托保领残兵四百五十余人逃出，会答儿汉虾兵，答儿汉虾遂伏兵于山谷隘处。已时，大王、三王、四王率大兵出挖里胯什，正行间，刘铤部下精兵二万前来，令一万兵野掠，见我大兵，遂登阿布答里山布阵。大王领兵欲自山上向下击之。四王曰：“兄领大兵在后守尾，吾当领兵上山向下击之。”大王曰：“此言最善，吾行于山之西，汝令右侧兵登山向下冲击。汝可在后观之，勿亲入负吾言也”。四王率右侧兵前去，领精兵三十，更出众军之先，从上下击，兵刃相接，正酣战间，后兵亦至，冲击而进。大王亦率左侧兵自山西而进，大明兵溃遂走，四王随掩杀之。又见刘铤二营兵来，乘其未布阵之先杀入，刘铤战死于阵中，全军覆没，我兵乃安营。（《清太祖武皇帝实录》卷三，天命四年三月甲申）
己未年三月（四日）。……副元帅（金景瑞）往去，与胡将贵盈哥（代善）马上相接，曰：“我国与尔国自前无怨，今者出兵，迫不得已。若得解兵而退，则两国无穷之利也。不成，则我军殊死一战。而恐尔不知我国之情，故吾以单骑来见。”胡将曰：“两国无怨，当各解兵，指天为誓。”又请见元帅，答以日暮不得相见（时胡将要副帅同宿）。此时，约解之说，来报阵中，军卒喜跃，无复部伍。
初五日，胡将请见元帅不已，通事自奴阵来言，贼将之待副帅甚敬，和事无疑。元帅率军官二人往见，则胡将降座立俟，揖以就坐。仍与往复，一如昨日之说，贵盈哥亦指天为誓。而一将曰：“满住（奴酋）在城中，不可不往见，而回还则满浦之路便当云”（其后闻知，则其名奢，胡将中最用事者也）。再三辨诘，终不肯从，即以铁骑拥迫而行。生于此时，欲自尽而为手下所持，不得遽决。仍闻贼将之待两帅颇有敬意，绝无逼辱之事。至于指天为誓，则庶或有约成出送之路，若终胁辱，则死亦未晚，遂隐忍而行。……胡将曰：“此去城中甚远，不可不宿此而行”。不得已遂经一夜。
初七日，胡骑数千围迫我军于城外，张弓露刃，将欲厮杀，仍渐解围而去（厥后闻知，则胡酋愤两帅行辑，令尽杀将卒。其子贵盈哥以为阵上约和时，指天为誓，若行杀害，则天不可欺。奴酋即止之云）。
初八日……俄而，贵盈哥来接，曰：“我辈少无杀害之意，幸勿为疑。”仍设酒而罢。来时有一胡将谓元帅曰：此后之事必好云。厥后闻知，其日奴酋欲以女女于两帅，因大海之所传，贵盈哥之所止而止云。
二十三日，外间所寓两班类，所持橐中藏首级三颗，为胡所得，且有数人同寓一舍，乘夜杀其主女而逃。又有强奸胡女现发者，奴酋令尽杀两班之流（奴酋欲尽杀内外所置将士，贵盈哥力争不可，故只杀外间两班之流，可四、五百人。贵盈哥甚恨之，叹曰：“深悔当初阵上不能直为出也云）。
（六月）初二日，差官将白苧布六端、白纸十余束、绵布十余端送于阿斗，则尽入于奴酋。小农耳得于满浦者，奴酋皆取之云，其嗜我国之物如此（奴酋诸子皆以为朝鲜之于南朝，自谓有同父子，且无信物，其不欲相和可知。不如尽杀其将士，破辽之后，彼何所恃乎？贵盈哥曰：“不可以其无信物，而杀其将士也云云）。”（李民寏：《栅中日录》，潘喆、孙方明、李鸿彬等编：《清入关前史料选辑》第3辑，中国人民大学出版社，1991年，第445～460页。）
天命四年七月，随太祖攻铁岭，败蒙古喀尔喀介赛。
二十五日，往取铁岭城，城外小堡兵，一半入城，未及入城之一半被堵截在外，皆四散败走。我兵树梯执盾，攻城之北。城中众兵，连放枪炮，射箭投石，坚守不出。我兵树云梯拆城垛，登城突入，攻下其城。英明汗驻於城东南山上。
众军于城上各设营帐。待城内外之敌，搜杀殆尽，俘获收聚完毕，汗始入城，驻于道员之大衙门内。是夜，军于城上擐甲值班，其半数歇息，半数传锣巡夜。次晨，我跟役小厮牵马至城门前饲马。时蒙古贝勒齐赛贝勒之兵、巴克、巴雅尔图及色本兵共万余人，乘夜而至，伏于高梁地内。待及天明，见出城门牧马之人，即发矢砍杀。我城内兵闻讯出城，知非明兵，是蒙古兵，即欲战。因未奉汗命，何以战之？若不战，又使我人被杀。遂随之而行。汗出城曰：“为何不杀此兵？速攻杀之！”大贝勒曰：“恐日后悔之。”汗曰：“何以悔之耶？据知此乃齐赛之兵。我所聘叶赫锦泰希贝勒之女，齐赛其人夺而娶之，是一也。又曾侵我乌扎鲁屯，是二也。无故执我使臣和托，以铁索缚之，该使臣得脱返回，中道为明人所杀，是三也。其后，我以不堪明之虐害，兴师征之矣而彼与明同谋，对天地立誓伐我，以求厚赏者，是四也。再者，曾谓明通事曰：“赐我重赏，夫倘不征伐满洲，上天鉴之。”“遂斩断活白牛之腰，于马上以手对天漉祭牛血，是五也，今彼又先杀我人，是六也。因此战之，我何悔耶！乃著我军士，急进砍杀之。”于是，大贝勒率兵进击，追杀渡辽河。大杀其兵于辽河。生擒蒙古贝勒齐赛及其生子色特奇尔、柯希克图二人、扎鲁特图巴克、色本兄弟、科尔沁明安贝勒之子桑噶尔寨等，共贝勒六名，及齐赛贝勒之亲信大臣岱噶尔塔布襄以及大臣十余人，共一百五十人。（《满文老档》，天命四年七月条，第103～104页）
天命四年八月从太祖攻叶赫，叶赫亡
八月十九日，发兵往取叶赫。二十一日夜半，天阴，降小雨二三次，至丑刻晴霁。是夜，有叶赫哨兵往报於东城曰：“离夜半至。”二十二日晨，兵抵叶赫，东城人鸣螺，遂弃外城，乃收其妇孺入内山城。兵出城门外，吹螺呐喊是以迎战。留四贝勒督围东城。攻西城之兵，日出时至，时西城人，夜半闻知我兵来战，遂鸣螺报警，外大城之军士将妇孺尽撤入内山城中。军士出城门外列阵，鸣螺呐喊。我八旗兵围困之，分兵毁其外城。……
……时东城人，知西城已破，兵已入城，布扬古、布尔杭古兄弟闻讯大惧，遂遣人曰：“今我等虽战，亦无可奈何，愿降。”大贝勒曰：“初令尔降，尔等不从，我既来此，岂复舍尔等去乎？尔等，一为姐丈，一为妹夫，我招尔降之，乃恻然怜悯，俾尔得生之意也！战则尔等之身，将死于我小卒之手，降则得生。尔果愿降，尔兄弟亲至。若因男子之故，恐有所惧，可令尔母即我岳母先至，我岂杀妇人乎？”彼又遣人来曰：“我等愿降，唯须尔出一誓言，准我等仍居属城乡。”大贝勒怒曰：“尔等再勿出此言，既克一城，岂因战尔不能胜，而听尔仍居尔城而去乎！著尔速降，设如不降，西城已破，汗复至此攻取也！一经攻战，尔等必亡！”於是，东城布扬古、布尔杭古二贝勒，遣其母至。大贝勒与岳母福晋抱见，岳母福晋曰：“尔不出一誓言，则我二子疑惧也！”言毕，大贝勒乃以刀割酒曰：“招尔降后若杀之，则殃及于我。倘我饮酒立誓之后犹不降，则殃及尔等，克尔城后，即刻杀之！”言毕即饮此酒，并送此酒与叶赫布扬古、布尔杭古二贝勒亦饮之。兄弟二人遂出城门来见大贝勒，大贝勒又言前往见汗，彼未答言，立于原地不动。于是大贝勒挽其姐丈布扬古贝勒之马僵曰：“走！非男子，乃妇人耶？一言既定，立此更欲何为？”遂携往见汗。布扬古不屈两膝而跪，仅屈一膝，取帽为礼，不拜而起。汗以金杯赐酒，布扬古跪而不恭，仅横屈一膝，接酒不饮，只沾口唇，不拜而起。汗谓大贝勒曰：“阿哥，偕尔姐丈，前去彼城中。”遣之。时汗昼夜默思：我不念尔旧恶，欲豢养之，故待其不死，予以收养。虽然如此，仍不喜悦，反为雠敌，是以跪拜之时踟蹰不前，此人即留，何以养之？遂于擒获之翌日，将兄布扬古贝勒缢杀之。念彼等罪恶，即杀之何惜？但念子大贝勒，将其弟布尔杭古贝勒收养之，并给与其姐丈大贝勒。(《满文老档》，天命四年八月条，第108～115页)
天命五年（1620）37岁
（三月十日）塔因查又告汗曰：“不仅此事，更有要言相告。”询以何言，告曰：“大福晋曾二次备办饭食，送与大贝勒，大贝勒受而食之。又一次，送饭食与四贝勒，四贝勒受而未食。且大福晋一日二三次差人至大贝勒家，如此来往，谅有同谋也！福晋自身深夜出院亦已二三次之多。”汗闻此言，遣达尔汉侍卫、额尔德尼巴克什、雅荪、蒙噶图四大臣往问大贝勒及四贝勒。业经询，四贝勒未食所送饭食属实，大贝勒二次受食所送饭食亦属实。又所告诸事，俱属实情。对此汗曰：“我曾言待我死后，将我诸幼子及大福晋交由大阿哥抚养。以有此言，故大福晋倾心于大贝勒，平白无故，一日遣人来往二三次矣！”每当诸贝勒大臣于汗屋聚筵会议时，大福晋即以金珠妆身献媚于大贝勒。诸贝勒大臣已知觉，皆欲报汗责之，又因惧怕大贝勒、大福晋，而弗敢上达。汗闻此言，不欲加罪其子大贝勒，乃以大福晋窃藏绸缎、蟒缎、金银财物甚多为词，定其罪。（《满文老档》，天命五年三月条，第134～135页）
九月初三日，此女谓其原夫松阿里言：“齐桑古、硕托、莫洛浑夫妻将携我自界藩移居萨尔浒，随后逃往明国，尔可同往。”松阿里对其妻曰：“既诸贝勒皆去，则我愿同往。”言毕归家，告其兄苏纳。
是夜时，苏纳往告，因汗已就寝，遂告于大贝勒。次晨，大贝勒转告汗。汗以无关紧要，置之不问。
至十三日，汗欲打听前闻之事，遂招莫洛浑之兄乌尔古岱问之。乌尔古岱告曰：“至我弟莫洛浑夫妇，我亦不信之。夫妻二人，贪食挥霍之，不顾家计，所用貂衣，各三四袭。其妻所用之耳坠、项圈、手镯、脚镯，皆以金为之。再者，常于齐桑古家中，昼夜宰牲饮宴。弟心叵测，不敢担保。日后我弟，心怀奸慝，毋以弟罪，株连于我。”又欲询问齐桑古，乃遣人往寻之。往寻者回告曰：“齐桑古未居家中，与莫洛浑同往牧群。”
又命召硕托，报曰：“硕托亦不在家中，已往庄屯。”汗思：此三人均不在家中，同向而往，恐合谋图逃。乃召集诸贝勒大臣商议。诸贝勒大臣曰：“可遣人往彼等所去之地搜寻，再发兵堵截通往明国之路。”时汗从其言，遂命军卒披甲，发往各路。
其后大贝勒又告汗曰：“硕托之过，我曾不欲告发，以为之隐瞒。彼自度罪恶深重，故恃此恶念。彼曾携我所聘之妇，与其[原档残缺]其妻同往。再者，汤古岱、侯勒库往其家中贸易绸缎时，彼夫妇竟纵容之。彼等恐其事败露，故合谋相议之。”汗曰：“硕托秉性庸懦，诚有过错，而岂能以妇人而罪之耶？”待齐桑古、硕托、莫洛浑至夜各返其家，遂问之曰：“掳知尔等合谋图逃，果否？”齐桑古、硕托曰：“我等何故潜逃？绝无此事。”莫洛浑夫妇曰：“确有此事。”[原档残缺]叟根亦称有此事。乃执齐桑古、硕托，幽于木栅高墙内，莫洛浑夫妇、叟根夫妇，及男丁三人尽杀之。嗣后，大贝勒曾五六次跪乞汗曰：“若我亲生之子，因厌我而逃，则父汗授我专主之僚友国人，将何以为生耶？若子是我非，我将回避父汗掌管之基业。听从继母之言，不赐我以僚友、国人，不给与家奴、牛群马群，或不丰足供给衣食。如此，我将杀我妻，否则，我不可养之。子若萌奸宄，行悖乱，可将子交我，我当杀之！”汗不允。又数次请求，仍不从。阿敏台吉亦如大贝勒，跪乞再四曰：“愿当众审理我兄弟，我有过则可辱我，若以弟齐桑古为非，请将弟交我，我杀之！”汗不允。（《满文老档》，天命五年九月条，第156～158页）
天命六年(1621)38岁
三月初十日，帝自将诸王臣，领大兵取沈阳，将板木云梯战车，顺浑河而下，水陆并进。
十二日辰时，大兵至城东七里，栅板为营。次日辰时，令攻城兵步云梯战车，攻其东面。……有守奉集堡总兵李秉诚、守武靖营总兵朱万户、姜弼，领三万骑兵来援，至白塔铺安营，遣兵一千为前探。满洲雅松二百健兵探之，一见遂走，大明兵随后放鸟枪追之。……四王率兵疾进，其追兵四散奔走。掩杀至白塔铺，又见三总兵大兵布阵，四王亦不待后兵至，即率百骑杀入，三总兵不能敌，遂惊走。正追杀时，姚托台吉至，大王亦续至，追四十里，沿途死者约三千余即收兵回营。（《清太祖武皇帝实录》卷三，天命六年三月）
三月壬子，上率贝勒诸臣，统大军征明，取沈阳。……四贝勒急乘马，引护军奔赴上前，劝上勿行，请自往，上许焉。四贝勒引军疾弛迎战。明兵之追雅孙者，四溃奔北。掩击至白塔铺，又见三总兵统众布阵，四贝勒不待后军至，即率百骑进击，李秉诚、朱万良、姜弼不能敌，大惊而遁。正追击时，大贝勒代善、台吉岳托适至，同追四十里，沿途斩首三千余级，乃还。（《清太祖实录》卷七，天命六年三月壬子）
（郑）忠信遂从镇江路而还。是行，忠信往返月余，行二千余里，深入虏穴，详探虏中事情，无不详探。盖老酋有子二十余人，而将兵者六人。长早亡，次贵盈哥、次洪太主、次亡可退、次汤古台、次加文乃、次阿之巨也。贵盈哥特寻常一庸夫。洪太主虽英勇超人，内多猜忌；恃其父之偏爱，潜怀弑兄之计。其他四子无足称者，总之非老酋之比也。有阿斗者，酋之从弟也，勇而多智，超出诸将之右，前后战胜，皆其功也。酋常密而问曰：“诸子中谁可以代我者？”阿斗曰：“知子莫如父，谁敢有言”。酋曰：“第言之”。阿斗曰：“智勇具全，人皆称道者可。”酋曰：“吾知汝意之所在也。”盖指洪太主也。贵盈哥闻此，深衔之。后阿斗密谓贵盈哥曰：“洪阿太主与亡可退，阿之巨将欲图汝，事机在迫，须备之”。贵盈哥见其父而泣。酋怪问之，答以阿斗之言。酋即召三子问之，自言无此语。酋责问阿斗，以为交构两间，锁扭而囚之密室，籍没家赀。酋之弃阿斗，是自坏其长城也。（《光海君日记》卷一六九，光海君十三年九月。“洪太主”即皇太极。）
天命七年（1622）39岁
三月初三日，八子进见父汗问曰：“天赐基业，何以底定，何以永承天休？”汗曰：“夫继父为国君者，毋令力强者为君。倘以力强者为国君，恐尚力恣纵而获罪于天。一人虽有知识，能及众人之谋耶？故命尔等八子为八王，八王同议，必然无失。尔八王中择其能受谏者即嗣父为国君。若不纳谏，所行非善，尔八王即更择其能受谏而好善者立之。更立时，若不乐从商议，艴然作色而拒之，岂容似此恶人而任其所为耶？如此，则强行换之也！尔八王治理国政，一人心有所得，直陈所见，其馀七人则赞成之。如己无能，又不赞成他人之能而缄默坐视，则当易之，择其子弟为王。更易时，若不乐从商议，艴然作色拒之，亦岂容似此恶人而任其所为耶？如此，亦强行易之也！若因事他出，宜告众商议，未经商议，不可私往。尔八王面君时，勿一、二人相聚，须众人皆聚之，共议国政，商办国事。如有祭祀等事，皆告于众而往。八王商议，设诸申大臣八人，汉大臣八人，蒙古大臣八人。八大臣下，设诸申审事八人，汉审事八人，蒙古审事八人。众审事审理后，报于大臣，大臣拟定后，奏于八王知，由八王审断定罪。八王斥奸侫而举忠直。八王之前设诸申巴克什八人、汉巴克什八人，蒙古巴克什八人。国君于每月初五日、二十日，御殿二次。除夕谒堂子拜神主后，先由国君亲自叩拜众叔、诸兄，然后坐汗位，汗与受汗叩拜之众叔、兄，皆并坐于一列，受国人叩拜。各以务记汗父训诲，勿存暴乱之心，他人谗言，切勿得隐瞒，即行讦发等语。立书为誓，系之于颈。即居乡间，不得私议谁善谁恶，设有一或二贝勒议论汗父之善恶者，勿当面质对，退而会议，经众人议断善恶是实，乃无怨尤。若凭一、二人听断，则怨尤生矣！八旗诸贝勒凡本人获罪，而不准他人入告者，乃为邪恶之人也！一人获罪而告之，另一人获罪则不告，可乎欤？征战之时，八旗诸贝勒，不论尔旗下人或他旗下人有事故，非经众人审理不得单独入告。若单独入告，则必相争矣。经众人审理而后入告，则无怨尤也。贝勒等欲放鹰行围以取乐，不与众人商议，勿得前往。凡见行为悖逆之人，勿得放过，即行责之。一人谴责之言如是，则众人共责之。尔若以独自受责而心怀仇怨，则尔乃沮坏众人生计之恶人也！凡兄弟，互有怨尤，可以明言，若匿怨不言，而诉于众者，乃为居心邪恶、专行哄骗之人也！日后，尔将为众人所斥。若逾父汗所定八份所得以外，另行贪隐一物，隐一次，即免除一次所得之份，隐两次，即免除两次所得之份，隐三次，则永免其所得之份。若不记父汗训诲之言，下纳众兄弟之谏，竟行背逆之事，则初犯者罚之，再犯者夺其诸申。若夺诸申而不抱怨，修身度日则已。若执拗不服，不致杀尔，将囚禁之。若负此言，仍行邪道，则天地佛神皆加谴责，身罹灾殃，寿算未尽，即令夭殂。若谨记父汗训诲之言而不违，心存忠义，则天地佛神皆加眷佑，即使之延年益寿矣！”(《满文老档》，天命七年三月条，第345～348页)
天命十一年（1626）43岁
（八月）庚戌未刻上崩。……上未成帝业时，先娶元妃佟甲氏，生子二，长褚英，洪巴图鲁，次代善号古英巴图鲁。（《清太祖实录》卷一〇，天命十一年八月丙午）
(九月庚午)天命元年，太祖以上（皇太极）为大贝勒，与代善、阿敏、莽古尔泰，共理机务，多所赞画，统军征讨，辄侍太祖，偕行，运筹帷幄，奋武戎行，诛携服叛，所向奏功，诸贝勒皆不能及。又善抚亿众，体恤将卒，无论疏戚，一皆开诚布公以待之，自国中暨藩服，莫不钦仰。上凡遇劲敌，辄亲冒矢石，而太祖深加爱护，每谕勿前往。时帝业肇兴，大勋将集，圣心默注，人望攸归。
天命十一年八月庚戌，太祖高皇帝崩。大贝勒代善子贝勒岳托、萨哈廉兄弟共议，至其父代善所。告曰：“国不可一日无君，宜早定大计，四大贝勒才德冠世，深契先帝圣心，众皆悦服，当速继大位。”代善曰：“此吾夙心也。汝等之言，天人允协，其谁不从？”遂与岳托、萨哈廉定议。
翌日，诸贝勒大臣聚于朝，代善以其议，告大贝勒阿敏、莽古尔泰及诸贝勒阿巴泰、德格类、济尔哈朗、阿济格、多尔衮、多铎、杜度、硕托、豪格等。皆喜曰：“善。”议遂定，乃合词请上即位。上辞曰：“皇考无立我为君之命，我宁不畏皇考乎？且舍诸兄而嗣位，我又畏上天。况嗣大位为君，则上敬诸兄，下爱子弟，国政必勤理，赏罚必悉当，爱养百姓，举行善政，其事诚难，吾凉德，惧不克负荷也。”辞至再三。三大贝勒及诸贝勒曰：“国岂可无君，众议已定，请勿固辞。”上又不允。自卯至申，众坚请不已，然后从之，遂择九月朔庚午吉日。
三大贝勒、诸贝勒、大臣及文武各官聚于朝，具法驾，设卤簿。上率诸贝勒群臣，焚香告天，行九拜礼毕，上即皇帝位（天命十一年九月庚午）。诸贝勒大臣文武官员，行朝贺礼，时上年三十有五。诏以明年丁卯为天聪元年。（《清太宗实录》卷一，天命十一年九月庚午）
尝读全谢山《鲒埼亭集》，载明人夏吏部允彝言曰：“东国乃能恪遵成命，推让其弟。又能为之扦御边圉，举止与圣贤何异，其国焉得不兴？”盖谓先烈王让国事也。其时传闻异辞，尚不知先王拥戴文皇出于至诚，高皇帝初无成命也。董崇如与友人书云：“东国部主岁老，其子某雄鸷非常，才略不出曩霄公之下，将来边警尚未已也。”是二人为明臣仆，乃推尊烈王至此，当时神武英略，洵可知矣。（昭梿：《啸亭杂录》，中华书局，1980年，第428～429页。）
建州虏酋奴尔哈赤，疽发背死。临死命立世子贵荣（一作永，二王子）介。贵荣介让于弟弘他时（一作弘太始）曰：“汝智勇胜于我，汝须代立”。弘他时略不辞让而立（丙子录）。或曰：“奴尔赤临死，谓贵永介曰：‘九王子应立而年幼，汝可摄位，后传于九王。’贵永介以为嫌逼，遂立洪太氏云（日月录），僭号天总（聪）。”（[朝鲜]李肯翊：《燃黎室记述》卷二十七，丁卯虏乱，引自潘喆、孙方明、李鸿彬编：《清入关前史料选辑》第1辑，第437页。“贵永介”即代善，“弘他时”、“洪太氏”即皇太极。）
奴酋死于沈阳，四子与长子代善争立未定。（《明熹宗实录》卷七十六，天启元年九月丁酉。“四子”即皇太极。）
天聪元年（1627）44岁
正月己巳，上率诸贝勒大臣，诣堂子，拜天，行三跪九叩头礼，还。上御殿，诸贝勒大臣、文武群臣朝贺，各按旗序，行三跪九叩头礼。大贝勒代善、阿敏、莽古尔泰以兄行，命列坐左右，不令下坐。凡朝会之处，悉如之。（《清太宗实录》卷二，天聪元年正月己巳）
（五月辛未）上亲率诸贝勒、将士征明，出抚近门。（《清太宗实录》卷三，天聪元年五月辛未）
（五月）丙子，大贝勒代善、阿敏、贝勒硕托率正红、镶红、镶蓝旗兵，直趋锦州，遂围其城。（《清太宗实录》卷三，天聪元年五月丙子）
（五月）壬辰，上率三大贝勒、诸贝勒、每旗副将一员，及护军并行营兵三千人，往宁远，迎击敌兵。卯刻，起行。（《清太宗实录》卷三，天聪元年五月壬辰）
天聪三年（1629）46岁
先是，天命六年二月，太祖命四大贝勒，按月分直。国中一切机务，俱令直月贝勒掌理。及上即位，仍令三大贝勒分月掌理。至是，上集诸贝勒八大臣共议，因令八大臣，传谕三大贝勒，向因值月之故，一切机务，辄烦诸兄经理，多有未便，嗣后可令以下诸贝勒代之，倘有疏失，罪坐诸贝勒。三大贝勒皆称善，遂以诸贝勒代理直月之事。（《清太宗实录》卷五，天聪三年正月丁丑）
辛未，大军次喀喇沁之青城，大贝勒代善、莽古尔泰，于途次私议，晚诣御幄，止诸贝勒大臣于外，不令入，密议班师。两大贝勒既退，岳托、济尔哈朗、萨哈廉、阿巴泰、杜度、阿济格、豪格众贝勒入，至上前，见上默坐，意不怿。岳托奏曰：上与两贝勒何所议，请示臣等。今诸将皆集于外，待上谕旨。
上怃然曰：“可令诸将各归帐，我谋既隳，又何待为？”因命文臣将所发军令，勿行宣布。岳托、济尔哈朗曰：“臣等未识所以，请上明示。”上密谕之曰：“我已定策，而两贝勒不从，谓我兵深入敌境，劳师袭远，若不获入明边，则粮匮马疲，何以为归计。纵得入边，而明人会各路兵环攻，则众寡不敌。且我等既入边口，倘明兵自后堵截，恐无归路。以此为辞，固执不从。伊等既见及此，初何为缄默不言，使朕远涉至此耶。众志未孚，朕是以不怿耳。”岳托、济尔哈朗众贝勒劝上决计进取。于是令八固山额真，诣两大贝勒所定议。两大贝勒云：“我等所谋如此，今闻尔等言亦是，仰听上裁可耳。”是夜子刻，议定，上遂统大军前进。（《清太宗实录》卷五，天聪三年十月辛未）
是日，上与大贝勒代善、莽古尔泰、贝勒阿巴泰、阿济格、多尔衮、多铎、杜度，率护军及火器营兵五百名，往视蓟州情形，会有山海关步兵五千来援蓟州，距城二里许，与我兵遇。敌兵不及入城，遂立营，环列车盾枪炮。诸贝勒亲率兵冲入，悉歼之。方击敌步兵时，命代善指挥左翼四旗护军，攻其东面。上亲指挥右翼正黄、正红、镶红三旗护军，攻其西面。（《清太宗实录》卷五，天聪三年十二月丁丑）
天聪五年（1631）48岁
八月丁未，两翼军俱抵大凌河。（《清太宗实录》卷九，天聪五年八月丁未）
（八月）戊申，上集诸贝勒大臣下令曰：“攻城恐士卒被伤，不若掘壕筑墙以困之。彼兵若出，我则与战，外援若至，我则迎击，于计为便。”因命正黄旗固山额真楞额礼，率本旗兵围北面之西……正红旗固山额真额驸和硕图，率本旗兵围西面之北，大贝勒代善率护军在后策应。（《清太宗实录》卷九，天聪五年八月戊申）
（九月）戊戌，明兵四更起营，趋大凌河，距城十五里。哨卒以闻。上与大贝勒代善、莽古尔泰、贝勒德格类、阿济格、额尔克楚虎尔、贝勒多铎、硕托，率满洲、蒙古、旧汉兵约二万，往视之。见敌马步兵合营，四面列大小炮及鸟枪。上虑车兵行迟，于是率两翼骑兵，直冲敌营。敌坚峙不动。比接战，火器齐发，声震天地，铅子如雹，矢下如雨。我右翼兵冲入张春营，敌兵遂溃。明总兵吴襄、副将桑阿尔寨等先奔，我右翼兵因避炮矢，未迎敌冲入，亦踵右翼兵而进。以故敌兵尚拒战，我军复攻破之，截杀大半，追奔三四十里许。吴襄、桑阿尔寨远遁，其余复收溃众立营。我军追敌未还。上命佟养性部众，屯于敌营东，发大炮火箭，毁其营。时有黑云起，且风从西来，向我军。敌乘风纵火，势甚炽，将逼我阵。天忽雨，反风向敌，被焚者甚众。少顷，雨霁，我追敌兵悉还。
是役也，上先遣精锐为伏兵，扼敌归路，而列营兵车盾于前，护军及蒙古兵于后。于是行营兵推战车近敌，纵骑兵发矢冲阵。敌阵坚，施火炮鸟枪力战。我兵复以矢攻之，敌不能当，遂溃走，我军先杀其步兵，后四向追击。其骑兵间有脱者，复遇我伏军发，悉歼之，生擒张春、张洪谟、杨华徵、薛大湖及参将、游击、都司、守备、备御、千总共三十三员，阵斩张吉甫、满库、王之敬及众弁。其吴襄、钟纬、祖大乐、赵国志、刘应国、张邦才、于永寿、金国臣、祖邦林、于应选、穆禄、桑阿尔寨、海三代、祖宽、窦勋等，率所部将士俱遁走。尽获其骆驼、牛马、车辆、甲胄、器械。
时被擒各官见上，皆跪拜，独张春不跪。上怒，援弓欲射之，代善谏曰：“我前次阵获之人，何尝不收养。此人既欲以死成名，奈何杀之以遂其志乎？”遂置之。上率诸贝勒及领兵大臣，以大捷拜天，行三跪九叩头礼。（《清太宗实录》卷九，天聪五年九月戊戌）
丙申，上以元旦朝贺届期，谕八旗诸贝勒大臣曰：“礼部参政李伯龙奏疏，我国朝贺行礼时，不辨官职大小，常有随意排列，逾越班次者，应请酌定仪制等语。此言诚是。今元旦朝贺，应令八旗诸贝勒，独列一班行礼，外国来归蒙古诸贝勒大臣次之，八旗文武官次之，各照旗序行礼。至贝勒莽古尔泰，因其悖逆，定议治罪，革大贝勒称号。自朕即位以来，国中行礼时，曾与朕并坐，今不与坐，恐他国闻之，不知彼过，反疑前后互异。彼年长于朕，可否仍令并坐。著巴克什达海、库尔缠、觉罗龙什、索尼，与大贝勒及诸贝勒会议具奏。”寻会议时，诸贝勒执不可并坐者半。代善曰：“上谕诚是，彼之过，不足介怀，即仍令并坐亦可。”倾之，又曰：“我等既戴皇上为君，又与上并坐，恐滋国人之议，谓我等奉上居大位，又与上并列而坐，甚非礼也。礼本人情，人心所安，即天所佑，各遵礼而行，自求多福，斯神佑之矣。自今以后，上南面中坐，以昭至尊之体，我与莽古尔泰侍坐上侧，外国蒙古贝勒做于我等之下。如此，方为允协。”诸贝勒皆曰：“善。”于是以其议奏闻。上从之。（《清太宗实录》卷10，天聪五年十二月丙申）
天聪六年（1632）49岁
正月己亥，上率诸贝勒拜天，谒神毕，御殿。上两旁设两榻，命大贝勒代善、贝勒莽古尔泰坐。诸贝勒先朝贺毕，命议政诸贝勒入殿内左右列坐，次归附察哈尔、喀尔喀诸贝勒朝贺，次总兵官额驸佟养性率汉官，次八固山额真各率本旗官，次大凌河新降各官，次阿禄部落贝勒塔赖楚虎尔率部众，次教职杂职等官，各行朝贺礼。次朝鲜国使臣总兵郑义，行朝贺礼，陈贡物于庭。朝罢，上以兄礼，诣代善第拜之。
上即位以来，历五年所，凡国人朝见，上与三大贝勒，俱南面坐受。自是年更定。上始南面独坐。初八旗诸贝勒率大臣朝见，不论旗分，惟以年齿为序。自是年始照旗分，以次朝见。（《清太宗实录》卷十一，天聪六年正月己亥）
天聪七年（1633）50岁
（正月初一日）天聪汗率诸贝勒大臣，叩拜堂子。……汗率诸贝勒大臣，以兄长礼，至大贝勒住宅拜贺，时大贝勒亦答拜。（中国第一历史档案馆编：《清初内国史院满文档案译编》上册，光明日报出版社，1989年，第1页。）
（六月）初五日。汗召孔元帅、耿总兵官及各官入宫赐宴，孔元帅、耿总兵官拜见毕，命坐于汗之坐床下左侧宴之。次大贝勒设宴，元帅、总兵官及各官拜见，大贝勒亦下床曲膝还礼，命坐于小床宴之。次和硕诸贝勒设宴，贝勒亲临大门迎之，元帅坐于左侧，总兵官坐于右侧宴之。（同上书，第20页）
（十月）初七日。大阅……汗及诸贝勒擐甲而出，汗乘马环阅众军毕，汗御坐，大贝勒与汗列坐。（同上书，第40页）
天聪八年（1634）51岁
（二月）十日。汗至避痘所，不知兄大贝勒往温泉。于是谴罗硕往问病情如何，坐汤适否？若觉舒适，可住三九日以还。并遗大贝勒羊五只，□鳇鱼一尾，烧酒二大瓶，面食一匣。（同上书，第62～63页）
（四月）初十日。汗率大贝勒及诸贝勒、满洲、蒙古、汉人各官出十里外迎归附副将尚可喜。汗率诸贝勒大臣拜天，行三跪九叩头礼毕，进黄幄升坐。坐毕，尚副将遥拜五次，近前复拜二次，抱见时，汗起还礼。尚副将抱汗膝见毕，退行一拜礼；复与大贝勒行一拜礼抱见，其余诸贝勒以齿序抱见。（同上书，第75页）
（七月）十三日。大军西行至东城，于城东十里外山岗驻营。天聪汗致书大同大王……右路进兵大贝勒、和硕贝勒萨哈廉、阿格硕托等军入边，攻取得胜堡城，尽歼敌兵。守城参将李全，以城陷缢死，镇场堡人弃城而逃。于是大贝勒、和硕贝勒萨哈廉进兵大同，攻怀仁县不下。镶红旗阿格硕托、固山额真昂邦章京叶臣等，击败朔州城骑兵二百，追抵城下步兵营而还。围攻井坪州不下。后大贝勒、和硕贝勒萨哈廉、右翼固山额真阿代率兵至，三旗合兵攻之，又不克，于是，兵驻朔州城。（同上书，第96页）
（八月）十九日。大贝勒、和硕贝勒萨哈廉、台吉硕托率兵来会，兼献所获之物。汗出营往迎大贝勒时，先遣和硕墨尔根戴青贝勒、额尔克楚虎尔贝勒、豪格贝勒迎之。及汗迎见，时大贝勒慢步入，侧门入见。于是，汗命大贝勒入营，坐于团帐房前黄幄中。（同上书，第99页）
（闰八月三十日）大贝勒及众和硕贝勒、台吉等会议奏称“察哈尔汗之妻窦土门福晋，乃天所赐，汗宜娶之”等语。汗辞曰：“朕不宜纳此福晋，当以与家室不睦之贝勒。”大贝勒复遣人请汗纳之。汗遣弘文院大臣巴克希希福、达雅齐塔布囊、兵部启心郎穆成额等往谕大贝勒曰：“至该福晋与其朕纳不如以予家室不睦之贝勒。”大贝勒遣人奏“该福晋乃天所赐，汗若不纳，恐违天意。汗非好色多纳妃嫔者比，汗若仿古代暴君，悖逆贫色，臣等不惟不劝纳，而且劝阻。念汗修德行义，允符天道，故汗受天眷佑。汗思所洽，凡兄弟臣民，咸安乐利。故群庶戴汗如父也！臣思不知当用何术俾国中仓库充盈，比隆古帝，治臻殷富。汗若富裕，则国民康乐，汗若贫乏，则国民受苦。臣此言，若心与口违，天有不鉴之者乎？汗若纳此福晋，则臣心慰悦，若不纳，则臣怨甚”等语。汗思三日，……纳福晋之意始定，即遣巴克希希福往迎之。（同上书，第107页）
天聪九年（1635）52岁
（二月初六日）汗诣牧群馆，恰逢大贝勒前往射鸭，遂邀其至馆饮茶，因系空手而来，故回宫后杀一牛一羊，备筵四桌，送至大贝勒家。（关嘉录、佟永功、关照宏译编：《天聪九年档》，天津古籍出版社，1987年，第27页。）
（六月）初七日，据报，和硕额尔克楚虎尔贝勒出征凯旋，汗率大贝勒、阿巴泰台吉、和硕德格类贝勒、阿济格台吉出盛京西怀远门五里迎接。……出征之和硕额尔克楚虎尔贝勒率诸大臣跪于御幄前，奉汗谕旨，额尔克楚虎尔贝勒近前行抱见礼，汗亦答以抱见礼。继之，与大贝勒行抱见礼。（同上书，第74页）
（六月十六日）汗率大贝勒，阿巴泰台吉、和硕德格类贝勒、额尔克楚虎尔贝勒及诸大臣于抚顺赫哲赫以东、萨尔浒以西驻跸五次，拉大网捕鱼，十八日返回盛京城。（同上书，第78页）
（七月）二十日，郭勒图色臣携察哈尔汗之大福晋娘娘太后至，汗屡遣人谕大贝勒曰：“此福晋乃察哈尔汗有名之大福晋，当娶之。”大贝勒对曰：“此福晋虽为大福晋，然无财帛牲畜，我焉能养之？俟察哈尔另一大福晋苏泰太后至，我欲娶之。”汗曰：“彼苏泰太后福晋，曾经诸贝勒议定具奏，以济尔哈朗阿哥至爱福晋亡故，拟将其赐给济尔哈朗阿哥。吾亦称善，已谕允之。先已应允赐弟，后再改言赐兄，若此则不公也。吾言既出，岂有食言之理？”数次遣人谕令娶该福晋，大贝勒终不纳之。（同上书，第89页）
（九月）初六日，卯刻，汗出营往迎出征四贝勒。……出征诸贝勒率诸大臣遥跪，和硕墨尔根戴青贝勒进前跪拜，复近前叩首，与汗行抱见礼；次与大贝勒相见如仪。（同上书，第108～109页）
大贝勒闻知察哈尔汗之妹泰孙公主富有，便谓汗欲娶之。汗准其娶之。
（九月初八日）奉汗谕旨，大贝勒娶察哈尔汗之妹泰孙公主为妻，依礼设宴，杀马一、牛二十、羊六十，携酒百瓶，于汗营前设黄幄，两翼设青幄，左翼略远处设诸福晋居住之黄幄一，其两侧置白幄，大宴之。席间，大贝勒进备雕花鞍辔之马四、备常鞍之马四、备石鱼鞍之马二、常马十、共进马二十。汗览毕，未受，悉却之。（同上书，第114页）
（九月二十五日）汗之子和硕豪格贝勒奏请准其娶察哈尔汗之福晋伯奇太后为妻，阿巴泰台吉奏请准其娶察哈尔汗之鄂勒斋图福晋为妻。汗问之于诸贝勒，诸贝勒对曰：“许之为宜。”遂议定察哈尔汗之二福晋分别许给二贝勒。汗之姊莽古济格格闻之，怒曰：“何故将我女弃之而为和硕豪格贝勒另行娶妻？”语毕，奔家而去。大贝勒追之，延入其家，设筵宴之。宴毕，令其乘瓦克达阿哥之马而去。由是，大贝勒未见汗，自别处至左翼抵彰武台。时值汗赏赐外蒙古诸贝勒以乌林，赐给新降察哈尔诸臣以饮食等物，大贝勒言其子尼喀胡塞身有不适，先行回府，忿然下马。是日，阿巴泰台吉娶鄂勒斋图福晋，依礼设宴，汗前往后复返回。大贝勒原本不恤养部众而贪得无厌，不知行义，故汗每每催促大贝勒之子和硕萨哈廉贝勒曰：“吾与汝父反目，汝父为兄，吾焉能说之。凡尔父恶逆之行，汝倘有所知，当须强谏之。”唯大贝勒仍不回心转意，此乃汗向来怨恨者也。今大贝勒与莽古济格格本无至交，唯因怨恨于汗，遂延彼至府中。汗于盛怒之下，当晚命人往大贝勒及和硕萨哈廉贝勒府中。次日，汗置诸贝勒于不顾，另行前来，于十七日抵盛京城，诣堂子毕，当即回宫，紧闭内廷大门，不令诸贝勒、大臣入，拒理国事，第九日，即二十五日，召诸贝勒、大臣、侍卫、家丁至，汗出内廷谓众人曰：“今召尔等至，吾欲告之以心事。尔等诸贝勒大臣如以吾之所言悖谬不当，即于当面非之，勿曲意奉迎。吾之言当首告于天，次即告之于尔等诸贝勒、大臣。尔等之中有能体国爱民者，亦有不能者，吾不一一名之。今各部之人呼吾为汗，祈求归附。所有归降各部之人皆已分给尔等，尔等诸贝勒务须仁养之。天赐给尔等各部之人，倘力行爱养之道，勤于治理，天将眷助矣。天赐给尔等各部之人，尔等如不爱养，致令彼等不得聊生，穷困劳苦，其必呼之于上天。是时咎不归与吾而归于谁耶？尔等如此所为，吾焉能治国安邦？凡国家，有强力之人为君者，有幼冲之人为君者，亦有众人拥戴之人为君者。为君岂有轻重之分耶？正红旗诸贝勒轻吾者多矣。昔大贝勒出师北京，执意欲归；又进兵察哈尔，仍坚称欲返。吾每欲奋勇向前。彼必主张后退。吾令其爱养所得各部之人，彼则拒不从之，反怨恨于吾。倘骁勇之人不升，顽恶之徒不降，谁肯奋力向前？今正红旗诸贝勒于赏功罚罪之际，每每偏袒本旗。吾所爱者彼恶之，吾所恶者彼爱之，岂非离间者乎？吾今年藉称春蒐出游，欲探听出兵诸贝勒之消息，正于担心得失之际，大贝勒竟借称捕食哈什蟆而前往捕鱼狩猎，致使军马羸弱。拟派兵增援额尔克楚虎尔贝勒，正红旗之军马因狩猎而疲弱不堪，竟不得行。出兵之诸贝勒如语困忧，吾等岂可默然处之而不往迎？诚心为国者，岂有此理耶？又，大贝勒诸子借口放鹰，勒素民人鹅鸭猪鸡，如是贫穷之人何以为生？又，其子瓦克达弹射济尔哈朗之妹。和硕济尔哈朗贝勒谓诸贝勒曰：‘我妻亡故。察哈尔汗之妻苏泰太后系我妻之妹，倘若许我，我愿娶之。’诸贝勒将此言奏于吾，吾问诸贝勒曰：‘尔等更有何言？’诸贝勒皆云宜许之。吾遂命济尔哈朗贝勒娶之。大贝勒独违众言，称彼欲娶之，问于吾。吾曰：‘已许济尔哈朗贝勒。诸贝勒前已议定。阿哥系知之而言耶，抑或不知而言耶？’彼佯称不知而罢。后屡屡不服，欲强娶之。倘诚心为国，果能如此言耶？吾遣人往大贝勒处令其娶察哈尔汗福晋娘娘太后，彼称其无财帛，竟未娶。凡人皆须给财帛以娶妻，岂有为得财帛而娶妻之例耶？吾所差之满达尔汉、祁充额，彼竟不容。昔阿济格台吉所属大臣车尔格有女，杨古利额驸之子欲娶之，大贝勒恃强，暗中唆使正蓝旗莽古尔泰贝勒曰：‘先给汝之迈达里聘之。汝若不言，我将给我子马占聘之。’阿济格台吉乃吾等弟也，岂可欺吾弟而胁其臣乎？据闻，昔出师大同，取得胜堡之后，因我国一蒙古夺门而入，彼竟执而杀之。如此妄杀降人，降人何以为生？萨哈廉贝勒，尔系礼部贝勒也，隐而不语，果为义也？毕拉西额驸已给大贝勒，令其养之，然该额驸数次讼于吾曰：‘我欲活之，彼竟不养，衣食均不能得。’吾乃悄悄送给衣食。其余下人讼彼不养者，何可胜数。吾观其每每侵害爱塔，夺其乘马等财物，早云爱塔将以不能为生而逃去，爱塔果然逃之。彼果系忧心于国政之人，岂有这般侵害之行耶？首要之言为此也。其余些微恶乱之行，何须待言。至哈达部莽古济格格，自父汗在世时便有恶虐谗佞之行。尔大贝勒原本与之无交，唯以怨吾而邀至家中宴之。先时何尝有此款待之恩耶？又，济农数次至吾处佯作醉称：‘汗何由信赖汝诸兄弟？彼等将杀汝矣。汝当谨慎之。汝在，则我北方蒙古部得以安生也；汝不在，则我蒙古各部将不知作何状矣。’汗厉辞曰：‘吾若信其言，谓诸兄弟将加害于吾，遂起杀机，则乱政之端即由此开始。此非误国之言乎？’尔德格类、岳托、豪格三贝勒，偏听哈达格格及济农离间之言，欲杀托古，果有是理耶？托古何敢唆言济农杀哈达格格。昔济农曾娶托古之妹，哈达格格因此仇欲杀托古耳！古云避强凌弱乃小人也。吾倘不能训谕尔等，则何以从政乎？吾非自图富贵而令诸兄弟贫弱，乃为承继先汗之遗业，兴隆国祚，留芳后世也。尔等倘如此倡乱，吾将闭门而居，尔等可推强有力者为汗，吾必安分守己。”语毕，遂入居宫中，复紧闭大门。时所有聆谕者无不钦服。诸贝勒、大臣、八固山额真及六部承政审定此案毕，诸贝勒、大臣于宫门前跪乞曰：“汗宽仁盛德，诸部咸服，国泰民安。一国之君闭门不理政务，则有误国家大事也。请汗出宫办理国家政务。”汗从其言，始开宫门，办理国事。由是诸贝勒、大臣奏报审罪情形曰：“倘汗命诸贝勒出师，则必当遵命，于议定后行之。大贝勒违反成议，出师察哈尔之役，以汗命孟阿图还，遂亦奏请还军，自呼和浩特还至巴延苏门，掘壕据守。后又欲还军，令岳托贝勒、萨哈廉台吉奏请于汗。”诸贝勒、大臣会议此案曰：“倘先汗在世，大贝勒敢如此三次奏请还军耶？若不宜出师，可谏阻于汗，率各军共同还军也。尔独自三次奏请还军者是何用意？岂非藐视汗耶？罪一。往取孔果尔之四贝勒，久无音讯，汗乃拟佯称出牧，躬临边界以探消息。然大贝勒为捕食蛤什蟆奏请于汗，往清河出猎捕鱼，马匹皆羸弱不堪。时额尔克楚虎尔贝勒出兵锦州路，往探出师之四贝勒消息，大贝勒旗下竟以瘦马充数前往。诸贝勒、大臣会议此事，拟其罪曰：‘尔大贝勒乃汗之长兄，兄问请于弟，汗自当允准。尔不愿往探出师四贝勒之消息，亦不愿与汗同行，莫非尔心怀异志另有所图耶？’罪一。四贝勒遣人告曰：‘出师后已获悉察哈尔部及察哈尔汗之妻孥，且将带至。’汗及遣人问大贝勒及诸贝勒曰：‘我等应否出迎？’尔大贝勒曰：‘先汗在世，往征瓦尔喀之人，曾在鹰儿河萨木唐阿地方迎之。今亦当以礼迎之。若不以礼迎之，则更无可以礼迎之者。’然尔大贝勒竟不与汗同行，独行三日至迎接孔果尔处。又，为豪格贝勒娶妻时，哈达格格怒谓汗曰：‘既聘我女何故另聘之？’语毕即奔赴家中。大贝勒诸福晋一次及大贝勒独自一次往追之，邀至家中，杀牛羊宴之，赠与财帛，遣之去。诸贝勒、大臣会议此事，拟其罪曰：‘尔大贝勒曾云不可不以礼迎之，竟自食其言，于汗亲往迎接之际，独行三日至迎接孔果尔处。尔与哈达格格原本无交往，闻哈达格格与汗交恶，何故拍手称快？’罪一。昔济农自开原前往哈达、叶赫山上围猎，尔大贝勒曰：‘彼奴以另有地方居住，故来此围猎。请将济农下属交与我，我必射穿其胁矣！’济农今复来哈达、叶赫山围猎，议其罪，尔大贝勒竟庇护济农，自毁前言，谓其非在山上，而于野外围猎。罪一。缘是，停其“大贝勒”名号，削其“和硕贝勒”爵，夺其十牛录诸申，罚备雕花鞍辔之马十、盔甲十、银万两，另罚常马九以赏九贝勒。所罚十牛录诸申，汗命归还之。（同上书，第118～121页）
（十二月二十八日）诸贝勒、大臣议定……请为汗上尊号。……是晚，召满汉诸文官……翌日，萨哈廉贝勒召诸贝勒至大殿，令其各自发誓修身，并请上汗之尊号。……汗观其书，曰：“大贝勒老矣，只有数年之生，令其停写誓言”。……大贝勒曰：“汗怜我年迈，恐我因誓而死，然则往愆如不记入誓言，今后又不令我与诸贝勒同誓，则我食不下咽，坐不安席矣！倘奉汗谕旨，不令我参与议事，则我岂可有违汗之谕旨乎！即请停止我发誓。如蒙汗仁恤，准我参与议事，我虽生性健忘不敏，然心牵于有誓，凡事不忘，则可不见责于汗也。”汗曰：“如有共议之事，何不令汝共议耶？我以汝年迈，故劝止耳。汝倘愿与诸贝勒发誓，自可誓之。”
大贝勒代善誓言：“代善我誓告天地。嗣后如不恪守忠心，效莽古尔泰、德格类谋逆作乱，则天地谴之，俾代善我遭殃而死。倘不对汗弟殚忠竭力，心面不一，则天地得知，俾代善我遭殃而死。如国中子弟，或似莽古尔泰、德格类谋逆作乱，代善我知而不举，亦俾代善我遭殃而死。凡与汗共议之机密，如洩露于妻妾或顽恶之徒，则天地谴之，俾遭殃而死。倘代善有意乱政，愿天地知而速杀之。如因庸愚无知而致差错，愿天地谅之。如代善尽力效忠汗弟，则愿天地眷顾，延年益寿。”（同上书，第147～149页）
上命希福、刚林、罗硕等，传谕汉儒臣曰：“诸贝勒皆劝朕早正尊号，朕以土宇尚未统一，未审天意所属，大号不宜轻受，尔等以为何如？”鲍承先、宁完我、范文程、罗绣锦、梁正大、齐国儒、杨方兴等对曰：“人当顺天而行，天之欲皇上受此尊号也，岂必谆谆然命之乎！玉玺既得，诸国皆附，人心效顺，是即天意所在也。今上宜顺天应人，早正尊号，以承大统。”翼日，萨哈廉复集诸贝勒于朝曰：“吾等各宜誓图改行，以慰上意。”众皆从之。各书誓词奏上。
上览之曰：“大贝勒年已迈，其免誓。萨哈廉誓词暂存之，待其病愈，然后之誓可也。其余诸贝勒，不必书从前‘并无悖逆事’等语，但书自今以后，存心忠信，勉图职业，遇有大政大议，勿谋于闲散官员及微贱小人，并其妻妾等，即以此言为誓。若谋及此辈，彼言不及义，必将私为身谋，不顾国家，所失多矣。至若莽古尔泰、德格类之邪逆者，天已诛之，可为明鉴矣。诸贝勒即不假彼之逆状显然，而阴怀异志者，亦必遭谴之时，朕岂不痛惜乎！”遂命誓词内，不必载入已往悖逆事。
大贝勒代善奏曰：“上念臣年老，恐犯誓词以致死亡。然已往之事，臣不载诸誓词，自今以后，若不与诸贝勒同誓，臣且食不下咽，坐不安席矣。倘皇上不令臣与议事之例，臣亦何敢违背上命，即不与盟誓可也。若皇上怜臣而仍令居议事之列，臣性顽钝善忘，必出誓词，庶臣心不忘警惕，或可免于皇上谴责耳！”上曰：“国有大事，当共议者，宁独不令与闻，但念尔年老，是以劝止，若必欲与诸贝勒同誓，听尔可也。”于是诸贝勒各遵上谕，更定誓词，焚香跪读毕，遂焚书。……
代善誓词曰：“代善誓告天地，自今以后，若不克守忠贞，殚心竭力，而言与行违，又或如莽古尔泰、德格类，谋逆作乱者，天地谴之，俾代善不得令终。若国中子弟，或如莽古尔泰、德格类，谋为不轨，代善闻知，不告于皇上者，亦俾代善不得令终。凡与皇上谋议机密重事出告于妻妾旁人者，天地谴之，亦俾代善不得令终。若愚昧不知，以致或有愆尤者，亦惟天地鉴之。代善若能竭尽其力，效忠于上，则天地庇我，寿命延长。”（《清太宗实录》卷二十五，天聪九年十二月甲辰）
天聪十年（崇德元年，1636）53岁
大贝勒代善……及满洲、蒙古汉人文武各官，恭请上称尊号。（《清太宗实录》卷二十八，天聪十年四月己卯）
上次受尊号，祭告天地。受宽温仁圣皇帝尊号，建国号曰大清，改元为崇德元年。（《清太宗实录》卷二十八，崇德元年四月乙酉）
分叙诸兄弟子侄军功。册封大贝勒代善为和硕礼亲王，贝勒济尔哈朗为和硕郑亲王，墨尔根戴青贝勒多尔衮为和硕睿亲王，额尔克楚虎尔贝勒多铎为和硕豫亲王，贝勒豪格为和硕肃亲王，岳托为和硕成亲王，阿济格为多罗武英郡王，杜度为多罗安平贝勒，阿巴泰为多罗饶余贝勒，各赐银两有差。（《清太宗实录》卷二十八，崇德元年四月丁酉）
上亲统大军，往征朝鲜。命和硕礼亲王代善、和硕睿亲王多尔衮、和硕豫亲王多铎、多罗贝勒岳托、多罗贝勒豪格、多罗安平贝勒杜度及固山贝子等随征。固山额真等分左右翼，率诸军卯刻出城。右翼兵由往东京大路，至浑河岸排列。左翼兵由往抚顺大路排列，巳刻，上出抚近门，设卤簿，吹螺奏乐，谒堂子，行三跪九叩头礼毕。复于堂子外立八纛，吹螺奏乐，拜天，行三跪九叩头礼毕，遂起行。（《清太宗实录》卷三十二，崇德元年十二月壬申）
崇德三年（1638年）55岁
（十二月）二十七日，和硕礼亲王自行检举曰：“我误排班，可送法司审拟。”法司审实，议应坐以应得之罪，奏闻。上命免之。（《清初内国史院满文档案译编》上册，第403页）
崇德四年（1639年）56岁
（四月）十四日。……圣汗至沙岭旧边外五里，征明王贝勒等遣都察院承政阿希达尔汗、兵部承政伊孙、吏部参政觉罗萨壁翰等在道旁跪奏：“右翼扬武大将军多罗贝勒岳托、辅国公马瞻因染痘疾，卒于军中。”汗恸哭下马，席地坐。扬武大将军多罗贝勒岳托、辅国公马瞻俱系礼兄亲王子。礼兄亲王痛哭，下马仆地。汗哭良久，复上马，谓礼兄亲王曰：“我等不可在此，还家哭之。”因命左右扶礼亲王上马。时汗且哭且行，礼兄亲王痛苦，仆于马下。汗勒马扶礼兄亲王上马，令二人扶腋而行。来迎诸王贝勒跪侯道旁经过。汗至设幄处，下马入幄，坐而痛哭，以酒三巵、茶一碗奠扬武大将军。（《清初内国史院满文档案译编》上册，第413页）
（十一月）十四日，圣汗率诸福晋，和硕亲王、多罗郡王、多罗贝勒、王，诸贝勒福晋，固山贝勒、公、文武官员等，往东叶赫地方狩猎，卯时，出福胜门启行。十六日，从依兰府地方撒围，至拜虎地方折回。时值冬至祭天日，猎至盈格地方，和硕礼兄亲王骑射獐子，马仆伤足，圣汗策马至前，下马亲为和硕礼兄亲王包扎，以金巵赐酒，饮毕叹道：“我等此来，非取鹿、黄羊，或练技也，乃趁游玩行猎而已。朕念兄年迈，屡加劝谕勿得奔驰。”言毕，涕泣，命就地驻跸。由是撤围，圣汗携和硕礼兄弟<亲>王还。时圣汗命和硕礼兄亲王乘骄，设人抬骄徐行，日行十五或二十里。十二<二十>日，命礼兄亲王先入盛京城，已时，圣汗入福胜门，御清宁宫。（同上书，第443页）
崇德八年（1643）60岁
（八月）十四日，诸王皆会于大衙门。大王发誓曰：“虎口，帝之长子，当承大统。”则虎口曰：“福小德薄，非所堪当。”固辞退去。定策之议，未及归一。帝之手下将领之辈佩剑而前，曰：“吾属食于帝，衣于帝，养育之恩与天同大，若不立帝子则宁死于地下而已！”大王曰：“吾以帝兄，常时朝政老不预知，何可参与此议？”即起去。……九王应之曰：“汝等之言是矣。虎口王既让退出，无继统之意，当立帝之第三子。而年岁幼稚，八高山军兵，吾与右真王分掌其半，左右辅政，年长之后，当即归政。”（《沈馆录》卷六，《辽海丛书》第4册，第2833页。“大王”即“代善”，“虎口”即“豪格”，“第三子”似为“第九子”之误。）
太宗崩后五日，睿亲王多尔衮诣三官庙，召索尼议册立。索尼曰：“先帝有皇子在，必立其一。他非所知也。”是夕，巴牙喇纛章京图赖诣索尼，告以定立皇子。黎明，两黄旗大臣盟于大清门，令两旗巴牙喇兵张弓挟矢，环立宫殿，率以诣崇政殿。诸王大臣列坐东西廡，索尼与巴图鲁鄂拜首言立皇子，睿亲王令暂退。英亲王阿济格、豫亲王多铎劝睿亲王即帝位，睿亲王犹豫未允，豫亲王曰：“若不允，当立我。我名在太祖遗诏。”睿亲王曰：“肃亲王亦有名，不独王也。”豫亲王又曰：“不立我，论长当立礼亲王。”礼亲王曰：“睿亲王若允，我国之福。否则当立皇子。我老矣，能胜此耶？”乃定议奉世祖即位。（《清史稿》第32册，中华书局，1977年，第9672页。）
值龙驭上宾，于是，和硕礼亲王代善会集诸王、贝勒、贝子、公及文武群臣曰，以天位不可久虚，伏睹大行皇帝第九子天纵徇齐，昌符协应，爰定义同心翊戴，嗣皇帝位，共立誓书，昭告天地。王等誓词曰：代善……等，不幸值先帝升遐，国不可无主，公议奉先帝子承大位，嗣后有不遵先帝定制，弗殚忠诚，藐视皇上幼冲，明知欺君怀奸之人，互徇情面，不行举发，及修旧怨，倾害无辜，私结党羽者，天地遣之，令短折而死。（《清世祖实录》卷一，崇德八年八月乙亥）
多罗郡王阿达礼往谓和硕睿亲王多尔衮曰：“王正大位，我当从王。”又往谓和硕郑亲王济尔哈朗曰：“和硕礼亲王，命我常至其府中往来。”又固山贝子硕托遣吴丹至和硕睿亲王所，言内大臣图尔格及御前侍卫等皆从我谋矣，王可自立为君。阿达礼、硕托又往视和硕礼亲王代善足疾，偕多罗贝勒罗洛宏同行。阿达礼、硕托登床，附和硕礼亲王耳语曰：“众已定议和硕睿亲王矣，王何默默？”于是，和硕礼亲王、和硕睿亲王自其言于众，质讯具实。阿达礼、硕托扰政乱国，以叛逆论，阿达礼母、硕托妻结党助逆，及同谋之吴丹，俱伏诛。罗洛宏因同诣和硕礼亲王所，收系，以不知情免罪。大学士刚林亦收系，因首白于诸内大臣，往伺伊王阿达礼动静，又将伊王交与和硕睿亲王，且一一具首于内大臣等，亦免罪。以和硕礼亲王即行举发，籍阿达礼家尽给之。（《清世祖实录》卷一，崇德八年八月丁丑）
誓天而罢云，……俊王及小退密言于大王曰：“今立稚儿，国事可知。不可不速为处置云。”则大王曰：“既立誓天，何出此言？更勿生他意。”（《沈阳状启》，癸未八月二十六日，辽宁大学历史系铅印本，1978年）
顺治五年十月十一日（1648年11月25日）卒，终年66岁
和硕礼亲王代善薨，年六十六，王太祖武皇帝第二子也。（《清世祖实录》卷四十，顺治五年十月壬寅）
（本文由国家清史编委会传记组提供，引用转载，注明出处）

        </div>
      </div>
    </div>
  </div>
</div>
<!--update:2025-08-30 09:49:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>