<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,后序,古廉文集全文在线阅读,古廉文集全文在线下载,大玄古籍书库">
<meta name="description" content="11卷,《附录》1卷,明李时勉撰。此集乃成化中其门人戴维所编,由其孙长乐知县容所刊。该集收赋6篇:《北京赋》、《白象赋》、《麒麟赋》、《狮子赋》、《冰雪轩赋》、《瑞应景星赋》。其集为《四库全书》所收,另有明成化其孙容刊本、景泰七年吴节刊本、明弘治刊本等。_古廉文集_全文在线阅读_古廉文集_全文在线下载_大玄古籍书库">
<title>古廉文集_李时勉_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古廉文集</span> <br/>
          作者： <span class="inputVal" id="bkauthor">李时勉</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]148334</span> <br/>
          说明： <span class="inputVal" id="bkdec">11卷,《附录》1卷,明李时勉撰。此集乃成化中其门人戴维所编,由其孙长乐知县容所刊。该集收赋6篇:《北京赋》、《白象赋》、《麒麟赋》、《狮子赋》、《冰雪轩赋》、《瑞应景星赋》。其集为《四库全书》所收,另有明成化其孙容刊本、景泰七年吴节刊本、明弘治刊本等。</span> <br/>
          封面： <span class="inputVal" id="bkimg">Z_18477.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古廉文集
[book_author]李时勉
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]148334
[book_dec]11卷,《附录》1卷,明李时勉撰。此集乃成化中其门人戴维所编,由其孙长乐知县容所刊。该集收赋6篇:《北京赋》、《白象赋》、《麒麟赋》、《狮子赋》、《冰雪轩赋》、《瑞应景星赋》。其集为《四库全书》所收,另有明成化其孙容刊本、景泰七年吴节刊本、明弘治刊本等。
[book_img]Z_18477.jpg


[book_title]提要
钦定四库全书　　　　　集部六
古廉文集　　　　　　　别集类五【明】
提要
【臣】等谨案古廉文集十一卷附録一卷明李时勉撰时勉本名懋以字行安福人永乐甲申进士官至国子监祭酒卒諡文毅成化中改諡宗文事蹟具明史本传时勉学术刚正初以三殿灾条上时务忤成祖继以奏上六事忤仁宗终以不附王振为所构?前後濒死者三而劲直之节始终如一其在国学以道义砥砺诸生人才蔚起与南京祭酒陈敬宗号南陈北李而时尤为人望所归明以来司成均者莫能先也至其为文则平易通达不露圭角多蔼然仁义之言岂非以躬行实践所养者醇故与讲学之家骄心盛气以大言刼伏者异欤其所着作以当代重其为人脱稿多为人持去故所存者无多此集乃成化中其门人戴难所编其孙长乐知县顒所刋并以墓志传赞之类附録於末焉乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
古廉文集卷一
明　李时勉　撰
赋
北京赋
维皇明之受天命也我太祖皇帝首役义师以平暴乱豪杰景从声震江汉削除僭窃拯民涂炭定鼎金陵抚绥万邦乃睠兹土实雄朔方放成周之卜洛欲并建而未遑逮我皇上继明重光握乾御极一遵旧章仁声洋溢乎遐迩恩泽汪濊於八荒既致洽於太平遵皇衢以省方仰先志之未遂度宏规以作京羌经营之伊始徧诸夏其欢腾曰惟北都在冀之域右挟大行左据碣石背叠险兮重关面平原兮广泽崇恒岳其巍巍镇医闾而奕奕冠九门之形胜实为天府之国是以轩辕邑之以分州唐尧阶之以为帝扩神化以宜民大勲业之光被郁王气之所锺于今兹而有待也於是仰瞻析木俯测地灵龟筮兆吉天人叶应神只献珍而山石自出河岳効灵而神木自行民子来兮相续期不日而功成尔乃悬水树臬识景表营方位既正高下既平羣力毕举百工并兴建不拔之丕址拓万雉之金城引天泉於西阜环汤池而镜清九衢百?之通达连甍邃宇之纵横顾壮丽其若此非燕逸而娯情盖所以强干而弱枝居重以御轻展皇仪而朝诸侯遵先轨而布仁政者也若乃四郊砥平皇道正直视万国之环拱适居中而建极其南则万流宗海平林蔽天揽邯郸钜鹿之广衍驰平畴沃野之绵延溏淤恒卫径其墅濡滋涞漆汇其前界以大陆广阿之宏壤厄以大茂井陉之连山包络赵魏襟带齐鲁膏腴之地绵亘三千余里而极於黄河伊颍之川其水陆之所产卓荦繁盛盖莫得而记焉其北则叠嶂峗层峦蔽亏长城矗乎云表百泉涌乎山隈壮天关而设险守一夫而莫开伟左盘而右顾宛凤舞而龙飞实旁礴而郁积粤拥卫於邦畿包狼山上谷之阻据狐野独石之危掩祖山木叶之离立连白登紫塞之逶迤控遐荒而极乎洮河之北镇朔漠而逾乎瀚海之湄莫不倾心向化畏威怀德相率而来归其东则潞河通漕控引江淮肥如滦涞灌注萦回连峯片石之隘首阳崆峒之厓玉田白璧神仙琼台超无终而越金山跨辽渖而逾鸭緑至於阳谷日出之涯固已遐哉邈乎而莫不在乎绥怀环以大海衆水所归洪涛巨浪汹涌崔嵬盖不知其几千万里而蛮商番舶帆樯隐天不絶而往来又有蓬瀛方壶凤麟聚窟十洲三岛灵异非一流精之阙琼华之室墉城迢嶤金台崒嵂紫翠丹青景云爥日灵圄偓佺安期羡门之伦相与从游乎其间出入隐见而慌惚瞻帝京其伊迩庶可见其骖鸾驾鹤之髣髴其西则崇山郁翠高挹泰岱北接居庸南首河内奇峯拥关龙门阻隘玉泉垂虹青烟浮黛上嶻兮倚空下蟠据而际海其麓则有浑河汤汤西湖泱泱盐沟琉璃桑乾广阳雪波泛涌灏溔汪洋一泻千里会流帝乡又有上林禁苑种植畜牧连郊踰畿缘丘弥谷泽瀦川汇若大湖瀛海渺弥而相属其中则有奇花珍果喜树甘木禽兽鱼鼈丰殖繁育飑飑籍籍不可得而尽録固可因农隙而校田猎选车徒以讲武事乃遵国风稽王制诏期门简将帅乘玉辂拥翠盖出天关而雷轰轹芳郊而云会非所以扬兵示武娱乐骋意盖将取不姙而除苗害狩无择而顺杀气谨大易之用於三驱之时验驺虞之仁於一发之际水衡虞人之容与武夫壮士之奋厉皆知夫仁者之为勇而以投石超距之足鄙亦何必殄夷禽兽割鲜野食而以俛仰极乐之为贵也若夫其宫室之制则损益乎黄帝合宫之宜式遵乎太祖贻谋之良居高以临下背隂而面阳奉天凌霄以磊砢谨身镇极而峥嵘华盖穹崇以造天俨特处乎中央上仿象夫天体之圆下效法夫坤德之方两观对峙以岳立五门高矗乎昊苍飞阁屼以奠乎四表琼楼嵬以立乎两旁庙社并列左右相当东崇文华重国家之大本西翊武英严斋居而存诚彤庭玉砌璧槛华廊飞檐下啄甍楹高骧辟阊阖其荡荡俨帝居兮将将玉户灿华星之炯晃璇题纳明月之煇煌宝珠焜燿於天阙金龙夭矫於虹梁藻井焕发绮窗玲珑建瓴聨络复道回冲轶霄汉以上出俯日月而荡胸五色炫映金碧晶荧浮辉扬耀霞彩云红其後则奉先之殿仁寿之宫乾清坤宁眇丽穹窿掖庭椒房闺闱闳通其前则郊建圆丘合祭天地山川坛壝恭肃明祀至於五军庶府之司六卿百僚之位严署宇之齐设比馆舍而并置列大明之东西割文武而制异至於京尹赤县之治所王侯贵戚之邸第辟雍成均育贤之地守羽林而掌佽飞者至九十而有四卫莫不井列而棊布各雄壮而伟丽其岩廊之上则有臯夔稷契之伦元凯俊乂之辈相与赓虞廷之歌谈羲农之际罄补衮之能怀忠贞之志考礼文於大备赞声乐之大美是以朝无缺政德教渐暨薄海内外均陶至治幸其有作聿来趋事成此大功忘其劬勩人和既极休徵滋至庆云瑞霭之覆於阙庭素乌玄兔之献於丹陛醴泉屡出甘露数坠麒麟驺虞之珍驯狮天马之类纷纭杂遝莫能殚记于以见天眷之益隆而圣德之纯备者也於是正月上日工既讫工爰告成於天地肆昭美於祖宗清心凝虑斋沐肃雍粢盛既洁牲牷既丰芬郁郁以旁达灵缤缤其来降锡嘉贶之穰穰介景福於帝躬将顺应於昌期趾盛美而无穷乃服衮冕御帝座开九重之深殿受万邦之朝贺内侯甸而要荒外殊方而异俗胥近悦而远来纷鼔舞而匍匐方物溢以盈庭奓绚灿而骇瞩率蹈舞于阶墀效华封之三祝尔乃浃和会昭景铄铿鲸钟奏雅乐诏光禄以开筵合百辟而燕乐馔珍玉兮芳馨罍璚浆而斟酌聨貂蝉兮夹陛杂蛮貊之荒服莫不酣畅而饱德咸颂歌而踊跃越填城而溢郛蔼欢声而寥廓斯可以嫓太古之无为庆华胥而蹈栗陆顾皇上之谦抑视至治为未足於是降德音播嘉惠省刑罚薄赋税汰冗浊旌廉吏举贤才擢俊乂发仓廪赈贫匮尊高年而礼有德慎防御而修武备贵爵重赏以厉廉耻厚往薄来以驭?内盖欲使人知所本士知所励四方万国无一民之失所穷陬僻壤无一物之不遂举陶於春风和煦之中而乐於雍熙泰和之治此盖尧舜兢业之心文王敬止之意所以绍鸿业继先志益宏远而有伟故不劳而甚易冠絶乎前古垂休於後世固可必圣子之与神孙益畅茂而无替小臣微陋忝职文字愿赋帝都之盛槩扬国美于万祀复为之歌曰煌煌帝都兮逾镐丰组山带河兮壮以雄天开日明兮王气所锺穹窿造天兮惟帝之宫廓氛祲兮开溟蒙镇诸夏兮宣皇风王道平平兮四方来同愿皇图之巩固历万世兮无穷
白象赋
炎海之滨和气薰蒸山川毓秀瑶光降精祥氛瑞霭煜煜荧荧而奇兽於是生焉其色皓洁厥状瓌奇修牙玉润柔毳霜披烛青霄而有燿莹白璧而无疵浥甘露以泽质餐沆瀣以充饥峥嵘乎宇宙掩映乎朝曦鼓舞踊跃风回电驰尔乃出林谷离嶔?游广泽憇郊陲祥烟被体白日凝辉长鸣而山谷震昂首而絮云霏濯清流於碧海敛素彩於咸池行大陆而莫蔽步皓月其谁知若乃赋性易驯任力莫敌动若岳徙止犹冰积恍雪山之峩峩讶璚岛之奕奕首不以触齿不以齰其产也固由乎天造其致也不藉乎人力进退步趋必由於规矩蹈舞跪起宁劳於训饬巴蛇为之敛暴文犀为之辟易兹盖异於伊水之长洲岂独产於弗林之大食使姬旦见之应独驱於虎豹轩辕得之亦何羡乎白泽此其所以罕闻於前古而两见於今日也尔乃绵首灿烂罗络玲珑掖以羣类从以胥童顾盼炳煜步履从容辞荒服之远徼献蓬莱之新宫岂比夫深山之麋鹿徒接迹於蒿蓬固当以麒麟而为侣庆盛世之遭逢游灵囿以自适沐膏泽於无穷
麒麟赋
惟圣德之广运兮屡感召夫祯祥粤瑞世之仁兽兮乃复见夫遐方荣光澹其辉燿兮佳气蓊其汪洋曜灵晃以下烛兮海波静而不扬邦人聚而来观兮偭徙倚而旁徨徵往牒之所纪兮叶瑞应其彰彰繄含仁而怀义兮复步履之安详彼生草之不折兮矧生物之或戕不踶触以相戾兮宁羣居以为亢嗟彼毳之总总兮敢接迹而随行遭圣人之在位兮霈恩泽於穷荒仍旷世而一出兮昭皇化之无疆实中国之大瑞兮岂小国之敢当爰卜日而命使兮肃惟戒乎舟航羌侑之以方物兮于以贡夫神京离属国之僻远兮道瀛海之沧茫神飈飒以清路兮百灵缤其在傍波灏溔而粼粼兮云飘拂其雵雵偕神龙以为侣兮挟灵龟以为朋鲸鲵伏浪而屏息兮鸾凤下顾而囘翔邅汗漫以径渡兮肆陆历乎康庄犀兕纷以杂遝兮驺虞掖其蹡蹡彼熊罴羣於虎豹兮暨鵾鹏之与鶬徒飞走其谁羡兮咸错愕而相望乾坤荡而清肃兮山岳焕其焜煌踰重译之迢逓兮爰始达於帝乡望九门其既辟兮双阙灿其光芒翠华绚日以冉冉兮金茎浴露以瀼瀼冕旒俨其既临兮瑞物伟其在庭性振振以自驯兮乃不扰而不惊龟文灿而濯濯兮龙首挺其昂昂方引脰而一鸣兮叶律吕而谐宫商重瞳载顾於丹扆兮百辟欢动乎岩廊曰麒麟之为物兮实瑞世而匪常昔轩辕之至圣兮来苑囿而徜佯或游憩乎郊薮兮复一见於成康周诗托咏於仁厚兮传记徒载其荒唐惟我皇之仁圣兮勤宵旰而不遑治化隆於三代兮功德嫓乎羲黄既礼备而乐和兮惟端拱而垂裳此至瑞所以特见於今日兮实有徵於太平顾微臣之謭謭兮幸遭逢乎圣明惟盛德之深厚兮欲称颂而未能竭菲才以为赋兮于麟趾有其光祝圣祚於悠久兮与天地而同长
狮子赋
伟西域之奇兽性猛戾而形殊匪圈束之可制岂鞿绁之能拘离中国之既远固难得而见诸惟圣皇之御宇德无远而不被越侏与左祍率献珍而奉?岂兹物之是遗历重译而俱至观其鈎爪戟利凿齿霜洁首固蜀山之金额壮昆吾之铁绀眼晶荧苍髯煜?体性禀金精之刚毛质得中央之色尾冉冉兮缀裘腹皎皎兮凝雪清风飘拂乎柔毳赤日炫曜于广臆哮吼则威声雷奋顾盼而目光电激林谷为之震动江河为之荡潏举趾迅奔则千里倏忽奋怒扬威而百兽战栗万牛失据六駮夺魄驱猫丧气猰?屏迹白甝慑以奔窜元熊局而辟易捩犀兕以飞涎磔虎豹而喋血兹所以为毛羣之特而非可致以人力也昔轩辕之盛时曾一见於东巡历亿载以逮兹幸有生之逢辰顾西极之绵邈沐膏泽於皇仁雄姿弭其如扰猛气婉以自驯固将远揽驺虞接迹祥麟游乎灵囿之内违夫寂寞之滨安能蜷局於哈烈之地与岁月以因循尔乃凭祥云驾雕阑涉流沙踰玉关倚天路而蹀足望都城以怡顔金门晓兮洞开龙驾俨以临轩与方物而并进伏丹墀以盘桓珍禽奇兽固非圣人之所重而向风慕义乃远人之所先亦惟我皇上有怀远为近之德居重驭轻之权故四远咸服中国奠安仁恩溥洽而兹兽自致乎苑囿之间是盖同符於越裳之贡雉而实盛德至治之应岂徒夸以为奇玩若赤乌白兔之角端也哉嗟浅薄其何庸屡进退於金门同百辟以拜舞观盛美而欣欢继颂声以献赋効微衷之惓惓愿皇图兮巩固祝圣寿於万年
冰雪轩赋
客有乘玉虬驾云车凭祥风以遐举将纵观乎名区邅天路以游遨倏予至乎帝都访瀛洲之仙侣造冰雪之轩居观其四壁皎洁中庭廓舒顾纷浊其何有开缟素之新图云凭凭其在户风冉冉兮飘裾凌天山於咫尺俯冰谷於座隅涧不寒而长沍林未春而先敷色炯晃以承日气惏栗而袭予乃澹然而忘反相与偃仰而怡愉轩中主人乃顾谓客曰子知吾之处乎是轩抑亦知吾名轩之意已乎客曰吾闻之水伏隂而为冰雨遇寒而为雪实因时而天成非有假於人力当夫严气既升北风凛栗温泉凝而不流沸井涸而不溢渺洪河兮万里冰峩峩兮千尺雪雰雰而交下恍澔涆其委积既增高而臶庳忽秽掩而瑕匿虽金玉不足以拟其坚而白羽焉能以侔其色际春阳之和煦乃泮然而流液揆物情其若此覩名轩其犹惑主人仰而吁俯而太息曰名固各有所寓而意各有所适苟惟求诸形似穷探讨其焉极客曰吾知之矣於斯时也无愁戚之态有燕赏之乐袭貂裘兮蒙葺焚兽炭其芬馥欲挝钟而考皷亦炰羔而烹犊璚筵列珠履之英玉管闲青商之曲将适意其在兹而名扁以寓【阙】
三益鲜闻五交遂起朝握手以同欢夕反目而相视此晏平仲之所不与臧孙纥之所不齿曾不若三者之不改其旧而无可议者乎当夫雪霜摧之而自若惊飈触之而不抗有子渊犯而不校之气象焉羣芳既歇而益盛荣华比之而不屑有任安独立不去之志节焉岁寒相保而益坚顔色相顾而不戾有范张守约不违之信义焉是则物之所可嘉而人或有不逮者矣若夫胁肩谄笑比附沈湎随波逐流乐而忘返孰与挺然如端人庄士正顔厉色可畏而不可犯也功利相趋祸患相避忧乐殊情贵贱异志孰与不争荣于春风不相捐於憔悴而寒暑一致也貌顺心违殄行败德忌能毁善志满意得孰与虚而有容质直无饰而表里洞彻也况乎语其才用则可以为栋梁之具备鼎鼐之味叶律吕之音而非寻常之可拟故傅说出乎版筑任和羮之重寄武公敏於自修歌淇澳以自励夫子见其後雕爰兴怀於叹美顾予何人乃欲托交於三物而为四偃仰思之犹或顔腼而心愧奈何以凡草木视之而讥其友之为非是乎今之论者徒习於世俗之所尚狃於耳目之所?无有重金兰之契崇丽泽之益乐谈乎仁义琢磨於道德者乃屑屑於往还煦煦於朝夕及其一旦背而驰也然後勒门以为戒广论以示絶虽有警於将来谅何救於覆辙囘顾吾之斋居反不知草木之可悦也於是客乃赧然谢曰鄙人固陋昧於博识一闻雅言涣若氷释拂衣而歌抗手言别歌曰芳菲菲兮竞阳春野游遨兮交朱轮乐欢赏兮及良辰怦予心兮将谁与论公子歌以和之曰山苍苍兮江水深偭遥路兮不可寻袭芳香兮息曾隂坐白石兮弦素琴清风时来兮明月满林於焉逍遥兮谁知我心
瑞应景星赋【有序】
宣德八年闰八月戊午昏刻景星见於西北乾位天门之上其色黄润照烛如昼明日钦天监以闻百官奉表称贺以昭圣德之致皇上谦抑不居诞降德音戒饬羣臣敬慎有位共图治理以承天休臣伏惟皇上是心即尧舜刺天之命大禹不自满假之心也夫如是天命安得不固天下安得不理治效安得不如古哉臣退稽典籍瑞星有五景星其一也王者至孝德洞幽微举贤命官不私於人号令礼乐协民心合天意则景星见见则国祚大昌尧之时一见於翼舜之时一见於房自是厥後寥寥无闻历数千载而特见於今日於以见天眷圣德有隆而无替而国家万万年太平之盛亦兆於此矣何其幸哉臣蒙国恩备词林躬覩嘉祥不敢以默谨撰赋词一篇以歌颂盛美垂示无极赋曰维皇御极于今九年海宇宁谧民物阜安和气薰蒸坱圠无垠奇祥异瑞毕至骈臻粤惟岁之仲秋兮月闰夕之初昏试仰瞻於天门兮划欣覩夫景星讶光彩之炫映兮纷煜煜而荧荧於时银汉澄碧滉漾太清素娥啓匣炳灵若英岂惟丽天而有耀兮将助月以为明蟾兔倚桂而凝睇兮望舒倚驭而不征顾朏魄之未充兮倏澄辉其若盈六合晃其如昼兮风露寂以无声若乃北极焕映齐玉烛以宣朗兮越清彻乎恒营华盖俨其可挹兮泰阶平而可升统衆曜以环拱兮翊皇御乎羣灵爥河海以灿烂兮波涛静而不扬冯夷出而拚舞兮海若起而徜徉鲸鲵引领於絶岸兮蛟螭跂足於渺茫曩昔处此长夜兮兹朗视乎彼苍若夫荒峤僻壤隂山积雪背阳之阿面隂之室穷岩絶壑茂林丛樾虽白日犹罕丽兮尚可望乎明月忽天光之下临兮袪昧晦以昭晰草木被其光泽兮咸欣欣以茂悦尔其蓬瀛洞达金茎融液瑶台凝素玉漏微滴鸡先鸣以警晓兮鹊绕树而未息佩珊珊以响起兮爰益集乎百辟率踊跃以快覩兮终惝怳而莫识於是揣图以玄览兮稽往牒以究详兹实国之大瑞兮其为状也无常或一参两而为三兮气青赤而连芳飒焉合而半规兮灿奇色以辉煌或环圜而空中兮腾瑞彩於八荒曰有象而无其次兮恒见於有道之世王者不私人以官兮俾贤俊之在位号令协於民心兮礼乐合乎天意至德洞於幽微兮大孝显而莫嫓圆灵不秘其神兮斯昭焉而一出昔神尧之时雍兮翼轸萃其祥光暨重华之协德兮乃复显於氐房越汉武之大夸兮徒以被之乐章旷千禩而莫覩兮昭圣美於吾皇至治极而馨香兮肆天降之嘉祥揆前古而莫与并兮宜接迹於虞唐嗟微臣之浅陋兮沐万世之恩光
龙马颂
钦惟皇帝陛下自即位以来惓惓以敬天爱民为急务旁求哲人布列庶位罢黜贪残以惩不率人心以劝民用和悦於是万几之暇发其睿思作为文章经纬天地光耀日月是以至和之气薰蒸洋溢萃为嘉祥莫不来备乃者龙马又出於西北守臣奉以献顶耳騣尾皆与龙同鬈毛参差宛若鳞甲体色纯白光润如玉羣臣观望莫不拚舞顿首呼万岁退而欲上表称贺皇上谦抑不居勅命勿贺臣伏念伏羲在位龙负图出於河伏羲则之以画八卦而人文始昭今皇上德合天地恩洽四海而圣藻神翰贯絶古今故皇天眷佑致此龙马应瑞而至以昭国家文明之盛宗社悠久之福而圣寿灵长之徵盖与伏羲同符不可以无纪述垂诸久远谨拜手稽首而献颂曰惟皇临御德合乾坤仁恩溥洽和气氤氲万物并育百祥骈臻惟此龙马与凡马异元气所锺灵和所萃匪德匪时其何能致历稽往古粤惟伏羲曾一负图出於荥河於洛之湄八卦之画斯其是则越数千年邈不可识匪天之图惟览於德其来斯来匪人之力惟今天子德迈羲皇发其藻思蔚为文章云汉之昭日月之光惟是龙马惟德之应羣臣快覩拚舞称庆惟瑞之徵惟天子圣惟圣天子谦抑不居时和岁丰为瑞有余臣拜稽首钦承圣谟祝天子圣荷天之佑祝天子寿与天齐久小臣作颂播於九有祝天子圣长有兹瑞祝天子寿万百千岁小臣作颂以告来世
古廉文集卷一

[book_title]卷二
钦定四库全书
古廉文集卷二
明　李时勉　撰
记
车驾幸学礼仪记
孔子之道尧舜禹汤文武之道也尧舜禹汤文武以其道施诸当时孔子修而明之以诏後世使天下後世知有尧舜禹汤文武之道而服行之以开太平之治者孔子也故孔子者穷天地亘万世而不可违也我国家自太祖高皇帝平一海内即诏天下皆立学宫祀孔子申明五常之典以正前代之弊习繇是文教大兴四方外国皆遣子入学是又修明孔子之道以致然也圣圣相承光啓文运薄海内外翕然同风皇上嗣大历服祗循旧章而求贤访道之心尤笃顾惟贤才为致治之本然贤才之出必由学校而太学者首善之地风化之原所系尤重每注意焉而言者谓旧学卑陋宜改建高爽皇上命司礼太监臣王某往视之还奏旧学地寛平深静为国家教养人才实惟其宜上乃诏工部撤而新之命内官监太监臣阮某总其事某等精勤不懈晨夜展力以正统八年秋兴工未三月而庙堂廊庑巍然焕然坚壮完固师生之舍庖廪之所至於祀事之需教养之具莫不悉备告成之日优加劳锡明年春二月皇上刺礼部择吉日严法驾以三月朔旦躬谒先师孔子先是礼官言常制帝王幸学惟释菜皇上特命加祀孔子以大牢余悉如春秋释奠仪既而幸彞伦堂命臣等讲论经典冠带缙绅之臣逢掖介胄之士圜拱而观听者以亿万计驾还百官忭舞称贺圣心悦怿明日特燕太学儒臣赐之袭衣诞降纶音申以劝励文武吏民莫不瞻望叹羡以为太学之盛宠眷之隆斯文际遇古所未有其礼仪节目恩荣次第宜勒诸贞石昭示方来使四方万国皆知皇上崇儒重道之盛心礼部以闻特赐俞允臣窃惟虞夏商周学校之制教养之方载诸经可见已由周而降若汉唐宋其间愿治之主非不知建学育才之为重然有未尽善者惟我太祖高皇帝创业於前太宗文皇帝继统於後皆尝幸学以奬文教仁宗宣宗尊崇圣道向用儒术实同一心故人才治效比隆古昔仰惟皇帝陛下以聪明睿智之资统承列圣丕阐大猷礼乐昭明教化洋溢宏谟远略真近代所未闻而聿修庙学躬礼先师使圣道愈明於世其神功圣烈诚与尧舜禹汤文武同一揆也猗欤盛哉谨用撰述而备刻之使观者有所感发兴起为臣尽忠为子尽孝风俗益以淳美世治极於隆平则我皇明之祚与天地相为悠久矣谨记
营建纪成记
夫营建国家大事为国家举大事而成之若无事者然非其才贤公正足以任之而无分毫私者不能也正统丁已春皇上以三殿朝会燕享之所而九门与百官庶府皆所当营建者乃命内官太监与工部臣计议以闻议既定上命阮某曰经营图为悉以付汝汝出总之其往钦哉公既受命营度规画惟日孜孜会其高下大小之材计其金碧藻绘之物量其事期缓急之序与凡工匠力役之所出权其轻重多寡究其始终盈缩度可以为之也然後诹日兴工衆力齐举万手偕作不三载而都域九门皇域四门成又二载而三殿两宫以及祀天之所观天之器莫不皆成又二载而五军六部暨夫百司之署宾客之馆亦莫不皆成乃眷辟雍育才之地不可以後不三月而庙堂又成公於是告厥成功皇上嘉劳甚至而锡赉优厚公乃书其事始末来曰吾受朝廷厚恩无所报称罄竭心力以图効其兮寸者实在於此幸为我记之昔者成周之营洛邑本武王之志至於成王而後成之成王之所以成洛邑也召公周公相继而往费心劳力盖亦不易矣国朝迁都北京营建之事自太宗文皇帝以来三十余年犹未就绪今皇上以至圣之德缵承大统守祖宗之成法行寛仁之善政海内富庶一与休息惟注意於此简任内臣以莅其事於时百官皆修其职四方皆以无虞民心皆已安乐是惟无作作则翕然子来无不应者而六七载之间兴大役以建万万年不拔之丕基而民不以为劳但见宫殿楼观巍然焕然高耸乎宇宙辉映乎日月若未尝有所为者然於是过成周远矣盖成周所以用役作者殷民也殷民服周之化浅必待诰谕谆切而後能使之是以难也若我朝五圣之德泽渐磨涵养之深一旦有所兴作宜乎其欢欣鼓舞聿来趋事况二公以超卓之才任事之际又能以寛宏公正之心而行之故其成功不劳而甚易也如此予於是不独有以知二公之贤又有以见皇上知人之明而任人之专虽三代圣君有莫能及因公之请特为记之使後者有所考焉
刺建永通桥记
通州在京城之东潞河之上凡四方万国贡赋由水道以达京师者必萃於此实国家之要冲也由州城西行八里许有河盖京都诸水之会流而东者河虽不广而水潦沮洳每夏秋之交雨水泛涨尝架木为桥或比舟为梁以通道往来数易而速坏舆马多致覆溺而运输者尤为艰阻劳费烦扰不胜其患太监臣李德等以其事闻上欲於其地建石桥乃命司礼监太监臣王某往经度之某还奏云此陆运之通衢商旅使客往还之要路建桥实宜方今不燠不寒兴工修筑是惟其时然欲坚久而不坏在委任得人上闻即命总督漕运都督臣武兴等发军夫都指挥佥事臣陈信领之工部侍郎臣王永和督工匠内官监太监臣阮安董之安谓衆曰朝廷迁都北京建万世不拔之丕基而漕运实军国所资重务也故兴役万夫齐奋并手偕作未及三月而功已就绪桥南北五千尺为水道三券券与平底石皆交互通贯锢以铁券水石护以铁柱当其冲桥东西二百尺两傍栏槛皆以石为之作二牌楼题曰永通桥盖上所赐名也又立庙祀河神而以玄帝镇之经始於正统十一年八月二十七日告成於十一月某日阮公与侍郎王公谋求请予记昔文王作台於苑囿固无预於民事而民欢乐之谓其台曰灵台诗人又被之歌咏传诵至今皇上营建此桥实所以惠利於人而人踊跃懽欣以趋其事者诚无异乎文王之时亦何其盛哉是故不可无所纪述以传示後世因公之请特为记之而又系之以诗曰惟皇仁圣统御寰宇万方毕臣罔有违拒粤惟漕运军国所资道江历淮其来如归潞河汤汤漕舟所聚陆运京师有河伊阻帝曰臣某汝往视之惟梁惟石惟其宜之臣具还奏诚如圣制作为桥梁万世之利帝曰休哉是惟在人我其命之汝为予申乃命永和汝督工匠勿亟勿徐德绥是尚曰内臣安汝其总之经营规画惟汝是司安拜稽首敢不尽心图为坚久以副德音羣工百役莫不踊跃攻金攻石并手偕作惟桥南北惟水西东不日而成敷奏厥功商旅使客车舆步骑昔忧颠覆今履平易岸有丰草水有游鱼昔为岩险今为坦途运输之来纷纭络绎国用以序廪庾充实行者忭舞以播颂声四方无警万国咸宁惟此成功帝德之致勒之兹碑以告永世
修造卢沟桥记
卢沟在都城西南四十里外凡赵魏汴宋秦代陇蜀滇南交广吴楚淮江陆行以入京师与夫朝廷之使臣仕宦商贾之人自京师道西南以适四方万国者皆由於此是盖国之要津也旧有桥桥有石栏作於金明昌中以通道往来至今四百余年矣颓毁日甚车舆步骑多颠覆坠溺之患所宜修也桥之近有固安堤故狼窝口也春夏之间骤雨时至水潦冲激尝加修筑筑辄复决决则有漂没民田庐舍之害所宜修也然国家所宜修者不独此顾有所未暇及焉耳今上皇帝即位诏内监与工部臣计国家内外所当营建者有几次其缓急先後以闻於是特命太监阮公董其事公既受命晨夕惟勤正统九年三月朝廷宫殿以及百司庶府莫不皆成公奉命往西山过卢沟见桥与堤之患还奏曰卢沟桥不修且坏而固安堤水患犹在今京师之工既毕请致力於此上曰然汝往治之公於是率工匠往视桥一理新之水道十有一券锢若天成东西跨水凡三百二十有二步平易如砥栏槛其两傍凡四百八十有四镇以狮象华表坚壮伟观公又行视堤曰此吾向所筑者犹不足以扞其患也耶乃循水而六七里许至卧龙冈之东南岸曰其病在此於是相其所宜是濬是筑以杀其势使渐流而西水循其道而堤以无虞往者臆决工费累钜万经岁不得休今不踰月二工皆以告成而民不被其扰不预其劳但见其东西行过是桥者若履亨衢公务才力之通於桥下者若道平川民之安居乐业而无荡析之虑者其谁使然耶公之力也公何以能然哉予尝观公之为人矣正以持已公以莅事勤以率衆而惠以恤下正则安公则悦勤则有功惠则足以使人而忘其劳持是以往将无所为而不得者而况於此工之近小者耶公尝图其迹以示予曰是工虽小然有以见国家之於政由内以及外先其所急而後其所缓有如此也吁公可谓知本者哉夫京师天下之本也公既尽心於所务而後致力於斯所以不劳而甚易也欤後之人有不知公者观於斯图则其所为之大者可从而推也是故不可以不记正统九年三月十有六日其经始月日也是年四月十有八日其成之月日也记作於六月卄日云
新化县重修学舍记
学校风化之原诚牧民者之先务而世儒俗士往往忽之乃汲汲於簿书期会之间视此为迂缓不之经意此教化之所以不兴人才之所以不盛而治功之所以不广也新化湖广宝庆之属邑庠学在其邑之西建始於国朝洪武之戊申规制庳陋庭宇狭隘见者知其不称无能改作历岁既久学舍颓圮庙屋亦坏师儒讲学莫啓观瞻春秋祭祀无以展诚及莆阳黄君济生来为幕宾首谒学宫顾而惕然曰是岂非为政者之羞乎於是与长佐谋出捐已资倡率於衆庀材僦工既以完具乃蠲日之吉悉彻而新之礼殿讲堂门庑斋舍泮池桥门与夫庖湢之所栖息之室莫不毕备壮丽闳大加於旧观又设先圣先贤像於其位经始於宣德丙午秋七月落成於是岁之冬十月是役也工费不为少矣一毫不敛於民功成而民不告劳此其所以为贤也济生聪敏有才略谙练政体识达事机其来赞政也能留心於学校以为先务使弦诵之声被於闾里而射乡祀享皆有以备其礼仪民之得於观感之间翕然化服而经生学士知所劝率犷骜誖戾知所改悔鳏孤羸寒得所依归如是而俾教化之行治功之成也甚易贤才之出将彬彬焉盛矣然则为政者之於学校岂细故哉彼有不能而幕职能之是可嘉也济生比以职事至京师求予记其成以告於後之人益理而修之俾勿坏尤见其用心之至也於是乎书
江浦县学重修大成殿碑隂记
学校育贤之地实有司之首务所当尽心者也有司不尽其心而典教者不加之意焉则教化陵夷风俗颓败而贤才委靡不振宜也江浦县学在大江之滨县治之东岁久倾圮历载以来莫克究思庐陵孙鼎来为学官谋於训导孙珙等曰学之庳陋如此欲重修之堂庑斋舍庖湢之处可因其旧规其功小而力为易若至孔子庙台殿库狭非一大彻理新之不足以栖神起敬称王者之居然其功大力不足以为宜先图其易其必有好事者感发慕向则庶乎其可乃相与告於县之长贰各捐已俸鸠工聚材徐而葺之於是卫之贤特与邑里之耆老儒秀商旅使客之过往者闻之相率出钱币谷粟争来助应财力既具遂经始大成殿悉去其故而惟新是营增庳扩隘极於高广衆心齐奋羣力毕举曾不几时而殿宇巍然奂然百废具兴莫不完好明年春享祀礼毕大合文武僚属与士民之俊秀邑之老长子弟咸集来观瞻望叹羡以为兹邑学校之兴礼义之备文物之盛未有若今日者是皆良有司者之能尽其心贤典教者之能加之意以致然也咸愿立石以纪之孙君遂请文於右都御史熊公以刻之碑又欲列县长贰以下及诸相助者之姓名於碑之隂而请予记柳宗元曰仲尼之道与王化远迩盖王化之所至孔子之道亦至焉虽蛮貊无以异故宗元云然夫以蛮貊尚知笃信孔子而尊其道况在中国畿甸之内也耶凡吾父子兄弟夫妇长幼其序秩然而不紊其恩欢然以相接惇礼乐尚仁义有以异於禽兽异类者其谁之功也然则由其道立其宫以奉之未为过是固无足道也特以其能知所尊而信之犹愈於饰佛老之宫溺而不知止者故列序其人庶於世教有警也是以记之
博罗县重修儒学记
博罗县学广文李先生闻予以祭扫还至家遣人以书告曰县旧有学在浮定江之侧地既陿隘而左又有武安王庙故学宫无门由棂星门以出入永乐甲申县令林和至以为非宜遂迁庙於延寿寺之左而辟学门於其上来者始起观瞻辛卯县令昌祚重修大成殿是後典史吴吉修起戟门署县事税课大使龚福修复明伦堂两斋学舍庶几其备也曾不十载腐朽弊坏已甚正统初皇上以天下学校之政不修简贤以任风宪之职专督励之而广东则佥宪彭公实承命以来明年秋巡历至兹邑展谒庙庭顾瞻前後恻然曰此有司之过也自汉以来郡县皆有学学有庙庙以栖神学以施教今庙学毁坠如此神无常栖祀事何所展诚教无所施学者何所取法遂欲更而新之虑无能董其事共谓府判郑君廉慎有才智实堪任之檄使以来君至周览度曰此易易耳昔之所以屡成而屡毁者所司不为经久计取其速成具为目前观美数费劳力不顾也遂欲图其久远不在乎他材木砖石之用取其硕大坚好而梁栋室屋不在华美取其完固而已衆咸曰然於是经营调度不资於人不扰於民不旬月而百用皆具乃召匠僦工诹吉兴事衆力齐举并手偕作经始於丁巳冬十有二月已已落成於戊午秋八月上丁日殿堂廊庑斋厨库舍奂然一新雄壮宏廓视昔有加时邑贰令刘君适理县事亦克尽心乃谋於衆欲具石记公之德与郑君之劳以告後之人俾勿坏或坏而能修之者用是取以为请夫葺屋瓦囷仓之制至微也而周官犹悉书之以为後法况学校首善之地贤才之所自出而可不加之意哉有能加之意者又可使之无闻哉昔汉何武为刺史行部所至先即学宫接见诸生试其诵论问以得失鲍德为南阳学校废弛乃修起黉舍宴舍师儒观者叹服故二公名昭於时而传诵至今今佥宪有何武之贤判府有鲍德之功其所以见重於时而垂声於後世也又岂有穷哉若贰令之与广文能谋所以使人之善传诸久远是皆可书予故不辞而书之使并勒诸石云佥宪名琉安成人郑君名述莆田人贰令名智安成人广文名浩建安人
高安县重修儒学藏书阁记
高安县儒学在县治之东宋政和间所建元末兵燹学废国朝洪武中因旧址修复之然其地陿隘东逼卫治西逼县墙前临大街後近於城虽有隙地而为戍卒所据师生讲诵无所栖宿无舍书籍无所藏饮膳无所设殿堂廊庑悉已弊坏祀事无所掲处正统戊午提督学政佥事彭君毓敬巡历至是欲扩而充之顾瞻左右莫可为力独其後军营实旧学地虽失之已久而理有可言卫帅闻之即彻军营以其地来归君於是即其地创为高阁若干楹上以贮国朝诏刺及所赐书其中下为诸生讲论之所西为膳堂东为会馔阁之前为明伦堂堂之两傍为阁皆三间下以为西斋上以贮经籍子史诸书堂之南为大成殿两庑戟门以次成其西有池曰浴沂池水深而长傍池之东为屋若干楹以跨於池上覆以板阑槛轩窗疏通明达牀帐几席悉具以为诸生退息之所池之西为射圃南为校官廨宇凡三所其二南向皆东出至於神厨库廪庖湢之处莫不备具地虽陿隘而规制壮观有加於昔经始於正统戊午之春三月明年已未春三月讫工儒师万载李君琼书其事来请记且曰是役也多因其旧余各创为之而所重者又在於书故吾於阁言之特详焉夫尧舜禹汤文武之所以为治孔子孟轲顔曾子思之所以为言臯陶伊传周召诸臣之所以匡赞辅弼之迹马融郑玄周程张朱诸儒之所以论议训释之辞与夫古今治乱兴衰之迹以及圣朝训饬诰诫劝惩之制皆载诸简策凡师之所以为教弟子之所以为学皆在於此不可无者况学校乎今高安县重修学舍而能笃意於此特阁而藏之可谓知所重矣诚使学者能即此以讲求二帝三王之道先圣之言以修其身以励其行则其才之成亦易矣用是知岭南之士彬彬然辈出者必先於高安见之因李君之请书此以复之以为他日徵云
黄冈重修学记
学校之兴有资於守令旧矣文翁之在蜀郡范纯仁之在襄邑皆以能兴学校崇教化致民俗丕变故声誉显於当时名闻昭於後世有不可及也盖学校风化之原三纲五常之道由是而後明诗书礼乐之教由是而後行风俗由是而变人才由是而出古昔治效之盛所以为不可及者有此道也洪惟我太祖高皇帝自正位以来辄诏天下郡县皆立学置师弟子员付之守令以陶淑之藩臬二司考察其勤惰而劝惩之贤能文学之士往往出其间自公卿大夫以至於州县之选常不乏人焉是亦兴学之效也比年以来儒学之士多以记诵文辞为业而不务实学盖由有司每以簿书期会为急视学校若不干已者至於庙舍颓毁教化废弛略不加之意焉虽朝廷专设宪臣以督理之亦未能或之变也吁习俗渐染之深未可以朝夕革也欤是殆不然宪臣之巡历有时而守令之临莅无间苟一加之意焉则无不可者在鼔舞而作兴之何如耳黄冈黄州附郭邑也地滨大江旧有学规制庳隘岁久颓圮太守钱公至周览慨叹首捐已俸誓欲扩而大之於是县正僚佐邑人富室争出钱币以相助者甚衆乃庀材僦工诹吉兴作自大成殿以次明伦堂池台门庑师生讲诵之所栖宿之舍一理新之至於神厨射圃仓库庖湢之处莫不备具壮丽宏伟数倍於昔经始於正统七年丁已九月告成於十年庚申七月费不出於公帑劳不及於民庶而成此大功非公其孰能之公之为人端厚坦夷廉静而不阿居家以孝弟闻亲丧庐墓三年朝廷旌异之其在大理狱以不寃今为黄州环千里之民无不归心焉又能以其余力一新郡县之学暇辄与诸生讲诵经史课其所业而奬励之莫不翕然向於学文翁范纯仁不得专美其前矣大学曰身修而後家齐家齐而後国治若公者可谓身体而力行之矣邑学官尹某夏某以书来求予言夫郡县学博士乐得贤太守以蒙其作兴之惠又乐得英才以尽其教育之方何其幸哉故予亦乐闻其事而为记之如此云
刺赐兴德寺记
兴德寺在德胜桥之西旧本兴国寺不知自何时而废其遗址尚存为中官居第者若干年矣一日因久雨墙坏掘地修筑得石碑云龙泉祖刹监寺圆公置结落施兴国禅寺永为供具凡二百余年盖至正三年也後有住持宗主慈照大师明孝立石十二字衆皆曰此古刹也非吾徒所宜居於是白诸内官太监阮公愿立屋以居僧衆公以为然捐已资若干缗俾闵某领其事四方好善之士闻而相与施钱币以相助者甚衆遂相度其地因其旧而平治之鸠材僦工诹吉而营之经始於某年某月某日落成於某年某月某日殿堂廊庑禅居丈室与夫藏经之处说法之所皷钟之悬栖宿之舍庖湢库藏悉已备具远近来观者莫不叹羡曰昔为丘墟莽苍之地今为禅刹最盛之区且为之不劳而成之甚易岂非其所遭遇得其时哉於是请於朝刺赐今名且命僧来求记曰将勒诸石以遗其後人使相继而慎守之庶其永无替也凡天下之物其成也必有毁其兴也必有废废兴成毁相寻於无穷则其成之也实难而其毁之也甚易或者诿之於数曰非人之所能为也然於其间有一成而不坏益盛而永存者盖由其兴之者得其人而其为之也坚其承之者得其人而其守之也固譬之宝物前人之所以求之者未始不用心焉後之人以为不足贵而不知所以守之又岂能使其长存已乎由是观之则成之者固在乎人而守之者尤在乎人予既承公命因推其意而书之居於斯者尚慎思永厥传哉
刺赐广教寺记
都城之西南百里许曰房山之西若干里有山曰三峯岩峦清秀其外诸峯拱揖若连环然林木隂翳磴道萦纡其中平寛而草树荆棘丛杂郁塞常有云气旋绕其上人迹罕至知者盖鲜宣德八年尚衣太监李公宁与同志之士王毫等历览山川至此而心旷神怡目之所覩耳之所闻自觉有异者焉徘徊久之公以为尽去芜秽将必有可观衆皆曰然翼日命僮仆具畚锸持斧斤以入薙榛莽辇汚涂伐灌木遂得古刹遗址循其旧而理之高者洼者欹者狭者夷之益之正之拓之划然开朗地若辟而广山若增而高草木若泽而悦居民耆老闻而来观咸曰我辈生长兹土亦不知其有此胜境得非山川之灵隐奇蓄秀有所待也耶公乃与衆各捐已资暨善姓江胜所助缘得若干缗鸠工贳材因其势而为之制中建佛殿前为天王殿後为方丈室皆翼以廊庑曲折回环通道往来库廪在其东僧房在其西庖湢之所栖宿之舍莫不备具总若干楹巍然奂然可谓盛也矣经始於正统丙辰之三月落成於已未之正月是岁春公请於上赐名广教由是四方缁流日益云集大乘妙法日益宣传於以祝延圣寿於以资福生民实维其宜然犹欲因是书其始末劖之石以告其後之人相与保之而勿坏乃来请文於予盖金仙氏之道之在天地间犹泉源之行乎地中凿井得泉汲而用之滚滚而来及其湮塞之而不通不知者以为泉竭也有濬之而汲之则泉即此而在矣又岂有竭也哉斯寺之建不知创自何时当颓废寂寥之余値太平无事之日而公等得以其余力以及於此使百废顿兴而壮观若是岂偶然之故哉诚使守真乘法印於斯食於斯而游於斯者恒思慕祖风勿混民俗则益演而益盛焉兹寺亦将永存而不替矣尚勉乎哉
新修宏善禅寺记
怀柔畿内县东南曰寅洞里有山高耸秀丽自北而来至是而止翼者凤翥峙者鸾停故号凤林山山之前衍为平地爽垲而寛广山之东西拥掖而出者如虎豹如象犀而拱列其南者如劒戟如聨壁林树茂密隂森荟蔚万山之中有此胜境非天造地设人力固如之何哉常德长公主聪慧慈仁出其天性尝念皇考与圣母生成之恩如天之广大如地之博厚莫能报称访求福地创立佛宇奉扬真乘妙法用答大恩遂得於此实昔之龙祥寺遗址也乃捐金币贳材僦工即其中为正殿六楹其北为後殿四楹以奉三宝诸佛菩萨後殿之东为伽蓝堂西为祖师堂周回为廊庑三十有八楹东廊有殿四楹曰左殿西廊有殿亦四楹曰右殿东向由东廊之中西入有门北入方丈四楹南向由西廊之中西入有门北入方丈亦四楹南向前为天王殿四楹殿之东角为钟楼四楹殿之西角为皷楼亦四楹殿之外东西有墙墙有门东门北入库房四楹西门北入延客之室亦四楹又其前为三门以砖石为之古朴坚壮外为棂星门至於庖湢之所栖宿之舍与凡法乐供具莫不悉备绕以周垣垣之外乾隅为圃植所宜果以给供佛荐新之用为屋总八十余间雄杰壮丽前所未有经始於正统七年九月朔日其成以八年二月也是月三日请於上赐名宏善禅寺於是缁流云集奉宣法典以资皇考冥福以祝圣母万寿以祈皇图永固圣算益增竣事之日乃遣中使书其始末来请记稽诸佛书最重孝敬之道故有大报恩之说今常德长公主欲报国恩非金玉珠玑锦绣绮縠之所能信其意者必仗佛力而後能致其所以仗佛力者又在於创造其所广集其徒奉宣其言而後能遂兹寺之建工力如是之广岂徒以媚佛为哉其孝诚纯笃固有所在得佛书大报恩之义夫以天潢至亲其名位禄食所当然者而犹思効报如此为人臣者膺爵禄之厚受付托之重果能竭诚尽虑委身图报有若此者焉则何事之不济何治之不成哉怀柔畿内大县兹寺怀柔名刹士大夫往来者固不少因并书此使观者尚有所感发而兴起焉是亦与人为善之意也
天威神机火雷大将庙记
都知监少监黎城韩公政奉命备御北边已十年矣公专掌神铳爱养士卒教閲练习坐作进退左右前後皆有矩度修治器械长短广狭寒凉燥湿轻重多寡皆有条理备具於平昔而致用於一旦无有不给者偶或来扰辄出御之势若雷奋震动山谷衆皆惊愕摧败救死扶伤之不及故一见公兵出尽死奔窜由是边庭晏然无寇攘之惊公凡三出皆有功以功累陞今职公既荣府宠命俯而思曰此岂吾之所能皆赖神灵之力不可诬也然神无常栖岁时祀事无以妥神灵致诚敬兹非缺典欤乃於独石择高爽之地平治之中为正殿东西为庙房前为门三後为库二十有一总为屋三十有四间正殿以奉天威神机火雷大将军之神库以贮火器火药炮铳等物祠宇壮坚阶墀寛敞坛垣完固岿巍奂然经始於正统十有一年五月落成於是岁之秋七月既讫工合诸将士备礼享祀於神器币蠲洁牲牷苾芬肃雍恭敬瞻仰如存既竣事退就燕享合辞言曰神灵之昭着如此苟不勒之坚石将无以仰答神休而昭示後世衆咸曰然乃谋来请记夫神天地造化之精英然无形声之可求常依物而行故凡物皆有神以司之惟主之者心无私曲而行无邪僻然後足以用其物而神亦为所用矣不然则人且不为之用而况於神乎吾闻公聪明慷慨公平而正大谙练世故通达人情而又能尽乎事神之道神人和悦是惟无动动则无不如其意者亦其理宜也惟公不屑居其功而必归功於神於是作迎神送神曲俾归歌以奉祀焉
迎神曲
赫赫煜煜腾光烛空雷轰电激孰当其锋享祀精洁莫不肃雍洋洋如在来格来降
送神曲
惟神是依惟福之徼敬恭在庙匪夕伊朝嘉礼既成灵贶昭昭惟其相之以答圣朝
旷氏望阡楼记
庐陵旷子珷氏世家邑之敖城所居颇幽僻子珷相其地宜庀材僦工别构为楼凡几楹高广老干尺周为阑槛轩窗榱桷率由质素不加琱饰既成而名之曰望阡之楼比来京师求予记之询其所以名之义则曰昔吾父母之在堂也吾兄弟虽有爱亲之心而遭家多难婴於世故不能有以尽其意备其礼今也吾兄弟幸能立其家不坠其先绪又当太平无事之时人皆得以尽仰事俯育之乐而吾二亲俱已亡没虽欲竭孝养之心尽菽水之懽无由致之常切以为恨嗟夫思吾亲而不可见所可见者独惟其坟墓耳盖坟墓者吾亲托体之地见坟墓即所以见吾亲也然而山川间之有不能常接於目此吾楼之所以作也每一登而望之见松柏之隂翳猿鸟之悲鸣与夫四时寒暑之变迁而风雨霜露之凄惨则又怛然伤心而不觉其悲苦之俱集涕泪之交颐也虽然吾名之所以识吾志也予闻而悲之且夫敖城之地山水清秀原田旷衍乔林濬谷竞奇而献巧佳花异卉攒翠而争艶一举目之顷无非可乐而可玩者子珷兄弟举不以动其心而惟先陇之是望岂不异於人哉岂非所谓终身慕父母者哉彼有於其存而不知所以为养者闻子珷兄弟之所为能不有愧也欤故吾为之记使闻之者知所劝也子珷兄弟四人丧其二今所共居者兄曰子琮友爱怡愉诚孝弟之士可尚也已
古廉文集卷二

[book_title]卷三
钦定四库全书
古廉文集卷三
明　李时勉　撰
记铭
耆英堂记
刘君子钦予同年友也予为县庠生时已与君相知及同登进士同入翰林为庶吉士同受命为刑部主事於今三十余年皆老矣而君独得致仕以归乡之士大夫闻其归也为名其堂曰耆英以候之君亦喜其名之善谓予曰吾乡之仕於朝与四方有齿有德当引年之期者盖多也名堂之意盖亦有洛中之待岂独以厚吾一人哉子其为我记之予因记昔与君二十九人者之在翰林时君年最长学最优而负奇气不肯与庸衆人伍佳时令节选幽择胜登临宴集酣嬉淋漓以相乐而君尤议论横放莫之能难苟一语相契则豁然长笑声振林木虽饮大醉有求其文辞者下笔数千言长篇短咏水涌山出莫之能御或与之论时事则曰非吾所敢知故皆以儒者视之及太宗文皇帝以刑狱不中人或称寃则以予十二人者俱为秋官属以理之君处决如流皆得其平人於是叹曰此天下之英才也未几为仇家所诬谪戍广西备历艰险妻子皆死焉仁宗皇帝即位用荐召至授以外校官九载入觐请老归休予以其流离颠沛十余年间摧挫於困厄之中而消沮於岑寂之际将憔悴委靡不复能振起矣而与之饮酒赋诗笑谈论议慷慨激烈闻者悚然其英迈之气虽老而不衰此耆英堂之所由以名之也欤今之归乡邻父老宴会於斯堂之上相与赋君之盛美而歌其德音则岂不乐哉若夫继洛中之会固有其人焉君其候之燕乐之美又当有记之者予则未敢预为之说也
崑山郎官柏记
凡物之所以能取重於世者非物之能自重也因人而重也南国之甘棠以召伯手植之桧以孔子不然桧与甘棠何处无之而此独见称於时岂非因人而重也耶崑山本在吴地今之崑山因县而得名非昔之崑山也高广秀特本一邑之奇观然居乎闤闠冗杂之区牛羊樵牧之所戕贼童然一?嵝耳广阳罗君延龄来为是邑也劳心极虑以莅其政朞月之间政化大行民用阜康於是修举废坠至於兹山见其荒落弗治益增感叹爰集耆老问所宜木乃树之以柏越数载自顶至麓苍翠蔚然秀出於孤城埃壒之间邑居鳞次之上过者徘徊瞻望不忍舍去邑人老长争相饬戒不忍翦伐且名之曰郎官柏欲以传之後人使知之而不轻也於是骚人墨客相与歌吟赋咏颂君之美者相属不絶积成卷帙传诵至京翰林待诏沈君来求予记方今天下财赋专倚於东南吴独当其十八崑山吴之钜邑地大而民衆政繁而赋重为其邑者吾意其困於簿书期会之务窘於应变酬答之劳宜无须臾之暇以及乎其他且经山种树非为政之急务而君能注意为之如此则其於修政立事从容闲雅而有余力也可知非其才猷有以过於人乌能然哉宜乎邑人爱护之而不忍伤诗人咏歌之而不能忘也虽然君之所为美矣然势不得久於其职也如使继君者之皆得其人焉则是柏将永存而不坏不然则君一代去而牛山之感随至矣昔宋张彻为麻城令种万松於道周以芘行者去不十载松之存者无几苏子瞻伤来者之不嗣其意也作诗以叹惜之因沈君之请嘉罗君之政特书其事以告後之来者庶其有警而郎官柏亦将永存焉
重书品树连隂图记
余职翰林侍读时为检讨黄先生为此记明年先生没没时亲戚子弟无一在傍者书籍翰墨未免散失而此又安得独存永乐甲辰会试天下举人以国子监为贡院先生为同考在院中得风疾彻棘舆归竟以不起後二十余年余来为监官每寻访先生得病之处方切慨想不已适先生嗣子子嘉由敝邑司训秩满而来访予监中因道念往昔时事而余之感慨抑又甚焉既而子嘉膺荐迁擢束鹿县尹而去以此卷求余重书此文盖亦不忘其尊府贻谋之意可谓贤也已然则先生犹不死也固足以慰余慨慕之怀因识诸其後云
环秀书屋记
永丰之龙潭有冯氏居焉冯氏曰义安者与其弟礼安信安构一室於其居之偏而扁之曰环秀书屋今年致书其弟礼部员外钦训来请记冯氏之先居武昌其曾大父良卿仕元为广西路同知大父昇之为威顺王参谋元季播迁擕家流寓永丰尊府伯纯有才艺未仕而殁而钦训以明经擢进士第官至副郎其进盖未已也今其子弟十余人皆聪俊有志向义安以为其前人与其弟乘时贵显後先相望皆本於读书以致之使吾後人无意於学则已苟有意於学而无其书将何所用其心哉此书屋之所以作也屋之前後有九峯双谿拱揖而回绕有园池竹树荟蔚而环拥其苍翠之色奇异之状一开轩而尽得之此书屋之所以名也夫秀者山川清淑之气之所发也龙潭山水之胜固非他处之可拟而书屋之所在据有其胜则所谓秀者不在乎山水之间而举萃於书屋矣书者古圣贤人之道之所载也读其书明其道以之正心而心无不正以之修身而身无不修以之事亲而无不尽其孝以之事君而无不尽其忠推而至於仁民爱物处事接人而无不得其当日用常行酬酢万变而无不得其宜使冯氏之子若孙果留心於是而有得焉则所谓秀者又不在乎书屋而将举锺於其人矣夫如是固有光於其先烈有光於其山川有光於其闾里而无负於义安昆季之用心也矣予为记之所以广义安昆季之意而为其後人劝也
临清亭记
文江陈国器其所居在邑之北距其居之前若干步有池方广凡数十百尺泉出其间冬春常盈而不缩泓澄镜澈可濯可鉴其流不穷可以灌注畎亩而达於海比之朝盈夕涸而不可以瀦滙以利物者盖亦异矣国器於是而作亭於其上而阑槛其四周高敞洞豁凡鱼鼈鰕蟹之游泳菱荷芙蕖之芬敷沙禽水鸟之飞鸣上下与夫波光日色晴烟晓雾之晦明舒敛皆在乎几席之下而平林茂树遥山翠黛夸奇献秀於池之外者一举目而兼得之每宾客往来辄相与登临以纵游观之美引觞共酌鸣琴赋诗歌吟笑咏嚣杂不至而尘俗自远其乐为何如也於是名其亭曰临清国器来京师因中书舍人刘君求予记予闻国器与其兄叔宁皆倜傥奇俊友爱之情甚笃家固饶财读书而好文喜交游士大夫乡里咸称誉之尝构堂以养其母曰春晖而又有华萼楼以为兄弟燕息之所其以余力复治斯亭於以畅幽怀而娱宾客国器果贤矣乎吾尝观於人父子兄弟之间至於居处衣食之微或不相恤而乃多饰亭馆以为外宾赏玩之资岂不悖哉使闻国器之风能不愧欤虽然地以人而胜昔羲之之於兰亭柳子厚之於愚溪特一时游息之寓焉耳犹名传至今况陈氏世居於此国器兄弟又以孝友之行着称於时而诒谋之有道使其後之人守之而弗替则池亭之胜将相传於无穷岂若兰亭愚溪胜於一时独名存而已哉
中溪八景记
距安成之东一舍许有地宽平而旷衍环境皆山或磅礴而高厚如屯云或峭拔而离立如列旗或连亘而萦回如涌潮层见叠出不可名状其间又多故族以儒雅相尚而彭氏在平村之间前後皆有小溪中溪而居故号中溪居之北有石榴峯特立大江之滨峯之西南峭石壁立江流至此泓渟澄滢鱼鼈之类游泳其中可以头数其下深不可测盖有龙潭云溪之东可五百步有小涧狭隘两傍皆土黄而坚下有平石甚巨中有窍如井方圆才尺许泉出其中测之不可穷虽大旱不涸由井东南行五六百步有峯曰东阳高出数千尺峯顶巨石如砥可坐百人天将雨则其上必先出云东阳之西南有山顶趾皆石石之半有洞名石屋居人立庙其中以祀唐像像尝为安成令殁而相传以为神故逮今祀之石屋之南有峯拔起曰白马谚云像尝乘白马止此因以名比诸峯独高每朝阳初升而光景先动峯之下有湖曰蜜湖方广数百亩然居高而输下为防以瀦之然後可以灌溉故春夏弥漫秋冬则枯竭独南有蛟窟其水常盈且多鱼渔人不敢下取之湖之上稍西其岭曰黄牛旧传有乘黄牛入此山者不知所往山极高每村墟夕隂而其顶尚余返照上有三仙台谓昔有仙者三人止此既去乡人因筑台候之天气清明之夕或有灯光见於其上凡此皆游观之胜处而在中溪左右前後可见者也彭氏有佳子弟曰琉字毓敬者乃取而名之以为八景属予记夫山水因人而重自古已然毓敬聪明有智略始第进士已为人所羡慕将见向用於时必卓卓有所树立无疑然则为吾乡山水之重者非毓敬其谁哉
世庆堂记
松之华亭有宋氏之彦曰理以公事至京助教姑苏李先生诣於桥门明日奉其尊府之命来求予文且曰宋氏之先居淮隂始祖某仕宋为殿直将军靖康之变扈跸南度宋亡子孙因留居於杭七世祖元裔自杭徙云间居华亭之黄坟高祖子闰以勤俭立其家家以饶裕曾大父云卿大父孟昭皆尚礼而好施至吾父能守其先世之业以诗书教训其子弟以恩意和睦乎宗族以信义交接乎乡里里之有贫而无衣食死而不能葬患难而无所资者周以衣粮给以棺椁济以金帛无所恡尝谓生曰吾之所以保有先业不至失坠今又有汝兄弟相与优游怡愉享安闲之福於太平盛治之时岂吾之所能哉实先世积善之所致也恶可不知所自耶吾是以名所居之堂曰世庆将以示後世使知之而不忘也虽然堂非义不立义非文不传汝往京师吾闻太学有古廉先生者乐道人之善是与人为善也汝其以吾意告之而求记焉必可得也生不敢违故来请愿先生赐之言则生父子之大幸後世子孙之大幸予曰泉流混混不息而达於海者源之深也松柏亭亭益茂而淩云霄者本之固也苟又有浚而培之者焉则其不息而益茂者其有穷已乎子之先世淮隂而上不可知自殿直来至於今益盛而不替非世有积德其能然乎尊府又能不忘世德而以名其堂以啓迪其後人是故知所以培浚者矣宋氏之福岂有涯哉若夫敦诗书崇礼义奋扬盛世以振起其家声而光耀於前闻则在子昆季也尚勉乎哉子归以是复於尊府如何理曰足矣遂书以为记理字某有文学尊府名某字某有德行盖云间之隐士云
城南茅屋记
人之志所尚不同也志於金玉绮縠者视菽粟布帛为不足贵志於高甍杰栋者视荜门蓬户为不足重志於富贵荣华者视索居闲处为不足齿是盖穷奢极欲者之所为而不知金玉绮縠有时而聚散不若菽粟布帛可以常用而不竭高甍杰栋有时而陵替不若荜门蓬户可以久处而不厌荣华富贵有时而憔悴不若索居闲处可以安肆而无虞故嗜闲静乐幽独者常在此而不慕乎彼也云间李氏逢吉居都城南门外有年矣其为人惇实简静不事表襮教其子以诗礼为务与人交必尽其始终官府之务不经其虑市利之区不有其迹尝於其居之偏构一室为怡老之所上覆以茅苇辟轩窗明爽净蠲积法书名画其中客至焚香瀹茗清坐雅论终日而不倦或为题之曰城南茅屋贤士大夫歌咏之者甚衆既积成帙来求予言吁逢吉其嗜闲静而乐幽独者乎夫京师都会之地商贾百物之所充积使逢吉不安於此则金玉绮縠可一时而具高甍杰栋可一旦而建荣华富贵可指日而致而逢吉举不以为意逍遥於寻丈之室而自以为得其所志盖可知也逢吉亦尝自云吾今年余六十矣同时之人各臻其尚致金玉绮縠之集高甍杰栋之居荣华富贵之乐予固莫得而并焉然其中聚散陵替而至憔悴者盖亦多矣若夫澹然一室之中无聚也而有散乎无盛也而有替乎无荣也而有憔悴乎此吾志之所自适而不敢以告人也虽然贫富贵贱岂不有命哉能安乎命则一致耳是故不足较也太常少卿程君南云为予言予以其言颇近乎道故为之记云
竹园书屋记
安成之南芳郊之间有地曰古竹园不知始何名或曰其地宜竹故乡人呼为竹园或曰其山水之胜竹树之美可拟诸淇园故名古竹园理或然也有刘氏世居焉其彦曰大渊字源涧者於其居之偏筑室若干楹名之曰竹园书屋经史书籍充仞乎其中尝延明师以训迪其子弟将期以成其德而达其才而後已今年走京师求予记且曰先人积书欲为诒谋之计而屡遭迍难卒不获少展其志况於诗书礼文之事乎今幸遭遇圣明在上当重熙累洽之时向用儒术之日穷檐茅屋甘藜饭糗之士莫不争自磨濯於仁义道德以待时之需而富家大室之子弟亦皆感激奋发去其轻肥纨绮之习而以学问文章为务大渊也於斯而不加之意焉是自弃之於不中不才之地岂为人父兄之道哉此书屋之所由以作也愿先生为我记之予曰书之所载大而三纲五常之道小而万事万物之理则必求其义得其义则必致於行孜孜焉而不敢自放於礼法之外如是而为成德达才之归也不难矣以之齐家而家无不齐以之治人而人无不从是盖学问之力诗书之效也今有读书数万言自恃以为知道而恣情纵欲至於亡身败家而有不悟是岂诗书之过哉不由其道也然则读其书必由其道而後能有所成源涧之所为期望之意正在此也为其子弟者尚益勉焉以副其意使见者称曰此古竹园之贤士则岂不美哉若夫以其所能掇第於有司登青云而跻膴仕以为书屋之光者抑末也其有本则末自从孔子曰学也禄在其中矣请以此为书屋记於子何如源涧曰善幸书之当置诸其壁间永以为劝也
怡情记
春官郎中罗田程君伯玉其为人也谦恭谨密性尚雅素不事表襮好积经史图画求之至忘饮食故所得甚富尝辑山水人物花木鸟兽为一巨帙皆当世名能画者之所作也公暇时取而玩之其神情萧散如临乎长山大谷与幽人逸士游观往返而云烟岚翠之晦明变化卉木花实之炫烂茂密山禽野兽麋鹿之羣之飞鸣上下奔逐而出没岩崖?壑泉石之吞吐激射殷若雷电而风松雨竹霜饕雪虐之林之夸奇献秀者举集於前悦於目而快於耳有不知其身之贵显在士大夫之列而居乎京师也伯玉深以为慊而名之曰怡情又求诸能文之士题咏之徵记於予伯玉可谓善於取适者也伯玉为春官属主客之政极烦政烦则心劳心劳则智滞而神晦苟不有以节宣而畅达之则无以作其怠惰之气事至物来将莫能揆之而至於扰扰不给矣伯玉居其任凡若干年政无留滞行无过举而名誉日闻者其处之有道也欤其以有是物也欤诚善於取适者矣虽然予於伯玉犹有告焉昔人之好书画者如桓玄轻舸自随王涯复垣自固害政废事至终身不悟是盖溺於物者也故先儒有玩物丧志之戒伯玉尚慎之以是自适可也
刘氏景德楼记
瓘溪刘氏安成大姓也其彦曰从渊赘城南李氏与予为相知去岁予以祭扫先茔得暂归於乡往访从渊城南握手道旧故情味虽不减往昔时而相视各已衰老矣从渊谓予曰少时相与居城外内凡若干人今惟吾与先生在亦可谓难得也矣於是与予登於其居偏之小楼曰昔日楼成之日与客燕於其上吾告之曰先世以诗书传家有举进士者有任韶州太守者有为国子学正者皆以儒发身显名当世吾祖以三在名其斋而吾父以止善名其堂予欲承述先德以啓迪我後人不才无似不能有为於是惟积书籍於斯楼以训教吾诸子冀其成立以无忝前人今吾儿幸获登名荐书为外校官於斯楼之积庶几不虚也客曰然是亦先世之积也乃名吾之楼曰景德愿先生为我记之实斯楼之幸也予辞不敏及还京师而校官亦以考绩至从渊又以书来求记予又辞既而从渊之兄昆阳贰守存有以致政归而校官亦得以典教上杭复来致其尊府之命趣予文甚急辞不获则为之记曰楼之积六经子史百家之籍而已贤者诵而读之可以发名成业不难也若夫先世所积者德也在乎杳冥茫昧之中不可得而见故尝忽不以为意自非後之人专心笃意者思所以承继而绍述之乌能使其益远而有耀哉客之名斯楼其知德者欤夫景光也大也子之尊府积书籍於斯楼以教昆季率由乎道德仁义而子又能以之取科名历宦达以显扬乎其亲於前人之德庶其有光也使後之子孙益慎修而不怠则其荣显光大又岂可量哉譬之水与木焉其源已深矣其本已固矣所以疏濬而培植之使浩荡而达於海荣茂以干云霄则有望於後之人焉子其勉之光於前而振於後者端在子矣其为吾以是复尊府之命如何校官曰可矣遂书此以为记
枫林旧业记
吾李氏始居安成县治之东曰东厢李氏後徙东门外人称东门李氏及其族属蕃衍有徙居西门南门者有徙居南乡东乡者四散离析相去隔越各保其新创基业视先世居第漠然不顾弃为闲壤或以假借与人久而不归後生小子不知其由习见目前以为当然遂至真伪莫辨识者憾焉况其子孙也邪族弟中实自其先景范公徙南门景范之孙心一宋咸淳进士江华县尉生三子长书传与其季承传徙暇咏其次世传经传皆絶无後而忠传盖江华之中子中实忠传之玄孙也独能守其业至今存焉是亦难也矣当江华时所居之前有枫树数株大数围过者指曰此枫树某人之家也既经乱离树虽去而名尚存中实遂求府丞朱君孔阳书枫林旧业四大字掲之楹间亦不忘乎其先也求予记夫守夫前世之业以奉先祀此孝子仁人之心固如此也今枫林旧业中实之不忘善矣东门旧业中实其忘之乎信乎先儒之言曰远者人所易忘也於所易忘者而不忘然後为善也由其近以及其远吾知中实必不忘也中实为我告诸族人曰此先世神灵之所在如使之无所栖以享其祀则亦何能以庇廕其後之人而享其福哉固宜协谋同力以复其地立屋以奉其祀庶几承先裕後之道尽其枫林之业亦将永永而无替矣中实勉之
得月楼记
安成之西有地曰上田李氏世居焉其後有徙安田者又有徙恰田者然皆不如上田山水之幽胜草木茂密物产富厚盖邑中一佳处也去其旧所居一里许有大谿环抱乎其前又有小溪萦绕乎其後东南行与大谿合其中沃壤平衍李氏之彦曰制节顾而乐之且曰是近先世之居乃治而筑室焉小溪之上有月角山特秀丽制节於是作楼与月角齐而凭两溪之间名之曰得月盖取昔人近水楼台先得月之意云当夫良宵清夜明月初升山高而溪深树木晻蔼墟谷冥昧而斯楼之上已光彩照烂辉映洞彻晃然如昼无不烛焉制节於是反顾吾心之虚灵不昧以具衆理而应万事者殆犹是也则其所以明德所以尽心而不至有昏塞蔽固之患必於此而得之及其朝而观夕而望由震而乾自巽而坤其盈虚消长皆出自然制节於是反顾吾之所行损益进退存亡之道亦犹是也则其所以进德所以处事而不至倾危颓堕之忧者必於此而得之然则制节之为此楼岂徒以玩物适情放怀恣意若庾亮殷浩辈之所为而已哉世尝言月中有仙桂後人有登科第者为折桂故有丹桂五枝芳之喻制节积书籍於斯楼课诸子侄肄业其中玩索而有得焉则吾之斯楼也不独得月於斯而已将斧月中之仙桂而尽得之矣为制节之子侄者宜勉之将以期之也
尼山书舍记
大名郡滑邑司训尹器因其叔祖父进士恕来求予为其所谓尼山书舍记且曰吾先世本河南人唐末有曰崇珂者以保信节度来为吉州兵马黔辖因留家安成城门居尼山之下其後有大任者宋绍兴进士信可再可斗祥斗元皆以兄弟前後聨领乡荐一时名动邑里其余以文章鸣於世以学问教授於闾里者累累有其人焉先大祖以贤与其从兄以翼家素富饶置田三百余亩构一舍为八斋以待四方游学之士士之出其门者甚衆至先祖安行公先人啓蒙府君构书舍尼山下积经史子籍其中延明师以教训子姓欲以修复前烈志未遂而没今生以菲才谬膺时荐忝窃教职去家数千里而先世之所构与其书具存欲吾今与後之人保有之而不致散逸冀或有能读之者愿先生为生记之置诸其壁间庶其有警也夫书载圣人之道读其书固将明其道以致於用苟读其书而不能以明其道而不能以致於用是为无用之学也又岂足道哉司马温公尝曰积书以遗子孙子孙未必能读不如积隂德於冥冥之中以为子孙长久计窃尝以为二者皆不可无也德者固植家之本至於书力所能及则为之读与不读不必计也然亦有足计者视吾德之所积何如耳昔丁顗尝聚书至八千卷曰必有好学者为吾子孙至其孙度果读书有文名登词学科仕至参知政事諡文简是盖读书之效积德之新也尹氏世儒家安行父子又能积书籍欲以啓迪後人而绍前烈亦可谓贤也矣今恕与器皆以文学取名进士师表於人尤贤也其进於显荣殆未可量丁度不得专美於其前矣是以记之
郑太守寿禄堂记
四明太守郑公作养亲之堂於其居第之偏名之曰寿禄取主事时朝廷褒封其母太安人敇命之词云及来报政天官求予记夫天下之事出於天者常不可必而有可必之理由於人者常可必而有不可必之势得年以久於世人之所欲也得禄以养其亲亦人之所欲也然寿者天之所命杳冥茫昧之间有不可得而必者孔子曰仁者寿盖仁者人也人能尽乎为人之道是不悖乎天理也不悖乎天固可以得於天矣此不可必之中而有可必之理存焉者仁也禄者朝廷之所命有德有才有守有猷者皆足以得之孔子曰学也禄在其中矣然非遇其时则孔孟之圣贤有不遇焉此可必之中而有不可必之势存焉者时也太安人处性柔淑动存礼度早失所天而能茹苦含辛守志不渝教育其孤以至於有成立治其家内外斩斩为人妇为人母之道世或鲜嫓焉今年七十有八酡顔鹤髪康强无恙况又遇乎列圣相承当重熙累洽之运而有贤子读书决科为名进士历官莅政为贤太守膺国家推恩之命而致龙章宸翰之褒跻高年享禄养则岂不宜哉太守以是而名其堂以不忘朝廷褒锡之恩一以祝愿其亲攸久之福忠孝之意至矣虽然洪范五福以寿为首盖有寿而後能享诸福世之为父母而跻於寿考者或有之要必得贤子孙以尽奉养之道使其心优游怡愉欢然於高堂之上然後为可乐也若夫为之子者言而不信行而不笃动而不由於规矩则将贻其亲之忧虑戮辱者有矣虽寿乌能以享其禄哉今太守在秋官无公私之过有一郡有循良之誉方今国家最重牧民之任而见称於时者太守其一人焉宜乎太安人安居乐志享寿与禄於无穷是以足副朝廷之命遂太守之心而堂亦庶乎其荣耀焉予是以记之
袁太守祠堂记
太原太守袁公谓予曰吾与兄若弟於所居之东作祠堂以奉先世神主欲依晦庵先生家礼之制惟祭祀礼仪近有所谓家礼易见颇异同不能使人无惑焉又祭祀品物惧後世或因措置不及致有废缺程夫子曰冬至祭始祖立春祭先祖忌日迁主至於正寝人能存此虽幼者可使渐知礼义而晦庵先生曰吾家旧时时祭外有冬至立春季秋三祭後以立春冬至二祭为僭故止季秋依旧祭礼然家礼尤存冬至立春二祭之仪惧於後世不知而行之失先儒慎於礼文之意欲依家礼定为祭祀仪式勒之於石置诸祠堂门庑间以遗之後人俾遵效而行之不为世俗所眩不为贫贱而怠不以富贵而僭庶几奉先追远之意永永而无替愿先生为我序之夫家礼一书朱文公斟酌礼仪而为之简便切当不背於古而宜於今然世俗鲜以为务虽簪缨士大夫而不能知况农工商贾负贩之流乎富盛而有力者且不能行况贫穷寡弱衰落之族乎不惟其不能知耳所未尝闻也不惟不能行目所未尝见也苟有言之闻者必以为异而谤之有行之见者必以为怪而笑之自非信古而笃好违俗而特立者不能力行之而不惑也此予於袁氏兄弟而深有重焉袁氏丰城望族敦诗书而尚礼仪至太守与其兄秉彝及其弟平恂恂雅饬笃於友爱居家者以忠信见称居官者有廉能之誉当乡邦礼废之余而能协谋以立奉先之所且取法一本乎家礼不惟定其制而且立石以传之久其为示今传後也不亦贤矣乎谨为序其言而书之
杨氏重修祠堂记
宋杨忠襄公以大义死建康闻於天下其族属皆有节行盖杨氏建家於吉自门下侍郎知吉州辂始侍郎善待士唐末五季之乱士大夫多依之以居迨宋之平吉之名族视古为盛真宗大中祥符八年侍郎诸孙丕擢甲科仕至屯田员外郎知康州以清谨着与乡人萧侍御彭大博齐名真宗御宸翰书於殿柱曰江西三瑞仁宗皇佑初着作郎纯师以文章显蔡京之柄用也洪州通判存抗以直言格其请托卒为所摈卓然之行倡於忠襄之前至文节万里以宝谟阁学士致政家居闻韩?胄专权误国草谏疏毕愤惋不食死子长孺仕至安抚使直义之化沾濡蛮粤击豪强不避近戚捐俸入七十万余代输民租不持一钱去凛然之节继於忠襄之後又若安抚使炎正幼与吏部侍郎仔皆见称於世不辱其家稽之史编古未有也於法皆当祀以表节行励风俗故元盛时杨氏之贤同知崑山事学文始复文节故居为祠规制广於前而益加多岁久弗治田芜宇倾予时与同知诸孙宜修有旧尝示所藏文节公墨藁始读其文见与益国周文忠公晦庵朱文公乡之诸君子过从觞咏想见一时之盛逮偕宜修步谒祠下江东诸山如画屏列於前地据高爽宋崇陵御书诚斋字掲文安公所撰祠记刻石俱在乔木苍然挺秀为之伫立顾望兴怀低囘而不能去者久之杨之贤季琛以旧臣膺京兆之举作令南海次修祠之颠末命宜修授予请记焉盖季琛倡率其族人因故六楹及余材之可用者益以新木凡三百四十有奇砖甓五万有七增设始祖吉州公及屯田清谨二龛诸小宗显宦叙昭穆从祀废像设用木主刻世系祀田祭器牲币酒仪设科条於碑隂祭用冬至立春子孙缘岁专直祠祀祠宇坏漏辄饬无怠怠者罚如科条所以尊祖而垂後可谓远也已可谓详也已於乎此可以为世劝岂特杨氏而已哉
刘氏祠堂记
庐陵藤桥刘氏徙自安成山庄今八世矣族属益蕃盛旧有祠堂以祀其先毁於兵燹历载既久莫有能复之者今其嗣孙连江尹仲戬乃度地於所居之南谋於族人创立祠堂凡若干楹缭以周垣门庑厨库器用备悉又置祭田三十亩其费皆出仲戬岁时祭祀推族属之长者主之祭毕而燕礼仪进退截有定体乡里称焉今仲戬述职京师请予记归而刻之碑古者尝授士大夫圭田以奉祭祀士大夫必立宗子以主祭祀後世田制既废宗法不立而於祀先之礼亦置而不讲祀先之礼置而不讲则尊祖敬宗之意无由而兴尊祖敬宗之意不兴则敦宗睦族亲亲之恩无由而展此伦理之所以不明而风俗之所以益偷也欤近世以来故家大姓有聪敏而知礼义者出慨然悯之於是立祠堂备祭器置祭田讲求其礼而兴行之粲然可观而仁人孝子循而仿之者日以益衆虽不能尽合古制而敦睦长厚之风由是而起亦庶几乎古人之遗意也此仲戬之所以为可重也欤予因仲戬而有感焉夫一族之间有富贵贫贱智愚贤不肖之不齐究其本皆出於一人则夫爱敬之意乌可以有异焉当乎祭祀之顷凛然若先祖之临乎其上而孝爱之诚蔼然见於荐奠俯仰之际退而燕也子姓咸在长幼序列而宗亲之义欢然见於献酬跪起之时及其罢也则富欺其贫贵陵其贱智侮其愚贤欺其不肖者有焉呜呼其视先祖为何如人耶其於祭祀燕饮之意得不相戾悖耶是皆世俗妄子弟之所为也刘氏读书好礼必有以异乎是故因仲戬而书是说以告之使不如刘氏者观之或有感发而兴起者焉则是碑之立其於世教庶亦有补哉
潘氏祠堂记
祠堂所以奉先常事也常事而有异焉是以记也潘氏番阳故家国初有景岳者以才荐授安福州判官九载以治最闻召赴阙未及用而没子晦初求翰林学士金华宋先生铭其墓而葬番阳仍还安福晦初与予交厚善尝为予言先茔俱在番阳将谋居守坟地以奉先祀而力不逮奈何予曰君子之处世也行止去就惟其宜可焉子之先大夫有德於邑民甚厚民思慕之真有若孺子之於父母也岂有爱其父母而遗其子也邪子其念之苟可以贻後嗣而存宗祀则在此犹在彼也又何必切切故乡之思哉晦初外虽以予言为然而心尚未已也其後男女既长缔姻结好皆在安福而园田居第日以充扩势所不能往也则谓予言曰子之言然第念先茔隔越不得数致祭扫之礼欲依文公家礼立祠堂於正寝之东而刻先大夫之铭文於石置其中四时荐奠之际如在番阳墟墓之间庶几以志不忘之意云予甚善之惜乎其志未就而没嗣子多吉以其居逼城郭乃谋徙西山中原田旷衍林壑清秀所居壮丽遂承尊府之志置祠刻碑悉以完具而以书命其子秋官主事监来徵予记曰士大夫家设祠堂以奉四世考妣神主易世而递迁之亲尽之主则埋於墓所潘氏之居安福自州判公始而墓不在是迁主无所藏拟留於初室世世祠之如事墓焉铭埋於墓者也以墓不在是则勒之石而置诸初室之傍如在墓中也此皆先人以义起之意不肖喆不敢违愿先生为我记之古者为郡县吏有功德及民者民像而祠之立碑以颂之今州判公功德在民不异乎古之为政者民之欲祠而颂之之心殆有甚焉特拘於制不得以尽其情若子父祖子孙之所为虽奉祀先之盛心而所以待州判公者实有以遂民情之所欲此其异於常者不可以无记为子记之使人因其同以考其异知贤父子之用心有所在非所以为法於後世也
朱氏孝义堂记
孝弟之道通於神明信乎夫以有心之为而感乎无心之天岂无其所以然之故哉诚者天之道也人之一心念虑所锺确然不移终始无间固足以动天地感鬼神囘日月贯金石而孚草木若王祥之跃鲤董永之佣身熊渠子之射鲁阳之戈三田之合荆孟宗之泣竹人力不至於此是其所为有合於天天且不能违而况於人乎况於鬼神乎江隂朱氏世居邑之文林以诗礼相传为巨室其彦有曰维吉者好学而文其尊府善庆读书而尚礼见义勇为凡里中婚姻疾病有不给者莫不周之其夫妇皆乐於为善故维吉之在乡未尝有所为不善者其家教然也一日母氏卧疾危急更数医弗效维吉遑遽无措则焚香吁天愿以身代又刲股作羮以进者再母疾随愈人皆以为一念之诚孝感之所孚有以致然也辛酉岁歉民饥维吉念二亲己老且疾乃捐粟四千石以济饥殍远近之间人以不饥而二亲亦安乐之臻於寿康衆又以为隂隲之施人感其惠祝愿之至而亲爱之於是相与名其养亲之堂曰孝义今年夏维吉因朝廷降勅旌其义来谢恩京师请予为记夫为人子者孰不欲孝养其亲然或遇非其时不得以尽其养之之心或艰难贫窭无以为其养之之具或疾病患苦不得享其养之之礼或恃富强陵忽乡里而取怨尤以陷其亲於不义者盖有之矣维吉遭际治平之时二亲酡顔鹤髪同跻寿考而康宁无恙家素饶於财而能推其所余以济人之急使其亲乐乎其心而安享盛福於无穷其为孝义诚有足称者而所以膺国家褒宠之命而光耀於门闾岂为过哉予是以记之庶以为世劝也
孙氏感恩堂记
仁宗皇帝自即位以来发政施仁恩泽被於天下者盖广未及朞月而鼎湖之云气忽焉而起四方万国之人哀恸之如丧考妣至於今追思而感慕之未己也孔子曰德之流行速於置邮而传命诗云呜呼前王不忘观之仁庙为尤信如使天假以年则其仁政之成岂待三年必世而後然哉分宜有孙氏曰所性者与其尊府以诖误没入官得戍边所性往辽东山万而尊府居山海关塞离隔数千里不得相往还骨肉恩爱之情其将奈何一日尊府没於山海其母氏羇孤流离?然无依所性闻之哀号吁天无以舒其忧则以情上章达於帝庭欲迎养其母其言恳恻切至仁庙特许焉所性不胜欣喜未几优诏复下所性得循例还其乡便道与其母同归於家其田宅园林官给还母子遂欢然以居是虽孝诚之所感格实乃仁庙天地之量休养爱育之恩之所致也故所性特作一室以养其母而顔楹间曰感恩以志不忘之意求予记之夫恩仁之施也仁天地生物之心也天以仁育万物圣人以仁育万民万民得遂其生育者皆圣人仁恩所及而人不自知也所谓帝力何有於我者也所性独感仰拳拳焉而不置者盖其拔出於艰危困苦之中得返其安居暇食之乐以养其亲而享夫寿考康宁之福者自非先皇深仁厚泽涵濡沾溉之至何能若此哉此所以感之深而念之切也今有背君父之恩而不知所以为报者抑独何哉闻所性之所为能不有媿哉故予为记之非独以重所性其於世教庶亦有劝哉
愚隐记
故人子彭瓛毓信以其同产兄琉在翰林来省之尝过顾谓予曰吾构一轩於所居之东扁而名之曰愚隐未有记之者敢有请於先生予曰子故家宦族通达世故何名谓愚方今治平盛世贤才无不向用何名谓隐毓信曰吾先世有为通判是州者有为转运两浙者有为上舍国子者文章事业表表在人耳目而吾不能继志步武以嗣其声光岂非其愚乎吾兄弟六人有举进士不第而名厠耆英者有第进士而列官於朝者有家居干蛊而道义可尚者出处隐显各得其宜而吾不能聨璧连芳以与之颉颃岂非其愚乎吾居於乡见高闳巨室之子弟其高者读诗书修礼度以取功名干爵禄为事其豪者驰坚良美服饰出入煇燿结知贵势以殖货财广资产为务而吾穷居独处卧闲窗而坐虚室友青山而侣白云其於人事是非得失漠然不经於心吾既无求於人人亦不资於我岂非其愚乎及来京师见四方之贤俊青年美质或以才德出衆举或以贤良方正荐顒顒济济纷然萃於天官之庭发舒其文藻光耀於云霓虽巨鱼之纵大壑未足喻其得志也而予自念萧然一布衣无寸长可取於人虽置之通衢大道之间孰肯一囘盼一举手以引之於青云之上哉岂非其愚乎夫既不足以接迹於先世嫓美乎兄弟声誉不起於乡闾姓名不达於朝廷其为愚也可知既愚矣无所用於世矣虽欲不隐不可得也此吾兹轩之所以名先生其以是记之先儒曰隐者为高故往而不返观毓信之言而察其心其亦往而不返者欤予窃禄於朝既老矣尤不知止而为之记得不为毓信笑也耶以其请不得辞遂掇其语而书之他日或得请归故乡访毓信於是轩尚为毓信赋之
静香书室记
静香书室者湖广长沙荼陵周谅字士贞读书之所也士贞自祖父来皆以医鸣至士贞亦传其业而尤好读书积书数万卷於其室中朝夕孜孜以求其理不倦喜与士大夫交讲议往复以忘其劳人或曰子以医为业而急於儒书之习以为名不亦戾乎士贞曰书者道之所载也是道也亘乎古今极乎天而蟠乎地苟能明之则天下万事万物之理无不可推矣况於医乎医者吾世业也吾所忧者惟斯道之未知耳此书室之所以作也此吾志之所在也孔子曰志於道先儒曰志道则心存於正而不他吾既事乎此又岂暇他求哉人於是知士贞之志不安於小成也皆引领而望之然终以其先世之业之所在也遂为知者荐入太医院今为太医院良医而犹不忘乎昔者藏修游息之处因吾友孙某来请记夫以士贞家居时专志於儒书而不暇乎其他则宜其於医道疏也今以其道施之人无不效焉周官以十全为上士贞岂非医之上者乎以是观之则其於学可知也士贞曰吾固不能进於是矣盖有望於吾後人焉其为我记之使益勉焉庶几其有成也予嘉士贞之志遂为书之以为记
李氏读书楼记
距安成之北若干里有曰尼山者自西南而来蜿蜒磅礴有泉出山间自高而输下循山而行漫为平流镜?澄彻号曰清溪自尼山东北至清溪不五里许有巨姓李氏族居之背山而临流其田土膏腴园林幽迥为邑之胜处也李氏之彦曰克端者倜傥俊伟知书而好文善谈论不妄与人交苟非其人则终日默默若不能言者一遇知已英伟秀发或论诗书道古今与夫事之是非人之贤否缕缕然穷旦暮而不厌其八世祖某仕宋为国子博士既归老特作读书楼於溪上至今凡若干年子孙相继而新之及克端益积经史子籍其中当太平无事之时得以从容於兹楼之上日以课子弟诵诗读书为务而不暇乎其他客至则设尊俎相与歌吟笑咏陶然自得而尘俗之态当世之务一不以经其虑可谓能继述其先绪而啓迪乎後人者非其贤而能之乎余家居时常往还先师尼山尹先生所或道过李氏克端辄迎至兹楼开窗?阑极目远览平畴旷野乔林峻壑之奇可以一览尽在目前诚足以舒烦涤滞而游心於简籍之中放情於翰墨之习惜乎不得数游於其间以为恨既而别去於今二十年矣未尝不往来於怀也今年吾友蓝山广文陈公至京师以克端之命来求予序且曰予与今侍御胡公啓先秋官主事黄公恒修尝读书於兹楼固不能忘情焉今之请岂独克端之意哉余以世之高甍画栋夸示侈靡击钟伐皷以饮乡人燕乐为务客或过之既去而漠然不以留意既至於不一再传衰落陵替者其本固己浅也今李氏之楼累世而不废而二三公之所以拳拳而不忘者岂非以异於世之人所为者哉昔司马公曰积书以遗子孙子孙未必能读不如积隂隲者是盖有激而云然也夫读书所以明理也循理而行则所为岂非隂德也哉然则彼之所以冥行妄作而不足以垂裕於後者孰非由其不知书而背理也欤不然则李氏之楼亦徒设而已为李氏之子孙尚勖之哉
松溪别业记
安成西上三十里有地曰松溪洪武中隐士吴公观斌自城徙居之扁其室曰植斋遣其子与让从予游予每过之见其手种之松皆新莳偃蹇而弗舒也永乐辛卯予归自翰林而植斋殁已久矣与让延予坐溪上观诸松皆飒爽苍翠离离若人立遶居有小溪如环玦沄沄而流遇秋冬水落穿石罅则泠泠然若琴瑟之音与松风相响答听之可爱也别去二十余年追想旧游梦寐未尝不相为往来也宣德庚戌其从弟与俭举进士来京师明年入翰林为编修暇日因语及之曰植斋之松固无恙乎曰高者隐白日低者淩青烟密而蟠者可以栖玄鹤而?苍虬矣曰松之茂悦其若是矣乎又明年与俭賫其兄书来求记其所谓别业者予莫能辞尝闻松升长之物也惟其升长也是以淩霜雪傲岁寒不至於切摩霄汉不已焉然其初也肤寸而已矣溪流行之物也惟其流行也是以历?壑经江河不至於趋奔沧海不息焉然其始也涓沥而已矣君子之志於道者亦若是故有充善信以至於美大者焉有希贤哲以至於圣神者焉然其发轫也不外乎谨德而已矣故易於升之象有曰地中生木升君子以慎德积小以高大於坎之象曰水洊至习坎君子以常德行习教事其斯之谓欤吴氏世家忠厚远自台隂徙兹仁里既有植斋翁作之於前又有与让兄弟继之於後虽隐显不同出处或异然皆有得於升长流行之义以砥砺名德而善乎其身则一也然则君子之业非徒为业身之资实所以为业德之助矣传曰善观物者当有以穷其理能穷其理则道不在物而在乎人矣其斯之谓欤予也晩景侵寻时与岁去倘得请於朝当求片地西山中幅巾杖履追寻旧游与与让往来?长松而履白石啸歌烟云以乐余生有日矣幸相戒毋以予为逋客可也是为记
思亲堂记
临之清江镇有萧氏世居焉萧氏有曰孟昇者笃实士也来往吾安成甚熟予前年致仕归舟过清江孟昇与其二兄孟端孟素来相见从容温雅知其为忠厚之家也今年孟昇至安成谓予曰吾不幸先人早见弃赖母陈氏鞠育而教诲之以至成人今吾母亦已殁矣因名吾亲昔日所居之堂曰思亲愿先生为记之予曰尊甫殁已久矣久则易忘也母孺人寿考而终无足憾也何为而曰思孟昇曰吾父殁时年方四十而吾今年余六十吾长兄年八十有六次兄年亦七十有六矣当太平极治之时享寿考康宁之福而吾亲不得焉吾兄弟安得而不思吾兄弟耕田凿井以望斗升之粟贸迁有无以求锥刀之利而无不得焉是皆吾亲遗泽之所致也又安得而不思有甘旨之味而不能以适吾亲之口有轻煖之服而不能以被吾亲之体又安得而不思晨而兴夕而息而无所以行其定省之礼朝而出暮而归而无所以致其面告之诚则又安得而不思思之无已无所用其情也则以之名其堂以识其志先生其以是记之予闻孟昇昆季虽早丧父事其母极孝谨兄弟之间怡怡然相与无间言今皆已高年而思亲之心犹不置岂非所谓孝弟人也欤世有生不能尽其养死而能致其思者乎然则孟昇兄弟得不可重也欤记之世教庶其有劝也
雪月亭记
德清湖州之名邑也邑之北不三里许有寺曰慈相邑之名刹也创於东晋重兴於唐至今益盛而不衰其左有半月泉宋东坡诸名贤尝游观焉题名刻於石东莱吕公读书泉上又有观心堂宋御书见存寺後有亭曰雪月不知创自何时泉与堂不废惟亭独故址寺僧有开上人者戒行精洁觉路深诣以是信从者衆既敛其所施一新佛宇乃构其亭掲以旧名比膺荐为僧会其县赴选於北京将归谒予记夫象教之显於中土也尚矣其宫宇制作之盛拟於王公而又皆名山大川奇胜之处苟主之者得其人其欲创造改建人之助而资之者益衆可顷刻集而不劳焉若开上人在慈相是已且上人之於慈相兴坏补弊固多矣而独拳拳於斯亭者盖以物之至洁者莫如雪至明者莫如月也当夫寒气既凝同云结隂而雪作焉观其洒空布地积素千里氛埃不兴万秽俱匿而禅心之五藴皆空六尘不染者有所契也海光乍动暝色欲祛而月出焉观其镜净虚明丽天烛夜悬照无私容光必入而禅心之冲虚内朗洞达外照者有所合也是则上人之构斯亭岂徒然哉佛书有所谓净心染心光明蔽障之不同而至於见道离道相远之说其徒皆能传道之鲜能择而由之者今上人之所为如此其净心而光明见真如之道而不离者欤且不独止其身欲後之人无废坏之者非泥於物也使知所以求其道也知所以求其道则斯亭乌得而废哉记之使有所考也
云林清趣图记
有方外之士曰周道宁者年少而聪慧洞参玄妙常欲游历四方名山大川以探安期羡门子乔鬼谷之遐踪胜迹以豁其心胸扩其见闻庶几所谓至道者可得而契而长生之术可得而尽也怀之有年未克以遂一日有客以八景图遗之者道宁反覆观之曰是非人间所居处也得非仙境耶客历指示之曰青山入空白云浮动者缑山也岛树淩风波涛汹涌者弱水也云霞拥日楼观凭虚者玄圃也林壑萦纡烟水浩渺者青溪也至若望玉笥之晴岚则羣峯削翠而仙台层列若可登也观罗浮之夜月则瑶房隐天海色如昼若可掬也度天台之石桥则霞彩氤氲而桃花正吐诚可翫也跨西湖之雪鹤则寒光璀璨而梅萼初开诚可挹也汝其试观之将必有得也道宁欣然曰吾既不获游其地观於此可以涤吾胷中之烦滞而偿昔之所愿欲者矣於是次第而装潢之为一卷名之曰云林清趣求贤士大夫赋咏之道宁闲居静室时时展玩讽诵诸君子之什恍然如在缑山弱水青溪玄圃玉笥罗浮天台西湖之上与安期羡门子乔鬼谷之伦骖鸾驾鹤云驭风游於汗漫之表而不觉其在人间也然则道宁岂不乐哉道宁尝徵予序昔季卿举进士不第而思江南游长安青龙寺见壁间寰瀛图指曰安得自渭达河至家乎傍有终南山翁曰可也令折竹叶置图上注视之须臾波泛登舟旬日至家是盖仙术之妙向使因是以念蓬壶方丈瀛洲之境而遇翁指示之则其至仙道也不难矣奈何志不在此而尘念不忘为可惜也道宁之客仙境岂非终南山翁之徒乎其所赠图岂非寰瀛之类乎道宁无尘凡之念而慕至道如此将必有所遇焉於斯时也斯图与诸君子之什暨予之言皆为外物不足道矣道宁其笃志以俟
义山聚塚记
庐陵铜溪刘嘉会先生所居之近有山焉初无名先生以其寛衍深秀而悯乡人之贫穷殁而无葬地者令皆葬於此今而塚墓累累殆百余所人皆以先生所为义事也故名其山曰义山先生有学行文艺洪武中以明经荐至京赐华盖殿说书後分教寿州以言事称旨陞武进丞未几罢官家居宣德初为知者荐入朝所司拟外校官时年已八十以老不堪事辞上曰师表後进正宜老成人不听先生恳乞再四遂得还今年九十矣尚康强无恙乡人德之者曰先生不慕荣利而享寿考此行义之报也然其余庆之发殆不止此将犹在其子孙已乎先生闻之曰吾欲乡人死生皆不失所而不能也吾量吾力之所宜而为是耳岂望报耶或曰此仁人君子之心虽推以行之天下可也而有所不行焉独不可惜邪夫士君子读书学道得行其志者几何人周官有墓大夫掌凡邦墓地域为之图令国民族葬而掌其禁令使皆有私地域是则古之人无贵贱贫富死而未有无地以葬者後世山林川泽皆归於民而据於大家巨室非细民所得有然後有暴骸露骼盖多也今先生居一乡使一乡之人无是患有古之道焉如得行其志而兼善天下则死而失其所者殆少也此世之所以惜之也欤先生诚仁人也使乡之人祝之者信然则其後人之食其报者其又可量哉予姑记之必有以验之
胡氏寿藏记
荣武庐陵之孝义人也姓胡氏其先自丹阳徙袁之宜春至南唐国子祭酒殿中侍御史盛徙庐陵之淳化乡遂为庐陵人七传至伯通为王宫教授伯通之季子伯顺宋崇宁进士知邵武县事邵武子襄为庐陵学官学官次子清臣为高安丞建炎徙家近郡城高安四传至遂初荣武之曾祖也遂初生九臯九臯徙郡城之北螺峰之右筑室树艺资产益盛焉荣武之大父也九臯子三人建极仁极环极荣武则建极之中子也建极早卒九臯命荣武赘於邑之张氏荣武奋志砺行克自树立创造居第於里钱溪之上广拓园田积书以训诸子奉外父母如所亲尝恨其尊府不逮养时节忌日必哀恸焉事其母备极甘旨母没以其尊府葬地远不克朝夕见乃卜吉於所居傍近处奉尊府之丧与母氏合葬焉又作一室於家每日出之际升而望之曰朝阳轩以志其不忘之意荣武既婿张氏视田园居宅自有余饶凡祖宗所遗财产悉推与诸父兄弟久之虑後世或有分争之患於十分取其一筑室以为其子孙往来陪祭居宿之所且以示水木本源之义性喜宾客壶觞尊俎欵延弗倦乡人困乏者尤加存恤正统庚申朝廷遣使四出修复仓廪以广储蓄荣武辄出粟二千石以实官廪备济荒之用事闻诏旌为义民赉以羊酒复其家荣武既老矣里之山前大道之傍有善地背负山阜前俯平畴冈峦环拱如抱如揖荣武顾而乐之遂即其处营为寿藏指示其诸子曰他日吾与汝母同归於此棺衾衣殓之物无不备具吾不虑也乡人闻之莫不以为达者之所为也今年秋荣武来谢京师将归求予为其寿藏记曰使吾诸子後日以是葬我也夫死者人之所恶故不预凶事致身没之後有经年累月而至於暴露者是谁之过欤荣武不事祖宗生业卓然自立有子七人皆循循雅饬二子游郡庠笃於学问平生不为不义不与人争竞凡为人子为人父为人兄弟叔侄朋友之道无不尽而於身後之事亦计虑至於如此俯仰之间举无所媿焉一旦寿考令终而安处於兹则岂不乐哉予於是为记之而又系之以诗曰庐陵螺冈有胡宅宜春来此矜阀閲祭酒盛居南唐末传至伯通世已七伯通之後泽未竭簪组蝉聨绍前烈至於九臯尤英杰徙居螺峯郡城北子孙相继尽贤哲荣武生来有美质孝亲友弟兄情切力行仁义自不伐承世余庆寿可必平生慷慨无骄拂隂阳昼夜了然达伟然佳城何郁郁我自为之谁我剟我有中馈自结髪後百年来同此室爰居既安心则悦谛视万古犹一日此时谁复同高洁青松白云与明月
清省轩铭
深州太守萧公贤而善为政其在深州也久化行而民安之公尤未以为足惧在几微生於其心而害於其政遂题其所居之轩曰清省以自警来求予铭铭之曰慨薄俗之侵扰也独澹泊而无营灵台湛然如氷壶之洁玉鉴之明事至物来处之适宜无厚薄之与重轻高堂之上环千里之内絶叹息愁恨之声苟利欲之一开则机务之繁兴请谒踵其门而争讼盈其庭此居敬之仲弓所以贤而清静之盖公所以名使凡为吏者皆若是其为政教化何忧其不成视古昔之循良固可与之齐驱而并称岂徒光昭乎一室将垂诸简册历千祀而有荣也
折槛图铭
汉孝成时王氏渎乱国经欲移鼎祚张禹以帝师臣为时属望帝幸其私第以灾异之变疑在近戚禹宜开陈正道归咎王氏庶灾祥御而忠佞分宗社有可安之机矣夫何以子不语怪圣人罕言性命之说以塞主听遂致王氏愈肆而莽移汉祚实由兹始朱云奋不顾身欲借利劒以断禹首上怒命曳出斩之云攀殿槛槛折使帝能因其言黜禹而疎王氏则外戚退听而汉室张矣徒曰因而葺之以旌直臣是知其直而不能用也自汉迄今为日已久好事者图其事以为世劝诸名公多有题跋之者予景仰直节慨慕风采於是图作铭铭之曰作室之用必求良材匪坚则圮匪巨则颓在汉国师乃用张禹依随王氏媕阿无补帝幸其第托言厥衷子不语怪灾异奚从有伟朱云奋身赳赳欲借利劒往斩禹首直声满耳劲气盈庭攀槛槛折上摩青冥揆今千载耿耿不閟流传图画垂劝百世嗟嗟朱云志从龙逢云禆汉室逢扞有商直哉史鱼其道如矢不遇名言世无夫子
忠恕斋铭
夫子之道忠恕为先惟斯二义体用克全中心为忠如心为恕尽已推已内外一致昔者孔门其徒三千能味其旨曰唯曾参吾道之要有终有始一以贯之无复二理郕国之裔嘅慕昔贤作斋掲扁昭示几筵爰述铭辞廓宣藴奥圣学在兹胡不慥慥
砚铭
其坚也确然其润也温然其圆也不至於柔佞其方也不过於岩棱砚乎砚乎是岂徒为吾今日之师表其将尚友乎千年也欤
琴铭
其形三尺其弦则七具音响之泠然备格调之清越可以招南薰而阜吾民之财可以操猗兰而供达士之适然必得於心而应於手而後有以节八风而应乎六律也欤
丁母孺人墓志铭
监察御史丰城丁俊改授严州推官未上任而母孺人殁归守制於家将葬奉浙江宪副胡公之状走五百里求铭於予予适当还朝滨行以不暇为辞洎至府城俊又在焉求愈笃予又辞後十日舟过丰城俊挽舟请铭至再四曰俊与从兄弟粗知读书为文以窃禄明时皆老母之教也生未能尽孝养之道殁又不得贤士大夫铭以垂不朽以慰悦冥灵地下其何以逭不孝之罪俊意注在先生先生幸无辞固辞不获则叙而铭之按状孺人归丁氏为维辰妇克尽妇道俊为童子时维辰笃意延明师教诸子侄孺人极力相成之俊与诸从兄弟既长知父母意相率向於学每读书至夜分孺人率婢仆瀹茗供馔亦至夜分或劝少休曰吾岂恤诸子侄待师之礼当然也及诸子侄有禄位贵显则尝致书谕以持身操行毋贻前人羞不及乎其他有女适杨氏未一岁夫死族人怜其少执义劝孺人嫁之立召其女告之其意曰世恒言饿死事小失节事大於汝意如何女曰不待大人言意己决矣其女卒为杨氏节妇呜呼自孟母後古今为人母能教其子载之传记几何人若孺人所为虽女妇之所当为者而少能之能於此其他盖不足言其视传记所载亦何媿哉孺人姓周氏讳泰丰城港口人其殁以正统三年十二月十日距其生戊戌三月三日得年八十有一子男二人长即俊宣德丁未进士次曰佩从子曰侃乡贡进士桐乡学谕曰僟永乐辛丑进士工部主事曰倬用荐知武康县事皆承孺人之教者女四人长适毛氏次适袁氏次即节妇次适甘氏孙男六人琏璘瑜璲璐瑄曾孙男四人以已未年十二【原缺】
古廉文集卷三

[book_title]卷四
钦定四库全书
古亷文集卷四
明　李时勉　撰
序
应天府乡试录序
宣德七年壬子岁当大比前期应天府尹臣璘奏请考试官皇上命臣时勉臣衷往莅其事比至同考试官臣润生臣用绎臣希亮臣纪亦皆来相与奉命惟谨不敢怠遑而监试官臣鲤臣观提调官臣璘以为此朝廷盛典无容慢易综理精严防范周密究弊涤滞廓然大公衆志既一羣情悦喜一时内外执事之臣莫不竭诚殚虑精白一心以供厥职乃八月乙未总太学畿内之士千三百余人凡三试之于时连隂积雨比试之三日皆大晴朗衆咸欢然一口言曰是岂非天开文明之运国家太平之象诸士子得意之秋也耶於时就试之士亦皆踊跃奋发争相淬砺倾吐其胷中之所有以期必得之者有以致然也臣等详加考较得八十人之优者次第其先後与其文辞以为小录既成咸谓宜有序夫国家养育贤才而以科目取之盖欲得其真才以为用也士之修於家穷岁月惫精神以求尧舜禹汤文武之所以为治稷契臯陶伊傅周召之所以为臣孔子顔曾子思孟轲之所以为言孜孜矻矻不极其至不已迨夫学之既充德之既成一旦出而应上之求发舒其所藴以见於文章足以隆声誉而掇高科由是以有禄位随其所遇遇皆能以尧舜禹汤文武之治期于上以稷契臯陶伊傅周召之事任诸已以孔子顔曾子思孟轲之道持其身不肯一失身屈已以由於非义者有以见贤者学问之力朝廷作养之效而科目得人之盛也洪惟我皇上以聪明睿智之资缵承大统膺重熙累洽之运当国家无事之时而求贤图治之意每惓惓焉故自朝之公卿大夫以至内外大小之职莫不皆得人以任之矣而圣心犹以为未足虽屏迹丘园栖身岩宂不求闻达之士犹欲招而致之况诸士子奋志厉气翘然而出欲有为於当世者宁不加之意也耶今而获登名於斯籍者皆学成德茂有用之才朝廷将进之以礼待之以爵禄之意也必厚矣尚益坚其志砺其操以修其职业期必无愧於科目之选可也孔子曰不患无位患所以立诸士子勉乎哉
顺天府乡试录序
皇上即位之初适当大比兴贤之岁是秋八月顺天府兼掌府事行在工部左侍郎臣庸请考试官皇上以命臣时勉臣谷而同考官臣厚臣彦良臣珪臣若英监试官臣来臣春以是月丁未往莅其事臣等奉命惟谨合八郡暨太学之士千二百余人考试之取其尤者得八十人焉小录既成咸谓设科取士国家之盛典也不可以无序窃尝以为成周之世乡举里选之法行士之修於家者皆仁义道德之行取於上者皆英伟博达之才而用於时者皆敦化善俗之政有以见上之待士也为最厚而士之自待也为不轻故由是而来者未有不可取取者未有不可用而用之未有无其效者也故曰唐虞之际於斯为盛岂不信然自唐以来取士之法亦已异矣惟进士之科为最重以其犹有乡举里选之遗意也然其後渐亦以弊而所以待士之意亦薄矣岂惟上之人待之之薄抑亦士之不能自重有以致然也国朝有天下我太祖高皇帝即设学校诏天下三年大比以取士於今余七十年矣五圣之德泽涵濡覆育鼔舞而作兴之者非一日矣而贤才之出也盖彬彬焉虽山林岩宂之间有志於当世者亦莫不争自磨濯以求是途出而効用於时况学校之士乎方今内而公卿大臣外而方岳郡县以至于有司庶府之官莫不皆得人以任之矣而兴贤之典犹不废待之之意益加厚则夫士亦可不知所以自重哉今获登名于是录者宜皆自重之士也行将试于春官对于大廷以争先天下士而有官守之责尚其益思所以自重而图所以自効哉
元夕燕集诗序
宣德八年癸丑正月朔旦皇上既受羣臣朝乃降敕谕曰今国家宁谧边境无虞时和岁丰兵民乐业斯皆天地祖宗眷佑亦尔文武羣臣赞辅所致兹岁事肇新上元节近正当共乐太平自正月一日为始赐百官节假二十五日遇机务重事具本封进官员除斋戒余日及军民悉听饮酒为乐京师如故张灯五城兵马弛夜禁尚各循礼度用副朕怀羣臣俯伏恭听咸踊跃欢呼以为庆幸越十有三日郊祀礼成明日赐百官宴而灯山亦成是夕皇上奉皇太后於西苑放灯观赏又明诏文武百僚由西安门入同观之既夕赐坐于圆殿万岁山前太液池之上环池至于山顶万灯齐举光焰烛天晃焉如昼命光禄设宴教坊呈百伎传宣羣臣乐饮至醉既醉罢出而月当午矣时吾邑之士之在京师者颇衆既出东西散去得相聚会才几人而河南参政王公太守陈公适相遇焉回顾鳌峰余兴未巳予於是邀延至家粗具酒殽相与欢宴咸曰今日之事不可以无述乃取诗人双凤云中扶辇下六鳌海上驾山来二句各分一字为韵赋五言诗一章以纪一时之盛诗既成衆以序属予夫元夕观灯其来久矣而莫盛於唐开元中然其时君臣之间略无儆戒之心习为侈靡躭乐逸游淫词艶曲流布中外至於颠越播迁而不知返其事可胜道哉惟昔唐虞三代之时君臣上下更相敕戒形於歌咏渢渢乎不可尚矣是以致治雍而後世莫及考诸诗书犹可槩见今皇上嗣登大宝动法古昔聿遵成宪故能隆守成之业以抚方夏之大佳时令节思与民臣同享太平之乐而必以敬慎为先羣臣奉法守职莫敢怠遑故今诸贤士於宴饮之际虽觥筹交错而不踰於礼法之外谈笑倾倒而不失乎庄敬之容至其见於辞藻以歌颂圣朝治化之盛者又皆发乎其情而止於礼义庶几乎唐虞三代之风其视开元天宝之盛衰为不侔矣孔子曰诗可以观岂不信然於是光禄署正万资中作而言曰先生之言是也然吾辈得以宴乐於斯唱和於斯从容暇豫於斯奚可不知所自耶遐陬僻壤穷乡深谷之民安居而暇食优游以生死其不知所自者宜也若吾辈躬覩朝廷之制作亲被朝廷之德化亲沐朝廷之恩泽如此而不知其所自可乎哉既知其所自而怠於其职慢於其事而不知图所以报称者其又可乎哉衆咸曰宜书以为元夕燕集诗序一以自警且使遐陬僻壤穷乡深谷之民闻而览者皆知其所自而相与咏歌於无穷也
夏日燕集诗序
正统六年夏方伯高安王君大参安成鲍君贰令宜阳李君以考绩至京师翰林侍讲刘君有端阳之会停之以俟三君子之行乃於是月十有六日三君子皆至衆既悦喜集燕于其宅而庭宇轩豁薰风徐来纎尘不兴几席净蠲清言雅论从容欵洽以叙乡邦之好道契阔之怀皆乐饮而忘倦酒半酣侍讲起而请曰今日之会得三君子之见临实有光耀焉不可以无述衆曰然於是即席分韵各赋五言八韵诗一章及暮酒罢而诗亦成明日侍讲集其诗谓予宜为序王符曰化国之日舒以长夫日出于阳谷入于虞渊厥有恒运而云然者盖国家治安四方无虞朝廷公卿百执事以及于闾巷农工商贾之人举欣然相安於无事惟佳时令节相与玩赏燕会歌吟啸咏以为娯乐而已故尝翘首跂足望其时节之至真若其晷运之有所增益者而益见其远且长苟为不然则愁苦憔悴之余将不知其时序之迁亦岂暇於燕饮而有欢乐之趣也哉然则予与诸君得优游於此时而有此乐者其可不知所自耶是故为郡县为方面大臣昭宣圣朝德美以及於民使夫百里千里一方面之内之民皆熙然囿於光天化日之中而无叹息愁恨之声者是盖可以报称於明时而无负也若夫婴冠食禄拘拘於诗书笔砚之间而无益於国与民者独不有媿哉是则观於此可以知太平之时之有可乐而乐之为无负者惟三君子为然也於其行并书以为赠云
七夕燕会诗序
北方之地夏秋多雨故七夕晴明者少时节之宴不惬人意今岁正月不雨至于四月四月凡三得雨虽未厌足然人皆喜五月朔日始大雨朝野相庆自是淋淫不絶晴无连三日者有时雨骤至沟渠泛溢街巷水没焉墙屋颓毁相望郊野之间舟行禾黍上七月朔旦始大开朗咸谓今秋七夕银汉庶其可见也及期礼部主事陈铉当设会适有五岭使命於是邀同乡之士凡十有六人合燕於其家几席既具延客入座天空云净星月交辉明河皎洁衆心亦畅觞酌屡行献酬有容踰时凉风西来微雨洒庭衆皆欲起罢酒铉曰今夕饮酒乐诸公何为去耶昔韦应物有诗曰炎月得凉夜芳罇谁与斟盖以良时难遇而良朋难聚也今二者俱得而不尽其欢岂不有负於应物也耶乃复坐举杯痛酌而云亦歛雨亦散去遂取唐卢纶诗紫陌夜深槐露滴碧空云净火星流为韵各赋五言八韵一首以纪一时之盛就以赠会鼎行纸笔具於前而盃斚循环言论往复不辍衆皆构思诗酒之兴盖浩然于尊俎间而大风忽起隂云四合雨意近在眉睫衆复默然主事刘求乐曰诸公但速为诗诗成雨自不至不然杜少陵何以曰片云头上黑应是雨催诗乎诸公慎无忧於是主人惧客之散也促为酒令行酒甚急诸公亦操纸笔竞书诗成雨亦不至衆又举杯剧饮醉然後归明日国子上舍左璇辑其诗为大轴谓予宜为序自古游宦之为乐多在乎佳节令时而是会也顷刻之间天之晦明变化之不同人之忧乐缓急之不一如此则夫人生百岁之内天时人事之不齐者其又可计也耶虽然当夫圣明之时国家无事海宇宁谧因得以极夫燕集之欢其所以不能尽如其意者不过风雨之虞耳苟非遇其时虽无风雨之虞其能得欢宴若此者乎主事行矣过家拜高堂称觞献夀慈顔悦喜退而与宗亲故旧序契阔之怀其乐固有踰於是者去而上三湘浮七泽历五岭翺翔於通都大邑盖不减子长之游然求其交游之毕集合尊俎以相乐情孚意契无纎芥乎其中若兹夕者或少也故书之以赠或时一诵之庶几其於吾徒不忘哉
中元日燕送刘主事序
吾邑之士在京师者每时节燕会常二十余人今年自伏日以来或使于四方或受职外任以去至中元之会犹十四五人焉是会也礼部仪制主事鲍时博实主之以予有上陵之行故停以待及予归又连有国忌至是月之二十有五日始会衆宾合燕于其第而仪制主事刘君求乐适有奉使西蜀之命酒半时博曰燕会常事也然有所赋咏今刘君行在即盍亦以是为饯而赋诗以赠之乎衆咸曰然於是取杜少陵诗主人送客何所作饮酒赋诗殊未休二句各分一字作五言八韵诗一首既成时博又以序属予夫礼贵得中凡燕聘飨觐冠婚丧祭其仪文度数隆杀损益有一定而不可易者然必合乎中道而後有以通乎古今适乎时宜当乎人心行乎久远而无弊也国朝自太祖高皇帝有天下以来制礼作乐上自朝廷下至郡国庶人里巷极而至於蛮夷外国其礼文法制纎悉备具未有逆於道而戾乎古者於今余七十年其行之也已久其贤者得於见闻之间也非一日矣然有举而施之或不能尽惬乎人意盖未尝究心於是而不知夫隆杀损益之体者也求乐故家子性頴敏而沈静其在仪曹有年其於礼谙练之已熟今之去而至彼也必有以为王国之所瞻仰而为知礼者之所钦服则於君命庶几其不辱也此予与诸君之所以乐为求乐饯而又重之以诗者抑亦以求乐足以胜此而於乡士大夫为有光也遂合诸君之诗书之以赠云
九日赏菊诗序
予在北京复居城西又十稔矣始构屋数楹于其东偏以为延客之馆前有隙地种菊数十株时维九日繁英欲吐秀色可爱遂邀乡曲之士之在京师者相与燕集而赏之殽羞既陈不愧菲劣而客亦不以为简掇英泛觞皆引满而不辞笑谈虽剧而礼度不踰酣畅淋漓而杯行有序市喧不闻尘虑都忘自以为山林之乐亦不过此春官主事刘求乐以为今日之会不可以无述衆咸曰然於是分题赋诗而行不辍酒既阑而诗亦成会者乡先生吴良善存监察御史王让体艮礼部员外郎鲍时时博主事陈铉会鼎翰林编修吴节与俭检讨李绍克述信宜学谕尹逊恒逊浦城学谕彭素三白进士彭贯进唯戴相廷器刘钺伩德洎予与求乐凡十有三人时幼子艮初冠侍酒尊俎间亦令拾题得咏菊有武臣子在席亦与题作七字诗一首皆欢然以为难得於是洗盏更酌极醉而罢明日求乐辑其诗得十有五首以示予曰宜有序夫物之负其芳香清洁之姿而不遇骚人墨客翫赏而赋咏之以传诵於世则憔悴零落与深山穷谷之草莽丛生而并脆何以异哉今是菊也得诸君子一顾赏之以酒而重之以诗其文采焕烂岂独增其穠?而於弊庐亦有光耀焉何其幸哉虽然吾与诸君得休其暇日因其节序而寓其乐於此者盖遇夫圣明之时而非偶然也愿相与勉焉共图报称庶以保有其乐於无穷哉
新安九日诗序
正统四年七月十有八日甲子予之去家乡而还朝廷也连日北风舟行甚艰九月三日戊申渡大江始得顺风九日甲寅至新安心颇快适而又遇佳节先是过淮隂欲买菊以备节赏有故人之兄罗文振者闻之特送菊一株置之篷窗便觉有清趣因与同行诸公约节至燕赏以畅叙客怀至是风便皆欲行而大雨骤作乃留宿河畔秉烛对菊谐谈剧饮得尽此兴以偿夙愿盖甚乐也指挥赵公曰我不知书诸公能诗者乌可以无述遂各赋律诗一首而罢越六日已未至枣林闸水浅舟胶不可行而舟中之菊犹荣茂盛开芳香袭人衆以为但有可乐即为美景亦何必九日於是复取酒赏翫举觞缓酌宛然如在东篱三迳之间不觉其泛舟河曲而居客中也乃取陶渊明悠然见南山之句各分一字为韵作五言八韵诗一章诗成咸谓予宜序去岁暂还故乡家多丧祸憔悴无聊不知九日之过今兹喜逢九日而又在乎关河数千里之外不有故交宾客以相慰藉则何能有此欢会而以见之文辞间哉昔刘松袁绍饮于河朔以避暑後世称为河朔会今予与诸公饮于新安以赏佳节又安知不为他日之故实也耶同饮者鹰扬卫指挥赵兴前左司稽礼戴公之子去伐司经局正字顾公之子荣祚族弟振通庆生侍酒者幼子艮小孙騘洎予凡八人赋诗者五人而予又为序云
至日燕集诗序
乡里之士之仕于京师者时节有燕赏赋诗之会予自去岁之春连遭丧祸及秋得请暂归其乡不预会久矣今冬还朝遇至日而参议鲍君时博以进贺圣夀表文自山西至贰守刘君存有与其侄广文金铉以秩满自滇南巴蜀至前五军断事官戴君之子去伐以事自其家至诸君喜朋游之多集而又值佳节於是置酒会于侍讲刘君之寓馆列坐以次引觞缓酌清谈雅论祛远尘俗时出新令以申主意以畅客怀既夕乃罢而余兴未弭予以诸君阔别之久也期以明日会于旅舍衆皆诺明日如期无不至者欢饮如昨酒半侍讲取杜少陵至後诗中第三聨即席各分一字为韵作五言八韵诗一首吟咏之间而觞酌不废虽丝竹管弦之音有不足以喻其乐且适也又明日侍讲辑其诗为一轴示予曰宜有序夫圣明在上中国尊安三边无警四方万国举相安於无事佳时令节自国都以及闾巷公卿大夫士庶人孰不具尊俎以相宴乐以颂歌太平之盛然求其在数千里外为一乡故之人道同而气合情孚而谊笃优游闲雅从容温厚而无乖忤彼我劝酬交错之间论议往复之际或直切以相规或婉委以相朂或谑浪笑傲以相为乐虽甚而不流虽剧而无竞虽酣嬉淋漓之余而有歌吟赋咏之什则人或此之羡而予盖不知其为可也尚期与诸公益勉且慎之使人曰此其有始终者庶乎其可也会者二十人赋诗者十有四人诗凡十有四首以次列于下方云
石瀬曾氏族谱序
吉水石瀬曾氏郕国之後宋宝佑中其裔孙德卿纂辑谱系明正详备元未毁于兵燹国朝洪武中德卿之七世孙思胜又修复之用心笃至久而後成今年冬思胜之从叔父伯善以来京师示予因翰林侍读周君徵为序适予有掌教国子之命冗迫不暇以为辞之再四伯善请之亦再四虽祁寒风往返不厌辞不获则为之言曰谱为敦宗睦族作也故家大姓不可以无谱族广而人衆源远而末益分苟无谱以纪之则昭穆不明长幼无序礼节不行恩爱不通而乖争陵犯之风起矣乖争陵犯之风起则其祸害有不可胜言者岂特相视如涂人而已哉窃尝见今士大夫家莫不有谱观其所自出与夫其世次远近长少卑尊之序粲然明白而其累世簪缨文物之盛有若不可及者然或贵傲其贱富欺其贫强陵其弱衆暴其寡长幼尊卑之序荡然莫复可辨是则谱虽存果何益哉惟吾曾氏则不然曾氏自郕国十五世孙据避王莽乱南迁居庐陵之吉阳厥後子孙散处四方如永丰之龙潭兰溪皆其族也当元季兵乱兰溪粹中昆弟遣人至石瀬邀曰可举族来此同避祸乱以待时清意甚惓切石瀬虽不往而宗族之谊蔼然可挹及今伯善建立家学俾族属子弟肄业其中延明师教之使之习知孝悌志信之义以为敦宗睦族计此其度越常情远矣虽使谱之不作亦可保无伤伦败俗之事况谱之修备若此者乎大贤之後历数千百年而有此可谓不落莫矣为子孙者观於此可不勉哉
南冈李氏族谱序
谱者记先世所自出与夫长幼尊卑远近亲踈之序所以明昭穆而着彞伦之道也善者纪之而不善者讳之仕宦者书之而隐处者不遗所以存忠厚而示劝惩之义也然则故家大族又岂可以无谱哉无谱则不惟无以考观前人之所遗而效法之以尽承先裕後之道且将无以辨昭穆别长幼而尽敦宗睦族之意由是礼义不兴则恩意不通而纷争陵犯之风起矣纷争陵犯之风起则将相视如涂人者有矣又何以称故家大族之名哉有志於尊祖敬宗而尽贻谋之道者诚不可不加之意也泰和孝君桓圭持其族谱示予求为序李氏系出唐西平忠武王晟晟之孙游为宜春守子孙因居宜春白芒其後有曰公仪者为南安大庾簿既老其子禹辅奉以归过泰和留居为南冈李氏至桓圭八世矣上距西平二十有四世其间诗书礼乐之泽衣冠文物之美簪缨科第之传蝉聨不絶何其盛哉说者谓西平勲德之隆足以庇?之要亦其後嗣之多贤有以致然也宜春之李自岭南节度使宪以来积德累仁不可胜纪至南冈有曰英叔者仕至栢兴路同知尝筑碉槎滩二陂堰江水溉田三百余顷至今人赖其利桓圭英叔五世孙与其弟信圭俱为县令以寛厚之德行平易之政民亲之若父母桓圭由南阳迁常州府判信圭由清河迁秩知州署县事民之蒙其惠者尤衆也夫以李氏作之於前继之於後者皆有其人如此其所以蕃衍盛大而益振耀不衰者固其宜也桓圭之为是谱而详着之以示其後之人得无意哉先世之泽深矣在迓续之者何如耳譬之泉焉源之深者其流也必远为桓圭之子若孙者疏濬之尽其道慎无壅遏之则李氏之福其有涯哉
南溪萧氏族谱序
予家食时闻泰和萧翀鹏举之名甚盛及登进士官京师而鹏举为山东运副以没卒不获一见识以为慊今年秋其侄子炜携其尊府鹏翔所修萧氏房谱示予其序文则鹏举作也反覆观之有以见运副昆季为忠厚纯雅之士人所不能及也夫人之所以异於草木鸟兽之类者以有五常之道也自尧舜禹汤文武以来国家以是而设教百官以是而为治人民以是而相与盖天理民彜自然之则人生日用常行之道有不可违者一或违之即非所谓道矣有元入主中国其政治之隆或几乎古独彛伦之道为有缺焉者其相习然也一时之人渐染之久不能不为所变我太祖高皇帝平一海内首以五常之道申明於四方闻者翕然而从独其中有未尽革者以弟为子之一事耳吾尝救其弊矣一时随俗而为之不觉其非及乎易世之後子弟不见先世父兄叔侄之相与狃於近习安於故常一旦欲厘而正之势有所未易也宗族之间苟有仁人君子怀中正之心负刚果之性确然以复彛伦为务者则天理之在人心未尝泯灭乌有倡之而不从哉泰和南溪萧氏有南山为其兄德明之後德明有子信可早卒故以南山为嗣此逆理乱常之事不可为训於後世者南山生子兰谷兰谷有子三人今以兰谷次子为信可後而正南山之位与德明并德明之祀不絶南山之次不紊则天理顺人心安此天地之常经古今之通义孰得而间之哉虽然在鹏翔则有难焉者鹏翔南山之曾孙南山德明之同母弟一家父子兄弟之亲有未可以号於衆者此房谱之所作也而运副亦曰与其合而致争莫若分而无争之为愈也委曲之意婉欵之辞盖欲以此感悟族人而归於正此忠厚纯雅之心胸人固有所不及者然吾犹怪鹏翔待族之狭也子贡欲去告朔之饩羊孔子曰尔爱其羊我爱其礼欲存羊以复礼望後世鹏翔独不可存族谱之名而以复彛伦之道望族人耶故吾特为正之曰南溪萧氏族谱云一族之间将必有杰然而出如吾所以云者使萧氏长幼尊卑之序秩然而不乱和乐爱敬之容蔼然而相接则房谱无所庸矣姑序之以俟
邹氏族谱序
兵部武库郎中邹君孟爵以其所为家谱一编示予求予序按邹氏之先世居抚之艶坪其後有赘于新淦之闰陂者遂为新淦人闰陂生二子其季曰少四府君复徙邑之晋溪盖孟爵之八世祖也今为晋溪邹氏孟爵慨其旧谱亡失由闰陂而上至艶坪其世次不可考於是自少四府君而下着其所可知者以为之谱其不知者略之生卒岁月娶某氏葬某处仕不仕备书其下其详且实如此孟爵之用心亦勤矣孟爵之大父义叔翁尝有志於是未就而没至于孟爵惧夫因循怠废愈久而愈忘之则後之子孙不知其所自出及其族属蕃衍昭穆不明长幼不辨恩意不相孚庆吊不相及几何其不相视如涂人也欤其所以至於少陵其长贵傲其贱富欺其贫乖争悖戾轻蔑弃絶若素不相识者固宜也何也由谱之不立也苟有谱则孰昭孰穆孰长孰幼孰亲孰疎一考证而可见岁时会聚之间坐立拜跪之际其分斩焉其序秩焉毫髪不容以或紊孝弟恩爱之意油然而生欢然而相接人将不叹羡歆慕以为故家大族诗书礼乐之泽之所以流衍洋溢至於如此而不知其致此者有由然也谱之有益於世教也大矣宜乎吾孟爵惓惓而必欲成之也欤且孟爵之意以为邹氏自晋汉来惟少四府君仕宋至银青光禄大夫其後隐居乐善积累之久至於吾始得叨禄於时以从大夫之後实前人之余庆吾其可以不知所自哉着之谱使後之人知之慎修以承之庶引而勿替也然则孟爵之作是谱非独为敦宗睦族计盖贻谋之道存焉故并序之为其子若孙者尚勉乎哉
仙居吴氏世谱序
孝弟仁义诗书礼乐之泽之垂于後固足以庇隂其後之人使之蕃衍盛大若水木之本源深厚而其流之远其枝叶之茂固其宜也观诸天台之仙居桂里吴氏可见矣吴氏之先居遂昌自其始祖银青光禄大夫检校国子祭酒兼侍御史全智由遂昌徙仙居银青之九世孙曰咏与其从弟谦芾连擢高科咏之子骧谦之子浚芾之子津又聨登甲第乡人荣之县大夫为更名其里曰折桂至今称桂里吴氏考之其谱有笃於事亲亲没而後仕者有不忍违亲假近职以资养者有因寄托权其子母以待其来而归之者有因饥岁倾廪以济饥者有辟馆聚书延礼名师以训教族属者有执义秉节始终不渝者是岂求异於人哉由其大家旧族性习之美有以为之也其所以垂休衍庆以遗其後之人岂为少哉今陕西都司都使同志吴氏之贤子弟也昨来报政天官为予言同志之先自居仙居来十世祖洽始为之谱十二世祖岐又重修之至先大夫淳虑有他族相冒之患总萃为一图以银青为始祖居中余一世一匝以旋於外其防范之意可谓密矣然不拘世次但以生年月日为先後而以上中下别为尊卑其於昭穆之序亲疎之辨则或难於考据先君子与先叔父欲重加修辑志未就而没同志与诸弟侄痛先志之不遂於是繙阅旧谱考诸文集并其所闻知足其未备补其缺略先立谱图五世为一编次立谱传一世为一编名曰世谱其封赠诰敕赞述文字别为一卷名曰世録而先大父之图仍存於其前总名之曰宗谱编类已成愿为我序吴氏自银青来至于今二十余世矣其宗族之盛子孙之衆多凡数千指而簪缨科第代不乏人非其先世之所遗者深以厚乌能若此哉同志之所为谱谨严详备既免乎他族冒妄之患而又尽乎惇宗睦族之谊於前人之意兼得之矣非其贤能之乎为吴氏之後人者可不思所以继承之而使先世之余庆永永而无替哉
谷平李氏宗谱序
谷平李氏西平忠武王之裔忠武之子宪节度岭南节度之子游刺宜春节度没刺史奉其丧葬分宜遂留居宜春之白芒白芒後七世至唐始析居谷平其二十四世孙克勉持其所修族谱示予自忠武而上略纪名世至于黄帝迂远辽逖难以考据依旧所载録而存之耳忠武而下则详述之谷平至于今日又加详焉其谱自为类例不仿於古不同乎今虽若繁芜而实详备虽若襍乱而有条理以其诸派分而为图各有标识生卒葬娶行第名讳仕宦出处各疏其下支分派别粲然明白上下若干世萃为一帙名曰谷平李氏宗谱又辑国家诏诰敕与夫史籍之所载文人才士之所记述等类文字别为一帙名曰西平李氏文献既成锓梓将以散给其族人徵予序夫忠武之丰功厚德所以庇?其後之人使益远而益盛者固无以尚矣自谷平出而仕处而居所以积德行义修仁厉行以延前人之余庆而贻後人之福泽者盖亦有其人焉考诸谱可见也譬之大木之本固矣大川之源深矣苟益培植而疏濬之则其参天赴海之势孰得而遏之敦宗睦族克勉之用心亦至矣绳其祖武以不坠厥绪深有望於後人焉为其子孙者尚慎勉之使益蕃衍而盛大庶有光於前人而无负於作谱之意也
上党赵氏族谱序
曩时中原无事北方士大夫家皆有谱以纪其世次虽离散分析而昭穆不紊自战争兵革之兴奔走流离之後公私载籍化为灰烬故家大族之人既得获旧业欣喜相庆而不复念存先世以为贻谋计如使当时之子弟能因其所知访求而纪録之则故老遗德犹有存者残编断简犹可考究存其所信而缺其所疑使後世之子若孙或可因是而知其一二以舒其尊祖敬宗之心则岂不美哉奈何其乐於因循苟且而不能也历世久远益以茫昧虽有孝子慈孙欲求其先代世次之久近字讳行第隐显出处之详有不能得不过抚膺长叹而已此吾常州贰守赵公所以痛心切骨而莫能泄其情者也赵氏先世有谱元末毁於兵燹其世次远不可考贰守但以其所记忆者自一世祖山居潞城之神泉二世祖均玉自神泉徙居上党今为上党赵氏均玉四子十孙曾孙男十有八人其季曰德新三子长曰贤贤三子长即贰守曰泰字熙和始以乡贡进士出身贵显则其先世余庆之所发方自兹始赵氏之福固未已也贰守尝以为先代世有显人而纪载无传自神泉来至今才五世百五十余年之间而始至於吾得五品官是岂吾之所能哉先世之所积也先世之所积远不可知自吾所知者安可不纪之以遗其後人使之因是而有所考据以续而传之不致悔恨犹吾今之於昔也遂以成是谱而来求予序吁公之用心可谓勤也矣其承先裕後之意可谓至也矣诚使其後之人知其所用心益相续而慎修之纪载有法昭穆不紊尊卑长幼之序秩然而有伦宗亲爱敬之意欢然而相接则人将称曰此上党赵氏之贤宗也於是谱独不有光也耶
浮山李氏族谱序
安成之李有两族一祖唐忠武王晟一祖南唐江王景逷祖忠武者曰西平李祖江王者曰金陵李金陵李族属鲜少近而且易知若西平李则自袁州白芒来源远而未益分支????繁盛散处四方不胜其衆皆有谱系予之所见者数家世次多寡不齐因究其所以然繇其远且衆也未尝遡其流而穷其源惟纪忠武而下数世人所共知者以居其前掇已之宗所可知者自下而上以续之中间世次脱落不计也故自忠武至今九百余年有以二十世为一谱者以十五六世二十二三世为一谱者其缪妄可知也今浮山李氏实忠武之裔旧谱亡失无可考据因其所知者着之才十三耳八世以上则处士昂霄甫之所纪也昂霄甫读书有文行专以存録先世啓迪後人为心故有是纪也九世而下则今翰林检讨克述因其兄顺阳之所续增者而编次之而谱遂以成按谱图李氏始居县治北坚济庙之东不知自何时何人从何而来其後徙南田自南田徙凹头徙浮山今惟浮山之族盛盛则必有谱以纪之然後足以统宗合族而不至於相视如涂人也宜乎昂霄甫与检讨君拳拳於是谱之作也上至七承事而止不强其所不知者以传於白芒然人皆知其为忠武之裔是则可尚也吾尝以为故家大族不可无谱然不必汲汲求其所自出也惟其子孙明乎道德仁义而由乎规矩凖绳持之以恭敬辞让而文之以诗书礼乐自其一家达於邦国於天下而无不得焉则人无不仰之矣不然则虽圣人贤哲之裔後世之公论有莫能逃将奈之何哉夫不以其名而必以其实者天下之事皆然也故吾深有重於昂霄甫检讨君之作是谱足以为世法也遂推其意而序之若夫序昭穆明长幼以维持纲常之道则凡为谱者皆然是故不足述也
燕山胡氏族谱序
故家大族不可以无谱无谱则不知先世之所自来四时祀事无由以致其敬吾见孝子仁人之失其祖痛心切骨而无所用其情者多矣此何以然哉或遭兵戈乱离之厄或遇水火盗赋之灾或由子孙穷苦困极流离颠沛之余是数者皆足以致之然则为其後人者宜何如其用心哉亲戚故旧记忆之或可徵远宗疎族纪载之或可考名贤硕士文字之或相及是皆可访求而辑録之虽未能完具犹庶足以尽其孝思追远之忱愈於弃而不为者也吉水之燕山有胡氏世居之其彦前中书舍人?海澂与其从弟昕持其世父有初翁所修家谱来谓予曰胡氏自吉水令仲雅公以来家素殷富世以诗礼相传文物衣冠之盛为士大夫所重而小人则不悦也元末兵乱盗贼蜂起肆行劫掠乡里咸被其毒一日至燕山曰此素以诗礼自高贵者残毁特甚先世所藏图籍尽为灰烬谱牒遂以不存国朝平定海内宗族渐归规复旧业稍克就绪有初翁即有意於修谱掇拾於煨烬残缺之余询访於亲故长老之言而徵之以宗党伯叔之所记忆历岁逾纪颇有可观惟县令公以上不知其所从来先世相传出自华林然不相关问不知华林为何所适有乡亲云尝授徒奉新奉新有华林胡氏得无是耶有初翁即遣嗣子昕往参考焉有元凤者七子第五子仲雅为吉水令子用晦用方用简皆从在官仲雅没以兵乱不能归葬葬其邑南芙蓉山下燕山之阳三子因留家焉名其山曰燕山因家山下华林之谱所载如此昕遂録以归报有初翁会族人道其事深自喜慰曰此岂非祖宗之灵之使然耶於是谱遂以成愿先生为序之吁有初之用心可谓至也矣夫承先裕後之道莫大於孝孔子曰慎终追远盖远者人之易忘也而能追之是不忘也若有初之所为可谓能不忘乎其远者矣不忘乎远则有以承乎先矣有以承乎先则有以裕乎後使世世相承而不替岂非孝之大者欤予於是论其孝之大者以为之序若夫其昭穆亲疎长幼之次见於谱者兹不着也
清溪李氏族谱序
安成李氏多祖西平忠武王盖忠武十有五子皆贵显多处中原而清溪忠武第七子陇西公宪之裔宪为江西观察岭南节度使其後子孙有居安成之清溪者凡若干世族属蕃盛散徙四方诗礼嗣续簪缨蝉聨至于今不絶是虽忠武之积庆遗泽抑亦其子孙世守家法有以致然也往昔家居时识李氏之老成曰克端慷慨尚义读书而好文别号监泉人以监泉先生称之而不名予尝一往访之延予坐于其读书楼凭阑望远临流赋咏举觞对酌乐而忘归俯仰瞬息於今余四十载前年暂得归复过清溪而监泉已遗世矣监泉尝修复旧谱以付其族子黄梅教谕静又仿宗法为谱系图於其前以足其未修然後是谱粲然明白可观今年教谕考满京师以致仕还持是谱求予序曰亦监泉之意也抚今念昔不能无所感焉李氏之祖父遭值乱离扶老携幼避入广西故自其曾祖而下皆没于广西教谕生长苍梧宦游四方惓惓求其所自出遂得与监泉通往书问每欲寻访故乡以会宗族而致其亲亲之意数十余年中间幸获一归宗亲父老蔼然于相见之顷以为水木本源之义尊祖敬宗之情追远不忘之意具见於此是虽无谱孝弟恩爱之忱昭穆亲疎之辨自若也世有至亲骨肉相与忿争鬬敓狠怒毁詈相视如仇讐喜丧休戚略不以为意者是虽有谱何益哉予闻而深以为然曰教谕君可谓李氏之贤子孙也今致政而归汲汲於是谱惟恐负监泉所托而来求予言将以遗其後人使益敦夫孝弟忠信之行以毋忝前人岂不尤贤矣乎予故不辞而为之序
莫氏族谱序
谱者所以明昭穆别长幼辨亲疎诚敦宗睦族之要道也虽无古者宗法之意而所以扶世教厚风俗使彛伦之道不至於荡然无检者则於是端有赖焉然非诗书文献之族敦礼而尚义者则亦或莫能知所重而留心於此也毗陵太守莫公报政天官持其所修家谱示予徵予序按谱莫氏之先居山东之渤海至宋有曰霸祥者仕为兵部尚书南丹安抚使初往南丹时道经广西之静江登览其山川询访其民俗徘徊久之而後去安抚既卒于南丹其子综以其丧还至静江曰昔我先人徘徊顾瞻而不能去者得无意乎今过此其冥灵殆亦将迟留而游於此乎反覆念之於是卜善地葬之困庐於其侧而弗去厥後子孙因留家静江静江之有莫氏自综始综生苍梧尹邦达苍梧生象州同知东轩象州生元静江路学正道回学正生国朝浙江都司事云章云章生镇江府司狱伯常司狱生公自安抚至公八世自综居静江才七世族属益盛而伦理益明粲然礼义之相接蔼然恩意之相洽处者德行可尊出者声誉可挹文采风流他族莫比吁非其先世积累之厚与其子孙之贤亦何克至此今公又能作是谱以维持而敦睦之使其後之人益继续而修之虽子孙衆多散处辽逖一展翫之间远近亲戚长幼卑尊之序昭然明白相亲相爱而不至相视如涂人者则岂不美哉此实公作谱之意也公之在毘陵其善政敷於民也深而民之爱之若孺子之慕母惟恐其去已也夫仁民爱物之施必始於亲亲观於此则知公之为政信有本哉因并及之
东里续文藁序
少师兵部尚书泰和东里杨先生未仕时游湖湘与楚府教授吴壹翁为莫逆交壹翁乡前辈尝为予言先生博学而有志端敏而寛厚识达事体不矜已傲物为文章独追古作者後来当必鸣世而其才德可大任予闻而识之其後往往得先生文读之愈深企慕欲一相见不可得及忝进士被选入翰林而先生已居禁近参掌机务一见欢如平生其所以教爱之意甚厚出入翰林三十余年见先生言语动静与其所行事公平广大寛和而有则其心专在於国家未尝有一毫私已图至於临大政决大疑衆皆争论纷纭先生独无言久之徐为一言衆莫不慑服至有舆论不一须上闻者既以闻卒从先生言其在上前遇事尽言不计利害每辨论人贤否及解释人过失一出於公不以恩讐为轻重取舍至於献可替否有旋乾转坤之力然未尝与人言韩子曰入以告其君出不使人知者大臣宰相之事於先生见之先生以其余力发为文辞浑涵温润谨严而静密如精金粹玉自足以见重於世夫文章之见重於世以其人也苟非其人虽美而传反以为病矣扬雄柳子厚王安石文非不美也人或因是而訾之由其所行悖焉耳董仲舒诸葛孔明陆贽范希文之流读其书思其人恨不生其时听其议论以求其益则其文章之存虽与日月争光可也谁得而议焉先生之志行固无异乎四君子者而仕宦四十余年历事四朝其功在国家德在生民所谓先天下之忧而忧後天下之乐而乐者庶乎其无所媿焉其文章之足以垂世而传後者岂偶然之故哉先生病在牀以其续文藁授予曰其为我序之以付孺子藏於家予文未成而先生没呜呼先生其可死也耶国家柱石後进仪型一日不见其感念之情恸悼之意岂独予一人哉思其游处思其笑语声音容貌宛然在目其何能以不悲也耶悲苦之余又何能以序其文也耶然先生治命不可违遂收泪而序之如此先生字士奇东里其别号也
李方伯诗集序
河南布政李君昌祺集其平生所作之诗凡若干卷不远千里以示予反覆观之有典则温厚如正士立朝有流丽动快如明珠走盘有舂容浩瀚如长河大海滔滔不息论方今之作者李君固其人也夫诗本情性学问以实之仁义以达之笃敬以足之学问其力也仁义其气也笃敬其诚也学问不足则其力不固仁义不至则其气不充笃敬或间则其神不清三者不备不可以言诗三者备矣又必先明体制审音律体制明矣音律审矣又必辨清浊去固陋清浊辨矣固陋去矣又必得夫兴象则其发也沛然矣夫如是虽处富贵荣华烦扰之中贫贱羁孤无聊之际发於其心而见於言辞者无不得焉何也其本立也君自少学问入郡庠为弟子员孜孜焉穷昼夜不怠官府货利之塲不一迹至故其学甚高其守甚正其量寛宏而物莫能撄之自为进士迁郎官而位方伯三十余年其操履如一日虽政务倥偬中而吟咏不废非其本领之厚讲贯之精者能如是乎哉公之德行道义既已表表伟伟而其文章又粹美如此固不待予序说而足以垂世也必矣君亦未尝求予序予以其必可传也故为之序以归之
戴古愚诗集序
安成戴君诚问别号古愚洪武中与予同为县庠生时在泮者皆以经术为务莫有言及诗者君穷经之暇辄事吟咏故又以能诗名其後贡入太学得五军断事司稽礼罢官归益专意於诗乡里有复古谢先生者笃学老成工为诗君携所业造而问焉先生曰不知古不知今自汉魏以来至于今日作者非一人不能穷探历考知其要妙之所在则视今之作与古无以异欲有所造诣难矣盖诗有体格有制作有音律有兴象必辨其体格详其制作审其音律体格明制作精音律谐而後可以言诗至於兴象则在乎其人学问之至用力之久自当得之非可以言喻子归而求之有余师不必我也君归取其藁焚之大肆力於诗考求古作者之意而必欲与之偕居数月复见先生先生曰若子者始可与言诗也矣且自成一家言而後必有传焉由是其诗名益有闻于时君今不可见矣其嗣子去伐辑其所作以锓诸梓徵予序夫诗本乎人情关乎世运未易言也雄浑清丽雅澹俊逸放旷绮靡刻苦怪险之作随其人才性之所得高下厚薄有以为之也若夫其温淳敦厚乖戾蹙迫安乐怨怒长短缓急之音则因其时世之所遭盛衰治忽之不同有以致然也夫以其人才性之高而遭夫时世之会得以鸣国家之盛者盖千载而一遇岂非其幸也耶君故家子长身美髯性介特而寛厚不妄与人交所交皆当时贤士家无余积乡邻故旧有不给周之惟恐後晩节益屏远俗累惟娯情山水间以自适其为人如此而又遇乎太平无事之时故其见於文辞清婉流丽有不可及者如此予特为序之使人知是集实所以鸣国家之盛者而亦有以见君遭会之幸也
栢台翫月诗序
余姚侍御胡公遣使至豫章以书介其友县大尹李公来谓予曰吾为御史凡若干年矣一日夜宿宪台与二三友坐于庭中于时天宇澄净明月当空朗然如昼翫而乐之各赋诗见意既罢退休于寝轩窗玲珑几席净蠲容光之处无不昭晰洞见毫未乃反而自省曰月之明照无私如此吾之心其有未明者乎苟有未明也其何以烛于理以施於政以底於公而服乎人哉於是务欲求以至于明之之地以施於政以底於公以服乎人而後已未知其果能否也士大夫闻者皆为栢台翫月之诗以见朂先生其为我序焉古之人德已至矣而常若未至虽老而犹进进不已卫武公行年九十见淇澳之竹作淇澳之诗以致切磋琢磨之益故武公晩年进德之高至于今人犹颂武公之贤不衰侍御以科目发身入为御史温和简静端劲而亷介明於政体而持宪平恕久居宪府而人多称其贤非其明德有以诚乎其身行事有以合乎人心固不能如此然於翫月之际犹思所以反求诸已加学问自修之功虽居富贵而不怠古之人何让哉若夫谢尚之泛月牛渚庾亮之翫月南楼谢希逸之抽毫作赋李太白之举杯邀月徒纵游乐於闲放之日骋才思於辞藻之间其於反身修德省已励行之事亦何暇於留意哉此武公之所以为贤而侍御之所以难得也士大夫歌咏以美之不为过也殆将与抑戒之什并传於永久惜乎予未之见也徒窃卜子之意僭为序之
葛溪别业诗序
刘氏世居安成之西茨溪为邑望族代有显人至伯文之先君子子定得别业于城北之葛溪而徙居焉今二世矣而茨溪之遗基故址园田林沼固在也其原野旷衍山水明秀临于通衢实为邑之胜处而葛溪则幽深静僻土地饶沃林木丛茂是宜乐澹薄而嗜闲安之所居故伯文既不能忘乎茨溪之胜而亦不能舍乎葛溪之幽常往来于二溪之间其情之系乎茨溪者虽切而乐之在乎葛溪者为多也予昔家居时尝一过其地见葛溪之山自西北蜿蜒而来至是屹然而止下为平畴周环可十许里溪水循之流萦纡曲折清莹澄澈其外则崇山峻岭攅青叠翠罗列而环拱夸奇而呈秀於远近者不可具状意甚乐之坐于溪石上问之其老人云每春夏之交山水泛溢溪流浩渺而深林乔树人烟闾巷之相接于是溪之上者宛若临乎沧洲璚岛之间而阆风武陵不知其孰胜也徘徊久之而後去於今别盖二十余年矣而伯文之子球举进士来京师因得询溪山之旧殆又有过於曩时者宜乎伯文之所以居之安而不能舍也球既请於今翰林侍讲邹公记之而士大夫又多歌咏其事以来徵予序予惟邑中幽胜之地若葛溪者固多而能如伯文父子祖孙之皆贤相继守之不失而足以为是溪之重者盖鲜焉昔李德裕平泉之胜最极侈靡不一再传遂成丘墟而王佑三槐之居累世相承不絶故夫人之欲子孙计者视吾之所遗何如耳不在乎基业之广而谋虑之深也今吾伯文之於葛溪别业益恢弘而有立可谓能承继前人之志者矣而其诸子皆聪明贤达球又力於学问登第为名进士有声于时则所以振起其後人者又有其道也吾知其繁衍盛大将自兹始而晋公不得专美其前矣
庆寿诗序
宣德十年秋七月以进士谢牧为黔江知县比年以来进士多除京官为主事御史独是选始除进士为知县凡七人牧其一也或者谓牧必不慊於是行也牧曰吾二亲皆老矣吾非乐得其县乐得便道过家拜吾亲称觞膝下以祝百岁寿古人有捧檄而喜及亲仕而乐者吾何为不慊哉於是闻者皆以牧为贤作为庆寿之诗以遗之俾归而歌之以侑觞所以发其爱亲孝养之情以为其亲长生久视之祝凡得诗若干篇牧受而辑之为一卷以来徵予序世恒言南阳有菊潭水甘而芳饮之能令人寿蜀青城山有溪溪中多枸杞人饮其水亦多寿是知求之物而不知求之已者也广成子曰无劳尔形无揺尔精乃可以长生是知求诸已而不知求诸天者也孔子曰仁者夀夫夀出於天非人力所能为而仁者天之道也能尽乎天之道则夀从之矣牧之尊甫尚哲君尝为邑庠生予与同游知其为人君性刚劲而循於礼不肯少屈以从人故与世多龃龉卒以不乐仕进退归逍遥山水间以耕桑艺圃为事虽近城市而足迹不至官府率其妇子事其亲以孝闻尤笃兄弟之谊训其子姓多游於学不敢为非义事是皆仁者之效也夫以仁者而际太平之时享禄养之荣优游林泉之下无官府发召之役无忧悲憔悴之事以劳其形以揺动其精神固不必居南阳青城山而所以臻于期颐之夀者自可必矣牧归拜二亲於高堂称觞献夀以歌诸公之诗其心岂不乐哉乡隣子弟观於其傍其不有感发而兴起者乎传曰诗可以兴聊因牧之行卜之虽然予重有告焉牧之所为可谓孝也矣孔子以孝弟为行仁之本牧往治其民所以仁民爱物者皆由是以推果若然将见黔江之民归之者若孺子之於父母也矣是则尊甫之为仁不独以得於天又将因牧以及於民其心又岂不乐哉其心之乐无量则其夀年之永亦无量矣牧行勉之
古亷文集卷四

[book_title]卷五
钦定四库全书
古廉文集卷五
明　李时勉　撰
【阙】
<集部,别集类,明洪武至崇祯,古亷文集,卷五
始自小官进贰六卿受三圣恩宠过矣虽老疾侵寻宜思所以报称者毙而後已故疾少间辄出视事俯伏殿陛下一瞻天顔不胜其喜幸然出辄复剧如是数四不已人或止之则曰吾受国厚恩吾所以为此者犹惧不能有万一报効尚暇恤吾身哉若公之事上者不亦忠矣乎初上命公为侍郎公辞诏报曰惟卿孝敬诚笃足以为之卿其勿复辞公遂受命自公有疾遣医候问不絶于门及公勉强上谒每从容劳问亟命归第勉进药物慎於调摄毋自烦劳盖冀其复起以遂股肱之寄而公疾益甚遂有是命若皇上之待公者不亦有礼矣乎君臣之间各尽其道如此唐虞成周而降盖未之有也或曰昔周公辅成王有归老之志成王留之今公有愿留之意而皇上遣之岂古今之道异宜也耶盖周公无疾而求去故留之者欲与有为也今公有疾而欲留故遣之者所以优礼之也使周公有公之疾而欲留成王亦必有以处之使公如周公之无疾而欲去皇上亦岂肯舍之哉故吾以为公与周公之事有不同而成王与皇上之心则无以异也是盖千载之遇岂偶然哉宜乎公之惓惓不忍去也虽然公深体上意以慎厥疾庶其有瘳是亦所以为忠也亦何必居其位事其事而後然哉公行矣尚慎之
送杨少保省祭序
正统六年春少保礼部尚书南郡扬公上章乞归省先茔皇上许之诏兵部给驿传光禄备厨馔明日赐以勅书赉以彩币金帛甚厚且命内臣送之行凡僮隶之在行者皆给廪饩又明日公入经筵稽谢上温言谕之且曰卿往其速来朕延伫望卿矣吁公何以得此哉盖公之聪明笃厚正直而温雅昔居于乡游于县庠已翘然以文学行义见称於时及出而第进士乡先辈皆以王佐才期之四方经生学士闻其名莫不仰望其风采故自其筮仕以来至于今四十余年不离翰苑居论思宥密之地历事四圣凡七迁而至于八座之尊三孤之重人不以为过其在朝廷与公卿大夫言恒恭谨自下及论事有不适於义合於理则直前无所顾忌争之必直而後已其在上前小心慎密兢业以自持至于是非利害之际正言谠论所以感天听回天心而有禆于德礼刑政之施者盖多而人莫之知也知者以为方今有事君以忠之义而得大臣之体者公可无媿焉其所以居高位食厚禄而膺宠眷之隆岂不宜哉昔周自文武至于成康之际礼乐备举民物阜康贤俊登庸而致雍熙泰和之治者是虽贤圣之君相继而作於上亦惟有若太颠闳夭散宜生之徒相与辅相之於下有以致然也而所以经营图维殚力措虑之尤甚者莫如周公召公焉方其时周公为师召公为保恊赞而总统之成王实有所倚重焉今公与庐陵杨公居师保之位当皇上临御之日留心学问笃志治道孜孜於求贤才任官使恤民隐与凡一政之施一令之出莫不究极而详审之盖欲追踪於唐虞三代之盛非苟焉而已也而公于此亦能体上之所欲为尽其情竭其智而不敢少自怠忽焉其所以见诸言议施诸行事者皆可以达诸四海而不悖是以中国奠安三边无警四方万国举相安於无事有以副皇上之心其视周召亦何愧哉公之暂离左右而去也上安得不致其丁宁之意而望其来之速也耶公行翰林之士以相从久也饯燕於都城门外各赋诗以赠之而予为之序
送少宗伯王公致仕诗序
正统六年冬礼部右侍郎武城王公士嘉上章乞致仕特诏许之公既谢恩阙下即辞去夫士之出处进退必由於道公自太学擢任牧民登风宪佐方岳历郎官拜少宗伯出入内外五十余年其行义卓然至于今逾七十矣三载之间两上章求去既得请辄行非由於道能如是乎或者曰方今皇上继承大统留心庶政笃於求贤命官尤欲得老成旧人以图维政理公虽当引年之期而精力未衰独不可强留以副上意耶乃汲汲求去之决如此岂竭诚事君之道哉公曰是殆不然幼而学壮而仕老而休此古今之通义而七十致政又圣明之令典年未及之而求去是便已怠政者之所为我不能也年及之而不知去是贪禄固位者之所欲我岂为之哉若夫疾病之所侵加智力有
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>