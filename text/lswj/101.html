<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,华初成进云溪集原表,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,集二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,云溪居士集全文在线阅读,云溪居士集全文在线下载,大玄古籍书库">
<meta name="description" content="三十卷。宋华镇(约1094年前后在世)撰。华镇,字安仁,会稽(今浙江绍兴县)人。生卒年不详。元丰二年(1079),进士及第,官至朝奉大夫、知漳州军事。其学术大抵以王安石为宗,且与蔡京、章惇等赠答往来,但其介然自重,其人品尚可取。楼觿在集序中称其诗文“精深典赡,遒丽逸发”。其诗文确实才气丰蔚,词条畅达,虽不足与欧、曾、黄、苏比短长,而在元丰、元祐之际,也可自成一家。其平生著作颇丰,原集本有一百多卷,大多佚失。仅存《云溪居士集》三十卷,卷一为赋,卷二至卷十三为古今体诗,卷十四至卷二十七为论、书、启、札子、表、">
<title>云溪居士集_华镇_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">云溪居士集</span> <br/>
          作者： <span class="inputVal" id="bkauthor">华镇</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]162828</span> <br/>
          说明： <span class="inputVal" id="bkdec">三十卷。宋华镇(约1094年前后在世)撰。华镇,字安仁,会稽(今浙江绍兴县)人。生卒年不详。元丰二年(1079),进士及第,官至朝奉大夫、知漳州军事。其学术大抵以王安石为宗,且与蔡京、章惇等赠答往来,但其介然自重,其人品尚可取。楼觿在集序中称其诗文“精深典赡,遒丽逸发”。其诗文确实才气丰蔚,词条畅达,虽不足与欧、曾、黄、苏比短长,而在元丰、元祐之际,也可自成一家。其平生著作颇丰,原集本有一百多卷,大多佚失。仅存《云溪居士集》三十卷,卷一为赋,卷二至卷十三为古今体诗,卷十四至卷二十七为论、书、启、札子、表、策问,卷二十八为记,卷二十九为铭、序、引、题后、墓志、说、传,卷三十为祭文。是清四库撰官从《永乐大典》中辑出。有《四库全书》本。</span> <br/>
          封面： <span class="inputVal" id="bkimg">Z_18290.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]云溪居士集
[book_author]华镇
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]162828
[book_dec]三十卷。宋华镇(约1094年前后在世)撰。华镇,字安仁,会稽(今浙江绍兴县)人。生卒年不详。元丰二年(1079),进士及第,官至朝奉大夫、知漳州军事。其学术大抵以王安石为宗,且与蔡京、章惇等赠答往来,但其介然自重,其人品尚可取。楼觿在集序中称其诗文“精深典赡,遒丽逸发”。其诗文确实才气丰蔚,词条畅达,虽不足与欧、曾、黄、苏比短长,而在元丰、元祐之际,也可自成一家。其平生著作颇丰,原集本有一百多卷,大多佚失。仅存《云溪居士集》三十卷,卷一为赋,卷二至卷十三为古今体诗,卷十四至卷二十七为论、书、启、札子、表、策问,卷二十八为记,卷二十九为铭、序、引、题后、墓志、说、传,卷三十为祭文。是清四库撰官从《永乐大典》中辑出。有《四库全书》本。
[book_img]Z_18290.jpg


[book_title]提要
钦定四库全书　　　　　集部三
提要
云溪居士集　　　　　别集类二【宋】
臣等谨案云溪居士集宋华镇撰镇字安仁会稽人元丰二年进士官至朝奉大夫知漳州军事镇原集本一百卷又有扬子法言训解十卷书说三卷会稽览古诗一百三篇长短句一卷会稽録一卷并附哀文一卷通一百十七卷绍兴十三年其子初成裒集刋刻曾表进於朝又镇上蔡枢密书自云有所作王制解一编而初成所为状跋则不载是书盖当时已散佚矣其集诸家书目皆不着録宝庆会稽续志但称镇好学博古尝作会稽览古诗一百三篇不及其集惟焦竑经籍志载云溪居士集一百卷而其他着作亦均未载近钱唐厉鹗编宋诗纪事仅从地志之中抄得会稽览古诗九首知自明以来是集无传本也兹於永乐大典中掇辑诠次厘为三十卷虽未能顿还旧观然原刻卷数已得三之一矣楼炤序其集曰精深典赡遒丽逸发又曰介然自重不轻以求人之知其名之不昭也固宜然观其学术大抵以王安石为宗且与蔡京章惇辈赠答往来干祈甚至炤之所云未必遽为公论特幸不为京辈所汲引故尚未丽名奸党身败名裂耳至其所为诗文则才气丰蔚词条畅逹虽不足与欧曾苏黄比絜长短而在元丰元佑之际亦裒然自成一家置其人品取其文章可矣乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
云溪居士集原序
始余得故朝奉大夫华君镇会稽览古诗一百三篇知其为好古博雅之士也疑其文采足以竦动时听而名不昭何哉绍兴壬戌来为是邦君之子初成奉君文集一百卷求余文冠其首曰多矣哉余既得尽观其文又益以知其人盖介然自重不轻以求人之知也其名不昭固宜君之文精深典赡而诗遒丽逸发其它衆制烂然皆有体则非涵养蓄藴之厚不能发之如此也元丰间孙觉丰稷在朝皆荐君堪博士不报卒老州县其治行泯没不得显白于世矣而文又不昭焉呜呼有可惜哉然初成能尽力以图传君之文於世亦足以不朽矣君尝自号云溪居士用以名其集绍兴癸亥八月晦日资政殿学士左朝奉大夫知绍兴军府事两浙东路安抚使马步军都总管楼炤序【按宋史楼炤传炤字仲晖永康人登进士第绍兴十四年以资政殿学士知绍兴府事过阙入见除签书枢密院事而炤序题云绍兴癸亥知绍兴军府事云云镇子初成状跋云兹者枢密资政楼公来帅会稽末亦题云绍兴十三年癸亥是炤即於是年知绍兴而旋复内擢史称十四年者误也】

[book_title]华初成进云溪集原表
臣初成言伏覩明诏搜访书籍者窃以藏在私家业久虞於失坠迨兹盛世书方切於褒蒐十行烂云汉之章六丁谨雷电之勅束帛有贲輶轩载奔发孔壁所藏尽禹穴之探残编蠧简片幅断碑煌煌乎盘盂之铭矫矫若锺鼎之字下为稗说上极皇坟莫不稇载而来肩摩自列羣言入奏不惟汉牍之三千秘府遂盈何止唐卷之八万曲尽古今之目大增文物之光宜臣激愞气於衷肠永孝思於手泽顾惟家学难冒天聪臣初成诚惶诚恐稽首顿首臣闻剖楹发书言徒遗於子壮在枕置藁上繄待於时明事则殊涂诚终共贯巾箱旧矣卷轴纷然鏁钥一开湛凝尘而尽去缨冠再拜疑遗墨之未乾怀慨移时想见平日或训过庭间之授或侍执烛际之成因欲传家傥能垂世岁深道远惧将泯没而无传风动云兴欣值作成之有道勉思自竭冒昧上陈恭惟皇帝陛下汤圣日跻舜德天合至仁曲被於动植大孝足通於神明庆明良千载之逢巩祖宗万世之业政刑振起号令兴行卧皷櫜弓固已扫除於氛翳横经讲艺又将黼藻於太平衣冠之属羣趋弦诵之声四合如先臣镇生於远俗起自诸生系志斯文当哲皇徽考朝尝有述矣召试博士如孙觉丰稷辈更推挽之既艰远业之图尤重空言之托丘山仰止曾毫末以无遗曰月行焉苟容光而必照臣是用载在方册悉上送官虽未能裨丁部之多庶几尘乙夜之览野人属意献徒効於美芹先臣有知忠尚期於结草今有先臣云溪集凡一百卷扬子法言训解一十卷书说三卷会稽览古诗一百三篇并目录二十五册谨缮写随表上进干冒天威臣无任瞻天望圣战栗屏营之至谨奉表以闻臣初成诚惶诚恐稽首顿首谨言绍兴十四年六月日右朝散郎监行在榷货务都茶场赐绯鱼袋臣华初成上表

[book_title]目录
钦定四库全书
云溪居士集目録
卷一
赋一首
卷二
古体诗二十五首
卷三
古体诗三十首
卷四
古体诗二十七首
卷五
古体诗十四首
卷六
古体诗十四首
卷七
今体诗五十二首
卷八
今体诗四十五首
卷九
今体诗三十九首
卷十
今体诗三十四首
卷十一
今体诗十二首
卷十二
今体诗七首
卷十三
今体诗七十四首
卷十四
论七首
卷十五
论五首
卷十六
论六首
卷十七
论八首
卷十八
论七首
卷十九
论四首
卷二十
论十一首
卷二十一
书十七首
卷二十二
书十五首
卷二十三
书十九首
卷二十四
书十四首
卷二十五
启三十六首
卷二十六
启六首
劄子三首
卷二十七
表九首
策问六首
卷二十八
记七首
卷二十九
铭一首
序二首
引一首
题後一首
说三首
传一首
墓志一首
卷三十
祭文十五首

[book_title]卷一
钦定四库全书
云溪居士集卷一　　　　　宋　华镇　撰赋
感春赋
遗微公子玉韫东山渊嘿兰泽结丹桂为华寝制荃荷为缝掖艺道术之嘉种蒐德园之鲜食掇英荣於艺圃铨朋游於虚寂从容卒岁泊然自适者久矣一日乘春晴驾华軨历三川瞰太清出入关河徜徉都城俛焉有倾仰焉有营心动气变怫郁纷纭若有所感而中失其平於是拂衣整巾旋辕动轮驰骛康庄造乎高明丈人而问焉即席丈人曰吾闻意态惄如者饥於食也筋节乏弛者劳於力也神夺气褫者屈於理也肤革萎蕤者伤於疾也精耗神散者老而衰也吟秋赋雪者感节物也蹙頞嚬眉者怀忧危也此皆物触於外志变於内情动其中发兴形容故嗜好失常而色理不类今公子胷腹便便其中果然养固丰矣曳裾垂佩徊翔容与靡有劳矣志大气刚采色孔扬无所屈其豪矣且食息平和既安且宁凝脂点漆又非颓龄姤粲粲之嘉时咏诗礼於趋庭从事无独贤之劳出疆无荷戈之征奉慈严以致养合孺稚以乐生无忧危之怀矣迟日逶迤微风扇和草木欣荣渌水腾波非感憀栗而伤迟暮之日矣然而公子色变意沮颓然心醉若有羡而弗得慨所慕之莫致何为而然乎敢闻其说公子曰若丈人者可谓见其一而知其二视其表而得其里者也鄙心之私信若所教方将濯尘垢於言泉发蒙瞶於辩囿辱问敢不敬告仆投迹隐约栖情素朴颂咏前修寻研方策积腐草之微曜映晛消之残白盖亦有年矣生於清夷无事之日覩芳时之屡更曾未尝扬眉明目眡天日之佳丽解顔发齿道物色之荣华前日脱屣下国拭目神臯览丰镐之作京历成周之四郊其山则伊阙轘辕如墉如门底柱大岯折柳洪源嵩少维屏峻极于天二崤辟关三峰竦莲岐梁挟石太一在前傍引九嵕斜界甘泉包笼牛首至于黄山其水则荥洛经其南大河纬其後温液效其珍郑白资其富泾渭灌於都中伊瀍夹於左右其邑则都城言言崇高九雉广路三条通门十二九市鳞差千闾栉比皇居在中蔚然壮丽其宫则东有永安西有未央前有栢梁後有建章桂宫五柞长乐明光蓬莱大明兴庆上阳崨嶪歙赩千载相望琢双璧以抗门饰威凤以表阙南端俯瞰於清泚应门上切於胶轕云龙神虎左陪右列金狄睨仙茎条达神明耸台以突兀井干飞楼而焕烂华清绣错於泉流翠微绮结於山半属玉飞亷之馆平乐上兰之观濯龙芳林之囿西园上林之苑太液写景於溟渤昆明拟迹於云汉列三岛以鼎峙抗牛女而中判迎风露寒长杨豫章之馆三十有六徧於圻甸金张甲第许史之庐冠军宠赐汾阳宴居中通永巷跨坊兼闾緑野金谷裴石所除华堂绮阁文疎藻栌穷美极观宸居是模嘉木成林清流溢渠鸣禽驯兽瞻聆可娱於是师尹常伯三事大夫金马瀛洲之彦兰台丽正之儒宴私夕退禁省晨趋飞华缨於紫闼交文驷於通衢五公族姓七相华胄邠宁岐薛之客田窦阎梁之友三选州郡之豪五都货殖之後朱剧赵张之伦探丸剔皷之丑贩脂粥脯之室洒削马医之叟靡不聨骑鸣珂介鷄走狗捐百万以呼卢轻千金而贳酒揽芬秀於宫蘂?葱蒨於禁柳追物色以游衍既目前之所有若夫鳞介隐伏羽毛细微卉木生殖无情无知亦皆扬鬐鼔鬛振迅羽仪含英发秀方鹜乘时故王鲔萃於龙门擘天波而奋飞谷鸎迁於上林占乔木之高枝蜂蝶翕集拂箔穿帷燕雀来往颉颃差池井梧凝露而载华宫槐遡日而合舒长杨飞絮於天池弱草成茵於金堤仆曾未尝蹑上林之轻尘依觚棱之清影沐微和於暖律承末光於丽景是鸎鲔蜂蝶燕雀槐柳之未若又安可鄙马医之贱而慕豪右世族之侈哉且难得而昜失者明时也既往而不再者壮年也流逝迅激曾不我与者节物也芳华九十忽焉云暮隙驹石火未足喻其疾方强壮而遘盛明不得极春游之欢虞览上国之胜丽与有生者欣发育而乐交泰是犹守糠秕於丰年违大明於暗室岂不戚欤此仆之所感而自怜者也愿幸承教无使久其病丈人曰恶有此哉公子不以是为乐则已矣如其乐之何病之有且山川之胜则融结於郊圻都城虽峻而高门洞开宫阙之丽焕乎天街名园甲第罗列如棊天子弛园囿之禁如周文之治岐虽蒭荛雉兔亦往焉而如归况游览之佳士复何虞於禁司彼裴石之林壑固寓目其奚疑虽然乏许生之胜具者浪投迹於山水无亷卿之大嚼者徒埀涎於屠门君子探奇索伟必有轶越之器赏物览景必有虞乐之事然後辽濶迥末咸暨而无违美情写兴适极耳目之好而不负所值遇公子之蓄积谅既美矣予特未之间也试言其槩公子曰何谓也丈人曰园客之丝独茧飞绪修纎缟洁绎之无纇吴蜀之工经理色素搴蒨叶於夕烟撷朱华於朝露丹之青之式改其故如漆如金玄黄间错翻新骋工以织以组绮锦繁致绫纨修姱绡縠虚匀罗纹交布缛若文贝轻如流露素手运刀明眸审度引以南金之针絍以冰蚕之缕旋员应规直方中矩温清之适与时无迕此服饰之美也公子有之乎曰蜉蝣楚楚风人所刺则不敢为奢俭之间称时之制亦有之矣丈人曰西山之檀产於厓石本支硕大有樛有直根聨络於礧砢梢凌摩於岝?夏则畏日火云照射爆烁融熬脂液冬则霜风戞击条披枝折积雪层氷下冱其侧缜理而坚与石同色於是使奚仲操式轮扁运斤因直为辕合曲成轮浮沈应凖轻重符钧服以代北之駵骖以渥洼之駰王良秉辔纎阿执鞭驶如流水轻不动尘此陆游之具也公子有之乎曰美泽可鉴见讥前史敢不为戒柴车欵段致远之备亦有之矣丈人曰江湖之间地极东南其土涂泥疏而不【按原本作映语不可解韵亦不叶当是字之讹而宣切亦作堧壖?沙土也於义正合韵亦适谐缘字形与映相类故原本误作映耳】其气多阳虽冬寡寒南风无时四节常暄清泉漱石淡泊潺湲是生良材厥名木兰理疎而柔轻而善浮在水益坚可以为舟公输之徒翦落条枝以剔以刳使其中虚参四载於神禹稽涣象於庖牺缭以青琐覆以筠庐鱼文鷁首龙鳞陆离剡菌桂以为楫纫贝锦以为维凌文波而荡瀁若鸥鹭之虚徐此川游之具也公子有之乎曰通达之道水泉处其半舟楫不备行路斯难刳剡之器亦有之矣丈人曰邹峄之阳泗水之隂猗梧特生擢秀百寻温淳清越乐磬之石负抱而孕育玲琅而激冽鸣泉之响潆洄而浸淫资所感於朝夕含太和之雅音披翦孙枝为瑟为琴固以醇漆弦以檿丝轸以玉珥徽以兼金播兰雪之絶唱咏薰凯於棘心息亏成之奇辨役赏悟於高深渊鱼鼔舞而出没六马仰秣而沉吟此声乐之美也公子有之乎曰君子无故琴瑟不去仆虽不美敢不从事丝桐之器亦有之矣丈人曰会稽之楮业结杳冥碧叶蒙笼瑶珂枝撑零露沆瀣朝以渗漉云腴烟素触而宵凝剡川之湄蜿蜿埀藤纎根旁引络莫棱层紫梢高骧凌霄上腾剔轻肤之柔素和寒液之清澄密若茧致洁於层冰腻比凝脂匀如埀缯蜀麻腐脆而未工简策滓滞而非朋代截裂於边幅便舒卷於纎縢中山之兔栗林之鼠褐毛紫颖修髯劲尾剔以象栉齐以霜匕沐以兰汤纒以缯纸束员筠以就握运烟胶於秋水挥洒纵横淋漓披靡既小大以成体又惬心以顺指上党之松其夀千年凌厉霜霰枝目挛拳?化石之赤心飞修突之珠烟代郡之兽騂质素斑卧石饮冰便险能寒结幽朔之劲厉戴双觡之石坚液銛端之流膏就芳煤之修员发华采於毫素饰文辞於简编良玉推其缜栗醇漆慙其未玄漳河之湄齐魏故都冰井旧物铜雀之余翡翠顔色鸳鸯规模人世非兮川河未改栋宇倾兮堙沦路隅霜鸿千度过烟草几番枯邈岁月之淹久饱泉壤之沾濡或仅存於圭角时见获於犁锄含精耀黑不顽不稃肖员方於珪璧角温润於珣玗若夫惬赏遇之心觏物象之胜激涌泉之藻思感凌云之逸兴写雕章於长謡述妍辞於流咏维此四物无一则病公子亦有之乎曰登高能赋昔人所善虽匪大夫敢不强勉文室之美备之久矣丈人曰檿楮如锦生於荆山丰末之角产彼幽蓟三均六良往来有体董泽之丛东南之美金镞石砮鵰鹗翎羽和氏骋巧工倕运伎檠合矫杀以为弧矢鸣镝朱弦鱼服象弭激若奔星张如流水射远则超忽中深则披靡春气微和可以张弛贯杨叶於修埒破采侯於高畤仰虚落於孤鸿傍得儁於双雉侑宾俎之甘鲜启瓠犀之皓齿公子有之乎曰桑弧蓬矢赤子之训依仁游艺前圣所传仆无负薪之忧宁敢有缺於斯器丈人曰良金之壶修径有度矢以柘棘物因其故制之用扶【按二语用礼记投壶筹室中五扶堂上七扶庭中九扶孔頴达疏四指曰扶原本作符误】堂室异数侑以狸首之乐节以鲁薛之鼓既庆马而告贤斯有惩於不武可以肄礼於燕射可以侑乐於宾主公子有之乎曰文物之制戴经所记祭遵军中犹用不废哨枉之具亦有之矣丈人曰褭褭之矰加以繁弱一蚕所吐聨以为凌虚缈於游丝乘风轻於遗箨籊籊荆筱緜緜丝绪屈芒针以为鈎屑芳桂以为饵规轻轮於盈?式卷舒於弱缕蒲苴得之以聨鸿鹄詹何习之以制鱣鲔下逸翮於高云出潜鳞於渊水乍应响以星陨或翻波而锦綷既俯仰而有观亦殊甘而擅旨公子有之乎曰弋鳬与鴈风人所美桐江磻溪有严有吕禽渔之器亦尝具矣丈人曰文楸之枰青石之局纵横歧道错落金碧缀象犀以为比琢员玉之黑白呼枭叱卢三行五格华巾挥拂手敏心惬味陶唐之遗制揆奕秋之良策轻陈郡之十万掩东府之一掷可以忘忧可以永日酒阑乐阕赏心未适太昊司晨而方舒羲和鞭日而未夕以侑樽俎以宴宾客公子有之乎曰张而不弛道非文武犹贤之训闻之夫子奕者虽非所嗜则亦有其物矣丈人曰公子春服既成舟车云具有礼有乐既文既武弋钓棊博亦习之素斯可以穷胜赏於人境之表极余乐於名教之内纵目力以遐觏偶尤絶而无愧真芳蹊之佳客乐游之奇侣此吾宿昔愿得与之周旋者也子归而严子之具矣吾今载脂载牵请为子先矣公子曰唯唯於是廼避席逡廵再拜受赐

[book_title]卷二
钦定四库全书
云溪居士集卷二　　　　宋　华镇　撰
古体诗【四言二十五首】
神功盛德诗
神州推美也艺祖太宗宣祖之子太平之业创於二后故推以归美焉
茫茫神州有疆有理殱殄豺虎翦夷荆杞人可以羣神获其祀惟宣祖是畀
道有伦极克建克叙不丧厥猷物有其纪既污者隆何千万年施于孙子惟宣祖所畀
其畀惟何笃生真人作之孔武敏则有神廼圣嗣德益之以文庆既令矣克成厥勲
神州三章一章七句二章章八句
於皇受命也艺祖以神武受天休命开太平之基焉
於皇武王帝锡其猷克奋神武应天之求维睠乃顾申命用休狱讼讴歌旁来不谋高视虞夏嗣于有周蠢尔小腆昧天之灵弗念厥显首干我经龙旗东指淮海惟清西狩三城泽路以平皇皇天声如雷如霆罔不震惊
偏师四指露檄旁招负固衔璧知几造朝凌江絶岭曾不崇朝蜀道失险关烽聿销
恢恢皇纲周汉之後唐嗣不武实弛其纽自我维之律此羣丑式相上帝以奠九有
於皇四章一章十句一章十一句二章章八句
亨龙定功也太宗佐佑艺祖应天顺人盛德升闻复受厥命克成帝王之功焉
瞻彼亨龙应时而作维云维雷以引以翼大人有徽音物被其泽德馨孔昭休命爰锡
蕞尔汾晋秽我王路天诛久稽爰赫斯怒大明继昭曦彼朝露文轨攸同平平天步
朱干琱戈包以虎皮脱剑解胄敦说书诗锺皷喤喤俎豆仪仪相我斯成以永丕基
亨龙三章章八句
猗欤体道也章圣莅天下无为而成体至道之用焉
猗欤道真厥心希微我则道之万物纷错我摄之以无为股肱良矣心膂则奇荡荡妙用民莫之知既绥寰中亦静四夷承休埀裕维君维师
雍雍和声召彼协气散为丰年凝为嘉瑞三脊之茅四海之美惟帝王是致
岩岩太山升于天中鸾舆戾止玉检金封汾脽千里亲飞六龙上下昭报神明以通
在昔图书出于河洛有龙有龟前圣之作惟天无亲德侔斯格我躬受之宝符神筴
猗欤四章一章十三句一章七句二章章八句
惟天保民也仁祖有盛德协于上帝能保惠于庶民增大先人之功焉
上天之载引之惟逸原民之生天子之职我安其止弗扰弗刻厥德罔愆宜符帝则
我征既寛我役不烦息我干矛审尔刑寃井饮田食日舒以闲鸿化何为淳风载还
俾尔息而庶俾尔厚而富黄髪稚齿既仁且夀帝歆其馨介我纯佑
其佑维何如商之戊天地其行既长且久宠绥下民克念厥後取我元良锡之九有不失其传益羡三后惟尧舜为难惟我则不
惟天四章二章章八句一章六句一章十二句
德渊有庆也英皇起维城之地毓明德而陟宝位见世积之庆焉
世德之渊庆流弥弥笃生哲后在宗之子其积弥新有闻不已文考受之以肖以似人之攸归天命爰止天命靡常惟德惟功神圣有作历数在躬正位东朝遂成大宗协和万邦万邦以雍
沈沈神机其动其时和柔以刚克爱以威肃之振之俾无或隳功则未既思有宏规
德渊三章一章十句二章章八句
皇猷复古也神考体非常之略笃见古道能底不世之功焉
皇有大猷其成落落文武不世千载无作圣人勃兴积厚施博作之新之以底远略
既发我明既达我聪合变体经神化无穷长毓儒雅蓄砺兵戎无思不服物有其容夙夜不怠济我丰功济济朝廷有名有实多士在服百工励翼礼乐兴矣刑政既达郁乎有文绍周之则
緜绵句丽【按通典高丽本名句丽以高为氏後汉书作高句骊魏志唐书皆作高句丽】莽莽河湟絶彼东海逸于西疆或翦或怀德威孔扬列我郡县袭我衣裳于前人有光
皇猷四章二章章八句一章十句一章九句

[book_title]卷三
钦定四库全书
云溪居士集卷三　　　　宋　华镇　撰
古体诗【五言三十首】
咏古十六首
衮衣自美好无能被猿猱鶢鶋巢鲁门恻怆临九牢此物乃异类珍华宜见逃頴阳本无人嗜好非羽毛执心一何苦用形一何劳采?代刍豢刍豢气膻臊饮水宁手掬瓢风声怒号不慕黄屋尊遗之如秋毫道真固所重无乃太嚣嚣达士各有心非志斯鬰陶饮河已盈腹河流自滔滔一枝傥可栖云构如蓬蒿适外皆长物逐物非吾曹如何市朝人捐生竞锥刀颓川无回波始觉素风高
穆王有天下王纲正齐肃玉帛来万邦明堂覆重屋珠金严器皿龙章粲华服玉戚副朱干英茎荐清曲窈窕备嫔御芳顔美如玉文章穷制作采色已繁缛晩与化人游清都暂经目梦回顾人世怆恨情不足九重深且严视若窘羇束腐朽视玉石膻恶生膏沐倏起驾八骏凌飞厉黄鹄远寻西王母高宴崑山麓归来九庙荒日暮歌黄竹
黄河天上来一曲一千里冯夷值海若反顾忘秋水通川不足多支流宁复纪大朴久已丧羣言乱如麻儒墨及刑名交流自名家曲士殉所察纷纷摘其华伯阳究宗本为言天地初蟪蛄惊春秋格言落玄虚华颠困章句强识家人书
长剑寄宝匣往往夜鸣吼芒针补弊履虽贱不为丑藏器贵有施斯人自吾偶汲汲出疆贽皇皇丧家狗无愧三宿行未多沮溺耦营丘执羔客乃是射鈎手解缚履文陛低顔亦含垢鲁堂品藻中茂实帝王後君子当际会所学问行否南阳三顾日不羡商岩叟相期等钓璜兹为兆熊后宿将轻少年前席亦何有恢恢王景略落落秦关右周旋二十年初心了无负何必逐桓温聨翩东南走松栢傥莫依嵩岱皆培塿
昔在战国时吴生固多奇弱鲁偶以将强齐不能支聿来守西河纵横各有施黔首乐无贰财用日以滋士卒思致命官事咸允厘韩赵既来宾秦人怯东窥魏郊昔多垒中外安且熙当时计其功谁复相等夷盛德乃不器中智各有宜由来秉国钧不类提军绥论列谩纷错至当难重违桓桓盖世气低徊下卑辞
风云起幽朔霜雪雕松桂修竹实不华猗梧惨憔悴江汉凝以沍醴泉更蒙蔽鸾凤何所归增击真良计岐山尽禾黍九成困惉懘鸣矣後佳期来仪爽幽契乌鸢竞腐鼠仰视惊高逝衆羽亦可怀云飞屡回睨猗嗟鲁先生生後唐虞际高华虽韡韡硕果终幽翳幅纸下聊城片言挫秦鋭銛鋩释纷难未足论明哲【按哲读去声音制傅元祀景帝登歌执竞景皇克明克哲旁作穆穆惟祗惟畏】况复历下谈微端本柔脆时无豪杰士横议喧鶗鴂【按鴂本音玦尔雅鸱鴞鸋鴂是也鶗鴂即鷤鴂集韵涓惠切音桂本作?考离骚恐鶗鴂之先鸣兮王逸注一名买扬雄反骚恐鷤?之将鸣兮顔师古注鷤?一名买一名子规一名杜鹃常以立夏鸣则衆芳歇而农事兴此入霁韵正依集韵音桂也】春氷薄轻绡可耐秋阳熭
黍稷无恶种方苞藉良农淳化混无外殊疆蔼同风海滨昔未洽盗弄潢池中胜残无善政矧日劳兵戎龚叟达事变嘉言契清衷鈇鑕何所施钩鉏日成功鷄豚被封域桑麻翳垣墉天子念循良召对明光宫醉客雅轻事临歧愿追从厚意难重违归轩相与同终藉哲人语清风傃渊冲小人徇其末所得竟无庸君子喻其大道义在所攻聨裾治水衡迟暮何从容
鲋鱼在涸辙所志斗升水斗升不可得安望长江鲤朝登禹门浪回首风雷起高才忽细行脱略外讥毁乡闾不见容县令邈难迩悠然挹斗酒西游咸阳市一言悟时主倾注超园绮献纳无间言经纶有余美平步蹑云汉瞬息致千里贾生终如遗资用岂不伟
三圣赞拔茅拔茅有连茹四始咏鸣鹿鸣鹿啸其类性理傥可赏微物在所贵矧伊人伦秀德輶自勤致昔在世宗时炎刘正昌炽蒲轮聘枚叟异人始麕至郑生何慷慨称荐天下士嘉言美且闲咀之有余味当朝尚趋和浮沈在承意囊括未足多似忝司农位独以推毂贤千秋仰高义周公亲吐握事与田窦异如何大将军碌碌无所誉功业虽可名风流固多愧
吾爱袁东阳才华自天性注射溢飞泉玲珑韵鸣磬微吟傍牛渚倾写江州听珠聨麟野韵响答临歧赠仓卒宣城辞颠沛长沙咏辞林骋高步声华既明盛不为桓公屈高风更严劲荣路何足论清里自如莹
兴平昔丧乱射狼恣吞攫雄才卧南阳盘桓寄云壑良玉沽善价高情无适莫风云时会合约束非纆索萧公镇关中守固惟筦钥韩彭冒鸣镝阃内非所度成都偪仄地草昧事参错顾盼乾坤静谈笑风霆作东连紫髯公北设渭滨略灵源挹愈盈英风际寥廓明知不自假高谈贵无怍宿昔何所侔夷吾暨燕乐
窫窳当九门西山宝驺虞鸱鴞集上林丹穴巢鵷雏奸雄始基构哲人晦良图步兵偶叔末整辔登蓬壶身世委杯酒不以礼法拘长啸引鸣凤新诗缀骊珠慷慨临广武感激恸穷途所志岂方外林下薄踟蹰恢恢大雅人矫矫真龙驹宁愧苏门士临刑据槁梧
秋阳铄金石康庄昼如焚乘轩及负荷累足朝市门挥汗散凌雨腾埃播长云隋珠弹黄雀贵贱谁复论安知北窗下乃有羲皇人高卧挹清风翛然远世纷緑琴寂繁奏白醅漉纶巾井水患甘旨膏兰困明芬何用结庐地喧填走车轮
唐昔先天後天步复清平君王图治定槐棘来羣英渭水亦投竿莘原犹弃耕丈夫敦志尚不为轩冕轻矫矫同州守素风独峥嵘慷慨论十事激切观王明献纳无迕言始来歆大烹富贵岂不念直道思有行驭者信所学不为嬖奚更况当秉国钧见利难自倾行已或可枉乘轩何所荣风虎既相从云雷底光亨开元及贞观当日乃悬衡至今夸毗人闻风心骨惊
高柳何葱蒨嫋嫋章台端眉叶?紫极条丝拂朱栏何以谢松竹挠弱慙岁寒既乏贞固姿枝叶何足观小人殉利慾俛仰如转丸苟非社稷臣祸患宁肯干蒲山已归觐黎阳尚盘桓当时方寸地明明赤如丹飈举冠凌烟腾芳臭如兰一言失其所功名两雕残高帝论平阳刘氏终以安英公负文皇武氏为世患无忌问赵相侯嬴起长叹白首不可保知人良独难
兰芷生幽薄浥露搴华姿芙蓉隔秋江扁舟满江湄丈夫抱材用但愿君王知甯生击牛角载歌南山词词终脱裋褐缨佩暮萎蕤人事非有定斯言或难持翩翩李将军鸣弦压由基余威震戎虏谈笑静边陲桃李曾无言嘉声满黄扉心知堪万户乃谓生匪时烽火照甘泉未能包虎皮目视汉飞将弃弃轻如遗颇牧已黄土忉忉勤缅思如何中林士坐视青云期
古风
瞻彼南山下沟塍蔚相续泉流既清美土壤膏且沃岩壑云气多时雨常沾足苦乏知人术所寄非良淑树艺本未工营私一何速铫鎒【按诗周颂庤乃钱鎛传鎛鎒也疏云或作耨字诂云头长六寸柄长一尺鎒古字也今作耨】不及时终然废穜稑尝恐岁云暮蟋蟀鸣我屋良苗不可见何以望嘉谷
读孟东野懊恼诗
东野不解事强为懊恼词恶诗皆得官举世不及嗤好诗空抱山寂寞无人知诗自有好恶得官不在诗白面无伎能青云多路歧君无一囊钱姻娅复为谁且保珪玉质无使伤磷缁文章古所贵恐非涉世资羽翼圣道术收拾古佚遗此外不可倚倚文谅多奇
小院
小院无经过虚庭窈深幽高堂昼晴永朱箔上银鈎文砌桐花落碧瓦烟光流交疏静丹绮飞梁架青虬【原注一作回风楚罢梦凝尘寂其讴】流鸎自睍睆好音暂迟留
早发芜湖风便舟中有感
长波西南骛高风激江流挂席向浦溆凌虚驾轻舟洲渚乱挥霍蒹葭?飕飀重山捷飞过叠浪纷悠悠鳬鹜不及辨频咤越飞鸥舟人击皷吹谑浪相赓酬调笑西来人掩泪寒沙头人闻此语乐我闻此言忧尔速非尔巧彼淹岂其尤淹速偶所值矜笑徒自偷况余涉世途泰稀否常稠此日虽偶驶来日恐或不驶也傥可矜留滞还增羞天道雅无常非分非所求但愿日日行行路无阻修
泛舟
泛舟涉长川舟巨川且广操榜无良师东西逐波荡左之蕉苇多右之洲渚枉中有安流道可以诣所往不习昧其从终日劳荡桨荡桨劳尚可所忧波涛长黑云蔽白日惊颷摧五两沈浮何足道形生在反掌岂无觞深人疎絶不得赏
题竹轩诗
岁寒青松青落落惟修竹烟叶舒青翠风茎戞苍玉高标契嘉士暂挹情已足况复清隂中耽耽有华屋屋下富经史埙篪韵方睦啄食日已肥文彩更繁缛侧聆箫韶奏聨翩赴清曲秋色正萧疎庭宇清以肃且复遶修林采采黄金菊莫学山阳客颠倒困醽醁
赠别新渭府机宜蔡二同年
贾生流落处寒日照山郭江湖行欲尽客意正寂寞毂击逢蔡侯旧交宛不若立谈露底里贞意销垠堮握手笑登舟杯盘已纷错初言叙交契次问何漂泊苦道行路长舂陵亦墝埆仲冬才薄寒秋水虽已落湘山尚重叠湘水亦浩漠水深莫暮止路远宜晨作委曲话津途纎悉指栖托前修共科名分义曾不薄此道久沦替後生多落莫颂君古人风不为一杯酌我舟尚南迈君马方西跃各指天一涯何以慰离索平凉古名镇扼控开戎幕緑髪照青衫从容预经略从军古所贵清世尤多乐已见六翮修行看上辽廓
宿道林寺诗
钲皷远轰填旌旗近凌乱兰棹截波舣肩舆傍山转白羽映尘举乌纱倚风岸揆才非阿都托乘陪中散暝投萧寺迥路入修林蒨清谈曾未既长夜已踰半周旋仰陂量眄睐慙沟断欲倚青云披轻歌白石烂高风生夜壑长松响幽涧秉烛访陈迹辞墨叠壮观缨蕤虽未濯心目欣已浣文奇楚招些迹异元郎漫初惊氷玉违已见珠玑璨临池名草圣天台得才冠兼资古所稀荐遇世尤愿琳琅鼓余韵蛟虯走芳翰诣絶雅无伦神变敏如幻规为到古始气槩起消愞须知赵璧贵秪借秦人玩吟想情有余言终屡增叹
汲水诗
汲水苦绠短低回就清浅绠短傥有续重渊良不远清浅本无源其涸昜见晛重渊酌愈出流波被沟畎膏肓苟愿治会须即俞扁所之在万里庸可策驽蹇白茅满原隰刈之何不勉缉索?乃长单极恣舒卷寄声汲引者功微利亦鲜
虚室
轩前列羣山轩後得虚室宛若成都居枵然惟四壁清明照牕牖不待秋月色万籁悄无声终年饱岑寂
颐轩诗
土木谢琱华结构趣闲敞四座来风月中庭容几杖庭喧海潮至牕暝山云上萧散寄官曹欣兹会清赏
宝墨堂【原注堂在新安县舍後圃】
堂有顔公石辞墨真世宝圆润屈银鈎淳华掞春藻忠义昔所服文艺久弥好至今有识人抚卷惜元老
广述二首
茫茫太行道日侧歗雕虎天明落槛穽迥失山林阻揺尾仰视人意态已如鼠乌鹊竟何为俛咮噪而聚高明人共畏鳏寡世所侮丈夫气如霜所贵摧强御埋轮斥?狼不待梁冀死长孺戒李息张汤方遇主古人耻低徊吐茹两不武真节一朝奋千载羞莽卤兹人不可见兹事乃近古三复清风诗永怀仲山甫
飘风入阊阖九陌起黄埃馺遝振鸣珂驰驱东西来侧足凑高明珠箔为褰开附会崇岳友沮誉牛李侪倾侧竞姿媚谈笑足诙谐朝为道旁客暮为廊庙才如何首阳人怅望黄金台所得竟斗筲回首良可哀安见郑子真谷口日徘徊嘉声满朝野何用苦自媒
[集部,别集类,北宋建隆至靖康,云溪居士集]

[book_title]卷四
钦定四库全书
云溪居士集卷四　　　　宋　华镇　撰
古体诗【五言二十七首】
春日杂兴十五首
季冬岁云暮玄冥肃寒威浓云蔽白日朔风戾天飞霜华昼不消木氷粲琼枝河汉凝以沍松竹惨萎蕤豺虎有饥色况乃狐兎微朝阳泛春光黄雀鸣华榱
鸣禽断残梦寒衾有余温褰帷览东窗朝阳泛晴暾晨兴不知倦摄衣步南轩碧瓦无寒霜芳露浥兰荪东风苦未竞愁见阴云屯登高远四望极目际郊原
三眠愁夜久夙兴坐高堂是时大火中啓明在东方晓月俯前楹列星掩微芒和风从东来草木有流芳栏花浥零露密影森低昂咸池浴朝日照耀上扶桑轻烟霭帘栊盈盈敛余光
韶光入南园芳树啭珍禽弄月晓烟际吟风夕阳林间关调巧言玲珑韵鸣琴密传青帝意说尽阳和心采之芳林幽置之华堂深愿言几席间时听林中音朝餐屑崑玉雕笼饰南金引盼结绮疏弄影高梧阴三旬春欲暮写此如簧吟
缓步出东门徘徊高城隅芳郊晓烟齐极目眺平湖迟日暖潜鱼东风泛菰蒲阳和着万物动植皆昭苏行乐贵及时流光昜云徂五陵少年客燕赵倾城姝憧憧满金堤盈盈杂簪裾华龙俨上驷氷雪莹肤腴帷花啓芳筵藉草罗樽壶搴条密相遗巧笑情有余溱洧宛未妍桑中良不如
东风入九门细草有余緑长杨散金缕缭乱青楼曲缃桃美於锦素馨纯如玉名园搜未尽春华已盈目兰蕙有天香乃在山之麓不与东风发谁知顾中谷
姜庸晓相携采桑高城东新粧竞姚冶危鬟较栊松袿襦无旧制组绣有余工穿林逐流莺遵渚学惊鸿密叶朝露曦远扬戾东风日昃蚕已饥采采不盈笼
虚怀湛秋水拳石枕寒沙上栽九节蒲依倚复欹斜寄怀曲几稳发秀终年嘉细根散苍髯巨柢蟠青蛇玉箆莹故叶剑鋩长新芽融怡谢阳光滋泽非露华洁贞宛相适吹嘘曾不賖乃知元气游脗合大道涯生生无间断在在均迩遐阴隲有异禀朗应无尔差故兹灵药材见重长年家宁如溱洧赠复异洛阳花臭腐荐高腴夭冶扬芬葩栽培剧雕楮徂谢?飞霞韶光瞬息移不得延豪奢
东郊接南陌芳树缭修堤疎雨歛轻埃十里平如坻云日弄晴阴烟花淡低迷往来多騕褭踯躅赴东西紫骝连钱花青骢碧玉蹄轩头剥秋兎濶臆竦鸣鸡金镳响玲珑玉校光高低促缰合组绣修策琢玻瓈顾影歛逸足迎风郁长嘶不逢王武子与解锦障泥
晴春厌密处驾言出林垧舍车步蘅皋缓带遵兰汀长林合葱蒨绿阴透虚明上有迁谷莺下闻求友声风和黄舌稳薄暮耳犹倾归輈俯俄景修路尚安行华铺闭深院嘉树列前庭高梧荫绮窗媚柳拂朱甍安得谷中侣晨昏此飞鸣
迢递长江表崎岖青障间瑞草杂野卉吐秀莫穷看馥郁谁与奇细碎如等闲荆榛共荣悴樵牧几摧残殊乡采嘉声十里辏名园轻舟走雕槛文砌荐朱栏芳华未盈枝倾都已顔疎丛乏葱蒨薄采媿朱殷珍赏占芳时野客更旧观试问蜂和蝶何如蕙与兰
江梅灿瑶琨绪风未成和红药簇云锦韶光已蹉跎腊寒苦难任秋阳暴如何宁知桃李树乘春蔚婆娑二月艳阳天两京佳丽多五陵浮瑞气三州翻緑波宫槐出华阙御柳夹银河玄鸟杂飞舞黄鹂竞鸣歌芳蹊展平练繁艳簇香罗浥露笑金谷迎风媚铜驼落英纵纷纷珍实已峩峩莫讶潘河阳盈城意靡他
纤纤兰蕙甲青青杨柳丝草木有春华园林竞芳时粧点贵铨次高下有推移连畛已端修茅蹊尽平治雕栏被丹雘文甃合瑠璃穿薄啓萦迂拍堤泛涟漪安排红药树映带牡丹枝蔓草既诛锄秋荣亦芟夷碧芦断修干丹蓼剪芳蕤苞杞散不收丛菊弃如遗芦蓼尚云可杞菊或未宜神功着西河嘉声蔼东篱朱实照金鼎黄华登玉巵暄凉虽异序荣秀各有期商飈掠春丛摧折谁能支
春华杂丹素芳心馥椒兰蝴蝶采其荣交飞密为团轻须卷丝绪弱翅翦氷纨栩栩婉有容飞飞闲可观深丛密依倚曲径恣盘桓日昃芳气消露曦黄粉乾繁华未零落幽意已阑珊
中和嘉会日名都肆广筵华榱荫簪裙樽俎森盈前主宾兴方谐威仪曾未愆凤箫密银黄瑶琴掩朱弦衆优凑广庭跰?????囘旋被服偭古制咿呜操方言钲鼙杂鸣击促数竞喧填歌舞养心耳心耳今烦悁恐非君子音不足延永年
和孙秀才醉中二首
封人祝多子患寡不患小林虑行且歌自喜身已老五月日可畏不践门前道北窗足虚闲清风?然到况有樽中物玉山恣倾倒黄河或可断世事未云了
吾邻有逹士时得问话言寄身杯酒间万事不复论大嚼青精饭高岸白纶巾愧非伯伦伴辜此羲轩民
瀑布
苍崖入青冥飞泉下岩顶薄风春雷怒照月秋练迥清润冷书幌轻柔媚茶鼎挥弄自忘归赏心意谁并
横山
户外片山横长蛇势缭绕林疎无鸷兽海近多鸥鸟云气弄晴阴烟光媚昏晓坐中见樵采隐隐下林杪
怀嵩亭【原注亭在新安县舍後山】
嵩高维神岳峻极上霄汉临登信舍地庶入朝夕观垂檐碧云低带户前山乱何日见愚公神栖梦轻断
适南亭
子真埋照地千载委榛莽知音久未会遗踪寂谁赏华堂始基构皂盖日来往高风邈已远兹焉竞长想河南运使柯少卿用广西提刑曹司勲游岳麓寺韵送广西行俾令同赋
昔闻湘西寺梦想投双脚身境隔楚越攘臂无由攫此日陪胜集当年意弥廓山环秀色远地胜真兴托赤日朗泥金彤霞焕涂雘追随得後乘登顿闲芒屩穷幽际高深历险遵厓堮北斗近在手南溟消一酌天风韵球琳世味羶醴酪蹑屐想王谢登舟成李郭欣戚起参差去住同纷错常时惜聚散灵襟费恢拓契理在相忘言志亦盍各无然结惆怅聊用聆谈噱况当拥斧绣不类居榛壑金石虽欲流风云正相薄蕣华夕则陨蜡味淡可嚼照坐兰玉明挥翰珠玑落青嶂缭云构红纱罗蜡爝景胜语难工柔毫几频阁
早发京口舟中
解维去北固挂席指西湘秋江迥以朗物色见毫芒篷窗列远岫天际挿连樯鸥鹭簇寒沙蒹葭肃初霜千里伊此始扁舟前路长路长念行迟家远情难忘囘首东南引朝阳泛沧凉稽山不可见况复梓与桑日月无停晷星汉迭囘光人生天宇间安得恋故乡徒劳非所愿薄言奉高堂念昔楚与越相望若参商山川有分守出入多讥防道泰共家国路夷辟关梁勉从四方事及此筋力强羇宦真飞蓬飘颻随风翔远近不自我东西竟何常君子贵知命世路各有方
巫山神女诗
巫娥美无度绰约姑射伦冰雪照肌骨被服丹霞裙兰膏皆臭腐天香有清芬手提瑶华枝乘鸾弄氤氲缅邈相光彩杳然丧尘纷楚王梦见之三岁情如醺伊人竟何许宛在阳台下宋生未见称朝暮自云雨
襄阳道中望鹿门山
龎公昔避世全家入翠微空遣山下路不知今是非高风久寂寥世路谁与归山头日欲落搔首重依依
采石
夜暗枭狐响天明蛟蜃伏君子贵知几乘时介多福中原昔不竞淮海波涛蹙高视孙仲谋雄心冀前躅大明将昇腾氛祲先驱逐周师东南指淮澨归亭毒遗烬倚江流荧荧怯风烛真人方远略坠绪劳君续後至只取羞先迷庶能复时雨动民望远猷走辰告密筭结浮梁长驱践平陆敌气沮飞渡军势乘破竹鳞羽不及张巢窟骇倾覆百年厓石棱镌刻犹在目风涛杳不作水落秋山足留与钓鱼舟穿维宛相属由来一带水未胜长城曲道梗叛或昜时清去还速何必凿秦淮佳气自消缩
铜陵阻风
常言秋冬交泝江便风多我行已旬余有风不生波直道不敢往曲港伤逶迤昨日始张帆腾凌越盘涡修途驿未历寒日景已俄夜半转巨橐惊涛拥蛟鼍天明更雄厉寻尺不得过密雨喜初霁整衣起婆娑倚樯玩轻鸥遵渚踏寒莎羡望东行舟飞帆峭嵯峨囘数挽引日多少唯与阿行止风在天天为谓之何欲叹翻自笑聊为阻风歌来日如未己且用资吟哦

[book_title]卷五
钦定四库全书
云溪居士集卷五　　　　　宋　华镇　撰古体诗【七言十四首】
书李西台诗帖
古来论书如论马不看皮毛看筋骨赤骥虽瘦神彩骏骨筋强奇气突兀点画筋骨生笔端昔人小伎不自忽用笔临纸如用兵敌阵深攻横驰突水墨淋漓无顾藉锋毫来往轻陵捽皁鵰苍隼抟秋天老蜃长蛟结幽窟李唐末年天下乱劒戟纵横文艺缺锺王遗法散不传二百年来更芜没卧豪侧管不到纸狐渡春冰轻窸窣寻踪貌影见形似坐拟前人已超越秃尽南山千兔毫妙絶曾无一毛髪西台老李得古意挥洒工夫通怳惚昔闻己觉心思啓今见顿使蒙蔽发缥襮欲卷更复开明发临风到华月
次韵和湖南运判司勲曹公衡山行
大山隐隐横如衡北与常岳当天经发奇吐怪无时停旦暮生气凝紫青隆隆翠光照南溟是为朱陵赤帝庭奇峯八九罗明星真仙宴集通层城飞楼叠阁到絶顶环囘照映真云屏流泉夜逐银河倾危石上与搘机撑轻舆飞盖不知峻来往常见林梢盈炳灵弥世动宸扆仪物严奉侔朝廷天章国宝萃神异金华墨彩光峥嵘提封奄有神仙宅星轺部按经云扃传经俯可拾青紫摛华早合登蓬瀛肯跨苏耽岭头鹤轻逐浮丘吹玉笙暂将胜具拟玄度行与大帝调六英汉庭已当思汲黯紫垣归次光晶荧寻源况曾到鸡足根尘洗尽丹台灵宰官应世通有诚飞云何意超鸿冥玄珠不独罔象得白雪一点洪鑪生诗豪墨妙天许并云崖苏壁增新铭紫虚羽盖飘竛竮湘源宝瑟鸣兰汀蛾眉旋顾若自失霜威一肃春华零琴高睥睨不敢请遗鲤失步奔长鲸平反犴狱成虚囹奸豪敛衽无辜寜随车霭霭留余馨千里卷尽重云暝威形不习西门豹襟风远析湘人酲自怜匏系致身误迟日坐费三春晴况无氛翳动精祲照乘惟有仙花明日边应许留姓名云车未间相逢迎花源深处寻遗氓枕泉漱石穷幽清拂掠朱鸾毛羽轻朗听日毂声鍧鍧谁知信舍远千里胷中浩气高难平翰林一想天姥起当年飞梦三更成便欲登临云顶寺俯看练带潇湘横惊闻佳句得交佩传写宝秘胜韦籝清新自是文章伯飞誉高华由妙龄美如时雨恣飞洒有声着物皆欣听河流万里势不息曲折细可为章程大匠斤斧何经营良贾厚藏非力耕锋鋩銛利新发硎文彩繁缛森华缨洗心吟玩曾未再已觉两腋生羽翎千岩万壑句中尽此身如在衡山行
云溪行【按绍兴府志会稽县志皆无所谓云溪者考若耶溪亦名五云溪唐徐浩游此叹曰曾子不居胜母之里吾岂游若耶之溪遂改其名疑云溪即五云溪也】
云溪发源自云门千古流注越山根城金河玉虽已远南来波浪长崩奔苍崖峭壁三十里翠烟紫雾笼寒水往来鸥鹭逐波头出没鱼龙穿石齿清时有客寄扁舟长啸日来溪上游缓教霜翮追清曲漫引轻丝下碧流有时醉卧闲双桨不知船逐樵风上挹尽千岩晓气清听我万壑寒泉响无端侧耳凤凰鸣却跨青鸾上玉京流连丹桂三秋色辜负寒松半夜声十年南北何扰扰咫尺溪头不成到几回魂梦似当时梦觉尚疑云满抱今日羁縻江海曲折腰翻为斗升粟山头日落见云归自怪此身何局促皂雕万里在一飞蛟龙未必藉沟池风月好时心似水啸歌聊可解人颐
梅花
当年杜老对梅花曾忆何郎淮海作今日江城岁云暮还思杜老歌东阁春风冬雪三百年中间梅花岁岁妍清才一往不可见惟有凌寒晓粧面
灯
细风吹雨沾疎幕夜久灯青寒尽落未言金椀沃龙膏且免邻墙旋雕凿淄川老翁牙齿疎四十始欲披儒衣况是双鬓青丝好不应便作衡门老他年清切许雄飞人间万事随动颐不独千枝照罗幕厩溷蜡泪当成堆吾乡先逹少陵後功名争光臯与伊虚斋一盏半明灭宾主清谈到明发
丛玉山【按丛玉山在会稽县东北三十里与石城山相连】
山中水石有东岩西岩石径石峯月峯天柱峯交云峯落星峯仙人峯罗汉峯仙队峯露天池合岩石石台金柜峯北岩碧云峯芙蓉峯莲花峯戏龟峯师子峯金鱼峯石鳌龙吟峯伏虎石山中亭宇有双岩亭快览亭邀月亭迎晖亭迎仙桥翠筠庵招仙亭晩光亭
石城深沈有神椟苍壁青圭森矗矗榛芜未薙见圆石沆?初披得丛玉寒流喷薄洗烦虑翠光敛舒莹人目两岩神化琐烟霞一迳天成徧厓谷朝阳杲杲亘东岭夕阳亭亭载西陆拄天峻极天为低交云拔起云常簇风箕雨毕列华藻木客云娥俨仪服应真示相契空门洪厓脱身度尘躅露天池寒星斗簇合岩石暖莓苔緑石台登眺多春容金柜缄封富奇蓄幽窦悬泉岁清浅碧岚如云日纷郁莲花风度夏香深芙蓉露裛秋华肃灵龟戏游物自寿师子雄腾谁与逐金鱼熻爀待时雨石鳌贔屭依苍麓满川云起老龙吟虚谷风清雕虎伏主人天与经纶器才名早在神仙籙清时北阙方我须雅兴东山难自速修途未许顿长辔胜地何妨揭华屋双岩挹秀左右逢快览凭高心眼足夜邀秋月得丹桂晓迓冬曦看若木飞梁续径压苍矶投隙团茅缭修竹云轩芝盖俯可揖水色天光浓溢掬緑野篇章惜未多辋川图画今能续披图已觉思超越过眼应忘身局束华编今日许联诗芳径何年容秉烛因嗟轻别五云隐长思起效三闾卜分知方外学屠龙不及人间谋刻鹄鲁国也欣三釡粟梁园倦游还忆蜀葛洪平昔志丹鼎子房雅意捐嘉谷愿登天路青云梯长听仙翁紫芝曲徐元立出示李父龙角水壁诗邀予继作因成长篇
龙德神变通盈虚孕育乃与鲦鱨俱被鳞戴角形非无飞潜食息皆时须太上道德体未刳神物咸萃天王都垧林苑囿驯驺虞宫中高阁鸣鵷鶵玄龟负卦洛水隅戴因之兽游广途此时应龙如鸥鳬翔泳宫沼何舒于庖牺正位膺乾符是出德水呈神图彛伦九叙时纷敷苍白纪官各有呼皇风绵邈虽已徂下至虞舜成帝谟豢御世守职未渝节时饮食如哺乌玄冥失职水正芜物乃坻伏潜天区耳目接识非朝晡疑无惊有无智愚叶公好尚俄有孚真物来止还惊吁遗鳞脱角时可俘世俗往往疑见诬淮上乃有桑门徒曾见得之青草湖绀鳞两叶角一跗?洼犹见藏泥涂坚质温润如荆瑜冷光凌乱侵琨珸我疑仙客催盘盂乘兴击破鸳鸯壶又似石尉务豪麤醉中敲折青珊瑚此物殊观惟可娱得名非似齐人竽但恨不见真形躯冥飞杳渺何能拘昔人市骨求骏驹毋在文驷交驰驱灵德况与魑魅殊沈潜非为禹鼎模乔岑十叠穷崎岖鲸波万里不可逾骧腾此地聊踟蹰有时亦肯游潢污悠悠自非真丈夫无能驾驭登云衢时注甘雨苏焦枯六月不用商人雩陂杖一掷生头颅壁梭亦与风雷趋洛浦鸣琴致绡姝洞庭吹玉来寸珠岂如螮蝀无肌肤雨余成象才须臾当知鳞角非怪迂闻语无用空揶揄
次韵刘三秀才瑞香二首
南枝碎玉飘溟蒙春光次第海天东紫囊夜发香中瑞芳蹊不用夭桃红开谢忍从风日下形容聊寄牋毫中珠玉交辉色璀璨埙篪迭奏声和同园林光价远莫拟造化机权疑未公会须折向玉峯去追随鸣佩摇天风玄机冥运依鸿蒙执规岁岁来司东乘时剪裁驭大巧梢头几度铺青红匡庐幽香谁见赏直须为瑞芳华中余寒未尽已烂缦似领千花修会同贵名旧尊木芍药第品应许居上公愿分灵根徧四海充塞天地皆香风道守董公重成寇公楼集宴僚属因赋长句
九峯翠滴天光晓【原注楼面九疑】日射三川波浩溔【原注潇营沱三水会於楼前】朱门画戟古城西岑楼新驾长林杪飞栾叠楶横纷错重覆交疏深?窱幕开碧落四垂低屏列好山千叠遶卧听羲驭转轣辘坐看星车囘缥缈歗歌微动薄寥虚樽俎平铺俯萝茑耳前燕语得其所目外鹏图莫之夭帘翻江日酒霞鲜窗度天风香穗袅平昔莱公此栖止目穷佳丽真明了云归自昔故乡非日低谁念长安杳帝居阊阖深难叫世路风波古弥渺饥乌得食吓鵷雏嫫母在宫憎窈窕干将莫耶不惜折威凤麒麟耻羁扰北瞻曾冠拱辰星南飞却过随阳鸟彭殇滔滔不足问荣悴冥冥未宜了沐猴缨弁竟非真明玉在尘终自皦百年同气姤贤守抉隐搜遗思远绍网罗胜赏得偏多怀想高风情不少鲵蟠陈迹久寂寞虹揭画梁重夭矫已知青竹播馨香更看华牓延光皎自怜值遇分濩落重此登临思凄悄举目频惊五岭明囘头却顾长沙藐局促可能参庾亮清平岂是依刘表楚天不断故关迷危栏倚徧前山小
新开河
淮山畎浍奔东海注作陂池地形改浊水曾无五尺深惊涛便欲千寻骇人鱼漏网逞胷臆老蚌乘阴弄光彩东风吹断西来流见尔枯虚当可待
如意院井诗二首
太平兴国古佛刹小院得名如意轮何人默识原地脉凿井正会甘泉津阔容三尺白银罋深可二丈青丝缗夏凉未觉氷雪冷味美不啻醍醐珍寺僧知爱不忍惜汲引无间都城人鸣钟声歇更漏促天鸡初报扶桑晨侧肩接足负担者排闼争凑苍苔唇丝瓶上下掉孔急语笑嘈杂春雷振永日迢迢既云暮健夫噏噏皆嚬呻万人已喜用周给一泓依旧清奫沦
井德本来无得丧居迁乃见井有仁深穿阔甃世不少闻名索实多非真潢污方集已登干骄阳未久先飞尘盈虚既与阴晴变安用华屋床雕银崇宁元年五六月僦居偶在寺井滨曾经畏日曝累朔亦见霖雨倾弥旬碧痕澄澄古甃上消长不改苍龙鳞莫嫌营置近闤闠莫厌资取多纷纶深院无人辘轳静焉知此井常清新
李光道见过赠诗
高槐上拂青天面枝疏不得惊禽恋槐下官曹何冷落去马来牛色多倦春风緑杨暗虚室秋雨苍苔鎻深院三见墙头梅子花一字不画尘侵砚宛如太古两相忘况复飞盖追游宴有时独咏西园诗想像清风情眷眷门前忽报华轩过邂逅开怀如昔见目击便嗟相得晩更仆清谈尽黄卷顾我迂疏何所取似君秀颖廼可羡少壮应须努力时人间岁月如流电
寄赠永嘉郑先生
荥阳人物世仍有文雅风流传已久广文独步天宝年才名曾在诸公右新诗高陪屈宋游神翰远与锺王偶更觉丹青到微妙独将造化争妍丑一封入奏蓬莱宫三絶题自君王手当时盛事虽云远今日高风曾未朽亲逢夫子沧海头重起清芬百年後倦游不肯依梁苑尚德自甘耕谷口方外聪明已木鸡人间事变皆刍狗子云寂寞守儋石靖节轩昂遗五斗不试惟令曲艺工久幽更觉机神厚诗情渺与江湘迥画笔能教鬼神走论工子建已知亲较胜长康未应负所嗟藻鉴阔楚越犹使佳名在林薮邂逅虽知近岩壑栖迟尚苦拘尘垢明明冰玉长在怀望望烟霞屡骧首何日倾心听诵诗他时洗眼看挥帚狂歌且寄草堂客佳句终慙杜陵叟
[集部,别集类,北宋建隆至靖康,云溪居士集]

[book_title]卷六
钦定四库全书
云溪居士集卷六　　　　宋　华镇　撰
古体诗【七言十五首】
陪和守宴城楼罢留望江山怀古
历阳城楼多好风南来和雨飞溟蒙齐纨四座寂不动六月酒面鱼鳞红铃斋无讼日多暇时引大斾摩晴空宾来不问礼数隔披襟倚槛欣迎逢平芜不断楚天阔无数好山来望中伊昔重瞳顾寰宇八千西渡皆貔虎叱咤风云五六年盖世拔山宁不武力尽江头已萧瑟秋风未央亦禾黍乱世英雄气颇麤当时还羡紫髯夫箭重舟偏徐转柂舟中宾主亦欢呼龙骧露桡下三峡春草不合临平湖衣带萦迂宁足倚桃叶渡之胜一苇三阁香消春梦残空传玉树江南女人间万事无妍丑过眼纷纷尽刍狗祗有江山似旧时从来却落鱼樵手怀春悲秋徒自苦浮云去来我何有鸣丝案竹闲清唱当轩更有盈樽酒清时胜日临高明未愧黄金垂六钮永嘉廵检张侍禁廨舍辟洞名黄石【原注国朝孙吴穰苴兵法六韬黄石公素书尉缭子李卫公对问为七书试武士张君之子时中其选】
下邳逋客赤松侣兴薄云天寄?市五世鸣钟不自矜肯向人前进遗履素灵将倾赤精奋羽翼当资天下士夜半殷懃授素书历历商郊阪泉旨西过陈留得沛公云蒸龙跃相因倚剪嬴倾项成帝业庙谋胜筭皆予起汉家明堂穷壮观楹栋能收真杞梓清尘独步千载上名实谁可继其美君家绪系出南阳世服戎衣登禄仕凤毛益使家声振新以七书见天子君居无事若山居退食小斋日经始茨茅涂土完且洁栽花接果盈阶戺风月江山散不收标题黄石宁虚尔应怀祖武日自砺功名将使旗常纪今日中原久太平颂声交作干戈止南过铜标束带方玉帛梯航余万里惟有祈连及贺兰朝廷未欲知疆理傥推汉幄从衡术定远将军何可拟
南岳僧仲仁墨画梅花
世人画梅赋丹粉山僧画梅匀水墨浅笼深染起高低烟胶翻在瑶华色寒枝鳞皴节目老似战高风声淅沥三苞两朶笔不烦全开半函如向日疏点粉黄危欲动纵扫香须轻有力不待孤根暖气回分明写出春消息大空声色本无有宫徵青黄随世识逹人玄览彻根源耳观目听纵横得禅家会见此中意戏弄柔毫移白黑佳句殷懃致两番深情邂逅高双璧不愁开谢逐东风全胜当年陇头驿
咏西施
浣纱溪上浣纱女野服山花照寒水含嚬惨淡不胜愁犹使东隣骇西里山鸟渊鱼无定识俯见潜逃仰惊起矜花睠月春复秋长恐朱顔成暮齿君王抡选入吴宫吴宫寂寞无桃李芙容一笑君意倾宰嚭言行子胥死姑苏台榭游麋鹿阖闾城阙生荆杞蛾眉倩盼应自成筑宫教习胡能美当时掩抑无人顾今日为君除国耻君莫怪騄骥盐车弭耳时谁人不作驽骀比
次韵和刘五秀才重阳不见菊诗
黄花长泛重阳酒今日重阳花未有莫伤节物此时非少陵已叹移栽後江梅满枝春未来红药开时春却归春前春後各自得化工无私人莫测明日篱边金蘂黄未应埋没随风霜高堂满泛黄金盏相陪何用茱茰囊
赠别越帅蔡侍郎五十韵并序
某啓某伏覩知府铃辖侍郎待制新建月堂尤得卧龙之胜佳致满目清宵益奇四时异逢赏适无二政成多暇日引宾客登览东南之美尝许疏贱陪侍坐末今当捧檄湖外远违乐郊追想前日樽俎之间乐事美景茫然如钧天梦回无邂逅处虽他年东归月堂如旧而玉音冰质当在具瞻之地杳如天上敻难复亲谨吟成月堂长句五十韵缮写呈献虽不足以形容物色冥邈标致聊以逹思恋无穷之意伏惟台慈特赐省览幸甚幸甚诗曰
飞廉鼓橐开氛雺玉龙盘礴堆苍岫云崖左壁出高墉环回占尽东南秀高瞻牛女提封阔下瞰闾阎烟火富紫青岩壑敞屏帏金碧楼台错纹绣城西半规日欲落天东一缕云如镂人间未觉桂华昇林梢先见金波溜冰轮冉冉经箕斗碧落沈沈失星宿清光不断万象呈目极尘寰了无覆扶桑欲晓天鸡唱玉佩丁东咽残漏西南松桂碧参差寒金碎玉高低透春和二月融青宙红紫千花簇繁囿香洁蜂蝶夜不知暗和清影凝罗袖暑雨晩随虹影断炎威夜逼余辉逗南湖拂拂起轻颸监光千里冰纨皱星流一叶高梧下玉刻千峰晩山瘦桂子香凝零露溥兔毫冷咽飞泉漱六花舞絶平川壤万树玲珑缀莹琇冻云收尽一轮寒光华上下清交鬬明眸朗鉴古难偶许谢登临亦虚觏胜地埋藏祗自奇千年林下输猿狖儒家宗主中郎裔早掞春华甲英彀量濶难穷渤澥远德馨未羡椒兰臭青云有路早徊翔要津策足频驰骤旒扆倾衷聆玉振经纶溢耳摐金奏暂虚法从牧远民大斾高牙会稽首庖刃从容经肯綮鹄卵无劳鲁鸡伏探幽索隐有余工逸胜遗奇落精究意匠经营谁与相壶中风物真天授霜斧晨开蔽日林虹梁晩结飞云构轩窗四辟洞无物林岭旁来远如走佳名一字既惟新宝墨八法曾非旧鹊返鸾徊美无度龙跳虎卧雄相凑何地通宵得佳致谁人忘寝临觞豆西园物色难重逢秉烛诗词漫三复华堂有月终年好月下樽罍溢醇酎坐令越絶山水佳日添光价高难贸五云溪上纶竿手误指王圻揽缨绶画虎年多愧未成屠龙伎巧伤难售清时支离逐斗粟乐国凄凉寄圭窦结巢未忍息南枝倚輈何计登华厩片颿随牒西南迈尘满儒衣色多垢文丽难忘反楚骚魂交尚冀亲南狩昔人富贵志已得越吟清切伤微疚今人徒劳情若何玉壶慷慨临风叩飞盖早容陪後乘曳裾屡许登文甃烟波满眼始凭凌谈笑回头难邂逅吴会他年见桑梓荆湘数稔包霜柚鸣珂应在白沙堤茇舍徒瞻碧棠茂萍迹漂漂渺难系蓬心慅慅纷奚就九疑三五夜晴时为想堂前皎如昼
田园四时
春
晓来风信从东转风中春气生微暖陇头残雪已全销麦苗渐见青青满土脉膏疏日舒缓锄犁但觉塍畦短桑叶生阴布谷鸣可使流光容昜晩
细风吹尽桑黄紫緑暗柔条添旖旎晩来逐伴望林梢三星便欲当辰巳节过清明未云远碎髪新蚕已盈纸迟日融融暖有余早晩应须候眠起
夏【原阙】
秋
万顷秋来云叶黄瓜田起尽筑新场茅檐昨夜微霜下天高气爽风日强明星未上腰?去归路不辞乘月光陇头薄暮片云起明日晴阴未可量
阶头露草珠盈缕门前促织分明语日午帘帷气已清香肌暗喜消残暑蚊蚋无声灯火冷已将纨扇归巾禇更长便合促鸣机月白何妨弄砧杵
冬
田家岁事霜飞後五种收成十分有征输早了吏不来柴荆昼掩闲鸡狗儿童饱暖欢呼走堂上樽罍湛春酒力耕岁晩足余欢五陵裘马真游手
朔风吹水成冰坚风壮氷坚白於练霰雪还随密雨来转眼纷纷满沟垾陈根冻烂还为土土落田中肥一半霜?去手即须耕敢望东风待冰泮
粉蜡梅梢妆蓓蕾雪晴乌鹊声零碎兰堂昼暖浴蚕天百果流芳喷寒水春事望春须凖拟临风不惜呵纤指寒日频添绣线长百五光阴已无几
题桃源图
枝头巧语声高低波光葱蒨深柔荑烘爖日暖金鳞动渔舟荡漾沿芳堤淡红片玉满流水中有谁家桃李蹊刺棹沿洄忘远近山重水转迷东西金豪瞥见林中犬玉羽旋闻陇上鸡相逢巾屦如图画惊闻有客争邀携穿花行到花尽处华铺昼敞同攀跻帘栊炫熀鬬金碧楼阁玲珑凝紫霓琼杯石髓甘如醍碧桃莹腻堆玻瓈殷懃历问尘寰事闻说兴替声如嘶自言畴昔避闾左乡邻负抱谋岩栖入山惟忧山路浅穿云涉水随麏麛山深遂与人境絶回首但见云萋萋年年桃花又桃实不闻刘项鸣钲鼙当时祗恨弃桑梓此日却悟凌丹梯酒阑历览烟霞外天风淅淅鵷雏啼尘羇世网远心目年龄便可乾坤齐俗缘如瑕涤不去荆布还念糟糠妻思家欲归归却悔忆路重来来已迷碧砌朱栏无处覔溪长烟草寒凄凄玉京云路今何在千年图写传缯缇高堂衆客一经目尽愿乘景骑狻猊祖龙虐政猛於虎疗饥消渴资黔黎霜髯黄口不相保四海惨戚如牢狴当时人世无居处往往云壑为中闺窜身幽侧宁所乐骨月苟免资尘泥种桃为食不如黍岂恶刍豢忘烹刲全家邂逅登金籙此事渺忽无端倪清时汪濊下膏泽浸润生齿如孩提日长不使餔糠秕饭炊雕胡胾駃騠岁寒岂独完裋褐雾縠衣裘云锦袿翦除败类毓良淑宛若嘉谷纯无稊干羽雍容絶征戍春来处处操锄犁今人不似秦人苦寄身何用武陵溪
失题
蜂须萎蕤花脱萼粉蝶流莺何处着暖融密卷玉为掾一点明星坐中落猩唇血重鲛绡薄百出宝莲金钿错蕙兰不断起长烟余香随风度罗幕天阶漫激鸣签响壶中不夜春常若何人天外引长绳刚愁日下西山脚

[book_title]卷七
钦定四库全书
云溪居士集卷七　　　　　宋　华镇　撰今体诗【五言律五十二首】
岳麓寺
衡岳到江尽招提岳秀中飞楼上乔木清梵俯冥鸿鹤去泉犹在台存法更雄望终三楚胜清兴迥无穷【原注寺有白鹤泉法华台会胜阁】
道林寺
疎钟到城市台殿隐修林访古多陈迹探幽惬赏心夜声寒溜碎晓色翠烟深自愧縻尘鞅骊驹又见寻【原注寺有陶公井】
齐无已书堂
骚客高吟地山僧指旧基虚堂非昔构清景是当时石甃流泉漫松轩度日迟鯈鱼有余乐池上竟谁知【原注堂在道林寺已公诗云园林坐清景梅杏嚼红香即此地也】
湘江二妃庙
帝子灵祠古秋风更寂寥门临湘水迥路指舜陵遥宝瑟知何在英魂不可招年年添泪竹遗恨未应消
长沙王庙【原注墓在庙西】
秦吏方揺毒君王独得名国虽为地小忠亦自天成秘殿仪容粹玄堂草木荣兴亡何足道青竹有嘉声
贾太傅庙
夫子生何代漂流正所宜长鸣那昜赏合抱固难施碧藓封遗井丹枫落旧祠日斜飞鵩过依约赋成时
画眉铺
湘楚穷愁地何名得画眉不因啼鸟目应记剪灯诗逐客伤憔悴征人困别离风流亰兆尹宁复此飞驰
愚溪
潇湘同泻处一水亦东倾屈曲游龙势玲珑戛玉声傍城无暂浊当暑有余清楚俗真怀古犹传梦客名
无生庵【原注龎老故居在衡阳城南】
大士今何在空山旧隐存百年闲藓径终日敞尘阍砌暖晴添草窗寒暝叫猿当时团坐客相顾竟何言
杂咏
上下契如如忘机示有为室虚牕洁素尘尽地平夷社燕添新土春花发旧枝此中君莫问自有海鸥知
永嘉廵检厅奇竹【并序】
永嘉廵检舍中生奇竹数本虽在宇下而扶疎苍翠倍於林薮又闻夜辄零露淋漓盘盂张君侍禁索余作诗因书四十字以赋之
修竹趂春阳猗猗出画堂孤根穿密甃高干倚飞梁色润牕纱緑烟和印篆香传闻尤异处清夜露瀼瀼
和孙秀才与弟醉饮
醺酣归至乐麴蘖古来贤荆树同株日萧斋欲雪天倾颓叔夜玉臬兀季真船熟览新诗意依稀识道筌
题黄主簿足轩
枳棘久栖迟新斋乐有余寻垣栽草木疏沼引龟鱼外曲游尘世情高适太虚纷纷簿领退满目尽琴书
东海
谁谓沧溟远吾家曲槛东灵潮随月长积水与天通白鸟长沙外青峰薄雾中星槎在何处屈指待秋风
闻韶亭
重华祠宇下危构压山椒壁石因天设茨茆得旧条云山排笋簴风竹度笙箫想见来仪羽飞飞下泬寥
会景亭
此亭会清景登眺适襟灵烟濑鸣瑶佩云峰叠翠屏渔樵分杳霭鸥鹭上青冥【末二句原阙】
翠微亭
虚阁俯苍麓飞甍倚碧岑鲜英环坐密青霭抱楹深秀远开尘目清明契夙心带星宜所慕聊此叩徽音
栖云阁
高阁倚苍岫山云且暮栖冷凝半?稳浓拂远灯迷户转星枢直窗移日脚低登临人莫厌寻取上天梯
秦淮
渺渺方山道江流一泒通寒沙翘白鹭夕霭暝丹枫平截埋金地虚涵建邺宫六朝乘王气疏凿竟无功
澄澜阁
飞栏跨乔木危柱枕苍矶石漱溪声碎林分日影稀正宜逃暑气聊用解征衣欲去重回首清风满翠微元佑六年秋夜泊震泽时涨潦未尽牵道断毁仍阻风
四顾水天平扁舟竟日撑孤村聊可舣薄暮不成行云重鱼龙起风高波浪惊无心就衾枕坐看月华生
君山
特秀起平湖秋空照日孤无尘接南楚有路到东吴聚翠时浓淡长林半有无未能寻胜赏飞梦遶烟芜
狼山
长江到海处独秀峙江干平野根虽阔惊涛迹未残高环僧刹稳翠入郡楼寒千里吴王国临牕仔细看
洞庭
险固三苗左茫洋七泽西山光千叠小天碧四垂低风便修途近波惊跬步迷谁知鱼鸟乐不复待鞉鞞
李仙姑旧隐
云卧人犹近团茆迹已空秀岩孤海外修竹冷江风笙鹤今谁赏星河旧隐通何当见金碧华采照淮东
密雨
昨夜好风月须明陟路岐隂云生陇上密雨满天涯岂患泥涂恶难堪仆马疲却愁期会失心绪乱如丝
桃竹
栽竹不栽桃非关阆苑遥桃花半春落竹叶无时凋照水静苍翠吟风冷飘萧岁寒筠更緑雨雪谩瀌瀌
早梅花二首【并序】
余往在会稽早梅花时虽蹀雪冲寒必先采撷置研席间素华射窗流芳盈室弦歌其侧欣适无涯迨随牒薄游越江而北心赏一失浸更岁时今兹春初梅荣南国慨然遐想千里增怀作诗二章姑以自释
早岁越溪上茆斋欲雪辰虽无十日饮常得一枝春不识霄汉路空缁京洛尘遥怜远岩壑芳秀为谁新毕竟成何事无端走四方年年思素质岁岁失幽香东国溪云好南枝海日长何时一杯酒相对浅清傍
次韵酬刘处道
漂泊人间世几邻耳顺年心愚颛直道步蹇失英躔星列真虚忝仙枝亦偶然雄飞君未晚何歉续韦编
千瓣二色桃花
迥出成蹊类尤深造物功细攅重叠瓣匀赋浅深红艳质平分异香心一点同武陵溪上树虚占好春风
庆亲堂和湖南运使程大卿韵
轮奂非谋已标题庆有亲盈庖欣釡粟照座得言纶集富称觞客寛容戏彩人遥知暎阶砌丹桂及芳春
思归二首
湖光清似监山色翠於眉投老身须逸探幽计莫迟河清不可待头白已多时谁谓茆茨陋求安过一枝二顷何时有乡园且结庐凭轩见岩壑闭户得琴书雪幌冬鑪暖风窗夏簟虚非才甘退缩不是傲簪裾
送道守董朝散
史笔传遗直经帷起世家一麾分郡寄千里蔼春华鸣阪方睎骥言时已及瓜车尘杳难逐飞梦遶天涯
挽兖守程大卿四首
名实时方会君臣德正同剸裁周庶物荐擢冠诸公金口褒扬首丹梯指顾中荣途虽未既寻尺自初终徊翔卿寺棘【原注公为太仆卿司农】转漕楚江舟忠厚临人大勤劳结课优丹枝方习庆梁木忽惊秋天意宁无在于门必有侯
交游敦久要赏鉴谢先容自愧非王粲人惊得蔡邕垩漫犹在刃舟壑已遗踪不见星躔处空瞻马鬛封忆昨湘江上追风送使帆青云方满路丹旐忽垂縿燕舞难重见霞杯不复衘【原注後堂歌舞之会累容参陪】遥怜三径菊冷落对双岩【原注公丛玉仙隐岩尤胜絶处】
夀蔡大资留守
四气成功月三阳得数辰昴星还辅汉崧岳复生申事业乘时会心源体道真燕来新赐第相贺八千春
挽严四府君
岁事时无失先畴手自耘克家亲有养投老意弥勤方羡高年庆旋惊白日曛可怜坟上土仍占壠头云
挽郑十一府君并夫人
君子言无玷夫人德有隣丝桐人世远窀穸陇头新粧合闲明镜吟窗积暗尘西风原上路鸣铎为悲辛
挽蒋尊师
少服羽人衣年耆道更肥未容青雀至俄驾白云归海上蟠桃熟人间晚露稀空留墨妙在鸾鹤自翻飞【原注师善大字】
挽傅仲温
人是南州老家传北地雄忽骑箕尾去不待大丹功【原注陆侍郎为君墓志云常励诸子为学未能如志愿府君尝以问我对曰读书必效譬如服食仙丹未即见功後当有证又曰自古圣贤死皆不忘志气在上往往傍日月骑星辰傅说是也府君实说之後裔】华屋闲歌席长杨惨暮风已符同穴契宁复念孤桐
挽冯际道
令德称乡党风流有自来能仁曾益夀善计亦丰财凤羽弥增秀车门既有开秪怜原上路松柏莫风哀
挽周祖文
蠲辰临远日祖奠彻中楹寒月铭旌影霜风晚铎声夜台无晓日泉路断回程已矣生前事空劳问代耕
挽冯户曹
干禄名虽啬承家实自肥身全五福美数过百年稀有裕居清世何嗟掩夜扉芝兰更盈畹指日见光辉
挽陈朝奉
畴昔卿评事风流出後生早聨华萼秀先得桂枝荣守死尊文墨持平御重轻已焉休茹恨三凤伫飞鸣
挽冯通直
功名早自期策足有余赀世路多荆棘荣途失羽仪素丝宁复理青眼不胜悲千古秦山路霜风岁暮时
挽毛夫人
守义惟贤妇夫人更妙年纷华人自竞始卒意弥坚善庆曾无爽家声既有传秀眉归永夜无愧及重泉
挽锺氏夫人
处号闺房秀归称内助贤丰华欢壮齿甘旨庆高年乡誉良人重家声嗣子传道傍多健羡宁贵一?然
挽陈氏夫人
纯贞谢琢磨报施竟无讹义守三从固身膺五福多有言贻彩服无恨属颓波行路惟称叹宁悲薤露歌

[book_title]卷八
钦定四库全书
云溪居士集卷八　　　　　宋　华镇　撰今体诗【七言律四十五首】
和光道元日书事二首
芜城池苑尽荒残春到长思竞秀山谷口风和鸎已出天南日转鴈初还千家帘幕峯峦上百里笙歌水竹间记得当年行乐事韶光不放片时闲
急管妖弦朝暮闻翠帘下应当垆君叫呼枭卢一百万砍削兕脯三千斤孔座嘉客每日满杨园细草何须耘夜长秉烛可为乐春色三分未一分
元丰六年正月二十九日季壬生徐元立以诗来贺用韵酬之
芳荆堂下两枝长一本朝来产此旁敢谓他年当似骥且期今日得如冈顾余已免重占虺闻子还思待弄璋多谢见贻真锦绣归时应得衒吾乡
石笋
小牕西下碧溪隅片石干云一笋麤苍藓长时斑点露老藤蟠处节痕纡不须凡木装佳色自有灵花入画图为美又应胜竹箭坚高元与衆材殊
养竹诗
莫笑青青一两茎春来次第满林生露凝节目犹含粉风过枝梢已有声拂拭且看霜雪干剪裁当见凤凰鸣繁枝去尽生微迳几为清隂特地行
和光道春日雨寒
细风密雨冷相添天右余寒势未殱漠漠乱丝凝旷野涓涓碎玉下重檐凌晨预约阳光发入夜先闻霰雪兼【原注世言久雨得雪则晴霁】蝶梦未成欹宝枕铜壶声咽冻孤蟾元丰六年二月检田凌塘中马上口占因简德器主簿
强半春光未足看花心柳眼尚盘桓景阳不放融怡色【按原本融怡作蜗恬二字不可晓孔武仲诗云春色着人寒料峭日光生野暖融怡是宋人常以料峭对融怡作蜗为误】密雨犹矜料峭寒借问董工湮沮洳何如骑马按冈峦几番回首自惆怅可借江南一钓竿
和陈尉见贻二首
画栋尘惊燕子来芳郊时雨敛轻埃须怜好景分明在为把愁顔勉强开仙客有情深赏物新诗劝我且持杯更言留得花王住忍放韶光取次回
燕语鸎啼次第新柳棉花锦曲江滨且将邂逅天涯客共看芳妍海角春须爱日添随日线莫教花笑对花人一杯随分休辞诉况有清歌激绦唇
食樱桃思越中风俗
荅荅驱禽欲晓天筠笼轻摘荐芳筵檀唇深注胭脂紫琪树匀排火齐圆醇蜜冷和甘益重小梅青近色增鲜花时南国豪华甚得尔杯盘更可怜
和陆彦则郊外初夏送客
红英落尽紫荷长野岸隂隂暗绿杨过眼芳菲浑似梦感时情绪直如狂江臯有客怀双佩淮上逢人赋乘黄顾我越吟方自苦可堪别曲念江乡
槿篱
移栽野槿密参差来束乘时作短篱树立已教存大本弥缝不使去纎枝春残叶暗青云合秋至花繁锦障垂家似长卿惟壁立不忧鼠窃夜潜窥
题共亭
驾鹤峯前山气佳炼丹泉上石如排高低檐宇依丛竹屈曲梯桥跨断厓仙客肯教人世得贤侯还与郡民偕春风日落歌声散藓径时时有坠钗
元老十二丈教授就馆西城因以寄之
谁教蹇步蹑丹梯曾是先生振所迷始喜草庐依郡北旋聆绦帐出城西仪韶久合为虞凤伏鹄犹劳似鲁鸡却爱春风嘉树下依然还见旧成蹊
和光道喜和叔得雨兼呈和叔知县乡兄
精诚一念格明神时雨经宵即效珍政属士龙真有誉颂成吉甫更无伦千畴土脉三冬起百里根荄一日春自古移风由美化善良从此在吾民
送左司董郎中出知汾州三首
策足年来据要津渐分符竹寄兵民双旌卷雾辉霜日驷马骄风蹀路尘魏晋河山元险固陶唐风俗本深淳銛锋爽鉴清夷旦报政应须笑鲁人
少壮同看桂苑春白头相顾等天伦素风凛凛惊颓俗高义翛翛嫓古人邂逅论情槐棘地殷懃分袂雪霜晨剖符自是诸侯贵不学河梁话苦辛
养狙有感谁非是塞马无因自去来人见终军持汉节世闻郭隗上燕台九门天上云泥隔三径山隂梦想开青琐黄扉严密地待看旌斾应时回
和李判官
卫玉清标未及门先知和气袭人温言高自有精醇味手敏曾无洗削痕一捧丝纶来幕府两迂舟楫过江村已慙无取叨交契更辱新诗仔细论
襍咏三首
相逢邂逅典文场人世机心一笑忘丽藻满籝堆锦绣清谈终坐击琳琅衣裘不羡公西胜才术当知贾傅长今日故园聊踯躅他年要路看腾骧
风过依稀听步虚穿林度水得清都地灵自有烟霞胜岁久何妨粉墨芜双鹤未归晴昼永片山长在白云孤无端堑断灵源地王气宁知属後湖
日曝山头土欲焦全家冒日走迢嶤石泉絶涧阶千级岭路穿云线一条借问裹粮朝历险何如坦腹夜吹箫【原注下逸】
凤凰台
昔吟太白凤凰诗此日登临认故墟丹穴好音今寂寞碧梧秋叶晚萧疎访寻池苑无陈迹指顾江山似旧书流影逝波何足恨且听天籁响虚徐
陪潭倅张朝散江皋观鱼
通守陈鱼许纵观旋开芳宴俯江干合围缓觉波心远数获丰知网目寛何必姬姜当脆板自多鲂鲤荐琱盘归舟清兴知何限湘水无风夕月寒
送史道源往宛丘
与君身世本西东一席虚斋邂逅同张尉寛衷无巧诋陶唐遗俗有淳风座中未阁红瑶麈门外还嘶白玉骢来岁金科新榜上当看名字冠诸公
和陈承事喜雨应祈见贺
空阶昨夜响淋漓正是东臯渴雨时蝼蚁未应能有感乾坤自是本无私已知协气通三壤想见嘉禾秀两岐更待秋冬高廪後与君同赋誉尧诗
送湖南提刑安学士
洞庭六月暑风长使者征帆挂短樯汲引津途多肉食追随行路有壶浆南洲自恋涵濡德北阙方思献纳良更识高门延庆事彩衣新有桂枝香
节遇中秋挟日余哲人来契梦熊时神澄晓露珠凝彩气爽秋风桂有枝歌袴始喧清赣曲使星还照碧湘西太平天子方求旧但指松椿祝夀祺
龙窟寺
篮舆薄暮下禅扃贪看松萝气象清未与老僧张?坐且携稚子绕廊行小堂烟重镫生晕远壑风高水有声寂寞卧龙无处问数声山鸟自飞鸣
和纯翁新秋夜雨
西风吹雨下天涯还见萧疎八月期筠簟惊秋初冷後兰缸凝晕未吹时谁人击节悲秋夜几处停针念所思此景多情吟不尽何郎底事最先知
秋日登戒珠寺
幽寻兰若已多欢更踏崇山望远山高阁路余心未惬秀岩目尽兴初还陇云凝素晴犹濶篱菊分金暖尚悭飞盖不须容昜去且偷闲暇笑谈间
重过高邮丁志高道路【并序】
予元丰中初官高邮出入丁志高道路首尾三年今日重过见其居民增多人物蕃膴昔之茆茨瓮牖往往皆高堂大厦矣惟两堤槐柳依然如旧
扁舟平日此东西屈指于今二十朞村落平田添栋宇人家碧瓦焕茆茨经过自觉风烟好来往谁知岁月移密柳高槐都似旧行人双鬓渐成丝
夀顾侍郎
应钟司序两旬时台座光凝照水湄善庆远归三俊後哲人来副半千期澄波渺渺韬洪量乔岳棱棱挺异姿早晚钧衡调燮去凤池当见老莲龟
送敏修赴官钜鹿
蜩鷽悠悠秪可怜抢榆控地已飘然早闻达识无诸蔽晚挹清风胜所传会面已欣浑似旧开怀还肯便忘年渌波碧草芳春日忍咏江生送别篇
题王氏清轩
开亭後圃号清轩非逐豪华効兔园入座馨香惟蕙草照窗清浅只池源暂来自怪尘埃远竟日原无鸟雀喧况是绕垣多翠竹春风次第长龙孙
题明轩
两楹开处面纯离题作明轩得事宜计利巳居人会地征商还是日中时平持刀尺无心用高倚权衡莫我欺达识主人元有大谁知细故亦无遗
题海鹤
仙禽西过万年枝人道飞鸣是路岐几向静中陪振鹭也曾高处见长离共知天上闻声韵直羡风前刷羽仪好与便随行缀去舞韶应自有嘉时
题西成轩
华轩闻在了溪东轩号西成学老农碧玉千峯终日好黄云万顷几香浓天低每接金仙语夜回时闻紫府钟祗恐主人为吏去春来三径緑苔封
用韵谢越帅程给事
大屛元侯重荐论自惭蹇浅匪多闻已当壮齿逢清世敢向南山恋白云宴以笙簧终永日宠将珠玉焕新文愿凭陶铸冲天去黄合门前拜使君
戏呈程民老
多才是处走华镳问柳寻花九十朝春去光隂祗恨晚兴来行路莫知遥谢安携妓情虽远崔烈为公臭不消应是醉魂伤骀荡大歌楚些为君招
蒙云叟司户宠示佳篇若将以功名相勉者再用韵以呈
来时春半忽惊秋思虑关心欲破头符竹徒劳乘絶障舆图那忍望神州未酬素志终难已欲问皇天肯断休樽酒且须浇垒块不须更作畔牢愁
直须富贵在何时到手杯行且莫辞未放沈酣千日醉何妨酬唱百篇诗喜看小雨生新润要使闲愁破两眉景物秋来尽佳句濡毫会看墨成池
和都城春雪
六花飞压九街尘应讶人间未觉春天上楼台银作屋云中车辂玉为轮三秋狼戾盈仓兆万国欢呼击壤辰寂寞袁门烟火冷未知谁是扣关人
病中闻梅已放就隣人求之
屈指新春只月余园梅闻道已盈枝暗香便欲朝三嗅寒笛愁闻夜一吹病眼未能临翠薄幽怀还恐失霜枝从君覔取春消息莫使空吟寄驿诗
次韵和道守曾大夫堂前早梅花
画堂深处腊前开应笑孤根庾岭隈不比一枝随驿至肯愁三弄逐风来华繁素逼窗纱月香重寒销印篆灰贤守吟看多丽句清新未羡宛陵梅
[集部,别集类,北宋建隆至靖康,云溪居士集]

[book_title]卷九
钦定四库全书
云溪居士集卷九　　　　　宋　华镇　撰今体诗【七言律三十九首】
梅花一首【并序】
余於花卉间尤爱梅花每遇於园林中徘徊观览而不忍去意欲列植成林构屋其间朝夕见之而後慊然贫而未能为此也至其敷荣之日则置数枝於研席聊以慰其所好情未能已载形於言
生来幽意酷怜梅醉眼愁眉见即开案上欲教终日在林梢令折数枝来轻匀素色欺鱼网潇洒清香压麝煤一嗅一观情一倍熙熙不啻上春台
近日
近日英雄涉世踈休言弹铗便乘舆昼操板艇穿沟径夜爇芦薪阅簿书似此小心纡若绶何如濶步曳长裾江南若有扁舟便不待秋风始忆鱼
列子观
日日鸡声马上闻监中不是少年身倦从客路长揺辔喜得真祠暂拂尘仙驭不归风自好遗编长诵意弥亲隋珠轻用弹黄雀愧汝当年辞粟人
紫薇花
雨余庭下紫薇芳帘幙风清发早凉细叶密攅红縠皱纎枝交曳彩霞长清都旧许分星号西掖曾容对省郎怅望日边承露掌何时相与照秋光
野岸白莲
越溪深处楚江湄玉刻冰裁一两枝天借明蟾滋秀色云垂清露润丰肌解知洁素风神远始觉红鲜品格卑何日曲池亭槛上细看朝暮弄轻颸
高丽扇
排筠贴楮缀南金舒卷乘时巧思深何必月团裁尺素自多清爽涤烦襟挥来振鹭全开羽叠去栟榈未展心利用已宜勤赏重更堪精制出鸡林
病起酬廷老傅十三丈
既有吾身似老聃却无道术类苏耽隂阳授气还非壮湿燥因时岂昜堪动戒荒嬉情谩切坐膺消渇理宜甘见贻药石诚多愧乡党无徵只自慙
元佑三年八月初六日得报已有代者归期可数喜动於中载形歌咏
郡符朝下报新官不觉津津喜见顔但怪鹊声连日好谁知鸿翼过年还心游象魏三秋後步入庭闱数月间别去祗怜风月夜不闻山溜响潺潺
送邦彦赴阙
士林休复叹栖鸾已向青云刷羽翰汉殿旧闻称锦绣燕堂当见擢芝兰张帆正值霜风劲策马何辞晓月寒解道此行须特达倾囊却愧乏琅玕
和李子约户曹四纪权室
主人才术照几先虚室端居宰利权谁觉市征非往日自知岁课埒当年高梧六月生秋色修竹三冬起紫烟平日纷纷讥识地不妨澄寂事经禅
和杨中行朝散引试日院中即事
多士分袍日造庭谈经议法与论兵不辞寒夜程文冗喜见明时道化行此日人怀平旦气他时中有少年卿凤毛已饱籯金术伫听传家振大名
试院中闻初平别头预上舍选作诗二章以贻之
拂晓文闱报捷音传家始见胜籯金不随门户炎凉异须识胶庠德泽深日月光华今际会岁时风物莫侵寻欲知报称君亲处惟有忠嘉一片心
龙头本是我青氊寂寞风流数百年素业久慙吾未振遗芳今喜汝能传九光瑞日才披雾千里修途要着鞭竹素纪名男子事莫令风味愧吾先
出院有日用前韵与诸公叙别
频年承乏选贤关自惜生居黍谷寒讐尽加三难自暇听残敲五敢求安蒙恩邂逅真多乐已事分飞亦足欢从此尘劳能脱否待寻蜀客试占看
和林安圣承议别试所即事
骤阻文闱密密关不堪霖雨作新寒暂违尘鞅闲还好喜得朋簪静可安樽俎不陈无过举笑谈相酢有余欢共知佳节行相近须把程文继日看
再和
陶家门户本常关泽室肌肤雅耐寒不惜春秋参贡举【原注余今年正月被差前往南庙八月又预别试所】况闻早晚报平安欵陪盛集无穷乐细阅雄文有益欢未必重阳虚过了黄花十日尚堪看
欧阳叔向见余试院中诗卷作诗见誉次韵酬之
未历藩篱见少陵索涂擿埴愧冥行满怀骤获连城贶溢耳惟闻中律鸣思巧本慙雕禇手心雄方怯弃繻生十年世路师良贾今日才惊利有赢
再酬叔向见谢
词锋笔力势凭凌高共飞云天上行清夜几通康乐梦嘉时还嗣孟郊鸣人间雅道时无丧海内才流世有生欲识篇章精密处搜奇抉隐语无赢
次韵酬叔向
卞玉尘多气已低可能符采压虹霓晋人自识三都丽襄野谁教七圣迷谩说违时清似水且谋终日醉如泥秦关自昔称天府何事雄夸十二齐
夀潭帅李金部二首
庆绪緜緜嗣伯阳何时熊梦契嘉祥月低蓂荚光犹满风入林锺景正长出去怀金参九列归来画绣得三湘遥知当日瞻佳气还似兹辰赌夀香
泛泛薰风入舜弦西楼晚月十分圆悬弧门下占祥日仗节湘南出帅年善诵咏歌盈玉叶夀觞频举倒金莲紫泥褒诏知非晚行看双旌上日边
渐堂
君家仲季乐天长书史优游共一堂鴈序此时详进止鴒原异日竟轩昂阶前兰菊幽香远座上埙篪逸韵长肃穆清风在华榜可令进躁坐销亡
舂陵闻鴈
余为舂陵纠曹夜闻鴈声因忆欧阳文忠公有送道州太守诗云身行南鴈不到处之句盖衡有回鴈亭
拥衾欹枕未成眠历历鸿声到枕前十月高风方永夜三更疎雨欲寒天衡阳亭榭真虚尔颖水篇章是偶然万里天南共为客北书从此喜须传
和纯翁闻新鴈
出门无绪看飞蓬入夜还惊度早鸿塞外长芦应已断天涯尺素竟难通青荧疎幌遮寒烬悉窣高梧弄夕风今夜只应欹枕後梦魂随汝到江东
和都城腊日雪
同云为瑞上圆清腊日飞花落帝城双阙渐迷鸳瓦碧九街匀罩麴尘轻戴溪有月舟方远袁巷无人路自平却爱马卿词赋好梁园一座尽知倾
和高邮监税李光道承务
论交未必须白头邂逅相逢辖屡投识似方诸能鉴物言非蘐草自忘忧诗书已见勤追琢筦库何妨暂滞留但喜荒斋得佳咏清风和气日休休
兰玉才华夙有芳撝谦高韵慕循墙风流自与迂疎厚澹泊应须气味长屡见清谈能破的行看素业骤成章日生鞅掌虽无尽投隙当来语大方
落帽山
落帽山头雨脚长消愁还是感河阳劳歌不解凄凉意小饮难投酩酊乡共恨今秋辜彩菊相期来岁沃霞觞须知四美人间少一笑千金未昜偿
夀蔡大资
岩岩巨镇瞻维岳落落乔松栋干姿物外风神时远鹤几先识断世元龟还逢周寝占熊旦恰是商岩肖象时愿醖东溟为夀酒一年一献一瑶巵
项王庙
刘氏功名未足多谩将带砺指山河楚宫一夜虽虚垒汉殿百年还艺禾今日祠堂皆寂寞当时江水自逶迤有灵若忆生前事应悔初为盖世歌
用韵赠陈县丞
明明真理与时纷曾把清心仔细论百虑已知归妙道一尘无复寄灵根时来或可纡蓝绶兴尽还思杜席门异日傥能追逸驾相忘不必近林园
湖南运使程大卿夀
时来嘉会一阳新庆属高门诞哲人杞梓挺材周世用珪璋含德足天纯酒熏爱日凝和气香触寒梅发早春密运隂功方寸地默增遐算有明神
崇宁元年五月十六日天汉桥月下闲步
闲来步月上银潢天宇无尘夜色凉双阙高寻佳气耸三街平衬绿槐长沈沈琳馆东西迥褭褭珠楼左右光归去不须寻蜀客莫教知到斗牛傍
高邮张生出所得诗画一轴求余作诗因书
千岩秀处有扁舟不驾樵风欲五秋金咮未应甘腐鼠霜翎时自下崑邱尘埃漠漠长扃户云月漫漫独倚楼好事古来常恨少碧霄清思为君捜
宿西禅寺诗
湖湘跋涉今犹近淮海漂流昔早曾扰扰未能逃鞅掌星星秪见变鬅鬙驱车旷野犹飞雪税驾闲窗已上灯瓶锡不移缘累息须知人世尽输僧
送道守董朝散
香穗氤氲杂瑞烟条风新转早春天桑蓬庆集侯门日铜竹荣居郡合年清晓十分圆玉兔寒宵万斛照金莲祝诗聊致官曹意上古灵椿自八千
钱秀才索诗用韵酬之
新诗字字脱埃尘几效中郎叹受辛他日合为仙桂客此时何愧布衣身更无狐貉原非耻直有箪瓢不是贫雾豹南山饥不下未慙尺蠖解求伸
次韵和潭州尹节推陪同年运使大卿知府安抚少卿知郡大夫饮会
一声浑化未来宫当日聨飞真乘龙策足津途趋要切掞庭华藻称纎穠青云荣贯谁同得白首朋樽此幸逢乐事晚生曾未识强赓佳句想形容
题朱中老宣德墓亭
不矜乡版早为宾不叹恩纶晚及身物识傥来忘世累学随所遇泽吾民鸿冥轻举闲刀刃舟壑潜移冷隙尘今日户庭皆似旧共知君有克家人

[book_title]卷十
钦定四库全书
云溪居士集卷十　　　　宋　华镇　撰
今体诗【七言律三十四首】
赠孙纯臣居士
鼔腹酣歌七十余卧龙山北寄蓬庐满堂常见斑衣舞填巷时来长者车负郭稻田周岁计还家兰圃足晨蔬闲窗尽日无余事时展青囊一卷书
上南都权府提刑孙大监二首
声华籍籍冠诸公三十年前淛水东造次谈经皆振玉从容遇事尽成风心游迥出青尘外名品横飞碧落中留钥宪台虽重寄方看平步入鵷鸿
抠衣平昔登门下曾许横经近绦纱江上一言氷玉远天涯长叹水云赊不才漫忝朱为绂承学终慙髪已华今日姓名犹见齿尚因提奬得灵槎
舟中望金山寺
小山苍翠出江流山上精庐望外幽午影楼台连北固夜声钟磬到扬州客帆飞过朱栏角沙鸟归栖碧瓦沟南去北来长扰扰画桡何日暂迟留【原注二十年间过其下者凡十六次未尝登赏】
送德器移光州仙居令
邂逅旧慙无半面追随今恨只三旬高才锋頴凌长剑和气舒迟压九春百里莫言犹偪仄三年亦可薄经纶古丹应有遗方在好使灵功被此民
奉酬刘令见怀
世路差池懒自嗟眼前随分过年华山中寻药援青嶂海上将鸥踏浅沙怀旧爱君交态厚题诗寄我素封斜争知节物随人冷十月东篱未有花
腊後感怀和光道韵
逹人蔑视千锺禄曲士惊谈五石瓢腊尽自怜春气近月明谁念美人遥铅华次第开梅萼金色依稀着柳条莫问隂山更隂处数峯残雪未全销
过鲁太师庙
余崇寜三年新安四邻五邑乃河南洛阳渑池寿安河清皆有蝗独不入县境冬部夫至都城往来经由庙下因以赋之
汉家循吏得民深素业流风尚可寻愧在盛时操短刃远来邻壤效鸣琴敢论异事追前事所喜仁心契本心振辔再经驯雉境一瞻道庙想徽音
题普照寺
刚趂闲情逐队行忽逢萧寺眼前明修廊有?僧趺坐古殿无人雀啄声咫尺都城尘不到寻常林木境还清凭君试问轮蹄客过此如何不解惊
高风
一传肯来忘暑月两旬轻举薄云霄非关汉水鱼盈钓不为宜城酒满瓢方外采真欣淡泊人间知足得逍遥高风可是陶彭泽归去田园为折腰
陆彦则索诗寄之四韵
解官才喜此身轻忍以冥搜损性情疎懒旧来高叔夜虚闲今日似渊明愿酬美意情虽切强缀狂歌曲不成应有朱侯偷笑我壮年不解请长缨
寿柯运使
九十韶光才十九高门曾是弄瑶璋熊罴梦寐当时吉龟鹤年龄此日长刘晏已知丰外计曹参行见趣归装更看德善流芳处济济斑衣满画堂
晓来迟日上高堂珠箔玲珑锦席张玉斚腾波行旨酒金炉生穗起真香融融喜气凝庭户拂拂歌尘下栋梁许步桃蹊无以报但祈眉寿献篇章
赵防御新辟小斋诗以贻之
隐操真全不待山小斋新辟户常关窗延昼白明丹府鑪养春和润玉顔何必金丝喧晓夕祗将槌拂伴虚闲人间兴味元恬淡不见轮飞倦後还
代湖南张运使贺蔡右丞
高步英躔恰妙龄曙华相照有余荣早逢周室遵儒雅亲见文公迓太平可但清标称玉润共知具体得金声庙堂方契千年会侧听康哉语载赓
送傅彬老检讨赴宜兴簿
不是双翎羽未齐天门欲到失云梯眼前且看神仙府身外休论枳棘栖百草让茶先有味一缻挹水近通携扁舟邂逅须乘兴细看东风罨画溪
次韵湖南张运判会春园新亭之什
落落长松满古园沈沈碧水侵新轩于今人物情虽别平昔池台迹未昬身外无尘红入座眼前有酒緑盈樽更将好乐无荒意深入无生不二门
田家二首
莫笑田家物象微柴荆未肯愧朱扉槿篱花发锦步障莎迳叶齐丝地衣葭苇吟风环竹屋鸳鸯浴水傍苔矶藜羹黍酒有余味笑看庭隂密又稀
绕舍澄沟玉色方夹堤密树俨修廊霜迟留得穠隂緑秋冷全无潦水黄独木短桥通别圃攒芦新廪出高墙终年饱暖人生足何必崎岖走异乡
卜居
桑弧蓬矢是男儿故国松楸亦重违架构自知惟壁立绸缪谁敢羡翬飞桑麻地狭妻孥笑堂庑檐低燕雀稀清世薄才何所用求田问舍未应非
诗酒六首
大雅读书勤苦外肯来文会盍簪中诅盟吾欲出三物续社君当图九翁緑橘未题霜降颗黄杨才长闰余丛後成若授兰亭例金谷樽看谁罚空
文力尤能草上风後生横槊鬭诗中诸君共利先登将一我甘为左次翁水至细流皆入海材为直木必由丛笔端衮衮淳于夥未觅膏油炙毂空
辞宦各归千里外满城不出数家中得诗夜共嘲骚客次韵时来寄子翁已分鹭鸾垂翠葆尚能鱼目鬭珠丛人生闲里还无此白首光隂过莫空
已在渊明归去後只消长庆醉吟中诗名未到出蓝者酒德忘为垂白翁刻烛分题喉每噤挥杯多酌指如丛拦街拍手儿童笑十日醒无一日空
残醉偶思京辇下戏言堪入和章中词因公度李道可印借梦卿成孺翁荒怪定逾诗律外风流谁笔笑林丛张而不弛非文武莞尔牛刀未可空
商搉文章论要公切云千仞将坛中诗人何地可安我丑妇今朝才拜翁雕玉苦心为楮叶绣衣谩眼束柴丛南邻寄谢梁兵部险韵无劳独断空
暖斋诗
至足无求触处同小斋和气日冲融几筵已得啸歌地赤白何须绘画工况有午檐容爱日曾无北户召寒风清心迥出尘埃外讵见高堂数仞崇
雪中寄徐主簿
出门四幕云垂地举目千花雪映天况是光隂犹故腊何妨时日在新年不辞登顿行长道但喜丰穰属大田遥羡风流栖枳客一焚檀篆逹诚?
次韵酬道州同官雪中召饮
千林腊雪缀玫瑰为送丰年好信来有客倚楼吹玉笛何人立马傍银台书斋喜白临窗纸粧阁惊藏照脸梅清景可怜佳句重为君随分把金杯
和石太傅钱清僧舍围炉余时先往萧山不预其会
後进多年仰硕肤相逢如恨日将晡懽怀想不辞醇酎高论应须出大鑪丽藻旧钦梁上客清风今识汉潜夫初慙不预芝兰列【原注公诗云芝兰相照皆佳士】和得阳春愧已无
题画鹰
高飞远走可人情上蔡东青旧有名谁在华堂餍鼎俎自甘平野掠柴荆心忧狐兎纷难尽眼看豺狼恣不平莫倚丝绳金縼美弓藏鸟尽汝须惊
失题
暑往寒来春复秋东西南北一萍浮吴鈎越剑虽常淬梁苑秦关祗浪游场屋同盟多列鼎乡闾小子亦封侯十年窗下劳萤雪今日明时漫白头
失题
分宜浪迹学希夷岂合将身涉事为无外纵知皆是幻有中寜免强随时懒於中散人谁觉贫过原思已自知若有一?容定省肯将尘鞅自羁縻
挽张约之
盗跖有年顔子夭千秋此理竟难昭一枝仙果方成实三叶阶兰已尽凋壮志永违祗自恨清魂一去更谁招犹胜伯道终身後应得幽冥慰寂寥

[book_title]卷十一
钦定四库全书
云溪居士集卷十一　　　　宋　华镇　撰今体诗【五言排律十二首】
元夕
节物随时好元宵兴味多常年苦风雨今夕偶晴和天宇消氛翳星华浸月波六街纷合遝两观迥嵳峩平昔财多裕欢心虑靡他深沈闭阆苑窈窕引巫娥百斛澄瑶碧千枝列芰荷珠咽激清脆霓袖竞婆娑颉颃将雏态緜蛮命友歌涓涓催急箭殷殷尚鸣鼍缥缈飞华幰丁东振宝珂东西历登览南北递经过不惜云罍罄祗看牛影俄恨无夸父足拟掷鲁阳戈出入心忘计晨昬用有那佳时徒共乐欢事不同科牵率调弦管安排具绮罗有虞虚腹馁那作醉顔不见三千履难逢十二梭寂寥尘陌上谁问夜如何
赠越倅胡郎中
天上元宵後中阶瑞气豪乾坤扶睿哲山岳孕英髦识量东溟阔才华北斗高序迁登半刺清选陟诸曹庆旦回新律邦人荐寿醪椿龄祈永固荣应吕?刀
寄焦公泽
身世旋蓬转年华激矢忙漂流轻楚越契濶昜参商窃预三千日行几二十霜金声留逸响玉润有余光仕路虽叨践心蹊未敢荒轩昂遗俗物感激企前芳燕雀惊鸿鹄鸱鸢吓凤凰倾都无孟子通国毁匡章曾席虽云远韩门未见忘铄金频减价投杼几循墙素履微难任流言衆觉强箴言曾展转攻鼓或相将睠想周宾裔来居禹计乡一门如旅燕三世寄飞梁何地逢遗秉谁垣有树桑釡鱼时肖范储石每矜扬儒术资斑见乡评假寸长芹藜经伏腊苹藻备烝尝紵絮亏冬褐丹铅薄晓粧晚蝉无重翼瀌雪有骄阳唐彀虚曾入齐飞宛未翔十年劳俛仰三釡足凄凉怀刺终思重车尘旧耻望有慙猗顿富徒效老莱装曲表求端影奔车倚怒螳力微甘黾勉道拙分摧藏好恶乡人僻风波世路常棘薪今合重瓜蔓昔还伤颊舌知无补丝桐或可量未教轻割席庶复许升堂
送湖南运判张朝散
豳野葽含秀周朝麦荐新秪园才浴像嵩岳复凝神鹊印天休裔书林世贵人江山分秀气珪璧粉天真三箧传遗绪前筹起逸尘人间欣得瑞席上蔼为珍平步游英彀长驱历要津星轺聊按指元鼎伫经纶熊梦祥占日斑衣色养辰云鹏方万里海鹤本千春
寿蔡大资
德绪先流庆高门早诞贤星杓方历次羲驭欲周天博大天殊禀高明道有传逢原从左右中礼在周旋网辖提携早枢机委寄专先猷重有作庙筭远无前避宠辞帷幄分华出涧瀍条流图外事谈笑握中权吏胆销精密民心适静便斾闲清洛日牙耸碧嵩烟世路观无迹神机体善渊弦歌随绦帐笔削起韦编已觉留司久弥增注想坚钧衡终所倚衮绣伫来还今日知祈祷灵椿比大年
水壁
江南曹生画壁在高邮禅居寺三壁为澄澜轻波二壁为惊骇之势
画手闻曹覇伊人岂裔孙穷神邈江海遗迹在墙垣发地惊涛起扶椽叠浪翻来非自胥怒去不为鲸吞咫尺重渊险寻常万里犇气疑烝宇宙势欲浸乾坤但见挥长笔谁能测巨源汪洋须骇瞩洼突几惊扪湛湛将澄处悠悠叠细痕轻颸掠伊洛濶岸漫湘沅怒势功尤壮飞澜地欲掀沧溟拥神岛穷髪运游鵾盘礴应无顾安排自有门夙成参造化无用契胚浑岁久人虽远尘侵墨未昏依稀逢海若髣髴吊湘魂倦客萦多累乘桴特未援时来观浩荡聊用涤尘烦莫使蜗涎蠧常令墨妙存不劳浮渤澥已似陟崑仑
送新广西提刑曹司勲
勲业平阳重才华子建先高风延世济大笔得家传事至皆游刃辞新尽应弦从容登桂籍慷慨躐英躔不下文弥蔚曾磨质更坚鵷鸿倾义路旒扆赏辞编善诱恢师范良图?幕莲雄鸣声濶逹高举势腾骞中外资裁制交游喜荐延入趋兰省秘出拥绣衣鲜封域三苗旧江山五岭连楚风轻有素蛮俗混难铨飞挽归丰羡经营出静便霜威严不试镜照朗无前玉石胷中判龙虵度外捐冥心投至理寓兴起新篇不羡怀沙洁羞称赋鵩贤团茆方息驾隐几欲忘筌杯水澄朝彩炉香炷久烟有余论墨妙无问及筳篿华实湖湘外声名日月边泥封俄迅激竹律未周旋畏景明流石薰飈穆汛弦星车躔岭徼虎节起湘川雨露恩无外乾坤施不偏远民伤侧陋天子重生全桂水秦开郡琁玑舜继年平反须利器跋履屈华鞯贱子曾昂首清途想侧肩希声元寂寞坦履素蹁跹世路谁为偶台僚窃备员机心寜及俗直道尚侔天宜幞为郎被难加出将鞭神栖南郭隐心醉北窗眠大匠微无弃幽芳早见搴斵轮慙妙手倾盖胜华颠莫叱王遵驭空矜郭泰船云移难就?蚁慕漫求羶越峤暄凉异周班旦莫聨行看践槐棘应纪纫兰荃
鱼戏动新荷
风日向清和游鱼水面多逶迤浮巨壑揺漾动新荷密倚纎茄【按茄尔雅释草荷芙蕖其茎茄原本作葭误】转轻翻緑影俄参差吹弱藻潋灧起微波跃跃同盈沼洋洋类舞河因知濠上意不羡越溪歌
峄阳孤桐
大乐潜生气徐方暗结融峄阳锺异物山木得孤桐特干千寻耸清隂十亩丰夜声通渤澥午影到崆峒雨露偏垂德隂阳曲致工和音来象外懿质孕区中不羡樗无用常卑桂有丛人期瞻舜日自信逹尧聪动植奚难感神明庶可通铿锵虽固有翦拂未曾蒙合梓才知美弦丝乃见功名尝叨禹纪材实待夔攻埋没如邕爨栽培异楚宫山禽曾不识丹凤每来同沆瀣凝朝气沧凉泛晓曈发扬羞谷黍疎散愧江枫誓与箫韶并寜随历草空傥教承搏拊焉敢避磨礲功用施清庙声华发大东知音何以报愿为奏南风
送越州佥判徐状元赴阙
彼美司刑士言辞越幕宾斑衣登彩舫罗袖拥雕轮重过千年会轻捐万壑春拂樯风习习泛楫水鳞鳞仰念当朝律高还治古淳嘉猷皆建置弊法不因循食饼无容画观龙必贵真进贤非积累怀宝免湮沦徒步升黄阁元台出渭滨昔年书旧史今日在严宸志士休歌凤鸿儒罢泣麟不愁长待价祗恐未能仁盛世当千士明公第一人词场无大敌桂苑絶前尘雅誉多材艺雄居要路津规为真大器荐擢昜常伦绀髪年方壮清光日向亲横飞朝鼎鼐跬步职丝纶学问功无愧经纶志必伸善将兼海内泽可下天民既得风云便应为柱石臣已知材似杞惟贵夀如椿猥似卑凡质同居晏粲辰问年虽鲁卫语士乃齐秦敢谓苗堪揠惟知竹有筠毛公方喜檄原宪不忧贫春至寜栽柳秋来未忆蓴况逢春眼见何虑白头新戮力尊贤轨虚怀慕德邻愿言登左右无或弃轮囷
送越倅胡郎中入京
雄镇扬州域前闻越絶灵天文直牛女地势压沧溟覇业虽陈迹王图乃旧经遗风终朴素弥世慎仪刑纡绶皆英彀乘轩尽德馨迄今无僭滥自古底安寜硕德居华旦清资应列星司城新进秩【原注时初改职方郎中】别乘旧扬軨【原注公前任秦州通判】妙誉高藩翰嘉名蔼阙廷自堪剖符竹犹此驾簈篂裨替无遗恨平反得所听威仪严肃穆文雅焕青荧裁决真穿缟经纶甚建瓴属城尝乏守茂绩可书屏【原注公两权润州一至湖州皆有政声】完士终何感丹心独愿铭沦理脱吴阪知赏谬柯亭【原注公前秋监试镇幸中选遂即尘忝】述业知睎骥多闻媿识鼮成风非匠石合舞谢庖丁滥拟窥场藿叨曾食野苹禹门俄暴鬛陶梦辄摧翎捧檄终堪喜弹冠讵可停未能餐沆瀣安敢卧清泠山薮容樗栎川河纳渭泾不教长在涧还许预充庭破竹期迎刃提刀更发硎有缘重奋迅何虑复伶俜稳步封崤底长驱过井陉旋瞻丹阙凤密觏宝阶蓂先哲犹嘲白微才乃拾青既沾新籍桂无负故囊萤寒谷逢阳律幽姿得震霆心诚期秉石踪迹免如萍矩范兹亲觌徽音此窃聆执鞭欣有自整驾恨难扃杯水遮琱辔壶浆拥彩舲鸣钲发兰沚叠鼓起苹汀庞骥虽云展黄陂未昜形?刀方电发孔榻任尘冥伫见宵人仗行观病者醒驰心逐旌斾引领瞩郊垧
送湖南提举梁朝散
公族流芳远侯门积庆长玉田收地宝兰畹?天香岐嶷英姿妙魁梧德宇强岳灵分秀气昴宿注祥光世济居弥厚官成动有章题舆高右陕持节重西湘二九朝阳永中秋夕月凉诞弥迎节至嘉庆肆筵芳檀篆金为鼎榴花玉作觞愿言齐鹤夀平步冠鵷行

[book_title]卷十二
钦定四库全书
云溪居士集卷十二　　　　宋　华镇　撰今体诗【七言排律七首】
和通州李判官【并序】
晋伯判官年契按行下邑垂示新诗粉饰过称固非单浅之所敢当仰服意厚难以虚辱谨次来韵上谢
忆昔元丰第二春叨陪逸驾预官论频烦州县徒劳职未报君亲罔极恩居与莞蒲依海角出随鴈鹜走江村闲心祗合寻三径倦翼寜堪憩九门羊枣幸占如养志莱衣欣有唤翁孙他时未免烦陶铸只就同年匄漆园
送越帅程给事赴诏
清华仙殿图书府【原注公职集贤殿修撰】贵近东台侍从郎宠被买臣荣遇绂来临安石宴游乡下车建设先条教暖席施为尽纪纲监物浄明齐上水临机锋鋭踰干将威棱直为摧奸宄德惠隂知佑善良意匠经营真有趣轴机裁处动非常谨严庭讼情无失【原注公迁都厅于府内西楼下以旧所近外狱情多泄】检察民输弊已亡【原注公创和买夏税场於府门左右以絶往日之弊】坐使奸胥难用巧默令雅俗尽知方淳和只有兴廉逊肃治应无敢寇攘莲幕终朝闲笔削圜扉经岁絶桁杨精蓝振起都城美【原注公重建宝林寺寺为城中胜槩】新馆增延使者光【原注公筑馆以待往来使者目为皇华馆】翦拂散材充大匠吹?寒谷变春阳【原注镇自公荐送即遂尘忝】三年治最腾歌颂千里声和协雨阳【原注时累年风雨时若】何但编氓称五袴已令比屋有千箱【原注时年谷屡登】风流自得篇章乐【原注公当世诗匠在越尤多唱和】闲暇人惊日月长彩舫有时罗绮绣朱轓到处拥丝簧寻穷万壑幽深趣踏徧千岩紫翠芳【原注公政成多暇云门兰亭常得游从】絶唱未饶元相国【原注元微之在越与副使窦巩赓和号兰亭絶唱公与僚属实继之】遗风独揖贺知章【原注贺公故宅颓毁已久公命缉之】香山图画知尝预【原注公与致政少师致政少保二赵公绘为三老图】魏阙心诚想未忘下国可能留近侍雄材自合在岩廊祥光一夜生台座优诏平明出未央汉殿果深思董贾越人那久得龚黄丹书东下随秋鴈画鷁西征拂晓霜不独飞章留去辙【原注时监司交章乞公再任】况多扶老拥归艎已知子翼终难借犹拟曹侯且缓装送目未能看竹马倾思惟只咏甘棠既当帝阙盐梅望可恋吴门绣画堂【原注公姑苏方成新第】前席虚心方注想据鞍壮气正康强七城异绩虽云远【原注会稽经总浙东七州】万室苍生伫有望蹇步有心随轨辙梦魂终夜倚门墙
次韵酬桂阳石知监怀乡见寄
南北周旋事屡更剖符才喜慰苍生米盐无滞纲条密雀鼠难欺狱讼平樽俎有余今北海篇章多暇古宣城桃源善庆时难拟金谷风流世有名荣拥双旌忘自得永怀三径念同情乡闾分义千钧重笔墨才华一座倾官异微之惭未称报殊平子愧非精折腰寂寞将何遣稔听龚黄布政声
湖南运使柯少卿寿
星杓旋指始回寅迟日烘天欲再旬安寝熊罴通吉梦高门弧矢见成人江山孕美寛为量奎壁腾芒秀入神学苑远穷三箧富辞林荣占一枝春分麾闽越闲余刃赐笔中台播逸尘棘寺入陪鵷列久湘源来着绣衣新笑谈已集金粮最眄睐无遗玉石真不惮高才亲远使更将和气裕斯民华资分合归无已眉寿隂须付有仁幕下晚生欣庇德强歌精意指灵椿
用石桂阳韵谢左判官陈司理见寄
曾挹清谈仆屡更解颐聊足慰平生共观云物怀虞帝为引渔翁问屈平一逐晓风分客路两逢春雨暗山城寒林不见迁莺语古壁多逢逐客名怀寄远随贤守句爱忘深识故人情参军笔力湘山峭幕府辞源峡水倾刻烛赋诗曾有意临池扫帚未能精强将西缶临风击终逊玲珑戛玉声
挽宗岳张尊师
神仙去住本无家此日人间漫叹嗟华表旧传归白鹤洞庭谁见袖青蛇道山两拂谈经麈沧海频乘犯斗槎双玉佩沾天上露五铢衣识洞中霞林泉投老心犹壮京国归来鬓未华短制从今牵薛荔杂耕依旧种胡麻风生谢傅团团扇花隐尧夫小小车逸兴逍遥舟不系新诗妙絶玉无瑕松边对酒依盘石竹里分泉洗落花一自青冥餐沆瀣更谁黄犊侣麏麚丹初封鼎云犹湿棋未收秤日已斜每过竹轩深有恨独怜溪阁静无譁匣中不见龙三尺画里空余雪两髽回首方蓬归路远五云愁杀树交加
宫使蔡太师夀诗
天贻真宰赞重熙何日来符命世期五夜燕游元夕後三阳交泰上春时维师事业前无吕先觉心灵世有伊首斡化机熙帝载暂休祠馆动民思和羮终付盐梅手仗节难稽柱石姿华屋早开丞相第衮衣新赋我公诗缃桃满院光风转素李成蹊淑景迟鼎席具瞻何所愿祝公眉寿等莲龟
[集部,别集类,北宋建隆至靖康,云溪居士集]

[book_title]卷十三
钦定四库全书
云溪居士集卷十三　　　　宋　华镇　撰今体诗【五七言絶句七十四首】
谢成都杨滙秀才惠邛州竹杖二首
临邛石上老龙孙雪抱霜封有旧痕耸削已知非俗物更堪来自草玄门
邂逅相逢又别离骤承佳贶意何其应怜越絶闲云客酷似临邛瘦竹枝
过涧
两山分处水横流渡水登山趣更幽却忆当年谢康乐等闲羇束为封侯
河上
沙头两两飞归鴈水面茸茸长緑蒲知是人间好时节不妨河上弄泥涂
闻歌
来时梅萼粘残雪归日桃花簇绦罗农事不妨何事了齐声连路踏春歌
秋风
秋风昨夜落前林放出千岩秀色深欲结草庐归未得倚栏空负季鹰心
上顾侍郎诗【并序】
内翰侍郎卿丈置酒与钱叔凭同见招既至独擕钱於後堂出小鬟为侑因成一絶投献
西汉风流古到今油油巵酒待青襟後堂不许闻歌舞始觉先生见与深
渡岭【四明山中作】
岭路林稍一线通肩舆直上破林风眼前遥见东山树却顾青衫愧谢公
四海
四海田庐自有余置锥无地欲尤谁鹪鹩莫厌一枝少更有寄巢无一枝
历阳道中
江北江南未定时襟喉此地系安危颓营故垒皆芜没日落寒生枫树枝
江南湖阳
末俗颓风正可悲当时强项是男儿君王不似南阳日此事寜教女子知
石碛汉高帝庙
黄屋何曾驻未央十年关外蹀寒霜灵祠今日秋江上门鏁丹枫似楚王
缑氏道中口占
人道自有上天梯尘暗灵襟路却迷不见吹笙王子晋独乘玄鹤碧嵩西
立春日雪
金丝未徧千门柳玉叶才分五岭梅青帝似怜芳信少更教春日六花开
斜入芳筵沾彩胜密铺幽径点兰芽谢娘子细临看取不是杨花是雪花
挽饶法主
缁服薰修九十春法筵长为指通津经窻未冷铜炉火已作他方应化身
方城道中值雨
重云三日锁前山麦陇泥涂尚未乾行路春光已弃任从风雨作轻寒
和叔凭惜春
无计可能留永日有情何用惜芳春明年还似今年好作花前把酒人
柳暗晓鸎鸣树底帘垂午燕簇楼头东君暂去无多日且放残红逐水流
登舟夜作
一揖天官籍姓名半年归计杳难成夜来梦觉篷窻冷枕底惊闻汴水声
溪行
渌波漾漾日西来波上鲂鱼拨刺回乔木两堤连翠幄春深谁复翦条枚
过牛头山
千岩秀处是家山东望重江未可还今日马头逢翠阜且垂鞭袖一开顔
赠温幕张子常有诗见怀用韵因成五篇
鸣玉琅琅振小舟银鈎婉婉照清流如何汉殿凌云笔肯赋寒山水石幽
寂寥不见李膺舟时倚西风叹逝流小吏忽来传秀句春容顿觉满山幽
一来海角舣扁舟两见天南大火流钟鼓不闻昏自晓柴荆常闭冷还幽
怀才自是济川舟术业曾非西北流禁掖言归应不晩海山未去且寻幽
曾乘碧海驭风舟几挹苍崖喷雪流想得更当和鼎重也应须记赏心幽
和河南府倅程朝散缑氏僧舍题壁
尘机不动有余清逸静孤飞在杳冥想得马头无限思碧云随处见瑶屏
弦月
人间离别最堪怜天上嫦娥恐亦然昨夜广寒分破镜半奁飞上九重天
宣化道上望锺山
望外江山千万重北山秀气冠江东可怜秋月澄明夜怨鹤长悲蕙帐空
题画
栽松累石状孱顔万仞形容数尺间会得秋毫非至细可能留意羡他山
隂影
昇时冉冉落如飞乌兔由来不自持莫作人间天上语有中都是一成亏
出南薰门道中诗
玉津槐柳緑成隂归路春光步步深名宦未多年不少到家聊缓北堂心
和刘叔怀见寄三絶句
风前双鹤舞金衣来送新诗过竹扉逸响琤瑽鸣玉脆雕章飘絶朶云飞
冥冥心地外参寥淅淅松稍挂饮瓢挥麈纵衡忘孔墨寄声邂逅得刘萧
清世儒冠不贱贫一竿谁复钓溪滨看君双鬂春条绿策足应须据要津
杂咏
不言藻绘文章恶也识膏梁气味珍春夏已休秋欲晚明眸开口羡他人
自是不耕仍不种年来何处覔仓箱秋冬莫遣还虚过图取前春有稻梁
秀色丰融凝晓露新声睍睆弄东风芳条已密无寻处粉堞虽低径不通
鸎老隂浓昼景迟园林又是过芳时香顋粉蕊年年好只羡游蜂野蝶知
兰膏不御鬓云垂紫玉拈来懒自吹西望阳关何处是寂寥空度杏花时
蓬鬓荆钗畎壠头玉顔鸡狗分同游眼前不见昭阳殿谁复将心望冕旒
芳年未识五云车皓腕空留绦缕纱燕子将雏鸎语老东风又是落宫花
馺遝鸣驺里巷喧殷懃来覔孝廉船千年亲见风流事不是空闻旧史传
亲屈朱轓接晤言不惭长吉赋华轩羽毛果是冲天物愿借扶揺上九门
苦竹城
一叶扁舟激浪花当时儿女亦惊嗟归来苦竹城池就始觉忘家是保家
历阳试院闻角
英雄颠沛亦风流长啸寒生画角愁今日江城朝暮引空教鸥鹭起沙头
试院初闻蟋蟀
窻前落尽梧桐叶牀下新闻蟋蟀声瘦骨不禁秋气重夜深虚幌梦魂清
过永城寄知县陈宣德同年三絶句
惜别欣逢一纪余世途惟我最差池当时侠少无年少今日青丝有白丝
昔年同看杏园春十载徒劳走路尘试问风前拢板女何如月下倚楼人
榆叶晚风愁去日桃花春水喜归时双鳬犹在隋堤柳准拟同看两岸丝
海门道中望熟山寄知县朱宣德
一抺青山倚碧虚遥知山下是仙居东风桃叶堪乘兴不畏长江畏简书
叶县
双鳬归去玉京游尘满东风暗驿楼唯有汝坟东逝水春来依旧緑波流
郊原
分苗刈麦满平田茧声争涧水喧我亦方怀三釡乐蹔逃尘鞅过郊原
晓来骑马出郊原却忆年时此按田流景已过三十里如何容昜又经年
舟中昼寝同官陈尉见过从人不报起来以诗谢之
懒将心绪逐波流欹枕蓬窻万虑休贪逐化人游帝阙不知梅福过扁舟
六月旦有芝生于小厅之南楹连叶七层顔色黄润常有露珠聨络其上观者欢息以为祥异因作三小诗
黄金七叶向晨敷人道曾标瑞应图我已无心邀世福不须三秀巧相谀
品彚皆从化育成无根神草为谁生吾皇茂德参天地好向甘泉植九重
芝英服食夀能千蕊笈仙经每细看久视长生吾不羡任同凡草一时乾
洛阳桥
壮年已熟洛阳名今日亲来桥上行叠石根盘连厚地凌云气势压沧瀛
再经西禅寺二絶句
我为人役走尘寰僧老空门不出关身世也知皆梦幻到头忙者不如闲
三时五度到西禅春雪秋风暑湿天试问经窻长宴坐何如尘路走终年
陶令
陶令当年亦萧索犹来篱下醉流霞闲门今日无人到赖得寒丛未有花
起工
龙骨穿云水上天熊蟠抉地土成川朝来泥淖漫胡处日落星河已湛然
会稽览古诗【按镇有会稽览古诗一百三篇永乐大典未经收入今从厉鹗宋诗纪事中録出仅存九篇鹗乃抄诸会稽志者每题下各系本事考宝庆会稽续志称镇会稽览古诗百余篇历按史策旁考传记以及稗官琐语咸见采摭是镇作诗时亦必自有解题然於双笋石题下乃载及高宗末年及孝宗末年事镇於元丰二年登时彦榜进士其上章待制书有云叨窃名第二十八岁矣上丰祭酒亦云然以年考之镇生当在仁宗皇佑三年历高宗之末年当百十四岁孝宗之末年则百四十三岁镇即获夀考亦焉能及覩隆兴以後事况镇子初成於绍兴十三年以镇遗集乞序於楼炤则在高宗中镇死已久尤显然可证其所系解题本出会稽续志原文特引镇诗以证之故载有高孝两朝时事鹗初弗深考而直据志漫录纰缪甚矣然竟削去解题恐无以备稽核今仍依纪事本附録题下而谨附辨正於此】
铁门限
王中令裔孙智永善隶草为世所重求者弗违户外之人如市所居限频为之毁以铁固之时号铁门限真草千字文十九年成一千通柳诚悬称其书得家法世传右军兰亭弟子辨才尤加宝秘贞观中求之不得至使萧翼设奇取之山中父老尚能道其事
铁限僧防迹未移千通真草了无遗兰亭墨蹟何由见只说萧郎奉使时
秦望山
秦始皇东廵登高历览刻石纪功故曰秦望
秦人两世尽东游辇路曾临到上头睫在眼前终不见不知登望竟何求
樵风泾
郑巨君弘采薪若耶山中得仙人遗箭归之而获便风之报千载之下朝暮不渝
碧山重叠水溶溶南北朝来旦暮风岩壑会稽真胜絶樵苏犹是汉三公
城山
其山中卑四高宛然城堞吴伐越次查浦勾践保此拒吴又名越王城有佛眼泉洗马池泉中产嘉鱼越拒吴时吴意越之乏水以盐鱼为馈越取双鱼答之遂解围去
兵家制胜旧多门赠答雍容亦解纷缓报一双文锦鲤坐归十万水犀军
双笋石
在上虞县钓台山高百余丈若人冕而对峙者其巅有异花每杜鹘啼时开若霞锦神宗崩三年不荣高宗崩花忽变白孝宗崩三年若枯既而复茂
千尺相高卓翠珉雨余云外露璘珣鼎湖龙去苍髯断三载丛花不记春
放马涧
在新昌县支道林放马之所或讥道人养马不韵答曰贫道赏其神骏
春草茸茸涧水清路人犹记昔时名金羁纵後双蹄逸想见风前蹀躞声
虞国墅
在余姚罗壁山襟带溪山大势具体金谷郗太宰徧游诸境栖情于此每至良辰擕子游憩後以司空临郡遂卜居之
山列翠屏围碧落水流鸣管绕平田郗家池馆萝芜後金谷形容自渺【一作宛】然
燕竹
越人以其燕来时出笋因以为名
竹箭黄芽欲老时杏梁日煖燕初归他林未耸千竿翠此地先抽一握肥
孟桥
桥南汉孟尝宅也
溪上还珠太守家小桥斜跨碧流沙清风不共门墙改长与寒泉起浪花
附五言絶句【一首】
闻酒香戏作
下蚓盈泉腹高蝉溢露肠如何不能饮空羡瓮头香

[book_title]卷十四
钦定四库全书
云溪居士集卷十四　　　　宋　华镇　撰论【七首】
论志【按论志一篇总叙着论之旨为目三十有四篇四十今缀辑编次得三十一篇而佚去论相论事论人材论科举论教化论财用论兵论边事论言等凡九篇】
昔孟子言士之尙友者论古之人颂其诗以观志之所趣读其书以察事之所行论其世以稽合是非而辨其得失志趣於事变行适於物宜圣贤之士也斯可以为友矣志之所趣则悖其变事之所行则失其宜是亦踈妄之人已又何足尙哉故论古之人者如此盖古之有道之士志不虚适事无苟为心之所之必有以振一世之弊行之所从必有以致一世之利昔者舜积盛德禹成大功圣神相因雍容揖逊而在上者以征诛应顺为慙德巢许不屈伯成退耕随光之流深潜远引在下者以高蹈不返为洪义虐政如虎生民涂炭莫肯顾恤故伊尹起而任天下之重说汤以伐夏救民武王援成汤之义以拯世太公申伊尹之志以济物天下之士知进而不知退故伯夷起而殉洁清之节采薇首阳之下至死而不顾夷齐之风既振静退之俗浸长硕大寛博之人温纯如玉之士考盘在涧策驹空谷者多矣故柳下惠起而尙圣人之和直道事君三黜不去洁身乱伦者既失君子之通义隘与不恭者又非其人之全德故孔子起而以时制行苟合於义无所不可苟非其义无所可也然辙环天下历聘列国危行言逊畏敬大人後世邦君莫知尊德乐道鲁缪友士齐宣召贤恃富倚爵骄轻仁义者比比皆是故孟子起而以道为任危言辨说藐视巍巍上稽唐虞下斥杨墨此皆适时之变而得其宜者也故其志可尊其事可述其言可传於後世士无振弊之志兴利之事而驰骛英华捃摭枝叶为无用之空言难以言智矣镇退不敢安饱食之佚受无文之耻进不敢忘文采之美为无用之辞乃着论以述素志而商略行事庶明心有所用言不苟为或有禆於世道之万一言君者一十六言官事者一十有三言民事者四言国事者五序事属辞之所及发心志之攸趣者二凡四十篇道有王覇失其所从则事业卑浅不可不先知也其初曰论道治有纯疵纯而无疵始尽善矣其次曰论治势有强弱制在人主而不在事其次曰论国势天下之本心心正而远近一出于正矣其次曰论本道有常而无弊知常然後道存其次曰论常法有变而无常知变然後法立其次曰论变济功业者必资于人人之正邪未昜知也其次曰论知人帝王之功起於一相其次曰论相四海之治本于郡县其次曰论守令去风俗之蠧弊革羣心之邪僻则美意无异而良法有行志公殉私依违承和理性异道时命邪说皆蠧弊之甚者也其次曰论蠧弊事有缓急序有先後不可昧也其次曰论事仁义王道之本也法令政事之末也末不可以胜本久矣其次曰论本末代天理物缉熙庶事莫尙于建官其次曰论官分曹设官职用斯异人材无备各有所宜不可不因其次曰论人材摠閲多士分任庶官铨择有方然後材德无僭其次曰论铨选任贤举能君子之通义惩奸责实宜有常典其次曰论任举百官有成庶士乃治会计详谨则事无敢惰其次曰论考绩功罪必分淑慝异处威德并建而贤不肖可驭其次曰论赏罚疑贰失士苛密生奸濶达大度推诚待物帝王之高致也其次曰论法令监统刺举所以维制天下侵官专事过轶弗纠失其职矣其次曰论监司人主慎听纳而审用舍逹见正邪之情消朋释党则小人弗用而君子安矣其次曰论朋党豪杰之士不待文王而後兴者常少教养成造实赖王政其次曰论养士寸长片善咸有所施蒐采之道广则羣才毕用其次曰论科举设非常之选待非常之人宜略小道求以远到其次曰论制举旱亁水溢神实尸之严奉之道不可不尽其次曰论事神尧舜行德则民人夀汤武拨乱身及治平民无淳疵由帝王之陶冶其次曰论教化名分之际治乱所起失之虽微其流甚大不可不慎其次曰论法禁民之力役休戚所系法有利害宜详求而损益之其次曰论役法食货财用王道之本世变不通经理斯异其次曰论财用兵以遏乱亦以起乱制置蓄养其术宜慎其次曰论兵夷狄异心圣人不保其信义疆场无虞则中夏靖谧其次曰论边事怀柔以德震强以威文武交畅外患斯弭其次曰论御戎帝王之职必疆理天下而奉禹功始勤终逸文武所以定大勲也其次曰论事业利害不明言则踈妄踈妄之言不足以经世士之所不可为君子所不可用者也其终曰论言物变无穷识思有际弊事遗利敢谓尽于此哉亦识夫闻见之所知志意之所及尔古之人六合之外存而不论六合之内论而不议经世之事议而不辩兹论也亦经世之事也然位卑官微职司非已安敢窃预其议哉析是非之理以论之而已析之精微议亦斯在
道论
人主不能成王道不足以绍周後德愧二帝法慙文武不足以成王道成王道者有六昜曰仁曰材曰志曰识曰勤曰粹六者成王道之昜者也六昜不明则有六难曰薄曰弱曰卑曰蔽曰怠曰驳六者成王道之难者也仁以存厚厚以博爱爱以恤民有恤民之心然後有致道之质材以达心心以趋善善以成德有成德之资然後有济道之具志以立诚诚以致远远以图大有图大之谋然後有向道之虑识以通理理以辨物物以知方有知方之明然後有见道之得勤以从实粹以尽美美以致一一以为精有精一之功然後有备道之善由是六者而图王昜矣薄者仁之反也薄而趋恶忠厚忘矣弱者材之反也弱而不武善难济矣卑者尊之反也志不及大远业晦矣蔽者识之反也明以蔽蒙是非瞀矣怠者勤之反也为之弗敏实斯远矣驳者粹之反也驳杂之政纯德丧矣由是六者而图王则难矣昔孝文帝恭俭自克德厚与人轻租除刑息兵慎罚使天下饮德生民允怀四百年间讴吟称汉可谓有其仁矣中宗赏罚必信循名责实吏称其职民安其业武昭之後微而复隆可谓有其材矣世宗表章六经钦崇道术兴学养士设科选贤改正朔定历数讲修礼物百度咸举号令文章焕焉可述可谓有其志而勤於从事矣使太宗抗高明之志临功名而有勇孝武守絶世之业见侈大而不惑孝宣帝逹覇王之政脱习俗而无蔽则二帝之絶德文武之典章尽在是矣惜乎卑以自弃杂而败猷蔽于因循莫尽其美故文协成康武资雄大宣侔武丁皆三代令王之比然而汉之声猷不足以争骛商周齐光虞夏亦三主之过已前史知叹息恭俭于武帝而不知论谦揖杂覇于文宣其于言殆亦有所缺欤
治论上
凡民养之则庶厚之则富教之则善去患害兴功利与之?里室庐以居之凿井耕田以食之无杀罚以伤其生无劳役以挠其安男女不失其时老幼得以相保盗贼不作水旱有备劳来安集抚循长养至於鳏寡孤独无不得其所则民庶矣付之田畴教之种息桑麻以为衣鷄豚以为食山林川泽时入而无禁勤者劝之惰者督之时使轻役不夺其时赋歛以度不尽其财衣服食用吉凶之费为之节文使无侈靡则民富矣进礼乐之教退刑法之政畅醇厚之风惩刻薄之俗示之以君臣父子之伦风之以孝悌忠顺之义循理者旌异之不率者放弃之则民善矣夏商之季民尝雕耗匮乏奸宄暴乱矣汤武革之及身而治成康之世户口蕃衍人民忠厚至于四十余年天下无一人之狱昔者秦人虐用其民壮者殱于征役老弱转於沟壑疾耕力织不足以供赋道之以刑名刼之以功利天下之人不闻德义之教至于父借耰锄虑有德色母取箕箒立而谇语民物耗竭风俗薄恶未有甚於此时也刘氏革之与民休息十有余年天下阜安文景之时衣食给足兴亷举孝断狱数百几致刑措隋炀帝外事夷虏内纵侈心穷生齿之力竭天下之财以奉其欲民不堪命盗贼并起唐太宗因之以有天下大业既定与房魏之徒论平治之术务以仁义之道牧养天下数年之後人民蕃息公私富赡至于外户不闭行旅不賫粮一岁之中断死罪者二十九人三百年间惟贞观为盛庶几成康之隆由是言之何世不可以致治何民不可与为善治乱之时善否之俗何常之有顾人君经制之如何耳若曰古之民也淳今之民也薄淳薄之性不同古治之效难致则夏之末年商之季世秦隋之民尝奸暴淫虐沦於不类矣汤武因之卒为善俗汉唐之道亦底淳厚何独至于今而疑之董生曰今之天下亦古之天下古之天下亦今之天下共是天下则明帝王之术逹治乱之道者必不以古今为异论亦计其措置施设之方而已措置施设之方诚合乎时宜达乎道术足以庶之富之教训之调齐之则文武之功唐虞之德复见於今日奚独文景贞观之事业哉措置施设之方诚不合乎时宜不衷乎道术则庶者耗矣富者贫矣淳厚者变而为雕薄矣循良者化而为强暴矣虽有成康之绪业将不足以久其治安况其次者哉周穆王继成康之後至乎末年耄荒奸宄不胜而训夏赎刑周之颂声於是熄矣汉武帝乘文景之资内外兴事费用百出其後户口减半盗贼蜂起几至於乱唐高宗缵贞观之业永徽之後浸微浸昬终以陵迟此皆前世已然之效後来之商监也
治论中
治者何事有条理而使民各得其所之谓也仲虺曰惟天生民有欲无主乃乱惟天生聪明时乂乂者治也傅说曰明王奉若天道建邦设都立后王君公承以大夫师长不惟逸豫惟以乱民乱者治也非特是二人之言为然凡昔之言治者皆以民为本治以民为本则人君有能使其民滋息而繁庶衣足而无寒食充而无饥老有以养幼有以长鳏寡孤独废疾者皆不失其性闺门之内父慈子孝兄友弟悌夫义妇顺男女有别乡党之间长幼有序朋友有信朝廷之上君君臣臣尊卑有伦智愚贤不肖各当其分为善者必见録为恶者必有诛强不陵弱衆不暴寡智不诈愚勇不欺怯人有礼节之文知荣辱之所在轻率仁义重干有司盗贼不兴祸乱不作刑罚措而弗用夷狄之人畏威怀德慕义来享边境无虞兵革不试斯可以播之歌颂荐之郊庙为至治之世矣二帝之隆三王之盛如斯而已耳岂必井牧其田野什伍其人民封建万国肉刑三千然後为帝王之事哉昔者三皇以道莅天下其法甚略其事甚简而世不乱五帝以德其法加详矣事加多矣而物亦理三王以功或损或益事为之制物为之防威仪节奏曲尽其文而人不厌适时之宜而简者无不足详者无有余也盖为商周之文於伏牺神农之时则赘矣用三皇之法於汤武周公之世则脱矣皇王之迹如圆方氷炭不可以相通而为用然後世言治者必以为称首不敢有优劣异辞知其事虽殊而功相似也帝皇之事异于成周今以功同而同谓之治则後世圣人不袭成周之迹而有其功者奚独不可以谓之治乎今去成周千有余岁矣亦犹成周之时视五帝之世也其应变致治之宜必有异乎当年者将狥其虚文而遗其实效乎将收其实效而遗其空文乎善致治者必将为今日之可为以要其实效与帝王相望於千载之间而并隆矣不知出此必将修往圣之法而用之何异推舟於陆驾车於川虽使奡挽维繂造父执辔弗能济矣
治论下
昔贞观中民康物阜盗贼衰熄人知自爱而不犯法至於户阖不闭行者不賫粮天下断死刑二十九人几至刑措盛矣当是时也魏公建言乃有不克终之渐十非惟在唐为然也两汉盛时亦有之孝文帝时海内繁富兴於礼义断狱数百世称其仁贾生上书有可为痛哭流涕长太息者九永平之治号居前代十二後世言事者多称之锺离意宋均亦有察慧之讥夫孝文明帝与唐文皇皆中智之君非有上圣之才甚盛之德志虑卑浅未能尽美嗜好偏倚不必无过天下之势初成苟安德业久大宏谟伟烈拟迹治古容有所憾通达政体明於世务略小效而图大功者所宜激切而纠绳之也三代之盛帝王之纯德异於是矣然而良臣哲辅未尝无指擿之事正救之言者何哉周武以圣德而受天命成大勲而济王业太保有旅?之戒武丁振衰替之绪朝诸侯而有天下祖已作丰昵之训成汤因次国之地一征而得九有仲虺陈自满之诰大禹建平成之功天人并与而当历数伯益赞至諴之感有虞氏起侧陋之地以盛德而践帝位功业善美至於百兽率舞凤凰来仪而臯陶咏丛脞之歌盖治者物得其平事得其理小大终始曲折纎悉无所不治之谓也一民之不善一事之不序一物之失所一日之乖戾皆不可以为治恶一事之不序故武王之受?在所戒武丁之丰昵在所训大禹之至諴在所赞惧一日之乖理故成汤之自满在所歌训之戒之於一过而百度无复过矣诰之歌之於未然而终世无复然矣故三王四代纯治之功无有遗恨使二三大臣意不及此而武王高宗大禹遂其过事成汤帝舜一日有缺其成功盛德虽未即亏蔽然不得为纯治之时矣由是观之贾生魏公宋均锺离意之徒可得无言於汉唐之世乎是故人主贵知治之说知治之说则其志高其术远其事慎其心诚志高则无卑趣术远则无近効事慎则无过举心诚则无怠荒不知治之说者异此可不念哉夫孝文世宗宣帝明皇汉唐之贤君近世甚好治之主也然而孝文自卑无高志也宣帝杂覇无远术也世宗侈大无慎事也明皇乱终无诚心也此四者皆有过人之聪明不世之大略小者蔽於苟简甚者几於丧乱何也则亦不知治之说也使四君者知治之说帝王之功成矣
国势论
世或谓周以封建而天下强其弊也凌夺秦以郡县而天下弱其弊也土崩汉封同姓矫枉过正数十年间七国内向孝武分析侯国削弱已甚强臣无惮坐移龟鼎唐重方镇浸以强大久而不变至於灭亡因谓法有必弊国有定势法弊而势偏不知矫革数十年之後则患不可支矣是果然乎夫汉初列国过制孝文盛时贾生已患之矣厥後诸侯微弱不与政事武宣之间已与哀平时类矣唐世方镇强大天宝末年范阳干纪不在数世之後彼制置之失者祸乱之机其初皆已暴见第未有强者发之尔苟有强者则如范阳之起於天宝矣此贾傅所谓火未及然者也是岂百年之形势哉不足引以为论至於周室封建秦人郡邑亦非所以制国势之强弱定修短之期数者也试粗言之周建万国亲贤并任列爵惟五分土惟三大者无不掉之势小者有自全之方维之以法统之以道率职有功则庆赏必至犯分凌制则刑诛随之方其盛时如指臂之附支体莫见凌夺之渐也後世浸强不可制役者由天子失道王法不行征伐自专并吞无禁纵之使大也使穆王无耄荒之政夷王无下堂之失厉王无板荡之风幽王无淫昬之行守文武之成法无所失坠虽万世如成康之隆可矣何陵夺之有哉若曰封建之势必至於强不可制厉王之时诸侯已强大矣宣王将不能复会於东都因其力以南征北伐复文武之业矣秦置郡邑守令分治汉家因之与侯国并建文景而上诸侯强大僭乱不轨无屏翰之益孝武而下列国微弱等于郡邑无磐石之势东京郡国轻重相若不足以维持然而两汉用之四百余年天下安寜不见土崩之弊秦人所以二世而亡者频征远戍厚赋重役人不见德而为繁苛惨切之痛以失天下之心也由始皇二世之道而为政虽建万国亲诸侯殆无救於乱亡若曰郡县之势必至於孤弱而土崩文景武宣世祖明章之时将不能康民阜物讲道息刑比隆成周之盛矣由是言之天下有道封建郡邑皆足以底平治而保无患天下无道封建则陵夺郡邑则土崩制国之势果在建侯乎在郡县乎人主务隆道而已主道世隆则天下世治俯而师二汉文景明章之主也仰而遵商周汤武成康之君也尙何土崩陵夺之有哉禹之法非不善也传之二世至太康而失其国成汤之法非不善也传之五世至小甲而商道衰文武之法非不善也传之四世至昭王而王室弱西汉之法不美于三代也传之七世至宣帝而愈盛东汉之法不劣於西京也传之四世至和帝而微唐之法亦二汉之比也至中宗而丧其宝圣贤不世主道弗隆则禹汤文武之法不过一再传而衰中智之君继世有为振隆主道则高祖孝文之法行六七世而愈盛盖安其位而忘危者天下虽甚安而危常及之保其存而忘亡者天下虽甚固而亡常及之有其治而忘乱者天下虽甚治而乱常及之夏商之君保有成业而不知惧轻为逸豫而重为兴造轻为逸豫则多过失重为兴造则鲜功德夫功德不见而过失日加危乱丧亡之所由至也西汉之主不忘危乱而自知勉轻为兴造则重为逸豫轻为兴造则有功德重为逸豫则无过失过失不作而功德日增治安存固之所由至也国家艺祖以成汤之勇智周武之圣德受天休命戡定大业身及太平纲纪法度经置施设之方所以垂裕诒谋者固已跨絶汉唐简杂之术兼该四代久大之美矣太宗平晋征燕王业大定敦崇文教光济丕烈真宗总文武之两端合威德以并用震叠殊俗协和中夏礼乐既备然後告成岱宗祈谷后土垂拱乎法宫之中明堂之上味广成之训师黄帝之治以清静无为涵养天下仁宗检身以俭抚民以慈敬赏慎罚视之如赤子生而不伤厚而不困扶而不危节而不尽举三王之善政以宠天下四十余年生灵熙熙如在春台之上英宗挺睿哲之资知人间利病即位之日振权纲修法度慨然有兴造之意虽享国未久而规模宏远矣神宗继文考之志述文考之事宵衣旰食厉精庶政发明道术讲修武备制作日新典章咸举表饰绍兴奋扬声采炳炳然三代之文物凛凛然中夏之威棱帝王事业益可观矣今慈母与陛下复以仁恕忠厚之德济之神圣相承兢兢业业视已治如未治视已安如未安克艰克勤世有兴作故百三十余岁而主道益隆天下益治三代之治未之有矣考之以古凖之以今国之强弱盛衰本无形势之可定顾人主之德何如耳人主务明德以隆道道隆而盛大之业固矣区区形势之论何足道哉
本论
安治尊荣人主之所同好危乱卑辱人主之所同恶然得其所好者常少溺其所恶者常多此两者非天时非地利人事之修否而已修者得所好否者致所恶修否之道较然并列如途路之在左右由左而左由右而右知之无难昜为之无劳逸然时而好恶同而所由异道者则心有不同故也夫醉者狂逸而走赴水火蹈崖壑曾不知避父母妻子随而告之往往攘臂大呼瞋目而视不可复止焦没颠坠而已彼岂恶生好死与人异意哉徒以酒乱之也物之乱人者有甚於酒不可不察惟诚正心乃能无蔽心苟正焉不蔽于物惟善是与贤才可得而用政事可得而成安治之功至而危乱之祸消矣昔管仲奉公子纠与桓公争入齐亲射桓公中其带钩讐也厥後相之惟管仲之言是用使桓公不相管仲亦足以有齐国忘其讐而相之九合诸侯一正天下为五覇长其心明也王子比干箕子微子与商王受非诸父则兄弟亲也听其言则生不听且死受卒不听而杀比干囚箕子去微子以失天下其心乱也夫心明则舍讐而图功乱者至於忘亲戚而不避死是何异于任酒之人临水火崖壑而恶父母妻子之言乎是故人主贵知本本者何养心是也
[集部,别集类,北宋建隆至靖康,云溪居士集]

[book_title]卷十五
钦定四库全书
云溪居士集卷十五　　　宋　华镇　撰
论【五首】
常法论
昔三国之雄运深机挟利器鸱张虎视伺巇投隙以相噬皆有并包宇县剪仆敌雠混合车书莅中国而抚四夷之意当是时又有荀彧张昭孔明龎统之奇为之腹心而定其谋仲达公瑾关张之才为之爪牙而致其力尝以大汉威命举百万之师乘胜而东征三川精鋭屯据渭曲北掠关辅全吴选士制胜於赤壁得隽於马鞍卒之迭为雄雌一彼一此终不能芟夷梁益启辟河冀跨制江峡陟禹之迹而一天下至于司马文王凭世禄之资得曹氏之政挟计数以驾驭豪杰经营四方然後西戡成都东睨江介魏之龟鼎虽未见移而天时人事已尽在於晋矣文王既没武帝因之不下堂席而有神器大业既定毅然与羊祜张华之徒协策定谋屏羣议而奋神武於是荡涤江湖奄有吴会号令正朔东极嵎夷西被流沙北至幽都南通交广土宇人民名声位号参夏商而绍周汉晋之基业可谓盛矣吴蜀之君俛首在列无仲康燕昭之谋其臣改心受事无豫子渐离之愤虽未成成康之太平文景之刑措天下之势亦粗安矣身死之日四方晏寜枝叶扶踈实未有害至於虐后内恣八王力争诛锄老成翦弃俊乂戈矛交于禁闼鈇鑕用于骨肉朝为伊周翼亮之权夕为莾卓夷灭之罪争弄凶器自揺本根忠良既残黎庶涂炭神祗丑怒人心怨离大隙一开羣盗蜂起刘石凶丑践蹂中原衣冠世族播迁江外天下大溃而南北断隔矣两河唐虞之旧封商亳成汤之故地丰镐文武之名都成周定鼎之乐国西京东汉三辅河洛之郊分为十六合为元魏高齐宇文东并西据使义礼之乡襟带之俗三百余年被髪左衽不闻先王之训自生民以来未有中国弗竞蛮夷内侮猾乱华夏如晋之甚者也孟子曰天之所废必若桀纣惠怀虽昬未有桀纣之不善何天厌晋德而废之速耶盖创业之主所以垂裕诒谋者有未尽也昔禹有天下修典则以经济大业成汤得之缵其旧服率由典训武王克商天下大定反商政由其旧汉高帝既诛西楚南面而朝诸侯则引陆贾以论诗书委叔孙以定仪礼光武大盗既克彛伦方叙於是退功臣进文吏息兵偃武讲道劝农以保成功而固基业是故三王两汉多历年所夏启仲康太戊武丁成宣文景明章之君得之则益以隆平光于祖考太康雍已幽厉元成桓灵之君继之亦足以扶持全安未遽以败晋武亦有经营久大保固无疆之略如禹汤文武高帝世祖之所为乎何曾曰吾每晏见未尝闻经国远图惟说平生常事非诒厥孙谋之兆也及身而已後嗣其殆乎由是言之惠怀之乱武帝之失也使武帝明照事物之先虑周数世之後则付畀神器当在元良选纳后妃必取淑令经制蕃翰有磐石之固无相蹂之势而衅隙不生矣岂至如暴秦之季鱼溃土崩二世而亡乎贾生有言曰立纲陈纪轻重同得然後可以为万世法程虽有愚幼不肖之嗣犹得蒙业而安至明也诚哉
变论
汉兴以来千有余岁有为之君得志之士莫不以唐虞成周之治为己任然而未云获者有稽古之心而无稽古之道也何则建功业者有名有实有迹有心名以物成迹以事立世殊则事异时变则物迁古之人因时制物所以成实也物有名而实不在焉随世立事所以达心也事有迹而心不在焉稽古者得其名不获其实循其迹不见其心实以名丧而心以迹遗此唐虞成周之治所以未云获也夫农人春以耒耕夏以鎛芸秋以銍刈冬以廪藏事物不同名迹殊异然生之长之敛之藏之皆所以为稼而足食要其心等其实一而已矣世变之异犹四时也因时之物犹耒鎛也随世之事犹刈藏也经世之心图治之实犹为稼而足食也知此则知稽古之道矣夫代结绳以书契昜穴居以栋宇者三皇之事也更云鸟之名纪民事之目舍三坟之大用常行之道者五帝之事也去与贤而尚世及变揖逊而用征诛者三王之事也夏商官倍唐虞成周属建三百昜贡为助增助为彻至於文质循环繁简迭用无所不有古之稽古者若彼後之稽古者柰何欲尽复唐虞成周之法乎拘儒曲士虑不及此谓井牧九州封建万国三雍四学肉辟五刑然後可复古治之隆不知二三大法未昜修复徒使世主惑於难用之名迹虽慨然有复古意徘徊退避而不肯为并与其心实俱丧之矣此王道所以不兴也若汉宣帝持杂覇之说非宣帝之过激於拘儒不通之论然也使得通儒之论成周之政则宣帝知覇术不足任而王道兴矣昔齐宣王好世俗之乐孟子谓之今犹古也夫郑卫之音与雅颂之音远矣孟子引而同之岂为侫乎急其本而缓其末也夫与民同乐者乐之本声容节奏者乐之末使孟子进雅颂而退俗乐则雅颂未必见售而与民同乐之乐不得明引而同之则宣王遂好之矣遂好之而道之与百姓同乐其本举虽得古人之名迹而乐民之心与乐民之实已无愧於古之人以善稽古者也汉高帝之初朝廷鄙野无纲纪武夫健将至於斫柱争功安危之机朝不及夕安得百年之余暇而积德哉高帝患之使叔孙制礼仪取诸生於鲁鲁之二生尙持以为不可嗟乎学古所以传道拘文曲说使其言可弃而道不兴古之圣人何所望於後世之士是故君子贵通变通变者黄帝尧舜之所以使民不倦者也士之制行不诡于黄帝尧舜亦足矣
知人论
书言尧畏壬人而以知人为难壬人共工也共工静则能言用则违之言则甚巧行则甚拙色则淑令心则匪臧夫有言而实不至善外而衷不称视之似君子察之为憸人苗莠乱真朱紫夺色人物之难知而圣哲之所不敢昜者也然听言而观行行既形而真妄之言辨视色而察心心已得而情伪之色分静言庸违象共滔天者尙可以表里参察而无失也至有静则无言用则成效言则非巧行则可观色则未令心则甚善视其初真忠臣良士也无纎芥之可疑至其终或腹心不可保而违负顾托背忘德义以败大事者人之难知一至於此可不慎哉昔徐世积保黎阳之富据李密之地西界於汝北抵魏郡东济於海南临大江人衆土宇足以为功矣世积不自以为功而使李密献之终始之际有可观者及平建德俘世充破延陀降突厥所至尽力动有成效又非行与言违心与貌异者也故文皇谓之忠力可托大事至於断须和药以治其疾所以待之者至矣文皇既没高宗即位宠以三事之任委以宗社之计隐然以元功重德为国老成人君恭已视其所左右以为轻重於斯时也当挺然特立与社稷存亡临大节而有不可夺者捐躯碎首无所顾恡至立武氏高宗迫衆议而未决视其言以定可否利害之几大矣乃忘公徇私图宠避难不肯正救至谓为天子家事无忌遂良见诬至死无一言论列低徊循嘿与义府敬宗之徒相为表里与李密何厚忘文皇何速欤盖世积非本忠义而能厚李密善观形势以要可喜之名者也以神尧之兴运文皇驰骋而经营之密之骁雄犹为降虏人衆土宇岂积之所能保哉知其不可有也由已上之赏不加厚而负掠美之名归之於密义不忘旧而无失赏之患文皇见其一不见其二视其外不察其内未尝少加意而参校利害审观情势按其迹以为忠义而信之误矣人之难知也如此夫利小则舍利而为义利大则去义而徇利包藏隐匿相时而动奸憸之尤者常出於此不可不知也故人主贵知人夫人之难知虽尧舜不敢以为昜然人主知尧舜之不敢以为昜则人可知矣天下事常失於慢昜而得於艰难慢昜则简略简略者白黑在前有所不见钟鼔在侧有所不闻而况深厚之情貌乎艰难则审详审详者体物相形长短必见志趣左右真伪斯得参考疑似虽情貌之深厚无所藏其微人之所难者终亦可以无难矣昔高祖论平勃之才世宗托金霍之重卒赖其用以安社稷言若符契无有僭差嗟乎高祖世宗之智未优於文皇然而所知异效者则亦有难昜详略之辨也
相论【阙】
守令论上
覆载之间有一物不得其所则圣人以为耻而况于民乎故施德布政有先後之伦若惠泽之所浸被则内外远近一而已矣天下方知万里元元之民散乎山林川谷中异趣殊尚情状万态然而利害之端虽在数千里之外必闻於上良法美意虽出於九重之深严必逹於下者郡邑之官有其人也人情之所难通德泽之不昜及常在远不在近在小不在大远小之官尤人主之所宜慎近治而远弗洽内见德而外有受其弊者未可以言功业之成也千里之命制于一守百里之事听於一令善郡邑之官者亦善其守令而已守令善则天下之民受其赐矣守令之官得贤者而为之则善否则旷而不治人主昜其事而弗慎泛然与人而不加择则贤不肖并进而莫能尽善积资累任人人可以循致世之所谓豪杰茂异之士取而聚之于中有不称者乃以补外未可以言慎而有择也一郡之大一邑之小当有弊事遗利使贤者为之必将更张兴造去其所病而建经久之业上下牵制而不得有为虽有善者无所骋其才无以异於不贤者也操成法以从事进退之权制於上官宜於民者或戾於法关於法者或弗当於上官之意後时而失利者十常八九未可以言不牵制而得骋也事有速成而功浅利溥而效迟者贤者之所为寜迟而不欲速慕博而践事浅数更昜而不得久於其事则事浅者或成而慕博者不效守令之官远者不过三岁近者一再朞而已未可以言久於其事也人情劝赏惩罚诱之以所好则贤者尽心而能者尽力随之以所恶则奸憸昜虑而偷堕抗志勤弗见异旷者无害谁不解体公卿有阙取之台省近侍不及乎二千石之贤者贤牧良宰与断断自守之人同条共贯踈怯愚堕憸巧奸欺弗见黜罚未可以言惩劝也任人以事得其心笃於所务则坚致而有成心不得则啙窳偷脱无所不至去来有时进不待公人谁尽心守令之官未得者计日而望得既得者计日而思去譬如行人之更逆旅传舍尔非志意之所止未可以言得其心也五者之弊有一於此不足以驾驭豪杰经世而济功而况兼有之哉故法不可不慎昔之人以侍从之贤九卿之贵牧养远民郎官高第外吏积功乃得为邑知不可以非其人也子贱去掣肘之法龚遂奉便宜之诏知不可以有所牵制也汉宣之时守令有劳则增秩赐金玺书劳问未尝辄迁徙知不可以数更昜也刺史课最天下则入为三公令长政绩尤异则升为刺史高者或以治三辅否则放弃斥逐不复顾视知不可以无惩劝也守令之官非以功迁非以罪废无辄去之理不以序进之法诱之知不可以引其心也龚黄卓鲁非有大过人之才际会以成其名尔後世岂无其人哉所以驾驭之法异也輈之良者马力虽尽輈犹能一取焉法之於人无异輈之於马操良法以驭奇士所就非直龚黄卓鲁而已当有可观者焉不可不勉也　古王朝之官尊者止於八命及其出封皆加一等所以重诸侯也重诸侯者为其与天子牧养下民也後世与天子牧养下民如古诸侯者守令也守令之官亦宜在所尊重乎夫督税租配力役听词诉决刑狱不足以尽牧养之道尽牧养之道者必有宫室户牖以居之米糓鷄豚以食之蚕桑麻枲以衣之百货器用以利之教化训道以善之好恶礼法以制之使民无冻馁之患而渐仁义之训入有父子兄弟之恩出有君臣上下之义不冒宪禁而有耻且格然後及於租税力役词诉狱讼乃牧养之功也然守令不见尊重则牧养之功不立何则不尊者其势卑不重者其势轻守令之官卑而轻之则吏民不训不尊者人弗荣不重者人弗怀为守令者弗荣而怀之则贤不尽才以不尽之才临不训之民牧养之功无时而立矣又况非其才者乎故守令之官贵尊重若计任举以为令积资考以为守长才雅望擢任台阁列为监司循默之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>