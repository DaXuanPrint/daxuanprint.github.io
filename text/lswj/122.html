<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="宋代诗文别集。一名《温国文正公文集》。80卷。司马光著。司马光谥文正，追封温国公，世称司马温公。此书是作者生平所著诗文的汇集。卷1为古赋，卷2至卷15为各体诗歌，卷16为制诰，卷17为表，卷18至卷57为章奏，卷58至卷63为书启，卷64、65为论，卷66、67为各体杂文，卷68至卷70为序，卷71、72为记传，卷73为题跋，卷74为迂书，卷79、80为碑铭、墓志、行状、祭文。附录收作者的本传，墓志、神道碑与年谱。司马光散文质朴简洁，少用骈偶，有西汉散文古朴自然的风格，自称“颇慕古文”而“不能刻意致力”(">
<title>传家集_司马光_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">传家集</span> <br/>
          作者： <span class="inputVal" id="bkauthor">司马光</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]439633</span> <br/>
          说明： <span class="inputVal" id="bkdec">宋代诗文别集。一名《温国文正公文集》。80卷。司马光著。司马光谥文正，追封温国公，世称司马温公。此书是作者生平所著诗文的汇集。卷1为古赋，卷2至卷15为各体诗歌，卷16为制诰，卷17为表，卷18至卷57为章奏，卷58至卷63为书启，卷64、65为论，卷66、67为各体杂文，卷68至卷70为序，卷71、72为记传，卷73为题跋，卷74为迂书，卷79、80为碑铭、墓志、行状、祭文。附录收作者的本传，墓志、神道碑与年谱。司马光散文质朴简洁，少用骈偶，有西汉散文古朴自然的风格，自称“颇慕古文”而“不能刻意致力”(《答陈充秘校书》)集中有《迂书》1卷，是晚年以迂叟自号而写下的语录格言。如“迂叟曰：天之所不能为而人能之者，人也;人之所不能为而天能之者，天也。稼穑，人也;丰歉，天也”，明快简洁，富有哲理。有明刊本，康熙中蒋氏刊本(名《司马温公集》82卷)，乾隆六年陈宏谋校刊本，《万有文库》第二集据陈本排印本，《四库全书》本(无附录)，《四部丛刊》初编影宋本。</span> <br/>
          封面： <span class="inputVal" id="bkimg">Z_18311.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]传家集
[book_author]司马光
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]439633
[book_dec]宋代诗文别集。一名《温国文正公文集》。80卷。司马光著。司马光谥文正，追封温国公，世称司马温公。此书是作者生平所著诗文的汇集。卷1为古赋，卷2至卷15为各体诗歌，卷16为制诰，卷17为表，卷18至卷57为章奏，卷58至卷63为书启，卷64、65为论，卷66、67为各体杂文，卷68至卷70为序，卷71、72为记传，卷73为题跋，卷74为迂书，卷79、80为碑铭、墓志、行状、祭文。附录收作者的本传，墓志、神道碑与年谱。司马光散文质朴简洁，少用骈偶，有西汉散文古朴自然的风格，自称“颇慕古文”而“不能刻意致力”(《答陈充秘校书》)集中有《迂书》1卷，是晚年以迂叟自号而写下的语录格言。如“迂叟曰：天之所不能为而人能之者，人也;人之所不能为而天能之者，天也。稼穑，人也;丰歉，天也”，明快简洁，富有哲理。有明刊本，康熙中蒋氏刊本(名《司马温公集》82卷)，乾隆六年陈宏谋校刊本，《万有文库》第二集据陈本排印本，《四库全书》本(无附录)，《四部丛刊》初编影宋本。
[book_img]Z_18311.jpg


[book_title]提要
【臣】等谨案传家集八十卷宋司马光撰凡赋一卷诗十四卷襍文五十七卷题跋疑孟史剡共一卷迃书一卷壶格策问乐词共一卷志三卷碑行状墓表哀辞共一卷祭文一卷光大儒名臣固不以文重然即以文论亦所谓辞有体要者邵伯温闻见录记王安石推其文类西汉不诬也伯温又称光除知制诰自言不善为四六神宗许其用古文体今按集中制诏亦有俪体者但语自质实不以骈丽为工耳邵博闻见後录谓光辞枢密副使疏传家集不载博独记之熙宁中光尝论西夏事其疏亦不传惟畧见于元城语录中又论张载私諡一书载张子全书之首称其真迹在杨时家本集不载则亦颇有散佚矣光所作疑孟今载集中元白珽湛渊静语谓为王安石而发考孟子之表章为经实自王安石始或意见相激务与相反亦事理之所有疑珽必有所受之亦可存以备一说也乾隆四十四年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
传家集卷一　　　　　　宋　司马光　撰古赋
交趾献奇兽赋【嘉佑三年八月二十七日上】
皇帝御天下三十有六载化洽於人德通於神迩无不恊远无不臻粤有交趾来献麒麟其为状也熊颈而鸟噣豨首而牛身犀则无角象而有鳞其力甚武其心则驯盖遐方异气之产故图谍靡得而询於是降轺车之使发旁县之民除涂於林岭之隘引舟於江淮之滨旷时月而涉万里然後得入觐于中宸与夫雕题卉服之士南金象齿之珍款紫闼而坌入充彤庭而并陈於是羣公卿士百僚庶尹俨然垂绅荐笏旅进而称曰陛下功冠邃古化侔仪极恭承神只严奉宗稷纯孝烝烝小心翼翼出入起居不忘於训典进退周旋必咨於轨则体文王之卑服遵大禹之菲食宫室观台无砻刻之华舆马器用无珠玉之饰游必备於法驾燕不废於朝夕此皆帝王所不能为而陛下行之尚不忘於怵惕是以方内乂宁黎民滋殖垂髫之童耳皆习於诗礼戴白之叟目不睹夫金革至於根着浮流跋行喙息无不翔舞太和涵濡茂泽此殊俗所以响臻灵兽所以来格虽汉室之初黑鹇贡於絶徼周家之隆白雉通於重译殆不足方也臣等谓宜命恊律播之声歌诏太史编之简策以发挥不世之鸿休张大无伦之丕绩不亦伟乎皇帝乃穆然深思愀然不怡曰吾闻古圣人之治天下也正心以为本修身以为基闺门睦而四海率服朝衆和而羣生悦随故务其近不务其远急其大不急其微今邦虽康未能复汉唐之宇俗虽阜未能追尧舜之时况物尚疵疠而民犹怨咨朕何敢以未治而忘乱未安而忘危享四方之献当三灵之厘且是兽也生岭峤之外出沮泽之湄得其来吾德不为之大纵其去吾德不为之亏柰何贪其琛賮之美悦其鳞介之奇容其欺绐之语听其谄谀之辞以惑远近之望以为蛮夷之嗤不若以迎兽之劳为迎士之用养兽之费为养贤之资使功烈烜赫声明葳蕤废耳目一日之玩为子孙万世之规岂不美欤於是羣臣拜手稽首咸曰此盛德之事臣等愚戆所不及陛下诚有意於此臣等敢不同心竭力对扬而行之皇帝於是御棫朴之篇观大畜之繇延黄髪之儒显岩穴之秀善有可旌无间於幽远言有可采不弃於微陋位匪德而不升官无能而不授使稷契居左臯夔立右伊吕在前周召侍後相与讲经艺之渊源览皇王之步骤求大化之所未孚访惠泽之所未究兴民之利若夫饥渴除民之害若忧夫疾疚赐予简而功无所遗刑罚清而奸无所漏浮费省而物不屈於求须苛役蠲而农不妨於耘耨使之夏有葛而冬有裘居有仓而行有糗丝纩之饶足以养其老甘脆之余足以慈其幼地不加广而百姓足赋不加多而县官富道涂之人耻争而喜让闾阎之俗弃漓而归厚户知礼义之方人享期颐之夀然後旃裘之长顿颡而讋服祝发之渠回面而奔走靡不投利兵而袭冠带焚僭服而请印绶於是三光澄清万灵敷佑风雨时若百稼丰茂休气充塞殊祥辐辏甘露霡霂於林薄醴泉觱沸於嵌窦华茎罗植於堦戺朱草丛生於庭溜凤凰长离骈枝而结巢黄龙驺虞羣友而为畜由是观之则彼裔夷之凡禽瘴海之怪兽皮不足以备车甲肉不足以登俎豆夫又何足以耗水衡之刍而汚百里之囿者哉
稷下赋
齐王乐五帝之遐风嘉三王之茂烈致千里之奇士总百家之伟说於是筑钜馆临康衢盛处士之游壮学者之居美矣哉高门横闶夏屋长檐罇罍明洁几杖清严尔乃杂佩华缨净冠素履端居危坐规行矩止相与奋髯横议投袂高谈下论孔墨上述羲炎树同拔异辨是分非荣誉樵株为之蓊蔚訾毁珵美化为瑕玼譬若兰芷蒿莎布濩於云梦之洳鸿鹄鶬鼔舞於渤澥之涯於是齐王沛然来游欣然自喜谓稷下之富尽海内之美慨乎有自得之志矣祭酒荀卿进而称曰吾王辟仁义之涂殖诗书之林安人之虑广致治之意深然而诸侯未服四邻交侵士有行役之怨民有愁痛之音意者臣等道术之浅薄未足以称王之用心故也王曰先生之责寡人深矣愿卒闻之对曰臣闻之珷玞乱玉鱼目间珠泥沙涨者其泉慁莨莠茂者其糓芜网者弃纲而失叙行者多歧而丧涂今是非一槩邪正同区异端角进大道羇孤何以齐踪於夏商继轸於唐虞诚能拨去浮末敦明本初修先王之典礼践大圣之规模德被品物威加海隅忠正修列谗邪放踈行其言不必饱其腹用其道不必煖其肤使臣饭粱啮肥而餐骄君之禄不若荷鉏秉耒而为尧舜之徒惜夫美食华衣高堂闲室凤藻鸱义豹文麋质诵无用之言费难得之日民未治不与其忧国将危不知其失臣窃以大王为徒慕养贤之名而未覩用贤之实也已
灵物赋【元丰元年六月二十七日作】
有物於此制之则留纵之则去卷之则小舒之则钜守之有主用之有度习之有常养之有素誉之不喜毁之不怒诱之不迁胁之不惧吾不知其何物聊志之於兹赋
传家集卷一

[book_title]卷二
钦定四库全书
传家集卷二　　　　　　宋　司马光　撰古诗一
赠邵兴宗
穷逹有常分得丧难豫言古今浩茫茫倚伏安可原轩裳彼自荣举俗同崩奔锱铢校重轻氷火殊凉温君子固无愧立身明本根度矩苟不愆宠辱徒喧喧有如清济流横贯长河浑景公马千驷南面雄东藩陶青刘舍徒位为丞相尊当时非不显磨灭何足论顔回在陋巷藜藿甘盘飧原宪结弊衣蓬蒿塞其门当时岂不穷至今荣名存况君齿方壮德业素所敦安知搨翅归不作凌云飜要之白首期壮烈施元元为君画善策洒扫清前轩长舒四五榻客来辄开樽群愁喜伺人稍醒必烦寃拒之亦无佗体中常昏昏
邵兴宗南园草盛不翦仆过而爱之为诗以赠
君家在何许远与南城邻车马不甚繁门前无俗尘有园废鉏治绕舍皆荆榛入夏益滋蔓鬖鬖高没人岂无旧桃李芜杂与之均谓言彼草木於我奚踈亲於间置取舍岂得完天眞不若任其然同受雨露仁物性且不违人心何缁磷闭户不迎客箕踞无冠巾苟忘轩冕心何异巢居民
送文慧师归眉山【应符】
至人心如云去住唯所适飘颻涉四海岂复校喧寂朅来王城游红尘暧晨夕忽思还故峯不可留宿昔离合皆自然於何寄驩戚从兹坐林下白首傲泉石山鸟集掌中巴猿侍瓶锡寺前烟蔓深何处求行迹
出都日涂中成【请告归陕及之汾隂省兄时所为】
贱生习山野愚陋出於骨虽为冠带拘性非樊笼物扬鞭出都门旷若解徽绋是时天风恶灵沼波荡汩龙鬛互骞腾鸥羣远浮没川原?踈豁烟火稍萧瑟草木虽未荣春态先髣髴桑稀林已斜柳弱条可屈蛛?罥晴阳鼠土壅新窟徐驱款段马放辔不呵咄与尔同逍遥红尘免蓬勃
重经车辋谷
昔年道经车辋谷直上七里盐南坡今年行役复到此方春流汗如飜波中涂太息坐盘石涕泗不觉双滂沱我生微尚在丘壑强若麋鹿婴虞罗人踰三十只有老後时过此知如何云泉佳处须速去登山筋力行蹉跎
送崔尉【尧封】之官巢县
弱岁家淮南常爱风土美悠然送君行思逐高秋起巢湖映微寒照眼正清泚低昂蹙荷芡明灭萦葭苇银花鱠肥鱼玉粒炊香米居人自丰乐不与佗乡比况得良吏来倍复蒙嘉祉君为太学生气格已英伟登科如拾遗举步歘千里毋嫌位尚微观政此为始尊公久场屋上国困泥滓岂不重相离念子勉为理当令佳誉新??满人耳高堂虽在远闻之足为喜何必羞三牲然後称甘旨
酬宋次道初登朝呈同舍
林葩积浮脆烟雾矜春姿山桂结芳坚冰霰横秋枝夫君名卿嗣华实双葳蕤如何仕不偶通籍鬓生丝岂非秋桂类不足烦嗟咨我今三十余汩没无佗奇正恐食浮人敢言位犹卑同登天子廷自视诚非宜清朝正求治谏路方坦夷太平可立致此任非君谁
奉同范景仁宋次道太常致斋韩廷评【维】见过阍人不时内韩去乃知为诗谢之
端居太常署寒日淡孤清取酒呼诸友谈笑方纵横韩君士林秀四海依高名家袭锺鼎贵身无簪组萦逍遥风尘外万物秋毫轻未尝妄过人所过以为荣如何枉玉趾及门失相迎主人岂傲客事有迷悞并追延既不及相视徒嗟惊威凤顾修梧不下还孤征景星欻呈彩旋有流云生灵物固难覩俗眼眞不明投谢有何物珉石从双琼
送守哲归庐山
哲公金陵来神韵自孤秀京华三十春高节愈幽茂烜赫公卿门道俗日奔走自非趣尚合一息不相就慷慨贤豪士波溢千金富蔬饭苟有余秋毫未尝受嚻呶不可变坚白如琼琇居然尚愁寂终厌尘土臭忽思香炉云荟蔚冠孤岫振衣寻昔游烟霞宛如旧络木藤蔓长攫石松根瘦瀑泉响夜壑乳管添春窦茅茨?方丈宴坐度清昼几席雨奇花阶除驯猛兽方知物外乐回视人寰陋慎勿露声光愚迷将辐凑
清明後二日同邻几景仁次道中道兴宗元明秉国如晦公踈饮赵道士东轩以日暮天无云春风扇微和为韵得和字
寂寥清明後余春已无多闲轩富佳致不惜载酒过水木晚尤秀风烟晴更和临樽不尽醉柰此芳菲何晋康陈生【庸】家世以孝悌闻有异木连理生其庭郡欲旌表其门不果王禹玉为之求诗於朝之士大夫以纪之
灵珠蟠泥沙积水不能掩贤人畜美德久矣自标检陈生世同财百口共丰俭远居岭海间天质非陶染邦人慕其行鬬辨日衰减祥木并殊柯童童植轩槛或欲揭其门令人识仪范愚公私不然外奬由内歉已能孝悌着默致神灵感何必赐牛酒然後明襃贬况兹诗咏末琐琐事铅椠才薄不敢辤适能为污点
送邵兴宗之丹阳
赤日裂后土万家如烘炉君行何事役似为贫所驱埃尘稍去眼云景日萧踈扁舟乘长风倏忽变三吴六年羇旅倦一旦谁扫除慎勿忘回首浩荡江山娯
瘿盆
瘿盆生以丑自鬻突兀当轩耸羣目海鼃鬭怒腹干张老鲛蟠蛰鳞鬐秃昔时仙客浮孤槎波?渍朽成凹洼蜀都买卜置之去尔来流落严遵家谁逢好事得宝蓄裁供盥濯眞可辱况为饮具承欢娯未必蟠根胜珠玉不若刳为太古尊满?明水羞百神?桴苇龠荐忠信坐使风俗还深淳
送张兵部【中庸字元常】知遂州
劒岭横天古栈微相如重驾传车归双亲倚门望已久千骑踏雪行如飞人间富贵非不有似君荣耀眞亦稀闻道西州遗画像使我涕泪空沾衣【先人知小溪县正板籍均赋役闻邑人至今诵之画像犹存】
同舍会饮金明沼上书事
日华骀荡金明春波光净緑生鱼鳞烟深草青游人少道路苦无车马尘石渠诸君职事简载酒撷花畏花晚浮舟逐胜任所之箕踞狂歌叩舷板眼花耳热气愈豪掷杯击案声嗷嗷惊沙飒飒绕洲渚鱼龙迁去避我曹人生大料无百岁贵贱贤愚同一致在家殽蓛余几何一日风光不宜弃
新迁书斋颇为清旷偶书呈全董二秀才并示侄良富
长夏暑候浊云火高漓岏岂徒肌骨烦木卷川流乾新居得南斋楹槛稍虚寛森罗对草树晓暮清隂寒汛扫布几簟气体粗可安图书虽非多亦足备览观圣贤述事业细大无不完高出万古表远穷四海端於中苟得趣自可忘寝餐况今有道世糓禄正可干朂哉二三子及时张羽翰力学致显位拖玉簪华冠毋为玩博弈趣取一笑欢壮年不再来急景如流丸
奉同何济川迎吏未至秋暑方剧呈同舍
稺金避老火暑势尤骄盈朱光烁厚地万叶焦无声夫子久倦游得郡为亲荣束装待驺吏归期殊未成埃沙塞广陌蓬藋拥前楹出处两不惬孤坐心烦萦何时惊飈来扫荡天地清郊墟草树踈千骑从双旌飘颻若神仙皁盖西南征离羣讵几时岂不怀友生有意肯相过不妨巾屦并官舍稍虚凉愧无殽酒迎
晚食菊羮
朝来趋府庭饮啄厌腥羶况临敲扑喧愦愦成中烦归来禠冠带杖屦行东园菊畦濯新雨緑秀何其繁平时苦目痾滋味性所便采撷授厨人烹?调甘酸母令姜桂多失彼眞味完贮之鄱阳瓯荐以白木盘餔啜有余味芬馥逾秋兰神明顿飒爽毛发皆萧然乃知惬口腹不必矜肥鲜尝闻南阳山有菊环清泉居人饮其流孙息皆华颠嗟予素荒浪强为簪緌牵何当葺弊庐脱略区中缘南阳匄嘉种莳彼数亩田抱瓮亲灌溉烂漫供晨餐浩然养恬漠庶足延颓年
和吴冲卿崇文宿直睹壁上题名见寄并寄邵不疑【冲卿诗序仆与不疑三人同登进士同自太学官入校集贤书又尝同直一室今不疑谪南方仆佐东平冲卿因宿直观壁上题名为诗代书】
白袍昔纷纷相与会东堂帝梧碧萧瑟翔集皆鸾凰伊予素空踈滥吹翰墨场不为羣儁遗出处聨簪裳尔来凡六闰转毂飞炎凉同歌太学下共醉金马旁修竹压牕寒夭桃倚户芳金盘剖卢橘玉壶分蔗浆惊呼局上急嘲笑杯间狂神情一契会形迹两俱忘欢余叹薄宦离合何能常濡毫纪岁时挥霍素壁光去秋随相车沿牒来东方城中未徧辞不疑逐南荒奔波走郊外取别何苍黄举觞未及尽亟归还束装行行到官下日积簿领忙文书拥笔端胥史森如墙况当三伏深沾汗尤淋浪细蝇绕眉睫驱赫不可攘涔涔头目昏始觉冠带妨诚知才智微吏治非所长惧贻知已羞敢不益自强因思瓯闽远南走侵溟涨炎蒸异中县从古无雪霜终朝坐茅屋盐茗征行商讙譁费口舌解囊收毫芒不疑性高介此困安可当山川几千里问讯谁能将冲卿居京邑青云正腾骧寓直紫台上风露澄东厢清夜不成寐缓步聊彷徨拂此壁上尘远怀同舍郎英辞欻感发高义纷激昂泠泠宫殿虚讽咏何琅琅手书成两通贮之古锦囊一往泉山南一致汶水阳坚重金璧体光寒矛劒鋩乃知贤隽心浅俗未易量何尝用荣枯遽尔分否臧居然激衰薄更使清风扬
昔别赠宋复古张景淳
昔别如飞蓬飘荡随所适那知十六载巵酒对今夕渺然思旧游间不容一息百年讵几何会合难屡得复古素恺悌志行重金锡皎如百链精不为燥湿易景淳气高逸浩荡谁与敌下笔惊雷霆龙蛇走屋壁居然器业美但有富贵逼佗时绾金印羇束愈愁寂须穷今日懽快意浮大白勿辤簪弁倾颓然倒樽席
初见白髪慨然感怀
万物壮必老性理之自然我年垂四十安得无华颠所悲道业寡汩没无佗贤深惧岁月颓宿心空弃捐视此足自儆拔之廼违天留为监中铭晨夕思乾乾
谢胡文学【九龄】惠水牛图二卷
牛生天地间益物用最大其功配坤元彖爻参衆卦血毛类上帝肸蠁景福介宗庙及宾客百礼无不在引耒刺中田粒食烝民赖服箱走四方竭力任重载昔闻戴叟笔图写穷纎芥胡君继其妙差肩立异代公卿仰名声一观不可匄如何散贱者遽有双图赉所嗟性颛愚雅不晓佳画有如歌九韶钟鼔乐聋瞶得之乃虚器无异居大蔡神物恐化去立召风雨怪双图虽卷还重贶敢不拜
王书记以近诗三篇相示各摭其意以诗赓之感遇
白鹄出江渚刷羽何鲜新志陵青霞端欲饮天汉津清飈未我与陂泽聊逡廵偶为虞罗获远趣无由伸樊笼厌局促野性那能驯庭除数惊顾惨惨常畏人皓素不入俗衆目谁为珍稻粱不充腹日与鷄鹜邻举头畏太高俛啄空愁辛萧萧敛六翮憔悴伤精神男儿五十不如意青衫华发游埃尘曏为盐官北如晋今为幕吏西适秦慨然遂欲抛手板拂衣高蹈锦水滨长竿短艇入烟雨放歌酣饮欹乌巾方今圣朝清似水林空谷静无隐沦吾君梦卜偶未到勿学君平与子眞
投梅圣俞
圣俞精为诗坚重比白玉至宝识之希未必谐衆目应辰仰高风跂耸自西蜀平生未相识歉歉不自足薄游困京师旅食止脱粟得官当入秦行李未结束先求圣俞门执贽请所欲九衢季冬月风沙正惨黩羸马惮远行毛鬛寒瑟缩旅拒不肯前一步九刺蹙饥童?拥口手足尽皲瘃论诗久未出窃骂怨满腹归来面扬扬气若饫粱肉累累数十字踈淡不满幅自谓获至珍呼儿谨藏蓄长安十五驿重复问川陆置诗怀?间勌懑辄披读高吟桑野阔目瞑即投宿自可忘羇愁行瞻灞陵曲
呈范景仁
劒山中断融为川清江双流鬰回旋沟塍阡陌粲如绣香秔紫芋皆良田地灵物秀气淑美由来衮衮生英贤朝家文明所及远於今台阁尤蝉聨猎缨鸣佩走声望出入金马如云烟柰何应辰独壈坎华发未得离宾筵璵璠悬黎已为宝结緑岂得偏弃捐愿君弹冠自重惜邑人行诵子虚篇
酬胡侍讲先生【瑗字翼之】见寄
后王命天官考绩弊群吏属曹省阀阅专职米盐事贱生偶承乏窃禄聊自庇才力困不逮惨惨日忧惴赖依僚友贤剸裂沛余地自知虽寄名不足系轩轾先生喜诱掖贻诗极襃贲谁云岁杪寒面热汗沾渍非不悦子道驽钝力难致常恐负吹嘘终为重言累
同张圣民过杨之美听琵琶女奴弹啄木曲观诸公所赠歌明日投此为谢
坐曹据案心目疲出门上马行何之阙然久不见之美率意共往初无期正逢揽辔欲有适为我却解连环羇闲轩适足容数客夏木初繁有佳色呼儿取次具杯盘青眼相逢喜无极檀槽锦带小青娥妙质何须夸绮罗按弦运拨惊四座当今老手谁能过弹为幽鸟啄寒木园林飒飒风雨和喙长爪短跃更上丁丁取蠧何其多曲终拂羽忽飞去不觉酒尽朱顔酡已闻啄木曲又观啄木歌雄文更复值絶艺有如天际倾长河今朝壮观诚极乐去此将柰寂寞何归来解带豁胷腹坐踞胡牀仰看屋从今三日不洗耳耳内泠泠有残曲人间何物号富贵纡紫怀金尽虚器如君自处真得策身外百愁都掷置太学餐钱月几何客来取酒同醒醉
晚归书室呈钱君倚
簿领日沈迷事役等胥靡得归无所为未免阅书史一种劳精神胷中异忧喜人生无苦乐适意即为美廼知抱关人不必羡青紫
偶成
於陵薄三公桔橰亲灌园伯成轻南面执耒耕丘樊渊明耻为令乞食倚人门贤人乐遂志荣辱安足言鄙哉夸毗子结驷乘朱轩
同钱君倚过梅圣俞
王畿天下枢薄领日塡积自非奉朝请九衢未尝识今兹到东城胥靡蹔逃役近指圣俞居安能不往觌一室静萧然昏碑帖古壁叩阶读新诗迷闇得指擿笑言殊未足黯然日将夕呼马涉归涂灯火已历历又知几何时更有重来迹
梅圣俞惠诗复以二章为谢
我得圣俞诗於身亦何有名字托文编佗年知不朽我得圣俞诗於家果何如留为子孙宝胜有千年珠
和钱君倚藤牀十二韵
嗟予仕京府谋禄非谋身岂徒劳百骸消铄侵天眞所畏旷官诛敢辞从事勤朝讯狱中囚暮省案前文虽有八尺牀初无偃息痕比归蹔解带日没轩窗昏援枕未及就扑面愁飞蚊未能习律令何暇闚皇坟夫君天才秀明頴排纠纷右曹况清简剸裂奚足云未遇且坚卧逢时将致君行当起经济膏沐醒吾人
旬虑十七韵呈同舍
府官无旬休虑问廼游息诏书禁从诣还舍始朝食缓带对藜羮下筯免促廹门前吏卒散却扫谢来客北轩有藤牀今晨始拂拭蓬髪乱宜梳霜髭闲可摘开囊晒药物发笥出书册菊畦亲灌浸茶器自?涤於时孟秋末天晴色绀碧林叶虽未零风声已淅沥神明还九藏清气袭百脉征夫解甲胄疲马脱羇靮蜚鸟开樊笼跳鱼出鼎鬲形骸尽我有不复为物役虽非久安逸幸得少顷适讼庭止敲扑咫尺异喧寂明朝不能然顾盼愁月夕
夜坐
春阳气未胜重为隂所乘涔涔积雨阕惨惨余寒增流云郁不开烈风尚凭陵夜阑闭户牖青晕生昏灯僮仆悉已眠书几久欹凭涉猎阅旧闻蹔使心魂澄有如行役归丘园恍重登又如远别离邂逅逢友朋嗟嗟宦游子何异鱼入?夺其性所乐强以所不能人生本不劳苦被外物绳坐愁清旦出文墨来相仍吏徒纷四集仆仆如秋蝇烦中剧沸鼎入骨眞可憎安得挿六翮适意高飞腾
二月中旬虑问过景灵宫门始见花卉呈钱君倚
贱生参府僚勉强踰半岁终非性所好出入意如醉讼庭敲扑喧衆草絶生意不知有青春倏忽已改燧周章连日忙烂漫数宵睡轩?岌飞举风雨颇恣睢谓言芳菲物狼藉应扫地今晨呼马出历狱问囚系窈窕清宫深仓琅朱门闭广殿肃层隂虚庭蔼佳气长杨委嫰緑老柏净新翠薜荔垂宛延奇石立贔屭豁然愁愤开精神四面至事役难少留马去尚回睇亦足慰无聊年华不都弃
和始平公梦中有怀归之念作诗始得两句而寤因足成一章
元宰抚洪钧四海可熏灼至人养天眞视此犹婴缚出入金鼔威寤寐琴樽乐廼知伊吕心未始忘丘壑
和江邻几六月十一日省宿书事
长夏金正伏火意尤骄盈夫子寓官舍无术逃烦蒸轩窻豁四开灭去壁上灯紵衣不可亲羽扇安能胜濯泉泉已温抚簟簟可憎万叶悄无风但有飞蚊鸣六府燥不濡喉舌烟尘生摄衣起徐步四顾天正晴云汉浅欲涸箕毕徒纵横忽思终南巅秀出秦云青上有长松林蔽日深杳冥下有万仞壑含蓄太古冰安得蹑轻屐杖策缘峥嵘挂冠芙蓉阙结屋高崖棱回视万锺禄彯撇如飞蝇
和张仲通学士苦暑思长安幕中望终南秋雪呈江邻几
秋云覆秦川小雨野未湿谁言终南顶已有霰雪集返景开新晴孱顔照都邑初疑江津阔远浪横风急又疑龙蜕骨逶迤委原隰词客登高楼四望清兴入当时应百篇遗散不复拾今兹宦帝城大暑困郁悒红尘满九衢出入冠带袭家居宾旅来俯偻烦拜揖回思幕中趣引领安可及江翁养文采正如玄豹蛰君往犯其严腾起谁敢絷嗟予素恇怯旁睨毛髪立强复缀此章庶几勇可习
和张仲通追赋陪资政侍郎吴公临虚亭燕集寄呈陕府祖择之学士
吾家陕之北陕事吾能说孤亭占城隅形胜最殊絶云消天宇空极目鸟飞灭大河西北来汹涌地脉裂万里卷流沙长驱走溟碣羣山势离合披靡随曲折林薄带村墟郊原如绣缬祠宫望神禹闲田指虞芮高丘想巫咸空岩怀傅说圣贤迹已远缥渺见风烈吴公昔为守治行莹氷雪君从丰镐来华馆息尘辙主人喜佳客置酒升嵽嵲清欢浩无涯烛至樽未撤谁知捧手辞遽有幽明诀至今犹堕泪遗爱满耆耋择之新下车条教悉施设依然典刑在先後如符节嗟予仕京邑苟禄自羇绁丘垄翳荒松三年洒扫缺求归未能得朝莫肠百结得君临虚诗髣髴见里阙何时往登临旷若目去?忧来复长吟益使寸心折
次韵和吴冲卿秋意四首
槐花满庭除籍籍不可扫稍踈召平瓜渐熟王阳枣失时团扇弃新进袷衣好日暮益愁思寒螿起幽草忽闻秋兴篇叹赏几絶倒
端居倦烦暑园圃久不窥雨余秋气新红叶生紫棃形骸得萧散不知环堵卑何能效流俗把酒须菊枝登高已可醉四野青云垂
纵棹下清溪波静地仍偏日夕水风凉萧洒成安眠兀兀但高枕悠悠还进船中流忽惊寤渔父歌扣舷山川非曏时回首云霞边
弱植生川泽托根北堂後昔时青春姿扶踈映轩牖风霜日消落憔悴复何有蠧穿枯节断雨渍虚心朽幸不夭天年犹得胜凡柳
和邵不疑校理蒲州十诗【必】
饮亭【亭有流盃渠】
飞盖名僚集临流芳宴开萦纡漱文石次第传清盃回波亦多意并泛落花来
涌泉石【枢密学士蒋公知府事得片石大如席上有数十窍莫知所施公问石工对曰此盖涌泉石也乃於饮亭下凿地为塪置石其上夏日从旁激水灌之跃高数尺以清暑气】
苍然片石寒百道飞泉吐高堂忽萧飒坐失炎蒸苦蛟龙卧欲飞仰噀秋空雨
翠楼
条山翠气横隐嶙秋空窄危楼雨初度卷幌延佳色扑扑满前轩岚光真可摘
碧楼
烟瓦叠琉璃危楼半空倚歌钟奉高宴声来碧云里日暮天四垂黯澹如秋水
静斋
【逸二句】　　　　　　　聊窥碧甃缺寒草生历历时闻山鸟呼未得全幽寂
槐轩
【逸二字】轩巳幽况复植宫槐檐外隂沉緑南山雨气来逍遥不知久惊此黄花开
凉【逸一字】
【逸二句】　　　　　　　清风满四境岂独华榱下不若楚台人披襟独萧洒
芙蕖轩
荷花烂漫红不见方塘水嶣嶤结飞阁苒惹清香里露重忽欹侧翩然翠禽起
惜花亭
春意复蹉蛇园林日愁寂枝边緑隂重砌下红英积兹亭花最繁飘零尤可惜
竹轩
茂密正当轩欹垂欲侵案风枝忽交戛月影争凌乱诚嘉君子心匪直林亭玩
和昌言官舍十题
石榴花
灵根逐汉臣远自河源至流离徧中壤今兹尽苖裔畏日助殷红冻雨涤浓翠宜?避暑客花下纵横醉
薏苡
佳实产南州流传却山瘴如何马伏波坐取丘山谤夫君道义白复为神明相厉气与流言安能逞无状
石兰
楚人歌紫兰华禁无传久循名意兹是谁得明眞否天怜菊性孤秀发秋风後固令芳物生聊作黄花友
萱草
叶濯宿露翠花迎朝日黄昔谁封殖此俨列侍高堂逹生隐於吏孰为行与藏逍遥玩永日自无忧可忘
蜀葵
白若缯初断红如顔欲坐疑僊驾严幢节纷骈罗物性有常妍人情轻所多菖蒲傥日秀弃掷不吾过
畦蔬
隙土惜荒弃翦治成春畦讲雩时泽洽葵荏高参差酾渠若贯脉疏塍如画棊为吾谢来客桔橰毋语机
水红
梦想水乡游阶庭植笼古宛如江外行高帆落寒浦烟枝静踈秀风穗闲低举於今看未好漠漠宜秋雨
甘菊
野菊细琐物篱间私自全徒因气味殊不为庖人捐采升白玉堂荐以黄金盘愿若南阳守永扶君子年
兰
贤者非无心园夫自临课蓻植日繁滋芬芳时入座青葱春茹擢皎洁秋英堕正苦郢中人逸唱高难和
病竹
园竹久不治芜没眞可吊岂无枯槁容萧踈自殊调至人爱高节命斧除藜藋何用报至恩清隂与长啸
谢兴宗惠草虫扇
吴僧画团扇点缀成微虫秋毫宛皆具独窃天地功细者及蛛蝥大者才阜螽枯枝拥寒蜩黄蘃粘飞蜂翾然得生意上下相追从徒观飞动姿莫睹笔墨踪儿曹取眞物细校无不同恐其遂跃去亟取藏箱中乃知艺无小意精神可通不与误图蝇能惑紫髯翁子猷状蝉雀藏宝传江东不知古何如此画今为雄人墓木已拱其徒颇能工旧法存百一要足超凡庸友人幸为赐物薄意何隆玩之不替手爱重心无穷常如对君子穆穆来清风
传家集卷二

[book_title]卷三
钦定四库全书
传家集卷三　　　　　　宋　司马光　撰古诗二
和王胜之雪霁借马入局偶书
胜之家本公侯贵弱冠英才已惊世雒阳多士谁敢伦千古比肩唯贾谊昔遭绦灌深切齿奔走十年为下吏近方擦拭出泥涂稍学和光匿锋锐会计之官岂足为黾勉簿书聊自庇王城九衢腊月尾风雪数朝穷恣睢枥间款段疲且病借马於人亦疲曳扬鞭掣辔趋省廷刺蹙不前泥没鼻慨然遂有劳者歌满纸雄文欻轩轾人生荣遇有早晩视此锱铢勿关意况君卓荦高出羣异日青云终自致鲜车大盖拥骅骝莫忘今朝乘小驷
齐山诗呈王学士【哲字微之】
江上有奇山羣峯矗如翦昔闻齐刺史置酒升絶巘其人有惠政嘉名自兹远君来踵其迹词牒日清简骊驹时入谷胜地穷搜选问俗复怀人非徒事游衍
吹箫
古人吹箫者以和虞韶声後世不复贵给丧仍卖饧
和始平公见寄
向来从後车雍容镇藩垣政成簿书简终日侍清樽今兹备言职不得登朱门违离讵几时风色变寒温忽聆吉甫什穆如承话言安得六翮生随意远飞翻垂耳倦新羁蹀足思华轩谅无伯乐顾疲劳安敢论
又和并寄杨乐道
圣主乐忠谏曲从如转圜玉色粹阳春至仁生自然所慙羣臣愚无以称开延贱生何为者侧足青规前顽石不可链安能补高天狂简昧大体所依官长贤有如骖之靷左右随周旋庶几助山甫衮职无尤愆?思老成人阻亲函丈筵岂不寸心劳动为纒徽牵何当执寿巵跪起得差肩相顾藐无期瞻望徒悁悁
朝鸡赠王乐道
小鸡距短双翅垂广场勇鬬无所施清晓长鸣独先衆朝者恃此能知时星河满天月光白东望扶桑悄无色一声高举耳目醒四远羣隂俱辟易陋巷人踈烟火稀永夜沈沈钟鼔微闻之徐起就盥栉颠倒不复忧裳衣君家迥居北城曲阿阁嶕嶢日鸣玉萧萧风雨得司晨不使无功啄君粟
谢始平公以近诗一卷赐示
皇家骏命承苍穹烝民之杰生维嵩圣贤会合若符契坐致四海登熙隆三阶清平九鼎重指麾拱揖安华戎人情谁不乐将相往往皓首忘疲癃北平饮乳尚怀印千秋乘车犹入宫唯公致政年甫至耳目明利志气充幡然脱去万锺禄羽仪高远如翔鸿灵台不复絓尘务至德恬淡含黄中英华纯粹积不发事业转为文字工大篇短韵间金石远追吉甫流清风刻雕衆物非用意默与元化参神功应刘鲍谢事奇巧细琐岂足夸才雄祼圭夷玉清庙器肯与环玦争玲珑绦帐生徒东阁客微官拘絷如樊笼言诗何敢望商赐幸得诵咏袪童蒙昏花病目不自惜服膺盥手书一通千金之产不可易子孙宝蓄传无穷
早春戱作呈范景仁
闰余春意早卉木先有思嘤嘤羣鸟翔东西各求类伊予忝谏垣动息抱忧悸衮职旷不补言责眞可畏况复禁过从陋巷若囚系茅茨庇风雨偏隘无余地时於坏垣隙历历生新荠君侯乃比邻跬步难自致常思去岁初西轩学歌吹座客皆故人欢笑无拘忌平生不喜酒是日成烂醉岂言长揖归良会难再值东风忽复来时华一何驶丛竹固无恙夭桃作花异朝廷正清明讵肯容窃位何当遂废放欢饮还自恣
夏夜
溽暑郁不开矗矗云万叠长风卷地来冻雨不濡叶虽无润物功凉泠得所惬须臾号怒息清月照壁颊小冠簪短髪衣裾轻猎猎欹倾依曲几暂尔苏疲苶坐久不思眠草间微露浥
和范景仁西圻野老
西郊广路浮壤黄上天雨泣寒云苍鸾旗闟戟纷晻霭扈从威神归帝乡田家老父眉睫白杖藜匍匐泣路傍且云生逢至仁主蠲租罢役岁为常蠺收百箔桑蔽野麻麦极望无边疆去年翠华出赛雨锦绣绵络墟里光拜迎六马负缣帛孙扶妪接归扬扬自分讴歌毕余景一朝缟素安可防哀声澒洞彻四极草木惨淡顔色伤蝼蚁衰龄不足赎泪如飞雪空沾裳河萦洛贯嵩峯足泉底寰瀛日月长羡门已闭属车返轭上空瞻金凤凰
种竹
种竹南墙隂竹生皆北向苟非阳在北竹性安可强乃知就阳意草木皆有情园葵最柔弱独取倾心名
和王介甫巫山高
巫山高巫山之高高不极寒江西来曳练长羣峰森罗十二戟清狖悲号裂翠崖老蛟怒鬭摧丹壁轻生重利三巴客一叶直冲高浪白船头吟啸坐自如仰视长天不盈尺丛祠象设俨山椒巫祝纷纷非一朝云是高唐神女之所处至今暮雨常萧萧我闻神理明且直兴亡唯观恶与德安肯来从楚国君凭依梦寐为淫昏襄王之心自荒惑引领日望阳台云独不思怀王西行不复返甲光照地屯秦军蠺食黔中下荆门陵园宗庙皆烧焚社稷飘零不复存嗟嗟若敖蚡冒时筚路蓝缕皆辛勤
昔予尝权宰韦城今重过之二十五年矣慨然有怀
二十五年南北走遗爱寂然民记否昔日婴儿今壮夫昔日壮夫今老叟
秋怀呈范景仁二首
草木正蕃庑孰知天地秋况兹宿雨余景气益和柔消揺愧簪绂梦想怀林丘兹志久未果素髪今已稠仰视白日光浩荡浮云流安得黄鹤羽陵风千里游
畴昔共登仕尔来三十秋常曦丝绳直窃耻鸱夷柔蹄涔学钜海螘垤依崇丘行之不自疑亲寡憎怨稠於今不亟去沦胥恐同流努力买良田远追沮溺游
赠道士陈景元酒
篱根委余菊堦角拥残叶清言久不悒何以慰疲苶朋樽涵太和高兴雅所惬谁云居室远风味自可接范景仁召饮东园呈陈彦升宋次道李才元苏子容
去冬辱嘉招寒风方贔屭今秋侍高宴晴日正澄丽虽无花蘤繁且有丘樊思虽无山泉乐蹔违尘土气仆休散城邑马纵脱羁辔讙呼笑言适散诞冠带弃殊胜禁掖严进止有常地
虞帝
虞帝老倦勤荐禹为天子岂有复南廵迢迢渡湘水至德远无象异论纷纷起意疑大圣人奸憸亦如已乃知中下士何由逃谤毁
聂着作三舅谪官长沙作耐辱亭书来索诗
少连善降志无恤能忍诟兹亭名耐辱缔构自吾舅樽前湘水清席下湘山秀於焉忘荣枯终日醉醇酎攻愁若攻敌避喧如避寇困久理须通非徒保无咎
走索
伎儿欲夸衆喜占衢路交系组不厌长缚竿不厌高空中纷往来巧捷如飞猱却行欠肤寸倒絓连秋毫参差有万一虀粉安可逃钱刀不盈掬身世轻鸿毛徒资旁观好曹偶相称襃岂知从事者处之危且劳
邵不疑厅薜荔及竹
修竹非俗物薜荔亦嘉草树之君子庭人来见逾好侵堦鹤胫细缘壁龙鳞老纷披两踈翠烟色宜秋早主人日封植清风庶长保
和公逹过潘楼观七夕市
织女虽七襄不能成报章无巧可乞汝世人空自狂帝城秋色新满市翠帟张伪物踰百种烂漫侵数坊谁家油壁车金碧照面光土偶长尺余买之珠一囊安知杼轴劳何物为蚕桑纷华不足悦浮侈眞可伤
酬江邻几问不饮栽菊【邻几诗曰君实不饮酒庭下多栽菊不知黄花开奈此杯中緑凌晨烟露滋後日风霜促欲表君苦心宜种子猷竹】
黄菊本天物先随元化生酒醴廼人功後因仪狄成酒客强亲菊菊酒初无情种之荒阶侧何尝妨独醒修竹气萧洒自合生君庭
次韵和邵不疑假书江邻几知方酣寝为诗通意
江翁顺天和心迹两夷简虽如边韶寝且异宰予懒平居无时闲经史自课限高歌慕翰林鸣琴写中散翛然物外人强为章绶绾官舍苦秋霖瞬息聊休眼勤勩已有余宴安何愧赧借书谁敢惊欹枕尚未暖不疑神骥才垂耳困皁栈碌碌随吾侪拜揖把手版毋嫌朱墨倦腾举已为晚慎勿思山林山林付愚孱
八月十七日夜省直纪事呈同舍
穷秋直省舍大雨吁可畏九河飜层空入夜愈恣睢置牀东壁根时有涂塈坠飒飒势将摧怵惕不成寐中宵抱衾立呼烛久方至徙之近西偏禂帐不能备飞蚊胡不仁忍此加啄噬避烦只深藏悒悒面蒙被须臾漏转剧枕褥亦沾渍虽起欲何之室中无燥地展转遂逹旦耿耿负忧悸因思闾井民餬口仰执技束手已连旬妻儿日憔悴囊钱与盎米薪木同时匮败衣不足准搏手坐相视予今幸已多敢不自知愧无谋忝肉食念尔但增欷
送雷太简
南山有白云应物任所适欻来非有心倏去还无迹甘泽望沾浃嘉生待苏息无为遽收卷复入岩间石
和王介甫烘蝨
天生万物名品夥嗟尔为生至么麽依人自活反食人性喜覆藏便垢涴晨朝生子暮生孙不日蕃滋踰万个透踈缘隙巧百端通夕爬搔不能卧我归彼出疲奔命备北惊南厌搜逻所擒至少所失多舍置薰烧无术奈加之炭上犹晏然相顾未知亡族祸大者洋洋迷所适奔走未停身已堕细者懦怯但深潜乾死缝中谁复课黑者抱髪亦忧疑逃入幧头默相贺腥烟腾起远袭人袖拥鼻端时一唾初虽快意终自咎致尔殱夷非尔过吾家箧笥本自贫况复为人苦慵惰体生鳞甲未能浴衣不离身成脆破朽缯坏絮为渊薮如麦如麻寖肥大虚膓不免须侵人肯学夷齐甘死饿醯酸蜹聚理固然尔辈披攘我当坐但思努力自洁清群蝨皆当远迩播
和吴冲卿三哀诗【江邻几梅圣俞韩钦圣】
天生千万人中有一隽杰奈何丧三贤前後才朞月邻几任天资浮饰耻澡刷朝市等山林衣冠同布褐外无泾渭分内有淄渑别逢时敢危言慷慨谁能夺圣俞诗七千历历尽精絶初无追琢勤气质禀清洁负兹惊世才未尝自标掲鞠躬随衆後侧足畏蹉跌钦圣渥洼驹初生已汗血虽有絶尘踪不失和鸾节宜为清庙器俨雅应钟律衆论诚共然非从友朋出羣才方大来軮轧扶帝室谁云指顾间聨翩化异物吊縗哭未已病枕气已竭同为地下游携手不相失绅绂顿萧条相逢但嗟咄诵君三哀诗终篇涕如雪眉目尚昭晣笑言犹髣髴肃然来悲风四望气萧瑟
和邵不疑送虏使还道中闻江邻几梅圣俞长逝作诗哭之
昨夕邮吏来叩门致书函呼奴取以入就火开其缄不疑赋长篇发自燕之南痛伤江与梅继踵良人殱噫嗟知其二尚未知其三请从北辕後覼缕为君谈邻几虽久病始不妨朝参饮歠寖衰少厥逆生虚痰逮於易箦辰皮骨余崆嵌遗书属清俭终始眞无慙圣俞食寒冰外以风邪兼愚医暴下之结轖候愈添惙惙气上走不复容鍼砭自言从良友地下心亦甘钦圣体素强药石性所谙平居察举措敢以不寿占一朝蹔归卧簿领不废签讣来衆皆愕未信犹闚觇兴言念三子举袂涕已沾英贤能几何逝者迹相衔君疑天上才难得帝所贪我疑人间美多取神所嫌茫茫幽明际蓍蔡难穷探忧来不可忘终日心厌厌
和梅圣俞咏昌言五物
括苍石屏
主人小石屏得之括苍山括苍道里远致此良亦难层崕万仞余腾出浮云端吴儿采石时萝蔓愁攀缘石文状松雪毫髪皆天然置之坐席旁清风常在顔愿君善藏蓄永日供余闲慎勿示要人坐致求者繁将使括苍民吁嗟山谷间
淡树石屏
昔行巩洛间马瘦天复隂寒烟淡不收一拂横长林当时无画工负此清赏心今朝石上迹历历皆可寻轻素已纷泊老干仍萧森坐令高兴还野气生衣襟丹青不耐久风日易消侵何如造化眞更彼岁月深昌言家素贫购此糜百金请镌好事名千古无消沈
白鹘图
白鹘日边来一息万里遥横飞碧海晴六翮寒萧萧轻如朔雪花迥与长风飘倾身叠绀爪吟啸何哓哮瞥来疾惊电欻起先扶揺遂令狐与狸不敢矜凶妖罻罗不可取灭影还云霄世人莫得见粉绘图轻绡凛然堂牖间霜气生春朝风雨夜如墨古木无鸣枭
怀素书
上人工书世所稀於今散落无复遗君从何处获数幅败绢苍苍不成轴云流电走何纵横昏醉视之双目明烈火烧林虎豹栗疾雷裂地龙蛇惊须臾挂壁未收卷隂风飒飒来吹面秪疑神物在闇中宝秘不令关俗眼嗟余平生不识书但爱意气豪有余欲求数字置座侧安得满斗千金珠
缚虎图
孙生非画师趣尚颇奇伟为人少谐合不肯畜妻子时时入深山信足动百里萧然坐盘石尽日曾不起精心忽有得纵笔何恢诡万象皆自然神工相表里流传落人间万金易寸纸君家缚虎图用意尤精致虽云锁纽牢观者犹披靡昔闻刘纲妻制虎如犬豕系之牀脚间垂头受鞭箠孙生傥未见画此亦何理明知非世人羽化实不死愿君佗日归置之成都市必有乘槎人庶几能辨此
独乐园七咏
读书堂
吾爱董仲舒穷经守幽独所居虽有园三年不游目邪说远去耳圣言饱充腹发策登汉庭百家始消伏
钓鱼庵
吾爱严子陵羊裘钓石濑万乘虽故人访求失所在三公岂非贵不足易其介奈何夸毗子斗?穷百态
采药圃
吾爱韩伯休采药卖都市有心安可欺所以价不二如何彼女子已复知姓字惊逃入穷山深畏名为累
见山台
吾爱陶渊明拂衣遂长往手辞梁主命牺牛惮金鞅爱君心岂忘居山神可养轻举向千龄高风犹尚想
弄水轩
吾爱杜牧之气调本高逸结亭侵水际挥弄消永日洗砚可抄诗泛觞宜促膝莫取濯冠缨红尘污清质
种竹斋
吾爱王子猷借宅亦种竹一日不可无萧洒常在目雪霜徒自白柯叶不改緑殊胜石季伦珊瑚满金谷
浇花亭
吾爱白乐天退身家履道酿酒酒初熟浇花花正好作诗邀宾朋栏边长醉倒至今传画图风流称九老
和利州鲜于转运【侁字子骏】公居八咏
桐轩
朝阳升东隅照此庭下桐菶菶复萋萋居然古人风踈柯青玉耸密叶翠羽蒙午景凝余清夕照当残红雨响甍栋外风生户牖中主人政多暇步赏常从容终当致威凤覧德鸣噰噰又将施五弦解愠歌帝宫
竹轩
兹轩最洒落历历种琅玕正昼簿书稀萧萧风雨寒翠隂凉宴坐踈韵承清欢锦箨裁夏扇玉笋供春盘晴蜗潜叶底暝雀投林端幽兴遇物惬高怀随处安且免一日无何须千亩寛
柏轩
凛然凌霜色本自生丘壑徙之君子庭栽培固不薄静夜声飂飂清昼隂漠漠秀气逼檐楹翠影通帘箔知君梁栋材大匠偶未度但守岁寒心闲轩亦不恶
巽堂
华堂选形胜地直巽之隅主人心洁齐公闲此燕居西来故乡客东过朝大夫时逢志所惬下榻同欢娯琴碁间壶觞赋咏杂歌呼民间既羲皇席上宜华胥每思就一醉幸无官守拘奈何三千里风埃与泥涂
山斋
幽蹊入桃李危栈蟠林麓行行忽虚敞高斋出山腹园圃近指掌郊郭纷盈目春老酴醿香夏浅篔簹緑条横喜罥衣笋迸乍穿屋秋江澄可卷冬岭翠如扑烟间渔艇小塞外村居独烧转望畲田响答聆伐木惊麏挺走险鸣禽嘤出谷物华时变更兴趣日相续谁知使者尊常着野人服肯以驷马荣区区诧乡族
闲燕亭
吏治正倥偬夫君何燕闲茧?既云寡符移皆可删【子骏奏减役钱几半朝廷是之】印封从事散蹑屐升东山放杖坐危亭清啸出云间无私席宾少忘机林鸟还野人瞻翠微稽首双眉斑
会景亭
景物浩无穷兹为一都会之人心若监万状尽相对乔林拥砌底修岭倚牕背流云过席上去鸟出天外徐徐杖屦征蔼蔼郊原晦来往亦何为逍遥眞乐内
宝峯亭
孤亭冠山椒下视物不隔六合纵心赏万家穷目力髻鬟乌奴翠衣带嘉陵碧霞生白水尾日没九陇脊烟凝朝夕市尘飞往来驿虽复对纷纭何尝改岑寂实兼观风远非徒选胜适巴峡少平田每苦天宇窄及兹伏棂槛坐瞰南北极先君昔乘轺名题古寺壁侍行尚垂髫孤露今戴白读君登临诗旧游皆历历永无膝下欢终篇涕沾臆【光天圣中侍先君为利州路转运使题名诸寺子骏皆为之刻石】
游寿安诗十首
喷玉泉
苍崖双起秋云齐乱峯迸出如攅犀石棱涩不容马蹄下马步入荆榛蹊瀑泉沃雪拖白霓落潭横引成清溪老木长藤咫尺迷兴阑欲出忘东西
神林谷二首
石下泉声蔓草深石上露浓苍藓徧山禽惊起飞且鸣叶坠空林人不见
鸡帻奇峯云外横青壁千寻不可上却羡樵儿轻险巇腰绳操斧常来往
游神林谷寄邵尧夫
山人有山未尝游俗客远来仍久留白云满眼望不见可惜宜阳一片秋
灵山寺流泉
去寺犹一里隔林闻水声安知客乘兴山下远相迎
且游
游人恋山水日晏澹忘归但爱云烟好那知仆马饥
永济渡二首
洛水寒可涉长汀柳飞叶节物先无期自与幽怀惬清波见白鸥静林闻啄木泉细入平沙云闲出幽谷
灵山寺
神林兴尽谋早归草间露裛行径微忽思灵山去不远马首欲东还向西垂鞭纵辔寻山足洛水逶迤过数曲渐闻林下飞泉鸣未到已觉神骨清入门拂去衣上土先爱娑罗隂满庭庭下双渠走清澈罗縠成纹日光彻寒声淅沥入肝髓乱影彯萧动毛发寺僧引我观泉源堂东周回百步寛碧颇梨色湛无底想象必有虬龙蟠泉南高山名凤翅宛转抱泉张远势岸旁修竹踰万竿飒飒长含风雨气寺门下望情豁然桑柘纷披满一川嵩高女几列左右王屋太行来掌前昔为孔氏悬泉庄岩洞犹存荆棘荒到今其下多怪石熊蹲豹攫争轩昂嗟予归来苦不早汩没朝市行欲老扪萝蹑屣须数游筋力支离难自保
藏珠石【叠石溪东山下有坠石衔九径二尺余其崖上脱处犹存】
水啮东山根土色渥如丹危峯忽摧脱半崖衔石丸隂阳昔融结神化不可原初疑偓佺养灵药魑魅触之无故落又疑蛟龙伏巨卵雷电击之从此?或者女娲补天余却下青冥遗耳珠不然盘古戏为乐聊取天弧弹朱雀物理万状终难知巧心推求徒自疲不如引客坐石上好奇且醉手中巵
八月十五日夜寄友人
故人音信絶对月动相思清露滴红叶此怀当告谁秋风广陵郭正是望涛时
华州祗役往冯翊留别楚正叔【建中】
芳菲不得驻会取余春还欲知回首处渭曲苍茫间
何秀才【汉伦】郊园五首
主人耽诗书乐道深居久挟策往来游东冈复南亩浊酒不取味素琴无复弦何须更清论相见自萧然苍苍竹林暝郁欝松气寒纵横兴来笔欹侧醉中冠褰裳涉幽涧日落烟岩空踌躇待新月长啸来清风夏木绕茅庐碁酒资清宴密叶緑藏枝空闻黄鸟啭
夏日过陈秀才园林
桑?青青紫葚垂鲜风荡麦生涟漪驱童策马踏村路乘兴出游当访谁槿花篱落围丛竹风日萧踈满园緑到门下马问主人文籍先生其姓陈高谈浩浩究今古不觉林间日将暮茅庐蒿径幸不遥不厌频烦数来去陪同年吴冲卿登宿州北楼望梁楚之郊访古作是诗
大禹息洪潦画野经九州波沈露羣山嶷嶷相婴钩?洄澹兹土平敞诚寡仇乘高极回望坦坦无陵丘先王崇皡济建祀邦诸侯玉帛从会同赴告书春秋六雄方逐鹿为嬴弱姬周兹为会战场蹀血无时休汉错削七国祸生东南陬亚夫闭高壁坐折强吴谋典午倒太阿辟户延旃裘淮泗漫腥羶房心掩旄头人移烟火絶榛茂豺狼游唐纲日寖衰盗起如螟蟊相携聚?蒲袒臂提鉏耰蟠薄数千里焚刼无余留圣朝定多垒劒戟包貔貅蓁蓁荆棘林膴膴良田畴耒耜趣时雨黍稷丰岁秋昔为车骑利今睹桑麻收我来宦东土莨菪乘春流行行次符离固为亲交留樽罍且为乐携手登高楼是时新雨余风日方和柔云鲜乱花薄波緑迷芳洲羃羃游丝转衮衮野阳浮调篁语双鹂飜雪矫群鸥爱兹登临美况复依良俦聊适笑言乐尽忘羇旅忧翔阳何冉冉渐与西山遒驿程前有期恋此当何由分首下迢嶤怅然登暮舟
塞上【六言】
胡兵欲下隂山寒烽远过萧关将军贵轻士卒几人回首生还
奉和经略庞龙图延州南城八咏
迎薰亭
华馆压清波坐待南风至须知明牧贤善逹吾君意
供兵磑
晨暮响寒泉飞轮驶风转士饱气益振轻与先零战
柳湖
依依烟未歇漠漠风初静浮花满波面不见参差影
飞盖园
军中富余暇飞盖南城隈雍容陪後乘一一应刘才
翠漪亭
雕檐日华动滉瀁照漪涟四月芰荷满不似在穷边
延利渠
枝分清浅流纵横贯城市还如恩在人润泽无终既
缘云轩
逼汉敞高岩缘云结飞阁东山草树曛致足登临乐
禊堂
箫鼔震阳休组练照芳洲意气坐中客羞笑山隂游河上督役怀器之寄呈公明叔度时器之鞫狱沧州
河灾泛东郡庐井多堙沦题舆得贤佐姁妪安疲民遂令枯槁余稍复苏阳春伊人屏外饰倜傥穷天眞徒观浩荡波莫测江海津矧兹同府士一一随和珍公明抱全德洞澈无缁磷叔度秉峻节竦若凌霜筠顾兹不肖材亦齿幕中宾同依松柏隂共醉醍醐醇高论探要妙佳句裁清新有诗纵欢谑杯案沾衣巾曾无礼节间但以风期亲北州有疑狱两造正纷纶当须于公断然後无寃人送行出郊岐扬鞭从此违堤繇春事起行役未成归索居如几日河草已芳菲徒然掩瑶瑟坐叹知音稀昨夜西南风梦中东北飞行行涉沧海髣髴睹容晖寤思益惆怅天长羽翼微离怀如柳色极目正依依
华星篇【时视役河上寄郡中诸同舍】
凉风净扫云无迹海月未生星历历贝聨珠贯拱北辰三五纵横此何夕重楼叠榭出秋空鳷鹊露寒连桂宫瑶井迥临丹阙外玉绳斜挂琐牕中征人远别空闺悄钟漏萧踈天不晓碧纱展转无复眠卧视寒光度华沼汉家贤将戍临洮结髪从军今二毛谁怜身老心犹壮深入长占太白高丰城古劒沉沦久匣中夜半双龙吼乃知神物不自藏紫气依稀见牛斗有客离居望所亲遥知清夜会荀陈堤繇未息无由去不及浮槎河畔人
宿石堰闻牧马者歌
大河之曲多寛闲牧田枕倚长堤湾乌栖鹊散堤树寂柝木声稀宵欲阑牧儿跨马乘凉月历历绕羣高唱发幽情逸气生自然往往鸣鞘应踈节歌辞难辨野风高似述离忧嗟役劳徘徊不断何妨近髣髴微闻已复遥长川冷浸秋云白露草飜光凝碧色星踈河淡夜初长展转空亭奈孤客洞箫音律京君明可怜骨朽不更生安得使传哀怨意为我写之羌笛声
杨白华
劝君勿嫌杨花太轻薄篱下沟中纷漠漠翠鬟婢子不胜愁扫尽还飞满朱阁晩来风雨送行春天无游?地无尘雪狂絮乱安可得孤树青青愁杀人
传家集卷三

[book_title]卷四
<集部,别集类,北宋建隆至靖康,传家集>
钦定四库全书
传家集卷四　　　　　　宋　司马光　撰古诗三
都下秋怀呈聂之美
愚踈强从仕趣尚与时乖朅来游京邑荣愿知谁谐王国富英奇气象标岩崖云鸿送双目攀援路可阶秋风转枯叶飒飒绕寒斋出门无所之飞尘满天街夫君宦未达犹得称吾侪解衣换斗酒且尽平生怀
陪张龙图南湖暑饮【六言】
红斾萦林却转琼筵就水重开荷香着衣不去竹色映酒遥来
楼船潋灔轻浪鸥鹭缤纷满天清歌久之未度画梁尘落芳筵
道傍田家
道傍田家翁妪俱垂白败屋萧条无壮息翁携鎌索妪携箕自向薄田收黍稷静夜偷舂避债家比明门外已如麻筋疲力敝不入腹未议县官租税促
送李汝臣同年谪官导江主簿
得丧互循环古今昧终始百岁落其间仅与毫芒似所以达人心身外不复纪愁来若乱丝疏解当以理昔君关外来籍籍声华起凭案一濡毫万言俱落纸老生闚其文色若寒灰死阁笔不能下敢有玼瑕指或时抵卿相入门俱倒屣阍夫迎受谒不敢扬眸视解褐吏边州长涂初进跬蛟龙得尺水双骼方嶷嶷西羌负德泽飞镝耸边鄙添兵十万余斗粟无支拟州郡走符檄纵横恣鞭箠闾阎浪愁苦卒食半糠粃上官知君才悉以储粮委开仓募平籴至者车连轨严明束吏手诱谕提民耳留谷受金去若与同侪市弦朔未云周露积丘山比曾无转饷劳坐饱防秋士幕府上其功明诏深嘉美为僚登九寺长人专百里聊用报勤劬未言穷任使何期逢怨雠意外成疮痏刺骨舞文法吹毛出瑕滓清霜五月飞惨烈伤兰芷鸾凤失椅梧飘泊还荆枳圣朝方任能大过尚收齿况於济时具蹔然遭诋訾宁因青蝇恶遂取璵璠毁良工构明堂必不遗杞梓勉哉益自立勿为穷衰止人生难豫期神理无终否庸知今日忧不为後日喜吾道诚无亏壈坎安足耻关山迤逦长百剑连天倚萦纡结危栈迥入云星里蜀国富嬉游花繁春酒旨莫作吊原文投之岷江水
春日书寄东郡诸同舍
滑台古镇掲高牙主人贤厚宾友嘉公庭退休射堂饮水沈緑李浮甘瓜清言妙谕间诙谑笑语往反何喧譁别来泛滥若浮梗尘愁俗累稠於麻提鞭俄盖触风日惨澁满眼飞埃沙朱门湛湛果深浅门外日拥千余车阍人未肯即通刺指弹手版景欲斜就令入见亦何事气象渺邈凌青霞围碁角智赌胜负拙者理与功名賖舍之归入户庭隘仰视青天如井蛙後檐数尺地荒秽不翦欲令生荠花当春寂寂但如此意恐至外逢纷华奈何胜友百余里不可一见如天涯何时更共把巵酒侧身北望空咨嗟
秋日寄山中友人
昨夜听秋风霜崖几树红心随新鴈去宛至碧谿东圣主搜渔钓林岩今已空胡为执高节憔悴久山中
和之美舟行杂诗八首
舟中夜坐二首
风柳动萧踈寒星浸寥落中宵四寂然时有游鱼跃汀沙落席帆岸柳萦单舸小市远微茫簇水初灯火
船行遇风
蔡水仅成波不若江湖濬诚无倾侧忧缆弱终难进
野花
喧喧桃李蹊何妨笑幽草但愿保天真徐共春风老
水鸭
?褷出短蒲毰毸浴清水物忌太鲜明何妨染泥滓
鱼鹰
翩然下林表不惮风湍恶得隽辄高飞为君羞击搏
?鱼者
弱筱絓轻丝尽日寒溪侧获少近知无溪鱼皆尔识
都门路
红尘昼夜飞车马古今迹独怜道傍柳惨淡少顔色
和之美河洲四诗
冉冉河洲晓晴霞登木杪稍见水烟开孤舟天际小杳杳河洲晩客行殊未返目随林鸟还心共征鸿远寂寂河洲夜芦花绕墟舍孤客久未眠窗灯落寒灺漠漠河洲雨依稀辨村聚时哉鸥鸟羣凌乱争鸣舞
又和夜雨宿村舍
积雨久未阕岂徒行客忧夜闻屋中人叹息悲田畴方春播殖时种食皆外求鞭诃犯赤日酷烈慙羸牛草薉竞禾长从人借鉏耰晨薅戴星起日闇未能休岂无一时勤所觊岁有秋今兹昏垫灾大埜成洪流直疑沧海溢茧栗浮陵丘昔时百丈原泛泛皆挐舟乔木失端杪饥鸟下无投黍稷沉黄泥圭合安可收嗟予乏技能无以易糠麰贩鬻固所昧敢托市井游欲依盗贼羣懦不闲戈矛已哉任天地无益徒为愁一身无死所况为妻儿谋之美爱物者凄然涕沾裘一夫有不获伊尹为深羞何当富斯民比屋囷仓稠惜哉禄秩卑此志终宜酬
送韩太祝【维】归许昌【赋得交字】
王城名利窟冠盖?相交夫君独凤举彯然去喧呶颍水清可濯箕山高可巢反顾公相荣一芥浮堂?【逸二字】大吕重岂知轻斗筲苍苍气象严万木拥寒郊【逸二字】点隈曲初旭染林梢去去善自将因声访衡茅
和兴宗夜直听雨
【逸一字】茫冻雨来入夜势增急纵横挟春风飘洒相喷吸败窗端见欺遽有万点入先生伏经编眼冷倍昏澁夜分童仆倦跛倚厌久立灯火为溟蒙诗书亦沾湿夫君储善价未售不悁悒物华迎霁新佳赏时将及囷中秫几何营醸须汲汲
花庵诗寄邵尧夫【时任西京留台廨舍东新开小园无亭榭乃构木揷竹多种酴醿宝相及牵牛扁豆诸蔓延之物使蒙羃其上如栋宇之状以为游涉休息之所名曰花庵】
洛阳四时常有花雨晴顔色秋更好谁能相与共此乐坐对年华不知老
自然天物胜人为万叶无风緑四垂犹恨簪绅未离俗荷衣蕙带始相宜
康定中予过洛桥南得诗两句於今三十二年矣再过其处足成一章
铜驼陌上桃花红洛阳无处无春风重来羞见水中影鬓毛萧飒如秋蓬
宝监贻开叔
流尘集宝监尘昏监不昏纎泥落清水泥浑非水浑人能辨二物相与自忘言二物不能辨悠悠何足论无为舍其内逐外取烦寃
谢王道济惠古诗古石器
缑氏古城里好古王道济作诗有古风读书知古意朝来遣仆夫遗我古石器结从天地初生自一拳际工倕创规摹般输施剞劂?茗北窗下坐有羲皇思嗟予性迂鄙龃龉居今世忝官汚台省曾无益时智退藏又濡滞尚不离朝市阙地避烦暑颇与营窟类【新构西斋中凿地为室谓之凉洞】诚非古人比拜赐得无愧
题太原通判杨郎中【希元】新买水北园
洛阳名园不胜纪门巷相连如栉齿修竹长杨深径迂令人邑邑气不舒爱君买园中桥北堂压崖端跨空碧满川桃李皆目前近水远山一朝得曾陪尊兄此高会豁然如出樊笼外蹔游尚尔况久居胜气清风日相对易生画笔世所珍麞猿满壁皆逼真并州近胡沙尘恶终更早来为主人
首夏呈诸邻二章
首夏木隂薄清和自一时笋抽八九尺荷生三四枝新服裁蝉翼旧扇拂蛛?莎径热未剧晨昏往来宜爞爞久旱天飒飒昨宵雨尘头清过辙水脉生新渚岂徒滋杞菊亦可望禾黍勿笑盘蔬陋时来一觞举
酬王安之谢药栽二章
洛人栽花不栽药吾属好尚何其偏服之虽能已百?爱闲成僻无由痊
护根带土我亲移荷挿汲泉君自种悦目宁将恶草殊扶危或比兼金重
雨中过王安之所居不谒以诗寄之
万木含凉雨驱马有余清长街带短芜旧潦骈新蓱高斋彼谁居雅尚推名卿污亭虽地卑蹑屐未妨行野服踞藜牀萧散临前楹纂纂枣林繁欣欣药畹荣过门不敢叩自视慙冠缨【素与安之约不以公服相过】
送药栽与王安之
盛夏移药栽及雨方可种为君着屐取呼童执伞送到时云已开枝软叶犹重夕阳宜屡浇又须烦抱瓮张明叔兄弟雨中见过弄水轩投壶赌酒薄暮而散诘朝以诗谢之
喜君午际来凉雨正纷泊呼奴扫南轩壶席谨量度轩前红薇开壶下鸣泉落【虎爪泉上覆之以板每投壶板上设榻绕之榻去壶各二矢半】必争如五射有礼异六博求全怯垂成倒置畏反跃【新格倒中者壶中之筭尽废之】虽无百骁巧且有一笑乐交飞觥酒满强进盘餐薄苟非兴趣同珍殽徒绮错
小雨
云日互出没数朝飞雨清曈曨似欲止廉纎还未晴映空轻丝乱着物细珠明叶端危未落荷心重忽倾喜凉高鷰舞便湿羣蛙鸣於予亦有得药畹胡麻生
园中书事二絶
芳洲晚日鲜曲岸新雨好红薇点圆荷金?出幽草坐嗅白莲蘃卧看青竹枝闲斋不成寐起读圣俞诗
送刘仲通知泾州
四载一相逢相逢遽为别侪辈日萧条与君俱白发巵酒不暇执旧游那复说忽忽无他言暑行戒饥渇
和宋复古大雨
积隂连日作郁蒸长云飞天势如鹏白雨四注垂万絙坐间斗寒衣可增
雷公推车电施鞭飞腾九泽舞百川须臾开晴万物鲜仰视白日当青天
见山台昼卧偶成
移牀独上高台卧飒飒凉风吹面过林蝉忽噪惊薄梦手执残书幅巾堕
修酴醿架
贫家不办构坚木缚竹立架擎酴醿风揺雨渍不耐久未及三载俱离披往来遂复废此径举头碍冠行絓衣呼奴改作岂得已抽新换故拆四篱来春席地还可饮日色不到香风吹
萤
林塘荒湿地向夕已飞萤月没蛩吟砌露凉人在庭随风疑落烬过水乱踈星学子灯前寝谁将尔照经
张明叔家瑞莲
君家得莲种远自浙江湄明烛然深盌浓朱画细丝盛开尤菡萏到落不离披岂独夏花好仍兼秋实奇味长包石蜜殻嫩剥燕脂况复芬芳久霜前殊未衰
莲房
莲房前後熟供噉不须齐肉嫩山蜂子棱深天马蹄尚连余蘂在深映乱荷低脆美知新采近根犹带泥
不寐
长年睡益少气耗非神清昨朝多啜茶况以思虑并中烦枕屡移展转何时明苏秦六国印力取鸿毛轻白圭万金产运智立可营如何五更梦百方终不成
苦雨
今春忧亢阳引领望云族首夏忽滂沲意为苍生福自尔无虚日高原亦沾足连年困饥馑此际庶和熟如何涉秋序沈隂仍惨黩长檐泻潺湲昼夜浩相续喧豗流潦怒突兀坏垣秃驾牛泥没鼻跨马水平腹瓦欹松漫白道废草浓緑污莱闵下田漏湿怜破屋纵横委地麻狼藉卧陇谷怯闻饥婴啼愁听寡妇哭闲官虽无责饱食愧有禄世纷久去心物役奈经目欝陶聊秉笔狂简已盈幅
八月十五日夜宿南园怀王君贶
昔公在洛师未尝弃嘉节今宵秋半分空羡西园月天色湛澄清风声冷骚屑笑言不可亲引领望金阙赖有箧中诗端居数披阅
八月十六日过天街怀范景仁
秋潦收四野晴云无一斑忽惊龙门缺远见鸣臯山凉飈入毛发颢气清心顔悠然念吾友逍遥城阙间思陪篮舆尾共此登临闲
宿南园
顷来兴味少旬日不为诗昏昏但思眠疲病知吾衰岂无篱边菊不欲拈酒巵络纬尔何苦终夕鸣声悲九月十一日夜雨宿南园韩秉国寄酒兼见招以诗谢之
雨多秋草盛浓緑拥寒阶吾庐奥且曲退缩如晴蜗小园已自隘欲往泥沾鞋体羸畏风冷室处门常?【空娲切】九日古所重负此时节佳缅想使君宴绮席临高斋肥羜堆玉盘飞觞酒如淮楚舞陵湖波茱茰落金钗神醒鼓吹喧百叠疑倾崖欢余忽我思牙兵星火差潩泉耻独醉醇味相与偕我饮虽不多和气浩无涯梧子拾为果拒霜伐为柴沼中数寸鱼烹煎足为鲑【吴人谓鱼肉为鲑】谁言无以侑绕渚多鸣蛙交道久衰薄岿然见吾侪奈何数舍遥晤语积年乖况乃辱嘉招私心岂不怀轘辕石道澁重以隂云埋虽有果下马款段非渥洼临风徒竦踊志愿焉能谐狂诗寄一笑聊用当诙俳
古坟
茫茫野田平极目历历古坟如夏屋碑板无文荆棘深石兽沈沦松栢秃问人虽不知姓名昔皆高官仍厚禄子孙流落何所之凶吉当年非不卜我来正值寒食天祭膰不设无人哭
酬赵少卿【丙字南正】药园见赠
鄙性苦迂僻有园名独乐满城争种花治地惟种药栽培亲荷锸购买屡倾槖纵横百余区所识恨不博身病尚未攻何论疗民瘼
登封龎国博【元常字懋德】年三十八自云欲弃官隐嵩山作吏隐庵於县寺俾光赋诗勉率塞命
懋德负长才全牛不足剸才为百里宰骥足殊未展齿发方盛强趣尚已高远结庵睋二室志欲巢絶巘贤人心如云无迹有舒卷不须惊俗目卓荦乃求显旣知吏可隐何必遗轩冕
暮春同刘伯寿史诚之饮宋叔达园
絮狂飞作团梅小不多酸共惜春余好更穷今日欢清流入花底翠岭出林端嫩笋玉萦筯新樱珠照盘邀迎嘉客易会合故人难寄语门前仆骅骝任解鞍
用前韵再呈
旧友今余几追思鼻可酸休论身外事且尽目前欢薜荔垂堤面酴醿拥席端舞精抽茧绪弦妙落珠盘醇酒囬春易灵丹却老难扶归不复记酩酊上金鞍
示道人
天覆地载如洪鑪万物死生同一涂其中松柏与龟鹤得年稍久终摧枯借令真有蓬莱山未免亦居天地间君不见太上老君头似雪世人浪说驻童顔
谢王君贶中秋见招不及赴
不侍庾公宴月华虚四秋幸逢东阁开又阻西园游清辉散广坐孤影随行輈衮衣如未归志愿终可酬
久雨效乐天体
雨多虽可厌气凉还可喜欲语口慵开无眠身?起一榻有余寛一饭有余美想彼庙堂人正应忧燮理
闻范景仁迁居许昌为诗寄之
天衢名利场尘泥继朝昏况兹辞荣久厌苦车马喧慨然忽高举翩若黄鹄翻朝卖西城宅暮理南行辕回首岂无怀眷眷望国门想象解装初完美未可论纵横置老屋缺剥周短垣臧获念去故炊?假甖盆幼穉喜就新阶庭走诸孙幸有克家子生事不日温许昌昔名都於今亦雄藩先贤虽已远风迹凛犹存况复多巨公分义素所敦丞相辞黄阁学士乘朱轓青云司禁省白首会山樊潩水湛寒光尽眼清心魂华堂临曲渚画舫承芳樽高谈金石谐逸笔风雨奔得朋诚多欢孤陋未可谖时当惠好音独乐慰荒园
送张伯常同年移居郢州
楚江白逶迤楚山碧参差玉炊稻粒长缕切鱼腴肥羡君尽室行飘然无所羁伐竹营茅茨种橘为藩篱荒坡无四垣但以荷塘围官虽朝大夫身世已相遗野老坐争席林叟谈忘归犹嫌沮溺徒名字为人知
南园饮罢留宿诘朝呈鲜于子骏范尧夫彛叟
园僻青春深衣寒积雨阕中宵酒力散卧对满窗月旁观万象寂远听羣动絶只疑玉壶氷未足比明洁
自用前韵
耿耿寐不成迢迢夜未阕良朋悔不留负此当轩月怀想空鬰陶眺听转清絶佗时重见过余樽犹可洁
不寐
思梦久不效良夜行已阑此心如杯水扰易澄苦难百年能几何万虑谁能殚弃置勿复寻专取形神安
招鲜于子骏范尧夫
虚牖延朝光高林散晴霭深夏犹清和闲斋亦爽垲离羣才宿昔跂伫心已痗楸枰颇光洁置设俨相待轩车能朅来鸡黍足充馁
和家兄喜晴用王安之韵
象龙虽得请跃蜧亦须占既有膏苗益宁无漂麦嫌余霏方映户反照忽通帘羇旅愁怀阕农家喜色添田间拾穗满陌上荷锄兼预想三川迥秋场万庾尖
病中鲜于子骏见招不往兼呈楚正叔范尧夫【时正叔约次日为会】
衰朽拙自将藴积成中病掩扉卧小榻安养惟便静遥知良友集欝若荀陈盛献醻屏浮饰简率任真性虽无束带苦实惮把酒并开囊检药物不与樽罍称筋骸幸复常佗时扫三径
和鲜于子骏秋意
好风自远来小雨初濡地虽当朱夏半已有清秋意新蝉乍孤吟病叶或先坠顿觉愈沉疴蹔喜濯炎炽彩笔动高兴瑶徽发幽思贱子独何为宵凉甘熟寐
龙门
石楼临晴空南眺出千里人怜山气佳予叹禹功美想彼未凿时极目皆洪水谁知耕桑民幸免鲂与鲤
坐中呈鲜于子骏范尧夫【六言】
微雨虽妨行乐薄寒却解留花今日且游小圃明朝更向谁家
和范景仁缑氏别後见寄求决乐议虽用其韵而不依次盖以景仁才力高逸步骤絶羣非驽拙所能追故也
至乐存要眇失易求之难昔从周道衰畴人旷其官声律久无师文字多缺漫仁皇闵崩坏广庭集危冠纷纭鬭笔舌异论谁能殚或欲狥陈迹窍厚潜锼剜或欲立私意妄取旧史刊古今互龃龉大抵皆欺谰景仁信其说墨守不可干贱子欲面从谁与换胆肝必求此议决深谷为崇峦何如两置之试就中和看天地育万物生成适暄寒圣人保四海皇极致阜安乐理亦如此炳焕犹朱丹嘽缓与噍杀折衷遗两端兹道苟不由芒刃难婴髋鲁乐最为备雍彻施三桓齐韶犹肄习太公避陈完唐民听伴侣不复含悲酸乃知乐有源钟鼓皆波澜昨者清明初榆火始改鑚景仁从许来倾都咸聚观诸公竞邀迓非独惜春残议乐不复对昼夕且穷欢来时桃李穠去日芍药阑三旬只须臾驶若阪上丸轘辕逢雨别惝怳归骑单东西步步远囘首祝加餐仍冀勉中和心广体自胖
和韩秉国招范景仁饮景仁不至云方作书与光论乐
小桃佳李实如拳西湖尽眼铺芳莲景仁不从乡贤饮为此乐论方穷研周衰官失畴人散钟律要眇谁能传近人欺衆出私意最可闵笑房生顚如光初不辨宫羽是非得失安敢专每烦教谕累百纸顽如铁石不可镌王李阮胡相诋毁各执所学何妨偏景仁家居铸鬴斛欲除民瘼恐未然要须中和育万物始见大乐之功全
同鲜于子骏题和乐亭
春禽弄晴朝秋虫吟雨夕风和振兰芳露寒滋菊色万物苟得所随时各有适矧伊人最灵胡为长戚戚圣人垂大训灿烂着方册至乐和无声大礼简无迹心专守中庸身不蹈邪僻造次常在前须臾不离侧穷通虽百变何往不自得兹亭聊寓名和乐在胸臆
王君贶宣徽垂示嵩山祈雪诗十章合为一篇以醻之
今秋少雨冬不雪麦寄浮埃根欲絶圣主焦心闵万民负扆不怡常膳撤诏书朝下徧九州岳渎百神俱祷求西都留守?君命促驾不敢须臾留嵩高万仞蟠地中海内衆山无与雄前驱大斾拥千骑波腾云涌来祠宫牲肥酒香笾豆洁盛服斋明荐毛血有司执事皆肃然宝帐神来风窣屑公心犹畏九阍遥丹诚不能通青霄分留导从屯林麓别张醮具登山椒山椒迢遰峻无极行挽枯藤蹋危石万室嗷嗷愁死饥敢惮劬劳爱余力天门上出俄坦平下视一世尘杳冥焚香拜手倾恳恻左右前後皆列星公今三守三川地咫尺嵩高未尝至诘朝旣毕祠事严暂转鸣珂历诸寺少林昔为达摩居达摩英灵今有无瘦辞流散满天下竞以两手扪空虚法王魏氏离宫旧玉刻狻猊曏犹有子孙宗庙皆尘灰止见伽蓝存不朽会善庭隅千岁松一根二股凌寒空势如鼎足争秀出泠泠永夜吟霜风少室先生乐闲暇弃官来家玉峯下昔为浪泊据鞍人今结东陵卖瓜舍溪上有堂名挂冠四垣重复皆林峦呼儿扫地喜公到随分弦歌留尽欢周王太子名闻久相传羽化缑山首鹤飞笙远窅无迹遗庙今人空沥酒公来本不事遨嬉周流闾里询疲羸亲呼令长嘱赤子勿贪荣利穷鞭笞境中羣望无不走回辔仍过凿龙口奉先暮投林日曛浥涧晨征辙氷厚归来新诗盈一编明珠大贝相属联此行虽不从公後历历胜游皆目前
酬吴仲庶龙图终南山诗
泰山鲁所瞻终南乃秦望西侵井络阔北压鹑野旷条梅韫名材金玉富珍藏飘风何烈烈万物尽揺荡屹立不倾倚势与厚坤壮有如牧伯贤斯民蒙保障雪霜举世寒千里独重纩病夫伏闾里非能事微尚顾无孤高实藻饰安可强景行虽不忘讵敢承嘉贶
酬永乐刘秘校【庚】四洞诗
贫居苦湫隘无术逃炎曦穿地作幽室颇与朱夏宜寛者容一席狭者分三支芳草植中唐嘉卉周四垂讵堪接宾宴适足供儿嬉自问安取法前修果慕谁非如太古民营窟避寒威又非学射人空石专致思又非沮漆俗陶复习西夷又非楚司马金奏相宾仪又非郑伯有壑谷甘糟醨又非越王子丹宂免忧危又非张巨和崇岩立师资所慕於陵子欲效蚓所为微窍足藏身槁壤足充饥养生旣无憾此外安敢知唯祈膏泽布歌啸乐余滋岂羞泥涂贱甘受高明嗤何言清尚士善颂形声诗困剥固未尝井复敢终辞
传家集卷四

[book_title]卷五
钦定四库全书
传家集卷五　　　　　　宋　司马光　撰古诗四
瞻彼南山诗
瞻彼南山有梌有棠维叶牂牂君子之燕笾豆洋洋鼎俎将将百羞阜昌上下乐康邦家之光君子万年抚有四荒受禄无疆瞻彼南山有椐有栩维叶湑湑君子之燕清酒有藇壶樽有楚酌言赐之命之釂之上下以序君子万年永绥兆民受天之祜瞻彼南山有杞有枞维叶逢逢君子之燕管丝噰噰奏鼓自堂徂庭上下肃雍靡有不恭君子万年令德高明高明有融赫赫明明天命有严命我祖考九土是监倭馯之东蛮蜑之南享献允时靡敢不詹閟兹余文复阁岩岩万世是承四方是瞻帝曰卿士左右之臣四方无虞矜尔之勤式观且游从予一人于壼于闳于堂于陈金石之符翰墨之珍匪予汝夸祖考之勲多士庶尹羣公百辟拜手稽首答扬休德旣醉旣饱慎思尔职罔顾尔私罔爱尔力惇忠祗敕永奉丕则立民之极载祀千亿
杕柏寄傅钦之
彼杕者柏生于崇峦其叶丸丸君子爰处爰处爰游匪忧勿忧其乐休休彼郁者兰生於幽涯其叶菲菲君子爰处爰处爰嬉靡适弗宜忘其渇饥洋洋者舟泛彼中流于渚于洲思其可思知其可知其逝勿追其来勿期
园樱
园樱伤老也
园有繁樱圃有肥菁我酒旣清我殽旣馨我友戾止聊以娱情今我不乐日月其征
园有穠李圃有肥杞我酒旣旨我殽旣美我友戾止改忧为喜今我不乐年其有几
园有弱柳圃有肥韭我酒旣有我殽旣阜载笑载歌以宴我友今我不乐年其无久
悠悠泛舟载纵载横白日将倾飘风载惊嗟我老矣髪脱齿零胡为百忧劳此余生
戏下歌
项王初破函关兵气压山河风火明旌旗金鼓四十万夜泊鸿门期晓战关东席卷五诸侯沛公君臣相视愁幸因项伯谢前过进谒不敢须臾留椎牛高会召诸将宝劔泠泠舞席上咸阳灰烬义帝迁分裂九州如指掌功高意满思东归韩生受诛不复疑区区蜀汉迁谪地纵使倒戈何足为
海仙歌
东望海波苍茫浩渺无所极高浪洪涛黯风色翻星倒汉天地黑隂灵出没互相索东方曈曨景气清庆云合沓吐赤精蓬莱瀛洲杳如萍遥观五楼十二城羣仙劔佩朝玉京祥风缥渺钧天声彩幢翠盖烟霞生鸾歌凤舞入帝乡紫麟徐驱白鹤翔餐芝茹术饮玉浆千年万年乐未央
孟尝君歌
君不见薛公在齐当路时三千豪士相追随邑封万户无自入椎牛酾酒不为赀门下纷纷如市人鸡鸣狗盗亦同尘一朝失势宾客落唯有冯驩西入秦
燕台歌
万古苍茫空盛衰燕台贤客姓名谁君看碣石嵓中草宁似昭王拥篲时黄金散尽余基没易水萧条烽火飞
吴冲卿直舍阎士安画墨竹歌
阎生画竹旧所闻望中一见遥可分伊予不甚晓佳画犹爱气骨高出羣狂枝怒叶凌绢素势若飞动争纷纭蟠根数节出地底上有积年苍藓纹森然直干忽孤耸意恐出屋排浮云秋风飒飒生左右耳目洒落遗尘氛乃知良工自神解昧者仿习徒艰勤子猷昔者得收玩不患终朝无此君
送伊阙王大夫歌
于嗟古之道邈旣远兮日陵夷而就衰羣儒角逐异端竞进兮圣涂榛枳幽昧而难知君独耻从衆人之後兮轩然高举远取而穷追拨去虹蜺汛扫氛浊兮廓然廼得睹夫朝曦授邑於雒之南兮始者旣学今得而施归风俗於醇厚兮又何西门卓鲁之足为消奸化桀折牙杜蘖兮寂不知其所之何者为令之德兮黄童皓首接手而游嬉菽粟露积牛羊被壄兮百里独比於太古之时予愿解冠弃佩兮受一?於伊之埜蓑身笠首兮同邑民以熙熙
和钱君倚日本刀歌
昆吾道远不复通世传切玉谁能穷宝刀近出日本国越贾得之沧海东鱼皮装贴香木鞘黄白间杂鍮与铜【贾人云真鍮似金真铜似银】百金传入好事手佩服可以攘祆凶传闻其国居大岛土壤沃饶风俗好其先徐福诈秦民采药淹留童丱老百工五种与之俱至今器用皆精巧前朝贡献屡往来士人往往工辞藻徐福行时书未焚逸书百篇今尚存令严不许传中国举世无人识古文嗟予乘桴欲往学沧波浩荡无通津令人感叹坐流涕锈澁短刀何足云
风林石歌【蔡着作抗字子直得此石於朱阳山】
闻君家有风林石镌刻无?画无迹靡然合势俱左倾偃蹇常如负风力置之坐侧野意生静听若有飕飕声忽疑身世在丘壑使我萧然无俗情黄金白璧岂非好子直视之不为宝
天马歌
大宛汗血古共知青海龙种骨更奇网丝旧画昔尝见不意人间今见之银鞍玉镫黄金辔广路长鸣增意气富平公子韩王孙求买倾家不知贵芙蓉高阙北向开金印紫绶从天来路人回首无所见流风瞥过惊浮埃如何弃置归皁栈踠足垂头困羁绊精神惨澹筋骨羸举目双睛犹璀璨伏波马式今已无子阿肉腐骨久枯举世无人相骐骥憔悴不与驽骀殊神兵淬砺精芒在宝监游尘肯终晦君今鬋剔被鸣鸾尚能腾踏崑仑外
苦寒行
穷冬北上太行岭霰雪糺结风峥嵘熊潜豹伏飞鸟絶一迳仅可通人行僮饥马羸石磴滑战栗流汗皆成氷妻愁儿号强相逐万险历尽方到并并州从来号惨烈今日乃信非虚名隂烟苦雾朝不散旭日不复能精明跨鞍?辔趋上府髪拳须磔指欲零炭炉炙砚汤涉笔重复画字终难成谁言醇醪能独立壶腹迸裂无由倾石脂装火近不热蓬勃气入头颅腥仰慙鸿鴈得自适随阳南去何溟溟又慙鳦鸟识时节岩穴足以潜微形我来盖欲报恩分契阔非狥利与荣古人有为知已死只恐冻骨埋边庭中朝故人岂念我重裘厚履飘华缨传闻此北更寒极不知彼民何以生
楚宫行
楚王宫中夜未央清歌秘舞会华堂木兰为柱桂为梁随珠和璧烂同光横吹乍鸣秋竹裂繁弦初度春雨歇九微火树垂垂灭罗衣纷纷玉缨絶满朝冠劔东方明宫门未啓君朝醒秦关日夜出奇兵武安君火照夷陵
洛阳少年行
铜駞陌上桃花红洛阳无处无春风青丝尾结连钱骢相从射猎北邙东流鞭纵镝未云毕青山团团载红日云分电散无影迹黄鸡未鸣巳复出
将军行
赤光满面唇激朱虬须虎颡三十余腰垂金印结紫绶诸将不敢过庭除羽林精卒二十万注听钲鼓观麾旟肥牛百头酒万石烂漫一日供欢娱自言不喜读兵法智略何必求孙吴贺兰山前烽火满谁令小虏骄慢延须臾
缑山引
王子吹笙去不还当时旧物唯缑山山深树老藏遗庙春月秋风空自闲轘辕左界连商雒碧瓦朱栏露华薄经时掩户庭草深永昼无人涧花落徘徊未下日将西遥望嵩阳烟景微鹤驭飘颻向何许林间空见白云飞
乌栖曲二首
风透金铺结绮钱穿帘入幌舞垂莲可怜无人夜不晓起视西窗月华皎
星踈月明漏水长罗帷翠帐华灯光佳人起舞玉钗堕门外乌栖鴈南过
和王介甫明妃曲
胡雏上马唱胡歌锦车已驾白橐驼明妃挥泪辞汉主汉主伤心知奈何宫门铜环双兽面回首何时复来见自嗟不若住巫山布袖蒿簪嫁乡县万里寒沙草木稀居延塞外使人归旧来相识更无物只有云边秋鴈飞愁坐泠泠调四弦曲终掩面向胡天侍儿不解汉家语指下哀声犹可传传徧胡人到中土万一佗年流乐府妾身生死知不归妾意终期寤人主目前美丑良易知咫尺掖庭犹可欺君不见白头萧太傅被谗仰药更无疑
悯狱謡
五刑象天有震耀上圣本以防奸邪法官由来少和泰臯陶之面如削瓜况於秦汉任酷吏死人籍籍如乱麻捶楚之求靡不得小者勍刖大灭家君不见古时牢狱地几多寃骨埋黄沙
宫漏謡
宫漏清高处处闻六街寂寂夜将分南下河梁缅诘曲北瞻禁阙郁缤纷黄金锁闭斗城斜白玉楼通上帝家若木未光潜日月神仙不动积烟霞铜壶银箭夜何长杳杳亭亭未遽央复道回廊接西掖千门万户遥相当宛转徘徊不能驻复出宫城透宫树宫树乌飞月欲西烛光一道照沙堤龙骑联翩排阊阖凤帷岑寂对狻猊广庭肃肃延冠带劔佩峥嵘百神会施政发令四海春庙堂垂衣天?泰
穷兎謡二首
鹘翅崩腾来九霄兎命廹窄无所逃秋毫就死忽背跃鹘拳不中还飞高安知韩卢复在後力屈但作婴儿号少年只取一快乐谁念草根腥血毛
兎营三窟定何在棘间堑底高丘巅却行百步方跃入未免余踪留雪田少年何为无恻隐解鹰纵犬薰以烟人言兎狡非兎狡窘急偷生真可怜
张子厚先生哀辞【名载】
先生负材气弱冠游穷边麻衣揖钜公决策期万全谓言叛羌背坐可执而鞭意趣小参差万金莫留连中年更折节六籍事精研羲农讫周孔上下皆贯穿造次循绳墨儒行无少愆师道久废阕模范几无传先生力振起不絶尚联绵教人学虽博要以礼为先庶几百世後复覩三王前释老比尤炽羣伦将荡然先生论性命指示令知天声光动京师名卿争荐延寘之石渠阁岂徒修简编丞相正自用立有荣枯权先生不可屈去之归卧坚孤嫠聚满室餬口耕无田欣欣茹藜藿皆不思肥鲜近因诏书起?取病吿旋旧庐不能到丹旐风翩翩人生会归尽但问愚与贤借令阳虎寿讵足骄顔渊况於朱紫贵飘忽如云烟岂若有清名高出太白巅门人俱絰带雪涕会松阡厚终信为美继志仍须专读经守旧学勿为利禄迁好礼效古人勿为时俗牵修内勿修外执中勿执偏当令洙泗风郁郁满秦川先生傥有知无憾归重泉
景福殿东厢诗【皇佑元年作】
皇佑元年秋八月皇帝临策贤良方正及武举进士仆与范景仁受诏雠校策卷寓直於景福殿东厢凡三日得诗十三首编之左方
夜意
清夜四无譁深严上帝家星翻珠网白斗挂玉楼斜风静虚成韵霜轻未作花还疑汉津客浩荡寄流槎
即日
枍栺留深殿仓琅秘九门日长人对直风迥鷰高翻林有萧踈意云无片缕?钧天真自到不独暂飞魂
柏
落落抱高节秀出青云端无言磵谷幽自致宫庭难芳风袭玉宇余露分铜盘不使万年木嘉名高岁寒
御沟
万户郁相钩枝分瑟瑟流萦纡通桂观隐见带龙楼碧映千林曙红飘一叶秋寒波长不竭岁岁奉宸游
赐酒
和气盈金榼恩光湛玉觞应知北山羽犹怯上林霜醇味囘秋色清都近醉乡山茅沾雨露誓极寸心长
菊
琐琐南阳菊秋潭岁自开孤根拥红叶落蘂媚苍苔正以参灵药因之植紫台愿兼金掌露同入柏梁杯
赐果
南海荔枝来别馆蒲萄成匪颁浃下陈捧拜同驩荣置黍敢先食临盘多未名怀核待归种复愁千岁生
赐书
上圣固天纵英艺皆絶伦时乘万几闲翰动如有神用之当豫游不忘安四民匪颁及羣下络绎来中宸毰毸灵凤翔欝怒虬龙振清若四海秋熙如天下春愚臣土芥微亦受雨露均愿推赐书意直以古义陈士本学先王所求谊与仁农当服稼穯昏作亩勤百工备用器不治刺绣文万商迁有无不通珠翠珍四业旣交修坐令风化纯人和衣食丰天应殊祥臻皇心正在此非以能高人
怪石
昔去江湖乡来与松桂接圭角老龙脊锋棱秋劔铗历乱枯苔点交横败莎叶会使成都人更取神蓍揲
未开木芙蓉
木末采芙蓉骚人歌所无何言霜花艳不与水芝殊香苞麝脐结茂叶桐隂敷岂若龟巢类飘零老五湖
读武士策
汉家求猛士云集未央宫天外胡星淡山西将种空奇谋纷并进壮节凛生风八阵纵横势依然见目中
观试骑射
阊阖风正清觚棱日初媚材雄集便殿玉座亲临视三河侠少儿初识天子贵天山汗血骝蹀躞金鐶辔扬鞭秋云高顾盼有余锐萦回势可观罄控动如志毫厘应心目审固参身臂鸣弦电雹惊寸的氷瓦碎龙顔薄笑春喜色连傍侍旦为徒步人暮作彯缨使扬扬出九门亲友生意气须知天地德愼勿忘所自黠羌犹旅拒猃狁方繁炽求为忠义臣无负搜罗意
同范景仁寄修书诸同舍
烈火非不猛不耗百链金寒霜非不严不雕竹柏林小人势利合倾覆无常心君子道德亲白首犹视今诸君闺台秀相得如璆琳离羣一昔期乃尔动悲吟古风久已衰交道日颓侵愿名思友操播之清徽琴
和聂之美讽古
曲逆从汉祖出奇谁与让一朝寄天下不及王陵戆海客久藏机鸥知人未知如何毫末利管鲍亦相欺
和之美二贫诗
君子尚仁义宝用为身资其人苟不贤富饶亦胡为所以囘宪徒不厌糠与藜当时万金产令名传者谁之美初解褐为吏长河湄月得数斗禄仅足供饘糜谓言家无宝不必修藩篱囊衣不自暖乃为偷意窥穿墉入其室探取无纎遗从事借之带同列乞其衣日高服未具不敢踰门畿萧条四壁寒独立空自嗤援毫引幅纸书作二贫诗上言运命邅温饫无时期下嗟职事劳旧学日以隳乃知贤者心不独忧寒饥坎虽益多志业终无衰我实甚贫者视君犹白圭行年三十余碌碌无佗奇庇身太学官旦夕唯盐虀读君二贫作我事借君词君诚士林秀不免青衫卑满腹岂无才抱蓄未有施不用固为小用之活蒸黎如君有此富岂必藏珠玑财贫非道贫已矣何嗟咨
送薯预苗与兴宗
客从魏都来贻我山薯实散之膏土间春苗比如栉吾家庭户狭树艺苦其密危根递扶戴怒牙犹拂欝兴言念伊人好嗜与我一家蓄桐君书喜观泛氏述虽为簪带拘雅尚林樊逸分献取其诚岂容羞薄物况闻知药者饵此等苓术愿益君子年康直体无疾散诞得寛壤繁大宜无日萧梢新蔓抽苯?故丛失入冬霜霰严叶落掊可出伸如猿臂长拳若熊膰腯拾木?铜鼎相期聚书室谁得与其徒谿茶与山栗
答昌言求薯预苗
冬实散肥壤春苗动新叶雅意非遗人野情聊自惬何言好事者求访来相叠会种十亩余坐取诗盈箧
送冷金牋与兴宗
蜀山瘦碧玉蜀土膏黄金寒谿漱其间演?清且深工人剪穉麻捣之白石砧就溪沤为纸莹若裁璆琳风日常清和小无尘滓侵时逐贾舟来万里巴江浔王城压汴流英俊萃如林雄文溢箱箧争买倾奇琛夫君乃冠冕辞气高千寻十载为举首於今犹陆沉嗟我蓄此纸才藻不足任愿以写君诗益为人所钦缟带岂多物足明同好心黄钟声如雷岂病无知音请以此为质佗年神所临华轩策驷马慎勿忘遗簪
和端式十题
春塘冰
春塘含薄冰淅沥隐隈曲晴日射寒芒柔风折哀玉草树曾未知波光已先緑
烟际钟
苍茫返照收羃历寒烟起前山黯同色不辨峯峦美独有远来钟悠扬翠微里
汀洲苹
秋江【逸一字】澹荡波急枝难定参差碧叶繁皎洁寒花静幽人吟不归独立汀洲瞑
渔洲火
渔翁系叶舟远映枫林宿手携双白鱼呼儿爨山竹深夜寂无人明灭寒江曲
寒溪石
穹石正崭岩寒流更清急霜飞败叶拥波溅苍苔湿谿僧勿剧来沙鹤方孤立
幽谷泉
深谷窅无底空闻泉水哀时因秋日照微见碧萦囘谷里非人境胡麻何处来
秋原菊
高原向揺落丛菊始滋荣草际浮金碧照人双目明何须夭生理玉斝泛余英
垂崖鞭
山竹引春根垂透苍崖底绸直老龙须佶屈修蛇尾支郎虽畜马不忍裁为箠
古木隂
古木夏隂薄萧萧蠧叶微岂无緑树浓爱此风烟姿高僧此休息肩倚瘦筇枝
天外峯
飞鸟去不息长空黯何极踈峯带夕晖点缀秋天碧禅观坐超然相望两沈寂
和聂之美鸡泽官舍诗七首
西斋
明府学旣优所闻今得施四境已澄清还以书自怡西斋几黄卷治原俱在兹
题厅壁
百里有民社古为子男国苟有爱物心穉老皆蒙德为身不为人鄙哉陶彭泽
县楼
孤楼虽不高足以瞰四远饷妇陌头归田夫桑廕饭敇吏省追胥勿令农事晚
苇
索索夕风遒瀼瀼朝露裛啅雀袅寒枝宿萤依败叶眇然秋兴长坐与江潮接
柳
驿道苦车马田庐悲斧斤谁栽官舍前老朽完天真所愿明府心庇树如庇人
向城路
村路烟欲暝行人殊未稀借问往来者营营皆有为乃知市朝客趣务良可悲
怀翠亭
高斋对秋山平望殊不远虽违独往心苍苍长在眼可嗟都邑游终日红尘满
超然台诗寄子瞻学士
使君仁智心济以忠义胆婴儿手自抚猛虎须可揽出牧为龚黄廷议乃陵黯万锺何所加甔石何所减用此始优游当官免阿谄曏时守高密民安吏手敛投闲为小台节物得周览容膝常有余纵目皆不掩山川远布张花卉近缀点筵宾殽核旅燕居兵卫俨比之在陋巷为乐亦何歉可笑夸者愚中天犹惨惨
今古路行
出门道路多纵横不我测我今欲远行须问曾行客徐徐逢路人咨问青松侧客曰君何往答曰游京邑客乃指要路而言行有益古路虽大道不如今路直但行今人路犹如假羽翼彼客别我去独自踟蹰立为见今古路无乃须差忒今路足轮蹄古路饶荆棘欲行今人路恐背古人迹拟行古人路今人笑迂僻又拟不出门奈有饥寒逼哀哀於此情悠悠苍天色不避今人嫌路须行古陌古陌虽然远且保无厥失勉哉自勉哉前古难知识不复见杨朱万古凝愁魄
忆同寻上阳故宫路
上阳门外云连草车马遥遥往来道昔王游豫几何年今人岂识当时好明珠翠羽已成尘道上行人几番老当时秋天落宫槐今此婆娑皆合抱
秋意呈邻几冲卿
新凉入闾巷旧暑何人扫筠笼卖红莲莎堦坠丹枣蕉衫日以踈纨扇安能好蝉悲西风树燕乱斜阳草此意属渊明篱边几樽倒
传家集卷五

[book_title]卷六
钦定四库全书
传家集卷六　　　　　　宋　司马光　撰律诗一
御制後苑赏花钓鱼奉圣旨次韵
馺娑蜚亷次第开鸣鞘传跸自天来云随彩仗低临幄柳压金堤翠入杯槛倚柔风丝缥渺花飜丽日影徘徊上林春色长如旧玉辇嬉游岁岁陪
奉和御制龙图等阁观三圣御书【嘉佑七年十二月二十七日上】
积厚丕丕业重光郁郁文宝书垂列宿玉字切浮云散帙鸣銮驻充庭杂佩分愿移天纵艺似续圣功勤
资善堂宴饯应诏
士论归清德皇心重老成陈谟侍经席得谢解尘缨坐密金章并行徐玉醴清都门昔供帐疏傅未为荣
赏花钓鱼二首
飞亷通上苑鳷鹊带天渊树色含春雾波光静晓烟香飘仙仗外花舞御巵前籊籊文竿袅簁簁素鲔鲜误陪金马籍愧奉栢梁篇愿献南山寿宸游侍亿年
日丽芙蓉阙春荣太液波苑门鸣玉集辇路翠华过芳树周阿密嘉鱼在渚多浮英入樽斚颁首出蒲荷人 乐熙熙德臣赓旦旦歌万生同鼓舞相与醉天和
迩英阁读毕後汉书蒙恩赐御筵
赤伏开兴运昆阳定壮图官仪还旧物郊兆建新都杲日羣隂破油云万类苏銮舆陟乔岳玺绶抚匈奴厚禄优诸将嘉猷访大儒重明绍堂构奕叶奉规摹叔世条纲紊遗风节义扶袁安空陨涕扬震卒蒙?佞指车前鹿人瞻屋上乌炎精尽河渚黄眚兆当涂青简传良直金华侍燕娱兴衰炳辙迹淑慝粲龟符赫赫天光照孳孳睿思纡方齐建武治不啻永平俱化盛文明正恩隆饮食需曦阳慙杞棘濡咮愧鹈鹕帝力生成大臣功报效无先民诚可监愿不忘斯须
奉和江邻几文德殿观文武百官等上尊号十五韵【六月七日】
舜禹曾何与羲农实强名含灵徒叶赞造物始无情阊阖非烟澹觚棱晓气清葳蕤大衢隘殷辚外朝盈鲜旭分衣绘薰风拂佩琼华顚方内集殊俗海隅倾棨戟金闺奥囊书赭案横敷言齐列位稽首从羣卿不报乾坤施难图日月明仁心由性得治体与时行金石皆中欵丹青岂外荣功归元首重泽及草茅轻业业冲虚意区区爱戴诚何为犹让德不以慰怀生退复歌天保期於采颂声
和宋次道大庆殿上元迎驾
凤律年华到尚新九重气象已成春晓云低拂羽林仗宿雨先清紫陌尘玉殿鸣鞘传警跸彤庭委佩集簪绅阙前无复鱼龙戏自有驩謡亿万人
寒食御筵口号二首
雨意沉沉泼火余夔龙盛集退朝初酒殽络绎来丹禁冠劔参差下玉除紫凤归飞云烂漫黄鹂新啭柳扶踈麦禾满野边烽息佳节何妨赋乐胥
圣主襃优鼎轴臣金觞玉醴照青春万家烟火朝来静九陌风光雨後新高鷰飜飞惊紫绶余光点缀托朱轮问牛因得观民俗不独嬉游惜令辰
春祠致斋寄呈范景仁宋次道
比日聚官舍笑言曾未厌暂成挥手别各有侍祠严晴景朝朝丽春容物物添解斋当共醉莫遣此期淹
和王道粹春寒趋馆马上口占
残腊尚要春清寒更着人雪华犹惜别物意倍添新云压宫城重风调玉漏匀行游宜结辔九陌未多尘同宋次道元日宿尚书省听戒誓寄常州卲不疑【去年是日次道同不疑斋直】
椒花献岁新瑄玉侍祠频此夕同华省非才愧後尘江风迎茜斾沙雨待朱轮不比斋宫冷端居弃掷春正月三日与广渊同出南薰门分趋斋宫涂中成
并辔出都门葱茏日欲昕野寒余宿雪树闇湿春云未望郊宫近先愁马首分一朝犹恋恋可复久离羣二月二日太常致斋晨起呈范景仁宋次道二同舍
官舍春萧瑟朝来尚薄寒人虽繁陌上尘不近门端已负踏青约【同舍先有是约】仍无举白欢【从次道求酒不获故云】凭君御沟上试折柳条看
和王道粹垂拱早朝王范二直阁班列在前戏成小诗
霁日扶霜仗祥烟覆晓班帝居囘北斗天阙竦南山紫殿鸿鸾肃金门虎豹环蓬莱两仙伯迥立白云间
和宋子才郎中孟秋省直
夜久残暑尽好风来满襟牀空唯置枕冠小不施簪竹影乱凉月林梢转晓参人心有喧寂何必卧云岑
八月五日夜省直
大火已西落温风犹袭人留连惜纨扇散诞脱纱巾蟾影夜色浅蛩声秋意新图书足自适何物更关身
八月七日夜省直苦雨三首
夜色槐隂重雨声官舍寒野农安敢问环堵未能完尽日流云度何时大块乾正愁开霁晚霜雾满红栏怅望中秋月於今已上弦明生圭様小影露桂花偏幽思邈难致浮云去不还何当出隂翳清彻照中天菊蘂如排粟青青见叶心未尝窥白日何以散黄金欹侧踈篱短绵延蔓草深寒蛩尔何与终夕亦悲吟
次韵和江邻几九月五日省直
羣驺布路散瘦马解鞌回雨阕虫声乐秋深菊意催图书纷自适僚友邈谁陪何以消寒夜残醪不满杯
和宋次道奉慈斋宫见寄
去住邈如霄与尘依依欲别更相亲虽知洛邑饶英俊莫忘斋庐并直人
次韵和王胜之十二月十五日朝退马上作
瓦沟微白雪光清阙角初红海日腾尘息长街千骑入鞘鸣深殿六龙昇云岩有客空囘首圭荜何人尚曲肱自笑鲰生章绶缚不容逃去正如?
又和雪
四檐冰管未全曦一夕隂风雪又飞客卧牛衣忧死别人留玉塞望生归公车岁晩怜东郭辽海云深失令威颇忆当年映书否物华如旧鬓毛非
和王粹道雪夜直宿
天禄凝严近紫台书帏夜对雪华开层楼直倚寒空出清漏还从深殿来薄梦不成氷柱折晓光先到玉花催兎园终是诸侯事虚费相如能赋才
馆宿遇雨怀诸同舍
佳雨濯烦暑翛然生暁凉森沉殿瓦碧羃历井苔苍院静杉篁秀人闲钟鼓长凭谁同把酒清兴窅相望
寒食南宫夜饮
积旬留省署容易度春华芳草踏青晚长楸行乐賖云踈时送雨风细暗飞花直有黄金百无因过酒家
和范景仁夜读试卷
案前官烛堕花频满目高文妙入神勇气先登势无敌巧心後发语尤新好贤何啻三薰贵求宝方知百汰真愚鲁自非凭骥髪崑山千里到无因
代叔礼作使北诗
人主爱民物心无彼此情约欢同一国蒙福徧羣生玉帛遥相望风波寂不惊熙熙南北海所至尽升平
又击球
肃奉乘轺命仍陪戏马游朋分初迥出势合复相收顾盼华星激萦囘紫电流良因重嘉好礼接使臣优
同宋次道陪讌琼林
冠盖连翩数里尘帝家全借上林春鵷行不动烟霞秀龙角正高雷雨新喜气晴曛宫树緑飞花醉堕玉巵频蒲萄卢橘应相识半是当年举酒人【是日在席同年七人】
寄题兴州晁都官【仲约】东沼沼上有唐郑都官诗刻石
名郎游胜地心迹继风流昔为题诗着今因好事修四山相照映五马屡淹留想见波光净依然一片秋【郑诗云彻底千峯影无风一片秋】
和赵子舆龙州吏隐堂
四望逶迤万叠山微通云栈落尘寰谁知吏道自可隐未必仙家有此闲酒熟何人能共醉诗成无事复相关浮生适意即为乐安用腰金鼎鼐间
寄题钱君倚明州重修衆乐亭【公辅】
横桥通废岛华宇出荒榛风日逢知已湖山得主人使君如独乐衆庶必深颦何以知家给笙歌满水滨
题杨中正供奉洗心堂【崇勲之孙】
阀阅盛山西朱门扬戟衣雅知名教乐深笑宴游非一室琴书隘三年园圃稀异时论事业肯复让轻肥
寄题李舍人【伟】蒲中新斋
陇上家声勇气殊边庭卧鼔欲安居非同王翦私求宅更似甘宁晩好书劔倚寒窗风淅沥门无杂客柳萧踈蒲州风土平生爱为问旁邻地有余
寄题常州东山亭二首
谢傅英声高可攀结茅积土想东山常忧胜槩一朝尽岂信风流千古还麈尾蒲葵供永日酒樽碁局奉欢顔贤侯心迹遥相望不使兰陵风月闲
阀阅崔嵬动四方入门鸾鹤自成行青緺旧已临佳郡墨客新归耀故乡醉舞几应摧屐齿对碁正欲赌香囊阶庭玉树寒相照更使东山逸气长
王金吾北园
丞相後园天籞邻年年分借上林春目前但识禽鱼乐门外何妨车马尘花蘤祗疑名品尽图书方验古今贫将军朝下无余事端为风烟作主人
寄题傅钦之济源别业
县郭遥相望修篁百亩余林间清济水门外太行车道胜随宜足身闲与世踈何时容命驾采蕨钓肥鱼
游李卫公平泉庄
相国已何在空山余故林曏时堪炙手今日但伤心陵谷尚未改门阑不可寻谁知荆棘地鹤盖旧成隂
寄题李水部【庠】滻水别业
茅茨临素滻沃野带长林日永一堂静草生三迳深消忧何用酒为乐不须琴扰扰市朝客无人知此心
寄题济源李少卿【章】园亭
县僻人事少土肥风物殊杖刊灵寿木轮裹溴梁蒲竹不减淇水花仍似洛都主公眉雪白游览未尝扶
寄题宇文中允【之邵】所居
孤宦行直道栖栖良可悲谁能拂衣去不待挂冠期经史乃吾友云山为已知世间青紫贵尽付两佳儿
戏书宋子才止足堂
举世恋荣禄夜行无乃劳独君年未至止足一何高矮制乌纱帽寛裁白氎袍华榱坐终日闲按紫檀槽
寄题张着作【中理】善颂堂【嘉州公裕学士之父】
玉垒老先生逍遥乐太平门阑百客盛冠盖一乡荣国族招邀近堂皇指顾成江山对平远图史散纵横止水中心适秋毫物外轻鲤庭新露冕闾巷不须惊
寄题刁景纯藏春坞【景纯致政归京口治其所居命曰藏春坞前有一岗皆松林命曰万松岭】
藏春在何许欝欝万松林永日门阑静东风花木深主公今素髪野服遂初心时与乡人醉高歌散百金
游瀍上刘氏园
日暖孤台迥露浓幽迳微茅斋举白饮沙溆踏青归照水清满眼穿林香湿衣莫言春尚浅已有杏花飞
题致仕李太傅园亭
汉家飞将种气槩耿清秋解去金貂贵来从洛社游清商拥高宴华馆带长流可笑班超老崎岖万里侯
太行
象帝胚浑散愚公辙迹开横行四极外蟠据九河隈岪欝天关近峥嵘地轴囘阳崖明草树隂壑转风雷波沓羣峰涌云奔峭壁来猿嵓垂磊落龙窟鬭喧豗喷雨惊湍洒跳垒巨石颓平途忧屐折跬步戒轮摧覆顶千春雪缘潭万古苔谷盘容国士髓裂饵仙才晋市飞樵札燕郊落烧煤棊图分冀野蚁壤认丛台在昔王涂塞尝闻霸略恢严关隂伏甲间道夜衔枚挟诈挥金斗贪功袭墨縗战场空爝火京观悉蒿莱险易曾何变兴亡只可哀隆平方恃德襟带自崔嵬
渔父
楚岸橘花香扁舟泛渺茫短蓑冲密雨素髪净秋霜烟外鸣桹远波间掷线长无人识名姓击楫入沧浪
早春
璿霄转斗车春意逼梅花熟寐侵街鼓闲情到酒家晴阳浮地末寒色敛天涯归鴈空余迹朝来印浦沙
山中早春
山木欣欣意春光次第催欹巾望归鴈伏槛听新雷岩静闻冰折巢空喜鷰来涧花从寂寞亦向草堂开
赠学仙者
微迳透重峦茅堂竹叶冠方瞳映骨静秀气逼人寒夜火装丹竈晴霜醮石坛不须惊浅俗轻举入云端
入塞
万骑入榆关臯兰苦战还摧锋佩刀缺蹋血马蹄殷铙吹来风外牛羊出雾间须知沙塞恶壮士变衰顔
田家
未塞豪人夺何言公赋收皇心虽恻隐蓬户或焦愁为吏空多禄无人能此忧知君坐公府佗日富民侯
和人苇花
葭菼迷河曲高秋一番荣齐纨张野白楚练照川明不夜月长皎踰时雪未晴万仙霓帔合千亩玉苗生漠漠波澜偃茫茫沙碛平际空盐海竭垂地塞云横日暖鸥无色风高鹤有声逢君得嘲赋岂愧束薪并
华清宫
新丰鸡犬稀蓟北马秋肥金殿翠华去玉阶红叶飞荒林上路废温谷旧流微嗟此非人事何须问是非
虎牢关
天险限西东难知造化功路邀三晋会势压两河雄余雪沾枯草惊飈卷断蓬徒观争战处今古索然空
梧桐
紫极宫庭阔扶踈四五栽初闻一叶落知是九秋来实满风前地根添雨後苔羣仙傥来会灵凤必徘徊
秋日登观信亭
西风连夜雨草树已萧条宿霭稍零落寒山更寂寥林红犹带日岸白欲生潮新鴈来何处离离天际遥
湖上村家
万顷寒烟外茅茨枕碧流枫林巢乳鹤沙溆乱鸣鸥漠漠菰蒲晩苍苍芦荻秋欲过南浦去篱下出渔舟
双竹
草木类同而种殊者竹为多杭州广岩寺有双竹相比而生举林皆然其尤异者生枯树腹中自其顶出森然骈竦树如龙蛇相萦矫首砑然予见而赋之
双干标枯腹青青凡几霜龙腾双角直鲸喷两须长但欲寻支遁安能问辟疆屡来非别意未与此君忘
南湖二首
宋都南野水花柳媚名园鸟起沙留迹鱼惊浪结痕朱桥通别岛白路出荒村城邑虽云迩常无车马喧海鴈长桥北乘闲日日来游鱼自应乐宿鸟不相猜弱柳周遭合芳花次第开梁王昔游集後乘列邹枚
西谿公讌二首
五马非从乐西城念劝功翠帷低映水红斾不胜风叶脱青山静云归碧落空淹留尽佳兴新月渐朦胧谢守爱山水军城况不賖鱼惊避落叶鸟倦立浮查古柏依冈远垂杨带岸斜秋风吹急管一曲度荷花
西湖
佳丽三吴国湖光荡日华鱼惊动苹叶鷰喜掠杨花云过山腰黑风驱雨脚斜烟波遥尽处髣髴见渔家
夏日西斋书事
榴花映叶未全开槐影沉沉雨势来小院地偏人不到满庭鸟迹印苍苔
过故洛阳城二首
四合连山缭绕青三川滉?素波明春风不识兴亡意草色年年满故城
烟愁雨啸奈华生宫阙簪蕖旧帝京若问古今兴废事请君只看洛阳城
初春登兴国寺塔
雨过风清露气匀林花变色柳条新为君作意登高处试望皇州表里春
和李殿丞仓中对菊三首
高士寄朝市迥然心迹殊秋风太仓里黄菊满庭隅陶令成诗後王公送酒无遥知厌俗事未免强踌蹰文案渐消散仓闲吏已稀庭空数蝶下夜静一萤飞爱赏忽成句淹留时忘归高情虽不系遇此独依依凉风正萧瑟好月复徘徊幽兴眇不尽芳罇时一开余英盖红叶坠露湿苍苔从此东篱下应忘归去来
执酒
执酒劝君君尽之今朝取醉不当疑好风好景心无事闲利闲名何足知
河桥春别
河桥春尽送君归又惜无欢度此时乱花满眼遮人望不见行尘空酒旗
答陈进士谓之忆江东旧游见赠
客路今东去亭臯木叶飞居然不堪恨况与赏心违顾渚烟波阔长洲草树微江边好春色行望锦标归
又赠谓之
文藻兼名理三吴第一贤乡心几千里飞鴈满秋天篱下多新菊渊明归思长主人方爱客未得傲羲皇君念东归日应须昼绣荣当令故关吏还识弃繻生
重九日忆菊
节物都何晩佳辰容易过黄花不足念当奈酒盃何
客思
客思倦漂泊居然感物华关头望红叶马上见黄花薄宦终无定闲愁讵有涯今朝书至否几夕梦还家前年春与楚正叔同游陟屺寺今兹已复周岁窅然思之
陟屺寺南山曾陪半日闲春来梦携手宛在白云间
晓霁
梦觉繁声絶林光透隙来开门惊乌鸟余滴堕苍苔
观江上人壁许道宁画寒林
昔曾驱瘦马冲雪过荥阳不悟当时景萧然在此堂
自都往余杭怀聂之美
阁上新文卷欲逢知已开相思不能已欹枕梦君来
梦与之美为寒食游
寒食无佳赏芳菲半已空夜来逢胜友末至负东风
别聂之美
客宦常漂泊离怀徒自劳贫无衣换酒空有涕沾袍木叶寒犹在江湖暮更豪行舟远不见赖有片帆高
松江
吴山黯黯江水清欲雨未雨伤交情扁舟荡?泊何处红蓼白苹相映生
秋风索索连江起暮过烟波十余里长芦瘦竹映渔家灯火渺茫寒照水
潮水二首
平江欲上潮古木自萧萧两岸饶葭苇寒波浸寂寥淋淋出海门百里雪花喷坐看东归去平沙空有痕
旅宿睢阳南湖
梁王弃宫馆时世古今违犹有南湖水春来鴈鹜飞楼台沈倒影林薄挂余晖豪侈终何在行人得暂依
闻龚伯建下第
文章真长物堪叹又遗贤利器空埋土灵光久照天赵锥犹未出荆璧会须传道在虽穷困知君不慨然
题陈秀才凤园林
剧谈惊满座音貌独琅然可惜郦生老谁知苏季贤青囊世外药碧幕醉中天不佩黄金印都缘负郭田
九日登麻蔺坂
客路逢佳节无欢更益愁前山造云日登陟不因游
游延安宿马太博东馆【字承之】
高馆寂无譁安闲胜在家暮烟凝塞上堠火落天涯坐久笔生冻夜阑灯作花主人意未尽归路不为賖送何济川为龎公使庆阳席上探得冬字【陟】
幕府遥三舍传车乘一封忠深轻远道醉後失严冬圁水犹飞檄芦阕未灭烽贤侯虽喜士难得久从容
延安道中作
羇旅兼边思川原蹀血新烟云长带雨草树不知春细水淘沙骨惊飈转路尘今朝见烽火白首太平人
鄜州怀聂之美
何言内外家忧患两如麻别泪行三岁思心各一涯海边昏雾雨塞外惨风沙安得云飞术乘空去不遐
和张推官同年师奭春隂无绪偶成
澹泊轻云寒不收未成春雨只添愁风烟寂寞几何限尽入凭高一寸眸
薄寒未去腊才过春色先知在緑波不是宿云能作思大都王粲自情多
春晓
钟漏初传晓满窗风雨寒东冈行可种欹枕不成安
鹭鸶
清闲自合无忧累白髪何因更飒然遥望孤飞下秋水雪花一片落晴天
待诏二首
京洛风尘里相逢眼尽青故人多密近谁诵四隅铭待诏久公车囊装半已虚雄文虽雅丽未得似相如
观僧室画山水
画精禅室冷方暑久徘徊不尽林端雪长青石上苔心闲对岩岫目浄失尘埃坐久清风至疑从翠涧来
赠外兄吴之才【挺】
何须亲始重友分固非踈况复羁孤极同经忧患余晩成应大器先得类凡鱼游衍陪严忌声华诵子虚蒲轮诏枚叔驷马宠相如莫忘西都日寒牕夜读书
九日怀聂之美【时余在河南聂在陈州】
钱唐江里扁舟上别後篱花几度黄忧患萦心何缭绕风光满目尽凄凉谁同凿落盃中酒独系茱茰肘後囊可复无书道情素云间空有鴈南翔
太室横山蔽十里相思空复上高台瓮头白酒行当熟篱下黄花稍复开陶令不无同醉兴孟君况有解嘲才欲凭西北高风势飞度轘辕劝一盃
饮吴之才家
京洛相逢设主人富家鼎食不如贫解衣换酒同为乐知是交情百倍亲
晚秋洛中思归东园
不利不名空去国鴈飞叶落未归来秋风肯待主人至篱下黄花随意开
普明寺荷塘上置酒
菡萏飘零水寂寥败荷踈柳共萧条烟斜雨细愁无限醇酒千分不易消
送孟仲习宜君令【翺】
合抱生毫末无为厌小官政成心更逸道胜意常寛野迥山形秀云踈雪意阑离盃如不尽何用御祁寒
雪霁登普贤阁
积雪明朝日山河坐可分崭岩初解冻片段未归云濶望穷人境高寻俯鴈羣开门枝鸟散玉絮堕纷纷
和陈殿丞芍药
化工余巧惜春残更发浓芳继牡丹檀点藏心殷胜缬异香迎鼻酷如兰琼楼窈窕仙家宅云叶低垂醉里冠【缬子楼子兄子醉西施皆芍药名品】自有殊功存药録不当独取郑诗看
到任明年旨罢官有作
恬然如一梦分竹守长安去日冰犹壮归时花未阑风光经目少惠爱及民难可惜终南色临行子细看
和景文议交絶句
迩来友义渐隳颓直谅多闻贵不囘势利相交何足道已知余耳愧陈雷
传家集卷六

[book_title]卷七
<集部,别集类,北宋建隆至靖康,传家集>
钦定四库全书
传家集卷七　　　　　　宋　司马光　撰律诗二
归田诗
同年张周辅尝语及仕宦之多端因称仲长子有言使吾有良田美宅背山临流适意极乐诚无事於此慨然感之作归四诗五章
秋水风波大嗟嗟未可游渔樵自应乐珪组为谁忧直木知先伐明珠忌暗投果然鈎可曲不惜取封侯绂冕诚虚器簪裳悉畏途触机身未保好直道先孤甔石曾何有田园浪更无可能推两耜沮溺共为徒圣哲虽云远遗文幸未亡沈冥观礼乐髣髴见虞黄鸡黍延三迳琴书乐一堂逍遥名教内富贵亦微茫松菊陶潜宅蓬蒿仲蔚家行游筇杖瘦啸傲幅巾斜屋小踈茅覆门深乱柳遮村童迎客至竹箒扫桃花桑柘緑无际田间戴胜飞清醪迎社熟鸣雉向春肥执耒时将急衔盃日渐稀四邻能共乐招饮莫相违
咏史三首
不事王侯者翛然郑子真开田谷口美荷锸白渠春德化移乡曲声光动搢绅一时锺鼎贵磨灭彼何人延陵腰利劒上国使初通待我周游徧逢君遣奠终晶荧系高树萧瑟动寒风谁敢欺生死苍苍照尔衷春风三阁上珠翠日纷纷乐饮陶江月清歌遏海云醉中失陈国梦里入隋军玉树庭花曲凄凉不可闻
秋夜望月
万里氛昏歇金波秋更明星连河渚闇风绕桂枝生鳷鹊临华馆新丰落故城古今佳赏尽殊自有余清
汉宫词
苜蓿花犹短蒲萄叶未齐更衣过柏谷走马宿棠棃逆旅聊怀玺田间共鬭鸡犹思饮云露高举出虹蜺
读汉武帝纪
方士陈僊术飘飘意不疑云浮仲山鼎风降寿宫祠上药行当就殊庭庶可期蓬莱何日返五利不吾欺
咏寒士
洋洋泌水侧蓬室苦萧条衣薄难胜夜厨闲空过朝笑谈东郭履歌诵买臣樵但问才何似无疑卿相遥
野庙
古庙崩榱在墙间杂树荒依稀设余像寂寞閟祠堂旧日牲豭地今晨狐兎乡英灵如未灭何以度凄凉
吕禄庙
赤帝祚四百徒然诸吕谋出游逢友卖未返见家收弊冢昔无托遗祠今幸留士心俱左袒何怨曲周侯
梅花三首
从与夫君别寒花几度春坐愁芳树老况乃监中人塞北为君戍江南是妾家遥知关外雪只似岭头花驿使何时发凭君寄一枝陇头人不识空向笛中吹
云际亭
高齐杳冥际迥与世尘违席上山河近天边桑柘微人间已飘洒栋里始纷霏草树收残照逍遥久未归
和孙器之清风楼
贤侯宴枚马歌鼓事繁华晩吹来千里清商落万家平原转踈雨远树隔残霞宋玉虽能赋还须念景差
先春亭
园林近铃合旦夕被仁风自得芳菲早岂将踈远同氷开半塘绿雨借数枝红会待韶光徧还应到野丛
沈隂欲雪与同列会饮南斋
簿领日沈迷从容乐事稀宾朋幸相值樽酒不须违惨澹愁云积参差远树微淹留勿轻散待取雪花飞
五哀诗
孔子恶利口之覆邦家者甚矣谗之为害不可一二数也聊观战国以来楚之屈原赵之李牧汉之晁错马援齐之斛律光皆负不世之才竭忠於上然卒困於谗不能自脱流亡不得其所而死或者国随以丘墟此其尤可大哀者也因即其事作五哀诗且以警後世云
屈平
白玉徒为洁幽兰未谓芳穷羞事令尹踈不忘怀王寃骨消寒渚忠魂失旧乡空余楚辞在犹与日争光
李牧
椎牛飨壮士拔距养奇材敌帐方惊避秦金已闇来旌旗移幕府荆棘蔓丛台部曲依稀在犹能话郭开
晁大夫
人主恩犹盛谗夫弄舌端旋闻就斧质不得解衣冠反贼齿才冷谋臣心尽寒晁宗噍类尽汉室泰山安
马伏波
汉令班南海蛮兵避郁林天涯柱分界徼外贡输金坐失奸臣意谁明报国心一棺忠勇骨漂泊瘴烟深
斛律丞相
君臣日荒宴歌舞讳言愁老相犹当国强邻不敢谋谣言虽未出奸谤已先流谁察忠臣意通宵抱膝忧
遣兴
京洛红尘里闭门常独居虽无守道愧终与趣时疎文举徒飞表曹丘懒挟书谁怜从宦久不及策名初待兔谋真拙屠龙艺亦虚何当治归计松菊绕吾庐
阍吏
弊车羸马犯尘泥愁到朱门徧徧辞相国舍人难骤见将军马监岂相知因循岁月劳何补颠倒风埃辱固宜惆怅东冈旧陂在素心空负白云期
山家
林下脱双履牕边挂幅巾闲堂风掩户断岭月窥人
风
陇首红旌急罇前翠幕重林端翻远刹花外转疎钟夜寂清机发春阑别意浓如何玉琴韵并欲在青松
金山寺
香刹冠嵳峩松门络薜萝风清尘不到岸阔鸟难过欲雨江声怒新晴海气多行舟未摇棹回望隔烟波
出塞
边草荒无路星河秋夜明卷旗遮远塞歇马受降城霜重征衣薄风高战鼓鸣将军功未厌士卒不须生
古松
摧颓岩壑间磊落得天顽香叶低渐水余根倒挂山白猿窥子落黄鹤认巢还不久应为石莓苔旧已斑斑
故绦城
文公恢霸略征讨辅周衰奕世为盟主诸侯听会期山河表里在朝市古今移欲访虒祁处乡人亦不知
塞上四首
节物正防秋关山落叶稠霜风壮金鼔雾气湿旌裘未得西羌灭终为大汉羞慙非班定远弃笔取封侯鸿鴈秋先到牛羊夕未还旌旗遥背水亭堠远依山落日衔西塞隂烟澹北关何时献戎捷鞍甲一朝闲瀚海秋风至萧萧木叶飞如何逢汉使犹未寄征衣不叹千里远难甘一信稀年年沙漠鴈随意得南归劒客苍鹰队将军白虎牙分兵逻圁水纵骑猎鸣沙浪有书藏袖难凭信达家不堪闻晓角吹尽落梅花
黄柑
黄金缀缥蔕摇落楚江涯采助杯盘胜羞将橘柚偕时移香不变物远味尤佳欲种沧洲树何年此意谐
晋阳三月未有春色
天心均煦妪物态异芬芳上国花应烂边城柳未黄清明空改火元已漫浮觞仍说秋寒早年年八月霜
柳溪对雪
春风不胜雪散漫度龙沙密映缘谿柳争飞乱眼花鸱夷赊美酒油壁系轻车塞下芳菲晩聊将当物华
酪羮
军厨重羊酪飨士旧风传不数紫蓴滑徒夸素鲔鲜蠡烦挏取勺药助烹?莫与吴儿说还令笑茂先
奉同道矩谢始平公惠砚
爵台今已倾飘瓦出芜城还入缣缃用尤资笔墨精相君怜古物内史擅书名聊用飞军檄何愁楯鼻平
陪始平公燕柳谿
谿光不动柳风轻玉帐森沈拥万兵鸥入烟中闲自舞鱼翻波面喜相迎楼船下视晴天碧鼓吹前驱远陌清桃李归时应盛发薰然和气满春城
到并州已复数月率尔成诗
忽忽此何地经时更自猜深疑醉里得复似梦中来薄宦真何益浮生信可咍鹏蜩定有分不若寸心灰和道矩送客汾西村舍杏花盛开置酒其下
田家繁杏压枝红远胜桃夭与李穠何事偏宜闲处植无端复向别时逢林间暂系黄金勒花下聊飞码碯锺会待重来醉嘉树只愁风雨不相容
北轩老杏其大十围春色向晩止开一花予悯其憔悴作诗嘲之
春木争秀发嗟君独不材须慙一花少强逐衆芳开顽艶人谁采微香蝶不来直为无用物空尔费栽培
杏解嘲
造物本非我荣枯那足言但余良干在何必艶花繁壮丽华林苑欢娯梓泽园芳菲如可采岂得侍君轩
寄陕西提刑江学士
明主矜庶狱选才从本朝鄼侯三尺律汉使一封轺郡国清名满关河古意饶凄凉乘障客华髪日萧萧
从始平公城西大閲
沧溟浴日照春台组练光中玉帐开汾水腾凌金鼔震西山宛转斾旌回逍遥静散晴空雨叱咤横飞迥野雷坐镇四夷真汉相武侯空复道英才
陪诸君北园乐饮
浩歌纵饮任天机莫使欢娯与性违玉枕醉人从独卧金羁倦客听先归须知会府闲时少况复边城乐事稀花卉正浓风日好今年已不负春晖
和道矩红棃花二首
繁枝细叶互低昂香敌酴醿艶海棠应为穷边太寥落并将春色付穠芳
蜀江新锦濯朝阳楚国纎腰傅薄粧何事白花零落早同时不改鬭芬芳
和懋贤闻道矩小园置酒助以酒果副之以诗
芙蓉幕下惜余闲不使芳华取次残珍果醇醪与新句并将佳味助清欢
数日不至後圃今晚偶来芳物都尽率然成诗
烂漫不解赏飘零空惨凄残红正满地不忍踏芳蹊和乐道自河外南辕过宜芳雨晴和气景物可爱马上偶成
京洛春应老河边初解顔碧浮烟际草翠滴雨余山目极褰帷外诗成揽辔间满川桃李色共喜传车还
夏日
穷边已深夏气色耿清秋鲜旭开山郭凉烟澹戍楼兜铃烽火息区脱虏尘收迨此军中暇无妨文雅游
晨发故关寄逢吉
画戟衣中趋绦帐驿亭门外拂征鞍已嗟漂泊三年别更负从容十日欢煖席未穷谈笑乐陟冈相望滞留难扬鞭策马几多意原上秋风作晓寒
中秋夜始平公命与考校诸君置酒赋诗
月华秋色雨鲜新万里澄空不受尘兎濯素毛腾浩露桂飘香实下飞轮光侵酒面寒无力清入诗豪健有神坐客何须辞醉倒相君应不惜车茵
病酒呈晋州李八丈
身如五岭炎蒸里心似三江高浪中谁道醉乡风土好舟车常愿不相通
和李八丈小雪同会有怀邻几
天禄淹回德齿尊蹔留汾曲两朱轓闲轩坐啸正飞雪同舍倦游来及门空叹高歌如郢客愧无佳赋似文园坐中犹欠邻几在深负棊枰与酒樽
三月晦日登丰州故城
春尽芜城天一涯白榆生荚柳生花满川战骨知谁罪深属来人戒覆车
寄聂之美【之美时监韶州钱监】
去岁双毛白今春一齿零人生浮似叶客宦泛如萍塞上貂裘弊天涯海气腥何当占箕颍萧散并柴扃
又寄
心目悠悠逐去鸿别来容易四秋风莫嗟密密书连纸万里经年信一通
和钱学士【公辅字君倚】呈邵兴宗
霜露苍苍宰树高累茵列鼎重鸿毛蒹葭自幸犹依玉髋髀何能学奏刀才薄无由禆覆焘命奇不得报劬劳【光仕始周岁二亲继丧】平生念此心先乱蓼蓼难分莪与蒿
晓思
束带朝尚早蓬门未脱扃短篱潜落月老树带孤星隐几貂裘黑开编竹简青子云非执戟何以得穷经钱君倚示诗有归吴之兴为诗三十二韵以赠
吴越为君土崤函是我家濯缨从吏事倾盖聚京华奕世交朋重【二先君景德二年同年进士】同僚分谊加【光与君倚崇文吏部开封皆同官】声光尝耳剽臭味辱肩差选士参县石烝髦应椓罝帝畿围日月蓬堵积烟霞咨访倾肝胆推褒借齿牙後来慙瓦砾旁倚愧蒹葭谈论寥天一诙谐老柏槎虚舟坦莫逆璞玉莹无瑕信美陪游衍胡为起咄嗟劳歌尽乡思旅梦各天涯诚厌簪绅累难堪狱讼譁缿筩朝插蝟贯索暮如麻霢霂沾朝服蜩螗沸尹衙宿奸牢窟宅弊俗费鞭挝鮆鱠思吹絮【吴中食鮆鱼鱠以杨花为候】羊羮忆卧沙【关中美羊有卧沙细肋】梅林连雨熟棃味得霜佳秋色城临水春风路入花稻肥初断蟹【断蟹事见笠泽丛书】桑密不通鵶【秦人谓桑密有鵶飞不过之语】蹙衂浮盘芡鈎联卧壠瓜江蓴半卷叶石蕨乍舒芽风物随乡乐山川苦道遐若人才有裕修已德无邪正恐临髋髀安能舍镆鎁怒飞期寖逼肥遯迹犹賖不比沟中木微同井底蛙果能真引去谁复强邀遮旋结蜗牛舍还乘下泽车闭门常反拒醉帻任欹斜林野游如鹿泥涂蛰似蛇故人时记忆阳羡致新茶
喜张圣民得登州
尽日少闲暇中宵梦亦劳符移空浩浩榜楚镇謷謷敢说今求郡飜思昔坐曹羡君乘五马东去一何高诗寄云夫处士老兄兼呈知府待制八丈
一鹗曾飞奏中林下鹤书今乘使君马重到逸人居松竹过从久闾阎惠爱余只应棠树影比旧更扶踈
和任屯田【迥字元道】感旧叙怀
结交英俊乐如何风谊敦明寄咏歌自致青云今有几化为异物巳居多椟中本自沽良价毫末安能滑至和邻笛不堪频叹息酒炉那得重经过年华易度牕尘影人事难期海水波贤业着鞭犹可在况君壮齿未蹉跎
次韵和冲卿中秋胧月
岂无锦幄翠帘垂匝树明灯正赫曦共惜月华方满夜更当秋色中分时乌皮几稳风侵鬓白玉楼高冷透肌千里浮云何处断北来试问鴈应知
次韵和邻几秋雨十六韵
气象殊朝夕兴居错晦明混元初不宰霪雨浩无程蛰隘宁天意咨嗟固物情曣?方有望荟蔚已随生杲杲升还隐凄凄断复行乱莎长被径荒藓绿缘甍辙迹康庄絶潢污壠亩平茅茨不足庇禾黍若为成蟋蟀颓墙泣蛜蝛坏竈盈乘时衆鸥舞得意怒蛙鸣牛马谁分异萧兰已混并居闲犹叵度负重况遐征舟泊川无渚轮摧路有阬轑?愁病妇炀竈拥寒婴灾不妨明德神应格至诚淳光终下烛时藿久心倾
和始平公郡斋偶书二首
文武从容两有余公槐将幕往来居已安四海如三杰欲散千金比二疏今日监边亲跪毂佗年入殿赐乘车武侯暂为苍生起长忆隆中卧旧庐
平安候火出云间区脱无尘刁斗闲汉相威声遥制敌胡兵远迹夜开关赤松雅意思轻举黄阁羣心望复还玉帐牙旗空壮观谢公高兴在东山
春猎
小苑微寒春鴈飞石关宫外草萋萋汉家旌斾连围合秦国山川入望低花色才临珠缀发柳隂欲傍金堤齐韩嫣承恩来视兽飞尘遥出建章西
柳枝词十三首
烟满上林春未归三三两两雪花飞柳条别得东皇意映堤拂水已依依
依依高树出宫墙摇曳青丝百尺长愿与宣温万年树年年岁岁奉君王
君王游豫赏青春折柳为弮赐侍臣莫怪长条低拂地只缘供扫属车尘
属车隐隐远如雷陈后愁眉久不开杨花都不知人意故入长门宫里来
长门宫晓未成粧结雨萦风蔽琐牕莫令透入华梁鷰那堪负汝更双双
双双春鷰扬云霄楚国宫深乐事饶会待急管繁弦际试取纎条并舞腰
舞腰缤纷长乐东柳间帐饮送春风请君试望邯郸道青门袅袅彻新丰
新丰道上灞陵头又送夫君去远游借问柳枝能寄否古今共有几多愁
多愁尤是别离深折条相赠各沾襟留住不住居人意欲去未去行人心
行人白马去遥遥初上金堤欲过桥望尘不见遮人眼苦怨无情万万条
五柳先生门乍开宅边植杖久徘徊陌头遥认顔光禄诘旦先乘瘦马来
白雪虽然比絮花艶阳不得共繁华为君故入乌衣巷飞舞风流谢傅家
宣阳门前三月初家家杨柳绿藏乌欢似白花飘荡去忍能弃掷博山炉
上郡南三十里有相思亭在太山之麓二水所交平臯之上往来者徒习其名莫详其义庆历甲申岁余适延安过於其下于时夏虏梗边征戍未息窃感东山采薇之义叙其情而愍其劳因作五诗庶几不违周公之指且以释亭之名尔【庆历四年作】
岭上双流水犹知会合时行人过於此那得不相思偃蹇登修阪高侵云日间几人征戍客跋马望家山塞上春寒在东风雪满须河阳机上妇知我苦辛无柳似妖饶舞花如烂漫粧那堪陇头水呜咽断人肠空外游丝转飘扬似妾心别来今几日髣髴近雕隂友人楚孟德过余纵言及神仙余谓之无孟德谓之有伊人也非诞妄者盖有以知之矣然余俗士终疑之故作游仙曲五章以佐戏笑云
神仙谓无还似有秦汉可怜空白首会须一蹑青云梯与子同袪千古疑
仙术有无终未知眼看白髪乱如丝何时得接浮丘袂沧海横飞万余里
若士北游穷地角还食蛤蜊养龟殻卢敖尸骨不能飞今朝九垓何处期
仙家不似人间欢瑶浆琅菜青玉盘乘醉东游憩阳谷酒瓢闲挂扶桑木
柂师知子能操舟稳过茫茫沧海流白浪驾天千万里直令挂骨长鲸齿
武成致斋奉酬吴冲卿寺丞太学宿直见寄二首
广文更直太常斋咫尺无从尽素怀不及清风得随意夜深容易过天街
雪後余氷尚缀檐月华霜气入踈帘难堪琼玉惊心骨坐觉清寒几倍添
雪中寻友人不遇
拥袖犯风雪驱车行诣谁朱门不可入素友复难期依世诚多拙迷方忽自悲褊心终寡合吾道易参差
河边晓望
高浪崩奔卷白沙悠悠极望入天涯谁能脱落尘中意乘兴东游坐石槎
早春寄东郡旧同僚
楼台带余雪寒色未全收久负入关意空为同舍羞清樽接胜友飞盖从贤侯应恨春来晚烟林已数游
边将三首
红旗一簇聚山椒霁日清风看射雕脱?少年遥稽首汉家新将霍嫖姚
月白星稀霜气多卷旗束甲涉?河田家不觉官军度夜半只闻风雨过
横吹长笛千万骑将军塞北立功回边人争出孤城望渐见旌旗天外来
传家集卷七

[book_title]卷八
钦定四库全书
传家集卷八　　　　　　宋　司马光　撰律诗三
感兴寄聂之美
平生百无可强为一官縻世味偏予薄心期独子知林猿愁玉琐枥马患金羁年事今华髪求荣欲为谁
和江邻几金铃菊
何处见佳菊秋风汶水阳酒浮金铎细露泛蜜房香不谓红尘地相逢君子堂依然故人意不减旧芬芳
寄清逸魏处士
乡树三摇落临风歌式微徒嗟俗缘重端使素心违茅阁松杉冷山园药草肥不能如海鷰岁岁一西飞
赠清衍
我厌俗缘苦空为薄宦牵如师真达者於世亦超然敝笠冲尘陌寒云拥雪天崎岖远相顾深愧此心专
梦穉子
穷泉纎骨已成尘幽草闲花二十春昔日相逢犹是梦今宵梦里更非真
二月二十四日馆宿兴宗舍後桃花盛开偶书牖上
金马春寂寂穠桃随意开夕风零落尽不待主人来二月三十日与同舍宴李氏园晩归马上赋诗【归字】
门前蹀?金羁满坐上连翩玉斚飞数尺游丝留客醉一行垂柳送人归同邀胜友时难得重到名园花已稀莫惜芳辰?行乐无端风雨横相违
和宋次道西都元日怀不疑并见寄
露冕优分竹题舆佐画圻比年携手乐兹日赏心违斋祀春来并娯游别後稀谁怜从窭卒草际犯寒归
酬次道板桥晩望见寄
春来曾约醉河桥深负垂杨千万条今日都门相望处西风乱叶正萧萧
双井茶寄赠范景仁
春睡无端巧逐人驱诃不去苦相亲欲凭洪井真茶力试遣刀圭报谷神
正月二十四日夜雪
叠瓦浮轻雪参差粉画难苦欺初变柳故压未生兰夜色微分白春容不受寒即为花卉夺犹得暂供看
酬不疑雪中书怀见寄【校理邵必】
直道免三黜敢云羞小官盘餐红粟澁衣桁黑貂寒画府容身易侯门曲意难荆扉盈尺雪有客问袁安
答师道对雪见寄【直讲陈洙】
隂风一夕惊晓雪满都城气覆千家白光连万象清恋空飞不下弄态舞相萦历乱看无定飘颻转未成缀垣时缺剥压竹乍欹倾细隙过无滞寒?拂有声园林旬结练观阁巧雕琼草木情先喜乾坤意亦荣营魂顿踈健病目蹔虚明郢曲高谁和羞将叩缶并
苦雨
积雨欲侵旬朝晡漫不分苍凉微露日惨澹已生云地半成泥滓天应厌垢氛时闻度鶬鸹空外自为羣
酬师道雪夜见寄
玉树交横雪後天银河沈着斗栏干笔峯微结冰丝澁灯晕初成花烬残太学先生氊苦薄公车倦客履仍单欲吟佳句到清晓夜寂愁闻金石寒
昌言有咏石髪诗三章模写精楷殆难复加仆虽未睹兹物而已若识之久者辄复强为三诗以继其後非敢庶几肩差适足为前诗之舆台耳【校理石扬休】
万古风涛浸石岩老苔垂足细?鬖传闻海底珠无数何事从来散不簪
金阙银城仙客居欲传消息问麻姑蓬莱无物堪为信剪寄苍龙一握须
琅菜来从若木边【西王母传有碧海之琅菜】非膏非沐绿宛延玉盘委积羞佳客不是陶家无馔钱
钱子高有徐浩诗碑石昌言借摹其文甫及数本石有微衅惧而归之子高答简有碎珊瑚之戏昌言以诗赠子高同舍皆和【司谏钱彦远】
徐公精笔老生神石刻犹能妙夺真几为通书翻丧宝愈令好事惜传人锋鋩半折犹能健圭璧微瑕自足珍直使尽随如意碎石家玉树未全贫【昌言家图书所收最多】
又和雪霁
南宫来几时挟纩易春衣意谓花将晩何言雪尚飞夜声通旅枕晓色弄晴晖继日劳王事离离鴈已归
又和二月五日夜风雪
春风正豪怒夜雪复飘扬勿使羁愁乱自知清兴长帘疎声淅沥灯冷晕微茫此夕牛衣客成名不可忘
喜范景仁直秘阁
延阁屹中天积书云汉连神宗重其选国士此为偏夫子岷嶓秀声名俊造先清标峻不极胜气驶无前待价犹怀璧临岐首着鞭介推不求显张季久方迁玉槛钩陈上丹梯北斗边帝容瞻日角【阁有太宗圣容】宸翰照星躔职秩曾无贵光华在得贤公卿殊未晩尚少买臣年
和伯镇再入馆
甘泉献赋人流落浙江滨自叹三年谪归来万事新铨衡时进对户牖日相亲明主方思贾非徒问鬼神
双竹诗
上苑通丹禁修林绕玉堂周阿纡镂槛并?擢新篁萧洒骈瑶甃连翩拂璧璫虯腾双角直鲸喷两须长晓泊烟华重晴留雨气凉分音成律吕齐秀待鸾凰碧借云霞润清依日月光物情知有谓天造固无方比节羣诚合虚心至道彰吾君愈勤德不敢有嘉祥
秦人
楚旗猎猎盖山红回首咸阳一炬空惆怅秦人虚用意几年辛苦得山东
山头春色
天意欲回煦羣生稍郁蒸平田犹未徧絶岭独先升翠色添崖柏寒声折涧冰谁为物外友挈手共同登
和子渊除夜
缇室重飞玉琯灰物华全与斗杓回依依残腊无情别历历新春满眼来强取酒巵浮翠柏懒开粽叶覔杨梅男儿努力平生志肯使功名落草莱
和子渊元夕
神岳嶕嶢阙角齐银蟾无影玉绳低风传丝管交加发灯滉星河上下迷清醴横飞金凿落香尘不染锦鄣泥谁知此夕斋祠客近在宫城槐柳西
冬夜
冬夜何其永寒光四泬寥鴈横星历历人静漏迢迢破屋霜应重荒庭雪未消不眠何所念达晓思无憀
答刘邍父谢龎公惠炭
东郭先生履半穿御冬深愧主人贤应怜道上雪欲积意使炉中灰复然麴糵暗添寒酒力图书共免湿薪烟茅斋斗似饶光彩客至何忧腊後天
兴宗许菊久之未得【邵亢】
菊栽许送定如何庭下不堪秋草多九日无花更无酒便携藜杖直相过
得菊栽并诗
黄花小墢和烟斸野兴萧萧已相逐同来更得兼诗句久立看诗忘栽菊
和同舍对菊无酒
黄花倚秋色晔晔为谁开更使窥残榼空令洗旧杯嗅香行缭绕捻蘂立徘徊尽日柴门外白衣来不来
聂之美访及不获展奉以诗为谢
昔君来阙下定馆必吾庐今者虽相值依然是索居【之美馆於僧舍】不堪休沐少便使往还疎深愧原思巷空回长者车
苏门先生
长啸苏门石行藏世莫知逍遥心迹远寂寞姓名谁郷在无何有时方不可为麒麟本神物安得系而羁
和冲卿喜雨偶成
万里风随快雨来尘昏消伏旱光开物情濯热参差喜天意为仁容易回帘映薄寒灯有晕牕含虚白麝成煤君侯雅有江湖兴萧洒何须气象催
寄赠致仕刘都官【讽张元常云讽年六十二致仕夫妇皆徙居简州赖山中有二子皆有官其一登进士第诸孙皆好书】
星郎年未至辞禄一何高目莹栖灵气眉疎出秀毫胷中自有乐身外尽徒劳回首红尘地纷纷笑我曹解绂沱江外诛茅井络边老莱夫妇隐韦孟子孙贤浮蚁邀旁舍蹲鸱种薄田不须亲几杖想望已萧然【范景仁诗云移家尚恐青云浅隐几唯知白日长朱公绰诗云疏草焚来应见史槖金散尽只留书】
和吴省副【中复字仲庶】梅花半开招凭由张司封饮【伯玉字公达】
帝乡春色岭头梅高压年华犯雪开正与嘉宾思共醉不须芳物重相催从车贮酒传呼出侧弁簪花倒载回风雨难期王事剧未知休沐几旬来
依韵和仲庶省壁画山水
画工执笔已心游稍稍蘅皋引杜洲堆案烦文犹倦暑满轩新意忽惊秋天生贤者非无谓官遇明时未易休正恐怒飞朝暮事丹青难得久淹留
太博同年叶兄【纾】以诗及建茶为贶家有蜀牋二轴辄敢系诗二章献於左右亦投桃报李之意也
闽山草木未全春破纇真茶采撷新雅意不忘同臭味先分畴昔桂堂人
西来万里浣花牋舒卷云霞照手鲜书笥久藏无可称愿投诗客助新编
秋夕不寐呈谏长乐道龙图
雨气生烟晕霜寒入漏声踈篱过萤影腐叶掩虫鸣丘壑违初愿簪裾徇外荣丹心终夜苦白髪诘朝生恩与乾坤大身如草木轻何阶见明主垂拱视升平
始平公以光得免使北赐之以诗谨依韵酬和
皇华将命得人难专对非才辄自言幸免驱车涉沙漠尚容载笔侍宣温不唯羞屈穹庐膝无奈常游魏阙?衮职区区未能补何时余论奉清樽
孟尝
冠盖盈门意气豪海鱼兼雨未充庖归来散尽三千客方悟时人市道交
喜李侍郎东之得西京留台
贱子何为者栖栖今二毛沧波浮片叶大块载秋毫利物物何补营身身已劳羡君遗世网脱屣一何高
始平公新作双樗庵命光为诗
间气生王佐多才秉国钧栋隆凭杞梓节劲仰松筠底绩承平业遗荣寿考身结庐依散木退让乐天真忝职谏垣日负忧畏?思云夫处士老兄萧然物外何乐如之因成浮槎诗寄献以抒鄙怀
秋水浮槎客漂如一叶轻鸥羣须?信鲸口几忘生耿耿天津濶滔滔海浪惊何时还故土怀糈问君平
奉和何济川代书三十韵寄诸同舍
金马延羣?芸香聚衆书杳疑神境絶深与世尘踈气逼烟霄爽光分日月余不材叨误选故友幸联居云盖森胡骑天阍谨契鱼後先陪贾马左右揖严徐朱阁霜清外璇题日上初辞林精采撷艺圃纵游渔决胜楸枰暝穷欢绮席舒朝昏升紫闼咫尺待雕舆玉垒俄乡思铜符忽诏除彩衣承几杖华毂照园庐四郭柑垂?千塍稻散渠壶浆迎露冕铙吹拥高旟有德能仁虎无欺耻怒狙道途繁揖让犴狱絶沦胥滞穗栖场圃鸣桴静里闾贫宁费官烛饥不茹家蔬翁子怀青绶文园驾赤车古今相与校胜负定何如上正开宣室人方诵子虚追锋行入谒委佩复传胪抚已聊曦骥临民遽起予居然耗廪禄岂不愧簪裙鹈翼顔何厚锥囊意未摅因循恋糠籺汩没老涂淤自顾徒为尔诚非益者欤俄承吕公檄遂策阮生驴驿骑传巴徼诗筒达鲁墟琳琅固无价燕石敢沽诸
和始平公贻一二宾僚
儒冠蔼蔼从平津东合由来盛衆宾终始何尝忘教育高卑曾不间踈亲共陪樽俎无虚日空喜谿山得主人白雪屡歌殊未和自知羞愧後车尘
留客
酒烟漠漠自生春舞袖飘颻拍拍新须信客归丝竹散清风白月解愁人
和始平公长句寄汉州何学士
势交倏忽易萧条赖有伊人尚建标须信松筠凌雪茂肯为蒲柳望秋凋钦贤高馆三年别广汉专城百舍遥书纸如云诗叩玉数凭疾翼度青霄
何济川有书见贻云以亲老须守远郡以便禄养不得如光在主人幕下因以诗答
千骑駸駸簇画輈高旌大盖五骅骝斋中酒美连翩醉湖上花繁烂漫游鸡犬相闻通故里旨甘不絶奉晨羞只应朝夕平津合得向君前立胜筹
二月十一日与一二僚友游叔礼园亭以诗戏呈
下马久徘徊林芳殊未开春风真有意须待主翁来十四日小园置茶招宗圣应之皆辞以醉为诗赠之
草树弄春晖家家倒载归谁怜独醒客日暝掩双扉
同僚有独游东游者小诗寄之三首
车马东城路芬芳数里尘风光不相待愁杀未游人咫尺东园乐无如簿领何春风连夜恶闻道落花多城楼传晩鼔稍稍讼庭稀起拂衣中土还骑款段归
小诗招僚友晩游後园二首
五陵年少竞春晖肥马银鞍白玉羁何似松间煮新茗更来花底覆残棊
麦田小雨陇微青草树欣欣照晚晴花下客来醒亦好犹胜闭户过清明
小园晚饮【赋得春字】
公府丰暇豫真成弃掷春招邀俱胜友烂漫醉芳辰花艶穠无敌文锋健有神犹胜拥朱墨终日坐埃尘
李花【得韵同前】
嘉李繁相倚园林淡泊春齐纨剪衣薄吴紵下机新色与晴光乱香和露气匀望中皆玉树环堵不为贫
东牕
临风梳短髪萧飒晩凉新不识市朝客何如江海人沈吟凭棐几欹侧带纱巾浊世事无尽东牕聊放神
奉和始平公酬大资政吴侍郎
道盛经纶业文高翰墨场雍容偃藩地密迩钓璜乡回首红尘远清心白日长山形抱城堞谿影照公堂稏千塍碧芙蕖万顷香跨波横略彴逼地亚篔簹大埜禾麻溢高斋几席凉夔龙屡赓唱东壁正垂光
晩行後园见菊戏宜甫
野菊荒无数班班初见花径须求一醉试遣问东家
野菊
野菊未尝种秋花何处来羞随衆草没故犯早霜开寒蝶舞不去夜蛬吟更哀幽人自移席小摘泛青杯
秋夜
城上调秋角烟间发暝钟风枝摇宿鸟霜草覆寒蛬久负观书乐端愁束带恭蹔因羣吏散还得遂幽慵
再呈宜甫
西家壶已倒次第向东邻朱户如坚闭黄花恶笑人宜甫家有金铃菊客未之识因代菊赠宜甫
主人倦邀客寂寞委苍苔此日开无益明年不复开
深夜
疎星映户月流天羣动收声四寂然嗟尔寒蛬怨何事悲吟彻曙亦无眠
奉和始平公喜闻昌言修注
凤口除书下九阍簪绅拭目仰殊恩晓提麟笔依华盖日就螭?记圣言桃李新隂方蔼蔼骅骝老志更轩轩主人喜见相如达趣召邹枚洗玉樽【光与昌言俱出始平公门下昌言时年五十】
秋雨萧条闻宗圣案伎应之饮酒诗呈宜甫
寒风细雨未晴天密似轻尘薄似烟一室独吟图史乱四邻高会绮罗鲜鴈飞斜柱弦随指蟹荐新螯酒满船自笑不歌仍不饮昏昏只解枕牀眠
宜甫东楼晚饮
宾主俱欢醉高楼迥倚空形忘羁检外酒散笑谈中晚市烟初白秋园叶半红登临不厌数朝夕是寒风昌言谪官符离有病鹤折翼舟载以行及还修注始平公以诗问之命光同赋二首
曾下青田啄玉苗泥沙病羽久萧条谪仙不欲留尘世依旧提携上碧霄
相合书传紫闼深破缄先问九臯禽不令一物伤天理仁爱方知真宰心
和聂之美重游东郡二首
跃马津亭未几何宦游容易十年过飘颻空似随流梗寂寞犹为挂壁梭西岭应余当日翠南湖真减几分波【之美云南浦比旧水涸过半】输君尚得飞征盖重向春园听旧歌南湖重过正逢春官柳虽疎亦解新台榭倾欹宾友散临风愁杀独游人
大热
山泽欲焦枯炎光满太虚不知天地外暑气复何如
夷齐
夷齐双骨已成尘独有清名日日新饿死沟中人不识可怜今古几何人
龙女祠後塘自生荷花数枝与史诚之更相酬和七首
平湖漠漠芰荷稠水国芳春不胜秋空有棹歌人不见晩风一曲去悠悠
越女行歌纵棹轻苍茫别浦晩烟凝荷花折尽不归去潋灔扁舟不易胜
荷底清涟照绮罗长安公子旧情多踌躇不去知君意重唱吴音白紵歌
贺监家居逸兴饶枝分监水阔容舠穿荷宜去邀渔叟共醉船头半榼醪
清江向晩采莲稀独倚兰舟久未归目断可堪人不至斜风细雨湿罗衣
素舸朱篷青竹篙棹歌风散近还遥斜阳借问归何处家住水村郎姓萧
别殿无人梨自芳玉阶朱槛绕金塘馆娃寂寞无西子羞与吴宫竞晓粧
赠楚法曹叔度
夫君能直节不耻杨曹轻道果因时屈官无当已荣松杉虽偃蹇霜霰苦峥嵘会有良工识终观大器成
寄扬州侯都监仲伦
木落淮南树秋风日夜高月临扬子渡雪卷广陵涛不得同萧散何因破郁陶空凭尺书速未解梦魂劳
感怀
昨日春冰破水边今朝腊雪坠风前岁华过目疾飞鸟壮志如何不着鞭
之美举进士寓京师此诗寄之
结髪声华盛无疑屈未伸何妨久垂翅从此欲惊人鹰击天风壮鹏飞海浪春行当解故褐不惜化京尘风雨数日不见叔度晩约公明共诣之二首
云雪连朝闇朋从叹坐违临文与谁共开卷为君稀趣扫六花散聊通一径微当携兎园赋同映读书帏南荣巵酒罢君返道东居坐作三朝别杳疑千里余闲门嗟雀网深泞怯柴车向晩开帘喜彤云稍觉踈
赠吴之才
胜冠自立艰难里大器由来贵晩成松柏傥非生磊落岩崖何易出峥嵘苏秦游困羞妻嫂主父居贫厌弟兄六印佗年拥车骑会须重过洛阳城
寒食许昌道中寄幕府诸君
原上烟芜淡复浓寂寥佳节思无穷竹林近水半边绿桃树连村一片红尽日解鞍山店雨晩天回首酒旗风遥知幕府清明饮应笑驱驰羇旅中
和叔度独登天台水亭
郊外灵潭阔新亭占曲堤戏鱼迎坠絮惊雉出荒蹊绿倒杨梢乱光飜芰叶齐雨余纎月偃野迥断云低水气常喷薄天风助惨凄何知尘外境近在郡楼西
喜孙器之来自共城
取友不无人爱君天性真远寻穷巷宅未拂满衣尘主礼贫尤重交情别更亲谁家酿醇酒尽醉准衣巾
和聂之美鴈
汲汲复栖栖往来谁与期映云才可见入雾杳难追羇枕梦初断寒闺涕已危冥冥远缯缴愧尔独知时
送王太祝豫知伊阙
百里驩迎新令贤儒经吏术尽家传天开岭阜竦双阙地杂桑麻隘一川锦雉驯飞春陌上雪鳬高去夕岚边长才久屈君无限所惜斯民受赐偏
传家集卷八

[book_title]卷九
<集部,别集类,北宋建隆至靖康,传家集>
钦定四库全书
传家集卷九　　　　　　宋　司马光　撰律诗四
和何济川汉州西湖杂咏十七首
清风台
太守金闺客天朝应对才非因板舆恋宁驾使车来水监秋毫尽霜锋错节开清风偏千里不独此高台
伫月亭
灯火动鱼矶湖边过鸟稀孤蟾久未上五马不成归长啸风生座高吟露满衣闲情无日厌岸帻对清晖
药圃
三蜀膏腴地偏於药物宜小畦千种聚春雨一番滋山相慙多识桐君未偏知佗年似胡广养夀复扶衰
竹坞
二何迹相继竹坞日隂森【济川诗注云前守何修撰不伐西湖竹予亦遵之】欲识养民意先观爱物心低垂樽俎冷密映管弦深勿恠湖光少年来碧影侵
射堋
叠鼓花前急红旌竹外高惊飈分白羽余响振乌号壮观倾春陌讙声涌夜涛因兹刑礼俗岂独事游遨
玉徽亭
房公昔漂泊置酒此鸣琴人事有忧乐山光无古今风流俱寂寞结构尚萧森松竹含虚?犹疑弦上音
书楼
使君有书癖记览浩无涯况此孤楼迥端无外物譁横肱欹曲几搔首落乌纱此趣人谁识长吟牕日斜
朔会堂
朔旦集俺吏兹堂簪组繁舞空孤鹤下映日两鳬翻花散东方骑萍浮北海樽须知太守贵铙吹引朱轮
浮觞亭
曲水华榱下浮觞去复还浪摇花影碎日射酒缸殷灭没遥寻客徘徊怯度湾穷欢不知醉清泚照心顔
清燕亭
波澄?羣木永日湛清华碧筱静秋色白苹低晩花松声工醒酒泉味最便茶外事付丞掾无妨风景嘉
流芳桥
桥下流芳度余春日夕催呼人洗樽斚招客藉莓苔倚柱时流滞随波乍往回仙家如不近安得此花来
暁景亭
帘栊分暁色远树子规啼浓露侵衣冷晴烟压水低神游灵境健身入画图迷衙吏无烦报河洲鹭正栖
假山
广汉土平远已嫌丘壑踈呼工刻岩洞应手出庭除缥渺神仙宅嵌空虎豹居人功与天力秀絶两何如
探花桥
桥边春意近五马屡徘徊湖水旦暮渌林花早晩开?因尝酒到又为赋诗来借问双华表经过日几回
乐轩
繁弦凝緑水叠皷掺渔阳风结舞初急尘飞歌正长鳬鷖争上下栋宇为低昂太守且安坐新声未遽央
坐船
使君张皂盖高宴碧湖心苒蒻牵菱蔓夷犹泊柳隂晚风侵坐冷春浪没篙深倒载归何晚波间夕照沈
枇杷洲
周官歛珍味【场人掌国之场圃而树之果蓏珍异之物以时歛而藏之郑康成曰珍异蒲桃枇杷之属】汉苑结芳根【初修上林苑羣臣远方各献名果异树有枇杷十株】何意荒洲上犹余嘉树存犯寒花已发迎暑实尤繁愿逐蒲萄使离宫奉至尊
寓泊郑圃寄献昌言舍人
旅食缁衣馆飘蓬怳自迷树横寒雾远山隐古原低愁暮空庭雀惊晨别墅鸡故人何处在依约玉绳西
奉和始平公忆东平二首
相印东临汶水阳两看春叶与秋霜登山置酒延邹湛上马回鞭问葛强溪竹低垂寒滴翠露荷相倚净交香宵衣深念长城固肯得从容傲醉乡
千?秀色拥晴川万顷陂光上下天委地鱼盐随处市蔽空桑柘不容田讼庭虚静官曹乐儒服寛长邑里贤不为从知方负羽独乘鱼艇老风烟
和运使舍人北园饯别行憇三交僧舍冒雪宿百井关见寄
骊驹北上雪孱顔?矢前驱度汉关僧室松杉清照眼驿亭烟火迥依山马衔边草枯犹瘦鴈怯胡云冷未还贱子不须回首问鬓毛萧飒簿书间
又和留题定襄驿
按节羊肠阪褰帷并塞州仁风熙爱日清德凛高秋甘泽随征盖华星近戍楼佗年叱驭事直笔寄歆彪
又寄献
承明共直庐瞬息八年余幸托屏星驾前迎使者车迹虽殊贵贱心不置亲踈青眼披情素犹如相见初
自嘲
英名愧终贾高节谢巢由直取云山笑空为簪组羞浮沈乖俗好隐显拙身谋惆怅临清监霜毛不待秋
读頴公清风集四首
伊臯垂训皆王度周召陈诗尽国风非独立言方不朽相君功业自无穷
人生百岁隙中光唯有高名久不忘千古但令编简在清风养物一何长
佳城鬰鬰閟英灵幸有文章见典型开卷未终双袖湿目前髣髴对渊庭
一言华衮足为荣况托文编久愈明邹湛不逢羊叔子世间何处复知名【公集有遗光诗数章】
赠狄节推【国宾梁公之孙】
天马云孙在终然骨相奇泥涂辱虽久霜雪志难移白髪无嗟老青衫莫厌卑为山已九仭高节肯中衰
感春
积草满春庭衡门永昼扃波头何事白柳眼为谁青荣落浮云度悲欢熟醉醒繁华非我物随意任飘零
不寐
四远寂然羣动收只余严皷度坊楼无由更续三更梦何处飞来一点愁
鸡
羽短笼深不得飞久留寜为稻粱肥胶胶风雨鸣何苦满室高眠正掩扉
皇佑二年谒告归乡里至治平二年方得来怆然感怀诗以纪事
十六载重归顺涂歌式微青松弊庐在白首故人稀外饰服章改流光顔貌非巫咸旧山色相见尚依依辞坟【嘉佑元年通判并州因公事至绦私归拜坟不敢至夏县而去於今十年矣】
十年一展墓旬浃复东旋岂负襁褓爱横遭章绶纒更来知几日遗恨恐终天恸哭出松径悲风为飒然
谒三门禹祠
信矣禹功美独兼人鬼谋长山忽中断巨浸失横流迹与天地久民无鱼鼈忧谁能报盛德空尔荐醪羞贔屭青崖裂喧豗白浪豪客舟浮木叶生理脱鸿毛栢映孤峯短【水际孤峯甚细而高上有小柏耆旧
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>