<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,松隐文集全文在线阅读,松隐文集全文在线下载,大玄古籍书库">
<meta name="description" content="诗文别集。四十卷,其中诗、赋二十二卷。宋曹勋撰。《宋史·艺文志》著录曹勋《松隐集》四十卷,据宋楼钥《松隐集序》,此本为勋子编成,宋时亦曾刊刻,但未见其传世。现在可知最早刊本,刻于明英宗正统五年(1440),四十卷。此本前有正统时大理寺洪益中所撰序,谓此集为曹勋十世孙曹参所藏,六册,四十卷。《四库全书》所收之《松隐文集》,系从抄本采抄,为残本,第十四卷全缺,故标为三十九卷。其实抄本亦有全璧传世,如清高宗乾隆(1736—1795)间鲍廷博手写本,即四十卷,丁丙《善本书藏书志》亦标明藏有四十卷本(见胡玉缙《四库">
<title>松隐文集_曹勋_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">松隐文集</span> <br/>
          作者： <span class="inputVal" id="bkauthor">曹勋</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]139443</span> <br/>
          说明： <span class="inputVal" id="bkdec">诗文别集。四十卷,其中诗、赋二十二卷。宋曹勋撰。《宋史·艺文志》著录曹勋《松隐集》四十卷,据宋楼钥《松隐集序》,此本为勋子编成,宋时亦曾刊刻,但未见其传世。现在可知最早刊本,刻于明英宗正统五年(1440),四十卷。此本前有正统时大理寺洪益中所撰序,谓此集为曹勋十世孙曹参所藏,六册,四十卷。《四库全书》所收之《松隐文集》,系从抄本采抄,为残本,第十四卷全缺,故标为三十九卷。其实抄本亦有全璧传世,如清高宗乾隆(1736—1795)间鲍廷博手写本,即四十卷,丁丙《善本书藏书志》亦标明藏有四十卷本(见胡玉缙《四库全书总目提要补正》)。另有1920年刘承幹所刊《嘉业堂丛书》本,系据明正统刻本刊刻。文物出版社1982年影印了《嘉业堂丛书》,名《松隐集》。</span> <br/>
          封面： <span class="inputVal" id="bkimg">Z_18912.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]松隐文集
[book_author]曹勋
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]139443
[book_dec]诗文别集。四十卷,其中诗、赋二十二卷。宋曹勋撰。《宋史·艺文志》著录曹勋《松隐集》四十卷,据宋楼钥《松隐集序》,此本为勋子编成,宋时亦曾刊刻,但未见其传世。现在可知最早刊本,刻于明英宗正统五年(1440),四十卷。此本前有正统时大理寺洪益中所撰序,谓此集为曹勋十世孙曹参所藏,六册,四十卷。《四库全书》所收之《松隐文集》,系从抄本采抄,为残本,第十四卷全缺,故标为三十九卷。其实抄本亦有全璧传世,如清高宗乾隆(1736—1795)间鲍廷博手写本,即四十卷,丁丙《善本书藏书志》亦标明藏有四十卷本(见胡玉缙《四库全书总目提要补正》)。另有1920年刘承幹所刊《嘉业堂丛书》本,系据明正统刻本刊刻。文物出版社1982年影印了《嘉业堂丛书》,名《松隐集》。
[book_img]Z_18912.jpg


[book_title]目录
钦定四库全书　　　　集部四
松隐集目録　　　　　　别集类三【宋】
卷一
赋
卷二
古乐府
卷三
古乐府
卷四
古乐府
卷五
古乐府
卷六
古乐府
卷七
古诗
卷八
古诗
卷九
古诗
卷十
律诗【五言】
卷十一
律诗【五言】
卷十二
律诗【七言】
卷十三
律诗【七言】
卷十四
律诗【七言　此卷原阙】
卷十五
律诗【七言】
卷十六
律诗【七言】
卷十七
絶句
卷十八
絶句
卷十九
絶句
卷二十
絶句
卷二十一
诗
卷二十二
诗
卷二十三
书
卷二十四
书
卷二十五
劄子
卷二十六
劄子
卷二十七
劄子
卷二十八
颂
卷二十九
赞
卷三十
记
卷三十一
记
卷三十二
题跋
卷三十三
题跋
卷三十四
祭文
卷三十五
墓铭
卷三十六
墓铭
卷三十七
襍着
卷三十八
长短句
卷三十九
长短句
卷四十
乐府句
【臣】等谨按松隐文集四十卷宋曹勋撰勋字功显阳翟人宣和五年进士官至昭信军节度使事蹟具宋史本传是集前载正统中大理寺正洪益中序称为勋十世孙参所藏朱彞尊亦尝从其家借抄迎銮赋七篇谓勋之子姓保有此卷半千余年勿失後复得文集录之盖止有家传抄本从未锓板也勋尝从徽宗北狩奉密诏南归後使金迎宣仁太后颇着劳绩故其诗文多可藉以考见时事词笔亦清雅可诵惟上吕颐浩书欲结刘豫以图金则其计失之太疎然奉使之功实有未可尽没者正不可以是槩訾之矣集中间有脱篇落句第十四卷已佚不存楼钥攻媿集有所作松隐集序一篇此本亦失载盖其後人传录仅存故不免於丛残失次今厘订讹舛仍其所阙着之於录焉乾隆四十一年五月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]原序
松隐集原序
予在邑庠时闻先师今赵府长史木庵赵先生常云吾乡宋太师谯国忠靖公松隐文集盖尝观之心切嘉敬其文藻华丽炳炳琅琅昭如日星岂珠玉锦绣之可比伦矧其忠贞懿行表表於青史间又乌可企而及哉予深纪胸臆而不及拜观之深切自叹嗣後予膺贡至京师厠职凤池叨陞大理官侍从两京者三十余年迩因冒感风症承恩赐归医治颇得清暇其十世孙曰参者自幼情交因诣访焉得请而拜观之集计六册通四十卷字字精明无少脱落洵能躬閟藏之不啻如拱璧而亦不轻示於人故宛然若新噫由宋迄今历四百余年然非忠靖公世有贤子孙能崇儒尚古宝爱恪守先人之手泽於悠久宁有不失落而弊坏也哉其於尊祖敬宗之道至深切矣抑又闻之其中叶颇衰不以金玉奇玩为事而以斯集为至宝者可谓知所重矣诚可谓贤子孙矣吁作之於前者固难而守於後者为尤难後之为子孙者宜志夫忠靖公之志为可勉亦当以心夫参之心为可劝斯不坠夫家世之所永传予故乐识於是集之末以坚其志云时大明正统五年岁次庚申春三月朔旦大理寺正玉湖洪益中序

[book_title]卷一
钦定四库全书
松隐集卷一　　　　　　　宋　曹勋　撰赋
迎銮赋
绍兴十一年十月内蒙召赴内殿曰欲遣卿请还梓宫太母天眷卿可治行奏曰臣自北归仰荷大慈识擢寘在左右惟期竭尽心力不爱髪肤以答知遇兹蒙委使仰托圣孝洎天威所临使事必济况臣窃观陛下建慈宁宫预设宫中人物服御无一不备日夕祈祷早奉慈顔固有年矣天地助顺必如圣心愿承圣略奉以周旋上曰朕自顷被命出疆以至禀大训即大位於今十五年余未始一日不北望庭闱永怀温凊几无泪可挥无膓可断所以频遣使者痛念亲庭居患难久宜有以承休命仰计上天亦相其为言巳泣下左右皆掩泣上曰汝见金主第云父母眷属久蒙安存恩德至厚然历时为多霜露之感在人子何以堪处亡者未有葬藏之期存者巳逼桑榆之景兄弟聚族所存无几今荷基绪居人上每岁时节物风雨晴晦必北首流涕若於此时大国垂念父兄子母家眷如初则举族感德子孙相付不忘於心诚恐老者有蒙犯不虞却为上国之恨卿以此意尽言当有相应奏曰臣?被圣训巳无可加损至臣下意所不及陛下数语莫不曲当事情臣至则宣布圣孝自应感动金人幸寛宵旰之念拜谢而出後同何铸入国至十二年方抵金国又西北行三百余里名春水引对开先殿具陈上所宣谕与何约伏地者三余为义气所【义气所三字一本作愤】激语次泪沾洒朝服又陈本朝顷有四德二功於上国上国乃称弟以答本朝【答本朝三字一本作奉兄】非若契丹於上国徒有仇怨既历举六事金主与乌珠左右大臣皆首肯意极恻然巳而乌珠传金主语云好待与大臣评议归馆聼旨马上馆伴翰林学士张钧曰帝与国【一作丞】相见公所言激切志在忠孝甚喜以从来南使未有开说晓然如此者皆实事必有恩也是晚谏议大夫耶律绍文大理卿杨仲修到馆传金主云早来使人所请宜允出答国书相示退後南望阙庭称贺老夫独号恸泪不能止也亦痛定而然回程後奉迎还【还字一本作皇太后归四字】阙踰旬请祠沥恳再三方蒙上恩许居天台山作此图【一作小】赋以传家太尉昭信军节度使谯国公曹勋叙
受命
仆幼禀严君之训兮诗礼是传约巳惟孝谨兮忠恪是肩冠岁以此道际遇徽考兮自九重而从幸北边不以艰棘易操兮在难益?及密奉徽考宸翰以劝进兮独月涉星奔以南还荷上圣恩俾列班聨蒙训辞之哀切祈梓宫慈寜於北辕?仗汉节持礼首燕
啓行
逖矣金源重译北陲始?刘兮耶律继侵犯兮帝畿终叛约而系累民庶复逼拥翠华於旌旗嗣圣仗钺再造洪基敌厌兵而请盟许邻壤兮淮湄申命秉信夙夜载驰仰上圣兮永怀温凊抚四海兮靡日不思感临遣兮丁宁誓捐躯兮指期
见接【一本见接在北渡之後】
即路北指涉江堑淮理无南首地辟天开至泗滨而就驿与伴使兮裴回肆筵既欵询予兹来略陈大纲北使捧手而咍曰何其艰哉盟未历时理难遽谐仆谓曰我国家以圣继圣布恩礼兮孔该报施【一作施报】合度尔宜廓怀
北渡
晨起揽辔忍【一作喜】临故汴所过郡邑人物皆汉惨神都兮东入望双阙兮魂断泣经旧止路人惊盼怅予怀兮靡陈岂止黍离之叹麾拂全赵旌簇燕雁指扶桑兮万里值隆冬兮雪漫寒几堕指噤欲神散涉辽河兮航混同逾御林兮抵春甸敌方大为海东青之击挿天鵞以自荐
传命
即日入谒周卫在庭奉书币於穹帐感日色以重明肃衣冠以俨若陈舜孝之恳诚扩圣意兮缕及如天语之丁宁伏蒲三至旁观竦聼余泪在服敌恻然者再兮果允言以钦承
许还
仗威灵兮下九阍格强敌兮答辞甚温纷馆舍之蹀?传庐帐之有言以帝意之诚孝其前事兮莫论太母康福宜奉晨昏梓宫在窆愿归寝园即以仗卫遣使骏奔速余驾以入谢谕其国之酬恩敌曰【一本无敌曰二字】托宝隣之坚持愿无忘於子孙
回銮
寒澹絶漠暖移朔云啓五城之銮驭涤隂山之征尘喜动慈顔和气回春彼君臣以奉辞眷接遇兮意真肃东朝之仪物严车马以备陈撤毳幕之蔽抑御玉舆之高尊咸呼万岁声隘穹旻夹路氓庶仰德吾君
上接
有国所无迎还銮舆渡江淮兮波平鼓迓楫兮鳞趋於是天子俨法驾陈路隅事创见民倾都仰二圣之重会浃八紘以欢呼天地清明子母如初
身退
居数日予以久留异地困於力役贺客在门固莫伸予胸臆因念贺者以予之功也而功不可居谈者以予之能也而能者皆陛下之德又况妨功害能者岂容尔振职念若并弃於薄劳曷若远鉴於在昔於是再上疏求骸骨殊恩灼知兮许奉祠而藏迹欣策蹇兮出修门揭路隅兮谁复识
闲居
卜筑天台松竹靓深侣方外之高士访亲旧之知音一觞一咏有书有琴村歌社舞时以乐楮冠云衲闲以寻儿童渐长岁月任侵亦何知老之将至惟安天命兮行吾忠赤之心
古乐府
补乐府十篇【并序】
夫小雅废而颂声寝王泽竭而诗不作何则治乱之迹殊而哀乐之情变也故箫韶歌虞鸟兽率舞靡靡歌桀淫湎流化是知吟咏情性关乎盛衰参诸天地俯仰疾徐捷於影响形於风化传以为动天地感鬼神不亦信哉予读古史见六代之乐及览外传自宓牺以至於商皆有其名而亡其辞唐元结尝第而补之惜其文胜理异予志於古而不及见者也因申其名义补而发之庶几一唱三叹当有赏音者存焉云尔
帝宓牺氏之乐歌
罔罟以利民也
罔兮罟兮惟田渔时兮食兮民之须以享以祀兮燔祭有余
一章章三句
帝神农氏之乐歌
丰年报帝功也
丰年告成百谷用登匏笾既盈黍稷既馨昭假是膺
一章章五句
帝有熊氏之乐歌
云门纪瑞应而昭灵命也
於昭上帝灵命有赫其命维何卿云五色翩如游龙萃如山崇来临来止惕然有顒惟钦惟畏廼祗廼庸肇建官师神民肃雍
三章章四句
帝少昊氏之乐歌
九渊泽及飞沉也
鸟飞于天鱼跃于渊侯其尸之其然而然物之生矣时其殖矣职其宜矣安其居矣神之降依昭假左右霜露所沾罔不在宥
三章章四句
帝高阳氏之乐歌
五茎万物遂其性而遍诸嘉生也
悠悠上天罔不覆濩兮芸芸动殖靡不康阜兮三光全兮五谷熟兮神顾歆兮吾人昌兮微上帝之功兮畴依
一章章九句
帝高辛氏之乐歌
六英草木畅茂而被其光华也
时雨蒙蒙自西及东日月所至罔不率从田有黍稷原有榛栗尊卑秩秩民有家室惟天冲冲惟天崇崇允执厥中臻於大同
三章章四句
帝陶唐氏之乐歌
咸池德施周普而流於罔极也
鸿惟烈祖啓廸後人皇皇上帝俾予字民民协平康帝命式臧宅彼陶唐光于万方万方亿宁亦莫我敢承如天之运如日之升孰知其极兮不可得而名不可得而称
三章二章章四句一章章六句
帝有虞氏之乐歌
大韶能绍帝尧之德而同於无为也
草木繁橆兮隂雨膏之百谷丰衍兮寒暑成之万物获理兮元凯驯之顾否德之弗类兮敢不允躬以承之庶揖让以救争兮传诸罔极世不乏圣兮惟皇与直俾帝尧之至公兮终维斗之不忒
三章章四句
夏后氏之乐歌
大夏美其功利之大而民歌乐之也
於皇上帝临御有赫洪流汤汤弗降弗辟命於帝庭纂服是膺随山濬川海?攸宁五服既宅贡有常职恩覃遐荒惟帝之力元圭告功敢不承式地平天成垂休罔极
三章二章章四句一章章八句
有商氏之乐歌
大濩美其宁乱救民而能覆护之也
维天有光式彼大商俾正以尔万方万方其乂易乱为治至于上下鸟兽草木罔不安遂帝命是膺圣政日新佑我烈祖以克相尔後人
三章一章章三句二章章四句
琴操【并序】
唐韩愈依古述琴操十篇词存而义不复概见又声谱仅可传其彷佛而莫知其由是故悲思怨刺抑扬折中皆不切其旨夫所谓操者言其志节之不可以变而衆人之莫吾知而一归於时命将感激以自伤寄之於音声者也大抵皆贤圣愤懑之所为作也今依韩愈先後之次复述十首各冠其事於首篇云尔
将归操
孔子之赵闻杀鸣犊作
水之深兮可以方舟人之非兮不可以同游斯人斯游吾心之忧
猗兰操
孔子伤不逢时作
猗嗟兰兮其叶萋萋兮猗嗟兰兮其香披披兮胡为乎生兹幽谷兮不同云雨之施纷霜雪之委集兮其茂茂而自持猗嗟兰兮
龟山操
孔子以季桓子受齐女乐谏之不从因以去鲁望龟山而作
龟之卉兮萋萋龟之云兮霏霏余之行兮迟迟龟兮龟兮鲁之所依匪颠匪危兮靡扶靡持余之行兮余心其悲
越裳操
周公思文武之勤劳伤时君之德不能致越裳之臣也彼云雨兮曾莫之私黍稷繁橆兮草木其宜田野不辟兮其谁荒之远人之思兮其谁来之其勤其施惟先君之思
拘幽操
文王拘羑里所为作也
风入我室兮霜入我衣言不敢发兮声不敢悲惟皇考有训兮余罪之归余心耿耿兮其知者为谁
岐山操
周公患时黩武思大王之德所为作也
豳之土兮民之所宜豳之居兮民之所依予何为兮尸之我将全汝兮之岐之阳汝其保宁兮无越汝疆斯归斯徂兮其谁之将嗟今之人兮何思何伤
履霜操
尹吉甫子为後母见逐晨行太山下感帝舜之事所为作也
皇之车兮仆夫驰之皇之舆兮仆夫乘之沉沉广宇兮燕雀安之晨羞夕饍谁其眎之亲不我思兮我宁不悲皑皑繁霜儿则履之父兮母兮儿知儿非
雉朝飞操
牧犊子行年七十无妻见雉双飞感之而作
雉兮朝飞鸣声相随朝刷其羽兮夕哺其儿虽有风雨兮莫或仳离嗟余之人兮曾莫汝为
别鹤操
商陵穆子取妻五年无子父母欲其改取其妻闻之中夜悲啸穆子感之而作
明月皎皎兮霜风凄凄摧云翼兮天之涯望昆丘之路兮不可以同归子其弃予兮予将畴依月皎皎兮风凄凄
残形操
曾子梦狸不见其首感之而作
狸之文兮蔚乎其成章身之孔昭兮而其智之不扬维元首之昧昧兮而股肱孰为其良吁嗟乎狸之祥兮非吾之伤兮其谁为伤
松隐集卷一

[book_title]卷二
钦定四库全书
松隐集卷二　　　　　　　宋　曹勋　撰古乐府
吴歌为吴季子作
佳人一往兮不来【邻知切】国为墟兮莫知侬自守兮谁依俟河清兮几时怅姑苏之崔嵬
楚语为屈平作
瞻荆颍兮盘盘悲淮流兮潺湲彼何人兮独安此何人兮独难悼哲人之不及兮抗灵辔于江干
孔子泣顔回
噫嘻吁天欤人欤回也抑亦子之命欤而其或者天实使之丧予何仁者之不寿而中道之弃兮噫嘻吁回欤回欤其吾道之穷欤
孔子泣麟歌
吁嗟乎麟兮麟兮汝曷来之迟兮唐虞不作兮汤武非来者不可见兮而往者不可追吁嗟乎麟兮非吾之伤兮而其谁汝为
陇头吟
古乐府有名无词因补之
乌落黄云塞草秋陇头之水东西流水声呜咽鸣啾啾马闻思旧枥人闻思旧丘年年征战无时休无时休谁能到此求封侯
兵满天山雪满衣汉家都护拥旌旗衔枚一夜袭疎勒度陇生兵尽潜出不得戎王誓不归归时杨柳正依依正依依占春色与君同醉花隂侧
泽畔吟
驾文螭兮翔九天天路远兮中道还邈故国兮怀所安心耿耿兮循江干纫秋兰以为裳兮采杞菊以为餐望佳人之不来兮暗修途之莫前瞰江流之无垠兮仰苍苍而漫漫想荆门之遐阻兮寿春杳隔于天渊痛灵修之独处兮谁复与之寤言气填膺以拂郁兮泪承睫而涟涟悼巳往之修系兮欲易道而改辕顾和璧之三献兮冀识者之一观阻风雨之惨惨兮而夜不得明哀时运之若此兮余又何默默於久生宁怀沙抱石以自沉兮庶齎志而下信虽世人之不吾悲兮吾容能不悲夫若人吾愿托夷齐以为绍介兮修请谒于黄虞吊巫咸于帝阍兮友阳侯於子胥几江神之不我凟兮吾容委质於渊鱼巳乎巳乎其灵修终不得而见乎
白头吟【并序】
昔百里奚去虞佣赁自给秦以五羊之皮赎归任以国政後悦秦女而疎其妻司马相如游宦不遂文君奔之因其资得极意于文词及贵悦茂陵女子文君见弃作白头吟以伤之
相如素贫贱羽翼依文君一朝富贵擅名价文君见弃如束薪五羖自佣赁释褐归强秦鸣钟列华屋膳羞罗八珍厌此糟糠妻悦彼新美人二子既失意瑶瑟流埃尘促轸不成曲未唱先眉颦一发动三叹泪下沾罗巾通宵坐披衣夙昔谁与陈愁叹不复道平明白发新
梁甫吟【并序】
昔人有壮岁从军老而还家穷独无依晨行泰山下因疾哀歌以自伤後人感之陆机沈约皆有此作叙时运流迈君子履信思顺悲感之意因申而广之为变体云晨行泰山下兴怀念梁甫欲往失所从荒途亘今古却立空踟蹰忧来与谁语日暮遵归途冥冥暗风雨错漠伤怀抱仅得依门户幡然赓长謡培塿隘齐鲁何当执策从銮旗翼赞登封继三五
待旦吟
彼幽人兮何所思忧耿耿兮天一涯举家亲属散百草关山万里难追随更长不寐聼鸣柝寒风萧瑟如凄悲安得此身有羽翼脱然避地能孤飞中宵起坐待明发悄悄侧身聼晨鸡
纒绵氷雪隂风寒松竹半死相摧残岩居谷饮蔽荆棘藤萝委地难跻攀猛虎志大自覊束易饱不及狐兎安鷄鸣起舞亦漫兴扣角辛苦真可叹尧禹既往小白死呜呼吾道何由还幽忧展转不成卧安得日出开重关
静夜吟
静夜何所为坐对一枝烛俯仰徒四隅岁宴靡储粟春耕乏良畴秋获罔刍菽念至辄自营一饭常不足晚食巳多幸况敢望粱肉上无官守累下无征歛促燕坐乐有余自足无多欲寄语当涂士吾腰未能曲
除夜吟
冬冬夜漏严军鼓鼓声入云云欲舞寒风屓顽无声野色埋光暗尘土梅花随腊散鸣笳鸣笳晓色明春圃春风直莫媚新声声断梅花还作主
夜坐吟
空堦夜滴秋宵雨雨入芭蕉动窗户佳人愁絶坐幽闺良人万里勤征戍勤征戍在何处五载乘边守当路汉家新筑受降城戍卒还家免租赋归来直莫叹白头浊酒狂歌醉朝暮
长夜吟【并序】
昔魏公子信陵君招贤下士救垂亡之赵挫虎狼之秦连诸侯之师西向以报秦人固守鼠伏而不敢出安厘王畏公子之贤遂罢公子兵公子恐近祸因与宾客为长夜之饮余悲公子之志作长夜吟以申之
舜枯槁尧瘠癯益稷播艺躬耕锄神禹勤瘁劳体肤子孙放废等庸奴一身辛苦踰匹夫孔子称大圣顔子称大儒寝席不暇暖箪瓢困穷庐盗跖饱人肉列鼎吹笙竽庄蹻肆淫虐玉食驱华车人生贵得意孰识贤与愚白日沉西山烟蔼低平芜悲风搅原隰劲气摧高梧歌钟满前庭宾客罗簪裾侍女艶流景芳泽扬通衢珍肴如丘山美酒如江湖贤圣苟如此不醉将何如
智士名不足愚夫乐有余况复冬夜长风雪迷通衢美人邀我饮清酒开玉壶明眸艶红烛流盻光四隅萦风转修袂逸响缘绮疏龙香满珠阁兰气生罗襦遗簪复堕珥笑语相迎扶回头问公子不醉将何如
苦雨吟
巫山埋空晓光没寒入风声散萧瑟滴沥深摧十二峯峡江涨白洗青壁羣隂寂寂蔽阳乌揺荡春愁满南国何当羲御驻中天为我驱除风雨黑蜚亷先驱走寰宇列缺挥鞭起龙虎郁仪顿辔潜海隅九野冥冥暗风雨饥鸢跕翅堕曾穹军鼓无声如击缶青苔緑砌上高堂檐溜侵窗入烟雾南山山叟桂为薪四海横流阻行路安有王春四百八十时萧萧风雨迷朝暮我愿得娲皇炼石补此破漏天令三光继明万物可睹免使百万亿苍生憔悴困泥土
空謡吟
抗辔蹑飞景擕手仰员罗空謡发新声羣响随节和琼音动虚籁神宇凌高歌偃盖沧浪宫整襟翔玉华流目厌尘袂轩冕卑泥沙咄咄樊笼子胡不餐朝霞他年一抔土得失奚足夸舍生失天爵扰扰真蓬麻
长吟续短吟
桐花叶密春风老长门路暗迷芳草萤烛流辉露湿光蟾蜍景落莎鷄晓金乌出谷上蟠桃别院笙箫歌未了九华烟满醉杨妃樊姬静听鸡声悄旧人且莫妬新人别有蛾眉更妍巧
续巴东三峡歌【并序】
梁简文帝有巴东三峡歌止存两句因续而广之巴东三峡巫峡长猿鸣三声泪沾裳月明夜寒寒雨霜相望各在天一方安得身有羽翼如鸳鸯千里同相将
三峡流泉歌
古词皆云琴集云初阮咸所作今新而补之
草木揺落兮露为霜三峡之水兮流汤汤我欲絶之兮恨无梁邈佳人兮天一方明月皎皎兮泉流汤汤
棹歌【并序】
李白文集有金陵翫月醉着紫绮裘乌纱巾与酒客数人櫂歌秦淮往石头访崔四侍御因作櫂歌行以纪之谪仙醉揖金陵月浩歌目送飞鸿絶江城樽俎照清辉楼台忽作烟霞宅长杯引竭北斗空吴歈楚舞无顔色行行倒着紫绮裘径上兰舟岸纱帻笑谈咳唾惊鱼龙历块羣山看灭没石头水底度氷轮迢迢碾破澄空碧左回右盼生英风聨袂招邀尽狂客相将醉卧緑萝烟三山不动鳌无力秦淮寂寂江月空人物风流难再得
阳春歌【并序】
日月易失徂年不留壮岁多艰行及衰老感此良辰歌以见意
草木荣兮春归桃李芳兮菲菲彼日月兮如驰人生行乐兮能几时上林池馆变荆棘姑苏台榭游狐狸人生行乐兮能几时能几时兮可奈何当歌莫惜朱顔酡汉家离宫三百所高卷珠帘沸箫鼓车如流水马如龙兰麝飘香入烟雨通衢夹道起青楼金马铜驼对公府五侯同日拜新恩七贵分封列茅土玉窗朱户尽婵娟丝竹声中喧笑语玳筵珠翠照樽罍继烛临芳醉歌舞醉歌舞醉歌舞天长地久无今古
白雪歌【并序】
乐府有题而亡词今补之
白雪如玉皇人寿谷白雪如霜皇人乐康还余驾兮归来覃威德於八荒
秋风歌
萧萧兮寂寥劳心兮忉忉交河水冷骢马骄良人万里从嫖姚罗衣寛尽慵梳掠翡翠无光香自消
迷楼歌
项昇出南国技巧多淫思草图献天子赏激嘉宏规瑰材蔽江海斤斧成风雷千人扶一栋万栋高巍巍飞鸿历层檐云雨生堦墀五彩间金玉百和杂涂泥仙葩粲楹栱七宝装云楣一房百家产万户罗东西龙绡开宝幄帘幕垂珠玑光景艶流日楼阁低天维笙箫动虚籁弦管明歌姬撞钟击鼓恣行乐牙穑锦缆环江堤天长地久有时尽君王此乐无时衰讵知变故起仓卒不悟人迷楼不迷君不见始皇爱阿房死葬骊山侧炀帝爱迷楼死葬迷楼北乃知生者魂即是死者魄生死在迷楼一死良自得只应来梦儿夜夜犹相忆
宛转歌【并序】
按齐谐记云昔晋刘明惠女妙容之所作也
明月皎皎兮江水清促瑶轸兮写余情若有人兮锵佩琼申婉约兮扬新声托明君之幽怨兮留迟风以掩抑借余音于宛转兮韵繁谐以周密怅流月之西倾兮恨弥襟而叹息歌宛转兮情无极
吴歌
水满长洲月满楼姑苏台榭鏁深秋君王不见春花老响靸廊中有胜游
楚狂接舆歌
世谓夷齐以为溷兮指箕子而为愚既采薇以饿死兮又被发而为奴镆鎁见弃於铅刀兮鱼目宝於隋珠彼蜂蛭之隐微兮安能语神岳而观清都已乎已乎无为察察而辨璠璵与碔砆
项王歌
古乐府有鲍几项王词断章云悲看骓马去泣望?舟来气格媮懦不称因续而起之
提三尺兮臣诸侯手天下兮裂九州时不利兮絶淮流江虽可渡兮吾何求宁闘死兮羞汉囚
碧玉歌
南山有桂树上与浮云齐上巢双鸳鸯下合连理枝不夭亦不伤千载当若斯
三妇艶歌
大妇双绮襦中妇红罗裾小妇服翡翠理曲调笙竽良人幸安坐美酒倾玉壶
大妇织云锦中妇绣鸳鸯小妇独无事对监理红粧良人幸安坐帐暖自添香
团扇歌
白露团玉堦秋风动罗幕御幸各有宜非为君恩薄
嘉游歌
紫殿香风暖珠帘璧月斜阁中调宝瑟门外驻羊车
元丹歌赠会稽陈处士
尘波溢目深溟渤往古来今空出没喜君相见话丹经起我凌云恶阡陌我生素乏儿女姿面上巉岩耸山骨少年避地东海隅架竹编茅剪荆棘白云为我开山容清风为我翔真域旋属羣寇迫敺攘淬出青萍?丹室风尘澒洞十余年灵府芝田渐芜没逢君踪迹类秋蓬遗我刀圭延岁月何当横槊静寰区同子山居论丹诀
薄暮动弦歌
凉风生晚渚碧草罗夕隂置酒高楼上延月开灵襟穠粧映桃李楚舞流清音金石闲丝竹逸响飞华林宾朋尽俊彦然诺轻千金游侠事遐览倜傥卑陆沉常恐芳菲歇行乐乖寸心良时难再得有酒须频斟
松隐集卷二

[book_title]卷三
钦定四库全书
松隐集卷三　　　　　　宋　曹勋　撰
古乐府
圣人出
古乐府有题无词因新而补之
升太微法璇玑辟紫宫清九围甄符命以膺历廓氛祲而建灵旗混车书之文轨兮纳民物於雍熙噫嘻惟仁惟义则吾知其所以能保持
飞龙引
炎精应运开真籙神母嗸嗸夜潜哭五星同轨莅秦雍十二真人翔水曲断虵约法授天人项籍叱咤徒驱逐萧曹翼翼冠元功三十一君兆开国君兮臣兮俱会同洒扫乾坤开夀域
上云乐
真王严仗卫清道表前旌翠辇浮龙藻霜戈丽虎兵哀笳鸣广路警跸过曾城後乘超王屋前驱上玉京诸天观鼓节列圣肃仪刑朝谒虚皇罢麾幢下始青蒐兵宁紫户阅籍按黄庭十洲皆承事九宇仰裁成暇豫迎春宴还宫召百灵緑室陈歌舞阳台焕日星玉酒浮樽满天花覆坐馨空謡洞真唱遐览悲刼龄俯盼红尘子起灭轻浮萍
君马黄
君马黄臣马苍君马短臣马长驰驱不敢先腾骧左右先後惟其良臣马劳悴君马康君马康无相忘一劳一逸固所当君马无逐臣马强
春风引【建康作】
忆昔上国宣和初时平比屋驩唐虞天王礼乐纵游豫翔风和气凌天衢苍龙颁春动时辂晴光彩错明金铺扶晨官师会朝请杂?剑佩诸侯趋仗移走马退东掖阗阗车骑喧传呼笙箫合沓送歌酒游人买笑捐金珠太平一百六十载四方面内无征诛歌声未断霓裳舞铁骑直指堕神都苍茫万乘扣军垒六龙不御惊镤隂虹当天变白昼中原化作榛莽区黄旗悠悠渡江汉百僚窜伏天一隅南极三吴北燕蓟西秦东鲁无完郛至今甲历遍三四生民散尽悲巢乌我每思家限淮水揺揺心与飞云孤江城春风涨白浪鸡声可数屋可踰兵纒九宇无花木憔悴春风空緑芜
日出引
云冥冥风凄凄绮疏未白鸡巳啼角声才断辟朱扉辟朱扉欵朝日君王剑佩朝诸侯赫赫明明光万国
思归引
岁峥嵘以高逝兮辰一往而不返夫君胡为乎伏幽陵而连蹇邈佳人之怀余兮策予马之不前亘川涂之修阻以纷错兮积雪漫漫而蔽天期百舍之不息兮命予驾而勉旃
箜篌引
行天莫乘龙行地莫乘马龙马各有待牵连一时假至人运独照八表周神化结交当结心势利徒夸咤兎丝倚乔松纒绵不相舍秋风飞严霜荣枯何所藉富贵人所慕贫贱人所鄙妻嫂薄苏秦人事古如此游子归去来劳生良可耻
日出行
日出东海隅照我草屋东屋东有荣木光彩生曈曨春草凝碧色秋水生芙蓉江山发深秀和气翔春风六龙俨灵辔万物咸昭融羲和羲和无旷尔职无替尔功使吾两目常明两耳常聪则吾将荐汝於上帝而复子以以重黎之封
升天行
上智保冲淡练气固形质精神藏杳冥独照出寂默三炁俱混同求死不复得其次崇真功立言与立德轩后御飞龙旌幢焕晴碧杨许奉丹书凌空佐天职董奉乘云舆秦女跨文翼茅山与荆山遗踪宛如昔旌阳与刘安鸡犬翔真域清虚王陵孙巍巍膺九锡云表鸣箫笳仗卫严霄极即事非荒唐粲然若白黑挥手谢时人缑山有仙迹
结客少年场行
结客少年场骅骝从驌驦鬪鸡横大道猎骑卷平冈婚姻聨卫霍宾客纷金张报仇通姓字排难匿行藏功名看宝剑富贵珥貂璫逸气凌秋鹗清才负锦囊诙谐惊四坐议论骇诸郎日暮平康里花隂醉满牀
结客少年场横行静朔方嫖姚新拜将亲选羽林郎百宝装犀甲千金饰箭房笑谈看匕首博戏赌香囊聚饮妖姬酒同升射雉堂聨骑絶沙漠分麾入范阳陈前夸夺槊马首拜降王归来辞厚赏小阁醉红粧
泾溪行
泾溪之水兮犹可以方舟泾溪之人兮不可以同游泾溪之阻兮犹可以为梁泾溪之险兮石啮吾廧泾溪之水兮犹可以徒涉泾溪之人兮不可以相接
长安有狭斜行
长安有狭斜劣劣通香毂道逢二少童问君住何曲我家本神京住近濯龙北长子爵执珪次子为相国小子无高位校讐在天禄三子俱下来游人住行足三子俱入门金紫照华屋三子俱升堂戏彩弄丝竹大妇缝罗襦中妇裁氷縠小妇调鸣筝切切声相续丈人幸安坐置酒奏新曲
长安有狭斜狭斜难方轨道逢两青衣问君住何里我家铜驼陌高阁通朱邸长子爵通侯次子聨端揆小子事游侠倜傥卑豪贵三子俱入门轩车罗甲第三子俱升堂光彩动堦陛大妇理珍裘中妇曳云帔小妇弄笙簧明粧拥歌妓丈人幸留连雅舞扬清吹
饮马长城窟行
汉马饮长城匈奴空塞北楼兰与乌丸先驱出絶域月氏合康居受诏发疎勒右校罗天山左出林胡国嫖姚登狼居旌旗照穹碧号令明秋霜毳帐余空壁瀚海无惊波献捷走重译大将朝甘泉後部腾沙碛九宇动声容功烈光篇籍将军拜通侯歌舞连朝夕
代北行
汉地山河远边城草木长西戎空大夏朔骑送君王礼乐兼三统车书混八荒征伐司卫霍奉使遣苏张号令知无外衣冠入夜郎蒐兵临瀚海郡县裂姑臧邮传通族障奚奴识宪章华夏同正朔天子坐明堂西极奉龙马何用贽白狼
寒风萧萧易水纹嫖姚十八为将军酒酣耳热气益振黠羌百万空成羣兵车辚辚动雷毂汉军霆击崩屯云登封居胥转瀚海波澄万里无纤尘六驘夜遁徒苦辛当时足雪平城耻犹恨逋诛尚有人
钓竿行
昔有伯常子避仇河滨其妻思之为钓竿歌每至河侧辄歌之今补而续之云
临北坂望南山山长水远心慱慱鈎有饵兮缗有竿鱼深潜兮秋水寒念王孙兮何时还
春江行
浦屿连芳草夭桃间柳堤征鸿下天际游女过前溪鱼没惊帆影林疎见鸟啼王孙聨绣骑童子解香觽吴姬笑留饮同指画桥西
艶歌行
阳春丽华旦杲日延清晖庭前夭桃花灼灼流芳菲佳人惜良辰游子行不归君看夭桃花芳菲能几时
塞北行
五月无芳草经年不见花苍烟埋古木朔吹卷龙沙犹逢阿母海愁看白传义彷佛南箕下遥瞻望汉家
淮南行
人去宫门寂丹成宝鼎空砌下苔钱紫庭中霜叶红思君聼松籁精魄上高穹
月冷桐隂静霜红桂影寒碧藓封丹室青松覆玉坛如何後鸡犬不得厠骖鸾
青汉謡
鼓策飞晨华翘辔玄景阿云裾动星汉流彩鸣玉珂迢迢拂青霭俛仰窥员罗羣真俨龙驾拊节扬空歌灵风翔玉京音响生云和飞轩出阊阖紫霄高峩峩览极不知疲垂足濯天河抵掌谈羲黄历世由经过下盼尘波中秽浊真弃帑胡为恋浮境出没相纒纡秦陵一抔土神室生葭芦商山高崔嵬名与四皓俱归来邈云汉璧月流绮疏悠然动清兴何必骑鲸鱼
梦仙謡
梦入蓬莱宫迢嶤耸朱阁灵风翔紫烟霭郁生罗幕鸾凤栖瑶林咀嚼瑶华萼老龙戏沧洲喷涛荡鳞角朱户翳霄晖翠殿开晴廓中有神仙人缓步锵金铎顔貌盛芙蓉举止何绰约引我丹霞房玉浆金罍酌更赐琅玕膏笑谈同饮啄仙童供蟠桃盛以朱云络坐看移三山惊波沸五岳下顾尘埃徒奔走赴陵壑真人执我手殷勤相付托若到红尘中莫染红尘浊他年须是早归来奉迎当遣辽东鹤
步月謡
太清天宇清且高皎然氷监悬层霄绦河水浅阆风息蟾光度景揺金鳌仙人纵驾游八极凤箫歌吹鸣嘈嘈星宫月殿风马远珠华露湿旌旄冷还虚按辔窥尘寰波里三山银浪卷
游仙謡
羽盖承流景飇轮泛紫霞前旌绦霄队驻节王母家真童发清謡云表翔哀笳楼台上清汉服彩明珠华万春若朝菌欢乐庸可涯瑶席未终醼零落蟠桃花
清晨謡
通夕抱寒衾冥冥暗风雨披衣待平明起履步庭芜遥遥望扶桑延目上洲渚隂风驱层云屯积亘山阜草木纒凄悲杲日霾天步林鸟杂乱飞修涂限商贾松竹互摧折鸱鴞肆翔舞四海扬惊涛鲸鲵竟吞吐谁云天步寛宛足隘环堵殊乖夙昔心媿坐閴无语迟迟揽衿带栉沐正冠屦姑以勤余生疏剔治园圃清晨劳寤歌无乃思汤武
独酌謡
我有一樽酒来自故人家故人久相别十载隔天涯相思不相见对月开流霞一酌延清风清风为我开灵襟再酌劝明月明光徘徊冷光发三酌望故人明月清风见顔色高歌起舞赓长謡声裂金石贯层碧伯伦巳死渊明殂蜾臝螟蛉漫充塞须臾歌罢玉壶空醉觉长天不盈尺
春风着意怜芳草芳草荣时春自老人生欢少别离多有酒当歌自倾倒莫教憔悴损容光白髪苍顔为谁好
阳春謡
临东皇万物昌君陶唐宣重光臣臯夔熙元良协三辰抚万方物无夭札人无伤人无伤繄元良锡以景福滋穰穰吾君欣欣兮臻乐康
深夜謡
月影移鳷鹊鑪香满建章君王驻琱辇宫女出彤房仙乐浮云汉笙歌遶画梁按图皆国色何处是高唐花落春犹在人存事巳非草侵迎仗路尘满旧薰衣独立空怜影当歌但歛眉羞见长门月曾同步辇归
步月謡
琅玕转景苍蚪立露脚斜飞冷光湿人归芳草恨迢迢剑佩生寒秋水澁离离箕斗正相望流苏帐合金波入风前揺袂思沉沉雷云不动蛟龙蛰
清晨謡
阳乌出谷升蟠木羃羃寒烟歛修竹狐狸窜伏不敢鸣魑魅深潜翳林麓荷锄田父下东臯金马门开转华毂何当羲御驻中天赫赫明明光万国
山中謡
山中之乐何由说知者不言言者拙红尘飞尽散松风独酌寒泉弄明月
秋风引
阊阖天门开九重金茎肃肃揺霜风吴江木落龙庭空鸡鸣起舞何怱怱烟尘高翳山【阙】东边声夜入乌号弓
松隐集卷三

[book_title]卷四
钦定四库全书
松隐集卷四　　　　　　宋　曹勋　撰
古乐府
青苔篇
陵陆变沧海复作清浅流扶疎蘂渊桂先惊蒲柳秋姑苏台未乾坐见麋鹿游秦皇正游览黄屋指沙丘乃知曦朝露不必潜蛟虯桀跖岂庸陋比德惭蜉蝣夷齐苦葵藿垂誉贤伊周贫贱未必汚邪辟深可羞愚智混生死善恶观其由昩死尚役役身外滋旁求君不见当年棃园歌舞人歌声未歇生白头及时游衍且行乐莫敎日入辞高楼请君试诵青苔篇令君一诵忘百忧
白马篇
吾家子建袁阳源沈约皆有述作惟道任使驱驰之事因遂广之
白马何翩翩况复值神武逸足看夷由四蹄入风雨右盼空流沙左历无全部中夜视房心趣目翻霞举朝饮崑仑池夕秣龙川渚毛族空成羣斑驳亦何数神物不空生寄托遇明主所适无险难要知同彼此归来脱覊束饱食刍与粟主人巳封侯安步驱华毂
美女篇
芙蓉开緑水青松映海棠新晴沐膏雨艶色明朝阳绰约彼姝子转盼流辉光被服妖且妍细浥蔷薇香下有合欢带绣作双鸳鸯上有双同心结作明月璫珠环垂两耳翠凤翘钗梁琼鈎约双袖提笼学采桑采桑城南隅五马停路傍调笑不一顾但见桑条长归来候蚕眠静坐调笙簧结髪事夫壻谁羡东家王
远游篇
少年重意气辞家远行游高谈蔑卿相峻节凌九秋仗剑谒明主挟策干诸侯衆目宝康瓠明月难暗投骅骝困短步翻为驽马羞虚名不足慕抗迹追浮丘至言发深省遐览隘九州书功佐天政美恶无不筹麾幢周四表骑卫罗天驺箫鼓鸣清歌解驾沧浪洲金石易消朽生死真蜉蝣
浮萍篇
昔作章台柳今为清水萍寄托一失所谁分渭与泾王孙事游冶兰麝徒芳馨清晨夭桃花灼灼鲜且荣随风易零落不及粪上英萍生八九子滋育常盈盈芙蓉饰高盖文藻疏繁缨宁复事攀折中心无不平
攀龙引
铸神鼎兮荆之阳鼎成兮宾帝乡君乘龙兮龙高翔臣攀龙兮龙髯短龙髯短接君之衣兮臣不敢以手挽君弃臣兮臣将畴依臣恸哭兮君不知君不知兮可奈何风雨惨惨兮荆山之阿
方诸曲
方诸限弱水高出扶桑东霞波环玉垒云幄护青宫珠台锦复道宝阁亘飞虹翠节迎琱辇琼车驾彩龙羣真瞻日御列圣从青童朝退聨旌斾杯行奏鼓钟灵璈激虚籁雅舞流神风真王拊节和清响流絶空哀歌悲五浊胡为栖樊笼长生有真诀刼龄安可终
迢迢方诸宫玉阙排霄起扶桑高扶疎森耸数千里碧椹杂青葱蟠桃映瑶水离离间朱实凤鸟护丹蘂灵风洒兰林空歌洞霄紫青童会羣真趣节召扬许安妃从元君鸾旗翳沧渚翩翩八景舆鸣珂下容与拊手扬玉音玅响翔天宇真气凄金石聆之廓丹府灵波濯曜罗朝元道笳鼓
萧史曲
玉箫散奇响真气凄金石招携偶冥会理惬心自适富贵如朝华况复多得失胡不希长年练气固形质高举凌仙翰双飞上层碧挥手谢时人去来空役役
秦王卷衣曲
六国歛袵朝秦王秦王宫阙高相望美人充积盈椒房金珠铅粉辉煌煌昔为花与玉今为糟与糠感时悲旧事无意惜年光昼苦短夜苦长朝朝暮暮卷衣裳谁复正尔恃红粧
鸣笳曲
江南春草緑江北未开花佳人在何处迁谪寄长沙汉使通沙漠匈奴过渭桥春风吹客恨千里去迢迢
鼓吹曲
按节临瀚海舒军耀朔方幕中延揖客马首系降王封君行负弩天子赐干将後乘腾沙漠前驱过渭阳箫鼓通平乐旌旗属建章明堂献捷罢甲矛自生光
采桑曲
鸣鸠初拂羽桑叶破新萌采采不盈匊攀多力未生春服浥朝露晓日映粧明语学流莺巧身同飞燕轻使君劳借问夫婿自专城
江臯曲
漪涟带修渚远水明朝晖青山横倒景画鷁掩斜扉游女逢交甫陈思值洛妃菱歌随棹远鸥鸟背人飞别有嘉游处芳樽照舞衣
泛水曲
春服仅能试荷小未成莲画舫维青幄平波羃素烟暖日薰花气新萍点翠钿歌吹浮天上旌旗转座前促粧留晚景续酒载归舩前驱戒津吏除道候江壖
杨花曲
千里万里长安道送君思君为君老愿为水底石菖蒲不敎零落同百草
采菱曲
修渚通阿阁兰舟饰翠旗吴姬年十五乘舟泛緑池菱花羞宝靥皓腕发斜晖行歌櫂舩去不觉白鸥飞
龙笛曲
美人满酌金屈巵劝我行乐当及时艶歌流舞扬光辉扬光辉照春日寿万春欢未毕
登山曲【并序】
非叙离别夸逸豫盖欲见天下之广思积累之勤而致功烈之盛也
礼崇丘陟重巘省风俗緜?县集纷埃郁葱倩顾秦雍审伊洛惟前人肇经度保鸿名兮隆德声陋崇高於羣岳
夜夜曲
舞衣叠翡翠海月挂珊瑚香满流苏幄相迎问醉无
凤凰曲
帝子举凤吹逸响萦回风双飞翔紫霞驾景凌轻虹戢影入青霭声断彩云空
緑水曲
春光有余辉入水可揽结予亦淡荡人照影空明灭
塞下曲
天声未畅威穷发将军已过长城窟红旗半卷夜归来马蹄踏碎天山月
秋草黄云塞马肥汉家骠骑拥旌旗可能卫霍年年出不及燕然一片碑
入塞曲
黑水迢迢黑山暮马鸣萧萧夜争度悲笳四起黄云愁角声呜咽何悠悠陇山行断不回首一番回首添白头
出塞曲
来时长驱五千里满目烟尘涨天起烟尘巳息辽海空班师来谒明光宫汉家天子耀神武不知战士常辛苦
楚宫词
忆昔君王初选时侍儿邀宠学蛾眉而今弃置同衰草不及章台杨柳枝
坐待鸡鸣报早朝那知别殿困笙箫妾身恨不为鹦鹉犹恃君王顾盼骄
庭下茸茸碧草齐不知桃李竟芳菲自从侍妾承恩後忘着迎春金缕衣
汉宫词
夜漏沉沉度建章千门万户鎻深房入宫不识君王面犹被傍人妬晓粧
鳷鹊楼高百尺廧廧高元不碍笙簧君王对面如天远可笑梅娘不自量
费尽千金写玉容冀承恩幸宠深宫妾心未改君心改不及夭桃媚晓风
春江花月词
羣芳珠箔映青楼楼上珠帘卷玉鈎十二香衢遍罗绮青楼和月为君愁
花月词
花光露重春烟湿鹤去瑶台人竚立坐见阑干月脚西景入长门金鏁澁花开直莫媚春风春风代谢如呼吸
明月词
明月明月出沧溟历丹阙飞盖念西园笙歌想南国灵波如电泻高丘云幄和烟鎻空碧人间何事怨别离自昔循环有今昔今昔虽同事不同昔时宫馆今荆棘汉家陵阙变池塘吴楚江山异南北明月那知古与今治乱昬明有通塞我愿三纲不愆四时不忒天地清宁人物获职白兎不见辱于虾蟆黄发蒙照临之大德非明月之宣功兮则吾何知其为顺帝之则
湘妃怨【并序】
读陈羽湘妃怨怪其鄙野为变体三首
委琼佩兮重渊税鸾车兮深山望苍梧兮不极与流水而潺湲
风凄凄兮山之阻云溟溟兮湘之浦落日黄兮明月辉古木苍烟号兕虎
雨潇潇兮洞庭烟霏霏兮黄陵望夫君兮不来波渺渺而难升
昭君怨
人生无定端万事固难料美好招世患谗謟过忠告正淑不自媚私谒事妍笑入宫踰十年嫉妬掩称道疎贱难为容况复昧倾巧一朝见排弃衆笑蛾眉好驱车临出门盛饰舒怀抱不怨君王远不怨父兄老唯怨蛾眉悞一生荣枯不得同百草
再拜升车望巳过却敎红粉保山河当时岂止毛延寿对面欺君事更多
从来贫贱少先容况复娇痴入汉宫一朝掩面辞君去始悔无金买画工
盛饰容仪舍掖庭岂知妍丑悮丹青不羞见辱单于室羞见年名作竟宁
媫妤怨
素媿河洲德宁忘卷耳规中闱知奉顺外戚敢营私辞辇翻成妬能歌复见知自惭乖妩媚不及舞腰儿
春闺怨
着意绣鸳鸯双双戏小塘绣罢无心看杨花满绣牀
秋闺怨
忧勤番作妬险詖自为才赵瑟弦初絶秦筝曲更哀蛛网罗粧监庭芜暗玉阶聼鸡虽自悞辞辇却成非犹谢昭阳月时来照寝衣
闺怨
头上百宝钗终身不相失唯有鸳鸯席承欢难可毕
玉阶怨
堂上胪银釭闺中下罗幕思君度遥夕长於金井索
幽闺怨
妾年十五从良人良人待旦驱从军至今远戍燕山北但见春归秋草緑年年塞雁去还来深院无人空緑苔
春日有所思
阳春被华旦草木蒙恩私沉沉幽谷兰不得同其施女萝托乔松光彩纷葳蕤游尘薄雄风光景低郁仪岩花落深涧甘为井底泥升沉固难量宁复论高卑佳人去巳远良遇安可期流年易凋落荣盛能几时促席具樽酒不醉夫何为
有所思
有所思兮天一涯彼美人兮安得知江臯送日下洲渚心遥目断征鸿飞兰嗟蕙怨芳草歇春归犹见霏霏雪文姬着破去时衣寂寞愁看汉家月南箕北斗苦相望绵绵此恨无时絶
有所思藐何许乃在洞庭之阳潇湘之浦我欲访之限重阻水有吞舟之巨鱼兮山有食人之猛虎有所思藐何许沉沉静夜愁风雨
遗所思
君行既云远我思日以长思君无所遗宝带双鸳鸯鸳鸯不相失锦翼游方塘副之玳瑁簪同心复同房上有金莲花茎叶相扶将下有并根藕藕丝百尺长同缄尺素书封以紫锦囊上言长相忆下言莫相忘努力加餐饭归来花正芳
思远人
有美人兮天之涯食兰菊兮服锦衣披琼简兮规天维隔昆丘之遐阻兮限弱水之漫弥曾故人之莫吾知兮旷千载而不归岁冉冉其将莫兮俨吾驾而不可以徒回几逍遥於山河思夫君於式微
松隐集卷四
<集部,别集类,南宋建炎至德佑,松隐集>

[book_title]卷五
钦定四库全书
松隐集卷五　　　　　　宋　曹勋　撰
古乐府
京口有归燕
春烟昼白春草緑春水溶溶曲江曲吴宫梁苑尽灰飞铁马骄嘶衔苜蓿萧条南国閟春愁章台瑶室今茅屋中原民庶被毡裘万室无人皆鼠伏子归何处定安巢楚幕虽多易倾覆感君为君思建章万户朱门缀珠玉当时天下尚无为今日悲凉变何速感君歌为君哭汾阳巳死淮隂族沉沉壮士聼晨鸡豺狼当路食人肉燕齐邹鲁变荆榛番人走马鸣?辘
人生不长好
人生不长好倏忽如蕣英临觞莫辞醉既醉莫愿醒但识醉中理无欲醒时名夷齐犹饿死谁复哀屈平陵谷尚迁灭况乃期促龄已焉谢消长得失秋毫轻
姑苏台上月【并序】
按吴越春秋姑苏台高见三百里下有长洲之苑予往年访其遗址有石桥广数丈其长里许其水通三江长洲洞庭台基依山傍有僧寺云
姑苏台上月倒景浮天河石梁卧长洲垂虹跃金波丛薄散兰麝水底流笙歌歌声未断樽前舞越兵夜入三江浦吴王沉醉未及醒不知身巳为降虏响靸廊前珠翠横采香径里喧鼙鼓西施和泪下珠楼回首吴宫隔烟雾姑苏台殿变秋蓬荆棘沾衣泣寒露至今风月动凄凉余址石桥尚如故
锦石捣流黄【并序】
古词皆云亦不知所起独炀帝有五言一章以道征戍室家之思今新而补之
秋风清秋月明征人思妇难为情难为情蟋蟀远壁鸣寒声霜砧皓腕愁不胜愁不胜愁不可剪衣可成梦君先到黄龙庭
自君之出矣代内作
自君之出矣龙香消宝衣思君共明月千里奉光辉自君之出矣粧台生网丝思君拂团扇相与共提携
迢迢高楼入紫烟
迢迢高楼入紫烟上连阿阁巢青鸾青鸾飞飞不复返朱甍碧瓦空般般而今燕雀互栖止便便饱逸嗤鹰鸇黄金台废燕昭死嗟嗟谁复旌遗贤
邯郸才人嫁为厮养卒妇
落叶逐惊风落花逐流水漂零无定端寄托随所委朝荣瑶圃中暮落穷辙里岂不恶糟糠岂不愿罗绮罗绮闭深宫嫉妬交相靡糟糠守穷庐苦乐同终始行藏宜自然燕巢茅屋底
上之回
卫骑絶沙漠前驱过玉门云旗梢月窟辇道属乌孙万国森环卫三灵骇骏奔声容同日月威德被乾坤廵狩知无外蛮戎识至尊何当鸣警跸高会醼崑仑
当置酒
置酒临芳观张筵继落晖选妓调丝竹迎宾奉酒巵月影移歌扇花光照舞衣霞觞飞白羽高论吐虹霓人生不满百行乐当及时当歌期酩酊谁能较是非
将进酒
君唐虞兮臣臯夔将卫霍兮恢边陲时文景兮民雍熙狱无寃人兮野无蒿藜玉烛亘天流离以昭兮其惟百姓日用而不知歌鹿鸣与既醉兮而颂声洋溢乎康逵顾吾君之清静躬俭以寂默兮而犹薄滋味与游嬉臣愿得连四海以为席兮酌北斗而为酒巵使五老奉觞上夀以申祝兮令夫八元夹侍而正仪愿圣夀上齐於箕翼兮其光容充塞於四维醉大道与仁义兮而淳风浃洽於华夷期亿万斯年兮民皆陶陶而化之庆君臣之嘉会陋酆镐与瑶池
艾如张
鸿鹄远罾缴燕雀恋藩篱争食蓬蒿下触网毙祸机黄雀老且黠黄口小且痴黄雀戒黄口辄莫贪腥肥
远如期
约指金环瘦不持罗衣寛尽减腰围红芳坐消歇王孙归不归
反招隐
骅骝天下骏所制在服箱苏秦天下辩所失恋冠裳达人贵自重出处保龙光山花丽云锦鸟语调丝簧清泉激鸣琴掩抑合宫商芝术胜粱肉兰菊有余芳白云结山友来往俱相忘世路甚谿谷簪笏诚覊繮人心若丘山咫尺不可量猿鹤熟可驯人熟不可防留侯从赤松范蠡辞越王二子保令终避世容何伤王孙促归轸吾徒方退藏
独不见
独不见谁相忆花影上珠帘明月穿窗隙翡翠暗无光苍苔点行迹鸾监挂珊瑚宝靥销金碧彷佛闻箫韶梦想见顔色为我报新人好好承恩泽君看後庭花芳菲能几日
牀前帐【并序】
晋平虏将军刘勲妻王宋既嫁二十余年刘悦山阳司马氏女以宋无子出之宋於道中作牀前帐以自伤蜀锦牀前帐四角垂香囊上有合欢带下有双鸳鸯鸳鸯一分散不得同所将弃捐箧笥里谁惜旧时香
紫骝马
紫骝马出西方径万国来咸阳储精房锺循良口如米火头如王尾轻鬛短龙脊刚蹄圆腕蹙森开张齐平六齿排截肪目如明星威煌煌骄嘶喷薄思腾骧廕以华屋荐露牀金覊玉勒红锦障鈎膺络脑垂璫琅汉家骠骑新开府天子辍赐威遐荒将军横槊被金甲矍铄超忽踰鹰扬雄鸣矫首厉奔蹙健儿百万纷披攘登封居胥转瀚海军声陆讋摧天狼归来明堂见天子图形麟阁宣龙光
王孙游
红芳开绣户碧草衬斜阳楼上频回首思君道路长夭桃与芳草艶色明朝阳思君念华旦贱妾惜容光
乌夜啼
饥乌哑哑不肯栖雄飞呼雌鸣声悲娼楼年少醉歌舞幽闺思妇寂无语将军百战未成功坐数更筹聼金鼓月落啼乌近鏁窗鏁窗深处绣鸳鸯鸳鸯未就肠先结马踏天山夜飞雪归来且莫话封侯同醉笙歌弄明月
望行人
西北有高楼?窱入空碧徙倚徧栏干杨花满行迹不见行人归但有杨花白披襟向春风为我传消息春风不见知此意无人识
行路难【并序】
昔鲍昭王筠皆有此作以叙征戍离别悲感之思因变而新之
华堂高张千炬烛光溢樽罍艶流目秦姬赵女变新声入金石兮裂丝竹少年意气凌秋阳奴仆金张嗤宋玉文章富贵何足论胡必直欲身後名顔回风雨困箪食伯夷葵藿难为情何如嫖姚十八从将军恩隆爱密收奇勲美人歌舞谢芳草春花落尽容顔老山长水濶霜雪寒安用区区涉远道
又【并序】
鲍昭王筠皆有所托其词闲雅感激惟道闺门离别征戍怀远之思因以申之云尔
行路难行路难九折之坂无足叹羊肠剑阁视阶闼巫峡灔澦无波澜长安九衢最巇嶮侯门处处深如渊深如渊不可履翻风覆波当面起况复深宫严九重虽有羽翼无由通行路难行路难不如归去贫穷静坐巾柴关啜菽饮水自行乐虽有风雨无忧患【平声】
归去来
归去来归去来陆行无车水行无船足重茧兮羊肠九折历絶嶮而盘盘局蹐胁息以休影兮石壁屹立而不可以攀缘上窥不测之夭峤兮而下临无底之深渊寒风凛凛以切骨兮朔雪漫漫而涨天孤猿哀吟其左右兮而猛虎跑哮乎後先缅前路之险阻其若此兮道云远而莫前悲已往之勤瘁兮泪流襟而涟涟归去来归去来吾乡虽远兮及此而犹可以生还饥寒迫於屡空兮庶乎安之若命而终保吾之天年
沐浴子
新沐莫弹冠新浴莫振衣圣人贵同尘贤者汨其泥夷齐立峻节感激歌采薇子真老谷口岁晏无苦饥屈原怀独醒沉湘谁与悲渔父随其波所适安所宜君看侯门客饥于纨袴儿
乐未央【并序】
古乐府有其名而亡其词
孝武初封禅萝图宝历新开边擢卫霍儒术用平津礼乐追三统钦承奉百神嵩呼宁万寿欢乐讵容陈
荆门道
荆门道在何许万里迢迢入南楚故人何事未归来满目豺狼路多阻路多阻兮可奈何矍铄亷公亦奚取期君终日醉如泥贤似灵均醒时语
临碣石【并序】
魏武作四章为乐府今亡沈约作五言但叙登临感遇之旨今为四言三章一章言圣人在上物遂其性二章言乐不可极居安虑危三章言思圣人君子以永成功云
肃我严驾登彼絶阪目极天渊曾不知远曜灵舒光乐彼鲦鰋
杲日既升我徒既盈愿言斯适至乐无声抚躬增媿临深可惊
陟彼崇高慨览遐宇前迹可究兴亡可悟安得英雄廓彼神武泽及飞沉致馨梁甫
巫山高
巫山高望不极飞鸿欲度愁无力我欲絶之乏羽翼峡江水急荆门远鱼龙游之不能转下无舟檝上无梁我欲济之忧力尠
怀长沙
有若人兮眇何所投兰袂兮江之浒杜蘅约席兮桂栢为宇胡为乎终年而在兹前有沅湘之深水兮後有岳麓之重阻聊逍遥於山阿可以避岁寒之风雨
空城雀
去年已生子今年复生孙主人既昏乱国破家亦焚宫馆变禾黍万人无一存朝伏蓬蒿下暮宿荆莽间岂不念俦侣岂不怀玉山俦侣高飞毙缯缴玉山迢遰多鹰鸇又不见咸阳三月火不灭吴宫万户飞灰烟春鸿社燕尚烧死况复黄口乏修翰喜无挟弹儿空城姑所安寂寂空城雀日暮寒且饥鼯鼠啼林端豺虎夹路垂蒿间黄雀语黄口吞声切莫图高栖汝不见当年连云宫馆散烟燎歌台夹室今狐狸糟丘成粪壤藜藿生酒池昔人自是不复改今人始觉前人非今人昔人未为远更望谁家门户归
楚妃叹
日晚章华翠辇归寂寂深院鏁重扉非缘掩鼻移恩宠自是新人巧用机
用意十分巧画眉粧成独自惜容仪非缘郑袖能歌舞自是人心着处迷
霜满虚庭月满楼罗帷珠箔闭清秋鑪香烟断添银烛谁道更深睡去休
宝靥香销翠幄寛更深明月上阑干徘徊踏碎银蟾影谁念从来不耐寒
人静宫深夜漏长深宫漏永忆君王可怜不及秋蒲草犹得承欢荐宝牀
陇头水【并序】
伤离别倦征戍也
陇头之水兮不可以溅衣陇头之云兮不可以同归事行役兮无巳时无已时千里万里从旌旗风雨惨惨兮寒且饥陇头之水兮鸣声悲
莫独行
莫独行风雨惨惨兮夜不得明道有石坂兮使汝车败而马惊山有猛虎兮水多暴鲸任重涂远兮无欲速其小程莫独行莫独行聊可以俟同志之友生
松隐集卷五

[book_title]卷六
钦定四库全书
松隐集卷六　　　　　　宋　曹勋　撰
古乐府
古战场
烟冥露重霜风号声悲色惨侵征袍据鞍顾盼度沙碛纵横白骨余残烧举鞭迟留问田父彼将欲语先折腰泣云畔寇昔据此老夫父子服弓刀将军下令起丘甲法严势迫无所逃攻城夺险数十战民残兵弊夷枭巢当时二子没於阵老夫幸免甘无聊匹夫僭乱起阡陌祸延千里俱嗸嗸官私所杀尽民吏坐令骨肉相争鏖唯余将军封万户士卒战死埋蓬蒿至今野火遍昏黑天隂鬼哭声嘈嘈
战城南
铁骑方侵掠临淮厉虎兵三麾俱至地一战破思明令下秋霜肃威行草木惊岂但全孤垒能令复旧京吾君方用武宵旰念仪刑
箕山操【并序】
琴集有名无辞今补而广之庶乎後之览者可以彷佛前人之心云
草可以为衣兮木可以为庐水清石白兮渴饮有时而饥食有余止不知其吾之有影兮而行不知其吾之有躯彼日月之自明兮吾又安知其所如君乎君乎且将凂我以天下而无乃不几於赘乎
小游仙
九霄风静夜沉沉仙籁虚徐度玉音好是太真歌未阕飞烟遥上郁华林
十二层城倚阆风金台珠树郁葱葱遥瞻玉室藏书府万仭飞光散晓红
揺曳空歌上玉清飞烟冉冉拂仙缨龙軿已过黄金阙致肃门郎识姓名
春光好
十年不见春光好龙沙马啮长安草长安草尽人已空宫馆园林迹如扫东都西洛暗兵尘昼引狐狸上黄道长淮水浅吴山低戍边时廵无巳时无巳时萋萋草緑边马肥濠城短小不蔽眼况复琐屑游芳菲何当仗剑从神武晴春甲马争光辉
送春归
送春归在何处禾黍正离离江城匝屯戍杨花零乱点旌旗天涯芳草连云暮旧园桃李遍荆棘故国楼台窜鼯鼠衣冠不见洛阳花铁骑犹嘶渚宫树吴江水緑吴山青春到春归别有情柳色迎人下关塞随军万里清烟尘黄金台榭未埋没当年勿谓秦无人
秋夜长
秋夜长秋夜长风高月落飞清霜征鸿萧萧度湘水草木露冷蒹葭黄铁衣老将尚横槊健儿甲马争腾骧闺中思妇胪银烛耿耿念远伤肺肠壮士悲歌扣商角通夕无寐空凄凉况是愁人怨遥夜安得日出升扶桑
怨遥夜
六龙灭景兮疾如驰结隣曭?兮沉海涯飞霜烈烈以袭物兮其容惨栗隂风凛凛而薄人兮其声凄悲祥鸾伏窜兮鸱枭号呼哲人永叹以哀吟兮贪夫适其觊觎彼庭燎之不吾遭兮良卷怀而郁纡劳歌三发兮晨鸡未旦使我耿耿以戚忧兮独展转而向隅
岁将暮【并序　时自金中归】
岁律将暮我行独劳家无余储晨昏不赡性多愚鄙拙於治生拊已兴怀歌以自伤云
岁将暮岁将暮靡靡行人不归去不归去道路长道路长兮复限我以石坂羊肠山多乔木兮不能为吾之栋梁水多深阻兮不能为吾之舟航徒顿驾以独宿兮趋风雨於晨装眇佳人兮怀余期遥集于扶桑
隋堤草
绵绵隋堤草草色翠如茵梧桐间桃李穠艶骄阳春杨柳垂金堤拂舞无纎尘行人不敢折守吏严呵嗔大业一崩陨九庙犹荆榛隋堤草与木采斫杂樵薪秋风号枯枝野火烧陈根园林宫馆尚禾黍草木於尔何足论
蔓草长【并序】
余所寓之室前有乔木一本葛蔓延羃其上感物兴怀有蔓草长以风焉
蔓草长揺风缘砌凌高堂萋萋密叶护葱蒨溥溥湛露滋瀼瀼下有径寸兰委靡涂秋霜依凭既失所不及菰与蒋托身肯媚附乔木持芳自洁凝幽香蔓草长因缘从尔摩苍苍一朝乔木大斤斧掘根削株贻汝殃
隋堤柳
隋堤柳千里夹隋堤堤中有平道百尺隐金鎚柳色间桃李行客迷芳菲牙樯从西来云表开龙旗一舟挽千人万舟若鱼丽舟中尽絶色不厌荒淫讥锦帆压奔流日夜东南驰龙舟未及返身辱吴公泥神器失所托化作迷楼灰向来桃与李花色犹不衰向来堤上柳柳色犹依依唐公巳举晋阳甲草木虽小知无隋
折杨柳【并序】
折杨柳即乐府鼓吹曲汉魏以来唯给边将
折杨柳上隋堤攀条同忆送君时君王近发关中卒更戍归来尚未迟
折杨柳上章台柳色依依尚未回汉家尽得单于垒屈指归同社燕来
折杨柳灞桥西去日同君上柳堤闻道将军得天马归时芳草正萋萋
去日霏霏雪满衣思君杨柳正依依新来又得征人信君去交河尚未归
去日同君过渭桥桥边新雪未全消如今窗外杨花满憔悴无心约细腰
悲采薇
昔辞万乘宠洁巳归其仁强谏非矫讦所守怀真淳邈矣思唐虞去去迹巳陈夏禹且不让叔世良悲辛采薇歌西山独往谁与隣激节不少渝终始无缁磷优入圣人域清风高隐沦嗟嗟首阳山今飞战马尘况乃匪汤武吾子劳谆谆巳而复已而缅默思良辰
感秋兰
云何为兮深山水何为兮幽谷匪杂佩于华裾耻见珍于流俗噫嘻疑枳棘与荆榛不辞荣於秋緑
梅花落
殖虽无远近开独占三冬怨入哀笳切香凝素脸穠有子调金鼎遗根益县封佳人初睡起留取照芳容
哀孤鸿【江上书事】
哀孤鸿孤鸿杳何所坚氷合洞庭积雪满南楚吊影破寒空凄凉宿烟雨上林衰草暗池塘衡岳居人杂豺虎县官下诏收箭工缯缴高张求劲羽稻粱粒粒尽输军饮啄号呼困秋浦至今燕代满干戈每欲归飞畏弓弩畏弓弩谁能为我驱先路驱先路归故土一身虽困忘辛苦
天上月
皎皎天上月随人如有情何当背银烛弃我如絶缨
关山月
关山月关山月分影送征人寒光射矛戟悲笳声断塞鸿惊征人泪下思乡国
高楼月
高楼月倒景入阑千人眠绮牕影月在青云端相攀不可得空成帘幕寒
估客乐
朝饮文君酒莫宿邯郸妓近得浮梁书春前办行计
班媫妤
宠移非为妬花落不因风来往长门月羞将团扇同
王昭君
好恶由来各在人况凭图像覔天真君王视聼能无壅延夀何知敢妄陈
游仙【四】
天河水冷烟波渺流水无声银浪小白榆历历映瑶沙白露凄清下云表扶疎丹桂落红英片片红霞散瑶草月中桂子空传名散在人间无处讨仙翁呼童收紫芝紫芝肥嫩光离离遗英残萼坠无数仙鹤饮啄时鸣飞仙人种玉耕云隈倚云横笛学凤吹须臾羲御崦嵫没相呼拍手骑龙归
飞辔络絶景访我同心人解驾三秀岭濯足玉华津晤言会良契携手凌高晨扬旌出阊阖羽节趣羣真入宴明霞馆回軿过始青音灵散空洞逸响萦云营倏忽九万里流目低蓬瀛玉妃欵清话偃盖希林庭顾彼簪缨客宠辱劳汝形神仙有真诀胡不希长龄
严驾发沧浪行乐从所之方诸欵青童隐景朝郁仪流金戒前道玉节纷萎蕤运策乘飞电扬旌耀彩霓斑龙承倒景蠖略翔紫微命我发金策受事临西垂白帝啓真籙斟酌合四时解带清商馆置酒璇渊池高酣发空謡羣响凄以悲海水变苍陆翻覆如奕碁咄叱红尘子役役何所为
驾景络絶响游目低隂虹灵光转修袂羽节飘晨风抗手辞金母偃盖东华宫高仙发空謡逸响飞九重霞觞艶流目叠舞歌玉童缘云上虚籁笑语铿洪钟海水屡清浅倏忽欣再逢不惜暂游诣情欵无初终欢余促归轸摄辔翔斑龙投闲憇三素保绩崇真功
刘生【并序】
刘生不知何代人自齐梁以来有刘生词盛称豪侠周游三秦五陵又云抱剑专征为符节官云
刘生世关辅游侠周五陵倜傥天下俊持夸矜刘生落魄游其间豪族相依承鬪鸡横大道走马入重城醉卧金张馆高谈卫霍营报仇先剧孟排难鄙侯嬴逸气凌秋鹗清才莹玉绳灯前看宝剑雪里按苍鹰校猎黄山苑追兵青海滨华夷知姓字燕赵冠婚姻耻作诸侯客宁为奔走臣匈奴方入觐雄略未能申且醉当垆酒将军讵敢嗔
细君【并序】
汉武帝元封中以江都王女细君为公主嫁与乌孙昆弥至国而自治宫室岁时一再会言语不通公主悲愁自为哀怨之歌其後元帝亦以王穰女昭君嫁匈奴单于昭君至彼作歌自伤後人多为歌诗流为乐府遂有明妃怨昭君怨独细君最远而悲思尤甚又世人无有哀感之作余亦迹而新之抑亦摅昔人之幽愤为来者之深戒云
族类皆有偶所偶各有方我本汉家女远嫁乌孙王言语既不通嗜欲宁相当生肉以为食羶酪以为浆毛卉袭衣服蒜薤为馨香呜呜当歌舞跳跃纷低昂风沙障白日四野皆苍黄逐猎射禽兽藉草氊为墙喜怒不可测贪戾讵易量自为治宫室仅能庇风霜岁时一相见但见眉目光东南望汉日独觉霜天长飞鸟恋故林游子思故乡而我被遐弃失身投穷荒明明汉天子一女奚足伤武威与文德岂不在周行吾王居下国奉上固所当结亲徒自辱掩泣羞汉皇
怀远
有美人兮隔千里彼不来兮我独止吴江木落又经年壮士悲声寒易水
秋色
空空翔水裔海月飞氷轮大斾连天山羽校罗秋旻霜辉明缟练彩错光鳞鳞一扫龙庭空海宇无纎尘
秋思
日落碧山暮隂风生白苹飞响散高梧水石光粼粼海草未凋緑朔马嘶咸秦萧飒两华鬓十年吹战尘
黄鹤【并序】
古乐府有其名而亡其词
子晋升真後茅君谒帝初灵风翔羽葆舒辔耸云裾凌虚前虎节方驾後龙舆平旦辞龟岭禺中过凤虚故里频迁改山川遽有无当时武昌水清浅转城隅
黄雀
羣聚羣飞畏行止饮啄惊鸣顾无已多虞多事足机张独宿蓬蒿信为美
杨花
春光谁占得杨花独自知未到传消息将归送别离随风飞更急入户舞还低大有撩人处粧台恼画眉
当垆
吴姬年十五艶色娇阳春花间开绣户席上设红茵含羞留醉客歛袂送行人多谢金吾子衷情讵易陈
有雪【时冬无氷春大雪】
有雪有雪何不时号令无乃乖其宜元冥失职变常燠草木不黄流不澌羣蛰开张动平陆广野宫阙腾蛟螭方今春王布仁政育养万物如婴儿尔何干职助隂沴致使造物无威仪四序平分佐天吏物色消长随指挥元纲既絶乱箕斗五行颠倒盈缩亏安得调元按天步太微受事三光齐璇玑不愆四七正时歌玉烛滋黔黎尔之不职有常律司晨执戮归摄提愿得唐虞二八一十六相佐天子雷风时至无错迷
皑如山上雪
皑如山上雪凛冽生隂寒狐狸卧深穴猛虎饥不眠下有千尺松埋没多摧残山椒冠丛祠寂寞无孤烟傍有古战场鬼哭声烦寃灯火断城郭鸡犬杂喧喧朝官急征夫迫促争後先柴门不得闭行者不得还何当齐风雪岩岫开南山
松隐集卷六

[book_title]卷七
钦定四库全书
松隐集卷七　　　　　　宋　曹勋　撰
古诗
仆持节朔庭自燕山向北部落以三分为率南人居其二闻南使过骈肩引颈气哽不得语但泣数行下或以慨叹仆每为挥涕惮见也因作出入塞纪其事用示有志节悯国难者云
入塞
妾在靖康初烽火满京师城陷撞军入掠去随庐儿忽闻南使过羞顶羖羊皮立向最高处图见汉官仪数【上声】日望回骑荐致临风悲
出塞
闻道南使归路从城中去岂如车上缾犹挂归去路引首恐过尽马疾忽无处吞声送百感南望泪如雨
早行相州道中
安阳道上晨冲融西有云气成青红四重栏干五滴水五花竞鬬相穹崇旁有台殿峙鸱尾上有翔翥如飞龙擎拳叹仰得未有颇似西母居其中微臣一念到彼处仙班趋揖殊从容跪奏内人遇至道沆瀣一饮和气充翛然退归复故干神宇欲便摩青空却看向来礼谒处但见碧落相冥蒙
过楚有作【十年三过景物辄异慨叹成诗呈内相杨尚书】
昔见山阳盛气象吞淮壖士子世忠孝民物安园田再到已屯兵鼙鼓喧中天户口莽凋弊庐里储櫜鞬济师有虎臣隔岸旌旗翩翠华江海上玉阙风尘边未至重慨叹荒城委苍烟貔貅过江南狐兔游城颠余民如惊鹿菜色惨不鲜呼之莫肯留犹意敌所专三过乃三变感时良泫然二赵忠益高仲车魂尚贤欲吊寂无所淮月空涓涓
过邯郸
恭持天子节再经邯郸城断垣四颓缺草树皆欹倾慨念全赵时英雄疲战争殆及五季末瓜分无定盟慨念蔺君高璧亦安所盛翩翩魏公子有德胜所称殆今已千年废台漫峥嵘赵民尚自若歌舞娱春荣金石丝簧奏彷佛余新声兴废乃尔尔人事徒营营望城只叹息尽付西山青
望太行
落月如老妇苍苍无顔色稍觉林影疎已见东方白一生困尘土半世走阡陌临老复兹游喜见太行碧
持节回呈王枢
去时炎歊极蒸郁尘满篮舆困摇兀归时大岭雪已飞易水清漳醒病骨三月不亲君子儒一笑且脱萧何律身轻顷刻渡长淮眼前喜覆杯中物
赋洪景伯分绣阁
赤城今屏翰濒湿浙右同不有仙人居梅溽难从容洪仙下瀛州一笑除蒿蓬创阁俯江海重檐焕云空排衙碧嶙峋烟霞透玲珑遥岑与絶壁但觉开青红爱之榜佳名坐见羣山工万叠烘晓日六幕泛景风时时与宾僚醉酌黄金锺请凭十二栏更赋烟雨中
及甫坐上分题赋洗竹得百字
竹有旧贯剪伐未容测长身数竿足丛薄徒累百稍令掩翳去渐放修直色要知清明朝恶者在所格
有惠锦鷄者因暇赋之
山鸡美毛羽五采若絺绣不能掩顔色居然遭笼囿嗟赏入栏槛玩好资稚幼有稻莫能饱有水漫濡咮低昂不自得云山计未就应叹鸱鸦类腐鼠遨白昼
分题墨梅【得客字】
北风吹云村寂寂练练溪流湛寒碧马头忽有暗香来撼雪寻芳识标格扬鞭敲镫荒寒路酒恶难禁赖销释陇上故人消息迟一枝谁寄疎烟隔老禅幻此空花相墨晕横斜清照客定应飞梦会羣仙玉楼澹月连天白
题澉浦金粟寺【二】
我闻金粟名来谒示病相不见隐几老松竹空函丈雨花谁声闻击鉢定非想归去一笑粲春风快双桨入门不见佛已悟本无相若为是真求沙界等寻丈欣逢两禅老【尚初法舟】妙悟灭心想行当求所求筏喻不言桨
题黄湾真如山般若堂
真如山中龙象宅前三後三率禅客珍公提唱悟本心一指不留庭下柏我来春事梅巳玉仍吸灵泉酌寒碧会看海印发光时台前璧月连天白
题唯庵後大松
唯庵有长松秀拔撑青空铜石并根干榆枋比蒿蓬天地?中边日月奔西东愿言滋浩养千岁看此公
题友人书後
客子得秋凉壮怀亦增慨永念故人远三湘渺沧海
题王氏女自写渡水罗汉
尊者蹔离方广间神通游戏山水闲女郎夙植窥其藩妙笔写出尊者顔甚知此意大廓落直与世尘解纒缚不须锡飞与盃渡政恐有僧敲折脚
赠吴思道
某也极连蹇世缘牵喧卑久困戎烬间方与鞍马辞得奉宫观禄遽失糟糠妻泪零惟惠风春惨中梱悲生理正落莫幽思难平治公来黟歙遥率孤再拜之慰藉累年别叹息私门私而公顔渥丹緑鬓白髪稀顿换神气妙密验刀圭奇内典禅悦深外丹日月迟隂功粹雅度方为世所师永怀我先君与公深相知辱以执友契肯顾贱子微贱子感诲言於兹老锄犁瓯窭祝场圃翕张防寒饥时时射远郊一一得自怡次第教三子令谙田亩为老钝依颓檐忘言随四时幸会道此乐秋风遽言归尚有一瓣香愿奉锺吕期
赠陈季野
平生闻说陈季野渠正奇奇余下下人间韵语光陆离韫椟藏之当待价顾我飘然离帝傍适是适非思陶写庶几一笑排春温赖有梅花尚盈把
选上人素履精修仆先识於崇信岑寂之时重来见之作诗为赠
我初游赤城松竹空函丈师时奉诸佛略不乏供养兹游再见之谈笑益夷旷横披慰老眼甖粟煎夜饷不以三生缘遂作一指想新蕉展时雨风鸾鸣昼讲勉旃自爱重公才定龙象
寄苏徵君
平生闻说苏养直鞅掌尘劳惭未识清江韵语百代尊拟望孤撑徒着屐未将经纶佐廊庙且落珠玑满泉石颇知新筑更靓深愿并庐山歌马迹【先生在马迹山居】
寄张逹道先生
永怀凝神公履正羣僊夸流目厌尘土轩冕悲泥沙羽盖承倒景飇轮泛晨霞前旌络霄队驻节王母家真童发清謡云表翔哀笳楼居映朝日服采明珠华万春等朝菌欢事讵可涯瑶席未终醼零落蟠桃花想同董奉君更寻上汉槎
寄郑渔仲
君家谷口蔼清节後裔於今耿氷雪高明固巳天下闻却向山中弄明月贯穿诸史极成败鼔吹六经方论说碧云日暮临庭柯缄封肯寄冲烟萝边头嗸嗸一雁过坐想空山霜露多
寄空上人
华顶峰头空侍者家在全闽九峰下后山妙香今始闻西江一口元非假可但枯木已阳艳更喜淮碑仍续雅天风海雨会入诗况近梅花欲盈把
雨中寄李正字
我能甘贫谁委悉惟欠鼓颔曳杖乞闭门宁饿十日雨约已何能六尺屈裹子桑饭公等恩食骏马肉我固失行将云水纵所如一琖清泉负朝日
新岁七十以人生七十古来稀为韵寄钱大参
从心之岁自由身恩许前期脱搢绅一褐林泉侣樵牧熙熙端是太平人
萧然心迹喜双清且得肩头担已轻老病正须安静处林间风味慰平生
一二三四五六七行年临之如电疾只将香火对清闲古井无波应委悉
未就归心如束湿久客京尘常汲汲碧云向晚爱归飞空看五五与十十
小筑幽深无伴侣默坐忘言时独许百年心事付闲云一卷仙经还太古
一鄽儿辈自锄开绕屋梢梢并种梅摘叶寻枝看未足横斜已觉报春来
居当山麓入烟扉乔木苍藤接翠微筑室暮年今尚少得归真是眼中稀
钱大参有和用韵谢之
瑞峯来现宰官身清峙岩岩耸搢绅闻道石头时说偈一堂惊动水云人
氷玉无尘彻骨清世间荣禄一毫轻未论此际通三际直向今生度此生
天一地二数至七开天之天识量疾荡然独立放全身莫问诸方悉不悉
露地全牛何湿湿岂比汉隂负井汲拈出老胡向上机便知挂一不成十
相君自是仙山侣大笔如椽鄙燕许七篇方愧不成章肆笔相酬语罙古
忠孝传家大府开苍生久已待盐梅我虽潦倒山林下会听中天紫诏来
曾奉清言吐屑霏岩廊又复仰几微正须国论筹前箸毋使人间见亦稀
瑞岩仰老见和复酬前韵
请得忙中物外身要看飞瀑泻天绅佳时每与渔樵伴笑语相陪是故人
双涧流泉彻底清五峯晴挂白云轻泉流云散迟归步犹欲思丰问此生
生死之徒六与七可救羣生可愈疾心如秋月碧潭空深闭岩扉方表悉
台山之麓少卑湿小筑还占甘井汲陋巷闭门饮一瓢惭非回也能知十
当年卜近虎溪侣领略闲心笑相许岂图云水各一方回首向来若怀古
白足持诗怀抱开清言秀润喜惟梅便知雅贶翛翛意端为闲人特特来
云英两凤跨烟扉收尽诗才坐翠微相国题评为携挈一方莲社似公稀
松隐集卷七

[book_title]卷八
钦定四库全书
松隐集卷八　　　　　　宋　曹勋　撰
古诗
送凝神张先生还茅山
我家天台玉霄峰旁临云海空复空水光际天接山影山间楼阁相溟蒙仙人骑鲸度空碧步虚声下飘天风缨冠葳蕤跨彩翼子晋凤笙惊盲聋半夜电雷动岩壑一坛松桧知仙公别来放迹入朝市但觉尘土填心胸猿惊鹤怨愧昏旦竹露萝月徒葱茏君庵三茅何冲融暮春旅寓凡圣同同造胜境瞻真踪弟兄乘云御飞龙为时作瑞留从容但见仙骥顶有红凝神坐啸隐万松粲粲玉齿犹顔童佩声促诏朝帝宫清净为正禆圣聪坐乎少广追崆峒物不疵疠夀域中翩然鹤归茅岫东一篙秋静磨青铜他年我亦披蒙茸草屦瘦藤饥不充应许下竈为陪从
送曹藴清归庐山
吾宗出西蜀托迹庐阜岑恭礼清虚　相与道义深别时白日长忽兹秋云隂永怀一笑粲水云劳我心
送子威兄钤兵池阳
伊昔侍伯父一官尉池阳时年方九龄读书未知方於今涉五纪皤然须鬓霜兹喜伯兄官钤兵总戎行素风出韬略貔貅禀宏纲小试部勒勤着鞭扬荣光青林脱幽箨浓緑栖残芳起予水云心尚拘朝市忙齐山上穹碧九华俨珪璋紫岩谁敲氷云叶供展张清江霁远目帆樯下沧浪林泉作佳游为公发天藏伯父昔所临云汉披天章琳琅戞鸣球往往题僧坊何当切访问便与磨珉苍庶於门户间能事岁月长仙舟涉初夏浮云及清凉毫举尘土境海运图南翔兄弟各垂白语离热中肠愿言养浩然时举黄金觞因风托素鳍访我菰蒲乡
送许尉【顔】
平生许彦充躯胆两豪举掀髯参军事讵可细碎语我时百僚下计拙役甚苦从事得余力慷慨志相许公乃小着鞭一官尉南浦盐车虽云困垂棒亦其所愿子自荐逹天王方振旅求田勿堕气苞茅当问楚此事岂不壮况复吾素与我缘拥縗服窘欲访鸡黍天寒霜雪盛世乱豺狼阻何堪南北趋别意寓琖俎伤心有清泪挥洒欲如雨
送戴才美郎中出使襄汉
仕宦将相理所当致君泽民则为良窃窃苟作儿女语纷纷徒在鵷鹭行惟君英槩吞七泽早以闳略吞黠羌天子神圣熟姓字临遣亟自尚书郎密奉畴咨持玉节荆襄将漕观施设小摅胷次浩不极一辟土疆包有截江南梅开欲飞雪老境何堪与君别可竚促召黄金阙为贺收功在三杰
送徐正时归浦城
徐子志义士触热如探汤远从南浦来访我存与亡语兼琼瑶温气回兰蕙芳炎云正烁石怀抱为清凉顾予岩壑姿小筑台山傍儿辈杂编氓荆扉绕松篁感公久留兹语离热中肠行行括苍道念此山路长公怀武夷春复多知见香青云勉震耀宜近天汉光草堂不道远时寄烟苍茫
别郑康道
与公相从久未始蹈琐细我既困索米公已安吴地一鄽了百指与闲殆天意陛下圣而武庶物进以彚择材访耆宿粲若数一二考盘出幽隐鼓箧趋朝市公尚有遐心讵宜忽初志腰?与手斧甘穷几经岁我愿以公名充庭如孔翠风云际盛旦用激志士气胡为倏来往老怀惜掺袂惟冀加飡饭贤者不终弃功名会有日当看咏既醉
别无锡南禅莲老
仆昔困衆难老来始一欣得履方外趣不涉劵内闻留锡憇福境禅悦志所勤日欵乡关旧俱叹鸿鹄分偶同一牕雨永怀九仙云好持洞下香法界期普薰
和程机宜见贻
仆昔困犯难戎陆日所虞何能守一经且话雄千夫识公好兄弟宛同周司徒爽彻絶俗姿秀发连璧躯駸駸驾文圃吐论清而腴伊流如学源一洗衆病肤韶音沿沂说举世必所无公家徐起之力因拯其芜诸儒步武役反若辕下驹方知钜鹿功列国宜鳬趋念兹风尘际再得如元珠流光澈太清欲飞月下乌酿为五字句妙语兼良图愧此溢美多通甚非康衢新凉到棐几翠竹环茅庐更当对论文莫问金仆姑
和郑康道喜雪
东方已明云海立怪来雀噪争枝集凛气着人不苦寒老境增衣欲重袭忽惊朔吹翔腊白陇亩为祥时适及稍闻清响食蚕声渐看落檐倾粟粒萦梅阁竹巧相积透隙穿窻莫能戢散盐蔽空诚非虚回风作舞势方急历乱瓦沟已一撇纷泊何假鲛人泣但喜弥空絮影下不管沾衣玉尘湿谷口先生好出词韵险致高俱足给嘉言浩若长河注答问殊非古井汲乘时和乐致上瑞屡丰固非一朝缉须知天门开九重布化调元密呼吸明朝称贺明光宫高冠长劒千官入
和李判院见贻
楚风燃竹爆幽吼晓觉春云时苍狗惭看历日与桃符犹袭尘缘恋升斗先生冒雪肯过我椒觞得奉谈天口寒素每叹濡之儒品俎常嗟韭之九但喜盍簪侍诲约涉世粗豪一肯首五云会约采真游天公见赐良不苟
和王倅见惠十篇
惟公霄汉资梢梢摩天翮回溪略蹭蹬乃尔咏葵麦会复见轩昂一笑忘覊客
有琴写流水无言道情素水寒江海深川濶牛羊暮倒指三十年犹记潮阳路
道远一跬步心勤每侨如荷深露初下翠密红亦疎是知诗兴多賸寄怀人书
老态念百出伧客无吴田空收静中观三叠能蹁蹮以之忘物我此生休问天
十篇贲蓬茅心亲不道远内拚如登瀛外愧稽策蹇徒诵碧云句幽香发芳苑
若人富文史皮里罗阳秋婉此建安格当从古人求醉侯岂可縻当封富民侯
伊昔晋室雄风流蔼於门至今掇巍科儒行归後昆子舍江左来应喜今尚存
仆顷将明命三往责楛矢所期宣国威宁复赋霞绮须知处死时与生亦相似
嗟嗟困犯难皎皎心莫改而能畏四知遂复瞻八彩又起山林思浩荡渺江海
潦倒固久矣犹涉世网深中经谤嫉人屡欲魑魅寻赫然天日照敢改藜藿心
和程右史见贻
平生仰东坡苏程契尤熟两家庆流深云外世高躅於今凤池贵方判卞氏玉何止试典刑一想岷峩緑
和程进道见贻
秋声起木杪便觉密叶稀风至草木劲水濶鸿雁知壮怀感揺落叹息囊中锥功名未卓立此心常坐驰君家朱桥侧细俯秋水迟气近龙凤阙喧无笳鼓悲萧斋琴书静不知花影移棣华好伯仲腾起风云时心亲诗礼学日与富贵期不忘黄尘苦乃眷寒士饥此理诚素抱岂复持诡随已献仲舒策孰谓李广奇文中有至乐妙处含天机一官勿言困且喜愿不违我诚老宾客合爪喜见之关西相有在行矣当无疑
和李提举山宫梅
客中乍喜暄风回徐行东郭嘉惟梅萧萧千竿缭秀色粲粲万玉明芳蕤海山飞仙堕萼緑珠璫缟袂令人疑须臾四山下倒景华姿照眼无纤疵主人才气世所知意谓澹坐徒尔为杯盘错落光陆离与客揖此玉一围锵然韵语压邹枚清思彻骨歌无归它时尚容嗣此赏冠巾乱插无迎随
和仲远新池
公有静中趣凿山俯清深秋风夜雨过饱闻泉石音云岫冷苍翠游萍纷浮沉心赏殊未已悠然付微吟
和钱处和扇车
君家世德胄富贵出谦受泠然御寇车为君驻户牖初讶鼔清薰与客破宿酒又疑建溪风碾声出两肘细视碧玉架莲梗转双手遂令青田鹤奋翼挥莫後因知心匠妙殆与造物友人生土宇内孰不涉烦垢有物能浑成既耦不以九坐使尘沙刼热恼如拉朽惟君韵高秀人誉不容口述作协穆如亦莫秘关纽愿君均此施清凉被驰走他时赞南风为佐虞舜夀
和李次仲韵
先生柱史後道价连城重火龙燎金鼎玉楼讵可冻扁舟造交旧已奏少微动蔼然义风畅举世士莫共雪声洒蓬背皓彩耿幽梦相见忻把酒清啸尘落栋愿奉圯桥履岂惮吏部瓮六凿方有愧一锥烦屡痛益知仁者心新诗得频讽
和丹客林公
自念老境今枯杨徒顺儿辈求药方颇闻大药性炎燥如燎于原其中藏是非海里石鼎煎大药何适求云仙但传锺吕有妙旨着在诗曲成华编诵之如射必中的坚然不朽贯金石内外悉云妙在丹吐纳何尝及津液此事知有行则差种芽安得豆有芽北辕适楚每自失复似入海欲算沙岂惟阮籍途穷哭録録尚念太仓粟水云难访我辈人风期讵知晋江客三百字与五千言一指便到元牝门它年肯约移玉趾焚香促膝为细论浩气收还质无槁有待斯言能却老小筑云卧天台山再挂此冠供汛扫
小三郎试院高捷喜成四韵
吾妷千里驹一喷緑沙外韬钤本书史方略扶经纬小出附衆策坐使勍敌溃持弧褦襶子雨汗亦良媿
忆天台
悬车归台山乘田方自勤岂谓覊绁旧严召烦圣君至止忽三岁遇事无一欣屡奏归田书遐心行白云
送赵添戎还漳州
北风号枯叶漠漠天正寒弛担逆旅中方税游子鞍吾甥遽相访别久心万端意定话亲旧或悲或可欢乃将十年心只作累刻弹修涂困尘土客庖无盘飡举杯少延欵荷子襟抱寛明朝复掺袂老怀凄以酸漳山无瘴烟漳水无惊湍侍亲友于乐勿倦为戎官愿因南风期时时寄平安
春晴野步
春风揺天宇散策喜徐步乐与二三子緑草池塘路鸠鸣桑柘春川濶牛羊暮眷言益妍煖更约穷逸趣
闻北军犯淮
落日惨客意老怀增百忧朔风动地吼湖水吞天流甲马隘两淮杀气横九州无德彼将灭复雠我有休羽檄交驰际哀歌寄清愁
大驾亲征
北庭败盟誓饮马淮之沱烟尘犯江汉烽火连岷峩王师因雷动虎臣亦星罗灵旗建玉帐铁马驰琱戈三军指故国巨舰凌沧波一戎遂大定上天佑无颇整刷旧俗苦扫除凉法苛奸谋尚济诡既战犹连和复图称职尔眇哉浯溪磨已悉将相力敢献大风歌
将至严州丘平仲忽舟中见过
念子别我久我心尝冲冲岂意兰溪船忽作潇湘逢一笑出意表相对如梦中子有亲庭乐我无尘事笼愿言云水信时寄菰蒲风
松隐集卷八
<集部,别集类,南宋建炎至德佑,松隐集>

[book_title]卷九
钦定四库全书
松隐集卷九　　　　　　宋　曹勋　撰
古诗
次鲁季钦安序堂韵
蒙溪有广厦先生居之安雅得林泉乐不与尘土干隐隐揖遥碧弥弥濯清川高明意乃适至游情所耽世故蜡味薄岂待宝所参北牕接陶令素月抚阮咸终吉遂无咎位置遵连山邈哉岩壑老公契如金兰揆此宅相奇欢然谈笑间落落幽胜处安得同游磐媿我西北客恨匪户籍占但当风月夕遐想氷雪顔
次李提举过南园饮散赋诗韵
小山丛薄栖南郭兰若蔽亏如间错竹色低侵几案凉海云常压波涛恶遣愁五字了未有取醉一樽良可托折简敢致先生游俎豆陶匏殊寂寞风流固自出元化祥凤本合巢阿阁步武乃肯临草草尘光不间知落落今年田畴极丰熟早禾晚禾靡风雹为酒具黍共婆娑应为野人一笑作
次蔡瞻明题南园
小亭倚山肋东望渺云海松萝翳窻户披拂大块噫细路窘步武幽花植湫隘隣有长者辙乃幸接符采山为献秀润水亦舞澎湃语真顿忘归谈宗知有在复拜五字句新喜入四大尚期一笑粲天宇约晴快
次韵程机宜感怀【海风吹秋志士增感八韵】
几见秋风来坐念岁月改宫蕉泣白雨孤愁越青海十年戈甲际四海烟尘中惨惨鼓角晩萋萋禾黍风至交类萍梗离合宁前知相思梅花发岂待中郎吹老骥千里志元龙百尺楼想同湖海心逸气横清秋阿俊平生友忘言金石志永怀菡蓞晩应想峨嵋翠北塞草色黄吹作边风驶惟公发踪谋莫并横经士浩荡气明洁慷慨念废兴何能一念息空令衆愁增敌强未寻盟天王日尝胆边声入河岳孤臣增百感
次南安务前水亭赵介叔韵
兹亭楚风烟晴岚献斜叠我来及秋杪黄花舞红叶主人喜清论旷览意并惬明年西郊春会当来日涉
松窻用杜句为韵和以棋酒为意
相君有妙趣一切不容且纹楸谁与谈惟彼上人者燕坐靡天游何必求云将泠然契至道廐有真乘黄游戏三昧手絶代无对棋胜负俱可喜是中聊作痴帘旌风不揺博山云自度主人下东山月色转归路小小试部勒诚可销长日汀沙点鸥鹭局带山云湿相君有妙理芳醪正所应红粧艳绮席翠幕张华灯公富天人学巳收廊庙用宿有云水债聊寄泉石供捣香复筛辣兵厨泻芳酒天宇澄清澜山中寄声否红尘旧老我青秧新插为宁幸田畯喜何能属车鸱诵公十妙语便觉舒华年意与境俱会超凌心以仙
登逍遥阁【庐山】
松杉閟琳宫仙君朝帝所神风故静默人间漫今古地灵驱鸟雀磬声肃坛宇倚槛夕阳间云山认归路
谢李伯时自临安见过台州
我生雅志泉石间金闺通籍诚厚顔真人下悯覊靮旧琳馆许辞鵷鹭班
念公万里回异俗睠我南来忘趼足它时短幅问死生为向荒寒访云屋
与曹道士
吾宗有佳士导江秀贤支妙处本清净浩气蟠虹蜺驾言还庐山春台方融怡他时鸣云璈共采桐柏芝
拟古
君有西州役金炉断夕香虚窻伴幽独惟有明月光帐深清露寒绣冷双鸳鸯明发持似君知妾心凄凉
戏作
昨日暴热加藴隆今日寒色如穷冬居然寒暑变春事大钧造化谁始终我欲直前扣天阙万神森卫不可谒上玄岂纵勾芒神朝驱赫日夜沉月吹香湿玉失长养发陈璺启若徒设愿天勿令移指麾却收正令还春曦暄风布暖活贫窭免咏眉山御腊衣
効寒山体
嗟我世间人有山只暂聚富贵空中花遇合风里絮夜夜植业种朝朝奔苦趣佛有妙莲花读取平等句嗟我世间人强有六亲念看子是恶少目妬作美艳分香且供佛有财莫言俭俯仰即异世六尺那可占
新秋自喜信笔
嫋嫋秋色来不悭翩翩落叶铺阑干藏莺社燕圃中静芦叶藕花波水寒我生逢辰似陆贾老去恨未归长安天公赐以八旬老客况如寄僧家园
中秋前一日邀贺子忱为对月之欵乃审放意山林扁舟东去引企不已偶得小诗
积隂扫秋风吹作今夕月山岳四高寒天地一澄澈幽人渺何许应喜清晖发一樽不同乐孤光共愁絶
人伦僧求字
上人早出岷峩山颇游五岭崎岖还妙定休咎指诸掌会心不出眉宇间顾予从来多得丧归老林泉喜无量它年见我岩壑中应笑如如得非相
过江州柴桑渊明故居
匡庐游遍僧家园南望柴桑墟里烟但寻疃畦供指画不知市井今几迁五柳既无只衰草三径莫识皆平田欲归四顾但遐想归来高致犹凛然
感齿髪之衰作诗自解
我生饱艰苦初年心已衰况今七十化形惫聊支持头童渐不束齿败余墙围髪落尚尔尔齿豁良依依
过淮值雨偶成呈王枢密
明日立秋秋色至向晩雨随大风起飘盆如麻不足喻倒海倾江差可拟高林老木亚复折帘幕颓垣纷若委须臾霁色上南山落日烧云照淮水
王枢密见和复用前韵
惟公带砺长淮比聊为苍生拂衣起一时冠劒满汉殿简注非公欲谁拟金銮文采粲黼藻玉扆平章看端委敢将蝇影附骥涂愿荐盘盂奉明水
老病
老态日益出老病日见侵疾多戒少饮杯行常浅斟孤坐每惮起纾思不成吟白日事有待中夜谁知音
怀归自讼
读书老不入屡读屡遗忘遇事欲强记转首辄怊怅以此趋事为岂但成嘲谤人岂不自知去矣殆天放
治圃
腰斧治小圃朴久不省妬芽尽芟除条逹出秀整临津获梅株蓓玉作寒炯三遶无所裁留看横斜影
虚飘飘
虚飘飘虚飘飘禹门三级浪仙子百花桥雪霙轻作霰檐溜冻成条游丝千尺网春色掣电一抺收远霄虚飘飘虚飘飘比时幻聚犹坚牢
梅
吾家舍西多此梅白玉花缀棠棣枝冒寒糁糁已藴玉自开及谢酒屡持覊栖临安三换岁向来一醉知无期君家此花富氷艳举觞折赠如云披欣然拱眎不暇揖坐想故隐增依依只今匏系未归去俗鞅吏网相驱驰就公看花仍摘实信美我语如观颐祗应两庵有归梦梦到花下奚复疑
寄张逹道
茅峰何山亦何好瑶木琪华并三岛其间岩洞邃且深隐居仙人得穷讨远业已跨雪色驴诸孙何能玉顔老黑虎会有青鸾信洞章同梦池塘草关键真符付自尔鸳鸯琼壶每倾倒颇闻云篆经九试自应太上传三宝他年芒屦谒凝神洗心拱听无上道
送郑猷归福唐
君家有唐第一人耕隐谷口同子真临安始终三十载我亦挂冠君归闽重话向来倦游处苍顔秃鬓皆如银喜君南归不可从雁飞时寄天台春
王正道再遇竹冠辄和来韵见鄙愫
惟公秉操如仙官一任酷暑兼祁寒存心香火接造物达诚果再逢竹冠应言蓬莱有至乐六十九洞无纤恶松姿鹤态不复老琪蘂瑶房未尝落上庵至真闻屡过口付诀目相琢磨公今得妙腾逸驾我嗟老景飞轻梭愿投黄宁拯将溺有香一瓣致礼敬诵生神歌
先生有号复有官不畏隆暑兼祁寒归来山中侣松桧无愧太上翔云冠我比同庵有余乐云山百好无一恶喜君宏度如容波媿我大匏真濩落乃今漂流如无何进退未果徒镌磨梦魂游扬欲舞蝶归意浩荡遄飞梭得归冲啬虽当侵伐後一醉尚可同咏归山歌
与马通判
皖山邃密常若春中有仙士久隐沦幅巾啸傲喜接物彷佛白鹤乘孤云朅来帝所暂戾止亹亹清言偿所喜内慙已老不受教犹幸一奉圯桥履
题卫太尉岩集图
卫公雅志安林泉禀生似无尘土缘英标孤映出羣鹤姿仪密际三界仙居临山麓絶焕丽楚楚松竹相後先幽岩嵌空截緑玉嘉木?映揺苍烟喜招社友共清集中有一老谈幽禅其余六逸咸自若炷香瀹茗殊怡然曹丘倚案独阁笔想见窘思人所怜衆宾得接书史乐浩气高压江湖天只觉谈话可上汉不拟步武犹居鄽墨隐能画巧为此一段美事端宜传好辞更赋风月上胜韵直彻星辰边他时一笑【以下阙】
松隐集卷九

[book_title]卷十
钦定四库全书
松隐集卷十　　　　　　宋　曹勋　撰
律诗【五言】
投连泉州显学五十韵
某也多奇蹇艰难已十年素风惟汗简生计只韦编先业虽殊轨时流幸比肩固穷心尚壮鼓勇气无前念昔时方厄居怀影自怜庙堂荓虿毒宫阙?漦涎敌骑南趋楚天皇北狩燕六龙尘黯淡二圣泪潺湲【某以干当龙德宫扈从太上皇帝北狩至燕云】故国人何在新君信未传自陈心胆大肯避虎狼先落日幽都路西风易水壖珥璫金不暗睿札墨仍鲜【某到燕京被密旨昼伏夜动齎持上皇御衣御札邢后金环子投进】间道逃穹帐开缄彻御筵第知从圣化宁复较腾骞宠锡蒙天造兵戎付路权危言乖上相逻职俾南泉【蒙恩锡带增秩差福建路分以奏敌营密事黄相谓警朝廷止授州都监】复记丹阳渡初移御座船孤城逃守令衂阵拥戈鋋法驾方登顿生民岂保全婴城因率尔拔劒意茫然军旅增提振囷储不弃捐诏封沾录用师气亦周旋【比权镇江府兵官经车驾渡江南幸府中率皆逃避独死守训兵即日蒙奬谕迁秩】部领终如旧奔驰信有缘萱庭方舞彩绋序忽终天遽见炎凉变悲随节物迁故园愁绪外归橐泪痕边朋旧仍稀濶饥寒念接连岂惟裘已敝政坐履长穿尘土千山道风涛万仭渊舆台俱偃蹇鞍马亦迍邅兹幸提封肃方依刺史贤宣恩持阃寄持橐下班聨日煖黄龙北风迟紫帽巅【黄龙紫?山名】五兵咸内戢千雉即中坚庑屋除余壤榕隂上故烟既能防勇鬬谁敢阙缗钱黠吏俱冥迹虚词讵得专御流先治栰发伪不轻蠲燕寝铃无响虚庭草有芊尽欣新政下一洗宿疴痊皂盖聊均佚神舟舣济川藩维随振举风日遂清妍只恐三台近行看一札宣第功宜玉带归照称金莲径入云台仗宜陈述职篇泉人心恋恋闽部思绵绵内顾兹缘病趋承失备员但能怀惠养愧不预櫜鞬恐後瞻依便先伸梗槩?秉钧今有待拱手听陶甄
张右相生日二首
玉律歌无射金风下四蓂三台丞相位一德将臣星弼亮时师表文章世典刑百神扶大手远业庆千龄气禀无为秀锺灵付秉钧周南知盛德江左任斯民衮绣东山望貂蝉彩服春帝师殊夀祉汉祚有元臣曾端伯自承移帅川口有怀风旨无便附信忽领教喜成小诗附便奉呈三首
好在曾夫子宁追晤语期倚毗离楚日鼔吹入夔时赤甲薰风近黄堂淑景迟相望邈坤轴空咏竹枝词衣袽先九润此日上瞿塘风月动官柳旌旗开蜀疆诗坛凌李杜政绩过龚黄追诏知非晩肯令生智囊某也庵居久心形付自然山林藏老退松竹养风烟遇物元非远寻真自一天怀人会心处熟诵见山篇
和贺子忱喜雪
蕴玉梅初艳埋青麦自丰渐氷留水研时喜拂窻风能赋怀王粲开樽忆孔融警寒方认鹤扫迳屡嗔童色动书帷白寒侵蜡炬红剡溪方逸想秀句堕春工岂意疎慵外犹存引领中须君乘暖景一笑得相同
和泉伯幽思韵
萧萧云日静细细竹风侵窻影方虚白炉烟一没沉帝乡怜久客归梦亦何心洞户褰珠网应烦问藁砧每惜年华易风灯与凿光心情成老大世态只炎凉冷入芭蕉雨烟轻薜荔墙故人愁更远夜夜渡清湘
和子忱惠八月青梅
神仙闻水部妙物与长生鼎饪元滋味山樊好弟兄佳音当有象短韵已驰兵试咽甘酸处行看雪里英
和钱处和野堂
日净岚光上山藏野意添海潮来隐几越岫巧当帘絶俗宜招隐论诗未属厌居虽朝市近事事见安恬堂隐云将隔名高客已知半岩施匠石一室见操为钟鼎功方着山林兴未迟兰台风致在更喜读新诗
和人久雨
緑涨东篱菊桐凋古井栏雨频伤早谷烟冷佐新寒有木皆生耳何顔得渥丹平章济农事清坐且团团眩瞀知隂久茶瓯不厌浓第忧沉稼穑宁问浸芙蓉天濶翻盆雨云昏淡墨峯长安鼎烹者列坐正撞钟连朝隂未断仰食虑尤深檐溜无穷响邨灯几处砧吾儿诗有债老我韵劳心屏翳安能借吹天扫积隂
和曾守有作
问俗犹秋热移牀趁晩凉笑谈怀酒伴节物念吾乡闻道银槽熟思倾玉指香政须图一醉宁复较行觞
和人见贻
某也多奇蹇当年侍玉除驰驱先辂马扈从达幽都守已常安分临官叹自愚旨甘方薄宦一语冀逢途
和王应夫见贻
不见应夫久永怀清晤同名高湖海内诗在笑谈中光泛崇兰露香传碧桂风只应家学着更看庙堂功况味年来薄书音寄亦稀乱离多病後人物故园非潮揭当年会朋侪几旐归悲心那听此生理念依微
和双溪
常忆双溪老伽陀日益多津梁今坐断风月奈君何清梵山藏路南薰归满柯何时话暌濶芒屦入云萝
和曾谹父见寄
活水从浇竹闲书会引眠玉溪何处所璧月共清圆诗到惟供録欢如不隔年何当见风度应向日华边小庵云雨上朝槛俯晴雷客子得幽胜道人时往来闲情聊自喜昔事只堪哀冲啬从兹老何能叙玉台
和茅山张达道
茅岫藏清隐诗仙秀格春道真渊有妙素守峻能循鹤举秋声远诗成句法新遥知游咏乐言笔更如神好笑曹功显山林过几春世缘犹积压尘网复因循踵息绵如在颠毛雪更新岁华行八十泉石正驰神
和国器喜以事业为怀
郑氏传家学诗书不愧心佩刀知素业游序况同襟但喜知难字何能识至音小轩多暇日为赋九州箴久无轩冕意出处亦何心世味思三沐花风快一襟喜君方砺志顾我岂知音毉手非吾事深惭不可箴
次韵呈南嘉
塞外初归节泉南滥总戎请缨怀壮节横槊媿家风草木年华晩关河鼓角雄何当一笑粲要赋马羣空
用李参政游延福寺韵上之
落日泉南郡秋风岭北城台符均庶等杖履喜幽行与客情文重持怀事物轻致君皆典礼跻俗向丕平相业瓯名在辞华鉢韵成岂惟才广大且复性澄泓贱子欣承庇微官得代耕孤单常自畏比数欲谁名橐有书千卷家无屋一楹朝廷今再造心迹渐双清山转客容薄天迷海色横心期奉圯履熔冶在高情
和同官问耳疾
行年七十化聩景亦乘时日近尤为祟雷轰尚弗知顾多居士病赖有宁馨儿若得都无听唯哦见赠诗钟鼓嗟无与衰残亦任时岁华髭鬓上心事水云知尚若泠然善何能养就儿数篇存雅道三复愧新诗牛鬬当年事何当复此时謷乎虽有象默尔类无知不作多闻士难尤造物儿傥能三耳出更诵五言诗愠心虽悄悄药物亦时时半耳念非病全身聩始知三湘怀楚些一櫂忆吴儿会见相陪处应多古锦诗袁宏方咏史江总得随时归兴连天去文盟落笔知雨多移蚁垤花过静蜂儿赖有西斋友薰风正入诗中原困戎马久欲谒明时文轨虽非昔英雄似未知寰中无好汉帐下得猪儿慨念燕然勒终还吉甫诗
久雨
五月正阳月何尝与雨期浃旬檐溜注罙夕水声驰古屋床床漏苔墙堵堵隳子桑谁复饷勾漏政须医蚀余仍苦雨犹尔晦阳晖浩浩陂三尺家家水半扉汨陈非佛意昬垫盖天机祈恳须冥造当仁要逹微一旬连夜雨人物困泥中竹树侵书暗横流趂路通竈烟薪更湿檐溜耳难聪润逼衣襟重何时日照东
松隐集卷十

[book_title]卷十一
钦定四库全书
松隐集卷十一　　　　　　宋　曹勋　撰律诗【五言】
赠胡珵隐君
星聚西豪里人谁识少微忘怀劵外少此道眼中稀笔墨腾瀛禁图书动衮衣趋风忻并世一语欲清非
赠张链师
昔仰苏仙迹今瞻弄玉身岳灵朝捧劒飇骑夜朝真笙鹤声常近烟霞到处新愿言承道?秘语慰斯民
又
护幄通明殿仙阶贵可知尘凡聊浑迹功行欲康时明月丹崖路秋风白玉墀行闻普济足飞步万真期
题小石接待庵
老大思闲适山林喜晦藏一?虽异县三径得崇冈地僻烟云润年丰黍稷香心期得多矣襟袖更新凉
题今是斋
伟矣高情着斋名世亦稀但能尘事远便觉昔年非琴静凝香碧神清衆妙归诸缘只心法鸥鸟亦忘机
敬题箕颍集後
昔侍先君日多令诵近诗尚知涂抹处犹记唱酬时竟负经邦志终为造物疑篇篇亲训释字字念恩慈太史推经学【东坡谓先公深於明经史学】先君得最深文章八面敌辛苦一生心禁掖传新句公卿録苦吟遗留示有子捧卷泪盈襟
寄溧水宰李仲镇
不见李君久水云鱼雁沉调官聊制锦得句賸关心每访民情悦相望春事深故乡与贤者北首重登临小三妷远持兄嫂之命见访于荒寒寂寞中将归二诗为别
投老台山麓松篁筑靓幽行年今七十抚事几春秋但喜亲情话难忘为小留山川烦跋履事事见操修不见小阮久相看情甚温肯来成宅相端可大吾门暖日长江路梅花细雨村真成好兄弟言谢却忘言
示诸子
霜入晴云煖氷生掠岸沙卑枝闲剪橘幽径试寻花客路人情薄乡关去路賖只应托诸子莫倦问桑麻
独步南园寄子忱
野老悲春事相如复倦游肯来倾浊酒同与散清愁远岸重重柳晴江处处舟飞红残照晩闲倚水边楼
闻敌兵近淮
壬午收亨运余屯未肯休风烟淮水近天地老身愁敌意骄如昨江干景易秋得闲如自若心在一扁舟
方捡详出歙研求诗
黟歙与端璞争雄称权奇马肝乃正色龙尾终视仪霜毫瀹紫玉松烟生华滋都付文学老看诵浯溪时
淮上幕府
上将宣威重长淮朔吹来兵戎已超距鼓角有余哀日薄云多暝天寒火易灰诗成且排闷兴在倒金罍
闻有衣冠附伪命者
义分元无守跳梁遂不臣美新应有赋思汉定何人晩景嗟逢此孤忠尚欲伸君王在灵武日竚靖风尘
问讯子忱游天台
落落贺吏部萧萧湖海姿好山应自适短棹得回迟花发庭中槛香传舍外篱相思梅已谢无处问归期
喜张叔潜登第
潜也忠良士骞腾喜纵观主人收俊彦学校益尊安台阁名闻久交游意始寛佐时行拭目正论耸朝端
到庐阜谒清虚
足趼踰千里仙山岂易逢欲将遮日手欵扣拨云峯奎壁垂无极星辰拱几重师心微太漠不碍白云封
游庐山道中作
早踏丹枫路西风禾豆乾鸣榔秋水濶击漂晓溪寒短褐宜扶杖长涂懒据鞍却思冬後景黄菊压栏干
游庐山涂中杂诗
天台久宴坐庐阜得游遨殊慰水云念敢辞尘土劳冬温寒色少江静水痕高归趁新年近同斟玉色醪去去忘回远行行廹腊天江寒侵老泪霜冷逼宵眠客路虽经至归涂尚过千家山在台岳南望几悠然税驾南昌郡城头喜少留儿时诵闲赋老境作佳游杰阁收英槩长江倚暮愁何人识老子清月上貂裘
苕溪道中
秋日苕溪路轻舟棹晩霞梦魂犹畏客行李乍离家细细来凉吹娟娟有晩花平生云水兴老境似难夸
过小圃
小隐州城北先谋儋石储几椽将弊屋数策未看书碧色新松径泉声旧石渠欣然终日过真是爱吾庐
上塘值清明
客路逢寒食划船閙水干娇云易得雨暴冷不成寒白水连天去繁桃触目看朝来有家信稚子报平安客路逢寒食清明未到家起居须药饵饮食任鱼虾水净垂垂柳风迟艳艳花兴来随处乐不复问年华客路逢寒食犹寻御腊衣羣芳须暖景曨日尚寒晖余力求闲早劳生昨梦非荠花浑似雪蝴蝶梦中归客路逢寒食光隂亦可惊如何介子节再过阖庐城列岫遥逾碧羣芳晩更明飰余风力壮掀舞小舟轻客路逢寒食山光触处新取鱼多様网舣岸几州人默尔非无住超然得任真今年卦气尽四顾欲何亲客路逢寒食浙西春事稀日华藏暖景天气未单衣歌棹喧椎鼓桃花巧映扉空收麰麦粉药病岂心违客路逢寒食禾秧出已齐清溪三汊浅白鹭一行低褉饮心何在茅峰路恐迷随时随有乐何处不幽栖客路逢寒食欣同不系舟闲中聊适往要地固抽头不作扬州梦何能贾客留壮怀今断断世事任悠悠
涂中寒食
上已当覊旅飘然浙水东好花闲照水宿雨冷连空灵武兵方振燕然信未通无人访老子有泪湿春红
南园夜宿有怀
老病杜门久佳时谁与过亲朋怀我少风月向人多梅影横清夜江声动白波不如潮早晩墙外听渔歌
临安久雨
初夏连朝雨土人云入梅但闻檐溜密不见晓光开衣润疑沾汗堦空任长苔地车无住着只拟上层台
谢岸老惠显明新芽
幽壑乘春摘芳芽辱见分莺花妨老眼香味喜新闻细石飞轻雪圆瓯泛乱云虽无七盌量清兴重欣欣
食虀有作
点化八珍爽须烦一品虀村寒求瓮下麪法记山西宫徵难忘味【虀赋云嚼得来宫商角徵】膏粱勿遽迷终然调鼎手深旨出扶犁
得致仕喜成
久甚嗟形役今方得自怡所欣官已了得与静相期风月闲如旧心情喜可知山中鸡黍友贺幅已先持
忆梅
江云暗江路曾向玉川家冷入参差玉香随的皪花照溪回夜色冒雪冠春华犹记西窻伴寒枝片月斜
暑後喜雨
雨因祈祷得连日作亷纎候变凉飈肃人皆和气添秋阳犹执热竹色故侵檐但喜穹崇德难从甲乙占
招贾秘书
不见贾夫子病怀何得陈呻吟一春了物色九秋新闲花翳栏槛秀气浮衣巾笑言约中澣鸡黍供萧晨
和张才甫野望轩
闻辟新轩槛高明岂鞠穷八荒供望眼万事付冥鸿聊味青龙钞【公日念佛声不少止】行趍白虎通大千兼内外拈出便无同
寄吴思道
别去书音短愁来客路长飞魂常故国举目念殊乡未暇论奇字何堪别最良秋风入边草意苦不相忘
简冲啬庵故人
寄迹临安久思归夕梦频愁多难强醉病苦故禁人夜短无清梦年高叹幻身山中有道伴云壑擅余春
松隐集卷十一

[book_title]卷十二
钦定四库全书
松隐集卷十二　　　　　宋　曹勋　撰
律诗【七言】
恭进德夀芝草
椒掖冲襟奉玉宸灵芝茎叶出氤氲如颁月令欣欣政先学巫山蔼蔼云璀璨吐奇康夀栋轮囷絶异汉唐闻只应一叶三千岁万亿斯年赞大君
会庆圣节
帝出乘时叶小春中兴复古付曾孙奉亲圣德躬仁孝御极天章廓宴温书轨自应归正统戎蛮先已侍修门凌虚志远吞寰宇亿载端临四海尊
癸巳圣节
堪舆亨会接洪基郁郁葱葱动紫微理契奕秋专国手德兼周武一戎衣恩言下浃皆中道帝意终潜复九围升济羣生归大业同心亿万仰天威
晓云绀瓦不飞霜瑞霭融春十月阳电绕璇枢开上瑞虹流华渚叶珍祥威腾紫塞天骄外日拱苍龙阙角傍今岁泰坛伸谒欵是宜万夀咏无疆
恭奉圣训赋凌虚
新规杰阁倚苍峦地拱天成十二栏但觉星辰来广莫不知步武切高寒春风先到黄金阙皓月常临白玉盘曾侍威顔香案末邃瞻旒扆瑞云端
宣召看红木犀赐宴索诗并谢恩
九霞深借晓光披粟粟轻红?碧枝不逐秋香匀菊艳要烘花色并彤墀凉云收雨朌慈惠宝幄中天拜宴私折得一枝恩所赐喜如初挂緑衣时
恭覩上圣亲临江淮耀武伊洛谨成诗一章仰赞圣化【辛巳】
晓传清警出龙楼八骏腾骧下斗牛铁骑屯云朝障殿羽林扈跸拱凝旒暂迂玉趾临三楚便觉荣光焕九州恢复故疆知默定已看森索坠旄头
恭题观堂
松篁深靓隐新宫十六清真位位同笙鹤似临三境上佩环应下五云中烟霞顿隔尘寰路道德追还太古风固已羣仙资圣寿嵩呼益愿祝尧聪
初到阙下
墨勅双驰侍帝傍何堪窘步入明光退风久作翻风翼倦客何能久客梁野寺残僧思缓步断桥流水忆寒香何时裋褐携筇去数里松声细麦冈
故旧见辟幕府
生逢艰苦念无前扈圣犹悲易水壖知効一官常自愧死须五鼎遂身先颇收姓字朝廷上宁复功名日月边军旅固非平日事愿将余力从櫜鞬
持节和王枢密
长淮矫首得遐观犹记当年获奉銮万马饮淮貔虎肃六师扈跸水云寒欣瞻幕府莲依水慨念神州李下冠狼望已销归庙略更持韵语访任安
稍陪酬唱与荣观声并琳琅和八銮可但文华迎日丽自然符采照人寒笑谈殊喜亲犀麈接侍终惭戴鶡冠公等雍容瑚琏器骞腾行见近长安
右府登车竦听观皎如玉韵叶和銮清薰已解南风愠和气先舒易水寒行李喜陪金虎节移文应閟竹皮冠愿看归去为霖雨天下苍生在谢安
持节过界
泗滨怅望草连云眼暗凄尘秪断魂香火固难寻宝塔云烟时复见沙墪五更悲壮眠难熟一片荒寒晓更昏往事兴怀今二纪道傍父老岂儿孙
持节过京
与客西游历汴都荒寒不复见吾庐只今黯黯尘埃起当日葱葱气象无虽觉人情犹向化不知天意竟何如遥思阊阖西边路一夕飞魂绕故居【昔家州西竹竿巷】
闻江上捷音
朔骑南窥久未恭天王清跸靖边烽军威早已闻三捷喜色遥知动六龙师旅夙严新号令版图行复旧提封中兴大业书歌咏愿刻浯溪颂九重
被旨军前讲和得回
仗节亲宣诏语还敢期幼稚得重看铁衣冷挂龙鳞静宝劒高藏玉彘寒兵甲从今挽河水儿孙获与复儒冠清闲放意山林下老援何能更据鞍
呈时宰【时年十八】
黔黎谁识迓衡功赤白囊闲寝燧烽史不絶书称上瑞地无遗利足三农已闻奠玉祠真室未见泥金欵岱宗七十二君梁父禅何时展采更东封
又
不毛山海尽梯航德洽重熙圣祚昌万国鼎新周礼乐千官星拱舜衣裳惠沾圜土恩波濶德及昆虫化日长天地至和昭感格比闻甘露降番阳
政府生日
文经武纬致尊荣功德崇高不可名草檄预闻全国势按图行见复都城衮衣三总郊丘礼黛耜初亲帝藉耕过眼蓬莱几清浅凝神治道自长生
上公翊戴肃朝绅衮绣趋庭下帝宸一德格天瞻相业密云不雨协郊禋初筵宠锡清都奏和气融随明日春成算自应同寿算两河黎庶待陶钧
钜德元功凤应韶屏风隔坐翊昌朝星辰循轨三阶正钟鼓重新一气调活国工夫归断断链形真一已飘飘芒鞵门下尘埃客拔宅惟看上紫霄
岁躔回次拱台星麟阁仪刑首万英锺阜堂堂分秀润淮波衮衮湛清明铺张治具调元化整顿皇纲抚有生鹤驭它时赤松伴丹砂九转待功成
殿帅生日
薰风拂拂下槐庭师帅膺时奠四溟代北家声今嗣业淮南草木亦知名阵前铁马三军勇肘後金丹九转成立国宗臣宜寿考隂功篆玉定长生
林诏使生日【时以御史募战舰】
杪冬庆阀绮云浮挺育文英气夺秋乌府暂烦安远俗龙骧方倚破奸谋三吴遂奠时廵驭四海咸瞻入告猷何止隂功锺五福岩廊已识济川舟
何季崇生日
庆阀当年侍从臣传家今见石麒麟瑶觞初过菖蒲节碧海聊观荔子春超逸絶尘髯政事暑天汤饼魏簪绅祝公千百松筠寿常对团团月色新
题吴郡王家双竹
环碧亭前碧玉枝森森连璧揖多姿节涵宿雨苍龙并梢舞晴云翠凤差架雪凌霜俱有志怀仁抱义本同时戚垣密协如苞瑞盛事应先黼扆知
题钱参政东岩
龙顾初闻辟纵观尽收清胜閟高寒四围列岫飞云静十里平湖碧照寛麈尾有言皆灌顶尘中无路不惊湍东岩端作东山望行为苍生起谢安
题王懋功秀才秀野堂
卜筑清幽远市尘一川窈窕静松筠下临城郭千门晓中有轩窻五亩春游艺本图佳客语好贤不觉主人贫我来登览秋风晩喜揖清言月色新
题谢太尉养素堂
东山雅望意雍容养素璇题振道风賸贮琴书供啸咏更新窻户不青红数峯吴越登临外千里江山指顾中玉碾碧天冷无际中秋莫放酒杯空
赋郭步帅归耕堂
汉水无波楚岫青归来风月久经营要亲稼穑资三径已试韬钤息五兵卖劒买牛聊适意扬鞭敲镫蹔忘情秪应未稳耘耔乐褒诏行需父子荣
题迎晖堂
爽垲幽居抵万金东西领略水云深江山入坐清无暑文史销闲静有琴何处菱歌烟艇雨最宜秋月海潮音主人占得林泉乐本有江湖一片心
题人舫斋
君家作屋拟虚舟想见低窻事事幽竹干巧同樯影直帘波寒并水光浮五湖烟月应无意四海风尘计少留挂斾天山端有待要凭巨楫济横流
题客舍
路边小舍静无泥风入松杉緑满枝溪抱回堤山抱屋舟藏曲港竹藏篱主人野性留应懒倦客闲情去辄迟内讼尘埃犹仆仆厚顔如奉北山移
寄题祝秘校航斋
密密帘垂映柂楼济川聊此舣虚舟羣经列坐供游息巨浪掀天得罢休猿鹤依栖知有地儿童遗坠且无忧业成一棹黄金阙稳上鳌头拜冕旒
赋陈嘉谟东西轩
田田东作衬柴关湿碧吹青一望间已许倾心常向日尚容高卧且怀山光风春动方崇蕙沆瀣宵零可驻顔要是耕耘在毛墨图书佳客乐余闲
西成高凿一轩通荷盖吹凉入坐中新月不妨回夜色有秋何止阅年丰直须落日红无际剩看羣山翠扫空更约他年身退後披襟来此揖凉风
咏双竹
千岩万壑碧嶙峋密有双成瑞此君破箨猗猗聨緑玉并梢袅袅舞清薰巧穿怪石嵌空地色映虚亭窈窕云比节合心皆美事孤高殊喜不同羣
赋友人竹轩
轩外萧骚静碧云有来君子助通津烟幢羽盖诚销暑玉轴牙签不受尘解箨竹林宜琐碎漙梢风露献清新茶瓜雅纳开怀客俱喜高材似主人
友人所居竹冈以关名之
晓驱羸马踏尘埃喜见前关亦快哉几啓双扉迎晓日未妨斜月掩苍苔声揺沙塞可无此翠鎻城埤寒未开趁得鸡鸣也须度弃繻不是俗人来
赠许察院
海内知名第一流诗从伟度破优柔知公少驻抟风翼念我都如露地牛解腊天容先布暖得春梅意小迟留红穿碧甲聊随俗不奈心惊雁过楼
赠李严州
谪仙风骨今何如自我不见三年余双眸如电尚可想两鬓欲雪今安无干戈塞路军麾满骨肉避地星散居未知草堂可归否有使可寄平安书
赠闻人子进
丹地清江若有期卜居仍俯小涟漪颇怜松竹无多地秪顿琴书已近篱久雨不妨田要润暂凉真与病相宜何当去此炎歊酷日待风高脱叶时
赠灵隐老
一笑相逢语上方水云踪迹觉清凉未论方丈葛藤话且喜斋厨蔬笋香闲拄瘦筇随意立却愁欵段入城忙宿山更作他时约枕簟茶瓜冷不妨
潮州赠刘大夫
山绕蒙庵十里隂两翁逸驾每駸駸人随衡雁野云薄梦绕鳄溪秋水深别後诗章清有思向来游处賸关心何妨一笑云萝上小约湖边特特寻
赠李次仲致政
縠水柯山隔几年又来辇毂拜云天东西南北任造化甲乙丙丁皆宿缘老境精神惟坐卧故居松竹想清妍岂如溪上木中子日饮溪光今地仙
接伴赠相送诸公
晓随幽径踏行云拄颊南山眼界新马上客尘良自笑山中梅意欲惊春清愁有底能随酒世道何方可问津赖有诸公同一笑得舒软语话情亲
黄侍郎宫祠赠行
无双佳誉久腾芳蹔解繁机下帝旁举世不能容直道清时聊欲欵江乡修涂按辔三秋雨别殿陪祠一炷香顾我辱知门下久语离清泪洒沧浪
与曾侍郎
里巷风和递晓驺高轩见顾识英猷挥犀唾玉闻乡语对酒看花话旧游殊喜故家青玉案方承大问翠云裘愿持相业天钧上箕颍重为第一流
与李先生学士
先生声彻大明宫顾肯驰驱与俗同但得琴书娱白日何须鞭帽犯朝风未容倦客寻源去应谓斯人底死穷它日云林陪杖屦欵承愿辈嗫嚅翁
松隐集卷十二

[book_title]卷十三
钦定四库全书
松隐集卷十三　　　　　宋　曹勋　撰
律诗【七言】
送赵安定弭节三衢
茆土真封辅帝畿天潢近派冠彤墀当机久契拈花笑示病何劳阖国追北阙暂违文石陛西风正是菊花时瘦筇短褐他年去洗雨蒙烟访习池
送王制置帅成都【刚中】
从来吴蜀势相亲制阃今勤侍帝臣可但覆瓯称直道蹔烦分陕济斯民劒关目下山河重井络天开号令新圣主遂寛西顾念遨头正及锦江春
送子威兄归邵武
闽浙相望一寸心鴒原落寞叹孤音五年情话空相忆千里闲门肯见寻只拟连牀常对语岂堪垂老更分襟他时果许邻幽筑莫倦天台尘土深
送郑吏部出使
圣主东南眷念劳绣衣行部辍名曹喜寻物外人多竺应遇山中相有陶丹笔不摇吟笔健颓风顿革古风高如何大展安邦手勿使鲸鲵弄海涛
又
生灵涂炭帝应怜揽辔公应愿着鞭禹贡山川仍旧贯汉时户口失残编交征夷夏疑非古积弊公私不记年且乞韩州风信好二君归计托楼船
送谢景思从辟督府
乘传逆知怀抱开壁门春晩静尘埃萱明子舍虽云乐檄愈头风得屡催横槊便知威远塞指踪端复赖长才维持江左风流在富贵行看正鼎来
又
艰垒师行遂坦夷中兴仍待老文辞上公固已虚油幙硕画旋看赞鼎司气隔龙荒朝陇蜀令严虎旅肃旌麾风声鹤唳天威振会见碁余折屐时
送子芬年家之官越上
清润丰姿玉不瑕篇章典重见词华韬钤小试诸侯幕事业共称丞相家蓬阁昼长宜笑咏山隂春早已莺花凤池自是风流在行见金门帽带斜
送人倅潮阳
情文俱至接交亲折节如君未有邻垂棒不妨希孟德荣亲当复比安仁碧云斜日羊山路黄叶西风鳄水滨嗟我殊乡远良友尚堪病眼看征轮
送丁致远司理
苕溪霅水接云沙秀气全锺化鹤家三语固知油幕近八吟不觉石渠賖庭亲戏彩心应悦路近乘槎梅已花一意相期升馆殿三年倚玉愧蒹葭
送表弟丘彦泽失官之潮
此身江海一浮沤遇坎乘流莫预谋莱子奉亲真是乐塞翁失马定无忧关山照眼长安近裘褐生香鳄水秋隐忍功名丈夫事行知富贵自相求
送杨子寛还临安寄钱处和
送客天台不上船东风欵段喜扬鞭山容阁雪晓犹冷花色烘云春正妍壠上麦芒犹緑嫰枝间梅子渐青圆有怀阁老应诗罢尽卷珠帘按管弦
送怀英访庐山
台岳相逢麋鹿墟识公风骨秀而癯山林访道诚多切云水期真进所如罏鼎丹砂知炼已关河霜霰不妨渠它时应有衡阳雁莫忘南来一纸书
送张冲举先生还山
道人丰骨出埃尘玉颊双红烂澷春金液密传张果老黄庭曾授赤明民秋来行李林泉好雨後云山意气新顾我年华已垂尽余龄薪水愿相亲
送王道録桐柏住庵
早觉人间万事非便寻幽远净征衣每嗟老境难辞老政使归时未得归物外无思皆妙道尘中有患更危机羡君行李翩然去琼阙从兹两子微
见说当年梦甚真公今高步挹清尘经传桐柏兼三洞名在明廷接万神马过越山资浩气花飞剡水正残春白云二友皆仙士晤语多应一笑频
送人游福唐
萝月溪云各未阑他时薪水肯相安家依梵刹钟磬静路近台山松桂寒横槊胜流公远诣观澜逸兴我难看归时一棹宜须早趁取薰风荔子丹
送别曹封叔
华宗丰度蔼长云一笑相逢契懒真岂但金兰如旧分固应俞扁是前身久爲辇毂缁尘客欲趁龙园茗盌春顾我华顚今放迹水边林下愿相亲
久别黄虚中忽会又别二诗道意
汪汪陂量有家声文擅区中世典刑别去十年头已白相逢一日眼犹青君裁短後姑假道我访内丹殊不经萝月风棂传古锦无令簿领困周星
苹满烟沙柳满洲緑荷风软转船头归篷亟作恁麽去许事肯令如是休自有文章追洛下【虚中与朱希真酬唱】莫缘誉处厌糟丘君能坐致钱流地行逹通明十二旒
送殿干谯公暂归莆田
暂辍京尘扰扰间一鞭行色冒春寒梅花细雨资能赋野水遥山好据鞍引道颇闻辞魏阙觅官况可近长安掀髯西笑归宜早应及莆闽荔子丹
送钱处和知三衢
忠孝传芳在一门双旌光动小阳春柯山瀫水聊均逸石室龟峰定可人紫诏密尝符夙梦朱轓果见抚斯民故家未有如公者自致勲名侍帝宸
和都运龙图
一时耆旧尽英游玉节迎銮暂少休不以秦人视越瘠载驰楚尾与吴头两淮浓被锺离政一水聊萦杜若洲行见锋车还禁槖巳看仁化浃鱼鸥
老大心情故倦游直诚自许赋休休清流固已久絶望白髪只今空满头软语每思挥玉麈寻源便欲过瓜洲他年一棹烟江雨有愧轻轻不下鸥
和郑康道
絶叹当年故作痴水边林下欲清非未应阮籍涂穷惯自是王通世念微仗节旧闻英槩伟挂冠惜与壮心违起予径办从公物一?芒鞵一衲衣
耕隐春江水尽头一鄽已自鄙通侯好辞遽作春半别归意欲兼天际流我尚未栽三径竹君能先泛五湖舟要来便作乘风客莫使烟光有许愁
和谢景英提干
公家绣户压城垣物采随时入懒轩人倚层楼风满槛江?秋影月当门賸闻芗渌罗襦丽醉看金荷烛影昏可但颓然信真率亦思秀句得重论
和稳上座
与公缁素两无成世路低囘窘墨绳弱羽机缯怀畏避孤根霜雪厌侵凌未须神秀终齐雪好嘱维摩且判凭喜读师诗破尘坌了如松雪拂人膺
和杨季廓解元
下帷闻说尽英奇赋就三都墨未醨分比楚兰同讲学文踰荆玉不遐遗豹藏烟雾聊相与蚌剖珠玑要及时龙虎他年题淡墨緑衣皂盖看风姿
用前韵书田间晩步
寓居萧寺憇衰迟得酒宁论浊与醨闲里风光常自喜暑中人事弃如遗一溪烟水渔乡後万叠苍山月上时竹杖芒鞵田岸久稻花细细岁丰姿
用前韵赠岸老
年来学稼似樊迟惟有农功每不醨事与本心虽自适病随老境岂相遗我方枕簟和云住公已风幡撇地时林下相逢笑相领一枝筇竹水云姿
和曾竑父光孝佳句
使君幽讨遍禅林名动三台殿阁清稍赋诗章囘好色坐令草木有佳声政须膏泽随轩至未碍隼旟冲雨行争写雄文惟恐後喜兼和气满重城
和黄南嘉相贺【杨勍贼马在城下余以帅檄统领全师渡晋江对垒三战贼北南嘉有诗相贺次韵谢之】
贼马凭凌势怒号铁衣夜挂映征袍谨严甲士方超距森索妖星絶绎骚横槊赋诗虽昔事枕戈待旦敢徒劳公诗一洗烟尘气媿甚横行不鼓刀
和郑国器来自江州道中之什
闻道山炉一炷香三余常得寸心降直须了取诗千首始可闲期璧一双梅润未能排絮帽日阳只拟上芸窻竚公纳锡充前列毋使迟迟出九江
和国器因以奉勉
宿云浓澹弄空明桃李吹香雨屡经燕识旧巢犹颉颃枝骈新緑尚芳馨力田须待年多黍知病好寻参与苓莫爲无家怵乡思且筹杰论献明廷
和鲍判院见寄
挂冠十载水云乡忽奉新诗助发扬老境不能寻汗漫圣时欣服值虞唐喜君均佚琳祠乐愧我初无袜线长他日林泉傥相觅一蓑烟艇洞庭霜
当年壮志作三军拔马曾同幕下宾欲试韬钤毘庙筭便期鹰隼出风尘暮年岁月嗟残景一水波涛有故人端谓题舆因卜筑不应佳句尚悲辛
次韵李汉老参政重阳前游泉州东湖
郊亭十里绕风漪一监光?万象微胜址几年因事废遗芳今日识公归凤山前直供晨翠鲸海旁连涨夕晖少并江湖鱼钓乐緑蓑青笠鳜鱼肥
用李参政韵并録寄舟峰师
峙玉层氷莹肺肝秉钧风节素巗巗交河谕旨师无战榆塞宣恩俗旧衘成筭巳功休大树洞章咏志发幐缄斯篇疾读林宗意快甚长风破浪帆
世间羣盗脍人肝避地方图水石岩客有緑林嗟路阻书无黄耳欲何衘雨推溪柳金方重春入江梅玉半缄永念陆趋今弗获垂云安得倚天帆
昔年壮气激肠肝锦带吴鈎鄙隐岩喜试轻裘裁白【以下阙
<集部,别集类,南宋建炎至德佑,松隐集,卷十三>】
霜初
应怜别久愈无味落塞如今拟荷锄
大方今始识无隅明月珊瑚袖手摅愧甚许提圯下履喜於亲授活人书风神峙玉藏纯白议论昂霄到古初内顾斐然知不称祗宜归隐自扶锄
开缄韵语起亷隅坐使心胸百想摅公比士元方展骥我如毛頴不中书烛摇冷晕人方寂犬吠寒云月上初北首故关山万叠几时艰棘一诛锄
晓程寒水散成隅欵段徐行得自摅天外好山宜日衬风前老柳半虫书赓诗巳玷清新後扣户仍烦剥啄初忙似老农无住着看人仓庾亟持锄【有诗催和】
用前韵赠张正仲朝散
郎官出宰镇方隅聊试牛刀意未摅不特持平争结友要知博物有成书不惊雉羽桑隂静一洗蛮烟霁景初恨识羽山眉宇晩每闻嘉惠及耕锄
朅来仰止德之隅颇欲徜徉遂所摅倚杖未忘千里恨飞鸿为作一行书喜君燕寝凝香暇念我哀涂税驾初湖海不除豪举想尚容访古问槐锄
和曾谹父见招
使君邀我避炎蒸好句先驰识故情长日流金虽可畏小槽酿玉得同倾耡荒喜已亲三径作吏谁能更一行且与诗翁频啸咏个中佳处絶将迎
和李判院宿松隐见贻
未论琢句比元晖余事犹思学退之数亩园荒松菊在一生心有水云知时平岂暇寻三窟事际何能出六奇幸有松篁隐幽筑所欣鹤驭到时时
和钱大参题松隐明秀堂韵
溪声山色助清豪小葺蘅茅望玉霄莲社粗能追惠远虎头宁复愧班超有池清浅方储水厥木扶踈岂待高甚辱品题嗟老矣而今不梦紫宸朝
和贺参政与应宣教诗应居与坟庐相近
庵外山高水不穷庵中道德与时隆岂图宝所千峰静得奉清言一笑同幽筑禅扉俱不远水光萝月冷相通他年更约稽山老共棹西溪十里风
和钱参政卜宅
数篇隃寄梵王宫玉立高寒并两峯亹亹诗章烦护惜时时情话忆过从雪残苍岭野云暗花着踈梅春意浓他日庵居定相奉半山松竹更谁容
和曾守祈雪
怪来六幕了无风虚室光摇表里同端木已飞花委积老蟾应借色朦胧忍寒须教儿辈喜清赏莫令樽酒空想得明朝呼舞处森严冠佩大廷中
天其或使不轻飞有待随轩故作迟风静圆虚才半夜雪随精意若前期影藏寂寂沙头鹭寒入青青壠首岐千里欢謡归太守邦人固已播声诗
和曾守洪倅喜雪
不知时雪覆云沙但怪虚窻木影斜入竹不妨听瑟缩映空宁复问津涯盃深喜近围炉火香冷谁寻小树花语到蓬仙烦寄我固应黄竹属诗家
和曾守出後房丽人
方惭虚薄预时流仍见娉婷恰上头檀口细能哦赤壁羊醅喜为沃清愁当轩妙有眉宇秀列屋尚谁庭院幽颇恨夜深人已醉翩然翠袂挽无由
和曾守东郊赏梅兼送范子芬
溪曲山横动晓光天开玉雪照崇冈不妨花陌依微雨为洗春风澹薄粧送别休歌河满子相思应待返魂香坐中客已无肠断何况离声更抑扬
松隐集卷十三

[book_title]卷十四
钦定四库全书
松隐集卷十四　　　　　　宋　曹勋　撰律诗【七言】
谨案此卷原阙
<集部,别集类,南宋建炎至德佑,松隐集>

[book_title]卷十五
钦定四库全书
松隐集卷十五　　　　　宋　曹勋　撰
律诗【七言】
和人题倚江亭
老去求闲计巳疎若寻多事即荆舒孤高简澹为三益淳白清凉共一虚有意烟云供眼界无心鸟雀下庭除兹亭未足为依泊自是山中有旧庐
再和呈李提举
侨寓江城意岂疎得亲仙李似南舒高门带佩昭寰宇一代勲庸切太虚相业自应求的子老成宜复被亲除中兴文物须名世会见金珂下直庐
和人荔子
冥冥细雨不沾梅喜熟筠笼荔子来满眼骊山当日意十年闽岭此时杯色香岂谓撩禅悦甘旨隃知并老莱伏读佳章辄赓唱敢将瓦砾拟琼瑰
和绍兴次子所寄诗
连旬零雨暑犹强未信人间九月凉瓮里麴生初泛蚁壶中桂子并寻芳斑衣未遂兰玉集吾子少留云水乡门户喜犹家法在诗情辄莫似王阳
和次子积雨损红木犀
应向西瑶立赤墀鲜云仍带緑烟宜要先篱菊三秋艳不放蟾华一点窥颇讶夙宵凉雨疾顿思晨发晓光披骚人豪举经年意絶叹丰姿积渐吹
和人惠诗
忧患心知振古稀北征尽读少陵诗孰能狡兎谋三穴且愿鹪鹩寄一枝出陇麦苗忧客念摇风柳色动春辞与公共作诗魔役不害闲中故作痴
又
从来五技巳成穷顾我方今五技中治絮不能防暴冷拥炉聊复借微烘怀乡固与我同志浮胆悬知酒有功待约盃盘寻一醉醉来宁复问凶丰
再答前韵
不裘而暖得横披絶叫西崑不复诗耸入山容成紫障暖囘玉糁缀繁枝从知公有青云志聊欲文成黄绢辞但得锦囊风月在胷中佳处未妨痴
客居索寞厌天穷抚事无能笑语中破睡好茶盈盌白曝檐晴日半帘烘向来切巳连丁祸政以临民获罔功赖有破除余习在后山端欲扣南丰
老景逢春每多留赏子美所谓老去愿春迟子忱雅知其况以佳句见贻信笔为答
吾俦春味等闲情识我幽花种绕亭云带竹光天外碧风囘松吹梦中醒樽罍湛緑邀芳景红翠收香拂夜屏归傍清池留未足更看涵泳一天星
答赵周卿
柴扃小隐二林间德有邻兮迹遂安支派发源公隽秀客情催我老蹒跚松留日脚秋烟薄塔响风銮夜月寒颇喜笑谈皆自在兵戈聚首盖良难
和英上人见寄
华鲸吼雨晓声长诗罢萧闲百步廊倚煖花梢清有思傲霜菊蘂冷犹香好闲懒瓒聊煨芋不病维摩尚倚牀满眼云山应自足笑渠门外马蹄忙
奉答国器见贻
连朝好语见勤渠得失从来要一如公但忘情支定事天交更读未看书柳藏窈窕金千缕月在西南玉一梳倚熟何妨驻行李神仙亦复喜楼居【时郑舘於家之东楼】
光焰方期万丈长壮心肯以醉爲乡功名莫与平泉李志业须还铁砚桑待价自应聊隐默逢年安得更韬藏翩翩賸读春风句两目增明胆亦张
双溪云老寄示佳句及新茶用来韵为谢
老去光隂不问春只思麋鹿与为羣每求书附风前雁便想山深日暮云鈆椠尘劳应念我诗章棋局久思君新茶仍副清新句碌碌麤官愧少文
王元龙惠新制辄依末後耘田韵叙谢
琱章琢句茂家声如閲龙跳读快晴秀韵凌虚天外立春熙及物坐中生只应翳凤游八极但觉仪韶闻九成愿看浯溪擅文学要收功业付耆英
新岁雪示儿辈
改岁晴和两月悭雨声兼闰湿长安江梅已挟春风嫩朔雪犹飞腊月寒老境亟寻篝火暖此怀不放酒瓶乾珠幢玉蘂明心目写入清吟异日看
政恐东臯穑事悭晓霞拥日作平安禽声便与和风暖梅影潜摇碧砌寒幽谷定迁莺啭巧芳郊滋喜燕泥乾吾君勤俭寛宵旰富入仓箱亿兆看
老拙观诸公及儿辈和篇差以自慰再和前韵
浓隂罙月作春悭兹夕栖巢鹊不安淅沥潜囘连夜雨缤纷遽作勒花寒色迷梅径香非远声抑琴丝润未乾西北高楼临缥缈海山羣玉得重看
郑吏部有诗谓未当作夀穴和其韵
子真高韵屡裁诗不得同行暂语离春色正如重醖酒好花尚有最繁枝老翁只喜先安穴夀数何能更问眉冒热归来便如梦何堪尘土混幽思
谢杨监丞雪中送羊羔酒
朝囘六出势飞浮历乱初看积瓦沟漫以郢人歌白雪曲烦从事到青州因知洗吻羊肪滑可但倾肠鼠腹休纸帐熏炉今已矣解嘲得免继前修
谢钱处和惠燕坐搘颐莲
不倚蒲团有妙机搘颐真可助痴儿辍君拄颊看山用拯我垂头欲睡时燕坐巧能留蝶梦吟髭聊复寄莲枝从今宁有灵龟叹一枕跏趺总不知
腊日谢仰上人惠兰
未觉光风转朔云深窻乍见意增新欲先楚客传清些未放江梅占早春自许幽香传窈窕更烦白足下嶙峋爲君抖擞烦襟看要是都无一点尘
谢卫太尉送新酒
君家氷玉传素风瓮头色与氷玉同薰人气和喜屡接入琖色轻看若空梅花破萼香澹澹江天欲雪云蒙蒙坐客已醉复赞叹头不岑岑常忆公
酬许察院
十载天涯客路身不知何处是通津华顚久已从公道青眼遥思有故人壮节未随尘土变穷愁专与岁时新邹枚正此游梁倦引手毋令浪苦辛
再酬丁尉
九臯仙绪岂凡门肯顾衰翁笑语温槐里少留传好句枫宸固已奏嘉言弥弥野水山连碧嫋嫋新凉月挂昏妙笔摛华想高兴政须檀板与清樽
寄宋德可观察
北归一笑脱风沙淮海相逢五岁华寄语欲凭沧海月昔游空想赤城霞遥知汉殿宜鸣玉不谓青门尚种瓜虽是道人心似铁余情应得赋梅花
病中寄曾使君湖上
露晓红幢緑盖明使君千骑会耆英笙歌逓奏连云上荷芰传香拂面清遐想雅欢均四坐欲寻幽梦下重城负薪独恨穷阎卧不得临流预濯缨
用前韵酬陈判官
刺桐花发照人明三看薰风舞绦英海近鱼肥随米贱山高溪净照人清久闻射策先黄甲何意栖鸾尚赤城顾我婆娑老林下看君事业映簪缨
寄储子椿
卓荦姑溪有隐君当年远识逹枫宸监明尘土无留迹水净妍媸久自真闻道燕居求性理固应有暇对闲人一鄽已约同藏海他日茅斋定卜邻
寄陈居士
君住西山我住东杖藜时复得相从欣欣未见飘飘举楚楚先经面面松仙事旣无妻子累丹罏自有鬼神供来春麦壠青中过待碾新茶约段公
寄山中友
同朝不复旧交游留滞行都岁两周落景残霞曛夕霭断云横雨霁高秋因仍久作归欤计蹭蹬端如贾客留惭愧君恩何以报此身江海任虚舟
新建秘书省呈李秘监
道山贤范久摧藏圣德重兴接耿光招隐稍来周俊造紬书行见汉文章挂檐玉榜昭新渥挿架芸籖识旧香喜见诸儒在天禄嘉谟应欲赞时康
怀归呈同官
老去光隂易变迁佳时常在泪痕边一寒休待绨袍惠二顷须资负郭田邀客预留醅下酒凭栏闲数渡头舡此身更待烟萝去放尽天游只醉眠
小园午集坐间呈处和瞻明诸友
共向花时笑语频不须七七倩花神中郎碁战投机捷阁老诗坛着语新暖景迟迟莺唤友落英寂寂草成茵牡丹芍药开非晩更约同游浩荡春
再乞休致未遂得二诗呈之奇乡友
晩岁归心岂易收挂冠已去复淹留东方曼倩多奇节司马相如故倦游牀上诗书供一笑山中松桂入清愁儿童怪我经春病此意还能掩得不
録録虽能早致身中年东海与西秦只宜桐柏山中老不是麒麟阁上人故病未休新病起黑头应笑白头新天公早赐还山诏怀抱纷纷倦俗尘
怀赵希元
久怀宣殿浮山老句满东南着老成一笑忘言寻小隐十年去国得双清别来体力兼人健喜甚诗书满意评天子中兴求谠论故应啓沃慰平生
戱简钱处和
闻道维摩棐几前花随宝女下云天合欢带缓新粧薄燕子楼深晩色鲜想得琼枝宜夜夜只应璧月共娟娟何时遂预平生友与出湘云伴锦筵
荣侍郎暂寓张园小诗寄怀
家来三乐益芬芳不爱华堂借草堂每聼鸣驺传陋巷便知宝勒下明光炊烟茶润兼旁舍萝月松风同一冈锦瑟似闻方醉卧西楼横玉助新凉
仆至赤城英侍者见访好语澜翻喜以成诗
【阙】
露
自应双鹤下青霞颇闻北海终栖火莫向东陵只种瓜他日黄庭留黍米遨游海岳未须家
灵明独耀驻年华九任玄归有等差帝一澄明藏水火崑丘凝结粲云霞金精盛处须寻兎火枣成时要似瓜识得神仙木中子丹腴愿及小生家
松隐集卷十五

[book_title]卷十六
钦定四库全书
松隐集卷十六　　　　　宋　曹勋　撰
律诗【七言】
陪宣抚置酒南楼
远业尝轻万户侯今陪笑语庾公楼声空冀北一曲妙木落淮南千里秋酒兴勇随高意上月华影入大江流主人为客留清境销尽牢愁与客愁
游惠山
旧约溪山拄瘦筇踏云渐听短长钟山腰古佛閟金殿石眼细泉喷玉龙欲濯泠泠终日水且临楚楚一庭松知公弭节期游胜看取诗来阮仲容
过郑吏部水阁
九夏销烦日正长沈沈虚阁枕横塘更无尘土侵衣裓只有荷花度晩香一道清泉供枕漱千章古木进风凉相从时得游佳处何必持盃玉色光
过处和赏荼蘼
泛舟凭槛在蓬瀛一醉心期任此生满腹本来同鼹鼠吸川遂欲比长鲸归来尚带荼蘼露梦想犹闻佩玉声醉後狂歌能恕否如今五日未全醒
处和有诗欲过小圃
小园花木暖成围况复轩窻倚翠微一槛海棠云锦展四边山色晓烟飞春风烂澷何妨醉浊酒淋漓任满衣甚喜鸣珂肯相访济川蹔舣緑苔矶
思归天台
山中小筑枕溪流却踏红尘笑拙谋鬓点吴霜今已老儿皆楚语秖堪愁猿惊鹤怨事偶尔燕语莺啼春罢休每与儿曹话归计一帘清梦绕沧洲
闲居泉州
平世功名不可期羝羊自恨触藩维劳生漫揖衆人谤虽死肯辜天下知劝进偶能回漠北输忠犹忆佐边陲秋风一夜翻庭緑晓看髭髯半作丝
黄湾书事时敌人犯淮
海边鼓角动星辰我复驱贫近海滨强对溪山方袖手不堪梅柳已惊春新元北客愁边泪故国西郊日暮尘谁与高寒伴幽独雪声清梦入霜筠
出关
笋舆清晓出都门便喜松声到处闻可但佳游今止止试寻旧友只纷纷卑栖故传吴楚语高意自同鸾鹤羣且乐退身无罣碍满襟尘土逐春云
天台宰祈雨有感
炎风踰月炽穹苍稼穑如云已变黄令尹为民躬血恳神龙奋雨破骄阳高低禾颖芃芃秀壠亩风回细细香自尔屡丰应课最西成先可贺仓箱
次子自越来见省
江分吴越寄寒温赖有飞鸿旦夕闻作别半年常入梦相望百里叹离羣庭萱雪已侵寒绿梅萼春回耿暮云喜汝蹔归俱慰悦老怀无复更纷纷
无锡得次子诗促归
老大心情不外求得闲欢喜且闲休每思尘土年华老欲接神仙汗漫游三月不知春烂熳五旬却值雨飞浮催归又诵吾儿句便且呼童上小舟
山中
告老吾君得挂冠交亲犹肯问平安连天秋色雁已过满槛竹声风逗寒对客杯盘心共醉催人节物岁将阑但知适意山林去不觉山头行路难
松隐坐上寄钱大参
闲里光隂不记名曲勤宏度访公荣五云洒翰情文厚九节浮香琖色轻瑶箑含风清致爽彩丝萦臂眼增明团栾每得佳时醉却恐宣麻下帝城
戊子正月廿一日雪及半尺
晩讶争鸣白项鸦梅风随夜冷窻纱忽惊寒透多年被不儗潜飞六出花历乱已应藏月桂馍糊无处认山茶朝来多悞寻芳客都向东风卖酒家
初见梅有作【仲子折梅见寄虽尚未着花而疎瘦纎婉巳自有无穷春意戱作短韵】
至後微和入烧痕烟稍寄我岭头新尚无红糁离离意已觉清姿冉冉春未暇儗为乌有赋絶胜遂咏坠楼人夜寒翠袖临明月且影横斜上醉巾
清明书事
老来不复较三余只养恬愉守故居新火又逢寒食节故人谁寄一行书随人只得身康健寓物须烦酒破除賸读佳章正凭槛海棠花上雨疎踈
寒食有感
辇下相知把酒稀更逢寒食泪沾衣五浆道路何尝馈三径荒芜未得归春事沉沈寒惨惨暮烟漠漠雨微微杏花零落春还半空看帘间燕子飞
春晩即事
化国舒长日正迟漫天风柳緑成姿高低蝴蝶尚春色零落荼蘼犹晩枝倦思有余时种竹老怀无着强赓诗人人一觉是非梦但得百年犹此时
晩春书事
东风苒苒又将归甚叵飞花不恋枝半夜雨惊残梦破一春愁是落花时暖梢袅袅青归柳轻浪痕痕緑满池惟有小栏藏秀色数枝芍药殿春迟
风雨惊春
一年春事急如流每被顚风断送休锦瑟华筵常漫度杏园景物只供愁须知胜践何时阙自是青春不少留遍倚栏干望归路落花飞絮思悠悠
连雨有感
连雨霏霏作晓隂倚栏不复见遥岑已踈日上三竿报只听风随十日霖枝上绽梅红自坠庭中新緑色逾深田苗涨水横斜卧甚悯为农种植心
扇车
良工巧制鲍鱼形短架圆机扇比名十幅怀箱尘不到一轮因力羽犹轻辗囘剧暑轩楹去载得长风枕簟清失喜门边须茗客隔篱悞作碾时声
初冬日怀先垄
中原金鼓未全衰拜扫逢时泪满衣丘壠萧条应蔓草松楸寂历想斜晖残骸漫向天南住乡思空随雁北飞海上伤心一巵酒梦魂先巳酹重围
闲过小圃督治冬蔬
山园乘兴便忘归习静关情万事非落叶翻江垂露网小梅藏白倚苔矶等看朔雪连云密数得栖鸦几阵飞台岳久惭猿鹤怨水云三合寸心违
辛卯题壁
中原?贼百城没龙驭天旋守一江恢复未逾衣带水功名惭有碧油幢痛无雁信来沙漠愁觉梅风到夜窻朔吹搅云心慷慨拊牀未易寸心降
病起有感
老去心情在一鄽是中忧乐称华颠因知不悮三三句空近偷安九九年生死去来浑付梦火风煎廹谅非坚第知一?安排了任我朝昏且信缘
【阙】
台城杂诗
卜筑城隅久罢休数椽忽得水西头四围竹色缭寒碧一径杉风留素秋门外水天分棐几天边桂子入帘鈎指踪尽得神仙客更乞佳名为归不
老境光隂怯雨霜怕寒窒隙似猜防养生饱悟风中烛卜宅闲寻肘後方明世渔樵终混迹故山猿鹤怨循墙天台肯约他年隐半岭松风殷夜牀
长歌山林五风霜翠竹青松是巨防每谓肉身求浄观犹胜饭袋绕诸方因风老叶闲粘网久雨新苔巧占墙何以待宾余旧贯一香一饭一胡牀
向来小筑久锄荒更觉闲中日月长山脚孤烟迷市井冈头斜照下牛羊乘槎未喜闲侵汉骑鹤何求再上扬简寂新诗清有素雨随击节助浪浪
归涂只欲自治荒久习田间兴益长挿稻方能骑秧马触藩遽复叹羝羊乍为事夺愧俯仰却得公来时举扬更待凉风下天末醉看墨妙写淋浪
雨後秋风十日隂衣罗初觉晓寒侵清愁强欲亲欢伯瘦骨何能举聚针碧玉丽词残照晩青楼秀色暮云深中郎好句传茅屋端比逃虚喜足音
金柔火老转清商已近蟾华冉冉光尚有微云遗暑湿不妨森木作新凉境中自有壶天濶物外每同春日长愿得身藏箕斗内白苹红蓼水云乡
元夜晴和中禁好梅影玉栏干峭窄春衫入嫩寒金翠会羣仙　移下一天星斗灿喜色动宸顔行乐风光莫放闲月在凤凰山【此词疑悮列此】
【阙】
春光过似不春光自念曾无作法凉鞍马固先均臭味薰莸安得更芬香画脂敢谓名堪惜食?今知味更长珍重好辞皆发药颇惭宫徵顾周郎
爝火宁知日月光遽闻骑火犯伊凉周宣懋建中兴政上帝潜符至治香天欲卦爻重彖象民知瓜瓞本绵长商孙驾驭方经武行见蒙冲系夜郎【夜郎?牱以系战舰出汉书音义】世道艰虞太白光风栖雨食铁衣凉谁歌汉月空相识漫有山花先自香塞上许时兵未息水边他日话尤长想当清夜圆蟾白曾欲题诗问庾郎
强栽松竹养烟光官舍公余喜晩凉习静关情惟挟策爱闲修供只焚香自怜怯事如欣泰止合抠衣扣子长断断此生今巳矣拟寻艇子学渔郎
遽朌翰墨发幽光内顾鲰生德甚凉已幸贰车临海国因知汗简发天香花梢擢緑蜂初静梅实桃青昼巳长会见紫泥传诏札中兴事业属清郎
海色天容浸冷光秋囘山谷进风凉不须悟性三关语自有澄心一炷香倦客栖迟归意远暮林摇落晩山长从来习气闻风悦惭愧如今陛楯郎
韵语初疑掷夜光顿驱热恼作清凉紫髯英槩云仍着藏室文华锦绣香客况讵能论酒恶高怀当不较龟长与公避地均休戚天使诗人识澷郎
松隐集卷十六

[book_title]卷十七
钦定四库全书
松隐集卷十七　　　　　　宋　曹勋　撰絶句
谢赐宸翰扇
恩从清暑殿中传凤翥龙盘墨色鲜何物老臣容拜赐御风挟月下中天
上元前四日宣召赏梅
冉冉东风春乍回睿思宣入禁中来忽参鼻观清香彻殊喜一庭都是梅
德夀春帖子
晓来帘幕卷东风尚有春寒下绮栊德满人间和气浃卯山宫殿瑞云中
弄黄宫柳未齐匀便觉风和淑景新自是东君朝?贵欣欣春亊足颐神
卷帘康夀丽朝?经卷龙香昼漏迟闲暇瑶琴成雅奏和风吹入万年枝
腊余七日换年华玉砌青萱半吐芽竹色松声清佀玉未须剪彩作春花
椒房懿德庆源同环佩雍容冠六宫粧罢朝元无一事关雎诗咏二南风
露香栏槛已青青梅萼惊春照坐明天极元妃资内助常年春首祝椿龄
向晓天中月一痕春阳先到凤凰门苑中鬬草寻芳处日日春熙奉至尊
嫋嫋柔风泮緑波深沉甲舘已微和新春玉带香罗薄从此宫中乐亊多
端午帖子
非烟苒苒上宫云嘉木团团午影分玉案琴书供燕适五弦清韵助南薰【德夀】
怡顔无暑到新宫一样珠帘广殿风角黍菖丝随节物旨甘时下五云中
辟兵龙印篆神经系臂香萦綉色轻自有微凉生玉宇池光静照午隂青【康夀】
日华露重??竹宝砌风回楚楚松酪粉氷壶驱薄暑瑶琴永日得从容
朝下仙班晓景迟步揺香认九华妃花藏窈窕知金屋亭照回波在翠微【贵妃】
曲槛榴花绦色鲜博山一缕水沉烟奉华窗户清无暑习习香传远岸莲
参差台殿照祥云叠雪含风彩缕新玉带轻纱迎令节五云深处奉严宸
下直归来阆苑游椒风高转紫云楼氷盘纹簟清薰细卷上珠帘白玉鈎
雨後风微荷芰香顿驱初暑作踈凉黑云卷尽青天大却倚湖光看夕阳
癸未御前帖子
广殿薰风日正长云峰远岫各微茫上天不似人间热夏木隂隂六月凉
圣君英略凛横秋十万偏师奉睿谋一日已闻三奏捷版图行见复神州
中原久巳望天兵攻守知惟断乃成便有呼韩归圣化甘泉应得慰皇情
隆兴天子七月十三日亲享太庙先期风雨弥日及夕拔木震海窗户俱动转五更即止乃行礼时也喜而成三章
万骑如云下太清至尊亲享在天灵才闻初献风雷息皎皎凉蟾数点星
一夕秋风势震雷颓山拔木屋倾欹锡春大厦犹惊畏蓬荜茅庐亦可知
雨脚如麻入夜深飘风从雨拔山林守灯危坐不敢息惟有皇天知此心
谢赐丹桂
秋入幽岩桂影团香深粟粟照林丹应随西母瑶池晓染得朝霞下广寒
观覩宸制花落尤艶之句自古诗人未有形容及此者使落花不与草木俱委可见天地大德之心小臣不量芜纇仰赓宸韵
春亊匆匆緑渐穠林花铺绣晓烟中如何卷上黄金阙许作华裀舞阆风
题禁中黄石榴
榴花红染猩猩血薝卜丛中今鬬新何事司花与纯素不同妖艶污天真
安石开花比御衣绉红繁绿不能奇上林别有娇黄贵如剪氷绡衬玉肌
宫词
郁葱佳气转春风五色云低驻玉龙紫府清都天不远翘鸱浑在翠微中
南山迎座晓云开阊阖风迟絶点埃受职百神知有象会稽春色过江来
护圣军容簇仗齐云屯甲马耀春?行知蹴踏边尘静十万吞江午饮时
为销烽燧拯吾民都督亲行号令新仍诏克戎恩宠异牙牌御札赐功臣
听政勤劳抚万方蹔留行殿驻钱塘巳将轮对规行事更向龙牀阅谏章
法书点画久非真上圣传真妙入神凤翥龙盘时降出二王应望属车尘
今年腊日近春繁帝意深忧气未暄益恐吾民有饥冻太仓连发赈元元
山迥江回地少尘方州桃李不成春要知驻跸非闲暇看取君王苏远民【苏远民御制诗也】
兰亭久巳昧精觕睿藻传模字一如莫更坚珉求定本且瞻奎画看临书
元正不贺自清衷睿札频颁念两宫天相吉音来自北便知孝悌与天通
女裳缘饰丽青红俗竞浮华废百工圣意与民敦俭素尽除金翠复淳风
潮随春涨雪千寻南越山藏暗浪深欲识钱塘两回汛便如万国奉君心
?天逆党作兵端生致魁渠诏意寛咸与维新皆赤子释囚还并赐衣冠
中兴仁泽浃昌期则百斯男自可知例诏高禖祭春社掖庭应已梦熊罴
拱北星辰静守心蹔清警
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>