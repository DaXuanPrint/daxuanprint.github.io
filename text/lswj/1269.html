<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●序,●卷一·忠志,●卷一·礼异,●卷一·天咫,●卷二·玉格,●卷二·壶史,●卷三·贝编,●卷四·境异,●卷四·喜兆,●卷四·祸兆,●卷四·物革,●卷五·诡习,●卷五·怪术,●卷六·艺绝,●卷六·器奇,●卷六·乐,●卷七·酒食,●卷七·医,●卷八·黥,●卷八·雷,●卷八·梦,●卷九·事感,●卷九·盗侠,●卷十·物异,●卷十一·广知,●卷十二·语资,●卷十三·冥迹,●卷十三·尸穸,●卷十四·诺皋记上,●卷十五·诺皋记下,●卷十六·广动植之一,●卷十七·广动植之二,●卷十八·广动植之三,●卷十九·广动植类之四">
<meta name="description" content="中国古代风俗传奇杂集。唐段成式(约803—863)撰。二十卷、续十卷。计一千二百八十八条。成式字柯古,祖籍邹平(今属山东),后迁居荆州(今湖北江陵)。宪宗朝宰相段文昌子。自幼苦读精研,尤深佛理。曾任秘书省校书郎,出为庐陵、缙云、江州刺史,终官太常少卿。遗诗三十余首,收入《全唐诗》,遗文十一篇,收入《全唐文》。酉阳,指大小酉山(今川、湘、黔三省交界处)之阳。相传此地有石穴,藏有秘籍逸典。段成式采自秘府珍籍,或耳闻目睹,使该书内容广泛而庞杂,“天上天下,方内方外,无所不有”(毛晋前集跋),故命之为《酉阳杂俎》">
<title>酉阳杂俎_段成式_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">酉阳杂俎</span> <br/>
          作者： <span class="inputVal" id="bkauthor">段成式</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,风俗志,完结</span> <br/>
          字数： <span class="inputVal" id="bknum">[book_length]135889</span> <br/>
          说明： <span class="inputVal" id="bkdec">中国古代风俗传奇杂集。唐段成式(约803—863)撰。二十卷、续十卷。计一千二百八十八条。成式字柯古,祖籍邹平(今属山东),后迁居荆州(今湖北江陵)。宪宗朝宰相段文昌子。自幼苦读精研,尤深佛理。曾任秘书省校书郎,出为庐陵、缙云、江州刺史,终官太常少卿。遗诗三十余首,收入《全唐诗》,遗文十一篇,收入《全唐文》。酉阳,指大小酉山(今川、湘、黔三省交界处)之阳。相传此地有石穴,藏有秘籍逸典。段成式采自秘府珍籍,或耳闻目睹,使该书内容广泛而庞杂,“天上天下,方内方外,无所不有”(毛晋前集跋),故命之为《酉阳杂俎》。书中首次记载了某些民间传说故事,它们是研究某种类型传说故事的最早依据。《四库全书总目提要》认为其专记“诡怪不经之谈,荒渺无稽之物”。除记载了不少自然科学知识及风俗民情外,还记载了若干方术方面的内容。</span> <br/>
          封面： <span class="inputVal" id="bkimg">Z_15051.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]酉阳杂俎
[book_author]段成式
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,风俗志,完结
[book_length]135889
[book_dec]中国古代风俗传奇杂集。唐段成式(约803—863)撰。二十卷、续十卷。计一千二百八十八条。成式字柯古,祖籍邹平(今属山东),后迁居荆州(今湖北江陵)。宪宗朝宰相段文昌子。自幼苦读精研,尤深佛理。曾任秘书省校书郎,出为庐陵、缙云、江州刺史,终官太常少卿。遗诗三十余首,收入《全唐诗》,遗文十一篇,收入《全唐文》。酉阳,指大小酉山(今川、湘、黔三省交界处)之阳。相传此地有石穴,藏有秘籍逸典。段成式采自秘府珍籍,或耳闻目睹,使该书内容广泛而庞杂,“天上天下,方内方外,无所不有”(毛晋前集跋),故命之为《酉阳杂俎》。书中首次记载了某些民间传说故事,它们是研究某种类型传说故事的最早依据。《四库全书总目提要》认为其专记“诡怪不经之谈,荒渺无稽之物”。除记载了不少自然科学知识及风俗民情外,还记载了若干方术方面的内容。
[book_img]Z_15051.jpg


[book_title]●序
夫《易》象"一车"之言，近于怪也。诗人南淇之奥，近乎戏也。固服缝掖者，肆笔之余，及怪及戏，无侵于儒。无若诗书之味大羹，史为折俎，子为醯醢也。炙鸮羞鳖，岂容下箸乎？固役而不耻者，抑志怪小说之书也。成式学落词曼，未尝覃思，无崔骃真龙之叹，有孔璋画虎之讥。饱食之暇，偶录记忆，号《酉阳杂俎》，凡三十篇，为二十卷，不以此间录味也。

[book_title]●卷一·忠志
高祖少神勇。隋末，尝以十二人破草贼号无端儿数万。又龙门战，尽一房箭，中八十人。
太宗虬须，尝戏张弓挂矢。好用四羽大笴，长常箭一肤，射洞门阖。
上尝观渔于西宫，见鱼跃焉。问其故，渔者曰："此当乳也。"于是中网而止。
骨利干国献马百疋，十疋尤骏。上为制名决波输者，近后足有距，走历门三限不踬，上尤惜之。隋内库有交臂玉猿，二臂相贯如连环。将表其辔。上后尝骑与侍臣游，恶其饰，以鞭击碎之（一曰文皇御制十骏名）。
贞观中，忽有白鹊构巢于寝殿前槐树上。其巢合欢如腰鼓，左右拜舞称贺。上曰："我尝笑隋炀帝好祥瑞。瑞在得贤，此何足贺？"乃命毁其巢，鹊放于野外。
高宗初扶床，将戏弄笔。左右试置纸于前，乃乱画满纸。角边画处成草书"敕"字，太宗遽令焚之，不许传外。
则天初诞之夕，雌雉皆雊。右手中指有黑毫，左旋如黑子，引之尺余。
骆宾王为徐敬业作檄，极疏大周过恶。则天览及"蛾眉不肯让人，狐媚偏能惑主"，微笑而已。至"一抔之土未干，六尺之孤安在"，不悦曰："宰相何得失如此人！"
中宗景龙中，召学士赐猎，作吐陪行，前方后圆也。有二人雕，上仰望之。有放挫啼曰："臣能取之。"乃悬死鼠于鸢足，联其目，放而钓焉。二雕果击于鸢盘。狡兔起前，上举挝击毙之。帝称那庚，从臣皆呼万岁。
三月三日，赐侍臣细柳圈，言带之免虿毒。
寒食日，赐侍臣帖彩球，绣草宣台。
立春日，赐侍臣彩花树。
腊日，赐北门学士口脂、蜡脂，盛以碧镂牙筒。
上尝梦曰（一作白）鸟飞，蝙蝠数十逐而堕地。惊觉，召万回僧曰："大家即是上天时。"翌日而崩。
睿宗尝阅内库，见一鞭，金色，长四尺，数节有虫啮处，状如盘龙，靶上悬牙牌，题象耳皮，或言隋宫库旧物也。上为冀王时，寝斋壁上蜗迹成"天"字，上惧，遽扫之。经数日如初。及即位，雕玉铸黄金为蜗形，分置于释道像前。
玄宗，禁中尝称阿瞒，亦称鸦。寿安公主，曹野那姬所生也。以其九月而诞，遂不出降。常令衣道服，主香火。小字虫娘，上呼为师娘。为太上皇时，代宗起居，上曰："汝在东宫，甚有令名。"因指寿安，"虫娘为鸦女，汝后与一名号。"及代宗在灵武，遂令苏澄尚之，封寿安焉。
天宝末，交趾贡龙脑，如蝉蚕形。波斯言老龙脑树节方有，禁中呼为瑞龙脑。上唯赐贵妃十枚，香气彻十余步。上夏日尝与亲王棋，令贺怀智独弹琵琶，贵妃立于局前观之。上数子将输，贵妃放康国猧子于坐侧，猧子乃上局，局子乱，上大悦。时风吹贵妃领巾于贺怀智巾上，良久，回身方落。贺怀智归，觉满身香气非常，乃卸幞头贮于锦囊中。及二皇复宫阙，追思贵妃不已，怀智乃进所贮幞头，具奏它日事。上皇发囊，泣曰："此瑞龙脑香也。"
安禄山恩宠莫比，锡赍无数。其所赐品目有：桑落酒、阔尾羊窟利、马酪、音声人两部、野猪鲜、鲫鱼并鲙手刀子、清酒、大锦、苏造真符宝舆、余甘煎、辽泽野鸡、五术汤、金石凌汤一剂及药童昔贤子就宅煎、蒸梨、金平脱犀头匙箸、金银平脱隔馄饨盘、金花狮子瓶、平脱著足叠子、熟线绫接靴、金大脑盘、银平脱破觚、八角花乌屏风、银凿镂铁锁、帖白（一曰花）檀香床、绿白平细背席、绣鹅毛毡兼令瑶令光就宅张设、金鸾紫罗绯罗立马宝、鸡袍、龙须夹帖、八斗金渡银酒瓮银瓶平脱掏魁织锦筐、银笊篱、银平脱食台盘、油画食藏，又贵妃赐禄山金平脱装具玉合、金平脱铁面碗。
肃宗将至灵武一驿，黄昏，有妇人长大，携双鲤咤于营门曰："皇帝何在？"众谓风狂，遽白上潜视举止。妇人言已，止大树下。军人有逼视，见其臂上有鳞。俄天黑，失所在。及上即位，归京阙，虢州刺史王奇光奏女娲坟云："天宝十三载，大雨，晦冥忽沉。今月一日夜，河上有人觉风雷声，晓见其坟涌出，上生双柳树，高丈余，下有巨石。"兼画图进。上初克复，使祝史就其所祭之。至是而见，众疑向妇人其神也。
代宗即位日，庆云见，黄气抱日。初，楚州献定国宝一十二，乃诏上监国。诏曰："上天降宝，献自楚州。神明生历数之符，合璧定妖灾之气。"初，楚州有尼真如，忽有人接去天上。天帝言下方有灾，令此宝镇之，其数十二。楚州刺史崔侁表献焉。一曰玄黄，形如笏，长八寸，有孔。辟人间兵疫。二曰玉鸡，毛白玉也。王者以孝理天下则见。三曰穀璧，白玉也。如粟粒，无雕镌之迹。王者得之，五穀丰熟。四曰西王母白环，二枚。所在处，外国归服。五曰（阙名）。六曰如意宝珠，大如鸡卵。七曰红靺鞨，大如巨栗。八曰琅玕珠，二枚，逾常珠，有逾径一寸三分。九曰玉块，形如玉环，四分缺一。十曰玉印，大如半手，理如鹿形，啗入印中。十一曰皇后采桑钩，细如箸，屈其末。十二曰雷公石，斧形，无孔。诸宝置之日中，皆白气连天。

[book_title]●卷一·礼异
西汉，帝见丞相，谒者赞曰："皇帝为丞相起。"御史大夫见，皇帝称谨谢。
汉木主〈纟匽〉以桔木皮，置牖中，张绵絮以障外。不出时，玄堂之上，以笼为俑人，无头，坐起如生时。
凡节，守国用玉节，守都鄙用角节，使山邦用虎节，土邦用人节，泽邦用龙节，门关用符节，货贿用玺节，道路用旌节。古者安平用璧，与事用圭，成功用璋，边戎用珩，战斗用璩，城围用环，灾乱用隽，大旱用龙，龙节也，大丧用琮。
北齐迎南使，太学博士监舍迎使。传诏二人骑马荷信在前，羊车二人捉刀在传诏后。监舍一人，典客令一人，并进贤冠。生朱衣骑马，罩伞十余。绛衫一人，引从使车前。又绛衫骑马平巾帻六人，使主副各乘车，但马在车后。铁甲者百余人。仪仗百余人，剪彩如衣带，白羽间为槊，｛髟耳｝发绛袍，帽凡五色，袍随｛髟耳｝色，以木为槊、刃、戟，画绛为虾蟆幡。
梁正旦，使北使乘车至阙下，入端门。其门上层题曰朱明观，次曰应门，门下有一大画鼓。次曰太阳门，左有高楼，悬一大钟，门右有朝堂，门辟，左右亦有二大画鼓。北使入门，击钟磬，至马道北悬钟内道西北立。引其宣城王等数人后入，击磬，道东北面立。其钟悬外东西厢，皆有陛臣。马道南，近道东，有茹昆仑客。道西近道有高句丽、百济客，及其升殿之官三千许人。位定，梁主从东堂中出，云斋在外宿，故不由上阁来，击钟鼓，乘舆警跸，侍从升东阶，南面幄内坐。幄是绿油天皂裙，甚高，用绳系著四柱，凭黑漆曲几。坐定，梁诸臣从西门入，著具服、博山远游冠，缨末以翠羽、真珠为饰，双双佩带剑，黑舄。初入，二人在前导引，次二人并行，次一人擎牙箱、班、剑箱，别二十人具省服，从者百余人。至宣城王前数步，北面有重席为位，再拜，便次出，引王公登，献玉，梁主不为兴。
魏使李同轨、陆操聘梁，入乐游苑西门内青油幕下。梁主备三仗，乘舆从南门入，操等东面再拜，梁主北入林光殿。末几，引台使入。梁主坐皂帐，南面。诸宾及群官俱坐定，遣书舍人殷灵宣旨慰劳，具有辞答。其中庭设钟悬及百戏殿上，流杯池中行酒。具进梁主者题曰御杯，自余各题官姓之杯，至前者即饮。又图象旧事，令随流而转，始至讫于坐罢，首尾不绝也。
梁主常遣传诏童赐群臣岁旦酒、辟恶散、却鬼丸三种。
北朝婚礼，青布幔为屋，在门内外，谓之青卢，于此交拜。迎妇，夫家领百余人，或十数人，随其奢俭，挟车俱呼新妇子，催出来，至新妇登车乃止。婿拜阁日，妇家亲宾妇女毕集，各以杖打婿为戏乐，至有大委顿者。
律有甲娶，乙丙共戏甲。旁有柜，比之为狱，举置柜中，复之。甲因气绝，论当鬼薪。
近代婚礼，当迎妇，以粟三升填臼，席一枚以覆井，枲三斤以塞窗，箭三只置户上。妇上车，婿骑而环车三匝。女嫁之明日，其家作黍臛。女将上车，以蔽膝覆面。妇入门，舅姑以下悉从便门出，更从门入，言当躏新妇迹。又妇入门，先拜猪霍枳及灶。娶妇。夫妇并拜，或共结镜纽。又娶妇之家，弄新妇，腊月娶妇，不见姑。
婚礼，纳采有合欢嘉禾、阿胶、九子蒲、朱苇、双石、绵絮、长命缕、干漆。九事皆有词：胶漆取其固；绵絮取其调柔；蒲苇为心，可屈可伸也；嘉禾，分福也；双石，义在两固也。
北朝妇人，常以冬至日进履袜及靴；正月进箕帚、长生花，立春进春书，以青绘为〈革戠〉，刻龙像衔之，或为虾蟆；五月进五时图、五时花，施帐之上。是日又进长命缕、宛转绳，皆结为人像带之；夏至日进扇及粉脂囊，皆有辞。
秦汉以来，于天子言陛下，于皇太子言殿下，将言麾下，使者言节下，毂下，二千石长史言阁下，父母言膝下，通类相言于足下。

[book_title]●卷一·天咫
旧言月中有桂，有蟾蜍，故异书言月桂高五百丈，下有一人常斫之，树创随合。人姓吴名刚，西河人，学仙有过，谪令伐树。释氏书言须弥山南面有阎扶树，月过，树影入月中。或言月中蟾桂地影也，空处水影也，此语差近。
僧一行博览无不知，尤善于数，钩深藏往，当时学者莫能测。幼时家贫，邻有王姥，前后济之数十万。及一行开元中承上敬遇，言无不可，常思报之。寻王姥儿犯杀人罪，狱未具。姥访一行求救，一行曰："姥要金帛，当十倍酬也。明君执法，难以请（一曰情）求，如何？"王姥戟手大骂曰："何用识此僧！"一行从而谢之，终不顾。一行心计浑天寺中工役数百，乃命空其室内，徙大瓮于中。又密选常住奴二人，授以布囊，谓曰："某坊某角有废园，汝向中潜伺，从午至昏，当有物入来。其数七，可尽掩之。失一则杖汝。"奴如言而往。至酉后，果有群豕至，奴悉获而归。一行大喜，令置瓮中，覆以木盖，封于六一泥，朱题梵字数寸，其徒莫测。诘朝，中使叩门急召。至便殿，玄宗迎问曰："太史奏昨夜北斗不见，是何祥也，师有以禳之乎？"一行曰："后魏时，失荧惑，至今帝车不见，古所无者，天将大警于陛下也。夫匹妇匹夫不得其所，则陨霜赤旱，盛德所感，乃能退舍。感之切者，其在葬枯出系乎？释门瞋以心坏一切善，慈心降一切魔。如臣曲见，莫若大赦天下。"玄宗从之。又其夕，太史奏北斗一星见，凡七日而复。成式以此事颇怪，然大传众口，不得不著之。
永贞年，东市百姓王布，知书，藏镪千万，商旅多宾之。有女年十四五，艳丽聪晤，鼻两孔各垂息肉，如皂荚子，其根如麻线，长寸许，触之痛入心髓。其父破钱数百万治之，不差。忽一日，有梵僧乞食，因问布："知君女有异疾，可一见，吾能止之。"布被问大喜，即见其女。僧乃取药，色正白，吹其鼻中。少顷，摘去之，出少黄水，都无所苦。布赏之白金，梵僧曰："吾修道之人，不受厚施，唯乞此息肉。"遂珍重而去，行疾如飞，布亦意其贤圣也。计僧去五六坊，复有一少年，美如冠玉，骑白马，遂扣门曰："适有胡僧到无？"布遽延入，具述胡僧事。其人吁嗟不悦，曰："马小踠足，竟后此僧。"布惊异，诘其故，曰："上帝失药神二人，近知藏于君女鼻中。我天人也，奉帝命来取，不意此僧先取之，吾当获谴矣。"布方作礼，举首而失。
长庆中，有人玩八月十五夜，月光属于林中如疋布。其人寻视之，见一金背虾蟆，疑是月中者。工部员外郎周封尝说此事，忘人姓名。
大和中，郑仁本表弟，不记姓名，常与一王秀才游嵩山，扪萝越涧，境极幽后，遂迷归路。将暮，不知所之。徙倚间，忽觉丛中鼾睡声，披榛窥之，见一人布衣，甚洁白，枕一幞物，方眠熟。即呼之，曰："某偶入此径，迷路，君知向官道否？"其人举首略视，不应，复寝。又再三呼之，乃起坐，顾曰："来此。"二人因就之，且问其所自。其人笑（一曰言）曰："君知月乃七宝合成乎？月势如丸，其影，日烁其凸处也。常有八万二千户修之，予即一数。"因开幞，有斤凿数事，玉屑饭两裹，授与二人曰："分食此。虽不足长生，可一生无疾耳。"乃起二人，指一支径："但由此，自合官道矣。"言已不见。

[book_title]●卷二·玉格
道列三界诸天，数与释氏同，但名别耳。三界外曰四人境，谓常融、玉隆、梵度、覆奕四天也。四人天外曰三清，大赤、禹余、清微也。三清上曰大罗，又有九天波利等九名。天圆十二纲，运关三百六十转为一周，天运三千六百周为阳孛。地纪推机三百三十转为一度，地转三千三百度为阳蚀。天地相去四十万九千里，四方相去万万九千里。名山三百六十，福地七十二，昆仑为天地之齐。又九地、四十六土、八酒仙宫，言冥谪阴者之所。有罗酆山，在北方癸地，周回三万里，高二千六百里。洞天六宫，周一万里，高二千六百里。洞天六宫，是为六天鬼神之宫。六天，一曰纣绝阴天宫，二曰泰煞谅事宫，三曰明辰耐犯宫，四曰怙照罪气宫，五曰宗灵七非宫，六曰敢司连苑（一曰究）宫。人死皆至其中，人欲常念六天宫名。空洞之小天，三阴所治也。又耐犯宫主生，纣绝天主死。祸福续命，由怙照第四天鬼官北斗君所治，即七辰北斗之考官也。项梁城《酆都宫颂》曰："纣绝标帝晨，谅事构重阿。炎如霄汉烟，勃如景耀华。武阳带神锋，怙照吞清河。开阖临丹井，云门郁嵯峨。七非通奇灵，连苑亦敷魔。六天横北道，此是鬼神家。"凡有二万言，此唯天宫名耳。夜中微读之，辟鬼魅。
酆都稻名重思，其米如石榴子，粒稍大，味如菱。杜琼作《重思赋》曰："霏霏春暮，翠矣重思。云气交被，嘉穀应时。"
夏启为东明公，文王为西明公，邵公为南明公，季札为北明公，四时主四方鬼。至忠至孝之人，命终皆为地下主者，一百四十年乃授下仙之教，授以大道。有上圣之德，命终受三官书，为地下主者，一千年乃转三官之五帝，复一千四百年方得游行太清，为九宫之中仙。又有为善爽鬼者，三官清鬼者，或先世有功，在三官流。逮后嗣易世练化，改世更生。此七世阴德，根叶相及也。命终当道遗脚一骨，以归三官，余骨随身而迁。男左女右，皆受书为地下主者，二百八十年，乃得进处地仙之道矣。
炎帝甲为北太帝君，主天下鬼神。三元品式、明真科、九幽章，皆律也。连苑、曲泉、泰煞、九幽、云夜、九都、三灵、万掠、四极、九科，皆治所也。三十六狱，流沙赤等号溟澪狱，北岳狱也。又二十四狱，有九平、元正、女青、河北等号。人犯五千恶为五狱鬼，六千恶为二十八狱狱囚，万恶乃堕薜荔也。
罪簿有黑、绿、白簿，赤丹编简。刑有搪蒙山石、副太山搪夜山石、寒河源及西津水寘、东海风刀、电（一曰雷）风、积夜河。
鬼官有七十五品。仙位有九太帝，二十七天君，一千二百仙官，二万四千灵司，三十二司命，三品、九品、七城（一曰域，一曰地）。九阶二十七位，七十二万之次第也。
老君西越流沙，历八十一国。乌弋、身毒为浮屠，化被三千国，有九万品戒经，汉所获大月支《复位经》是也。孔子为元宫仙，佛为三十三天仙。延宾官主所为道，在竺乾。有古先生，善入无为。
《释老志》亦曰佛于西域得道。陶胜力言，小方诸国多奉佛，不死，服五笙精，读《夏归藏》，用之以飞行也。藏经，菩萨戒也。
方诸山在乙地。
太极真仙中，庄周为闱编郎。八十一戒，千二百善，入洞天。二百三十戒，二千善，登山上灵官。万善，升玉清。白志见腹，名在琼简者；目有绿筋，名在金赤书者；阴有伏骨，名在琳札青书者；胸有偃骨，名在星书者；眼四规，名在方诸者；掌理回菌，名在绿籍者。有前相，皆上仙也，可不学，其道自至。其次鼻有玄山，腹有玄丘，亦仙相也。或口气不洁，性耐秽，则坏玄丘之相矣。
五藏、九宫、十二室、四支、五体、三焦、九窍、百八十机关、三百六十骨节，三万六千神随其所而居之。魂以精为根，魄以目为户。三魂可拘，七魄可制。庚申日，伏尸言人过。本命日，天曹计人行。三尸一日三朝，上尸青姑伐人眼，中尸白姑伐人五藏，下尸血姑伐人胃。命，亦曰玄灵。又曰一居人头中，令人多思欲，好车马，其色黑；一居人腹，令人好食饮，恚怒，其色青；一居人足，令人好色，喜煞。七守庚申三尸灭，三守庚申三尸伏。
仙药：钟山白胶、阆风石脑、黑河蔡瑚、太微紫麻、太极井泉、夜津日草、青津碧荻、圆丘紫柰、白水灵蛤、八天赤薤、高丘余粮、沧浪青钱、三十六芝、龙胎醴、九鼎鱼、火枣交梨、凤林鸣醅、中央紫蜜、崩岳电柳、玄郭绮葱、夜牛伏骨、神吾黄藻、炎山夜日、玄霜绛雪、环刚树子、赤树白子、徊水玉精、白琅霜、紫酱、（一曰浆）月醴、虹丹、鸿丹。
药草异号：丹山魂--雄黄、青要女--空青、灵华汎腴--薰陆香、北帝玄珠--消石、东华童子--青木香、五精金--阳起石、流丹白膏--胡粉、亭灵独生--鸡舌香、倒行神骨--戎盐、白虎脱齿--金牙石、灵黄--石硫黄、陆虎遗生--龙骨、章阳羽玄--白附子、绿伏石、母慈石、绛晨伏胎--茯苓、伏龙李--苏牙树、七白灵、蔬--薤白华，一名守宅，一名家芝。凡二十四名。
图藉有符图七千章：
雌一玉捡、四规明镜、五柱中经、飞龟帙、飞黄子经、鹿卢蹻乔经、含景图、卧引图、园芝图、木芝图、大隗新芝图、牵牛经、玉案记、玉珍记、腊成记、丹台经（一曰记）、日月厨食经、金楼经、三十六水经、中黄丈人经、协龙子鹿台经、玉胎经、官氏经、凤纲经、六阴玉女经、白虎七变经、九仙经、十上化经、滕中有首摄提经、三纲六纪经、白子变化经、隐首经、入军经、泉枢经、赤甲经、金刚八叠录（一曰经）。
老君母曰玄妙玉女。天降玄黄，气如弹丸，入口而孕。凝神琼胎宫三千七百年，赤明开运，岁在甲子，诞于扶刀。盖天西那王国，郁寥山丹玄之阿。又曰老君有胎八十一年，剖左掖而生，生而白首。又曰青帝劫末，元气改运，托形于洪氏之胞。又曰李母本元君也，日精入口，吞而有孕。三色气绕身，五行兽卫形，如此七十二年，而生陈国苦县赖乡涡水之阳、九井西李下。具三十六号，七十二名。又有九名，又千二百。老君又曰九大上皇洞真第一君、大千法王、九灵老子、太上真人、天老玄中法师、上清太极真人、上景君等号。形长九尺，或曰二丈九尺。耳三门，又耳附连环，又耳无轮郭。眉如北斗，色绿，中有紫毛，长五寸。目方瞳，绿筋贯之，有紫光。鼻双柱，口方，齿数六八。颐若方丘，颊如横垅，龙颜金容。额三理，腹三志，顶三约把，十蹈五身，绿毛白血，顶有紫气。
人死形如生，足皮不青恶，目光不毁，头发尽脱，皆尸解也。白日去曰上解，夜半去曰下解，向晓、向暮谓之地下主者。太一守尸，三魂营骨，七魄卫肉，胎灵录气，所谓太阴练形也。赵成子后五六年，肉朽骨在，液血于内，紫色发外。又曰若人暂死，适太阴权过三官，血沉脉散，而五藏自生，白骨如玉，三光惟息，太神内闭，或三年至三十年。
又曰白日尸解自是仙，非尸解也。鹿皮公吞玉华而流虫出尸，王西城漱龙胎而死诀，饮琼精而扣棺。仇季子咽金液而臭彻百里，季主服霜散以潜升，而头足异处。黑狄咽虹丹而投水，宁生服石脑而赴火，柏成纳气而胃肠三腐。
句曲山五芝，求之者投金环二双于石间，勿顾念，必得矣。第一芝名龙仙，食之为太极仙。第二芝名参成，食之为太极太夫。第三芝名燕胎，食之为正一郎中。第四芝名夜光洞鼻，食之为太清左御史。第五芝名料玉，食之为三官真御史。
真人用宝剑以尸解者，蝉化之上品也。锻用七月庚申、八月辛酉日，长三尺九寸，广一寸四分，厚三分半，杪九寸，名子干，字良非。青乌公入华山，四百七十一岁，十二试三不过。后服金汋而升太极，以为试三不过，但仙人而已，不得真人位。有传先生入然山七年，老君与之木钻，使穿一盘石，石厚五尺，曰："此石穴，当得道。"积四十七年，石穿，得神丹。
范零子随司马季主入常山石室。石室东北角有石匮，季主戒勿开。零子思归，发之，见其家父母大小，近而不远，乃悲思，季主遂逐之。经数载，复令守一铜匮，又违戒，所见如前，竟不得道。
卫国县西南有瓜穴，冬夏常出水，望之如练，时有瓜叶出焉。相传苻秦时有李班者，颇好道术，入穴中行可三百步，廓然有宫宇，床榻上有经书。见二人对坐，须发皓白。班前拜于床下，一人顾曰："卿可还，无宜久住。"班辞出。至穴口，有瓜数个，欲取，乃化为石。寻故道，得还。至家，家人云："班去来已经四十年矣。"
长白山，相传古肃然山也。岘南有钟鸣，燕世桑门释惠霄者，自广固至此岘听钟声。稍前，忽见一寺，门宇炳焕，遂求中食。见一沙弥，乃摘一桃与霄。须臾，又与一桃，语霄曰："至此已淹留，可去矣。"霄出，回头顾，失寺。至广固，见弟子，言失和尚已二年矣。霄始知二桃兆二年矣。
高唐县鸣石山，岩高百余仞，人以物扣岩，声甚清越。晋太康中，逸士田宣隐于岩下，叶风霜月，常拊石自娱。每见一人，着白单衣，徘徊岩上，及晓方去。宣于后令人击石，乃于岩上潜伺，俄然果来，因遽执袂诘之。自言姓王，字中伦，卫人。周宣王时，入少室山学道，此频适方壶，去来经此，爱此石响，故辄留听。宣乃求其养生，唯留一石如雀卵。初则凌空百余步犹见，渐渐烟雾障之。宣得石，含辄百日不饥。
荆州利水间，有二石若阙，名曰韶石。晋永和中，有飞仙衣冠如雪，各憩一石，旬日而去。人咸见之。
贝丘西有玉女山，传云晋大始中，北海蓬球，字伯坚，入山伐木，忽觉异香，遂溯风寻之。至此山，廓然宫殿盘郁，楼台博敞。球入门窥之，见五株玉树。复稍前，有四妇人，端妙绝世，自弹棋于堂上，见球俱惊起，谓球曰："蓬君何故得来？"球曰："寻香而至。"遂复还戏。一小者便上楼弹琴，留戏者呼之曰："无晖，何谓独升楼？"球树下立，觉少饥，乃以舌舐叶上垂露。俄然有一女乘鹤而至，逆恚曰："玉华，汝等何故有此俗人！"王母即令王方平行诸仙室。球惧而出门，回顾，忽然不见。至家，乃是建平中，其旧居闾舍皆为墟墓矣。
晋许旌阳，吴猛弟子也。当时江东多蛇祸，猛将除之，选徒百余人。至高安，令具炭百斤，乃度尺而断之，置诸坛上。一夕，悉化为玉女，惑其徒。至晓，吴猛悉命弟子，无不涅其衣者，唯许君独无，乃与许至辽江。及遇巨蛇，吴年衰，力不能制，许遂禹步敕剑登其首，斩之。
孙思邈尝隐终南山，与宣律和尚相接，每来往互参宗旨。时大旱，西域僧请于昆明池结坛祈雨，诏有司备香灯，凡七日，缩水数尺。忽有老人夜诣宣律和尚求救，曰："弟子昆明池龙也。无雨久，匪由弟子。胡僧利弟子脑，将为药，欺天子言祈雨。命在旦夕，乞和尚法力加护。"宣公辞曰："贫道持律而已，可求孙先生。"老人因至思邈石室求救。孙谓曰："我知昆明龙宫有仙方三千首，尔传与予，予将救汝。"老人曰："此方上帝不许妄传，今急矣，固无所吝。"有顷，捧方而至。孙曰："尔第还，无虑胡僧也。"自是池水忽涨，数日溢岸，胡僧羞恚而死。孙复著《千金方》三千卷，每卷入一方，人不得晓。及卒后，时有人见之。
玄宗幸蜀，梦思邈乞武都雄黄，乃命中使斋十斤，送于峨眉顶上。中使上山未半，见一人幅巾被褐，须鬓皓白，二童青衣丸髻，夹侍立屏风侧，手指大盘石臼："可致药于此。上有青录上皇帝。"使视石上朱书百余字，遂录之。随写随灭，写毕，上无复字矣。须臾，白气漫起，因忽不见。
同州司马裴沆，常说再从伯自洛中将往郑州，在路数日，晚程偶下马，觉道左有人呻S吟Y声，因披蒿莱寻之。荆丛下见一病鹤，垂翼俛咮，翅关上疮坏无毛，且异其声。忽有老人，白衣曳杖，数十步而至，谓曰："郎君年少，岂解哀此鹤耶？若得人血一涂，则能飞矣。"裴颇知道，性甚高逸，遽曰："某请刺此臂血不难。"老人曰："君此志甚劲（一曰劲），然须三世是人，其血方中。郎君前生非人，唯洛中葫芦生三世是人矣。郎君此行非有急切，可能欲至洛中干葫芦生乎？"裴欣然而返。未信宿至洛，乃访葫芦生，具陈其事，且拜祈之。胡芦生初无难色，开幞取一石合，大若两指，援针刺臂，滴血下满其合，授裴曰："无多言也。"及至鹤处，老人已至，喜曰："固是信士。"乃令尽其血涂鹤。言与之结缘，复邀裴曰："我所居去此不远，可少留也。"裴觉非常人，以丈人呼之，因随行。才数里，至一庄，竹落草舍，庭庑狼籍。裴渴甚求茗，老人一指一土龛："此中有少浆，可就取。"裴视龛中有一杏核，一扇如笠，满中有浆，浆色正白，乃力举饮之，不复饥渴。浆味如杏酪。裴知隐者，拜请为奴仆。老人曰："君有世间微禄，纵住亦不终其志。贤叔真有所得，吾久与之游，君自不知。今有一信，凭君必达。"因裹一幞物，大如羹碗，戒无窃开。复引裴视鹤，鹤所损处毛已生矣。又谓裴曰："君向饮杏浆，当哭九族亲情，且以酒色为诫也。"裴还洛，中路闷其附信，将发之，幞四角各有赤蛇出头，裴乃止。其叔得信即开之，有物如乾大麦饭升余。其叔后因游王屋，不知其终。裴寿至九十七矣。
明经赵业贞元中选授巴州清化县令，失志成疾，恶明，不饮食四十余日。忽觉室中雷鸣，顷有赤气如鼓，轮转至床腾上，当心而住。初觉精神游散如梦中，有朱衣平帻者引之东行。出山断处，有水东西流，人甚众，久立视之。又东行，一桥饰以金碧。过桥北入一城，至曹司中，人吏甚众。见妹婿贾奕，与己争煞牛事，疑是冥司，遽逃避至一壁间，墙如黑石，高数丈，听有呵喝声。朱衣者遂领入大院，吏通曰："司命过人。"复见贾奕，因与辩对。奕固执之，无以自明。忽有巨镜径丈，虚悬空中，仰视之，宛见贾奕鼓刀，赵负门有不忍之色，奕始伏罪。朱衣人又引至司人院，一人被褐，帔紫霞冠，状如尊像，责曰："何故窃拨幞头？二事在滑州市，隐橡子三升。"因拜之无数。朱衣者复引出，谓曰："能游上清乎？"乃共登一山，下临流水，其水悬注腾沫，人随流而入者千万，不觉身亦随流。良久，住大石上，有青白晕道。朱衣者变成两人，一道之，一促之，乃升石崖上立，坦然无尘。行数里，旁有草如红蓝，茎叶密，无刺，其花拂佛然飞散空中。又有草如苣，附地，亦飞花，初出如马勃，破大如叠，赤黄色。过此，见火如山横亘天，候焰绝乃前。至大城，城上重谯，街列果树，仙子为伍，迭谣鼓乐，仙姿绝世。凡历三重门，丹雘交焕，其地及壁，澄光可鉴。上不见天，若有绛晕都覆之。正殿三重，悉列尊像。见道士一人，如旧相识，赵求为弟子，不许。诸乐中如琴者，长四尺，九弦，近头尺余方广，中有两道横，以变声。又如一酒榼，三弦，长三尺，腹面上广下狭，背丰隆。顷有过录，乃引出阙南一院，中有绛冠紫霞帔，命与二朱衣人坐厅事，乃命先过戊申录。录如人间词状，首冠人生辰，次言姓名、年纪，下注生月日，别行横布六旬甲子，所有功过日下具之，如无即书无事。赵自窥其录，姓名、生辰日月一无差错也。过录者数盈亿兆。朱衣人言，每六十年天下人一过录，以考校善恶，增损其算也。朱衣者引出北门，至向路，执手别，曰："游此是子之魂也。可寻此行，勿返顾，当达家矣。"依其言，行稍急，蹶倒。如梦觉，死已七日矣。赵著《魂游上清记》，叙事甚详悉。
史论在齐州时，出猎，至一县界，憩兰若中。觉桃香异常，访其僧。僧不及隐，言近有人施二桃，因从经案下取出献论，大如饭碗。时饥，尽食之。核大如鸡卵，论因诘其所自，僧笑："向实谬言之。此桃去此十余里，道路危险，贫道偶行脚见之，觉异，因掇数枚。"论曰："今去骑从，与和尚偕往。"僧不得已，导论北去荒榛中。经五里许，抵一水，僧曰："恐中丞不能渡此。"论志决往，乃依僧解衣戴之而浮。登岸，又经西北，涉二小水。上山越涧数里，至一处，布泉怪石，非人境也。有桃数百株，枝干扫地，高二三尺，其香破鼻。论与僧各食一蒂，腹果然矣。论解衣将尽力苞之，僧曰："此或灵境，不可多取。贫道尝听长老说，昔日有人亦尝至此，怀五六枚，迷不得出。"论亦疑僧非常，取两个而返。僧切戒论不得言。论至州，使招僧，僧已逝矣。

[book_title]●卷二·壶史
武攸绪，天后从子。年十四，潜于长安市中卖卜，一处不过五六日。因徙升中岳，遂隐居，服赤箭、伏苓。贵人王公所遗鹿裘、藤器，上积尘萝，弃而不用。晚年肌肉始尽，目有紫光，昼见星月，又能辨数里外语。安乐公主出降，上遣玺书召，令勉受国命，暂屈高标。至京，亲贵候谒，寒温之外，不交一言。封国公。及还山，敕学士赋诗送之。
玄宗学隐形于罗公远，或衣带、或巾脚不能隐。上诘之，公远极言曰："陛下未能脱屣天下，而以道为戏，若尽臣术，必怀玺入人家，将困于鱼服也。"玄宗怒，慢骂之。公远遂走入殿柱中，极疏上失。上愈怒，令易柱破之。复大言于石磶中，乃易磶观之。磶明莹，见公远形在其中，长寸馀，因碎为十数段，悉有公远形。上惧，谢焉，忽不复见。后中使于蜀道见之，公远笑曰："为我谢陛下。"
邢和璞偏得黄老之道，善心算，作颍阳书疏，有叩奇，旋入空，或言有草，初未尝睹。成式见山人郑昉说，崔司马者，寄居荆州，与邢有旧。崔病积年且死，心常恃于邢。崔一日觉卧室北墙有人鼾声，命左右视之，都无所见。卧室之北，家人所居也。如此七日，鼾不已，墙忽透明，如一粟。问左右，复不见。经一日，穴大如盘，崔窥之，墙外乃野外耳，有数人荷锹钁立于穴前（一曰侧）。崔问之，皆云："邢真人处分开此，司马厄重，倍费功力。"有顷，导驺五六，悉平帻朱衣，辟曰："真人至。"见邢与中白幍垂绶，执五明扇，侍卫数十，去穴数步而止，谓崔曰："公算尽，仆为公再三论，得延一纪，自此无若也。"言毕，壁如旧。旬日，病愈。又曾居终南，好道者多卜筑依之。崔曙年少，亦随焉。伐薪汲泉，皆是名士。邢尝谓其徒曰："三五日有一异客，君等可为予办一味也。"数日备诸水陆，遂张筵于一亭，戒无妄窥。众皆闭户，不敢謦欬。邢下山延一客，长五尺，阔三尺，首居其半，绯衣宽博，横执象笏，其睫疏挥，色若削瓜，鼓髯大笑，吻角侵耳。与邢剧谈，多非人间事故也。崔曙不耐，因走而过庭。客熟视，顾邢曰："此非泰山老师乎？"邢应曰："是。"客复曰："更一转，则失之千里，可惜。"及暮而去。邢命崔曙，谓曰："向客，上帝戏臣也。言太山老君师，颇记无？"崔垂泣言："某实太山老师后身，不复忆，幼常听先人言之。"房琯太尉祈邢算终身之事，邢言："若来由东南，止西北，禄命卒矣。降魄之处，非馆非寺，非途非署。病起于鱼飧，休于龟兹板。"后房自袁州除汉州，及罢归，至阆州，舍紫极宫。适雇工治木，房怪其木理成形，问之，道士称："数月前，有贾客施数段龟兹板，今治为屠苏也。"房始忆邢之言。有顷，刺史具鲙邀，房叹曰："邢君神人也。"乃具白于刺史，且以龟兹板为托。其夕，病鲙而终。
王皎（一曰畋）先生善他术，于数未尝言。天宝中，偶与客夜中露坐，指星月曰："时将乱矣。"为邻人所传。时上春秋高，颇拘忌。其语为人所奏，上令密诏杀之。刑者钻其头数十方死，因破其脑视之，脑骨厚一寸八分。皎光与达奚侍郎还往，及安、史平，皎忽杖屦至达奚家，方知异人也。
翟天师名乾祐，峡中人。长六尺。手大尺余，每揖人，手过胸前。卧常虚枕。晚年往往言将来事。常入夔州市，大言曰："今夕当有八人过此，可善待之。"人不之悟。其夜火焚数百家，八人乃火字也。每入山，虎群随之。曾于江岸与弟子数十玩月，或曰："此中竟何有？"翟笑曰："可随吾指观。"弟子中两人见月规半天，楼殿金阙满焉。数息间，不复见。
蜀有道士阳狂，俗号为灰袋，翟天师晚年弟子也。翟每戒其徒："勿欺此人。吾所不及之。"常大雪中，衣布褐入青城山，暮投兰若，求僧寄宿，僧曰："贫僧一衲而已，天寒如此，恐不能相活。"但言容一床足矣。至夜半，雪深风起，僧虑道者已死，就视之。去床数尺，气蒸如炊，流汗袒寝，僧知其异人。未明，不辞而去。多住村落，每住不逾信宿。曾病口疮，不食数月，状若将死。人素神之，因为设道场。斋散，忽起，就谓众人曰："试窥吾口中有何物也。"乃张口如箕，五脏悉露，同类惊异作礼，问之，唯曰："此足恶，此足恶。"后不知所终。成式见蜀郡郭采真尊师说也。
秀才权同休友人，元和中落第，旅游苏湖间。遇疾贫窘，走使者本村野人，雇已一年矣。疾中思甘豆汤，令其取甘草，雇者久而不去，但具火汤水，秀才且意其怠于祗承。复见折树枝盈握，仍再三搓之，微近火上，忽成甘草。秀才心大异之，且意必有道者。良久，取粗沙数掊挼捘，已成豆矣。及汤成，与甘豆无异，疾亦渐差。秀才谓曰："余贫迫若此，无以寸步。"因褫垢衣授之："可以此办少酒肉，予将会村老，丐少道路资也。"雇者微笑："此固不足办，某当营之。"乃斫一枯桑树，成数筐札，聚于盘上。哄之悉成牛肉。复汲数瓶水，顷之乃旨酒也。村老皆醉饱，获束缣三千。秀才方渐，谢雇者曰："某本骄雅，不识道者，今返请为仆。"雇者曰："予固异人，有少失，谪于下贱，合役于秀才。若限未足，复须力于它人。请秀才勿变常，庶卒某事也。"秀才虽诺之，每呼指，色上面，蹙蹙不安。雇者乃辞曰："秀才若此，果妨某事也。"因说秀才修短穷达之数，且言万物无不可化者，唯淤泥中朱漆筋及发，药力不能化。因去，不知所之也。
宝历中，荆州有卢山人，常贩桡朴石灰，往来于白〈氵狄〉南草市，时时微露奇迹，人不之测。贾人赵元卿好事，将从之游，乃频市其所货，设果茗，诈访其息利之术。卢觉，竟谓曰："观子意，似不在所市，意有何也？"赵乃言："窃知长者埋形隐德，洞过蓍龟，愿垂一言。"卢笑曰："今且验，君主人午时有非常之祸也，若是吾言当免。君可告之，将午，当有匠饼者负囊而至。囊中有钱二千余，而必非意相干也。可闭关，戒妻孥勿轻应对。及午，必极骂，须尽家临水避之。若尔，徒费三千四百钱也。"时赵停于百姓张家，即遽归语之。张亦素神卢生，乃闭门伺也。欲午，果有人状如卢所言，叩门求籴，怒其不应，因足其户，张重箦捍之。顷聚人数百，张乃自从门率妻孥回避。差午，其人乃去，行数百步，忽蹶倒而死。其妻至，众人具告其所为。妻痛切，乃号适张所，诬其夫死有因。官不能评，众具言张闭户逃避之状。识者谓张曰："汝固无罪，可为办其死。"张欣然从断，其妻亦喜。及市槥就舆，正当三千四百文。因是，人赴之如市。卢不耐，竟潜逝。至复州界，维舟于陆奇秀才庄门。或语陆："卢山人，非常人也。"陆乃谒。陆时将入京投相知，因请决疑，卢曰："君今年不可动，忧旦夕祸作。君所居堂后有钱一甒，覆以板，非君有也。钱主今始三岁，君慎勿用一钱，用必成祸。能从吾戒乎？"陆矍然谢之。及卢生去，水波未定，陆笑谓妻子曰："卢生言如是，吾更何求乎。"乃命家童锹其地，未数尺，果遇板，彻之，有巨瓮，散钱满焉。陆喜。其妻以裙运纫草贯之，将及一万，儿女忽暴头痛，不可忍。陆曰："岂卢生言将征乎？"因奔马追及，且谢违戒。卢生怒曰："君用之必祸骨肉，骨肉与利轻重，君自度也。"棹舟去之不顾。陆驰归，醮而瘗焉，儿女豁愈矣。卢生到复州，又常与数人闲行，途遇六七人，盛服俱带，酒气逆鼻。卢生忽叱之曰："汝等所为不悛，性命无几！"其人悉罗拜尘中，曰："不敢，不敢。"其侣讶之，卢曰："此辈尽劫江贼也。"其异如此。赵元和言，卢生状貌，老少不常，亦不常见其饮食。尝语赵生曰："世间刺客隐形者不少，道者得隐形术，能不试，二十年可易形，名曰脱离。后二十年，名籍于地仙矣。"又言："刺客之死，尸亦不见"所论多奇怪，盖神仙之流也。
长庆初，山人杨隐之在郴州，常寻访道者。有唐居士，土人谓百岁人。杨谒之，因留杨止宿。及夜，呼其女曰："可将一下弦月子来。"其女遂帖月于壁上，如片纸耳。唐即起，祝之曰："今夕有客，可赐光明。"言讫，一室朗若张烛。
南中有百姓行路遇风雨，与一老人同庇树阴，其人偏坐敬让之。雨止，老人遗其丹三丸，言有急事即服。岁余，妻暴病卒。数日，方忆老人丹事，乃毁齿灌之，微有暖气，颜色如生。今死已四年矣，状如沉醉，爪甲亦长。其人至今舆以相随，说者于四明见之矣。

[book_title]●卷三·贝编
释门三界二十八天、四洲至华藏世界、八寒八热地狱等，法自三身、五位、四果、七支至十八界、三十七道品等，入释者率能言之。今不复具，录其事尤异者。
鬘持天，十住处十六分中轮王，乐不及其二。
四种乐，一无怨，二随念及天女不念余天等，身香百由旬。迦留波陀天，此由象迹有十地也。
目不瞚，众蜂出妙音。六天香风，皆入此天。四天王十地彩地、质多罗地八林。箜篌天十地金流河、无影山、有影游（一曰随）、乌随（一曰众）。其行处，池同其色。众乌说偈白身天，身色如拘勿头花，无足柔耎，随足上下。乐游戏天，乘鹅殿，宝树枝叶如殿。三十三天，九十九那由天女，忆念树物，随意而出。十花池、千柱殿。六时林，一日具六时。
千辐轮殿，天妃舍支（一曰女）所坐也。衣无经纬，将死者尘着身。马殿千鹅驾，金刚綖带。行林随天所至。众乌金臆。大象百头，头有十牙，牙端有百浴池。顶有山，名曰界庄严。鼻有河，如阎牟那河，水散落世界为雾。胁有二园，一名喜林，二名乐林。象名伊罗婆那。光明林，四维有意树，帝释将与修罗战，入此林四树间，自见胜败之相。甲胄林，甲胄从树而生，不可破坏。莲出摩偷美饮也，修一千二百善业者生此天。上妙之触，如触迦旃邻提鸟，此鸟轮王出世方见。开合林，开目常见光明。夜摩天住虚空，阎婆风所持也。积崖山，高三百由旬，有七榻七箱。始生天者五相，一光覆身而无衣，二见物生希有心，三弱颜，四疑，五怖。
又五木，一近莲池花不开（一无"不"字），二近林蜂（一曰绛）离树，三听天女歌而出〈冒犬〉离，四近树花萎，五殿不行空。
又见身光衣触如金刚，及照毗琉璃镜，不见其道。天女九退相，一皮缓，二头花散落，三赤花在道变为黄，四风吹无缕衣如人依触，五飞行意倦，六触水而浊，七取树花高不可及，八见天子无媚，九发散粗涩。又唇动不止，璎珞花鬘皆重。十二种离垢布施生此天，群鸟青影覆万由旬。摩尼珠中有金字偈。四天王天有十二失坏，常与修罗战斗等。三十三天八种失坏，有劣天不为帝释所识等。夜摩天六失坏，食劣生渐等。兜率陀天四失坏，不乐鹅王说法声等。化乐天四失坏，天业将尽，其足无影等。他化自在天四失坏，宝翅蜂舍去等。
色界天下石，经十万八千三百八十三年方至地。阎浮提人生三肘半至四肘，骨四（一曰五）十五，脉十三，身虫有毛灯〈月真〉血。禅都摩虫流行血中。善色虫处粪中，令人安乐。起根虫饱则喜。欢喜根虫能见众梦，又有癀痪等。赊婆罗人穿唇。驼面目有诸人，二足。师子有翼，女人狗面。有林名吱多迦，罗刹所住。眴目问行百千由旬，洲有赤地黑玉铜康白等。郁单越鸡多迦等天河七十。自在无畏四天王否如鸭音林、麒麟陀树、迦吱多那等。二十五鹿名。有山多牛头旃檀，天人与阿修罗斗，伤者于此涂香。提罗迦树花，见日光即开。拘尼陀树花，见月光即开。无忧树，女人触之，花方开。尸利沙树，足蹈即长。又白龙、活鹅、旋鼻境界等花。瞿陀尼女人主乳，有十亿聚落，一万二城大国。多伽多支五大河，月力等弗婆提。三大林峪鬌等。三（一作王）大城，大者三亿五十万三千五百五十六聚落。南洲耳发庄严，北洲眼庄严，西洲顶腹庄严，东洲肩〈月坒〉庄严。生赡部者，见白〈疊毛〉。生郁林越，见赤〈疊毛〉，见母如鹅。生瞿陀夷，生黄屋，见母如牛。生弗婆提，见青〈疊毛〉，见母如马。阿修罗以鬼摄魔及鬼有神通者，二畜摄在海地下八万四千有由旬。酒树。又有树，群蜂流蜜，其色如金。婆罗婆树，其实如瓮。
四彩女如影等，各有十二亿那由他侍女，寿五千岁。地名月鬘。不见顶山十三处，鹿迷蜂旋。赤目鱼正走冰行，住空主山窟。爱池鱼口等黄鬘林。
鋡毗罗城，战时手足断而更生，半身及道即死。鬼怪阎浮提下五百由旬，有三十六种魔罗令鬘鬼，此言鬼子。魔遮叱迦鸟，唯得食鱼，舍鹅鬼受此身。
畜生有三十四（一曰六）亿种。龙住阎浮提者，五十七亿。龙于瞿陀尼不降浊水，西洲人食浊水则夭。单越人恶冷风，龙不发冷。弗婆提洲不作雷声，不起雷光，东洲恶也。其雷声，兜率天作歌呗音，阎浮提作海潮音。其雨，兜率天上雨摩尼，护世城雨美膳，海中注雨不绝如连轮，阿修罗中雨兵仗，阎浮提中雨清净水。地狱一百三十六。三角生死善无记也。团生死诸天也。
青出死地狱，黄出死饿鬼。赤业（一曰出）畜生。活地狱十六别处，下天五千年，此狱一昼夜。金刚虫瓮热黄蓝花心弥泥鱼，排筒。
黑绳地狱，旃荼（一曰茶）剧，畏鹫。处合地狱，上中下苦铜汁河中身。洋如苏鹫腹火入。割刳处，坚〈革卯〉（一曰靳）炎口，夜干（一曰干）朱诛虫、铁蚁。泪火处，以佉陀罗灰致眼中，〈釒葛〉池鼋。
号叫地狱，发流火处，火末虫处，四百四痛，火厚二百肘。大号叫地狱，阔广三居赊，口生确。虫火鬓（一曰须）处，金舒迦色，肉泥色也。赤树鱼腹苦。
燋热地狱，十二炎处，火生十方及饥渴火也。针风生龙口中，弥泥鱼。锅量五十由旬，沸沫高半由旬。吹下三十六亿由旬，鬘块乌处地盆虫，置之鼓牛鼓出恶声。千头龙。阿鼻十六别剧，衣裳健破浣而速垢，将生阿鼻之相。死时见身如八岁儿，面在下。空中风吹三千年受苦，胜如阿迦尼吒天乐。狱中臭气能坏欲界六天，有出没之二山遮之。乌口处，黑肚处，一角二角处。
八寒地狱，多与常说同。凡生地狱有三种形，罪轻作人形，其次畜形，极苦无形，如肉轩、肉屏等。今佛寺中画地狱变，唯隔子狱稍如经说，其苦具悉，图人间者曾无一据。旧说地狱中荫牛头阿傍，无情业所感现。人渐死时，足后最冷，出地狱之相也。器世将坏，无生地狱者。阿修罗有一切观见池，战之胜败，悉见池中。鬘持天，镜林中，天人自见善恶因缘。正行天，颇梨树，见人行法与非法。毗留博天，常于此观之。忉利天及人中七生事，见于殿壁中。无法第八生波利邪多天，有波利邪多树，见阎浮提人善不善相。行善则照百由旬，行不善则雕枯，半行善则半荣。微细行天，宝树枝叶悉见天人影像，上中下业亦见其中。阎摩那婆罗天，娑罗树中见果报。其殿净如镜，悉见天人所作之善果报。又第二树中有千柱殿，有业纲，诸地狱十六隔剧，悉见其中。夜摩天，抚垢镜池，池中见自身，额上所见过，见业果。又阎浮那施塔影中，见欲界罪福及三恶。趣言天象异者，若有将食肥腻沉水，鸟下飞，日将蚀，诸方赤。
二十八宿：昴（一曰角）为首，一夜行三十（一有"六"字）时，形如剃刀，姓な耶尼，祭用乳，属火。毕形如笠，又属木，祭用鹿肉，祭颇罗堕。觜属日（一无"日"字），月之子，姓毗梨佉耶尼，形如鹿头，祭用果。参属日，夭，姓婆斯絺，形如妇人黶，祭用醍醐。井属日，姓同参，形如足迹，祭用粳米和蜜。鬼属木，姓炮波罗毗，形如佛胸，祭同井。柳属蛇，姓祭与参同，形如蛇。星属火，形如河岸，姓宾伽耶尼，祭用乌麻。张属福德天，姓瞿云弥，形、祭如井。翼属林天，姓憍陈如，祭用黑豆，形同上。轸属毗沙梨帝，形如人手，姓迦遮延，祭用莠稗。角属喜乐天，姓质多罗，形如上，祭用花。亢姓迦旃延，祭用绿豆。氏姓多罗尼，以花祭。房属慈天，姓阿蓝婆，形如璎珞，祭用酒肉。心属忉利天，姓迦罗延，形如大麦，祭用粳米。尾属腊师天，姓遮耶尼，形如蝎尾，祭用果根。箕属清净天，姓持义迦，形如牛角。斗姓莫迦逻，形如人拓石，祭如井。牛属梵天，姓梵岚摩，形如牛头，祭如参。女属毗纽天，姓帝利迦遮耶尼，形如心，祭以鸟肉。虚姓同翼，形如鸟，祭用乌豆汁。危姓单罗尼，形如参（一曰心），祭以粳米。室属蛇头天，蝎天之子，姓阎浮都迦，祭用血。璧姓陀难闍。奎姓阿瑟吒，祭用酪。娄属乾闼婆天，姓阿含婆，形如马头，祭用大麦。胃姓驮伽毗，形如鼎足。亢、虚、参、胃四星，不得入阵。轸宿生人，七步无蛇。角宿生人，好嘲戏。女宿生人，亢、参、危三宿日作事不成。虚角（一有"事"字）胜。一千六百刹那为一迦那，倍六十名横呼律多，倍三十日为一日夜。夜义口烟为慧。
龙王身光曰忧流迦，此言天狗。
魏明帝始造白马寺。寺中悬幡，影入内，帝怪，问左右曰："佛有何神，人敬事之？"
乌仗那国有佛迹，随人身福寿，量有长短。
那揭罗曷国城东塔中有佛顶骨，周二尺。欲知善恶者，以香涂印骨，其迹焕然，善恶相悉见。
北天健驮罗国有大｛宀卒｝［四庫本為"窣"］堵波，佛悬记，七烧七立。佛方城，玄奘言城坏已三年。
西域佛金刚座有标界铜观，自在像两躯，国人相传菩萨身没，佛法亦尽。隋末已没过胸臆矣。
乾陀国头河岸有系白象树，花叶似枣，季冬方熟。相传此树灭，佛法亦灭。
北朝时，徐州角成悬之北，僧尼着白布法服，时有青布袈裟者。
波斯属国有阿軬荼国，城北大林中有伽蓝音佛，于此听比丘著函、缚屣。函、缚，此言靴也。
宁王宪寝疾，上命中使送医药，相望于道。僧崇一疗宪稍瘳，上悦，持赐崇一绯袍、鱼袋。
梁简文帝有《谢赐郁泥纳袈裟表》。
魏使陆操至梁，梁王坐小舆，使再拜，遣中书舍人殷炅宣旨劳问。至重云殿，引升殿。梁主着菩萨衣，北面，太子已下皆菩萨衣，侍卫如法。操西向以次立，其人悉西厢东面。一道人赞礼，佛词凡有三卷。其赞第三卷中，称为魏主、魏相高并南北二境士女。礼佛讫，台使其群臣俱再拜矣。
魏李骞、崔劼至梁同泰寺，主客王克、舍人贺季友及三僧迎门引接。至浮图中，佛旁有执板笔者。僧谓骞曰："此是尸头，专记人罪。"骞曰："便是僧之董狐。"复入二堂，佛前有铜钵，中燃灯。劼曰："可谓日月出矣，爝火不息。"
卢县东有金榆山，昔朗法师令弟子至此采榆荚，诣瑕丘市易，皆化为金钱。
后魏胡后尝问沙门（一曰法师）宝志国祚，旦言把枣与鸡唤朱朱，盖尔朱也。
有赵法和请占，志公曰："大箭不须羽。东箱屋，急手作。"法和寻丧父。
历城县光政寺有磬石，形如半月，腻光若滴。扣之，声及百里。北齐时移于都内，使人击之，其声杳绝。却令归本寺，扣之，声如故。士人语曰："磬神圣，恋光政。"
国初，僧玄奘往五印取经，西域敬之。成式见倭国僧金刚三昧，言尝至中天，寺中多画玄奘麻ハ及匙箸，以彩云乘之，盖西域所无者。每至斋日，辄膜拜焉。
又言那兰陀寺僧食堂中，热际有巨蝇数万。至僧上堂时，悉自飞集于庭树。
僧万回年二十余，貌痴不语。其兄戍辽阳，久绝音问，或传其死，其家为作斋。万回忽卷饼菇，大言曰："兄在，我将馈之。"出门如飞，马驰不及。及暮而还，得其兄书，缄封犹湿。计往返，一日万里，因号焉。
天后任酷吏罗织，位稍隆者日别妻子。博陵王崔玄暉位望俱极，其母忧之，曰："汝可一迎万回，此僧宝志之流，可以观其举止祸福也。"及至，母垂泣作礼，兼施银匙箸一双。万回忽下阶，掷其匙箸于堂屋上，掉臂而去。一家谓为不祥。一日，令上屋取之，匙箸下得书一卷。观之，乃谶讳书也，遽令焚之。数日，有司忽即其家，大索图谶不获，得雪。时酷吏多令盗夜埋蛊，遗谶于人家，经月乃密籍之，博陵微万回则灭族矣。
梵僧不空，得总持门，能役百神。玄宗敬之。岁常旱，上令祈雨，不空言："可。过某日令祈之，必暴雨。"上乃令金刚三藏设坛请雨，连日暴雨不止，坊市有漂溺者。遽召不空，令止之。不空遂于寺庭中捏泥龙五六，当溜水，作胡言骂之。良久，复置之，乃大笑。有顷，雨霁。
玄宗又尝召术士罗公远与不空同祈雨，互挍功力。上俱召问之，不空曰："臣昨焚白檀香龙。"上令左右掬庭水嗅之，果有檀香气。又与罗公远同在便殿，罗时反手搔背，不空曰："借尊师如意。"殿上花石莹滑，遂激（一曰击）窣至其前，罗再三取之不得。上欲取之，不空曰："三郎勿起，此影耳。"因举手示罗如意。
又邙山有大蛇，樵者常见，头若丘陵，夜常承露气。见不空，人语曰："弟子恶报，和尚何以见度？常欲翻河水陷洛阳城，以快所居也。"不空为受戒，说苦空，且曰："汝以瞋心受此苦，复忿恨，吾力何及。当思吾言，此身自舍昔而来。"后旬月，樵者见蛇死于涧中，臭达数十里。不空每祈雨，无他轨则，但设数绣座，手簸旋数寸木神，念咒掷之，自立于座上，伺水神吻角牙出，目瞚则雨至。
僧一行穷数，有异术。开元中，尝旱，玄宗令祈雨。一行言："当得一器，上有龙状者，方可致雨。"上令于内库中遍视之，皆言不类。数日后，指一古镜，鼻盘龙，喜曰："此有真龙矣。"乃持入道场，一夕而雨。
荆州贞元初，有狂僧善歌《河满子》，尝遇醉，伍百途辱之，令歌。僧即发声，其词皆伍百从前非慝也，伍百惊而自悔。
苏州贞元中有义师，状如风狂。有百姓起店十余间，义师忽运斤坏其檐，禁之不止。其人素知其神，礼曰："弟子活计赖此。"顾曰："尔惜乎？"乃掷斤于地而去。其夜市火，唯义师所坏檐屋数间存焉。常止于废寺殿中，无冬夏常积火，坏幡木象悉火之。好活烧鲤鱼，不待熟而食。垢面不洗，洗之辄雨，吴中以为雨候。将死，饮灰汁数斛，乃念佛而坐，不复饮食，百姓日观之，坐七日而死。时盛暑，色不变，支不摧。安国寺僧熟地，常烧木佛，往往与人语，颇知宗要，寺僧亦不之测。
睿宗初生含凉殿，则天乃于殿内造佛氏，有玉像焉。及长，闲观其侧，玉像忽言："尔后当为天子。"

[book_title]●卷四·境异
东方之人鼻大，窍通于目，筋力属焉。南方之人口大，窍通于耳。西方之人面大，窍通于鼻。北方之人窍通于阴，短颈。中央之人窍通于口。
无启民，居穴食土。其人死，其心不朽，埋之，百年化为人。录民，膝不朽，埋之，百二十年化为人。细民，肝不朽，埋之，八年化为人。
息土人美，耗土人丑。
帝女子泽，性妒，有从婢散逐四川，无所依托。东偶狐狸，生子曰殃。南交猴有子曰溪。北通玃猳所育为伧。
突厥之先曰射摩舍利海神，神在阿史德窟西。射摩有神异，又海神女每日暮，以白鹿迎射摩入海，至明送出。经数十年。后部落将大猎，至夜中，海神谓射摩曰："明日猎时，尔上代所生之窟当有金角白鹿出，尔若射中此鹿，毕形与吾来往。或射不中，即缘绝矣。"至明入围，果所生窟中有金角白鹿起，射摩遣其左右固其围。将跳出围，遂杀之。射摩怒，遂手斩呵〈口尔〉首领，仍誓之曰："自杀此之后，须人祭天。"即取呵〈口尔〉部落子孙斩之以祭也。至今突厥以人祭纛，常取呵〈口尔〉部落用之。射摩既斩呵〈口尔〉，至暮还，海神女报射摩曰："尔手斩人，血气腥秽，因缘绝矣。"
突厥事袄神，无祠庙，刻毡为形，盛于皮袋。行动之处，以脂苏涂之。或系之竿上，四时祀之。
坚昆部落非狼种，其先所生之窟在曲漫山北。自谓上代有神与牸牛交于此窟。其人发黄、目绿、赤髭髯。其髭髯俱黑者，汉将李陵及其兵众之胤也。西屠俗，染齿令黑。
獠在牂牁，其妇人七月生子死，则坚棺埋之。
木耳夷，旧牢西，以鹿角为器。其死则屈而烧之，埋其骨。后小骨类人，黑如漆，小寒则掊沙自处，但出其面。
木饮州，珠崖一州，其地无泉，民不作井，皆仰树汁为用。
木仆，尾若龟，长数寸，居木上，食人。
阿萨部多猎虫鹿，剖其肉，重叠之，以石压沥汁。
税波斯、拂林等国，米及草子酿于肉汁之中，经数日即变成酒，饮之可醉。
孝亿国界周三千余里。在平川中，以木为栅，周十余里，栅内百姓二千余家。周国大栅五百余所。气候常暖，冬不凋落。宜羊马，无驼牛。俗性质直，好客侣。躯貌长大，褰鼻黄发，绿眼赤髭，被发，面如血色。战具唯槊一色。宜五谷，出金铁。衣麻布。举俗事妖，不识佛法。有妖祠三百（一曰千）余所，马步甲兵一万。不尚商贩，自称孝亿人。丈夫、妇人佩带。每一日造食，一月食之，常吃宿食。
仍建国，无井及河涧，所有种植，待雨而生。以紫矿泥地，承雨水用之。穿井即若海水，又咸。土俗潮落之后，平地为池，取鱼以作食。
婆弥烂国，去京师二万五千五百五十里。此国西有山，巉岩峻险。上多猿，猿形绝长大。常暴雨年，有二三十万。国中起春以后，屯集甲兵，与猿战。虽岁杀数万，不能尽其巢穴。
拨拔力国，在西南海中，不食五穀，食肉而已。常针牛畜脉，取血和乳生食。无衣服，唯腰下用羊皮掩之。其妇人洁白端正，国人自掠卖与外国商人，其价数倍。土地唯有象牙及阿末香。波斯商人欲入此国，围集数千，人斋绁布，没老幼共刺血立誓，乃市其物。自古不属外国。战用象排、野牛角为槊，衣甲弓矢之器。步兵二十万。大食频讨袭之。
昆吾国，累堑为丘，象浮屠，有三层，尸乾居上，尸湿居下，以近葬为至孝。集大毡居，中悬衣服彩绘，哭祀之。龟兹国，元日斗牛马驼，为戏七日，观胜负，以占一年羊马减耗繁息也。婆罗遮，并服狗头猴面，男女无昼夜歌舞。八月十五日，行像及透索为戏。焉耆国，元日、二月八日婆摩遮，三日野祀。四月十五日游林。五月五日弥勒下生。七月七日祀先祖。九月九日床撒。十月十日王为〈冒犬〉法。王出首领家，首领骑王马，一日一夜处分王事。十月十四日作乐至岁穷。
拔汗那，十二月十九日，王及首领分为两朋，各出一人着甲，众人执瓦石东西捧杖，东西互系。甲人先死即止，以占当年丰俭。
苏都识匿国有夜叉城，城旧有野叉，其窟见在。人近窟住者五百余家，窟口作舍，设关籥，一年再祭。人有逼窟口，烟气出，先触者死，因以尸掷窟口。其窟不知深浅。
马伏波有余兵十家不返，居寿洽县，自相婚姻，有二百户，以其流寓，号马留。衣食与华同。山川移易，铜柱入海，以此民为识耳，亦曰马留。
峡中俗，夷风不改。武宁蛮好着芒心接离，名曰苎绥。尝以稻记年月。葬时以笄向天，谓之刺北斗。相传盘瓠初死，置于树，以笄刺其下，其后为象临。
临邑县有雁翅泊，泊旁无树木。土人至春夏，常于此泽罗雁鸟，取其翅以御暑。
乌耗西有悬渡国，山溪不通，引绳而渡，朽索相引二千里。其土人佃于石间，垒石为室，接手而饮，所谓猿饮也。
鄯鄯之东，龙城之西南，地广十里，皆为盐田。行人所经，牛马皆布毡卧焉。
岭南溪洞中往往有飞头者，故有飞头獠子之号。头将飞一日前，颈有痕匝，项如红缕，妻子遂看守之。其人及夜状如病，头忽生翼，脱身而去，乃于岸泥寻蟹蚓之类食，将晓飞还，如梦觉，其腹实矣。
梵僧菩萨胜又言：闍婆国中有飞头者，其人目无瞳子，聚落时有一人据。《于氏志怪》：南方落民，其头能飞。其俗所祠，名曰虫落，因号落民。
晋朱桓有一婢，其头夜飞。
《王子年拾遗》言：汉武时，因墀国使南方，有解形之民，能先使头飞南海，左手飞东海，右手飞西泽。至暮，头还肩上。两手遇疾风，飘于海水外。
近有海客往新罗，吹至一岛上，满山悉是黑漆匙箸。其处多大木。客仰窥匙箸，乃木之花与须也，因拾百余双还。用之，肥不能使，后偶取搅茶，随搅而消焉。

[book_title]●卷四·喜兆
集贤张希复学士尝言：李揆相公将拜相前一月，日将夕，有虾蟆大如床，见于寝堂中，俄失所在。又言：初授新州，将拜相，井忽涨，才深余尺。
郑絪相公宅，在招国坊南门。忽有物投瓦砾，五六夜不绝。乃移于安仁西门宅避之，瓦砾又随而至。经久复归招国，郑公归心释门，禅室方丈。及归，将入丈室，蟢子满室悬丝，去地一二尺，不知其数。其夕，瓦砾亦绝。翌日，拜相。
成式见大理丞郑复说，淮西用兵时，刘沔为小将，军头颇易（一曰异）之。每捉生踏伏，沔必在数，前后重创，将死数四。后因月黑风甚，又令沔捉生。沔愤激深入，意必死。行十余里，因坐将睡，忽有人觉之，授以双烛，曰："君方大贵，但心有此烛在，无忧也。"沔后拜将，常见浊影在双旌上，及不复见烛，乃诈疾归宗。

[book_title]●卷四·祸兆
杨慎矜兄弟富贵，常不自安。每诘朝礼佛像，默祈冥卫。或一日，像前土榻上聚尘三堆，如冢状，慎矜恶之，且虑儿戏，命扫去。一夕如初，寻而祸作。
姜楚公常游禅定寺，京兆办局甚盛。及饮酒，座上一妓绝色，献杯整鬟，未尝见手，众怪之。有客被酒戏曰："勿六指乎？"乃强牵视。妓随牵而倒，乃枯骸也。姜竟及祸焉。
萧浣初至遂州，造二幡竿施于寺，设斋庆之。斋毕作乐，忽暴雷霹雳，竿各成数十片。至来年，当雷霹日，浣死。

[book_title]●卷四·物革
咨议朱景玄见鲍容说，陈司徒在扬州，时东市塔影忽倒。老人言，海影翻则如此。
崔玄亮常侍在洛中，常步沙岸，得一石子，大如鸡卵，黑润可爱，玩之。行一里余，砉然而破，有鸟大如巧妇飞去。
进士段硕常识南孝廉者，善斫鲙。縠薄丝缕，轻可吹起，操刀向捷，若合节奏。因会客衒技，先起鱼架之，忽暴风雨，雷震一声，鲙悉化为蝴蝶飞去。南惊惧，遂折刀，誓不复作。
开成末，河阳黄鱼池冰作花如缬。
河阳城南百姓王氏，庄有小池，池边巨柳数株。开成末，叶落池中，旋化为鱼，大小如叶，食之无味。至冬，其家有官事。
婺州僧清简，家园蔓菁，忽变为莲。

[book_title]●卷五·诡习
大历中，东都天津桥有乞儿，无两手，以右足夹笔写经乞钱。欲书时，先再三掷笔，高尺余，未曾失落。书迹官楷，手书不如也。
于頔在襄州，尝有山人王固谒见于。于性快，见其拜伏迟缓，不甚知。书生别日游讌，不复得进，王殊怏怏。因至使院造判官曾叔政，颇礼接之。王谓曾曰："子以相公好奇，故不远而来，今实乖望矣。予有一艺，自古无者，今将归，且荷公见待之厚，今为一设。"遂诣曾所居，怀中出竹一节及小鼓，规才运寸。良久，去竹之塞，折枝连击鼓子，筒有蝇虎子数十，分行而出，分为二队，如对阵势。每击鼓，或三或五，随鼓音变阵，天衡地轴，鱼丽鹤列，无不备也。进退离附，人所不及。凡变阵数十，乃行入筒中。曾观之大骇，方言于公，王已潜去。于悔恨，令物色求之，不获。
张芬曾为韦南康亲随行军，曲艺过人，力举七尺碑，定双轮水磑。常于福感寺趯鞠，高及半塔，弹力五斗。常拣向阳巨笋，织竹笼之，随长旋培，常留寸许，度竹笼高四尺，然后放长。秋深方去笼伐之，一尺十节，其色如金。每涂墙，方丈弹成"天下太平"字。
建中初，有河北军将姓夏，弯弓数百斤。尝于球场中累钱十余，走马以击鞠杖击之，一击一钱飞起六七丈，其妙如此。又于新泥墙安棘刺数十，取烂豆，相去一丈，一一掷豆贯于刺上，百不差一。又能走马书一纸。
元和末，均州勋乡县有百姓，年七十，养獭十余头。捕鱼为业，隔日一放。将放时，先闭于深沟斗门内令饥，然后放之，无纲舌之劳，而获利相若。老人抵掌呼之，群獭皆至，缘袷藉膝，驯若守狗。户部郎中李福亲观之。

[book_title]●卷五·怪术
大历中，荆州有术士从南来，止于陟屺寺，好酒，少有醒时。因寺中大斋会，人众数千，术士忽曰："余有一伎，可代抃瓦磕珠之欢也。"乃合彩色于一器中，驔步抓目，徐祝数十言，方欱水再三哄壁上，成维摩问疾变相，五色相宣如新写。逮半日余，色渐薄，至暮都灭。唯金粟纶巾鶖子衣上一花，经两日犹在。成式见寺僧惟肃说，忘其姓名。
张魏公在蜀时，有梵僧难陀，得如幻三昧，入水火，贯金石，变化无穷。初入蜀，与三少尼俱行，或大醉狂歌，戍将将断之。及僧至，且曰："某寄迹桑门，别有乐术。"因指三尼："此妙于歌管。"戍将反敬之，遂留连为办酒肉，夜会客，与之剧饮。僧假襔裆巾〈衤國〉，市铅黛，伎其三尼。及坐，含睇调笑，逸态绝世。饮将阑，僧谓尼曰："可为押衙踏某曲也。"因徐进对舞，曳绪回雪，迅赴摩跌，伎又绝伦也。良久，喝曰："妇女风邪？"忽起，取戍将佩刀，众谓酒狂，各惊走。僧乃拔刀斫之，皆踣于地，血及数丈。戍将大惧，呼左右缚僧。僧笑曰："无草草。"徐举尼，三支筇杖也，血乃酒耳。又尝在饮会，令人断其头，钉耳于柱，无血。身坐席上，酒至，泻入ㄕ疮中。面赤而歌，手复抵节。会罢，自起提首安之，初无痕也。时时预言人凶衰，皆谜语，事过方晓。成都有百姓供养数日，僧不欲住。闭关留之，僧因是走入壁角，百姓遽牵，渐入，唯余袈裟角，顷亦不见。来日壁上有画僧焉，其状形似。日日色渐薄，积七日，空有黑迹。至八日，迹亦灭，僧已在彭州矣。后不知所之。
虞部郎中陆绍，元和中，尝看表兄于定水寺，因为院僧具蜜饵时果，邻院僧右邀之。良久，僧与一李秀才偕至，乃环坐，笑语颇剧。院僧顾弟子煮新茗，巡将匝而不及李秀才，陆不平曰："茶初未及李秀才，何也？"僧笑曰："如此秀才，亦要知茶味？"且以余茶饮之。邻院僧曰："秀才乃术士，座主不可轻言。"其僧又言："不逞之子弟，何所惮？"秀才忽怒曰："我与上人素未相识，焉知予不逞徒也？"僧复大言："望酒旗玩变场者，岂有佳者乎？"李乃白座客："某不免对贵客作造次矣。"因奉手袖中，据两膝，叱其僧曰："粗行阿师，争敢辄无礼！拄杖何在？可击之。"其僧房门后有筇杖，孑孑跳出，连击其僧。时众亦为蔽护，杖伺人隙捷中，若有物执持也。李复叱曰："捉此僧向墙。"僧乃负墙拱手，色青短气，唯言乞命。李又曰："阿师可下阶。"僧又趋下，自投无数，衄鼻败颡不已。众为请之，李徐曰："缘对衣冠，不能煞此为累。"因揖客而去。僧半日方能言，如中恶状，竟不之测矣。
元和末，监城脚力张俨，递牒入京。至宋州，遇一人，因求为伴。其入朝宿郑州，因谓张曰："君受我料理，可倍行数百。"乃掘二小坑，深五六寸，令张背立，垂足坑口，针其两足。张初不知痛，又自膝下至骭，再三捋之，黑血满坑中。张大觉举足轻捷，才午至汴。复要于陕州宿，张辞力不能。又曰："君可暂卸膝盖骨，且无所苦，当日行八百里。"张惧，辞之。其人亦不强，乃曰："我有事，须暮及陕。"遂去，行如飞，顷刻不见。
蜀有费鸡师，目赤无黑睛，本濮人也。成式长庆初见之，已年七十余。或为人解灾，必用一鸡设祭于庭，又取江石如鸡卵，令疾者握之，乃踏步作气虚叱，鸡旋转而死，石亦四破。成式旧家人永安，初不信，尝谓曰："尔有厄。"因丸符逼令吞之。复去其左足鞋及袜，符展在足心矣。又谓奴沧海曰："尔将病。"令袒而负户，以笔再三画于户外，大言曰："过！过！"墨遂透背焉。
长寿寺僧誓言他时在衡山，村人为毒蛇所噬，须臾而死，发解肿起尺余。其子曰："昝老若在，何虑！"遂迎昝至。乃以灰围其尸，开四门，先曰："若从足入，则不救矣。"遂踏步握固，久而蛇不至。昝大怒，乃取饭数升，捣蛇形诅之，忽蠕动出门。有顷，饭蛇引一蛇从死者头入，径吸其疮，尸渐低。蛇疱缩而死，村人乃活。
王潜在荆州，百姓张七政善治伤折。有军人损胫，求张治之。张饮以药酒，破肉去碎骨一片，大如两指，涂膏封之，数日如旧。经二年余，胫忽痛，复问张。张言前为君所出骨，寒则痛，可遽觅也，果获于床下。令以汤洗贮于絮中，其痛即愈。王公子弟与之狎，尝祈其戏术。张取马草一掬，再三挼之，悉成灯蛾飞。又画一妇人于壁，酌酒满杯饮之，酒无遗滴。逡巡，画妇人面赤，半日许可尽，湿起坏落。其术终不肯传人。
韩佽在桂州，有妖贼封盈，能为数里雾。先是常行野外，见黄蛱蝶数十，因逐之，至一大树下忽灭。掘之，得石函，素书大如臂，遂成左道。百姓归之如市，乃声言某日将收桂州，有紫气者，我必胜。至期，果紫气如疋帛，自山亘于州城。白气直冲之，紫气遂散。天忽大雾，至午稍开霁。州宅诸树滴下小铜佛，大如麦，不知其数。其年韩卒。
海州司马韦敷曾往嘉兴，道遇释子希遁，深于缮生之术，又能用日辰，可代药石。见敷镊白，曰："贫道为公择日拔之。"经五六日，僧请镊其半，及生，色若黳矣。凡三镊之，鬓不复变。座客有祈镊者，僧言取时稍差。别后，髭色果带绿。其妙如此。
众言石旻有奇术，在扬州，成式数年不隔旬与之相见，言事十不一中。家人头痛嚏咳者，服其药，未尝效也。至开成初，在城亲故间，往往说石旻术不可测。盛传宝历中，石随钱徽尚书至湖州，常在学院，子弟皆"文丈"呼之。于钱氏兄弟求兔汤饼，时暑月，猎师数日方获。因与子弟共食，笑曰："可留兔皮，聊志一事。"遂钉皮于地，垒堑涂之，上朱书一符，独言曰："恨挍迟，恨挍迟。"钱氏兄弟诘之，石曰："欲共诸君共记卯年也。"至太和九年，钱可复凤翔遇害，岁在乙卯。
元和中，江淮术士王琼，尝在段君秀家，令坐客取一瓦子，画作龟甲，怀之。一食顷取出，乃一龟。放于庭中，循垣而行，经宿却成瓦子。又取花含默，封于密器中，一夕开花。
江西人有善展竹，数节可成器。又有人熊葫芦，云翻葫芦易于翻鞠。
厌鼠法：七日，以鼠九枚置笼中，埋于地。秤九百斤土覆坎，深各二尺五寸，筑之令坚固。《杂五行书》曰："亭部地上土涂灶，水火盗贼不经；涂屋四角，鼠不食蚕；涂仓，鼠不食谷；以塞塪，百鼠种绝。"
雍益坚云："主夜神咒，持之有功德，夜行及寐，可已恐怖恶梦。咒曰'婆珊婆演底'。"
宋居士说，掷骰子咒云"伊谛弥谛弥揭罗谛"，念满万遍，采随呼而成。
云安井，自大江沂别派，凡三十里。近井十五里，澄清如镜，舟楫无虞。近江十五里，皆滩石险恶，难于沿溯。天师翟乾祐，念商旅之劳，于汉城山上结坛考召，追命群龙。凡一十四处，皆化为老人应召而止。乾祐谕以滩波之险，害物劳人，使皆平之。一夕之间，风雷震击，一十四里尽为平潭矣。惟一滩仍旧，龙亦不至。乾祐复严敕神吏追之。又三日，有一女子至焉。因责其不伏应召之意，女子曰："某所以不来者，欲助天师广济物之功耳。且富商大贾，力皆有余，而佣力负运者，力皆不足。云安之贫民，自江口负财货至近井潭，以给衣食者众矣。今若轻舟利涉，平江无虞，即邑之贫民无佣负之所，绝衣食之路，所困者多矣。余宁险滩波以赡佣负，不可利舟楫以安富商。所以不至者，理在此也。"乾祐善其言，因使诸龙皆复其故，风雷顷刻而长滩如旧。天宝中，诏赴上京，恩遇隆厚。岁余，还故山，寻得道而去。
玄宗既召见一行，谓曰："师何能？"对曰："惟善记览。"玄宗因诏掖庭取宫人籍以示之，周览既毕，覆其本，记念精熟，如素所习读。数幅之后，玄宗不觉降御榻，为之作礼，呼为圣人。先是一行既从释氏，师事普寂于嵩山。师尝设食于寺，大会群僧及沙门，居数百里者，皆如期而至，聚且千余人。时有卢鸿者，道高学富，隐于嵩山。因请鸿为文赞叹其会。至日，鸿持其文至寺，其师受之，致于几案上。钟梵既作，鸿请普寂曰："某为文数千言，况其字僻而言怪，盍于群僧中选其聪悟者，鸿当亲为传授。"乃令召一行。既至，伸纸微笑，止于一览，复致于几上。鸿轻其疏脱，而窃怪之。俄而群僧会于堂，一行攘袂而进，抗音兴裁，一无遗忘。鸿惊愕久之，谓寂曰："非君所能教导也，当从其游学。"一行因穷大衍，自此访求师资，不远数千里。尝至天台国清寺，见一院，古松数十步，门有流水。一行立于门屏间，闻院中僧于庭布算，其声籁籁。既而谓其徒曰："今日当有弟子求吾算法，已合到门，岂无人道达耶？"即除一算，又谓曰："门前水合却西流，弟子当至。"一行承言而入，稽首请法，尽受其术焉。而门水旧东流，今忽改为西流矣。邢和璞尝谓尹惜曰："一行，其圣人乎？汉之洛下闳造大衍历，云后八百岁当差一日，则有圣人定之，今年期毕矣。而一行造大衍历，正在差谬，则洛下闳之言信矣。"又尝诣道土尹崇，借扬雄《太玄经》。数日，复诣崇还其书。崇曰："此书意旨深远，吾寻之数年，尚不能晓。吾子试更研求，何遽还也。""一行曰："究其义矣。"因出所撰《太衍玄图》及《义诀》一卷以示崇，崇大嗟服，曰："此后生颜子也。"至开元末，裴宽为河南尹，深信释氏，师事普寂禅师，日夕造焉。居一日，宽诣寂，寂云："方有小事，未暇疑语，且请迟回休憩也。"宽乃屏息，止于空室。见寂洁正堂，焚香端坐。坐未久，忽闻叩门，连云："天师一行和尚至矣。"一行入，诣寂作礼。礼讫，附耳密语，其貌绝恭，但额云无不可者。语讫礼，礼讫又语。如是者三，寂惟云："是，是。"无不可者。一行语讫，降阶入南室，自阖其户。寂乃徐命弟子云："遣钟，一行和尚灭度矣。"左右疾走视之，一行如其言灭度。后宽乃服衰絰葬之，自徒步出城送之。
天宝末，术士钱知微，尝至洛，遂榜天津桥表柱卖卜，一卦帛十疋。历旬，人皆不诣之。一日，有贵公子意其必异，命取帛如数卜焉。钱命蓍布卦成，曰："予筮可期一生，君何戏焉？"其人曰："卜事甚切，先生岂误乎？"钱云："请为韵语：'两头点土，中心虚悬。人足踏跋，不肯下钱。"其人本意卖天津桥绐之。其精如此。

[book_title]●卷六·艺绝
南朝有姥，善作笔，萧子云常书用。笔心用胎发。开元中，笔匠名铁头，能莹管如玉，莫传其法。
成都宝相寺偏院小殿中有菩提像，其尘不集如新塑者。相传此像初造时，匠人依明堂先具五藏，次四肢百节。将百余年，纤尘不凝焉。
李叔詹常识一范阳山人，停于私第，时语休咎必中，兼善推步禁咒。止半年，忽谓李曰："某有一艺，将去，欲以为别，所谓水画也。"乃请后厅上掘地为池，方丈，深尺余，泥以麻灰，日没水满之。候水不耗，具丹青墨砚，先援笔叩齿良久，乃纵笔毫水上。就视，但见水色浑浑耳。经二日，搨以稚绢四幅，食顷，举出观之，古松、怪石、人物、屋木无不备也。李惊异，苦诘之，惟言善能禁彩色，不令沉散而已。
旧记藏彄令人生离，或言古语有徵也。举人高映，善意抠。成式尝于荆州藏钩，每曹五十余人，十中其九。同曹钩亦知其处，当时疑有他术。访知映言，但意举止辞色，若察囚视盗也。山人石旻，尤妙打彄，与张又新兄弟善。暇夜会客，因试其意彄，注之必中。张遂置钩于巾襞中，彄曰："尽张空拳。"有顷，眼钩在张君幞头左翅中。其妙如此。旻后居扬州，成式因识之，曾祈其术，石谓成式曰："可先画人首数十，遣胡越异办则相授。"疑其见欺，竟不及画。

[book_title]●卷六·器奇
开元中，河西骑将宋青春，骁果暴戾，为众所忌。及西戎岁犯边，青春每阵常运臂大呼，执馘而旋，未尝中锋镝。西戎惮之，一军始赖焉。后吐蕃大地获生口数千，军帅令译问衣大虫皮者："尔何不能害青春？"答曰："尝见青龙突阵而来，兵刃所及，若叩铜铁，我为神助将军也。"青春乃知钩之有灵。青春死后，钩为瓜州刺史李广琛所得，或风雨后，迸光出室，环烛方丈。哥舒镇西知之，求易以它宝，广琛不与，因赠诗："刻舟寻化去，弹铗未酬恩。"
郑云达少时，得一剑，鳞铗星镡，有时而吼。常在庄居，晴日藉膝玩之。忽有一人，从庭树窣然而下，衣朱紫，虬发，露剑而立，黑气周身，状如重雾。郑素有胆气，佯若不见。其人因言："我上界人，知公有异剑，愿借一观。"郑谓曰："此凡铁耳，不堪君玩。上界岂藉此乎？"其人求之不已。郑伺便良久，疾起斫之，不中，忽坠黑气着地，数日方散。
成式相识温介云："大历中，高邮百姓张存，以踏藕为业。尝于陂中见旱藕，梢大如臂，遂并力掘之。深二丈，大至合抱，以不可穷，乃断之。中得一剑，长二尺，色青无刃，存不之宝。邑人有知者，以十束薪获焉。其藕无丝。"
元和末，海陵夏危乙庭前生百合花，大于常数倍，异之。因发其下，得甓匣十三重，各匣一镜。第七者光不蚀，照日光环一丈，其余规铜而已。
高瑀在蔡州，有军将田知回易折欠数百万。回至外县，去州三百余里，高方令锢身勘田。忧迫，计无所出，其类因为设酒食开解之。坐客十余，中有称处士皇甫玄真者，衣白若鹅羽，貌甚都雅。众皆有宽勉之辞，皇但微笑曰："此亦小事。"众散，乃独留，谓田曰："子尝游海东，获二宝物，当为君解此难。"田谢之，请具车马，悉辞，行甚疾。其晚至州，舍于店中，遂晨谒高。高一见，不觉敬之。因请高曰："玄真此来，特从尚书乞田性命。"高遽曰："田欠官钱，非瑀私财，如何？"皇请避左右："某于新罗获一巾子，辟尘，欲献此赎田。"即于怀内探出授高。高才执，已觉体中虚凉，惊曰："此非人臣所有，且无价矣。田之性命，恐不足酬也。"皇甫请试之。翌日，因宴于郭外。时久旱，埃尘且甚。高顾视马尾鬣及左右驺卒数人，并无纤尘。监军使觉，问高："何事尚书独不尘坌？岂遇异人获至宝乎？"高不敢隐。监军不悦，固求见处士，高乃与俱往。监军戏曰："道者独知有尚书乎？更有何宝，顾得一观。"皇甫具述救田之意，且言药出海东，今余一针，力弱不及巾，可令一身无尘。监军拜请曰："获此足矣。"皇即于巾上抽与之。针金色，大如布针。监军乃劄于巾试之，骤于尘中，尘唯及马鬃尾焉。高与监军日日礼谒，将讨其道要。一夕，忽失所在矣。

[book_title]●卷六·乐
咸阳宫中有铸铜人十二枚，坐皆三五尺，列在一筵上。琴筑笙竽，各有所执，皆组绶花彩，俨若生人。筵下有铜管，吐口高数尺。其一管空，内有绳大如指。使一人吹空管，人纫绳，则琴瑟竽筑皆作，与真乐不异。有琴长六尺，安十三弦二十六徽，皆七宝饰之，铭曰"璵璠之乐"。玉笛长二尺三寸，二十六孔，吹之则见车马出山林，隐隐相次，息亦不见，铭曰"昭华之管"。
魏高阳王雍，美人徐月华，能弹卧箜篌，为《明妃出塞》之声。
有田僧超，能吹笳为《壮士歌》、《项羽吟》。将军崔延伯出师，每临敌，令僧超为壮士声，遂单马入阵。
古琵琶用鵾鸡股。开元中，段师能弹琵琶，用皮弦。贺怀智破拨弹之，不能成声。
蜀将军皇甫直，别音律，击陶器能知时月。好弹琵琶。元和中，尝造一调，乘凉临水池弹之。本黄钟而声入蕤宾，因更弦再三奏之，声犹蕤宾也。直甚惑，不悦，自意为不祥。隔日，又奏于池上，声如故。试弹于他处，则黄钟也。直因调蕤宾，夜复鸣弹于池上，觉近岸波动，有物激水如鱼跃，及下弦则没矣。直遂集客车水竭池，穷池索之。数日，泥下丈余，得铁一片，乃方响蕤宾铁也。
王沂者，平生不解弦管。忽旦睡，至夜乃寤，索琵琶弦之，成数曲，一名《雀啅蛇》，一名《胡王调》，一名《胡瓜苑》，人不识闻，听之莫不流涕。其妹请学之，乃教数声，须臾总忘，后不成曲。
有人以猿臂骨为笛吹之，其声清圆，胜于丝竹。琴有气。常识一道者，相琴知吉凶。

[book_title]●卷七·酒食
魏贾〈王將〉，家累千金，博学善著作。有苍头善别水，常令乘小艇于黄河中，以瓠匏接河源水，一日不过七八升。经宿，器中色赤如绛，以酿酒，名昆仑觞。酒之芳味，世中所绝。曾以三十斛上魏庄帝。
历城北有使君林。魏正始中，郑公悫三伏之际，每率宾僚避暑于此。取大莲叶置砚格上，盛酒二升，以簪刺叶，令与柄通，屈茎上轮菌如象鼻，传吸之，名为碧筩杯。历下学之，言酒味杂莲气，香冷胜于水。
青田核，莫知其树实之形。核大如六升瓠，注水其中，俄顷水成酒，一名青田壶，亦曰青田酒。蜀后主有桃核两扇，每扇着仁处，约盛水五升，良久水成酒味醉人。更互贮水，以供其宴。即不知得自何处。
武溪夷田强，遣长子鲁居上城，次子玉居中城，小子仓居下城。三垒相次（一曰望），以拒王莽。光武二十四年，遣武威将军刘尚征之。尚未至，仓获白鳖为臛，举烽请两兄。兄至，无事。及尚军来，仓举火，鲁等以为不实，仓遂战而死。
梁刘孝仪食鲭鮓，曰："五侯九伯，令尽征之。"魏使崔劼、李骞在坐，劼曰："中丞之任，未应已得分陕？"骞曰："若然，中丞四履，当至穆陵。"孝仪曰："邺中鹿尾，乃酒肴之最。"劼曰："生鱼、熊掌，孟子所称。鸡跖、猩唇，吕氏所尚。鹿尾乃有奇味，竟不载书籍，每用为怪。"孝仪曰："实自如此，或是古今好尚不同。"梁贺季曰："青州蟹黄，乃为郑氏所记，此物不书，未解所以。"骞曰："郑亦称益州鹿，但未是珍味。"
何胤侈于味，食必方丈。后稍欲去其甚者，犹食白鱼、〈魚旦〉［四庫本為"〈魚且〉"〉］腊、糖蟹。使门人议之，学士锺岏议曰："〈魚旦〉之就腊，骤于屈伸，而蟹之将糖，躁扰弥甚。仁人用意，深怀恻怛。至于车螯、母蛎，眉目内阙，渐浑沌之奇；唇吻、外缄，非金人之慎。不荣不悴，曾草木之不若；无馨无臭，与瓦砾而何异？故宜长充疱厨，永为口实。"后梁韦琳，京兆人，南迁于襄阳。天保中，为舍人，涉猎有才藻，善剧谈。尝为《〈魚旦〉表》，以讥刺时人。其词曰："臣〈魚旦〉言：伏见除书，以臣为粽（一曰糁）熬将军、油蒸挍尉、臛州刺史，脯腊如故。肃承将命，含灰屏息。凭笼临鼎，载兢载惕。臣美愧夏鳝，味惭冬鲤，常怀鲐服之诮，每惧鳖岩之讥。是以漱流湖底，枕石泥中，不意高赏殊私，曲蒙钩拔，遂得超升绮席，忝预玉盘。远厕玳筵，猥颁象箸，泽覃紫篝，恩加黄腹。方当鸣姜动椒，纡苏佩傥。轻瓢才动，则枢盘如烟；浓汁暂停，则兰肴成列。宛转绿齑之中，逍遥朱唇之内。御恩噬泽，九殒弗辞。不任屏营之诚，谨列铜枪门，奉表以闻。"诏答曰："省表具知，卿池沼缙绅，陂渠俊乂，穿蒲入荇，肥滑有闻，允堪兹选，无劳谢也。"
伊尹干汤，言天子可具三群之虫，谓水居者腥，肉玃者臊，草食者膻也。
五味、三材、九沸、九变、三臡、七菹、具酸、楚酪、芍药之酱、秋黄之苏、楚苗、挫槽、山肤太（一云大）苦。
甘而不噮，酸而不嚛，咸而不减，辛而不〈米翟〉［四庫本為"耀"］，淡而不薄，肥而不腴。
猩唇、〈獲〉炙、〈角燕〉翠、犓腴、糜腱、述荡之掔、旄象之约、桂蝥、石鳆、河隈之稣、巩洛之鳟、洞庭之鲋、灌水之鲤（一云鳐）、珠翠之珍、菜黄之鲐、臑鳖、炮羔、臇凫、蠙臛、御宿青祭（一云粲）、瓜州红菱、冀野之梁、芳菰、精稗、会稽之菰、不周之稻、玄山之禾、杨山之穄、南海之秬、寿木之华、玄木之叶、梦泽之芹、具区之菁、杨朴之姜、招摇之桂、越酪之菌、长泽之卵、三危之露、昆仑之井、黄颔臛、醒酒鲭、〈食弟〉糊餦餭、粔妆、寒具、小蛳、熟蚬、炙〈米咨〉、〈虫目〉子、蟹〈虫夜〉、葫精、细乌贼、细飘（一曰"鱼鳔"）、梨〈酉今〉［四庫本為"〈酉令〉"］、鲎酱、乾栗、曲阿酒、麻酒、搌酒、新鳅子、石耳、蒲叶菘、西椑、青根粟、菰首、鰡子〈魚勾〉、熊蒸、麻胡麦、藏荔支、绿施笋、紫鰞、千里蕙、鲙曰万丈、蟁足、红綷精细曰万、凿百炼、蝇首如〈虫互〉、张掖九蒸豉、一丈三节蔗、一岁一花梨、行米、丈松、窯鳅、蚶酱、苏膏、糖颓〈虫進〉子、新乌〈虫則〉、缥胶法、乐浪酒法、二月二日法酒、酱酿法、绿酃法、猪骸羹、白羹、麻羹、鸽臛、隔冒法、肚铜法、大〈犭百〉炙、蜀捣炙、路时腊、棋腊、玃天腊、细面法、飞面法、薄演法、龙上牢丸、汤中牢丸、樱桃〈食追〉蝎饼、阿韩特饼、凡当饼、兜猪肉、悬熟、杏炙、蛙炙、脂血、大扁〈食易〉、马鞍〈食易〉、黄丑、白丑、白龙舍、黄龙舍、荆〈食易〉、竿炙、羌煮（一曰炙）、疏饼、锑糊饼。饼谓之托，或谓之餦馄。饴谓之〈食彥〉（一曰〈食隹〉）、饱〈食宛〉谓之〈食者〉（一曰〈食肙〉）、餥飵〈食古〉（"〈食古〉"本二字，皆从鱼），茹叽食也。膜（一曰餕）、膎、〈月雨〉、胀、膰，肉也。〈月絜〉、〈月弱〉，膜也。臇、膹、一日馈。〈月员〉，臛也。格、糈、粰、〈流，中"氵改米"〉，馓也。〈擇，中"扌改食"〉（一曰〈食華〉［四庫本為"饆"］）、〈食齊〉、〈月宰〉、〈食寮〉、〈食元〉，饵也。醦、醶、〈酉司〉、〈酉樂〉，醅也。酪、胾、醇，浆也。〈鹵肖〉、〈鹵奏〉、〈鹵襄〉、〈鹵扁〉，盐也。〈酉｛必皿｝〉、〈酉齊〉、〈酉俞〉、〈酉最〉；｛敄酉｝，酱也。
折粟米法：取简胜粟一石，加粟奴五斗舂之。粟奴能令馨香。乳煮羊胯利法：槟榔詹阔一寸，长一寸半，胡饭皮。
鲤鲋鮓法：次第以竹枝赍头置日中，书复为记赍字。五色饼法：刻木莲花，藉禽兽形按成之，合中累积五色竖作道，名为斗钉。色作一合者，皆糖蜜。副起粄法：汤胘法、沙棋法、甘口法。蔓菁蔌菹法：饱霜柄者，合眼掘取作摴薄形。蒸饼法：用大例面一升，炼猪膏三合。梨漤法、〈月奧〉肉法、〈月宰〉肉法、瀹鲇法。治犊头，去月骨，舌本近喉，有骨如月。木耳鲙：汉瓜菹切用骨刀，豆牙菹。肺饼法、覆肝法，起起肝如起鱼菹。菹族并乙去法（一曰升）。又鲙法：鲤一尺，鲫八寸，去排泥之羽。鲫员天肉，腮后髻前，用腹腴拭刀，亦用鱼脑，皆能令鲙缕不著刀。鱼肉冻〈月正〉法：渌肉酸〈月正〉，用鲫鱼、白鲤、鲂鯸、鳜、〈魚夾〉，煮驴马肉，用助底郁。驴肉，驴作鲈贮反。炙肉，〈魚賓〉鱼第一，白其次，已前日味。
今衣冠家名食，有萧家馄饨，漉去汤肥，可以瀹茗；庚家棕子，白莹如玉；韩约能作樱桃饆饠，其色不变；有能造冷胡突鲙、鳢鱼臆、连蒸诈草、草皮索饼；将军曲良翰，能为骏鬃驼峰炙。
贞元中，有一将军家出饭食，每说物无不堪吃，唯在火候，善均五味。尝取败障泥胡盝（一曰鹿），修理食之，其味极佳。道流陈景思说，敕使齐日升养樱桃，至五月中，皮皱如鸿柿不落，其味数倍。人不测其法。

[book_title]●卷七·医
卢城之东有扁鹊冢，云魏时针药之士，以卮腊祷之，所谓卢医也。
魏时有句骊客，善用针。取寸发，斩为十余段，以针贯取之，言发中虚也。其妙如此。
王玄荣俘中天竺王阿罗那顺以诣阙，兼得术士那罗迩（一有"娑"字）婆，言寿二百岁。太宗奇之，馆于金飚门内。造延年药，令兵部尚书崔敦礼监主之。言婆罗门国有药名畔茶佉水，出大山中石臼内，有七种色，或热或冷，能消草木金铁，人手入则消烂。若欲取水，以骆驼髑髅沉于石臼，取水转注瓠芦中。每有此水，则有石柱似人形守之。若彼山人传道此水者则死。又有药名沮赖罗，在高山石崖下。山腹中有石孔，孔前有树，状如桑树。孔中有大毒蛇守之。取以大方箭射枝叶，叶下便有乌鸟御之飞去，则众箭射乌而取其叶也。后死于长安。
荆人道士王彦伯，天性善医，尤别脉断人生死寿夭，百不差一。裴胄尚书子，忽暴中病，众医拱手。或说彦伯，遽迎使视。脉之，良久曰："都无疾。"乃煮散数味，入口而愈。裴问其状，彦伯曰："中无腮鲤鱼毒也。"其子因鲙得病。裴初不信，乃脍鲤鱼无腮者，令左右食之，其候悉同，始大惊异焉。
柳芳为郎中，子登疾重。时名医张方福初除泗州，与芳故旧，芳贺之，具言子病，唯恃故人一顾也。张诘旦候芳，芳遽引视登。遥见登顶曰："有此顶骨，何忧也。"因按脉五息，复曰："不错，寿且逾八十。"乃留芳数十字，谓登曰："不服此亦得。"登后为庶子，年至九十而卒。

[book_title]●卷八·黥
上都街肆恶少，率髡而肤劄，备众物形状。持诸军张拳强劫（一曰"弓剑"），至有以蛇集酒家，捉羊脾击人者。今京兆薛公上言白，令里长潜部，约三千余人，悉杖煞，尸于市。市人有点青者，皆炙灭之。时大宁坊力者张幹，劄左膊曰"生不怕京兆尹"，右膊曰"死不畏阎罗王"。又有王力奴，以钱五千，召劄工可胸腹为山亭院，池榭、草木、鸟兽，无不悉具，细若设色。公悉杖杀之。
又贼赵武建，劄一百六处，番印盘鹊等，左右膊刺言："野鸭滩头宿，朝朝被鹘梢。忽惊飞入水，留命到今朝。"又高陵县捉得镂身者宋元素，刺七十一处，左臂曰："昔日已前家未贫，苦将钱物结交亲。如今失路寻知己，行尽关山无一人。"右臂上刺葫芦，上出人首，如傀儡戏郭公者。县吏不解，问之，言葫芦精也。
李夷简，元和末在蜀。蜀市人赵高，好斗。常入狱，满背镂毗沙门天王，吏欲杖背，见之辄止。恃此转为坊市患害。左右言于李，李大怒，擒就厅前。索新造筋棒，头径三寸，叱杖子打天王，尽则已，数三十余不绝。经旬日，袒衣而历门叫呼，乞修理功德钱。
蜀小将韦少卿，韦表微堂兄也。少不喜书，嗜好劄青。其季父尝令解衣视之，胸上刺一树，树杪集鸟数十。其下悬镜，镜鼻系索，有人止侧牵之。叔不解，问焉。少卿笑曰："叔不曾读张燕公诗否？'挽镜寒鸦集'耳。"
荆州街子葛清，勇不肤挠，自颈已下遍刺白居易舍人诗。成式常与荆客陈至呼观之，令其自解，背上亦能暗记。反手指其劄处，至"不是此花偏爱菊"，则有一人持杯临菊丛。又"黄夹缬林寒有叶"，则指一树，树上挂缬，缬窠锁胜绝细。凡刻三十余处，首体无完肤，陈至呼为"白舍人行诗图"也。
成式门下驺路神通，每军较力，能戴石簦靸六百斤石，啮破石粟数十。背刺天王，自言得神力，入场人助多则力生。常至朔望日，具乳糜，焚香袒坐，使妻儿供养其背而拜焉。
崔承宠，少从军，善驴鞠，豆脱杖捷如胶焉。后为黔南观察使。少，遍身刺一蛇，始自右手，口张臂食两指，绕腕匝颈，龃龉在腹，拖股而尾及骭焉。对宾侣常衣覆其手，然酒酣辄袒而努臂戟手，捉优伶辈曰："蛇咬尔。"优伶等即大叫毁而为痛状，以此为戏乐。
宝历中，长乐里门有百姓刺臂。数十人环瞩之。忽有一人，白襕屠苏，顷首微笑而去。未十步，百姓子刺血如衄，痛若次骨，俄顷出血斗余。众人疑向观者，令其父从而求之。其人不承，其父拜数十，乃捻撮土若祝："可传此。"如其言，血止。
成式三从兄遘，贞元中，尝过黄坑。有从者拾髑颅骨数片，将为药，一片上有"逃走奴"三字，痕如淡墨，方知黥踪入骨也。从者夜梦一人，掩面从其索骨曰："我羞甚，幸君为我深藏之，当福君。"从者惊觉毛戴，遽为埋之。后有事，鬼仿佛梦中报之。以是获财，欲至十万而卒。
蜀将尹偃营有卒，晚点后数刻，偃将责之。卒被酒自理声高，偃怒，杖数十，几至死。卒弟为营典，性友爱，不平偃。乃以刀嫠肌作"杀尹"两字，以墨涅之。偃阴知，乃他事杖杀典。及太和中，南蛮入寇，偃领众数万保邛峡关。偃膂力绝人，常戏左右以枣节杖击其胫，随击筋涨拥肿，初无痕挞。恃其力，悉众出关，逐蛮数里。蛮伏发，夹攻之，大败，马倒，中数十枪而死。初出关日，忽见所杀典拥黄案，大如毂，在前引，心恶之。问左右，咸无见者。竟死于阵。
房孺复妻崔氏，性忌，左右婢不得浓妆高髻，月给燕脂一豆，粉一钱。有一婢新买，妆稍佳，崔怒曰："汝好妆耶？我为汝妆！"乃令刻其眉，以青填之，烧锁梁，灼其两眼角，皮随手焦卷，以朱傅之。及痂脱，瘢如妆焉。
杨虞卿为京兆尹，时市里有三王子，力能揭巨石。遍身图刺，体无完肤。前后合抵死数四，皆匿军以免。一日有过，杨令五百人捕获，闭门杖杀之。判云："錾刺四支，只称王子，何须讯问，便合当罪。"
蜀人工于刺，分明如画。或言以黛则色鲜，成式问奴辈，言但用好墨而已。
荆州贞元中，市有鬻刺者，有印，印上簇针为众物，状如蟾蝎杵臼。随人所欲一印之，刷以石墨，疮愈后，细于随求印。
近代妆尚靥如射月，曰黄星（一曰是）靥。靥钿之名，盖自吴孙和郑夫人也。和宠夫人，尝醉儛如意，误伤邓颊血流，娇婉弥苦。命太医合药，医言得白獭髓，杂玉与虎珀屑，当灭痕。和以百金购得白獭，乃合膏。虎珀太多，及差，痕不灭。左颊有赤点如意，视之更益甚妍也。诸婢欲要宠者，皆以丹青点颊而进幸焉。
今妇人面饰用花子，起自昭容上官氏所制以掩点迹。大历已前，士大夫妻多妒悍者，婢妾小不如意辄印面，故有月点、钱点。
百姓间有面戴青志如黥。旧言妇人在草蓐亡者，以墨点其面，不尔则不利后人。
越人习水，必镂身以避蛇龙之患。今南中绣面狫子，盖雕题之遗俗也。
周官，墨刑罚五百，郑言先刻面，以墨窒之。窒墨者，使守门。《尚书刑德考》曰："涿鹿者，凿人颡也。黥人者，马羁笮人面也。"郑云："涿鹿、黥世，谓之刀墨之民。"
《尚书大传》："虞舜象刑，犯墨者皂巾。"《白虎通》："墨者，额也。取汉法，火之胜金。"
《汉书》："除肉刑，当黥者髡钳为城旦舂。"
又《汉书》："使王乌等窥匈奴。法，汉使不去节，不以墨黥面，不得入穹卢。王乌等去节、黥面，得入穹卢，单于爱之。"
晋令：奴始亡，加铜青若墨，黥两眼；从再亡，黥两颊上；三亡，横黥目下，皆长一寸五分。
梁朝杂律：凡囚未断，先刻面作"劫"字。
释僧祗律：涅盘印者，比丘作梵王法，破肉，以孔雀胆、铜青等画身作字及鸟兽形，名为印黥。
《天宝实录》云："日南厩山连接，不知几千里，裸人所居。白民之后也。刺其脑前作花，有物如粉而紫色，画其两目下。去前二齿，以为美饰。"成式以"君子耻一物而不知"，陶贞白每云"一事不知，以为深耻"。况相定黥布当王，淫著红花欲落，刑之墨属，布在典册乎？偶录所记寄同志，愁者一展眉头也。

[book_title]●卷八·雷
安丰县尉裴〈睘頁〉，士淹孙也。言玄宗尝冬月召山人包超，令致雷声。超对曰："来日及午有雷。"遂令高力士监之。一夕醮式作法，及明至巳矣，天无纤翳。力士惧之。超曰："将军视南山，当有黑气如盘矣。"力士望之，如其言。有顷风起，黑气弥漫，疾雷数声。玄宗又每令随哥舒西征，每阵常得胜风。
贞元初，郑州百姓王幹有胆勇，夏中作田，忽暴雨雷，因入蚕室中避雨。有顷雷电入室中，黑气陡暗。幹遂掩户，把锄乱击。声渐小，云气亦敛，幹大呼，击之不已。气复如半床，已至如盘，豁然坠地，变成熨斗、折刀、小折脚铛焉。
李墉在北都，介休县百姓送解牒，夜止晋祠宇下。夜半，有人叩门云："介休王暂借霹雳车，某日至介休收麦。"良久，有人应曰："大王传语，霹雳车正忙，不及借。"其人再三借之，遂见五六人秉烛，自庙后出，介休使者亦自门骑而入。数人共持一物如幢扛，上环缀旗幡，授与骑者曰："可点领。"骑者即数其幡，凡十八叶，每叶有光如电起。百姓遍报邻村，令速收麦，将有大风雨，村人悉不信，乃自收刈。至其日，百姓率亲情据高阜，候天色及午，介山上有黑云气如窑烟，斯须蔽天，注雨如绠。风吼雷震，凡损麦千余顷。数村以百姓为妖讼之，工部员外郎张周封亲睹其推案。
成式至德坊三从伯父，少时于阳羡家，乃亲故也。夜遇雷雨，每电起，光中见有人头数十，大如栲栳。柳公权侍郎尝见亲故说，元和末，止建州山寺中。夜中，觉门外喧闹，因潜于窗棂中观之。见数人运斤造雷车，如图画者。久之，一嚏气，忽斗暗，其人两目遂昏焉。
处士周洪言，宝历中，邑客十余人，逃暑会饮。忽暴风雨，有物坠如玃，两目ㄦㄦ。众人惊伏床下。倏忽上阶，历视众人，俄失所在。及雨定，稍稍能起，相顾，耳悉泥矣。邑人言，向来雷震，牛战鸟坠。邑客但觉殷殷而已。
元稹在江夏襄州买堑有庄，新起堂，上梁才毕，疾风甚雨。时庄客输油六七瓮，忽震一声，油瓮悉列于梁上，一滴不漏。其年，元卒。
贞元年中，宣州忽大雷雨，一物坠地，猪首，手足各两指，执一赤蛇啮之。俄顷，云暗而失。时皆图而传之。

[book_title]●卷八·梦
魏杨元稹能解梦，广阳王元渊梦著衮衣倚槐树，问元稹。元稹言当得三公，退谓人曰："死后得三公耳。槐字木傍鬼。"果为尔朱荣所杀，赠司徒。
许超梦盗羊入狱，元稹曰："当得城阳令。"后封为城阳侯。
侯君集与承乾谋通逆，意不自安，忽梦二甲士录至一处，见一人高冠彭髯，叱左右："取君集威骨来！"俄有数人操屠刀，开其脑上及右臂间，各取骨一片，状如鱼尾。因啽呓而觉，脑臂犹痛。自是心悸力耗，至不能引一钧弓。欲自首，不决而败。
扬州东陵圣母庙王女道士康紫霞，自言少时梦中被人录于一处，言天符令摄将军巡南岳，遂擐以金锁甲，令骑道从千余人马，蹀虚南去。须臾至，岳神拜迎马前。梦中如有处分，岳中峰岭溪谷，无不历也。恍惚而返，鸡鸣惊觉。自是生须数十根。
司农卿韦正贯应举时，尝至汝州，汝州刺史柳凌，留署军事判官。柳尝梦有一人呈案，中言欠柴一千七百束。因访韦解之，韦曰："柴，薪木也。公将此不久乎？"月余，柳疾卒。素贫，韦为部署，米麦镪帛悉前请于官数月矣，唯官中欠柴一千七百束。韦披案方省柳前梦。
道士秦霞霁，少勤香火，存想不怠。尝梦大树，树忽穴，有小儿青褶鬐发，自穴而出，语秦曰："合土尊师。"因惊觉。自是休咎之事，小儿仿佛报焉。凡五年，秦意为妖。偶以事访于师，师遽戒勿言，此修行有功之证。因此遂绝。旧说梦不欲数占，信矣。
蜀医昝殷言，藏气阴多则数梦，阳壮则少梦，梦亦不复记。《周礼》有掌占梦，又"以日月星辰各占六梦"，谓日有甲乙，月有建破，星辰有居直，星有扶（一曰符）刻也。又曰："舍萌于四方，以赠恶梦。"谓会民方相氏，四面逐送恶梦至四郊也。
汉仪，大傩侲子辞，有伯奇食梦。道门言梦者魄妖，或谓三尸所为。释门言有四：一善恶种子，二四大偏增，三贤圣加持，四善恶徵祥。成式尝见僧首素言之，言出《藏经》，亦未暇寻讨。又言梦不可取，取则著，著则怪入。夫瞽者无梦，则知梦者习也。成式表兄卢有则，梦看击鼓。及觉，小弟戏叩门为街鼓也。又成式姑婿裴元裕言，群从中有悦邻女者，梦女遗二樱桃，食之。及觉，核坠枕侧。
李铉著《李子正辩》，言至精之梦，则梦中身人可见。如刘幽求见妻，梦中身也，则知梦不可以一事推矣。愚者少梦，不独至人，问（一云闻）之驺皂，百夕无一梦也。
秘书郎韩泉，善解梦。卫中行为中书舍人，时有故旧子弟选，投卫论属，卫欣然许之。驳榜将出，其人忽梦乘驴蹶，坠水中，登岸而靴不湿焉。选人与韩有旧，访之，韩被酒半戏曰："公今选事不谐矣。据梦，卫生相负，足下不沾。"及榜出，果驳放。韩有学术，韩仆射犹子也。
威远军小将梅伯成，以善占梦，近有优人李伯怜游泾州乞钱，得米百斛，及归，令弟取之，过期不至，昼梦洗白马，访伯成占之。伯成伫思曰："凡人好反语，洗白马，泻白米也。君所忧或有风水之虞乎？"数日，弟至，果言渭河中覆舟，一粒无余。
卜人徐道升言，江淮有王生者，榜言解梦。贾客张瞻将归，梦炊于臼中。问王生，生言："君归不见妻矣，臼中炊，固无釜也。"贾客至家，妻果卒已数月，方知王生之言不诬矣。
补阙杨子孙堇，善占梦。一人梦松生产前，一人梦枣生屋上，堇言："松，丘垅间所植。枣字重来，重来呼魄之象。"二人俱卒。

[book_title]●卷九·事感
平原高菀城东有渔津，传云魏末平原潘府君字惠延，自白马登舟之部，手中算囊遂坠于水，囊中本有钟乳一两。在郡三年，济水泛溢，得一鱼，长三丈，广五尺。刳其腹，中有得一坠水之囊，金针尚在，钟乳消尽。其鱼得脂数十斛，时人异之。
谯郡有功曹〈山間〉，天统中，济南来府君出除谯郡，时功曹清河崔公恕，弱冠有令德，于时春夏积旱，送别者千余人，至此〈山間〉上，众渴甚思水，升直万钱矣，来公有思水色。恕独见一青乌于〈山間〉中，乍飞乍止，怪而就焉。乌起，见一石，方五六寸。以鞭拨之，清泉涌出。因盛以银瓶，瓶满水立竭，唯来公与恕供疗而已。议者以为盛德所感致焉。时人异之，故以为目。
李彦佐在沧景，太和九年，有诏诏浮阳兵北渡黄河。时冬十二月，至济南郡，使击冰延舟，冰触舟，舟覆诏失。李公惊惧，不寝食六日，鬓发暴白，至貌侵肤削，从事亦讶其仪形也。乃令津吏："不得诏尽死。"吏惧，且请公一祝，沉浮于河，吏凭公诚明，以死索之。李公乃令具爵酒言祝，传语诘河伯，其旨曰："明天子在上，川渎山岳祝史咸秩。予境之内，祀未尝匮，尔河伯洎鳞之长，当卫天子诏，何返溺之？予或不获，予斋告于天，天将谪尔。"吏酹冰，辞已，忽有声如震，河冰中断，可三十丈。吏知李公精诚已达，乃沉钩索之，一钓而出，封角如旧，唯篆印微湿耳。李公所至，令务严简，推诚于物，著于官下。如河水色浑，驶流大木与纤芥顷而千里矣，安有舟覆六日，一酹而坚冰〈阝舀〉，一钓而沉诏获，得非精诚之至乎！

[book_title]●卷九·盗侠
魏明帝起凌云台，峻峙数十丈，即韦诞白首处。有人铃下能着屐登缘，不异践地。明帝怪而杀之，腋下有两肉翅，长数寸。
高堂县南有鲜卑城，旧传鲜卑聘燕，停于此矣。城傍有盗跖冢，冢极高大，贼盗尝私祈焉。齐天保初，土鼓县令丁永兴，有群贼劫其部内，兴乃密令人冢傍伺之，果有祈祀者，乃执诸县案杀之，自后祀者颇绝。
《皇览》言，盗跖冢在河东。按盗跖死于东陵；此地古名东平陵，疑此近之。
或言刺客，飞天夜叉术也。韩晋公在浙西，时瓦官寺因商人无遮斋，众中有一年少请弄阁，乃投盖而上，单练｛髟屈｝履膜皮，猿挂鸟跂，捷若神鬼。复建甖水于结脊下，先溜至檐，空一足，欹身承其溜焉，睹者无不毛戴。
马侍中尝宝一玉精碗，夏蝇不近，盛水经月，不腐不耗。或目痛，含之立愈。尝匣于卧内，有小奴七八岁，偷弄坠破焉。时马出未归，左右惊惧，忽失小奴。马知之大怒，鞭左右数百，将杀小奴。三日寻之，不获。有婢晨治地，见紫衣带垂于寝床下，视之乃小奴蹶张其床而负焉，不食三日而力不衰。马睹之大骇，曰："破吾碗乃细过也。"即令左右〈扌暴〉杀之。
韦行规自言少时游京西，暮止店中，更欲前进，店前老人方工作，曰："客勿夜行，此中多盗。"韦曰："某留心弧矢，无所患也。"因进发。行数十里，天黑，有人起草中尾之。韦叱不应，连发矢中之，复不退。矢尽，韦惧，奔马。有顷，风雨忽至。韦下马负一树，见空中有电光，相逐如鞠杖，势渐逼树杪，觉物纷纷坠其前。韦视之，乃木札也。须臾，积札埋至膝。韦惊惧，投弓矢，仰空乞命。拜数十，电光渐高而灭，风雷亦息。韦顾大树，枝干童矣。鞍驮已失，遂返前店。见老人方箍桶，韦意其异人，拜之，且谢有误也。老人笑曰："客勿持弓矢，须知剑术。"引韦入院后，指鞍驮言："却须取相试耳。"又出桶板一片，昨夜之箭悉中其上。韦请役力汲汤，不许。微露击剑事，韦亦得其一二焉。
相传黎幹为京兆尹，时曲江淦龙祈雨，观者数千。黎至，独有老人植杖不避。幹怒，杖背二十，如击鞔革，掉臂而去。黎疑其非常人，命老坊卒寻之。至兰陵里之内，入小门，大言曰："我今日困辱甚，可具汤也。"坊卒遽返白黎，黎大惧，因弊衣怀公服，与坊卒至其处。时已昏黑，坊卒直入，通黎之官阀。黎唯趋而入，拜伏曰："向迷丈人物色，罪当十死。"老人惊起，曰："谁引君来此？"即牵上阶。黎知可以理夺，徐曰："某为京兆尹，威稍损则失官政。丈人埋形杂迹，非证彗眼不能知也。若以此罪人，是钓人以贼，非义士之心也。"老人笑曰："老夫之过。"乃具酒设席于地，招访卒令坐。夜深，语及养生之术，言约理辩。黎转敬惧，因曰："老夫有一伎，请为尹设。"遂入。良久，紫衣朱鬕，拥剑长短七口，舞于庭中，迭跃挥霍，换光电激，或横若裂盘，旋若规尺。有短剑二尺余，时时及黎之衽。黎叩头股慄。食顷，掷剑植地如北斗状，顾黎曰："向试黎君胆气。"黎拜曰："今日已后性命丈人所赐，乞役左右。"老人曰："君骨相无道气，非可遽教，别日更相顾也。"揖黎而入。黎归，气色如病，临镜方觉须剃落寸余。翌日复往，室已空矣。
建中初，士人韦生，移家汝州。中路逢一僧，因与连镳，有论颇洽。日将衔山，僧指路谓曰："此数里是贫道兰若，郎君岂不能左顾乎？"士人许之，因令家口先行。僧即处分步者先排。比行十余里，不至，韦生问之，即指一处林烟曰："此是矣。"又前进，日已没，韦生疑之，素善弹，乃密于靴中取弓卸弹，怀铜丸十余，方责僧曰："弟子有程期，适偶贪上人清论，勉副相邀。今已行二十里不至，何也？"僧但言且行。至是，僧前行百余步，韦知其盗也，乃弹之。僧正中其脑，僧初不觉，凡五发中之，僧始扪中处，徐曰："郎君莫恶作剧。"韦知无奈何，亦不复弹。见僧方至一庄，数十人列炬出迎。僧延韦坐一厅中，唤云："郎君勿忧。"因问左右："夫人下处如法无？"复曰："郎君且自慰安之，即就此也。"韦生见妻女别在一处，供帐甚盛，相顾涕泣。即就僧，僧前执韦生手曰："贫道，盗也。本无好意，不知郎君艺若此，非贫道亦不支也。今日故无他，幸不疑也。适来贫道所中郎君弹悉在。"乃举手搦脑后，五丸坠地焉。盖脑衔弹丸而无伤，虽《列》言"无痕挞"、《孟》称"不肤挠，"不啻过也。有顷布筵，具蒸犊，犊劄刀子十余，以齑饼环之。揖韦生就坐，复曰："贫道有义弟数人，欲令伏谒。"言未已，朱衣巨带者五六辈，列于阶下。僧呼曰："拜郎君，汝等向遇郎君，则成齑粉矣。"食毕，僧曰："贫道久为此业，今向迟暮，欲改前非。不幸有一子，技过老僧，欲请郎君为老僧断之。"乃呼飞飞出参郎君。飞飞年才十六七，碧衣长袖，皮肉如脂。僧叱曰："向后堂侍郎君。"僧乃授韦一剑及五丸，且曰："乞郎君尽艺杀之，无为老僧累也。"引韦入一堂中，乃反锁之。堂中四隅，明灯而已。飞飞当堂执一短马鞭，韦引弹，意必中，丸已敲落。不觉跳在梁上，循壁虚摄，捷若猱玃，弹丸尽不复中。韦乃运剑逐之，飞飞倏忽逗闪，去韦身不尺。韦断其鞭节，竟不能伤。僧久乃开门，问韦："与老僧除得害乎？"韦具言之。僧怅然，顾飞飞曰："郎君证成汝为贼也，知复如何？"僧终夕与韦论剑及弧矢之事。天将晓，僧送韦路口，赠绢百疋，垂泣而别。
元和中，江淮中唐山人者，涉猎史传。好道，常游名山。自言善缩锡，颇有师之者。后于楚州逆旅遇一卢生，气相合。卢亦语及炉火，称唐族乃外氏，遂呼唐为舅。唐不能相舍，因邀同之南岳。卢亦言亲故在阳羡，将访之，今且贪舅山林之程也。中途止一兰若，夜半语笑方酣，卢曰："知舅善缩锡，可以梗概语之？"唐笑曰："某数十年重趼从师，只得此术，岂可轻道耶？"卢复祈之不已，唐辞以师授有时，可达岳中相传。卢因作色："舅今夕须传，勿等闲也。"唐责之："某与公风马牛耳，不意盱眙相遇。实慕君子，何至驺卒不若也。"卢攘臂瞋目，眄之良久曰："某刺客也。舅不得，将死于此。"因怀中探乌韦囊，出匕首，刃势如偃月，执火前熨斗削之如扎。唐恐惧，具述。卢乃笑语唐："几误杀舅。"此术十得五六，方谢曰："某师，仙也，令某等十人索天下妄传黄白术者杀之。至添金缩锡，传者亦死。某久得乘跷之道者。"因拱揖唐，忽失所在。唐自后遇道流，辄陈此事戒之。
李廓在颍州，获光火贼七人，前后杀人，必食其肉。狱具，廓间食人之故，其首言："某受教于巨盗，食人肉者夜入，人家必昏沉，或有魇不悟者，故不得不食。"两京逆旅中多画鹦鹆及茶碗，贼谓之鹦鹆辣者，记觜所向；椀子辣者，亦示其缓急也。

[book_title]●卷十·物异
秦镜，儛溪古岸石窟有方镜，径丈余，照人五藏，秦皇世号为照骨宝。在无劳县境山。
风声木，东方朔西那汗国回，得风声木枝，帝以赐大臣。人有疾则枝汗，将死则折，应"人生年未半枝不汗"。
汉高祖入咸阳宫，宝中尤异者有青玉灯。檠高七尺五寸，下作蟠螭，以口衔灯。灯燃则鳞甲皆动，炳焕若列星。
珊瑚，汉积翠池中珊瑚，高一丈二尺，一本三柯，上有四百六十二条。是南越王赵佗所献，号为烽火树。夜有光影，常似欲燃。
石墨，无劳县山出石墨，爨之弥年不消。
异字，境山西有石壁，壁间千余字，色黄，不似镌刻，状如科斗，莫有识者。
田公泉，华阳雷平山有田公泉。饮之除肠中三虫。用以浣衣，胜灰汁。
萤火芝，良常山有萤火芝，其叶似草，实大如豆，紫花，夜视有光。食一枚，心中一孔明。食至七，心七窍洞彻，可以夜书。
石人，寻阳山上有石人，高丈余。虎至此，辄倒石人前。
冬瓜，晋高衡为魏郡太守，戍石头。其孙雅之在厩中，有神来降，自称白头公，所拄杖光照一室。又有一物如冬瓜，眼遍其上也。
豫章船，昆明池汉时有豫章船一艘，载一千人。
铜驼，汉元帝竟宁元年，长陵铜驼生毛，毛端开花。
篊，晋时钱塘有人作篊，年收鱼亿计，号为万匠篊。
碑龟，临邑县北有华公墓，碑寻失，唯趺龟存焉。石赵世，此龟夜常负碑入水，至晓方出，其上常有萍藻。有伺之者，果见龟将入水，因叫呼，龟乃走，坠折碑焉。
陆盐，昆吾陆盐周十余里，无水，自生天盐。月满则如积雪，味甘。月亏则如薄霜，味苦。月尽则全尽。颍阳碑，魏曹丕受禅处，后六字生金。司马氏金行，明六世迁魏也。
泉，元街县有泉，泉眼中水交旋如盘龙。或试挠破之，寻手成龙状。驴马饮之，皆惊走。
石漆，高奴县石脂水，水腻浮水上如漆，采以膏车及燃灯，极明。
麝〈衤登〉，晋时有徐景，于宣阳门外得一锦麝〈衤登〉。至家开视，有虫如蝉，五色，后两足各缀一五铢钱。
玉龙，梁大同八年，戍主杨光欣获玉龙一枚，长一尺二寸，高五寸，雕镂精妙，不似人作。腹中容斗余，颈亦空曲。置水中，令水满，倒之，水从口出，水声如琴瑟。水尽乃止。
木字，齐永明九年，秣陵安明寺有古树，伐以为薪，木自然有"法大德"三字。
木简，齐建元初，延陵季子庙旧有涌井，井北忽有金石声，掘深二尺，得涌泉。泉中得木简，长一尺，广一寸二分，隐起字曰"卢山道士张陵再拜谒"。木坚而白，字色黄。赤木，宗庙地中生赤木，人君礼名得其宜也。
红沫，练丹砂为黄金，碎以染笔，书入石中，削去逾明，名曰红沫。
镜石，济南郡有方山，相传有奂生得仙于此。山南有明镜崖，石方三丈，魑魅行伏，了了然在镜中。南燕时，镜上遂使漆焉。俗言山神恶其照物，故漆之。
承受石，筑阳县水中，有孤石挺出，其下澄潭。时有见此石根如竹，色黄。见者多凶，俗号承受石。
锥，中牟县魏任城王台下池中，有汉时铁锥，长六尺，入地三尺，头西南指，不可动。
釜石，夷道县有釜濑，其石大者如釜，小者如斗，形色乱真，唯宝中耳。
鱼石，衡阳湘乡县有石鱼山，山石色黑，理若生雌黄。开发一重，辄有鱼形，鳞鳍首尾有若画，长数寸，烧之作鱼腥。
铜神，衡阳唐安县东有略塘，塘有铜神。往往铜声激水，水为变绿作铜腥，鱼尽死。
材下，宿县山下有神宇，溱水至此，沸腾鼓怒。槎木泛至此沦没，竟无出者，世人以为河伯下材。
鼓杖，含洭县翁水口下东岸有圣鼓杖，即阳山之鼓杖也。横在川侧，冲波所激，未尝移动。众鸟飞鸣，莫有萃者，船人误以篙触，必患疟。
井，石阳县有井，水半青半黄。黄者如灰汁，取作粥饮，悉作金色，气甚芬馥。
燃石，建城县出燃石，色黄理疏。以水灌之则热，安鼎其上，可以炊也。
石鼓，冀县有天鼓山，山有石如鼓。河鼓星摇动则石鼓鸣，鸣则秦土有殃。
半汤湖，句容县吴渎塘有半汤湖，湖水半冷半热，热可以瀹鸡，皆有鱼。发入辄死。
盐，朐腮（一曰肋）县盐井有盐方寸，中央隆起如张伞，名曰伞子盐。
泉，玉门军有芦葭泉，周二丈，深一丈，驼马千头饮之不竭。
伏苓，沈约谢始安王赐伏苓一枚，重十二斤八两，有表。
古锅，虢州陵县石城岗有古锅一口，树生其内，大数围。
君王盐，白盐崖有盐如水精，名为君王盐。
手板，宋山阳王休祐，屡以言语忤颜。有庾道敏者，善相手板。休祐以己手板托言他人者，庾曰："此板乃贵，然使人多忤。"休祐以褚渊详密，乃换其手板。别日，褚于帝前称下官，帝甚不悦。
鼠丸，王肃造逐鼠丸，以铜为之，昼夜自转。
木囚，《论衡》言，李子长为政，欲知囚情。以梧桐为人，象囚之形，凿地为臼，以芦苇为郭，藉卧木囚于其中。囚当罪，木囚不动。囚或冤，木囚乃奋起。
苏秦金，魏时，洛阳令史高显掘得黄金百斤，铭曰"苏秦金"。
梨，洛阳报德寺梨，重六斤。
甑花，滕景真在广州七层寺，元徽中，罢职归家，婢炊，釜中忽有声如雷，米上芃芃隆起。滕就视，声转壮，甑上花生数十，渐长似莲花，色赤，有光似金，俄顷萎灭。旬日，滕得病卒。
官金中蝼顶金最上，六两为一垛，有卧蝼蛄穴及水皋形，当中陷处名曰趾腹。又铤上凹处有紫色，名紫胆。开元中，有大唐金（一有"印"字），即官金也。
玄金，唐太宗时，汾州言青龙白虎吐物在空中，有光如火，坠地陷入二尺。掘之，得玄金，广尺余，高七寸。
芝，天保初，临川人李嘉胤所居柱上生芝草，状如天尊，太守张景佚拔柱献焉。
龟，建中四年，赵州宁晋县沙河北，有大棠梨树。百姓常祈祷，忽有群蛇数十，自东南来，渡北岸，集棠梨树下为二积，留南岸者为一积。俄见三龟径寸，绕行积傍，积蛇尽死。乃各登其积，视蛇腹各有疮，若矢所中。刺史康日知图甘棠奉三龟来献。
雪，贞元二年，长安大雪，平地深尺余。雪上有薰黑色。
雨木，贞元四年，雨木于陈留，大如指，长寸许。每木有孔通中，所下其立如植，遍十余里。
齿，梵那衍国有金轮王齿，长三寸。
石柱，劫化他国有石柱，高七十余尺，无忧王所建。色绀光润，随人罪福影其上。
旃檀鼓，于阗城东南有大河，溉一国之田。忽然绝流，其国王问罗洪僧，言龙所为也。王乃祠龙，水中有一女子，凌波而来，拜曰："妾夫死，愿得大臣为夫，水当复旧。"有大臣请行，举国送之。其臣车驾白马，入水不溺。中河而后，白马浮出，负一旃檀鼓及书一函。发书，言大鼓悬城东南，寇至鼓当自鸣。后寇至，鼓辄自鸣。
石靴，于阗国刹利寺有石靴。
石阜石，河目县东有石阜石，破之，有禄马迹。
舍利，东迦毕诚国有窣堵波，舍利常见，如缀珠幡，循绕表树（一曰柱）。
虮像，健驮逻国石壁上有佛像。初，石壁有金色虮，大者如指，小者如米，啮石壁如雕镌，成立佛状。
焦米，乾陀国昔尸毗王仓库为火所烧，其中粳米焦者，于今尚存。服一粒，永不患疟。
辟支佛靴，于阗国赞摩寺有辟支佛靴，非皮非彩，岁久不烂。
石驼溺，拘夷国北山有石驼溺，水溺下，以金、银、铜、铁、瓦、木等器盛之皆漏，掌承之亦透，唯瓢不漏。服之，令人身上臭毛落尽得仙。出《论衡》。
人木，大食西南二千里有国，山谷间树枝上化生人首，如花，不解语。人借问，笑而已，频笑辄落。
马，俱位国以马种莳，大食国马解人语。
石人，莱子国海上有石人，长一丈五尺，大十围。昔秦始皇遣此石人，追劳山不得，遂立于此。
铜马，俱德建国鸟浒河中滩派中有火祆祠，相传祆神本自波斯国乘神通来此，常见灵异，因立祆祠。内无象，于大屋下置大小炉，舍檐向西，人向东礼。有一铜马，大如次马，国人言自天下，屈前脚在空中而对神立，后脚入土。自古数有穿视者，深数十丈，竟不及其蹄。西域以五月为岁，每岁日，鸟浒河中有马出，其色如金，与此铜马嘶相应，俄复入水。近有大食王不信，入祆祠，将坏之，忽有火烧其兵，遂不敢毁。
蛇碛，苏都瑟匿国西北有蛇碛，南北蛇原五百余里，中间遍蛇，毒气如烟。飞鸟坠地，蛇因吞食。或大小相噬，及食生草。
石鼍，私诃条国金辽山寺中有石鼍，众僧饮食将尽，向石鼍作礼，于是饮食悉具。
神厨，俱振提国尚鬼神，城北隔真珠江二十里有神，春秋祠之。时国王所须什物金银器，神厨中自然而出，祠毕亦灭。天后使验之，不妄。
毒槊，南蛮有毒槊，无刃，状如朽铁，中人无血而死。言从天雨下，入地丈余，祭地方撅得之。
甲，辽城东有锁甲，高丽言前燕时白天而落。
土槟榔，状如槟榔，在孔穴间得之，新者犹软，相传蟾蜍矢也。不常有之，主治恶疮。
鬼矢，生阴湿地，浅黄白色。或时见之，主疮。
石栏干，生大海底，高尺余，有根，茎上有孔如物点。渔人纲育取之，初出水正红色，见风渐渐青色。主石淋。
壁影，高邮县有一寺，不记名，讲堂西壁枕道。每日晚，人马车舆影悉透壁上，衣红紫者，影中卤莽可辨。壁厚数尺，难以理究。辰午之时则无。相传如此二十余年矣，或一年半年不见。成式太和初扬州见寄客及僧说。
醢石，成式群从有言，少时尝毁鸟巢，得一黑石如雀卵，圆滑可爱。后偶置醋器中，忽觉石动，徐视之，有四足如綖，举之，足亦随缩。
桃核，水部员外郎杜陟，常见江淮市人以桃核扇量米，止容一升，言于九嶷山溪中得。
人足，处士元固言，贞元初，尝与道侣游华山，谷中见一人股，袜履犹新，断如膝头，初无疮迹。
瓷碗，江淮有士人庄居，其子年二十余，常病魔。其父一日饮茗，瓯中忽〈面包〉起如沤，高出瓯外，莹净若琉璃。中有一人，长一寸，立于沤，高出瓯外。细视之，衣服状貌，乃其子也。食顷，爆破，一无所见，茶碗如旧，但有微璺耳。数日，其子遂着神，译神言，断人休咎不差谬。
铁镜，荀讽者，善药性，好读道书，能言名理，樊晃尝给其絮帛。有铁镜，径五寸余，鼻大如拳，言于道者处得。亦无他异，但数人同照，各自见其影，不见别人影。
大虫皮，永宁王盐铁，旧有大虫皮，大如一掌，须尾斑点如犬者。
人腊，李章武有人腊，长三寸余，头项〈骨中〉肋成就，云是憔侥国人。
牛黄，牛黄在胆中，牛有黄者，或吐弄之。集贤校书张希复言，尝有人得其所吐黄，剖之，中有物如蝶飞去。
上清珠，肃宗为儿时，常为玄宗所器。每坐于前，熟视其貌，谓武惠妃曰："此儿甚有异相，他日亦吾家一有福天子。"因命取上清玉珠，以绛纱裹之，系于颈。是开元中罽宾国所贡，光明洁白，可照一室，视之，则仙人玉女、云鹤降节之形摇动于其中。及即位，宝库中往往有神光。异日掌库者具以事告，帝曰："岂非上清珠耶？"遂令出之，绛纱犹在，因流泣遍示近臣曰："此我为儿时，明皇所赐也。"遂令贮之以翠玉函，置之于卧内。四方忽有水旱兵革之灾，则虔恳祝之，无不应验也。
楚州界有小山，山上有室而无水。僧智一掘井，深三丈遇石。凿石穴及土，又深五十尺，得一玉，长尺二，阔四尺，赤如琥珀，每面有六龟子，燦耀可爱，中若可贮水状。僧偶击一角视之，遂沥血，半月日方止。
虞乡有山观，甚幽寂，有涤阳道士居焉。太和中，道士尝一夕独登坛，望见庭內忽有异光，自井泉中发。俄有一物，状若兔，其色若精金，随光而出，环绕醮坛。久之，复入于井。自是每夕辄见。道士异其事，不敢告于人。后因淘井得一金兔，甚小，奇光烂然，即置于巾箱中。时御史李戎职于蒲津，与道士友善，道士因以遗之。其后戎自奉先县令为忻州刺史，其金兔忽亡去。后月余而戎卒。
李师古治山亭，掘得一物，类铁斧头。时李章武游东平，师古示之，武惊曰："此禁物也，可饮血三斗。"验之而信。

[book_title]●卷十一·广知
俗讳五月上屋，言五月人蜕，上屋见影，魂当去。
金曾经在丘冢，及为钗钏溲器，陶隐居谓之辱金，不可合炼。
炼铜时，与一童女俱，以水灌铜，铜当自分为两段。有凸起者牡铜也，凹陷者牝铜也。
爨釜不沸者，有物如豚居之，去之无也。
灶无故自湿润者，赤虾蟆名钩注居之，去则止。
饮酒者，肝气微则面青，心气微则面赤也。
脉勇怒而面青，骨怒而面白，血勇怒而面赤。
山气多男，泽气多女，水气多喑，风气多聋，木气多伛，石气多力，阻险气多瘿，暑气多残，云气多寿，谷气多痺，丘气多尫，衍气多仁，陵气多贪。
身神及诸神名异者，脑神曰觉元，发神曰玄华，目神曰虚监，血神曰冲龙王，舌神曰始梁。
夫学道之人，须鸣天鼓以召众神也。左相叩为天钟，卒遇凶恶不祥叩之。右相为天磬，若经山泽邪僻威神大祝叩之。中央上下相叩名天鼓，存思念当道鸣之。叩之数三十六，或三十二，或二十七，或二十四，或十二。
《隐诀》言，太清外术：生人发挂果树，乌鸟不敢食其实。瓜两鼻两蒂，食之杀人。檐下滴菜有毒堇，黄花及赤芥（一曰芥），杀人。瓠牛践苗则子苦。大醉不可卧黍穰上，汗出眉发落。妇人有娠，食干姜，令胎内消。十月食霜菜，令人面无光。三月不可食陈菹。莎衣结治蠼螋疮。井口边草止小儿夜啼，着母卧荐下，勿令知之。船底苔疗天行。寡妇藁荐草节去小儿霍乱。自缢死，绳主颠狂。孝子衿灰傅面〈面干〉。东家门鸡栖木作灰，治失音。砧垢能蚀人履底。古衬板作琴底，合阴阳通神。鱼有睫，及目合，腹中自连珠。
二目不同，连鳞白鬐，腹下丹字，并杀人。鳖目白，腹下五（一曰丹）字、卜（一曰十）字者不可食。蟹腹下有毛，杀人。蛇以桑柴烧之，则见足出。兽歧尾，鹿斑如豹，羊心有窍，悉害人。马夜眼，五月以后食之，杀人。犬悬蹄肉有毒。白马鞍下肉食之，伤人五藏。乌自死，目不闭。鸭目白，乌四距，卵有八字，并杀人。凡飞鸟投人家井中，必有物，当拔而放之。水脉不可断，井水沸不可饮，酒浆无影者不可饮。蝮与青蛙，蛇中最毒。蛇怒时，毒在头尾。凡冢井闭气，秋夏中之杀人。先以鸡毛投之，毛直下无毒，乃舞而下不可犯。当以醋数斗浇之，方可入矣。颇梨，千岁冰所化也。琉璃、马脑先以自然灰煮之令软，可以雕刻。自然灰生南海。马脑，鬼血所化也。《玄中记》言："枫脂入地为琥珀。"《世说》曰："桃渖入地所化也。"《淮南子》云："兔丝，琥珀苗也。"
鬼书有业煞，刀斗出于古器。
百体中有悬针书、垂露书、秦王破冢书、金鹊书、虎爪书、倒薤书、偃波书、信幡书、飞帛书、籀书、谬（一云缪）、篆书、制书、列书、日书、月书、风书、署书、虫食叶书、胡书、蓬书、天竺书、楷书、横书、芝英隶、钟隶、鼓隶、龙虎篆、麒麟篆、鱼篆、虫篆、乌篆、鼠篆、牛书、兔书、草书、龙草书、狼书、犬书、鸡书、震书、反左书、行押书、揖书、景书、半草书。
召奏用虎爪，为不可学，以防诈伪。诰下用偃波书。谢章诏板用蜹脚书。节信用乌书。朝贺用慎书，一曰填。亦施于昏姻。
西域书有驴唇书、莲叶书、节分书、大秦书、驮乘书、牸牛书、树叶书、起尸书、石旋书、覆书、天书、龙书、鸟音书等，有六十四种。
胡综、博物，孙权时掘得铜匣，长二尺七寸，以琉璃为盖。又一白玉如意，所执处皆刻龙虎及蝉形，莫能识其由。使人问综，综曰："昔秦皇以金陵有天子气，平诸山阜，处处辄埋宝物，以当王气。此盖是乎？"
邓城西百余里有谷城，谷伯绥之国。城门有石人焉，刊其腹云"摩兜鞬，摩兜鞬，慎莫言"，疑此亦同太庙金人缄口铭。
历城北二里有莲子湖，周环二十里。湖中多莲花，红绿间明，乍疑濯锦。又渔船掩映，罟罾疏布，远望之者，若蛛网浮枉也。魏袁翻曾在湖醼集，参军张伯瑜谘公，言："向为血羹，频不能就。"公曰："取洛水必成也。"遂如公语，果成。时清河王怪而异焉，乃谘公："未审何义得尔？"公曰："可思湖目。"清河笑而然之，而实未解。坐散，语主簿房叔道曰："湖目之事，吾实未晓。"叔道对曰："藕能散血，湖目莲子，故令公思。"清河叹曰："人不读书，其犹夜行。二毛之叟，不如白面书生。"
梁主客陆缅谓魏使尉瑾曰："我至邺，见双阙极高，图饰甚丽。此间石阙亦为不下。我家有荀勖尺，以铜为之，金字成铭，家世所宝此物。往昭明太子好集古器，遂将入内。此阙既成，用铜尺量之，其高六丈。"瑾曰："我京师象魏，固中天之华阙，此间地势过下，理不得高。"魏肇师曰："荀勖之尺，是积黍所为，用调钟律，阮咸讥其声有湫隘之韵。后得玉尺度之，过短。"
旧说不见辅星者将死，成式亲故常会修行里，有不见者，未周岁而卒。
相传识人星不患疟，成式亲识中，识者悉患疟。又俗不欲看天狱星，有流星人，当被发坐哭之，候星却出，灾方弭。《金楼子》言："予以仰占辛苦，侵犯霜露，又恐流星入天牢。"方知俗忌之久矣。
荆州陟屺寺僧那照善射，每言光长而摇者鹿，帖地而明灭者兔，低而不动者虎。又言，夜格虎时，必见三虎并来，挟者虎威，当刺其中者。虎死威乃入地，得之可却百邪。虎初死，记其头所藉处，候月黑夜掘之。欲掘时必有虎来吼掷前后，不足畏，此虎之鬼也。深二尺，当得物如虎珀，盖虎目光沦入地所为也。
又言，雕翎能食诸鸟羽，复善作风羽。风羽法：去括三寸钻小孔，令透笴及锼风渠深一粒，自括达于孔，则不必羽也。
道士郭采真言，人影数至九。成式常试之，至六七而已，外乱莫能辨，郭言渐益炬则可别。又说九影各有名，影神：一名右皇，二名魍魉，三名泄节枢，四名尺凫，五名索关，六名魄奴，七名灶〈囗幺〉（一曰〈囗多〉），旧抄九影名在麻面纸中，向下两字，鱼食不记。八名亥灵胎，九鱼全食不辨。
宝历中，有王山人，取人本命日，五更张灯相人影，知休咎。言人影欲深，深则贵而寿。影不欲照水、照井及浴盆中，古人避影亦为此。古蠼螋、短狐、踏影蛊，皆中人影为害。近有人善炙人影治病者。
都下佛寺往往有神鸟雀不污者，凤翔山人张盈善飞化甲子，言或有佛寺金刚鸟不集者，非其灵验也，盖由取土处及塑像时，偶与日辰王相相符也。
又言，相寺观当阳像，可知其贫富。故洛阳修梵寺有金刚二，鸟雀不集。元魏时，梵僧菩提达摩称得其真像也。
或言龙血入地为琥珀。《南蛮记》："宁州沙中有折腰蜂，岸崩则蜂出，土人烧治以为琥珀。"
李洪山人，善符籙，博知，常谓成式："瓷瓦器璺者可以弃，昔遇道，言雷蛊及鬼魅多遁其中。"
近佛画中有天藏菩萨、地藏菩萨，近明谛观之，规彩铄目，若放光也。或言以曾青和壁鱼设色，则近目有光。又往往壁画僧及神鬼，目随人转，点眸子极正则尔。
秀才顾非熊言，钓鱼当钓其旋绕者，失其所主，众鳞不复去，顷刻可尽。
慈恩寺僧广升言，贞元末，阆州僧灵鉴善弹。其弹丸方，用洞庭沙岸下（一曰畔），土三斤，炭末三两，瓷末一两，榆皮半两，泔淀二勺，紫矿二两，细沙三分，藤纸五张，渴搨汁半合，九味和捣三千杵，齐手丸之，阴干。郑篆为刺史时，有当家名寅，读书，善饮酒，篆甚重之。后为盗，事发而死。寅常诣灵鉴角放弹，寅指一枝节，其节目相去数十步，曰："中之获五千。"一发而中，弹丸反射不破，至灵鉴乃陷节碎弹焉。
王彦威尚书在汴州，二年，夏旱，时袁王传季玘寓汴，因宴王以旱为言，季醉曰："欲雨甚易耳。可求蛇医四头，十石瓮二枚，每瓮实以水，浮二蛇医，以木盖密泥之，分置于闲处，瓮前后设席烧香。选小儿十岁已下十余，令执小青竹，昼夜更击其瓮，不得少辍。"王如言试之，一日两夜雨大注。旧说龙与蛇师为亲家焉。

[book_title]●卷十二·语资
历城县魏明寺中有韩公碑，太和中所造也。魏公曾令人遍录州界石碑，言此碑词义最善，常藏一本于枕中，故家人名此枕为麒麟函。韩公讳麒麟。
庾信作诗，用《西京杂记》事，旋自追改，曰："此吴均语，恐不足用也。"魏肇师曰："古人托曲者多矣，然《鹦鹉赋》，祢衡、潘尼二集并载；《弈赋》，曹植、左思之言正同。古人用意，何至于此？"君房曰："词人自是好相采取，一字不异，良是后人莫辩。"魏尉瑾曰："《九锡》或称王粲，《六代》亦言曹植。"信曰："我江南才士，今日亦无。举世所推如温子升，独擅邺下，常见其词笔，亦足称是远名。近得魏收数卷碑，制作富逸，特是高才也。"
梁遣黄门侍郎明少遐、秣陵令谢藻、信威长史王缵冲、宣城王文学萧恺、兼散骑常侍袁狎、兼通直散骑常侍贺文发宴魏使李骞、崔劼。温良毕，少遐咏骞赠其诗曰："'萧萧（一曰肃）风帘举'，依依然可想。"骞曰："未若'灯花寒不结'，最附时事。"少遐报诗中有此语。劼问少遐曰："今岁奇寒，江淮之间，不乃冰冻？"少遐曰："在此虽有薄冰，亦不废行，不似河冰一合，便胜车马。"狎曰："河冰上有狸迹，便堪人渡。"劼曰："狸当为狐，应是字错。"少遐曰："是。狐性多疑，鼬性多豫，狐疑犹豫，因此而传耳。"劼曰："鹊巢避风，雉去恶政，乃是鸟之一长。狐疑鼬豫，可谓兽之一短也。"
梁徐君房劝魏使瑾酒，一噏即尽，笑曰："奇快！"瑾曰："卿在邺饮酒，未尝倾卮。武州已来，举无遗滴。"君房曰："我饮实少，亦是习惯。微学其进，非有由然。"庾信曰："庶子年之高卑，酒之多少，与时升降，便不可得而度。"魏肇师曰："徐君年随情少，酒因境多，未知方十复作，若为轻重？"
梁宴魏使，魏肇师举酒劝陈昭曰："此席已后，便与卿少时阻阔，念此甚以凄眷。"昭曰："我钦仰名贤，亦何已也。路中都不尽深心，便复乖隔，泫叹如何！"俄而酒至鹦鹉杯，徐君房饮不尽，属肇师。肇师曰："海蠡蜿蜒，尾翅皆张。非独为玩好，亦所以为罚，卿今日真不得辞责。"信曰："庶子好为术数。"遂命更满酌。君房谓信曰："相持何乃急！"肇师曰："此谓直道而行，乃非豆萁之喻。"君房乃覆碗。信谓瑾、肇师曰："适信家饷致〈氵霝〉醁酒数器，泥封全，但不知其味若为。必不敢先尝，谨当奉荐。"肇师曰："每有珍藏，多相费累，顾更以多渐。"
宁王常猎于鄠县界，搜林，忽见草中一柜，扃锁甚固。王命发视之，乃一少女也。问其所自，女言："姓莫氏，叔伯庄居。昨夜遇光火贼，贼中二人是僧，因劫某至此。"动婉含颦，冶态横生。王惊悦之，乃载以后乘。时慕荦者方生获一熊，置柜中，如旧锁之。时上方求极色，王以莫氏衣冠子女，即日表上之，具其所由。上令充才人。经三日，京兆奏鄠县食店有僧二人，以钱一万，独赁店一日一夜，言作法事，唯舁一柜入店中。夜久，腷膊有声。店户人怪日出不启门，撤户视之，有熊冲人走出，二僧已死，骸骨悉露。上知之，大笑，书报宁王："宁哥大能处置此僧也。"莫才人能为秦声，当时号"莫才人啭"焉。
一行公本不解弈，因会燕公宅，观王积薪棋一局，遂与之敌，笑谓燕公曰："此但争先耳，若念贫道四句乘除语，则人人为国手。"
晋罗什与人棋，拾敌死子，空处如龙凤形。或言王积薪对玄宗棋局毕，悉持（一曰时）出。
黄〈扁瓜〉儿，矮陋机惠，玄宗常凭之行。问外间事，动有锡赍。号曰肉杌。一日入迟，上怪之，对曰："今日雨淖，向逢捕贼官与臣争道，臣掀之坠马。"因下阶叩头。上曰："外无奏，汝无惧。"复凭之。有顷，京尹上表论，上即叱出，令杖杀焉。
历城房家园，齐博陵君豹之山池。其中杂树森竦，泉石崇邃，历中袚褉之胜也。曾有人折其桐枝者，公曰："何谓伤吾凤条。"自后人不复敢折。公语参军尹孝逸曰："昔季伦金谷山泉何必逾此。"孝逸对曰："曾诣洛西，游其故所。彼此相方，诚如明教。"孝逸常欲还邺，词人饯宿于此。逸为诗曰："风沦历城水，月倚华山树。"时人以此两句，比谢灵运"池塘"十字焉。
单雄信幼时，学堂前植一枣树。至年十八，伐为枪，长丈七尺，拱围不合，刃重七十斤，号为寒骨白。常与秦王卒相遇，秦王以大白羽射中刃，火出。因为尉迟敬德拉折。
秦叔宝所乘马，号忽雷驳，常饮以酒。每于月明中试，能竖越三领黑毡。及胡公卒，嘶鸣不食而死。
徐敬业年十余岁，好弹射
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>