<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,附录,乐全集全文在线阅读,乐全集全文在线下载,大玄古籍书库">
<meta name="description" content="宋代诗文别集。40卷。张方平著。《宋史·艺文志》著录《张方平集》40卷,又《进策》9卷;王巩作张氏《行状》也说他有“文四十卷,号曰《乐全集》;内外辞制杂著二十卷,曰《玉堂集》。”其遗集世上流传甚少,而《进策》、《玉堂集》已亡佚。《四库全书》所据之本首尾颇完善,从避“慎”字讳推测,当系据宋孝宗时刊本抄存。其书凡诗4卷,颂1卷,《刍尧论》10卷,杂论2卷,对诏策1卷,论事9卷,表状3卷,书1卷,笺启1卷,记、序1卷,杂著1卷,祭文、碑志6卷。卷首又补录苏轼原序以存其旧貌,卷末附录《东都事略》所载王巩撰《行状》">
<title>乐全集_张方平_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">乐全集</span> <br/>
          作者： <span class="inputVal" id="bkauthor">张方平</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]330016</span> <br/>
          说明： <span class="inputVal" id="bkdec">宋代诗文别集。40卷。张方平著。《宋史·艺文志》著录《张方平集》40卷,又《进策》9卷;王巩作张氏《行状》也说他有“文四十卷,号曰《乐全集》;内外辞制杂著二十卷,曰《玉堂集》。”其遗集世上流传甚少,而《进策》、《玉堂集》已亡佚。《四库全书》所据之本首尾颇完善,从避“慎”字讳推测,当系据宋孝宗时刊本抄存。其书凡诗4卷,颂1卷,《刍尧论》10卷,杂论2卷,对诏策1卷,论事9卷,表状3卷,书1卷,笺启1卷,记、序1卷,杂著1卷,祭文、碑志6卷。卷首又补录苏轼原序以存其旧貌,卷末附录《东都事略》所载王巩撰《行状》。集名“乐全”,据卷3《题乐全堂》诗题注云:“庄子云乐全之谓得志。古之所谓得志者,非轩冕之谓也,谓其无以益其乐而已。”苏轼序称其诗文“皆清远雄丽”。本集有宋刻本(残存18卷)及明清抄本多部传世。</span> <br/>
          封面： <span class="inputVal" id="bkimg">Z_18262.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]乐全集
[book_author]张方平
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]330016
[book_dec]宋代诗文别集。40卷。张方平著。《宋史·艺文志》著录《张方平集》40卷,又《进策》9卷;王巩作张氏《行状》也说他有“文四十卷,号曰《乐全集》;内外辞制杂著二十卷,曰《玉堂集》。”其遗集世上流传甚少,而《进策》、《玉堂集》已亡佚。《四库全书》所据之本首尾颇完善,从避“慎”字讳推测,当系据宋孝宗时刊本抄存。其书凡诗4卷,颂1卷,《刍尧论》10卷,杂论2卷,对诏策1卷,论事9卷,表状3卷,书1卷,笺启1卷,记、序1卷,杂著1卷,祭文、碑志6卷。卷首又补录苏轼原序以存其旧貌,卷末附录《东都事略》所载王巩撰《行状》。集名“乐全”,据卷3《题乐全堂》诗题注云:“庄子云乐全之谓得志。古之所谓得志者,非轩冕之谓也,谓其无以益其乐而已。”苏轼序称其诗文“皆清远雄丽”。本集有宋刻本(残存18卷)及明清抄本多部传世。
[book_img]Z_18262.jpg


[book_title]提要
钦定四库全书　　　　集部三
乐全集　　　　　　　别集类二【宋】
提要
【臣】等谨案乐全集四十卷宋张方平撰方平字安道宋城人举茂材异等为校书郎历官参知政事卒赠司空諡文定事迹具宋史本传其自号乐全居士因以名集盖取庄子乐全之谓得志语详所作乐全堂诗中其集见于宋史艺文志者四十卷与此本合东都事略王巩行状尚载有玉堂集二十卷而方平在翰林时代言之文如立太子除宗谔节度使韩琦守司徒吕公弼枢密使李昭亮殿前副都指挥使诸制见于宋文监者此集皆无之知当在玉堂集中而今已亡佚所存惟此集而已凡诗四卷颂一卷刍荛论十卷襍论二卷对语策一卷论事九卷表状三卷书一卷牋启一卷记序一卷襍着一卷祭文碑志六卷方平頴悟于书一览不忘善为文数千言立就才气本什伯于人而其识又能灼见事理剸断明决故集中论事诸文无不豪爽畅达洞如龟监不独史所载平戎十策论新法疏为切中利弊苏轼作序以孔融诸葛亮比之论者不以为私亦可信其卓然无愧立言之选矣遗集流传甚少此本首尾颇完善慎字下皆注今上御名四字盖从孝宗时刋本抄存者特不载苏轼原序疑传写者所遗脱今并为録补冠于卷首以存其旧焉乾隆四十四年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
乐全集序
孔北海志大而论高功烈不见於世然英伟豪杰之气自为一时所宗其论盛孝章郗鸿豫书慨然有烈丈夫之风诸葛孔明不以文章自名而开物成务之姿综练名实之意自见於言语至出师表简而尽直而不肆大哉言乎与伊训说命相表里非秦汉以来以事君为悦者所能至也常恨二人之文不见其全今吾乐全先生张公安道其庶几乎呜呼士不以天下之重自任久矣言语非不工也政事文学非不敏且博也然至於临大事鲜不忘其故失其守者其器小也公为布衣则颀然已有公辅之望自少出仕至老而归未尝以言徇物以色假人虽对人主必同而後言毁誉不动得丧若一真孔子所谓大臣以道事君者世远道散虽志士仁人或少贬以求用公独以迈往之气行正大之言曰用之则行舍之则藏上不求合於人主故虽贵而不用用而不尽下不求合於士大夫故悦公者寡不悦者衆然至言天下伟人则必以公为首公尽性知命体乎自然而行乎不得已非蕲以文字名世者也然自庆历以来讫元丰四十余年所与人主论天下事见於章疏者多矣或用或不用而皆本於礼义合於人情是非有考於前而成败有验於後及其他诗文皆清远雄丽读者可以想见其为人信乎其有似於孔北海诸葛孔明也轼年二十以诸生见公成都公一见待以国士今三十余年所以开发成就之者至矣而轼终无所效尺寸於公者独求其文集手校而家藏之且论其大略以待後世之君子昔曾鲁公尝为轼言公在人主前论大事他人终日反覆不能尽者公必数言而决粲然成文皆可书而诵也言虽不尽用然庆历以来名臣为人主所敬莫如公者公今年八十一杜门却扫终日危坐将与造物者游於无何有之乡言且不可得闻而况其文乎凡为文若干卷若干首苏轼撰

[book_title]卷一
钦定四库全书
乐全集卷一　　　　　　宋　张方平　撰
律诗
皇帝狩于近郊【内署同进并引状】
伏覩皇帝陛下顺兹冬令狩于近郊以临农畴以蒐军实运用乾健烜扬天声事已而旋礼无违者臣等叨处词禁幸陪诏跸谨抒歌咏粗章盛节各斋沐赋成皇帝狩于近郊律诗一章谨随状上进以闻
讲事时农隙斿车此狩畋旌门开霁野帐殿拂霜天星斗随华盖风云逐宝鞭翼开花浪急围合锦城圆射狡无遗镞从奔必应弦迹人轻过电骑队速囘漩鸷翮纷争击材卢亦竞先亟来余逸足径下不虚拳勇气凌金鼓懽声杂筦弦抗緌分逆顺植表閲周旋汤德逾三面尧心岂两豜颁禽均近列赐帛及高年坐幄陈慈宴停舆劳力田鸣铙回彩仗斜日下蒙泉宁校虞旗获聊供庙俎鲜简稽严卒乘典制寓蹄筌甫草深怀古磻溪念得贤威灵增震耀徒旅静喧阗羽猎尝箴汉车攻昔美宣词臣兹纪咏抑未愧前篇
大礼庆成【并引状】
皇帝陛下躬祀天地严配祖考百礼交举而莫有违者万灵来顾而罔不歆焉仍自发册之朝以至肆赦之日风气时顺云物晏温大衆之都羣方毕会喜觇容典拚舞相庆非上圣陟降庭止其孰能至于是乎臣等获预近班亲瞻盛事拚叹不足辄撰成五言诗十韵岂曰揄扬休烈亦臣子爱戴之诚
飨帝精禋举严亲广孝纯祢宫增懿典皇册荐威神宝殿斋居肃琳房献礼陈慨瞻清庙几穆奠紫坛茵备乐嘉安曲鸿仪显相臣玉从丹禁出【礼神之玉出自禁中】路俨绣旗新【新造玉辂今方御之】瑞霭蒙天仗祥风入帝宸懽呼九州会庆泽万方均有幸逢华旦无谟翼至仁但祈陪百礼景扈越千春
九日侍宴太清楼【并引状】
今月九日蒙宣召赴後苑获稻观橙及太清楼射弓侍宴者秋肃商旻日重阳琯眷萧辰之节物缀宸赏於囿游因宴示慈俾人同乐伏惟皇帝陛下治猷时乂圣问日跻裁成太和丕覆羣品清籞之田是获稼作尔甘上林之苞素蕃天成其实驻玉舆而省敛恣荷橐以荣观而复颁以天官之余辍於果丞之供并拜君赐交荷上仁方且坐宝构之重深旅飞蕤之杂袭雕弧在彀具相圃之和容大笴连飞余西山之劲气赉金咸暨醉露云曦浃恺乐之洪私极亨嘉之盛遇臣等幸叨景从俯激欢衷相趋舞叹之余缀伎游扬之末冒陈清览增集腆顔谨斋沐各抒成九日侍宴太清楼诗一章谨随状上进
登高闻旧俗况此奉尧觞鸣跸遥空下层楼颢气傍御沟新过雨苑树未经霜楚泽丹苞重吴畦紫穗香三侯天纵妙九节召南章中岂矜多艺威将慑四方清时人共乐白日坐间长近从叨慈渥区区祝寿昌
上享郊庙【幷引状○庆历四年甲申十一月二十五日壬午冬至】
伏以皇帝陛下寅恭郊祀罄竭精衷乃吉日已卯斋宿路寝翌日款谒景灵宫朝飨太庙遂有事於圜丘以见上帝瑞应昭答盛礼告成圣意德音皆可书为後世法臣执绥骖乘尤见详悉谨用赓成享庙禋郊诗二章章八韵诚不足阐扬丕显休命之万一然事皆纪实可以备史笔之阙是亦臣子区区之诚者也
享庙
瑞雪清晨集丹墀发策初【皇帝大庆斋宿之日先发改上五后尊諡册宝】德音闻彻盖【是日雪大作左右进盖有旨不御】玉色望升车【先是礼官上仪注册宝出殿门上退还次有诏俟册宝升车进发乃还次】羽卫排阊阖晴光溢紫虚【比晓升路霁月皎然】琳宫陈玉币【先荐享景灵宫玉用四圭有邸币用青】疏屏宿旌旟祼献多仪备弦匏九变徐【有诏乐毕九奏不许减节】太官无盛举【上自斋宿不举盛馔】掌次省先除【两庙设小次不御立以终礼】灵鉴纷昭格天心不自舒孝慈更答告万福此攸储
禋郊
囘仗由黄道鸣銮入翠宫忾思文武侑【圜丘之祀太祖皇帝太宗皇帝并升侑】诚与地天通登陛行裀彻【庆历元年亲郊始改圜丘上一成黄道用绯藉至是有诏悉彻之仍命曲台编入礼令永为常式】终祠坐幄空【上即坛所端立以至礼毕不还次】风云归絶域星斗下遥穹【是日恬无微风莹无纎云星斗离离如下临享】壝际柴烟白龛层烛焰红气祥书鲁观【至日云物黄润四望一色太史奏有年之祥】福嘏萃尧躬海上鸡星动楼前马队雄【是日御端闻肆眚毕阅捧日奉宸等队】仆臣殊幸会独得近重瞳【臣忝摄太仆参乘陪礼】
升祔庆成
明诏初发中奉慈讲升祔考典下容台集议付近署变礼稽国章大义推经据参覆经宰司裁定皆宸虑献后正壼仪仍几被遗顾拥佑隆帝室清夷赞王路懿主锺景命禖宫开庆祚灵长繄发祥熙洽本垂裕蓬阙邈仙軿柏城拱寒树别飨隔昭穆时思怵霜露阳月日上辛斋居待清曙当衙荐宝册夹道陈卤簿玉色俨庄栗渊衷?驰慕端闱出翟车黄道囘天步千官陪祠庭秘佑宁神御盛德配不祧至孝始如素穹厚昭精纯蕃夷入仪注涣汗肆庆宥需云均膏饫广爱形海区教忠宪侯度下臣叨载笔书法资典故
大祀礼成【皇佑五年】
皇心奉先孝盛德事天明严配讲隆礼【三圣并侑着为大典】精禋格至诚衣冠先示质【臣庆历四年摄太仆升辂执绥及此再摄太仆窃覩衣冠及诸服御皆不易旧圣心尚质贵诚之意也】金石始谐声【郊庙始用新制钟磬及以晋鼓鼔金奏】鬲享初登熟锋和用启牲【始循古制铸牛羊豕鼎及用鸾刀启牲】百神?受职万物乐由庚星斗罗空碧柴烟彻紫清祥曦囘羽卫佳气覆瑶甍雷雨金鸡动风云铁马轻灵休纷报贶宸念在持盈【臣陪辂屡被顾问闻持盈守成之言】孤陋叨华近何辞颂泰平
喜雪【庆历二年仁宗命作】
愆阳干岁事斋殿轸予忧默为斯民祷心从六事求同云俄蔽景盈尺忽呈休淅沥千琼树峥嵘万玉楼尘氛开紫宙气象露皇州鵰鹗精神劲松筠操禀优边庭伤久戍农亩庆来麰咨尔臣邻地常期九叙修
送内阁蔡公归阙
丰宫周旧宅梁国汉东关尹正司留钥贤公出近班教条推爱利滋蔓悉除删狭野耕桑急终年狱市闲燕申铃阁静荣养彩衣斑治迹经纶外阴功造化间士林归北海人望在东山一节遄趋召西辕不可攀前旌霜树晓候骑古河湾和气均生物淳风复海寰具瞻知可副盛德致无艰他日开鑪冶余功为铸顔
送吴春卿赴都
法座临轩策俊髦同君陛见预旌招疲驽十驾始千里孤鹗一飞先九霄兰棹秋风行逦迤觚棱旭日势迢嶤石渠为谢诸时彦行迈同趋便殿朝
送冀州李太傅
多君贵主子材识乃名儒青海渥洼种丹山鸾凤雏兵家左车後书法右军无拥幄羞纨袴怀章就隼旟亭台烟水阔楼堞暮云扶【信都郭东连大泽亭榭观游在焉】析木元分冀滹沱渐近胡双觥虽藴藉【文和在澶渊故事】重闭勿须臾谁道长城远今观出上都
送李芝东归
此君齐鲁之奇才三十病废吁命哉来游京国动凄怅东归泰山卧崔嵬支离攘臂福所倚功名累身古共哀但恐人求骏马骨未免却上黄金台
送苏学士钱塘监郡
趣时贵近君独远此情於世何所希车马尘中久已倦湖山胜处即为归洞庭霜天柑橘熟松江秋水鲈鱼肥地邻沧海莫东望且作阮公离是非
呈资政宋尚书
当年留钥守陪都龙坂因兹得曳裾北海一章慙鸷鸟松江三岁厌鲈鱼贾生感事多垂涕园令居闲辄着书独恃明公念孤介东郊未去逐长沮
送石曼卿赴阙
功名本不与人期人取功名亦系时蜀相闲居久龙卧马周狂醉竟谁知将军身到衡庐问英主心惊奏牍奇宣室思贤方空席去陈经济勿迟迟
重送赵参
参也堂堂气拂云十年策蹇四方尘羇穷自古有元叔精鉴观今少法真骥在驽羣殊有态龙初鱼服未能神君看渭曲傅岩事天困斯人必有因
送马武
才命相憎不相并古来达者齐其中此君寂寞年虽暮灵府峥嵘事甚雄韝上鹰饥思掠草车傍骥老尚追风丈夫掩棺始为了是故南阳晚立功
送张寛
得丧竟谁尸人谋不可移独看屠钓叟达乃帝王师大观齐诸物雄图彼一时君思塞上说孰可预端蓍
送张郎中赴阙
明公才气本雄杰晩戴儒冠腰拖绅讲劒妙传勾践术工书兼得伯英筋外台共叹郎潜久中检行膺帝命新司列不烦询治状几州栾社有遗仁
送宋秘丞赴任鄱阳
萧洒武夷秀兹人美且偲治经通古学应务富时材盍在修书选行须造币回更研轻重术归奏阜民财
送祝生东阳簿
之子东南美声光满贵游溪山聊薄宦才调自名流野趣虽孤艇清涂即十洲金波沁园宴迟子有贤侯
送客游兖海
寒飇栗冽响吹空雪意沈沈岁向穷正是兼衣御醇酎如何孤蹇逐飞蓬杉松古色泰山庙丝竹遗音夫子宫访旧自堪寛旅琐贤侯况似蜀文翁
送杨君西安
君过严陵濑扁舟入婺溪滩长秋日短山乱暮云齐未探骊龙颔聊羁骏马蹄吴江涛正恶鸿鴈此东西【君之昆子庄学士赴四明倅同行】
送客入洛
高歌弹铗酒盈锺壮士何须叹道穷客路岁阑天又雪旗亭醉别气如虹骥腾夷路思良御帆破长波待便风今子方为采兰役未宜去揖紫芝翁
送福州监郡陈殿丞
七闽一都会乃是无诸城海近气物异山遥风候清宦游过乡美君禄及亲荣去去倚门念溪船归棹轻送陈汝玉谒三川大资政左丞吴公【育】
吴公昔作河南尹首唱儒风荐贾生今日治平承祖德可无推引助文明
谒青州范天章
剑横驴膊儒装陋戟列台门霸府雄喜似祢衡逢北海直须雷焕辨南丰谬悠为说非今味疎略言诗粗古风更似贾生多叹息闻公真赏胜吴公
送沈生昆弟随侍之博白四絶句
炎方景象异中原海气昬昬杂瘴烟今日荒夷成雅俗薰风南播自妫弦
不须南浦怀消黯好过西山访隐沦比到岭时应近腊相思可寄一枝春
东连海道彻扶桑北望神臯斗柄旁两处音尘杳难接征鸿岁只到衡阳
夕阳疎苇暮江湄秋色萧萧动客思自侍严君领州去岂同骚客梦边时
呈范天章
诏起东山对紫庭清风萧洒动堦蓂谠言几为忠邪发大用须凭庙社灵武库神兵罗斧戟大宫礼器列笾鉶愿公早入当钧轴重演三篇相武丁
送郭诚思归华下
忘怀物外且如愚何事劳精据槁梧以马喻马即非马数舆无舆方得舆莫执斧斤过栎社懒施几席向蘧庐好归玉秀峰前坐闲看晴云自卷舒
送汾阳高士归三峰【君深於易遇至人遂不食】
知逢三洞客曾指九丹方气抱冰霜冷神含日月光闲轩同鹤静妙境入龟长它日南峯路相期过华阳
送邢遁山人
忽悔轻抛云水来便将鹤去指林斋生涯琴劒外无物日逐醉吟中遣怀旧隐居常因梦到尘游动是与心乖送君飜自嗟羇滞木叶脱时还计偕
送赵先生
家住崆峒塞垣上翩然游蜀遂忘归九还气足通神化一日丹成是道机曾共灵龟波上隐又随苍雀火中飞只於醉里藏身去休入红尘作是非
送珪师归衡岳
师通禅律外外学二篇微【师精大衍】貌似寒山古身随风叶飞潇湘曾晓梦鸿鴈伴南归七十三峯里云庵拂旧扉
送僧南游雪窦
早出都门何往哉四明雪窦指崔嵬便从古道扬眉去莫到宝山空手囘乘月晓行松露湿迎风晩渡海涛来普贤楼阁知非远逦迤南游想善财
赠韦不伐
莫随世伪作圆方坦坦无邪是履祥学鄙浅讹趋古道天教轗轲与刚肠俛投胯下人皆笑独卧隆中自不常毕竟途穷无所合何妨持钓坐沧浪
兖海孙学士寄示昼锦编述先德宣公进退之美报之长句四韵奉扬盛事
邹鲁衣冠古士乡义方不独有扶阳德名垂世先君子经术传家小太常闾巷共荣新昼锦吏民同爱旧甘棠前人彞鼎铭勲伐未似盈编盛事光
赠赵先生
此老得天乐自称云水人佯狂不妨道太息漫劳神沈醉少醒日与游多逸民常忧忽不见无处访清尘
赠三茅朱先生
郁仪结邻太霄道金璫玉佩虚皇冠鑪中火候烟霞煖坛上磬声星斗寒紫节晨游从玉女緑軿夜降接灵官愿持璧纽充盟信乞取胎精九化丹
玉泉观赠高道士
古屋气象冷苍崖烟翠中龙归半天雨虎啸一岩风露後芝房紫霜余栢实红终期把藜杖来伴白云翁
赠郭诚思
壮志本桑弧当年亦弃繻尘游谢京国火记得鄷都露气凝琼树冰光澈玉壶世间出世法胎食即天厨
赠赵抱一【君隐居两当石门後更深入紫栢山人迹絶矣】
石门路已絶尘寰紫柏高深不可攀野客苍茫连远水暮云惨澹裹寒山琹碁有徇皆为役松竹无情且共闲卉醴一盃时自酿陶然亦可发朱顔【君童子时遇道士与一桃啗之遂不食嘉佑七年余领秦邀君至七十余矣不食已六十余年髪白面红亦不甚异於常人云山中乏酒酿蜜饮之亦可醉道书谓蜜为卉醴】
赠青城山威仪观李链师
天仓三十六峰下犹有轩辕辙迹存丹竈前临六时水芎田远接九仙门【九仙宝云洞近後观】火芝夜照千灯迥江树朝涵一气浑道友相邀寻异药?筇几到老人村
赠终南李道人
神仙灵药自然功五色光中一气通借问参同相类法何如相类即参同
赠琅邪智先长老【师腊八十六】
山路层层峻幽栖最上层净光悬海月幻体任春冰四句有为法一心无尽灯我来忘所问相伴久腾腾
赠辰长老
燕坐非持律游方不学禅长空任飞鸟古涧自寒泉见月何须指追风不待鞭平生一破衲随处伴闲眠
赠崆峒天水公
天下赤龙诀人间金液丹先生今已得此事古传难阴德留尘世仙阶在广寒旧闻三五一乞取略开端
送徐总
半醉长呼意若何官情道味两蹉跎眼前渐渐故人少世上纷纷新事多疎籁自鸣非节奏虚舟妄触任风波悲歌深叹流年急常忆江南蓝采和
送杜山人【山人山行见虎辄同路而行乂善啸】
到不说来处去安知所之野云同自在溪鸟与谁期虎伴闲行远猿惊住啸迟相逢聊一醉重见又何时
宋屯田归湖南
旧学孙明复春秋助发微【儒者孙复字明复撰春秋尊王发微君常预讲论】倦游惊白首知已失缁衣【故司徒陈恭公常荐君】乞了朝鸡去南随社鷰归衡湘多隐逸道侣未应稀
筇杖赠凌生【生有官不仕无妻子】
山居知独处一杖代儿曹试水溪沙浅挑云岭路高访僧归有伴采药远忘劳它日蓬莱会应骑过海涛
都官叶【纾】郎巾归三衢
宗邸横经授小侯迹同半隐久沈浮却寻故国溪山路多谢朝堂钟鼓楼冉冉年华成老态纷纷时事作闲愁一丘一壑平生志况有门人伴钓游
乐全集卷一

[book_title]卷二
钦定四库全书
乐全集卷二　　　　　　宋　张方平　撰律诗
微子庙
西伯巳招二大老东隣更弃三仁人元龟遂讫商家命白马永为周室宾抱器幸存天凤祀丧邦都为牝鷄晨可怜长发源流远旧国犹存庙树春
秦州北山云是隗嚣宫登城楼下瞰偶题
宛下君臣实儿戏昆阳胜败非人力刘秀其来异独夫隗嚣何事为西伯送质巳是不能强保险明知本无策惟其得士似田横後世英雄共嗟惜
读杜工部诗
文物皇唐盛诗家老杜豪雅音还正始感兴出离骚运海张鹏翅追风骋骥髦三春上林苑八月浙江涛璀璨开鲛室幽深闭虎牢金晶神鼎重玉气霁虹高甲马腾千队戈船下万艘吴鈎銛莫触羿彀巧无逃远意随孤鸟雄筋举六鳌曲严周庙肃颂美孔图襃世乱多羣盗天遥隔九臯途穷伤白发行在窘青袍忧国论时事司功去谏曹七哀同谷寓一曲锦川遨妻子饥寒累朝廷战伐劳倦游徒右席乐善伐干旄旧里归无路危城至辄遭行吟悲楚泽达观念庄濠逸思乘秋水愁膓困浊醪耒阳三尺土谁为翦蓬蒿
题杨大年集後
天上灵仙谪人间秀气涵朱弦清庙瑟美干豫章柟富艶三千牍从容八十函【朱龄石】典纯追古昔雅正合周南温粹琼瑶润滋醲稼穑甘微中缄海蚌巧处吐春蚕璀璨龙宫出精深虎穴探机衡成臲卼嵩洛入烟岚【公劲正不容权幸谢病归阳翟因就除知汝州】寂忍修禅智虚柔慕史聃骥辕曾未骋鸾驭不停骖岩庙登何数承明入独三可怜经济意旧客记高谈【门人黄监録公余论为谈苑】
读王朴传
世主英威动九阳高贤事业出岩廊何须梦卜疑千古灼见云雷定四方小国霸图微管葛当时人杰自萧张不终制作成遗恨律凖今犹在太常
读素书
孺子圮桥跪履年七章德在谷城仙所言道德帝王事不比盘盂长短篇晩欲出尘应有诀初行遇汉岂非天萧曹勲业皆劳力寜似功成樽俎前
过丰
刘季当年在古丰芒砀王气已连空天机先露由啼妪人意冥符自董公历数有归徒胜负风云相会尽英雄不然樊郦萧曹辈尽老屠商掾吏中
过沛题歌风台
落托刘郎作帝归樽前感慨大风诗淮隂反接英彭族更欲多求猛士为
题中阳里高祖庙
纵酒踈狂不治生中阳有土倚兄耕晩遭乱世成功业更向公前与仲争
临淄同刘仲方作
回合空山万叠苍磻溪投钓此开疆儒家俎豆连洙泗战国戈鋋接楚梁四岳子孙终海屿诸田意气尽尸乡不惟仲父能轻重形胜由来自霸强
剧孟
人物无重轻庙朝有失得世平徒匹夫时摇一敌国奸雄望风尘冠劔动慙色治庭不论功声名辉典策
读齐世家
默坐磻溪素发垂商周於此系兴衰机深正似忘机者应被沙鸥静处窥
读楞伽经
楞伽三万六千偈百八句中成自性法法非法离法尘心心无心入心病渐熟当似庵罗菓顿照犹如大圆镜龟毛兎角妄有无海浪空华不清浄
读混元经
五行生成本一气晓此体用知命枢还元当复定金鏁过宿寜更怀蘧庐无质生质是丹地有象非象真坛图此途得道亦连袂迟晩须乘八景舆
寂默通真说因戒而定云是小乘渐法然至则成大其致一也赵少师叔平覧之有疑见问以此答
即定非存出入间照而常寂所居安将心起用知逾远有眼无光见亦难向上本来惟一路初机聊为立三关莫於此地分延促弹指时中海水乾
读坐忘论【并序】
唐书潘师正传初陶隐居传正一之法於王远知远知以传师正师正以传司马子微故潘谓司马正一至汝四世矣陶隐居每谓门人曰吾於建元永明间仕不过奉朝请使吾尔时官得志岂有今日事耶详此隐居所得深矣然为时主礼重竟不见其异迹至人守中抱一固不为异也至子微着坐忘论五时七候简要易行本自正一暇日覧味因成长句
正一初传王远知後来体用益精微惟无矜贵为真地但涉成亏即世机松径风声犹有待糠鑪火候事终违便令直了九丹术不到坐忘何处归
览九丹上化经寄南都王宣徽君贶
上清紫简世传稀中有灵都妙旨微云雾披光丹凤出风雷接势赤龙飞琴心三叠胎仙舞龠筦双迎帝子归幸得九天真一诀尘劳何事尚依依
读穆天子传
八龙长骛造崑丘七萃前驱纵逸游遇雪自裁黄竹唱捧觞喜答白云讴羽陵广奏随风逝崦阜铭踪共日留惆怅璧台人不返乐池遗恨素波愁
读樊川集
不遇元和得献谟望山东北每长?独赓唐律雅风後更注孙篇俎豆余霅水胜游成怅望杜川归事竟踌躇中年遽使山根折尽写雄襟在此书
读杜诗
杜陵有穷老白头惟苦吟正气自天降至音感人深昭囘切云汉旷眇包古今万壑入溟海一枝成邓林掩抑鬼神泣寂寥星月沈珠凭罔象得玉看晶采寻穰穰丰年谷磊磊殊方琛病源问岐伯兵略须淮隂流寓四方路浩荡平生心每览述怀篇使我清泪淫
题英烈王庙【伍子胥祠在楚州】
固云志在修私怨破郢其如不利吴由此夫差心遂侈?夷岂得谓非辜
东方朔
不独岩扃与市尘金门亦可晦吾真孤风大义人谁见宣室聊曾抗幸臣
天圣中年尝有异梦熙宁癸丑退居南台聊记旧事
凌空素阁彩霞鲜旧侣相容见九玄上下登梯一童子逡巡离座六灵仙跪瞻宝案凝神久手纳金匙受记专病卧夜长思此境忽惊四十有三年
侯君房
爵位功名可自豪青云志士岂而曹【严子陵谓光武曰士固有志何至相迫耶】一朝黄钺看看下【冯勤传】始愧狂奴故态高
被命中山以亲老不赴书怀寄集贤曾公参政赵公
野怀常逐白云飞疎拙那能合世机偶似曹溪一宿觉巳多蘧瑗九年非略呈幻事何须了惟愿朝恩早放归它日莲华峯下去犹期话道过黄扉
上三司蔡内阁
此日河南念贾生留将名字彻丹庭秋声渐觉寒生树亲老遥知独倚扃徒系车傍淹白昼得离韝上必青冥公如未信牛间气试掘丰城必有灵
谢范天章荐应制科【明道二年】
初辟明堂见帝轩此时寜得恋丘园程文懒谒春官氏决策思干法扆尊千古声名传鹗表四方豪俊望龙门若趋丹陛承清问何以酬知或敢言
次韵酬潭州周沆学士见寄
鳌背三山压海涛云台高议接时髦一麾忽到江湖外囘首方惊日月高不善取容同曼倩且歌乐职学王襃贾生自是长沙远更吊湘累赋广骚
贻龚懋
所至辄惊座归来成泪痕怜君孤劔客掷谒五侯门骄气羞纨袴凉风忆故园时清经世事扪蝨为谁言
寄徐白久客襄汉
避暑鹿门寺虚斋风竹凉草连?国远水接汉川长寓客怀江表骚人爱楚乡京尘诚可厌君未舍名场
寄高弁侍郎
大雅久颓弊夫君真古人道维皇极正文着帝刑淳【公有帝刑五篇】美望锵金石深诚照鬼神立朝惟一介为郡有遗仁素尚陶弘景风流贺季真岁寒松有节明莹玉无尘霜简虽清重铜符亦久迍老成急登用必有及斯民
寄汾阳郭先生
君家白云外岩溜响嘈嘈絶壑风烟澹孤峰冰雪高自能无世累谁见有生劳指我蓬壶路琼宫隔海涛
寄三峰郭诚思
松桧峰前古栢林结茅无伴对幽禽鄙为浮薄八公事独入精微九圣心春斸晴川闲种玉夜开丹竈试还金泠然风驭知何返三十六关云路深
访朱先生值昼寝
一枕清风靖馆深满庭松桧鬰交隂此时真境谁人见月在泥丸日在心
寄代渊
尘走我何劳岩栖君愈高林斋且吟啸世路尽风涛小桂闲招隐西岷续返骚气机冲不露承弁纵双毛
贻刘几
家自唐来世大儒惟君不肯读家书春游烂漫少曾醒俊气飘扬频得卢早讲猿公飞劒术更通风后握机图何时羽猎长围合请看云中一鹗孤
谢韩仲文学士送白竹簟
带粉裁踈节?霜剪翠筩鲸鳞铺海浪鹏翅展天风暖恐春水释清宜晓魄融露华流沆瀣寒色凛崆峒栩栩来庄蝶失夏虫枕须松石碧幌鄙雾绡红坐觉非尘境?如在月宫北窗聊寄傲俗骨愧方瞳
金陵久旱喜雨呈运使韩综学士提刑令狐挺祠部及示诸府僚
江城风日燥将燃喜此滂沱仅有年诸泽气交隂压地四溟水立阔围天廓开紫宙清凉界顿去骄阳跋扈权须信化工人可代傅岩才业在三篇
提刑祠部再和前篇猥为祷祈之应辄复次韵且以见志
长吏忧民深望岁诸侯闵两着编年鹅鲜聊用遵明诏尫鼻何能感上天五事肃时敛在宥九功美利属持权守藩无状惟推分心在蒙庄内外篇
谢浙漕刘忠顺郎中送簟
玉水一方光潋灔霜华八尺翠琅玕卧来病骨殊清快胜饵西山五色丸
近自锺山采松花和汤甚美按本草经木部上品松花名松黄拂取似蒲黄轻身疗病云胜叶节及脂松脂一名松肪沦入地千年为茯苓又千年为琥珀又千年为瑿一名茯菟通神而致灵和魂而链魄明窍而益肌厚肠而开心调荣而理卫上品仙药也久服延年陶隐居云松有脂润又?冬不凋理为佳物金匮方书葛洪所撰仙经曲晨丹用琥珀链合送汤一甖呈仲文学士
青松北山麓春蘂摘金团芳泽逾肪节滋华本岁寒功传上品药饵胜曲晨丹一泛彤霞液天和入肺肝日精月华所滋结金匮琼笈称灵珍味胜仙人掌中露色如游女衣上尘饵之伐邪链神魄久且长年登高真轻瑿茯菟乃沦滓嘉赏当问清遐人
居忧过祥制示辰长老
流景无端隙驷驰永怀頋复感慈闱幸兹门外车马少更复朝中书信稀衰飒颠毛素丝短芒佯病眼乱花飞舍西赖与招提接时叩禅关话祖机
贻辰长老
同流谁往还终日掩柴关璧观少林寺门风先洞山【师承临济源出洞下】道场随处是心地本来闲指我常河水都忘?发斑
离都招友人
车马交尘路不停势家门巷密如萍张汤筋力奈寒暑楼护口舌摇风霆机牙潜发如驰传声影相连若建瓴此地岂容山野客盍归乎来掩岩扃
庆台韩子华寄示清居大士牧牛图颂酬寄长句
香严昔向沩山住只作田翁学牧牛路絶纎尘寜见迹野无寸草漫回头晴天任去云作伴露地闲眠夜不收却问清居真了未树边蓑笠为谁留
都下别友人
海内故人少市楼新酒醇与君聊一醉分袂此残春北道邢台路东州泗水滨相期复何处京洛旧风尘
寄鲁平
平也青云器乡评推孝亷高怀焦尾澹壮节湛卢銛与我偏心照论交以道詹逸羣容策蹇美盼对无盐振楫期同济提衡岂致嫌前年税征鞅弥月憩衡苫环堵藜为榻圭门席挂檐未曾忧四壁聊与醉青帘且默何尝说虽寒不附炎伏龙当自起跃马要谁占舌在居贫乐情亲茹蓼甜雅游伤遽散流景頋将淹信断伤秋鴈愁多伴夜蟾不堪男女泪北望一渐渐
寄郭诚思华下茅斋
舍在世尘外松扉夜不関心同秋水静身共野云闲自得逾三乐谁堪话九还它年玉泉约何以救衰顔
寄题都下知友山亭时在新定
古郡利名外万山云霭中思君痛饮处累石小轩东观阙风光近郊园野趣同溪头对鱼鸟未羡舞裙红
庵堂书怀呈郭诚思
晓驾白龙车氤氲入紫霞翠微云外路碧落月中家驶过刚风骑闲如迥汉查幽窗一欹枕世虑自空花诚思约以初秋东来相过辄驰短韵以速行期
已闻露叶寒蝉急休待霜空晓鴈催不是相思闲命驾无为弟子望师来
留别所知
雪拥归程朔吹寒来时孤劒系征鞍此行誓不忘知已昨夜为公重一弹
熙宁壬子岁寄丁未同甲诸公秦亭吕宣徽宝臣汝隂欧阳公少师永叔京下王尚书仲义【时并六十六岁】
百二十年名上夀浮生百岁实稀闻百年三万六千日今巳三分过二分啸歌独喜齿全在文字看来眼未昏酒量虽衰犹得醉尘中人事自纷纷
闻翰林承旨宋子京尚书捐馆
平昔雍容两禁游共陪帷幄奉咨谋功名不到麒麟阁词赋空传鹦鹉洲事业三朝虚物望声华一代擅风流清时只作文章老谁识深怀藴九畴
哭刘潜
尝谓君才似武侯草庐牢落卧龙愁天公不念苍生故元叔堪怜郡吏休蒿野已埋经国策岩廊谁是富民侯朝廷今始思英俊不见庖丁刃一投【君没二年西陲聚师朝廷挍用才士而碌碌竞进矣】
闻郭诚思解化
溪堂月榭几分盃暂住三峰约便囘【君近从东平归华】斋榻忽留青竹去庭除不待玉棺来人间如幻寜同恨天上修文亦用才【顔囘王弼皆为帝所修文郎】碧秀烟云无限好此生勿复望崔嵬【太华东曰玉秀峰一曰碧秀黄神谷过峯下水声闻百步外仆尝与君游而乐之约营居其下方得地且葺之】
简徐登道人
闻说频来帝里游药鑪何日得同流劝君只就红尘里拨转河车万事休
葛居士诗【并序】
葛居士名自成绦州曲阿人世农家赀业富赡天性至孝喜诵佛经以父母疾凡烧六指於乡党有行义壮而染恶疾渐剧且将自沈於汾水夕有老父过其家而求宿与之语居士更悟向之所为妄着我见尔诘朝挺身行乞抵华隂遂登莲花絶顶茹草木精修五年辛勤备至眉须复生鼻通息闻华隂人郭诚思有道造焉诚思欣纳之然但以为丐者不知其乡里族姓也见诚思不食亦不食久之诚思诸兄恶之数诟逐居士逊辞不见容因自道姓名谓诚思曰余曲阿人初行来时家不知也今一归亦善君为遣人告余家诚思遣僮往告之旬浃兄弟仆马来迎比近乡邑父母及其子皆至相见悲喜去其家二十里所白其父母曰儿之来以絶二亲之望念也浮世幻缘缘尽即离请从此别端坐泊然而逝居士不识字诸经皆口授而诵之及自峯顶而下出语皆成偈颂时亦为诗章理意高远不类世俗之辞其偈句有妙法白莲清浄修又云法眼观时世稀有俗眼观时是癞人今采其句为葛居士诗云
三峰顶上五经秋妙法白莲清浄修无数天花常自散真空性水不停流病痴谁问维摩诘俗眼徒嗟冉伯牛别有妙身诸相具金刚坚固异浮沤
月夜吴春卿苏仪甫相过会饮忽闻五鼓遂同入朝
清风凉月满前轩邂逅相逢索酒罇东有啓明俄动色北来寒鴈亦惊魂相车未过尘先起宫漏才终市早喧阶下从人催上马百官巳是簇朝门
寄崆峒天水公
先生莫可测沧海远沈沈詹尹徒端策昭文不鼓琴一丸天上药几日静中吟安得菊花酒盈巵金液深赴钱塘吴江道中寄侍读王君贶侍郎【时王赴太原】
画舩浮震泽烟水接秋空一霎过云雨满帆开岸风酒旗莲荡里僧刹橘洲中何似并州路尘高马队雄
赵先生王屋杖
待月移肩倚听琴向膝横溪桥经雨滑山屐入云轻击水乖龙起书空老魅惊夜归闻石响鹤舞远来迎中秋夜清思台独坐对月寄太傅曾鲁公宫师赵公
万籁沈声羣动息纎尘絶迹片云无此时何物名身世一点灵光彻太虚
苏子瞻寄铁藤杖
随书初见一枝藤入手方知鍜链精远寄只缘怜我老闲擕常似共君行静轩独倚身同瘦小圃频游脚为轻何日归舟上新洛拄来河?笑相迎
西斋偶书
祖録忘筌後丹鑪住火时浮生更无事燕坐复何思暖日移棊局寒风促酒巵世间安乐法不独浄名知
南原观田
日长春事动田野膏脉轻草青布谷过桑緑新蚕生雨足有酒色社近闻鼓声牛羊暮归饱舍中灯火明
和叔平少师见示知足吟谈宗旨也
昨日看公知足吟寂然不动至人心视身无实元泡幻观世皆空谩古今忽忽岁穷驹度隙尘尘事过鸟遗音从来两个泥牛鬬一任相将入海深【大梅云我见两个泥牛鬬入海直至如今无消息】
乐全集卷二

[book_title]卷三
<集部,别集类,北宋建隆至靖康,乐全集>
钦定四库全书
乐全集卷三　　　　　　宋　张方平　撰律诗
初春游李太尉宅东池
蓬岛灵仙宅星河帝女家波光泛金翠楼影动云霞清浅游鱼过参差垂柳斜移舟更寻胜远见小桃花题代祠部书院【代渊蜀人天圣二年登上第归乡不仕书院在青城山】
上第西归即弃官此人趣味亦堪怜风波常自庙堂起云壑不随朝市迁野叟馈浆羞客气山僧投拂悟尘缘青城山下空堂在留入华阳续旧编
登泰山太平顶
区区鲁国争蜗角矗矗齐城磔蝟毛万壑相倾知地险浮云忽散觉天高苍烟自古埋尘世红日中宵破海涛七十二君迷旧迹空教秦汉侈心劳
题乐全堂【庄子云乐全之谓得志古之所谓得志者非轩冕之谓也谓其无以益其乐而已矣】
乐全得意自庄书静阅流光乐有余四句幻泡明般若一篇力命信冲虚心闲自觉浮云薄才拙诚知与世疎只此空名漫儿戏何王城阙不丘墟
逍遥堂
真乐不违俗红尘自满城卷帘寒日暖高枕暑风清世累离忧患天和得性情五时依约合多谢白云生
李少傅佚老亭
得谢自廊庙事高疏仲翁安车虽驷马归路已冥鸿令子承良冶朱轓治左冯缁衣方改造列鼎有余丰屦杖居多适轩裳梦觉空天倪希柱史性理问能公窗槛开潇洒风烟接郁葱上方思贾谊即奉小舆东
彭门城上见乡人社会怀古
南北分疆域此城当要津幻泡兴废速蛮触战争频世换山河旧时平井邑新喧喧村社散多是白头人
彭门公庭古桧为风雨所摧
杳杳参天气亭亭构厦材千年对霜雪一夕折风雷枕静踈声减庭寛翠影开梧桐与杨柳娇色倚楼台
暮秋登彭祖楼【徐州】
危楼古城角山色遶苍苍寒日下何速清风来甚长烟尘思战国云水似江乡重九登高近堦前菊巳香
经远楼【下六篇皆秦州公署共一楼耳】
中夏圣人调律吕八荒异国入图书从容德让唐虞远驰骋战争秦汉余不道鼓旗无勇将须知俎豆有真儒功臣骑虎凶而国常向氷渊审庙谟
邽翠楼
一川墟宇暮烟中楼堞笼山气象雄北路荒原戎子国【古邽戎之地】东坡断堑隗嚣宫马来洮海蕃城近【凉州汉西海郡今洮河首领唃厮罗所居】鹤去辽天越洞空【山有越溪洞耆旧传言洞口有诗云越溪道士人不识上天下天鹤一只洞门深鏁玉窗寒滴露研朱点周易因此为越溪洞】三十六程劳极目陇云犹在故关东【睢阳至秦三十六程】
道斋
琼签隐诀旧曾寻共秘还金妙旨深会向本源分造化即抛尘刼出来今含生皆是坎离气复会自知天地心幻事徒劳聊一笑他时云壑有知音
禅斋
昔年曾见琅邪老【惠觉智先】为说楞伽最上乘顿悟红鑪一点雪忽惊闇室百千灯便超十地犹尘影更透三关转葛藤不住无为方自在打除都尽即南能
凉轩
楼下凉轩六月凉风窗一枕傲羲皇寿山云影浮空近罗谷泉声遶砌长迥觉风尘非此世不须雪月更交光最宜羽客冰霜骨共引瑶巵沆瀣浆
精思阁
仙术初修自性情本除阴浊养阳明三田窈窈通虚白一路层层彻太清寂不动中方见道思无邪处好存诚君如欲到逍遥国须自还元第一程
凉轩秋意
南岭云岚开晓霁北窗松竹度凉颸闲欹碧簟石琴荐静味丹经金钥匙梦幻泡中何得失雀蚊?处苦喧卑更令薰祓澄心阁客自三峰到有期【华下郭诚思去秋到秦寓於府署澄心阁今秋复约西来】
秦州即事
边清羽书息事简使君慵地僻俗客少日长春睡浓平安三路火【秦州烽火候自沿边三路而来】昬晓两山钟【南山北山皆有钟】戍满归心动先随渭水东
秦州後园春宴赠部署刘几阁使【几深晓音律】
柳暗三眠困花繁二月香【秦州後园有二月花开最早繁艶甚盛絶有清香】情怀当酒尽兴味为春长叠鼓渔阳节清讴北里粧堦前乐无误席上有周郎
秦州晩宴即席示诸宾僚
秦川节物似西川二月风光已不寒犹去清明三候远忽惊烂漫一春残香随芳树频移席晴爱遥山久凭栏却忆京华胜游处常为暮景促归鞍
陇西郡麦积山有献白鹿者洁如霜雪驯养逾年放归旧山十二韵
地得金方正山藏灵物珍月宫遗玉兎仙仗失霜麟乳窦氷泉冷晴原露草春清风生涧壑高格对松筠久卧常存息凝思若养神烟崖一蹭蹬华馆久埃尘我意本云水无心爱佩绅平生厌俗客待尔当嘉宾萧洒襟情远虚恬气韵真桧轩同鹤静竹渚伴鸥驯龟智沾骊血牺纯被绣巾放归旧林麓好去避虞人
题松江曹生学舍
江边无限地君舍劣容蜗急鼓田家社踈钟野寺斋执经多卉服牵葑待荆钗秋雨鲈鱼美时应钓藓崖
金陵府署池上草堂
东方千骑忝藩侯情味都如寓一丘客气尽将还野马机心聊自试沙鸥时凭静几随飞蝶强拂危冠笑沐猴只向公斋得嘉遯何须远逐赤松游
送屐韩仲文
江南到梅暑蒸湿鲜晴明聊仿登山様无妨涉水行齿牢防易折蜡滑亦加轻早幸还吾土闲将挂後楹
梦中吟
神归自何处记此梦中吟道为无心合人因省语深【此两句梦中作】牎灯寒影薄庭月晓光沈悟境真泡幻迷情妄古今
秋夕听弹五弦琴
古风久已坏今夕闻遗声恍若忘身世怡然通性情缅怀有虞氏旷想三代英此时知此意青天秋月明
李太尉园池【魏国献穆大长公主子】
骠骑子侯第长门大主园烟波二宫赐【仁宗初章献皇太后称二宫赐主宅东池广池榭】宸翰四朝恩【四朝所赐御札刋石在第】禅客常摇拂【先都尉好延禅僧】名流必解轩【朝之名胜必集君第】春风与秋月好景不空罇
城南林园避暑示道友
不必山林远且离朝市喧前轩好风月高客共琴罇在所同浮世何须忆故园八琼还返事聊更话根源
函谷关
沛公吊伐军戏下百二曾无藩楗牢天险固非一姓有孙谋宁在两崤高悬崖通栈遥连蜀絶巘横空势走襃几见狂图矜四塞泥丸封处竟徒劳
游琅邪山寺
一径过萧森幽提此独寻俗游殊不意僧话粗寛心役役真何了空空究竟深尘劳何日脱来伴远公吟
火车同郭诚思作
火车双轮驾九虬出海直上崑仑丘经天三百六十度匝日一万四千周电破重阴霹雳过风开霁色烟云收乾关坤轴极排轹势阑却返无为洲
初秋即事
久雨新晴後秋风初起时天倪一清旷精爽入希夷壁上吴生画床头杜老诗平常性酷爱对眼忽如遗
冬过豪贵故园有感
萧萧霜草晓风秋忆是当年最胜游车马自随寒日急管弦肯入野云幽流渠水断鱼何往高树阴踈鸟不留为问主人曾到否自家池馆待谁修
辛未清明感事
二十四年流水东早为名误逐飞蓬事随过鸟去无迹愁似浊醪倾更浓好是把花歌北榭更休提劒哭西风壮心郁鬰身牢落几见中林鹤髪翁
秋夜禁直
朝着紫宸殿直庐金马门楞伽百八句柱下五千言何处求花藏忘机即漆园凉宵万籁寂明月在前轩
再入禁林即事
重到金坡二十春【庆历六年自学士出领郡迨今正二十年】闲思出处一伤神略行大地山川遍【历昇杭秦益徐郓等十郡府】再覩青天日月新【感昭陵也】踈籁岂知谐律吕散材无意入辕轮何时却出都门去静掩岩扉老此身
两浙张兵部秋日牡丹诗次韵
霜天惨澹过重九忽见幽芳发故丛多爱清香对亭槛不堪踈叶下梧桐他年仙去空华表此夜?归尚汉宫过眼须为无色观返童疑有内丹功写题更愧诗情浅折带应宜醉脸红须为重重张翠帟可怜羸怯不禁风
病眼
飞花无复数遇物辄成双书画踈幽阁屏帏恋北牎懒开辞俗客写望忆秋江椒菊供朝饵犹须发酒缸
江楼迟客
静外游神迥望中尘物稀天连远水尽鸟背夕阳飞木叶初摇落乡怀动式微兴阑不忍去迟子一舠归
夜意
羣动已沈响蛩吟时一声露寒仙掌重月午庾楼清慷慨闻鸡舞悲凉感笛情几多尘役者夙驾待钟行
夜虫
庭户闲扃月草根寒带霜时方感摇落尔更助悲凉漏版敲孤馆灯青背曲房向晨转哀急几断旅人肠
风琴
露华月色澹轩庭风过时同衆籁鸣谁挂机心在弦索有弦宁更有全声
寓兴
代舍悲弹铗夷门默抱关风云未时会意气与身闲劒为屠龙砺弓须待虎弯君看纬萧子一旦探珠还
题葛驿李校书壁
八十不扶杖看书夜每深自言非服药无事可关心景为诗曾爱花因醉尚簪去城无一舍路若隔飞沈
蝉
红树依依古驿西一声长是报秋期新晴忽见横飞过落晩最伤孤啸时阴激英雄增感愤潜催节物至萧衰草根蟋蟀霜前鴈共与愁人染鬓丝
柳【吴体】
翠眉含愁展新叶长袖善舞拖旧条黄莺初啭一何喜红桃相映不胜娇行人歇马近驿路渔叟系舟临溪桥斜风细雨与残照不妨意气常飘飘
云
无端聚散千形出本是轻清一气浮终古光阴宁变坏四时景象自迁流宝华馥郁周三界彩仗氤氲过十洲远望非烟笼凤阙近观如穗起龙湫余霞映日晴相照素练横空晚未收迥汉归槎遥泛泛碧天孤鹤静悠悠惊禽逸兽情无待阵马风樯势莫留泗水高歌增感慨阳台残梦作闲愁断虹落照江城暮澹月踈星禁省秋过岭时随樵叟去傍溪聊伴野僧游久阴泱漭重重积忽霁飘零片片幽待物方行嗟滞影乘波妄触笑虚舟仙家五色随鸾驾海面千寻立蜃楼雪意低浓伤旅馆岁朝黄润喜农畴初微触石才肤寸曾不崇朝遍九州生施功成让雷雨无心却返旧山头
蝶
迟景融融暖气浮中园曲密小庭幽春风故引颠狂甚芳树相容烂漫游不分风流输楚女懒将身世问庄周有时潜见多情处每遇王孙尽日留
萤
土润正溽暑幽庭熠燿飞陈荄未全脱生气一何微风急光不灭月明景共稀蠨蛸与蟋蟀时节伴依依
归燕
社後日犹暖雨前春尚寒乘时衆来易无伴独留难京洛柳花白潇湘枫叶丹堪伤季秋雀风急海漫漫
柳
雨细池塘静风斜院落深蝶飞随乱絮鸎啭入浓阴翠带堪纫佩金丝可度针愿依菩萨手不上美人簪
七里濑
古有桐君住汉时严子来山横疑路尽溪转若天开尘世不相接海潮从此回维舟上层巘恋恋白云堆
惊秋示三茅山人陈谷
晩来枕簟凉杖屦望平野疾风卷浮云黄叶如雨下奈此急景何忽过如奔马九丹功未成幽恨将谁写
清明连上已【治平丙午三月四日清明】
踏青原上饮祓禊水边歌佳节相连好游人一倍多
齐鲁道中望睢阳有念
重叠荒山满四围征鞍系劒背斜晖遥知梁国白云下此际吾亲独倚扉
对酒
醉里飜身天地窄愁来天地不容身可怜泽畔行吟客争似垆边高卧人
赴益部途中【此下二十六首赴益州路中作】
中台分虎节全蜀领龟城山色二千里水声三十程烟村深谷火云栈半空铃野馆无钟漏猿吟晓月明
行次岐山
坤维五十郡麾节忝师垣缓辔犹秦甸前驱已劒门傥来增客气重寄愧君恩昨夜岐山梦三归修竹园
过灞桥长安道上作
汉牒熟当披旧迹灞桥今忽过征鞍前朝宫殿烟芜远四望河山古木寒自古功名应邂逅大家岐路妄丸澜兴亡甚费生灵血只得高人梦幻看
青泥岭
斗峻凌霄出混茫东西秦蜀此分疆萦纡断涧千寻曲囘合危峦万叠苍烟外孤村通鸟径云间盘道遶羊肠朝家方面非轻寄何事徘徊望故乡
华州西溪
西溪殊近郭少华更当轩竹径通华表松庭接绀园
过长安至岐山作
高原极望秦川阔危栈横空蜀道长多谢终南山色好迢迢相送过岐阳
过张真人洞【两当驿西乱竹谷口张果真人所隐处】
谷口漓岏狮子山洞门高掩白云闲自慙末裔无仙骨名利途中?已斑
筹笔驿
本规一举定乾坤遽见长星坠垒门公在必无生仲达师昭何业得中原
雨中登筹笔驿後怀古亭
山寒雨急晓冥冥更蹑苍崖上驿亭深秀林峦都不见白云堆里乱峯青
兴州长举县西二十里阁道立表曰飞石阁告往来者急度勿停予赴益部兴州将吏来迎皆至长举因访老吏飞石之状云昔尝有之亦飘风暴雨之时也予望山顶皆巳垦耕而行人熟虚名至是皆驰过因成一絶
蜀道循山多险巇行人独此策征羁人情多为虚名怯鹤唳风声走老氐
劒门关
地维絶脉摧鳌足天垒横霄壮井舆谁轧祸萌通鸟道古来风土感鱼鳬壶中日月隣方外海内山河入帝图过此益知方面重万兵开府一寒儒
华山云台观题希夷先生陈抟影堂
林壑云深接玉泉松斋闭息辄经年一无标致惟随俗别有真机在指玄诏板尝延清暑殿诗筒时到华阳川蜕形虽在张超谷粟粒珠中自在天
相国杜公旧里钱唐有别墅在华下公既得谢留寓睢阳因家焉某近赴益部过三峯闻华人之望公舍而不还又顾吾乡之独幸国老处焉因道西人之意成长句四韵奉寄杜公
谋国有劳新史在挂车无第旧乡遥睢阳图记光耆彦华下风烟遂寂寥紫气尚劳关吏思甘棠犹播陕民謡莲花峯下仙人掌高出云端若奉招
上亭驿【在剑州武连县西四十里传云唐明皇西幸到此雨中闻铃声感怀命伶人写之乐府名雨淋铃】
雨中驻跸此闻铃当日梨园写此声忽忽悲心自多感铃声何事怆人情
散水岩漱玉亭【在嘉川驿西水从峯顶迸落三节而缘崖为瀑布入涧合于江】
高从云际落崔嵬疑决银潢一派来散漫难收珠网绽琤瑽不断玉山摧寻源谁到烟霞路税驾聊倾沆瀣杯向暮危亭上灯火水精帘下烛房开
泥溪驿
嘉陵江到水瓜园水势东回入浪川前过剑门山路稳免寻阁道上云巅
杜鹃
过兴州入青阳峡即多杜鹃当冬月不闻此鸟声蜀人云杜鹃饮春水即啼静夜晓月更凄切入秋即无声
蜀道寒轻水木清峡中无复杜鹃声归期正是春风暖任向空山叫月明
过嘉川驿
嘉陵江上嘉川峡古木云萝千万峯阁道缘山巳经月萦回未出画屏中
飞仙岭阁
苍崖老树云萝合絶涧惊湍阁路高羽驾飇轮殊惚怳依程缓辔未为劳
乱石溪【武兴郡西飞仙岭迸流而下】
乱石峥嵘散粟堆飞湍奔泻万山开轰空急若雷车过振壑倾疑地轴摧银汉势从天际落云涛声破海门来迸泉叠巘平生爱欲转岩隈首重回
鱼关诗【青泥驿西二十里危峦叠嶂曰鱼关山小亭临嘉陵江江有石闑水从石罅迸流鱼不可过故以为名春夏水大没石鱼行无碍矣】
中流石埭隐如磓【音堆五岳舞而相追】鼓鬛徜徉此复回春水渐深沿泳快为传尺素锦江来
青阳峡
奇峰叠巘无重数横涧飞泉会一谿老树藤萝从古长寒空云霭与天迷幽中应有神仙住深处唯闻猿鸟啼野性旧多山水癖恨无心赏此相携
药水岩诗【武兴长举县东十里药水亭下官道三四里乱石峥嵘流泉迸激峻岭十四盘而至石洞悬乳三皆径围二三尺下有石臼容可四五斗石泉寻乳下滴臼中溢而流入嘉陵江洞外有大石砥平云仙人链药台也俗传此泉饮者愈宿痾予过而步游焉】
【水雪千岩松风万壑崎岖仅能至不通骑也因留长句时甲午十月二十三日】
灵泉一派蜀江通源出苍崖古洞中乳滴云根苔臼满药成仙竈石台空琼缨珠络千岩溜瑶瑟琅箫万壑风杯勺巳忻清病骨刀圭敢望变衰容
宿龙门洞【在三泉县西即古葭萌】
路到葭萌古道边层崖叠磴入苍烟忽逢方丈在平地何意中途过洞天四面浓岚围碧嶂半空急雨迸飞泉一宵身世离尘境却抚征骖懒下鞭
嶓冢
汉江之源所出蜀道金牛驿西七里有嶓冢神祠山势岥水源甚微经祠前西南缘山曲折至兴元之西县诸山涧相合渐大而为汉江因思顷年泝汉尝值风波之险遂留题一絶
江汉朝宗入海长尝蒙起浪卷轻航金牛西路经嶓冢却见微源此滥觞
过汧河
岐南一舍过长汧路近陈仓始入山三十三程桥栈外平川始下鹿头关
采真堂赠郭诚思
香车晓驾九花虬笳管声中到十洲太一元君传密命许君长住八琼楼
闻蛩
惨澹霜风月色寒愁人无寐坐闲轩别听一部凄凉曲几种秋虫咽草根
探春
妙句江春入旧年江梅长向腊中残梁园地冷春来晚试劈垂杨旧眼看
天寒
风裂幽牕水泽坚寒郊空迥澹无烟何因得向桃源去景气长如二月天
慧聚寺东亭
野色秋光共泬寥水村篱落晩烟交拄筇囘就下山路行看斜阳隐树梢
县斋怀京都
东南古县介江臯西北神州倚斗杓安得叶君传秘术时飞双舄诣台朝
晓景
树带晓霜寒矗矗山含宿霭远重重谁家收得汾阳笔八幅罗浮晦景浓【郭忠恕有画罗浮山阴晦景图世称神絶】
春郊
携樽纵步寻芳墅聊藉芊芊手把红行乐岂关闲客事少侯长日占春风
梦後
索索幽虫急晓风玉绳西下露华浓远钟惊觉牕灯暗依旧江山一万重
书吴兴僧兴公院壁【僧久不出院】
我爱霅溪风景闲年年鱼鸟伴湖山利名人到心犹静况是老僧长闭关
耳鸣
一阳初独啸两耳遂双鸣寒谷踈钟远霜空衆籁清千铃行险倦万鼓战酣声瀑落山头峻涛飜海面平风樯开大浪晓角动严城陇首悲凉意苏门旷逸情凤箫云外过龙笛月中横细转缫车急微摇扤橹轻衰残伤老态驰徇厌时荣处世希蒙叟观身愧浄名神明思内守豪荡悔平生素问方家本巢源导引精早年曾有客奇术可还婴何日开金鼎灵丹见八琼
蝉
密槐遮急雨踈柳带斜阳缑岭余音远苏门清啸长附冠金翼薄横?玉钗光高洁自天禀宁同蜂蝶狂
题李先生隐居
金丹一指自崆峒便控飞轮驾赤龙况是曾居小有洞【先生旧隐王屋】更应不住易迁宫【易迁宫初得道者处焉】紫文宝诀三元秘皇象灵符二景通却恨劳生闻道晩九还未就已衰翁
芭蕉李都尉宅金渊阁分题得渊字【吴僧新寄】
远寄江城外新栽水阁前虚心劳可尚幻质定非坚【佛经云是身不坚如芭蕉】扇薄摇凉殿盃深泛绮筵忽疑鸾凤过翠影落金渊
赴新定过七里濑
舟过严陵濑凉秋水木清鼓旗知郭近鱼鸟见人惊云乱迷山色滩长杂雨声一毫名利事搔首愧平生
挽辞
仁宗皇帝挽辞三首
享国承熙盛斯民老太平无私均覆载大德共生成阴骘无留迹神功不可名曰仁归祢庙时夏绎清明临御自初终恭勤一日同慈心夷夏等诚意地天通垂拱成文治安和即武功含生游寿域四十二年中谟训垂寛大基图得显承新宫开玉鏁旧册閲金縢龙驾归虚极鸾旗建大升平生怀孝慕游仗展三陵
英宗皇帝挽辞五首
不问大横兆天人心是真讴歌早归舜气志自如神正合乾坤体明开日月轮孜孜朝昃意克已为生民旧学多闻富咨周听德聪乾元纯用九丰日正宜中治迹传英烈神明遡阆风平居修五事洪范在潜宫八月初凉後千年此去长朝廷留事典户牖想容光濯景游霄极乘云返帝乡春秋大居正天统付元良遣奠宣哀册严行按字图桥山仙去远渭水月游初俭制遵遗训方中列旧书龙輴三十里笳鼓节声徐瀍东五陵陌嵩下万安原风水通佳气灵只护至尊国容囘吉仗像物辟神门清庙标英德流光万古存
神宗皇帝挽辞五首【并引】
臣伏以大行皇帝山陵有日哀纒万国昊天罔极中外羣臣多进挽辞臣早忝近班受恩深重今闻灵驾发引在近老退田庐无由得伸号慕自勉荒陋谨着挽辞五首随状上进
羲轩前载远虞夏信书传比德皆尊大惟皇克继先五陵同厚地两曜出高天制作流方策忧勤十九年经纶成盛业震耀烜威神粹气同乾健含生自化醇无文皆受职重译竞来宾东观成书日方知百度新经始开三殿晨昬奉二宫承顔专致乐教孝遂移风访对朝曦昃程书夜漏终艰难思稼穑意在纪元中叡智由天纵规摹继祖贻有为皆社稷无逸着屏帷传令通湟陿赓歌及岛夷时髦俱入彀流美辟雍诗广大天同量渊深海共澄遽闻凭玉几恨不瘗金绳同轨陪仪仗因山鏁阙庭深恩沦朽骨孤梦遶新陵
温成皇后挽辞二首
何事高前烈忘身卫至尊平生彤管在忧国玉刀存一惠彰柔德深衷忆善言凄凉金殿月还照给孤园美化成麟趾勤心念兎罝廞衣荐翬翟灵仗咽箫笳香海归华藏晴霄散彩霞春风青琐闭侍女泣宫花
故相赠侍中广平公挽辞三首
风采来尘外才名入洛初清言还正始雅度合冲虚玉气千寻直金精百链余雍容到岩庙一世共华胥不与椿龄远先伤棣萼零宸章怀旧德惠节入新铭後世推名教当朝重典刑东维跨箕尾一化本同灵谟明余论在记博近书传得谢三司重归休五福全国门回卤簿嵩麓望松阡天下中庸法宁惟伯始贤故端明殿学士工部尚书致仕清源王公挽辞二首
台阁留风论藩垣着治功时皆推旧德心自信孤忠骥骋常疲险鹏抟不遇风晩年探妙理顿看世缘空世德承槐?朝评许栋材都堂陪八座近府阻三阶燕阁清宵闭佳城白日开南阡有一去冠盖不重回
故兵部侍郎致仕安定公挽辞三首
晶粹分天婺深长自帝虞义声高北海政事达夷吾历职小司寇退身贤大夫独嗟造化手不得鼓洪炉经济期成务康宁遽引年人知三事贵我爱二疏贤金石名儒刻弓裘孝子传国书循吏传谁在老成先湖暖春波阔山晴宿雾开空观素车过不复画船来柳外悲箫度松间送骑囘郑人怀子产行洒有余哀
乐全集卷三

[book_title]卷四
钦定四库全书
乐全集卷四　　　　　　宋　张方平　撰古风诗
古兴
条牧始龚罚干戈兹滥觞以拯焚溺起谓副天人望君思彼伊吕胡为乎夏商【商之兴也伊挚在夏周之兴也吕望在商】顺守信有道启端乃无疆
读公羊传四首
齐桓合兵车召陵始服楚忿缘荡舟起辞为包茅举勤王岂其诚继絶聊可与萌此挟君奸夷吾合膏斧晋之公室微六族相吞螫赵鞅率邑车志岂在君侧封兹祸乱根留为奸雄迹吴楚因诛错丕昭宁复辟季子治内难牙也王堤诛缓追逸庆父二子奚亲疎探情异无将归狱兹何辜减量自孟德抽戈实公闾亲亲自祢率恩礼有等节虽云王父命天性何斯絶奈何彼卫辄父子相倾夺此而义可与人伦固隳?
读孙子二首
浑浑十三篇兵谋与师律匠巧虽自心规矩宁可黜腐儒知舞干奔车暇择虱腠理与骨髓所攻盖异术伐谋自庙堂长城在樽俎下敌无智名服叛非萧斧主尊而民安兹宜国之辅勿使有功臣功大将骑虎
得请南台偶书
紫阳洞中客水晶宫里人一念堕尘世资本犹天真擢质出流俗抗志凌苍旻邈从逍遥游浩与恬漠亲风箫不受调溪鸟非所驯敢希古作者尚从诸逸民犬马皆有养况我无天伦俛首遂干禄老先称过秦流遁亡旧守趋锵陪荐绅骄气与矜色湛没四十春市合先缩手战酣早收身桑榆近颓暮丘壑慙荒榛福兮祸所伏名者实之宾虽嗟负前志大观亦同均
赠姚白【汝南平舆人】
平舆旧龙渊今复见鳞角隐景入虚无长吟振寥廓宁为嗜慾留当假风雷作我亦待扶摇徘徊伴黄雀
幽蓟行
昔者帝尧光宅本都冀幽朔乃为寰内地舜肇十有二州此其一禹服周藩有年祀崆峒之英其人武气含阴杀乐钲鼓秦汉发吏守边亭世与其民扞中土召伯功勤黑社传昭王意气金台古我兴北望涕交颐念汝幽蓟之奇士兮今为勋华光耀照四海忍遂反衽偷生为吾民孰不愿左袒汝其共取燕支归
槎客歌
八月风高星汉秋海边闲客骑槎游云涛茫茫浩无涯槎头忽触斗柄斜囘看乃在织女家织女投梭顔如花客愚不知天上乐遽把一拳伴归鹊问得严生应悔来重去何由寻得着
东山吟
我思古人兮有东晋太傅谢公者其庶几英才乃是孔明辈风流更觉茂弘卑东山游兮不归妓?手兮嬉嬉晚年拂劒兮一起为苍生兮安国危笑言指挥兮八千师氐秦百万兮溃而夷朝之君臣兮犹鷰巢於幕上公对枰兮解颐吁嗟公之车兮逢白鷄而遽止青山空兮已而
偶兴
财利乃怨府功名为祸胎东市悔晚矣西锺悲悠哉庖刀割腴味匠斧斩良材在埶勿偃蹇居易无低徊一瓢顔子巷孤竿严光台盛德与高风颢清无毁颓
新定道中寄桐庐关太守三首
辟书来北门召命自宣室朝廷搜英材溪山及野质当世良有心一得思造膝曙霞隐扶桑巳是长安日旦下乌石滩暮泊严陵濑潺湲卧溪声惨澹宿山霭所历已陈迹不忘惟嘉话泪湿青云篇抚襟慙慷慨【关有诗相送云青云篇送行诗也】
帆挂桐君山橹入富春渚寒风荡江波烟雨迷汀树煮茶论药经挑灯数碁路全胜谢惠连独望新安去【同行者蜀僧吉善医茂材龚君美好奕谢守赴新安过富春渚有诗】
初赴新定过钱塘江
扬帆上渔浦随潮宿鴈湾烟火指富阳云树连萧山曲岸蓼花疎清波鸥鸟闲江外信清旷吾心睢洛间
酬欧阳舍人寄题醉翁亭诗
我本高阳徒野性盖踈拙岂堪天子傍命令裁机密一麾出承明猿鸟遂超逸山州寂无事气象颇萧瑟闲寻琅邪溪云岚可披拂中路闻潺湲幽亭对崷崪锵咽触环佩清泠泛琴瑟知君多醉此归鞍屡突兀醉中遣形骸题名亦信笔遗我溪风清苍顔坐髣髴暝色失松竹徘徊望寒月携酒频来游行待山花发
出京东归招赵参
季子揣摩佩六印主父宦游食五鼎奈何君抱纵横才四方漂泊无人省我客在陈君逆旅秋霖淫滞宵灯永解裘命酒邀与谈萧萧衢路骅骝骋是时泣血略相吊我走汝南君入郢今者索然来上都阴怀一刺谋谒请深闳高盖竞豪权大浪长风独萍梗龙待云雷无一勺虎思林麓困穷穽壮心日觉春氷消素髪年来晓霜冷季子主父昔亦尔子参今胡怀怲怲一为齐国无立锥一为洛阳无二顷我有弊庐濉之阳子参良田枕清颍况是伊人高枕时明朝归鞅同君整
酬范思远
阴阳万变始三画天地大法都九畴斯文滥觞日增广淳源已溃分千流举而错之为事业典诰始勋终乎周尼父将圣生无位一王遗法存春秋化成天下文之大岂事章句矜雕锼道经战国遂榛莽赖汉诸儒勤耘耰然其文物比三代高曾下视云来幽唐时师匠多磊落昌黎把钺为之酋姬公端冕明堂位八门四面羣小侯嗟时迦老驾异说吾儒路阻行无邮可怜韩子独强介抗顔不为缁黄羞惟余碌碌谬庸者蓬头风转萍波浮出言疎阔触忌讳倦游四国无人收夫君家公世才杰士林向景称英游是故落然来北海登门如到神仙洲贻诗旅人定交分所期者大将安酬爽如高秋望霁景壮如拔戟逐挟輈两敦六瑚见古器黄锺大吕闻鸣球伟哉志趣规取远古人之善今人仇直须摆脱忽回视远趋董贾为朋俦此心可以厚风俗此文可以扬天休誓将它日同利涉我为之楫君为舟
赠邢山人思齐【琴客】
夜凉风月静庭幽松桧阴羽人江外来为我开素琴上清通灏气太古传遗音逍遥得天和虚寂还真心更调三乐曲无惜一巵深胡然忧世患慨叹伤灵襟
梁甫吟与任向
秋风吹空一横扫秀桐芳蕙经宵老晨鷄惊起穷丈夫心骨凋残感霜草独起过君喜君在鸘裘同就旗亭解酒酣气壮把袂归吾曹心过中区大君不见丰城两龙思延平气凝愁紫牛间横神物际会当有时洛阳楼上逢张卿古人率自穷途起景略执畚南阳耕
朝元引贻赵抱一
星斗挂空碧鸾鹤翔紫清朝真弟子古坛上炉烟袅袅金磬声露脚斜白寒不动千山岑寂横烟清绦阙太真冠简静紫宫夫人璫佩鸣霞旌晓迈遗空谷石磴云埋瑶草緑残蟾冷帖西南隅回首尘寰烟一簇
有所思行
有所思在斗墟之东华我欲从之路阻赊寸心坐驰天南涯彼美一人骞且都明月环佩云霞裾蹇于翔兮不我留登高杳视令人愁褰裳欲涉江湖修江湖修不可过不可过兮奈若何私自怜兮长啸歌
送柳澥下第出京
少年心骨壮功名期力殉文邀马卿评劒谒猿公问御良骥足逸胡为车三偾浮沈道所向穷达天之分迹从逍遥游心与洪蒙论姑佩湛卢归休复较銛钝
送龚懋
千里寒雪程平生旅人心丈夫虽四方行役愁不任祢刺弊生毛赵囊空无金饯子一罇酒送子垂杨阴
寄赠姚白
畴昔未识君汝南熟声耀相随【相随亦作随计】会上都一揖心相照爱君真快士顾我略同调剧孟重然诺曼倩喜谐笑往简日共评高楼常对釂君鋭如利劒腾拔已出鞘我独策征骖舌在慵复掉归养咏南陔丘园忆高蹈
哭友人任向
暮哭寝门外南望愁云昬何言英迈气奄成幽寂魂寒月长夜台秋风黄蒿原十载金石心凄凉谁与言
暮冬书事
物色无容华朔风利如剪晨兴心怅然惜此岁华晚自古东流波滔滔去无返计事须及时咄哉行自勉
广陵散
广陵散妙哉嵇公其旨深谁知此是亡国音商声慢大宫声微强臣专命王室卑我闻仲达窥天禄人见飞鸟在晋屋子元废芳昭杀髦常道乡公终荡覆义师三自广陵起功皆不成竟夷戮广陵散宣诛凌景诛俭文诛诞广陵散晋室昌魏室亡
沧浪曲
五湖波浪涵秋空风烟萧索愁溶溶棹扁舟兮长迈当年则有越相之范公乌喙不仁固可恨文种踟蹰亦巳庸功大不赏威震主不去必诛今古同周霍中曾殆如线黥韩竟不保其终谁能持此沧浪曲寄入三湘棹唱中
过齐篇
有叟羇穷垂白头潜神密理同天游朝歌鼓刀既屠纣渭滨垂鈎来钓周晚遭西伯与同载首封东海荒营丘洋洋大风仅千祀当年固乃屠钓俦世变後有薛公文馆中多坐倜傥人鲁连节重轻丘山冯驩气高微风云丈夫志义絶流俗岂与屑屑雏鼠羣楚汉兴亡事巳微後世倾夺奚足讥龙韬豹略苦迂阔使公复生将安归
瑶池宴曲
仙人仙在沧海湄双毫出耳緑丝垂瑶池西赴白云宴丹山远借青鸾骑香云红淡春光染天风吹旌霞颭颭晓过扶桑水一泓下视中州尘九点蟠桃初熟甘露瓜对持斗柄泛流霞妄向秋空举金掌茂陵衰草令人嗟
秋过琴台怀古
周道积衰礼义瓌夫子咏歌沂泗滨宓君不齐宰单父独推深诚仁此民弹琹燕坐澹无事人不忍欺风化淳流光逝水二千年我税征鞍来盘桓满屋清风气象古绕台宿楚霜华寒?怀德音竟谁嗣挥酒洒空独长叹安得长官尽恺悌编氓父子聊相欢
渌水辞
山翁貌清耸膝横古桐弹泛弄渌水曲满弦流潺潺初调意绪微漫流动斜晖划然响嘈嘈秋风驾怒涛数声细更大涧泉咽复快曲终急以停骤雨齐无声西壁月华白万壑松风清灏然太古气使人尘虑平山翁弹罢抱琹去归处一峰烟翠横
老将篇
圣明天子仁且英海寰内外归神灵辞客相夸凤凰诏功臣不貌麒麟形绣旗尘卷霞纹闇古劒秋澁铜花青尚余旧爱征西马待从日仗登云亭
读高士传
天地闭不泰贤人隐山泽如何尧舜代箕颍有逸客消长存乎时出处惟所适箕子之明夷钓筑亦潜迹乘桴海上游采芝商中匿有道盍来仪经纶建皇极致君羲轩庭安民仁寿域岂必同蚯蚓蟠屈泥中食
古意
灏灏元气淳茫茫太古迹文巧不胜烦发机自三画盟诅复诰誓民心日浇弊荡然返太初祖龙亦深意倾夺损生理世人多夭死诚哉象系言乾坤有时毁
咏松
受命托厚地禀气独英妙有心出太虚无情合至道君子正容色烈士全节操自是万木王何辱大夫号
谢人赠玉界尺
美玉琢温润界尺裁方直非惟立规矩亦以端简册玉性比君子尺用同正人兼有盘盂戒宜为几席珍崑山初秋观稼囘县署与同寮及示姑苏幕府
邑民三万家四边湖海遶家家勤穑事市井商游少荐岁逢水沴饥劳何扰扰我来忝抚字见此心如捣去秋仅有年膏田尚停潦今幸风雨调皆话天时好春喜鹊巢低夏更蝉声早【吴民以此候旱潦饥穰焉】秧船拏参差葑岸萦回缭艺挿暮更急车响转清晓纺筥犹挂壁何暇张鱼鸟我时行近郊小艇穿萍藻渚长葭薍深野沃稏倒孺子远饷归闲暇顔色饱预喜省敲笞租赋可时了归来轩馆静旷荡盈怀抱衙退人吏散庭庑阒窈窈露筱映孤亭风荷动幽沼置身木鴈间兹焉愿终老颠蹶走荣利况余拙非巧鲈脍饭紫芒鹅脂酒清醥【紫芒鹅脂稻名】怅然怀友生虚斋为谁扫
临池翫游鱼
曲池秋水平虚碧杳澄净有鰋从何来【鰋鮎也】潜据久已横鼓鬛作波浪晴景占苹荇贪呑无遗鳞多折修荷柄西轩因纳凉遶步恣哦咏时逢横水面气意殊毫劲向非神守严雨雾寻飞迸不揆入江海且与蛟螭竞暇日呼罟师搜摝穷泥泞泼刺出数尺怒跳何健轻状丑足涎沫刀几嫌腥硬遣童放西泽不死傥知幸犹虑持私烹诫嘱烦言令去去避鈎网再获谁尔诤遂取羣小鲜投中使沿泳上游若浮空衆沈疑落穽队行有孤出如嫡从诸媵忽散何所惊两合成相迎衔尾既竞速依蒲亦少定庄濠念逍遥严溪思隐行聊以贻後人持竿助闲兴
吴中暑雨
泽国气温湿暑候尤郁蒸矧更并江海霖霪久相仍沉阴不暂解云雾常昬凝蛾蝶败禾麦鳅鱣占田塍菌本出床脚藓痕粘杖藤蜗蚓离窍窦伸缩殊自矜蛙黾聒昼夜耳惯犹愁憎漫水接河汉宁复分淄渑暑弱为寒冒阳微遭阴凌震雷寂不发凄风时暴兴孰此宰四序令烦无威棱将由列缺惰何处闲曲肱飞廉独掀扑公尔作阴朋共力起波浪势且襄冈陵涉古考经说助阳义有凭古典救日法于社萦朱绳置麾伐五鼓消慝使勿胜庶几灾沴革幸获年谷登幽斋牎户闇懵瞀思不澄有如坐盎缶巾羃施层层疚心忝抚字搔首徒鬅鬙安得昬霾辟坐见白日昇
东亭逐雀
芳园夏景初茂树成帷幄幽亭鲜人到羣雀宅檐桷飞集得所安朋噪声何乐幸无弹弋虞复免鹰鸇捉入水时尚赊孶育日以数啄场徒耗粟穿屋皆有角属我厌歊蒸来居屏纷浊置榻开小窻当轩挂踈箔莫肯少畏避竟来鬭纷魄争粒时聚喧夺栖或相搏谁命为嘉宾轻率可无怍【古今注雀一名嘉宾】主人不尔堪尽逐归蓬藿
桃源二客行
刘郎阮郎丹籙客桃花源中有旧宅闲寻流水过碧溪忽闻鸡犬见人迹琼台瑶榭知何所紫云深处开珠户鹤驾龙軿彩仗来鸾歌凤舞霞觞举世缘未断尘心狂苦厌仙家日月长洞门一闭怳如梦归路古木何荒凉
沧洲白鸟歌
水为都云为庐芙蓉帐青盖车霜裾雪襟素襜襦秋空清秋雨晴弋者不来渔翁去孤翘羣泳芦花汀往来东浦何容与莫爱稻粱过西渚渔翁布罗满葭下潜教媒子来呼汝罥丝漠漠不可见羽翰一挂脱不去汝挂罗媒子喜更笑汝愚落他计
门有车马客行
崇轩华盖为谁子高阁朱扉为谁第孟公君卿善请谒少叔王孙有权势凭凌豪气务相倾晩日署门复谁恚君不见隆中草庐客阳里蓆门居歛翼蓬蒿下萧条意自如触罗向稻粱肯随黄口雏将军三降顾真主六用谟岂由趋逐交游得壮心自与功名俱
平台秋
层台复道盘盘斜马头冷光揺玉花曲葆翩翩映红日彩旗苒苒舒晴霞铿钟考鼓台上宴花间楼榭层层见香雾低蒙烂不收觥筹随酒东西转山衔半日王未醉桂花蟾露滴浓翠冬冬满板敲金丸千娥攅碧台门闭古铜青澁对秋晓王乐不极将如老孟尝坟上牧童歌千岁空台长荒草土花愁碧古甬平阴夜鬼荧光扰扰
黄鹤篇
黄鹤飞来兮越沧海之无垠标格孤高谁与羣风前清啸欲命侣凝神翘立如含嚬鹰鸇独矜觜爪利鷰雀止为腥羶驯扃笼犹负语言巧堕羽直为衣襟珍杳杳水云上亦有网罗屯黄鹤飞去兮汝无恋此扰扰之尘寰冲丹霄兮凌紫烟行啄秀芝咽醴泉静栖琪树金羽丽闲舞瑶池菊裳鲜鵷羣凤侣久相待休随鷰雀陪鹰鸇
胡生画牛歌
有儒落落何为者策驴晓到吾门下风标高古气深淳询之乃是陶唐民并汾形胜太行麓西距潼关大河曲春秋战国汉晋史所书义勇雄侠士多出三晋与秦燕古云气俗禀之然我颅儒冠腰博带躯干不如胷腑大曾游两河望王屋不到并州心不足喜君历历说其乡引我心飞过太行因爱其乡爱其人已重其人重其文文比玉溪既高爽诗比玉川仍清新胡君不但歌诗好又工画笔名精妙画牛百年鼻不乾浙东独有戴巡官胡君不肯居戴後自署名为画牛叟忽携两幅教余看囘首故园心恋恋我家一?寄淮汭往曾亲把枯犂尾月下歌商叩牛角雨里寻春坐牛背长来提劒事羇游虚名役我荒西畴见君画得牛如活却忆烟蓑淮汭秋胡君胡君君贤者画得信奇宜少画勿令画价闻於人掩君诗价兼文价
劝酒行【并引】
朱崖丁晋公初寒微尝寓学睢阳广顺僧舍其诗版旧记咸在暇日一二友人就院置酒客有诉盃意若不快者为作劝酒歌云
衆客醉归盃席阑有客不醉坐长叹不醉长叹客何苦请以眼前近事观客见南迁丁晋公拥旄秉轴天禧中昔岁羇游客此宇穷秋萧索随飞蓬渐达得意忘旧困手提国柄矜权雄矜权未足俄南窜青衫白髪穷衰翁向者枯荣试囘省何异春宵梦一终人事纷纭似飞絮钟漏声中朝复暮且脱鸘裘换酒来与子相从醉乡去
思远辞
露下蝉不鸣怆然觉秋暮独立夕阳楼遥见南征路动乖心所期事与年同去弹铗歌归来愁思发宵寤高吟惠连诗重忆安仁赋佳人何当还荆阳叹流寓
岁除
世事随波涛流光逐魁杓二年革新旧一夕连昬朝容华益凋歇况味殊萧条信似唐生语跃马期非遥
姑苏蒋公北池诗【并】序
景佑四年秋七月上命天官蒋公堂自会稽来守姑苏公之德望风声在人有素故始受命而吏民迎服下车而四封坐清凡理越未期而迁吴理吴才百日而被召公之守二郡虽不得久于事至於杠梁道涂亭馆观游莫不毕葺是虽小者亦以见公之敏於政而精虑之无不至也府署之阴有废池圯亭濬之新之旷然为清远之景萧然有林野之趣姑苏版图户逾十万郡当冲会为津为岐而日携嘉宾清谈池上又以知公之理其多暇也士君子尝预游者皆声诗以美之不敏亦蒙授简因得叙公吴越之政以备南国之风焉诗曰
浙江汤汤南国之纪句章之乡居巢之里天子命公二邦更治越人之嗟吴人之喜公之为政简而易从不严而威敏以有功孽不及牙奸折其绪孰施斧斤不见鋩露老稚晏起壮服于亩椸有澣衣廥有多稌公之退公乐是北池飞阁渠渠虚廊迟迟鱼跳于藻渚有鳬鷖钓亭桧岛其水涟漪公之退公以豫以游邦人喜公尚无疾忧邦人祝公百禄是遒匪公其私王家之休我思建官公理衆政与民最亲惟时守令其有不臧根心之螟小犹虮蝨肤皮是营於铄有宋一统万方千里所付几人曰良凡领王民守土之吏有理如吴帝道则粹我歌北池爰颂公德以告後人勿污勿塞
睢阳双忠庙诗【并序】
睢阳双庙者有唐忠义之臣张巡许远之祠也禄山之覆两京贼将尹子奇东略地睢阳当其冲二公保之且二年孤城无援以没宋人以公之义庙食之因以其同时立功者贾贲姚誾南霁云配享俗亦谓五公庙予读唐书忠义传唯张许得载而叙功状甚略韩吏部书张巡传後为详按许远为睢阳太守张公以雍丘之衆依远并力而远推诚纳巡而处其下壮士之节於远殊为难巡虽功高非远不立睢阳吾里也尝暇日步庙廷覩唐来诸公文庙者数篇咸以巡为主愚为远不快因作是诗以补唐风
烈士趋死易黜巳下人难况乃持柄位而当功名间天宝唐中圯大盗起幽蓟伐鼓倾中州意有摧枯易桓桓许公远持节睢阳郡孤垒扼贼冲攻急势危窘张公何壮哉雍丘以衆来誓将同忠义分持虏羮杯慷慨二丈夫感诺明悲吁对举两手起力与扶中区空郊乘垝垣贼锋四周攅万夫齐一心就死无悔顔夫岂威令使化公心如丹兵尽粮饷絶重围气逾烈龙枯无一勺虎腾坠竆穴帐下万金士霁云特雄杰乞师贺兰府啮指如枯蘖七日哭秦庭何谢楚臣节隣藩救不来呱呱守埤哀天胡不我吊竟使孤城摧沈痛数忠良委骨鲸与豺王师遂破贼天王归京国持久全江淮实由二公力遗烈在宋人食公河之津我闻唐天子命远守宋民张公何为者单车投远舍开门授之柄引已出其下张公仁且英节义无与程但初无睢阳此功将安成顾岂沮大节而下张公名意欲觉後来知人为贤明
闲居述怀
踈慵余本性放旷涵天真自疑姑射来藐然太古淳思与老彭游坐阅冥灵春世家守儒业此志成越秦蹭蹬湛世伪遂与英俊羣阔步处清禁迎班趋紫宸高议预时事客气矜要津薪火不停焰风波浩亡垠释筈前无的将车後多尘履地弗敢蹐仰屋徒含颦兼济悼迟暮独善慙隐沦沥恳得嘉命闲曹容病身性以浄为体慵乃德之纯融师善知识【牛头谓之懒融】中散诚仁隣首慵废冠弁腰慵捐佩绅手慵如槁枝足慵若奇轮耳目遗声色鼻舌忘馨辛内乐极委顺中扃收精神大观齐诸物万化同一均祸兮福所倚名与身孰亲何须入林壑自是逍遥人
酬琅邪山僧智先相示禅册
种种诸法皆心生心自无生岂有法祖师来意我不知昨夜秋风扫黄叶
游九老祠堂阅古碑旧记字多讹阙询诸故老灵迹甚异因成长句以志其事
黄裘纱帽霜眉白九老相擕意气同碧水宫中初邂逅黄金殿里久从容苦催归路憎骊毋留赏名园喜葛公为问家乡还远近迢迢七十七程中
寓意咏月赠李先生
二八已微阙十四犹未圆盛满在三五素蛾逞婵娟两半阴阳合平分上下弦臼中有灵药一粒九光全
乐全集卷四

[book_title]卷五
钦定四库全书
乐全集卷五　　　　　宋　张方平　撰
宋颂【并序】
昔周自后稷有功生民至太王宅岐下实始翦商肇基王迹文王受命养晦武王丕承其烈戎功耆定始安鼎洛至姬公旦隆建礼乐酌告太平成康之间颂声爰发其在于诗肆有清庙臣工之什咸所以噫嘻叹歌本先王之懿德以荐郊庙告诸神明是谓承天之休汉自高祖夷靖残酷克就王业孝文保厥成孝景奕其光勤俭安厚四叶富庶刑措不试格于大宁爰及武帝重熙袭盛数蒙瑞物而近侍词臣乃始作为宝鼎芝房之歌用备祠祭以大乐其祖考书在简册流耀无穷亶乎显哉有国之美烁继序善承之孝也今圣上再临轩录士之春臣方平预乡老宾兴之书伏观国朝清静仪法昭郁深惟太祖皇帝神圣天机经纶屯昧开五季之荒棘翦专土之跋扈天麾时指趋顺诏令既宾既治民获更始太宗皇帝绪阐远猷树建程令始大一统为长世之谟先皇帝毖慎不怠荐膺骏命泽南加而威北畅受丰报而享厚利爰定有北载櫜载戢文德舒密武事严尅天旋坤宁雷厉风肃隂阳端序生息祥遂东封泰山西祀汾睢殊休伟观充塞蟠极振古能事悉举毕至皇帝陛下只奉文母光覆寰表盛德大业承前灼後然而自开国建太平且七十载而诗人未能法周汉故事荐美祖祢播于乐章以备登歌臣诚固懵幸生清厚之世陶渍醇醲之化越在草莽恨未得见邦家典礼敢采民间所闻其焯烁尤异者裁为宋颂十五章为上下二什其天假之什八篇系之先帝其日之初升之什七篇系之今上焉观之祀祫之旨而祖宗之淳烈见矣虽道听涂说不足以铺张对天之休而腹鼔壤歌亦聊得发扬舆人之颂也
天假之什　　宋颂上
天假先帝既封岱宗旋庙荐諡告祖宗也
天假元命皇武基之率时永犹烈文熙之爰抚大夏溥?维之克怀惟德非天实私之继图尔成骏嘏允绥之
天假一章十句
大定祀烈祖也太祖始受命平天下焉
芒芒九宇微禹畴奠嗟在五季乱厖孰剪人纪大棘百年残猕帝心震伤降武于皇皇受命纯将孰为昏狂敢专叛亢薄举震之悉致其良海寰内外际于覆载景云休假九琛来会大定维武丕有烈光神用燕休民用靖康天用显相後序用永昌繁祉无疆丰年穰穰
大定一章二十五句
曰嗟祀太宗也太宗致理之勤克成大业又以戒焉皇帝曰嗟予念在昔如帝轩勋华可谓至德君臣无邪相迪戒勅显成有家皇帝曰嗟予念後世如魏晋已还多在凶德以速後艰土宇崩裂典礼隳残几世几年生民瘁殚皇帝曰嗟近如唐时革乱勤理维是文皇奄保终厘肆造大室曾孙之庇皇帝曰嗟天既相成予庙艾拔荒棘中区一辟惟予克念庶勤有绩缉永熙图授我後人敢有怠思
曰嗟一章三十二句
报成以成功告上帝上岱宗封也
噫休哉天实陟我烈祖奄截九壥式夷式靖烈宗奕厥成累缉熙于丕命骏贻我无疆之谋万世万年维祗保之念兹纯嘏非天实相峻极宗岳维华之望爰迈柴告上帝其飨徧绥百神礼秩具宜不夸不劳不私于祈锡我有年民无札疵於皇显思百禄来覆宜民宜家佑我长世
报成一章二十五句
有北北鄙始宾也
桓桓无竞隂隂有北不训于方与我为敌维圣宅中严德四惊荒服来庭有北仇仇不格不柔朔易荐骚皇咨于右其閲而旅六飞言襄金钺琱斧旗旄茷茷鸾轭楚楚贝胄朱英犀甲粲组如风之挠如霆之怒既伐我鼔师蒸澶浦皇武烈烈王旅截截有拳有杰如火之烈如山之亘如川之决薄言奋兮朔漠震兮如摧如偾兮执或衅兮刘或徇兮我武既张一戎底康既定有北要夷来王有北既来惟皇之威王旅振凯旋告庙社揉此万邦格于丕宁百世永赖
有北一章四十句
有谌上帝真宗德泽淳洽天锡祥应以宝书来告也有谌上帝鉴允明哉夙夜维德毖厥成哉降命不渝克祗克承哉匪物告之言喻来哉序我宝历展有开哉永保安无疆不震不回哉振古其有维德之怀哉
有谌上帝一章十句
祈汾隂祀后土也
万邦清和岁乃荐有思皇烈祖既勤绎止抚有疆土迄若正命妥绥有家於嘻承武敦尚斁思亦既显报以升以降以禋以祀报时介育介育不已生物靡靡降福侈侈其远驿驿其丰蓻蓻
祈一章十八句
龙登于天国家启祚在宋上幸亳回按跸念创业之艰始命升陪京营祖庙焉
龙登于天大辰之域式遄受命戡乱作极於惟烈祖于家之造念初时艰不忘惟孝取虞往猷我迈其永休
龙登于天一章十句
天假之什八篇八章
日之初升之什　　宋颂下
日之初升上始即政也
日之初升显就维渐於丕承哉祖考之献烈烈显祖皇皇昭孝维命不易永保克孝惟命实艰孝则克守日慎如始天将绥佑既锡令康介以眉夀如地之静如天之健而肆能久亶成厥後
日之初升一章十八句
天监有事于南郊也
昊天盖高降监显在於亶熙哉肇佑我有宋三后介之天命可畏翼翼保之对越在上维怀格思乃眷不违福祉繁锡宜我子孙永以无斁
天监一章十三句
民怀母后佑临御也
民怀维仁既安克厚亦文母在佑肆德多有穆穆昭考肃事宗庙上帝是绥诞此文母克顺承天为万邦度采翟有章圣子维后兆民懽仰如天之覆匪特仰兮愿言将兮荷百祥兮夀无疆兮祚寖昌兮民乐康兮
民怀一章二十句
皇造祀真宗也
於铄皇造照时密几肆动有靖届天之威盛德袭成格斯纯熙天宠有嗣我显膺之奕奕昭庙孝孙来享湛樽洁粢有充騂牺肆夏在堂钟筦在墀总千万兮烝献祗祗萋其仪兮载永载迎亦昭假兮既昭假尔孝孙惟后神人且宜保兹万夀
皇造一章二十三句
有浚者泉大祫祖宗也
有浚者泉匪长自源皇建民极弥万世则允时帝轩之力肆有羡德小侯国是宅大龟是食帝命不越炎德原发丕显后祖懿德之平圣献庭庭帝命是膺彤卢旌斧以征以辅洵烈且武肇荒东宇克寛克扰不澄不挠百休是保天禄始造江介既耰湖潭岭陬右叙川蜀并汾之酋师行优优不犯不刘取其大球旗裳冠旒格其僭戾悉公我谋三象雾霁无竞惟休中叶奕章有猷有常敷哲维人天锡无疆弥亿万年山岳之固河流之长呜呼令王实念兹来享
有浚者泉一章四十五句
载耜修千亩也
月旅孟陬农事既饬阳气蒸达原畛充泽驾言徂郊载耜告籍申命农畯率时主伯爰任疆游开其休棘乃播而实亟耘以择既发我公亦服尔私迄登稔成有获丕丕爰禀于庙积亿及秭以丰粢盛以供酒醴以礼宾尸以格祖祢既登既彻亦劳其耋以措以泽穑夫胥悦
载耜一章二十六句
成重民政也
敷告旅臣祗考乃涖厘尔民人以成来比顾时元元予育维子克爱克劝克廉克类予显陟汝汝庸汝异思荷多福往勤汝试迄成登年惟郊之既乃尅乃怙乃慢乃侮予有显诛罚不赦汝
成一章十八句
日之初升之什七篇七章
乐全集卷五

[book_title]卷六
<集部,别集类,北宋建隆至靖康,乐全集>
钦定四库全书
乐全集卷六　　　　　宋　张方平　撰
刍荛论
政体论
臣尝读汉书至鼂错之事惟错谋策宏远达於权义有致主经世之志戮於奸谗之口而史氏不能褒发其忠更讥以变古易常之说臣窃愤厉反覆较错凡所辨议悉国家危事乱经将以图安建治皆合霸王之轨不可不正迁之谬讥尝试论之古不可变耶则是三代无革敝救失之理而汉所用法当循亡秦也忠恭之异尚质文之殊用礼不相袭乐不相沿固三王之罪矣用寛大革苛惨固高祖之过矣夫以文景之世追视汉初之政沿革既多岂错先尝变易哉稽迁旨意则是顚而弗扶危而弗持兴亡倚天成败推数括囊结舌浮沈容身者为智矣此乃夫子深鄙以为焉用彼相可为具臣者也故论者称迁是非谬於圣人其斯诚矣益使後人务苟且而恶立事贵因循而重改作沮有心之鋭为无功之辞其於教义不重亏欤臣尝论之夫为邦之道有制有权制为之本权为之势节之以礼行之以信齐之以刑断之以义此不可易之法故为之制长则萦之短则引之重则损之轻则益之此不可常之理故为之权其不可易者不为艰危急卒而变之其不可常者不为安宁平泰而慢之其本正虽危必安其势倾虽治必乱然人之大情危必思安治必忘乱均乎二者处权为难非通才达义适时知变者孰能与於此乎易曰变则通通则久故乐而不乱复而不厌之谓道夫事远必弊法久必衰原其始初各有云设时迁俗易迹在理非圣人执权盍即回革使天下之耳目常新万务之本源必正彼立法垂制不在人君乎言为典型动为律度苟无愆於大义宁一取乎旧章在商中宗严恭寅畏天命自度治民祗惧不敢荒宁在周宣王聿求贤臣忧勤戒愼以振絶緖嘉靖庶邦并建中兴之业夫岂悉履汤武之迹哉在汉孝武引拔俊乂文艺隆起武功震耀雄材大略为汉盛主又岂咸践文景之教哉且事苟便俗岂惮乎解弦而更张政苟戾时何固乎守株而求滞故夫不知达权推变之理而牵易常循旧之说者是拘生腐儒按文泥俗凝塞治道此圣智之所常患者也臣敢旁采世务仅若小敝者列之以禆万分焉
立政之本在信命令
臣闻制天下之动者主乎一齐天下之衆者存乎信王言惟作命百官承式兆民从乂其难其愼惟新厥德天下至大也兆庶至衆也民心至动也万务至烦也统之有宗会之有元使衆而不惑繁而不乱非信何以一之故曰德惟一动罔不吉德二三动罔不凶天何言哉四时行焉万物育焉惟其信之谓也故王者居上以制下宅中而图大虑善而动非礼勿言动则可法法必可以继言则可行行必可以复赏罚政命纪律条贯惟事事乃其有备非信何以成之傅说曰惟口起羞言教令轻发所以召乱帝舜曰惟口出好兴戎谓王者之言天下善恶所系也故凡为人上自一话一言罔不戒慎一动一静罔不寅畏又况设为法制布於四方之大者欤书曰慎乃出令令出惟行弗惟反故命令者国之纲纪政之堤防纲纪一弛则万目随解堤防一倾则横流莫制故令必信则上得其正下安其事令不信则吏侮乎法民慢其禁弊虽微於安静之初害必大於急虞之际且匹庶而无信衆必弃之士而无信友必疎之卿大夫而无信家必败王者而失信天下必危故人可以去食而无信不立三军可以夺帅而非信不行为国之本为政之经信为大也比见朝廷诏令或寻即迁改或久而自废吏易之而奉行不固民忽之而苟慢多违揆大体而论之此损政之深者盖国家切於求理急於听受一人唱之即行一人沮之即止本末故为枘凿前後自相矛楯是使民无所措手足而多犯于有司者也臣伏愿自今凡诸臣有请创端厘旧事干大政必集议而後行於下多方必一定而无变略其毛细简其苛芜勿以辩言乱旧经勿以小忠害大德无稽之言勿听弗询之谋勿庸俾万姓咸曰大哉王言又曰一哉王心自然民协于中四方风动畴敢复慢孰不悦从呜呼弗虑胡获弗为胡成慎厥初图有终惟明明后邦其永孚于休
政理之要在广言路
臣闻趋利违害去危图安者世之大情遗身徇时忘家存国者人之难事故夫从容於舒逸眷恋乎富贵泥乎情之乐者举世而是感激乎忠义顾重乎名节处乎事之难者絶世而希哲后兴王深惟此理故开怀接纳勤心率励无言不受择善而从奇策远猷必加酬赏犯顔忤意曲为矜容愚浅者固在恕中疎诞者姑置度外如监之照各尽其衆形如衡之平无爽乎一物揔羣智以为智因衆心而为心通其情伪分其邪正而君人之道举矣伊尹曰匹夫匹妇弗获自尽人主罔与成厥功盘庚曰无敢伏小人之攸箴此则询于刍荛下及庶贱者也况於士民乎况於卿大夫乎臣闻之屋漏在上知之在下政事有阙必访旁议诗曰惟彼二国其政不获惟此四国爰究爰度晋文听舆人之诵克兴霸功子产采乡校之谤卒成善政衆所善者我则行之衆所恶者我则改之政以无瑕事以合义是为国者之药石为政者之凖量也譬之庶人治一家之政其里人邑子有见其田莱不辟家事不修则勉之以敦业厚生劝功利用之说见其羞服玩用不中礼起居出入不以时则诫之以制节谨度周身啬用之善居常则励之以孝悌和睦之美缓急则展之以救賙分劳之助者是必其族姻亲爱意在相厚者也其有语焉不以义游焉不以时间诱其子弟使不循於法离谍其仆妾使不亲其上是必素尝仇恨或挟奸伺便有所利之者也彼为一家之长者将孰悦焉是必悦其相厚者谓有益其家也是必怨其仇而利之者谓有损其家也今为天下乃不然忠良而相厚者飜以为怨谗邪而利之者飜以为悦是固不若庶人之治一家能审损益之正矣呜呼历代之昏君暴主不能自入於道德之门者可知之矣由其臣有利之者欤历代之乱臣贼子不能自立於忠孝之路者可知之矣由其主有召之者欤故君臣之诚不尽则天下之患必生理之然矣臣窃惟陛下体乾刚之德奋震耀之断奬拔孤介听纳下议帝尧之询於衆大禹之不自矜成汤之从谏弗咈文王之徽柔懿恭道兼前王光被四表小臣愚鄙安足以识圣德之大者然尝览载籍颇识理乱之道见乎英叡之君忠正之臣恭寅戒慎咨嗟相戒莫不以博采下言周知衆情而兴治德骄佚之主奸利之下阿谀顺欲牵合迎意莫不以壅遏忠直渐取衰敝而至危乱故深愿陛下掲日月之明无幽蔀而不照广江海之度无涓流而不纳秕稗不以近俗而见弃葑菲不以下体而不采招来谠论以广听德音汉魏相白去尚书副封以防壅蔽而宣帝得以知万机之微为汉明主唐太宗躬勤政理明於聼受着司门式云其无门籍人有论奏者皆令监门司马引对不许关碍又制大臣入论事辄令谏官同入或对问之言有亏理道随即诤之此唐文帝致太平之本也臣闻人之才有通塞识有浅深诤而合义自为深益诤或非当第可置之故春秋传曰文公逆祀去者三人定公顺祀叛者五人去者谓三谏不从去之以礼此谏而是者也叛者谓谏不合道去不以义此谏而非者也是故臣之论事容有当否在人主明择其善可从而从若乃辟忌讳之门断謇谔之路公为蔽拒之意以沮忠义之心臣虽甚愚窃所不取伏愿陛下览成汤盘庚之令典考汉宣唐文之善制务进有心之士时闻造膝之对益为寛大配洪覆於上穹不自聪明托视听於四远以通天下之志以成天下之务则七世之庙传裕於无疆蒸民之生率同於庆赖矣
姑息之赏
臣闻惟名与器君之重柄信赏必罚国之大经故以德诏爵度材居位计劳赋禄量罪议刑百王之通制也二典三谟五诰衆誓春秋一王之法周官六典之训功懋懋赏其义同归故车服以庸二帝所以褒德衣裳在笥有商所以礼贤爰及成周具存彜制寰内卿士甸外侯伯则有九仪之命以异尊卑之数八柄之法以驭予夺之权其好赐匪颁之式盖所以将宴喜之厚意非尊宠大臣者也昔者周公辅成王致太平既营洛宅社于新邑庶邦冢君骏奔咸觐召公欲因大会显周公之功乃出取币入以王命锡之才束帛尔则知圣人尚德贵礼不黩货利训天下以恭俭而已及王室衰乱战国纷扰兵拏祸结务相吞胜竞为赏法以激用命故秦设武功爵二十级以授战士齐立赐金之令魏行给复之制以首争首而享苴茅连从约衡至取封君干赏蹈利遂以成俗乃至楚汉历世之王各乘间衅互行窥图得之为英杰失之为奸叛莫不威之以斧钺宠之以轩冕是犹鬻贩买卖之道刼质诱略之术岂先王尊教化褒功德法天秩而制礼之意欤至於唐氏天宝幽陵之乱建中奉天之逼而爵赏刑罚穷矣财赋不足以颁赉而职官之赏行焉职官不足以补授而检试之号立焉吏胥舆皂假春坊宪署之秩卒旅冗校僭三公八座之称彜章荡然官纪大紊五代相蹂乱靡有定呴濡姑息务相加厚奸臣骄将磨牙择肉指帑藏为外府视藩岳为别第人君之御国如燕巢幕上固无暇剗深固之弊迹立宏远之规摹也伏惟我有宋之集灵命而宅天极也经纶屯昧削平乱略丕冒无外缉熙光明故历世之相轥轹所以为我而驱除苟衆政之有因循固宜监彼而创艾臣窃见赏典之谬姑息之轨犹有存焉疑朝廷俟议者之所发也善乎前贤之论爵赏也以为立国之道惟义与权诱人之方惟名与利名近虚而於教为重利近实而於德为轻凡所以裁是非立法制者则存乎其义至於参虚实揣重轻消息盈虚使人不倦者则存乎其权专实利不济之以虚则耗匮而物力不给专虚名不副之以实则诞漫而人情不趋故国家之制赏典锡赉财赋秩廪所以裁实也差号品异章服所以饰虚也秩之载於甲令者有职事官焉有散官焉有勲官焉有爵号焉其宰务而受俸者以序才能以位贤德此所谓施实利而寓之虚名者也其勲散爵号大抵止於服色资廕而已以驭崇贵以甄功劳此所谓假虚名而佐其实利者也虚实交相养故人不黩赏轻重互相制故国不废权彼夫胥吏台舆部曲卒校虽执简曳绶而无贵异之实假名虚号而无揔摄之柄罪不足以论赎徭不足以庇复於下则在无丧无得之际於国则有亏名害义之深是故损上之虚益下之实固权收利政之大方子曰必也正名乎夫岂惟名之不正而已哉固有理之重者臣请备言焉自天下乂宁四鄙不耸人安其业逾三十年是国家全盛之时公私丰余之日而帑廪乏兼年之积闾巷有半菽之民得非由为费也广故为敛也重乎以是观之设不幸遐陬有蜂蚁之扰连境有水旱之沴边徼有立功之衆郡县有施劳之人虚名先尽於无事之初实利不足於有为之际临危而画发机已晚矣且兵骄将惰无甚於今未尝竭股肱扞患难而号列功臣未尝识亭障出营垒而赏盈私囊作法於治敝犹不救治而无法何救艰难方今可谓乘治作法之期是宜悉去五代姑息之失而乃虚实之用已竭权义之制未立此臣辄用感愤者也臣闻衆之去就视乎君心事之重轻系於国制重之则衆斯慕轻之则人必略故明主之为国譬犹执权衡谓其可以轻重乎天下之事制衆之去就也慎惜之斯重矣泛用之斯轻矣今虚名之在人可谓泛而轻者授之既不以为宠罢之固不足为怨而乃不加意慎惜作法贵重谋所以为佐实利而用者子曰民可使由之不可使知之管子曰密事端则上神自古明君良臣讲议道理未有不以轻重消息之术为政者也若其守一定之制昧通久之变过时失会後徒噬脐乃以动衆为虞易常为戒若是而能通天下之志成天下之务者臣不敢知也
恩贷之罚
臣闻洪范三德平康正直言用正直之德以治平康之世也盖刚柔并用威惠相济之谓正直刚而不柔则非绥怀之道惠而罔威则成姑息之弊且子产有寛猛之说而谓寛则使民易犯不若猛以为政荀卿有轻重之论而谓轻则令人无畏不若重之近理夫子产仁人荀卿正士其言刑法乃後寛而尚猛是重而非轻彼岂乐苛惨而贵杀伐哉诚审乎治法之宜尔也书曰威克厥爱允济爱克厥威允罔功何谓平世主尊臣卑本重末轻朝无权强士无伪行民笃其业食节用时乐事劝功尊君亲上风俗敦厉礼义兴行纲纪文章修整淳重此之谓平世其有不及此者未得谓之平也且夫以一国之法譬一身之治平则致养疾必攻焉安佚舒泰而不以时发伸宣导则必有壅滞虚实之疾生焉发伸宣导既失其节疾焉而不时攻延属於腠理浸淫乎血脉而又怠於针熨煎剂之救滋入乎膏肓则虽扁鹊之技雅无施矣然初由恃乎安佚舒泰故也故刑罚者因循之药石保息者承平之粱肉已平而用刑罚是以药石致养因循而复保息是以粱肉攻疾也臣实愚憃不达理要窃揆时政属累盛之世治用中典德化醇醲仁泽深厚民颇流靡事或恩贷其尤着者罚用於下而不用於上赏行於上而不行於下若不整厉衘策箝勒鞬輈则且和銮失节偾突败御矣昔舜因天讨有四罪之诛汤制官刑着十愆之诫周官八议具议贵之辟盖谓请谳于王礼曰刑不上大夫盖谓不亏伤其体皆非谓不入罚科也故内则有放夺杀刺之典外则有绌爵削地眚伐之制汉氏之法则有免罢谪徙完舂输作之令是故爵位者天下之砥石先王所以厉世磨钝贤则处之不贤则避之才则用之罪则罚之自古驭臣之通制也古者位重则忧大禄厚则责深今也位重则无忧禄厚则免责故臣曰罚用於下而不用於上赏行於上而不行於下也臣伏愿陛下英威发断高明深烛鉴前王之治轨访良臣之忠议更立大训裁其过幸赏苟在功不以疎近而殊赏罚诚有罪不以尊卑而异罚如此则国典正於上官制立於下贻范永世见英主革敝立制之明焉谨论
乐全集卷六

[book_title]卷七
钦定四库全书
乐全集卷七　　　　　宋　张方平　撰
刍荛论
主柄论
夫人君宅海域之位以据辰极之尊摄天地之政以主名器之重言为法令动为制度其所以藏身之固者赏罚二柄而已故万邦黎献共为臣仆义勇投命贤杰效智挟艺能者怀爵禄而毕力暴威武者顾斧钺而死心巍巍乎南面而临天下人用畏戴由私有二柄而公用之也是谓天之大宝必由受命而得是谓国之利器亦以假人而失故明主诫慎视听感发寤寐以求道德之老忠信之臣贤正之才慈惠之士以与居处以与图议严恭祗畏奉若天命官不及私昵惟其能爵罔及恶德惟其贤及後佚王荒宁耽慢狎昵邪慝果行喜怒匪勤惟易柄用下失有失之闺阃有失之阍寺有失之廊庙有失之藩方原失之初率由近始虽得於外奸必在中故柄在藩方其耳目必在廊庙柄在廊庙其腹心必在阍寺柄在阍寺其肘腋必在闺阃盖情款密者则机隙易伺凭丽重者则指擿难及伏戎于莽犹可虞伏戎于门不可虞也至乃后族戚里为虺蜴之宅北司内省为豺狼之窟台司公府为穽槛之地庶邦列都为斧鑕之塲四方相仇烝民殄瘁得非由上失其正而下罹其害者哉历代败乱覆车一轨观夫僻君失驭强臣得政盖由厚味腊毒宴安稔慝谓箧椟已固扃鐍不足严谓垣墉既修关楗可以弛倒鐏授盗脱輈自絶及姧微窃弄包藏结衅蚁漏坏堤炬遗燎原合抱自毫末之萌履霜为坚氷之渐以我刀锯而威之以我衣裳而诱之皆其心腹虽平勃之谋无以遏产禄之势蕃武之重不能正甫节之恶谢安作相弗敢阻南郡之九锡尉迥为将莫可正隋公之受遗矣故周书八柄惟王行爵禄罪诛之事洪范三德惟辟有玉食威福之专是二柄者人主所自固生民所寄命也可不慎也乎故略着前代治乱危亡之迹以为鉴焉
后妃
臣闻礼始乎大婚诗首於关雎易曰正家而天下定故啻喾之立四妃虞舜之嫔二女涂山配禹简娀启商周自古公王季姜任太姒世德相载故文王刑于寡妻以御于家邦夫三代之制后妃嫔御皆所以助厘阴教赞成内治阃外之事非所预闻自秦芈后始摄朝事以弟魏冉当国任政故范雎以为秦独有穰侯天下不知有王也及汉吕氏因惠帝之早世乘间挺起干据帝座阴阳错位根干倒植末涂沦溃几迁运历孝成即祚委政王氏皇緖中微正统三絶外家昌大执权四世而东朝寿考为之宗主至於新莽遂盗神器逮乎东京孝安之後外立者四帝临朝者六后地深帷幄礼间外朝莫不衡柄归於父兄诏令专於阍寺於是有利幼之立忌贤之难邪谋阴策以图自固匪人乘间又牵牛而蹊田正士悼心思投鼠而忌器害家凶国滥觞有渐近如唐时大帝孝和武韦之乱庙社危絶仅续如綫春秋之义君子大居正虽嗣王继历幼冲缵服而犹朝政緫听乎冢宰师傅保乂乎上躬则阿衡专美於有商周公勤劳乎王家其人也故三代之道无后妃预政之理汉自诸吕之乱大臣议所立而先择外家之贤者以定大计故孝文之入继抑由薄氏仁良之故及武帝机识超远深谋独断顾命金霍克隆基图诚雄杰英主哉魏文帝鉴东京之覆辙立後世之长緖亦尝作为戒誓其事可法夫六宫之位稽诸昏义则有三夫人九嫔二十七世妇八十一女御之数其在周礼则世妇女御职存而数阙盖明君子不苟於色有妇德则择以充位无则阙之矣自姬室衰陵诸侯僭纵秦并六国迁其後宫恣用汰心益崇爵号汉自文景务循俭德奕世累盛而至武元选纳益广嬖幸用烦至乃掖庭三千增级十四是以人君耽娱佚之乐起骄怠之感倦勤废政乱是用长唐景龙之孽天宝之败是皆始於女德也夫其初皆恃当世之平宁因天下之全盛罔思生民作业之劳不念四方惟正之供沈溺留连渐至蠧弊女谒干乎王度奸微窃乎事权帑藏以淫费而耗竭赏刑以私昵而谬滥召祸当日垂鉴後人良可哀也是故考历代治乱之迹览彤史得失之论择善违失可举而言若夫戒慎失政之方保全外戚之道则莫若赋之禄而使就第教之学而使循礼傅之以儒雅笃行之士而絶其便僻险伪之交示之以恭让俭德之赏而惩其慢游僭汰之好以义节之是谓宠之以恩骄之是谓祸之梁窦无噍类於汉武韦不遗育於唐是可戒矣若夫体乾坤之法正闺闱之治则莫若登选良姓之种采纳衣冠之緖屏卑贱之妖色斥猥微之淫行叙进婉顺之德崇近清闲之性雨露均施照临无颇以资昊天悠久之无疆以取文王百斯之善庆若夫保邦求理之法节用安人之善则莫若省其品号罢虚授之廪禄放其游冗节徒费之羞服裁用度以寛民力息旷怨以除沴气是故治世贤王之修身正家爱民经国之道莫先於此也已
宦者
臣闻三代之制凡在君侧皆卿大夫士夏商之世未闻有宦者周官虽有阍人之职止乎掌王宫中门之禁稽出入时啓闭扫门庭而已非所以预政令揔权务者也周道衰微官纪紊乱而寺人巷伯稍见乎诗传至於秦汉列为近职然帷幄亲密之地省闼左右之任宣受诏命陪从舆辇自诸常侍谒者之职多为士人儒者之选自武帝临御长久留连盘娱数燕游乎後庭颇疎隔乎朝士故请奏机事多由宦者而始得政矣遂为两京丧败之基焉东汉自孝安之後继以女主临朝阴势相乘中官遂大专断国命掌握衡轴贤才死於钩党黎民弊於涂炭三纲错乱四海飜离害徧生灵毒满区夏而桓帝乃始比超悺於伊旦灵帝方更指让忠为翁母书传所载覆亡之迹未若桓灵之际也唐太宗定制内省官阶不得逾四品而其数不及百员但分掌五局及在合门守御黄衣廪食而已後明皇缵御崇重宫臣乃至爵为国公门施棨戟中官之数遂及三千则有衔命四方监军诸道宣传密旨主当要务诣一郡至一军诛索货赇必千万计摇动天下紊乱朝经内则思艺为林甫之腹心外则璆琳为禄山之耳目以至养成祸变倾覆基祚於後肃宗有辅国之逼而不得全父子孝慈之性代宗为元振所掣而不能庇将相股肱之臣德宗自山南蒙尘而还不欲武臣典亲兵乃置两中尉分掌左右神策天威等军而委宦者主之由是禁卫兵权之重悉归於中官矣兰錡将臣藩岳戎帅自其蓄育由之遣置威福之柄非复天子所执元和神武之功犹不书葬昭愍童昏之乱宜难自全士良虎视於太和之朝令孜鴞张於乾符之後逮其季世王室如毁南北朋比中外乖疑内则隂邪恶类秉枢机外则险贼奸人居相位争权交噬刺骨相复故崔昌遐辈连结强帅向导全忠本为自援之谋遂成移国之祸是非一朝一夕之故所由来者渐矣或曰三代而下一统承平之治国惟汉唐焉而其颠覆丧败之祸同由此迹历世则不然何欤臣对曰是惟一统承平之治国而後同此柄也何欤曰夫为国者不在外难必有内忧自非圣人孰能戒慎乎无患忧惕於既安当其一统为大无艰虞之急承平久治有骄汰之志匪勤惟懈逸欲是寻几务密猷委之近习大臣从容而议存大体而略细故憸人窥伺其隙乘机会而窃事权故弊积於甚微慝生於所忽此汉唐之所以乱也夫魏氏至於江左疆事外扰朝廷多虞虽有暴慢之君荒残淫僻危窘毙灭势不得长嬖佞姧孽旋亦夷殛故上权之坠於下也无滋蔓深固之势抑时有缓急其间不足容乎因循之暇尔臣故曰是惟一统承平之治国乃同此祸也噫弊之来也既久矣其亦奈何姑可取戒乎汉桓灵之事勿使预乎刑狱以免其诬染善良之虐乎姑可取戒乎唐明皇之事勿使衔命出使以省其怖动郡县之威乎姑可取戒乎肃代德之事勿使侵盗军旅以收其把握天下之柄乎是三者不失则人君之所以据图御世士大夫之所以输忠事主烝民之所以宅生托命可以保全而不陷於非道矣
宰司
臣闻天下之事政无小大系在庙堂有图议而後有得失有得失而後有治乱有治乱而後有安危有安危而後有存亡善议政者不使有失善正失者不成於乱善救乱者不及於危善图危者不至於亡诚使庙堂之上协忠将救敷求俊哲列於庶位惟事事乃其有备戒慎出令无从匪彜善始虑终惟正之念又恶乎危之至哉是故人谋诚得不牵乎天时国法既修不推乎历数当其治法有猷庶邦嘉靖王道正直民用平康则收功在人推美乎政及乎危而弗持颠而弗扶典废於上民乱於下则归非於数贻咎於天是不亦近乎善则称人过则称天者乎古之君子善则称天过则称人禹稷之赞尧舜则引天之命汤武之诛辛癸则斥人之罪盖天降灾祥在德而吉凶不僭在人已则作孽何天之怨前世远矣略弗复论近取诸唐则天宝幽陵之叛兴元奉天之逼广明邛蜀之幸乾符豳岐之迁是皆衅起庙堂祸归邦国者矣夫庙堂之上有得失有治乱有安危存亡有爵有赏有显荣宠利者有兵有刑有毁家覆族者且主德成於弼直国体正於臣邻不有英睿之君聪明之德安能照奸而显忠不有仁义之臣忠亮之志安能协恭而底乂是故帝王之道莫大乎平心而御物辅相之德莫先乎图大而致主有平心之度故能通天下之志而不专偏听之惑有图大之虑故能以天下为心而不急树私之计盖人君偏听则启谗慝之门人臣树私则开朋比之路俾夫奸谀进身之贼称於人主之侧游说规利之士谍於大臣之门君有蔽忌之心臣行倾夺之计如是则国安得而治政安得而和是天下之大祸也故君以臣为体臣以君为心道充乎神宇则美畅乎四肢患结乎肤革则忧及乎诸虑是以臣各献其忠则君受其效国先泰於上则家蒙其福由是言之故知偏听者召乱之本树私者理末之术使君行此道臣知此说天下其有不治者乎
藩镇
臣闻议者曰唐失御於藩帅至於一道百城跨制千里列郡长吏出其所署戮二千石而不请专地继世仅如战国自安史起衅河北非王土德顺姑息河南皆寇壤章武勤劳夙夜拔材练谋极力十年粗夷险阻懿僖之後寖微益削朱氏兼领十镇遂行窥逼而受终矣五代圯坏颠危相逐皆由强诸侯拥重兵而夺取焉及我太祖之受命也天谋神机风雷变动创艾前弊谋建长策於是不爱乎节钺多命乎帅臣权分而势自轻外与而内实取於後诸侯入觐渐留不遣方面都府牧伯之位更除士大夫而僚吏掾佐悉天官选补塞觊望之蹊隧覆奸乱之巢穴故四圣累盛六纪於兹寰海乂宁不震不扰门无关键岂烦击柝之虞蓄无扃鐍安容胠箧之变可谓藏身之固置器於安规摹之深远也乎臣闻而论之曰唐自天宝之乱天下剖裂至我朝太平兴国擒刘继元静并汾而天下始大一统生民离锋镝之祸伏惟祖宗之大功盛德无与较焉然三王之善制不能无敝百世之长轨难以遐御故自古无乱国而有乱君有治人而无治法利害倚伏势数之常幽厉享文武之国桓灵继高光之法弃彜败典昵邪远正周汉宫庙鞠成榛莽夫历世始王创基垂裕莫不鉴前之败深思经久其为秦谋者盖见三代之继皆由诸侯於是有废五等之画为汉计者盖见秦无盘维之固孤而易危於是有郡国杂建之策魏晋之议者盖见陈项之事黄巾之扰乘州邑之无备遂溃漫而不制於是有都督持节之命皆所以诫覆辙遏乱略坚凿契以抵欹坏平衡石而均重轻然其负舟而趋迁鼎奄有者则又不常在存藉世家抚宅疆宇者矣故闾左戍卒攘臂以亡秦族泗水亭长提剑而启汉祚光武以书生起宛曹公以孝亷去谯司马氏无凌俭之衆宋高祖乏敦温之势欢泰出偏禆之微隋文因戚里之重及其乘隙定业势归事济备物九锡建国立台比夫西伯以二分而事纣小白奉四履以勤王体迹殊矣是故鞅斯罢侯置守之筭徒见其辐毂运动之劳谊错强干弱枝之论盖昧於皮毛附丽之本至於天乙之後王室数衰每及贤王九琛复会周厉之削宣王中兴秦天下一家二世遽灭恶在乎郡县而安也且唐之授历几三百年内难四兴外寇三作大帝孝和祸稔帷薄宪宗昭愍毒由宫臣其范阳之乱奉天之逼虽安泚为之戎首而甫杞实其祸胎恭惠不君纪律亏替私昵执钧衡之柄阍寺专帷幄之谋於是患结安南兵连徐土发邛蜀之役构云代之衅恭定继立王纲已解半天之下巢让之所涂炭自陕以东权儒之所践食禁旅为蒲人所歼邠师以襄王僭命原其祸孽都由令孜是故唐之倾危不自藩镇皆自萧墙之内也向使明皇勤恤无怠开元之初神武励精常若建中之始懿皇绍称克守大中之政则范阳泾帅乘何衅而犯顺岭表彭门因何隙而啸聚譬之瘣木蠹由中生譬之累棊势从上坠故知治乱本乎法度兴亡系乎时君御得诸道远可以宾絶俗抚乖乎方近不能保宫室彼方州者关柅动静臂指伸缩制不在外而在中矣且夫我太祖之以睿武拯天下则有经纶恢定之略驾驭威怀之术我太宗之以英文继大业则有缉熙抚宁之道裁节画一之制我真宗之以至仁缵丕图则有寛冲恭睦之德持盈保成之方维其拨乱守文理致小异然皆主威独运国命自制政不容於姑息思不假於近习此所以高拱南面子孙无疆之法也主上烁震耀之精体乾刚之德揽威福二柄以照临四表剸制无牵忍之爱采拔罔卑远之隔广谋以明听受独断而絶浸润此其上所以建皇极下所以绥天下者彼郡县之制苟曰不虞岂朝廷之所恃者乎谨论
乐全集卷七

[book_title]卷八
钦定四库全书
乐全集卷八　　　　　宋　张方平　撰
刍荛论
选举论
臣闻设官所以共理择才所以任官夫位职禄三者官之纪也德才劳三者人之分也度德居位量才赋职计劳诏禄兴王所以治德不称位才不任职劳微禄重衰世所以乱惟君司牧兆庶惟理乱在庶官惟贤惟能其难其慎古先明王育才考德之道至矣周之取士爰始庠塾郷老举秀茂而宾其礼司徒教行艺而升诸学乐正品俊造而进其名司马辨官材而定其论而後天官执其柄而诏其爵内史书其贰而制其禄司士掌其版而知其数小宰平其计而弊其治盖其官人之法如是之详汉之取士亦始郷邑自干佐曹史见拔州郡复辟公府更举高第始出除吏其郡国所送孝秀或公车延召诸罢职待诏者悉居三署光禄岁察四行茂材亷吏方补用焉至於魏氏疆宇分蹙兵戎罹乱衣冠侨转陈羣立九品之法而选举始滥中正定高下以署品吏部据升降而授任其後法虽益坏议者纷起而终不能革历六代而至隋中正始罢夫进士科者设自隋炀緜於唐而我循之可谓浸淫而蕃大矣为业益浮入仕益易唐考贡士之制专委有司岁第殊鲜虽升名王府而未阶仕牒再试於吏部有屡斥焉其中格者补畿赤丞尉尔其不中格者或例赴选曹之集从事藩侯之府必外效有着而真命始加我太祖之初受命也王略犹梗人物盖希进士登科岁无十数抑於时文法阔略吏员简疎尝闻郡自牧长而下或数员而已爰及太宗治致泰平教风寖盛丕冒出日一统无外且喜天下英俊尽入彀中始亲御便殿以临试贡士博於采拔务尽乎人材待以不次骤升乎美仕【国初进士甲科授司寇或幕职官兴国之初始授等甲京朝官倅大郡或即授直馆者进士中第多至七百人後遂为例至今】兴国已降遂为常规然凡诸为士之民惟此为干禄之路儒术治国诚王道之大经文艺起家固儒林之盛选是以天下学士靡然向风非惟道化所陶抑由宠利所诱也夫子曰以言取人必极其言而考言弥华於道所以绅行乏稽古之识端甫鲜经时之论涖官少称职之吏临事无仗义之节风俗有流薄之损朝廷成抡选之滥岂不由乎易取而骤用之乎此张衡所以深愤嫉於汉日杨绾所以议革废於唐年且三王之道不能无弊故董仲舒譬之琴瑟不调甚者必解而更张之夫周之造士论材始乎庠序至汉而兴亷举孝自诸乡里至顺帝凡三百年而左雄建议诸生试章句文吏课牋奏而为限年之格又百年而魏陈羣设九品官人之制又三百年而隋文立志行修谨清平干济之目次及炀帝更制进士词赋之科此皆历代举选之道因时之宜更救其失犹三代忠质文之政以革敝易化者也伏惟朝廷取贤敛才之方故亦并开数路惟是进士最广而甚夷鼎司台席之崇玉署金闺之彦更处乎馆殿参布乎台省国之纲纪民之君师百辟衆官其清涂要地者何莫由斯而起欤虽名臣辈出而淆滥为多其故由乎取之泛也以周汉育士之详而不能尽善良又况采一日之伎昧素定之价若之何责以无滥也欤夫以唐世之制专委有司者则利在乎才者必不遗弊在乎启奔驰之径而平素者绌焉以今日之法则利在乎使人循道以求已弊在乎得者不必才才者不必得而劝励之教怠焉其利害相形之理思所以折之必有短长矣至如儒术之微削思所以振重之士节之陵迟思所以兴起之皆国家教化之端王政之本聊用窥测以着於篇
凡资任子弟隶名国子监立格试业补用论
臣闻古有四民皆世其业则象贤世禄为古之道然三王世代必教诸学艺成德就乃辨材而官之故舜命夔典乐教胄子夏氏大小之学商人左右之序皆所以教国子也周官大司乐掌成均之法以治建国之学政而合国之子弟王太子王子羣后之世子卿大夫元士之适子国之俊选皆造焉崇以诗书之教诏以德行之媺干羽弦诵凡学必时修六礼以节其性明七教以兴其德比年考校至於大成然後论材定位而官使之汉制中二千石九卿得任子弟为郎或没於刺守名绩流着亦蒙恩典录其後嗣凡三署郎悉属光禄勲更直宿卫岁察亷茂举四行才迹优显始蒙选举铨居高第方出补长丞下自魏晋迄於唐朝臣寮有功利及民劳效在国始被恩泽赐一子官褒励劝赏其义甚大臣窃覩朝制凡职参侍从班在两省无间中外岁至诞节辄任京官一人郎官卿监外台亷刺凡及郊礼辄任选职一人又近制员外而兼馆阁得视正郎之秩三丞而请致仕亦荷门子之禄诚由盛世一统溥天无外铨除路广郡县员多足以霶洒王泽周冒纤微之品奬劝羣吏无为子孙之忧然臣之愚意窃有不足者夫赏延於世虽盛世之典而能不当官亦先贤所诫今仕任之涂益广顾教育之道未施且世禄之家鲜克由礼膏粱之族子弟易骄夫其生享丰余之养习见逸欲之靡而不淬砺以先王道德恭俭之言陶染以古贤孝友祗庸之训是使立身之道不笃涖官之法不修罔知小人作业之劳不念稼穑艰难之勤家緖速沦世美鲜济故宜然矣彼性知礼义之贵心存艺文之乐卓尔而立不入於邪令器自成其亦几族是以古者作为胶学聚而教之非惟为国造士固乃为臣立家也臣伏请凡今之子弟以资任入仕者宜悉籍於太学其在都者令日入肄业遵古齿序之礼臣闻师严而後教尊欲尊乎教在严其师欲师之严在重其位伏愿於朝士中择宿儒清德名素在人者正授博士明立教条使行师弟子之礼以肃之比年考校显勤罚惰及三年则大比能精一大经量策时务而通者送吏部依资补用其未精通者复留进业必及格始得除吏其在外者以大比时赴集升降同之传曰学以从政不闻以政入学故夫学古入官量才授任着诸典训若何舍之如此则名为资任实经诲育虽高华之胄有寒素之业也父兄必加夙夜之训子弟必勤讲修之志劝励之道立庠序之教兴朝多世德之家官获称职之吏仰补时政旁恢治法非邦教之大者欤
复举孝廉
臣闻善论士者先行而後艺善官才者奬本而砺末故子曰孝弟也者其为仁之本与先王之临天下也正其大伦长其义节务隆道化使民归厚故周官司徒以乡三物教万民而宾兴之其一曰六行实先孝友汉制始复孝弟而得拜官武帝遂以孝亷名科郡国不举孝以不恭论不察亷者免汉之得人虽称数路最近王道兹制为笃历世而下风教寖微岂古今之俗殊盖劝导之方浅且人才行鲜克相兼以庆建之谨厚不通舒谊之经术以黯式之质直又乏迁向之文雅而今官人之格盖进士明经世家而已孝如曾闵莫希劝驾之遣亷若夷范不入辨材之论臣愚以为宜复孝亷之科自两府大臣各岁举一人而天下岁贡委於外台其有持身端事亲孝生养以礼没丧有闻友于兄弟睦于族亲为姻党所宗慕为里闾之归仰者可许乡人署行列状於县县大夫询於衆而实升之於州州长审访如所署以闻外台外台会部郡所上各考次其行陟其尤异者一道岁取三人焉献於天子不必备惟其人其涉知文义颇通经业者命有司量策以时务随才而叙官之其行实诚着而殊昧於学艺者可宠以上佐助教冗散之秩复其家勿徭臣闻动人以行不以言行教以厚不以薄盖经术者仁义之糟粕文章者经术之驾说夫躬行其道而不见显异顾独驾说之尚臣疑旌劝之术未为尽也且世家廕补岁以百数二科取士一开贡闱而第者以千计杂流冗仕不在焉诚参以孝亷之举则劝善励俗之方不益备乎记曰上举孝则民不遗其亲上察亷则民不黩於行邑取一人焉一邑之人劝动矣州举一人焉一州之人耸砺矣天下之为人父兄者莫不朂其子弟天下之为人子弟者莫不勉其行之在其身也故夫厚人伦移风俗美教化其惟进孝亷之士乎
选格
臣闻选举之法自周汉至隋凡六革夫惟更张以救其弊立制以宜其时得政之体也且人情安於久习时论重乎改作道者寡而泥者衆倡者孤而沮者羣是故因循之患政之大病古今所同也昔後汉左雄以亷茂之陵迟郡国因缘多滥始建议诸察举者皆先诣公府诸生试经业文吏课牋奏副之端门练其虚实而拘以限年之法於时胡广郭?驳於前张衡黄琼非於後上独信向雄议得行自雄在尚书历十余年天下无敢妄举朝廷称为得人後世识者方善其制故知昧时之经者必循名以遗实达政之方者乃收实而後名驳於前者是疑其胷臆之说善於後者是见其耳目之效也唐代宗时杨绾以贡举之弊建议请废明经进士之科而复乡举里选之法诏下其议而在廷之臣多同於绾遂行其制後近臣浅滞者或论其不便上不能持旋以复旧今二科之弊独在乎泛滥猥多而取之不能精或实学而见遗或下材而高第然天下所以未厌者以国家处之以至公而有司不得措其私此所以人自循已反之於命不复咎於法也且二帝之廷畴咨仄陋三王之盛感发梦卜至於两汉士束修於衡荜而辟书在门魏晋之际操行内着清议外同夫使士以谨身笃行为无益宠名爵禄为傥来成苟然之俗败奋励之节是於政体不已亏乎今一启礼闱仕逾千数铨衡依等以注授郡县无员以除遣乃复过期停罢迁延岁月则是贤愚同滞泾渭一波不审源而塞其流不计本而抑其末也臣愚以为宜略比唐制依其甲品设为选限其在殊等特承优恩请循旧即除以旌高业余当入选率从限格其能决别科目自当更蒙赏拔且唐以明经进士为及第宏词拔萃为出身及第者虽有籍王府而未阶仕牒乃辨材定论之名出身者始着录官板而涖行公政有为臣主之义故夫以二科罗衆士以诏举擢异材以选限难滥进数路而取为制其备若国行盛礼覃庆四方凡名选人复当普叙伏请初入选者稍宜异其节文可委自刺守察其乡论有一介之节一善之长令以名闻即为注授其不预举必满选期凡今之士流鲜自敦饬学业务乎苟就进取规乎速至且民之情伪动息事之险阻艰难古为政者必周知之自非贾生终军之妙龄甘奇辟疆之神敏则虽有明悟之性或多轻简之失今夫立选以重其进设举以勉其立则必人自磨砺家自教朂终始修整务为鎡基自然人知谨身之劝士免去业之速民里有恭让之义场屋息争逐之末官局得才良之吏铨调省烦积之员肃其风声端其教节不亦优乎
川岭举人便宜
臣闻唐因隋制以二科取士然诸侯得自辟署仕进路广不专科第多由藩幕入登王朝又闽岭黔峡士人殊鲜两河之外後为寇境帝都关中近乎巴蜀故礼闱可以岁启选第不逾十人【开元天宝举人或至二千人然登第者百才收一】我太祖朝其风犹在抑亦王度草创人物希少及举荆蜀下江广收闽越定太原武事偃罢文物寖昌兴国已来取士益广风教遐被海?大同曳博带於文身诵圣言於鴂舌瓯闽之俗编户待乎宾兴邛髳之乡比闾思乎随计踰剑者崎岖万里度岭者往复一年故礼闱不可岁开而贤者能者同时而滞塞贡士必当广取而猥者滥者一槩而混淆且其远方之人顾有可售之伎虽蒙续食莫拔穷巷之身弗预充庭遂断亨衢之望托於遐陋诚有可嗟臣伏请凡当秋赋之年礼部既以三月上请即颁示远方其岭南两川即於中夏发荐其预荐名者岭南诸郡送广州两川诸郡送益州委二府如礼部式考试当试时本路转运使及州长吏监考於部郡选差文学才望有闻者为试官朝廷特遣台阁臣寮一人传诣监试比岁之杪取令毕事其当解人即遣至都附南省牓送预廷试其不预解人即依到省叙举其廷试下第者既还本贯许本路计使差充摄官如此则远人免崎岖之劳寒士无废弃之叹土俗以乡举而民劝礼闱得人省而考精矣难者曰今礼部考试选委大臣遍择馆殿博用才良以司考校又糊名转录以防私滥诚重难其事矣舍是而委二府其曰可乎臣对曰彼岷岭虽狭然各踰百城官吏数百计皆王朝任用铨衡选补二府长吏国之重寄两台使者朝必慎择诚复遣台阁才臣就而监之严其法制明其条约重其委付信其命令可遥御矣如唐时分选於洛邑放第於东都其制近之矣况此试时官集诸州匪容私请权分当手当由公共且方为荐发之地岂预名器之柄理无疑者於何不安难者曰夫变常危事改作恶名今夫二府之选多则长滥鲜则召怨且衆聚焉非国家绥远之术也臣对曰夫变常之事危改作之名恶为其乖民情而动也变之顺衆改之就利何危而恶乎臣尝见礼闱川广之贡士各才百人夫岂衆之谓哉且二方之士趋赴试集往复几年驱涉万里入四海之衆多角无涯之得失或数罢退鲜不告劳今使不出郷关坐而就举艺学相委名称相闻就有取舍皆其土人择一方之官吏考百人之所试取之必精又何滥之长退之以礼复何怨之召故臣谓之便理可详矣谨论
乐全集卷八

[book_title]卷九
<集部,别集类,北宋建隆至靖康,乐全集>
钦定四库全书
乐全集卷九　　　　　　宋　张方平　撰刍荛论
官人论
臣闻股肱元首一体而後成人隂阳冲气三合乃能生物君臣之义相须犹然故理乱在庶官安危系所任良臣惟圣后德惟臣按历代之典刑观先王之治道莫不简贤授任论才赋政劳於图择佚於任使尧之克明俊德舜之时亮天功分职用人犹咨四岳故尧曰畴咨若予采汤汤洪水方割有能俾乂舜曰有能奋庸熙帝之载畴若予工畴若予上下草木鸟兽则是播种必稷击拊必夔各用所长故善其事爰及三代官有世守业精能励百务用举在汉武宣之朝亦称多士之美内则有儒雅质直运筹定令文章应对之臣外则有将帅奉使宣风理民之良咸称诸用各济其志以故西汉号为理古凡魏晋而下创图之主致治之君未有不能驾驭英髦赏拔俊彦而能建大功业立大制度贻谋长世垂裕载籍者也然官纪之制世增其弊原本要末请试槩论盖天子惟君万邦国任三事揔百揆者则谋建庶官之长列庶长者则博选衆职之任卑治其目尊领其纲各有典司不相侵紊故人有所守而各安其事为法也简而责效也详人君可以垂拱而仰成百度所以条贯而有序及乎隋氏悉擥下权一命之微咸自王命三铨汨混诸流繁错臯陶九德不足以尽官才之方周官六计不足以为弊吏之法毛玠之执衡鉴不足以振颓俗山公之善题目不足以发清议矣唐氏杂用隋制皇朝多循唐旧今吏部之职分而五仕涂烦广贤愚不可周知资格有常能否固难悉辨然王者设官分职以立民极知人则?能官人安民则惠大臣举贤援能分治邦政在乎旁招俊乂列於庶位夫百司羣吏既非尊达各有其长其旦夕承弼出入起居发号施令左右前後之士固宜周识其善恶各尽其器能孰有致君成务辅相之道可以居庙堂孰有折冲决胜将帅之略可以安边域孰有沈谋深识可以断大事孰有纯诚朴忠可以临大节孰有通塞之术可以主邦计孰有方重之望可以执邦宪孰有详练故实稽古之学可以备对问孰有不畏强御敢言之气可以司谏诤此皆帝室仪表当世衡石朝家轻重之所赖生民休戚之所凭夫不深详乎佥议夙存乎简注一职不举固有阙政矣至於专使之才如终军陆贾者牧民之术如延寿黄霸者澄清风俗凌厉名节如张纲范滂者明慎刑狱哀矜平恕如释之定国者此皆内与之为政外与之宣风扬主之恩威为民之舒惨者又可不素察其能否而克收其功用乎臣尝读汉书见元嘉中丞相王嘉上疏曰前山阳亡徒苏令发为盗欲遣使问状时无可使者盩厔令尹逢拜谏议大夫遣之今诸大夫有材能者甚少宜先蓄养使之成就临事仓卒乃求非所以明朝廷也臣每读至此辄废卷长息夫以孝哀之世其天下之广职位之衆犹武宣也而朝廷虚空邦国殄瘁至无一使人之才得非由人失素备之道者欤故臣深愿陛下广知臣之明为立政之本采拔罔踈贱之间信任存始终之礼使端良之士夙夜乎左右才德之臣表率乎台阁亷能之吏刺守乎州郡则陛下固可以高拱乎太紫凝神乎穆清不出户牖之前而天下固已理矣臣才驽识近不通理要相时官人之道稍近乎政之损益者论着於後掇所遗焉
用人体要
臣伏以皇朝两府前代三司所以平章庶政之经揔览万事之纪下赋羣吏之职恢成天下之务故高宗以傅说作相而说旁招俊乂列于庶位周官太宰以八柄诏王驭羣臣西汉丞相东西曹或起为中二千石东汉三府察亷秀高第出补刺守入居乡校南朝晋宋以来五品已上执政与吏部参掌以至於唐宰臣犹得以不次进用官吏代宗时元载当国而公道隘塞常衮预政而人材凝滞及崔佑甫作相日除十数人未逾年凡除吏八百员上曰或谤卿所除官多涉亲故何也佑甫曰进拟庶官必量能补任臣若与其相识方可粗谙人材若素不知闻何由察其言行上以为然识者是之宪宗时李吉甫自承旨作相谓学士裴垍曰吉甫自尚书郎流落远地十余年後进人物罕所接识宰相之职宜选擢英俊君多精鉴幸闻今之才杰垍取笔疏其名氏得三十余人数月之内选用略尽当时翕然称重吉甫有得人之称自文宗之世宗闵德裕之辈挟私後公结援相倾而朋党之议兴焉故文宗曰去河北贼至易去此朋党实难由是进用一官迁除一吏各相顾瞩恐涉讥议岂至公宰物之道欤伏惟我太祖太宗之朝擢贤任能使人以器才略奇杰或数年而至公相猥昧无庸或逾纪而不改或卑品而处要重或高秩而居冗散升沈取舍惟才是视故能兴造功业安绥四表制度遗文贻厥永代夫功名所立必由驾驭後世因循成弊盖自承平之久在今致理之本莫先官人之事助陛下官人者岂非宰相乎官至卿监职参台省迁用之命故在政府郎官已下属乎审官注授之职统乎选曹是二有司者宰司实抡之且今外任之重国权所寄不在亷刺之职分而为二转运使提点刑狱者也天下诸道不登百人是百人者诚才则天下之政举矣此陛下所当简注宰司所宜慎选者也臣比见诏书更委两省两制荐举此固朝廷不欲私用人之柄与天下公共之意然凡被举者又果尽贤乎若类其资历第其秩位贯鱼授宠无复区选定马於乾不知适变是犹按伯乐之图而求骥騄於市也臣愚谓宜断自宸明远遵往制以用人之柄责於宰司凡滞淹之才俊杰之器名行磊落衆实共闻自可越次甄升急收其效必依阶蹑级岂曰用人虽大吏而不能厥职居刺守而不闻治状大者宜罢归田里小者宜退从冗散汉官仪曰三公听采长吏臧否人所疾苦条奏之是为举谣言又汉旧制州牧奏二千石不任位者事皆下三公遣掾史按验而黜免之此前代中外羣吏升善退恶咸自宰司之故事也既付之以柄推之以诚则一夫不获一官不举陛下有所问之矣或曰经纶屯昧之时则有不次急用之擢持盈守成之时自宜遵常守故而已臣以为此乃腐儒之谬说岂英主之远谋且陛下向者躬揽万几再新区极独断不谋拔才振滞彼一二臣上膺奬擢咸自卑仄骤升清要又岂资任之云乎况此三司实掌衆职动而引例何谓抡材能者一日而在下则失一日之益不能者一日而在上则有一日之损故升拔善良斥远邪恶以一日为晚何遵常守故之谓乎夫然故上下尽心庶官修举天下之士可得而官使也上无焦劳之忧旰昃之虑而百职理矣
郡县理本
臣伏以今外权之重惟转运一道百城号令千里官吏之黜陟财赋之弛敛恩泽之流壅民政之惨舒郡县观聼其风棱国朝倚办乎外务提衆职之纲辖实方面之师表盖汉刺史之职而唐度支诸道巡院留後之任也汉制刺史掌以六条督察二千石而不主金谷货利之事其主金谷货利之事者则大农有部丞州一人而郡国有均输盐铁之官唐世乱後急於兵食而计臣始兼转运诸筦榷之名而诸路置巡院官掌赋调之式委输之藏而不揔州郡之政吏民之事其揔州郡之政吏民之事者则有按察采访黜陟之使今之外台乃兼其任受国寄用势望甚雄小大之政无所不统夫其捃拾勾剥锥刀毫忽之计损余补寡给报调度之筭正一胥史可办者尔转运使之大体在乎访视风俗革正其因循之弊亷实官吏周知其否臧之才此固水木之本源衣服之冠冕矣是之弗图而猥事乎米盐刍秸之微诛效乎圭勺星铢之谬而宿奸大猾据都占郡府署为豺狼之窟州县为虺蜴之宅以至暴於天听达於四方而外台犹莫之举也此岂所以与天子共理之意欤比者朝廷议郡长吏之罪而转运使坐累左迁斯见乎朝旨务澄肃乎外政者也夫圣人立法所重成俗习见既久回革已难今天下之俗乐和易而恶坚介贵循常而重改作建一功利必蒙生事之名免一恶慝已落深刻之谤故虽纲膺之蒙寄任於今犹颇牧之当汉文之世也臣又详转运之名盖以赋舆为主似非专为举贤黜恶而设也子曰必也正名乎则其居是职者先聚敛而後民政又不可多讥也昔在两汉虽有刺史督州而又时遣四出察羣吏之治故前汉则有绣衣直指传行郡国得专戮二千石後汉则有美俗清诏之名分行四方唐虽有采访按察之职而亦时遣郎官御史访事得失臣愚以为宜举汉唐之典精选台阁之臣才识深明风度方重者衔命分道参考民谣以升闻亷正劾免庸暴必列疏其能否之迹实录其善恶之状以行诛赏之法以立褒励之道至於有可兴之功利有可蠲之疾苦草莱有幽潜之士闾巷有节义之人因得搜扬以辅政道数年辄一遣而勿限於常如此则吏知沮劝常怀戒惧之意民有侵枉益开辨理之途利害上达而不遗恩泽下流而无壅矣
考功之法
臣闻三考黜陟着於虞典三年比校具於周官在汉则京房创考功之法在魏则刘劭立都官之制杜预泰始之格则委乎达官以考所统崔鸿延昌之议盖病乎选曹之无甄择论虽略着於後事各不行於时南北下衰无复议者若夫考历代官人之得失酌一时风俗之薄厚为政之迹良可槩知汉之察举辨论已详取九卿於刺守取刺守於四府三署丞令之高课者而外以六条督郡国之治朝廷时遣诏使传行四方以察吏考俗而公府听采长吏臧否以谣言举按辄被黜免不在考功之法而善恶彰矣魏晋之时九品之制中正之职方为修举未至陵迟中正第其才行吏部据以除授故虽不行都官考课之制而物议定矣永嘉之乱天下幅裂时政衰蹙愒日偷安固无暇宏远之谋猷以经时立政者也爰及有隋事不师古罢州郡辟署以收擥下权末品微资悉铨衡除拟官纪紊而人材杂矣唐氏以兵吏掌文武选事各分为三铨而考功掌校定中外官考类为九等虽制存着令而人鲜克举凡二部所领六品而下赴期冬集胪唱注补而已夫停年之制崔亮设於神龟循资之格光庭立於开元积岁以为劳历级以为限无贤不肖混然一律自是天官之任但行令史之职考课之制徒垂虚文今朝廷官人之式以贵任卑以衆任寡贤从类举罪使连坐其道至公其法至平去偏重之权无专蔽之谬所谓询于衆与天下共爵人之义也然选曹所以弊羣吏之治者其功过之迹始於州郡书之而州郡所书限於条式徒铺列其紊文猥及毛细之事逮於筥釜盆盎老妇之用悉籍之有同乎剂约能否之用良恶之迹昧昧不可得而知也及满岁未调铨衡验核第能驳其文字小讹日月微舛勘诘细故邀贿引赂吹毛掩瑜去小州入大州解远县得近县叙迁次补如鱼贯雁行去此取彼若探囊发箧以故恶吏无所畏避民政多至纰错臣谓宜令天下州郡岁结羣吏之课必先疏其功过之状则又以善恶深浅而相补除第为三等直云某人居某职事能举其职尝建立某功事有利於民尝管干某事能办成或覆狱能得隐滥或能发大奸猾去民蠧害其书过罚约此凡郡县衆吏长吏亲书之其守倅之成则转运使提点刑狱分校定之逐部州郡设月日期会集上於二司二司之官以其集时咸会治所受部郡之考籍而参议之类其殿最岁上於王府移副於考功伏望朝廷慎选材识之士以授考功之职益增其员分总诸道受外台所上部郡考绩之状使得博采乎清议访察乎风谣有贪暴而居优课循良而处劣第得以论纠参实其功过之事既合补除之法各以其秩序或上於宰司或列於审官或报於选曹各依等而行升黜焉凡吏涖职三年继考三上者迁陟之三下罢免之二上而一下优叙之二下而一上殿留之其余以是为差也此其约而易守简而易辨有稽於古可继於後吏知乎苟且非干时之术必勤於展用士知乎名节为取重之道必励於进德则是为善之士益勉举职之吏咸劝郡县之政不肃而成矣比夫房劭之苛制崔裴之弊迹不少善乎
辟署之制
臣闻周制大国三卿命於天子自大夫羣士皆命於其君王卿士之官属亦各自选用故穆王命伯冏为太仆正曰慎简乃僚惟其吉士汉之藩国朝廷独为遣傅相其中尉千石而下得自置立三府各择掾吏州郡从事列曹衆职悉任之於刺守魏晋始建九品官人之法中正核人材於外吏部铨授於中而辟署之制仍行不废隋开皇中内外庶官罔论大小悉归选曹无复外补唐氏杂考古法稍复其制采访节亷之官属判官而下皆自延请其已就署徐乃上闻未奉报者称摄既王命者同正肃代之後岳牧权重或自除支郡刺史专戮二千石凡诸辟用悉兼台省皇朝兴国初始罢假摄而重臣近职出临方面自介倅宾佐逮诸掾吏得自王官请辟相承惟旧於政殊无损者而顷议者复为过论以为多引交旧或容请托又虑孤平之人才上被代使奔命之不暇且郡县送迎之洊劳由是复止奏辟之制臣闻书戒任贤之贰易美彚征之吉传褒举善诗贵烝髦且朝廷官人之法大体以保任论荐为选擢之路位登朝列职分半刺固可以举其所知矣况大臣者上所尊礼而信用者膺共理之寄求自助之良设令引交旧而得贤容请托而不失才其亦何愆乎义凡所谓善知人者必审其善恶察其器能非交旧则何从知之既无交旧之素则必求於长者之誉善人之论采清议访乡评而取之是故涉乎请托矣魏卢毓曰夫名不足以致异人而可以得常士畏教慕善而後有名是不犹愈於殊无善而称者乎而议者迎事端而设防蔽滞俗情而亏大体使大臣知善而不得用知滥而不得去是何取乎理哉臣愚以为宜复旧制稍为条约遂其援能之善塞其过分之请论辟之始当依迁次而补除赞助有闻自用常科而奬荐诚有人乖物论非可掩之瑕事出幸私有骇衆之迹自可使宪署弹劾外台察亷暴其妄举之愆示以必行之典如此则当荐延者有顾慎之意砺名行者有伸知之望吏皆劝向事斯修举翘楚必刈白驹可絷上为抡拔以渐之道下免滞淹不调之叹干旄好善虽纪浚郊之美棫朴官人终归周朝之盛矣
乐全集卷九

[book_title]卷十
钦定四库全书
乐全集卷十　　　　　宋　张方平　撰
刍荛论
宗室论
臣闻昔在帝尧克明俊德以亲九族九族既睦而後平章百姓协和万邦三代之王莫不封建宗子以为藩卫周之宗盟异姓为後其敦叙世族之义则有饮食之礼亲睦伯叔之国则有脤膰之赐及其衰也幽王不能燕乐同姓骨肉相怨而頍弁角弓之刺兴焉平王弃其九族而葛藟之讥起焉然维城毗辅翼奬王室故有周之享国逾八百年及乎孤秦郡县天下专自封大不复建侯子弟单微势同匹庶及山东寇起孑立无救四方瓦解遽至颠覆二汉之制屏翰支子入参宿卫宗室贤者预闻朝政亲疎杂用轻重相权故基祚揺而更安国命絶而复续魏氏简薄兄弟隔远族人制诸藩王不许朝觐文如鄄城武若任国关防禁固才不试展而乃忍死待赋托孤寄命本根浅弱龟鼎速迁司马氏近鉴当途谋安後世配兵诸子分据要地永嘉之後祸变九作自相屠刈过於血仇离石啸乱区域大扰羌胡纷起王制剥尽犹赖藩戚抚临方面故大命重集於江左焉中兴之後敦峻干诛皆自上流蹙逼京邑故自晋世逮於宋齐险害都会必命王室子弟镇督之於後刘萧二明昏迷悖乱忌同好异纵其寻斧枝干都尽枯枿兀然股肱悉除但存胷领险慝之人以为利奸雄之臣以为福故使齐梁坐移神器呜呼灭天理反人道污礼义伤风教凶德之大其惟内自诛夷者乎近者唐氏创业亦多宗室立功中世已还多难之际斧钺征讨岩廊谟谋书勳鼎旗流芬史谍者同姓近属实繁有徒臣闻教莫大於亲亲道莫大於立爱故传称六逆其一曰疎间亲夫子曰君子笃於亲则民兴於仁伏惟我国家德厚流光庆基凭固天实保定长发其祥韡韡棣华既和乐而且孺振振公姓皆信厚而有穆宜乎德教自家而刑国孝悌达於四方者矣至於爵德官才教劝长善之道臣犹窃慊疑若有未尽至者采其大要敢僭论焉
皇族试用
臣闻周之五等分土继世立适以长不以贤立子以贵不以长无嫡选庶兄亡弟及故子孙传祚与王家始终其支子为羣公子公子之子为公孙逮乎世代已远服属且疎则各以其祖之所居官或封邑或字或諡因以为族以缀亲别本而各仕其国为卿大夫士焉汉之封爵皇子则王王子则侯王侯世及无嫡则絶後武帝复使诸王得推恩封子弟为列侯而王国之嗣无不侯矣其宗室同姓肺腑之亲入居卿相出为牧守中外逓处惟才是用故诸刘繁衍弥漫乎天下曹氏裁制藩戚最为无道至於隔其兄弟吉凶之问禁其婚媾庆吊之礼上不得预朝觐下不得交人事离恩絶义断弃天常能者被拘才者不试故曹植自比圈牢之养物求一效死之地而不得气类乖疎公族翦弱故司马氏乘间而起如袭虚邑焉南北之际晋宋之事尹正王府督领藩镇兵戍之地险要之都必命宗枝分居岳牧爰及隋唐未之替也我国家祥符之前皇亲尚出临郡後絶外授初无他衅且天下一统承平治宁藩郡之势制如臂指不比江左隋唐都督节察辄千里百城事权之大也又何忌焉盖以其骄贵放恣鲜遵轨度罔自抑畏不知小人之依故朝廷推示大公为百姓计上全亲亲之义下为元元之福尔且国家基图安固源流深长古者族食世降一等亲必有尽属必益远及本枝百世衍大蕃昌有艺文如向歆材略如臯勉又可以勿用乎哉夫天子建国诸侯立家大夫有贰宗士有隶子弟上下尊卑莫不用其宗戚以自佐佑春秋秦伯之弟鍼出奔晋讥其有千乘之国而不能容其母弟至使出仕於晋故谓之出奔方今天下之大郡国之广百官衆职文武参布宗室子弟岂无智可以效一官才可以帅一校者欤彼夫执事内外之臣统理军民之长规约条教又岂生而知之盖习之则至矣臣愚以谓诸皇宗天戚有能修整端良者宜稍试其材出领郡职入参环卫异同并进亲疎杂用轻重相制等级相权唐之诸王率为州郡别驾汉之藩国衆务由於内史诚约汉唐之制渐进而叙用之选量上下律之以法宜其才用能否志行僻正可得着见矣则又察其谨良庄慎者以备王室爪牙焉诗曰岂无他人不如我兄弟诚使盘维之固岂不益为庙社之休乎
诸院教授
臣闻昔在帝舜命后夔典乐教胄子夏有东西之序商建左右之学周则大司乐掌成均之法乐师治国学之政自王及羣后之子皆训以四术三行之事又庶子之正於公族者亦教以孝弟睦友子爱之道明父子之义长幼之序故庶子之官治而邦国有伦衆乡方矣自秦燔灭先王之道而教其子以申商刑名之言不复有庠序之事汉虽开设学校选置师儒而国子遂废齿学之礼今诸宫院讲说教授之官实古师友之地且天枝帝胄习见骄贵生於深宫之中长乎妇人之手甫出就傅性习之始朝廷当为慎择道德之老经术之儒庄介坚质之人纯重规矩之士俾正言日入於其耳善气薰袭於其心使知恭俭之为令名严畏之为吉德耸励之以乐善则有荣赏福祥之事诫惧之以趋恶则有刑罪祸败之来善恶之端实由师友今乃使自荐请即为除授凡选人充职一岁乃得改官至有商贩初仕轻薄少年率侥幸以自媒为进官之捷径以备优弄之具曾何诲导之为夫食荼蓼者不知荠甘居嬴博者必为齐言绀緅随染薰莸易气况人抱血气刚柔之性函欲恶荒佚之情书曰位不期骄禄不期侈此言富贵不与骄侈相期势必自至者也而不节之以德义辅之以正人欲其不入於邪动克由礼其可得乎周公曰孺子其朋孺子其朋其往言方幼孺当慎所与朋处者也子曰损者三友友便辟友善柔友便佞损矣臣伏见近建睦亲之宫制度周大前拱宸极後固国基夫汉立诸侯之邸才备乎朝宿唐建诸王之院专宠乎近亲未有能纠合宗族均恩等义如今之美者也其设司分局纲维备矣至於教育劝励之道臣敢献愚焉其诸院讲设教授之官臣谓宜择其学问精博志行端修之士定其员数中开广堂为之学馆凡宫族子弟尊卑咸会而以齿叙焉晨以谈经书以学文学官分掌之而命耆德近臣一人揔摄焉其勤於肄业恭懿庄俭学艺特优者使之上闻迁其秩禄加之赐赉以旌之则其不帅教者不待罚而愤悱知劝矣锵如冠佩虽居象魏之间洋然颂声如在洙泗之上不亦美哉故为国以礼动人以行王化之大者贵游公卿之子弟州乡庠塾之士人莫不上靡德音下修志业四方风动其教不肃而成矣振振公族咸如麟趾之时緜緜葛藟更茂本根之庇可为德化之媺邦家之光也夫
乐全集卷十

[book_title]卷十一
钦定四库全书
乐全集卷十一　　　　　宋　张方平　撰刍荛论
礼乐论
臣闻昔在帝舜命伯夷秩宗以典三礼命夔典乐以教胄子爰及夏商制作损益不相沿袭周监二代文物全备事为之制曲为之防数度纪律具於六典於是教化浃洽狱讼衰息後之孱王其所守者惟祭与号而天下尚知宗周以其典礼攸出根本所系虽齐桓晋文立威定霸必挟王命以令四方犹赐胙而下拜请隧而不许降及末世韩魏之分晋田氏之得齐咸因诸侯请命於周有封籍於文武之庙而後敢正名称爵通於天下则知疆域之大士民之衆甲兵之强威势之盛不可以犯典礼之重也不然者以齐晋之视安烈匹夫擒之尔後至战国兵连祸结九法尽斁三纲咸解诸侯先焚削旧礼之篇籍而遂僭用王章焉然而维持邦国八百余年虽危不亡将絶复续非礼何以存之汉初承秦灭学荡无条贯叔孙通采拾遗散草蕝仪法而後君臣之位正郊祀之礼修宗庙以尊朝廷以严治道克兴暴乱不作至於设官分职纲纪天下本末条理教民成俗使诸侯轨道咸归於极则未暇也孝文接统治致太平贾谊劝上宜定制度兴礼乐而时将相大臣皆介胄武人不知治体沮寝其议汉氏当文景之世可谓盛矣百姓乐业家给人足五都之货殖七迁之豪举驱扇浮靡汰荡亡度闾阎之僭乃过彻侯夫以文帝之恭俭务德具王道而微者所不至於王一息尔其失由乎富庶而不能教也逮乎武帝招延材?其文章仪物信美哉而制度典礼终不克建於
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>