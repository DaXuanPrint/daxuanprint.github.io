<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="题辞,提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,小畜集全文在线阅读,小畜集全文在线下载,大玄古籍书库">
<meta name="description" content="诗文别集。宋王禹偁著。三十卷。禹偁尝自次其文,将名其集,以《易》筮之,遇《乾》之《小畜》,因以名集。《郡斋读书志》卷一九著录《小畜集》三十卷;《直斋书录解题》卷一七著录《小畜集》三十卷《外集》二十卷。《宋史·艺文志》著录二十卷。其集北宋已有刊本,然久佚。南宋高宗绍兴十七年(1147)历阳沈虞卿尝刻之黄州,后有三个主要传本:一是宋刻补抄本。宋刊配吕无党抄本,清道光元年(1821)黄丕烈购于书摊。《四部丛刊》初印时取经鉏堂抄本,二次印时即改用此本,并附张元济撰《札记》一卷,为今通行善本。二为明野竹斋抄本。从宋">
<title>小畜集_王禹偁_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">小畜集</span> <br/>
          作者： <span class="inputVal" id="bkauthor">王禹偁</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]170633</span> <br/>
          说明： <span class="inputVal" id="bkdec">诗文别集。宋王禹偁著。三十卷。禹偁尝自次其文,将名其集,以《易》筮之,遇《乾》之《小畜》,因以名集。《郡斋读书志》卷一九著录《小畜集》三十卷;《直斋书录解题》卷一七著录《小畜集》三十卷《外集》二十卷。《宋史·艺文志》著录二十卷。其集北宋已有刊本,然久佚。南宋高宗绍兴十七年(1147)历阳沈虞卿尝刻之黄州,后有三个主要传本:一是宋刻补抄本。宋刊配吕无党抄本,清道光元年(1821)黄丕烈购于书摊。《四部丛刊》初印时取经鉏堂抄本,二次印时即改用此本,并附张元济撰《札记》一卷,为今通行善本。二为明野竹斋抄本。从宋刻摹写,有岳西道人复初(其人姓氏不详)手跋,今藏日本静嘉堂文库。三乃清平阳赵熟典刊本。乾隆二十五年(1760)刊于爱月堂。此本与上明抄本缺文讹字大略相同,或即从之出,惟辗转传刊,讹字更多。《四库全书》盖亦源出此系,凡赋二卷,诗十一卷,文十七卷。卷首有王禹偁序,卷末有沈虞卿跋。另《武英殿聚珍版书》所收除《小畜集》三十卷附札记一卷外,尚有《小畜外集》十三卷。今四川大学编《全宋文》又辑佚文三十八篇,北京大学编《全宋诗》又辑佚诗三十六首及断句若干。</span> <br/>
          封面： <span class="inputVal" id="bkimg">Z_18650.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]小畜集
[book_author]王禹偁
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]170633
[book_dec]诗文别集。宋王禹偁著。三十卷。禹偁尝自次其文,将名其集,以《易》筮之,遇《乾》之《小畜》,因以名集。《郡斋读书志》卷一九著录《小畜集》三十卷;《直斋书录解题》卷一七著录《小畜集》三十卷《外集》二十卷。《宋史·艺文志》著录二十卷。其集北宋已有刊本,然久佚。南宋高宗绍兴十七年(1147)历阳沈虞卿尝刻之黄州,后有三个主要传本:一是宋刻补抄本。宋刊配吕无党抄本,清道光元年(1821)黄丕烈购于书摊。《四部丛刊》初印时取经鉏堂抄本,二次印时即改用此本,并附张元济撰《札记》一卷,为今通行善本。二为明野竹斋抄本。从宋刻摹写,有岳西道人复初(其人姓氏不详)手跋,今藏日本静嘉堂文库。三乃清平阳赵熟典刊本。乾隆二十五年(1760)刊于爱月堂。此本与上明抄本缺文讹字大略相同,或即从之出,惟辗转传刊,讹字更多。《四库全书》盖亦源出此系,凡赋二卷,诗十一卷,文十七卷。卷首有王禹偁序,卷末有沈虞卿跋。另《武英殿聚珍版书》所收除《小畜集》三十卷附札记一卷外,尚有《小畜外集》十三卷。今四川大学编《全宋文》又辑佚文三十八篇,北京大学编《全宋诗》又辑佚诗三十六首及断句若干。
[book_img]Z_18650.jpg


[book_title]题辞
御制王禹偁待漏院记题辞
待漏院记理正言明脍炙千古无可雌黄然彼在臣言臣知一而未知二故题之辞
记中历箴相臣贤者一邪者一庸者一列为三等亦既彰往者规将来可以为执政者之龟监矣但所谓一国之政万人之命悬於宰相则吾不能无疑焉夫此三等之人岂能自用用之者君也若为君者不能自用其臣而或资於人焉则贤者不成其为贤邪者益肆其为邪而庸者且将自喜其为庸矣是则一国之政万人之命不悬於宰相而悬於为君者明矣然而识此三等之人岂易易乎必存於心者克已而复礼接於物者大公而至明苟不如斯三等之人纷陈於前而无所生张去取天下之政将日坏而不可收拾非相臣之罪乃为君者之罪也禹偁所云君逸於上臣劳於下当与王褒所云为人君者勤於求贤而逸於得人之语并观之然亦终无可逸之时则其义见於周公无逸之篇兹故申绎其义而题之辞以戒後之为君者且以自戒也

[book_title]提要
钦定四库全书　　　　　集部三
小畜集　　　　　　　　别集类二【宋】
提要
【臣】等谨案小畜集三十卷小畜外集七卷宋王禹偁撰禹偁字元之钜野人太平兴国八年进士官至翰林学士知制诰屡以事谪守郡终於知蕲州事蹟具宋史本传禹偁尝自次其文以易筮之得乾之小畜因以名集晁公武读书志陈振孙书录解题皆作三十卷与今本同惟宋志作二十卷然宋志荒谬最甚不足据也宋承五代之後文体纎俪禹偁始为古雅简淡之作其奏疏尤极剀切宋史采入本传者议论皆英伟可观在词垣时所为应制骈偶之文亦多宏丽典赡不愧一时作手集凡赋二卷诗十一卷文十七卷绍兴丁卯历阳沈虞卿尝刻之黄州明代未有刋本世多钞传其诗而全集罕觏故王士祯池北偶谈称仅见书贾以一本持售後不可复得为憾近时平阳赵氏始得宋本刋行而陈振孙书录解题所载外集三百四十首其曾孙汾所裒辑者则久佚不传此残本为河间纪氏閲微草堂所藏仅存第七卷至第十三卷而又七卷前缺数页十三卷末集贤钱侍郎知大名府序惟有篇首二行计亦当缺一两页原帙籖题即曰小畜外集残本上下二册知所传止此矣其中次韵和朗公见赠诗及题下自注朗字皆缺笔知犹从宋本影抄也凡诗四十四篇杂文八篇论议五篇传三篇箴赞颂九篇代拟二篇篇序十二篇共一百一篇较原帙仅三之一然北宋遗集流传渐少我
皇上稽古右文凡零篇断简散见永乐大典中者
苟可编排咸
命儒臣辑录成帙以示表章此集原书七卷岿然得存是亦可宝之秘笈不容以残缺废矣乾隆四十六年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
小畜集原序
内翰王公以文章道义被遇太宗皇帝视草北门代言西掖眷优接隆声望最重咸谓咫尺黄阁矣偶坐事左迁咸平初来于齐安在郡政化孚洽容与暇景作竹楼无愠斋睡足轩以玩意邦人沐浴恩惠为绘像立祠东坡居士尝亲拜其下历岁滋久经涉兵盗无一存者风范歇絶音徽眇然良可太息平生撰着极富有手编文集三十卷名曰小畜集其文简易醇质得古作者之体往往好事得之者珍秘不传以故人多未见虞卿假守於此追访旧址踌躇增慨想见其人思欲以次兴葺而钝拙无能救过不赡辄且先其大者因以家笥所藏小畜集八本更加点勘鸠工镂板以广其传庶与四方学者共之绍兴丁卯皇上祀紫坛之明年六月庚申历阳沈虞卿序
淳化二年岁在辛卯禹偁王【阙】　　　　　州团练副
使至道二年乙未岁【阙】　　　　士黜守滁上得尚书工部郎中明年十二月移知广陵又明年三月今上嗣位复以刑部郎中入西掖咸平二年守本官知齐安郡年四十有六髪白目昬【阙】常多病大惧没世而名不称矣因閲平生所为文散失焚弃之外类而第之得三十卷将名其集以周易筮之遇乾【乾下乾上】之小畜【乾下巽上】乾之象曰君子以自强不息是禹偁修辞立诚守道行己之义也小畜之象曰风行天上小畜君子以懿文德说者曰未能行其施故可懿文而已是禹偁位不能行道文可以饰身也集曰小畜不其然乎咸平三年十二月晦日太原王禹偁序
小畜集原序

[book_title]卷一
钦定四库全书
小畜集卷一　　　　　　宋　王禹偁　撰古赋
籍田赋
园陵犬赋
大閲赋
三黜赋
罔极赋
籍田赋【并序】
臣谨按周制孟春之月天子亲载耒耜躬耕籍田所以事天地山川社稷先王醴酪粢盛于是乎取之恭之至也自周德下衰礼文残缺故宣王之时有虢公之谏秦皇定伯鲜克由礼汉祖隆兴日不暇给孝文孝景始复行焉昭帝弄田亦其义也後汉永平中明帝东巡耕于怀县非古制焉魏氏亲耕阙百官之礼盖草创尔晋武太始之年略修坠典宋文元嘉之代亦举旧章齐用丁亥之辰梁以建卯之月後魏北齐沿革有异隋朝唐室文物可观太宗行之于前明皇继之於後自兹以降废而不行将焕先农必待真主皇宋享国三十载陛下嗣统十四年武功已成文理已定乃下明诏耕于东郊百执悦随三农知劝礼官博士蹈舞而草仪甸师啬夫歌咏而供职右拾遗直史馆王禹偁再拜而扬言曰耕籍之义大矣哉千亩之田三推之礼所以教诸侯而事上帝率人力而成岁功实邦国之彛章皇王之大典昔潘安仁赋之于晋岑文本颂之於唐今王道行矣王籍修矣神功帝业焕其有光宜畅颂声以播乐府谨上籍田赋一章虽不足形容盛德亦小臣勤拳之至也其词曰十四年兮帝业遐宣寰区晏然乃顺考于古道将躬耕乎籍田务本劝农稽前文而备矣事神教养举坠典以行焉万国欢心而怿怿百官供职以??草仪注於有司议沿革於遗编筑坛墠之三陛开阡陌之百?文物声明合礼经而有度旌旗衣服应方色而不愆既而届孟春择元日太史先奏天子将出是月也遒人徇路星鸟中律当东郊之迎春是东作之平秩皇帝於是即斋宫辞帝室戒鍚鸾严警跸乘青辂以有威俨朱紘而无逸佩乎玉也悬黎之色苍苍载其旗焉干吕之云郁郁属车负播殖之器後宫献穜稑之实红縻黛耜服葱犗以陆离缥轭绀辕驾苍龙而飘歘太常之礼具举司农之属各率甸师掌舍警御陌以惟严封人野庐设壝宫而靡失于国之东千官景从风清尘而习习雨洒道以蒙蒙时也木德盛阳气充春芒甲拆青青兮葱葱春土脉起油油兮溶溶冠盖蔽野佩环咽风若浮云兮随应龙旗帜张日车徒塞空若衆星兮环紫宫修农事以惕惕袭春服之重重尔乃配少皡祠先农尸祝无媿豆笾以供太牢之牲荐之而肥腯太蔟之乐奏之而舂容于是修帝籍劳圣躬抚御耦以无怠履游场而有踪将循乎千亩之制岂止乎数步之中耕钩盾之弄田但矜儿戏修建康之春籍未焕农功有以见万乘之尊三推而舍或五或九降杀之义有伦尔公尔侯贵贱之班相亚啬夫洒种以斯毕庶人终亩而吿罢千耦其耕焕乎礼成播百谷兮率人力歌载芟兮扬颂声将见乎余粮栖亩腐粟如京神仓令纳乎黍稷以备粢盛廪牺氏收其藁秸用饷牺牲亲畎亩兮化被重民天而教行自得训农之实非贪慕古之名然後下青坛归绦阙百姓知劝羣后咸谒在镐之宴启歌虞之音发献万寿兮懽呼奏九韶兮铿越开三面以行惠宥五刑而慎罚恩流于孝悌力田德被于雕题辫发兴五土之利固必躬而必亲同三代之风复不矜而不伐大矣哉籍田之礼岂三年而不为躬耕之义将百代而可知我所以举久废之典定不刋之仪虑弗勤於四体将有害于三时务农桑兮为政本兴礼节兮崇教资民乃力穑岁无阻饥神农斵木之功我其申矣后稷播时之利我得兼之供秬鬯以斯在介丰年而有期丕显事天之礼诞歌祈社之诗祀山川兮神鉴明矣配祖考兮德馨远而永锡纯嘏用光孝思乃作颂曰倬彼东郊公田是辟大君戾止言耕其籍帝籍既修乃及公侯亲尔耒耜勤尔田畴言采黍稷祀于圆丘亿万斯年以承天休又曰倬彼东郊耕坛其崇大君戾止言训其农农功既朂乃知荣辱尔家以给尔人以足言奉烝尝遍于比屋亿万斯年以介景福
园陵犬赋
嘉彼御犬既良且驯蒙先朝之乃眷向皇宫而托身有警跸以皆从无起居而不亲绣组饰以炜炜金铃奋而振振饷以公庖彭泽之鱼兮曾何足道畜之土性西旅之獒兮讵得同伦健逐天步慵眠地茵効珍比夫异兽供命等乎迩臣若乃风暖掖庭花繁禁籞扇俟锦翼之雉笼近雪衣之女入赭袍兮曳尾闻霓裳兮率舞循遶乎金塘徘徊乎瑶圃睥睨炉烟追随蜡炬见观书于乙夜听求衣于未曙既无吠乎投籖每夙兴于晓鼔莫不嘿识圣心潜知天语备指顾以弗迷奉周旋而见抚第辰游而夕嬉又安在乎逐麋而捕鼠彼宋?之与韩卢又安得同羣而接武者哉嗟乎事变人天时移今古秦皇采药岛中之士未回轩后链丹湖上之龙已去欠舐鼎以登仙对遗弓而恋主卧锦荐兮罔安啗鲜食兮弥苦丰颅载减负重鋂而不胜病骨其羸求弊盖於何所赫赫顾命明明嗣皇念犬马之微诚义存始卒徵父母之所爱深增?伤俾守园陵之地且殊盘瓠之乡縻索绦以璀璨琢笼槛而荧煌仗陪卤簿车逐輼輬鏁玄宫兮黯黯号白日兮茫茫松阡夜月柏城晓霜依六尺之舆已成畴昔盗一抔之土亦足堤防表终天之巨痛甘朽骨于龙冈狡兔尽而见烹礼殊炎汉骏马死而陪葬事类皇唐邈予生之介立荷太宗之维絷叨泽宫之一第玷承明而再入耻怀禄以不言维报君之是急胡薄命之多屯顾寸功而莫集嗟白首於郎署恸梓宫而呜悒生未得图形烟阁想英卫之难追死不当赐葬长陵岂萧曹之能揖异臣哉之可歌信尨也之罔及聊作赋以自伤寄毫端而雪泣
大閲赋
大閲之义载于春秋彼乃一国之军礼千乘之诸侯曾未若天子之大閲扬神武而阐皇猷天祚有宋受禅于周太祖以武功戡定太宗以文德怀柔亿兆人兮颂声作四十载矣王泽流二后上仙贻厥孙谋一人继统承天之休大舜孝思四海遏密高宗谅闇三年宅忧俯顺先王之丧纪重违百辟之勤求于是延英入阁端冕凝旒钧台锡宴拊石鸣球天地同和覩来庭之凤舞君臣相遇歌在藻之鱼游惟圣克念惟皇聿修方欲生擒颉利血灭蚩尤辑大勲而光祖考练武经而平寇仇以为天生五材孰能去其兵革武有七德予将整乃戈矛时也鹰隼击虹蜺收陨箨飞乎原隰嘉禾歛乎田畴因农隙而顺时令数军实而修戎政野庐设次甸师奔命御幄立而天开教场平而霜劲雷动风行千骑万乘于以威八荒于以安百姓师出以律我所以表严壮之称器不示人我所以执征伐之柄乃幸近甸出重城天步顺动帝车启行申军令以偃草掲灵旗于画荆赳赳洸洸环卫之将帅皇皇济济扈跸之公卿从龙云合捧日霞生卤簿前驱按礼文而不忒招揺在上法天象而有程肃肃戈戟镗镗皷钲期门佽飞云蒸而鳞萃材官骑士岳立而山横旌旗衣服文物声明列羽林之仗空细柳之营鍚鸾和铃铿天籁於晓吹枪棓锋盾戢星芒于太清皇帝乃降步辇陞帐殿明誓六师诞修一战法武侯之阵示以纵横按风后之图亲加训练出游兵以定两端握奇数而制四面揺乾荡坤飞霆走电八尾四头千化万变开合舒卷若常山之虵蟠沸渭喧阗如沧海之鳌拚则有超乘贾勇戏车为郎挟輈射戟挽强蹷张剑倚青汉戈挥太阳可以越巨壑踏崑岗气压乎北方之强又若屈产新羁渥洼逸驾汗血兰筋腾霜照夜师子花狞胡孙色赭可以走高山突平野势吞乎南牧之马莫不虓若虎?猛如熊罴鏖兵神速彍骑飈驰前御其前必参长而补短阵间容阵亦鴈行而鱼丽疾徐有节动静有期无穷如天地之运转不竭如江汉之渺弥没而复出如两曜尽而复生如四时同子弟之亲父兄急难相救若手足之扞头目斯须不离屹屹然立不败之地堂堂乎成无敌之师以虞待不虞则祸乱息矣治多如治寡则进退随之所谓有备无患居安虑危保宁宗社震讋蛮夷畅皇威于禹画生兑悦於尧眉夫如是岐阳大蒐安能窃迹骊山讲武不足称奇以此攻城何城不克以此平戎何戎不北兵虽恃乎服习战必分其曲直周武桓桓之衆尚以仁而伐不仁汉高将将之材固鬭智而不鬭力既而皇欢极白日斜还北阙御东华宴喜斯备庆赏有加气增堡障声动幽遐通太漠极流沙伫见破天亲可汗之名风行紫塞赐奉国契丹之印永属皇家帝庸作歌曰顺时猕狩安边御寇扬我武兮师人辑睦军阵习熟威丑虏兮不教而战秪取败兮不戢自焚予深戒兮近臣再拜而赓歌曰秋大閲兮威穷边兵力鋭兮人心坚封狼居兮禅姑衍抵瀚海兮登燕然俾遁逃兮无地咸扶服兮朝天无外之化兮被率土升中之礼兮告上玄然後飞英声介景福亿万斯年
三黜赋
一生几日八年三黜始贬商於亲老且疾儿未免乳呱呱拥树六百里之穷山唯毒虵与贙虎历二稔而生还幸举族而无苦再谪滁上吾亲已丧几筵未收旅榇未葬泣血就路痛彼苍兮安仰移郡印于淮海信靡盬而鞅掌旋号赴于国哀亦事居而送往叨再入於掖垣何宠禄之便蕃今去齐安髪白目昏吾子有孙始笑未言去无骑乘留无田园羝羊触藩老鹤乘轩不我知者犹谓乎郎官贵而郡守尊也於戏令尹无愠吾之所师下惠不耻吾其庶几卞和之刖吾乃完肌曹沬之败吾非舆尸缄金人之口复白圭之诗细不宥兮过可补思而行兮悔可追慕康侯之昼接兮苟无所施徒锡马而胡为効仲尼之日省兮苟无所为虽叹凤而奚悲夫如是屈于身兮不屈其道任百谪而何亏吾当守正直兮佩仁义期终身以行之
罔极赋
後周广顺太岁甲寅季秋戊子实生吾身禀粹和于两仪荷鞠育於二亲粤自始孩逮乎成人求名得名干禄得禄痛吾母之早终受君羮而舍肉丁吾父之大忧徒倚庐以食粥被朝恩之抑夺履人事而凄迷五鼎或来美仲由之斗米三牲纵具非茅容之只鸡岂无兄弟各怀禄而栖栖亦有子孙方嬉戏乎孩提冗食兮纪纲之仆多病兮糟糠之妻望松楸以暮泣履霜露而晨啼今日何日家人举爵祝我寿考劝我欢乐感悬弧于兹晨念陟岵而泪落换斑衣兮纯素变华颠于总角孰谓儒者不如农夫良田十亩柔桑百株无求于人身何忧其悔吝必出于力养不问乎精麤父母俱存緼袍重襦子弟匪懈夕耕晓锄鸡豚掩豆黍稷盈壶草堂为寿其乐只且嗟乎吾不得而及也赋罔极而长吁
小畜集卷一

[book_title]卷二
钦定四库全书
小畜集卷二　　　　　　宋　王禹偁　撰律赋【有序】
禹偁志学之年秉笔为赋逮乎策名不下数百首鄙其小道未尝辄留秋试春闱粗有警策用能首冠多士声闻于时然试罢即为同人掠夺其草于今莫有存者淳化中谪官上雒明年太宗试进士其题曰巵言日出有传至商山者骇其题之异且难也因赋一篇今求向所存者得数千纸焚弃之外以十章列为一卷仍以巵言为首尊御题也
巵言日出
天道如张弓
仲尼为素王
君者以百姓为天
复其见天地之心
尺蠖
圣人无名
槖龠
醴泉无源
火星中而寒暑退
巵言日出赋【盈侧空仰随变和美】
巵之为物也空则仰满则倾伊斯言之无像假厥器而强名日出弥新尚安知其适莫天倪自得亦胡系於虚盈岂不以巵无所识每逐物而欹侧言无所执但因时而语嘿谅何思而何虑固靡失而靡得用能满天下以无过体寰中而可则徒观夫巵?以弗定言支离而不穷孰见兆朕难明始终冥其心若虚舟之泛水应乎物类天籁之鸣空是以至道无形至人絶想讵难追於驷马实冥求于罔象以不器之器是资以不言之言为上存於身则大智之闲闲移於邦则王道之荡荡喻鸣钟之大小物莫我欺取胶柱於枢机吾将安仰大哉巵也者既异欹器且殊漏巵言也者亦匪确论又非诡随知万物之种也奚千里而应之智过挈瓶檮杌之书徒尔信踰盈缶连山之象何为故曰不言则齐同形相禅巧如簧兮非偶卒若环兮无变得之者毁誉两忘失之者是非交战详夫巵有空满於义则那言无凖的在理云何亦犹君不言而黔首化天不言而玉烛和是以大道五千取不知而立诫寓言十九藉外论以同波今我后据北极之尊穷南华之旨思欲体清净而率兆庶故先命辞赋而试多士盛乎哉崇道之名不为虚美
天道如张弓赋【王者喻身则此宜施】
上天如之何匪谦莫益张弓如之何匪高莫抑瞻倚杵之为状考弯弧而取则所以老氏赜之以立玄言王者法之而建皇极岂不以天实亏盈弓唯审固既命中以有式若无亲而设喻善恶之効自应弦而靡差祸福之祥同流矢之所注吾尝观善射之人如天道兮有伦下者举其势高者俯其身左马右人落彀中而不失十发九中视掌上而弥亲又尝观上玄之理与张弓兮匪异损有余以示诫补不足而平施小人用壮唯六极而是罹君子好谦乃百祥而咸萃又尝观上圣之姿法天道兮缉熙令先禁於强暴心不忘於惸婺百姓与能自乐裁成之道四时咸序爰归辅相之宜天之道也既如彼弓之义也又如此懿乎男子之事克叶圣人之旨自可移于邦求诸已盖裒多益寡者焉唯举下抑高而已夫如是则张其弓挟其矢体由基之所长天道远人道迩非禆竈之能量是以君者抚其弱抑其强如猿臂之尽妙中鹄心而允臧向使天理或爽君道靡常自然及时而反德又乌可称帝而称王者哉故曰孰能以有余奉天下唯有道者
仲尼为素王赋【儒素之道尊比王者】
凤鸟不至兮河不出图圣人无位兮立教崇儒道之将行但栖迟而历聘民受其赐犹南面以称孤有以见同乎王者孰云乎盖出司徒者也原其运属陵迟力兴儒素道将侔於皇极化实被于黔庶文行忠信设万世之纪纲礼乐诗书崇百王之法度于时也鲁道有荡周德下衰言念万国将同四夷不有圣也谁其救之我所以行教化序尊卑造次颠沛兮于是东西南北兮忘疲用能定君臣父子之道述皇王帝霸之基夫如是则土无二以并矣位通三兮伟而异夫振乃素风齐诸大宝赞易象矣奉天时修春秋兮行天讨讲於洙泗初彰化下之功登彼泰山爰契升高之道自然其教斯广其号弥尊岂止同明於日月亦将比德於乾坤居无求安四载之勤劳是効弋不射宿三驱之田猎斯存盖由宅一亩以卑宫佩五常而克已其位也困於陪臣其道也齐於天子列四科而升十哲八凯何殊诛正卯而斩俳优四凶窃比圣德洋洋同诸帝王行束修而陈玉帛端缝掖而垂衣裳梦见周公求傅岩而允理问於老子师尚父而弥光大哉道济古今教流华夏瞻不泯之庙貌若无疆之宗社悲夫商辛夏癸兮号独夫又安得比于儒者
君者以百姓为天赋【君有庶民如得天也】
勿谓乎天之在上能覆於人勿谓乎人之在下不覆於君政或施焉乃咈违於民意民斯叛矣同谪见於天文在乎观百姓之劳逸岂止仰一气之絪緼而已哉徒观乎浩浩玄穹蚩蚩黔首覆盂之状何在倚杵之形莫有苟知乎御之以道亦类乎戴之而走悠也久也固无杞国之忧养之育之宛是娲皇之手取彼穹旻方兹兆民匪在苍苍之色勿轻蠢蠢之人虽令不从反时之灾是比抚我则后无亲之义斯陈可仰兮匪独高明可畏兮亦唯黎庶每虑其一夫不获窃比於【阙】　　　验恶纣以归周似厌秦而援楚是知察彼哀乐同兹惨舒但人心之悦矣任天道之何如教以文章似列星辰之际示之淳朴疑归混沌之初想夫君既柔怀民同刚克姑寅畏以则可苟暴殄而安得舆人歌颂乃大舜之升闻自我聪明信惟尧之是则大矣哉善化民者以天为则善知天者以民为先若天人之理洞达则帝王之道敷宣宁资禆竈之言斯为妄矣自取夷吾之说不亦明焉今我后子育兆民砥平九野上惟奉於穹昊下每矜於鳏寡自然以百姓为天万方【阙】归也
复其见天地之心赋【天地幽赜观象斯见】
动者天地之用其震也勃焉静者天地之本其复也寂然故二仪之心乃见七日之义斯玄自可要终而原始何必俯地而仰天岂不以复卦之义雷入於地既反本以无朕亦见心而有自?君不挠遂明万化之源剥道方终未覩一阳之至其或鼓万物荡六幽上健行而弗息下刚克而勿休蒙亨艮止以互作雷动风行而不收此乾坤之功也心无得而可求及其化功成物理革高明之体无用沈潜之形莫索凝然若混沌之未凿寂兮如庖牺之未画此乾坤之本焉心有求而可赜得不穷动静之旨审语默之端其心斯在其妙可观圣人见之则政尚简教尚寛弃智而化万姓垂衣而总百官故帝尧之道文思安安非复之义者谅至此而攸难君子见之则反诸身视诸掌既絶虑于嗜欲乃游神於罔象故孔子所谓其道荡荡非复之至者亦舍此而奚往是知运行者天地之时寂静者天地之基心亦在其中也物莫得而见之坐忘遗照之人於兹得矣至日闭关之义何莫由斯我后端冕凝旒穷神知变希夷之理斯极清净之风克扇大哉天地之心明明而可见
尺蠖赋【尺蠖之屈以求伸也】
蠢尔微虫有兹尺蠖每循涂而不殆靡由径以或跃惧速登之易颠固将前而复却所以仲尼赞易取譬乎屈伸老氏立言用嘉乎柔弱我尝考画卦之深旨见观象之有以盖美其时行则行时止则止宁鳬趋以鸿渐不麏惊而鹊起知进知退造几微於圣人一往一来达消长於君子物有以小而喻大事可去彼而取此至若春日迟迟品彚熙熙知时应候附叶寻枝每委顺而守道不躁进於多岐自中规而中矩非载驱而载驰其行也健而不息其气也作而不衰曲乎形类彤弓之弯矣隆乎脊状柷敔以陈之岂比乎虫张网而役役蚁循磨而孜孜者哉懿乎微物尚有伸兮有屈胡彼常流但好刚而恶柔苟克已以为用奚反身而是求得不观所以察所由验人事之倚伏考星躔之退留自然寒暑相推而岁功及物日月相推而大明烛幽者也其或昧其机循其迹不知我者谓我进寸而退尺探诸妙赜诸神知我者谓我在屈而求伸异蜂虿之毒唯思螫人等龙蛇之蛰实可存身夫如是则蛙黾怒而受式非度德者螳螂奋而拒辙岂量力也未若尺蠖兮慎行止明用舍予将师之庶悔吝而益寡
圣人无名赋【元圣之道无得称焉】
圣人执大象体乾元虽有教以及下故无名於自尊仰之弥高强配乃神之号为而不有奚矜惟睿之言原其先天之谓道体道之谓圣所以居域中之大所以为天下之正惟淡惟默固抱璞以含章不识不知岂命氏而考姓所谓上德不德无为不为其作也万物斯覩其用也百姓弗知难审之于耳目徒象之于希夷亦犹微妙者神焉盖强而名矣苍黄者天也但据远视之徒观其妙有羣生躬临大宝宁钻燧以启祚岂巢居而建号聪明尽黜罔求濬哲之褒迹用弗彰但守虚无之道得非丧天下於华胥得寰中於道枢蛇身牛首兮非吾之耦云官鸟纪兮莫我为徒孰跻王而黜伯孰追尧而禅虞其或稽之以帝籙皇图则视之若无求之以温恭允塞则名之莫得亦何必谓栗陆氏以居尊据轩辕氏而启国者哉所谓莫之与京无得而称采至赜以为用曷常名而足徵尼父复生欲宪章而何取子长虽在思纪列以无能今我后尚黄老以君临阐清净而化下抑徽号於睿圣扇玄风於华夏有以见圣无名兮神无功信大人之造也
槖龠赋【天地之间其犹槖龠】
伯阳以体道立言探乎极玄见乾坤之用也取槖龠而比焉岂不以德无疆者谓之地功不宰者谓之天譬翕张而气作犹吹煦以声传用能万物自化八音克全故王者法之以虚受帝道用之而无偏者也原夫槖也者利於鼓风龠也者存乎运吹虽有质以克殊且无心而匪异故可以侔造化比天地一开一阖勃焉而元气生变宫变商泠然而正声至亦如天道无为地道博施於以丽百谷於以行四时皆虚中为动也故自外而应之是以槖之用则飞霆走电龠之运则如埙如箎信天地之义若此而槖龠之理在兹得不求诸系表取自无间不言而应物妙用而循环趋圣域叩玄关昧其旨者徒小心翼翼得其要者惟大智闲闲是知虚而不屈为槖之师动而愈出为龠之资本虚而无生矣因形器以观其所以天地之心悠也久也帝皇之道斯焉取斯懿夫二仪脗合一气夷犹或动或静克刚克柔取乎鞲焉气动而物来斯应类乎笛也乐出而人无我求至矣哉天地有大德其鼓动也于槖于囊天地有希声其煦妪也维竽维龠虽小大之不类信拟议而咸若今我后道合希夷心无适莫盖囊括以为用岂管窥而可度所以百姓日用而不知又孰见圣人之有作
醴泉无源赋【王者之瑞何有源本】
泉本灵长皆从滥觞何无源而自涌应有德以呈祥厥味孔甘可饮九苞之凤其波不浊宁朝百谷之王岂不以地乃至柔水惟善下不爱其宝於以光乎圣人感而遂通於以归乎王者但沸渭以出焉奚疏凿之谓也神化难知汪洋在兹视之者或分似带挹之者咸谓如饴匪自高山非贰师之刺矣不居絶塞岂耿恭而拜之有以见德及於地不期而至其润也齐乎圣泽其涌也备乎睿知浪井不凿我则同出而异名灵芝无根我则重祥而叠瑞稽夫是泉也其源不见於义则那其味且旨在理云何得非源之隐也与凡流而有异味之美也表圣德而靡它不然又安得匪因掘地而自可蠲痾者哉出鸟鼠者非吾之耦产蛟龙者亦孔之丑鄙河水之九曲笑泾泥之一斗自然而然非有而有考乎波????应居水府之先効彼休祯合列祥经之首是何不在高原波腾浪飜孰知乎桐柏孰谓乎崑仑任大禹之功深宁归畎浍纵张骞之力尽曷识根源士有自立身谋非因世本桴学海以斯久导言泉而渐远期作瑞於昌朝免常流之一混
火星中而寒暑退赋【心火中则寒暑斯退】
惟大火之照临亦舒阳而惨隂寒暑相交於时令经躔必在於天心冬夕子焉栗烈之风自止夏宵中矣郁蒸之气爰沉不知谁为种榆其名曰火随衆星以拱极正二气而在我小人怨咨之语望之则销大钧吹煦之期违之莫可所以指命颛顼回旋祝融自然无出其右宁劳举正於中乍疑日驭逐鲁阳之戈再悬碧落定星示楚宫之役迥耀长空遂使祁寒知难而少抑暑雨交绥而自息垂缯之坏知止衣葛之人动色不知我者谓我执造化以弄权知我者谓我正隂阳而作则类圣人之南面令之而必从任天道以右旋喻之而莫得至若北陆凶残人斯鲜懽层氷飞雪以俱至挟纩重裘而罔安我之中矣可以却彼司寒又若南讹赫怒人失其所焦砂烂石以何盛轻箑纎絺而曷御我之中矣可以袪其酷暑是何表正二仪亭亭在兹营室橧巢兮取之於彼收藏长养兮何莫由斯标不宰之功所以均乎六气示无言之信所以成乎四时大矣哉行度无差寒暄自退天垂象以是仰世作则而斯在年年兮东作西成明明而可大
小畜集卷二

[book_title]卷三
钦定四库全书
小畜集卷三　　　　　　宋　王禹偁　撰古诗
酬种放徵君
寄献鄜州行军司马宋侍郎
寄题陕府南溪兼简孙何兄弟
七夕
读汉文纪
合崖湫
吾志
携稚子东园刈菜因书触目寄均州宋四阁长四皓庙二首
不见阳城驿
感流亡
除夜
竹?
观邻家园中种黍示嘉佑
蔬食示舍弟禹圭并嘉佑
酬种放徵君【一百韵此篇命为首重高士也】
太岁在辛卯九月万木落是时太阳亏占云臣道剥王生出紫微谴逐走商洛扶亲又抱子迤逦过京索敝车载书史病马悬囊槖西都不敢住空负香山约閺乡正南路秦岭峭如削肩舆碍巨石十步三四却妻孥亦徒步碛砾不容脚山店盖木皮烟火浑燻灼夜深闻贙虎全家屡惊戄山泉何萦回切冽无桥彴?鞍引羸蹄解袜事芒屩晨澜发可鉴朝涉胫如斮商山六百里天设皆岩崿上洛在其中狴牢曾未若逐臣自可死何必在远恶刺史不我顾古寺聊淹泊卜居杂民氓致养无精凿知道由自寛有亲强为乐侧闻种先生终南卧云壑长沮既躬耕元礼仍开学王绩妇未娶介洁翘孤鹤之推母偕隐教诲修天爵诗情亦嗜酒道气不服药田衣剪荷芰野饭烹苣蒻雾豹泽文彩冥鸿避矰缴肯从羔鴈聘唯恐簪裾缚如何宋右史鷃议鹏鹗【起居舍人宋维翰奏种放隐居终南乞量才録用颇为识者所笑】玄纁与丹诏恩礼诚非薄仍勅京兆府敦谕辞恭恪先生恋板舆纯孝心坚确散髪走烟峦拜章谢恩渥巨材犹在涧大玉不出璞使者遂空回轩轮何寂寞贤母召徵君庭责词嗃嗃胡为事章句漏名入街郭府县汚我山胥徒噪吾幄以兹近声利安得成高邈誓将徒穷谷庶可逃喧浊先生拜引过为夀开樽杓陶陶又熙熙何啻闻竽龠人传到迁客面目顿慙怍器小识不远当年事头角遭时得一第游宦何龌龊逐羶甚蚍蜉鬭耀同熠爚宰邑乏弦歌谏垣无謇谔便蕃朱紫绶僭忝丝纶阁方号騤騤龙已困狺狺?待罪始知非咄哉昧先觉一聆高世行罪发庸可擢忍耻赋三章尘埃寄寥廓明年会恩宥量移井蛙跃靡暇谒南山征途望西岳黄河波汹涌白迳苔斑驳中条围解县五老烟漠漠此焉为郡副乌敢事陨获笼禽幸未死尚且谋饮啄米呼村婢舂樵顾山僮斫喂马摔寒芜看书爇秋箨信口亦吟哦放心无适莫君恩已絶望人事终难度相府一张纸唤起久屈蠖诚知有梁栋未忍弃榱桷五城天上开三殿云间卓重取故衣冠笼里山猱玃病翼得风云坏墙劳赭垩谏官与史氏旧职聊羁络举袖拂石螭凝眸睨金雀冥心想前事一梦何挥攉长恐先生闻倚松成大噱关中朋友来遗我神仙作繁华远客绮铮鏦美人错古澹啜鉶羮文雅铿木铎千言距百韵旨趣何绰绰孰念气如虹翻然轻抵鹊痒甚麻姑爬快比屠门嚼浑金岂在熔尺璧宁施琢愈风齐捧檄忘味同闻乐致之向怀袖日夕芬兰若褒我尘俗韵铅刀化干镆同声必有应过实还疑谑盛夸山中事云屋张霞幕兰牙含露采石髓和烟酌巢由泉涤耳园绮芝盈握有时上絶顶星斗近可摸下视尘世人营营似虫男儿既束发出处岐路各苟非秉陶钧即去持矛槊致主比唐虞安边如卫霍不尔为逸人深居返吾朴胡然自碌碌名节日销铄行年过半世功业无圭勺无术铸五兵使民兴钱鎛无材统六师逐寇开沙漠空言说王道肆目看人瘼多慙指佞草虚效倾心藿一览大雅文起予亦可博况兹山野性谟画昧方略搔首谢朝簪行将返耕凿
寄献鄜州行军司马宋侍郎
钜贤如木铎一振声盖代丈人文曲星谴谪落下界辞源发崑仑意尽若倒海昔在神德朝少秀负文彩擢第应制举召试拂华盖醉挥拔萃判一字不复改传写徧都下纸贵无可买一命佐着作芸阁垂缨佩歌诗数千首人口炙与脍志大轻俸钱痛饮负酒债庸蜀既即叙出命玉津宰题柱薄长卿铭阁笑张载锦水清见发蛾眉緑於黛物华曾不负诗酒聊自待旨甘岂择禄印绶久不解陶潜腰任折莱子衣有彩蹉跎历四邑尘土不可摆吾皇在藩邸闻名四聪骇即位未浃旬独许延英对相见恨已晩欣然契嘉会谏官聊假道紫微遽真拜制诰复西汉碑板掲东岱金銮赴夜召顾问及远大白麻几千纸意出元白外荐贤恐不及诱善曾无怠当朝自独步晩节亦泛爱有别乐闻韶无讥诗自郐贱子在广场知见殊流辈进士数且千驰骛称俊迈人人握灵虵许我珠无纇超拔冠多士权贵不得碍御前中科第阁下备僚寀讵唯师硕德常许接佳话国朝大手笔日夕期鼎鼐胷中泰山云舒卷何??言下傅巗雨蓄缩未霶霈吾道遂难行一日同得罪典午信冗散贰车更狼狈商於甚僻陋鄜畤近山塞共月踰千里便风无一介何当遂乘桴侍坐浮渤澥大笑引淳风樽前一长噫今兹当委顺自昔无芥虿投诗助醉吟入室生徒在
寄题陕府南溪兼简孙何兄弟
甲湖在陕服自昔名所重许昌擅唐律人口尚传诵旧迹固蓁莽胜槩犹出衆前年谪商於过此方忧恐无暇濯溪泉恻恻心甚痛量移遇恩宥方寸稍放纵故人孙汉公勤恳事迎送柅车得三宿延我入溪洞春残尚有蝶夏首始见蝀朱樱实颇繁黄鸟声亦哢地幽接府署亭高瞰村垄萦砌水逶迤入檐山巃嵸鲤翻自跃金蜗篆烧余汞石危君子介笋乱小人勇虚凉集鸥鹭爽垲无蚊蠓芰叶巧如剪萍根密非种迳苔自斑驳岸草亦蓊菶官醖渌开瓶时果青出笼醉中猛别後依约似一梦唯愁当要路时复栖闒茸解梁虽近山坑埆费耕种恒风自掀簸日夕尘塕埲云泉既辽远草树非秀耸况兹炎蒸月絷缚何所动缅怀八龙会南溪与谁共棣萼本多材甘棠应少讼枕簟与琴书鴒原聊自奉篇章取李杜讲贯本姬孔古文閲韩柳时策开晁董清吹席上来当暑间氷冻菱脆擘琼枝瓜甘浮密筩气秋緑筱战露晓圆荷捧镜湖小贺监溪堂轻马总此景且不同此怀可长恸平生好泉石况复官散冗近闻田紫微涟水许就俸【田舍人量移单州表乞就涟水居诏许之】援例苟得请甲湖当日用终老占溪居卧看秋泉涌
七夕【商州作】
去年七月七直庐闲独坐西日下紫垣东窻晕青琐露柳蜩忽鸣风帘鷰频过寂寂红药堦槿花开一朶时清无诏诰性澹忘物我兀然何所营横枕通中卧梦入无何乡蛱蝶甚么麽孰谓处深岩自得放慵惰中官传宣旨御诗令属和惊起俨衣冠拜舞苍苔破逸翰龙蛇走雅调金石播洋洋治世音乃赓强牵课暮随丞相出自谓天上堕归来备乞巧酒殽间瓜果海物杂时味罗列繁且夥家人乐熙熙儿戏舞娑娑【叶韵苏可反】宠辱方若惊倚伏忽成祸九月谪商於羁縻复穷饿凤仪困?吓骥足翻鼈跛山城已僻陋旅舍甚丛脞夏旱麦禾死春霜花木挫吾亲极衰耄吾命何轗轲稚子啼我前孺人病我左玄发半凋落紫绶空垂拖客计鱼脱泉年光蚁旋磨昨夜枕簟凉西郊忽流火河汉势清浅牛女姿婀娜商土本硗?商民久劳瘅霜旱固不支水潦复无奈【今岁商山秋大水】居人且艰食行商不通货郡小数千家今夕唯愁呵吾儿索来禽【即林檎】倾市得一颗举家成大笑愁眉略舒嚲自念一岁间荣辱两偏颇赖有道依据故得心安妥穷乎止旅人达也登王佐匏瓜从系滞糠粃任扬簸批凤不足言失马聊自贺委顺信吾生无可无不可
读汉文纪
西汉十二帝孝文最称贤百金惜人力露台草芊芊千里却骏骨鸾旗影迁延上林慎夫人衣短无花钿细柳周将军不拜容槖鞬伯业固以盛帝道或未全贾生多谪宦邓通终铸钱谩道膝前席不如衣後穿使我千古下览之一泫然赖有佞幸传贤哉司马迁
合崖湫
合崖向嵌崆湫水何浺瀜渟汚暨积潦滞泥不朝宗有时见鬼怪无人荐王公止可饮麋鹿未尝产蛟龙山氓自神之祠祀衆口同今春商於旱大守职忧农先请境内山熊耳有如聋乃迎是湫水盈乎素缶中州民充郡吏蚬女杂巫童朝祈又夕祷拜起?且恭爇罏复奠爵牲币洁而丰适与天雨会三日势蒙蒙致谢送水归尽礼有始终水旱尽定数灾祥与政通傅岩道丧久咄尔贪天功
吾志
吾生非不辰吾志复不卑致君望尧舜学业根孔姬自谓志得行功业如臯夔既登俊秀科又在清切司谏纸无直言纶诰多媿辞黾勉为何事亲老与妻儿一旦命执法嫉恶寄所施丹笔方肆直皇情已见疑斥逐深山中穷辱何羸羸于张及不得安用此生为【于定国张释之】携稚子东园刈菜因书触目兼寄均州宋四阁长
大鷰引新鶵小鵶哺老乌青青树木间禽鸟声驩娯我携二稚子东园撷春蔬可以奉晨馐采采供贫厨非肉诚不饱割身实无余缅怀宋阁老同日出京都谪官不携家留妻事老姑块然武当下此乐固亦无
四皓庙
秦皇焚旧典汉祖溺儒冠万民在涂炭四老方宴安白云且高卧紫芝非素飡南山正优游东朝忽艰难高步揖万乘拂衣归重峦飞鸿自冥冥束帛徒戋戋古庙对山开清风向人寒更无隐遁士空有宾客官况我谪宦来尘迹汚祠坛朝衣慙蕙带佩玉媿纫兰或依堦下树逃暑解马鞍或借庙前水乘秋把鱼竿吾道多龃龉吾生利盘桓登山殊未倦饮水聊尽驩精灵莫相笑此意乐且盘
其二
小言望小利载在礼经中遂有鹰犬辈拔劒各争功一出定万乘去若冥冥鸿寂寂千古下孰继采芝翁
不见阳城驿【有序】
予为儿童时览元白集见唱和阳城驿诗稹贬江陵过南山感阳道州而作是诗也且改驿为避贤邮不忍呼其讳也乐天在翰林得而和之又见杜紫微富水驿诗题下解云富水驿旧名与阳谏议同卒章曰驿名不合轻移改留警朝天者惕然淳化二年秋九月予自西掖左宦商於访其驿即无有也验之图经求诸郡境则富水地存而驿废阳城之号遂莫知矣因作古风诗申明三贤之作且以不见阳城驿为首句至於道州之行事元诗尽之矣此不复云
不见阳城驿空吟昔人诗谁改避贤邮唱首元微之微之谪江陵憔悴为判司路宿商山驿一夕见嗟咨所嗟阳道州抗直贞元时时亦被斥逐南荒终一麾题诗改驿名格力何高奇乐天在翰林亦和迁客词遂使道州名光与日月驰是後数十年借问经者谁留题富水驿始见杜紫微紫微言驿名不合轻改移欲遣朝天者惕然知在兹一以讳事神名呼不忍为一以名警衆名存教可施为善虽不同同归化之基迩来又百稔编集空鳞差我迁上雒郡罪谴身絷维旧诗犹可诵古驿殊无遗富水地虽在阳城名岂知空想数君子贯珠若累累三章诗未泯千古名亦随德音苟不嗣吾道当已而前贤尚如此今我复何悲题此商於驿吟之聊自怡
感流亡
谪居岁云暮晨起?无烟赖有可爱日悬在南荣边高舂已数丈和煖如春天门临商於路有客憇檐前老翁与病妪头鬓皆皤然??三儿泣??一夫鳏遗粮无斗粟路费无百钱聚头未有食顔色颇饥寒试问何许人答云家长安去年关辅旱逐熟入穰川妇死埋异乡客贫思故园故园虽孔迩秦岭隔蓝关山深号六里路峻名七盘襁负且乞丐冻馁复险难唯愁天雨【音芋】雪殭死山谷间我闻斯人语倚户独长叹尔为流亡客我为冗散官左官无俸禄奉亲乏甘鲜因思筮仕来倏忽过十年峩冠蠧黔首旅进长素餐文翰皆徒尔放逐固宜然家贫与亲老覩尔聊自寛
除夜
四十强而仕礼文可遵守筮仕已十年明朝三十九自知得禄早左官诚宜有年虽过潘岳未为全白首贫犹胜墨子黔突聊供口若比张辟疆吾甘为老丑若比太公望吾方为少秀任从新岁来且献高堂寿更解金貂冠多贳商山酒
竹?
商山多修篁苍翠连山谷有鼠生其中荐食无厌足春笋啮生犀秋筠折寒玉饫饱致肥腯优游恣蕃育林密鸢不攫穴深犬难逐凤皇饿欲死彼实无一掬唯此竹间?琅玕已满腹暖戏緑丛隂举头傲鸿鹄不知商山民爱尔身上肉有锸利其锋有锥銛於镞开穴窘如囚洞胸声似哭膏血尚淋漓擕来入市鬻竹也比贤良鼠兮类肓俗所食既非宜所祸诚知速吁嗟狡小人乘时窃君禄贵依社树神俸盗太仓粟笙簧佞舌鸣药石嘉言伏朝见秉大权夕闻罹显戮李斯具五刑赵高夷三族信有司杀者在暗明于烛彼狡勿害贤彼鼠无食竹
观邻家园中种黍示嘉佑
北邻有闲园瓦砾杂荆杞未尝动耕牛但见牧羣豕今夏赤旱天斵琢谁家子播种甚莽卤苖稼安能起秋来连月雨柴门昼不启新晴一携杖出户聊徙倚重到田中立黍稷何薿薿吐穗欲及肩鸟雀声亦喜力穑乃有秋斯言不虚矣向使懒种植荒榛殊未已有书闲不读为学还如此
蔬食示舍弟禹圭并嘉佑
吾为士大夫汝为隶子弟身未列官常庶人亦何异无故不食珍礼文明所记既非膏粱家左宦乏赀费商山禾侵旱糓价方腾贵更恐到明春藜藿亦不继吾闻柳公绰近代居贵位每逢水旱年所食唯一器丰稔即加笾列鼎又何媿且吾官冗散适为时所弃汝家本寒贱自昔无生计菜茹各须甘努力度凶岁
小畜集卷三

[book_title]卷四
钦定四库全书
小畜集卷四　　　　　　宋　王禹偁　撰古诗
怀贤诗【三首】
桑魏公【维翰】
李兵部【涛】
王枢密【朴】
五哀诗
故尚书兵部侍郎琅琊王公【佑】
故尚书虞部员外郎知制诰贬莱州司马渤海高公【锡】
故殿中侍御史荥阳郑公【起】
故国子博士郭公【忠恕】
故太子中允知洛阳县事頴公【贽】
太一宫祭迥马上偶作寄韩德纯道士
送筇杖与刘湛然道士
对雪
金吾
送戚维戚纶之阆州亳州
送陈侯之任同州
送朱九龄
暴富送孙何入史馆
赠刘仲堪
送冯尊师
怀贤诗【并序】
仆直东观时閲五代史见近朝名贤立功立事者耸慕不已思欲形於歌咏而未遑今待罪上雒不与郡政专以吟讽为事业因赋怀贤诗三首仍以官氏列於篇首云
桑魏公【维翰】
魏公王佐才独立造晋室挥手廓氛霾放出扶桑日感慨会风云周旋居密勿下民得具瞻上帝赉良弼沉沉帷幄谋落落政事笔品流遂甄别法令颇齐一跋勅朝据案论兵夜造膝多士若鸳鸿官材咸有秩诸侯如狼虎请谒尽股栗秉钧多事朝绰绰有纪律远将留侯比近以赞皇匹志在混车书誓将阐儒术皇天未厌乱运去何飇欻高祖厌寰区少帝无始卒老成既疏远羣小相亲昵黩武兵渐骄倒悬人不恤和亲絶强敌谋师用悍卒魏公在藩垣上疏论得失七事若丹青辞切痛入骨忠言殊不省直道果见屈铁马从北来烟尘昼蓬勃穹庐易市朝左衽杂缨绂主辱臣不死囚缚自安逸唯公独遇害身殒名不没惜乎英伟才济世功未毕一读晋朝史遗恨空郁郁子孙亦不振天道难致诘
李兵部【涛】
有唐张曲江盛名何暐晔请诛安禄山先觉不见纳胡雏有反相其事远相接贤人何代无旧史聊可猎兵部事晋朝文学中科甲强臣方跋扈朝士多恇怯独持上方剑愿斩犇鲸鬛堂堂张彦泽反势凌阊阖拜章请显戮直气不可压三进叩玉墀植笏立蓂荚皇情弥慰抚清问屡应答终焉念小恩曾不顾大业高吟归去诗潺湲泪承睫旋踵即乱华有同虞不腊张公领铁马朝市胡尘合刺谒甚闲详辞气殊不慑虎狼不敢害加礼为下榻当年弃謇谔异代居调燮相位席不煖帝泽安可洽斯人既沦亡此风亦萧飒滑稽何足累大节世已乏安用学腐儒矻矻守礼法
王枢密【朴】
西枢经纬才慷慨遇真主文学中甲科风云参霸府直躬在密勿未始畏强御凭案读古书箕踞视太祖泽欲浸生民化将还邃古拆寺遇武宗排佛如韩愈尽发羣苾蒭使之艺禾黍兵威遂强盛人力不耗蠧世宗征淮甸委任当留务马前拜侯伯堦下列椹斧叱咤气生风将校汗如雨手筑太平基胼胝不辍杵具瞻人有望衰运时不与修短天难忱殱夺民何岵恩深与小歛抚椁甚悲沮云亡复殄瘁前哲非虚语世岂乏贤良才难具文武历象过羲和文章敌燕许可能随衆人冥寞归尘土子孙虽衆多必复事未覩谁铭迁客诗高掲王公墓
五哀诗【有序】
予读杜工部八哀诗唯郑广文苏司业名位仅不显者余多将相大臣立功垂裕无所哀矣噫子美之诗盖取人之云亡邦国殄瘁而已非哀乎时有未列於此者待同志而嗣之云
故尚书兵部侍郎琅琊王公【佑】
琅琊名父子少孤起徒步贽谒桑魏公藻监非易与抚顶久叹惜王杨许为伍诸侯取为官佐幕大名府主帅杜重威功大心跋扈天骥被絷维神龟罹网罟六师薄孤垒三面开生路主人既释放宾筵因诖误逼胁本非辜贬谪寻不赴折腰纡墨绶塌翼久未举梁栋耻州县长卿有辞赋里行旌邑政柱史登朝署纠弹志不乐润色才有素锦窠应列宿星垣吟药树丹青主帝典金玉铿王度东观秉直笔南宫司贡部时英集门下蔼蔼腾嘉誉鹏掀六月风豹蔚七日雾多材同列忌嫉恶奸人怒排斥屡专城织罗仍典午名官颇流离衣食尝贫窭文明起代邸振拔非不遇紫微虽正拜白发已迟暮史鱼直有道枨也刚不吐非才占清列志欲投兕虎英俊在草莱力能生翅羽毁誉两无私华衮间萧斧掌选循故实尹京耻鈎距名位仅三事疾瘵婴二?告满拜贰卿君恩慰沈痼终见哲人萎萧萧空壠墓鲤庭有令嗣凤阁启仙署两制列门生九原应自许苍苍犹足信吾道似有诉余庆存子孙明明深可据
故尚书虞部员外郎知制诰贬莱州司马渤海高公【锡】
文自咸通後流离不复雅因仍历五代秉笔多艳冶高公在紫微滥觞诱学者自此遂彬彬不荡亦不野惜哉伤躁进忤旨出阁下吾君登大宝先泽连霶洒均阳又淮阳移徙曾不暇遂无牵复命虚偶文明化何路得自新賫志入长夜人谓责太深终於郡司马
故殿中侍御史荥阳郑公【起】
柱史有名迹清才自天纵构思庆云合落笔醴泉涌歌诗与文赋铮铮人口讽扬袂入泽宫鹄心一箭中恃才善戏谑负气好侮弄大志有谁知细行乖自讼小谏事世宗惕惕佩光宠太祖方历试握兵权已重上书范鲁公先见不能用历数不在周讴謡卒归宋汗漫失屠龙接舆遂謌凤行荷伯伦锸高卧毕卓瓮神德不为嫌优待台宪俸晩求万泉令吏隐官资冗一旦随朝露识者弥哀痛无子嗣家声身世若一梦文编多散失人口时传诵空持一器酒何处浇孤塚
故国子博士郭公【忠恕】
汾阳饱经术赋性甚坦率在昔举神童广场推杰出尚书诵在口何论落自笔【公应举时口念尚书手写论语】总角取科名弱冠纡缨绂早佐襄隂幕汉鼎入周室失志罢屠龙佯狂遂扪虱周行亦黾勉吏隐多放逸滑稽东方朔图画王摩诘古文识蝌蚪奥学辨萍实字穷苍颉本篆证阳氷失王绩醉为乡伯伦居无疋俸钱乏一囊宦路从三黜朱衣多不着白发仍慵栉渐老羁旅年方见昇平日忽以伎术名此意殊郁郁放口忤无须何门求造膝遁逃终见捕谴逐道中卒遗孤落闾阎荒塜鸣蟋蟀手泽渐难求谁家耀箱帙吊投焚此诗九原应有物
故太子中允知洛阳县事頴公【贽】
洛阳富文彩峭拔四子流提笔入广场辞气干斗牛擢第在芸阁言事触冕旒左降宰百里道胜心无忧才高耻吏役放荡不检修起应贤良科下笔不见休青宫尚淹恤赤县且优游轻财粪土贱高义云天浮悬磬任贫窭盈樽长献酬知已彼何人凤阁与鳌头推挽终不起壮志将焉收晩年圯桥役关市良可羞忽焉为异物寒草封一丘孀?应冻饿交友谁寻求遗孙方稚齿爽秀已遒遒皇天若有凭必使光贻谋
太一宫祭回马上偶作寄韩德纯道士
去年暨今夏承诏祠天神昔当揺落时宫叶红纷纷此来芳春暮宫草青蓁蓁三日奉斋洁百骸袪垢氛御署致恭?天香何絪緼监祀黄门郎摄官紫微臣松枝拂剑佩树影光搢绅灯烛晃白昼香花蔼清芬金殿礼神仙瑶坛醮星辰至诚不为已玄鉴当福仁质明祀事毕复命趋紫宸扬鞭入村落缓辔聊逡巡麦田少时雨蚕月无闲人自慙怀禄仕蠧此力穑民又抛三洞趣来入九衢尘不如韩道士长此养天真
送筇杖与刘湛然道士
有客遗竹杖九节共一枝鹤茎老更长龙骨虬且奇我问何所来曰从西南夷因思汉武帝求此民力疲明明圣天子德教加四维蛮貊尽臣妾县道皆羁縻僰僮与笮马入贡何累累此竹日已贱轻视如蒿藜我年三十七血气未全衰况在紫微垣动为簪笏羁倚壁如长【去声】物岁月无所施甘心空爱惜惜此来天涯忽承明圣诏来谒太一祠再见刘先生气貌清且羸持此以为赠所谓得其宜少助橘童力好引花鹿随步月莫离手看山聊搘颐微物懒致书故作筇竹诗
对雪
帝乡岁云暮衡门昼长闭五日免常参三馆无公事读书夜卧迟多成日高睡睡起毛骨寒窗牖琼花坠披衣出户看飘飘满天地岂敢患贫居聊将贺丰岁月俸虽无余晨炊且相继薪刍未阙供酒肴亦能备数杯奉亲老一酌均兄弟妻子不饥寒相聚謌时瑞因思河朔民输税供边鄙车重数十斛路遥几百里羸蹄冻不行死辙氷难曳夜来何处宿閴寂荒陂里又思边塞兵荷戈御敌骑城上卓旌旗楼中望烽燧弓劲添气力甲寒侵骨髓今日何处行牢落穷沙际自念亦何人偷安得如是深为苍生蠧仍尸谏官位謇谔无一言岂得为直士褒贬无一词岂得为良史不耕一亩田不持一只矢多慙富人术且乏安边议空作对雪吟勤勤谢知已
金吾
金吾河朔人事郡在贱列攀附周世宗龙飞起鱼鼈委质向圣朝积功取旄钺所在肆贪残乘时恃勲伐皇家平金陵九江聚遗孽弥年城乃陷不使鸡犬活老小数千人一怒尽流血三惑无不具五福何尝缺晚年得执金富贵居朝阙娯乐有清商康强无白髪享年六十九固不为夭折考终北牖下手足全启发子孙数十人解佩就衰絰赠典颇优崇视朝为之辍哀荣既如是报应何足说责簿李广死赐剑武安灭侥幸过古人况无大功烈福善与祸淫斯言仅虚设吁嗟为儒者寒饿守名节五十朝大夫龙锺头如雪无故不杀羊礼文安可越何况宾祀间贫苦无羊杀
送戚维戚纶之阆州亳州
古人贵道德岂以禄位拘有道不在位顔回舜之徒无德殃且至商受为独夫以此固名节富贵安足图睢阳戚先生今世古之儒终身不求仕没齿唯诵书孝爱睦姻族淳谨化里闾文翁变蜀土尚以德位俱仲淹居汾水专用素教敷青青子衿辈栉比曳朝裾盛德苟无报吾道将焉如鲤庭生二子骊颔委双珠朴愿有父风学业张皇谟各登进士科齐乘使者车阆中佐郡政亳社司?酤佐郡古半刺可使惸?苏?酤今权道亦助军国须牵车骥虽屈补履两有余谁谓佐着作在上积薪刍谁谓光禄勲其中混琼琚我亦何为者先上青云衢伐木空求友拔茅未连茹终待奋直笔会当伏青蒲请镇名与器愿分贤与愚彚征补皇极戮力张道枢巨鱼方煦沫相忘在江湖冥鸿当顺风淬翼摩太虚此志尚噎郁【阙】冀良悲吁苦县且密迩劒关多崎岖于役勿为数加节聊自娯尺素惠好音无惜双鲤鱼
送陈侯之任同州
丈夫贵自奋何必恃诒谋当年功不立古人重为忧太师忠顺公没世有余休令子一何贤耻随资?流碌碌奉朝请君恩何以酬郁郁不快意上章闻冕旒愿为循良吏未甘恩泽侯天子嘉乃诚锡命莅同州同州古三辅北望雄且优诏条得以布民瘼得以求勿谓绮纨子当有襦袴讴诗云无忝尔礼云必为裘去去继旄节免作将门羞
送朱九龄
吏隐不求贵亲老不择禄之子有俊才弱冠中正鹄弗坠先人业何慙有道糓一命佐砀山枳棘聊容足再命宰嘉兴丝桐几易俗率身甘菜茹养毋求粱肉承顔苟不亏折腰未为辱解邙无余赀舟中只琴筑十口寄淮泗一身来辇毂又说东南行秋风江水渌鄱阳古名郡赤金流山谷每岁鼓钱刀从来设官局还得便高堂无辞縻逸躅扬帆江湖思木脱天地肃枫叶紫斓斒蓼花红?津吏晓来迎溪僧夜留宿至止事方简优游从所欲江城丰稻粱水市多鱼?三载奉甘脆百钱饱家族自有彩衣华勿叹蓝袍緑行年未三十气壮顔如玉行义日以闻焉能长碌碌终列侍臣班耀我同年録且赋白华诗唱作离筵曲
暴富送孙何入史馆
孟郊常贫苦忽吟不贫句为喜玉川子画船归洛浦【孟郊有忽不贫喜卢仝书船归洛诗】乃知君子心所乐在稽古汉公得高科不足唯坟素二年佐棠隂眼黑怕文簿跃身入三馆烂目閲四库孟贫昔不贫孙贫今暴富暴富亦须防文高被人妒
赠刘仲堪
刘生颇少秀为学识根柢丘轲有堂奥试脚到堦砌杨墨恣荒榛挥手欲芟薙携文访谪居趣向非权势对挹雏凤下交言孤鹤唳在璞认良玉行当为国器彼茁见灵茅伫可供王祭岂止随衆人区区一枝桂宜哉孙汉公妻之以女弟吾家兄之子笄年未伉俪恨不早相逢取子为佳壻
送冯尊师【时再为拾遗】
前日访潘阆下马入穷巷忽见双笋石卧向青苔上云是冯尊师秋来留在兹今说东南行问吾坚乞诗乂见宋阁老亦言师甚好欲去天台山即别长安道台阁有羣英赠别瑰与琼琤然满怀袖此事殊为荣安用徵吾句吾道方龃龉老为八品官有山未能去束发号男儿出处贵得宜出则学臯夔独立称帝师处则同乔松决起如冥鸿谁能似蚯蚓蟠屈泥土中师行甚可羡云鹤无羁绊为我持此诗题于桐栢观
小畜集卷四

[book_title]卷五
钦定四库全书
小畜集卷五　　　　　　宋　王禹偁　撰古诗
八絶诗
庶子泉
白龙泉
明月溪
清风亭
望日台
归云洞
阳氷篆
垂藤盖
东门送郎吏行寄承旨宋侍御
送林介
北楼感事
送刘职方
感兴
老态
官醖
射弩
黑裘
闻鴞
甘菊冷淘
霪雨中偶书所见
唱山歌
詶杨遂
和杨遂贺雨
八絶诗【有序】
唐大历中陇西李幼卿以宫相领滁州刺史始游琅邪山立宝应寺故泉有庶子之号李阳氷篆其铭存诸石壁白龙泉又次焉由是亭台溪洞合垂藤盖谓之八絶云皇宋至道元年予自翰林学士出官滁上因作古诗八章刻石於寺寺名开化者我朝改之也
庶子泉
物趣固天造物景不自胜泉乎未遇人石罅徒流迸宫相政多暇行乐蹑岩磴发蒙涨为溪幽致兹焉盛唐贤大历後峭壁刻名姓我来一何暮今秋始乘兴山势环有缺山门壶引柄乍挹清泚姿颇惬幽闲性味将春茗宜光与晓岚暝架竹落僧?远声入清磬何当宿禅室欹枕终夜听饮多病骨换照久尘襟迥销尽谪居愁无心治归艇
白龙泉
岸石何凿凿渤潏涌山脚含虚光可鉴倒影壁如削弥漫到前溪支脉通远壑白龙乃神物胡此恋一勺势能为霖雨力可兴雷雹上天未有命兹焉缩头角应防困蝼蚁泥蟠讵敢跃俎醢曾是忧豢养殊非乐亦如君子道出处肯先觉吾生苦迁谪未免郡政缚偶来泉畔坐感兴题秋箨抖擞缨上尘试就清涟濯聊将一掬水洗我面慙怍日暮不忍归风埃满城郭
明月溪
浚溪者为谁人骨皆已朽我来寻故迹溪荒乱泉吼惜哉幽胜事尽落唐贤手惟余旧时月团团照山口
清风亭
兹亭废已久厥趾犹在哉清风为我起疑有精灵来神交念宫相临砌倾一杯回头问黄菊寂寞为谁开
望日台
荒台隐层碧云磴踰百尺攀萝试一登依然有遗迹掌舒旧砌平屏卓诸峯直凭高聊寓望孤怀念乡国长安不可见但对金乌赤倾盖葵藿心庶见浮云隔
归云洞
碧洞何耽耽呀然倚山根朝云出如呕暮云归如吞大块气不死兹为玄牝门怪石拥左右势若貙虎蹲旁行数十步漆黑不可扪安得鞭烛龙为吾前驰犇寻尽神仙窟一一知其源
阳氷篆
泠泠庶子泉落落阳氷笔云气势崩垂龙蛇互蟠屈峄山既劘灭石鼔又缺失唯兹数十字遒劲倚云窟模印徧华夷流传耀缃帙书诚一艺尔小道讵可忽乃知出人事千古名不没
垂藤盖
古藤何樛蟠低?庶子泉童童若垂盖挂在絶壁前月穿波影碎露滴岸声圆晓笼使君醉夜覆溪僧禅昔之好事者为作出偶然人亡藤已朽犹得声名传我欲移青松植向泉眼边既图岁月久复取节操全所为亦一时所期或千年庶吾不朽名长同偃盖悬
东门送郎吏行寄承旨宋侍郎
西门送仆射鞍马照路光南门送贰卿冠盖遥相望东门送郎吏?舟隋堤傍【是岁六月十一日仆射吕相公赴西京二十一日参政苏礼部赴南阳二十三日予赴滁州承旨侍郎皆为祖席之主】郎吏诚隔品同直白玉堂丈人况知已振拔在举扬携手惜我去深劝离别觞醉中不记事烟水空茫茫醒来闻鸣橹呕轧独自伤犹疑在禁中残漏寒丁当回望银台间五云遮帝乡离散今如此升沈庸何伤丈人名位峻咫尺登岩廊平居倦朝请高论思退藏圃田有别业古木罗修篁潭亭寒萧萧池波碧泱泱尝云拂袖去可以傲羲皇丈人果能尔识度非寻常安车比疏广辟糓如张良再拜愿丈人寿考仍康强自念山野士不解随圆方宦途多龃龉身计颇悲凉行将解簪笏归去事农桑幸容操履杖洒扫循丘墙
送林介
八年困名塲万里省慈亲吟变闽越声衣有京洛尘况复久相依知子文行淳不能致一第虚作金銮臣昔予贬商洛相送远涉溱今予谪滁上语别清淮滨途穷与道丧讵免同沾巾
北楼感事【有序】
唐朱崖李太尉卫公为滁州刺史作怀嵩楼取怀归嵩洛之义也卫公自为之记其中述直翰林时同僚存殁且有白鸡黄犬之叹颇露知退之心及自滁徵拜再秉钧轴卒以怙权贾祸贬死海外则向之立言诚空文尔皇宋至道元年夏五月仆自翰林学士尚书礼部员外郎知制诰除工部郎中知滁州军州事到郡之日访卫公旧迹楼之与记皆莫知也而郡有北楼通刺史公署登眺终日甚亦自得作北楼感事诗以见志
北楼出林杪登览开病姿旁带滁州城雉堞何逶迤下入刺史宅却临统军池【盖统军凿小池在楼下】伊予翰林客失职方在兹两衙簿领外尽日吟望时晩窻度急雨夏木交繁枝淮南气候殊经秋啭黄鹂檐前有山菓采掇亦甘滋樽中有官醖倾酌任醇醨忘机得真趣怀古生远思念昔李太尉落落邦家基下笔到两汉料兵如六奇谪宦来此郡郁郁持一麾尝作怀嵩楼记文悲盛衰甚得进退理深明祸福机未几再入用斯言忽如遗君恩匪胶柱天殃若影随六月万里行炎荒竟不归功成又名遂不退将安之姑以人事较勿凭天命推矧予草泽士被褐复羮藜谬因弄文翰八载侍丹墀二入承明庐古人期并驰玉堂百日罢所累非文辞强仕非为老望郎不为卑淮边永阳郡人物自熙熙费用量所入丰约从其宜一妻本糟糠不识金翠施三男无庶孽讵爱纨绮赀甘贫絶诛求易退无羁縻五十拟归耕何必悬车期且予望卫公云龙与山麋唐贤昔际遇文雅道光辉进士取将相易於俯拾棊自从五代来素风已凌迟干戈为政事茅土输健儿儒冠筮仕者仅免寒与饥至今明圣代此风犹未移自无经济术乌用碌碌为归欤复归欤无忘北楼诗
送刘职方
罢直出玉堂诏授尚书郎朝佥假郡印承乏来永阳喜开黄纸书云替刘职方职方老状头畴昔名擅场宦游三十载寸进鸳鹭行未出六品班髭鬓巳垂霜顾予新进生遭时恣翺翔纶闱与内署掌诰侍玉皇夜召赴浴殿春游醉栢梁晩出银台门朝服含天香为儒能到此自道摩穹莟今年四十二典郡清淮旁卧锦郎位正腰金服色光见君深自媿抚已庸何伤古人重交代子孙不相忘西掖替左司刘白形诗章【刘梦得赠白公诗云苏州刺史例能诗西掖今来替左司】况我忝翰林而君列文昌待将官与氏山寺题修篁共保不朽名他年比甘棠升沈何足道聚散安有常且当唱此诗为君送离觞
感兴
吾尝入深山谿谷寒且沍杉桧颇凌云岁月自朽蠧般输日不见何由用斤斧东山大夫松中岳金鸡树秦政本独夫则天乃淫妪名号被常材所幸因一顾为木岂有命偶然生要路谁取涧底松上作明堂柱
老态
白发不相饶秋来生鬓边黑花最相亲终日在眼前老态固具矣宦情信悠然唯当共心约收拾早归田
官醖
为郡得官醖月给盈三斛地僻少使车时清罕留狱老大复迁谪吾怀颇幽独婵娟楼上月烂漫池边菊东院与西亭修修风弄竹对此不开樽骚人应恸哭独酌入醉乡陶然瞑双目醒来成浩叹胡为事口腹彛酒书垂诫羣饮圣所戮汉文亦禁酒患在靡人谷自从孝武来用度常不足榷酤夺人利取钱入官屋古今事相倍帝皇道难复吾无监与史且尽杯中醁
射弩
蹷张见旧史强弩亦古官如何壮夫事今作儒者欢罚郡在僻左时清政多闲戎装命宾侣作此开愁顔吴弩号健犍仆夫为吾弯正侯废已久画纸为雕盘日晕生几重挂壁何团团记筹皷声急中的酒量寛诚非军旅事亦有堵墙观安得十万枝长驱过桑乾射彼老上廷夺取燕脂山不见一匈奴直抵瀚海还北方尽纳欵献寿天可汗吾徒久不武干禄为饥寒所得斗升禄龌龊在朝班不如执戈士意气登韩坛笑拥白玉妓醉驰黄金鞍郎官一生俸供尔数月间儒将古所重料兵如转丸谁知戴章甫终老弄辛酸偶因儿戏为痛念边事艰临风自慷慨素发冲儒冠
黑裘
野蚕自成茧密为山紬此物产何许莱夷负海州一端重数斤裁染为?裘守黑异华侈崇俭非轻柔燻香则无取风雪曾何忧朝可奉冠带夜以为衾裯晏婴三十年庶几迹相侔季子叹貂弊吾服已为优不耻狐貉者亦当师仲由况我屡迁谪行采耕歌讴映发垂鹭顶植杖昂鸠头袖寛可以舞老农即为俦不曳银台门任尔争封侯
闻鴞【有序】
滁楚地也郡堞之上鸱鴞巢焉秋冬永夕鸣啸不已妻子惊咤或终夜不寐因作诗以喻之且徵前贤放逐而闻是鸟者总而述焉以见吾志
元精自万彚羽族何茫茫为怪有鸱鴞为瑞称凤皇凤皇不时出未识五色章吾生在邹鲁风土殊远方鸣鸠随乳燕日夕巢我梁翩翾杂鸟雀遶屋率为常又从筮仕来五年居帝乡更直入承明侍宴到未央上林闻莺啭巧舌如笙簧鸱鴞徒知名闻见实未尝顷年谪商山听之已悲凉今兹出内庭罚郡来永阳谁知尔鸋鴳营巢在城墙年加睡渐少秋尽漏且长鸣啸殊不已历历含微霜孺人泣我右稚子啼我傍吾心非逹士讵免亦怅怅人生纵百岁忽若石火光其间有穷通幽昧难自量我爱臯与夔峩冠虞舜堂箫韶闻九成丹穴来锵锵又爱闳与散陈力遇文王鸑鷟听岐山多士周道昌嗟嗟汉贾谊年少谪南荒故有鵩鸟赋倚伏理甚详郇公暨邺侯放逐同一乡夜深闻此鸟韦公涕沾裳李侯举酒令斯音非不祥坐客如不闻罚之以巨觞遂使恶鸟声听之靡所伤【天宝中韦郇公谪守蕲州时李邺侯亦以处士放逐因夜饮闻?鴞韦公泣下李侯曰此鸟人以为恶其声可听乃令坐客有不听其声者罚以大白由是听之不厌】赞皇贬袁州怀鴞义亦臧【李太尉有怀鴞赋】乃知昔贤哲未免亦凄惶况予不肖者邀宠在朝行报国惟直道谋身昧周防四年两度黜髩发已苍苍虽得五品官销尽百链钢何当解印绶归以谢膏粱教儿勤稼穑与妻甘糟糠凤来非我庆鴞集非吾殃优游尽天年身世俱可忘
甘菊冷淘
经年厌粱肉颇觉道气浑孟春致斋戒勅厨唯素飱淮南地甚暖甘菊生篱根长芽触土膏小叶弄晴暾采采忽盈把洗去朝露痕俸麫新且细溲溲如玉敦随刀落银镂煮投寒泉盆杂此青青色芳香敌兰荪一举无孑遗空媿越盌存解衣露其腹稚子为我扪饱慙广文郑饥谢鲁山元【广文先生饭不足元鲁山饿而死】况吾草泽士藜藿供朝昏谬因事笔砚名通金马门官供政事食久直紫微垣【知制诰给政事食自小许公始】谁言谪滁上举族饱且温既无甘旨庆焉用品味繁子美重槐叶直欲献至尊【事见杜工部槐叶冷淘诗】起予有遗韵甫也可与言
霪雨中偶书所见
丙申二月七是夕月离毕春云忽霮?春雨复蒙密绵绵殆三旬不见天上日谪宦在淮甸幽抱常郁郁岂无琅琊山泥泞不可出空庭唯蚯蚓得势互蟠屈乘彼积隂气xiao穴恣出没山禽忽飞下长嘴啄深窟倒曳方力争强吞遽全食穴土与巢林上下非俦匹胡然罹此酷不能保微质嗟嗟彼羣小倾夺事匪一仪凤去九霄神龙入泉室如何役吾眼瞻视此小物归来因浩叹自悔成诗笔
唱山歌
滁民带楚俗下里同巴音岁稔又时安春来恣歌吟接臂转若环聚首丛如林男女互相调其词事奢淫修教不易俗吾亦弗之禁【叶韵】夜阑尚未阕其乐何湛湛用此散楚兵子房谋计深乃知国家事成败因人心
酬杨遂
杨君江左士文律何飘飘人言未冠时作赋凌洞箫甲科中南国【江南状元及第】通籍趋东朝【入中国为赞善】轗轲位不进陶潜还折腰【复为县令】宰邑向蜀道?蒲忽兴妖官小力不支犇窜避枪刀朝廷贵守土黜入县佐僚昨朝写孤愤遗我有客謡伊予亦左迁讽之心无憀人生一世间否泰安可逃姑问道何如未必论卑高自古富贵者撩乱如藜蒿德业苟无取未死名已消岂期顔子渊不朽在一瓢推此任穷逹其乐方陶陶达则为鵾鹏穷则为鹪鹩垂天与巢林识分皆逍遥
和杨遂贺雨
我罢内廷职出临永阳民永阳民虽庶未免多饥贫富之既无术龊龊为谨身可堪今夏旱如燎复如焚厥田本涂泥坐见生埃氛稚老无所诉嗷嗷望穹旻食禄忧人忧昼夜眉不伸促决狱中囚徧祷境内神楚辞有山鬼庙貌罗水滨胡法有浮图寺宇连城闉斋庄命寮寀供给抽俸缗鼔笛迎湫水香花照金轮诚知非典故且慰旱熯人偶与天雨会滂沱四郊匀插秧复修堰野叟何欣欣可办官赋税亦免农艰辛燮调赖时相感应由圣君於吾复何有敢望歌颂云清流杨水部德与我为邻仇香官位屈何逊诗格新见投贺雨篇言自人口闻天君盖私我过实岂相亲为霖非我事职业唯词臣若有民謡起当歌帝泽春庶使采诗官入奏助南熏【杨诗云愿侯辑百福长与民为霖】
小畜集卷五

[book_title]卷六
<集部,别集类,北宋建隆至靖康,小畜集>
钦定四库全书
小畜集卷六　　　　　　宋　王禹偁　撰古诗
扬州寒食赠屯田张员外成均吴博士同年殿省柳丞
扬州池亭即事
一品孙郑昱
凤皇陂
月波楼咏怀
十月二十日作
雷
秋霖【二首】
真娘墓
游虎丘
吴王墓
橄榄
为恶
扬州寒食赠屯田张员外成均吴博士同年殿省柳丞
前年寒食节待诏直内廷休假百官出独掩深严扃近侍不敢醉赐酒空满瓶闲就通中枕时闻索上铃思入亡何乡兀然欲忘形去年寒食日滁上参专城山歌喧里巷春物媚池亭永阳溪水緑琅邪山色青谪宦自消遣不敢夸独醒往往取官醖时时对花倾醉来念身世翻使泪纵横今年莅淮海时节又清明对案有留事听歌无懽声胥徒费簿领使客烦送迎狴牢未空歇堰决劳修营衰病力不支懒慢性已成虚花满双目素发添几茎酒殽略无味妓乐固难听谁言寒食下终日取茶烹屯田布素交屈此关市征昔年同应举典衣飞巨觥博士东观客求官得步兵况且丹陛前同为出谷莺殿丞伊我邑桑梓复弟兄吏隐掌鹾茗终朝谈道经三贤宴会少七夕休假并何不策我马废苑寻流萤何不荡我舟楼台访摘星三春景欲尽九曲渡始平居然逼吏役顿此阻交情老态厌春华病身忧宿酲如水若不改藉糟亦胡宁解印蓄素志吟诗露丹诚维扬非所爱有便即归耕
扬州池亭即事
冥心閲羣动亦各趋所安胡为名利人戚戚常鲜欢吾生四十四结佩呼郡官掌言入纶阁待诏入金銮非谓得禄少所嗟持道难前年谪滁州忧时双髩残赖有琅邪溪时濯尘缨冠朝佥徙淮海任重力易殚君恩讵可报感激涕丸澜民瘼不能治恻隐情悲酸况复多病身名官心已闲归田未果决怀禄尚盘桓公退何所适池亭一凭栏旭日媚春溪微风生鸣湍呵僮勿挟弹留客不持竿用冀鱼鸟驯熙熙肆游观神仙未可学吏隐聊自寛孤吟刻幽石此义非考盘
一品孙郑昱
卜葬得假告南出安上门鞭马六十里暮投中书村一翁馆我宿茅屋欲黄昏有客忽投刺自称一品孙气貌不凡俗因为开酒罇坐久问家谍其族大且繁池州有清节滥觞发洪源【郑羡天宝末携家遁於嵩少不受禄山伪命由是有清名大历中自尚书郎刺池州不赴任遂隐居嵩洛生五子絪最知名羡累赠司空絪自撰父碑事迹甚详】太傅擅鸿笔入相又出藩【絪元和中拜相又镇岭表终太子太傅致仕年七十八王起撰碑】其家本开封改号一何尊【絪为相时诏改宰辅乡凤池里中书村】至昱始六代布衣老丘樊【絪生祗德祗德之子曰颢大中朝尚主颢弟顼乾宁中太子太保项子峤太子少詹事峤子藇用一品孙补太庙斋郎显德元年终泌阳令藇子昱昱一品曾孙至絪六世矣】跨驴入府县驱犊耕郊原家庙固已毁国史空具存盛德百世着功必格乾坤高太已不祀羡絪何可论况复起章句乘时宠便蕃子孙虽替陵尚得守田园我爱三代上法度有深根卿大夫称家世世奉苹蘩四民有定分宦路无驰奔自从杂霸道倾夺日喧喧脱耒秉金钺吮笔乘朱轩朝荣暮又辱容易如掌翻古道不可复颓波益以浑何况度木者倒置轮与辕我亦起白屋两朝直紫垣?子有官常赏延弟与昆尽得食人禄将何报君恩农桑国之本孝义古所敦五族不力穑终岁饱且温虽非享富贵亦以蠧黎元唐贤尚消歇我辈奚足言呼儿讽此诗播在篪与埙
凤皇陂
次公治颍川仁政被一方神物不藏瑞兹焉集凤皇在昔奏箫韶舜庭来跄跄西伯有至化亦见鸣岐阳仲尼岂无德已矣空悲伤夫何刀笔吏而能致休祥我来过荒陂烟草但苍苍缅怀汉循吏史笔恐未详
月波楼咏怀【有序】
月波之名不知得于谁氏图缀故老皆无闻焉因作古诗一章凡六百八十字陷于楼壁庶使兹楼之名与诗不泯也
郡城无大小雉堞皆有楼其间着名者不过十数州吹箫事辽夐仙迹费寻求庾公在九江缔构何风流谢守镇宣城叠嶂名有由东阳敞八咏吾闻沈隐侯白雪架郢中调高谁和酬黄鹤倚鄂渚仙去事悠悠赞皇谪滁上作赋怀嵩丘楼居出俗态泽国多胜游好景不遇人安得名存留齐安古郡废移此清江头筑城随山势屈曲复环周兹楼最轩豁旷望西北陬武昌地如掌天末入双眸平远无林木一望同离娄山形如八字会合势相勾【东晋方士戴洋言武昌有山无林山形八字势不及九故孙权以黄武元年都武昌八年迁建业】三国事既远六朝名亦休近从唐末来争夺互仇雠斯楼备矢石此地控咽喉终朝望烽燧连岁事戈矛可怜好诗景牢落无人收皇宋统万国远迩尽怀柔三圣四十年荡荡文德修楚甸为内地黄冈压上游儒冠假郡印贱吏若公邮况多办职吏谁肯恣吟讴伊余何为者窃慕骚人俦两朝掌文翰十年侍冕旒去岁出西掖谪居抱穷愁日日江楼上风物得冥捜何人名月波此义颇为优西南新桂魄初上悬玉鈎晚瀬清且浅漂荡影沈浮三五金波满夜光如暗投骊龙弄颔珠晃朗照汀洲澹台披宝剑碎璧斩长虬冰轮晓入地推下赤金球阑干四五星斜汉印清秋谁家上九灯水玉工雕锼此景吟不出谩使声呦呦千里画图阔四时诗兴幽野花媚宫缬芳草铺碧油火云照沙浦暴雨倾瓦沟白乱芦花散红殷蓼穗稠檐冰垂若绠雪片大于鸥江蓠烟漠漠官柳雨飕飕舟子斜荡桨牧童倒骑牛水獭有时戏江豚颇能泅山鸟奏竽籁落霞展衾裯鱼网雪离离酒旗风飂飂旅怀虽自适诗物奈相尤右顾徐邈洞精灵知在不左看伍员庙僶俛令人羞楼中何所有官醖湛蚍蜉碁枰留客坐琴调待僧抽桔苞邻药鼎诗笔间茶瓯平生性幽独寂寞谁献酬官常已三黜怀抱罹百忧凭栏忆王粲望阙同子牟自甘成潦倒无复事声猷身世喻泡幻衣冠如赘瘤放意亡何乡谁分亲与仇寓形朝籍中毁誉任啁啾君恩无路报民瘼无术瘳唯慙恋禄俸未去耕田畴题诗郡楼上含毫思夷犹功名非范蠡何必泛扁舟
十月二十日作【是日甚寒始有冰】
重衾又重茵盖覆衰懒身中夜忽涕泗无复及吾亲须臾残漏歇吏报国忌晨凌旦骑马出溪冰薄潾潾路旁饥冻者顔色颇悲辛饱煖我不觉羞见黄州民昔贤终禄养往往归隐沦谁教为妻子头白走风尘修身与行道多媿古时人
雷
商山春夏旱旱雷不降雨及秋又霖霪雷声时一举南山复北山礚若贙虎君子容必变所以敬天怒无乃丰隆鬼恣意擿雷鼓此怒既非天敬之亦奚取
秋霖【二首】
秋霖周百日岁望终何如嘉谷就穗生茁茁垂青须宿麦未入土大田多泥涂河阔不辨马原高恐生鱼时政苟云失生民亦何辜雨若是天泪天眼应已枯
山云百日雨山水十丈波田畴与道路一夕成江河巨石大于瓮吹转如蓬窠夏旱既损麦秋潦复无禾津梁尽倾坏商贩絶经过斗米二百金吾生将奈何安敢比夷齐愚圣不同科应如元鲁山饿死深山阿【元鲁山山居阻水絶食而死】
真娘墓
女命在于色士命在于才无色无才者未死如尘灰虎丘真娘墓止是空土堆香魂与腻骨销散随黄埃何事千百年一名长在哉吴越多妇人死即藏山隈无色固无名丘冢宜崔嵬唯此真娘墓客到情徘徊我是好名士为尔倾一杯我非好色者後人无相咍
游虎丘
乐天曾守郡酷爱虎丘山一年十二度五马来松关我今方吏隐心在云水间野性羣麋鹿忘机狎鸥鹇乘兴即一到兴尽复自还不知使君贵何似长官闲
吴王墓
惜哉吴王墓秦帝尝开破应笑埋金玉千年贾余祸不待虎迹销已闻鲍车过又是骊山头炎炎三月火
橄榄
江东多果实橄榄称珍奇北人将就酒食之先颦眉皮核苦且涩历口复弃遗良久有回味始觉甘如饴我今何所喻喻彼忠臣辞直道逆君耳斥逐投天涯世乱思其言噬脐焉能追寄语采诗者无轻橄榄诗
为恶
明时巧言士乱世佞幸郎佞幸唯苟且巧言颇包藏为恶虽不同同归于覆亡
小畜集卷六

[book_title]卷七
钦定四库全书
小畜集卷七　　　　　　宋　王禹偁　撰律诗
书怀
寄砀山主簿朱九龄
寄鱼台主簿傅翺
寄宁陵陈长官
寄金乡张赞善
赴长洲县作【二首】
惠山寺留题
游虎丘山寺
寄献润州赵舍人【二首】
寄毘陵刘博士
谢柴侍御送鹤
官舍书怀呈罗思纯
除夜寄罗评事同年【三首】
陆羽泉茶
投柴殿院
东邻竹
南园偶题
戏赠嘉兴朱宰同年
春日官舍偶题
寄献翰林宋舍人
吴江县寺留题
献转运使雷谏议【二首】
罗思纯鹤毙为四韵吊之
即席送许制之曹南省兄
中元夜宿余杭仙泉寺留题
赠草庵禅师
言怀
题响?廊壁
中秋月
赠采访使合门穆舍人
泛吴淞江
献转运副使太常李博士
苏州寒食日送人归觐
春晩游太和宫
再泛吴江
笋【三首】
官舍书怀呈郡守
赠母中舍
赠赞宁大师
题钱塘县罗江东手植海棠
武平寺留题
赠湖州张从事
送李中舍罢萧山赴阙
寄主客安员外
和郡僚题李中舍公署
送奉常李丞赴阙
题张处士溪居
初拜拾遗游琼林苑
馆中春直偶题
寄赞宁上人
岁暮偶书寄苏台旧僚友
朝退偶题
送王司谏赴淮南转运
送郝校书从事相州
献仆射相公【二首】
贺李宗谔先辈除校书郎
送夏侯正言襄阳迎亲
送鞠评事宰兰溪
送查校书从事彭门
送史馆赵寺丞出宰咸阳
送田舍人出守淮阳
送罗着作奉使湖湘
送夏侯正言奉使江南
送馆中王正言使交址
七夕应制
送柴郎中使高丽
送罗着作两浙按狱
贺温正言赐紫
送光禄王寺丞通判徐方
谢同年黄法曹送道服
送冯学士入蜀
贺将作孔监致仕
和陈州田舍人留别【五首】
送密直温学士西京迁葬
寄田舍人
送赵令公西京留守
送同年刘司谏通判西都
贺范舍人再入西掖
阁下咏怀
阁下暮春
舍人院竹
省中苦雨【二首】
书怀
释褐来成武初官且自强位卑松在涧俸薄叶经霜雨菌生书案饥禽啄印床犹惊写秋卷槐砌落花黄
寄砀山主簿朱九龄
忽思蓬岛会羣仙二百同年最少年利市襴衫抛白紵风流名纸写红牋歌楼夜宴停银烛柳巷春泥汚锦鞯今日折腰尘土里共君追想好凄然
寄鱼台主簿傅翺
听说鱼台景最奇鲍参军到语多时【时林法掾来自鱼台因言烟水之兴故有此句】天晴緑野悬渔网木脱空城露酒旗锦掷鲜鳞红拨刺雪翻寒鹭白?褷仍夸县尹风骚客应有秋来唱和诗
寄宁陵陈长官
吏隐宁陵县琴堂枕古河家山隔江远风雨过船多假日亲寻药公庭自种莎相逢如旧识执手动劳歌
寄金乡张赞善
年少辞荣自古稀朝衣不着着斑衣北堂侍膳侵星起南亩催耕冒雨归种竹野塘春笋脆采兰幽涧露芽肥伊予自是徒劳者未得同遵旧钓矶
赴长洲县作【二首】
移任长洲县登舟兴有余篷高时见月棹稳不妨书雨碧芦枝亚霜红蓼穗疎此行纡墨绶不是为鲈鱼移任长洲县辞亲泪满衣折腰虽未免搔首欲何归晓白霜华重晴红栗叶飞江头鸥鹭在应怪不忘机
惠山寺留题
吟入惠山山下寺石泉闲挹味何嘉好抛此日陶潜米学煮当年陆羽茶犹负片心眠水石略开尘眼识烟霞劳生未了还东去孤棹寒篷宿浪花
游虎丘山寺
寺墙围着碧孱顔曾是当年海涌山尽把好峯藏院里不教幽景落人间剑池艹色终冬在石座苔花自古斑珍重晋朝吾祖宅一回来此便忘还
寄献润州赵舍人【二首】
南徐城古树苍苍衙府楼台尽枕江甘露钟声清醉榻海门山色滴吟窻直庐久负题红叶出镇何妨拥碧幢闻说秋来自高尚道装筇竹鹤成双
记言采笔罢摛华郡合高闲似道家琴院坐听江寺磬郡楼吟见海山霞春园遗母亲烧笋夜榻留僧自煮茶应笑陶潜未归去折腰奔走在泥沙
寄毘陵刘博士
毘陵古郡接江壖赴任琴书共一船下岸且寻甘露寺到城先问惠山泉秋蟾吐槛供吟兴野鹤偎床伴醉眠官散道孤诗落笔老应双髩更皤然
谢柴侍御送鹤
两朶春云堕世间霜台乞与县僚看骨含仙气生来痩羽插天风过处寒唳别绣衣声寂寂舞随蓝绶意珊珊今朝窻外频相顾应怪头无獬豸冠
官舍书怀呈罗思纯
同年事分几般同墨绶逶迤一郡中仙桂并枝攀月魄县花反影笑春风分莎种就寻僧迳借竹编成养鹤笼中暇不妨闲唱和免教来往递诗筒
除夜寄罗评事同年【三首】
岁暮洞庭山知君思浩然年侵晓色尽人枕夜涛眠移棹风揺浪开窻雪满天无因一乘兴同醉太湖船除夜在天涯共君同忆归梦中倾寿酒堂下着斑衣腊雪通宵舞梅花到处飞更堪洞庭宿愁思倍依依郡僚方贺正独宿太湖棱堦下羞为吏船中秪载僧折梅和薄雪煮茗对孤灯应笑排衙早寒靴踏晓氷
陆羽泉茶
甃石封苔百尺深试茶余味少知音唯留半夜泉中月尝得先生一片心
投柴殿院【三十韵】
南面修文德东吴纳土疆苍生思抚育丹诏择循良乌府官新转龙头桂旧香渡江骢马痩垂地绣衣长纶合材知屈苏台俗必康恩流一车雨威凛栢台霜休假寻山寺行春泊野塘白公是前政鲁望有维桑求瘼心虽切颐神道岂妨煎茶虎丘井捣药木兰堂笋蕨供家馔园林着道装击筇教鹤舞收橘待僧尝迎使朝衣稳娯宾绮席张犬声锁巷陌莺舌动笙簧冷句题秋叶孤琴贮夜囊歌楼寒月白饮舫晩波凉官业除苛法家风袭雅章【故兵部员外郎自牧之子兵部以诗名擢第】豸冠危肃物象简醉横床熊轼淹宁久鳌头誉转芳南园休命侣北阙即徵黄清贵容谁见遭逢合自强字人叨属邑畏德每循墙名品知悬隔孤危俟荐扬折腰休太息青眼异寻常岱岳容拳石沧溟纳滥觞扶揺如借便羽翼必高翔从事员多阙徒劳迹可伤金台虽载筑珠履未成行始隗前言在依刘後进光免教青史上独美一燕王
东邻竹
东邻谁种竹偏称长官心月上分清影风来惠好音低枝疑见接迸笋似相寻多谢此君意墙头诱我吟
南园偶题
天子优贤是有唐监湖恩赐贺知章他年我若功成去乞取南园作醉乡
戏赠嘉兴朱宰同年
县前苏小旧荒坟应作行云入梦频犹胜白公尉盩厔庭花刚唤作夫人【朱未婚】
春日官舍偶题
薄宦苦流离壮年心已衰莺花愁不觉风雨病先知晓月晃竹屋寒苔叠槿篱无人慰幽寂庭柳自低垂
寄献翰林宋舍人
金鼎盐梅偶未和位高犹说野情多宫墙月上开琴匣道院风清响药箩留客旋烧含露笋倩僧教种耐霜荷孤寒知有为霖望未忍江头钓緑波
吴江县寺留题
松江江寺对峯峦槛外生池接野滩幽鹭静翘青草碧病僧间说夜涛寒晨斋施笋惟溪叟国忌行香秪县官尽日门前照流水尘缨浑拟濯丸澜
献转运使雷谏议【二首】
富年辞气压朱云老作皇家谏诤臣章疏罢封无事日朝廷犹惜直言人题诗野馆光泉石讲易秋堂动鬼神棘寺下僚叨末路齐心唯愿秉陶钧
江南江北接王畿漕运帆樯去似飞父子有才同富国君臣无事免宵衣屏除奸吏魂应丧养活疲民肉渐肥还有文场受恩客望尘情抱倍依依【时谏议子有终为淮南转运】
罗思纯鹤毙为四韵吊之
雪乾朱澹殒仙姿千岁无徵事可悲埋瘗肯饶鹦鹉塚飞鸣不到凤皇池遗音尚在飘松迳旧迹犹存傍槿篱应得羽人尸解术夜来何处啄灵芝
即席送许制之曹南省兄
梅烂荷圆六月天归帆高背虎丘烟到时自是成行雁别处休听满树蝉卖剑为賖吴市酒携家犹借洞庭船待看春榜来江外名占蓬莱第几仙
中元夜宿余杭仙泉寺留题
祭庙回来略问禅【时以岁旱山庙祈雨退宿于寺】藓墙莎迳碧山前风疏远磬秋开讲水响寒车夜救田蓝绶有香花菡蓞竹窻无寐月婵娟自慙政术贻枯旱忍卧松隂漱石泉
赠草庵禅师
阳山山下草庵深【阳山一名余杭】寂寂香灯对远岑莫怪相看总无语坐禅为政一般心
言怀
宦途日日与心违人事纷纷任是非却为游山置行李渔家船舫道家衣
题响?廊壁
廊坏空留响?名为因西子遶廊行可怜伍相终朝谏谁记当时曳履声
中秋月
何处见清辉登楼正午时莫辞终夕看动是隔年期冷湿流萤草光凝宿鹤枝不禁鸡唱晓轻别下天池
赠采访使合门穆舍人
经略十三州东南帝不忧二年辞玉砌几夜梦珠旒旌斾虽遐适江山是胜游风謡随处采民瘼尽心求报国机钤密供吟景象幽煮茶溪畔寺望月海边楼步武思龙尾琴书在鷁舟听泉调玉轸拂石试银鈎古画多收买新诗寡和酬酒醒闻瀑响睡起见潮头奉使时将久归朝礼必优一麾先出守万户待封侯遇主当宜贵遗材亦合收此身居下位无路画良筹已悔田园废堪惊鬂发秋凭谁念寒苦秖是拟归休僻甚陶元亮贫过鲁仲由品题殊不滥清浊肯同流复命期三接陈诗说四愁荐雄如有便还解杀身酬【穆好琴颇善书札】
泛吴淞江
苇篷疎薄漏斜阳半日孤吟未过江唯有鹭丝知我意时时翘足对船窻
献转运副使太常李博士
邦计动宸衷时贤莅浙东量寛吞渤澥气直禀崆峒【博士燕人】捧诏瑶墀下辞班玉笋中馈粮萧相国制礼叔孙通举措敦儒行诙谐有古风冀方思旧政【博士前理冀冀人怀之】江表伫成功吏畏严霜白民歌爱日红勤王虽运智修道岂妨公旋种烟莎迳闲科雨竹丛养成丹顶鹤痩尽雪花骢移石情无倦抄书俸不充晨餐烧露笋秋句写霜枫碁阁连花坞书窻映烛笼僧传栽树法客献递诗筒饮席螺为盏吟舟苇作篷按琴苔院冷捣药月堂空清白成家计操修逹圣聪即徵归象阙清秩冠鸳鸿
苏州寒食日送人归觐
江城寒食下花木惨离魂几宿投山寺孤帆过海门篷声泼火雨柳色禁烟村定省高堂後斑衣减泪痕
春晩游太和宫
数里新萍夹岸莎春来乘兴宿烟萝随风蝴蝶颠狂甚当路花枝采折多绦节参差抽苦笋翠钿狼籍撒圆荷湖山满眼不休去空羡渔翁雨一蓑
再泛吴江
二年为吏住江滨重到江头照病身满眼碧波输野鸟一蓑疎雨属渔人堕船晓月孤轮白入座晴山数点春张翰精灵还笑我緑袍依旧惹埃尘
笋【三首】
数里春蹊独自寻迸琼抽锦乱森森田文死去宾朋散抛掷三千玳瑁簪
緑玉修修冷罩烟一溪春露洗婵娟不知徐福归何处丱女童男泣海田
一夜春雷起旧根乱披烟箨出溪门稚川龙过频回首认得青青数代孙
官舍书怀呈郡守
年来潘令髩初凋痩马青衫耻下僚药债渐多医宿疾宦情犹切恋明朝空江梅雨添幽郁古县槐花鏁寂寥赖有郡侯知已在每怜憔悴赁金貂
赠毋中舍
岭表榆关路嶮巇颁条持节两无辞四方自是男儿事万里归来圣主知【中舍尝奉使入蕃又连责牧岭外二郡由是知名】雪岭旧行闲入梦贪泉曾饮别留诗如今已见功名立休忆当年一桂枝
赠赞寜大师
诏修僧史越江滨万卷书中老一身赴阙尚留支遁马援毫应待仲尼麟溟蒙雪影松窻晓狼籍苔花竹院春还许幽斋暂相访却慙陶令满衣尘
题钱塘县罗江东手植海棠
江东遗迹在钱塘手植庭花满院香若使当年居显位海棠今日是甘棠
武平寺留题
县斋东面是禅斋公退何妨引鹤来长爱座中如洞府却慙衣上有尘埃竹声冷撼秋窻雨山影青笼晩院苔最忆去年飞雪里煮茶煨栗夜深回
赠湖州张从事
前年春榜亚龙头词赋曾推第一流上直未归红药院供吟先得白苹洲酒醒野寺烹山蕨公退溪亭狎海鸥自是吴门折腰吏满衣尘土为君羞
送李中舍罢萧山赴阙
吏隐江东五六年归朝犹恋好山川野僧送别携诗句痩马临岐当酒钱吴苑醉逢梅弄雪隋堤吟见柳垂烟自言更共秋涛约未舍西央一钓船
寄主客安员外【十韵】
罢郡归兰省还愁到帝乡趂朝骑痩马赁宅住闲坊命服纡春草吟髭捻夜霜有心忆云水无语押班行药债经年欠文编满箧藏教儿学辞赋倩客卖囊装寻寺谁同步留僧自拂床举公投卷轴时相覔文章穷达君虽了沉沦我亦伤何当昇大用吾道始辉光
和郡僚题李中舍公署
树影池光映晓霞緑杨隂下吏排衙闲施屐齿妨横笋静拂琴床有落花地脉暗分吴苑水厨烟时煮洞庭茶青宫词客多闲暇按曲飞觞待岁华
送奉常李丞赴阙
江城方话旧捧诏去长安宦路相逢少乡情叙别难烟波迷晓渡风雨动春寒初夏应回首重期看牡丹
题张处士溪居
云里寒溪竹里桥野人居处絶烟嚣病来芳草生渔艇睡起残花落酒瓢闲把道书寻晓迳静携茶鼎洗春潮长洲懒吏频过此为爱盘飱有药苗
初拜拾遗游琼林苑
开宴曾游此缀行五年为吏别仙乡杏园莺蝶如相识应怪重来旧绶香
馆中春直偶题
御柳差差拂禁墙菲才何事直仙乡坐闻鸡唱皇宫近睡枕鱼须白日长帘挂藓庭微雨霁砚添桐井落花香春风老尽诗情淡翻卷青编独遶廊
寄赞宁上人【时上人进新修高僧传有诏赴阙】
支公兼有董狐才史传修成乙夜开天子远酬丹诏去高僧不出白云来眉毛久别应垂雪心印休传本似灰若念重瞳欲相见未妨西上一浮杯
岁暮偶书寄苏台旧僚友
吴门吏隐过三年何事陶潜捧诏还步武已趋龙尾遒梦魂犹忆虎丘山花开茂苑谁同醉雪满梁园独掩关会待他年求郡印剑池重遶碧潺潺
朝退偶题
吏隐金门秪似闲退朝穷巷懒开关经年不到公卿宅五日空随侍从班禁漏出花寒历历御泉通市细潺潺功名未立年犹少争忍携琴去旧山
送王司谏赴淮南转运
白兽樽前侍玉除暂分邦计别宸居映淮风月供吟笔拱极星辰伴使车别宴酒浓桑叶落野亭霜薄菊花疎东南莫作三年调红药香繁在直庐
送郝校书从事相州
提笔从戎别帝乡宦情兼领校书郎将军幕下红莲媚诗客袖中丹桂香吟倚旌旗春过雨醉听刁斗夜含霜金台莫作多时计非久应归振鹭行
献仆射相公【二首】
罢调金鼎道光辉闻说闲园自种薇书院日斜春睡觉沙堤人静早朝归吟依竹迳僧同步醉遶花庭蝶上衣却恐优游未终岁台星依旧照黄扉
五年黄阁掌陶甄忧国翻成两髩斑初引庙堂温树冷暂收霖雨岳云闲春园领鹤寻芳草小阁留僧画远山惟有门生苦求见竹斋花院一开关
贺李宗谔先辈除校书郎
秘省官清住帝乡春风原是状元郎未吟红药归西掖且着青衫侍北堂射策更期挥健笔骑驴犹得醉闲坊同年佐邑应相羡衣上芸香杂桂香
送夏侯正言襄阳迎亲
兰省方讐乙夜书襄阳迎侍蹔脂车挥毫偶未归纶阁衣锦何妨奉板舆岘首碑前留马足鹿门山下宿僧居汉臯游女曾相识应解鸣璫换佩鱼
送鞠评事宰兰溪
东下兰溪数十程几多山水入图经科名旧捷仙人桂县界遥看婺女星琴院静笼江树緑勅楼高对海峯青三年吏隐无嗟叹百里封疆似画屏
送查校书从事彭门
佐幕徐方鬓未秋官升芸阁更风流姓名旧在莺迁牓诗什重题鷰子楼渐有俸钱供药债应无归梦到渔舟公余时上台头寺珠履金貂共胜游【曹侍中为徐帅】
送史馆赵寺丞出宰咸阳
县连秦汉旧离宫分付诗人胜武功带职远辞书殿去携家深入画图中庭花暁润终南雨槛竹寒揺渭水风百里封疆三馆客折腰休叹似陶公
送田舍人出守淮阳
药树吟多且握兰蔼然公誉满朝端西垣罢直苍苔冷南郡行春緑野寛蒨斾出过应琏墓棠隂潜上伏牺坛乡心休梦峨嵋雪会顾青蒲忆史丹
送罗着作奉使湖湘
使星躔次入长沙暁别延英去路賖数刻漏中承密旨几重湖外奏皇华山行马拂湘川石寺宿僧供岳麓茶回日期君直西掖当时红药正开花
送夏侯正言奉使江南
百舌关关溪陇青远山迎马翠如屏禁中已诵相如赋江外犹看使者星衣拂茶烟寻水寺枕欹梅雨泊沙汀归期莫过中秋节侍宴甘泉月满庭
送馆中王正言使交址
乘轺南下兴何长大半江山是故乡蛮府好迎天上使朝贤不为槖中装犀牛出水挨铜柱飓母扶空卸海樯复命丹墀莫经岁北门西掖待翺翔
七夕应制
斜汉横空瑞气浮桥边乌鹊待牵牛长生殿冷时无事乞巧楼多岁有秋菡蓞晩花清露湿婵娟新月暮烟收华封祷祝华胥梦谁道神仙不可求
送柴郎中使高丽
初过清明野色繁柳花榆荚扑轺轩中台应宿郎官贵外国占星使者尊海水无波分岛屿扶桑见日认藩垣东夷休请萧夫子好把诗书问状元
送罗着作两浙按狱【着作尝宰苏州吴县】
使印星车适旧游陶潜今日在瀛洲科条尽暁三千罪囹圄应空十二州蒨绶有香笼驿马皇华无暇狎沙鸥归来重过姑苏郡莫忘题名向虎丘
贺温正言赐紫
密疏封来乙夜看延英召对议安边荣颁紫绶同三品旧赐朱衣未一年白兽捧樽斟御酒金鱼垂鬛惹罏烟从今便有公卿望休梦天台瀑布泉
送光禄王寺丞通判徐方
通倅徐方蒨绶新老莱衣服暂离身家君莲幕开厅事【少仪丈人顷年载笔徐方访问今通判厅即翩翩廨宇也父子继处士人荣之】府帅金貂耀缙绅戏马台荒春寂寞斩虵乡古树轮囷公余应长吟滋味好寄西垣寓直人
谢同年黄法曹送道服
鲍昭贻我羽人衣下直何妨尽日披老去自堪将野鹤客来休更佩金龟官供谩说青绫被【汉尚书郎更直建礼门给青绫被今西垣之任】私便全胜白接?未脱朝簪恋明主耿怀空作谢君诗
送冯学士入蜀
锦川宜共少年期四十风情去未迟蚕市夜歌欹枕处峨嵋春雪倚楼时休夸上苑吟红药多羡乘轺听子规莫学当初杜工部因循不赋海棠诗
贺将作孔监致仕
泣辞明主挂冠簪便约幽云老旧林朝请罢来频典笏田园归去只携琴焚香静院当山色晒药空庭避竹隂一子得官三品禄未饶疏傅有黄金
和陈州田舍人留别【五首】
宛丘分理藉贤明暂辍词臣抚百城职罢掖垣人共惜郡连京辅自为荣休吟红药堦前色且听长淮枕上声驻马都门相别处柳黄沙碧上林莺
东风初暖酒难销五马行春罢趂朝道畔棠隂同召伯堦前蓂荚别唐尧下车正是尝新笋得句何妨寄旧僚预想郡斋公宴处桃花凝露柳垂条
演纶多暇每封章暂去颁条道更光郡吏好排红粉妓使君曾是紫微郎楼台有月新诗出囹圄无人緑草长地接清淮足佳致水村烟坞似吴乡
淮阳冰绽柳条新风物暄妍土俗淳捧诏暂辞双阙路劝农深入四郊春茶烟静拂听琴鹤谷雨轻笼锄麦人赢得褰帷恣吟兴落花飞絮满车茵
颁条京辅近吾君政术高於召信臣道服日斜披鹤氅药畦春暖步龙鳞归朝莫惜三年调化俗应苏一郡人愿作淮阳去思颂与君刻石慰陈民
送密直温学士西京迁葬
锦衣西去道何光卜葬伊川旧钓乡留守开筵亲举白故人垂泪看焚黄重寻泉石应多感旋插松楸未着行一月归程如有暇云间时到读书房
寄田舍人
出处昇沈不足悲羡君操履是男儿左迁郡印辞纶阁直谏书囊在琐帷未有佥谐徵贾谊可无章疏雪微之朝行孤立知音少闲步苍苔一泪垂
送赵令公西京留守
勲业与谁同萧何第一功两朝行直道万国变淳风微恙妨三接辞荣动四聪白麻宣上阁清洛守离宫让表回宸翰朝辞泣舜瞳对深移五刻官重带三公凤浴荀池暖龙蟠洛邑雄位尊非借寇神爽近维嵩导骑香尘细肩舆暁雾笼下车鶗鴂语开宴牡丹红温树深严梦甘棠蔽芾丛趋庭采兰子投刺茹芝翁广化如灵鹫天津似彩虹先皇陵树老白傅影堂空春馔思山蕨秋屏尽水葓御泉达厅廨禁柳映帘栊元老优游盛明君眷注隆更须归相府特地代天工永佐千年运重颁九锡弓不同崔四入正在乱离中
送同年刘司谏通判西都
元老留司卧雒阳谏官通理辍鸳行仲宣旧佐红莲幕裴度新开緑野堂几处古碑停马读到时春笋约僧尝香山居士真容在为我公余奠一觞
贺范舍人再入西掖
再入承明旧直庐腰间仍得佩金鱼【舍人前在纶阁元是朱绂】重批汉武求贤诏曾上东方自荐书【舍人早岁自谏垣上书自比东方朔遂入阁下】红药篇章应感动紫泥封检未生疎樊川杜曲休劳梦日日延英侍玉除【舍人前自纶阁出知永兴故有樊川杜曲之句】
阁下咏怀
正向承明恋直庐年来华髪已侵梳【予年三十八始见白髪】官清自比乘轩鹤心小还同畏网鱼西掖永怀王阁老【故兵部王侍郎出入西掖三十余年属纩之际方有贰卿之命】北门堪叹扈尚书【故承旨扈公在两制三十年不能引退以至老病不任宿直始有正卿之命】会当辞禄东陵去数亩瓜田一柄锄
阁下暮春
诏书稀少日何长闲枕通中睡一场院吏报来丞相出紫微花影上东廊
舍人院竹
封了词头遶砌行此君相伴最多情西垣不宿还堪恨辜负夜窻风雨声
省中苦雨【二首】
霏霏连昼复连宵红药苍苔也寂寥唯有御沟堤畔柳拂檐遮槛不胜娇
醉魂吟魄正凄凄檐溜窻风冷切肌阶下怒蛙休跳跃浮云遮日不多时
小畜集卷七

[book_title]卷八
<集部,别集类,北宋建隆至靖康,小畜集>
钦定四库全书
小畜集卷八　　　　　　宋　王禹偁　撰律诗
初出京过琼林苑【已下谪商於作】
中牟县旅舍喜同年高绅着作见访
郑州与张秉监察聨句
荥阳怀古
过鸿沟
旅次新安
硖石县旅舍
稠桑坡车覆
?乡旅夜
初入山闻提壶鸟
听泉
初到商州馆于妙高禅院佛屋壁上见草圣数行读之乃数年前应制所作皇帝试贡士诗追思前事感而成章
谪居感事
敝帷诗
和冯中允仙娥峯
龙凤茶
元日作
急就章
御书钱
上元夜作
仙娥峯
游仙娥峯後戏题
上寺留题
对雪感怀呈翟使君冯中允同年
游四皓庙
商山
丹水
岁暮感怀贻冯同年中允【三首】
畲田词【五首】
雪後登灵果寺阁
独游南静川
贺毕翰林
贺三舍人新入西掖【吕佑之　钱若水王旦】
送舍弟赴举因寄两制诸大僚
商山海棠
翰林毕学士寄示医瘿药方因题四韵兼简两制诸知
内翰毕学士【子安】外制柴舍人【成务】故兵部阁老王公【佑】之门生又与第五厅舍人【旦】同在两制追思余庆因赋短章寄于三君子
贺柴舍人新入西掖
岁除日同年冯中允携觞见访因而沈醉病酒三日醒而偶赠
得昭文李学士书报以二絶【来书云看书除庄老乐天诗最宜枕藉】
南静川野桃花下独酌因简冯中允
放言
寄献仆射相公【二首】
寄冯舍人【起】
回襄阳周奉礼同年因题纸尾
清明日独酌
寒食
春日登楼
山僧雨中送牡丹
春居杂兴【二首】
登郡南楼望山感而有作
读史记列传
睡
送秦供奉自商州使鄂渚
闻进士孙何及第因寄
哭同年罗着作【三首】
西晖亭
谪居
道服
寄题洛南秦供奉新楼
独酌自吟拙诗次吏报转运使到郡戏而有作春游南静川
初出京过琼林苑【巳下谪商於作】
忽忆今春暮宫花照苑墙琼林侍游宴金口独褒扬立向勾陈上宣来帝坐傍丁宁问年纪委曲叙行藏屏息闻天语顔醉御觞近臣多健羡霄眷岂寻常【已上并叙淳化二年三月中实事】盛事谁能及非才自不遑殊恩难负荷薄命果譸张得罪縻山郡携家出暗乡何时重到此驻马泪浪浪
中牟县旅舍喜同年高绅着作见访【是时绅将命集津命櫂不期而会陕郊】
古县日初沉轺车忽见寻不将迁客累方认故人心无酒销寒漏挑灯听远砧陕郊千里路并辔未妨吟郑州与张秉监察聨句【时秉知州来访逆旅与绅同饮因成一絶高作小序不载于此】
函关秋霁雁初回六里商於暁色开【秉】四皓有灵应笑我谪官方始入山来【禹偁】
荥阳怀古
纪信生降为沛公草荒孤垒想英风汉家青史缘何事却道萧何第一功
过鸿沟
侯公缓颊太公归项籍何曾会战机只见鸿沟分两界不知垓下有重围危桥带雨无人过败叶随风傍马飞半日垂鞭念前事露沙霜树映斜晖
旅次新安
迁客乍离羣秋砧不忍闻回头恋红药失脚下青云尚假金貂冕犹残柱国勲此身未敢死会拟报明君
硖石县旅舍
霜乾红叶飞迁客思凄凄处险人垂瘿登山马阻蹄篱荒蛬韵苦云冻雁行低此夕应无寐何烦报晓鸡
稠桑坡车覆
稠桑坡险忽摧车悔戴儒冠出敝庐已被文章相错误谪官犹载一车书
閺乡旅夜
行尽两京路将登六里山全家空洒泪知是几时还
初入山闻提壶鸟【时秋暖此鸟忽闻】
迁客由来长合醉不烦幽鸟道提壶商州未是无人境一路山村有酒沽
听泉
平生诗句多山水谪宦谁知是胜游南下閺乡三百里泉声相送到商州
初到商州馆于妙高禅院佛屋壁上见草圣数行读之乃数年前应制所作皇帝试贡士诗追思前事感而成章
应制謌篇对玉除是谁传写到商於昔从蓂荚堦前作今向莲花座畔书商岭未甘随绮季汉廷曾忝用相如山僧莫怪频垂泪乍别承明旧直庐
谪居感事【一百六十韵】
迁谪独熙熙襟怀自坦夷孤寒明主信清直上天知消息还依道生涯只在诗何当谕山木讵敢咏江蓠偶叹劳生事因思志学时读书方覩奥下笔便捜奇赋格欺鹦鹉儒冠薄鵕?耕桑都不事园井未曾窥但欲缣缃富宁教杼轴纰光隂常矻矻交友尽偲偲步骤依班马根源法孔姬收萤秋不倦刻鹄夜忘疲流辈多相许时贤亦见推叨荣偕计吏滥吹谒春司仆痩途中病驴寒雪里骑空拳入场屋拭目看京师技痒初调箭锋銛欲试锥甲科登汉制【太平兴国五年予首中甲科】内殿识尧眉数刻愁晡矣三题亦勉之先鸣输俊彦上第遂参差罢举身何托还家命自奇唯慙亲倚户敢望嫂停炊竭力求甘旨终朝走路岐贪希仲由米多废董生帷丹桂何时折孤蓬逐吹移知怜无国士志气自男儿季子貂裘敝狂生刺字隳广场重考覆蹇步载驱驰明代宁甘退青云暗有期礼闱冠多士【八年予忝春官贡荐】御试拜丹墀泽雾宁慙豹抟风肯伏雌重瞳念孤迹一第忝鸿私得告还乡贵除官佐邑卑折腰称小吏矩步慎初资【予解褐得主簿】枳棘心何恨松筠操自持及亲家有养事长礼无亏铜墨官常正烟霄雨露垂县花聊主管寺棘且羁縻【予九年忝授大理评事知苏州长洲县】吴郡包山侧长洲巨海湄万家呼父母【民家多呼县令为父母官】百里抚惸嫠敢起徒劳叹长忧窃禄嗤宦途甘碌碌官业亦孜孜政事还多暇优游甚不羁村寻鲁望宅寺认馆娃基【甫里有陆鲁望宅灵岩寺馆娃故宫】西子留香迳吴王有劒池【采香径在灵岩寺劒池在虎丘寺】狂歌殊不厌酒兴最相宜草织登山屐蒲纫【平】晩舫维果酸尝橄榄花好插蔷薇震泽柑包火松江鱠缕丝三年无异政一箧有新词多恋南园卧【苏州南园最为胜景】俄从北阙追【雍熙四年予奉徵召赴阙】呈材真朴樕召对立茅茨载笔居三馆登朝忝拾遗紫泥天上降朱绂御前披侍从殊为贵图书颇自怡史才媿班固谏笔谢辛毗拟把微躯杀慙将厚禄尸安边上章疏【端拱三年诏百官各言边事因上封章极言为上容纳】端拱献箴规【予初拜拾遗即上端拱箴颇有讽谕】精鉴逢英主知怜是首夔【予论边事时为赵许公所器】赓歌才不称掌诰笔难摛【是岁蒙上召予殿上作歌遂有西掖之拜】制历多无事【阙下有制历当直舍人如无除目署名而出】词头每怯迟繁隂温室树清吹万年枝青琐霞光透苍苔露片萎御香飘砚席宫叶落缨緌看浴池心凤闲扪殿角螭上林花掩映仙掌露淋漓对近瞻旒冕班清辟虎貔宫帘垂翡翠御水动涟漪纪号年淳化朝元日建寅【音移】摄官捧宝册【淳化元年正月上日上尊号予摄中书侍郎捧玉册玉宝】祝寿执樽彛表案行低折【时予又侍诸方表案】宫悬听肃只德音王泽润【是日德音降】谦柄斗杓撝【时上省尊号】贵接臯夔侣深窥龙凤姿策勲何烜赫赐紫更萎蕤【是岁加柱国谢日面赐金紫】蚉力山难负鹈梁翼易滋论功慙八柱受服欲三褫秪恐殃将至曾无事可禆趂朝空俯伛退食自逶迤更直当春好横行隔宿咨【每休假三日後谓之横行正街于参假院吏隔夜报】内朝长得对驾幸每教随琼苑观云稼金明閲水嬉赏花临凤沼侍钓立鱼坻拂面黄金柳顔白玉巵分题宣险韵【每应制赋诗上出险韵】翻势得仙棊【上尝赐两制棊势目一曰对面千里二曰独飞天鹅三曰海底取明珠四曰妙算无穷人莫晓】竟举窥天管争然煮豆萁恨无才应副空有表?祈【每有御制诗韵难并新棊势但上表免和所不晓而已】睿睠偏称赏天顔极抚绥中官赐文字【两制每赐御诗皆中官送至书院】院吏捧巾綦遭遇诚堪惜功名窃自思请缨无壮志视草亦胡为未献东封颂空镌北岳碑【淳化元年奉勅重修北岳予撰碑】深慙专俎豆长欲议边陲但可怀骄子何须斩谷蠡胷中贮兵甲塞上有熊罴成败观千古施张在四维兼磨断佞剑拟树直言旗【已上盖言予平生之志也】遇事难缄嘿平居疾喔咿无权逐鸟雀俛首任狐狸廷尉专刑煞【予以舍人兼大理评事】词臣益宠衰五花仪久废【故事舍人五花判事今则废之久远矣】三尺法聊施书命犹无谄【予在阁下草词名不虚饰以此亦为人相怨】评刑肯有欺厚诬凌近侍内乱疾妖尼【妖尼道安诬告徐骑省】丹笔当无赦金科了不疑拜章期悟主引法更防谁萋斐终无已雷霆遂赫斯如弦伤讦直投杼覔瑕疵衆铄金须化羣排柱不支佞权回北斗谗舌簸南箕阙下羊肠险朝端虎尾危道孤贻衆怒责薄赖宸慈西掖除三字南山佐一麾苍黄尘满面挥洒涕交颐目断九重阙魂销八逹逵尊亲远扶侍兄弟尽流离秦岭偏巉絶商於更嶮巇吾庐何处是我马忽长辞六里山苍翠丹河浪渺弥分封思卫鞅割地忆张仪懒读三闾传空寻四皓祠桧烟浓似瘴松雪白如梨坏舍床铺月寒窻砚结澌振书衫作拂解带竹为觹呼仆泥茶竈从僧借药筛钟愁上寺起角怨水门吹【上寺在州北子城有水门】旧友谁青眼新秋出白髭【予到商州始有白髭】烟岚晴郁郁风雨夜颸颸我过徒三省吾生自百罹初来闻旅鴈不觉见黄鹂市井携山菜房廊盖木皮【商州民多以木皮盖屋】野花红烂漫山草碧?褷副使官资冷商州酒味醨尾因求食掉角为触藩羸有梦思红药无心采紫芝痩妻容惨戚稚子泪涟洏暖怯蛇穿壁昬忧虎入篱松根然夜烛山蕨助朝饥岂独堂亏养还忧地乏医迹飘萍渤澥亲老日崦嵫阁下辞巢凤山中伴野麋风欺秀林木云隔向阳葵屈产遭驽马丹山困吓?悔须分黑白本合混妍媸自此韬余刃终当学钝鎚穷通皆有数得丧又奚悲自顾才何者空怜道在兹宣尼犹削伐大禹亦胼胝用去当如虎投来且御魑避风聊戢翼得水会扬鬐琴酒图三乐诗章効四虽【白公有四虽诗】鱼须从典卖貂尾任倾欹冗冗拖肠鼠悠悠曳尾龟北窻寻蛱蝶南岸看鸬鷀【州之南河洲多水鸟】山翠楼频上云生杖独搘簟闲留晓魄檐暖负冬曦松柏寒仍翠琼瑶湼不淄望谁分曲直秪自仰神只吾道宁穷矣斯文未已而狂吟何所益孤愤泄黄陂
敝帷诗【到商州数日马死】
谪宦那堪叹敝帷承明寓直数年骑满堦红药曾嘶处六里青山忽毙时骏骨欲埋金价直的卢犹爱雪离披贰车谩道貂冠贵从此徒行奉一麾
和冯中允仙娥峯
熊耳如当出槛容仙姿孤秀压诸峯采芝逋客怜贞质化石佳人妒丽容身上霓衣慵整顿天边华盖会裁缝嫦娥月里休相笑万古应无窃药踪
龙凤茶
様标龙凤号题新赐得还因作近臣烹处岂期商岭水碾时空想建溪春香於九畹芳兰气圆似三秋皓月轮爱惜不尝唯恐尽除将供养白头亲
元日作
献岁在商州依然想旧游前年捧玉册此日对珠旒御酒尧罇畔仙韶舜殿头自慙非贾傅宣室讵重求
急就章
赐来三载锦囊盛今日重看倍觉荣元白当时皆谪宦不闻将得御书行
御书钱
谪官无俸突无烟惟拥琴书尽日眠还有一般胜赵壹囊中犹贮御书钱
上元夜作
去年正月十五夜乾元门上奉乘舆今年正月十五夜商於郡中为贰车谪宦门栏偏冷落山城灯火苦萧疎炉灰拨尽不成寐赖有逍遥一帙书
仙娥峯
窈窕奇峯叠古苔望秦岭外势徘徊巨灵非擘休期刻毛女为邻合往来傅粉微茫春雪在堕环浮动晓云开好邀上雒五常侍时就岩前饮一杯
游仙娥峯後戏题
为爱一峯形窈窕岂辞十里路崎岖谁知不似阳台女别後经宵梦也无
上寺留题【在商州北山上】
松杉影痩簇山根楼殿参差对郭门不惜马蹄来北寺为怜熊耳在西轩云生石砌揺寒影泉汲铜缾露冷痕迁客频来何所得一丛修竹拂吟魂
对雪感怀呈翟使君冯中允同年
岁暮山城雪民和岁有秋深慙五袴咏聊减贰车愁凌乱藏溪寺霏微洒郡楼冻宜粘酒斾香好试茶瓯逐吹殊无定连宵势未休仙娥低粉面【仙娥峯在商州西】熊耳压峯头【熊耳山亦在州之西】树老花重发川长缟不收平沉采芝洞深鏁避贤邮【阳城驿在商州元稹诗中改为避贤邮】麋鹿全迷迳鹰鸇不下鞲夜村埋古屋【夜村在州东一村数百家皆姓夜罗隐有夜村诗】丹水咽寒流上洛城中客梁园日下州前年直纶阁腊月奉宸游六出寒光乱重瞳喜气浮催班临秘殿称贺拱凝旒漠漠笼天仗轻轻落御沟瑶池同皎洁珠箔助飕飀民有丰年望君无旰食忧佩垂延喜玉服曜吉光裘鸡树令开宴鸳行许命俦千锺方灧灧三爵未油油举白朱顔凝飞文彩笔抽传宣须尽醉御札遣冥捜晩出苍龙阙骄驰紫鷰骝自慙生草泽人指在蓬丘薄命诚非据清途不久留左迁来僻郡对景忆瀛洲谪宦谁还往贫家自献酬敢言无俸禄且喜润田畴凤阁名虽黜貂冠命亦优山中甘散秩膝下奉晨羞默默惟思过陶陶亦自由揺头咏诗什合眼入衾裯秪恨方於枘何尝曲似鈎讵能悲鵩鸟早合畏牺牛玉冷期三爇兰香任一莸梦中非蛱蝶世上本蜉蝣祸福如亡马机关喻狎鸥甘贫慕原宪齐物学庄周尚赖迁莺侣旁依建隼侯愿随商洛叟击壤颂皇猷
游四皓庙
修篁瑟瑟石磷磷去谒荒祠不厌频四皓古来无事客贰车今世最闲人紫芝欲采非仙客红药曾题是近臣一奠村醪还独酌满轩松雪照吟身
商山【十二韵】
六百里巉岩岚光霁後添经年吟未得【予到商州已经年方有此诗】尽日看无厌僧舍青当槛人家翠满檐气蒸丹水碧【丹水在商山入汉】脉润紫芝甜岭碍翻云鹘【商山鹘岭最高】峯遮落海蟾涧深春有冻影阔夏无炎势鬭嵩并华名欺霍与?石危蹲虎脚松老咤龙髯晓榻便欹枕晴楼懒下帘未能栖岫幌犹道佐彤襜望久衣襟湿登多屐齿黏何当随四皓深隐避猜嫌
丹水【十二韵】
瑟瑟复潺潺朝宗去不还和云归汉浦歕雪下商山影浸仙娥面波涵织女鬟【仙娥峯织女峯在丹水边】饮猿清满掬渡鹿冷侵斑北阙深通洛【洛原在丹水之中】东犇嶮叩关【武关】灌园萦似带漕磑曲如环【商山民引丹水灌园及作水磑】夜枕惊幽梦松汀照病顔玉膏分地脉银汉落人寰漱石藏青鲤崩沙聚白鹇村桥微雨後岸树夕阳间翠涨新萍緑红浮败叶殷贰车时濯足来伴钓鱼闲
岁暮感怀贻冯同年中允【三首】
谪宦商於郡闲门车马稀尘侵书命笔香散入朝衣烧尽峯峦出霜晴木叶飞夜来天欲雪寒梦不成归岁暮客商山谪居多画眠梦回红药树身落紫微天不得亲公事如何望俸钱荒城共谁语除却访同年谪居京信断岁暮更凄凉郡僻青山合官闲白日长烧烟侵寺舍林雪照街坊为有迁莺侣诗情不敢忘
畲田词【有序】
上雒郡南六百里属邑有丰阳上津皆深山穷谷不通辙迹其民刀耕火种大抵先斫山田虽悬崖絶岭树木尽仆俟其乾且燥乃行火焉火尚炽即以种播之然後酿黍稷烹鸡豚先约曰某家某日有事于畲田虽数百里如期而至锄斧随焉至则行酒?炙鼓噪而作盖斸而掩其土也掩毕则生不复耘矣援桴者有勉励督课之语若謌曲然且其俗更互力田人人自勉仆爱其有义作畲田词五首以侑其气亦欲采诗官闻之传于执政者苟择良二千石暨贤百里使化天下之民如斯民之义庶乎汚莱尽辟矣其词俚欲山人之易晓也大家齐力斵孱顔耳听田謌手莫闲各愿种成千百索【山田不知畎亩但以百尺绳量之曰某家今年种得若干索】豆萁禾穗满青山杀尽鸡豚唤斸畲由来递互作生涯莫言火种无多利树种明年似乱麻【种谷之明年自然生禾山民获济】
数声猎猎酒醺醺斫上高山入乱云自种自收还自足不知尧舜是吾君
北山种了种南山相助刀耕岂有偏愿得人间皆似我也应四海少荒田
畲田鼓笛乐熙熙空有歌声未有词从此商於为故事满山皆唱舍人诗
雪後登灵果寺阁
雪引诗情不敢慵来登高阁犯晨钟山僧莫怪多时望玉立南山万万峯
独游南静川
雪高车岭上无人南静川中信马行多谢仙娥相管顾远擎松雪助诗情
贺毕翰林【新入】
闻步花甎喜复悲所悲若较十年迟银台晓入批丹诏铜镜秋开镊白髭宫锦细袍宣与着内闲骄马赐来骑家门记得咸通事莫忘论兵夜召时【咸通中毕相在翰林时懿宗将复河湟夜召论边事敷陈方略甚称旨上曰吾方谋帅不意颇牧在吾禁苑遂有登坛之命也】
贺三舍人新入西掖【吕佑之　钱若水王旦】
紫微新命旧交游报到商於寂寞州天上共分三字贵山中全减贰车愁抛离红药心无恨弹拂金貂舞不休最喜吾宗有余庆凤毛还直凤池头【第五厅王舍人故兵部阁老之子】
送舍弟赴举因寄两制诸大僚
堂上尊亲鹤髪垂十年禄仕不相离何期膝下承顔日却是山中谪宦时未有重茵如子路空披彩服学婴儿全家送尔随乡荐试向朝端献此诗
商山海棠
锦里名虽盛商山艳更繁别疑天与态不称土生根浅着红兰染深於绦雪喷待开先酿酒怕落预呼魂香里无勍敌花中是至尊桂须辞月窟桃合避仙源浮动冠频侧霓裳袖忽翻望夫临水石窥客出墙垣赠别难饶柳忘忧肯让萱轻轻飞燕舞脉脉息妫言蕙陋虚侵迳梨凡浪占园论心留蝶宿低面厌莺喧不忝神仙品【好事者作花品以此为神仙】何辜造化恩自期栽御苑谁使掷山村绮季荒祠畔仙娥古洞门烟愁思旧梦雨泣怨新婚画恐明妃恨移同卓氏奔秪教三月见不得四时存绣被堆笼势燕脂浥泪痕贰车犹未去应得伴芳罇
翰林毕学士寄示医瘿药方因题四韵兼简两制诸知
预忧囊瘿病龙锺乞得仙方必有功纵得项如樗里子也应头似夏黄公西晖亭上峯峦碧【亭在州之西十里对羣峯每日落时有如旁午】南静川中木叶红【川在州之南二三里平如掌居人百余家秋来一川红叶又有小桃夹水而生春间此景不恶矣】尽是贰车堪醉处春来难放酒罇空内翰毕学士【子安】外制柴舍人【成务】故兵部阁老王公【佑】之门生又与第五厅舍人【旦】同在两制追思余庆因赋短章寄于三君子
掌贡司言耀圣朝宦途屯否数难逃雄文自贮胷中甲直气谁防笑里刀黄阁不登名甚屈紫垣终老道弥高君看身後荣多少两制门生伴凤毛
贺柴舍人新入西掖【成务】
早折蟾宫第一枝纶闱恩命苦何迟久为俗吏殊无味合掌王言亦有时好继忠州文最盛应嫌长庆格犹卑【舍人尝与予评前贤诏诰以为陆相首出若奉天罪已诏元白之徒可坐在庑下】他年莫忘中吴宰六里山前謌紫芝【早岁予为长洲宰舍人以殿院知苏州】
岁除日同年冯中允携觞见访因而沉醉病酒三日醒而偶赠
除夜浑疑便白头携壶相劝醉方休敢辞枕上三朝卧且免灯前一夕愁薄命我甘离凤阁多才君亦滞龙楼相逢不尽杯中物何以支当寂寞州
得昭文李学士书报以二絶【来书云看书除庄老乐天诗最宜枕藉】
谪居不敢咏江蓠日永门闲何所为多谢昭文李学士劝教枕藉乐天诗
左宦寂寥推上洛穷愁依约似长沙乐天诗什虽堪读奈有春深迁客家
南静川野桃花下独酌因简冯中允
野桃无主满山隈迁客携觞独自来尽日馨香留我醉每春顔色为谁开枝穿緑竹浑疑画片落丹河去不回待约同年一攀折便如刘阮到天台
放言
谁信人间是与非进须行道退忘机卦逢大壮羝羊困乡入无何蛱蝶飞泽畔衣裳兰作佩山中生计竹为扉饥肠己共夷齐约一曲高歌去采薇
寄献仆射相公【二首】
三朝文匠百僚师再秉洪钧七政齐一道白麻来玉署两条红烛上沙堤【故事宰臣双烛余官一而已】池波尚浴当时凤省树犹存旧日鸡鑪冶正开无弃物应怜折剑在尘泥圣君宵旰念生民重命甘盘秉国钧引马但传三刻漏【近制午後三刻宰相出】喘牛休问四时春羮和旧鼎黄金铉雪压新堤白玉尘【相公再入後京师屡降时雨】应念前年献诗客谪官无俸不胜贫【相公前年罢时予献诗二首其卒章云却恐优游未终岁台星依旧照黄扉】
寄冯舍人【起】
转输争合滞才华急诏重乘上汉槎【舍人自西川转运入阁下】继我已吟红药树劝君曾赋海棠花【前年舍人赴西川转运予有诗送之云莫学当初杜工部因循不赋海棠诗】词随健笔光纶诰诗落成都灿绮霞应笑同时东观客商於憔悴似长沙【予与舍人早忝同年直史馆】
回襄阳周奉礼同年因题纸尾
武关西畔路巉岩两月劳君寄两缄镜里想添新白发箧中犹贮旧青衫扶头酒好无辞醉缩项鱼多且放馋譬似元和张太祝十年不改旧官衔
清明日独酌
一郡官闲唯副使一年令节是清明春来春去何时尽闲恨闲愁触处生紫鷰黄鹂夸舌健柳花榆荚鬭身轻脱衣换得商山酒笑把离骚独自倾
寒食
今年寒食在商山山里风光亦可怜稚子就花拈蛱蝶人家依树繋秋千郊原暁緑初经雨巷陌春隂乍禁烟副使官闲莫惆怅酒资犹有撰碑钱
春日登楼
红桃飞尽緑杨深独倚危楼半日吟六里山川多逐客【近代朝士左迁多在此郡】贰车官职是笼禽蓬沾残雪经秋髩葵隔浮云向日心身世荣衰不能筭且倾村酒沃愁襟
山僧雨中送牡丹
数枝香带雨霏霏雨里携来叩竹扉拟戴却休成怅望御园曾插满头归
春居杂兴【二首】
两枝桃杏夹篱斜粧点商山副使家何事春风容不得和莺吹折数枝花
春云如兽复如禽日照风吹浅又深谁道无心便容与亦同翻覆小人心
登郡南楼望山感而有作
西接蓝田东武关有唐名郡数商顔二千石尽非吾道一百年来负此山【自唐末至今百余年无文臣为刺史】重叠暁岚新雨後参差春雪夕阳间唯供仙客风骚兴醉望吟看不暂闲
读史记列传
西山薇蕨蜀山铜可见夷齐与邓通佞幸圣贤俱饿死若无史笔等头空
睡【十二韵】
此境一何醇熙熙别得春有声皆俗格无梦是天真壁上登山屐床头漉酒巾轻轻龟喘息苒苒蝶精神滞寂通禅理无何等道人曲肱高胜枕藉草软於茵吟苦魂初瞑盃酣味更珍觉知生是幻静与死为邻酷恨巢檐燕生憎欵户宾功成归展转先兆自嚬呻不入荣名客还宜放逐臣东窻一丈日且作自由身
送秦供奉自商州使鄂渚【供奉本江左人】
携家昼锦行山驿接江城使是皇华贵人还故国荣离筵青杏小别夜子规鸣鹦鹉洲边宿无忘吊祢衡
闻进士孙何及第因寄
昨朝邸吏报商山闻道孙生得状元为贺圣朝文物盛喜於初入紫微垣
哭同年罗着作【名处约字思纯作三首】
宿草离披泪满衫孤坟遥想帝城南【思纯权厝东京薰风门下】天生贾谊成何事秖得人间三十三
一枝丹桂谩成名一片绯衫未是荣赖有遗文在东观直应千载气如生【着作没後有文集十卷翰林苏舍人表进诏付史馆号东观集】荒凉故宅何人住寂寞孀妻即日还一岁婴儿安健否巨源虽在谪深山
西晖亭【仙娥峯下大中年刺史崔黯所造】
孤亭叠嶂东宛是古屏风每到天将暮浑疑日再中余霞犹散绮新月已张弓一水漪涟媚千岩木叶红【丹水在亭前】玳筵何烜赫火宅忽牢笼隙晃归巢燕檐拖截涧虹果迷丹摘熟洞讶赤城通【南有仙娥洞】似烧连松坞如斑染竹丛近邀青琐客来伴紫芝翁望久情无倦吟多性未穷阳乌看黯黯归马恨匆匆会待长栖隐青冥逐去鸿
谪居
亲老复婴孩吾生自可哀无由得归去有俸自嗟来直道虽已矣壮心犹在哉端居寡俦侣怀抱向谁开
道服
楮冠布褐皂纱巾曾忝西垣寓直人此际暂披因假日如今长着见间身濯缨未识三湘水漉酒空经六里春不为行香着朝服贰车谁信旧词臣
寄题洛南秦供奉新楼
多羡新楼上公余寓望闲数峯迷华岳一面是商山棊暗幽云过檐喧宿鸟还万重苍翠里百尺泬寥间岚破分樵迳沙明认钓湾望秦晴矗矗清洛夜潺潺平远长安道微茫函谷关吟哦生古意图画寄朝班何日随高步乘秋豁病顔销忧吾祖事会待共跻攀【望秦岭名】
独酌自吟拙诗次吏报转运使到郡戏而有作
日高睡足更何为数首新篇酒一巵郡吏谩劳相告报转输应不管吟诗
春游南静川
南过高车岭【一云膏车岭膏音告】川源似掌平峯峦开画嶂畎畮列棊枰帝女柔桑緑王孙野草生提壶催我醉戴胜劝人耕商岭堪携妓丹河好濯缨盖圆松影密鞭乱竹根狞勃勃畲田气磷磷水磑声野桃谁是主山鸟不知名欲舞宁无蝶思謌亦有莺官闲春日永担酒此中行
小畜集卷八

[book_title]卷九
<集部,别集类,北宋建隆至靖康,小畜集>
钦定四库全书
小畜集卷九　　　　　　宋　王禹偁　撰律诗
南郊大礼诗【十首】
太师中书令魏国公册赠尚书令追封真定王赵公【普】挽诗【十首】
和仲咸诗【六首】
和与喻丰阳夜话
和回喻令诗集
和自咏
和与卢氏宋少府话旧游
和题鸣马庙
和送道服与喻宰
奉寄海州副使田舍人
恭闻种山人表谢急徵不赴荣侍因成拙句仰纪高风
再赋二章一以颂高人之风一以伸俗吏之意五更睡
自咏
遣兴
夏云
丹河闲步
新秋即事【三首】
秋居幽兴【三首】
前赋春居杂兴诗二首间半岁不复省视因长男嘉佑读杜工部集见语意颇有相类者咨于予且意予窃之也予喜而作诗聊以自贺
翟使君挽歌【三首】
村行
淳化二年八月晦日夜梦於上前赋诗既寤唯省一句云九日山州见菊花间一日有商於贰车之命实以十月三日到郡重阳已过残菊尚多意梦己徵矣今忽然一岁又逼登高追续前诗句因成四韵
仲咸就加郡邙因以四韵贺而勉之
自嘲
雪霁霜晴独寻山迳菊花犹盛感而赋诗寄丰阳喻长官
官舍竹
雪夜看竹
喜雪贻仲咸
赋得腊雪连春雪
立春日细雨
霁後望山中春雪
闲居
有怀戚二仲言同年
春郊寓目
杏花【七首】
寄陕府通判孙状元【何】兼寄令弟秀才【仅】日长简仲咸
春郊独步
种菜子雨下
偶置小园田题二首
戏从丰阳喻长官覔笋
三月二十七日偶作简仲咸
送巡抚侍读吕司谏
别商山【已下量移解梁作】
别丹水
别四皓庙
别仙娥峯
别北窻竹
别堂後海棠
量移後自嘲
量移自解
留别仲咸【二首】
出商州有感
閺乡县留题陶氏林亭
寄潘处士
将及陕郊先寄孙状元
甘棠即事简孙何
解梁官舍
中条山
五老峯
书孙仅甘棠集後
樱桃
赠朗上人
南郊大礼诗【十首】
圣君重卜祀南郊仗拥黄麾间白旄仙吹冷翻苍玉佩晓霞晴透绦纱袍天开兜率斋宫静海涌蓬莱帐殿高迁客生还知有望商山不敢读离骚
百僚冠剑互珊珊文物葳蕤属礼官清漏宿斋宣祖庙质明行事昊天坛旌旗漠漠帷宫暁星斗依依彩仗寒肠断商於左迁客圜丘无分得荣观
严配郊丘展孝思质文参酌礼无违太羮味薄牲牷洁至乐声和凤鸟飞黄道月斜风细细紫坛天暁露霏霏可怜此夜商山客画尽炉灰泪满衣
彩城残月带微霜版奏中严夜未央三献欲终侵曙色百神齐下散天香珠旒微乱埙篪韵柴燎轻笼剑佩光此夕商山对何物猿啼鸟哭树苍苍
严禋礼退一阳生拚贺懽呼动四溟圣寿久长南至日宝图高大北辰星九重城阙天将曙百万人家户不扃知有化功无弃物海波分纳一浮萍
乾元门上赭袍光雉扇初开散御香郊祀一千年运祚赦书三万里封疆人间草木沾皇泽天上咸韶送寿觞惆怅昔年曾侍从而今翻似鼠拖肠
六街旌斾嚲虹蜺仙仗参差羽卫齐千步廊前班振鹭百寻竿上掲金鸡狴牢冷落停丹笔郡国懽呼折紫泥凤阁旧臣期赦宥免教长似触藩羝
千官云拥御楼时朝服纷纷换礼衣万里梯航归大国一声雷雨破圜扉青蝇传去人人喜丹凤衔来处处飞收尽洛南迁客泪全家潜望日边归
彩云随步下乾元雨露新恩洽普天四辅首迎丹凤诏六师齐散廪牺钱熙熙品物瞻尧日习习薰风动舜弦商洛贰车当此际旧朝衣上泪潺湲
年来不见祀圜丘谪宦携亲叹白头作赋有时悲鵩鸟杀身无路学牺牛非才岂合居台阁归梦徒劳近冕旒千载遭逢如未替此时重见帝王州
太师中书令魏国公册赠尚书令追封真定王赵公【普】挽诗【十首】
玄象中台折皇家上相薨大功铭玉铉密事在金縢无复同鱼水空嗟失股肱若言丰沛旧陪葬近长陵经纬千年业陶熔万物功藩垣龙节在禁掖凤池空卤簿蒙寒雨铭旌扬暁风太常草仪注全似葬周公重位经三入高年过七旬有言皆为国无日不忧民温树萧萧影甘棠漠漠春遥知神德庙配飨更何人国丧三台首家藏五庙尊纪功谁秉笔册赠帝临轩盛德留千古真魂闭九原皇情弥轸悼天柱折崑仑麟丧虚灵囿凤衰空帝梧陶熔存庶彚霖雨润寰区旧疏同伊训遗章入禹谟九原何所恨犹未灭匈奴空留遗像在凌烟谁继堂堂命世贤将相位高三十载风云道合一千年霖收傅说岩前雨石陨娲皇补後天见说吾君举哀处重瞳挥洒泪潺湲
君恩虽听罢居留官拜维师命更优异物忽随黄石葬晩年终负赤松游凭谁借箸论归马无复停车问喘牛唯有功名书信史肯同尘土一时休
曾拜四章辞相府又陈三表罢留司朝廷年德刘仁轨终始功名郭子仪印鏁黄金尘黯澹堂闲緑野草离披吾君若念先朝旧应似文贞御制碑
忽听双双窆鼓声笳箫呜咽暮云凝勲劳自合同萧相諡法还须比魏徵晓月暗垂丹旐露夜风轻触繐帷灯三川父老知何限尽逐灵轜泪满膺
元老令终归葬日有司重奏辍朝时骈罗卤簿三公礼告讣同盟五月期何处更求廊庙器是谁重作帝王师商山副使偏垂泪未报当年国士知
和仲咸诗【六首并用本韵】
和与喻丰阳夜话【仲咸与喻令同江左人】
泽国来朝积岁年商山相遇话乡原郄诜重折月中桂【仲咸江南已及第入朝自左冯尹掾鏁厅又及第】陶令未归江上村岚气滴空无限翠泉声通夕有何寃寒灯挑尽芳罇竭所得新奇尽雅言
和回喻令诗集【喻令名蟾鳬之裔孙】
风雅荒凉信可悲家声留得尽玄微且欣丹穴一毛在莫道沅江九肋稀思苦也知关国政官卑应为泄天机他时迁客归朝去拟覔琼瑶满袖归
和自咏
玉经炎火竹经霜却把刚肠变酒肠庾信悲哀休作赋接舆歌曲且佯狂更谙丧乱灾为福【仲咸幼经江左离乱】藴蓄才华有若亡孤宦由来宜晩达祝君霄汉路岐长
和与卢氏宋少府话旧游
旧游前政一追寻【仲咸十年前任卢氏尉】宦路迁移敌古今黄绶位卑曾叹命青宫官冷不妨吟【仲咸官久淹今为中允】烟岚不改当窻色桃李应垂满砌隂好寄新诗题旧壁为言梅福珥朝簪
和题鸣马庙【庙在丰阳古老传云昔有人冠盖乘马隐于此山乡人祠而祀之至今时闻马鸣其灵异具仲咸诗序】
何人祠庙立空山四皓精灵合往还匹马不辞峯更险冥鸿应为世多艰云生碧殿萦?尾风触金铺动兽环欲识姓名无问处空闻灵异庇商顔
和送道服与喻宰
朝客吟诗送羽衣应知彭泽久思归三年官满谁留得领鹤携琴赋式微
寄海州副使田舍人
系即匏瓜转即蓬可怜踪迹与君同眼前有酒长须醉身外除诗尽是空闲采紫芝饥可疗欲浮沧海道应穷声名官职相磨折休忆西垣药树红
恭闻种山人表谢急徵不赴荣侍因成拙句仰纪高风
未赴吾君凤诏徵蒲轮何似板舆荣自期物外长无事谁觉人间已有名饵术肯尝锺鼎味纫兰应笑佩环声洛南迁客堪羞死犹望量移近帝城
再赋二章一以颂高人之风一以伸俗吏之意
表让皇家买酒钱【上令京兆府赐山人酒钱让而不受】醉乡归去更陶然吾君若问徵君意自有东臯种秫田
不应明时鹄板书可能终老傲唐虞神仙见说须隂德肯为苍生一出无
五更睡
数载直承明宠深还若惊趂朝鸡唤起残梦马驮行左宦离双阙高眠尽五更如将闲比贵此味敌公卿
自咏
华发不称老高堂为有亲宁同贾生恨自比老莱身官散且无过俸微犹助贫谁能学屈蠖拳局苦求伸
遣兴
百年身世片时间况是多愁鬓早斑贫有琴书聊自乐贵无功业未如闲波平南浦堪垂钓日满东窻尚掩关秖为慈亲忆归去商山不隐隐何山
夏云
嵯峨高鏁夕阳红斜入吟窻秀色浓六里青山长满眼不劳云片学奇峰
丹河闲步
谁爱潺湲到水滨春来唯有我来频沙边坐惯渔翁识岸上行多白鸟驯髭发照看添霰雪冠缨濯後少埃尘今秋更拟营蓑笠冒雨冲风把钓纶
新秋即事【三首】
露莎烟竹冷凄凄秋况无端入客衣监里髩毛衰?尽日边京国信音稀风蝉历历和枝响雨鷰差差掠地飞繋滞不如商岭叶解随流水向东归
宦途流落似长沙赖有诗情遣岁华吟弄浅波临钓渚醉披残照入僧家石挨苦竹旁抽笋雨打戎葵卧放花安得君恩许归去东陵闲种一园瓜
百岁浮生一梦中梦中何事有穷通姓名旧署黄麻纸顔状今成白发翁烟暝晓窻萤火碧雨昬幽迳蓼花红谪居始信为儒苦生计兼无一亩宫
秋居幽兴【三首】
秋光虽寂澹幽兴入诗家篱暗螿啼菊园荒蚁上茄围碁知日影理髪见霜华向暁儿童喜溪僧遗晩瓜园林经积雨晩步思悠哉宿鸟头相并秋瓜项自开药田荒野蔓屐齿没苍苔幽兴将何遣携琴贳酒杯谪居人事慵幽兴与谁同僧到烹秋菌儿啼索草虫扫苔留嫩緑写叶惜残红岁晏琴樽好篱边有菊丛前赋春居杂兴诗二首间半岁不复省视因长男嘉佑读杜工部集见语意颇有相类者咨于予且意予窃之也予喜而作诗聊以自贺
命屈由来道日新诗家权柄敌陶钧任无功业调金鼎且有篇章到古人本与乐天为後进【予自谪居多看白公诗】敢期子美是前身从今莫厌闲官职主管风骚胜要津
翟使君挽歌【三首】
丹旐换红旌萧萧五马鸣今朝为旅榇昨日是专城爱子方之蜀【时使君之子奉使入蜀】遗书未到京贰车郊外送挥泪满尘缨
国史书勲伐州民颂乐康岂难存栢椁亦合葬桐乡黄壤千年恨青山六里长空余铃阁畔寂寞菊花香未满三年政何妨五月期理言归葬速遗爱出山迟墙翣穿云过铭旌着雨垂洛阳多故吏号泣住灵轜【使君早年知河南府】
村行
马穿山迳菊初黄信马悠悠野兴长万壑有声含晩籁数峯无语立斜阳棠梨叶落燕脂色荞麦花开白雪香何事吟余思惆怅村桥原树似吾乡
淳化二年八月晦日夜梦於上前赋诗既寤唯省一句云九日山州见菊花间一日有商於贰车之命实以十月三日到郡重阳已过残菊尚多意梦已徵矣今忽然一岁又逼登高追续前诗句因成四韵
节近登高忽叹嗟经年憔悴别京华贰车何处搔蓬髩九日山州见菊花梦里荣衰安足道眼前盃酒且须賖商於邹鲁虽迢递大抵携家即是家
仲咸就加郡印因以四韵贺而勉之
如何小郡滞清贤未得徵归振鹭班莫怕三年持汉诏犹胜迁客卧商山俱谙宦路须推命同有诗情合好闲唯是谪官无考限比君知向几时还
自嘲
三月降霜花木死【今年三月商州有霜】九秋飞雪麦禾灾虫蝗水旱霖霪雨尽逐商山副使来【今秋洛南县蝗又大水夏旱秋雨雪】
雪霁霜晴独寻山迳菊花犹盛感而赋诗
狼藉金钱撒野塘几丛无力卧斜阳争偷暖律输桃李独亚寒枝负雪霜谁惜晩芳同我折自怜孤艳袭人香幽怀远慕陶彭泽且撷残英泛一觞【是岁商州九月十八日大雪後霜晴】
寄丰阳喻长官
七十年华髩未霜道情偏称宰丰阳早衙请印无仇览【丰阳户不满千例省主簿】夜榻围碁祗孟光【喻宰好碁又与内子敌手】庭户万重岚气润盘餐数飣药苗香犹言彭泽终归去门柳青青槛菊黄
官舍竹
谁种萧萧数百竿伴吟偏称作闲官不随夭艳争春色独守孤贞待岁寒声拂琴牀生雅趣影侵碁局助清懽明年纵便量移去犹得今冬雪里看
雪夜看竹
梦断闲窻酒半醺月华薄薄雪纷纷莫言官散无拘束一夜披衣见此君
喜雪贻仲咸
半冬无雪懒吟诗薄暮纷纷喜可知衣上惹来看不足竹边听处立多时光迷曙色侵窻早片舞寒空到地迟今日使君吟望好一车飞絮醉褰帷
赋得腊雪连春雪【商州数年无雪】
腊雪连春雪商民舞且歌数年求不得一尺未为多试法烹茶鼎资吟落钓蓑登楼应更好丹水是银河
立春日细雨
澹於寒雾乱於丝无点无声落不知轻助雪痕归麦壠暗随春气入梅枝踏苔立久微沾屐遶竹吟余渐着髭翻忆满身珠漉蔌江头闲把钓蓑披
霁後望山中春雪
谁种离离碎玉苖暁楼吟望兴偏饶白云作伴宜长在红日无情已半销聚映早霞明野寺散随春水过溪桥世间安得王摩诘醉展霜缣把笔描
闲居
何必问生涯幽闲度岁华有琴方是乐何竹不成家吟里销春色眠中见曙霞今年如未去更拟种胡麻
有怀戚二仲言同年
闻说去官常凄凄返故乡与君同甲子似我有文章憔悴衣衫緑蹉跎鬓发苍此身知幸处曾得紫微郎
春郊寓目
百舌娇慵未苦啼雪随春水下松溪何人樵树和云斫几处山田带雨犂蜀柳半开鸜鹆眼海棠深结麝香脐东风似待闲人出一路青莎衬马蹄
杏花【七首】
红芳紫萼怯春寒蓓蕾粘枝密作团记得观灯凤楼上百条银烛泪阑干
暖映垂杨曲槛边一堆红雪罩轻烟春来自得风流伴榆荚休抛买笑钱
桃红梨白莫争春素态妖姿两未匀日暮墙头试回首不施朱粉是东邻
长愁风雨暗离披醉遶吟看得几时唯有流莺偏称意夜来偷宿最繁枝
登龙曾入少年塲锡宴琼林醉御觞争戴满头红烂漫至今犹杂桂枝香
长安废弃迁都後曲沼荒凉一梦中见说旧园为茂草寂寥无复万株红
陌上缤纷枝上稀多情犹解扑人衣双成洒道迎王母十里蒙蒙绦雪飞
寄陕府通判孙状元【何】兼简令弟秀才【仅】
商山留滞再经年咫尺无由见状元会赦未教归北阙高歌应合遇东园寸心漫道如弦直两髩难禁似雪繁兄弟相知情未改着书呼取屈原魂
日长简仲咸
日长何计到黄昬郡僻官闲昼掩门子美集开诗世界伯阳书见道根源风飘北院花千片月上东楼酒一罇不是同年来主郡此心牢落共谁论
春郊独步
襟袖飘飘晩吹轻孤吟何必共人行緑杨系马寻芳迳春草随人上古城不愤黄鹂夸巧舌多慙戴胜劝归耕凭高朗咏沉湘赋自许吾生似贾生
种菜子雨下
菜助三餐急园愁五月枯废畦添粪壤胼手摔荒芜前日种子下今朝雨点麤吟诗深自慰天似悯穷途
偶置小园田题二首
十亩春畦两眼泉置来应得弄潺湲三年谪宦供?菜【此园典三年】数月朝行赁宝钱【其价直如此】空媿先师轻学圃未如平子便归田此身久畜耕山计不敢抛官为左迁偶营菜圃为盘飱淮渎祠前水北村泉响静连衙鼓响柴门深近子城门蒙蒙细雨春蔬甲亹亹寒流老树根从此商於地图上书工添个舍人园
戏从丰阳喻长官覔笋
春来春笋满丰阳秖把盘飱劝孟光【长官秖有妻无子】犀角锦文虽可惜也须分惠紫微郎
三月二十七日偶作简仲咸
一未量移一转勲【时赦後予未量移仲咸秖加骑都尉】貂冠羊胃总非真【予检校常侍故云貂冠仲咸骑都尉故云羊胃】韶光秖有三两日浮世稀逢七十人青杏劝君重酌酒牡丹邀我且寻春【仲咸半月来病肺不饮因覩青杏又复浅酌牡丹旦暮开矣】请看富贵赵中令已作北邙山下尘
送巡抚侍读吕司谏
三十军城百万家侍臣分命走轺车长春殿里承丹诏乙夜书边别翠华驻马只教看壠麦忧民无暇醉溪花归朝旧友如相问为道山中学种畲
别商山【已下量移解梁作】
欲辞苍翠入尘嚣把酒看山思寂寥莫动移文苦相责解梁闻说近中条
别丹水
曾经烂漫濯吾缨忍别潺湲月夜声便入红尘染诗思吟魂犹合数年清
别四皓庙
明朝欲别采芝翁吟遶堦前苦竹丛贬谪入山非美退此中争敢逐冥鸿
别仙娥峯
商山留滞再经春吟爱仙娥最出羣若有精灵念迁客暂来河北作行云
别北窻竹
满窻疎韵伴吟声别夜犹怜枕簟清见说解梁难种植此君相别若为情
别堂後海棠
一堆红雪媚青春惜别须教泪满巾好在明年莫憔悴校书直是爱花人【此堂予去後是推官王校书移入】
量移後自嘲
可怜踪迹转如蓬随例量移近陕东便似人家养鹦鹉旧笼腾倒入新笼
量移自解
商山五百五十日若比昔贤非滞留试看江陵元相国四年移得向通州【元稹自江陵士曹四年移通州司马】
留别仲咸【二首】
二年商岭赖知音惜别难藏泪满襟头白忽抛攀桂伴道消休话拔茅心科名偶得同年分交契都因谪宦深唱和诗章收拾起两家留与子孙吟
世网婴纒不自由可怜匏系又萍流忽从清洛南边郡移向黄河北岸州命薄我甘闲副使道孤君是假诸侯解梁去此无多地时寄新诗慰客愁
出商州有感
圜丘恩例得量移笑领全家出翠微唯有来时的卢马商山埋骨不同归
閺乡县留题陶氏林亭
年来恩例得量移秖合高歌不合悲消长盈虚存大易东西南北有先师未抛轩冕终妨道偶见林泉且赋诗何事閺乡住三月吟情难舍竹边池
寄潘处士
卖药先生白布衣书来方信在京师减君炉里烧丹术助我山中买酒赀【处士自京寄白金相赠】闲似野云终不仕闭如笼鹤已多时飘飘又去黄河北更负中条几首诗
将及陕郊先寄孙状元
宦途漂荡似浮萍又到棠隂召伯城亲老转添衰髩白妻儿犹免智囊生状元馆谷如无倦副使量移岂系程吾道不拘官冷暖唯君应合出郊迎
甘棠即事简孙何
玉堂风雅美贤臣伐树凄凄秉圣人因感得时留蔽芾更嗟无位泣麒麟谁知素教长多难我向清朝自不辰听讼何如使无讼与君忧道合沾巾
解梁官舍
郡在中条山脚下监南风起昼昬昬舍人谪宦虽言命副使量移岂是恩月有俸钱堆长物日无公事掩闲门上天於我心还厚秖遣文章道更尊
中条山【二十韵并有序】
薛许昌赋中条山十四韵且自云两京之间巨题不媿不负至今百年人亦无敢继者禹偁量移解梁日与山接苟默而无述後之览吾集者谓宋无人因赋二十韵而起河尽海之意不能不相涉也盖状山之形张诗之气使然尔又五老峯者兹山之特秀避而不言犹人无眉目矣过是皆许昌之所未道者以此易彼庶几并行崛起巨河边犇腾欲上天远临沧海尽高与太行连大块横为脊它山立似拳土膏经舜耒石险任秦鞭洞黑狂吹雨峯青冷罩烟店荒坛道絶寺古栢梯悬崦漏微茫雪岩垂淅沥泉迸根通砥柱斜迳入闲田北笑恒藏宝西轻华耸莲三门遥托迹五老迥差肩落叶樵夫拾灵苖本草传柱空擎雁塔倒影盖鱼船绘画终无手封崇必有年盐池浮翠霭董泽媚漪涟隂壑乖龙蛰枯杉冻虺穿图经标数郡神异产羣贤呼寿嵩何谄升中岱岂专斯文如已矣此地可终焉暂看犹销病频登合得仙许昌休自负吾什亦铭镌
五老峯【十六韵】
矗矗拂星榆峥嵘与衆殊精灵犇昴宿神异载河图捧日光先及参天礼不趋緑萝供组绶清籁献笙竽浅雨遥沾华堆岚下照蒲僧窻分未足郡阁占应俱漠漠云交袂霏霏雪映须巨灵羞用壮玉女愿为奴【玉女岩在中条】磊落工难尽参差德不孤儿孙溪石小几杖涧松枯洞鄙三茅隐山嫌四皓逋分形皆自立倒影要谁扶将数慙同汉臣名合赞虞嵩峰真树党天柱太无徒安得随人意移将近帝都吾君南面处万岁一齐呼
书孙仅甘棠集後
新集甘棠尽雅言独疑陈杜指根源一飞事往名虽屈六义功成道更尊骨气向人蹲獬豸波涛无敌泻崑仑明年再就尧堦试应被人呼小状元
樱桃【十六韵】
凤实缀嶙峋蟠根出俗尘子多将尽夏花晩不争春上苑空枝後荒岩满树新鸟含红映觜猿饱渍流唇溪寺初供佛山斋已待宾升筵参李奈入市附樵薪叶衬青舒槲笼擎緑透筠泻盘能宛转就酒益甘辛致养侔怀橘投诚等献芹齿酸虽欲罢喉渇尚宜频溉水应无主驱禽免废人栽培伤物性髠接失天真自笑羮梅忝谁知社栗神用堪登俎豆生合委荆榛差小同谦退饶先似屈伸叔孙如荐庙朴野味弥纯
赠朗上人【朗公少游渚宫与齐已相识】
净剃霜髭展旧真自疑容貌是前身僧中独守三千戒诗里闲销七十春僻寺藓深人到少故山云好梦归频禅斋近日谁还往秖有西垣放逐臣
小畜集卷九

[book_title]卷十
钦定四库全书
小畜集卷十　　　　　　宋　王禹偁　撰律诗
再授小谏偶书所怀
赠礼部宋员外阁老
自寛
赠卫尉宋卿二十二丈【二首】
送融州任巽户曹
寄商州冯十八仲咸同年
送史馆学士杨亿闽中迎侍
览镜
送寇谏议赴青州
宁公新拜首座因赠
寿宁节祝圣寿【十首】
幕次闲吟【五首】
还韦度支韶程集
将赴单州和韦度支相送之什次韵
初上单州有作
送秘阁裴都监奉使两浙【已下再入西枢作】
送戚殿丞之任括苍
送冯中允之任婺州
寄题义门胡氏华林书院
送母殿丞赴任齐州
送张监察通判余杭
送杨屯田通判永兴
书斋
书怀简孙何丁谓
送柴谏议之任河中
送仆射相公赴西郊
送李着作
送礼部苏侍郎赴南阳
制除工部郎中出内署【巳下滁州作】
诏知滁州军州事因题【二首】
滁州官舍【二首】
堂前井
荒亭晩坐
身世
琅邪山
为郡
自笑
自问
夜长
与嘉佑同游宝应寺
迂儒
花鹿
今冬
滁上谪居【四首】
戏题二章述滁州官况寄翰林旧同院
高闲
腊月
雪中看梅花因书诗酒之兴
朝簪
贺吕佑之谏议
贺冯起张秉二舍人
送都官梁员外同年之江南转运
有伤
寄杭州西湖昭庆寺华严社主省常上人送郑褒归闽中
赠王献
病假
偶题【三首】
诗酒
司空相公挽歌【三首】
和庐州通判李学士见寄【二首】
赠朱严
戏和寿州曾秘丞黄黄诗
又和曾秘丞见赠【三首】
和朱严留别
赋得纸送朱严
饶州马殿院频寄黑髭药服数千丸斑白未减作诗以报之
岁暮感怀
送郑南进士归洪州
再授小谏偶书所怀
宦途滋味饱更谙命薄於人分亦甘两鬓雪霜为小谏六街泥雨趂常参便休禄仕饥寒累强逐班行面目慙安得去如种处士板舆荣侍卧终南【种放与母偕隐终南】
赠礼部宋员外阁老【自汝州副使拜命前年与予同贬】
未还西掖旧词臣且向南宫作舍人【礼部员外号南宫舍人】休叹贰车如苇竹【令外郎散副使一郡至三两员】须知百日掌丝纶【故事礼曹外郎百日内知制诰】锦窠官重真殊拜玉笋班清只一身【今朝中员外甚多礼曹一人而已】堪笑白头王小谏握兰犹未得相亲
自寛
身世龙锺且自寛追量才分合饥寒朝中旧友休夸贵箧里新诗不博官暁发静梳微霰落夜琴闲拂古风残会须归去沧江上累石移莎拥钓滩
赠卫尉宋卿二十二丈【二首送前翰长侍郎】
性情和雅得天真卿寺鳌头任屈伸三品且随前宰相【大卿班在尚书下与吏部宋吕二相公相接】重瞳偏认旧词臣宿斋院冷琴横膝朝退门闲鹤伴身多少抠衣门弟子侧聆还望秉陶钧
谪宦归来发更斑徊翔犹在寺卿闲几多僚友三台上大半生徒两制间旧赐锦袍多贳酒新裁纱帽欲归山东垣小谏龙锺甚空媿洪炉早铸顔
送融州任巽户曹【撰越王爱姬墓志得罪】
御前曾取好科名一掾如何万里行身落蛮夷人共惜罪因文学自为荣吏供版籍多鱼税民种山田见象耕君看咸通十司户投荒终久是公卿
寄商州冯十八仲咸同年
迁客秋来捧诏还故人多怪髩毛斑重
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>