<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,卷一,卷二,卷三,卷四,卷五,卷六,卷七,卷八,卷九,卷十。卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷">
<meta name="description" content="元代诗文别集。原本100卷,现仅存81卷。许有壬撰。《四库全书》曾据河南巡抚采进本编入别集类。本集刚编成,并由门生集录缮写完毕,许有壬就去世了,其子许桢仓皇轻装南行,书籍遗稿损失殆尽。此后《至正集》便久无传本。明朝中期以后,《至正集》复出,已佚去19卷。仅有81卷。本书善本,有明崇道堂抄本。卷1为赋,卷2-11为古诗,卷12-22为律诗,卷23-28为绝句,卷29为绝句、联句,卷30-35为序,卷36-43为记,卷44-64为碑志,卷65为说,卷66为诔、传、解、铭、箴,卷67为赞,卷68为颂、辞,卷69">
<title>至正集_许有壬_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">至正集</span> <br/>
          作者： <span class="inputVal" id="bkauthor">许有壬</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]333139</span> <br/>
          说明： <span class="inputVal" id="bkdec">元代诗文别集。原本100卷,现仅存81卷。许有壬撰。《四库全书》曾据河南巡抚采进本编入别集类。本集刚编成,并由门生集录缮写完毕,许有壬就去世了,其子许桢仓皇轻装南行,书籍遗稿损失殆尽。此后《至正集》便久无传本。明朝中期以后,《至正集》复出,已佚去19卷。仅有81卷。本书善本,有明崇道堂抄本。卷1为赋,卷2-11为古诗,卷12-22为律诗,卷23-28为绝句,卷29为绝句、联句,卷30-35为序,卷36-43为记,卷44-64为碑志,卷65为说,卷66为诔、传、解、铭、箴,卷67为赞,卷68为颂、辞,卷69为文,卷70为诏、制、表、笺、疏、启、卷71-73为题跋,卷74-77为公移,卷78-81为词。许有壬是元代后期的元老重臣之一,他从政的时间跨度比较大,《至正集》所收的许多作品可以补正史实。他的文章以雍容典雅为特点,诗词则因应酬之作较多,艺术水平较为一般。</span> <br/>
          封面： <span class="inputVal" id="bkimg">Z_19293.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]至正集
[book_author]许有壬
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]333139
[book_dec]元代诗文别集。原本100卷,现仅存81卷。许有壬撰。《四库全书》曾据河南巡抚采进本编入别集类。本集刚编成,并由门生集录缮写完毕,许有壬就去世了,其子许桢仓皇轻装南行,书籍遗稿损失殆尽。此后《至正集》便久无传本。明朝中期以后,《至正集》复出,已佚去19卷。仅有81卷。本书善本,有明崇道堂抄本。卷1为赋,卷2-11为古诗,卷12-22为律诗,卷23-28为绝句,卷29为绝句、联句,卷30-35为序,卷36-43为记,卷44-64为碑志,卷65为说,卷66为诔、传、解、铭、箴,卷67为赞,卷68为颂、辞,卷69为文,卷70为诏、制、表、笺、疏、启、卷71-73为题跋,卷74-77为公移,卷78-81为词。许有壬是元代后期的元老重臣之一,他从政的时间跨度比较大,《至正集》所收的许多作品可以补正史实。他的文章以雍容典雅为特点,诗词则因应酬之作较多,艺术水平较为一般。
[book_img]Z_19293.jpg


[book_title]提要
至正集 元 许有壬
钦定四库全书
集部五
至正集
别集类四
元
提要
（臣）等谨案至正集八十一卷元许有壬撰有壬字可用汤隂人延佑二年进士历官集贤大学士中书左丞兼太子左谕德致仕卒谥文忠事迹俱元史本传有壬立朝五十年三入政府于国家大事侃侃不阿多有可纪文章亦雄浑闳肆餍切事理不为空言称元代舘阁钜手所着至正集本一百卷据其弟有孚圭塘小稿序云门生集录缮写方毕先生捐馆犹子太常博士桢忽遭起遣仓皇之际轻身南行书籍弃掷稿亦俱亡是其集自有壬既没即以沦佚无传明宏治间其五世孙顒刋行圭塘小稿时亦未之见故叶盛水东日记载顒尝言先公至正集一百卷遗失久矣闻杨少师尝收有副本就叔简少卿求之少卿云书籍在太和有无未可知也此本不知何时复出而尚阙其十九卷据黄虞稷千顷堂书目所载卷数正同盖相传只有此本其即杨士奇家所藏欤中如笺表传状书简诸体并阙又有録而失其辞者诗十一篇乐府八篇有孚序有称其论天下事嘉言谠论见至正集而此本疏稿实无一篇则其散佚者亦复不少然观元史本传载有壬於泰定初言特们德尔【原作帖木迭儿今改正】之子索南【原作销南今改正】与闻大逆乞正典刑平章政事赵世延受祸尤惨为辨寃复职及上正始十事诸大端皆见是集公移类中亦足窥见崖略而其论特克什【原作帖实今改正】之妹勿令污染宫壼更人所难言本传顾未之及是尤可以补史阙矣
乾隆四十六年十月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]目录
●钦定四库全书
至正集目録
卷一
古赋
卷二
古诗
卷三
古诗
卷四
古诗
卷五
古诗
卷六
古诗
卷七
古诗
卷八
古诗
卷九
古诗
卷十
古诗
卷十一
古诗
卷十二
律诗
卷十三
律诗
卷十四
律诗
卷十五
律诗
卷十六
律诗
卷十七
律诗
卷十八
律诗
卷十九
律诗
卷二十
律诗
卷二十一
律诗
卷二十二
律诗
卷二十三
絶句
卷二十四
絶句
卷二十五
絶句
卷二十六
絶句
卷二十七
絶句
卷二十八
絶句
卷二十九
絶句
聨句
卷三十
序
卷三十一
序
卷三十二
序
卷三十三
序
卷三十四
序
卷三十五
序
卷三十六
记
卷三十七
记
卷三十八
记
卷三十九
记
卷四十
记
卷四十一
记
卷四十二
记
卷四十三
记
卷四十四
碑志
卷四十五
碑志
卷四十六
碑志
卷四十七
碑志
卷四十八
碑志
卷四十九
碑志
卷五十
碑志
卷五十一
碑志
卷五十二
碑志
卷五十三
碑志
卷五十四
碑志
卷五十五
碑志
卷五十六
碑志
卷五十七
碑志
卷五十八
碑志
卷五十九
碑志
卷六十
碑志
卷六十一
碑志
卷六十二
碑志
卷六十三
碑志
卷六十四
碑志
卷六十五
说
卷六十六
诔
传
解
铭
箴
卷六十七
赞
卷六十八
颂
辞
卷六十九
文
卷七十
诏
制
表
笺
疏
启
卷七十一
题跋
卷七十二
题跋
卷七十三
题跋
卷七十四
公移
卷七十五
公移
卷七十六
公移
卷七十七
公移
卷七十八
乐府
卷七十九
乐府
卷八十
乐府
卷八十一
乐府

[book_title]卷一
●钦定四库全书
至正集卷一
（元）许有壬 撰
○古赋
庆云赋【并序】
至治元年八月十一日仁宗绘像至自滦都有司备礼迎置万安寺时有庆云见百官无不见者有壬在班簿後独以不见为恨泰定二年十一月十五日皇上御兴圣宫命百官迎英宗像仍置万安寺神驭至门百技貤进东南抱日五色云见观者惊嗟竣事方散有壬陪中书僚属立卫士庑下始身见之信乎其为非烟非雾郁郁纷纷者也参议王公继学作颂志之二圣之灵皇上之瑞发挥悉矣有壬以不见於昔而见於今为幸忘其鄙陋亦作赋以纪之其辞曰
昔轩后之御九五也国当浡兴伊云其祯事以斯纪官亦斯名皭万世其未熄宛目击乎瑞精逮重华之大圣复昭格之有徵百工相和而作歌烂漫漫乎莫形匪至理之丕应孰天休之或承圣王不作世降道倾治功鲜効於乘水嗣德罔至於山陵於是为霾为雾为霠为氛或黑兆水或赤象兵丧则示白虫则着青遂使书物辨祲有保章氏者出而天人一致之理委太空於冥冥於皇我元神功即天仁宗大孝视虞舜而不愧英宗勇智顾成汤而无前是宜圣德之攸着同一揆於後先时也鼓吹雷动从官骏奔翠幢摇曳於凤阙霓旌晻霭乎龙津木山之木虽拱天日之表方新旄倪挥涕以哽咽盛美触目而俄臻尔乃萋菲葳蕤萧索轮囷绮藻成画繁缛有伦锦裂绣褫红鲜翠匀镂金鏉玉翔鸾跃鳞动如海潮静如漪沦碎如衮阙密如丝棼始炳丹以绀饰倏霞披而电分备五采以为绚变百态於氤氲攦倕指以莫状竭般力而徒勤岂天孙之献技播大巧於元钧焜燿璇极浮动紫宸天章下贲万物为春于以示九重之上瑞于以彰二圣之至神蝼蚁小臣今见昔闻言之不足喜极沾巾从而为之歌曰天恒有云兮惟庆则希轩虞世远兮後孰有之我元二见兮天岂我私至德交感兮符祉莫违千秋万岁兮芘我烝黎
迷楼赋
予总鹾政广陵祷雨雷塘掾曹汝霖从归途谈江都废兴荒炀始末周览山川闤闠楼居之盛而又及迷楼焉伤而赋之其词曰
有乐不县积尘断弦有美不御老丑备前於是前星晻乎其无光少海一变而为田矣天厌隋祚忧不在敌胎於心腹成於肘腋以五子一母列据雄镇为可恃而不知大都耦国为祸之尤剧方荒炀之好学接士也固莫辨其真伪及其留丽华而怒高熲则恶绪已暴於中外惜猛虎之不知竟为毛间虫之所噬黄肠甫凑金合已赐麀聚居庐龙飞天位弛然自放於九重之上天地万物无一物之可畏遂肆心於巡狩傅粉深宫笑江东之诸帝车辙马迹将徧九州北巡榆林既讋其酋耀兵河右黩武东陬引汴水开邗沟置离宫造龙舟伊江都之胜丽讵一豫而一游天亦厌乎我民欲一旦而尽刘百万亿之蚩蚩乃生项昇之巧萃倕般於心匠委财币於电扫按图缔构不日成之璇室愧陋摘星笑卑倾宫谢侈阿房让奇章华姑苏撮土何施建章栢梁广犹可稽叔宝三阁华而不微轶古罔後举莫我夷於牣靡曼於粲珎瑰宝帐散愁而延月复有酣香而忘归乱昼夜於多景郁烟雾之霏霏晶荧夺目孰辨远迩萦纡掎足曷明东西巢燕亦惑乎网户车羊尤眩乎竹枝弄臣肆误以资噱阿■〈女监〉虽习而犹疑入者罔识其所从出者莫省其所蹊一蚁逐肉林之臭一蜂惫花岛之飞蝇遭拍浮而醉不可解舟入溟涬而维无所施又如鹪鹩不能悉邓林之树小鲜岂暇穷沧海之涯俊娥熟何妥之车锡名实来梦之儿下俚稚女孰究其姓字如侯夫人之死者盖漫不知吁嗟独夫心荡神疲尚能名之可谓曰迷昔在帝尧法官是作舜辟四门以撤壅遏明堂政令辟雍礼乐究义资训德修罔觉远不轨与不物实仪刑之攸托三苗羲和昏迷致兵政教不迷在书可徵威仪卒迷诗具刺惩盘盂几杖微且有铭异哉兹楼以恶着称谓真仙亦迷於此地何虔通突至不迷于厥行向使中原无叛天复假龄殆将作七千五百里之台而尽糜天下之苍生矣人不知过或肆无忌苟知其非敢作而遂观其引镜念头颈之且斫观天识图侬之将至既灼然而自知乃确乎其自弃盖柔终而无改过之勇厚极而有难开之蔽迷於心者若是其大迷於楼特其细也高岸为谷深谷为陵楼倾土平伤哉芜城乃为之歌曰芜城萧萧兮草离离繁华澌尽兮瓦砾不遗昔之迷不可复兮无俾世迷
弄田赋
元统甲戌有壬承乏中台尝与议农政因语农官上林隙地可规治艺五谷若古弄田皇上几暇监农不易迂而实切其说既不行且有窃笑之者噫古制之不复者多矣岂独是耶感而赋之其词曰
王政之大无以加於农乎林林总总以食为天茹饮俗变稼穑兴焉唐虞至圣命稷是先苍姬八百年之王业实基於生民之篇炎刘去古而未远贻谋亦慎乎其传未央宫中不事流连树艺有地是为弄田谓昭帝幼冲未能亲於帝籍钩盾近省姑试耕以为剧何考信之不核致流传之昧实盖祖宗为敦本而设虽曰游弄而亦不忘乎稼穑也天下之治生於敬畏目击之顷知农夫之艰难粒米之不易有不惕然而悟凛然而惴者乎其为弄也非奇技淫巧以斁常也非狗马游猎以导荒也非郑卫哇邪以塞聪也非妖艳靡曼以作蒙也非以人为翫若董贤邓通也日底天庙土脉膏滋爰驱觳觫俶载其时耰而人立甚险竿之■〈山欹〉危播而子落若渊客之珠玑人牛前逝牵石後随又如跳丸之飘忽走索之飞驰俄青倏覆乎畦畛何眩人之能为恶莠乱苗尤务去恶俄颖俄栗挃挃其获盖始于举耜而终于銍艾莫不可翫而可乐顾俳优之亵狎器物之不轨鱼龙曼衍之鄙吞刀吐火之诡何足以辱天视之一睨哉若稽耕藉有国大教王后供种太史播告秉耒一墢朱紘有耀神仓锺藏冢宰举要所以劝农民供齍盛而事天地与祖庙也三代共由之大典百王不废之要道何周宣中兴之哲王乃不藉其千亩至形虢文公之谯则江东之未暇又无足与挍也开元之盛种麦苑中太子侍登治并古隆是亦弄田之遗意惜其有始而无终於惟我朝登三迈五南郊畇畇有田千亩大臣代耕岁事修举而斋宫尚稽於享醴玉趾未亲於举武是以奋庸之士拳拳有望於复古昔周公之相成王也书有无逸诗有七月知稼穑王业之艰难丕显文承武之谟烈率妇子而亲观宜诗人之播说臣愿割苑中数亩之隙俾从事於播种备春秋之游豫洊未央之名弄然後讲三推之仪明五礼之重臣敢陋潘岳江淹之赋复有周之雅颂也
鬬駞赋
元统甲戌九日上幸後苑观鬭駞有壬适有奏对获遂一观退而为之赋曰
于嗟乎駞尔躯孔硕尔能实多龙斯夭矫山斯嵳峩生鄯善之絶域邈流沙而迅过日三百犹跬步轻千斤之负駄方炎风之煽毒剧殱人於札瘥尔乃即沙灭口警候靡譌度碛渇水口尘莫呿迹蹋而凿涓涓盈科其或修程阻艰刍秣罔继溲麫茹衔纠纒坚闭浃辰无饥万里不■〈士冖田疋，上中中下〉校他用之凡兽兹实气禀之尤异者也蹏不分甲踣铁其坚肉鞍■〈山畏〉■〈山畾〉双峯矗聨复有杰出一封岿然力倍恒品直当万千其穹莫扳抑之即从弭耳伏地屈足漏空累乘骈坐奚婢塞童毳绳掣鼻自西自东昂首喷秽呼■〈囗外曷内〉生风翠釡之珍其忍取供流湩甘颓马酒酿醲堕毳纫缉褐被域中风土既习字育日丰板襁其雏稚紫茸茸冶铜象形仅得其槩疥不妩媚刘文适类景纯着赞论功遗大历唐及宋纪述未备皇元御天西北首宾天竺效贡泉渠空羣鱼鱼连连列厩云屯千乘万骑滦水岁巡负鼓先声服箱後尘背锦馍糊络珠璘霦铃铎殷地旌旓荡云开辟而下有国之有駞者未有若我朝之殷也牧槖分职秩浮令丞负重致远人知其能有知其出拔之奇搏击之精者乎苑草未凋风日清美九重几暇凤辇莅止俯察品彚纵观物理虎贲执繮两两相睨腾蹙倾奔砉歘徙倚待怒气之既盈俄侵凌之渐迩脱羁发纵势迈角觝始啮颈而踯躅复摩肩如委靡乍分立以伺隙遽挑衅於駓騃飘忽若风燕盘旋如磨蚁划然踊跃人立对起波澒土坟雷轰电駃持久跕跕胜负未决貂璠声援陛楯皆裂余勇虽鼓虚骄已竭嗟两雄之相戹卒不逭乎一蹶胜者植立扬扬自慊主矜调扰望拜蹩躃天为嚂嘘赐沓缯帛尝闻单于祭三龙祠以是为乐龟兹观七日戏以占耗息今始得以验其说鄙哉季郈介金其鸡杜鄠走马时在侧微开元南面何取於斯顾羽毛之琐琐渎黼扆之巍巍而登床之舞马亦不过示异於宴嬉又孰若大逾犀兕猛轧虎貙可以鼔佽飞之士激羽林之孤者哉小臣在列顾瞻震栗悸定而怿气塞而释目隘而豁足痿而力归来人间尘土坌集袋驯白唐笼饲促织黄雀山鹧种种有敌下里何知小儿方剧观於海者难为水曾何辱乎目击然臣有刍荛之言增渤海以涓滴大小虽殊翫物则一惟吾皇游六艺之圃徵胜负於往昔愚臣一第非手搏而得视试卞为期门之徒亦粗可以备顾问而陈得失也
三台赋
至正三年九月二十四日有壬偕明初马徵君游三台明初有长句既次其韵永歌不足又作是赋其词曰
岁癸未秋九月霜清寒薄天宇澄澈涂无长泥庭有积叶高阳子逸兴作呻毕辍趣膏秣事登涉壶清露之芳醖从白眉之佳客乃渡清洹税驾乎邺览山川之形胜吊陈迹之未灭客乃指顾而相告曰子亦见夫三台之嶻嶭者乎氷井峙北金虎踞南铜爵岩岩中立而三若稽作者振古所慙欲祛我衔不能缕谈子亦欲闻其凡乎高阳子曰嘻昔有涂巷话古事及汉季小儿闻曹败则大喜刘蹶则颦蹙而出涕盖人心天理之所同况怒其人而履其地因其迹而声其罪不亦宜哉客乃言曰吉利之生姓不自知由嵩已冒夏侯何稽舞戟御捕啖葛如饴诳叔以疾拒客以泥睥睨一世岸然肆欺虽桥何之见异卒莫逃子将之讥谓兴义以宁国致羣材之景随尔乃刧迁乘舆地尊天卑彞伦攸斁大厦以隳及乎袁尚既败审配亦摧黄星斯应赤精遂微入邺领冀州之牧中天植不臣之基虑几人之称王乃居之而不疑几篑几杵成兹崔嵬子午梁贯愈出愈奇三山鳌戴双阙凤飞连甍复道相为蔽亏累栋山积周轩云齐阳宫冬熙凌室夏凄审曲面势有巧无遗衡漳浩浩乎其北隆虑靡靡乎其西收千里於寸眸萃万景於一时卷山河而匪席指风霆其在颐应刘王徐唱酬诹咨登高能赋家有陈思父子放志欲长若斯天道恶盈乐极则悲抚冲弱之季豹顾婉娈之蛾眉语托人而哽塞惟泣血之涟洏痛富贵之长违遽尽露其情状彼一床之八尺容几许之繐帐要脯糒於朝晡竞声乐於朔朢分香衣而造履组举琐琐於属纩其横槊赋诗之雄发壁弑后之威奄忽而俱丧匪不及乎簒代丕盖定於主鬯锁诸妓於幽阒望西陵之莽苍念旧宠而兴悲抑茹怨而自怆霜鴈诉秋露花泣春宰木行拱几筵有尘哀弦急管其闻不闻事往迹存如恶不泯夫以精舍二十年之规欲媒蘖万年之为君不知司马家儿已瞠乎其侧而耻於附其翼攀其鳞也徒为赵燕魏齐之张本因之增侈重困乎吾民幸叠障之不铲俾表恶於无垠今吾与子效小儿之颦蹙申欺孤之公议倾壶中之清醇浇胷次之磈磊且以酹汉室征西之将军魏家创业之武帝子以为何如高阳子闻而叹曰瞒乎瞒乎如客之言则尔之罪穷天地亘万世而不可贳矣然诛则以心论言不以人废乃歌其歌曰对酒当歌人生几何忧思难忘唯有杜康於是引满竭壶兴尽而返回望三台渺苍茫乎醉眼
瑞麦赋
大名为河北大郡开又属州之大者也皇上新守令之法於是哈塔锦裕噜元臣白守忠公严皆以郎官慎选出守是州未几政化大行瑞麦骈生或一稃而二实或一茎而两岐二君寄图徵言於有壬乃为之赋曰
灵芝兮三秀珍木兮连理萐蒲兮丛生嘉莲兮共蔕是虽委祥叠贶之可书曾不足以弭枵腹之殷雷效粒米之狼戾睠兹澶渊芃芃大田触冻寑生细茎揷烟四运周历六阳气全冷雾免殰赫曦实坚方翠浪兮涨陆倏黄云兮际天乃軵我箱挥钐电旋京坻善收中有异焉金芒蝟磔珠实蝉聨一稃二粒若子之孪一茎两岐若首之骈耄倪骇瞩奔走喧阗念休徵之允叶盖有开而必先即影而求其形非根我黄堂之二贤乎二贤设施知所先後既基化於庠序尤尽力乎畎亩习福感其至诚坤灵献其英秀渔阳张堪寿安刘怀之美寥寥乎无闻乃一旦而我有归之二贤却不敢受归之天子天子万寿昔闻缣史兹应昌期言之不足故永歌之歌曰天人夐邈兮理则一机天不自为兮假人而为焉得九州兮皆若人斯俾我黎民兮永不阻饥
云庄赋【为开州监郡裕噜元臣作】
有赵国公子生辇毂绮靡之乡游幽并豪侠之场名门疏大国之封少年为列宿之郎宜其习奢丽以成性乃漠乎与世而相忘视富贵如土苴渺神游乎混茫遗情万物穷睇八荒独於云而有得爰挈之而名庄尔乃登大行之孤岑立居庸之絶顶谢人境之嚣湫览天宇之高回以原隰为场圃以峯峦为门屏因翠壁以作垣挹清泉而寓井水光山色松声竹影晓霞晚烟渔梁樵迳丹青不能尽其美但意会而心领於是行水穷处坐看起时始氤氲而如盖俄改变而为衣爱无心而出岫犹主人之忘机泊与淡相遭空与寂相依即号究实其殆庶几乎午桥平泉岂不完美盛衰靡常孰裴孰李今也自舒自卷不亡不存邈乎无何之为乡茫乎广莫之无邻方凭藉以自怡又何暇於赠君彼有见孤飞之白而思亲望暮合之碧而怀人虽所遇之或异是皆触乎目而融乎神者也若夫撝叱丰险起而从龙不惟呈五色以表祥瑞因二至而示吉凶盖将由肤寸而雨天下吾然後知是庄之有秋乃若是其丰也
至正集卷一

[book_title]卷二
●钦定四库全书
至正集卷二
（元）许有壬 撰
○古诗
紫芝【紫芝美孝子黄葵也葵之孝格于神故嘉瑞为之应焉】
晔晔紫芝生于灵丘苍苍格思惟诚兹酬晔晔紫芝不林不谷匪焯而心孰华而目绚兮皭兮着则慤兮哀哀我思终其漠兮惟黄有子我歌不侈罔俾九龄氏振古以擅史　四章章四句
陈氏念初堂
静观宇宙无物无初惟繁斯棼惟远斯疎哲人有恻乃顔其居俾求诸一贯此万殊源而弥漫根而纷敷始惟一身忍至道途继承勿忘服尽爱俱虽千万年亦今日如咏祖思陶谱族有苏猗欤陈门异世同符
及乐堂诗【并序】
惟帝降衷孩提知爱考始百行愚哲攸同性也推至夫温凊滫瀡承顔养志举尽其道则能尽其性孔训之三邹书之五有一於此其陷溺为何如能尽其性又有命焉亲幸寿考伤哉其贫累茵列鼎欲养不待若夫及存而禄足甘毳而又康宁期颐子获尽道是岂偶然者哉举天下之乐无以尚矣北平刘进文质母王夫人年九十一聪明不衰调益都判官奉板舆行有日请曰天既厚吾母以寿康曾玄且二十人又丰吾禄秩俾有以为养吾获此天地间其为乐也诚不自禁窃取曾子及亲仕三釡而心乐之语以及乐扁堂子可为我诗之嗟夫为亲至於见玄孙为子白髪而奉母能尽其道而不可必於天者又得之诚可乐也文质弟继祖俱以孝弟称子孙诜诜庆且川至是皆可乐而可纪者也其诗曰
昬劳企秋伊农之贞力树俟实惟圃之恒而圃而农有馑有饥人靡克遂天实致之育蒙期哲抚毳欲坚匪耄於愚则殇以鲜生愿为儿养必致乐或伤不待或困藜藿昔也拮据于长于教今也怡愉施万一报有黄者发有儿者齿较年匪兹人孰谓尔诸孙白首孙妇已姑挈曾抱玄永日以娱皇皇天休秩与子偕後大斯审祯祥日来庭萱媚春彩服辉昼请歌我诗益介眉寿
神山避暑晚行田间用渊明平畴交远风良苗亦怀新为韵十首
田塍晚独策及此时雨晴东畦与西疃泱泱流水声丰年已足欢清风复多情归来籍草坐浊酒还自倾不用浇磈磊我怀无不平
寝迹非絶世雅志便林丘青山足一至胜处靡不游意适辄忘返兹焉夏已秋遥遥目力穷青青尽田畴迷复幸不远归欤无异谋
脱身豪侠窟里氓缔新交爱其心无穽不较醉语譊生儿更有教治地尽肥硗禾黍已在眼瓜蔬早登庖愧子良已多况敢希由巢
浮生苦无悰道近人自远重外乐绚身遗世几赫咺老农初不知遑遑岁华晚清晨负耒出日夕行歌返悠悠千载心它人莫予忖
落日照我影颀然溪水中凉飈动絺衣势欲凌虚空顾之一大笑与尔将无同昔也尔何达兹焉尔何穷莫遣山林陋乃有黄虞风
昔人植松栢暎蔚弥崇冈不为朝夕利千载当自长植槿非不荣我圃因之荒白发走畏途途修马非良桑榆赖非晚此乐且无央
静念少日事躁中剧揠苗欲令千载淳反之在一朝斥鷃不自量上欲抟扶摇世态任盲俗林讥愧清謡傲骨日已长及辰事逍遥
渊明昔归休閲岁才五十我年虽近似我道慙什百兼金与尺璧敢取侪瓦砾缅焉动真想迅往孰诱亦庶几归田园千年可同迹
我闻昔桃源民风近无怀兹山亦深窈中有读书斋但絶车马迹不惜云烟埋旁围靡靡山上荫高高槐聊以永今朝得酒从无膎
我发日以变山色日以新举杯试问山古今閲几人我非山主人聊为山之宾杖可入幽险诗能写清淳但恐我它适山乎尔谁邻
和林春野见寄韵二首
山中真可乐经旬无客来羣材足楩楠小臣甘草莱君看倦飞鸟投林不徐徊咄尔迷途人伥伥自纡回海鸥久已狎鸬鷀复何猜秋风看木落春风看花开既种子猷竹亦有逋仙梅先生可休矣大夫亦贤哉高步云汉濶蹒跚讵能陪尚可学采药谈笑到天台
士生如大木皆欲架明堂宁知施用处用圆吾乃方归来何所事琢句敷肾肠既为烟霞痼复作花月荒一壑今已专万景身可当山空白石烂云尽青天长故人远相慰瑰辞聨夜光一展发晔晔再诵铿琅琅贞松无冶容老桂多古香三复如见君岁晚谁能忘
送陈日新下第作吏
擢科出倅郡并闱妄司衡多士于于来含芳吐华英陈子隼解绦气薄秋空清衆目待一飞衆耳待一鸣如何夜堂深乃着瞶且盲冬烘我莫逃得失子所轻一瞬二十年鬓发秋已惊顾我得逾分念子犹无成琴瑟况解张奎壁韬光精昔慙有遗才今慙负登明筐篚古虽鄙万一志可行但期敦素志道义非功名
徐公渡泛舟
隆暑近莫逃泛舟涉两舍昨辞城市喧豁若脱罟擭晨光动清波荡影天上下纵横乱葭苇萦纡入川溠鲜飇不待延青山自来迓林君望咫尺云间屋如画世味久嚼蜡佳境今食蔗埜人传好语时语了禾稼村酒贱可期鸡豚亦在社伊谁从老夫一筇两不借
题神山徐复初拄笏轩
小轩辟靓深有竹苍玉立西山在吾目爽气朝可挹此笏本长物聊用为手饰书思非吾事时还假挥斥江左昔偷安禄已去公室司马慕玄圭坦之遂倒执沧海正横流皇皇欲何适敢期相料理我自甘野逸勿言晋多狂允矣狂也直悠悠千载心为尔长太息
赠吴吾山
世欲问穷达吾山能洞知老我不问命但问山属谁青山处处有子岂能擅之吾不曰吾山山英将有辞
谢熊尧章馈大茯苓
故人念多病投我以茯苓如拳已足贵纪状闻图经眼明见异质斗大陋楚萍内储贞玉白外皱乾藓青乔松薄霄汉何年摧震霆余拨槎枿在附根精液渟孕毓几千载成此龟鼈形想当捎菟丝木魅驱竛竮玄壤发神秘苍云披杳冥予年过半百鬓发宜星星有怀事服食缘木思津絅筋力疲已甚始遂辞天庭一朝获仙药修饵期致灵凝酥烂冰雪作饼谢膻腥半生足惊悸坐使神志宁三山得津梁百谷消蝗螟倒影反阳谷逝水回沧溟羽翰生白日岂特绵修龄报子无琼琚永好心当铭
秋蝉
秋蝉何咽咽竟日鸣不辍始随鸡唱晓遂及蛩吟月当时出污秽风露养高洁於世既无求底事苦喋喋岂亦感岁时青林见黄叶我来逃空谷尘嚣谢骚屑苦遭此物■〈目舌〉坐使幽致歇清霜行秋杪未许滕口说
同刘先远卢正卿游青山对雨
槁壤得时雨瞬息生意足白日变玄冥青林出膏沐坐观涨横塘惊传响修竹开窗望陵坡麦穗一时矗凉飇静自生旦气清不梏佳人可晤语邻酒今朝熟
和前韵
世路分多岐人生贵知足五年紫微垣今方快休沐茫茫宇宙间何地无松竹身随心所乐兴与云俱矗读书舌尚在挥毫手谁梏万事勿多谈老子计已熟
得请南归道过维扬王本斋转运尚书大书七言二句见赠拟非其伦深用悚愧即其字为韵走笔赋十四首以答之
驱车出都门摇摇适故里山川虽如昔父老半为鬼释负诚足欢怆旧曷能已浮家一叶舟又渡淮之水
五年玷班行几似谁不去笼禽束远翮枥马窘濶步解绦且脱羁一旦遂腾翥茫茫宇宙间何往非所寓
昔贤及壮年勲业青冥上白发今满头愁共三千丈惟余诗酒兴欣遇时一放江湖好风物平地足波浪
醯鸡既出瓮始知别有天学道愧迟暮簪缨妄拘挛采山茹得美钓水食有鲜厚养成丑缪一飡徒万钱
高风励百世一篇归去辞晋岂无文章欧公亦非私但怀贤达人今古谁似之云泥固悬絶涉海从其湄
抱关守常职辞富初非让跛履忽踰涯修途谁尔杖不为糟丘仙当作诗坛将悠哉复悠哉我自敦素尚
兔园自可乐龙门非所望徒承素餐羞本乏食肉相山林尽高深消得屐几两悟此真不忧清吟继渔唱
百岁已过半一途惟有归芦花烟水国恰值鲈鱼肥此去狎海鸥与我应忘机敢言夸昼锦政尔羡荷衣
巨舟阻弱水不能到蓬莱乘槎亦赢粮毕竟胡为来坎井蛙跳梁地适符其才汉江风雪里行及赏寒梅
达观天愈大安步地自平回头三十年狗苟复蝇营始知方外境风清月常明几欲扣船歌又恐鱼龙惊
淮南古名镇历历旧游地政虽无留观来尚多故吏二师瑚琏姿东南司大计笑迓旧将军满船沾脔胾
身心何疎散经日废缀作邂逅老诗仙技痒不可遏会少意自长楮尽气未索奉上谨正堂诗仙定予噱
陈力已无效摛毫犹有神明月楼中酒开明桥上春自知疎慵迹不是薄幸人休教街子见枉笑白头新
心远程不迫身闲人即仙弭楫竹西渡坐见平山烟珠帘十里卷长街市井连可怜琼树月还照渡江船
阻风
泝流亦劳止况复逆长风百趾挽修绠磬折嗟无功南来沿流者挂席高摩空长年啸歌坐飘飘逐轻鸿矜彼方志得笑我为途穷寄谢顺流人顺境鲜克终月食常在盈日昃因其中八方鼔噫气谁能必天公五两行转指将尔予今同但宜安所遇谁穷复谁通
黄华山次王鹿庵韵
吾闻林虑西兹惟羣山会一舍入高寒百里见空翠雄踞韩魏境特立宇宙内雪波惊起陆天华乱萦蔕排云列奇峯极目认涯际出泉如江河岩壑因横溃转曲路疑尽喧豗地将沸千崕与秋高一迳穿云细仙凡几尘隔跬步万景萃攀援攻折屐驰骋谢揽辔水帘最雄伟清响落天外渊客泣淋漓天孙织纎丽空明几百尺振古倦不易清氷瑶草乱白日洞天閟自非骨有仙未许践福地盘石几席陈鲁酒殽蔌配道士山中宜宰相山中贵泉石听吾言吾言谅非戏
洪峪用鹿庵韵
穿云骄马瘏俯槛飞鸟还层峯争献奇一一青云边悬泉走白虹遥岑生紫烟肺腑巧遮掩冈峦随折旋我有扶老筇不让归湖船三日得其凡一念穷其巅便将巢云松终岁看玉莲谁能共幽讨未用讥流连
九日登凤宁山
亭亭凤宁山形势若飞动胡为不飞去仙真此抟空灵迹既不閟烟霞遂增重城居见其图清赏时入梦今朝事幽寻霜风肃飞鞚适与佳节会更与佳人共危亭构两翼飞云连画栋翠柏泻秋声红树列清供遐观千里近长歌百杯送洹流漱其根俯瞰清可弄陟降自忘疲酬酢亦豪纵牛山何用悲兹方待鸣凤
谢鼎珠文参议馈鲫
我生本寒素放浪居江湖得鱼食便足一饱它何需胡为走尘土甘受口腹敺餕余分太官冷煖从膳夫弱胃传化难野性嗜好殊况此肉为粮南烹转纡迂鲜鲫得何所喣沬怜相濡瘿盘劳走送犒此山泽臞香稻炊白雪渠椀登腹腴老饕笑扪腹翻疑身至吴但愧负将军未能出嘉谟何以消永日融冰煮臯卢半山固可议羮饭真良图人间校至味更有松江鲈
至正集卷二

[book_title]卷三
●钦定四库全书
至正集卷三
（元）许有壬 撰
○古诗
代祀寿宁宫二首
昊穹儆修德迪畏严宸衷芗币亟将敬於焉达帝聪链师功有素精诚假潜通通明辟晃荡霞光破冥蒙羲娥叱顺轨敢尔好雨风感民诅作颂转岁凶为丰天子谦不有冥冥归太空
上京据高寒三伏凛毛骨况在虚皇坛当空挂明月沈沈清虚府练练水晶阙一玄但自守六合遂生白露冷箫声脆风急旛影掣祝厘肃将命承乏愧调燮醮罢不成眠歌诗山石裂
拜醮疲甚有感
代祀践真境惬心远嚣尘神仙足官府乃与人间均陟降堂复陛拜伏昏达晨熏焚竟三日疲痛丛一身尝闻古有训至諴能感神我身苟先惫我诚何由伸玄门守恒式损益谁为陈君恩大如天欲报嗟无因微劳敢有辞丕应庶可臻封香侑玄纁肃肃来紫宸坚心自格天真机宁假人叶气回洪钧时雍变黎民万物遂生生万拜甘踆踆
午睡
退食半日闲嬾与困相值强取床头书披观欲敺睡岂知睡有魔方册乃所萃一卷閲未终瞠目遽有闭支颐始排遣脱腕旋掷置鼔勇时起行稍纵即如醉抗敌慙不武隐几聊曲臂儵焉溺愈深就枕遂成寐南柯在何许一造乃径至忧乐忽两忘得失混一致几年事朝谒鸡声坐憔悴白发身渐衰彤闱事多愧谁能羲皇上祗益宰予罪安肆日以偷居然气胜志希夷心有托文过敢援例朽木粪土墙斯语今请事
和虞伯生学士壁间韵
在公抱隐忧出塞得奇观青山万马奔龙门忽中断地平豁四维天濶张一幔寄语鸣笳儿休惊暮鸿散
病起漫述
南烹习若性出塞勉随俗老饕不慎口藏神畏多肉流歠引羱杯马湩注盈腹河鱼巧伺人乘间得肆酷暝作遂达曙肠雷殷空谷三日不能朝一餐惟可粥中年体易虚揽镜笑窅目今朝气渐苏鼔勇出衾褥翰墨试短吟经史时卧读朋来酒入务清话慰幽独嗟予未闻道结髪事千禄素餐古有讥伴食今不恧士贵早知止圣许不远复归哉复归哉瓦盂安脱粟
养马户次同年马伯庸中丞韵【时尽夺驿地马户益窘】
盛冬裘无完丰岁食不足为民籍占驿马骨犹我骨束刍与斗菽皆自血汗出才释鹰师鞍又服梵子毂边声或玄象去马便可哭朝廷播政令黎庶供力役生儿甘作奴养马愿饲粟源源急星火金符出黄屋譬舟苟使覆载物其能淑百年具成规受他贫敢鬻粟麦被阳阪黍穄满寒谷圃蔬接畛青树果屯云黑一朝化榛莽坐使歌成泣我身非土梗我马非铁石餬口有四方从渠安传食
宿临湘赠监县亦诚之
北风橹声乾晚泊断矶下云岫浮修蛾霜空入平野鸣鴈无处寻落日不可画重冈护岩邑百里寄民社籍甚贤大夫居然鲁恭化丰年足粳稻沃壤满桑柘我如无心云底事劳候迓烂醉得诗归江山非传舍
题乔江书院
朱张挹洙泗一滴沾澬湘源远流不沱导之日以长黄子鼔勇出大川独力航忍贫如铁石悦道逾膏粱乃眷作人地举仆菜其荒万篑陻偃瀦数仞瞻宫墙铢积至山岳拮据十五霜为善名莫逃飞剡达庙堂署额等四院职教尊一乡衿佩来济济弦诵闻洋洋遂令锥刀子薰德皆善良食焉怠其事视此背负芒便当伐乐石纪功大书黄且以勖後承且以风四方
湖南宪照磨王鲁琦孝行用同年欧阳原功学士韵
悠悠孤飞云混混东逝水倏焉漠无迹何以亲弃子出门事铅椠附耳承音旨时虽有行役犹得赋陟屺三釜何嗟及九原竟不起沧海拓土迟春晖寸莛靃表桓树风声天下资孝理平生几多泪尽用洒蒿里发硎试妙割解衣睨衆史清芬播鲁甸修程肇南纪执法树有乌宗庙彞有蜼扬显更勖哉孝子事终矣
题龙处厚所藏子昂画马并书杜工部诗
书具画原柢画寓书象形诗於二者间神功毒而亭工诗岂暇画能画书或拙独有郑伏虔当时号三絶湖州松雪翁清风玉堂仙三事各臻妙前身是伏虔世知公书画不知诗更雅时还写杜诗千金莫酬价
天历初布尼雅实哩子谦以翰林学士承诏祷雨关中有应虞伯生学士作诗序子谦监湖南宪求诗
皇威锄阋梗宇宙如再春关中号土膏其膏乃遽屯化为弥天魃毒焰煽西秦父且食其子天时猕吾民弱毙积京观强奔剧惊麇九重动恻恻羣望驱踆踆肤使着修洁御命出紫宸家人不暇辞一鞭清渭滨肃肃将渊衷宪宪孚岳神灵湫素有物云雾生逡巡甘澍被陇陕宿种争青新穷乡转乐土蔽野开天囷归来拜天子小臣事已竣乃知是为霖眷注迈等伦四道使持节冰霜照清真何当推厚泽汪濊周九垠
题周元玉小像
之子身辇毂思翁在山林画图记真趣茅屋老树阴北山可娱目曲江可洗心携从无长物万事一张琴勿轻三尺桐中有太古音俗耳不解听野猿时共吟甫云避俗驾穿云深复深我欲问天籁翁其何处寻
赠吴青阳
气在天地间正则能胜邪古人传祝由末路攻蹈瑕亦惟有道者撷实刋其花札瘥乃莫干祆厉况敢加融为一脉春生生此萌芽是曰青阳子锡汝名维嘉曾桑流暖云东天乱晴霞神仙谢禬禳蓬莱子其家
游岳麓书院登风雩亭寻朱张遗躅用疎斋卢先生韵
圣去书岿然道近人远而芜秽亦已辟伥伥曷从之大原出自天挹彼可注兹兹山昔受度会遇休明时朱张操大舟涉海示我湄孰云事游宴冈峦肃威仪行行惜芳草我马不敢驰百泉流玄酒万古供尊彞■〈口沓〉然发深省岂不丰我遗点尔见大意风雩本无为嗟哉二三子长育骈其椅其椅君勿轻庸立丕丕基
泊樊田浦与杨廷镇董仲达马明初黎仲顒以澄江净如练为韵赋诗分得如字
幽讨惬观物遐心陋怀居衡湘佳遨游乃是三月初泝洄既有舟登陟亦有车东风动槖龠生意弥堪舆望望满花柳欣欣到樵渔嘤嘤鸣好鸟洋洋跃潜鱼感触悟妙趣江山岂蘧庐佳人一樽酒登鲑纷腊腒诗荒甚从兽万里为周阹怀哉渊明语不乐复何如
三月三日偕廷镇何复初仲达明初仲顒诸君净居岩流觞以崇山峻岭茂林修竹为韵赋诗分得修字
过雨发清朗惠风扇和柔薄言衡山来禊事兹焉修净居古洞天林壑阻且幽翼然有危构篆石分清流悬鞍出椰觞泛泛如杨舟注视幸瞥逝惊呼或夷犹我生本无心何事非天谋佳节适我遇胜地复我留杂遝来羣贤顾瞻隘九州于以雪滞虑于以资冥搜但恐俯仰间陈迹不可求谁能更校此且复随觥筹
题王季卿兰石用伯生韵
猗猗九畹兰凿凿一卷石石也无俗状兰兮有佳色停云渺予望相思隔南国春风泛崇光秋雨渍寒碧三生老毛颖谈笑出香泽此兄俨在旁拜尔吾不惜尚友谁同异守玄类坚白山林深复深谁哉发潜德
题廖氏青山流水之间亭
泠泠涧下水岩岩天际山得一已足娱况在二者间动静悟至妙樵渔济幽闲莫谓独乐园青云杳难攀
衡山回廷镇送予至湘潭而归緑红专伻寄诗卄韵和以谢之
老梦熟湘楚时时到南山一朝乞身归飞堕紫翠间危构矗铁壁悬瀑分银湾朝才发琳宇夜复栖禅关直造祝融顶歌呼破天悭靡靡薄月窟累累俯烟鬟穷幽不惮险重趼宁辞艰上及天八重下视海九环羣峯各争奇信美无与班酒酣一纵目山鬼无容奸乃知天地间陋哉此人寰佳人山中仙七十犹童顔投杖拾云磴蹑屩披霜菅毒龙呪可降哀猿泪不澘胜游冠平生及此俱投门百卉閙淑景万壑鸣清溪当年看图画何殊管窥斑云胡山下来便驾扁舟还悠悠湘潭云回首去莫攀珎重二百言人间岂容删
赠谈命廖如川
憸人不知天富贵矜自有顔含真达者性命立分剖颇讶昌黎公百代仰山斗云何铭虚中宛转为滕口乃知穷壤间至理不容蔀之子得所传摘异出渊薮观物隐市廛万事一挥手我方杜门坐檩檩日思咎君来谕以理端绪解纷糅夸严敢厚诬居易甘墨守酧君虽无■〈贝疋〉澹泊自相受他年黄鹄山谈玄期白首
观高竹楼太祝
栽松竹栽松长及胫移竹萌附鞭竹生可坐待松长知几年人生谁满百枯荣递推迁云何守毫末欲见高参天大史十年计愚公曾复玄充器非梓漆佳城护封烟封殖远樵牧邱山为增妍他日君倦游拂袖归林泉风声听萧瑟午阴坐清圆可怜桓司马抚树应华颠
游高武肃公祠其孙箴竹楼请赋
青山去我屋相望三十里平生丘壑想图障见亦喜深居忽涉岁命驾行复柅一朝跨欵段径造莫吾椅维时春始和风日助清美况有武肃祠松篁清逦迤後连不尽冈前渟有源水当年宋火熄天兵混文轨广武号知兵终见墟赵垒从知大厦倾一木本徒尔投戈活遗黎纶綍丰碑记诸郎各肤敏腰犀间金紫桂丛连夜台兰孙萃繁祉太室侍祠归追封及先妣乔木固多阴高门真有子忆昔弱冠初泓颖实同几尔来三十年此会谁敢拟登览何足云世美见桥梓愿言播清尘家乘掇已毁当笔无我名为君修野史
和丁文苑同年同游汉阳韵
武昌黄鹤楼势欲吞沔州沔亦有秋兴万景遥相缪我思较二胜幽斋坐穷秋相携得勇往两袖风萧飕空明尽纎芥中流放扁舟行窝更不凡南湖频夜投张弛各有适龌龊徒增忧诸公酷爱客我醉聊乘流方外有青山人间多白头东华尘土梦今日唤醒不
题熊尧章击壤同声集
放勲昔御极荡荡民无名如何击壤老乃有歌谣声圣德大如天春生秋自成耕田与凿井尔力吾何营康衢顺帝则知识嗟已呈後来寂无闻所闻多不平圣朝复隆治万彚遂厥生有人囿大和不屑轩冕荣自同击壤老歌咏流铿鍧玄酒陋糟粕至乐希韶韺古诗本情性世降体屡更能知发所乐天机自纵横世有采诗官君诗其大行
和彭道原苦热
大暑真酷吏烦虐非所当乾坤举为炉江河沸如汤区区晚学道自信冰雪肠一朝走畏途故山空草堂乃於寻丈地守株待微凉扇挥腕欲脱汗浃背负芒毛颖枯不神云烟失淋浪绀天顽无风歊氛恣飞扬田野势欲尽妖魃犹专场当年崐仑丘嶻嶭冰天长倦飞一戢羽梦寐时在傍回首望玉清迢嶤白云乡静躁固不同寒暄亦何常蓬莱水清浅欲往愁褰裳秋风明日至却恐露为霜
题澹然监司画二首
人间望明月似有山河影自非毫素真观天机作井一峯倚空闲下浸溪云冷良工乃尔豪尺许容万景惟是澹然翁相看发深省
真龙不受羁飞縻看腾踔千里自在心秋风寒垣道蒙庄得其天伯乐非取貌盐车际遇难驽骥遂俱老所以澹然翁骊黄都不挍
神龙卧沙图
去年旱太甚深蛰如不知江淮今尽水行雨无乃疲悄悄欲一问昧昧何从追明窗忽展卷晴沙照鳞鬐烟云洲渚深五色惊陆离渊潜亦有地天飞岂无期胡为此局促獱獭争相嗤清波咫尺间投足谁转之自计彼方尔责望人其痴会有变化日良工不吾欺
独石和姚子中参政壁间韵
北征日见山羁怀殊不恶凉飇生两腋鸣泉清八凿一卷突虚空大地贯脉络维时霖雨行平埜注为壑特立看奔冲千秋壮沙漠彭蠡有大孤天星几时落遥遥阻幽遐屹屹气相若翠华岁清暑挍胜谁敢谑效米欲拜兄时人定余噱
题黄珏玉成字说後
五瑞慎颁爵六器严礼天彼美乃有双藏辉未渠宣耻为璞献楚宁随石名燕一朝遇雕琢百世无弃捐纯沦固自若随用非拘偏取言敢溢美奇实当共全勿云鲜不垢亦有垢尔鲜勿云坚不蹙亦有蹙尔坚洞洞剧奉盈兢兢戒临渊惟是器已成操持尤勉旃
李伯徵中丞奉东宫命作椎结请纪其故以百字颂而祝之
总角习义方结发事明主栉縰豸且貂勤劳几寒暑青皇一顾中遂与国人伍区别垂鬒云岐分戢鸦羽昔我秋谷云爬搔净寰宇象贤实无愧冠服俨前矩愿言寿而康三握勿为苦它年麟阁上雪鬓照簪组何用拭肝石道贵随所处老我任飞蓬謌诗美绳武
至正集卷三

[book_title]卷四
●钦定四库全书
至正集卷四
（元）许有壬 撰
○古诗
送孔氏五十二代孙吉夫教授
玄圣立人极功视天初终银潢流华裔汨汨来无穷汗青今亘昔硕德代不空布韦奋私淑犹足新颛蒙一脉况真传岂与时污隆清朝急象贤殊科日尊崇君来典学政千里开盲聋臯比几何暖归骑仍怱怱倚门夜入梦关山隔飞鸿升斗安足留勇退由吾衷彩衣拜堂下一笑春冲融人间外铄物鼠腐特无同祖训始要道百行源其中勉旃事聿修浩荡扬休风
送李谦甫佥事赴内台御史
乘轺正吏虐终岁无暂闲归兴秋方浓天书忽徵还生平心铁石每进常自艰辛苦三十年所露才一斑辽海控濊貉郡邑纷愚奸伯厚号疾恶霜风扫枯菅骢马去何速飞鸿杳难攀圣朝达四聪虎豹闭九关封章明日上风采凝朝班勲名属耆旧澄清徧区寰塞垣岁华晚相思隔云山惟应第一义传布到人间
台掾赵仲文家谱
维人位两间发源自鸿蒙别生见载籍述谱聨始终兵戈既荡析继续仍愚冲遂令一身後坐与途人同轩后植本深枝叶日以丰仲衍开分土公辅怀西戎遥遥几千年奄奄及吾躬远者湮莫究来者方无穷在昔苟有作时乃诒谋功由今勖後裔亲尽情皆通欧公痛礼废峻语惊蒙聋云何世论隘反欲操戈攻于嗟赵有子孝诚出天衷寄言嗣述者百世延清风
晓出顺安站望九华山
遥峯隐初日佳气旁四驰明发甫云倦乃及观山时轻紫冒深翠浓淡纷相宜出奇迎马首涧谷来逶迤横云半平林千里俄纷披举头万象明晴光发岩姿青松沐膏泽锦树光陆离远烟湿不散多露行方滋兹游谅有乐揽辔逢吕期敢求慰诗癖政尔忧民痍
夜至横石驿以火照壁见李元镇诗次其韵
行役日皇皇独饮不成乐斜日舣断矶横江见孤鹤我舟月亦无风浪从喷薄人生自不归青山岂难约
监试上都次杨廷镇韵
客京已云远出塞仍北去行路已云难隆寒况凝沍我居岂不怀简书苦相怖荒荒雪晓冲杳杳河夜渡风褰裾成帷冰结髯垂素衣单仆告痡坡峻马自住人生难满百太半委道路徒令传舍吏旦夕烦视具疏理不耐寒辛苦欲谁语嘉鲜惟及时幸未薄迟暮清朝右文治遗贤深所惧当年收楩柟樗栎还备数弱步勉驰驱遐躅敢追慕渊明止一邑曼倩多掌故涓埃既无报卜筑定何处但期得真才持用拯黎庶风俗回雍熙帑庾日丰裕区区野人心献芹复充赋
试院感旧呈廷镇修撰柳道传博士二考官
弱岁事占毕哜道惭未饫世故不我纾饥寒迫驰骛投身筐箧流弭耳恬衆遇仁皇诏求贤顽矿烦冶铸墨渖宥已多朱服仍郡署恩隆报曷称才短进徒遽佐部冗莫治司言益无措适当化瑟更宾兴切宸虑龙沙邹鲁均槖龠一机寓涂抹念昔狂盛典欣再与驱马出都门凌寒剧肤愬颠风入虚牝万窍恣号怒重裘力不胜毛发尚凄竖贤劳分已甘得友况同趣彼美关西孙洒翰纷玉露文采照士林问学森武库而我河东公星凤夙腾誉胄馆尊轨范鸿音发韶濩灵台宝监悬五色讵迷误蹇予独何幸浃日聨高步夜阑聆炙毂亹亹有根据骐骥受苍蝇蒹葭倚琼树得竣须遄归天墀待鵷鹭话柄留它年山林陪杖屦
任城马氏茔三百年矣诸公有诗请同赋
汉陵鞠为墟唐冢余茂草摸金既着称饭含剧电扫伏火熄无光藏兵谩机巧而况齐民流盗发宜纷挠幸存复委去一再已莫考任城有望族诃禁竟何道历岁三百余松楸亦安好隆替运有移讽诵日渊浩猗欤曹翰林椽笔为摛藻勉哉求令猷来世庶永保
次伯庸同年迁居韵
卒岁利深隩盛夏宜高明相攸既两悖尘闠仍前横况复游道广杂遝来冠缨有庭马难旋有斋笔难耕衣黔夜燎蚊腕脱昼挥蝇五亩数仞堂一朝羣美并堂後满姬妾堂前罗圣经俸优食可肉是乐甘曲肱故园昔手植修可换纎茎筋力人几何尽用输官程东山岂不怀颠崖奈苍生从知金与紫何足为君荣天下多寒士万间施须平可怜三十载韩子屋始成
送王仪伯参政赴辽阳省用王继学参议韵
明良启昌运英髦来百朋有美蚤驰誉不待文王兴士林炯清致月露秋澄澄仁皇识伟器瀛洲快先登积厚出宜溥渊渟遂波腾霜空碧万里见此脱臂鹰位崇节愈励食蘖渇饮冰中朝着敭历东维待规箴含生泽未洽大任须贤能途平矧车良天高可阶升我昔来京师夜雨惟寒灯相知辱最先讌谈时或承既叨升斗禄祗觉予负丞清时犹海岳涓埃讵能增躁进敢自省丰扗本难胜虚名百年苦燠室常凌兢何当有羽翼高附南飞鹏
题万安刘桂平义塾
作事验行已当宜是谓义及物号若殊归善实一致如何世有人食焉怠其事万安卯金子独善深所愧儒风嘅非昔挺挺以身系念兹士藏修何异工居肆构筑得爽垲爰作长育地兹山富清淑千古藴道气渠渠出轮奂霭霭集衿佩登箧来不拒庖廪日有继何民非尧舜何水非洙泗它年见达财慎勿忘所自
题阿巴齐英甫山水图
崭崭翠摩空绎绎寒漱玉三生痼烟霞心赏非耳目浮云不泽物乃此蔽空谷苍髯五大夫似悔受秦辱应甘老岩壑世态任飜覆小桥俯清流有路侬所熟行当具扁舟沈竿测春緑
雨中呈察院诸公
雅志足衡茅轩缨非所安七年江湖上心与天水寛仲脰倏受羁又复逾桑乾遐举负清时就列惭素餐用兹惄如饥并介良俱难凤凰复我池獬豸仍我冠六龙狩滦水属车接鸣銮已甘眊笔诮答効诚曷殚退食坐环堵羁怀常鲜欢长风送雨来六月毛骨寒马嘶■〈艹卧〉菽薄僮怨衣裳单摵摵窗纸语潇潇檐溜残佳人隔咫尺积潦生微澜晤语迟不来浩歌成永叹独坐念往躅挑灯清夜阑何当放疎慵洹水求钓竿
子昂马图
良马可喻贤百驽不一骥铜式未易索纸上时目至涓人骨千金生者遂坐致世情好厚诬无马谈何易黧黄别皦皦求色不求意垂耳分盐车几与孙阳值赵公法曹韩拈笔出游戏家法无不知喟然心有寄
刘译史所藏山水图
观山有若无观水无若有天机有无间着此三昧手衆史畴意领轮扁子莫授秋清纎滓尽势远凝睇久絶壑工窈深惊云乱奔走浮天见洲渚擘石出林薮清游夙所贪尘浊动相蹂江湖迹已周岁月坐白首端居念悠邈顿解营欲纽归来复归来山中有春酒
桦阳谷【以下十首次杜敬甫左丞山居韵】
世途剧羊肠坦夷隐诘曲幽人甘远引茹草倚修竹况公属功成皇恩久深沐是宜拂袖归高与千峯矗大才生不偶蜿蟺锺岳渎勤劳五十年芳踪竟谁续天游寄遐心超万立於独有形皆土苴何物为利禄所以丘壑中翛然脱荣辱清泉漱鸣琴絶壁立寒玉不须在箕颍悟悦意自足行藏全两途明哲保多福遂令桦谷名聋瞶闻亦熟林下拜老龎何年遂吾欲
养浩堂
万物备於我悟此方为儒自反戒不缩舜跖皆吾徒圣人本无言得已宁有书後来口耳学钻研成蠧鱼岂知非外至天地吾本初正路舍不由安宅旷弗居揠苗谓得计芜秽弥新畲先生积有素舒卷随所如相业昔告成长啸辞公车平生动合义天下知明谟世已蒙厚泽山林实良图持养犹不替扁堂示区区堪舆自今古是气无盈虚
招隐亭
激波象緑野峻岭如山阴松桧昔手植兹焉郁成林萧萧庭户间绎绎山水音以兹函丈地寄我万里心北海尊不空日有朋盍簪子期已云逝甘对无弦琴淮南异趋向桂树空清吟而我已了然但惜居未深谁能皓皓白坐受缁尘侵寄言胶荣辈斯乐直万金归哉勿迟暮蕙帐秋沈沈
向日斋
廊庙迹已远葵诚殊未慵属兹岁律晚晴旭升曈曨静翕絶兆朕天濶顔无风谁鞭火驭出忽以春易冬昔年事朝谒万马象魏东晨光射觚棱炫烂迷青红九重一洞达六合皆冲融归来敛手坐安此丈室中丹衷老益着翫愒嗟凡庸负暄岂菲献调元有丰功想当俯前轩悠悠思无穷还将金銮事说与田家翁
贮月溪
小溪瀦清深万景入涵泳幽人心无营一笑知水性善渊耿不波相对两俱静谁於泓澄中复置透光镜初疑磨烂银又讶琢琇莹广寒在水府高下巧辉映鹄台多美人弄影鬭端正冯夷形莫逃吴质力已病相望咫尺间仙凡遂辽夐子知水月乎为子试究竟魄死明斯生川逝来者应观变吾不知至理本素定长风吹野服恍若醉梦醒欲辩苦难名忘言遣幽兴
静芳池
緑池大几许水气清书堂中有荷万柄高低互轩昂妍媸较顔色千载嗟六郎皭然君子德净洗时俗粧况复污不染传清远逾芳濂溪说天口爱恶非寻常世间凡草木纷错谁短长化工果何心不惜万斛香桂棹碎聚萍菱歌促飞觞醉来咽花露锦绣新肝肠主人少陵後丽句分天章倡酬悉名胜吟帜来央央明年还此花未用愁秋霜
比德泉
巧中远媒蘖修途谢推毂放情丘园中花草纷红緑石泓出清泉天教润乔木散流远逾大百卉沾膏馥有孚君子德取象岂惟玉月明咽清响宛若秋击筑江海动能至须眉静堪瞩湛然犹我心纎埃莫能触有时嗽甘寒大笑谢领餗清浊付自然奚较缨与足彼有名以贪千载示泉辱而我方自修贪廉岂泉卜逝者如斯夫吾侪更宜勖
代竹园
此君不可无此语闻王郎千载与侯等货利吾久忘但思贞劲节萧萧拂云长风土奈异宜尘俗生门墙遂令伪摄真名以人遂章未观花吐白先喜箨陨黄坐令尺五天化作王家堂薰风舞苍翠阴敷酒樽凉世无鄙弱质河广犹能杭豳风备蚕事曲薄材最良即用较名实初何愧丛篁平安不必报秋霜愈坚强
鬬槲轩
双木老成魅偃蹇蟠蛟虯邓林不肯往奔腾此来游意若争长雄相瞠何时休怒剧雷破山势驱海横流又如新野战犀象犇平畴刚风助骁勇白日山英愁前却久未分挺立谁拘囚念兹本散材匠石弃弗收老仙一题品勍敌真无俦八公使有此万木应抽头幽轩得奇观作气常飕飕霜飞巨叶陨弃甲鏊穷秋救鬬不抟撠忘怀为迟留貌此偶成诗谁令传九州
肄射平
揖让世云远鸣镝纷沙场百发信奇中教射谁在傍矢锋羡相触坠地尘不扬周阹亦失旨鸿鹄难高翔大礼肇三代名存犹饩羊侯明罔闻知士也甘面墙九京不可作矍圃嗟荒凉诡遇羡多获孤睽眩先张忆昔亲扈从此艺推精强一发贯双飞万骑空腾骧归来东山卧左肘生垂杨爰求寛平地用作和容堂德成艺可游教德真义方方今阐文化盛治卑成康顾乃复事此不使鞬櫜藏珎重老成意居安危莫忘
送萧孚有归庐陵【并序】
先公官衡阳交邵阳罗巨海甚洽巨海宋进士国初尝移书文山海上欲率义以从事觉下狱几死出不复轻与人接但为义仓賙族里终其身宋衣冠论人才不少推让独称庐陵方崖萧公不释口且言其分使安南以不辱称佥广西宪出部内赃汚殆尽平生当事奋前毅然特立力行不惑人讥其过不恤也有壬甫弱冠在侍下数数闻其语承乏御史南台今平章赵凉国公居晴溪评前御史亦谓方崖最称盖凉公昔以治书分台浙省尝与之俱剧地抨治尤悉其才曰升字孚有者其幼子也今年冬过予武昌春温玉润出所着多可称予喜为善之有後者闻之有徵也又悲昔之不识其面而幸今之识其子也孚有归请曰先公辱知若是不有赠言是升见犹未见也予惟士大夫平居论议若甚可信一跻人上首鼠苟禄相师成风若翁之力行不惑可谓特立者也孚有惟父行是式为孝子为忠臣有余师矣方崖寿才三十八展布未究而孚有弟兄皆力学膴仕诸孙玉立娟好天与善不已丰乎巨海行已无愧古隐君子其言可书也凉公视孚有昆季不替昔好而有壬於凉公又厚且亲是宜有以赠之诗曰
巨川有余波乔木宜繁阴获报期百年植德天所歆行秋号肃物春阳发幽深庆源肆接派玉树骈书林扁舟岁年晚天涯有知音江汉霜已冰鱼龙骇清吟倚门忽入梦奈此寸草心遄返固所宜遽别情岂任世业贵继修昭代无陆沈勖哉养器识毫芒竚千寻
至正集卷四

[book_title]卷五
●钦定四库全书
至正集卷五
（元）许有壬 撰
○古诗
入夏四旬不雨駸駸成灾五月二十四日沛然一犁民以为不足越五日大作盈尺喜而为诗
余髫事泓颖尝有喜雨诗而於可喜处藐然宁真知去年忝充赋射策班龙墀黄封醉未醒承恩倅夷仪民事足纎悉毫发惭无裨丰年或苟安奈此将阻饥恒阳亘朱夏田拆纷如龟稼穑人所天播种力已疲禾苗既出土豌花亦葳蕤曾无旬日间青青变黄萎麻黍皆寸许芜秽伤不治野夫指相告天欲朘我脂高地饶瓯窭泻卤荒其卑雨阳悉时若岁事犹难期况兹魃肆虐枵腹行奚疑我心焦若焚重以膏沃之何由诉真宰坐视空嗟咨旷职咎有在斯民焉取斯又讶爽惠罚好恶遂逆施岂知隆平世夀域开无涯一机默运转万象回雍熙神功太颖脱风云随指撝须臾顾平地黄流蓄如陂拔苗验燥湿新根生玉丝舆情尚未惬谓此才微滋龙公果不靳天瓢竭淋漓黄萎复青青垂死逢良医官府洗罪谴闾阎息流移今朝吾所喜真知匪当时胥辈言嗫嚅雨皆山神为重糈兹已具盍往酬神私摇首谢吏曹别驾方捻髭作诗志吾喜冥冥何暇推
从贾师敬假琴
宓子尚清静政化鸣琴间景仰固慙德民淳幸多闲舜桐如见假赵璧却全还未能效昔人且用乐溪山
哭刘庸斋
游京早识公一见辱青顾踵门常倒屣肴核往辄具公为山北宪飞章引庸孺操觚侍益亲造请无旦暮每逢冬仲时歌诗颂初度别来未三年忽复赓薤露良材今其椔天高莫哀吁粹温瑚琏器秀莹珠玑句力能胜重远色不形喜怒十载历名藩在在歌五袴芳名臧获知丰碑鬼神护揽辔辽海秋澄清了平素姑苏劳卧治春风满嘉树深惠竟弗终民瘼今安愬百身宁可赎长往不少往功在死犹生修短自天赋但悲如伯道伤哉漫三娶天道是耶非有德乃弗祚城南公先茔萧萧白杨路当年屡从游岂意公今祔临哭嗟无由微官拘跬步作歌寄予哀用作贫者赙
观躬耕秋地
行郊摅滞虑目至意已适黍实敷如扇禾穗长过尺我饥虽有涯垂涎势已逼举室百趾余盻盻朝复夕有官不疗贫劳心且劳力昔贤起躬耕车从坐传食牙绯既通守耒耜尚未释但期岁有秋如坻见露积岂惟弭腹雷庶免刺不穑宴安隐鸩毒侃也犹运甓无愧食乃安一饱皆君德
弘襄王希贤斋扁诚意乃弟希宪郎求赋
堪舆大无际眇已乃中处与参非此心倾欹孰撑拄虚灵妙不测捕影竟何所念虑一发动昭晰露端绪实力少未殚圆方乱规矩是犹虞机张括度斯释弩充盈皆至善毫发絶过举遂令天下平推极效乃许彼美三槐裔弘襄见翘楚起废学已神稽疑逆如覩扁斋资警省实副名有取穷达命自知含光乐环堵观乎卜医中谊也闻自古难弟尤可人清风振乌府谈兄滕颊舌徵题满缣楮何年遂猎缨诗成先备糈
送马州判归冀州
维轑僻在山民朴易为理庸才获已多得朋况兼美君侯冀右旋高门映桑梓天戈昔南向骁勇萃蜂螘若翁奋臂出风霆入鞭箠元戎资出奇长江遂平履洪惟世皇朝一命不轻委酬功嗟独异世禄倅乡里跂仰劳夙心天教见吾子协恭无少疑三年事如水公余日相从聨镳穷磈礧漳滨春钓鱼箕岭秋射雉为欢未云足归骑亦何驶人生贵有别修程此伊始行山莫惮远香风簇桃李同官古所敦相思有双鲤
秋丁隆兴庙学释奠
营洛奠神臯改邑民用迁睠言兹黉舍庙貌仍俨然经筵余败壁土榻寒无氊儒服二三辈荐享来聨翩多仪固未备至诚即牲牷羊存礼斯存隆杀时有权汉兴未绵蕝过鲁犹拳拳圣朝尚文治新都萃英贤成均不日建道德行开延洋洋齐鲁化坐看周八埏
送张教授归省
沍阴地无春况复当穷秋霜飞白草尽野迥苍烟浮嗈嗈度寒鴈游子深乡愁匪厌官冷去倚门怜白头孤云西南飞行迈心悠悠鴈门接太行山川郁绸缪朔风吹征衣清笳动离忧临岐复屏营君归我仍留赠言冀遄返鲁泮行当修
次高辛甫出都城韵
余年昔未冠南纪穷迢遥胸藏史迁书气靡相如桥长吟洞庭野天远风萧萧自知有毛质奋欲摩层霄太行拔万仞醉笔雄相骄云何遂局促弭耳居今朝屈信道有在奎璧行昭昭
寛河道中次前人韵
人生在羇旅百感日咸集好山独相慰马首青岌岌地寒春不知万木冻僵立悲笳咽荒烟牛羊散平隰反瞻孤云飞乡思杳无极青精不成采坐睹憔悴色奕棋念往事俯仰成太息三年尚不飞负此排风翼远意良悠悠天耶果人力
滦阳早发次前人韵
行山不惮远破晓陟危峻崖悬水成瀑云出山有晕商声发寥廓吹万气方振艰虞复有乐词源日加濬关河一锦囊风霜两蓬鬓但惭抱坚顽犀革未易皲摇摇课修程茫茫付天运怀哉山中人南鸿杳无信
谢刘彦昇惠猫及诗
含光事贱役醉梦迷简牍赠我千兔毫获此升斗禄鼠辈不相贷恣饫饮河腹瓶罂藏幸坚百态互起伏跳架啮我书走椸穴我服君家有狸奴二子报新育买鱼拟礼迎惠然送弊屋副以云锦篇五色烂双目且云防内耗寓教深含蓄窃时何足道行见赤其族珍重养生言拳拳请三复
送州吏张恕赴宪司
作宪需羣材有类构室堂栋隆固胜任椳闑仍资良余始倅郡来吏进鴈鹜行披尘鼔凡冗乱目纷厖凉恕也居其中意气独轩昂一见已足懽细较兼多长身卑趣甚高事得常加详柏府掲冰监取善及毫芒公论出莫御霜风肃飞章尔今蜕浊秽变化犹蜣蜋愿尔勉效蝉风露非膏粱慎勿小易盈奋臂剧怒螳养尔拂云翮万里竚一翔贫者无赠金有言当莫忘
陈芝田写余真对之小酌戏成
今日我与汝相看各华颠亟呼尊酒至我饮汝茫然它年我长往酒但酧汝前悟此一大笑沽酒休论钱
题张图南松风亭
吹万不同处从知非为风有木无窍穴何声来半空清寒洒飞雪哀响吟老龙莫将大夫爵负此大王雄
刘须溪父子三人画像
翁文幼所嗜但恨昧平生岁晚遇图画眼明瞻老成季也笃孝弟老犹从父兄世儒有若此何用羡徐卿
徐复初种云堂
种云事幽讨邈与世相忘只可自怡悦更为谁飞扬出岫本无心为霖亦何伤慎勿阳台下朝朝从楚王
至正壬午二月复科知贡举有感而作
文运如日月阴翳容有时长风倏扫荡光彩曾何亏又如泉始达有物或窒之一朝混混出万古流不衰圣皇复文治硕辅登臯夔今年适大比充赋来无遗南宫举百废部署严诸司主文号具眼妍媸析毫厘小臣亲奉诏肩赬力难支回思三十年试艺实在兹窃禄愧未报鬓发嗟已丝作者七人矣碌碌予何为但期歌有台太平此其基他年至公堂万一徵予诗
和刘楚奇浮云道院二十二首
名实剧形影有实宁无名义利判金羽义重利自轻真知加定力首在明吾明之子学有得云哉聊寓情
垒空在大泽眇已参两间广居辟高明正路辞间关漠然空中物何与吾堂顔于以况不义将无同我闲
达人本无求所求在真乐致身戒卑污空中好楼阁秋实成昬劳春花早刋落如何穹壤间蛮触有两角
昧道徇利禄醉梦迷黄粮醒眼见大意点也初非狂千金等弃屣六艺供漱芳大圣有明训知微万夫望
进德贵不息岂羡六十化水哉非浮云过续无昼夜谁令堕眢井自弃尚自诧君看一撮土振海仍载华
上天赋我形所期不愧天暝途逐利慾膏火攻相煎岁月难把玩俯仰已百年况复非其招纷纷乱旌旃
鸡山屹堂上鹫溪走堂下天与景已丰而吾又多暇所以村酒甘到手即空斚说似轻薄儿我岂东山谢
山川托深厚赀产无盈满予心日休休世态自冷暖神仙多官府礼法足条欵归来扪吾舌谈道未遽短
达观宇宙内巨细森万有有形既不同孰妍复谁丑来者方无际往者不可咎浮云尔来前尔今在吾手
渊明初无营偶尔植五柳戏作标牓之千载骇黔首吾心不在物思古惟尚友九原如可作还肯下交不
一身要归处万事皆偶然道院有佳趣春风四时天不见恃恩者中道多弃捐求鱼江海濶从此木休缘
因书欲求道倏尔成白头未免日谋食嗟来肯承羞赖此自劳力仓箱见丰收乐哉复奚疑一壑仍一丘
淳风远黄虞烈士薄殷周世降得幼安奋身到龙头可笑植橘人未忘千户侯予身亦多事酒尽须更谋
大明丽中天春意盎万国区区衡茅下一饱皆君德出门便多虞避言且避色岁寒谁相知郁郁涧下柏
浮云吾语女人谓女无心胡为曾作雨世事乃欲任我屋本无女清泉抱幽林待女时粉泽悠悠何处寻
力田冀一稔攻书笃三余幸有二顷田复蓄万卷书村乐亦云至时读时耕锄故人来共酌摘蔬登土酥
素位非出位得侯还失侯由来豪杰士有志难尽酬小人愿为圃得饱不得秋宁当作焦尾慎勿为焦头
人言世间事十九不如意在理此亦常得友姑与醉清风明月天假尔同此世宜乎归来人涉园亦成趣
东风昨日至满目发红緑今也何有余昔也何不足平生多因人讵敢辞碌碌百年未可知且树十年木
少年江湖行波涛足震怖归来念同游太半已物故因之悟已往何往更不悟忍将好岁月漫浪付道路
年来颇好淡醉中亦逃禅开口但纳酒摇尾休乞怜燎原固炽烈难使寒灰然咄哉尔浮云尔去吾观天
至宝不可弃奇货不可居桑榆既容收何惭失东隅富贵如浮云况不浮云如若究云之极须与天为徒
王仲方总管馈麛未能饮齕以羊乳之相从如母子感而为诗
后稷字牛羊子文谷於菟圣贤天实相且示与物殊北平诧猫乳同类宜相孚董家鸡哺狗降瑞动钜儒蜾臝取螟子羣鸟尊鹃雏是虽万不同皆非人力敺林庐富丛薄春麛走山隅野人捕得之不忍烹幼孤脱胎却几日未省水与刍牂羊方有逹胀乳流膏酥扪角俾字之牂怒麛趑趍日月既积狎遂与母子俱麛远牂必求牂远麛必呼只恐麛渐大跳梁莫能拘岂矜字乳功念牂老而癯恰如伏鸭鸡与牂等勤劬鸭行自入水百匝劳跦跦人事有时穷天理终不渝感物为兴悲往训不可诬其心非我类能免其冀乎
题韩医梅斋【韩知太素脉】
之子心太素复爱梅清妍自知心与梅同有太素天水月影中影乾坤玄外玄相逢莫多语且醉梅花前
晚行周氏小园
闭门作书蠧好春都不知桃花落已半棠梨开幸迟步屧及斜阳胡床俯清池放志欲忘返林树月参差
失鹤
瀛海得双鹤稚翎犹未全买舟偕南归待之如二仙玄缟日以长丹砂日以鲜衔笔恣攫攘学舞争蹁蹮明初尤爱之日夕相周旋致阴旋栽竹供饮专凿泉为尔呼庚癸玉灿明珠骈一朝一忽去弃侣何恝然月明照只影踽踽殊可怜欲鸣谁与和欲舞谁与聨岂尔不安分适卫求超迁或遇爇琴人见尔流馋涎乌有已七日华表如千年逻求疲僮仆徵卜劳莛篿消息竟无闻忧心殆如煎作诗慰明初用继亡猫篇
鹤去十四日而归因次前韵
养鹤事幽讨世事难求全一留若恋主一去如登仙念之不能释对食忘肥鲜乾坤大无际何处容蹮蹮恨无列子术御风叱回旋云霄劳梦寐景物孤林泉昨宵灯有花来庆肩应骈扣门忽抱送见我鸣戛然乃知值拘（缺）
至正集卷五

[book_title]卷六
●钦定四库全书
至正集卷六
（元）许有壬 撰
○古诗【五言五十二首】
九月五日病起至洹堂得十韵
涉旬不可风斋居梦林谷羸马从二僮兹焉药云勿自惭似充隐绕屋学种菊昨看青蓓蕾倏尔烂芬馥麴生方入务采采满盈掬积隂荡澄空浮晖动霜木西风何处来披我一溪緑振衣立双崖人间此幽独为懽戒迟暮骋怀亦聊复邂逅识悠然南山在予目
和郭子敬祭酒由田舍还城居咏雪四首
腊前白未三膏泽入土浅天意急发生滕六起罢輭初阳力尚微着物若丝缅不资大设施勾萌曷蕃衍剪刻竭银潢嶒崚变琼巘有怀愿年丰幽忧顿消遣乾坤尘垢尽山川画图展啜清茶自烹翫洁帘自卷暎空似虚无因风尤宛转平吴非我事泛剡尚可勉当年曾从龙天门通管键泽物愧无功归来守疆畎乐土适吾乡流民来济兖饥寒号里巷狂走如越犬推食嗟不能敢恨几生藓方将学蝟缩谁复问牛喘先生瀛洲来士林仰冠冕乐天有追游寻景无烦舛平生几乘轺用世真未免悬车万事足有田从不腆遗我白雪歌酖诵剧淫湎更待新亭成琵琶听拢捻
陵坡度高寒溪光涉清浅郊行景有会诗成语无輭错错路不分茫茫势逾缅闭门笑袁安谈天睨邹衍林虑亘中天万玉甃叠巘全胜当野求清游殆天遣吟鞭袅空阔一笑骥足展虚明银海眩烂熳白波卷蒙蒙疑絮浮团团忽球转穴井露混茫出檐堆黾勉人寰炯不夜瑶京豁无键夏翟变振鹭供正失羽畎既混九点齐宁辨五星兖抟聚出狡猊曾不及卉犬老松半身湿余润浃皮藓有人发鸿音万籁息号喘胄馆隆臯比严宸亲衮冕五车施已多百行动罔舛俄引一鹤归岂类三公免良辰但赏心治具不求腆蹇予慕高风有酒何暇湎借公如椽笔忍冻时一捻
敷云穹窿合?水河汉浅山木立清坚街尘失红輭一壶太素天上古孰云缅弥纶均隆污粉泽徧坟衍浮生多白头何事到青巘前坠渐舒徐後驱复排遣纪瑞手屡呵愁饥眉遽展远势结方阵长风忽斜卷乾坤万彚新阳和一机转作赋休矜才澡德敢不勉彼美金闺彦石室曾扣键遐思寄沧洲高情薄岱畎笔力追秦汉道原濬邹兖尤敦乡党义推爱及豚犬我如橜株驹书印满碧藓斗山兹有仰籍湜走且喘日光玉洁中峩峩见玄冕年高德弥劭心从出靡舛醉狂有枨触容衆吾知免学海富玄酒酤我谢荒腆挹彼还注兹涓滴沾已湎但笑继晷吟烛尽纸仍捻
隂崖积犹深阳坡释将浅新阳行故实刚风散轻輭枯木吐异葩长林萦素缅兆年必大有占数辞太衍周阹连水郭保障沍云巘素娥列万佾多应帝所遣来翫人间世大地瑶席展练帨忽不收缟裙时乱卷至人无内热丹鼎谢九转污秽固云蜕消融更加勉因笑泥封关何如玉为键欧公昔守颍俗易民安畎白战聊自娱那知後封兖千载思附骥一吠怜学犬忆昨广寒宫■〈毛瞿〉毺踏翠藓吐气曾激昂几人竹筒喘广厦侍讲诵太室陪黻冕滕说妄自信流传遂多舛田里虽幸归饥寒虞不免来年遽在眼天赐一何腆高歌时类狂浅斟未至湎冲寒出探春柳线金已捻
题汪审斋霜锺峄琴和虞伯生韵
岩栖养贞操意适物无爽何处钟自鸣清霜肃穹壤悠扬林壑间融液弦徽上峄阳有孤桐丰山絶遗响抚弄不在音飞鸿入遐想从渠听者稀但以心自赏竽瑟莫求齐王门足羁鞅
送侄杞囬江夏
修身诚为本顾行言乃宣治家俭是主率下身当先妄则身自弃奢则家日朘尔幸无此疾吾药强尔痊我家本寒素插架皆尘编先公手泽存能读汝乃贤勿矜叔有官勿恃家有田缓急汝或过吾诗汝韦弦
次韵韩伯高参政见寄咏黄杨
守气缩斯盈安步後是前乃知黄杨木歛东迟逾坚人言闰为厄岂识增春妍慎勿作印章标牓成奇偏
次韵伯高见寄自述
索居利幽迥野性安放逐得失谢鸡虫交游有麋鹿璇穹豁羣隂阳光弥九服区区愧萤爝遇夜聊自烛不须饭青菁时还斸黄独将军饱自笑未觉负此腹梅翁况有寄千里及泛菊勿云秫涌贵今岁定太熟
食槐花
庭槐老能花色与秋俱妍凉飈动蔌蔌金屑堆鲜鲜薄言顷筐塈湘以清冷泉姜盐与宜之粗熟正味全芳日发齿颊小苦见本然少陵赋冷淘每诵辄垂涎英华遂餍饫视叶嗟更贤忆昨为尔忙计吏催先鞭一第得逾分厚顔对荤羶归田日藜藿老腹常便便见尔如故人况与鲑菜聨人言有奇效益此衰暮年头目袪昏眩手足已踠挛健步事林壑洞视攻简编南柯梦已断口腹尚有缘养小成丑缪一飡徒万钱
独乐台马廷彦席上次明初韵
旌孝矗华表承家推肯堂亲远心益迩身立名尤彰学海观波澜艺圃恢封疆索居念晤语尘俗嗟未遑一日复一月三来涉三霜山醅熟小瓮我马陟高冈野意似孤鹤兹焉愈轩昂同行有佳士雄辞轶班扬出网得珊瑚举瓢酌天浆风景迫九日林叶纷半黄百年贵四美万事付一觞真假悟梦鹿书博皆亡羊我田才二顷五亩松菊庄相望隔洹水逸兴诗飞翔可怜无心云亦复恋太行虽慙长者车纪休偶成章简编永无蠧桑梓晔有光从今堂上月千载照吾乡
羊脂杏花次明初韵
枯枝冻欲折一旦骇衆目伊谁夺天巧春意閙雪屋鼎残幻形色能美不能馥红糁密缀梢铅粉薄暎肉髯薄十斤尾昆刀几重玉烹炰本自劳余事及赞育吹香谢巽二争妍値滕六豨鱼膏适用嗟此及草木滑腻真凝肤鲜明新出浴近■〈日耎〉虞消融移瓶避朝旭分余成美观未觉雍伯俗珍赏乏炰凤山酒杂野蔌胷酥暎多叶炽祸不可扑结子堪作丹仍共玉环服此花幸免此相对一笑足淄潍有古林高台九霄触芳润流万世济惠逾百谷蜡言当刋华羶德先慎独我方事继晷灯火待膏沃根茂实必遂拳拳须自牧
冬菊次明初韵
衆芳困摇落梅独称暄妍有美不自閟战寒为两甄成冬在闭塞民隩愁氷天岂知宇宙内赋授藏奇偏东篱有积雪南山失悠然挺挺出佳色灼灼照绮筵谅非厌九日欲让赬紫先有徒寔衆胜糠粃任在前候虽戾月令气欲无襄年贞姿禀黄中冻蘂含碧鲜迟速各有时勿谓人力专岁寒论交游松竹相蝉聨昔焉推三友兹也成四贤何人谱凡品同异殆白坚渊明不可作欲辩真忘言荒凉着持操自信肯自怜且幸蝶不知谁羡莺乔迁隐逸分迟晚障护香色全飡英用疗饥大胜咽雪羶颓顔定可制食蠧犹能仙
谢吴闲闲宗师寄鹤氅衣
逆骈欲遗世异服事缪悠恭也差可观未是真仙俦因服究其衷有怀小竹楼一时示萧散千载瞻风流鄙人冒朱紫因循成白头衣锦不尚絅裭带宜承羞归来作褐父敝緼寒无忧老仙独不弃谓可同真游解衣远衣我意重千金裘高义固多感浊骨难崑址披之焚香坐世虑忘嚣湫神仙未能学愿学王黄州
次韵薛夀夫见寄夏夜偶成
漏断月未午微凉生破帏起步庭树影尚欲何枝依平生愧百拙偶巧是勇归故山差可乐更喜宾客稀为问昼锦荣何如芰荷衣所遇苟获安万事皆忘机
避暑岳祠追和揭学士韵呈张囦亮提点
都门东二里有宫如上清炎气涨人海乃见白玉京园果出新脆氷盘明水晶虚闲境既辟低垂气为平连栋深月窟玄林挹琼英遗世固独立爱客仍多情树影正已斜蝉声断复萦听尔羽衣曲陋披子晋笙人生贵适意何物为宠荣明朝又城府狗苟复蝇营
题訾仲元孝义诗卷【台掾訾德明父也】
颛蒙错恒品孝弟均天衷嗟彼陷溺徒伥伥剧盲聋率性见若人力践由吾躬子职尽终始里仁洽瘝痌百行既有原推扩宜无穷遂令乡闾间寒谷皆春融天家急彰瘅华表高摩空积善後必大佳儿行亢宗伯府试铅椠扬扬播清风耰锄虑德色汚俗应跻隆
八月廿日独坐明初斋前
酱台秋未深雨歇风日美斗室满琴书清昼门不启庭空走已永潦聚跃丁子凉飈来谡谡丰草动靡靡佳人暮何之杖履独徙倚素襟幸自惬孤念定无悔径荒差易治手锄渐料理此不求同声姿年已如此
题周伯温玉雪坡亭
玉雪取譬梅论色非论质坚白将无同磨湼孰尔释孤芳冠百卉岁晚见特立胚挥先天春具体未画易咏歌及影香万漏才挂一西坡据形胜嘉名任沿袭絶彼官府谊专此山林僻栽培阅三世贞洁着一德孙枝尤挺出籍甚腾茂实寄声玉雪坡未许心铁石
次可行泛舟韵时吴安之遣人治具
胶荣四十年弛担甫天放虽云在人境心远絶尘坱况兹游骋地秋色入四望卉木已向荣云水自相荡窗虚得山多台高知野旷清泉来汨汨节制无暴涨何须过前川园有花可傍玉肪荐肥羜银瀣注新酿时赓孺子歌底用小海唱龟鱼共游泳鸥鹭来翓■〈亢羽〉并分亦何常小大各有量子房屈圮下高祖隐芒砀君臣倏际遇功业惊洽畅挺然三杰中奋乎百世上一朝事辟谷身外物皆长乾坤任俯仰形骸贵放浪万事云悠悠一笑天荡荡鹗谢累百荐龙戒上九亢人生几雨屐芒屩乃两舫徒令方寸心寂寂复行行吾年今如此出入必扶杖故人念衰老千里牲酒饷自皷烟波枻永税尘俗鞅境胜梦且清位失道未丧谁言管城子初非食肉相兴来使陶写形役豁惆怅苦吟尚作祟乐饮不为恙学易免大过勿药喜无妄厌厌讵可极明河月溶漾庶足充淹留还如李公访
次韵可行记塘上草木二十四首
吾家青牛君伯仲龙矫矫不似丁令威暂来立华表鬼神护斧斤风霜几昏晓摩挲左纽文曾见陆为沼
徂徕以多贱吾圃斯拔萃远从它山移清与幽境会乐天才四十栽尔已兴嘅吾年六十三方期翠成盖
长公有名言不可居无竹仆仆斸苍苔森森植寒玉声来书幌清隂入酒杯緑何须更晚食此君足当肉
春风为花魁先路来枝南但怜结成实能酸不能甘世味不可口根在吾何惭年年共雪月华我径三三
苍官昔多事乃与羣鸟隣何如在圭塘亦胜居神囷老根已作石霜皮不成鳞不用叹不遇参军能写真
朝来花斩新暮雨坠红湿藤萝助奇观罗帔层层碧昌黎性苦隘政尔要蒙羃一笑问秋乎还能诲人奕
枯树影在水浮动如仙槎昨日春意閙今朝雪满沙荣悴等儿戏老怀无叹嗟作实助殽栐明年还看华
有木知尚时手植日向荣无忿厎用蠲聊用寓野情亭亭矗翠葆■〈毛参〉■〈毛参〉散红缨青裳勿异字姑以合欢行
浓緑千万枝火斋中贯穿山人昼眠起银海日俱眩燥吻行可濡寒裂纹玳绚无赋继殷元虚尘翰林院
晓凉振弱体月堕东方曦香涂汉宫额润展华阳衣应朝通明殿金杯承露归道粧岂余媚池影动清晖
司花琢清贞不揥幽人髻蕞尔草堂阴香轧百亩蕙月露暎氷壶美芳集磑磑着我沉水乡庭前更丛桂
披披青罗扇敷阴圭塘阿夏窗云影薄秋枕雨声多翰墨聊复尔风霜其若何休教近湖石掩暎美人歌
异卉非卯生緌缨殆天就惊风振细叶宛若三市閙赤帻不烦憎缚卖孰尔购因之记昔年听声趋待漏
雨後丛甲生俄成寻丈树谁名鴈过红彩缬无不具环池烂云锦吾圃遽尔富呼酒亟赏之秋光欲寒露
花仙何许来嫣然立沼上香雾羃晓粧蒙蒙九华帐勿令苦幽独就赏时策杖秉烛夜莫归春去无羁鞅
蜜脾捣檐卜成此佛面胎黄中色可尚况在雪里开盗名匪独我伏神出芋魁幸无调鼎实聊用侑山杯
园丁功力深春荣到由枿花开月更明溶溶白云遏紫实待含津囊承躬采掇莫羡邺侯烧且浣长卿渴
人生念慈亲堂阶多树萱忽随灵椿化冥漠俱高骞此忧讵可忘肝摧不能言对花差自慰白头还抱孙
昔人避秦乱川原多种桃我幸遇明世栽培胡自劳看花食其实为圃岂不遭疎懒强鞭策犹胜宅不毛
清夜游西园皑皑白云堆东风苦爱惜不遣过墙来何须领张彻且复倾我罍兹焉不省録宁免长姬咍
人间隐逸花开发宜迟暮三径连松隂百绕穿葛屦秋容淡篱落寒香入毫素掇英泛浊醪盆瓯亲挹注
作甘最夏果其耐招衆禽禽啄吾不惜曷酬僦地金呼童日殴护青红犹满林禽饱人亦饱於焉获我心
造物眷花王择后降嘉种英华得既多加以人力壅楚楚御衣黄遂冠羣芳宠羣芳各有匹物用矉而捧
开元得四本花本兹焉张衆色各有态世独推其黄我非富贵者胡为植圭塘天教风露夜受用一庭香
塘上草木续咏六首用桢韵
凉飈动空碧修枝振高青张幄却炎晖交隂可中庭不烦位三公政尔宜冷卿南柯莫记梦陋室方为铭
幽人非浮屠日日戏桑下爱其济世余重緑芘朱夏昔贤事游观竹木萃緑野继踵吾不能但入老农社
灵木享遐算异质禀至仁後先八千岁才是秋与春蒙庄发挥後尘世阅几人吾材寔樗也赖得尔为隣
托根乡社门远迹关塞上春荚羮万钱大胜食方丈东隅何失之收之敢高尚岁晚澹相看萍蓬谢飘荡
依依袅长条漠漠迷小院萦风轻作绵穿露巧为线不复管别离招莺更留燕会看成车盖吾圃有余羡
花部爱君子移栽未逾年生意自鬯达主人岂花仙初日烂云锦靡曼知几千远观敢亵翫柳隂维小船
和李仲山参政见寄韵
软语慙炙毂直行昧抵巇一退愿始足四序闭皆宜秋鹰遂脱鞲野麋宁受羁好道苦不早晚家隆虑陲喧无车马至淡有琴鹤随飞来云锦篇赏音舍公谁咏歌乐舜日不用望九嶷
次韵可行登泠然台
轻风水无波落日景逾好凭虚思横生万象困搜讨穷睇眼未花得意诗不草勿谓城郭近下有往来道心远地自偏兴来无洒扫收藏千钧弩莫用穿鲁缟悠悠叹浮云翩翩羡归鸟一任坐井徒譁然说天小
至正集卷六

[book_title]卷七
●钦定四库全书
至正集卷七
（元）许有壬 撰
○古诗七言【二十三首】
许国文穆公东封加食邑告身其九世孙湖北宪行人吕伯温求题
搀抢扫尽五星聚太平舜日方禺中有龙渴睡忽惊起八荒雷雨天无功平生学术匪黄老但以清浄恢皇风三持钧轴一夹袋四海人物归包笼功成勇退挽不留洛川云卧春冲融祥符天子当东封庆成霈泽均臣工进封加邑恩固渥此心已逐冥飞鸿汾隂归来驻六龙门阑炫耀霓旌红老臣已分先犬马择相为君言至公至今纶诰有神护世变不与浮云空天章鸾锦烂五色想见捧出蓬莱宫耳孙令器试宪属祖德种厚收宜丰青氊何物且念旧至宝肯使尘埃蒙由来世守在聿修愿言什袭传无穷
题南谷平章画象
河南王孙谪仙人骑鹤来翫人间春控搏万象笔有神清氷寒玉谁能尘貂蝉圭衮推世臣顾乃寛博乌纱巾良工写意不写身萧然印出蓬山真它年霖雨周无垠归来南谷秋嶙峋烟霞为友风月宾野服坐挽羲皇淳汉家政尔图麒麟
观渔
篙师百趾悍如獭数罟洿池围四匝小鱼幸免醉浑浊大鱼势窘鸣拨剌健者逃生时皷勇登岸噞喁鬐折摺老鳜空排棘刺銛巨鮎难恃腥涎滑江河出入岂不慎鱻槁两途才一霎鼎宜姜桂登腹腴方丈饱余惟小呷任公夸诞已素知如棠况有春秋法区区口腹敢累人养小因循成好杀蒙庄谁道絶物者我见濠梁心不恝主人笑我何小慈乘舟更射春江鸭
赠相师沈湖雨
我闻西湖天下奇风景晴雨皆相宜有人厌晴太妍丽却爱风雨昏冥时天工一夕辨岁事纷红骇緑春离披先生醉卧忽惊起妙趣不许他人知竹枝蕉叶送清响檐花帘影摇清漪乾坤一段真水墨胜处可与浦仙期尽收清气注双目所遇无复差毫厘江湖汗漫二十年短篷窗下还听之倦游旧隐频入梦便欲踏浪寻吴儿西湖它日我亦往君当携雨来催诗
题李国瑞雪洲
远游早作观光客十年惯看燕山雪广寒宫殿倚天开晃朗瑶台连贝阙北风吹落银河水一夜乾坤变虚白瀛洲俯瞰岛屿空山下皑皑成一色小臣给事曾上天凡骨翛然清欲彻南来苦热愿恒寒每恨无氷愆岁律今年人道定丰稔腊前三白将盈尺幽人高卧鹄山下起看鹄山浑不识却从山顶望鹦洲大素无垠玉无隙此时心境忽有会但觉清风生两腋忍寒不顾玉楼粟方喜诗从天外得虽非孟浪剡溪游习气颇有王家癖从今便号雪洲人已具小船青箬笠
牧庵姚先生赠相师梅渊泉诗渊澄如止水泉活有余波梅到清香处君应风味多商德符既为画之且求予诗云
牧庵老僊善游戏赠诗专咏君姓字夀岩喜画今独步又写姚诗入缣素姚诗商画真二奇有声无声人自知梅君挟走半寰宇玉关豪杰皆识之怒人及蟹世固惑惜君真与梅无别万里归来舌尚存七旬向上头无白江湖眼力老更神品题也到山中人山人无意问利达见君但问西湖春
题商德符为梅渊泉画清江图
秋江千里快一泻目尽云林认平野明窻展翫为释然况是当年身见者若人自非诗中仙定知胷次无此天可怜衆史恣涂抺兔鱼未得空蹄筌我登鹤楼望江汉恰似夀岩图上看有时风止水镜平便棹酒船游汗漫梅君收歛江湖踪过我翠鹄烟霞中他时若见夀岩老不妨添我为渔翁
东涧讲主代额森宣慰为沙门参香山晋老有所得游广陵归歌以饯之
圣元世臣东平王勲庸满世笏满床有孙稚节见翘楚椿萱爱之期夀康人言西佛操厥柄身名几欲见缁黄邦桢谁忍坐朽腐才实天不沦荒唐乃听其徒代祝发却为衆生变其法盍令救世行慈悲究竟世尊心不恝爱乌自是余情真其徒况复真可人归舟天地有明月行脚江淮无好春题诗为向香山道山门苔滑今谁扫人间难事龟脱筒等闲莫效俞清老
题玉关雪中竹石老木图
郊原触目荒寒天中有清致谁能传此君特立节素着枯槎亦复囘春妍僵龙撄云欲飞去翠鸾曳风寒自舞苍顽虎踞不记年一霄变化谁玉汝笑谈万象归神奇天工能画自不知是中有隐隐佳句却彼玉关先得之俗师用色势益窘林下风姿岂脂粉玉关佳处色是空为君重作丹青引
题李元敬照磨明妃图
臂香骨沁守宫虐金锁重门怨银钥深宫有眼不识春昼长时听云间乐平生所见惟监宫今朝岂期见画工君王知画未知妾薄命已分如秋蓬黄沙漫漫天无穷惊飈吹老红芙蓉穹庐明日又何处此生遂负南归鸿和亲纳侮号上策建议诒谋娄敬责妾身虽苦免主忧犹胜专宠亡人国关山寥落梦亦迷嫁鸡正尔随鸡飞人间生女莫望贵只可近作田家妻琵琶声断霜天月青塜至今青不歇後来却有蔡文姬千古胡笳辱哀拍
题咬云庄侍御为龎允中画山水障
山人夙有爱山癖拄笏凭阑竟朝夕市朝一日不见山便取画图张素壁吾乡好山冠河朔万丈崭崭倚空碧维时秋清宿雨收百里浮岚手堪挹昔年皷勇踏其麓已悔东南多履迹隆虑深处有仙境尘事无端苦相厄南征马上几回首梦寐於今怅如失题封倏尔到江湖扑人犹觉烟霏湿恍疑着我洹水上西望太行才咫尺题诗便当归来篇请君光扫松间石
雪蓬歌赠廖楚村山长
人间尘土何地无道人自爱居江湖江湖佳处写不尽且复想像陈其踈有舟如叶君勿笑气象乃欲吞堪舆四时风景皆可乐岁晚独与天游俱青山昨夜忽遁去万象一色涵冰壶眼界疑堕清虚府心境直造鸿荒初道人箕踞受奇供但讶光恠生籧篨霜筠露箨政不俗更欲缘饰为琼琚湘江清碧俯见厎岳麓倒影寒萦纡兴来不省有物我短蓑独立歌吴歈可怜翠被秦复陶但贾忧患来攻敺莫言雪尽蓬遂废敲雨承月仍相娱
寄题新建郑同甫书带轩
康成山中草如■〈〈├冖一贝，上中中下〉〈又上韭下〉〉世因强名为书带云仍取扁岂徒然学业欲与康成配带为书用亦所宜书不用带腹贮之但教长养莫除去风月无边当自知用原功韵饯陈衆仲提举七闽山水天下奇唐举进士繇詹始清淑蜿蟺发有时绍兴而还不胜纪我朝混一几百州声教渐被无荒陬陈家有人尤秀出弱冠衆已推名流渊珠千仭出一绠从此光华孰能褧六年乐育席为穿眼厎诸公自台省五两风顺归舟迟满舟载文皆璧圭希声直扫靡靡尽正色上矗苍苍齐兹行小试穿杨手未许垂杨生左肘欲论心事奈别何江海一觞期白首
题云庄青山白云图
白云舒卷初无心青山之青古复今云兮於山何损益自是幽澹攻相寻昔年下土旱肆虐有力足可为商霖长风多事不相假悠悠归来林壑深犹能粉泽作景物怡悦方外供清吟云山之人素知云清氷寒玉明胷襟偶从拄笏得爽气肯与衆吏争浮沉村墟野屋暮杳杳风霜老树秋森森小溪几转讶无路悬瀑半天如有音云舒云卷目尽处一点隐隐浮遥岑九衢尘土没马首安得此地投吾簪便当携手共归去披云醉踏长松隂
牧牛图
峥嵘春烟四十角已任秋成在人目晓耕课足得少休付与东风一川緑饮齕犇眠各遂天余力犹能事攻触牧儿心迹两相忘鞭策不施伊自服撝叱如羊攀角上负涉嬉嬉似遵陆服勤纵使骨羸锥乳蚳嗣劳仍有犊犊兮更为慎刍牧公家租税何时足问喘燮和吾岂知诗成聊备耕田曲
张骞乘槎图
世言天河与海通浮槎岁来秋适中有人好奇赢粮从源几万里吾其穷城郭何地倏此逢云烟宫室相冥蒙见美而识云鬓松西有痴絶牵牛翁问之蜀严能识侬又言张骞昔使戎乘此直泝崑仑东得石归可夸儿童曼倩侮世如瞽聋君平更蹑虚无踪茂陵方急开边功抵巇宜得博望封昔躬所无後乃樷岂非致此由凿空稗官之靡栋漫充千年孰抑荒唐风流传几时到画工钲可喻日声非容酒多且旨殽且丰万事不用研初终安得毕卓吾将同
送刘安礼御史归棘津
昔年旅食京华春匡勷尘务穷朝曛相逢一语不暇尽况得杯酒摅殷懃南来与君实同寅同方逾月仍袂分人生离合剧萍水世情好恶从莸薰羡君读书早树立峨峨法冠耸惠文风霜肃物未终考已办事业流清芬神羊天遣触邪佞有羝突出甘败羣皭然公议炳星日肯使玉石真俱焚俗方任耳眩名实牛鬭惊蚁雷疑蚊行藏有道且有命飘然我自乐我贫亲闱咫天躬滫瀡彩衣独速人微醺世间真乐此无比身外富贵徒纷纷但恨多病疎麴生一尊何由倾倒君扁舟明日应回首日暮江东多碧云
池州驿有王君阳所画老木滕玉霄跋语二君皆故人为作数语
何年髯王来此驿怒磔苍髯挽椽笔想当奋笔一扫时乱拥槎牙出东壁千霜百霆摧不尽坐使根柯成铁石谁谓毫端一寸锋办此人间万牛力玉霄狂老亦可人蛟蚪缭乱云烟湿芳醪万斛醉不死愈觉吐辞清可挹当时京国俱从游满幅持来浑不惜天涯一见眼为明相逢况复曾相识我今妄受车服维所至规规专一室跫然不待足音来二妙真堪慰岑寂
行建德县民有诉作桥罹害者作徒杠行
霜余溪湍息奔鬬农隙维时梁可构往来恐有病涉人官着恒规谁敢後邑胥承帖来乡里乡民见胥如见鬼督材斩木到坵垄致期视成敺妇子人未安行力已疲冬无旨蓄鸡先死田家鸡尽真可哀邑宰旦夕行桥来吁嗟此役本为利谁知为害翻百倍老癃伛偻诉且泣莫遣吏监民自力治贪问瘼乃吾事去甚痛惩尤所急老癃又言官试听今日所知百无一我闻此语愤填膺不可胜诛空太息安得落落寰区间尽是龚黄二千石
临江见大船宏丽异甚赋贾客乐
皷声震荡冯夷宫帆腹吞饱江天风长年望云生长啸稳驾万斛凌虚空主人扬州卖盐叟重楼丹青照窗牖斗帐香凝画合深红日满江犹病酒钱塘女儿静且姝臂金盈尺衣六铢凭阑饭饱观戏鱼清波照影红芙蕖江城到处时弭楫徧买甘鲜穷所悦千里携家任去留一生为客无离别敦农抑商昩远计遂使素封轻得意握筹狡侩俯承命危坐咄嗟收厚利田庐雕弊君知否终岁勤劳莫餬口夏税未了秋税来三十六策惟有走
安航斋
清江老人心休休宴息作屋才如舟人间论险莫逾水刳剡有藉安浮游等闲覆溺政不少有家幸免斯何求乃知平地足波浪大厦泛泛犹轻沤争如容膝一斋小泰宇凝寂天光收百年居险能脱险人海一叶随沉浮弦歌宛在水中沚竹树不减沧江秋舟居无水陆无屋一笑千载同悠悠若孙肯构恢万斛欲事康济攻藏修健帆风顺更勉力直须击楫穷瀛洲
太乙宫瑞荷为真人吕公赋
天地有水即有荷生意无尽根株多风人泽隰咏未既一旦秀出濓溪波中通外直寓至道比德君子无偏颇非常之产亦时有骈花合实谁赓歌岂如仙坛出奇供盆池一勺融天和初疑扣盘合苍玉又似夹袋裁青罗呈祥应陋朱华穠定巢只许玄夫过清风时来香袭人不用船藕痊沉疴天涯太华几时到漫说十丈高嵯峨当年太一乘此舟烟波荡漾游无何此宫固宜有此瑞老仙异世真同科便从太一共乘去奔霆瞬息穷天河
至正集卷七

[book_title]卷八
●钦定四库全书
至正集卷八
（元）许有壬 撰
○古诗七言十九首
送揭立礼用原功韵
设科昉自延佑年招徕贤俊辟四门太平盛典遂兴举当国大臣精讨论宾兴人人重德行继述在在闻王言岂惟髦士登棫朴又恐絶壑遗兰荪拔幽风纪许投削言事布韦令扣阍尔来何人眩国是旧章成宪如芟繁袄虹饮竭北溟水欲使变化无鹏鵾亦知有时天未定天地不老斯文存黄能永闭羽窟厎剥尽而复贞而元子方急养且归去四海尚赖他人昆丰扗弱步退不勇素餐愧我犹薇垣会观桑榆酬东隅已扫奸秽空西园车坚御良路可远眼前未可定轾轩叔能赠言一举手犹胜杜老寻诸孙人间富贵土苴尔得似定省躬晨昏
题杨见心山水横披
季主不见长安市子谁置之岩壑里一朝袖得白云来不使青山去吾几清风袭人岚湿衣山林朝市同一机白头利达复何问但欲此山从此归
题同年王君冕芳润亭
我生有恨未入秦占毕讵尽山水真每闻聒聒说形胜矫首空美西游人樊川真隐有佳处触目便与终南亲终南振古青未了秀色排闼寒嶙峋玉山太白峙左右变灭万景昏复晨一亭风物宛隔世三时花木常如春潏流■〈氵虢〉■〈氵虢〉走庭下余波远溉斯为津亭中之人何所事学有原柢笔有神英华沥液日着见生香不断流无垠陆家徒说漱六艺心得乃与造化均人生有乐在道义此外何物关吾身忆昔充赋来京师姓名一旦达紫宸徒劳州县二十载秋风两鬓吴霜新亦知此地有捷径我车政尔方其轮清泉白石但无愧蠖屈时也宁非信何年杖策遂一过巨觥尽洗胷中尘
赠李孝子和原功韵
倦游度关如度碛草色寒与霜俱白按图地则仍塞垣问俗今非袵金革柔远雄盛角两都二十年前我曾客李孳孝行闻里閈滫瀡怡愉躬旦夕母心怜女不忍嫁嫁出吾门恩意隔子能养志安贫居姊遽从夫入窀穸林宗何尝贷五千炉韛自可来千百但知有母斯有姊讵肯同生不同室负甥真可继贤躅辍馔犹能光史册寸草几何殚此心白云幸免伤於役矫情一分定寡恩大笑子亷钱置席
李叔仪御史荣夀堂
丹砂贮井水渍红甘谷大菊千万樷居民子孙受滋液里閈接武期颐翁枣强仙人世中土饭饮但与齐民同一家四世皆上夀夀自有种天无功乃知丹砂与甘谷只在若人方寸中翁今又复近八十目炯岩电顔如童田娱里娭行不杖弄孙教子春融融子贤亢宗早驰誉法冠峨豸方乘骢圣朝推恩敦孝治乡邑五品疏恩隆人间盛事及养志身外名位何卑崇可怜泉壤谩极品封薄亦胜追之丰斯堂继今世济美我歌翁夀传无穷
送界画林一清赴台州【并序】
予幼读书江南舍书无所嗜买书苦无赀故於画不能有况能别乎入京游道广时时有见鉴论品第咻之积久因知古人以是名家亦岂易哉我朝杰出者盖可历数十门诸品各见於世独宫室台合名者罕闻焉宣和秘藏所见不过唐尹继昭五代胡翼卫贤宋郭忠恕而已则知此艺世殆未易精也皇庆间王震朋者名一时今得永嘉林一清予所知二人尔天地间事未有无法者画虽一艺囿於绳矩而不为窘束乃可语其至奋笔作气挥霍涂抹有足以耸动人者语其豪宕则可而未足语乎法也若夫千门万户正斜曲折广狭高下毫厘之间不悖绳矩寓算家乘除之法此画之有合於学而有用於世者也故界画有可据以缔构者有但观美而施用缪悠者识者谓之可以拆架乃为得法此真知画者哉一清多艺而攻於此所谓囿於绳矩而不为窘束可以拆架者也昔以岐黄术业供侍文宗青宫出官监沧州税改台州监仓副使其行士大夫饯之诗余序其首且为之诗曰
天地万物有规矩大匠胸中具楼阁有人悟此谢斧斤笔锋乃有公输学千门密可数椳闑万间细不遗榱桷鈎心鬬角矗蜂房各抱地势分垠堮横钭平直自乘除高下蔽亏相脉络按图考制如指掌拆架不许差毫末林君又得高古趣守法不受绳墨缚乃知作事贵有益舍是但可资谈谑有言赠子试静听阿房迷楼勿轻作後来贤者识寓戒淫昏适足媒其恶子归好究土阶图圣治方将复淳朴
题原功舅李氏遗经阁
湘浏望族陇西李四百余年业诗礼藏家无金惟有经建阁储之付孙子子孙相继百年中阁毁而复兵再毁传经有人岂终废又见翬飞矗云起秦宫汉阙鞠为墟札柿谁能斧斤拟清门盛举虽偶坠诗书厚泽流未已阁能储经俾嗣贤嗣能复阁为经侈经存阁废武可绳经废阁存族俱圮直须经阁与吾嗣绵络百世相终始眼前风物总天成羣山连娟迤流水亲朋一樽时宴聚谈笑无非杼文史岂惟道义淑吾宗遂见善良薰晋鄙有甥翘翘金闺彦记文高与前贤峙三生应是魏阳元成此宅相世济美
薛子敬母夀康堂
人生有亲期有夀夀而康宁世希有人生有子欲其贤贤而复贵天何厚薛门有子号能养弃郡承欢备膏滫谢家宝树暎萱草莱子彩衣辉白首只今稀年又逾十扶掖尚不劳子妇东朝敬老示殊恩锦服侑以黄封酒春风满堂扇里闾咨讶啧啧传衆口人间福庆岂力致积善已历三世久圣朝浩荡开夀域鸠杖时时■〈浸，扌代氵〉鲐耇愿推四海均此庆直见曾玄印如斗
寄黄文复
吾友黄君字文复肥遁山林探理窟高情万事等浮云独於树艺常吃吃枝头能出二色花堂下罗栽多品菊依墙沿砌仅存苔当户绕池皆种竹非因百趾无所归五亩多应不容屋扁舟访我黄鹤矶笑我人寰混尘俗季也其徒颇好游篑土小山劳自筑盆池才贮数斗水要看芙蕖红暎緑常闻种藕便得花菂须再岁生意足君言我有已试方功比如船更神速土籸和饼压污泥匀埋石茧清涟沃君归十日见毫芒薏尖出水青犹曲杖藜百绕望已切茄才如线擎钱矗鲜粧拥盖渺何许黄萎遽似经霜酷其徒可笑又为辞遇夜每遭蛙肆毒新根食尽人莫知遂使卵胎成殈殰蘜灰早用蝈氏典定见亭亭云锦簇墨香千里忽飞采欲验平生橐驰术我方絶倒力为疲不觉开缄机再触蛙耶人耶未易究政尔隍中梦蕉鹿种莲有道敢告君近效小成车戒覆人间七泽阔於天会洗而今盆盎辱
谢洪宪副惠茧纸
汗牛编简罄竹木蔡氏弊网功方兴剡溪藤角会稽楮文塲擅美纷相仍东方妙制中天下照眼莹滑涵春氷清泉縻茧融玉液不动机杼成霜缯感公分惠到狂客欲奉琼瑶道途隔等间肯造五凤楼留草匡时万言策
喜逢口
滦阳驿东北四十里山有双塜世传昔有久戍不归者其父求之适相遇此山下相抱大笑喜极而死遂葬於是俗因谓之喜逢口亦犹望夫之有石也虽莫究其世代姓氏而其言有足感人者故作是以纪之
儿寒解衣重抚摩儿饥推食孰忍诃长城与国远负戈一去不返当如何去时云戍东北鄙直出榆关度辽水白头郎罢与影俱岂惮山川十万里天教此地适相逢父曰从天坠吾子笑疲乐极俱陨身谁谓情锺遽如此官家开边方未已同生又别宁同死山云漠漠风飕飕山头双塜知几秋当时不忍一朝喜今日翻成千载愁犹胜贞女化为石终古孤身双不得清江寒影日悠悠行人一去无消息
以墨赠伯庸
春风联辔出瀛洲兄署玉堂我倅州倅州扉屦不遑给况得操笔攻雕锼玉堂业攻代天语泓颖日与兄为俦黟川妙剂大盈尺豹蘘几载劳悭收中韬光焰待人发我非其人难久留黎芹菲献意有在要助挥洒昭皇猷政如和弓到羿手此不破筈将谁求北门草制退食後还写新诗寄我不
紫微宫松花石
伟哉元工陶万类翻覆洪纎等儿戏即死为生草化萤蜕鳞附翼蛇成雉纷纷朽腐还神奇况复根柯本坚致长林絶壑云雾深斧斤难及幽潜地由来长育不假土盘结层崕出羔稚香流石髓日灌润孕秀含贞真有自风霜陵虐知几年坐看寒暄变荣悴一朝老极枝叶残太古须眉失苍翠谁知千尺岁寒姿幻作一拳山骨峙纹理绸缪节目存流脂尚渍皴肤腻栋梁虽废大厦用础石政为明堂备琳宫老仙好事者不惮远途三犊致斯珍旧说出金华欲识无由今忽遂但恨米狂未及见太湖灵璧劳兄事摩挲清气凛生秋犹似半天风雨至老僧指点笑且言君可寓意无留意石居吾室岂吾有曾阅嬴颠与刘踬诗成相对一掀髯大笑奇章牛氏记
观刈
春耕轺轩载耜来夏耘竭力空芜秽天时人事两无失一饱今知堪坐待农家到秋塞破屋此乐天今付贫倅禾头饱重垂拂根梓擦风声传銍艾月明健卒担如飞足茧肩赬汗流背一场方亩积无隙更向隣翁借车载山妻啼饥已拭泪忙呼赤脚同扫碓饿夫不言但臆对大嚼预摇三尺喙纵横滞穗不假收西风肥杀鑚篱莱
覆田铜鞮宿榆社李氏小楼
市楼有阶不可攀纵有风月无溪山中藏万斛尘俗气扰扰歌舞罗翠鬟斯楼虽小独全美四面青山一溪水清风明月不用钱咫尺真须论万里聚远收奇景亦多可怜骚客暂经过主人力穑宁恤此奈尔溪山风月何
琴峯夜月图
有峯如琴青■〈山赞〉岏有人能琴栖其间携琴独对琴峯弹琴调况复弹高山趣深境胜画难巧助清出奇天不悭玉轮湿露轧遥碧阴氛辟易开松关山人於时喜欲狂清风入指倾潺湲潜蛟起舞猿■〈犭宂〉泣石恠睥睨山英蹮我闻至乐本无声底用两手纷如翾君有真琴未曾抚倚空千尺嗟长闲扶桑大茧如瓮盎我当为尔弦孱顔中藏万古不传调奋臂一皷惊区寰要令聋瞶知蚁鬭钧天归奏通明班山人见此应絶倒山中有约何当还
钱舜举关山行旅图为马良臣赋
江山信美非吾土何事飘飘无定所想因逐利利在途远驾车牛来服贾天寒日暮山路长羸牸鏖鞭背如堵往来如织有底忙触面相逢不相语琴书汨没长安道趣向虽殊实同苦人间蛮触方纷争得失区区都几许我行四方定何为十年梦断江湖雨披图浩荡发诗愁政尔关山作行旅
书事为友人赋
有枭突来居凤池四翼济恶喧一时面谩昼市恣攘攫力障贤路为岖崎燎原凶焰未易扑悬河伪辩公相欺呼朋笑类布中外祸心包蓄将何为一朝奋出曰松者怒挟弹射争先之中天日月靡不照覆盆偶蔽天非私从知贯盈败可必曳兵弃甲何累累亦由迟速理有在机来闲不容毫厘体骸能与孟青抗传车又向穷荒驰九重清问既下逹益者遐方皆内移君才磊落去就审气节不负先皇知因思鄙人昔孟浪诘难屡犯编须危幸灾仁者固不忍鲁观曾有闻人尸寄言同恶未及者早宜改行惩吾诗
以画鹿为太师夀
祁连山中有神鹿毛质千年似苍玉芝香泉洌不肯留来与仙人服双毂仙人两手握化机陶冶宇宙成雍熙相看一笑陋昔典三公但见图车辎洞中有天春不老岁岁香风满瑶草仙人自有长生方更开夀域均八荒
至正集卷八

[book_title]卷九
●钦定四库全书
至正集卷九
（元）许有壬 撰
○古诗【七言】
题邹福传【福揭曼硕学士仆能小诗】
郑家婢亦知读书男子况得依名儒处身虽卑心不尔作事欲与高人俱服劳薪水安所事王尼为兵亦何愧縢藏永保无羽化浊秽今真见蝉蜕衣冠巍然食君禄婢膝奴顔恬取辱一生醉梦富贵中趣向正自慙邹福诗成主人手为抄肯使酤酒如王褒
李仲山都事号梅庭主人求诗
君不见韦表微里行不乐拂袖归松菊主人舍我谁渊明百世其庶几梅庭主人清而温观所为主知其人岁寒万木黯无色一脉独得先天春乌台翠栢翳幕府出山又与栢为主含英散点白笔霜擢干皆为铁冠柱怀归夜夜梦故山佳人倚竹迟我还宁知要办和鼎实踪迹未免留人间西湖皓月前村雪万古清香吟不彻相逢谁主复谁宾早脱尘凡见高节
赠解辰翁次卷中韵
理世轻士如泥沙长人论人当弃瑕竹头木屑且适用况犀有角象有牙螺江产才闻自昔我撷其实刋其葩欧阳昔以文瑞宋千载炫烂五色霞澹庵风节後莫比平园才德史所嘉只今有人淹冷职满头白髪才黄麻时无赵伦谁见怒官似郑虔无用嗟何当汲引厉顽薄色可变紫声变鼃从知君子志拔茅其如深文面削瓜但令诗书世有嗣休羡人间烛上花
力疾对吴闲闲大宗师象焚香危坐而成诗
宵人本是山泽臞涉世政坐饥寒敺五年黄合事何补锺作老病丛孱躯滦京归来十浃日药裹不可离须臾平生结客半寰宇未免操瑟从齐竽可人底事期不来承庆堂深谁可呼迩来亦复诗作祟清减益见风标孤杜门却扫难折简岂意惠然来画图相看一笑但臆对妙契未许巵言?清冰寒玉照林表和气春风生坐隅斋居顿觉俗气远高致已逼沉痾苏我方归思剧迅矢公自有分居方壶过从此去计必少梦中道路多萦纡便当卷奉江湖去愿得始终如蟨驉
谢库库子山学士惠藤花
有贤大隐廛市居开国相君遗此庐相君勲业照寰宇太祝有厅才一区传家不用金满籝树艺之外皆诗书春花未了秋又实坐看人世均荣枯东风一夕动芳簌老藤满架青萦纡今朝紫萼忽烂熳顷筐采撷输庖厨怜予肺腑厌尘土分甘来与华笺俱予非虎头食肉相脔块适足朘其肤眼明清供倾错落老饕便可辞膏腴薄持一饱扪腹笑报之但愧无琼琚
西岩野逸歌为彰德路总管杜弘道作
西岩歌歌西岩浮空千仞青崭崭烟萝为縢霞为椷设险不作殽与函黄精春荑蕃莫芟蕨香泉冽饫老馋世鼎那复知酸醎下视野马纷尘凡埜人心逸陶至諴谁遣轻着从事衫方今登三五可咸忠荩连茹远佞谗楩楠既收足檀欃纵有黄独何由鑱凤池乌台冰照衔济世欲藉为风帆忆昔与子同諵諵攻坚政府非鼓儳吾归吾郡子复监劳不暇逸神所鉴山英它日敢子詀乃知子志因民碞西岩歌歌西岩西岩之石美若瑊我辞不佞君其劖
题云庄为韩伯顺作山高月小图
黄州江山如有待直待坡仙发光采岁行回首几壬戌二赋人间故长在当时泛舟挽椽笔奔走蛟螭泣神恠洪音蓬蓬号万窍大块茫茫归一噫山高水深人何归独有老月光不改孤峯崭岩几千仞下有清流鸣石濑苍龙呀口一珠寒轧轮上觉天衢隘此时清致似当时比竹谁能发天籁之人尽扫豪贵气一片清纨收胜槩按图三叫臂欲飞梦香旧圃元修菜
题商德符为韩伯顺画山水图
我朝善画高尚书一变即至商曹南九方相马迹固异妙处均与造化参韩家此图更奇崛展看擈面浮清岚山疑近薄忽窈窈水若清浅中潭潭望之如仙山中人便欲卜隣茅一庵纷纷道路何为者烟霞胡不穷幽探人间多事行可遣村社薄酒吾能酣满天清兴属何处煮芹烧笋春方甘
疡医许同佥求诗
君昔市隐为逸民曾视轩冕如浮云一朝金紫不容却东华尘土同朝曛斯民疮痍未能瘳我不可愈宜求君宋清有道望报远白岑秘方何足云
题郭熙小景
河阳老笔无丹青三生曾是山之英神机蓄久忽抒泄意所到处皆天成初犹跬步营丘行久乃奔轶天衢亨乔松大山耸物表高堂素壁长风生有时歛束作小景咫尺已觉凌蓬瀛人间流落惜无几好事只讶千金轻中郎未许虎贲拟具眼能与秋毫争但嗟缣素日弊坠世无其画空留名
孔学文奉先世殽夫先生元符三年甄叙告身求题
西江之水接洙泗三凤嗷嗷鸣一世临川有鸢苦相吓不知鼠腐凤所弃孟也攻诋不余力文章荀杨乃其辈中天振古有日月党籍岂容无仲季汉唐而下观赵宋最号文明致隆治君臣举措一至此有识未免为长喟桑田变海纶诰存岿然不与灵光异聿修世笃此纵无圣泽自可穷天地
题独照长老文殊问维摩病图
谓予不病形如削谓予果病神自若是在病与不病间我不自知人岂觉有来见问意固厚转语才形已糟粕菩萨随者亿万计丈室之中容绰绰将谓相逢说妙法掀簸乾坤飜海岳不知此事到此际难举衡嵩等毫末娟娟其妹来散花逢场岂亦资谐谑可怜弟子神气微尽力去华华不落天人本非革蘘秽色香一瞬俱冥漠只愁丈室忽塞破亿万菩萨何处着
小楼对闲闲宗师象因次旧韵寄之
鼎食不解肥我臞多病亦为山林敺巾车孤舟往所适何往不可容微躯莫言五十未为老纵有七十来须臾今年两耳得差胜饱听万籁吹笙竽闲人多事迫诗债埜老败兴时招呼小楼今日好风色目断天末冥鸿孤一时幽兴岂容负况对蓬岛神仙图篆烟凝坐共心赏尽醉更把空尊?怀人未免有芥蔕处世已觉无廉隅分江小鼎煮粟粒诛茅别墅营屠苏远山但藉一枝杖中流谁办千金壶菊篱秋香晚未减松窻月色寒相纡我行不武分歛迹安得甘草资蛩驉
题米元晖山水
米家世以书名世驰誉丹青乃余事小米触处是天机扫絶衆史庸俗气家传龙跳虎卧法分与冰纨作游戏乱云重重护幽峭半树纷纷立寒翠连绵欲尽不尽间几点苍然入无际每因浅近寓深远时出清雄变妍丽人间流落特毫芒好事偶得宜珍秘虹光贯日烂不收依稀尚有元晖字
徐复初种云堂
翠鹄山中许道士偈来神山游戱尔神山虽不是蓬瀛有竹万竿斯可矣种云堂深六月寒幽鸟啼碎青琅玕人间风日不到处阶藓印翠何年乾门前摆掗几千亩秋豪吹香入新酒主人远在黄金台鹤怨猿惊亦知否我非山主苦爱山山不我厌那忍还欲言佳趣竟难写试看日夕空蒙间
虎食隣豕
疲氓一豕关岁计翁媪旦夕劳豢视敢思口腹资御冬拟待今秋了租税於莬乘夜夔其壁攫去怒嚼无余骴豪家有羊过千百尔不掠剩宁有畏乘虚凌弱犬亦耻天赋尔质徒猛摰太山昔闻无苛政荒村今复增酷吏草莱蹂践迹未冺是我昨日攀缘地卞庄周处世岂无毕竟爪牙何足恃
静师觱篥歌
霜清万籁于喁收老月轧露寒波流山僧具眼识野逸醉挟楚竹来鸣秋一声透空石尽裂刚风不扫云夷犹惊猿无地避清响木客为尔生新愁激扬初似士引角娇滑忽如莺啭喉骊珠荧荧细缕贯冰蚕绎绎独茧抽传灯应自龟年来翫世定是灵师俦昌黎不用诮高唱形骸放浪为真游松阴盘石月正午诸僧举白纷献酬归眠禅榻有余韵水声■〈氵虢〉■〈氵虢〉风飇飇
题彰德监郡奇凌和叔登瀛图
瀛洲杳在弱水东世有舟楫无由通自非真仙具两翼倏忽引去如轻鸿人间尘土几万丈谁知乃有登瀛翁集贤堂馆去天近松云华雾春冥蒙景清池胜默感触神游恍惚空明中云庄游戏实其幻落笔便有神仙风望洋俯瞰万顷碧振衣直蹑千仞峯因知此境本非远此心到处皆瀛蓬眼前有道自不见瓜枣可闻那可逢秦皇汉武骨尽朽文成徐福欺愚蒙赤霄冲举世谁见仙与人道将无同翁今分节守千里未许遐想求虚空政成但宜早解组西山尽可留吟筇人生至此即仙尔底用辟谷成疲癃翁闻侬语应絶倒他日此图当着侬
闵松
蹛林乔松阅千古八百里满知几树越从毫末至参天不识人间有斤斧一朝混沌再开辟相宅龙冈来啓土梯山航海水赴壑官署民居须栋宇工师求木破天荒始听丁丁就规矩树藩板地徧郛郭万亿中才二三取生齿日夥资樵苏沙碛岐冈竭榛莽遂移殃福及此林大锯相加卧撑拄段分三尺已专车枝节纷披溢膏乳槎牙根柢抉至泉百年运载无时住山童地赭鸟兽悲陵迁谷变风雷怒偶凭高阁一纵目万竈炊烟欝玄雾渐染人人服尽缁薰燎家家壁无素燧人济世固有力里巷亦疗饥寒苦但悲明堂梁栋器及物之功正如许贞姿劲气养不易瞬见成灰了烹煮马基彘槽尤可念曰与蓬嵩同朽腐大材小用违所长多少倾欹无一柱昆吾精钢忍作针天孙云锦难为屦圣人委吏虽不鄙贤者伶官岂其伍嗟叹不足形永歌聊为用才陈讽谕
题赵干江楼风雨图
人间蕞尔东南陬金陵李家无远谋词华欲继後庭曲不见东风空小楼当时百事尚纎丽况在画工专末技洪河乔岳昧平生曲阑幽槛穷清致石头城下无重关甲马营中有佳气九天飞坠曹将军尽卷版图充上计小儿造化吁可怜乾坤又到宣和年君王摇毫自涂抹片纸落世人争传坐看南北又分裂遂使两家同一天偶从断缣阅小景慨念兴亡岂天定而今荡荡混一图但少侬归理渔艇
赤壁
孽瞒祸水剧赵女汉火余光能几许蜀方传薪嘘未然吴偶束緼成一炬万艘枯苇沃以膏空江如靻长风皷九渊鼎沸羮鱼龙连营炭炽膰貔虎雄图南纪成画饼匹马华容作穷鼠坡翁乘兴赋赤壁烂漫天机涌毫楮偶从雪里写芭蕉又似骊黄不毛举考图求故此其地疾恶千年若躬睹江山萧条岁华晚兴废人间几今古买鱼沽酒吊阿瞒醉和渔歌短蓑舞
游君山岳州经历善原道学正潘彦宾黄文复刘光远同行
蓬莱瀛海飞渡难世人可闻不可攀水环千里萃万景天下奇絶惟君山湘君南去九疑远泪洒修竹留余斑祖龙肆毒赭不尽终天有恨埋烟寰长松豫章欝老翠攒列岩壑为襌关梵宫蟠踞肇典午烟霞金碧争孱顔三湘昼夜助勺水两湖今古浮连环霜空木落快一览坤倪轩豁呈天悭只疑六合总是水水外不复知尘寰沧波白鸟入灭没斜阳孤鹤才飞还洞庭龙祠缥缈见蜃楼千尺摇青殷长风有时驾巨浪掀簸百怪愁神奸操舟之人胆欲落回头却羡山人间嗟予夙愿今始惬扪萝拾级宁辞艰要穷胜事更继晷列炬宿鸟从惊■〈翾，飞代羽〉禅房深处借一榻清梦已涤三生烦相从四子尽儒雅词源万斛倾潺湲飞吟亭中酒未醒岳阳楼上诗方删片帆谈笑又到此淋漓宫锦倒白纶五城携手飞佩去九霄清响流人间
湖南监宪布延实哩子谦昔为翰林学士奉使祠天妃伯生有序送行徵诗其後
古来漕法无十令我元弘抚恢自天至元天子一四海京师仰给东南田乱淮泝河略汶泗远■〈奔〉瀛莫趋幽燕荡泥踰埭几跋涉留连岁月喧劳牵云帆辽海闻自昔东吴秔稻曾输边九重听言获大利万艘遂发吴门船晨兴甫动望洋叹暮炊已接蓬莱烟夜波阴火乱明灭神奸恠状呈蜿蜒樯摧缆断一瞬间骸骨立腐馋蛟涎天妃于时悯昏垫祥飇飒飒来云軿漕官舟师续乃命遂使京国丰年年御灾扞患着昔典诏使涓洁严牺牷翰林学士北庭彦风骨自是人中仙候神将事尽诚慤坐致流泽如原泉都人万亿饱红腐岂知颗粒皆危颠十年我亦索米者无功素餐尤赧然湘南邂逅识眉宇绣衣大斧光相纒纪功他日有佳传我歌敢重青瑶镌
题周元玉北山堂
北山主人薄轩冕五十归来已云晚眼空尘世但觉隘却爱鹪鹩一枝稳有松万壑竹千亩有菊三径兰九畹四时种植常不遑组绶难萦去往返生儿京国蚤蜚英玉磬清温明纪甗姓名籍甚在搢绅奋翼駸駸上林苑白云一夕忽入梦归心如水从瓴建功名身外等土苴滫瀡堂前尽愉婉惠然过我琅瓈山水陆跋涉不惮远论文尊酒花柳间已谢游春曲江幰我言子归真得计鄙俗何知笑连蹇且求至乐在天伦但恐富贵来衮衮
登祝融峯
万山南纪岳乃衡祝融在岳尤峥嵘诸峯罗列七十二凛如子弟从父兄欲穷高险破晓去肩舆困处甘徒行不知石磴历多少但见脚底云烟生千岩竞秀路忽转远翠已复来相迎人间韦社天尺五兹山去天尺不盈洞庭一勺见隐隐齐州九点纷营营我行正值好风景节序今日维清明幽禽远近鸣欲碎野花浓淡开无名梵宫燹後僧未散邺侯仙去山为轻危梁飞蹑者谁子等闲命与颠崕争入春淫雨日五浃天幸有此三日晴平生梦想偶一遂敢效韩子夸精诚刻名藓溜尽漫泐朱凤不听嗷嗷声太山未敢小天下岁晚好继朱张盟
昭灵江楼分韵得法字
湘江腝烟动浮鸭柔橹半天来轧轧昭灵滩上夕阳中犹见祝融青一发江楼酒贱花满山万斛好春天不恝散人今日百事无诗筹尚畏申商法
徐叔清万松岭
山人住山手自锄当时种松逾万株山人仙去松故在黑云十丈寒萦纡十年种木昔有训山人乃作千年图子孙孙子谨封植休羡人间五大夫
题徐叔清野堂
野堂主人堂高原万松岭下五亩园几年轻葺此数仞肯构有子仍有孙堂东书斋翳修竹堂北水门罗清尊城中尘土没马首听我策杖时敲门
至正集卷九

[book_title]卷十  卷十一
●钦定四库全书
至正集卷十
（元）许有壬 撰
○古诗【七言二十四首】
分题赋燕山雪送苏伯修赴西台
居庸崭崭青万叠一夕阴风出高洁龙盘虎踞屹金城幻作三山白银阙山下有人方远征斯人斯境同一清杨华擈帐豸冠湿琼杯逐马轺车轻终南太华几千里斾旌悠悠画图里踈狂岂似剡溪行要领清寒肃西鄙不须战白为子歌举白浮以金叵罗兹溪他日更乘兴添筑雪堂留小坡
赠道士杨山南
天台山南杨道士却从山北来幽燕东华尘土西风起烟霞不见山南天明当排云跨黄鹄归向山南结茅屋莫作东西南北人山南村醑春方緑
芗林石吴越间号至珍本宋向府物为监宪廉公所得今又入其甥万户齐家授经郎周伯温图其状求题
泗滨奇石大如斗岩窦盘纡开户牖化工赋象岂娱人故作洞天似庐阜向子得之名芗林廉家异世同此心从知石兄头不点坐见二子俱消沉人间尤物竟谁有一朝又入汤元手劳心记姓终散落地下奇章亦知否我生政欠匡庐行画图一见眼为明纷纷得失校未了又遣石兄依楮生
太乙宫刘真人传道於吕
洞微真人请题其卷洞微真人洞宾孙道眼已入衆妙门行年七十知所化欲从静里观乾坤乾坤善让不自大四序功成各求退胶荣固宠良近痴道贵有传复何待天台玄客拜下风有为物母无为宗桃花流水杳然去吾见老子其犹龙晓来雨过西山麓梦里白云生两足岳阳楼上袖青虵铁笛一声山水緑
和原功早作闻雨韵
开门松竹有余沥一夕龙公布膏泽玉堂学士不能眠起坐濡毫洒玄液已欣卉物回春荣又念鹄袍欲令碧右文拔茅心独苦夜夜中庭看奎壁同年有人强任事伴食碌碌难塞责但教有雨无遗贤一任频移北山檄
孙鼎臣仪斋
孙郎践历专句胪衆夸音吐鸿锺如斋居掲扁有深意要从枝叶求根株圣人制礼本太一条分渐至三千余叔孙所得仅一二上下分已天渊殊可怜不听鲁生语遂使汉治慙唐虞我元制作法隆古精凿登用糠粃揄孙郎习此不容释一生朱紫攻相纡仪哉仪哉尔不忒斋中更究周公书
送舒噜存道师云南
天戈渡泸一文轨万里滇云去天咫宿师开阃张皇威虚位几年谁称此西山豪杰翯埜翁毛锥大剑均策功京华鸎燕留不住金菟远啸苍山风苍山春翠明如拭犹带渊龙香雾湿徼蛮销甲已归田襟略蘘韬贵苏息开边功利古所惩通儒事业宜知兵犊丸取水盾鼻墨好向辕门歌太平
李平叔双泉图其子请赋
高人小数早袖手问学曾师鲁斋叟一纡紫绶置台省还梦青鞋绕林薮西山胜处在双泉泉碧沙明净无垢衡茅烟霞专一壑疎竹风霜傲千亩冈陵引势护佳城黍稔崇墉足春酒水边盘石平如砥石上松阴大如蔀当时奋力争国是岂意人间多掣肘何如来此暂解纷坐阅浮云变苍狗蘘琴不皷非傲物要与知音论然否翁今仙去名故存岂待画图传不朽
灯花
夜如何其夜未央灯花报喜争煌煌应将兰心红一点传作举子眉间黄眉间黄时尔何若圣君待汝苏民瘼他时万一负科名却教人道灯花错至
正壬午六月望大都留守星公吉甫以故事率其属啓广寒殿视或罅敝而填葺之有壬待罪政府法当与观适中使至自滦京赐留守正尊因肆筵太液池上既醉留守谓不可不诗乃赋长句记一时之盛而终以规讽庶几风人之义焉
人间炎暑无地逃神仙何处追六鳌一朝凡骨忽轻举乃得天上谗游遨乘风径谒广寒殿不知脚底青云高三庚清气凛毛髪况值宿雨增萧骚瑶台琼室光射目藻井尽出昆吾刀西山形势壮天府下土品类森秋毫苍龙卷水喷遥碧玉阶■〈氵虢〉■〈氵虢〉鸣银涛一帘瀑布散空濶两亭瓴建悬周遭骊珠跳跃夺不得千气万力徒相鏖石分辇路隐岩壑松挂藓壁愁猿猱红蕖太液几千顷水仙杂遝云锦袍宫官导我坐翠樾清风飒飒吹二毛上林贡余有珍果中使日下来醇醪九重殊眷在留钥岂期邂逅及老饕贺兰公子素奇士习气正爱诗人豪自知纲辖非所任宴享适足彰吾叨世皇基构示宏远吾君継述当勤劳愿因登览念世训万年盘石隆神臯
分赋天目山送冯公励参政赴江淛省
天目山苕水出诸钱销沈天水覆深谷为陵岸为谷山仍苍苍水仍緑天家开藩奠南服浩如泉源涌金谷重臣分厘联轨躅参预乃独操度律今年杭城困回禄煨烬遗黎将子告西湖歌儿自冰玉宵旰焦劳子所独诗书之效置邮速吾子行矣吾拭目苕水出天目山吾子行矣何当还贞元朝士倒指难需子入簉蓬莱班
应制天马歌
臣闻夫圣元水德正色在朔方物产雄伟马最良川原饮齕几万万不以数计以谷量承平云布十二闲华山百草春风香又闻有骏在西极权奇俶傥锺乾刚茂陵千金不能致直以兵戈劳广利当时纪述虽有歌侈心一启何繇制吾皇慎德迈前古不宝远物物自至
佛郎国在月窟西八尺真龙入维絷七逾大海四阅年滦京今日才朝天不烦翦拂光夺目正色呈瑞符吾玄凤鬐龙臆渇乌首四蹄玉後■〈医，石代酉〉其前九重喜见远人格一时便勑良工传玉鞍锦鞯黄金勒瞬息殊恩备华饰天成异质难自藏志在君知不在物方今天下有道时絶尘讵敢称其力臣才罢驽亦自知共服安舆无覂轶
哀弃儿
雪霜载途风裂肌有儿鹑结行且啼问儿何事乃尔悲父母弃之前欲追木皮食尽岁又饥夫妇行乞甘流离负儿远道力已疲势难俱生灼可推与其■〈士冖田疋，上中中下〉尾莫我随不如忍割从所之今夕旷埜儿安归明朝道殣非儿谁父兮母兮岂不慈天伦遽絶天实为十年执政虽咸腓发廪有议常坚持昔闻而知今见之仓皇援手无所施皃行不顾寒日西哭声已远犹依稀
送蔡士安经历次马明初韵【士安扁其读书斋曰巢云松】
红莲緑水地有余埜逸不受朱衣纡游心远慕有巢氏云松况复如匡庐少年攻书安瓮牖华屋何心丰厥蔀但将幽兴寄高闲万物芸芸自刍狗朝来酒熟清而淳云松劝我不我分云今作霖忽飞去松阴留此庥吾民我初出京心口语欲作怜巢老吾土谁知咫尺玉堂游地位清高隔风雨
偶阅可行书见其印章曰洹溪钓者戱为野语
道士只合山中居钓者只合溪中渔不山不溪朝市趍人轻尔厌重尔诬彼道士者尤迂愚妄欲跻世为唐虞平生动为鬼揶揄况负且乘招而呼山耶溪耶盍归欤山有美茹溪有鱼
酱台行【并序】
僦居乡闾即巽隅为塾以居明初马先生塾东地多隙积壤其南久与垣埒穹然如台晚凉散步时一登陟思有以名之而未得其宜也家人治酱酱利炎暴而屋近树密相为蔽亏独此敞豁朝暮得日乃夷其颠而置瓮马明初笑曰台之名得矣古有将坛坛犹台也兹非酱台乎予方病暑无悰喜粪壤之肇锡嘉名也为之大笑且为韵语以识之
归来庸夫莫吾騃一亩之宫僦非买幸多隙地可遨嬉况复天成台有洒质虽粪壤若可贱朽腐神奇理固在赤曦西去凉颸生散策时还升畏垒爱之强欲加粉饰此质何由发光采谈言微中亦偶然尘且可同纷自解圣人食品常贵酱老饕口腹尤有待熟宜烈日屋多阴抱瓮欣然得爽垲山人翫世一见之锡尔嘉名俾永赖人疑取声不校字毕竟此声不容改又言间朴遂讶璞亦似怒解仍及蟹彼帅三军此微物比而同之岂相绐彼虽雄贵足摧折此则适口何尤悔山人蔬蕨资用後一饱胷中无磈磊若教笔阵战风月便是金台前郭隗古来多少难具言且言彭越还为醢
题仇公度总管所藏李伯时六骏图
瑶池八骏闻自昔诡异宁容按图索唐家监牧足权奇六骏当时最超逸虯虯孤矢骋空濶掣霓奔霆倏无迹或牵或骑後四人有驰有驱余五疋雄姿殊相各臻妙考验知是龙眠笔开元善画称曹霸断缣留世倾金璧龙眠虽不及师承却似韩家能入室三人既远画亦无九方不生骥谁识骥难卒得画幸存主人为我加珍惜
和明初种竹韵二首
此君相看凛冰雪凡卉莫动心如铁市廛何处延清风择地乃得书斋东南枝不迷带宿土蒋王应让山中许七竿五本惠然来天与其时适阴雨坐看翠藻摇金戈清阴已覆苍苔窠荒寒一旦得所主不遑宁居其奈何小庭陋室因物胜课童灌溉疲奔命来宾正待人抚视直造不妨吾啸咏等闲人境隔尘凡有径底用开三三世云汝醉实诳汝汝固不醉吾方酣昨非今是今始觉汝不托吾吾汝托知心幸得白眉公助胜复有青田鹤杖之化龙望已痴万一结实疗凤饥岁寒霜月安幽栖明年出笋应甘肥人间万事翻覆手千亩等候亦何有七贤六逸不可呼与子相从为二友
洹溪有涛如卷雪洹溪有岸如削铁良时有月仍有风底事廛隐来南东佳人怜我汨尘土植物之中荐巢许斸云移得碧琅玕便似江南闻旧雨此君入室不操戈清泉供饮安臼窠似贤政自要培殖草木纵妬如君何静观天道悟善胜此君有善亦有命一从卫国美武公後世诗人几歌咏凯之作谱特其凡乐天记德才二三宁知一体具衆美不似柳暗荷花酣幽斋衡门楹无觉地幸寛平根可托主人爱尔忘肉味何况其阴有鸣鹤即尔酤我殊不痴软饱大胜抗老饥布袍芒屩相依栖小儿裘马从轻肥远林等闲一分手风月遂为城市有直须长养拂云长慎勿翦移如卖友
和明初三台怀古
匡朝本是人中豪谁令倒海流滔滔炎刘火力尽资土篑进欲与天俱高谷陵变迁剧改井乃有殃池尉迟迥狂图一旦虽幸成恶迹千年岂容屏临江率旅空若林销沉兵甲江水深只言拊手天下定不知吐哺谁归心当时劲敌无吴蜀蹴踏乾坤劳一足果然蔓草犹难除倾矣天仍不为覆汉家病已深膏肓不能王人人自王坐令流毒徧四海重为屠戮轻为疮荀公初信退让语沥胆披肝陈覼缕夀春仰药固可哀帝且缀旒方播许莫将基祸尤黄星亦教遗臭为高陵十功九锡成算在地维遂裂天柱倾奋威死後无健者身不遭诛骨遭骂至憎甚欲及储胥底用更求台上瓦发邱摸金将遗谁敢拟舜禹真其儿荒凉余址圯未尽更烦漳水消磨之秋风萧萧动衰草天幸无情天不老鸠居几换未暇哀翻手周师戈又倒
和明初读韩陵山温子昇碑
清秋行山村酒薄吊古兴怀不成乐文章验世有可悲贤圣之君久不作青衣行酒尘再蒙草莱跃出皆奸雄渤海智蘘括几重夺马乃谓防山东人人欲化家为国沧海横流无畛域老天岂亦厌生民独使姚兴应荧惑区区图阵成功难千年为尔一永叹前冲後蹑又横出胜负遂判须臾间高抟因上九万里珍重韩山亲举趾刻铭沦地复销天永播殊勲穷万年晋文浮华剧云烟宇文尚欲扶其颠南朝沦习尤绮靡百家陻灭一二传麟儿未是文中虎肆骂轻为骇人语若见苏家大诰文未审为金为粪土
元统甲戌春芝生于衡安仁马碧山先生茔其状秀异雕绘所不及先生子熙明初乞诗於安阳许有壬有壬惟马氏世有隐德发为祯祥宜有以歌之也乃为之歌曰
衡湘清深多隐德漱芳撷英久充积冲和一旦发祯祥锺作三秀备五色不生庭户近媚人直以神光贲幽宅亭亭小盖出半身大盖乘之如翦刻珊瑚森矗十三枝一一分岐呈挺特紫干坚贞戛寒玉绣丝旋绕明圆缬先生昔藴道德懿不肯人间轻枉尺流芳已见世有人作善今知天可必谢家宝树足英华咀嚼余香输彩笔愿言培植成休徵罔俾商山专晔晔
洹堂小圃黄瓜有合欢者明初赋诗过褒可愧勉次其韵以写衷曲
我生赋才匪王佐有腹无谋仍负我深虞覆餗走循墙营口老犹资果蓏夏畦雨润翠色交离离结实悬瓜匏瓜锺土德与匏异走藤满架萦枯梢硕蕃虽出人修葺降瑞生祥岂人力形如连珏巧削成占云老圃其逢吉老圃本是草莽臣兔园作师矜道尊冒荣逾分退宜勇一饭未敢忘吾君读书首贵安贫贱食肉封侯非素愿平生所遇皆偶然政似此瓜今此见黄台不歌抱蔓归白头独善甘野栖吾君万夀时雨雪明年更我厘麰诒
和明初考定武禊帖
伏梁墨妙惩艰得但许临摹入镌刻可怜片石本无胫乃逐兵尘走南北德光不惜身为羓席卷晋物归其家遂令此石赝俱售何如荒炀初不有江左善书岂无人不观其字观其身高标峻誓抗尘表兰亭宜擅千年春夷门不见长安日却从晋主效衔璧购求又至玛瑙亭转使高人薄萧翼力能全璧无相如天下不复知同书中京广陵几秋草归宿无真存莫保家鸡野鹜争赏音移形蜕影倾千金更疑摹印几千百不闻舒赋劖其阴米狂哆然称博古定武虽真犹不数人间真蹟竟茫茫支机石亦沦风雨
至正集卷十
●钦定四库全书
至正集卷十一
（元）许有壬 撰
○古诗【七言二十四首】
簇蚕次明初韵
上虞雨湿密用苫旁欲风透薄代廉夫桑何暇窥青帘妇饲已竟圆缺蟾蠕蠕掉头与叶黏知欲作茧寻归潜蒿薪玲珑三日觇妇报姑喜喧风檐亭亭围缴仍合尖行见絮帛周苍黔拆晒并摘不可掩金银堆积疑神仙鬻铭笑我无一缣
构谷次明初韵
衰容逐人到髪齿方知学稼归洹水长安索米久招愆种粟而食今年始□□□□□□里率人以勤常早起一耕六杷不信耳□□□□□首尾清泉淘种择坚栗方斗流珠无壅底陇分不密亦不疎牛行戒迟复戒止何劳促促蹑浮壤尺许石轮堪任使老农作劳滕口觜邀犒吾尊有春螘黄场细润种及时一谷定得三千米江南多水稼下地秧稻若针青若洗深泥分揷苦胼胝幸汝劳耘不劳耔
鏺麦次明初韵
南薰扫净梅雨天涨云一夕黄满川摘鲜已渐入春磨便觉喜气浮炊烟老农促收急星火远客骇观辍简编如争如窃穷日力辨器利便收功全壮夫舞钐曝将槁饥妇念饼喜欲颠风声槭槭入箕歛刃光烁烁随周旋丈余荆笼附轮脚自牵犹胜为人牵一人日了二十亩少年皷勇方无前大车继运入场圃幸免荷担頳人肩又虞化蛾迫碾治田家苦海无中边嗟予素餐未少报繁文署手空成胼观农揣已发深愧顔如渥赭心如煎便当沽酒与农饮有麦不患蘘无钱
一百五日简郭子敬祭酒
小桃沐露红娉婷垂杨梳烟翠鬅鬙一百五日好风景寻常万事如春冰但寻祭酒时饮酒莫似左丞徒负丞提壶多情日唤我我耳不聋难不譍
再用前韵
春如时女矜娉婷老夫短髪怜鬅鬙惜春乃值春见笑好恶何啻炭与冰诗不能形欲求画世无高人王右丞春毋自恃行亦暮赖有幽鸟呼能譍
和郭子敬春寒述怀韵
白虚光怜天无月水玉不受昆刀切东风花事尚未遑且办人间三尺雪玄冥功成宜勇退底事不与青皇别敢将余力抗发生坐使瑶琴听弦折凝阴顽守晛难消锺作冰山横嶻■〈山上辟下〉樵苏路断但僵卧土锉萧条晨未爇豳诗曾着二之日气候此时当栗烈如何春已三去一不教解冻为澄澈鸿鴈流离久断魂犬鼠纷纭方蹀血庇寒谁为拓广厦効用何尝储木屑遂令赤子走林林一食莫充衣百结我知老子昔乘轺躬抚疮痍扶废蹩天上贤关莫滞留梦中牧笛闻呜咽抗章一旦达九重吾年如此吾才竭荣华过眼固如云恻隐根心宁似铁宵人投劾得过从自信饮冰无内热曾嘘邹律向燕谷弱步丰扛笑痴絶吾庐受冻乃所甘深幸调元有夔卨行看民物囿泰和肯使阴阳变妖孽山林岁晚任荒凉却许松筠坚老节
麦饭和明初韵
瓶储方叹无一粒有穬争先登烈日获而修治劳妇姑滑软甘香过枣栗山人不辨异味重空斋饥吟坐高舂一盂口分遂一饱功与薄持牢九同从今不叹鱼生釡啼饥之人亦楚楚犂锄臼杵出艰难犹胜无功索红腐一人之饥犹我饥穷达有命天何疑可怜李岳苦射利忍不分惠从施糜徽陵不洒董宣死因笑人生聊复尔休夸方丈具八珍至美中间有鈎饵不能不食如飞仙揣分亦不烦四笾但期雨阳致时若坐见四海均康年君不见何平叔汤饼汗流愧盈腹又不见吉士瞻梦欲徼禄充其鬵岂知赋予分薄厚强顔过望那能久吾园更有芋魁肥未许膏梁专悦口
次白公严留题乾宁寺壁间韵因以寄之
人间一栖不二雄山间宁食三斗菘夷神委命政不恶底用咄咄时书空翟公苦溢遂谢客自有佳人写胷臆碧云乂向瑶海飞老怀独与秋寛窄
瘦马图
当年体如韩干画匹练吴门光照夜沙场铁甲百战功名都玉勒千金价而今身到伏枥时可怜骏骨寒羸锥北风骄嘶一振鬛雄姿猛气仍权奇盛殚其力衰忍弃主人有德宜终惠莫教百菣逢一菽食不尽材辱奴隷明年芳草春茸茸一旦充泽如游龙龙兮虽老志不老犹能引导齐桓公
李惟中学士自西台侍御召入以未央宫瓦砚为贶作此谢之
汉家作宫法紫微金铺玉户明华披甄宫陶瓦极能事鈆丹细捣咸阳泥一朝神雀去不返秋风黍稷惊离离谷陵且变此宜尽一二时出农夫犂人间购求作珍翫洗刷篆籀分毫厘西台执法好事者砻磨为砚尤瑰奇体呈金璧径尺许沼开新月才一眉坚如铁石润如玉墨声瑟瑟松风吹惠然匣送感高义但惜所与非所宜公才真是谪仙裔善事利器方相资嗟予芜学忝词馆虽有此器无能为世传铜雀亦佳品搜刔黄壤今无遗高皇垂统四百载老瞒何物敢等夷爱人屋上乌亦好况此适用逾端溪禇生毛颖贺得友坐令几案增光辉代言挥制固多愧玉堂风月犹能诗
覃怀衡彦举先生蓄李伯时九骏图山谷题其後游金陵传观沦失者二十年其子公辅良佐为掾京师购而复得求予为诗
衡公得画世所无江湖常与琅函俱一朝羽化不知处扼腕拊髀时嗟吁翁有佳儿嗣弓冶直教合浦终还珠鬼神诃护二十载绢素无损仍无污展图知是伯时笔题品况有涪翁书羣龙杂遝各异态蔽亏回折分锱铢开元曹霸曾有此揄扬复得杜与苏雄辞不泯画已灭人间驽骥方齐驱独怜洗玉池边月还照当时九骏图
题芜湖东川夏嗣德红尘疎处
红尘可厌无处无山林差胜城市居有人营葺得佳地不求与密惟求疎天之苍苍岂正色野马生物均以息谁言是气不是尘政自混茫无所极问之山人初不知但言吾庐吾爱之清泉漱石风扫地纎翳不许缁吾衣东华软红高十丈乌帽冲蒙怜俗状不教疎处着疎慵日暮碧云空怅望
送朱公衡赴曲靖儒学教谕分题得点苍山
点苍山高几千尺上有皑皑太古雪昼日无光烁不消遂令仲通坐失律我元肃杀中有春金戈一指凝阴释巉岩天险成坦途区区段氏安能国百年恩德化狙犷文教涵濡有今日若人蚤负跌宕气秦蜀家诏皆辙迹子长因欲穷幽奇不是中华容不得滇庠弦诵声洋洋当时臯比仅半席渡泸跋涉二十载一袍才似苍山碧苍山境胜行有诗便风慰我长相忆
刘竹溪手植松歌
安城竹溪刘先生儿时植松屋西今百五十年亭亭入云矣曾孙志云绘为图徵言於予志云孝弟着於乡精艺闻于时观其松论其世其树德者乎为之歌曰
世方植槿务速滋种松待长知几时槿花朝开暮即落松也动是千年期有人不作浅近计眼前便立云仍基当时入土等豪末灌溉培护如婴儿尔来一百五十载黑云千尺寒参差勤劬封植已四世邱山深閟梁栋姿树犹如此不用叹竹溪挺特罗孙枝老夫结茆太行下手开三径劳锄治有时松阴独箕踞坐受瑟瑟清风吹因君此卷增感慨田园荒尽不赋归来辞
送吴雄甫赴肇庆经历
毗陵吴君雄甫蚤以艺受知当途出官福清州判官丁父忧不赴再调肇庆路经历将之官请言於予予闻雄甫多艺尤长於龟卜即其所长歌以为赠
天生神物圣所谌庐江贡後传嘉林三王虽异理不异世远谁复鈎其深楮先生者秽迁史乃欲?海归蹄涔宋元卫平等俳谑那识圣贤天地心遂令举世信蒙瞽瓦石篿筳总能语岂知是理固有在曳尾泥涂谁探取有人学古知造端造荆不离行李间缙绅簪缨日满座想像季主居长安黄麻又长端州幕緑水红莲殊不恶我知枯骨初无情万事来前任纷错临岐一言子识之勿舍灵龟观朶颐况复前贤有令躅三年一砚不持归
题王公俨云松巢公俨今为山东廉使因寄之
鸿荒无屋人巢居有屋不处端何如应嫌华丽欲返朴择地更取高而孤云兮无心偶出岫太空浩荡随卷舒不为白衣变苍狗宿留乃因髯大夫有人目得敻絶处致身此地如匡庐龟荷燕幕皆寓尔人间大厦从渠渠云将行雨松且栋经营予手良拮据历下亭前好烟水故巢何日当归欤
饯彭大年真人代祠东岳东海
登太山小天下观於海难为水吾师分香出黼扆岱宗东海在秩祀宸衷所及皆繁祉人间无物不沾被代祠茂典即竣事余力应能究斯理峻极於天濶无涘升高望洋竟何止莫论儒道有同异归来试为吾举似师毋吾靳愤吾啓要效涓埃报天子
赠上人润玉岩
雪峰鹫岭雄振古孱顔万仞知何处宗门秀拔见玉岩不作山林在城府斯岩非石亦非土出自崑冈与玄圃即之温润磨不磷况复虚中纳天宇人间标榜特寓尔身犹长物谁其主吾党杨君廷镇甫谈禅长舌能覼缕万法不似今有侣一真独为吾师露又当听我扣岩扉清风习习生谈麈
题刘文廷博士山水图时方赴江西儒学提举
山人有山不容住成均几年司律度爱山镇日对画图一旦卷山遂同去人生有梦皆槐安我梦但在林泉间东华尘土西江水振衣细看青孱顔扬州骑鹤天不靳归来仍佩文台印滕王阁上雨晴时风烟触目家山近蹇予夙志在匡庐孔宾更有人相呼江山如此不勇往空羡刘家水墨图
宣政管勾黄仲纲居庸关奉迎有长句次其韵
少年逸志轻奔走诗到居庸剧滕口往来倏尔四十年生对青山成白首洪荒有此森崔嵬雄势远挟祁连来想当草昧度兵甲立皷元气为风雷国家不恃山溪固汪濊龎恩均北户此关设险由自然中开一线朝天路玉峯岩岩明晚晴下有琴峡流清泠梵宫新塔助伟观宦游陈迹伤多情平生北门与西掖何补苍生百万亿乌台适值栢繁霜白简深慙笔无力瑞云五色从六龙霓旌淡荡摇祥风从官契濶又半载相见尽讶增衰容衰容已分妍作丑碌碌尚随人十九不须门下恋三升赐觞已沃黄封酒
题金岥图用原功韵
道人持画来求题老子劳形日无暇今朝在告始展观拈笔因之自陶写平生性僻苦爱山归梦时到长松下况兹金岥是仙境歌诗洋洋播华夏四时佳景列清供千里余青入平埜老桧长松有典刑瑶草碧桃无艶冶何当掣脱浮名鞿六月寒泉看飞洒兴来为草步虚辞楚语犹能追变雅有山不归空玩图可笑吾侪无健者蒙庄远意寓鲲鹏危言莫究程生马
题明皇按乐十眉图次明初韵
深宫肇乱胡旋舞孝经注後攻乐谱国经由是日陵迟苍生忧乐忘察眉察眉文具寛大诏寤寐妖颦如窈窕麝煤螺黛一争妍香痕尽是危亡兆半天锦绣明骊山翠盘双袖萦弓弯隋家长蛾我龟监兹乃十倍来承顔三千佳丽无一可有一於人足为祸如何丛斧伐乾坤驯致君臣尽逋播雨铃肠断非管弦才忆曲江曾直言旋闻追念复入画欲心尚未澄其原穠华满眼一皷下英皇不见山徒赭粧成岂欲事他人栈道君王骡代马归来凄恻望都门横云却月谁生存等闲颐指在李父太上仅得虚名尊古今治乱翻覆手穆王更诧西王母遂令健妇把锄犂几处耘耔废十耦大慈坏壁貌不扬断缣示戒留余香蜀师胡不写泪粧九原拟问苏贤良
僮屋为大雨所仆歌
丰安坊西李氏宅缔构甲子逾周天我归我里却无屋割金僦居今七年中堂坚完遂龟缩傍舍草苃绳枢然诸僮环处数百趾分房戢戢蜂巢联旱乾跨岁三百日纵雨檐溜才涓涓伊谁贾勇恣倾泻通衢一夕流为川坐令阖郡若一室藩篱剖决无中边朝来异响忽震地连杗接栋皆倾颠抉泥出婴幸免死庖厨竟日寒无烟昔知将覆不早治今日至此谁之愆万间初欲及寒士此心已负归宜遄家僮琐琐不能芘庭荒况说治其田作诗自笑实自愧敢效茅屋秋风篇
嘉莲歌次可行韵
相攸西郭滨吾洹老病宜退非遗贤平生窃慕君子德池上种竹池中莲莲兮胡独出奇异联房蕊簇金丝鬈二妃同体面目异七泽移种根株连书祥史籍见历历走观士女来阗阗人言培植久方盛一泓疏凿未及年自知不作骇俗事兹焉谁握生发权形容敢胜周子说胚腪又在太极前亭亭照影欲轻举凌波微步俱清便倦游梦不到玉井归来老屋安一廛小池偶尔薙芜薉池上敝亭木数椽酒从隣贳已多债诗取意适谁令传天公特与慰岑寂嘉瑞涌出如原泉卯君有倡阿买和僮歌况复清且绵欲为表颂僭归美奈此嬾痼谁能痊予心真乐更多有傍花随柳在前川
至正集卷十一

[book_title]卷十二
●钦定四库全书
至正集卷十二
（元）许有壬 撰
○律诗【五言八十一首】
游青山十首
至顺癸酉七月三日避暑青山高武肃公祠坟其孙江西省掌故箴竹楼暨湘乡别驾高昌海朝宗从游率尔成诗十首书其壁
炎氛涨畏途一舸遂凭虚埜濶天疑近江清暑自徂胜游三日约陈迹五年余不待秋风起文园病已苏
地僻心逾远林深晓更凉竹风芒屫快松露葛巾香緑蚁新开瓮金鳞旋出塘人生行乐耳何处是仙乡
逃暑无逃处违家一舍遥柳阴清入座湖水暗通桥涉世今成老投簪岂待招几多萧散意得句写芭蕉
雅志便邱壑微行徧稻畦瘦筇随竹去幽鸟避人啼岁月怜华髪尘埃认旧题山灵应见笑明日又东西
健步从幽讨蓝舆底用乘山腰萦细路石角冒寒藤物外何萧爽人间自欝蒸松风洒不尽松月又鬅鬙
放旷文明世徜徉武肃祠杯摇山影动坐逐树阴移晤语宵忘寝佳人夙有期兴来真不浅吾亦爱吾诗
斜日班荆处渔梁古岸隈人移兰櫂去菱满竹筐来真乐闲方得幽怀淡自开欲知机事息鸥鹭日相陪
避俗方无策寻幽肯计程岩姿留晓润泉响扙秋清抚树时时立看云缓缓行樵夫频反顾应诧诵诗声
风烟盘古磴步步入高寒带月倾云子分江试月团松间华表出石上翠苔乾清夜闻天籁身安梦亦安
乔木如霜木今余几故家凤来竹有实蟾老桂仍花地脉符阴德天恩照相麻寄言兰玉辈好为护烟霞
沙湖道中
城居如坐井出郭始知春草色才翻烧禽声便可人远山来逦迤羸马去逡廵唤醒三年梦东华足软尘
田家对雪
野老能留客柴门便反关落梅点衣上飞雪堕杯间地僻偏宜竹窗幽更对山自怜真野逸瓶罄不知还
石山庙
行山无远近佳处即徘徊竹雪迎人坠松风拂面来黄冠形类鹄画壁影留苔可惜清虚境玄关扣不开
题彭道原拙存斋
拙存存底事大巧寓其中鸠羡巢无费鼯怜技有穷山林留晚翠风雨罄春红要见真知处归舟月满篷
送张大隐
相逢席未煗行迈底踆踆馆阁频虚位江湖有逸民梦寻松菊约归及柳梅春好在扁舟月诗家自爱贫
题友人山水卷其人徵索甚急故篇终及之
江湖多脚债见画记当年千里才盈纸三山不避船松杉深隐屋洲渚远浮天鲸锦须还客题诗岂望传
送洪莘野赴江西儒学副提举
西江士渊薮命子挈纲维湖海游将徧牙绯老更宜落花三月路行李十年诗莫道荣归了清朝乐育时
夜至橹港
桴皷远笼铜前驱列炬红星芒寒拂地江影净浮空听语渔村近连航水驿通不才惭传食鲑菜足为供
荻港早行
水国宜秋晚羁愁感岁华清霜醉枫叶淡月隐芦花涨落高低路川平远近沙炊烟青不断山崦有人家
余干州廨小憩诉牒纷纭用察掾董仲达韵
风景足溪山怱怱道路间如何穷日力不遂暂时闲虐吏元多事吾民岂素顽万言臣有献虎豹九重关
夜行润陂
荡荡唐虞世区区虮蝨臣露餐乌攫肉夜渡马知津危栈依山尽微行到水频风霜尽蒙犯庶用答涓尘
高安
接淅穷朝暮图南兴未阑松高山寺古稻熟野塘乾略彴才容骑茅柴不战寒太平真有象耕凿徧冈峦
晚过韶州
世去重华远名偕二石存溪寒清见底榕老乱垂根埜色偏宜晚民居近似村曲江人已矣楚些拟招魂
横浦登舟
南征殊不恶乐事总相关马上行思句舟中卧看山尽收烟景去满载月明还何往不自得浩歌天地间
宿清远县北十里
黄茅丛竹下风雨夜维舟古岸悬将坠冲波乱不流有怀婴世故无梦托乡愁记取萧条景他年说壮游
送山长陈京仲归天台
广文官号冷亦复滞留人羇思归方惬亲闱乐最真梦阑锺阜月诗到浙江春好在斒斓服无氊未是贫
游崇因寺和白岩长老韵二首
禅关谢尘俗风景助诗才浓翠笋添竹乱红花覆台山林怜独乐鱼鸟喜频来野兴真忘返方池絶点埃
问俗来山寺寻诗愧不才松阴拂樽俎池影倒楼台竹乱参新旧云闲任往来回头见城市鞍马乂尘埃
次伯庸雪中见赠韵四首
云合天无隙窻虚砚有冰画图山杳杳水玉夜澄澄得句时呵笔怀人独剪灯兎园君自到才薄我何曾
茶烟融半湿檐筯已垂冰银汉余波远瑶天万象澄春生小瓮酒寒入短檠灯安道何须见清游但记曾
占岁欣宜麦书经贵有冰两间虚自白四海秽皆澄茶鼎亲融水书窻遂罢灯燕山见如席吾与李俱曾
梅花香不减瓶口满清冰绮户时凝睇秋波欲共澄寒深宜■〈日耎〉玉吟苦谢孤灯岁晚新知乐如君见未曾
送李理问之云南且过家焚黄
滇池虽万里稇载圣恩回儋爵辞天阙携春到夜台苍 山寒玉润泸水瘴云开更有绥怀术圜扉任草莱
赠吉安徐明远用卷中偰世南赵秉彛韵二首
昭代无遐弃青年有胜游酒方彭蠡月诗又汉江秋黄卷休停手朱衣待点头赠言须自勉野水正横舟
匏瓜能不食多事作闻人杞梓虽储用松筠岂媚春几年劳涉世万里要知津莫把穷通论儒冠不误身
挽熊伯韶
琴书真可乐铅椠复何为地有见亲处山无作砺时旧书留祖训余泽到孙枝却见庭前竹谁能不尔思
题邹福勤耕亭
力学能沾禄勤耕或阻饥埜人都不校素分但安为心事三春雨生涯一卷诗有师当卒业负耒更何之
刘太保辞翰
真主开天地蒐贤尽显幽慈航怜病涉沧海障横流管仲慙当国张良足运筹长歌抚遗墨老泪泫难收
题张方先生传
张子生不显九原名始扬传铭虽可记道德自难忘泉石三生梦诗书奕世香人间多富贵湮没复谁伤
送方子敬之潮州知事
久客归已乐青衫况有成鹏云万里近鲸海片帆轻儒贵知时务人毋忽旦评请观韩庙月千古照精诚
牛羣驿同云庄治书登市楼
清秋宜纵目野旷更凭高遂得寻诗地都忘出塞劳乾坤同是客湖海尚容豪却被青山笑兹游已二毛
题司程巴拜所藏天历宸翰
御书如日月合璧照乾坤一介名何幸千年蚀不昏清光常在上真宝重诒孙却望桥山路孤臣欲断魂
红桥
辽海隳东障居庸洞北门红桥一线水白刃几人魂亡地天时幸生祠像设存古今三世将珍重道家言
奏事红禧殿赋殿前芍药
滦京朱夏半红药盛开初天欲留春律花应待乘舆一台香雾湿千朶锦云舒立转雕阑影愚臣有谏书
台治有榆一株岿然苍翠爱而赋之
历历天河种谁移执法庭地因无劲柏尔遂似祥蓂皮抗冰霜黑枝留雨露青诛求钻遂者瞻望敢干刑
台府独坐二首
老僧鸟寺住独坐竟成痴草色催寒早榆阴转午迟庭无搒掠事案有倡酬诗但负风人意素餐非素丝
吏散阶除静时清簿领稀痴蝇旋笔坐驯雀入帘飞风濯絺衣冷香萦缕篆微蓐收来咫尺又迫鴈臣归
居庸道中次韵
翠壁悬樛木苍松挂女萝霜清天宇豁林瘦月明多渐觉趋时嬾犹能对酒歌建瓴东列国休羡汉关河
岩扉如罨画浓翠湿烟萝云影和秋淡泉声入夜多拟赓黄竹赋还忆紫芝歌万骑陪明发霜飞月满河
中都出郊
羸马不胜策摇摇西复东天低云易雨地旷日多风寒草分山翠秋花散野红悲笳起寥廓回首见惊鸿
挽张师战没二首御史良卿父也
全胜饶奇策其如不用何英雄惟有死今古亦无多名最平蛮传魂悲上屋歌通川祠下水千载溢余波
龆龀闻征缅知公独殒身西平贤嗣在太史特书新深也非臧律天乎竟不辰忠诚来
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>