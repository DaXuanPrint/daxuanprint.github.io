<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="蒙斋集目录,提要,蒙斋集卷一,蒙斋集卷二,蒙斋集卷三,蒙斋集卷四,蒙斋集卷五,蒙斋集卷六,蒙斋集卷七,蒙斋集卷八,蒙斋集卷九,蒙斋集卷十,蒙斋集卷十一,蒙斋集卷十二,蒙斋集卷十三,蒙斋集卷十四,蒙斋集卷十五,蒙斋集卷十六,蒙斋集卷十七,蒙斋集卷十八,蒙斋集卷十九,蒙斋集卷二十,蒙斋集全文在线阅读,蒙斋集全文在线下载,大玄古籍书库">
<meta name="description" content="诗文别集。宋袁甫著。二十卷。《宋史》本传云其有“文集行世”,未言书名及卷数。明焦竑《国史经籍志》载甫著《蒙斋集》四十卷。自明以来,传本甚稀,清初李邺嗣等辑《甬上耆旧诗》,搜罗颇广,而亦未见甫集,仅从他书摭拾编次,则其佚已久。四库馆臣从《永乐大典》中辑出,以类编排,厘为二十卷。收集的诗文,编为文18卷、诗赋2卷。全集以奏疏为主。《四库全书总目》谓其“凡有奏请,凿然可见诸施行,不同纸上空谈。至于遇朝廷大事,侃侃直陈,尤为切中窾要”。_蒙斋集_全文在线阅读_蒙斋集_全文在线下载_大玄古籍书库">
<title>蒙斋集_袁甫_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">蒙斋集</span> <br/>
          作者： <span class="inputVal" id="bkauthor">袁甫</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]142508</span> <br/>
          说明： <span class="inputVal" id="bkdec">诗文别集。宋袁甫著。二十卷。《宋史》本传云其有“文集行世”,未言书名及卷数。明焦竑《国史经籍志》载甫著《蒙斋集》四十卷。自明以来,传本甚稀,清初李邺嗣等辑《甬上耆旧诗》,搜罗颇广,而亦未见甫集,仅从他书摭拾编次,则其佚已久。四库馆臣从《永乐大典》中辑出,以类编排,厘为二十卷。收集的诗文,编为文18卷、诗赋2卷。全集以奏疏为主。《四库全书总目》谓其“凡有奏请,凿然可见诸施行,不同纸上空谈。至于遇朝廷大事,侃侃直陈,尤为切中窾要”。</span> <br/>
          封面： <span class="inputVal" id="bkimg">Z_19353.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]蒙斋集
[book_author]袁甫
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]142508
[book_dec]诗文别集。宋袁甫著。二十卷。《宋史》本传云其有“文集行世”,未言书名及卷数。明焦竑《国史经籍志》载甫著《蒙斋集》四十卷。自明以来,传本甚稀,清初李邺嗣等辑《甬上耆旧诗》,搜罗颇广,而亦未见甫集,仅从他书摭拾编次,则其佚已久。四库馆臣从《永乐大典》中辑出,以类编排,厘为二十卷。收集的诗文,编为文18卷、诗赋2卷。全集以奏疏为主。《四库全书总目》谓其“凡有奏请,凿然可见诸施行,不同纸上空谈。至于遇朝廷大事,侃侃直陈,尤为切中窾要”。
[book_img]Z_19353.jpg


[book_title]蒙斋集目录
卷一
经筵讲义七首　经筵进讲故事八首
卷二
奏疏四首
卷三
奏疏三首
卷四
奏疏三首
卷五
奏疏四首
卷六
奏疏八首
卷七
奏疏六首
卷八
制四十七首
卷九
制五十三首
卷十
表一首状三十首
书啓二首
卷十一
序二十六首
卷十二
记十五首
卷十三
记十四首
卷十四
记十七首
卷十五
説十一首　题跋二十九首
卷十六
箴十四首　铭二十五首
赞六首
卷十七
祭文十六首志铭七首
卷十八
志铭十三首
卷十九
赋三首四言诗十八首
五言古诗六首　七言古诗六首
卷二十
五言律诗二首　七言律诗二十六首五言絶句三首　七言絶句七十首

[book_title]提要
【臣】等谨案蒙斋集宋袁甫撰甫字广微鄞县人礼部侍郎燮之子举嘉定七年进士歴官吏部侍郎兼国子祭酒权兵部尚书赠少傅諡正肃事迹具宋史本传焦竑国史经籍志载甫所着蒙斋集本四十卷自明以来传本甚稀近时李邺嗣等辑甬上耆旧诗搜罗颇广而亦未见甫集仅从他书摭拾编次则其佚固已久矣甫胚胎家学经术湛深阐发理道之言皆能得其精蕴歴官所至汲汲以兴利除害为事凡有奏请凿然可见诸施行其在徽州所上便民诸条迄今利赖不同空谈无补之流至于遇朝廷大事侃侃直陈尤为切中要如史嵩之议约防古伐金甫力持不可且言嵩之轻脱难信几罹危祸又力斥史弥逺之専政而劝理宗以独揽乾纲更为人所难言今诸疏虽不尽传而所存劄子尚伙要皆劘切权贵抗论不阿可称忠鲠之士其他诗文类多明白晓畅切理餍心不屑屑为粉饰藻缋之词而有体有用务衷诸道洵能不负所学者维袁氏祖孙父子以儒术传家经明行修世济其美其名姓固已昭著史册独其遗编湮没几数百年今幸逢网罗放佚之时甫之祖文所着瓮牖闲评既已裒辑刋布甫之父燮所着絜斋集及毛诗讲义并仰邀
宸章褒咏光贲艺林兹甫所着全集又得排次成帙
勒为完书实赖
圣朝表章遗籍阐发幽光复于蠧蚀之余乘时并显而其禔躬砥行之大略益借以叅攷而知其文传而其人亦弥足重矣乾隆四十七年四月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆　费　墀

[book_title]蒙斋集卷一
宋　袁甫　撰
经筵讲义
易发题
臣闻日月为易【案此语本虞翻参同契注先儒黄泽尝辨其字体之讹袁甫犹仍旧说】有日则有月而日月不相离也日为阳月为阴有阳则有阴而阴阳不相离也阳为刚阴为柔有刚则有柔而刚柔不相离也何也为物不贰也惟其不贰故包牺氏画为一一画之义人以为阳而不知其非偏阳也人以为刚而不知其非偏刚也有一则有二自二而八自八而六十有四千变万化周流不居故名之曰易阴阳刚柔悉该乎一画之中大哉至哉故易三画而成卦有天道焉有地道焉有人道焉画虽三而道则一兼三才而为之主宰者其君乎而世之论君道者乃曰日为君象阳刚不挠常伸乎万物之表所谓君道者如此而已然未足以知易之妙也何谓易之妙阴阳刚柔本不相离阳非偏阳也而有阴焉刚非偏刚也而有柔焉日昱乎昼而收敛归宿在乎夜阳刚皆动而涵蓄潜藏在乎静不睹不闻之地有黙观密察之功则随所发用自然阳明自然刚健故圣人善用阳刚上配天道万古周流而无一息间断在吾身则为喜怒哀乐未发之中而声色玩好之娱自不能惑在宫庭则为闲有家之初而险诐私谒之心自不敢萌在天下则非独君子登用而小人亦无失所之忧非独中国乂安而蛮夷亦在化育之内是乃至阳眞刚而非偏阳偏刚之所能为也阴阳刚柔动静之妙还相为本不见其始孰知其终不见其迹孰知其穷呜呼夫是之谓眞刚夫是之谓一夫是之谓易臣得于父师者大旨如此敢为陛下诵之惟圣明采择棘子成曰君子质而已矣何以文为子贡曰惜乎夫子之说君子也驷不及舌文犹质也质犹文也虎豹之鞟犹犬羊之鞟
臣观棘子成之言盖见当时文弊之极矫枉过直之论欲尽弃文而纯用质子贡以为君子之道则不如是盖深病棘子成之言为太野故谓失言之不可悔犹驷马之不可追也于是又从而发明之曰文犹质之不可废质亦犹文之不可废也若曰质而已矣何以文为则是虎豹之皮与犬羊之皮相似而无别耶圣人于礼乐则从先进答林放问礼则以为宁俭宁戚然至于论文质则取彬彬之君子而野与史无取焉盖救弊则不得已而取其彼善于此论道则非全美尽善未可以为至也或曰处后世极弊大坏之时则如之何曰今之所谓质者非古之所谓质也茍且而已矣今之所谓文者非古之所谓文也虚伪而已矣茍且虚伪之弊合而世道日至陵夷不可收拾甚可悲也必欲复古之道其惟先尚质实而后加品节焉一扫茍且虚伪之弊而后君子之道几矣
子曰君子成人之美不成人之恶
臣闻欲善恶恶人人所同此上帝降衷之良心也今语人曰汝为天下之善人则莫不跃然而喜推已欲善之心人之有善则必喜谈而乐道之又从而左右羽翼之惟恐其美之不成也又语人曰汝为天下之恶人则莫不拂然而怒推已恶恶之心人之有恶则必哀矜而悯念之又从而训诲正救之惟恐其恶之终成也此其用心洞洞乎其公也休休乎其大也是眞可以为君子人也乃若小人则反是人之有美惟恐其成也嫉之坏之而已耳人之有恶惟恐其不成也误之陷之而已耳此其用心知有已而不知有人知有私而不知有公是眞可以谓之小人也呜呼人主每病于君子小人之难察也岂知观人之道不必观诸他而当观诸心人孰无欲善恶恶之心哉能视人犹已者则为君子不能视人如已者则为小人此观人之法也
季康子问政于孔子曰如杀无道以就有道何如孔子对曰子为政焉用杀子欲善而民善矣君子之德风小人之德草草上之风必偃
臣观季康子之发问而首以杀为言盖谓无道为有道之害不加诛杀则害不除政不肃是固然也然良心善性人人固有导之以仁义齐之以礼乐自可使之迁善远罪而又何以杀为易曰天地之大德曰生圣人体天地好生之大德以父母斯民欲善而民善以德而感德眞如风行草偃之易茍至于是则吾与斯人并生并育于覆载之间此乾道变化各正性命之功也而无所事乎杀矣虽然春夏之长养生也秋冬之肃杀亦生乎曰雪霜之威仁莫甚焉万物归根复命遇春夏复荣生莫大焉皋陶之告舜自帝德罔愆而下十四句皆生之谓也而独有刑故无小一语则亦未尝废夫刑盖生固德也而刑亦德也孟子所谓以生道杀民虽死不怨杀者季康子识不足以及此乃先萌一杀心其与天地好生之德大悖矣此孔子所以深排而力戒之
曾子曰君子以文会友以友辅仁
臣闻圣门所谓文者非词华之谓也夫子曰文王旣没文不在兹乎顔渊曰博我以文所谓文者卽道也彝伦之懿粲然相接者皆文也三千三百待人以行者皆文也孔子振木铎于衰周正将以续斯文之将坠耳一时以文会友莫盛于洙泗丽泽之兑何往而非斯文之讲习哉旣曰文而又曰仁同乎异乎曰文者其所着见而仁者其根本名异而实同也会之以文盖所以辅吾之仁也圣人切切于求仁造次顚沛未尝暂舍终食之间未尝或违孔子告顔渊曰为仁由已而由人乎哉盖言为仁专在乎反己巳不自力他人奚预焉今曾子取友以为仁亦曰辅之而已虽用力在已而又得良辅则切磋琢磨之益日增而克己复礼之功亦多助矣噫后世师友之道不明学者但知雕虫篆刻破碎经旨以是为文所谓辅仁者漠然不知为何事平居旣无讲贯之素一旦出而事君不仁而在高位斵丧国脉戕贼民命皆不仁者之为也为国家者果何赖于若人哉然则修明师友讲习之学岂非人主之急务乎
顔渊问仁子曰克己复礼为仁一日克己复礼天下归仁焉为仁由已而由人乎哉顔渊曰请问其目子曰非礼勿视非礼勿听非礼勿言非礼勿动顔渊曰囘虽不敏请事斯语矣
臣按顔渊问仁孔子告以克己复礼夫具耳目口鼻四肢百骸而有此身此身本与天地相似与万物一体如之何而克己曰己与天地万物本无隔也而认八尺之躯为已则与天地万物始隔矣故惟克己则洞然大公不见有已矣何谓克曰以艮卦所谓艮其背不获其身行其庭不见其人观之则是内不见已外不见物而克已之义了然矣克己何以能复礼曰礼者周流贯通乎天地万物之间无体无方无不周徧人惟认八尺之躯为已于是去礼始远茍不认已为已则天高地下万物散殊皆礼也吾亦天地万物中一物耳无往非礼而何有于已哉故不克己则礼失旣克己则礼复又发明之曰一日克己复礼天下归仁焉玩一日字正所谓朝闻道也正所谓我欲仁斯仁至矣凡人昬昬于物欲之中如醉如梦一日勇决无牵制无拘滞无二三此身与天地万物了无阻隔人卽已也已卽人也天地万物皆非形躯之所能间也故曰天下归仁焉言天下皆在吾仁之内也礼之复也非是外复仁之归也非是外归本一而非二也又发明之曰为仁由已而由人乎哉前之已而曰克此之已而曰由岂有二已哉曰非有二己也尘去鉴明而即此鉴也云消月皎而即此月也未克己之前云也尘也皆蔽我累我者也乌可以不克既克己之后月也鉴也本如是光明本如是莹洁动静阖辟变化运用何所不可故曰由言为仁在我而已岂由他人哉顔渊旣领会夫子之大旨而犹问其目者盖圣门师弟子之间学聚问辨不造其极不止也克己复礼特大纲耳又有余目焉所以再叩夫子夫子举视听言动四者告之盖四者即已内事也已视已听已言已动皆已也然微有非礼则是为已所蔽也为已所累也夫惟非礼则勿视非礼则勿听非礼则勿言非礼则勿动无斯须顷刻不在礼中则是耳目鼻口心知百体皆由顺正以行至此尚何已之足累哉顔渊即慨然承当此任曰请事斯语事云者言从事于此也闻圣言而不能行者不足以言事矣呜呼顔渊陋巷匹夫耳圣师勤勤啓发犹有天下归仁之言况人主奄有四海必欲人人皆归吾仁可不奋一日克己之勇置此身于礼度之中哉如曰此事由人而不由已则虽圣人亦无所用其力矣仲弓问仁子曰出门如见大宾使民如承大祭已所不欲勿施于人在邦无怨在家无怨仲弓曰雍虽不敏请事斯语矣
臣观夫子答仲弓问仁与答顔子之意一也说者但知夫子告顔子以克己复礼而不知告仲弓者亦克己复礼而初无异旨也礼器曰一献之礼不足以大飨大飨之礼不足以大旅大旅具矣不足以飨帝夫大祭之礼至于飨帝则无以复加此可以观礼矣仲尼燕居曰两君相见揖让而入门入门而县兴揖让而升堂升堂而乐阕下管象武夏籥序兴陈其荐俎序其礼乐备其百官如此而后君子知仁焉夫大宾之礼至于两君相见则无以复加此又可以观礼矣此章所谓大祭大宾者皆礼之盛也一出门之间而俨然如见大宾一使民之际而肃然如承大祭当是之时此心之清明静莹为何如哉故曰如此而后君子知仁焉而春秋左氏传载臼季之言亦曰出门如宾承事如祭仁之则也由是言之仁礼本一源礼在是仁即在是矣而人之所以不能动合乎礼者何也有我之私累之也人有不欲而施于我我必有所不平我有不欲而可施于人乎通人已为一则已之所不欲人亦不欲也非人之所欲者断断乎不可施于人如是则此心洞然大公了无间隔施之于家邦人人在春风和气之内而又何怨之有然则勿施不欲即克之谓大祭大宾即复礼之谓而邦家无怨即所谓天下归仁夫子之告仲弓即其告顔子之旨也囘雍皆在德行之科足以传夫子之道故雍也请事斯语亦奋然承当与顔渊一同熟诵此章深味厥旨于无怨一语尤当玩索盖怨不在大亦不在小小人怨汝詈汝则皇自敬德为国家而使一夫有怨心则足以感伤和气矣欲人之无怨惟仁者能之而为仁之要不外乎克己复礼圣人垂训万世其明白的切如此
经筵进讲故事
周威烈王六年齐威王召卽墨大夫语之曰自子之居卽墨也毁言日至然吾使人视卽墨田野辟人民给官无废事东方以宁是子不事吾左右以求助也封之万家召阿大夫语之曰自子守阿誉言日至吾使人视阿田野不辟人民贫馁昔日赵攻鄄子不救卫取薛陵子不知是子厚币事吾左右以求誉也是日烹阿大夫及左右尝誉者于是羣臣耸惧莫敢饰诈务尽其情齐国大治彊于天下
臣谓齐威王烹阿封即墨之事人特见一时威权之奋发耳不知平日密察之功盖有素也于即墨则曰吾使人视即墨于阿则曰吾使人视阿威王不轻信毁誉之说而必谨择夫寄耳目之人其人果可信也吾然后使之是故贤否一定而赏罚不差近者朝廷有计田收券之令臣奏疏凡三四甚为陛下惜此一举何则科敛无名摇动人心非美事也况今日任牧民之寄者大而郡守小而县令谁怀视民如子之心缘傍此令朘削脂膏奸胥黠吏又纵寻斧焉本根之伤多矣臣尝于经筵举威王之事为陛下反覆言之以为任陛下之耳目者在内则台谏在外则监司陛下所使为台谏监司者诚如威王之使人视阿即墨了然如见之目前而赫然加赏罚焉则封者无愧而烹者亦甘心矣如陛下一出此令之后听诸路之守令肆其欺诞任其推剥惟求取办于一时不顾元气之日耗臣窃为寒心焉强敌攻支体于外而陛下又自戕腹心于内厥今论者俱知敌人之可畏而不知履亩之令自生一敌可畏尤甚若陛下寄耳目之人蚤夜密察吏不得肆其奸尚庶几焉不然殆哉太祖高宗创业中兴艰难甚矣陛下其无忽
汉元帝永光五年太子少傅匡衡上疏曰臣闻治乱安危之机在乎审所用心传曰审好恶理情性而王道毕矣治性之道必审已之所有余而强其所不足盖聪明疏通者戒于太察寡闻少见者戒于壅蔽勇猛刚强者戒于太暴仁爱温良者戒于无断湛静安舒者戒于后时广心浩大者戒于遗忘必审已之所当戒而齐之以义然后中和之化应而巧伪之徒不敢比周而望进惟陛下戒所以崇圣德
臣观匡衡所陈其戒虽有六而切于汉元帝之身者二条而已一曰无断二曰后时盖元帝之天资仁爱温良者也湛静安舒者也仁爱温良者乏刚明果断之操湛静安舒者无奋迅振作之风遂将贤否混淆邪正杂糅汉业之衰端由于此衡不能挈此二戒恳切言之使元帝豁然感悟改过迁善而乃混六条之中以听人主自择衡亦不善于格君矣当是时贡禹之徒不力救优柔之失而徒以甘言游辞求合人主意此固不忠之甚者刘向上疏慷慨激切其言曰执狐疑之心者来谗贼之口持不断之意者开羣枉之门可谓深中膏肓之病矣然亦有遗憾焉孟轲曰人不足与适也政不足间也惟大人为能格君心之非君仁莫不仁君义莫不义一正君而国定矣当元帝时筦中书典枢机者其人其政大略可覩然奚必屑屑然较胜负于此哉君心之本原未正而欲挽囘于末流固宜戛乎其甚难也独匡衡能从其用心治性而箴之然所言驳而未纯泛而不力呜呼汉儒病在不学耳使果有孟轲之学何患不能正君而国定哉匡衡刘向号为名儒卒不能有格心之业使天下谓儒无益于人之国儒果无益于国耶读史至此为之掩卷三叹
前汉元帝纪赞曰帝少而好儒及卽位征用儒生委之以政贡薛韦匡迭为宰相而上牵制文义优游不断孝宣之业衰焉
臣今月初九日获侍清光于经筵陛下举汉元帝好儒故事玉音云论者谓元帝特未得眞儒而用之耳如得眞儒而用之何患牵制文义优游不断耶此论甚佳卿以为如何臣奏圣学高明如此可为宗社庆可为善类庆大凡眞儒固鲜而识眞儒者尤鲜譬之玉焉眞玉未必无瑕人见其瑕也遂轻弃之不知虽曰有瑕不害其为玉何可弃也若石而无瑕不过石耳又奚足贵人才亦犹是也眞贤实能岂无微过惟识眞者不以小疵掩其大德如使寸寸而量铢铢而较则眞儒不以小瑕而弃者几希此惟在陛下明知人之鉴以洞烛人才之底蕴而已矣陛下欣然嘉纳臣退而思之尚有未尽之遗论焉当元帝时刘向之剀切萧望之之刚正虽未足为古之儒就汉世言之亦可谓儒之眞者矣元帝非不知二贤之可用也向数有论奏深当上心则曰君且休矣吾将思之望之为师傅帝知其经明行修材任宰相夫旣心知之则当笃任其人旣曰将思之则当力行其言然向之精忠终不能夺王氏盗窃之权而望之一为恭显所陷耻以其身就吏宁死而不悔呜呼曾是而谓元帝好儒可乎论者谓帝特不得眞儒而用之故有优游不断之失不知有儒如刘萧尚且外为尊敬之貌而内无信用之实卒使抱恨以终其身假令得古之眞儒元帝能用之耶然则人主之病莫大乎柔弱柔弱而不断则左右小人乘间投隙变乱是非君子不得一日安于朝廷之上此则汉元帝膏肓不治之疾而非汉无眞儒之所致也有天下者尚鉴兹哉
唐太宗贞观三年谓房龄杜如晦曰公为仆射当广求贤人随才授任此宰相之职也比闻听受辞讼日不暇给安能助朕求贤乎因勅尚书细务属左右丞维大事应奏者乃关仆射
臣谓太宗以宰相亲细事则不能助朕求贤盖光阴迅速而精力有限以有限之精力而耗于迅速之光阴用之于细事则必不能专心于求贤此必然之理也近者两相竝命庶明励翼陛下亲洒御札从右揆之请使自丞相以下以及百执事各勤修职业于本局寅而入未而出诚率励羣工之要务然臣区区之意谓可以革向来百官怠惰茍且之弊耳若夫为宰相者仅了细务于朝堂而未能同心协虑助陛下求贤此乃太宗之所深虑而未可为今日喜也夫以房龄杜如晦号为唐贤相犹且区区于目前之细务而未能专以求贤为急太宗于是以事之小者使尚书左右丞当之而大事乃关于仆射此令一出为房杜者何所辞其责哉甚矣求贤一事至难尽也拘挛者不能越常度轻易者不能精选择私意多者先亲故而后孤寒忌心胜者乐輭熟而妒忠直此求贤之所以难也间有高蹈丘园不屑轩冕者亦当汲汲焉苦心刻意致敬尽礼必欲其为时一出既得之矣又必度其才能之所堪与其职任之宜称使犂然当于天下之心然后能收求贤之实效固非曰一人举而遽用之一人毁而遽弃之也昔周公之为辅相也执贽而见者以千百计周公不惮吐握之勤以身先天下士故得士为盛今者晨入堂而出已迫暮其所宾接几何人哉捜访不广则聪明壅招延稍怠则讥议起眞贤耻于自售而求售者多佞人戛戛乎其难也臣望陛下明诏二三大臣不惟退堂之后宜尽求贤不倦之意其会于堂也正当各以所闻所见某人为贤某人为才某人宜居某职某人宜任某事开心腹露情愫相与讲明问辨以尽其所怀日日如是则一日得一日之人才月月如是则一月得一月之人才庙堂或未能尽识则当进侍从之臣相与开广而究极之讲明既尽则进而告君岂复有衡鉴不审是非易位者哉今之所谓进拟者亦略近此意然规模狭而不广意向私而未公所以用人虽多而得人甚鲜者正坐此耳舍之不务乃一切诿之曰今世乏才韩愈有言其眞无马耶其眞不知马耶臣亦曰其果乏才耶其乏识才者耶愿陛下与二三大臣更加之意
唐太宗时魏征每犯顔苦谏或逢上怒甚神色不移上亦为齐威上尝得佳鹞自臂之望见征来匿怀中征奏事故久不已鹞竟死怀中又尝与王珪语有美人侍侧上指示珪曰此庐江王瑗之姬也瑗杀其夫而纳之珪避席曰陛下以庐江纳之为是耶非耶上曰杀人而取其妻卿何问是非对曰昔齐桓公知郭公之所以亡由善善而不能用然弃其所言之人管仲以为无异于郭公今此美人尚在左右臣以为圣心是之也上悦即出之还其亲族
臣闻唐太宗非不谈仁义亲君子然而缘饰之意多眞实之诚寡观其鹞死怀中也若有畏惮之心及其论庐江王妃也初无忸怩之色一闻王珪之谏乃能飜然而改太宗所以兴唐者赖有此耳然而未足以语谨独之学也陛下天禀精粹上嫓尧舜所谓过言过行固己一毫无有而臣区区愚虑窃以为诚之一字犹有所未尽夫无矫饰之谓诚无间断之谓诚临朝则庄退朝则肆肆出于眞而庄由乎强此矫饰也可谓诚乎亲贤人儒士则难亲宦官女子则易难者亲之时少而易者亲之时多此间断也可谓诚乎臣在经筵尝对陛下啓问退朝入宫之后果何所为陛下语臣曰或观书或作字或览四方章奏臣不胜欣喜以为陛下果无暇日也而闻之道路则谓陛下犹未免溺于酒色之娱夫刚制于酒未见好德如好色圣经明训皎然不诬陛下何不坚忍力行勿以无益害有益乃若左右近之人假公徇私者尤不可不戒履霜坚冰至为可畏防微杜渐所当致谨陛下语臣皆正大之论而退攷其所行乃有未尽然其与唐太宗虽有畏惮之心而初无忸怩之色者何以大相过哉愿陛下以尧舜禹汤为法兢业戒惧无时怠荒则德日进而业日隆矣有唐之事又何足云
唐德宗大厯十四年以崔祐甫为门下侍郎同平章事初至德以后天下用兵诸将竞论功赏故官爵不能无滥及永泰以来天下稍平而元载王缙秉政四方以贿求官者相属于门大者出于载缙小者出于卓英倩等皆如欲而去及常衮为相思革其弊杜絶侥幸四方奏请一切不与而无所甄别贤愚同滞崔祐甫代之欲收时望推荐引拔常无虚日作相未二百日除官八百人前后相矫终不得其道德宗尝谓祐甫曰人或谤卿所用多涉亲故何也对曰臣为陛下选择百官不敢不详愼茍平生未之识何以谙其才行而用之上以为然
臣闻用人之大弊有二其始皆以善用之而其流乃至于大不善不可不察也何谓大弊有二或失之寛或失之严失之严者绳墨太谨而无翕受兼容之量失之寛者规模太广而有不避嫌疑之讥兹二者俱未能无弊也常衮为相承贿赂公行官爵冗滥之余虑无以振頽纲而挽狂澜故矫之以严崔祐甫代之惩衮之狭隘而贤智有郁抑之叹故复矫之以寛夫矫之固善矣其奈严者拘而寛者纵知矫他人之弊而不知己自堕于一偏之弊故史之论衮虽嘉其杜絶侥幸而又谓其贤愚同滞则是幸门虽窒而正路未辟太严之害固应如是耳祐甫欲收时望作相未二百日除官八百人一时宁不甚快然攷其所用多涉亲故前后相矫一弊去一弊生岂非矫枉太甚之过乎善哉司马光之论曰用人无亲疎新故之嫌惟贤不肖之为察又曰已不置毫发私意于其间盖私者天下之大蠧也不避亲故之嫌者固私矣亲故果贤以嫌而不用者亦私也远嫌畏谤者固私矣必待已之所素识而后用之者亦私也何者俱未能克己故也择人以代天工乌有所谓已哉茍以公为心当用则用当舍则舍付诸天下而已何预焉三代王佐事业远矣诸葛亮其庶几乎郭攸之费袆董允向宠之徒森布朝列一时得人可谓盛矣然亮未尝以已意而私黜陟也廖立李平用公论斥之而深足以折服其心虽遭废弃略无怨色非无私何以能若是史臣评之曰开诚心布公道尽忠益时者虽雠必赏犯法怠慢者虽亲必罚吁若亮之相业又岂衮与祐甫之所能及哉仁宗皇祐元年以知青州富弼为礼部侍郎初河北大水流民入京东者不可胜数弼择所部丰稔者五州劝民出粟得五十万斛益以官廪随所在贮之择公私庐舍十余万区散处其人以便薪水及流民将复其业又各以远近受粮凡活五十余万人上闻之遣使慰劳就迁其秩弼曰救灾守臣职也辞不受前此救灾者皆聚民城郭中为粥食之饥民聚为疾疫及相蹈借死或数日不食得粥皆僵仆名为救之而实杀之弼所立法简便周至天下传以为法
臣窃谓区处流民之防惟富弼之法最为简要所谓简要之防惟曰散处其民于下而总提其纲于上而已窃闻金陵诸邑流民羣聚皆来自淮西荷戈持刃白昼肆掠动辄杀伤沿江出兵驱之其在句容之境者轶入金坛若宣城若池阳若当涂所在蚁聚剽刦成风逃亡之卒皆入其党江南奸民率多附和目前势已若此冬杪春初日月尚长蔓延不已各将溃裂四出不可收拾臣愚欲乞朝廷行下督府及诸阃与凡安抚总漕诸司作急措置自一路而推之诸路由诸路而推之诸郡每处流民随所在分之凡赡养之费惟分则易供居止之地惟分则易足此非臣之臆说也弼择所部五州劝民出粟得五十万斛益以官廪随所在贮之又择公私庐舍十余万区散处其人以便薪水弼之所作可谓委曲详尽矣今日果能推行此防非但劝民出粟而已或拨上供之数或拨桩管之钱或乞科降则上下当相亲如一家或请团结则彼此当联络为一体而所谓团结者又不止一途而已能劳苦者庸其力有伎艺者食其业其间有为士者则散于庠序为商者则使之贸迁心有所系而奸无所萌此皆分之説也分之愈多则养之愈易而其要在督府制阃以及总漕诸司为之领袖而已是故民贵乎分而权贵乎合所谓散处其民而总提其纲者正谓此也臣愿朝廷备降富弼法施行使长吏任责一如青州故事流民幸甚宗社幸甚
元祐元年司马光言朝廷诏近臣举可任监司者待其不职亦可并坐举者吕公着曰亦须执政审择光曰自来执政只于举到人中取其所善者用之韩维曰今不先审察待其不职而后罚之甚失理义公着曰除用多失亦由限以资格维又言光持资格太谨光言资格岂可少维曰资格但可施于叙迁若升擢人才岂可拘资格
臣闻国朝之置监司深得汉元封置部刺史之意刘安世尝极论之以为秩低而权重秩低则其人激昂自进权重则得行其志此良法也祖宗盛时中外乂安州县奉法田里无事实由监司得人之故称为青齐福星者不特鲜于侁一人而已盖监司与他官不同天下郡县之吏朝廷除授岂得人人而察之寄按察之权于监司是择监司者所以择天下之守令也臣久在外服麤尝谙歴大率监司之选必清威有时望而后足以激懦习必强敏有风力而后足以纠官邪必晓练有精神而后足以察奸弊此等人才眞未易多得欲诸路监司俱得若人必不拘资格而后可臣于吕公着韩维之语实深有感焉以元祐盛时可谓贤才彚征之会而监司之任尚有除用多失之忧何哉盖惩王安石用资浅之人专以资格为重故也司马光之言曰安石执政始置提举常平官又增转运副使判官皆选资浅轻俊之士为之夫安石专用轻俊之士固不可茍有持重知大体聪明识时务而资格未至者可坐视民生之愁困世道之陵夷而不亟选用之乎维之言曰资格但可施于叙迁若升择人才岂可拘资格斯至论也今日楮轻物贵役重赋烦兵骄民穷冦盗间作求治之要莫切于择监司而择监司之要不当专限以资格汉部刺史以秩低而取之正以此耳今眞才实能每有拘阂而不获用乃甘心取夫輭熟茍且者而责之以揽辔澄清之举则宜其废职而害民也臣愿陛下深思祖宗置监司之意玩绎吕公着韩维之言明诏大臣妙选贤明监司勿尽限以资格使之分布诸道以振纪纲以销祸乱不胜幸甚

[book_title]蒙斋集卷二
宋　袁甫　撰
奏疏
正字上殿劄子
臣猥以庸愚误蒙亲擢今兹召对获觐清光臣窃惟陛下圣德渊静默与天契念虑纯一上与天通自临御以至于今凡几更变故矣而随即消弭转危为安人以为天数之适然而不知皆圣德格天之功近者北朝首开兵端我师既出其兵旋退人以为羣臣御侮之力而不知皆天佑皇家之验夫以陛下积平日畏天之诚而天心又有啓佑陛下之实固宜休祥毕至灾异尽除而今乃阴阳未调旱魃为虐不亦深可惧欤甚矣君天下者不可一日而无惧心也惧心常存则妖不胜德惧心或亡则德不胜妖陛下如欲因天戒而囘天心变亢阳而致甘泽其道亦无他惟当即陛下畏天之素心愈加警惧而已天理流行随寓着见善格天者要必事事知惧何也贤才之用舍关天心之向背今也端良者斥谄谀者用尽言者罚蒙蔽者赏邪正易位白黑不分杜忠良敢谏之门孤上天生贤之意是可惧也民生之安危判天命之去畱今也兵戈既兴暴露日久餽饷不继敛将及民根本一虚则岌岌焉有萧墙之忧国祚脩短实决于此是可惧也广谋从众乃合天心今也陛下深居高拱未尽下情羣臣奉行簿书罕接舆议独运密谋之意胜而虚心谘访之意微将恐天下迫切之情无由上闻是可惧也君臣一德克享天心今也一人忧勤于上而羣臣逸豫于下外患方弭内患方深而熙熙焉无异平时自谓雅量足以鎭浮而不知宴安乃为鸩毒是可惧也法天行健是谓君德今也陛下恭俭有余而刚断不足庸夫憸人茍求富贵而未闻大明黜陟以警动众心将帅交结而军旅之政坏州郡贿赂而廉节之风衰此皆自贵近者化之不改其源流弊愈炽是可惧也夫此五可惧者特举其大端耳其他祸几乱萌不可悉数其将何以答天谴召和气哉臣故曰惟当即陛下畏天之素心愈加戒惧而已且臣闻之上有戒惧之君则下无可惧之事惧心不存于我则彼之大可惧者始见此必然之理也陛下诚能继今以始惕然内省知畏天一念乃我之所固有初无俟乎外求自方寸之清明而推之于朝廷之清明由宫闱之谨肃而达之于政令之谨肃昭公道以破私意之扃鐍擢正人以鍼邪说之膏肓陛下以是率先于上而股肱大臣又能公听并观毕志竭忠以体君上之心耳目之官喉舌之司亦皆博采公论尽吐忠赤以扫积年之弊下至羣工百执事无不精白一心公尔忘私以赴国家之急将见天意囘于上灾变弭于下岂徒自治吾国而已虽坐制外夷可也何足惧哉不然精神移为怠昬刚强销为柔懦君臣上下一不知惧而可惧之事众矣治乱存亡之势其本在此惟陛下畱神省察取进止
入对劄子【案宋史本传由建康判官授袐书省正字此劄追述金陵亦为正字时所上】
臣窃惟事君之义知无不言臣効官金陵两淮之事接于见闻者敢为陛下略言之国家平日以礼义待士大夫固望其有仗节死义之风以恩意抚将帅固望其有捐躯报国之忠以民之膏血豢养官兵固望其为一旦缓急之用而以臣愚见乃无一足仗者此甚可痛心也近年以来两淮城壁大略具矣而守边之臣务以其说相胜前者以版筑防勲自支郡而易鎭大邦矣后者欲新其说则必言浚濠之利前者以山城不可移治迁之他郡而且罢黜矣后者欲变其说则必言移治之便方敌未犯淮知朝廷意在安静则争进安静之说及敌入冦知朝廷意在振作则竞以振作为言此其意但知迎合取宠而曷尝以宗社生灵为念一朝有变其能尽忠竭节为国死守哉是士大夫不足仗也将帅之臣稍知徇国而能与士卒同甘苦者亦岂无人然大率得军士之心者少而敛军士之怨者多债帅之风盖有年矣托营运之名行朘削之实军伍之中怨气满腹威足以钳其口而实不足以服其心至于偏裨稍有寸长专务抑遏不使自申疾之甚于仇雠防之过于寇敌非但御下为然而诸帅之自相与者亦然以势相轧以计相倾有请于朝则迭为矛盾脱遇缓急则不复救援师克在和古有明训今乃不相辑睦一至于此何以办大事立大功哉是将帅不足仗也国家财力尽耗于饷军而官军之不可用无愚智皆知之开禧丙寅之事弃甲曳兵而走者皆平日厚廪于县官者也其间稍以立功自见及控扼关隘之人大抵皆义勇民兵万弩手雄淮敢死诸军耳近者调兵分屯遣将四出而却敌兵于中渡者乃强勇军之桀黠者也戎帅耻已不如力加沮毁且有节制民兵之请幸赖朝廷坚执弗从又欲自招土豪助已声势不知素养官军将以何为是军士不足仗也此三者皆国家腹心爪牙之用而无一足倚仗者方且上下相蒙以言为讳国将奈何哉夫欲救三弊必有三防一曰严帅守之选二曰并大军之权三曰兴屯田之利所谓严帅守之选者牧养之责乃其职分而今日事宜军旅为急宜择智略过人晓畅军事赤心体国不敢为欺者假以事权寛其财赋委以军政责以训练仍俾久任毋复数易其有职事修明者增秩赐金以激励其志而不然者责罚随之能否甄别则士大夫争于効忠矣所谓并大军之权者沿江军帅其习于行阵忠勇可用者宜使守极边以展尽所长其虽有小材不足倚信者宜以渐汰去毋徒为姑息统兵之政摄官掌之杀其权而损其威行之渐久举官军而并隶于帅守无掊克之害无忌嫉之私士气顿苏军心悦服而将帅之弊不复为国家之蠧矣所谓兴屯田之利者官军既不足用则当以民守淮欲民自食其力则当以田给民论者皆谓两淮在官之田少豪户之田多不知田虽在民力不足耕黄茅白苇极目无际官司若议田租之入彼惮于输租而轻于弃田则皆官田也然后随其多寡量以给民而助其耕种之资将见屯田之利兴塞下之粟多民兵之食足而转饷之费省矣此皆今日至急至切之务而三防之中其处戎帅行屯田二事节目甚多宜从朝廷行下制置司详加条陈亟以上闻勿事虚言务求实用诚理内御外之良图也臣书生妄论当世利病发于忠诚不能自己惟陛下裁择取进止
轮对劄子【案本传由正字迁校书郎后上此劄】
臣浅陋书生充员册府幸叨赐对再觐清光此时不言岂惟有负私心亦且有负陛下请罄愚衷而毕陈之臣闻朝廷讳言边事非国家之福也士大夫敢言边事实国家之幸也虽然边外事也敢言外事而不敢言内事亦岂国家所望于臣子者哉凡今之言边事者不过曰将未择兵未练财未丰尔识大体者又不过曰规模未立血脉未通尔独不思是数端者其病不在外而在内不在四肢而在腹心曷谓腹心之疾规模未立偷安者挠之也血脉未通壅蔽者隔之也将帅未择忌嫉者沮之也兵财未治欺诞者坏之也陛下端居深宫不能尽知边事则必委诸二三大臣大臣一耳目之聪明亦不能尽知边事则必有谘访之人朝夕相亲之素或得以密窥其机优柔浸润之久或得以巧中其意玩视变故动辄揣摩事虽迫切偷安之说先入为主渐啓荒怠之习而国势日微稍厌忠直之臣而人才日靡规模若此自谋不给何暇谋人陛下傥慨然觉悟痛惩前失庶几偷安者无所售其说矣边尘一起事变万端自非大开乐告之门何以翕受羣言之入今则猜防已甚情愫难孚边境之间妄意揣度以为朝廷之上眞伪不分缔交先容者有所奏陈则虚事类指为实孤立寡援者或有控请则实事亦指为虚夫朝廷固未必尽然而疑似则亦有可议比者蜀事初若可骇旋以奏报失实斥免帅守漕臣自此相戒言蜀事者少矣臣得之传闻方敌人徙汴之始仓皇奔逸可谓无措而上下之间相与辨论输写眞情有言毕达敌以鼠伏鸟窜之余尚有博谋并采之意我以朝廷清明之际乃自贻上下间隔之忧此微臣所以痛心也陛下傥大明公道则壅蔽者无所容其奸矣择一大帅谋一边守采诸舆议未必乏才而必取夫平居亲倚左右荐导之人盖曰如是而后始可信任耳不知至诚许国者无不可信而平居亲倚者未必眞可信也抱负奇伟者无不可任而左右荐导者未必眞可任也谨护风寒之地盖有举朝明知用非其人而莫肯为陛下一言者奸雄窃窥有轻我心敌人闻之谓中国何至于夙负物望可当方面者往往忌嫉之说牢不可破虽陛下亦惑之矣臣不知为国择人何苦沮抑忠贤以快忌嫉者之私乎足食足兵有国所重经理图维夫岂无防今陛下未有弭兵之期而先有厌兵之心好用言利之人而实无理财之术自有厌兵之心先主于胸中是以羣下之言纷然而迎合外饰虚名而内有排正论之实阳言守御而阴蓄主和议之心兹不谓之欺诞可乎戎帅交贿非无明禁与其惩贿赂之奸不若杜其所从入之门州郡苞苴非无明禁与其革苞苴之弊不若清其所从来之原今不务为此而日求生财之防由是括常平之积取州郡之赢曰吾将以供军也竭彼盈此有同儿戏不谓之欺诞可乎臣是以妄论今日之病虽蔓延于外而实根本于内欲锄其蔓当除其根偷安之根不去则规模终不可立壅蔽之根不去则血脉终不可通忌嫉之根不去则将帅终不可择欺诞之根不去则兵财终不可治此断断不易之理也陛下何不超然远览深思内忧有甚外患而日夜讲求消弭之方乎我祖宗之御天下也政事委于中书可谓专矣然必择公忠鲠切风采着闻者使为台谏必择端亮守正敢于论駮者使为给舍天下之事有利有害羣臣之众有正有邪所当弹者台谏得以公弹之所当駮者给舍得以公駮之此祖宗戢官邪肃朝纲之大本也今日诚体祖宗之意以行之俾任是职者不舍大而论细不避难而言易纪纲既正百官承休岂复有为偷安为壅蔽为忌嫉为欺诞以惑吾之听者哉唐太宗英主也魏征进谏则曰兼听则明偏听则闇甚矣听之易偏而邪之易以害正也臣愿陛下垂兼听之美戒偏听之私充元气以御外邪正内治以安边境国势日张基图日固以绵我宋亿万年无疆之休实天下幸甚
知徽州奏便民五事状
臣一介庸虚寸长蔑有滥膺临遣承乏新安良由圣朝选拔之公但愧微臣叨逾之过欲求报塞罔惮勤劳倏更一朞合条五事学不足以窥体统识不足以达事宜惟以便民为心斯乃守臣之职臣昨尘班列获觐清光思欲少裨圣聪尝献仁之一说即蒙俞允且赐襃嘉况今图为保障深戒茧丝施行于本州者既以仁为先奏陈于陛下者宜以仁为急条目虽异纲领则同惟欲实惠及民而已伏乞睿慈特加开纳岂特愚臣之幸实一州百姓之幸　一臣仰惟陛下轸民疾苦切于体肤拯民涂炭急于焚溺所以迓续民命护养国脉为亿万年无穷之基可谓至深且长矣臣窃见近者朝廷行下本州及监司原申休宁县体究赋税事亟颁俞音多所蠲减皇乎休哉湛恩汪濊罔间遐迩臣滥绾郡符日与击壤之民欢欣感戴臣伏覩户部看详之辞洞见州县情状破其私意示以大公其言曰阅绎所申则惟供上窠名裁削不靳若乃畱州送使项目责办如初是特为私已逭责之谋似非有体国恤民之念今准看详之旨盍疏均一之恩于是不特将上供数目量行减放并将州郡所得自用者亦行蠲除臣捧诵至此竦然叹服以为圣朝主张公道勤恤民隐如此蕞尔小郡虽甚迫蹙何敢不宣明德音推广仁闻已即备录圣旨张榜通衢令深山穷谷之民皆户知之甚盛举也抑臣又思之徽有六邑俱号镬汤婺源休宁最当沸处今休宁则被惠矣其独遗婺源乎况婺源介乎万山五岭之间邑最壮民最犷而财计最耗较之休宁殆又甚焉吏部出阙畏却莫前县佐摄官茍求免过指正税以解别色那新钱以掩旧逋措置既无他防豫借是为良谋才一二年不知几万豪家富室凭气势而不输官租下户贫民畏追呼而重纳产税加以连嵗不値丰登兼又屡遭囘禄学舍库务几无孑遗井里市廛莽为瓦砾挈此萧条之邑畀诸新辟之官补绽支倾忘寝废食极疲劳而不惮如醉梦之方醒则夫蠲减之恩岂可斯须少缓虽然蠲减诚是也祈哀于公上屯膏于本州则是犹未能克己私也已私未克自立籓篱是先以婺源休宁为二也而欲朝廷视为一体其可得乎臣今所谓一以休宁为准于本州虽有损于朝廷则甚易从茍可利民臣何爱焉寻常州郡得用之钱往往从来视为已物但知厌足其所欲谁肯瘠已以肥人弊俗既成痼疾难疗在州之可蠲者既不忍决舍在上之当除者亦不敢申明由其封闭吝啬之私执而不通致使周流霶霈之泽格而不下臣之愚陋他无寸长独于公私义利之间粗知从违取舍之决矧州县事同一体财赋自合通融今欲稍寛县道岂可专挠朝廷须先从本州除靳惜之私又乞朝廷减无名之敛然后凋瘵之邑始获少苏臣已将十六年婺源拖下防绢一万七千余匹茶租折帛钱一万五千余贯月桩板式钱六千余贯应是婺源积逋一切权行住催本州撙节浮费代为收簇起纲惟是凿空白撰之赋皆系上供及总所色目额钱太重虐害细民既非本州所可自专必欲朝廷特与减放向使无例可攀尚欲力行陈乞况有休宁近例婺源事体一般俱从朝廷明降指挥并系监司差官讲究休宁既先减放亦合例及婺源庶几可以解倒垂之急矣所以条具婺源减放事件臣今己申监司公共保明同衔申取指挥怀不能已豫此控陈伏望圣慈采纳施行　一臣窃证本州起发上供绢纲屡言以来左帑却囘数多臣到官之始积下前政数目动逾万计督促诸邑昼夜不停追逮榜笞纷然四出又缘向来官吏巧行改移虽有人户姓名往往皆非元物今却而归之县县果何防乎惟有重虐吾民耳臣每执笔行移甚有慙色上下壅塞无由疏通左帑严为限期急如星火本州惧无可解凛若渊冰臣区区愚虑深恐今嵗万匹来嵗倍之不三五年积至数万百姓受害无有已时于是与民图新多方晓谕皆令加意织造可保全纲尽收臣粗取信于民民亦遵从其约臣又攷究自来揽户之弊其受于税户也则昂其价及买诸机户也则损其直以纰疎难售之绢乘纲运正急之时官虽明知其奸每每阴堕其术又专拣等辈相为表里弊幸多端民户不堪诛求耗用何所从出不过减丝缕之费移以塞无厌之需由是眞伪混淆辐辏交集名亏税户实则亏官无怪乎左帑之见却也臣痛惩此弊而一洗之凡揽户尽行罢去专拣悉皆改差所收人户入纳之钱仅及则例应于市利縻费之用不取分毫常时所以多取者盖缘无以饱众人渔猎之欲耳臣今既剔其蠧复澄其源隶役官场之人并支日食之费在官之所耗者少在民之所利者多又人户歳输全凭朱钞即时给付略无淹畱微臣不敢惮劳官吏亦知宣力稍有欺弊断在不容民皆曰向也官场邀阻乞觅之弊今皆无此患矣绢虽有加于前人自争先而纳未尝轻用一棰亦不妄追一人诸县间有过苛本州力行禁约徧散手牓具述臣心万目观瞻岂容欺绐虽然察州人之意亦有隐忍而不敢言者夫使民至于不敢言臣独不愧于心乎何则本州素不产绢大非升宣之比攷诸新安志国初歙绢止重数两其后不能尽遵此制然令甲所载江东一路税绢共重十二两独歙州以咸平二年特旨只以十两为定并下库务不得退剥每匹折七百三十一钱至绍兴十八年户部符每匹估价二贯足乾道三年诏以守臣纳绢扰民镌秩罢之谪辞曰不念茧丝之阙靡思杼轴之空大哉王言为万世法其后议者又奏以为户部退剥徽绢屡行禁戢深惟列圣之至意顾岂愚臣之能知然观加意于徽民乃见夫周道之如砥盖田税既重则物帛当轻立法公平所宜世守岂虞传流之既久反谓寛大为不然渐欲求详寖非初意今来所纳税绢精好委胜常年虽图逭责于目前安知可保于他日窃虑向后继之者未必尽革两场乞取之弊亦未必贴赔专拣日食之费又未必按时给钞无顷刻停畱之患而徒使徽民入纳精好之物则作俑乃自臣始臣之所谓百姓隐忍而不敢言者此也臣因今嵗夏旱祷祈上天有曰咎实在臣民则何罪臣对天而发此言今又对朝廷而啓此奏则夫轸恤徽民其容可缓伏望朝廷证咸平绍兴乾道节次寛恤指挥每匹只以十两为定仍证旧例行下库藏如及上项两数特免退剥退剥既免则全纲尽纳异时既无却囘之患徽民遂有苏醒之期祖宗旧风今日复见顾不休哉且臣之所请者十两之例退剥之禁皆圣旨也旨由朝廷而颁顾可由朝廷而废乎况臣非为已计乃为后图若今年所起绢纲多是臣手自拣委可堪充入纳断无退剥之虞万一有之皆系佳物民将乐受又何患焉欲望圣慈察臣出于公心径下所属检举非但使徽民受无穷之赐亦见朝廷取法祖宗爱养基本之厚意若朝廷更欲审订即乞行下本路监司令取索新安志及节次指挥保明申奏施行　一臣闻常平义仓之储所以备凶荒也平居为有用之备则临事无缺用之忧今乃不然有储蓄之名无储蓄之实臣嵗在己夘赘贰霅川本州常平义仓正隶本防掌管阅视簿籍米才数百斛钱才数百缗而已臣为之大骇一州仓储民命所系空竭如此缓急奈何及夷攷其故乃知本州秋苗嵗入止盈五万正苗既已甚少义仓自应不多其常平坊场等钱率以败阙为说艰于催促所入微矣而支用何其伙也若胥吏若军兵若散从直月廪之数取诸常平使其尽出于公固未甚害其间托名差使辄敢旁缘兑支倅防自开幸门州郡亦复援例其余官属皆有干求由是纷然不胜其众蓄积本无几也滥费其可堪乎臣既知其弊遂絶其根率之以身一毫无妄上而州郡下而同官尽裁以公靡容私请日积月累所蓄渐丰始焉仅四百缗今也乃逾万数几三十倍于前矣秩满之日上之仓司故案可覆也臣因此思之使天下诸郡迟之一两嵗之久皆有三十倍之多何积贮之足忧何水旱之足虑但今之居官者茍求塞责不务恤民常平使者嵗嵗差官州县寮属时时覆覈或以虚为实或指东为西上下交欺莫此为甚安在其为储蓄之实乎臣试郡来此首以是为先但本州土瘠民贫赋烦役重每遇冬春之际或逢霖雨之余谷价稍增民食稍缺则官开仓廪亟济贫民盖不待凶年饥嵗流离饿莩然后为济粜之举也故民之所以望于官者甚重而官之所以塞其望者甚难万口嗷嗷日冀发廪犹赖常平之外又有平粜一仓主于漕台隶于本郡每欲告急即行飞申臣到任以来请之屡矣今嵗夏无梅潦民户多以旱闻其所望于官司尤非平日之比也畧计六邑之内婺源祁门黟县雨颇霑足民皆欢呼若歙若休宁若绩溪仲秋以后始获甘霖早禾已不及时中晚庶几可望臣之愚衷谓除得熟县分外其旱歉诸乡若不亟拯困穷将见立塡沟壑为民父母当若之何所合将常平义仓储蓄之米多行赈粜民方倒垂庶可寛释本州痛节浮费趱促赢余选委官寮置局收掌于两浙丰稔之邦收籴以偿元数官无所耗而民得所利直至来春可以接食且散且补循环不穷信乎两全之防矣若目击民饥积而不散岂不大失置仓之本意若轻于捐廪知散而不知补又何以为国家异时之永图臣麤知体国之心行爱民之政既申给散之请必为可补之图非敢徒事空言而已也若夫轻关市之征寛租赋之入权劝分之宜凡可以救荒者臣皆勉而为之惟夫常平一事非臣之所得专所乞从朝廷行下转运常平两司勿拘常程多命济粜下可以副一州徯望之意上可以广圣朝矜恤之仁伏惟睿慈果断而亟行之不胜大幸　一臣证得本州僻处万山之间最畏水旱晴稍久则农田已忧枯槁雨稍多则山水便见横流里谚云三日天晴来报旱一声雷发便撑船言其易盈易涸之甚也故此州农田多借水利因溪堰水者谓之堨凿田蓄水者谓之塘兴工虽难为利则广修治不辍灌溉甚多弥望数百顷之禾惟资一塘堨之泽臣尝询之长老一一具能言之奈何计近而忘久者乃人之常情趋省而惮费者亦民之通患本州地少下湿满目皆是高田访闻旧年尝忧夏旱偶値数载之内率多霖潦之时小民玩习目前以为嵗嵗如此不思及时潴水专望雨降自天彼岂不知天时之难必哉盖修筑塘堨为费不赀徽民素贫惜钱如命茍可侥幸得省遽谓卒嵗无忧其愚亦甚矣臣因今年季夏雨泽愆期日夜祷祠靡所不至痛心疾首无地自容因思水利有储何至煎熬若是虽然水利之废罪不专在民也向来官司施行以塘堨为大事上而常平使者提其要下而州县佐令任其详每遇农隙之时举行检视之令县具图籍来上于州命官僚躬行阡陌建土埄牌以为标识集大小保以定户名某堨兴修某塘湮塞众目共见不可厚诬然后因其废兴稍加惩劝官既以是为急民亦孰敢弗勤数年以来恬不加察问其主名则含糊难攷按其故籍则散漫罕存茍且如斯可为太息然而坠典未久旧例可寻欲乞朝廷下之仓司仓司下之郡佐时时督促处处举行若县道视为常程保甲不加检举别委官属察探以闻慢令之人必罚无赦如此则水利常足农田无虞抑臣又尝以所闻质之乡俗皆言堨不可增塘尚可益但开塘费重难以责民莫若刷在官之田或买民家之产多兴陂塘之利用济无力之家官吏为之防闲嵗时加之濬治或遇旱涸放令流通诚大惠也臣偶阅故牍见曩年绩溪知县王柟买田一百五十余亩开塘六十八所夫县尚能为何以州反不能为乎伏望朝廷采臣所奏行下本路常平司尽刷没官田产以充开塘之用臣亦当节缩浮费以助兴修之工后人继之有志民事又将陆续必可有成于朝廷无分毫费用之忧于民间有世世无穷之利顾不韪欤惟圣慈开纳幸甚　一臣窃证本州从来多有火灾虽间出于意虑之所不及然由人事有所未尽臣自到官以来首以是为急务严保甲图籍则择防虞官正副八人皆乡之所推重者总之修四隅火备则官多置器用且令各自为备而日命兵隅官察之【案兵隅官三字可疑或以兵官监视四隅因创此名或即上文防虞官之讹无别本可校今仍原文】置潜火军卒则籍定姓名每旬番上且给官钱犒之凡此特琐琐常行者耳惟是依山为郡号为产木之乡未闻邃宇高堂尽是竹篱茅舍融风一扇煨烬无余虽屡挻灾莫知改辙臣曲加晓譬幸其乐从然虑贫弱之徒不堪营造之费官给钱本鸠集陶工开其借贷之门寛其责偿之限今则栋甍相接气象一新似可弥患于未形岂徒救灾于已着虽然犹未也有所谓至大至急之务众人皆以为不可缓者惟鱼梁乎此梁面挹紫阳山阴阳家曰山之在前者既有崔嵬崒嵂之势则水之映山者当有渊渟演迤之形清辉相含则郁攸退避虽一家之学不足深泥然五行之理亦信有之向来草创之初未遑经久之虑捍以栅木壅以囊沙偶値久晴犹云可也霖雨暴涨声吼如雷溪流激湍势疾如箭则荡然一空矣臣去嵗捐金钱因旧址重加修葺颇胜曩时绿波接天澄然无际使常如此宁非大利但堤防不固水势易陵终非永永之计臣愚以为若欲久而勿坏莫若以石为之夫石之胜于木也人人共晓特不肯为耳一二年来有官守者率多茍且卷官帑以资私藏累千万而未厌为公家而作好事拔一毛亦不为岂但石梁一事哉臣鄙陋不善生财麤知节用今来痛减浮费趱到钱一万五千缗见今计度工役凿山取石俟冬间水落之后方可渐次举行难者曰嵗非丰稔小民嗷嗷冬春之交正宜赈恤奈何兴此役以困民臣应之曰是乃所以救民也独不观范仲淹之治杭乎皇祐间吴中大饥殍殣枕路仲淹以为歉嵗工价至贱乃令佛庐兴土木之役又新仓厫吏舍民之仰食于公私者日数万人监司劾之仲淹自陈兴造之由正欲发有余之财以惠贫者荒政之施莫此为大是嵗两浙惟杭民无一流徙前辈讲之熟矣今及小歉之时兴石梁之役既可以济贫民于目前又可以贻利泽于悠久诚一举而两得也又何惮而不为乎伏乞圣慈允臣所奏施行

[book_title]蒙斋集卷三
宋　袁甫　撰
奏疏
知衢州事奏便民五事状
臣准令监司守臣到任及半年以上具民间的实利病及边防事件以闻臣一介疎庸防恩假守寸长蔑有下攷将书仰遵成宪合陈五事臣不敢泛举不切之务亦不敢冒贡出位之言谨以本州实事条画具奏伏望圣慈特赐睿览如或可采卽乞颁降指挥施行须至奏闻者　一臣近者恭覩陛下亲洒奎画以兴教化新士风爲急以涵养未充薰陶或阙爲忧申饬中外俾加训廸猗欤休哉可谓深明治道之先务矣臣所领此州本号多士年来教官失职学无宗师廉耻道丧士习日卑夫上有缉熙问学之君而下无明师硕儒以推广德意将恐训辞虽切教化弗兴天理民彞益就湮晦臣甚惧焉深惟挽囘风俗之趋莫若尊礼誉望之士乃招致乡曲名流赖其表倡遴选前廊职事助其训诱朔讲之外立爲旬讲择通经者敷绎义训臣躬率郡寮入学以听又以廪给素薄衿佩萧疎遂那拨郡帑及议岁捐缗钱一千补助赡养以至先圣庙貌诸生斋室稍复加葺焕然一新由是学舍之教养稍备防新教授叶汝明之来臣力告以教导之方且勉其辰入酉归不离直舍躬率以正则观感易孚讲论无倦则义理日新以至研究训诂之纤悉攷验诵习之勤惰孳孳勉勉不敢旷废又念固穷之难所当深体其有假馆于外者旣俾入学则每月致餽以代束脩之资其有课业精进者欲示激励则不时旌赏以爲众士之劝凡此所费皆自郡出不爲学舍之累其区处可谓备矣而臣区区之志则不以是爲足盖兴教化者不当仅止于革面善士习者必当开明其本心降衷之良秉彝之懿凡民莫不皆然况名之爲士乃不知孝弟本良能忠信非外铄甘于习俗之卑陋蔽其道心之光明纵由科举以进身莫识事君之大义国家果何赖于若人哉臣虽迂愚颇自信其本心每造学宫与诸生讲明此道庶几士心兴起道化流行不负圣朝作成之意如陛下以臣言爲可采欲乞朝廷行下诸路提举司俾风示诸郡凡职在训导者勿以圣训爲空言必求兴学之实政将见四方士风翕然丕变所有本州每岁助养士千缗乞朝省劄下以凭遵守不但一时之利可爲永久之规臣不胜幸甚　一臣窃谓保甲之法所以聨属乡井亲比人民深得古者比闾族党相助之遗意近年以来有保甲之名而无纲维之实居虽比邻心实胡越是无怪民心之涣散习俗之浇漓也臣攷之此郡保甲素具案牍并存姑以州城之内言之分爲十寨统以寨官立法非不详尽然而上下之间视爲虚名不究事实岁月旣久多复弛废臣近因讲行火政尝会僚属集于公所相与商订咸谓若欲联比有法岂可统率无人遂稽乡评择众所推服者请充乡官俾之领袖每寨或三四人或五六人视乡界之广狭以爲人数之多寡区画旣定众论皆以爲允但纠率乡井本是难事有整齐法制之术当有激励人心之具譬犹善养身者欲肢体之强于外则必有精神以运于内整齐法制之术犹人之有肢体也激励人心之具犹身之有精神也攷诸周官所载月吉则属民读法或书其德行道艺或书其孝弟睦婣任恤今略仿是意置簿一而名曰乡记闾里之内凡爲善之实卓然有可称者邻保推举乡官保明直书其事闻之于州本州验实书之于记凡不美之事如赌博鬬殴杀伤盗贼之类官司随时参照见得界内戒谨寜谧并无违犯亦书之记每遇月终通攷所书以观乡官劝率之实有善而无恶者爲上虽无善而亦无不善者次之凡此二等眞可襃嘉本州别行措置官钱另项桩管名曰厚俗库于内支钱益以公醖旌赏爲善之家仍致乡官之餽庶使人心观感转相劝勉风俗可以渐化臣冒昧试郡愧无善状以淑是邦每于听讼之际见有好货忘义恃勇轻生违法悖理之事未尝不爲之惕然恐惧早夜以思何以风动斯人惟有旌善可使不善者知耻人心本无恶天理不终泯感发转移之机至不可忽也臣愚不敢妄爲臆说盖受教于先臣参论于师友皆谓抚字当以风化爲先而风化当以书善爲急故笃信其旧闻而欲见于行事如防圣慈以臣言爲可采不徒可行之一邦亦可施诸他郡乞从朝廷行下监司推广奉行其于圣化不爲无补　一臣闻州县本一体利害不两立必存损上益下之公心乃有兴利除害之实政臣契勘本州管下诸县内西安龙游常山递年二税多行豫借积累寖深遂成痼疾臣始闻之爲之大惧亟加询究乃知前此县道催科无方迫于期会不刬追挂欠之戸惟告急富强之家此曹非有所利何肯与官交渉全楮收受而坐折见镪钱入吏手而复多侵渔亏损非一不可枚举展转失陷职此之由臣检覈簿籍攷究源委见得此三邑递年拖下本州诸色官钱爲数甚多而又积压豫借如此虽有妙手实无所施臣谓不大有所更张不可爲也于是立爲二说断在必行一日蠲欠二日代解何谓蠲欠证得诸邑自嘉定十七年至寳庆二年凡此三年之内皆有拖违但岁有浅深故数有多寡逐节行刷具尽见数目十七年之欠人知其断不可催蠲之易尔元年之欠犹觊其或可催理蠲之已爲难矣乃至二年见欠二税今举天下皆以爲当催孰肯轻议蠲减哉臣谓救宿弊者不顾目前之计怀永图者当爲度外之举蠲所易蠲不足以苏民瘼蠲所难蠲乃可以纾民气于是将二年逋欠亦行斟酌倚阁然在诸县旣被惠利之实则在本州当节非泛之支节之于此而寛之于彼川实谷虚理势然也臣素无能解惟有朴忠旣不饰厨传以悦过客之心又麤谨廉隅以守自律之戒故所入比之常岁虽大爲亏少然亦勉自支吾不见其甚费臣所谓蠲欠者此也何谓代解证得本州虽与诸邑减免旧欠然而蠲除之后诸邑合解上供诸色官钱尚数万缗无从措办今本州旣欲其勿借之民则亦岂可复催之县然而上项官钱皆系起解朝廷诸色窠名分毫不可违欠本州上不敢控告朝廷乞行蠲减下又不敢督促诸县复行豫借反覆防绎束手无策意者必得别项官钱在经常之外与之代解然后可革豫借之弊本州适有岁卖江山酒息钱前政旧管一万缗益以臣到任之后今岁新收可得二万五千缗臣不免尽捐之三邑以充代解之数镂之板榜揭之通衢阖郡之民欢声四起臣所谓代解者此也旣与蠲阁旧欠又与代解官钱卽此两项合八万二千余缗凡前日积累豫借皆可整行销豁宿弊一洗而尽目今悉是正催但所虑者病端易开实政难保继此爲邑令者必深知豫借之爲害常如疾病之在身已蠲欠者勿再催已代解者勿更取杜絶蠧根乃可爲悠久之利臣愚欲望朝廷劄下本州证应庶几明白洞逹行下三邑常切遵守勿复开豫借之门以贻后日之患　一臣前旣陈江山煮酒息钱尽捐以充代解之数矣然犹有未尽愚悃不可不爲陛下索言之契勘本州创取此酒岁有增数其初止因入夏之后官醖将竭无以接续则取此酒以佐之在官有倍称之息在民无阙沽之患不可谓非权宜之策也一二年来所取至三万錣数益多弊益甚其收买也吏缘爲奸钱不时支于是有酒戸患苦之弊其搬运也舟陆有费破损责偿于是有人夫怨嗟之弊其发卖也官督吏胥强以高价于是有出卖不行之弊其收息也轻空渗漏一切代还于是有笞棰监系之弊呜呼始欲谋利而终至繁刑仁人君子亦何忍爲此易穷则变变则通弊旣极矣可不思所以变通之乎臣酌取中制于旧例三万錣之内三分杀一止取二万以新收息钱并旧管尽以代三县起解上供诸色官钱此今岁之数然也来岁以后此酒可以勿取纵如今岁费用之多亦可如臣所减之数行之以渐此酒断可住罢臣愚欲望朝廷劄下本州证今来所申限以二年务要免行取卖江山煮酒是亦寛民力之一端也　一臣伏覩乾道中廷绅奏请处州行义役一事谓随役戸之多寡量事力之厚薄输金买田永爲众产遇当役者以田助之从公评议推排役次以名闻官有协比辑睦之风无乖争图讼之俗当时皆称爲利民朝廷卽从而俞允自时厥后州县推广而奉行之者盖相望也然而义役之在州县间能保守于悠久者不一二而废壊于不旋踵者常十百其故安在盖差役之利在吏而不在民义役之利在民而不在吏差役如旧则请嘱之门开义役一成则渔取之路絶非得仁守廉令出力以维持之其不乘间伺隙沮其谋而败其成者鲜矣臣自领郡符首访此邦义役之利病知诸邑间有已结集去处歴岁寖深或多废弛有上戸并呑义役之田而至于壊者有都内贫富改易不常而至于壊者有逃絶税赋官司强抑保长而至于壊者有重难科配官司困苦保正而至于壊者有役首不公额外敷率众戸交怨收取元产而至于壊者县道方将以差役爲利源岂复问义役之成否法日以弊民不聊生环千里而爲守者忍坐视之乎臣知其然深欲讲明而经理之以诸邑版籍不明病于豫借茍持心欲速轻易举行则攷覈之无据推排之不精利未必形而害已先见矣故臣志虽立而事未举势虽可而谋未坚职思其忧反覆防绎静言尸素亦旣周星方将控忱请以丐闲奚敢任斯责而集事然而揆之于理或可讲行纵不能玩愒岁月効尺寸之微劳岂不能开创其端决此邦之大计况豫借之弊已遂荡涤失陷之税可以推寻经界料量之事固未易言结集义役之图不妨渐举惟是人心难一公论易摇自非禀廊庙之明谟何以杜豪家之异议臣敢冒昩有请欲望圣慈俯赐睿断如许本州讲行义役一事卽乞劄下特从所申却容逐一条画规模续次申闻朝省遴选强明之官分任劝率之责不茍目前期爲经久实千里生民大幸江东上封事【案本传由知衢州移提举江东常平后提防本路刑狱时所上】
臣将指外服不当出位言朝廷事传闻今月三日京城火灾延及宗庙三省台部百司庶府以至民居大半灰烬奔避而死者数亦不少此殆皇天震怒之极国家殊常之灾四方闻者莫不骇惧臣子茍怀爱君之念正当度越拘挛披沥肝胆感悟上心挽囘天意今朝廷若止将失火之人枭首示众而陛下又不过避殿减膳仅举一二典故止作常事施行乃欲转灾爲福此必无之理也且乖气致异盖有积渐敬天之怒当谨几微陛下胡不思连年荒歉民穷无告流离饿莩塡委沟壑天意怒矣而陛下未悟星行示变莫非兵象今夏水溢三月不退天意怒矣而陛下未悟闽中江右寇暴相挻章贡盱江叛卒继扰敌兵犯蜀摇我襄汉草寇起衢迫我畿甸天意怒矣而陛下又未悟董仲舒有言天出灾害以谴告之又出怪异以警惧之尚不知变而伤败乃至陛下歴观数年以来灾害谴告有之矣怪异警惧有之矣天之于陛下其仁爱切至如此而陛下犹未之悟今京城火灾可谓伤败之证天意震怒至此已极陛下不于此时深念致灾之繇亟思销变之道翻然悔悟痛自刻责臣恐天怒益烈甚可忧也甚可畏也臣闻变不虚生缘事乃起臣请言所由起者宫壸旣正嫔御复增耽乐是从亏损圣德果天意耶临御以来羣心颙望未闻总揽惟事仰成果天意耶国有忠贤实爲元气摧败困沮生意几絶果天意耶上下不交以言爲讳钳口结舌相习成风果天意耶其他如奸赃之吏充斥州县椎剥膏血苞苴肆行私家之积过于公家怨讟交兴灾变遂作天意人心实同一机产祸之胎端在于此昨者禁扈之火中外固已惊异今乃灾及太庙陛下念到祖宗寜不哀痛况迫近君门是欲使陛下反躬修德也延及三省是欲使人臣戒惧悔过也又及御史台谏院是欲使风宪之地昭明公论也又次及六部寺监库务是欲使举朝之士洗心涤虑也上天震怒如是犹未忍遽忘仁爱之意故令陛下目击心解改易辙傥尙谓鎭静可以应变毋乃愈重天怒乎今日下诏罪已陛下必所不惮但应天当有实事空言何足动人却恐诏令之出稍渉泛常施行之间无所耸动四方百姓必谓陛下当如是之灾而实未尝知惧上天之仁爱陛下者于是有大觖望矣事几所在间不容发上关宗社臣实寒心是用不量疎远罄竭愚衷臣愿陛下下哀痛之诏尽革徃愆清心寡欲躬亲庶政减嫔御以肃宫壸进忠贤以重朝廷排斥憸谀奬扶谠直诛锄贪虐之吏丕变苞苴之风日与二三大臣开示大公屏絶私意如此而天怒不囘灾变复见则虽碎臣之首以惩谬妄臣不悔也国家安危之机正在今日惟陛下亟图之取进止
应诏封事【案本传此封事亦提防江东本路刑狱时所上】
臣仰惟陛下肆颁手札继发德音以囘禄挻灾近在京邑侧身引咎博求直言深见陛下祗畏天威悔过修德之心臣未奉诏之前尝于九月十九日首腾奏疏上彻天阍谓答谢明谴莫若下诏罪已今求言之诏果下矣臣茍爱身忘国不复尽吐肝膈少効恳款忠爱之义以仰裨圣明之万一是臣大负陛下也陛下纵不诛臣天亦将诛臣矣谨上封事惟陛下听焉臣捧读明诏至所谓痛哭流涕何以赎愆不觉仰天泣下知陛下眞有此心是以眞有此言决非缘饰于辞令者所能爲也且夫灾起都城天意何在盖欲陛下因其所可见察其所不可见耳陛下深居九重四方虽有危急之事君门万里乌得尽知左右之臣虽知而不言疎逖之臣欲言而无路所赖以丁寜告戒一悟圣心者惟天而已矣天谓寇盗纵横民罹残虐室庐丘墓徃徃爲墟大伤孝子慈孙之心此陛下所不见故使陛下亲见延燎太室惊动神灵俄顷之间化爲灰烬虽欲不痛哭流涕不可得也天谓所在州县水溢爲灾江湖城市莽爲巨浸生生之具漂没几尽此陛下所不见故使陛下亲见公宇焚荡居民荒燬众大之区变爲瓦砾虽欲不痛哭流涕不可得也天又谓频年以来干戈满眼老稚转徙沟壑壮者流散四方亦陛下所不见故使陛下亲见都人避逃号呼道路上及朝士廨舍爲灰骨肉犇迸虽欲不痛哭流涕不可得也天又谓岁屡不登饿殍盈野公私之力耗于赈荒迄今饥民气息尙存状如鬼质此陛下所不见故使陛下亲见都城被焚之家悉仰赡给钱粟易竭民饥无穷其间死伤之人卒致衔寃于地下虽欲不痛哭流涕不可得也夫内之形征卽外之形征外之气象卽内之气象奸邪导谀之人竞欲以甘言佞辞蔽陛下之耳目而天心仁爱特以气象形征之彰彰者开陛下之聪明使陛下虽不日接四方万里之事而天威赫然曾不越乎咫尺之间呜呼何其眷陛下之深而爱陛下之切也然则陛下思所以悔已过答天心者可无以践痛哭流涕之言乎且臣闻之愤切之言激于事变修省之实决于力行凡人一语之发尙当表里相符大哉王言诞告万方不特人闻之天亦闻之而可不求所以实其言耶陛下所谓痛哭流涕者盖一时愤激之辞已而怠久而忘之矣今日求言之本旨正欲以昭示修省之实共图销弭之道陛下对越上苍而发斯言臣亦对越上苍而爲陛下尽吐之且陛下爲宗庙社稷生灵之主必当以宗庙社稷生灵爲心自临御以迄于今凡八祀矣陛下所恃以乂安海内者盖曰宰臣辅翼于下眞鱼水相得之欢也而宰臣所恃以鎭服人心者盖亦曰陛下临照于上眞风云际防之辰也然而中外多事国歩孔艰宰臣之勤劳亦已至矣三数年来积劳成疾犹不避事陛下正当深加体恤以全君臣之谊可也何爲高拱无营自暇自逸而独使宰辅以有限之筋力当无穷之忧责欤夫君相之间其合也甚难而其全也尤难书曰自周有终相亦惟终释者曰忠信爲周忠信云者不事形迹纯全无僞之谓也陛下以忠信待宰臣宰臣以忠信事陛下向也谦冲退托而未遑亲政今也国事明习而总揽万几在我初无私意而天下信其当然是之谓忠信是之谓全君臣之交若夫臣有所愿而不得以自遂君有所爲而不果于自奋君臣茍避嫌疑不用其情而举天下国家安危存亡之故泛泛焉付之无可奈何固已不能上当天心矣及其患生于所忽灾起于非常仅欲以区区之空言掩天下之观听吾谁欺欺天乎且陛下先以习安玩常之见入乎胸中而或者从而附和之曰今日之灾乃天数非人事也又曰直言不得不求非必尽听也又曰他事不必改更惟汲汲于营缮可也曁乎土木毕兴轮奂复旧陛下晏然处之不思改易辙今日素服避殿之心复转而爲荒耽酒色之心今日减膳彻乐之心复转而爲平日般乐怠傲之心今日求言修政之心复转而爲平日不亲庶务之心陛下旣自处于无爲乃朝夕督责大臣以有爲而又适遭乎抢攘多故之秋烟之未息羽书之旁午东淮尙烦区画西蜀更费隄防敌人求和意犹叵测使命轻遣或贻后悔丛此责任忧虑万端陛下尽欲以委宰辅耶臣恐非元首起股肱喜之义也天下之命寄于陛下陛下之命资于宰辅宰辅又资于执政台谏待从百执事之人等级相承血脉相贯必也陛下以奋厉兴起之意率先于上然后精神之所运用风采之所振发机括一转羣听咸新雷动风行捷若影响又何患人心之不悦天意之不解乎陛下若徒谓一时愤切之言形于纸上者足以囘天心不知修省之实关于政事者乃所以消天谴则所谓痛哭流涕亦空言而已虞书曰后克艰厥后孔子曰爲君难盖谓夫尊居九五事繁责钜非可以易心处也若如陛下尽诿其事于人而忧惧不切于已则爲君者何其甚易而不难耶臣愿陛下澄心定志深思痛省今日之天下乃祖宗之天下立政当以天下而立用人当以天下而用行至公无私之大道全保护宰相之大体率励羣工大明黜陟变委靡衰弱之陋习爲涤荡振刷之宏规断自圣意洒然与天下更新如此则宗庙社稷可使久安天下人心可使咸悦而皇天威怒庶其可囘矣不然乾纲不振政事不亲国势朝纲日就萎苶天意谓陛下爲如何谓宰臣爲如何日监在兹凛凛乎甚可惧也陛下以直言求臣臣发于忠爱不容缄黙位卑言高罪当诛殛惟陛下裁择取进止

[book_title]蒙斋集卷四
宋　袁甫　撰
奏疏
戊戌风变拟应诏封事
臣仰惟陛下祗畏天威益隆圣德因风雨震凌之变惕然恐惧以避殿减膳爲未足乃亲洒宸翰布告中外俾大小臣僚咸以直言来上圣心笃切已足上格穹苍矣臣昨厠从列兹叨祠廪目击变异痛心疾首虽抱沈痼屏处衡茅其敢以是爲解而不思所以仰答清问是用披沥肝膈粗陈管见惟陛下少垂听焉臣闻圣帝明王之世天道顺于上地道寜于下故无疾风苦雨之灾无地震水涌之变此皆盛德感召之所致也而自今夏以来地震屡矣乃七月七日白虹夜见虹飓母也越二日而飓风挟雨大肆威虐人皆曰飓母之见此先兆也臣则曰先兆之见不在乎白虹垂象之时而已着于地震生且夫天气下降地气上腾于是乎风霆流形发生庶物斯其所谓神气者欤夫何神气之发育乃反爲人物之殃不爲祥风甘雨乃转而爲灾爲沴殆有甚可怪者焉土宇者所载之神气也今则漂荡室庐矣民人者所载之神气也今则伤害民命矣物产者所载之神气也今则垂成之稼扫地无余一饱无期饿莩将见矣地震兆其端而飓风煽其毒是其咎果安在欤夫地载神气而圣人之神气实与之相爲流通纳于大麓烈风雷雨弗迷作书者以爲舜之德卽舜之所以爲神气也清明在躬气志如神天降时雨山川出云记礼者又引崧高之诗而继之曰此文武之德卽文武之所以爲神气也成王之神气微有所昬故大风偃禾昭示谴告及夫啓金縢之书发悔过之语而反风起禾见于不旋踵之顷当是时成王之神气其精明与舜同亦与天地同故一念感召如响斯答然则今日之变天道未顺地道未寜震动漂摇灾异交作无庶物露生之应而有荡析摧败之忧陛下盍亦反躬内省岂吾之神气有歉于古之帝王而然欤臣窃谓天覆地载人物处于其中同此一神气也惟天地万物父母惟人万物之灵亶聪明作元后实所以爲神气之主也比岁以来兵戈满目乖戾之气上干阴阳西蜀破矣荆襄残矣淮甸抢攘江湖撼摇民人死亡何可胜计今又先之以地震重之以风雨凡平时之林然而生蔚然而茂神气之所发育者率皆憔悴萧条触目酸鼻而又物价翔踊日甚一日民将无所得食直立而须死耳夫民物之生皆地之所载而天之所覆也今天爱其道地爱其宝但见寖微寖衰之形莫覩寖明寖昌之象可不爲之寒心哉虽然亦岂无道以处此臣敢科别其条以告陛下夫天下譬犹一身身以神气爲主神气精明然后骨力坚强血脉流通吾身可以久安而无疾治天下亦然心源者神气也人才者骨力也兵财者血脉也自一身而宫闱自宫闱而朝廷自朝廷而天下所以主张是者神气也所以运动是者骨力也所以流行是者血脉也陛下一澄其心源则神气充矣一振人才之纲领则骨力强矣一提兵财之体统则血脉通矣故天下之机括惟在陛下之一身而已且端平未更化之前姑置勿论自更化之后陛下所歴之艰险变故不爲不多而所以动心忍性者不爲不至矣不知陛下因灾异而神气遂爲之消沮乎抑因警惧而神气愈爲之精明乎夫忧窘则怵惕安平则弛缓常人之情耳圣帝明王纯一不二之德则固不当若是也臣愿陛下悼念灾变之可畏深思平日之过愆痛自惩艾以陛下之心对天地之心变异卒起之时固当饬躬自省变异渐息之后尤当兢业自持此心所存栗栗然常若盲风怪雨拔木发屋之变临乎其前絶荒淫之嗜好戒宴安之鸩毒杜羣枉之邪径伸忠贤之正气燕居深处与治朝听览之际同一庄肃妃嫔进御与经帷讲学之时同一敬畏勿以屋漏闇室而自肆当以天鉴孔昭爲可惧勿以借曰未知而自恕当以人见肺肝爲难欺视听管摄乎天君而毋以外物汩精神几务尽付于至公而毋以私昵寄心腹斥一时寛释之邪说而惟思天下至大至重之责不可有一日之暇逸屏目前玩志之细娱而深念艺祖皇帝之金瓯不可有纤毫之阙损如此则大臣不敢养骄以惰股肱小臣不敢养谀以惑耳目近臣不敢养安以稔萧墙之祸远臣不敢养寇以遗宗社之忧君臣上下置此身于岌岌至危至险之中天地神只恻然感动将挈而还之于至安至固之域矣臣所谓陛下一澄其心源则神气必充者此也人主无职事惟以进贤退不肖爲职史称郭公之所以亡在善善而不能用恶恶而不能去以臣观之郭公之罪固在乎无刚断之勇而其受病之原则在乎未能识善恶之眞如使其眞知善善眞知恶恶则何遽至于亡惟其顚倒错乱莫知适从当用者如转石当去者如拔山卒之正不胜邪忠不敌佞佞邪满朝则中正路塞是以终陷于亡耳陛下收揽威福凡所进退之人不胜其众矣昔者所进今日不知其亡徃徃乍贤乍佞迄无一定之守人谓陛下刚断之不足臣窃窥陛下近年以来未尝不欲用刚也特在乎审而行之耳断在必用者宜施之于君子而勿误施之于小人断在必去者宜施之于小人而勿误施之于君子则得其所谓用刚之实而不蹈郭公之失矣今陛下未能别白贤否之眞但惩徃时议论纷纷异同之弊遂以安静爲尙然所谓安静者惟茍同而已尔君所谓可臣亦曰可君所谓否臣亦曰否以茍同爲贤其意将以求安静也殊不知是是非非力争明辩合天理当人心乃所以爲安静阿意顺指媚上附下无所救正蔑闻箴规则虽求爲安静乃所以爲大不安静耳今灾异数见天怒未释怪征日新民情易摇尙得谓之安静乎本朝庆歴嘉祐间羣臣可否相济至熙丰而并爲一谈元祐诸贤亦可否相济至绍符而又并爲一谈由今观之孰得孰失人才之委靡至近年极矣臣之愚见窃谓勿以已意爲逆顺而以义理爲逆顺勿以同异定取舍而以是非定取舍庶乎陛下不受人之欺而国家享得贤之实今也不然脱遇有一任使有一除授则左顾右盼辄兴乏才之叹正如风痹之人纵缓不收四肢百骸不爲我用谓之骨力之强可乎陛下赫然圣明照临于上破茍同之说辟大公之途使天下人才踊跃奋迅乃可以固肌肤之会筋骸之束矣臣所谓陛下一振人才之纲领则骨力必强者此也今日急切之务兵财二事而已论者但知逐末忘本臣窃惑焉自古兴王之始奋徒手而运掉一世无兵而立有兵无财而立有财盖其精神志念沈深果断几未至不轻躁以先事势可爲不迟疑而失时挫而愈厉弱而益壮则何事不可爲何功不可立兵财本一事血脉本相通今析而言之执政各主其一不识兵而非财兵何以养财而非楮财何以办茍不通爲一体大作规模洗涤积弊而一新之臣未见其可也厥今中外所养之兵与凡屯戍沿边者不爲少矣而犹苦于无兵楮弊布在天下者凡四十千万有奇其数可谓至伙矣而犹窘于无财此岂拘泥常调者所能变而通之哉陛下必思夫兴王之始奋徒手而运掉一世者何术而致此彼惟不以常调处之危中求安死中求生故能易祸爲福如反掌之易耳是故患兵之少而言增募者谬说也患楮之不行而言秤提者尤谬说也举朝羣臣泛泛如河中木而陛下又未尝毅然振刷有所改作又乌能救今日伤败危亡之天下哉或者乃曰论事易行事难今欲振刷改作必思如之何而发端又如之何而布置又如之何而究竟可也臣应之曰今日非不可振刷改作也特患未肯振刷改作耳如陛下果肯振刷改作必有其道矣且陛下亦尝以自昔人主处艰险危急之极者而思之乎彼口之所食者何食身之所服者何服宫嫔凡几御凡几内外有冗官冗吏否乎有滥恩横费否乎兴土木否乎侈宴集否乎献议者或及此则笑曰是不过节用耳所用如丘山而所节仅涓埃此迂谈耳臣之所言奚止曰节而已哉直欲陛下如兴王之始奋徒手而运掉一世则必思坐卧仰薪饮食尝胆眞如越王句践可也必思大布之衣大帛之冠眞如衞文公可也夫如是天下将曰万乘帝王而所食如是所服如是是眞欲兴邦矣是眞欲洗一世而更新矣妃嫔耶御耶土木耶宴集耶必能奋然大从减省天下传诵曰今日汰某人矣明日又罢某事矣冗吏耶滥恩耶横费耶必能确然痛加裁抑天下传诵曰今日下某令矣明日又革某弊矣陛下立心务在必行决不朝作而暮止朝廷议论至当归一寜有甲可而乙否万一左右之臣逢迎陛下之意以爲方今事势未至危殆之极何必先爲苦节穷慼之态是说也乃害陛下之俭德者也所宜深警而亟斥之或又以爲方今幸而人无横议何必爲此纷更张皇之举是说也乃沮陛下之从善者也尤宜明辨而力排之陛下胡不思夫夏少康之兴仅有田一成有众一旅可谓至狭至微矣尙能振作兴起挽囘衰乱之邦复爲隆盛之势陛下视少康之时岂不尙易于斡旋运用乎梁武帝爲侯景所逼自知必亡乃曰自我得之自我失之亦复何恨呜呼代天作子抚有万方危迫困辱至出此言书之史册贻羞千古当其尙可救药也怠而不奋及其不可支吾也犹不知悔自昔然矣可不惩乎今日之事不问智愚不拘中外同然一辞皆曰巧妇不能爲无麫饼甚者则曰国将与楮俱敝其虑固苦其言固切而论及于振刷改作则又皆曰陛下犹未之肯也不特陛下未之肯爲陛下左右之臣者皆未之肯也毋乃以爲妨已而不暇计国乎不思皮之不存毛将安附计国乃所以爲已计也陛下躬率于上将有管晏爲时而出如陛下犹欲以平时架漏之具文而施之于伤败危亡之天下则虽有管晏犹不知爲陛下计而况未有管晏乎夫管晏孔门之所羞称也今欲求其所羞称者尙不可得陛下亦可反而思之矣人主天下之利势也陛下操赏罚之利势于掌握之内惟在乎善用之则天下何难治之有臣所谓陛下一提兵财之体统则血脉必通者此也抑臣复有献焉上以言求下下以言应上勿谓言爲无益也臣窃思今日之事复有十条焉号令率多反汗取轻天下今当愼重其所发一也赏罚未行之始天下已生疑心今当示信而勿惑二也所在军情不安敢于陵犯纪律今当厚恤而严法三也灾变之后小民艰食皆将驱而爲盗今当招籴以弥奸四也秋高马肥敌情叵测区处边画已爲后时岂容更复悠缓五也督府制阃体统相关所宜戒饬一心以国事而灭私情六也监司按行诸路楮劵徒致烦扰亟宜别行措置七也州县体量田租务在实惠及下以固民志八也湖淮交子尽合易以铜楮通彼所以寛此傥是说可行亦当早有定论九也安边所之积贮合议区画毋致阴消潜耗十也此十条亦粗足以裨末议然臣不敢掇拾细微以溷圣聪者盖以治天下必使神气精明自然骨力强而血脉通凡此末节有不劳余力而自举者陛下毋以神气之说爲迂稽诸天地验诸人事今日之变非向时火灾之比盖火灾仅在京城未爲广也今之水灾徧及外方矣不戒于火犹可诿曰居民弗谨遂至延燎水灾非细故也我宋以火德王天下先朝河决爲灾犹且上下恐惧况风雨肆虐至于此极陛下其可不奋志力行一反衰苶之光景而爲兴隆之气象哉诗曰惟昔之富不如时惟今之疚不如兹又曰我瞻四方蹙蹙靡所骋臣贱性朴愚怀不自已幸値陛下导之使言是以一吐狂僭惟陛下裁幸
秘书少监上殿第一劄子
臣仰惟陛下更化以来广开献言之路而羣臣交进互说大而朝廷之纲纪微而田野之纤悉远而边鄙之变故近而宫闱之奥密臣下言之可谓详矣陛下听之可谓熟矣而至于切陛下之身之心者间虽言及一二而未有恳恳恻恻竭尽忠爱不顾忌讳不避嫌疑爲陛下尽言无隐者臣一介疎远去国一纪兹叨宠渥幸觐清光敢不一吐其愚以报陛下知遇哉臣尝读无逸一书盖周公晚岁所作字字眞实吐自肺肝非徒纸上空言而已观其论商周享国之脩短明示两途若曰由此则金玉厥躬而养寿命之原由彼则斲丧戕贼而失性命之正故凡受病之根伏于隐微而萌蘖易生者周公皆一一先其未病而药之盖适情肆欲是之谓逸故此书戒以后王惟耽乐之从亦罔或克寿惧其心志内荒而纵伐德之斧也劳民动众是之谓逸故此书戒以无淫于观于逸于游于田惧其穷极民力以快耳目之娱也轻改旧章是之谓逸故此书戒以变乱先王之正刑至于小人惧其骤更数易而无坚凝之守也不恤众怨是之谓逸故此书戒以民否则厥心违怨否则厥口诅祝惧其怨怼繁兴隄决而川溃也淫刑穷兵是之谓逸故此书戒以乱罚无罪杀无辜惧其轻视人命路熟而手滑也老臣忠爱先事豫防列此数条凛若金科茍犯其一害已可畏兼犯数者危乎殆哉呜呼周公受文王武王付属之任恐恐然惟惧成王不自爱重则于吾责爲有负故其勤拳眞切之意必欲始终保护成王全而归我文武庶几无慙于托孤云尔然则无逸一书固切于成王之身心尤万世帝王之药石也恭惟陛下勇智本乎天锡聪明冠乎羣伦犹且孜孜勉勉崇儒兴学其于帝王之道盖已脗合无间矣抑臣犹愿以无逸爲陛下告耆盖臣卽书以验今日之事如印劵符钥之相契殆若端爲陛下而发者不可不精思而深省也且陛下固知节情欲之流以保天和持儆戒之念以弥德性矣天下咸以是贺陛下臣则未敢以爲庆也譬彼蔓草暂尔芟薙春阳一转芃然复生何则元有蔓草之根固与无宿根者不同也泛观天壤之间嘉禾与蔓草同受一气而不能两立嘉禾茂则蔓草不殖蔓草荣则嘉禾必枯反此理以观此身物欲之根不去则性命之基不牢性命之基欲牢则物欲之根当絶阴阳消长之理断断乎有不可诬者而况女德无极易以溺人刚制于酒克终实难尤陛下所宜兢兢戒谨也陛下固知体恤民情而不至积怨讟之衅存心仁厚而未尝萌嗜杀之念矣天下咸以是贺陛下臣亦未敢以爲庆也数年以来江湖闽浙寇乱交作吾民死于征敛死于徭戍死于兵革否则死于饥荒者何可数计重以楮令日变物价日增民生无聊怨讟并起昨者中原可乘之会臣下献规恢之策淮襄困于餽饷百姓踣于道涂偏师轻动弃甲而复然则陛下虽不疲民力以召怨而民力至今日而竭陛下虽无嗜杀人之念而民命至今日而残孟轲有言杀人以挺与刃有以异乎无以异也以刃与政有以异乎无以异也陛下心甚仁于百姓而百姓怨乃归于陛下凡无辜而死者虽非陛下杀之犹陛下杀之也无逸之终篇论哲王闻小人之怨詈则皇自敬德大哉敬乎敬心常存必不溺于情欲必不移于玩好必不劳民必不佳兵天下欣然戴之爲君而又何怨之有不然兢业一或少懈邪僻乘间而入侈心虐政捷出无端其极也民咨胥怨怨之不已至于詈詈之不已至于诅诅腾于万口怨萃于一人故周公痛切而言曰怨有同是丛于厥身此怨不归于他人而身实当之然则人怨乃移爲已怨祸人乃所以自祸也势一至此虽欲长享天禄以绵无疆之休其可得乎且夫逸欲之极至于轻杀而原其根本则始于一念盖一念喜功伏藏于中始若甚微炎炎不已易以滋炽及兵端一啓小不如意则遽敛而藏之夫敛之固是也然卧薪尝胆果爲何事敌国外患所以进德又岂容信甘言而弛武备乎臣恐前日之轻举与今日之宴安其爲逸一也抑臣又闻之勤者逸之对也人皆知勤之爲无逸而不知徒勤亦逸也秦皇之程书隋文之传餐乃丛脞非无逸也正使日御经帷亲近儒生若可以言勤矣然耳听经训而身不行焉则虽勤亦逸耳是故专心致志自强不息是谓无逸听之必行行之必力是谓无逸出而与讲读相亲是心也入而与妃嫔相处亦是心也无作辍无暴寒是谓无逸斯道也在大易谓之生生在鲁论谓之仁寿斯须放逸则生理息一念间断则仁寿亏甚可畏也甚可惧也周公所以保护成王至于寿考者正以元老大臣其责切已故耳陛下可不深念于此哉臣曩者将指江东因辛卯郁攸之后尝沥忱悃力言逸欲之害时朝廷以言爲讳抱此孤忠无阶得达今公道开明乐受忠言臣敢复以此说一悟圣聪惟陛下裁幸取进止
秘书少监上殿第二劄子
臣闻天地变化草木蕃天地闭贤人隐陛下新更大化正天地变化人物蕃盛之秋也臣窃怪比年以来百物日渐衰耗小民愁苦大不聊生臣滥叨麾节十有余年其在江东也旣目击凋残穷悴之态易守富沙所见尤甚于江东旋被奏事之命道经三衢视臣七八年前假守之时气象大异犹可诿曰寇实使然及归抵四明则萧条之状与三衢同人人嗟咨家家叹息耄耋之人亦云前此未见臣心甚骇之天地生物何有终穷今物耗且贵气象萧条岂无所以然之故歴观史册所载大抵物货衰少井邑荒凉徃徃不见于隆盛之时而多见于叔末之世当其隆盛也公道开明众贤彚进布列在位蔚然辉光凡融结于宇宙之间者无非瑞气之成象天不爱道地不爱宝物产蕃阜乃变化之余效耳及夫叔末之世佞僞驰骋贤智抑郁上下怠玩精采萎苶凡形见于天壤之内者景象迫促而不舒物产壅阏而不畅无寖明寖昌之势而有日销月铄之形亦理之所必然耳多贤则润泽丰腴乏财则膏液枯竭已事之验昭哉可观今日岂不多贤欤更化以来招徕耆艾登崇俊良一反天地闭塞贤才隐伏之征则当有天地变化万物繁阜之效今也贤才众多而物意焦枯如前所陈者何欤岂气数至此而微有非人力所可挽囘欤抑变衰爲盛必有旋转造化之妙而非时贤之所能及欤否则众隽虽聚本朝而分职授任未能各当其处坐观者多而任责者少欤否则陛下虽有好贤乐善之念未免貌敬心疎彼之有所抱负者实未能展布欤是数者之中必有一二于此矣而臣又窃有隐忧者深恐悠悠岁月绩用未应陛下亦见在朝之士所谓醇儒雅望者略无捄弊新奇之策必将渐起厌心且别求夫轻锐有才之人善言利而多心计者用之譬犹抱沈痼之疾风寒暑湿之所凌薄其受病固非一日积渐耗散生意才一髪耳气象萧条则其病证也人材则医也计画则药方也有善医焉未及尽用其方乃遽更他医杂试而轻攻焉则一发生意所存几何今日所用之人是也而所以用其方者未也陛下胡不集在朝之彦如庆歴间开天章给笔札俾各条陈当世之利病何以振朝廷之纲何以裕国家之计何以济生民之急何以壮边鄙之势察脉观证对病用药凿凿精实勿使空谈上之人择其尤的切可行者使各竭力任责课功计效凡布列周行者不至虚度光阴粉饰观美则事事振起物物精神昔日血气之微弱未有不转爲盛强茍徒慕贤人众多之名而无庶明励翼之实使贤者仰屋窃叹而憸人刻覈之说得以投隙而入则元气先蹙而血气随之其销铄耗竭决不止如今日而已臣来自远方不识忌讳尽吐肝膈惟愿陛下力守更化以来求贤如不及之初意毋致少有转移君臣上下苦心刻意是究是图将见薰爲太和民物苏醒享变化蕃盛之效消闭塞隐伏之机特一转移之间耳惟陛下笃信而力行之宗社幸甚生灵幸甚取进止
某口奏臣一介庸愚滥叨麾节于今一纪自陛下临御大宝未获一觐天顔误防陛下记录擢寘册府兹有管见仰裨圣德之万一圣语云卿久劳于外笃意爱民每览卿所陈备见恳恻某奏臣奉陛下寛大不敢不竭尽此心读第一劄至无逸一书非特切于成王之身心实万世帝王之药石圣语云此书周公说得切至眞可爲后世人主之法某奏臣得于道路咸言陛下圣德日新近日于逸欲之事戒之甚严更愿终始如一则无媿此书矣读至其极也民用胥怨怨之不已至于詈詈之不已至于诅诅腾于万口怨萃于一人圣意竦然首肯再三读毕某奏臣劄子中说未尽更容敷陈乞陛下垂听陛下试思逸从何起岂不曰从念上起念从何处起但如此说便认作心若认念作心元有这逸底念心譬似月念譬似云月本来光明皎洁云起则掩月云散则月之明如故心亦如是此念起则心昬念不起则心之澄明纯一素来只如是又奏陛下何以使得这念不起上改容问如何某遂奏臣以爲陛下若欲念不起只看周公先知稼穑之艰难一句大抵人主不可顿放己身在富贵崇高中须是顿放已身在艰难辛苦上天下最辛苦莫如农夫陛下岂可萌宴安之念直须将吾身不作万乘帝王看常把农夫相并看这艰难辛苦底滋味果不忘于心自然逸欲之念不起矣圣语云是某又奏陛下御经筵讲致知格物诚意正心可谓详熟今观此书周公首言君子所其无逸先知稼穑之艰难此是致知格物最要者知艰难之事则妄念不作此之谓意诚妄念不作则本心之纯明更无纤毫病痛此之谓心正天顔甚开纳连云卿所言极当极当第二劄读至今日岂不多贤欤更化以来招徕耆艾登崇俊良圣语云今日用贤区处得当否某奏陛下好贤乐善出于中心向来公道郁塞贤者屏伏在外自陛下新更大化众贤彚集目今气象甚佳但当委任而责成功圣语云正缘无人肯任责某奏若不任责虚度岁月深爲可惜目今朝行间非不济济可观然须眞实以国家爲心竭力尽瘁乃克有济此在陛下兴起振作使之趋事赴功可也圣语云此专在上之人率励之耳读至陛下见在朝之士所谓醇儒雅望者略无捄弊新奇之策必至于渐起厌心则将来别求夫轻锐有才善言利而多心计者用之口奏醇儒雅望者固是体国但恐陛下以爲迟钝则厌斁之心生此断断不可陛下一有厌贤之心彼之巧伺旁睨者捷出而乘之陛下一入其言而不自觉利害不小圣语云是是读毕上又问近日楮币之价日益减削秤提无策如何则可某奏此事虽是监司郡守之责然其机括却在朝廷若监司郡守不过小小术数行之一路一郡耳纵使秤提略起终无大益况一处价稍高则他处皆辐辏而至并这一处壊了圣语云正是如此某奏臣谓朝廷若要作规模只是减印造之数但目今百需皆要会子如何省得臣又反覆思虑只有节用一说虽是老生常谈却切实用只如陛下昨轻动师旅所幸收敛得速若不收敛兵费岂易支乎陛下省得这一大头项是印多多少少会子如此等类每事节省自然见效此不可以立谈尽也圣语云卿所奏皆当若有所见可奏来某奏圣意开纳如此臣敢不竭其愚

[book_title]蒙斋集卷五
宋　袁甫　撰
奏疏
右史直前奏事第一劄子
臣猥以庸虚叠膺误渥擢司记注直前奏事职也今事之当言者奚止一端陛下乐受尽言不以犯顔为罪臣岂敢茍为缄默以上负明天子知遇哉臣近者密侍经帷因论圣人之刚德尝啓奏陛下刚之一字最切于陛下之身羣臣言刚德者多矣而实未识所谓真刚也孔子曰吾未见刚者或以申枨为对子曰枨也欲焉得刚夫刚与欲似非对也而孔子必对言之者盖有欲则我为物役无欲则我能役物我能役物非真刚乎有欲则私意横生无欲则与天为徒非真刚乎大易所谓刚健中正纯粹精者此也中庸所谓发强刚毅足以有执者此也有毫髪之私喜私怒则防隙由此开有纤微之旁蹊曲径则蚁穴由此啓是故惩忿窒欲谓之真刚克己复礼谓之真刚汉髙祖唐太宗非无英明雄武之略然君子不敢以真刚许之者正以无帝王宅心密察之功而害吾之刚德者多也元帝牵制文义优游不断而汉业以衰文宗虚怀听纳不能坚决而唐室不振呜呼惟辟作福作威何所拘牵而无断人主者天下利势何事迟疑而不决诚以为不断耶可恭显之奏而杀望之斥堪猛更生者又何其断欤不断于去佞而反断于去贤此汉之所以衰也诚以为不决耶摈李德裕之党黜李石于远外者又何其决欤不决于逐小人而反决于逐君子此唐之所以不振也夫元帝文宗天资仁厚之主也亲近儒生之主也刚德不足卒至大弊而当时之臣又无以真刚之説啓沃上心者二君自视吾之资禀决不足以望髙祖太宗则宁守吾之仁厚喜儒不至于失故歩耳特不知人主宰制四海运动六合岂区区仁厚喜儒所可办哉是必有真刚之德而后可也仰惟陛下聪明天锡问学日新真刚之德固已得之圣心矣夫蕴于中必发于外陛下果有真刚之德则政事设施之间必有不可掩者何为乎闇然而未彰也陛下岂以发号出令率意轻变以是为刚乎此似刚而非真刚也且今日至大至急之务有二日楮币也边事也陛下虽敝敝焉日夜以为忧而算计见效迄无秋毫之功者臣以为皆由陛下刚德之未充耳诚使刚德见于节浮费则凡宫闱之用度近臣之锡赉冗官冗吏之蚕食断自今以始痛加裁抑推此以行于州县则所省之费皆可以助收楮之用矣今乃以节用为老生之常谈悠悠岁月茍且因循终不忍大有所损以示吾刻苦警励之意真刚固如是乎刚德见于惩赃吏则取二三十年以来蠧国害民之人藏富于私者尽归之于公毁家纾国自古有之明白洞达务在必行则皆可以佐收楮之用矣今乃仅因人言略加发摘罪大罚轻舆论未快陛下方且回旋曲折依违掩覆已发之赃既如是而未发者厚积深鐍偃然安享陛下悉置之不问是前日纵其为国之贼而今日又教之不体国也真刚固如是乎刚德见于覈军政则边境之事所合大加搜校某处圻疆失守某处戍兵损折某处招人填补兵粮元计若干减省若干新招赡给若干尽吐事实毫髪无隐而不然者显寘之罚今乃讳败遂非不以实闻坐收利赢缺额不补陛下明知其欺罔未尝一加黜责真刚固如是乎刚德见于择帅权则堂堂中国岂无至公血诚沈几多智之士足以当阃外之寄今也淮襄制垣不闻虚心无我收罗俊彦以资幕画又不闻深谋远计保境安民以图后效精神困于挫防之余智勇竭于耗散之后至于分阃沿江者两淮事势不相统属下多矛盾之见上无调一之策平居尚有违异缓急何以得力自古用人必先储代今未用者谓其局生而非老手已试者虽云局熟而又罔功边遽日闻敌情叵测卧薪尝胆合智并力犹惧不足陛下乃晏安暇豫如平时真刚固如是乎陛下自更大化动以汉宣综核名实为比臣窃观陛下徒有慕汉宣励精图治之名而乃堕于元帝文宗柔弱不振之失是以择善固执未有坚定之力听言纳谏未有果决之操刚德不竞意爱少偏潜窥于杳冥之中旁睨于几微之际希求御札寖开窃弄之门凭恃宠恩将有履霜之渐陛下勿谓吾之聪明自足洞照而不必过虑也罅隙一开皆害刚之斧损德之蠧也臣恐日积月累浸淫不已劝陛下以所当为者则蓄缩而有待赞陛下以非所当为者则果断而必行何则主宰不定意向易移其弊必至此耳古语曰不见其形愿察其影今陛下刚德之未充是必有阴受其病者而陛下特未之觉耳因影知形防微杜渐勿使之彰著则善矣直刚在心不在力养刚以渐不以暴抚剑疾视匹夫之勇一鼔作气再则易衰夫惟奋以大勇而又有积习涵养之功则刚德塞天地矣陛下有尧舜之资而甘与汉元帝唐文宗伍此臣所以愤懑不快而欲一吐其愚也狂僭妄言罪当万死惟陛下裁幸取进止
右史直前奏事第二劄子
臣窃伏思念先臣某事宁考朝尝进精神之説大要以为人主运动天下其妙在精神宁宗欣然嘉纳臣今复掇拾遗论为陛下详言之陛下新更大化日与大臣论道经邦精神之运宜可以光宅风动矣而中外多事蠧弊滋长因循岁月未臻厥成其故何哉君臣之间聚精防神之意常少而事物之来敝精劳神之患常多此正今日之大病也陛下每旦辨色视朝大臣奏事之后或间以台谏之论奏或继以百官之轮对而经筵早讲已迫矣进膳之余陛下复于宫中省阅章奏而晚讲又且迫矣则是一日之中焦焦焉疲其精神不亦甚乎精太用则竭神太劳则敝此必然之理也况天下之事有缓急有轻重于其缓且轻者徐徐焉应之则可以并其精神于其急且重者而无失事之患今陛下既以听政劝讲窘于日力之不给而中书之务不问巨细内而庶政外而边防丛委轇轕尽归庙堂无一事之区处不关于念虑无一纸之申明不经于裁决虽日机务总括之地势则宜然亦恐执要御详之道未必如是陛下与二三大臣有限之精神既已夺于泛泛之常程则夫急政大务所当静观黙察者安得复有精神以为之运用耶夫所为急政大务者何也上而畏天下而爱民举至大至重之责萃于陛下之一身陛下亦尝思之乎乃月正元日风从干来占为兵起越三日月犯太白占为强侯作难天下民靡敝立春之朝条风起西北占为暴霜杀物粟踊贵惊蛰后一夕雪降非时占为迫近之象又七日太白与填星合占为疾为内兵既而陨霜之异果在寒食之后则春日所占不虚矣陛下覩兹变异惕然自反凡可以召和者无所不用其至此则陛下所宜专用其精神者也近者邳徐失守海亦旋弃新复州郡势皆瓦解外虞既急内备又单维扬半是北人洞知我之表里事势如此真可寒心军实隳于轻进戍兵勦于屡防枵然空虚何以应猝况所在军情易于激变杀官吏焚州县如惠阳近事渐岂可长齐安隐忧未容安枕而豫章近地几致生变推其所以致此之因皆由帅阃久虚素无镇压之势君臣上下非不夙夜究心然大抵缓急重轻混而为一始欲俱急而终至于当急者亦缓始欲俱重而终至于当重者亦轻在彼既有所分则在此者必无所专是亦可以悟敝精劳神之失矣奈何因循茍且不能奋然改其旧而新是图士大夫有忧国之心者徒能仰屋窃叹而无敢辄为陛下言之者虽言之而陛下亦未必能行之也孟轲曰尧舜之智而不徧物急先务也尧舜之仁不徧爱人急亲贤也夫以尧舜之大圣不以周徧为能而惟以急先为贵若之何悠悠泛泛而欲治道之兴起乎是故善运其精神则虽忧勤而决无劳敝之患不善运其精神则虽劳敝而反无忧勤之实光阴迅速岁不我与陛下勿恃春秋之鼎盛而遂轻用其精神也臣忠爱之心出于恳恻惟愿陛下与二三大臣日夜聚精防神勿以薄物细故耗有限之力必使志虑专于大政规模急于远图天下之事纲举目张而太平不难致矣惟陛下裁幸取进止
臣滥司记注稽诸旧典许令直前奏事读第一劄奏臣所言乞陛下充养刚德读至汉元帝唐文宗圣语问如何某奏二君之果断不用于斥邪佞而反用于逐贤人此是二君不识刚德之真所谓真刚者须是当为之事则决于必行不当为之事则断在勿行可也陛下聪明不愧尧舜但刚德终是欠虽曰天资难以勉强然正要涵养工夫真实用力臣不敢泛説且以近日楮币边事言之见得陛下刚德有所未至圣语云楮币边事信是当今急务读至节浮费惩赃吏奏陛下近日圣断中外无不懽悦更愿务在力行又读至核军实圣语云已行下根刷数目各令着实奏来读至择将帅圣语云帅才实是难得奏臣以为人才不可以小过而轻于废弃亦不可以未试而缓于任使方今之患正是有过者虽局熟而摘其瑕疵未用者又以局生而难以尝试所以都成担阁此在陛下与大臣急为区处也圣语云极是极是读第二劄奏臣所请乞陛下爱惜精神圣语云每日都不曾有少暇奏陛下清心寡欲专意经训可谓圣主矣但目前琐屑常务固不足留圣意而经筵讲学亦不必屑屑费其精神于传注训詀之间只要领防大防推之以治天下只是理防天下大事中书之务亦如此要须全把精神提掇纲领可也圣语云朕尝谕大臣讲明楮币及边备二事其余碎务原不必劳神奏陛下圣识可谓髙明读至畏天爱民奏陛下圣德格天所以比岁丰稔圣语云米麪价平幸而得此奏今岁若更获一稔则人心愈安妥近日得雨之后气象甚佳圣语云是读至军情不安易得激变奏陛下非不忧勤于上而天下官吏终是未能洗心易虑确然为公家任责圣语云正縁任责之人少又奏陛下当养育精神务令充实上与皇天打作一片下要事事合人心教天下人悦服大臣亦宜体此意只将精神专理防大事今未免把事之缓急轻重一样都要好滚来滚去却安得许多精神圣语云极是读毕奏臣所论充养刚德爱惜精神皆是切于陛下之身愿陛下更加精思而力行之圣语云卿言甚当
论史宅之奏
臣猥以菲才误防陛下擢寘华近每侍经幄获吐愚忠愿陛下保养之心常常清明静一则一言一动皆可为万世法若有毫髪私意介乎其间虽朝夕讲论而躬行有戾揆之于心不能无歉是非毋自欺之义也陛下不以臣言为忤过加奬纳臣感激思奋以为幸遇圣明有事安敢不言有言安敢不尽臣窃见近者中外惊传陛下特形御笔谓朕欲全功臣之世而人言不已戒饬史宅之等安分畏法益加戒谨仍令自今中外臣僚奏章毋得攟摭务存大体以副朕终始元臣之意万一有此深为陛下惜之且陛下即位于兹十有二年矣而柄臣专国者十年太祖大宗之纲理天下者几至大坏而不可收拾乃前岁之冬陛下躬搅万几名之曰更化震霆发于久蛰之余赫日耀于积阴之后太平之期虽未立致然既解而更张之亦庶几其可望矣今一旦布告中外明敕臣僚毋攟摭旧事若是则是端平元年以来所更之化天下咸曰是更柄臣之弊政今保全元勲禁絶人言之札一颁天下必又潜疑窃议曰是将更端平元年以来之化矣天下喁喁之望何赖焉太祖太宗在天之灵何赖焉且陛下亦知夫言路之通塞乃治乱安危之所系乎更化之初言路尝一辟矣迩来廷绅窃窥陛下有厌听忠言之微意直声不闻习为喑黙今陛下又从而隄障之遏絶之臣恐中外之臣以言为讳虽有至大至急之事陛下亦不得闻矣陛下端居蠖濩之宫试黙省此心必知御笔之颁有惕然未安于中者陛下茍心知其非而公不足以胜私则是自欺其心矣其与陛下御经筵之时臣进勿欺之言而欣然嘉纳之际毋乃大异乎陛下聪明睿智照临万方近又并命二相作新庶政乃于此时降禁遏忠言之手札以消天下谠直敢言之气传之中外其谓陛下何防民之口甚于防川诚使柄臣有功何厌人言使其有罪言何可塞臣谓御札之颁本欲禁人之言而反激人之怒如川之防必至大决而后已陛下视今为何如时耶中外多故患在不测陛下日夜兢畏犹惧不足乃欲以方尺之纸镇服人心君臣上下泰然自安尽忘忧惶恐惧之意其可乎人情安则舒肆危则忧畏舒肆若安也而终反危忧畏若危也而终乃安陛下欲全史氏一门则当使之常有忌惮公议之心如一撤其闲将以爱之适所以祸之也况宅之兄弟久处富贵涉厯未深正当左右诗书遵蹈绳检不致贻讥清议乃可植立门戸故御札未必能福史氏而公议乃可以全史氏也陛下遽可轻发而不为之熟虑欤臣愚欲望陛下察臣区区之愚如御札犹未宣降固当泯其形迹若其已行勿嫌反汗亟赐收回庶几慰惬舆情通达言路以不失更化之初意臣触犯天威出于忠爱不容自黙惟陛下裁幸
中书舍人直前奏事劄子
臣恭惟陛下轸国歩之多艰忧更化之未效特发睿断并命宰辅陛下此心上通于天中外臣民畴不鼔舞臣窃谓宰辅之职固贵乎专亦戒乎太专不专则责不归一太专则失于独运陛下知左揆之忠直无他肠而恐其勤劳太过不可以无助也于是置右弼以佐之陛下之心不过如是而寡见浅识者妄窥形似谓圣意将有所移矣陛下察右弼之老成有素望必能长虑郤顾共图国事也于是使济左揆之所不及陛下之心不过如是而旁睨窃听者又揣摩意见谓圣心将偏有所重矣并命二相可谓至当而纷纷之论如是臣谓陛下英断奋发虽莫过于此举而二相之事陛下乃莫难于此时何难尔难于埙箎之相应金石之相宣如有虞济济之盛时也虽然是不难天下万事莫善于公莫不善于私房龄问正主庇民之道于王通通曰先遗其身能遗其身然后能无私无私然后能至公至公然后以天下为心矣世之为大臣者未尝不自谓能遗其身也然身若何而可遗必方寸洞然无一毫之私意而后能遗其身必不市恩不修怨不相倾相轧而后能遗其身必天下之所谓君子者进而用之天下之所谓小人者黜而远之凡亲故夤縁私相援引阴相嘱托者一切屏去而后能遗其身若夫任私意矜小智徇偏见听邪説胷中胶胶扰扰非真有国尔忘家公尔忘私之心则何足以为至公臣之所谓公者非曰外焉示公而已也貌似同心而中生矛防乌在其为公耶是故专制擅决者固不足以为公而徘徊犹豫善避形迹者似公而亦非公也勇徃好胜者固不足以为公而谦逊畏抑务为小心者似公而亦非公也何则宰辅者国家之柱石柱石不牢大厦将颠而何谦逊畏抑之有且非独大臣之身为然也彼与之谋议者岂无素相厚善托以心腹之人哉若其中立不倚徇义忘利者侃然正色为谋必忠是固有益而无损矣如其内怀顾望各有所主则造作语言縁饰事端谗间之隙既开交鬬之风滋炽于是朋党之论兴矣用一人焉彼以为此之党此以为彼之党而人主始莫知所适从矣行一事焉彼以为此之私此以为彼之私而人主始惑于听闻矣无事之时倡为此论犹虑簧鼓是非徒乱人意况当中外抢攘事变蠭起之际乎方今至大至急之务亦多端矣楮轻物贵民不聊生一也军情动摇志在好乱二也敌人窥我将谋大举三也阃外诸帅不相协和四也凡此者皆付之悠悠泛泛不肯出力为公家远计而朝夕所从事不过互相猜疑迭求胜负久而习惯愈激愈甚明主临朝慨叹惟曰其如朋党何士大夫相与私议亦曰其如朋党何此正唐人所谓去河北贼易去朝中朋党难今虽未见其形而兆已先见矣先见之兆不务防微待其彰著不可掩乃欲从而救之不亦难乎本朝朋党之论惟韩琦当国有以消平调一之遂使两党之迹涣然冰释琦既罢相党论复起诸贤斥逐无虚日而小人忌琦者独少其后扶持善类琦力为多臣愿以此事为大臣勉元祐之初聿新庶政惟元丰旧党分布中外多起邪説以摇撼在位吕大防倡调停之説宣仁圣烈皇后疑不能决苏辙抗章谓大臣若正已平心为安民靖国之计则人心自定虽有异党谁不归心宣仁是之臣愿以此语为陛下献虽然抑臣又有深于此者盖人主之英断不自外生当由心出临朝之时尊严若神未足为英主也要必无纤介嗜好汩其澄明之性则发为英断自然有不可玩者如其斋庄于路朝而舒肆于燕私酒色观游便辟侧媚凡所以荧惑耳目感移心志者有一于此则国家大事其精力必有所不及其志虑必有所不周大臣见其然也亦且忧惧闷郁之不暇而况权势之相偪党与之相挤日夜图维各求其自全之计国事将谁与任责耶大臣既不任责则人主之腹心耳目不得不寄于所亲信之人凡在左右者幸其有可乘之隙则防白为黑以紫乱朱将何所不至哉然则探本穷源又在陛下正身以率下而已舜之歌曰股肱喜哉元首起哉此责在大臣也臯陶之赓歌曰元首明哉股肱良哉此责在人主也臣窃观今日并命二相之后而有一人焉不能平心以徇公则将先之以猜疑而终之以朋党有猜疑之萌则股肱不可谓之喜听朋党之説则元首不可谓之明臣非敢为是过虑也诚见今日通国上下惟知患在外敌而不知忧伏萧墙惟知变在兵寇而不知祸起缙绅是以恳恳愚忠不知忌讳惟陛下与二相深思舜臯陶之言而亟图之天下幸甚祖宗幸甚取进止
某口奏陛下并命二相天下莫不欣悦为二相者所当各尽公心勿徇已私则可以上副陛下委任之意读至陛下置右弼俾助左揆之所不及玉音云朕意正是如此外间何为有纷纷之论某奏天下事有一必有两两则易于不一惟英主有以一之汉文帝尝并相陈平周勃矣一则智谋一则厚重有文帝在上虽是二相而归于一唐太宗尝并相房龄杜如晦矣一则善谋一则善断有唐太宗在上虽是二相而亦归于一然则今日何虑纷纷之论惟在陛下一人而已读至莫善于公莫不善于私玉音云极是某奏主意所向人情之所趋也主意向左彼则趋而左主意向右彼则趋而右陛下不可不察人情之所趋趋之之初未遽见有大害趋而不已分朋植党自此始矣读至谗间之隙既开交鬬之风滋炽而朋党之论于是乎兴玉音云此事极可虑又云朕尝宣谕大臣云朕并命两相正赖协心共济国事卿等宜深体此意某奏陛下圣谕极当读至人主之英断不自外生当由心出某奏臣在讲筵每奏陛下此心所宜常常清明不可稍有昬蔽陛下责宰辅以协心须是陛下先自正心可也今亦是敷述此意读至大臣既不任责则陛下之腹心耳目不得不寄于所亲信之人凡在左右者幸其有可乘之隙则防白为黑以紫乱朱将何所不至某奏陛下于此不可不着精神若使大臣不任责而左右得以乘其间彼之巧谋诡计于不知不觉之中入陛下之胸腹此其利害不小玉音云此果是利害不可不察某奏陛下之言及此宗社之福也读毕玉音又问自除二相不至有嫌疑否某奏陛下以赤心委任二相二相俱贤何至遽生嫌疑但臣所谓人情之所趋各有偏徇若陛下无以一之郤恐嫌疑从此生且如目今中外多事可谓甚矣左揆一向辞避右弼又一向畏逊若各事形迹深恐耽阁国家事无人乘当缓急之际将若之何某又奏近日广寇已平京口叛卒不用招安尽行诛勦国威稍伸又雨泽霑足雨后快晴一饱可望但边境可忧须及今勉二相如救焚拯溺速作措置玉音云人情好乱诚为可虑某奏陛下所以当日新盛德刚健不已者正将以弭祸乱之萌也若陛下不进德大臣又不任责以好乱之人情激成事变直易易耳陛下以臣此劄宣示两相俾其力行一个公字玉音云卿议论极当示两相遂退

[book_title]蒙斋集卷六
宋　袁甫　撰
奏疏
论履亩劄子
臣仰惟陛下一念爱民上通于天急闻谠言如恐不及臣窃伏思念计田输劵此事大非得已必须施行之际倍切谨审勿谓指挥已出惮于参订致贻后悔及今明示德意务体下情使人戸晓然知朝廷寛恤之心庶不致激成他患今谨条列于后　一指挥内一条人戸所纳官防各州军截凿一角发解朝廷臣谓令各州军截凿不若令人戸自凿赍赴官司何则官司截凿人戸弗信许人凿纳大信乃昭或谓人戸凿纳必有夹杂伪防之弊殊不知此虽有之然其弊亦自有限况只凿一角真伪自可稽攷若从官司截凿彼直谓以空言绐我将来官司仍前发出行用则彼固已有怨忿之心矣人情不甚相远如许其自凿以纳官则必不疑目前虽有输财之苦亦知防少而价增异日可以获利庶几其不怨大凡处事当体下情朝廷但知出令不可屡改不思怨谤一兴势须改令与其改于怨谤既兴之后孰若修于怨谤未形之先或又谓我但直行截凿足矣何恤人言殊不知朝廷用度目今窘急州县揣知此意必有密献不必尽凿之説者朝廷处匮乏至极之际万一惑于其言岂不中天下之疑纵使不为逢迎者所惑然人之疑心难以家知戸晓必曰截凿一也何苦不许人戸为之而官司必欲自行之耶臣之愚只是一个信字使天下晓然无疑而已　一指挥内一条令各州军拘人戸纳官防分为六限每限半月计三月可足以臣观之将来人戸输纳不时州郡必致申请朝廷与之展限恐限内先纳者皆是畏谨及贫弱之人违限不纳者郤是顽梗及巨力之戸朝廷今者施行正欲恤贫小然究其流弊反使强家滥被寛恩而弱戸先受督责岂不倒行逆施耶臣欲反此説而用之令州郡先催形势有力之家立定期限不许申展一则顿改收买防价必然骤长二则不堕势家之术希望展限以求幸免三则贫小者见州郡严于大家其心大服彼大家者事力有余于限内责其必纳更复何辞待大家纳足后催中戸中戸力虽稍薄然彼皆各自爱惜自能依限输官末后视所收多寡如何斟酌事体催贫小之戸或已纳数多则朝廷施行寛恩可使贫小者霑被大凡作事寛严并用如此措置诚为两得其宜右开具如前委是利便断可施行免致后悔伏候敕防
再论履亩劄子
臣窃惟近日收减防子指挥令人戸有田一亩输防子一贯分为六限三月而足臣尝奏论州县奉行往往不体朝廷之意致使中下之戸先受督促之苦其豪家巨族与吏表里不以时输此大弊也谓当先督形势之家严示约束如期输纳陛下既然臣之説臣退而告诸宰辅亦谓可行日徯续降指挥而犹未也臣亦闻其説矣盖曰势家竞买则价骤增然后催中戸以及下戸反收贵价之楮甚而无可买者非所以利贫弱也臣窃以为过矣今惟忧楮之不贵不必忧楮之太贵也楮贵而无可买正自可贺有何可忧朝廷见下戸之无可买也则寛恩可施矣此所以利贫弱也而何不利之有或又曰势家迫之太急恐滋怨而激变此亦过计也输财助国自古有之况自故相当轴士大夫不义而取之者多矣今以前日之所渔取者还以为公家之助非父祖生产作业传诸子孙者也何至遽生变耶朝廷处事往往当忧者不忧而不必忧者反以为忧何谓不必忧士大夫决不因此而生变是也何谓当忧臣滥摄铨曹仍兼西掖日日书黄及书填绫纸纷然不胜其多此等皆号官戸然而未必尽鬻爵也用兵以来窜名功赏者皆妄庸无赖人耳又近年朝廷给降祠牒不计其数极目村疃尽化缁黄寺观之内童行少而僧道多大槩皆横目无知之人此等易于为乱不若士大夫之有所顾惜也乃置此不忧而独忧士大夫何耶且有力之士大夫亦犹有力之寺观耳今一令之行将先寺观之大者乎抑先其小者乎如谓势家不可先督则寺观之大者亦付之徐徐云尔而可乎论者又谓兵法攻瑕则坚者瑕攻坚则瑕者坚今不先督势家此亦不攻坚之意也臣以为国容军容各有不同两阵相对志在决胜则攻瑕可也抚柔此民恩意绸缪而先治贫弱可乎或又谓子产有言安定国家必大焉先臣亦以为不然郑蕞尔国伯有伯石之徒逞暴恣行视公室何有故子产济之以弱今朝廷清明法度整肃上下一心安得以列国为比故臣谓今日之事所以牵制而不敢断者一言以蔽之曰未能尽捐私意而已姑息于形势之家而不念贫弱之戸此病何自而发哉私意未克刚志未决故耳譬犹治深痼之疾当使元气不伤而疾自去有庸医者乌喙大黄轻于尝试无救于疾而气先耗矣计田输劵此用乌喙大黄之喻也毋用于贫弱而独用于形势则可以全安而无害否则殆哉臣十有八日侍经帷陛下语臣曰修内司有田七万八千余亩若以收减防子指挥言之亦合照数输纳今欲特降十万贯赴封桩库交纳以充收减之数臣仰见陛下急救楮弊自上率下无所吝惜如此臣力赞陛下此举足以大服人心已而伏覩指挥一一皆如圣谕又见陛下言行相应勇于断制如此夫以陛下尚且为天下倡而士大夫独不能为众人戸倡乎臣愚欲乞睿断行下诸监司专主先督势家之説过期不纳者必罚无赦如州县奉行不防纵胥吏与势家为地抵拒拖延慢上之令则监司定将守令按劾如监司曲为庇护不即发觉许台谏纠察以闻自昔圣王之治天下不过寛严并用各得其宜而已严于监司守令以督形势之家待输纳数多楮贵物贱则贫弱之戸大示寛恩至此方表陛下怜贫恤小之心上通于天是亦祈天永命之一助也臣叠冒天威罪何所逃惟陛下裁赦
再论履亩劄子
臣近者伏覩朝廷履亩收劵指挥退而精思画为两条一曰示信官同人戸截凿使天下知的然有收减之实而不至溺于空言二曰恤小先督形势之家使天下知贫弱者其末必寛而不至流为虐政终始两説言之恳切至于再三欲乞降圣防分明行下而侧耳未有闻焉臣自知诚意不足感动然终不敢喑黙遂已者盖履亩本非仁者所当为乃大不得已而用之耳于大不得已之中而行之有方足以救楮弊之穷则公私俱便亦未可全谓之不仁也自昔朝廷行事而犯不韪之名天下不谅其心往往激成大祸熙丰犯新法之名谁复谅其兴起治功之心建绍犯事雠之名谁复谅其与民休息之心开禧犯开边之名谁复谅其恢复故疆之心然则今日犯履亩之名而欲人谅其急救楮劵之心亦可谓甚难矣虽然果能行臣示信恤小之説则天下知吾不以空言欺天下而使天下贫弱之戸终被寛恩则犹可救药也臣闻诸道路自此令之出大家巨室虽睨视未动而大寺观主首之桀黠者巧谋诡计已窥伺朝廷之意向有欲挑包散众者矣有欲鬻常住之产者矣大者既然小者胥效劝谕之术既穷必将厉威刑以迫之当是时强有力者营关节托声势足以自庇而系累笞棰以应官司之期限者皆弱小者也乡村小寺观缁黄猥杂何可胜数彼岂皆畏法循理之人哉且何独寺观为然如鬻爵冒赏之村夫与亡没官戸之不肖子平时常赋犹不乐输今迫以出钱是无故剜其肌肉也彼又岂肯俛首帖耳受系累笞棰之苦耶县道差人催督始以抗拒抗拒不已继以殴击其间巡尉不识事体奋臂争鬬则激变挻祸自此始矣此犹曰将来之患也只如目前科配防子之数亦自难行盖縁田有肥硗苗有轻重产钱有多寡在在不同难以拘泥且以临安言之自十亩以上至四十亩均纳苗一石此则田愈硗则苗愈轻也其他州县有反此者苗极轻者为上田苗极重者为下田产钱之不等亦复若此槩曰履亩岂能遽得平耶行法不平则乖争之端已见矣近闻上戸已有一种议论皆谓仓卒之间买劵未办吾之岁收惟有米耳朝廷当此稔岁储米为荒歉之备亦为有利于国为此説者乃窥测朝廷名为收减而实则横敛耳呜呼陛下之心曷尝为谋利而出此令哉彼见截凿之令未必果行故以利心量我耳臣一闻此语即披沥肝胆对众言之其语乃塞若陛下不肯明白截凿亦使臣虚负斯言矣臣所以极陈事理如上所云者大要欲陛下知天下人情如此知天下揣摩意向如此知天下求为脱免之计如此则陛下岂能家至戸晓又岂可刑驱势迫也哉反覆思虑惟有臣之二説示信以释天下之疑恤小以消天下之怨寓德意于号令之外回阳和于肃杀之余使天下谅陛下之心而已臣更有一説天府者天下州郡之所取则也畿漕者诸路监司之所视效也行之有道守之不移必当众截凿必先催形势以此推之天下大书榜帖揭之通衢有目者见有耳者闻咸曰示信如是恤小如是孰不以天府为准以畿漕为法遍天下欣然听从也哉如商邑无以为四方之极则外之分符持节者且将有辞于我以为近甸尚不能行而何以令天下志卑者茍且逃责而好髙者解印绶矣荀悦有言荣辱者赏罚之菁华也陛下有此菁华而不善用之臣谓宜宣召顔煕仲赵与谕以陛下至诚恻怛之心所宜上下交相孚洽其州县有不扰而办者首加襃擢而不然者必罚无赦菁华发用则人心兴起仍乞陛下宣谕宰辅所有中书之务不系大体者权令执政分押不必尽劳宰辅为宰辅者专以责监司郡守为务下至县令亦合人人知其才之短长与其用心之邪正今者出堂甚晚尽可防聚抡材如更欲广其见闻则当进侍从而博询之既知之矣然后拣选疏剔斥其不善者而奬其循良者如监司郡守果有风力待其绩效既成虽骤寘清华可也譬如人之一身精神周于躯干则可以常安而无疾今中书汩汩于细务而精神不周于事几臣之所甚惑也呜呼抚太平无事之运人谁不以为易今外而边事方殷内而又倡为履亩之説此何等题目既不得已而犯之必磨淬精神求以善其后庶不至于大可悔恨耳奚独宰辅当然哉陛下之精神所以鼔舞羣动者尤不宜有一息之宴安而使天下有一夫之怨讟也汉武帝席文景富庶之余患国用不赡用桑孔辈不过更钱币算舟车数事尚不曾行履亩之下策而犹不免乎海内虚耗至下轮台诏封富民侯仅能转危亡为安存况今日乎陛下如视为等间小事无庸过虑方且听不必尽行截凿之説而自悖收减之初意动摇于左右浸润之言而形势之家与夫大寺观得以内降脱免此又陛下自挠其纪纲而他人无所致力者也惟圣明以社稷生灵为念察臣狂瞽之言原臣屡渎之罪及今续降增添德意指挥而毋致后日下哀痛之诏力遏请谒动摇之渐而毋轻蹈御札已事之辙臣不胜大幸
陈时事疏
臣窃谓今日事势不当论安危当论存亡夫关于国家存亡之最急者莫急于北边秋髙马肥必谋大举传闻将以三路并进阿齐台与逆全妻将自山东窥我淮甸苏布特将自木波界窥我西蜀布占将自陜州窥我襄汉万一果如所闻国家何以御之布占本主和者也近者淮安兵叛布占举兵相应所以致此者盖亦有説武僊田八敌之深仇襄州轻于接纳已为失策李伯渊又以诈夺阿达马由是布占之怒愈甚然则和好已难谐矣始轻战而挑敌中议和而款师今战既不可和又不成势甚迫矣尚觊和而忘备悠悠度日败在眼中奚止累卵之危而已哉然则为今之计不破拘挛之格显幽拔滞则真才必不出不除张皇之禁披肝露胆则下情必不通不扫尘穴之务一意忧边则神志必不专不去浮淫之蠧舍虚就实则功程必不着不振朝廷之纲信赏必罚则气势必不奋不并江淮之势合异为同则事权必不一不察卒伍之情赈乏赒急则军心必不安此皆通国之人明知其当然而上之人迟疑顾虑不能果于有为者正以未知其职耳夫天下之所以治安者以内外上下各得其职也欲守边人人称职必先任大阃者不失其职欲阃寄人人称职必先台谏给舍不失其职欲台谏给舍人人称职必先庙堂之上不失其职今两淮荆襄四蜀冲要之地处处枵虚色色卤莽身居大阃一不暇问朝夕之所计虑者不过互相猜疑巧为倾陷谋边甚疎谋身甚密外谍甚拙内谍甚工雠敌甚浅私雠甚深帅臣若此边守何责臣所谓必先阃寄不失其职者此也自轻啓兵端经营京洛丧师辱国愁痛尚新耻过作非复事唐宿委弃军实取笑敌人绳以国法罪何可逭而台谏给舍重于抗章国有丘山之损罚无毫毛之加精采既頽折冲何赖臣所谓必先台谏给舍不失其职者此也范葵久处淮襄朝廷未得其代甚类一则杜二则杜杞之説此在庙堂平日储才耳昔之储才者豫事先定某死则某代之今事急矣何暇言储败征既形势当更改临敌易将之疑此拘常袭故之论不足信也亟求可代者大作规模并谋合智推诚付托勿掣其肘事力虽匮不可吝财兵难豫度不可中御任责在阃寄而主张在庙堂谗言莫入论议归一庶或有济今阃寄之误国者台谏给舍不敢言而庙堂亦不问使代之者果得其人台谏给舍或以风闻动摇而庙堂又轻信之则国事去矣臣所谓必先庙堂不失其职者此也而臣又有疑而未喻者天下之事缓则缓图急则急着今处呼吸危亡之秋而不厉卧薪尝胆之志习雍容镇静之量而不为捄焚拯溺之举方且牵于常调拘于吏议豢于茍安惑于坐谈大敌临前束手无措则不得已而行守江之下策淮襄既不可守江其果可守乎今淮襄尚无恙也不肯破拘挛之格不肯除张皇之禁不肯扫尘穴之务不肯去浮淫之蠧不肯振朝廷之纲不肯合江淮之势不肯收卒伍之心坐待北风一起远近响震则财为谁之财民为谁之民与其一掷而轻弃曷若先事而亟为与其疑医而待亡曷若信医而图存自古有病者未必死而讳病者必死今朝廷讳言病矣纵使开不讳之门而未能确然信任可用之人束缚绳墨靳吝脂膏不捐反间数万之金反听市虎三至之説臣恐敌不在外而在内兵不动草地而起于萧墙矣抑臣复有愚虑请尽沥衷忱为陛下精言之孟轲曰入则无法家拂士出则无敌国外患者国恒亡此言人君当纳其身于戒谨恐惧之地虽有敌国外患乃可为进德之助也强敌迫我人皆忧畏臣独谓陛下进德之机正在于此伏愿陛下杜女谒远阉宦戒防酒亲忠贤精明不衰则昏怠不起畏忌常存则邪僻莫干凛凛然常有履霜坚冰之念而后可以壮元气消外患强中国御敌国矣臣猥以浅学备数经帷正以推明经义论説古今开导上心为职臣今此疏自庙堂台谏给舍以至阃寄边守皆以不失其职为言臣岂不自知其职乎若陛下干刚日进敬心匪懈处宫闱如坐朝廷对妃嫔如对儒生则无怠无荒而四夷来王天下将曰讲説之官不失其职如此如或不然纯一有间怠荒乘之縁饰虽多真实反寡则清议将以臣之责人者移而责臣矣岂不甚可惧欤臣赤心爱君不识忌讳尽吐肝膈惟陛下裁赦
是日上不视事缴进前奏事劄子
臣闻处事势孔棘之时与常日不同有大斡旋则可以运动事几有大力量则可以镇压人心有大识虑则可以消伏变故史册所载亦可覩矣胡为今日之事独不然耶边遽方闻窘态已露楮币一事耳论説纷起施行仓卒实效未获疑谤先腾臣甚惑焉且克敌一军疽根伏藏久矣诸帅不协互相猜贰狼子野心窃窥间隙于是溃决而不可制任阃寄者各执所见朝廷持两可而听其所为遂折而归于招之一説然既招之后忧虑万端今边报又急矣敌犯凤州又犯蔡息三道并进已验于此浮光枣阳久阙正守此为何时拱黙坐视齐安制阃精鋭消沮浔阳江面守备尤疎朝廷非不明知奈何不为拯溺救焚之计而尚尔迁延玩愒耶自古主于绥怀则不轻用武主于敌忾则不屑招纳今既许其勦又许其招杂用错施初无定守有谓秦巩不可弃者矣而又惑于鞭不及马之论有谓秦巩不可纳者矣而又摇于兽穷则搏之説委恢珙以通好于布占然今之窥我者布占也和安可轻信任范葵而加兵于唐宿然今之为吾患者唐宿也兵岂可轻举首鼠两端莫知所决宵旰之忧其有既乎履亩输劵可谓下下之策曩尝议及此矣其时尚畏公论未敢犯此恶名遽改而为鬻祠牒之举已而怨谤哗然亟从寝罢曾几何时今又归于履亩鬻牒信不美也犹有物以予之今履亩则白取矣鬻牒敷配仅及大家今履亩虽云有官之家而七色杂流与已仕而亡殁者咸不免焉则所及者亦泛滥矣一命之微官与故官之子孙伏腊不周事育不继者何限今乃使与穹官显爵家温禄厚者一槩同科州县之吏不能皆良观望回护避贵虐贱有力者顽未应令而追呼迫促破家荡产悲痛无聊者大抵皆中下之戸先受其害昔之谋国兴利贻笑千古若括商若僦质若税间架若除陌钱彼岂以为得已不已耶盖亦曰不得已而为之耳然上焉不得已而虐其下则下焉亦不得已而叛其上泾原之变此亦激于不得已之至耳非独前古然也本朝熙丰间若青苗若助役若市易若手实彼其施行之初人言籍籍主国论者惟曰是不足恤也然始于不恤人言而终于不恤国家被害之民在在嗟怨我不恤彼则彼亦不恤我矣王安石误国之罪至于激成靖康之祸皆不恤之一念为之也然则为今边事之计当如何曰临敌虽不可易将宜急择忘身徇国有谋知义之帅以为之储和战虽不可执一説宜痛惩独运秘密之弊使举朝羣臣皆得以献其谋屏目前常程细务而庙堂谋谟专一以料敌制胜为急令淮襄四蜀之血脉俾与朝廷为一家而无一毫壅阏防蔽之患则边事其庶几矣为今楮币之计当如何曰行法自贵近始凡将相勲戚之家断不得夤縁幸免而使贫弱者偏受无穷之毒恢宏朝廷寛恤之意凡产去税存有名无实者一切务从阔略勿为迫促急蹙之态以激天下等死之心昭示大信上下交孚勿使疑吾徒有截凿之空言而终行刓忍桩留之实意收愈多则数愈少数愈少则价愈昂非独国利亦为民利则楮币其庶几矣顾臣迂愚之质实怀体国之忠每见圣主有仁心仁闻而今乃为宁考所未为之事二揆洁已奉公而今乃为故相不屑为之举心诚痛之故尝谓厥今有大患下人轻上幸灾乐祸此风滋长真可寒心若边事区处合宜楮币施行有序尚可弭轻量之心消意外之变如其不然边事摇军心于外楮币摇人心于内内阻外讧不亦岌岌乎殆哉臣之愚策如上所陈吐自肺肝不识忌讳惟陛下裁幸取进止
乞降招抚谕四蜀劄子
臣窃惟敌兵犯蜀忧虑万端今赵彦呐隔在仙人原音问久旷陈隆之离兴元见住米仓山髙稼在沔州亦无音耗朝廷就令四川总领安癸仲抚谕军民陛下宜降手札劳勉制帅及抚谕使又宜命词臣草诏具述陛下悯伤蜀民曩经敌兵蹂践痛犹未定今又重遭兵祸皆由和战不决举措不审召衅纳侮悔其可追老弱死于流离士卒状于锋镝惕然愧惧食息靡遑即此大意更加深切庶几远民明知上心亦使军士生其气势臣之愚虑盖见故相当国以言为讳词臣揣摩意见多所避忌语不恳恻岂能动人陛下更化以来旷然与天下为公今者诏防丁宁所贵明白洞达臣不暇远引三代诰命只如汉武末年兵戈不息深陈往悔吐自肺肝与夫唐德宗奉天诏书自谓天谴不悟人怨不知痛心腼面罪实在予下至封敖草阵伤边将诏有云伤居尔体痛在朕躬如此等语颇得王言之体愿陛下明谕词臣使之展意无所依违敇书诞敭将见欢声如雷贾勇敌忾敌兵不足虑也僭沥愚忠惟陛下采择
奏备边四事劄子
臣滥叨班缀赐对便朝窃见陛下轸念边疆忧形于色微臣恨无良策少济时艰姑竭愚虑画为四条皆至紧至切汲汲行之如拯弱救焚庶克有济其一曰固江陵以重上流之势臣闻去年拨襄鄂随郢复岳德安汉阳信阳等府州军属沿江副司而置司于鄂州拨江陵均房归峡光化荆门等府州军属荆湖副司而置司于江陵襄阳距鄂州千里而声势不接江陵介居襄鄂之间而孤城无助今德安枣阳随郢襄阳皆破而复州与信阳汉阳仅存空城而已均房光化归峡荆门或破或溃而江陵遂成孤立之势矣顾乃责沿江副司以复襄阳责荆湖副司以守江陵地势既相隔越事权亦复不专彼此牵制恐必至于蹉跌莫若以荆湖诸郡仍旧并归一帅总治江陵且拨湖南九郡以隶之庶几形势便顺事力从容经理上流之策莫急于此其二曰堰瓦梁以壮东淮之防臣闻敌人往年首犯襄阳边境连年遂入西淮至去冬又扰东淮直抵维扬三边之祸岁甚一岁今荆襄既已失陷止守江陵孤城危迫西淮屡扰荡然无藩篱可恃傥东淮守御又复不固则敌马旦夕饮江而江浙之地俱震动矣当此之时岂容玩视而弗戒乎昔孙吴筑瓦梁堰以抗强魏形势倚赖江南之境恃以为安者六十年至南唐李氏未尝不悉力经营无如堰未及成而淮已尽失今制臣建议修复故基病于工力浩瀚迫不及办宜从朝廷亟助其费乘此强敌暂退之时作急经画并日兴工庶几犹可有济其三曰处流民俾复生业臣闻淮上之民少长习于兵革为国保障其力居多去冬敌骑奄至西淮义勇往往愤激思鬬而任边阃者惟恐摧锋而怒敌但知撒篱以媚之驱逐老弱焚荡生聚以为清野之计重以敌马蹂躏腥焰熏炙淮上之民扶老携幼渡江而逃者不可胜计朝廷不以为念劳来之使中辍赈贷之令徒颁彼留江南则无所得食返江北又无以为生不亟图之非但外失捍敌之利必内重萧墙之忧臣愚以为宜申饬江淮帅守诸臣亟行赈恤以示恩惠朝廷亦合贴助支费假以资粮俾得各复生业或团结乡社以助声势或拣刺义勇以填阙额或选擢材武之人优补军职兼此数端实区处淮民之切务其四曰责边阃遣回敌使臣闻比者朝廷已尝戒饬边臣遣回敌使中外之人方幸庙谟坚定不堕奸谋稍有生意但见王檝盘桓窥觇久未出境远近之人观听已惑近者传闻犹为可疑岂其不禀朝命道宣歙而来耶朝廷周虑曲防固万无是事不知道路之言何为有此敌人变诈每得利便既有轻量之心恐肆玩弄之计今兹复来更非前日可比包藏叵测必有出于邀索之外者兼边疆効死之臣无非与敌为仇复有讹言煽摇可忧非一傥卢阻遏其来贻祸目前则专在边阃委曲区处之耳岂遂竟无良策耶或谓兹事当密难使戸知但恐欲愚国人而人终不可愚耳以臣管见王檝之欲来者乃边臣诿其事于朝廷而止其勿来者在朝廷当专其责于边阃处置少差噬脐何及臣所陈四事辞虽朴拙情实恳至傥陛下以臣言为可采伏乞睿断速赐施行
经筵进讲论李允则疏
臣闻帅阃以真才为重以善谋为主有才而无谋不足以为真才矣李允则之守边也胷中之谋愈出愈奇惧敌人疑已而扬言护岳祠修城筑也引水作石梁聚舟为竞渡寓水战也撤楼夷阬而植榆塞下设险固也上元旧不然灯特结山张乐使民纵游陷敌将也不救火灾密运器甲以补所焚安众心也此犹易能耳未足以见允则之奇谋敌遣间谍刺我兵数而能使谍者转为我用此一奇也敌敺吾民将以为质验而我能反其锋而用之又一奇也云翼卒伍之逃敌以不知所在为辞而允则指言某处运智如神又一奇也天下多事之秋使得任阃外寄者善谋如此可以寛忧顾矣虽然设谋易用谋难自信易为上所信难李牧纵匈奴数侵赵边而终不肯出战谋则善矣然其迹似乎养寇陆抗与羊祜边境交和谋亦善矣然其迹似乎卖国必也上之人寛洪大度听其所为而无掣肘之患则谋成而功立不然信任不专谗间入之则所以挠其谋者多矣臣是以深取李允则之善谋而又三叹真庙之善听也

[book_title]蒙斋集卷七
宋　袁甫　撰
奏疏
中书舍人内引第一劄子
臣猥以疎庸误防收召宠光狎至感深涕零自惟蒲柳弱质早衰多病洊布忱悃竟閟俞音然葵藿倾阳寸心炯炯傥终于辞避非陛下负臣而臣实负陛下矣是以勉策疲驽祗服明命幸借玉阶方寸地辄摅管见少裨万分愿赐垂听臣仰惟陛下聪明天纵勇智天锡心源昭彻时几洞见亦尝深思而默省乎夫莫尊乎天矣其喜悦其威怒陛下所以知之者非心欤莫幽乎鬼神矣其肸蠁其怨恫陛下所以知之者非心欤莫严乎祖庙矣其安乐其忧悲陛下所以知之者非心欤方此心之未与物交也湛然清明寂然静止及其旣交于是喜怒哀乐生焉然而时値乎艰危事遭乎变故喜乐未见而哀怒先形继天爲子而天心未契也主祭百神而神心未格也受列圣之付托而列圣之心未慰也则爲之戚焉赧焉栗栗焉而加以羽檄交驰边尘暗矣士马物故丧师闻矣孤人之子寡人之妇哭声震野矣仰吁苍穹邈焉弗闻祷尔于上下神只渺不可测率前人有指疆土又岌岌乎不可保也而法家拂士方且日以危急痛切之辞交进于吾前则愈爲之震惕震惕未已消沮继之当是之时此心之清明静止者乱矣于是乎柔媚之人乘其机而入之曰是适然尔且将按堵也否则曰天数有定非人力可预也又否则曰责在臣下不必过忧也夫以前日法家拂士之言如彼而今也柔媚之言乃如此于是乎疑虑顿释忧怀遽纾边尘若不见丧师若不知哭声若不闻呜呼外境固迷也内心之炳炳者其可欺哉惟其不可欺乌知不翻然悔悟跃然奋发耶孔子曰操则存舍则亡出入无时莫知其乡惟心之谓与噫是正操舍存亡之几也此念一囘宜深惩旣往之咎亲鲠直而斥柔佞可也未几而处逆境爲甚艰反思顺境之可喜而又适会夫敌骑暂退羽书暂稀果以爲天助神佑也虽明知秋高马肥指期非远而敌去则务偷安目前又将曰今者不乐日月其除矣于是震惕转而爲喜幸消沮易而爲纵肆何翻覆之甚耶夫始之震惕消沮今之喜幸纵肆不过随势急缓而爲之变迁皆非本心之乐也陛下何不奋干刚之勇充离照之明自觉悟于心曰嗜欲之娱何能解忧宴安之怀何足爲乐徒使我获戾于天于神于宗庙而不得一日暂安今将淸其天君尽更前辙则必屏嗜欲惩晏安而吾身始立于无过之地则必察民瘼决壅蔽而天下无异乎戸庭之间然后命股肱大臣曰国势蹙矣危机迫矣凡可以拯救生灵迓续天命者汝其开诚布公汲汲图之又命谏臣曰朕躬有过汝其尽规臣有邪佞汝其极言此何如时而尙可有所避讳乎又命将帅边臣曰凡兵之失利者汝其察夷伤劳呻吟慰安其父母妻子不幸而殁于陈者告于上而厚矜恤之其忠烈之彰彰者朝廷亟官其子若孙而旌异之大信昭布决不食言如此则天地宗庙必能察陛下之心岂不阴相默佑转灾爲祥乎四方忠臣义士必能信陛下之心岂不感激奋励捐躯报国乎理乱安危之机特在陛下方寸间耳臣不敢毛举庶事而独论心源者盖以陛下之心淸明静止则必知疾痛疴痒必通关节脉理悼边甿之涂炭愤国歩之多艰自能恶旨酒如大禹自能不迩声色如成汤自能衣大布冠大帛如兴衞之文公自能坐卧仰薪饮食甞胆如报吴之勾践转危爲安易亡爲存有不难者不然中外之事可爲痛哭流涕者岂易枚数哉诗云我瞻四方蹙蹙靡所骋陛下之忧臣之忧也陛下之辱臣之辱也主忧臣辱主辱臣死臣固不惜一死而不以一疏悟陛下乎臣学浅识闇所言朴直然区区忠赤粗得吐露陛下傥恕其狂直而加采择焉岂惟微臣之幸实宗庙生灵之幸取进止
中书舍人内引第二劄子
臣窃惟前岁之夏猥以浅学获侍经帷玉音下问汉元帝亲近儒生乃优游不断孝宣之业衰焉用儒何爲若此特不得眞儒用之耳臣是时仰赞王言之大且力陈元帝之时如萧望之刘向之徒虽未足爲眞儒然亦忠爱恳恻赤心爲国惟元帝听信不专惑于谗间此所以优游不断汉业寖衰陛下旣俞臣之言矣臣窃见端平更化之始魁垒耆艾俊杰之彦济济在列陛下锐意望治众贤交进嘉谟曰敬天爱民曰讲学纳谏言制敌则曰勿和言救楮则曰节用此皆究极根源之地而陛下日闻众君子之说以爲如此可以坐致升平矣而算计见效茫如捕风内阻外讧楮轻物贵人情惶惑国势阽危以爲端平君子未能有过于嘉绍而反不及焉于是心疑君子之无益于人国矣噫其果无益于人国耶抑名曰用君子而实未尝尽其用耶夫所贵乎眞君子者如精金良玉一心事君决无他念专意爲国决不营私似迂阔也而实恳切似高亢也而实敬畏似争辩也而实和平果尽其用则有益于国大矣今陛下先怀无益之疑于是兴拊髀之叹而窥陛下之意向者眞以君子爲误国而微动陛下之悔矣夫误而且悔则当不误者用之无使至于复悔可也奈何旁蹊曲径趋者如市淫朋比德习以成风边事绎骚一时忧窘及其暂退动色相贺心志一骄靡所不至前日私意之不敢逞者今则逞矣前日幸门之不敢啓者今则啓矣至于治国之要务御敌之至计实政未尝讲实备未尝修秋风一起忧窘又如初矣臣恐嘉熙之误未必不如端平之误而嘉熙之悔又未必不似端平之悔也然则其咎果安在欤臣尝反覆深思窃谓上有坚凝之定力则下有坚凝之实效今泛泛悠悠如舟流之靡届昬昬愦愦如醉梦之未醒用君子矣而又使小人间之朝而进一说焉陛下以爲可暮而进一说焉陛下复以爲然是可谓之坚凝乎是可谓之定力乎臣以爲莫若封植君子之根本使无纤罅微隙之可投专意责成勿摇浮议则必不至于误且悔矣天下大物也陛下不能自治专命一相一相不能独任而博资众贤此大公至正无偏无党之道也惟在圣君贤相力持坚凝之志破君子无益之说勿疑其误而易至于悔则爲君子者乃可展布四体毕智竭忠而责其坚凝之效矣如使倏用骤变乍佞乍贤则羣臣且将狐疑莫有固志而陛下左顾右盼无足以称任使者则臣恐陛下孤立于上矣昔仁宗朝张昪爲中丞弹劾无所避上曰卿孤特乃能如是昪曰臣仰托睿圣是爲不孤今陛下之臣持禄养交者多而赤心谋国者少陛下似孤立也信哉是言众贤聚在本朝更相儆戒互相辅翼非独贤者之势不孤而人主之势亦不孤举朝皆持禄养交之臣其徒实繁其根弥固小人不孤而人主则孤立矣臣愿陛下察否泰之机辨君子小人之实无使积成孤立之势可也大凡君子无近功小人无远虑小人以爲可安可乐者鸩毒也一中其毒身且危矣君子以爲可安可乐者药石也磨以歳月疾必瘳矣臣追忆陛下发汉元帝用儒之问有感于心是以罄竭愚衷干冒天听惟冀陛下勿至于屡误屡悔而终收君子有益之功此实宗社无疆之休不胜惓惓取进止某奏臣至愚极陋屏居田里岂意陛下记录收召近入修门卽拜掖垣之命控辞未允间又防许以入奏仰见陛下虚怀尽下之意【原注此下有阙文】天变迭见敌国肆暴朕甚忧惶与前年大不相同某奏陛下因此恐惧臣虽在田野知陛下之心如此此心操舍存亡全在陛下自用力读至随势急缓而爲之变迁某奏方事变之来则陛下忧惧及变故稍平则陛下安肆陛下处心岂可因外境而有所转移目下敌骑暂退羽书稍稀趁此时正当爱惜寸阴不可因彼稍宽我遂纵肆窃恐秋风一起又将临时慌窘上曰诚是如此秋且不远朕深以爲虑读至命股肱大臣曰云云某奏陛下当朴实做工夫不可只靠议和上问边事当如何做工夫某奏今当急以上流爲重江陵不固则襄州不可复不复襄州何以爲国今边备无一可恃陛下急急作措置可也若只靠议和以偷安窃恐误事上曰极是以议和之岁月爲自治之工夫朕意正如此某奏目今事势紧急陛下切不可悠悠泛泛等闲过了读至恶旨酒如大禹不迩声色如成汤某奏羣臣进言者每虑陛下于此未能无过当处上曰也无某奏若不如人言岂非宗社生灵之幸臣所以恳恳切切力论心源者正愿陛下常着精神勿爲外境所移勿爲左右之言所惑卧薪尝胆夙夜磨厉嗜欲不作天君清明中国乂安外敌自服愿陛下警省畏惧勿使此心变迁上曰是当常常畏谨臣奏陛下此言可通天地鬼神矣读第二劄某奏乞陛下保护爱惜君子不可轻易动摇上曰端平更化之初贤者布在朝廷不曾做得一事众弊轇轕愈不可爲某奏臣劄子正是极论此事以臣所见非是端平君子无益于人国乃是朝廷任用不笃未能使君子展尽所长耳陛下先疑君子无益于人国乘间者卽谓君子误国今日陛下能不悔用君子此则大计利害读至旁蹊曲径淫朋比德与夫私意幸门等语某奏陛下当于此警省若欲杜絶此弊须是有坚凝之志乃可且如去年天变陛下赫然奋发进退辅相大臣天下歌咏陛下聪明刚断今专任一相图济艰难勿爲小人转移方可谓之坚凝读至人主孤立等语某奏仁庙可谓尧舜之主张昪尙谓之孤立盖左右前后赤心爲国者少而持禄养交者多此所谓孤立也陛下若终疑君子无益于人国则将屡误屡悔迄成孤立之势矣可不惧哉上甚开纳读毕上又论及楮劵事问秤提如何某奏楮劵到今已是筑底别无良策朝廷且欲一时扛得价起不得已行此策昨日见邸报闽浙四郡守皆以价高迁秩犹恐受赏者不能自保其往若万一更欲行罚则断断不可何则天下长吏未必尽贤如朝廷责其不能奉行绳以峻罚爲郡守者思欲逃责免祸暴酷之政一切施行民无所措手足矣故臣区区恳告陛下切勿用罚召怨以伤邦本上曰是
奏乞团结民兵劄子
臣闻方今西边之患在乎兵少而力分盖兵少则备疎力分则胆薄敌攻其虚如蹈无人之境不待兵刃相接而涣然散矣可爲寒心可爲太息今欲备之疎者密胆之薄者壮处处有守次第相承敌攻一重而又有一重以爲隄障其惟亟行团结民兵之策乎或谓此策行于平居无事之时则可今势旣孔棘将有缓不及事之虑殊不知善作事者当识人情大凡人情安平而使之结集则怨咨易起事急而行之彼各保乡井恋室庐顾坟墓此正民情之所甚欲何怨之有本朝康定初契丹扰比元昊叛西可谓甚急矣始诏河北河东路强壮陜西京东西路新置弓手皆以二十五人爲团置押官四团爲都置正副都头各一人五都爲指挥置使年二十系籍各置弓弩分番教习官日给粮二升河北在籍者二十九万三千河东四十万四千陜西亦十五万而卒以此制西北两敌未闻事势急遽之时而不可以行团结之策也今者坐视所在兵少力分之弊不亟起而图之敌骑之来势若风雨乃欲以疎漏单薄之备当飘忽剽悍之敌一处失守则诸处尽瓦解矣譬犹奕棊急有急着死中求生此国棊也若惮彼之众怯我之寡遽谓缚手无策待其败亡可乎臣之愚计谓宜作急行下应沿边州郡日下举行团结民兵之政其间或有规模已成者更须精加整葺务令缜密如其未曾结集去处宜及今严行约束亟作措置处处有保甲人人知固守无枵虚疎薄之患有周衞捍御之功此实当今至大至急之务也朝廷每举一事未尝不曰专委监司郡守其所以鼔舞监司郡守者未尝不曰有赏罚奈之何能言而不能行欤当势之急也则曰仓卒何暇爲及羽檄稍稀敌骑稍退又诿之于无事矣如此则是终无可爲之时也今者团结民兵一事愿陛下宣谕宰执务在速行如救焚拯溺不容少缓仍责在监司郡守以
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>