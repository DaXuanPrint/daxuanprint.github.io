<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,卷五十">
<meta name="description" content="《全宋文》是清人严可均所辑《全上古三代秦汉三国六朝文》之一集，64卷，是一部宋代文章总集。其对于研究宋文代的历史、文化、文学的重要价值，已为学界广泛肯定。_全宋文_全文在线阅读_全宋文_全文在线下载_大玄古籍书库">
<title>全宋文_严可均_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">全宋文</span> <br/>
          作者： <span class="inputVal" id="bkauthor">严可均</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]459702</span> <br/>
          说明： <span class="inputVal" id="bkdec">《全宋文》是清人严可均所辑《全上古三代秦汉三国六朝文》之一集，64卷，是一部宋代文章总集。其对于研究宋文代的历史、文化、文学的重要价值，已为学界广泛肯定。</span> <br/>
          封面： <span class="inputVal" id="bkimg">Z_18350.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]全宋文
[book_author]严可均
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]459702
[book_dec]《全宋文》是清人严可均所辑《全上古三代秦汉三国六朝文》之一集，64卷，是一部宋代文章总集。其对于研究宋文代的历史、文化、文学的重要价值，已为学界广泛肯定。
[book_img]Z_18350.jpg


[book_title]卷一
◎　武帝
帝姓刘讳裕，字德舆，小名寄奴，彭城县绥舆里人。汉楚元王交之後。隆安中为刘牢之参军，累迁建武将军，下邳太守。元兴初为桓修抚参军，加彭城内史，以平桓玄功进使持节，都督扬、徐、兖、豫、青、冀、幽、并八州诸军事、领军将军、徐州刺史，寻领青州刺史。义熙初，进侍中车骑将军，改授都督荆、司、梁、益、宁、雍、凉七州并前十六州诸军事，解青州，加领兖州刺史。寻授开府仪同三司扬州刺史，录尚书，加北青冀二州刺史。以平慕容超功进太尉中书监，固让。寻假黄钺，授大将军扬州牧，固让。改授太尉中书监，寻领镇西将军豫州刺史，又领荆州刺史，加领南蛮校尉，授太傅中外大都督。领征西将军司豫二州刺史，加北雍州刺史。十二年策命为宋公，加九锡。十三年，以平姚泓功进爵宋王，固让。十四年为相国，恭帝即位，仍进爵宋王。元熙二年六月受禅，改元永初，在位三年，谥曰武皇帝，庙号高祖。有集二十卷。（案：《傅亮传》，高祖登庸之始，文笔皆是参军滕演。北征广固，悉委长史王诞。自此之後，至於受命，表策文诰，皆亮辞也。然帝既有集，难尽分别。今除《文选》、《艺文类聚》确指为王诞、傅亮作外，仍编入《武帝集》中。）
◇　除冶士制（永初元年八月）
有无故自残伤者补冶士，实由政刑烦苛，民不堪命，可除此条。（《宋书·武帝纪》下）
◇　矫晋安帝诏（义熙八年九月）
刘毅包藏祸心，构逆南夏。藩混助乱志，肆奸宄。赖宰辅玄鉴，抚机挫锐，凶党即戮，社稷安。夫好生之德，所因者本，肆眚覃仁，实资玄泽。况事兴大憝，祸自元凶。其大赦天下，唯刘毅不在其例，并增文武位一等。孝顺忠义，隐滞遗逸，必令闻达。（《晋书·安帝纪》：八年九月己卯，太尉刘裕害右将军兖州刺史刘藩、尚书左仆射谢混，庚辰裕矫诏。）
◇　矫安帝遗诏（十四年十二月）
唯我有晋，诞膺明命，业隆九有，光宅四海。朕以不德，属当多难，幸赖宰辅，拯厥颠覆，仍恃保，克黜祸乱。遂冕旒辰极，混一六合。方凭阿衡，惟新洪业，而遘疾大渐，将遂弗兴。仰惟祖宗灵命，亲贤是荷。咨尔大司马琅邪王，体自先皇，明德光懋，属惟储贰，众望攸集。其君临晋邦，奉系宗祀，允执其中，燮和天下，阐扬末诰，无废我高祖之景命。（《晋书·恭帝纪》，安帝崩，刘裕矫称诏。）
◇　即位诏（永初元年六月丁卯）
夫世代迭兴，承天统极，虽遭遇异途，因革殊事。若乃功济区宇，道振生民，兴废所阶，异世一揆。朕以寡薄，属当艰运，藉否终之期，因士民之力，用获拯溺，匡世拨乱，安国宁民，业未半古，功参曩烈。晋氏以多难仍遘，历运已移，钦若前王，宪章令轨，用集大命於朕躬。惟德匪嗣，辞不获申，遂祗顺三灵，飨兹景祚，燔柴于南郊，受终於文祖。猥当与能之期，爰集乐推之运，嘉祚肇开，隆庆惟始，思俾休嘉，惠兹兆庶。其大赦天下，改晋元熙二年为永初元年。赐民爵二级，鳏寡孤独不能自存者，人谷五斛。逋租宿债勿复收。其有犯乡论清议，赃污氵㸒盗，一皆荡涤洗除，与之更始。长徒之身，特皆原遣。亡官失爵，禁锢夺劳，一依旧准。（《宋书·武帝纪》下）
◇　降封晋世名臣後裔诏
夫微禹之感，叹深後昆，盛德必祀，道隆百世。晋氏封爵，咸随运改，至於德参微管，勋济苍生，爱人怀树，犹或勿翦，虽在异代，义无泯绝。降杀之宜，一依前典。可降始兴公封始兴县公，庐陵公封柴桑县公，各千户。始安公封荔浦县侯、长沙公封醴陵县侯、康乐公可即封县侯，各五百户∶以奉晋故丞相王导、太傅谢安、大将军温峤、大司马陶侃、车骑将军谢玄之祀。其宣力义熙，豫同艰难者，一依本秩，无所减降。（《宋书·武帝纪》下，又略见《南史·宋本纪》一）
◇　封功臣诏
夫铭功纪劳，有国之要典；慎终追旧，在心之所隆。自大业创基，十有七载，世路，戎车岁动，自东徂西，靡有宁日。实赖将帅竭心，文武尽效，宁内拓外，迄用有成。威灵远著，寇逆消荡，遂当揖让之礼，猥飨天人之祚。念功简劳，无忘鉴寐，凡厥诚勤，宜同国庆。其酬赏复除之科，以时论举；战亡之身，厚加复赠。（《宋书·武帝纪》下）
◇　追封刘穆之等诏
故侍中、司徒、南昌侯刘穆之，深谋远猷，肇基王迹，勋造大业，诚实匪躬。今理运维新，蕃屏并肇，感事怀人，实深凄悼。可进南康郡公，邑三千户。故左将军青州刺史王镇恶，荆、郢之捷，克剪放命，北伐之勋，参迹方叔。念勤惟绩，无忘厥心。可进龙阳县侯，增邑千五百户。（《宋书·刘穆之传》，高祖受禅，思佐命元，下诏。）
◇　下刘遵考诏
遵考服属之亲，国戚未远，宗室无多，宜蒙宠爵。可营浦县侯，食邑五百户，以本号为彭城沛三郡太守。（《宋书·刘遵考传》，高祖初即位，下诏。）
◇　封佐命功臣徐羡之等诏
散骑常侍、尚书仆射、镇军将军、丹阳尹徐羡之，监江州豫州之西阳，新蔡诸军事、抚州将军，江州刺史、华容侯王弘，散骑常侍、护军将军作唐男檀道济，中书令、领太子詹事傅亮，侍中、中领军谢晦，前左将军、江州刺史宜阳侯檀韶，使持节、雍、梁、南、北秦四州荆州之河北诸军事、後将军、雍州刺史关中侯赵伦之，使持节、督北徐、兖、青三州诸军事、征虏将军、北徐州刺史南城男刘怀慎，散骑常侍、领太子左卫率新淦侯王仲德，前冠军将军、北青州刺史安南男向弥，左卫将军滠阳男刘粹，使持节、南蛮校尉亻艮山子到彦之，西中郎司马南郡相宜侯阳张劭，参西中郎将军事、建威将军、河东太守资中侯沈林子等，或忠规远谋，扶赞洪业；或肆勤树绩，弘济艰难。经始图终，勋烈惟茂，并宜与国同休，飨兹大赉。羡之可封南昌县公，弘可华容县公，道济可改封永县公，亮可建城县公，晦可武昌县公，食邑各二千户；韶可更增邑二千五百户，仲德可增邑二千二百户；怀慎、彦之各进爵为侯，粹改封建安县侯，并增邑为千户；伦之可封霄城县侯，食邑千户；劭可封临沮县伯，林子可封汉寿县伯，食邑六百户。开国之制，率遵旧章。（《宋书·徐羡之传》，上初即位，思佐命之功，下诏。）
◇　下高句骊王高琏等诏
使持节都督营州诸军事征东将军高句骊王乐浪公琏，使持节督百济诸军事镇东将军百济王映，并执义海外，远修贡职。惟新告始，宜荷国休。琏可征东大将军，映可镇东大将军，持节都督王公如故。（《宋书·东夷高句骊传》，高祖践阼，下诏。）
◇　下褚叔度诏
夫赏不遗勤，则劳臣增劝；爵必畴庸，故在功咸达。叔度南北征讨，常管戎要；西夏不虔，诚著岭表。可封番禺县男，食邑四百户。（《宋书·褚叔度传》高祖受命，下诏。）
◇　遣大使巡行诏（六月丁丑）
古之王者，巡狩省方，躬览民物，搜扬幽隐，拯灾恤患，用能风泽遐被，远至迩安。朕以寡暗，道谢前哲，因受终之期，托兆庶之上，鉴寐属虑，思求民瘼。才弱事艰，若无津济，夕惕永念，心驰遐域。可遣大使分行四方，旌贤兴善，问所疾苦。其有狱讼亏滥，政刑乖愆，伤化扰治，未允民听者，皆当具以事闻。万事之宜，无失厥中，畅朝廷乃眷之旨，宣下民壅隔之情。（《宋书·武帝纪》下）
◇　增俸诏（六月戊寅）
百官事殷俸薄，禄不代耕。虽国储未丰，要令公私周济。诸供给昔减半者，可悉复旧。六军见禄粗可，不在此例。其馀官僚，或自本俸素少者，亦畴量增之。（《宋书·武帝纪》下）
◇　定刑诏（七月壬子）
往者军国务殷，事有权制，劫科峻重，施之一时。今王道维新，政和法简，可一除之，还遵旧条。反叛氵㸒盗三犯补冶士，本谓一事三犯，终无悛革。主者顷多并数众事，合而为三，甚违立制之旨，普更申明。（《宋书·武帝纪》下）
◇　复彭沛下邳诏（八月戊辰）
彭、沛、下邳三郡，首事所基，情义缱绻，事由情奖，古今所同。彭城桑梓本乡，加隆攸在；优复之制，宜同丰、沛，其沛郡、下邳，可复租布三十年。（《宋书·武帝纪》下，又略见《南史·宋本纪》一）
◇　肆赦诏（八月乙亥）
朕承历受终，猥飨天命。荷积善之祚，藉士民之力，率由令范，后先祗严，获遂宣训，蒸尝肇建，情敬无违。加以储宫备礼，皇基弥固，国庆家礼，爰集旬日，岂予一人，独荷兹庆。其见刑罪无轻重，可悉原赦。限百日，以今为始。先因军事所发奴僮，各还本主；若死亡及勋劳破免，亦依限还直。（《宋书·武帝纪》下）
◇　酒埽前世诸陵墓诏（闰月壬午朔）
晋世帝后及藩王诸陵守卫，宜便置格。其名贤先哲，见优前代。或立德著节，或宁乱庇民，坟茔未远，并宜洒埽。主者具条以闻。（《宋书·武帝纪》下）
◇　下众官诏（闰月辛丑）
主者处案，虽多所谘详，若众官命议，宜令明审。自顷或总称参详，於文漫略。自今有厝意者，皆当指名其人，所见不同，依旧继启。（《宋书·武帝纪》下）
◇　停冬使诏（闰月辛丑）
诸处冬使，或遣或不，事役宜省，今可悉停。唯元正大庆，不在其例。郡县遣冬使诣州及都督府，亦停之。（《宋书·武帝纪》下）
庆冬使或遣不役，宜省，今可悉停。唯元正大庆，不得废耳。郡县冬使诣州及都督府者，亦宜同停。（《宋书·礼志》一）
◇　下徐广诏（元年）
秘书监徐广，学优行谨，历位恭肃，可中散大夫。（《宋书·徐广传》）
◇　除氵㸒祠诏（二年四月己卯朔）
氵㸒祠惑民费财，前典所绝，可并下在所除诸房庙。其先贤及以勋德立祠者，不在此例。（《宋书·武帝纪》下）
◇　定刑诏（六月壬寅）
杖罚虽有旧科，然职务殷碎，推坐相寻。若皆有其实，则体所不堪，文行而已，又非设罚之意。可筹量粗为中否之格。（《宋书·武帝纪》下）
◇　除连坐法诏（十月丁酉）
兵制峻重，务在得宜。役身死叛，辄考傍亲，流迁弥广，未见其极。遂令冠带之伦，沦陷非所。宜革以弘泰，去其密科。自今犯罪充兵合举户从役者，便付营押领。其有户统及谪止一身者，不得复侵滥服亲，以相连染。（《宋书·武帝纪》下）
◇　下倭国诏（二年）
倭赞万里修贡，远诚宜甄，可赐除授。（《宋书·倭国传》）
◇　推恩外戚诏（二年）
推恩之礼，在情所同，故内树宗子，外崇后属，爰自汉魏，咸遵斯典。外祖赵光禄萧光禄，名器虽隆，茅土未建，并宜追封开国县侯，食邑五百户。（《宋书·孝穆赵后传》）
◇　诏报孔琳之（二年）
小人难可检御，司空无所间。余如奏。（《宋书·孔琳之传》）
◇　原刑诏（三年正月申辰朔）
刑罚无轻重，悉皆原降。（《宋书·武帝纪》下）
◇　分立南豫州诏（二月丁丑）
豫州南临江浒，北接河、洛，民荒境旷，转输艰远，抚莅之宜，各有其便。淮西诸郡，可立为豫州。自淮以东，为南豫州，以豫州刺史彭城王义康为南豫州刺史，征虏将军刘粹为豫州刺史。（《宋书·武帝纪》下）
◇　封徐湛之诏（三年）
永兴公主一门娇长，早罹辛苦，外孙湛之，特所锺爱。且致节之胤，情实兼常，可封枝江县侯，食邑五百户。（《宋书·徐湛之传》）
◇　下沈林子诏（三年）
军国多务，内外须才，前镇西谘议建威将军河东太守沈林子，不得遂其情事，可辅国将军起。（《宋书自序》，林子遭母忧还，东葬，乘舆躬幸，信使相望，葬毕，即下诏。）
◇　恤沈林子诏（三年）
故辅国将军沈林子，器怀真密，忠绩允著，才志未遂，伤悼在怀，可追赠征虏将军。（宋书自序。此诏末有句云：有司率常典也。似非诏中语，俟再审定。）
◇　诏少府
少府前岁所封诸洲芦荻，可开以利民。（《艺文类聚》八十二）
◇　停省县尉诏
百里之任，总时官长，县尉实效甚微，其费不少，二品县可置一尉而已。余悉停省。（《御览》二百七十。）
◇　诏答郑鲜之
劳足下勤至，吾初不择日。
◇　疾甚下手诏（五月）
朝廷不须复有别府，宰相带扬州，可置甲士千人。若大臣中任要，宜有爪牙以备不祥人者，可以台见队给之，有征讨，悉配以台见军队，行还复旧。後世若有幼主，朝事一委宰相，母后不烦临朝。仗既不许入台殿门。要重人可详给班剑。（《宋书·武帝纪》下，《南史·宋本纪》一）
◇　敕孙季高（义熙六年）
大军十二月之交，必破虏。卿今时当至广州，倾其巢穴，令贼奔走之日，无所归投。（《宋书·武帝纪》上）
◇　敕裴松之（义熙十二年冬）
裴松之廓庙之才，不宜久尸边务。今召为世子洗马，与殷景仁同，可令知之。（《宋书·裴松之传》。既克洛阳，高祖敕。）
◇　敕诸公慰视沈林子（永初三年）
其至性过人，卿等数视之。（宋书自序。上以林子孝性，不欲使哭泣减损，逼与入省，日夕抚慰，敕诸公。）
◇　即位告天策
皇帝臣裕，敢用玄牡，昭告皇天后帝。晋帝以卜世告终，历数有归，钦若景运，以命於裕。夫树君宰世，天下为公，德充帝王，乐推攸集。越ㄈ唐虞，降暨汉魏，靡不以上哲格文祖，元勋陟帝位，故能大拯黔首，垂训无穷。晋自东迁，四维不振；宰辅凭依，（《南史》作「焉依」。）为日已久。难棘隆安，祸成元兴。遂至帝主迁播，宗祀堙灭。裕虽地非齐晋，众无一旅，仰愤时难，俯悼横流，投袂一麾，则皇祀克复，及危而能持，颠而能扶，奸宄具歼，僭伪必灭。诚兴废有期，否终有数。至於大造晋室，拨乱济民，因藉时来，实尸其重。加以殊俗慕义，重译来庭，正朔所暨，咸服声教。至乃三灵垂象，山川告祥，人神协祉，岁月滋著。是以群公卿士，亿光夷人，佥曰皇灵降鉴於上，晋朝款诚於下，天命不可以久淹，宸极不可以暂旷。遂逼群议，恭兹大礼。
猥以寡德，托於兆民之上。虽仰畏天威，略是小节；顾深永怀，祗惧若。敬简元辰，升坛受禅。告类上帝，用酬万国之情。克隆天保，永祚於有宋。惟明灵是飨。（《宋书·武帝纪》下，又《礼志》三「万国之情」作「万国之嘉望」，又见《南史·宋本纪》一）
◇　追尊皇考策
维永初元年七月，皇帝谨遣某官某奉策上皇考尊号曰孝穆皇帝，仰惟圣灵，邈焉徂远。昔有周丕崇，祚兴昌季，其在魏晋，亦申情礼，所以聿追来孝，所因者本。谨稽式上代，考诸令准；称谓既极，情典攸遂。所以仰顺天人，俯穆率士，在心远慕，庶云有慰。（《通典》七十二）
◇　追尊先后策
维年月朔，皇帝谨遣某官某奉策上皇妣尊号曰孝穆皇后。伏维皇妣，资坤厚之性，体母仪之德，等美姜原，齐列任姒。训穆中闺，化流自远。膺历运期，飨兹天位。谨依前典，敬奉大礼。仰慕圣善之爱，俯增《蓼莪》之思。（通典七十二）
◇　入京城令
预是彭沛乡人赴义者，并可依刘主簿。（《宋书·刘锺传》。义旗将建，高祖版刘锺为郡主簿，明日从入京城，将向京邑，高祖令云。）
◇　征戴等令
前大尉参军戴，辟士韦玄，秉操幽遁，守志不渝，宜加旌引，以弘进退，并可散骑侍郎，在通直。（《宋书·戴传》，宋国初建下令不起。）
◇　答王弘弹谢灵运令
灵运免官而已，馀如奏。端右肃正风轨，诚副所期。岂拘常仪，自今为永制。（《宋书·王弘传》，弘弹灵运杀力人桂兴，氵㸒其嬖妾，并弹中丞王准之不举，下令答。）
◇　受相国宋公九锡令
孤以寡薄，负荷殊重，守位奉藩，危溢是惧。朝恩隆泰，委美推功。遂方轨齐晋，拟议国典。虽亮诚守分，十稔於今，而成命弗回，百辟胥暨，内外庶僚，敦勉周至。藉运来之功，参休明之迹；乘菲薄之资，同盛德之事。鉴寐永言，未知攸托。隆祚之始，思贾斯庆。其赦国内殊死以下，今月二十三日昧爽以前，悉皆原宥；鳏寡孤独不能自存者，人赐粟五斛。府州刑罪，亦同荡然。其馀详依旧准。（《宋书·武帝纪》中，义熙十四年六月。）
◇　下书辟宗炳等
吾忝大宠，思延贤彦，而《兔》潜处，《考》未臻。侧席丘园，良增虚伫。南阳宗炳，雁门周续之，并植操幽栖，无闷巾褐，可下辟召，以礼屈之。（《宋书·宗炳传》）
◇　至江陵下书（义熙八年十一月）
夫去弊拯民，必存简恕，舍纲修网，虽烦易理。江荆雕残，刑政多阙，顷年事故，绥抚未周。遂令百姓疲匮，岁月滋甚。财伤役困，虑不幸生。凋残之馀，而不减旧。刻剥征求，不循政道。宰莅之司，或非良干。未能匪躬俭（句脱一字。）苟求盈给，积习生常，渐不知改。
近因戎役，来涉二州，践境亲民，愈见其瘼，思欲振其所急，恤其所苦。凡租税调役，悉宜以见户为正。州郡县屯田池塞，诸非军国所资，利入守宰者，今一切除之。州郡县吏，皆依尚书定制实户置。台调癸卯梓材，庚子皮毛，可悉停省，别量所出。巴陵均折度支，依旧兵运。原五岁刑已下。凡所质录贼家馀口，亦悉原放。（《宋书·武帝纪》中）
◇　江陵平加领南蛮校尉下书（义熙十一年）
此州积弊，事故相仍，民疲田芜，杼轴空匮。加以旧章乖昧，事役频苦；童耄夺养，老稚服戎，空户从役，或越绋应召。每永怀民瘼，宵分忘寝，诚宜蠲除苛政，弘兹简惠。庶令凋风弊政，与事而新，宁一之化，成於期月。荆雍二州，西局、蛮府吏及军人年十二以还，六十以上，及扶养孤幼，单丁大艰，悉使遣之。穷独不能存者，给其长赈。府州久勤将吏，依劳铨序，并除今年租税。（《宋书·武帝纪》中）
◇　世子镇徐兖二州下书（义熙十二年）
吾倡大义，首自本州，克复皇祚，遂建勋烈，外夷敌，内清奸轨，皆邦人州党竭诚尽力之效也。情若风霜，义贯金石。今当奉辞西旆，有事关、河，弱嗣叨蒙，复忝今授，情事缠绵，可谓深矣。顷军国务殷，刑辟未息，眷言怀之，能不多叹。其犯罪系五岁以还，可一原遣。文武劳满未蒙荣转者，便随班序报。（《宋书·武帝纪》中）
◇　赐沈林子书（义熙十三年）
频再破贼，庆快无譬，既屡摧破，想不复久尔。（宋书自序，姚鸾精兵守，林子衔枚夜袭，即屠其城劓鸾而坑其众，高祖赐书。）
◇　请恤孟龙符表（义熙六年）
故龙骧将军、广川太守孟龙符，忠勇果毅，陨身王事，宜蒙甄表，以显贞节。圣恩嘉悼，宠赠方州。龙符投袂义初，前驱效命，推锋三捷，每为众先；及西剿桓歆，北殄索虏，朝议爵赏，未及施行。会今北伐，复统前旅。临朐之战，气冠三军。於时逆徒实繁，控弦掩泽，龙符匹马电跃，所向摧靡，奋戈深入，知死弗吝。贼超奔遁，依险鸟聚。大军因势，方轨长驱。考其庸绩，豫参济不。窃谓宜班爵土，以褒勋烈。（《宋书·孟怀玉附传》）
◇　土断表（义熙九年）
臣闻先王制治，九土攸序，分境画疆，各安其居。在昔盛世，人无迁业。故井田之制，三代以隆。秦革斯政，汉遂不改，富强兼并，於是为弊。然九服弗扰，所托成旧。（《通典》无「然」字，以此二语在不复系之於齐楚下，今此转刻误跳耳。）在汉西京，大迁田、景之族，以实关中，即以三辅为乡闾，不复系之於齐、楚。自永嘉播越，爰托淮海，朝有匡复之算，民怀思本之心，经略之图，日不暇给。是以宁民绥治，犹有未遑。及至大司马桓温，以民无定本，伤治为深，庚戌土断，以一其业。於时财阜国丰，实由於此。自兹迄今，弥历年载，画一之制，渐用颓驰。杂居流寓，闾伍弗修，王化所以未纯，民瘼所以犹在。
臣荷重任，耻责实深，自非改调解张，无以济治。夫人情滞常，难与虑始，所谓父母之邦以为桑梓者，诚以生焉终焉，敬爱所托耳。今所居累世，坟垄成行，敬恭之诚，岂不与事而至。请准庚戍土断之科，庶子本（《通典》作「庶存其本」。）所弘，稍与事著。然後率之以仁义，鼓之以威武，超大江而跨黄河，抚九州而复旧土，则恋本之志，乃速申於当年，在始暂勤，要终所以能易。
伏惟陛下，垂矜万民，怜其所失，永怀《鸿雁》之诗，思隆中兴之业。既委臣以国重，期臣以宁济，若所启合允，请付外施行。（《宋书·武帝纪》中，又见《通典》三）
◇　请恤孙季高表（义熙九年）
孙季高岭南之勋，已蒙褒赠，臣更思维，虑循稔恶一纪，据有全城（疑当作「越」。）若令根本未拔，投奔有所，招合馀烬，犹能为虞。县师远讨，方勤庙算。而季高泛海万里，投命洪流，波激电迈，指日遄至。遂奄定南海，覆其巢窟。使循进退靡依，轻舟远迸。曾不旬月，妖凶歼殄。荡涤之功，实庸为大。往年所赠，犹为未优。愚谓宜更赠一州，即其本号，庶令忠勋不湮，劳臣增厉。（《宋书·孙处传》，处字季高。）
◇　沈田子战功表（义熙十三年）
参征虏军事振武将军扶风太守沈田子，率领劲锐，背城电激，身先士卒，勇冠戎陈，奋寡对众，所向必摧。自辰及未，斩馘千数。泓丧旗弃众，奔还霸西。咸阳空尽，义徒四合。清荡馀烬，势在踵。（宋书自序）
◇　请褒赠王镇恶表（义熙十四年）
故安西司马、征虏将军王镇恶，志节亮直，机略明举。自策名州府，屡著诚绩。荆南遘衅，势据上流，难兴强蕃，忧兼内侮。镇恶轻舟先迈，神兵电临，旰食之虞，一朝雾散。及王师西伐，有事中原，长驱洛阳，肃清湖、陕。入渭之捷，指麾无前，遂廓定咸阳，俘执伪后，克成之效，莫与为畴。实捍城所寄，国之方邵也。近北虏游魂，寇掠渭北，统率众军，曜威扑讨。贼既还奔，还次泾上。故龙骧将军沈田子，忽发狂易，奄加刃害。忠勋未究，受祸不图。痛惜兼至，惋悼无已。伏惟圣怀，为之伤恻。田子狂悖，即已备宪。镇恶诚著艰难，勋参前烈。殊绩未酬，宜蒙追宠。愿敕有司，议其裒赠。（《宋书·王镇恶传》）
◇　言灵瑞表
沙门释法义，於嵩庙所石坛下，得玉璧三十二枚，黄金一饼，符彩润洁，河南太守毛之，以灵岳降瑞，送诸神府。（□□□□□□□□孙严《宋书》）
◇　进宝器表（十四年）
间者平长安，获张衡所作浑仪士圭历代宝器。谨遣奉送，归之天府。（《御览》二引《义熙起居注》十四年《相国表》）
◇　表
情由权夺。（《文选齐竟陵文宣王行状》注引《晋起居注宋公表》）
董司乖方。过实引罚。（同上。）
◇　上言乞正封赏（义熙二年三月）
昔天祸皇室，巨狡纵篡，臣等义惟旧隶，豫蒙国恩，仰契信顺之符，俯厉人臣之愤。虽社稷之灵，抑亦事由众济。其翼奖忠勤之佐，文武毕力之士，敷执在己之谦，用亏国体之大。辄申摄众军先上，同谋起义，始平京口、广陵二城，臣及抚军将军毅等二百七十二人，并後赴义出都缘道大战，所馀一千五百六十六人，又辅国将军长民、故给事中王元德等十人，合一千八百四十八人，乞正封赏。其西征众军，须论集续上。（《宋书·武帝纪》上，平桓玄上言。）
◇　白武陵王遵笺
粲等备位大臣，所怀必尽，执宪不允，自应据理陈诉。而横兴怨忿，归咎有司，宜加裁当，以清风轨。（《宋书·武帝纪》上，褚粲等役使官人，为御史所纠，谢笺言辞愤怨，高祖与大将军武陵王遵笺，并免官。）
◇　与臧焘书
顷学尚废驰，後进颓业。衡门之内，清风辍响。良由戎车屡警，礼乐中息。浮夫近志，情与事染。岂可不敷崇坟籍，敦厉风尚。此境人士，子侄如林。明发搜访，想闻令轨。然荆玉含宝，要俟开莹。幽兰怀馨，事资扇发。独习寡悟，义著周典。今经师不远，而赴业无闻。非唯志学者鲜，或是劝诱未至邪。想复弘之。（《宋书·臧宪传》，高祖镇京口，与焘书。）
◇　与刘毅书
吾往习击妖贼，晓其变态。新获奸利，其锋不可轻。宜须装严毕，与弟同举。（《宋书·武帝纪》上。）
吾往与妖贼战，晓其变态。今修船垂毕，将居前扑之。克平之日，上流之任，皆以相委。（晋书刘毅传，卢循乘胜而进，毅将率军南征，因与毅书。）
◇　函书付朱龄石
众军悉从外水取成都，臧熹朱枚於中水取广汉，使羸弱乘高监十馀，由内水向黄虎。（《宋书·朱龄石传》，义熙九年伐蜀，高祖别有函，书全封付龄石，署函边日，至白帝乃开。又见南史十六。）
◇　与韩延之书（义熙十一年）
文思事意，远近所知。去秋遣康之送还司马君者，推至公之极也。而了无愧心，久绝表疏。此是天地所不容。吾受命西征，止其父子而已。彼土侨旧，为之驱迫，一无所问。往年郄僧施谢邵任集之等，交构积岁，专为刘毅规谋，所以至此。今卿诸人，一时逼迫，本无纤畔。吾虚怀期物，自有由来。今在近路是诸贤济身之日。若大军相临，交锋接刃；兰艾杂揉，或恐不分。故白此意，并可示同怀诸人。（《晋书·司马休之传》，案：《宋书》与此小异，今别载於後：）
文思事源，远近所知。去秋遣康之送还司马军者，推至公之极也，而了不逊愧。又无表疏，文思经正不反，此是天地之不容。吾受命西讨，止其父子而已。彼土侨旧，为所驱逼，一无所问。往年郄僧施谢邵任集之等，交构积岁，专为刘毅谋主，所以至此。卿等诸人，一时逼迫，本无纤衅，吾处怀期物，自有由来，今在近路，正是诸人归身之日。若大军登道，交锋接刃，兰艾吾诚不分。故具示意，并示同怀诸人。（《宋书·武帝纪》中）
◇　与骠骑道怜书（义熙十二年）
谢景仁殒逝，悲痛摧割不能自胜。汝闻问惋愕，亦不可堪。其器体淹中，情寄实重，方欲与之共康时务。一旦至此，痛惜兼深。往矣奈何，当复奈何？（《宋书·谢景仁传》）
◇　移檄京邑
夫治乱相因，理不常泰，狡焉肆虐，或值圣明。自我大晋，阳九屡构，隆安以来，难结皇室。忠臣碎於虎口，贞良弊於豺狼。逆臣桓玄，陵虐人鬼，阻兵荆郢，肆暴都邑。天未忘难，凶力繁兴。逾年之间，遂倾皇祚。主上播越，流幸非所。神器沉沦，七庙毁坠。夏后之罹浞，有汉之遭莽、卓，方之於玄，未足为喻。自玄篡逆，於今历年，亢旱弥时，民无生气。加以士庶疲於转输，文武困於造筑，父子乖离，室家分散。岂唯《大东》有杼轴之悲，《В梅》有倾筐之暨而已哉！仰观天文，俯察人事，此而能久，孰有可亡。凡在有心，谁不扼腕。裕等所以叩心泣血，不遑启处者也。是故夕寐宵兴，援奖忠烈，潜构崎岖，险过履虎。（此下《南史》有「乘机奋发义不图全」。）辅国将军刘毅、广武将军何无忌、镇北主簿孟昶，兖州主簿魏咏之，宁远将军刘道规，龙骧将军刘藩，振威将军檀凭之等，忠烈断金，精贯白日，荷戈奋袂，志在毕命。益州刺史毛璩，万里齐契，埽定荆楚。江州刺史郭昶之，奉迎主上，宫於寻阳。镇北参军王元德等，并率部曲，保据石头。扬武将军诸葛长民，收集义士，已据历阳。征虏参军庾赜之等，潜相连结，以为内应。同力协规，所在蜂起。即日斩伪徐州刺史安城王修、青州刺史弘首。义众既集，文武争先，咸谓不有一统，则事无以辑。裕辞不获已，遂总军要。庶上凭祖宗之灵，下罄义夫之力。剪馘逋逆，荡清京辇。
公侯诸君，或世树忠贞，或身荷爵宠，而并俯眉猾竖，自效莫由。顾瞻周道，宁不吊乎！今日之举，良其会也。裕以虚薄，才非古人，接势於已践之机，受任於既颓之运。丹诚未宣，感慨愤跃，望霄汉以永怀，眄山川以增厉。授檄之日，神驰贼廷。（《宋书·武帝纪》上，又见南史宋本纪一）
◇　署廷尉寺门
有犯张廷尉家者，军法论。（《南史·张邵传》，邵父敞，先为尚书，以答事微谬降为廷尉卿及宋武帝讨桓玄命署寺门。）
◇　纪功鼎文（永初中）
沸秦洛，伏大汉。（《鼎录》）
◇　兵法
大白荧惑，一南一北为死丧。（《开元占经》二十一引《宋武兵法》。）

[book_title]卷二
◎　少帝
帝讳义符，小字车兵，武帝长子。义熙十一年拜豫章世子，宋台建，拜宋世子，元熙元年进宋太子。武帝受禅，立为皇太子。永初三年五月即位，改元景平。在位二年，为徐羡之、传亮所废，寻遇弑。
◇　下徐羡之诏
平理狱讼，政道所先。朕哀荒在疚，未堪亲览，司空尚书令可率众官月一决狱。（《宋书·徐羡之传》）
◇　允殷景仁辞侍中诏
景仁退挹之怀，有不可改，除黄门侍郎，以申君子之请。（《宋书·殷景仁传》）
◇　录阳瓒诏
故宁远司马濮阳太守阳瓒，滑台之逼，厉诚固守。投命徇节，在危无挠。古之烈士，无以加之，可赠给事中，振恤遗孤，以慰存亡。（《文选》颜延之《阳给事诔》）
◇　封吐谷浑阿豺诏（景平元年二月）
吐谷浑阿豺，介在遐表，慕义可嘉，宜有宠任。今酬其来款，可笃塞表诸军事安西将军沙州刺史浇河公。（《宋书·吐谷浑传》）
◇　慰劳高句骊王高琏诏（景平二年）
皇帝问使持节散骑常侍都督营平二州，诸军事征东大将军高句骊王乐浪公。纂戎东服，庸绩继轨；厥惠既彰，款诚亦著。逾辽越海，纳贡本朝。朕以不德，忝承鸿绪。永怀先踪，思覃遗泽。今遣谒者朱邵伯副谒者王邵子等，宣旨慰劳。其茂康惠政，永隆厥功；式昭往命，称朕意焉。（《宋书·东夷高句骊传》。）
◇　任徐羡之令
朝廷及大府事悉咨徐司马，其馀启还。（《宋书·张邵传》，武帝北伐，刘穆之卒，朝廷忄匡惧，便欲发诏以司马徐羡之代之，张邵以世子无专命，宜须北咨信反，乃使世子出命。）
◎　文帝（一）
帝讳义隆，小字车儿，武帝第三子。义熙十一年封彭城县公，历徐州司州荆州刺史，宋受禅，封宜都王，镇湘州。景平二年八月即位，改元元嘉，在位三十年，为元凶劭所弑，谥曰景皇帝，庙号中宗。孝武定乱，改谥曰文皇帝，庙号太祖，有集十卷。
◇　听讼诏（元嘉元年八月）
政刑多所未悉，可如先二公推讯。（《宋书·徐羡之传》，太祖即祚，有司奏车驾依旧临华林园听讼，下诏。）
◇　追复庐陵王义真诏（元年八月）
前庐陵王灵柩在远，国封堕替，感惟拱恸，情若贯割。王体自至极，地戚属尊，岂可令情礼永沦，终始无寄。可追复先封，特遣奉迎，并孙华谢妃一时俱还，言增摧哽。（《宋书·庐陵王义真传》）
◇　追崇临川王道规诏
裒崇道勋，经国之盛典；尊亲追远，因心之所隆。故侍中、大司马临川烈武王，体道钦明，至德渊邈，睿哲自天，孝友光备。爰始协规，则翼赞景业，陵威致讨，则克翦枭鲸。逮妖逆交侵，方难孔棘。势逾累棋，人无固志。王神谟独运，灵武宏发，辑宁内外。诛覆群凶，固已化被江汉；勋高微管，远猷侔於二南，英雄迈於两献者矣。朕幼蒙殊爱，德荫特隆。丰恩慈训，义深情戚。永惟仁范，感慕缠怀。今当拥移寝，初祀西夏。思崇喜礼，式备徽章。庶以昭宣风度，允副幽显。其追崇丞相，加殊礼，鸾略九旒，黄屋左纛、给节钺、前後部羽葆、鼓吹、虎贲班剑百人，侍中如故。（《宋书·临川王道规传》，初太祖少为道规所养，高祖命绍焉，咸以礼无二继，太祖还本，而定义庆为荆州，庙主当随往江陵，太祖诏。）
◇　诏征载宗炳（二年）
新除通直散骑侍郎戴，太子舍人宗炳：并志托丘园，自求衡荜。恬静之操，久而不渝，可国子博士，炳可通直散骑侍郎。（宋书戴传。）
◇　下百济王馀映诏（二年）
皇帝问使持节、都督百济军事、镇东大将军百济王。累叶忠顺，越海效诚，远王纂戎，聿）先业。慕义既彰，厥怀亦款。浮桴骊水，献琛执贽。故嗣位方任，以藩东服。勉勖所莅，无坠前踪。今遣兼谒者闾丘恩子、兼副谒者丁敬子等，宣旨慰劳，称朕意。（《宋书·百济国传》）
◇　诛徐羡之等诏（三年正月）
民生於三，事之如一，爱敬同极，岂惟名教，况乃施侔造物，义在加隆者乎。徐羡之、傅亮、谢晦，皆因缘之才，荷恩在昔，擢自无闻，超居要重，卵翼而长，未足以譬。永初之季，天祸横流，大明倾曜，四海遏密。实受顾托，任同负图。而不能竭其股肱，尽其心力，送往无复言之节，事居阙忠贞之效，将顺靡记，匡救蔑闻；怀宠取容，顺成失德。虽末因惧祸，以建大策，而逞其悖心，不畏不义。播迁之始，谋肆鸩毒，至止未几，显行怨杀，穷凶极虐，荼酷备加，颠沛皂隶之手，告尽逆旅之馆，都鄙哀愕，行路饮涕。故庐陵王英秀明远，徽风夙播，鲁卫之寄，朝野属情。羡之等暴蔑求专，忌贤畏逼，造构贝锦，成此无端，罔主蒙上，横加流屏，矫诬朝旨，致兹祸害。寄以国命，而翦为仇雠；旬月之间，再肆鸩毒，痛感三灵，怨结人鬼。自书契以来，弃常安忍，反易天明，未有如斯之甚者也。昔子家从弑，郑人致讨，宋肥无辜，荡泽为戮。况逆乱倍於往衅，情痛深於国家，此而可容，孰不可忍。即宜诛殛，告谢存亡。而於时大事甫尔，异同纷结，匡国之勋实著，莫大之罪未彰。是以远酌民心，近听舆讼。虽欲讨乱，虑或难图。故忍戚含哀，怀耻累载。每念人生实难，情事未展，何尝不顾影恸心，伏枕泣血。今逆臣之衅，彰暴遐迩，君子悲情，义徒思奋，家雠国耻，可得而雪，便命司寇，肃明典刑。晦据有上流，或不即罪，朕当亲率六师，为其遏防。可遣中领军到彦之即日电发，征北将军檀道济络驿继路，符卫军府州以时收翦。已命征虏将军刘粹断其走伏。罪止元凶，馀无所问。感惟永往，心情崩绝。氛雾既祛，庶几治道尔。（《宋书·徐羡之传》）
◇　追恤庐陵王义真诏（三年正月）
故庐陵王含章履正，英哲自然，道心内昭，徽风遐被。遭时多难，志匡权逼，天未悔祸，运钟屯险，群凶肆丑，专窃国柄，祸心潜构，衅生不图。朕每永念雠耻，含痛内结，遵养奸慝，情礼未申。今王道既亨，政刑始判，宣昭国体，於是乎在。可追崇侍中、大将军，王如故。为慰冤魂，少申悲愤。（《宋书·庐陵王义真传》）
◇　追赠张约之诏（三年正月）
乃者权臣陵纵，兆乱基祸，故吉阳令张约之。抗疏矢言，至诚慷慨，遂事屈群丑，殒命遐疆，志节不申，感焉兼至。昔关老奏书，见纪汉策，阎纂献规，荷荣晋代。考其忠概，参迹前踪，宜加旌显，式扬义烈。可赠以一郡，赐钱十万，布百匹。（《宋书·庐陵王义真传》）
◇　遣大使巡行昭（五月）
夫哲王宰世，广达四聪，犹巡岳省方，采风观政。所以情伪必审，幽遐罔滞，王泽无拥，九皋有闻者也。朕以寡薄，猥纂洪绪。虽永念治道，志存昧旦。愿言傅岩，发想宵寐，而丘园之秀，藏器未臻，物情民隐，尚隔视听。乃眷区域，辍寝忘冫食。今氛祛荡，宇内宁晏，旌贤弘化，於是乎始。可遣大使巡行四方。其宰守称职之良，闺荜一介之善，详悉列奏，勿或有遣。若刑狱不恤，政治乖谬，伤民害教者，具以事闻。其高年鳏寡，幼孤六疾，不能自存者，可与郡县优量赈给。博采舆诵，广纳嘉谋，务尽衔命之旨，俾若朕亲览焉。（《宋书·文帝纪》）
◇　班宣诏书（三年）
昔王者巡功，群后述职，不然，则有存省之礼，聘ぽ之规。所以观民立政，命事考绩，上下偕通，遐咸被。故能功昭长世，道历远年。朕以寡暗，属承洪业。寅畏在位，昧於治道。夕惕惟忧，如临渊谷。惧国俗陵颓，民风凋伪。眚厉违和，水旱伤业。维勤躬庶事，思弘攸宜；而机务惟殷，顾循多阙。政刑乖谬，未获具闻。岂诚素弗孚？使群心莫尽，纳隍之愧，在予一人，以岁时多难。王道未壹，卜征之礼。废而未，眷被氓庶，无忘钦恤。今使兼散骑常侍渝等，申令四方，周行郡邑。亲见刺史二千石官长，申述至诚。广询怡要，观察吏政。访求民隐，旌举操行。存问所疾，礼俗得失。一依周典，每各为书。还具条奏，俾朕昭然。若观览焉。大夫君子，其各悉心敬事，无惰乃力。其有咨谋远图，谨言中诚，陈之使者，无或隐遗。方将敬纳良规，以补其阙；勉哉勖之，称朕意焉。（《宋书·裴松之传》）
◇　赐始兴太守徐豁诏（三年）
始兴大守豁，洁己退食，恪居在官，政事理，惠泽沾被。近岭南荒弊，郡境尤甚。拯恤有方，济厥饥馑。虽古之良守，蔑以尚焉。宜蒙褒赏，以旌清绩。可赐绢二百匹，谷千斛。（《宋书·徐豁传》。）
◇　追封东汉沈戎为述善侯诏（三年）
东汉故臣沈戎，沈国嫡系，世有善行，才智兼长，忠义自矢，遂敢身入虎穴，论以至诚。一矢不加，逆子格面，茅社之锡，用以旌功。乃国难既夷，挂冠远遁，舍故宅为佛寺，弃封侯如脱屣。进不为身，退不为名，忠上洁己，邦家之光。沈氏积善，唯戎述之，可追封为述善侯。（沈麟士《述祖德碑》）
◇　蠲恤丹徒诏（四年三月）
丹徒桑梓绸缪，大业攸始，践境永怀，触感罔极。昔汉章南巡，加恩元氏，况情义二三，有兼曩日。思播遗泽，酬慰士民。其蠲此县今年租布，五岁刑以下，皆悉原遣。登城三战及大将家，随宜隐恤。（《宋书·文帝纪》）
◇　答范泰诏（四年）
知与慧义论踞食，近亦粗闻。率意不异来旨，但不看佛经，无经制以所见耳，不知慧严云何？道生便是县同，慧观似未肯悔其始位也，比自可与诸道人更求其中邪？祗洹碑赞，乃不忆相许。既非所习，加以无暇，不获相酬，甚以为恨。（《弘明集》十二）
◇　求谠言诏（五年正月）
朕恭承洪业，临飨四海，风化未弘，治道多昧，求之人事，鉴寐惟忧。加顷阴阳违序，旱疫成患，仰惟灾戒，责深在予。思所以侧身克念，议狱详刑，上答天谴，下恤民瘼。群后百司，其各献谠言。指陈得失，勿有所讳。（《宋书·文帝纪》。）
◇　赐徐豁营葬事钱布诏（五年）
豁廉清勤恪，若称所司，故擢授南服，申其才志，不幸丧殒，朕甚悼之。可赐钱十万，布百匹，以营葬事。（《宋书·徐豁传》。）
◇　报师子国王诏（五年）
此《小乘经》甚少，彼国所有，皆可悉为写送之。闻彼邻多有师子，此献未睹，可悉致之。（□□□□□□□□引《宋元嘉起居注》。）
◇　与彭城王义康诏
降延之为小邦不政，有谓其在都邑，岂动物情，罪过彰著，亦士庶共悉。直欲选代，令思愆里闾，犹复不悛。当驱往东土，乃至难恕。自可随事录治，殷刘意咸无异也。（《宋书·颜延之传》。）
◇　章太后生母丧礼诏（六年）
朕夙罹偏罚，情事兼常。每思有以光隆懿戚，少申罔极之怀。而礼文遗逸，取正无所。监之前代，用否又殊。故惟疑累年，在心未遂。苏夫人奄至倾殂，情礼莫寄，追思远恨。与事而深日月有期，将卜窀穸。便欲粗依《春秋》以贵之义，式遵二汉推恩之典。但动藉史笔，传之後昆，称心而行，或容未允。可时共详论，以求其中。执笔永怀，益增感塞。（《宋书·殷景仁传》。）
◇　答王弘诏
省表，远拟隆周经国之体，近述《大易》卑牧之志，三复冲旨，良用怃然。公体道渊虚，明识经远，毗翼艰难，勋猷光茂，俾朕获辰居垂拱，司契委成。岂容高逊总录，固辞神州？使成务有亏，以重朕之不德邪？深存体国，所望夤亮。骠骑亲贤之寄，地均旦、。还入内辅，参赞机务，辄敬从所执。（《宋书·王弘传》。）
◇　答王弘诏
卫军表如此，司徒宜须事力，可顺公雅怀，割二千人配府，资储不烦事送。（《宋书·王弘传》。）
◇　北伐诏（七年三月）
河南，中国多故，湮没非所，遗黎荼炭，每用矜怀。今民和年丰，方隅无事，宜时经理，以固疆场。可简甲卒五万，给右将军到彦之，统安北将军王仲德、兖州刺史竺灵秀舟师入河，骁骑将军段宏精骑八千，直指虎牢豫州刺史，刘德武劲勇一万，以相犄角，後将军长沙王义欣可权假节，率见力三万，监征讨诸军事。便速备办，月内悉发。（《宋书·索虏传》。）
◇　戒刘道济诏
闻卿在任，未尽清省，又颇为殖货。若万一有此，必宜改之。比传人情不政缉谐，当以法御下。深思自警，以副本望。（《宋书·刘粹传》。）
◇　答江夏王义恭诏（七年）
吾亦得湛启事，为之酸怀。乃不欲苟违所请。但汝弱年，新涉庶务。八州殷旷，专断事重。畴谘委仗，不可不得其人。量算二三，未获便相顺许。今答湛启，权停彼葬。顷朝臣零落相系，寄怀转寡，湛实国器。吾乃欲引其令还，直以西夏任重，要且停此事耳。汝庆赏黜罚豫关得失者，必宜悉相委寄。（《宋书·刘湛传》，时刘湛求自送子丧还都，义恭亦为之陈请，太祖答义恭，又南史三十五。）
◇　与义恭诏（七年）
事至於此，甚为可叹，当今之才，委授已尔，宜尽相弥缝，取其可取，弃其可弃。汝疏云：泯然无际，如此甚佳，彼多猜，不可令万一觉也。汝年已长，渐更事物。且群情瞩望，不以幼昧相期、何由故如十岁时。动止谘问但当今所专，必是小事耳，亦恐量此轻重，未必尽得。彼之疑怨，兼或由此邪？（《宋书·刘湛传》，义恭每为刘湛所裁，自以年长未得行意，虽奉诏旨，颇有怨言，上友于素笃，欲加酬顺，乃诏之。）
◇　下吐谷浑慕瑰诏（七年）
吐谷浑慕瑰兄弟慕义，至诚可嘉，宜授策爵，以甄忠款，可督塞表诸军事征西将军沙州刺史陇西公。（《宋书·吐谷浑传》。）
◇　节俭诏（八年三月）
自顷军役殷兴，国用增广，资储不给，百度尚繁。宜存简约，以应事实，内外可通共详思，务令节俭。（《宋书·文帝纪》。）
◇　劝农桑诏（闰月）
自顷农桑惰业，游食者众，荒莱不辟，督课无闻。一时水早，便有罄匮，苟不深存务本，丰给靡因。郡守赋政方畿，县宰亲民之主，宜思奖训，导以良规。咸使肆力，地无遗利，耕蚕树艺，各尽其力。若有力田殊众，岁竟条名列上。（《宋书·文帝纪》）
◇　诏譬临川王义庆（八年）
玄象茫昧，既难可了。且史家诸占，各有异同。兵星王时，有所干犯。乃主当诛。以此言之，益无惧也。郑仆射亡後，左执法尝有变，王光禄至今平安。日蚀三朝，天下之至忌。晋孝武初有此异，彼庸主耳，犹竟无他。天道辅仁福善，谓不足横生忧惧。兄与後军，各受内外之任，本以维城表里经之，盛衰此怀实有由来之事。设若天必降灾，宁可千里逃避邪。既非远者之事，又不知吉凶定所。若在都则有不测，去此必保利贞者，岂敢苟违天邪？（《宋书·临川王道规传》，太白星犯右执法，义庆惧有灾祸，乞求外镇，太祖诏譬之，义庆固求解仆射，乃许之。）
◇　遣大使巡益梁四郡诏（九年六月）
益梁交广，境域幽遐。治宜物情，或多偏拥。可更遣大使，巡求民瘼。（《宋书·文帝纪》）
◇　录长沙景王等诏（九年）
古者明王经国，司勋有典，平章以驭德刑，班瑞以畴功烈，铭徽庸於鼎彝，配祀於清庙。是以从飨先王，义存商诰；祭於大蒸，礼著周典。自汉迄晋，世崇其文，王猷既昭，幽显咸秩。先皇经纬天地，拨乱受终，骏命爰集，光宅区宇，虽圣明渊运，三灵允协，抑亦股肱翼亮之勤，祈父宣力之效。故使持节、侍中、都督南徐兖二州扬州之晋陵京口诸军事、太傅、南徐兖二州刺史长沙景王，故侍中、大司马临川烈武王，故司徒南康文宣公穆之，侍中、卫将军、开府仪同三司、录尚书事、扬州刺史华容县开国公弘，使持节、散骑常侍、都督江州豫州西阳新蔡晋熙四郡军事、征南大将军、开府仪同三司、江州刺史永县开国公道济，故左将军、青州刺史龙阳县开国侯镇恶，或履道广深，秉德冲邈；或雅量高劭，风鉴明远；或识唯知正，才略开迈，咸文德以熙帝载，武功以隆景业，固以侔纵姬旦，方轨伊、邵者矣。朕以寡德，纂戎鸿绪，每惟道勋，思遵令典，而太常未铭，从祀尚阙，鉴寐钦属，永言深怀。便宜敬是前式，宪兹嘉礼。勒功天府，配祭庙廷，俾示徽章，垂美长世，茂绩远猷，永传不朽。（《宋书·长沙王道怜传》，又略《见南史·宋本纪》二。）
◇　增封王弘等诏（九年）
乃者三逆煽祸，实繁有徒，爰初遵养，暨於明罚，外虞内虑，实惟夷难。故大保华容县公弘、故卫将军华、故左光禄大夫昙首，抱义怀忠，乃情同至，筹谋庙堂，竭尽智力，经营艰险，简自朕心。国耻既雪，允膺茅土，而并执谦挹，志不命逾，故用伫朝典，将有後命。盛业不究，相系殒落，永怀伤叹，痛恨无已。弘可增封千户，华、昙首封开国县侯，食邑各千户。护军将军建昌公彦之，深诚密谟，比踪齐望，其复先食邑，以酬忠勋。（《宋书·王弘传》。）
◇　恤王弘家诏
闻王太保家便已匮乏，清约之美，同规古人。言念始终，情增凄叹，可赐钱百万，米千斛。（《宋书·王弘传》。）

[book_title]卷三
◎　文帝（二）
◇　徙谢灵运诏（九年）
灵运罪衅累仍，诚合尽法。但谢玄勋参微管，宜宥及後嗣，可降死一等，徙付广州。（《宋书·谢灵运传》，延尉奏灵运率部众反叛，论正斩刑。上爱其才，欲免官而已。彭城王义康坚执谓不宜恕，乃诏。）
◇　下杨难当诏（十年）
杨难当表如此悔谢前愆，可特恕宥，并特还章节。（《宋书·氐胡传》。）
◇　梁州平下诏（十年）
萧承之禀命先驱，蒙险深入，全军屡克，奋其忠果，可龙骧将军，随府转宁朔司马，太守如故。（《南齐书·高帝纪》上。）
◇　营道侯冠礼诏（十一年）
营道侯交綦可克日冠，外详旧施行。何祯冠仪约制及王堪私撰《冠仪》，亦皆家人之可遵用者也。
◇　答沮渠茂虔诏（十一年）
故使持节侍中都督秦、河、沙、凉四州诸军事车骑大将军开府仪同三司领护匈奴中郎将西夷校尉凉州牧河西王蒙逊，才兼文武，勋济西服。爰自万里，款诚夙著。方仗忠果，翼宣远略。奄至薨殒，凄悼於怀。便遣使吊祭，并加显谥。嗣子茂虔，纂戎前轨，乃心弥彰。宜蒙宠授，绍兹蕃业。可持节散骑常侍都督凉秦河沙四州诸军事征西大将军领护匈奴中郎将西夷校尉凉州刺史河西王。（《宋书·氏胡大且渠蒙逊传》）
◇　求贤诏（十二年四月）
周宗以宁，实由多士，汉室之隆，亦资得人。朕寐寤乐贤，为日已久，而则哲难阶，明扬莫效。用令遗才在野，管库虚朝；永怀前载，惭德深矣。夫举尔所知，宣尼之笃训，贡士任官，先代之成准。便可宣敕内外，各有荐举。当依方铨引，以观厥用。（《宋书·文帝纪》）
◇　诛檀道济诏（十三年三月）
檀道济阶缘时幸，荷恩在昔，宠临优渥，莫与为比。曾不感佩殊遇，思答万分，乃空怀疑贰，履霜日久。元嘉以来，猜阻滋结，不义不昵之心，附下罔上之事，固已暴之民听，彰於遐迩。谢灵运志凶辞丑，不臣显著，纳受邪说，每相容隐。又潜散金货，招诱剽猾，逋逃必至，实繁弥广，日夜伺隙，希冀非望。镇军将军仲德往年入朝，屡陈此迹。朕以其位居台铉，豫班河岳，弥缝容养，庶或能革。而长恶不悛，凶慝遂遘，因朕寝疾，规肆祸心。前南蛮行参军庞延祖具悉奸状，密以启闻。夫君亲无将，刑兹罔赦。况罪衅深重，若斯之甚。便可收付廷尉，肃正刑书。事止元恶，馀无所问。（《宋书·檀道济传》。）
◇　答沈亮陈府事诏
前已令卿兄改革，寻值迁回，竟是不施行邪，今更敕西府也。（宋书自序。亮启西府兵士以六十休老，十五供役。诏答。）
◇　又答沈亮陈城府功诏
启之甚佳，此亦由来常患，比屡敕之，犹复如此，甚为无理。近复令孟休宣旨，想当不同。卿比可密观其优剧也。（宋书自序。亮时营创城府，功课严促，陈之太祖，诏答。）
◇　罪刘湛诏（十七年十月）
刘湛阶藉门荫，少叨荣位，往佐历阳，奸讠皮夙著。谢晦之难，潜使密告，求心即事，久宜诛屏。朕所以弃罪略瑕，庶收後效，宠秩优泰，逾越伦匹。而凶忍忌克，刚愎靡厌，无君之心，触遇斯发。遂乃合党连群，构扇同异，附下蔽上，专弄威权，荐子树亲，互为表里。邪附者荣曜九族，秉理者推陷必至。旋观奸慝，为日已久，犹欲弘纳遵养，冀或悛革。自迩以来，凌纵滋甚，悖然怼容，罔所顾忌，险谋潜计，辟睨两宫。岂唯彰暴国都，固亦达于四海。比年七曜违度，震蚀表灾，侵阳之征，事符幽显。缙绅含愤，义夫兴叹。昔齐鲁不网，祸倾邦国，昭宣电断，汉祚方延。便收付廷尉，肃明刑典。（《宋书·刘湛传》）
◇　恤民诏（十一月）
前所给扬、南徐二州百姓田粮种子，兖、两豫、青、徐诸州比年所宽租谷应督入者，悉除半。今年有不收处，都原之。凡诸逋债，优量申减。又州郡估税，所在市调，多有烦刻。山泽之利，犹或禁断；役召之品，遂及稚弱。诸如此比，伤治害民。自今咸依法令，务尽优允。如有不便，即依事别言，不得苟趣一时，以乖隐恤之旨。主者明加宣下，称朕意焉。（《宋书·文帝纪》）
◇　嘉刘道锡诏（十八年）
前者兵寇攻逼，边情波骇。广威将军巴西梓潼二郡太守刘道锡，将率文武，尽心固守，保全之绩，厥效可书。可冠军谘议参军，前建威将军晋寿太守申坦，孤城弱众，厉志致果，死伤参半，壮气不衰。虽力屈陷没，在诚宜甄，可建威将军巴西梓潼二郡太守。（《宋书·刘道产传》）
◇　劝学诏（十九年正月）
夫所因者本，圣哲之远教，本立化成，教学之为贵。故诏以三德，崇以四术，用能纳诸义方，致之轨度。盛王圣世，咸必由之。永初受命，宪章弘远，将陶钧庶品，混一殊风，有诏典司，大启庠序，而频遘屯夷，未及修建。永瞻前猷，思敷鸿烈。今方隅宁，戎夏慕响，广训胄子，实维时务。便可式遵成规，阐扬景业。（《宋书·文帝纪》）
◇　下沮渠无讳诏（十九年六月）
往年狡虏纵逸，侵害凉土。河西王茂虔，遂至不守。沦陷冠逆，累世著诚，以为矜悼。次弟无讳，克绍遗业，保据方隅，外结邻国，内辑民庶，系心阙庭，践贡职，宜加朝命，以褒笃勋，可持节散骑常侍都督凉河沙三州诸军事、征西大将军领护匈奴中郎将西夷校尉凉州刺史河西王。（《宋书·氐胡大且渠蒙逊传》）
◇　崇孔圣诏（十二月）
胄子始集，学业方兴。自微言泯绝，逝将千祀，感事思人，意有慨然。奉圣之胤，可速议继袭。於先庙地，特为营造，依旧给祠置令，四时飨祀。阙里往经寇乱，黉校残毁，并下鲁郡修复学舍，采召生徒。昔之贤哲及一介之善，犹或卫其丘垄，禁其刍牧，况尼父德表生民，功被百代，而坟茔荒芜，荆棘弗翦。可蠲墓侧数户以掌酒埽。鲁郡上民孔景等五户，居近孔子墓侧，蠲其课役，供给洒埽，井种松柏六百株。（《宋书·文帝纪》。）
◇　破杨难当下诏（十九年五月）
往年氐竖杨难当造为叛乱，俯首者众。其长史杨万寿、建节将军姚宪，情不违顺，屡进矢言。及凶丑宵遁，阖境崩扰，建忠将军吕训卫仓储以侯王师、宁朔将军姜檀果烈恳到，志在宣力，浊水之捷，厥庸显然，近者协赞义奋，乃心无替。略阳符昭，诚系本朝，亦同斯举，俘擒伪将，独克武兴，推锋致效，陨命寇手。并事著屯险，感於予怀，宜蒙旌叙，荣慰存亡。可赠万寿龙骧将军，昭武都太守，宪补员外散骑侍郎，训驸马都尉、奉朝请，檀征西大将军司马、仇池太守，宜并内徙。可符雍、凉二州，厚加赡恤。（《宋书·刘怀肃传》。）
◇　又诏
故晋寿太守姜道盛，前讨仇池，志输诚力，即戎著效，临财能清。近先登浊水，殒身锋镝，诚节俱亮，矜悼於怀。可赠给事中，赐钱千万。（同上。）
◇　报衡阳王义季诏（二十年）
谁能无过，改之为贵耳。此非唯伤事业，亦自损性命，世中比比，皆汝所谙。近长沙兄弟，皆缘此致故。将军苏徽，耽酒成疾，旦夕待尽，吾试禁断，并给药膳，至今能立。此自是可节之物，但嗜者不能立志裁割耳。晋元帝人主，尚能感王导之谏，终身不复饮酒。汝既有美尚，加以吾意殷勤，何至不能慨然深自勉厉，乃复须严相割裁，坐诸纭纭，然後少止者。幸可不至此，一门无此酣酒，汝於何得之？临书叹塞。（《宋书·衡阳王义季传》，义季自彭城王义康废後，遂为长夜之饮，太祖累加诘责，义季引愆陈谢。上诏报之，义季虽奉此旨，酣纵如初。）
◇　又诏
汝饮积食少，而素羸多风，常虑至此，今果委顿。纵不能以家国为怀，近不复顾性命之重，可叹可恨，岂复一条！本望能以理自厉，未欲相苦耳。今遣孙道胤就杨佛等令晨夕视汝，并进止汤食，可开怀虚受，慎勿隐避。吾饱尝见人断酒，无它慊吸，盖自当时甘嗜罔己之意耳。今者忧怛，政在性命，未暇及美业，复何为吾煎毒至此邪？（《宋书·衡阳王义季传》，义季以酒成疾，上又诏之，终不改。）
◇　答何承天论历诏（二十年）
何承天所陈，殊有理据，可付外详之。（《宋书·历志》上。）
慰劳杨文德诏（二十年）
近者校尉仇池公表虏纵逸，寇窃仇池，将士挫伤，民萌涂炭，眷言西顾，矜慨在怀。杨文德世笃忠顺，诚感家国，纠率义徒，奄殄凶丑。锋旗所向，歼溃无遗。氛澄清，蕃境宁一，念功惟事，良有欣嘉。便可遣使慰劳，宣示朝旨，并敕梁州刺史申坦随宜应援。（《宋书·氐胡传》，元嘉二十年三月，前镇东司马苻达。等立保宗弟文德，追击，斩索虏平北将军拓跋齐，遣露板驰告朝廷，太祖诏。）
◇　以杨文德为北秦州刺史诏
显禄勋效，盖惟国典，施赏务速，无或逾时。杨文德志气果到，文武兼全，乘机潜奋，殊功仍集，告捷归诚，献俘万里，朝无暂土，树难自肃，休烈昭著，朕甚嘉焉。杨氏世祖西劳，方忠累叶。宜绍先绪，膺受宠荣。可使持节散骑常侍都督北秦雍二州诸军事、征西大将军、平羌校尉、北秦州刺史，封武都王。（同上。）
◇　劝农诏（十二月）
国以民为本，民以食为天。故一夫辍稼，饥者必及。仓廪既实，礼节以兴。自顷在所贫罄，家无宿积；赋役（礼志作阴阳。）暂偏，则人怀愁垫。岁或不稔，而病乏比室。诚由德政弗孚，以臻斯弊。抑亦耕桑未广，地利多遗。宰守微化导之方，萌庶忘勤分之义。永言弘济，明发载怀。虽制令亟下，终莫惩劝，而坐望滋殖，庸可致乎？有司其班宣旧条，务尽敦课。游食之徒，咸令附业，考核勤惰，行其诛赏，观察能殿，严加黜陟。古者从时脉土，以训农功。躬耕帝籍，敬供粢盛，仰瞻前王，思遵令典。便可量处千亩，考卜元辰。朕当亲率百辟，致礼郊甸，庶几诚素，将被斯民。（《宋书·文帝纪》，又见礼志》一。）
◇　下沈演之范晔诏（二十一年二月）
总司戎政，翼赞东朝，惟允之举，匪贤莫授。侍中领右卫将军演之，清业贞审，器思沈济。右卫将军晔，才应通敏，理怀清要，并美彰出内，诚亮在公。能克懋厥猷，树绩所莅。演之可中领军，晔可太子詹事。（《宋书·沈演之传》。）
◇　赈给诏（六月）
霖雨弥日，水潦为患，百姓积俭，易致乏匮。二县官长及营署部司，各随统检实，给其柴米，必使周悉。（《宋书·文帝纪》。）
◇　劝农诏（七月）
比年谷稼伤损，氵㸒亢成灾，亦由播殖之宜，尚有未尽。南徐、兖、豫及扬州、浙江西属郡，自今悉督种麦，以助阙乏。速运彭城下邳郡见种，委刺史贷给。徐豫土多稻田，而民间专务陆作，可符二镇，履行旧陂，相率修立，并课垦辟，使及来年。凡诸州郡，皆令尽勤地利，劝导播殖，蚕桑麻，各尽其方，不得但奉行公文而已。（宋书文帝纪。）
◇　下沮渠安周诏（二十一年）
故征西大将军河西王无讳弟安周，才略沈到，世笃忠款，统承遗业，民众归怀。虽亡士丧师，孤立异所，而能招率残寡，攘寇自今、宜加荣授，垂轨先烈。可使持节、散骑常侍、都督凉河沙三州诸军事、领西域戊己校尉、凉州刺史河西王。（《宋书·氐胡大且渠蒙逊传》。）
◇　赐南郡王义宣诏（二十一年）
师护以在西久，比表求还，出内左右。自是经国常理，亦何必其应於一往。今欲听许，以汝代之。护虽无殊绩，洁己节用，通怀期物，不恣群下，此信未易。非唯声著西土，朝野以为美谈。在彼已有次第，为士庶所安，论者乃谓未议迁之。今之回换，更在欲为汝耳。汝与护年时一辈，各有其美，物议亦互有少劣。若今向事脱一减之者，既於西夏交有巨碍，迁代之讥，必归责於吾矣。复当为护怨，非但一请而已也。如此，则公私俱损，为不可不先共善详。此事亦易勉耳，无为使人动生评论也。（《宋书·南郡王义宣传》，又略见《南史》十三。案：义季小字师护。）
◇　诏有司（二十二年）
恬所陈当是事，宜近诸除授可悉停。（《宋书·申恬传》，时迁换诸郡守，恬上表。上从之，诏有司。）
答徐湛之上范晔等反谋诏（二十二年）
湛之表如此，良可骇惋。晔素无行检，少负瑕衅，但以才艺可施，故收其所长，频加荣爵，遂参清显。而险利之性，有过壑，不识恩遇，犹怀怨愤，每存容养，冀能悛革。不谓同恶相济，狂悖至此。便可收掩，依法穷诘。（《宋书·范晔传》。）
◇　嘉奖师儒诏（二十三年十月）
庠序兴立累载，胄子肄业有成。近亲策试，睹济济之美，缅想洙泗，永怀在昔。诸生答问，多可采览。教授之官，并宜沾赉。赐帛各有差。（宋书文帝纪。）
◇　嘉征林邑将帅诏（二十三年）
林邑介恃遐险，久稽王诛。龙骧将军交州刺史檀和之，忠果到列，思略经济，禀命攻讨。万里推锋，法命肃齐。文武毕力，洁己奉公，以身率下。故能立勋海外，震服殊俗，宜加裒饰，参管近侍，可黄门侍郎、领越骑校尉、行建武将军。龙骧司马萧景宪，协赞军首，勤捷显著，总勒前驱，克殄巢穴，必能威服荒夷，抚怀民庶。可持节督交州广州之郁林、宁浦二郡诸军事、建威将军、交州刺史。龙骧司马童林之九真太守传蔚祖战死，并赠给事中。（《宋书·林邑传》。）
◇　下衡阳王义季诏（二十三年）
杜骥、申恬，仓卒之际，尚以弱甲琐卒，徼寇作援。彼为元统，士马桓桓；既不怀奋发，连被意旨，犹复逡巡。岂唯大乖应赴之宜，实孤百姓之望。且匈奴轻汉，将自此而始；贼初起逸，未知指趋，故且装束，兼存观察耳。少日势渐可见，便应大有经略，何合安然，遂不敢动？遣军政欲乘际会，拯危急，以申威援，本无驱驰平原方幅争锋理。又山路易凭，何以畏首尾回弱？若谓事理政如此者，进大镇，聚甲兵，徒为烦耳。（《宋书·衡阳王义季传》。）

[book_title]卷四
◎　文帝（三）
◇　谒京陵诏（二十六年三月）
朕违北京二十馀载，虽云密迩，瞻途莫从。今因四表无尘，时和岁稔。复获拜奉旧茔，展罔极之思，飨宴故老，申追远之怀。固以义兼於桑梓，情加於过沛，永言慷慨，感慰实深。宜聿宣仁惠，覃被率土。其大赦天下。复丹徒县侨旧今岁租布之半。行所经县，蠲田租之半；二千石官长，并勤劳王务，宜有沾锡。登城三战，及大将战亡坠没之家，老病单弱者，普加赡恤。遣使巡行百姓，问所疾苦，孤老鳏寡六疾不能自存者，人赐谷五斛。（《宋书·文帝纪》。）
◇　徙民实京口诏
京口肇祥自古，著符近代，衿带江山，表里华甸，经途四达，利尽淮、海。城邑高明，土风淳壹，苞总形胜，实唯名都。故能光宅灵心，克昌帝业。顷年岳牧迁回，军民徙散，廛里庐宇，不逮往日。皇基旧乡，地兼蕃重，宜令殷阜，式崇形望。可募诸州乐移者数千家，给以田宅，并蠲复。（《宋书·文帝纪》。）
◇　搜访旧人诏（五月）
吾生於此城。及卢循肆乱，害流兹境。先帝以桑梓根本，实同休戚；复以蒙稚，猥同艰难。情意缱绻，夷险兼备，旧物遗踪，犹存心目。岁月不居，逝逾三纪，时人故老，与运零落。眷惟既往，倍深感叹。可搜访於时士庶文武今尚存者，具以名闻。人身已亡而子孙见在，优量赐赉之。（《宋书·文帝纪》。）
◇　征萧思话为吏部尚书诏
沈尚书暴病不救，其体业贞审，立朝尽公，年时尚可，方相委任。奄忽不永，痛惋特深。铨管要机，通塞所寄。丈人才用体国，二三惟允。（宋书萧思话传。）
◇　下诃罗单诸国诏（二十六年）
诃罗单、皇、达三国，频越遐海，款化纳贡，远诚宜甄，可并加除授。（《宋书·夷蛮传》。）
◇　与始兴王睿诏（二十六年）
沈璞累年主簿，又经国卿虽未尝为行佐。今故当正参军邪。若尔，正当署馀曹兼房任；不尔，便宜行佐正署中兵，恐於选体如不多耳。（宋书自序，浚出为南徐州，太祖谓璞曰：「睿既出蕃，卿故当卧而护之。」与浚诏，乃为正佐。）
◇　别诏沈璞
近者险急，老弱殊当忧迫邪？念卿尔时难为心，想百姓流转已还。此遣部运寻至，委卿量所赡济也。（宋书自序，璞为盱眙太守，虏攻守三旬退，太祖嘉其功，遣中使深相裒美，又别诏。）
◇　北伐诏（二十七年）
虏近虽摧挫，兽心靡革，驱逼遗氓，复规窃暴。比得河朔秦雍华戎表疏，归诉困棘，望绥拯，潜相纠结，以候王师。并陈芮芮此春因其来掠，掩袭巢窟，种落畜牧，所亡大半，连岁相持，於今未解。又猜虐互发，亲党诛残，根本危敝，自相残殄。芮芮间使适至，所说并符，远输诚款，誓为犄角。遐迩注情，既宜赴奖，且水雨丰澍，舟楫流通，经略之会，实在兹日。
可遣宁朔将军王玄谟率太子步兵校尉沈庆之、镇军、咨议参军申坦等，戈船一万，前驱入河。使持节、督青冀幽三州徐州之东安东莞二郡诸军事、辅国将军、青冀二州刺史霄城侯萧斌，推三齐之锋，为之统帅。持节、都督徐兖青冀幽五州豫州之梁郡诸军事、镇军将军、徐兖二州刺史武陵王骏，总四州之众，水陆并驱。太子左卫率始兴县五等侯臧质，勒东宫禁兵，统骁骑将军安复县开国侯王方回、建武将军安蛮司马新康县开国男刘康祖、右军参军事梁坦，步骑十万，迳造许洛。使持节、督豫司雍秦并五州诸军事、右将军、豫州刺史、领安蛮校尉南平王铄悉荆河之师，方轨继进。东西齐举，宜有董一，使持节、侍中、都督扬南徐二州诸军事、太尉、领司徒、录尚书、太子太传、国子祭酒江夏王义恭，德望兼崇，风略遐被，即可三府文武，并被以中仪精卒，出次徐方，为众军节度。别府司空府使所督诸镇，各遣虎旅，数道争先。督梁南北秦三州诸军事、绥远将军西戎校尉梁南北秦三州刺史秀之，统辅国将军杨杨文德，宣武将军巴西梓潼二郡太守刘弘宗，连旗深入，震荡陇。护军将军封阳县开国侯萧思话、部龙骧将军杜坦，宁远将军竟陵太守南城县开国侯刘德愿，藉荆雍之劲，揽群师之锐，宜由武关，棱威震氵彦，指授之宜，委司空义宣议量。（《宋书·索虏传》。）
◇　嘉陈宪诏（二十七年）
右军行参军行汝南新蔡二郡军事陈宪，尽力捍御，全城摧寇。忠敢之效，宜加显擢。可龙骧将军汝南新蔡二郡太守。（《宋书·索虏传》，南平王铄镇寿阳，以宪行郡事，固守县瓠，虏主攻城四十二日不拔。）
◇　鲁爽归下诏（二十八年）
伪宁南将军鲁爽，中书郎鲁秀，志列到，忠诚久著，抚兹福先，阖门效款，招集义锐，枭翦獯丑，肃定边城，献馘象魏。虽宣孟之去翟归晋，颓当之出胡入汉，方之此日，曾何足云。朕实嘉之，宜即授任，逞其忠略。爽可督司州陈留东郡济阴濮阳五郡诸军事、征虏将军、司州刺史，秀可辅国将军、营阳颖川二郡太守。其诸子弟及同契士庶，委征虏府，以时申言。详加酬叙。（《宋书·鲁爽传》。）
◇　虏退下诏（二月）
犭严狁孔炽，难及数州，誉言念之，寤寐兴悼。凶羯痍挫，迸迹远奔，雕伤之民，宜时振理。凡遭寇贼郡县，令还复居业，封尸掩骼，赈赡饥流。东作方始，务尽劝课。贷给之宜，事从优厚。其流寓江淮者，并听即属，并蠲复税调。（《宋书·文帝纪》。）
◇　答袁淑诏（二十八年）
令仆治务所寄，不共求体当，而互相推委，纠之是也。然故事残舛，所以致兹疑执，特无所问，时详正之。（《宋书·徐湛之传》，时尚书仆射徐湛之，与尚书令何尚之，有事互相推委，御史中丞袁淑并奏免官，诏云。）
◇　与南郡王义宣诏（二十八年）
善民务，不须营潜逃计也。（《宋书·南郡王义宣传》，南史十三。）
◇　赠刘康祖诏（二十八年）
康祖班师尉武，戎律靡忒，对众以寡，歼殄大半。猛气云腾，志申力屈。没世殉饰，良可嘉悼。宜加甄宠，以旌忠烈。可赠益州刺史，谥曰壮勇。（《宋书·刘康祖传》。）
◇　恤寇经诸州诏（二十九年正月）
经寇六州，居业未立，仍值灾涝，饥困荐臻。可速符诸镇，优量救恤。今农事行兴，务尽地利。若须田种，随宜给之。（《宋书·文帝纪》。）
◇　征虏诏（三月）
恶稔身灭，戎丑常数，虐虏穷凶，著於自昔。未劳资斧，已伏天诛，子孙相残，亲党离贰，关洛伪帅，并怀内款，河朔遗民，注诚请效。拯溺荡秽，今其会也。可符骠骑、司空二府，各部分所统，东西应接。归义建绩者，随劳酬奖。（《宋书·文帝纪》，时拓跋焘死，下诏。）
◇　诏赐郭启玄家谷（二十八年）
故绥远将军晋寿太守郭启玄，往衔命虏庭，秉意不屈，受任白水，尽勤靡懈。公奉私饩，纤毫弗纳。布衣蔬食，饬躬惟俭。故超授显邦，以甄廉绩；而介诚苦节，终始匪贰。身死之日，妻子冻馁。志操殊俗，良可哀悼。可赐其家谷五百斛。（《宋书·王歆之传》。）
◇　诏萧思话（二十九年九月）
得抚军将军思话启事，高敖不拔，士卒疲劳。且班师清济，更图进讨。此镇山川严阻，控临河朔。形胜之要，擅名自古。宜除其授，以允望实。思话可解徐州为冀州，馀如故。彭城文武，复量分配，即镇历城。（《宋书·萧思话传》。）
◇　与江夏王义恭诏（二十九年）
今朝贤无多，且羊孟尚不得告谢，尚之任遇有殊，便未宜申许邪。（《宋书·何尚之传》，元嘉二十九年致仕，诏书敦劝，上又与江夏王义恭诏。）
◇　与萧思话诏
虏既乘利，方向盛冬。若脱敢送死，兄弟父子，自共当之耳。言及增愤，可以示张永、申坦。（《宋书·张永传》。）
◇　赠陆徽辅国将军诏（二十九年）
徽厉志廉洁，历任恪勤，奉公尽诚，克己无倦。裒荣未申，不幸夙殒。言念在怀，以为伤恨，可赠辅国将军，本官如故，赐钱十万，米二百斛，谥曰简子。（《宋书·陆徽传》。）
◇　释慧严丧事诏（元嘉中）
严法师器识渊远，学道之匠，奄尔迁神，痛悼於怀，可给钱五万，布五十匹。（《高僧传》）
◇　赐萧思话弓琴手敕（元嘉十四年）
丈人顷何所作，事务之暇，故以琴书为娱耳，所得不曰义邪？眷想常不忘情，想亦同之。前得此琴，云是旧物，亦有名京邑。今以相借，因是戴意於弹抚，响韵殊胜，直尔嘉也。并往桑弓一张，材理乃快，先所常用，既久废射，又多病，略不能制之。便成老公，令人叹息。良材美器，宜在尽用之地。丈人真无所与让也。（《宋书·萧思话传》。）
◇　策命诃罗单诸国（二十六年）
惟汝慕义款化，效诚荒遐。恩之所洽，殊远必甄。用敷典章，显兹策授。尔其钦奉凝命，永固厥职，可不慎欤。（《宋书·夷蛮传》。）
◇　策命皇国王（二十六年）
惟尔仰政边城，率贡来庭。皇泽凯被，无幽不洽。宜班典策，授兹嘉命。尔其祗顺礼度，式保厥终，可不慎欤。（同上。）
◇　策命盘达国王（二十六年）
惟尔仰化怀诚，驰慕声教，皇风遐暨，荒服来款。是用加兹显策，式甄义顺。尔其祗顺宪典，永终休福，可不慎欤。（同上。）
◇　与彭城王义康书（元嘉二年）
今以谢述代曜，其才应详练，著於历职，故以佐汝。汝始亲庶务，而任重事殷。宜寄怀群贤，以尽弼谐之美，想自得之，不俟吾言也。（《宋书·谢景仁传》。）
◇　试江夏王义恭书（六年）
汝以弱冠，便亲方任。天下艰难，家国事重，虽曰守成，实亦末易。隆替安危，在吾曹耳，岂可不感寻王业，大惧负荷。今既分张，言集无日，无由复得动相规诲，宜深自砥砺，思而後行。开布诚心，厝怀平当，亲礼国士，友接隹流，识别贤愚，鉴察邪正，然後能尽君子之心，收小人之力。
汝神意爽悟，有日新之美，而进德修业，未有可称。吾所以恨之而不能已已者也。汝性褊急，袁太妃亦说如此。性之所滞，其欲必行，意所不在，从物回改，此最弊事，宜应慨然立志，念自裁抑。何至丈夫方欲赞世成名而无断者哉！今粗疏十数事，汝别时可省也。远大者岂可具言，细碎复非笔可尽。
礼贤下士，圣人垂训；骄侈矜尚，先哲所去。豁达大度，汉祖之德。猜忌褊急，魏武之累。《汉书》称卫青云：「大将军遇士大夫以礼，与小人有恩。」西门、安于，矫性齐美；关羽、张飞，任偏同弊。行己举事，深宜鉴此。
若事异今日，嗣子幼蒙，司徒便当周公之事！汝不可不尽祗顺之理。苟有所怀，密自书陈。若形迹之闲，深宜慎护。至於尔时安危，天下决汝二人耳，勿忘吾言。
今既进袁大妃供给，计足充诸用，此外一不须复有求取，近亦具白此意。唯脱应大饷致，而当时遇有所乏，汝自可少多供奉耳。汝一月日自用不可过三十万，若能省此益美。
西楚殷旷，常宜早起，接待宾侣，勿使留滞。判急务讫，然後可入问讯，既睹颜色，审起居，便应即出，不须久停，以废庶事也。下日及夜，自有馀闲。
府舍住止，围池堂观，略所诸究，计当无须改作，司徒亦云尔。若脱於左右之宜，须小小回易，当以始至一治为限，不须纷纭，日求新异。
凡审狱多决，当时难可逆虑，此实为难，汝复不习，殊当未有次第。讯前一二日，取讯簿，密与刘湛辈共详，大不同也。至讯日，虚怀博尽，慎无以喜怒加人。能择善者而从之，美自归己。不可专意自决，以矜独断之明也。万一如此，必有大吝，非唯讯狱。君子用心，自不应尔。刑狱不可拥滞，一月可再讯。
凡事皆应慎密，亦宜豫敕左右，人有至诚，所陈不可漏泄，以负忠信之款也。古人言君不密则失臣，臣不密则失身。或相谗构，勿轻信受，每有此事，当善察之。
名器深宜慎惜，不可妄以假人。昵近爵赐，尤应裁量。吾於左右虽为少恩，如闻外论，不以为非也。
以贵陵物物不服，以威加人人不厌。此易达事耳。
声乐嬉游，不宜令过；ヅ捕渔猎，一切勿为。供用奉身，皆有节度，奇服异器，不宜兴长。汝嫔侍左右，已有数人，既始至西，未可匆匆，复有所纳。（《宋书·江夏王义恭传》。）
◇　又诫
宜数引见佐史，非唯臣主自应相见，不数则彼我不亲，不亲则无因得尽人。人不尽，复何由知其众事？广引视听，既益开博，於言事者，又差有地也。（同上，又见《南史》十三。）
◇　与江夏王义恭书（七年十一月）
尹冲诚节志概，继踪古烈，以为伤惋，不能已己。（《宋书·索虏传》。尹冲没虏，抗节不降，投堑死，因下义恭书。）
◇　与长沙王义欣手书（八年）
萧承之理民直，亦不在武後。今拟为兖州刺史，檀征南详之。（《南齐·高帝纪》上，承之为济南太守拒虏，文帝以其有全城之功，与义欣手书。承之与道济无素，事遂寝。）
◇　与衡阳王义季书（十七年十一月）
殷仆射疾患少日，奄忽不救，其识具经远，奉国竭诚，周游缱绻，情兼常痛。民望国器，遇之为难。惋叹之深，不能已已。汝亦同不，往矣如何？（《宋书·殷景仁传》。）
◇　与彭城王义康书
会稽姊饮宴忆弟，所馀酒今封送。（《宋书·彭城王义康传》。）
就拓跋焘求马（二十七年）
自顷岁成民阜，朝野无虞，春末当东巡吴会，以尽游豫。临沧海，探禹穴，陟姑苏之台，搜长洲之苑。舟楫虽盛，寡於良驷，想能惠以逸足，令及此行。（《宋书·索虏传》。）
◇　又与江夏王义恭书（二十九年）
早知诸将辈如此，恨不以白刃驱之，今者悔何所及？（《宋书·张永传》，永及申坦并为统府抚军将军萧思话所收系於历城狱。太祖以屡征无功，诸将不可任，责永等与思话诏。又与江夏王书。）
◇　赐始兴王浚书（二十九年）
鹦鹉事想汝已闻，汝亦何至迷惑乃尔。且沈怀远何人？其讵能为汝隐此邪？故使法瑜口宣。投笔惋慨。（《宋书·二凶传》。）
◇　答群臣迎立（景平二年七月）
皇运艰弊，数锺屯夷，仰惟崇基，感寻国故，永慕厥躬，悲慨交集。赖七百祚永，股肱忠贤，故能休否以泰，天人式序。猥以不德，谬降大命，顾已兢悸，何以克堪。辄当暂归朝廷，展哀陵寝，并与贤彦，申写所怀。望体其心，勿为辞费。（《宋书·文帝纪》）
◇　答何承天
局子之赐，何必非张武之金邪。（《宋书·何承天传》，承天素好弈棋，颇用废事，太祖赐以局子，承天奉表陈谢，上答。）
◇　答江夏王义恭
其愿还经年，方复作此流迁，必当大罔罔也。（宋书自序，沈邵为锺离太守，义恭启太祖曰曰。盱眙大守刘显真求自解说，邵往莅任有绩，彰於民听。若重授盱眙，足为良二千石，上不许，诏答。）
◇　答衡阳王义季
称意才难得，沈邵虽未经军事。既是腹心，作锺离郡，及在後军府，房中甚修理，或欲遣之。（宋书自序，义季在江陵安西府中兵久缺，启太祖求人，上答。）
◇　诘让太子劭
临贺公主南第先有一下人欲嫁，又闻此下人养他人奴为儿，而汝用为队主，抽拔何乃速？汝间用主、副，并是奴邪？欲嫁置何处？（《宋书·元凶劭传》，上遣阉人奚承祖诘让劭。）

[book_title]卷五
◎　孝武帝（一）
帝讳骏，字休龙，小字道民，文帝第三子。元嘉十二年封武陵王，历湘州南豫州刺史。伐石头，徙雍州刺史，镇襄阳。又徙徐州刺史，镇彭城；复徙湘州刺史。元凶弑立，举兵入讨，以三十年五月即位。改元二：孝建、大明。在位十一年，谥曰孝武皇帝，庙号世祖。有集三十一卷。
◇　华林清暑殿赋
其西积仞连岭，石穴通波。（北堂书钞一百五十八）
若夫瑶榭未清，琼室流炎。熏风夕烈，炽景晨严。高峦废驾，游衢辍骖。思延寒於夏堂，岂徒闻於遗籍？伊凉燠之可变，粤在今之犹昔。密眄林梁，侧眺池，起北阜而置悬河，沿西原而殿清暑。编茅树基，采椽成宇。转流环堂，浮清浃室。辟西而鉴斜月，高东轩而望初日。粤乃炎精待戒，青将毕。濯禊在辰，光风明密。婉祥鳞於石沼，仪瑞羽於林术。浮觞无届，展乐有时。惟欢洽矣，含歌受辞。歌曰：山怀风兮谷吐泉，清潭邃兮远气宣；符深情兮应遥心，促千里兮测云天。（《艺文类聚》六十二。）
◇　伤宣贵妃拟汉武帝李夫人赋（并序）
朕以亡事弃日，阅览前王词苑，见《李夫人赋》，凄其有怀，亦以嗟咏久之，因感而会焉：
巡灵周之残册，略鸿汉之遗篆。吊新宫之奄映，彦璧台之芜践。赋流波以谣思，诏河济以崇典。虽媛德之有载，竟滞悲其何遣。访物运之荣落，讯云霞之舒卷。念桂枝之秋，惜瑶华之春翦。桂枝折兮沿岁倾，瑶华碎兮思联情。彤殿闭兮素尘积，翠芜兮紫苔生。宝罗兮春幌垂，珍簟空兮夏帱扃。秋台恻兮碧烟凝，冬宫冽兮朱火清。流律有终，深心无歇。徙倚云日，裴回风月。思玉步於凤墀，想金声於鸾阙。竭方池而飞伤，损圜渊而流咽。端蚤朝之晨罢，泛辇路之晚清。蔺南陆，跸闾阖，轹北津，警承明。面缟馆之酸素，造松帐之葱青。俯众胤而恸兴，抚藐女而悲生。虽哀终其己切，将何慰於尔灵？存飞荣於景路，没申藻於服车。垂葆旒於昭术，竦鸾剑於清都。朝有俪於征准，礼无替於粹图。瑶光之密陛，宫虚梁之馀阴。俟玉羊之晨照，正金鸡之夕临。升云以引思，锵鸿锺以节音。文七星於霜野，旗二耀於寒林。中云枝之夭秀，寓坎泉之曾岑。屈封嬴之自古，申反周乎在今。遣双灵兮达孝思，附孤魂兮展慈心。伊鞠报之必至，谅显晦之同深。予弃西楚之齐化，略东门之遥衤金，沦涟两拍之伤！奄抑七萃之箴。（《宋书·始平王子鸾传》，又《艺文类聚》三十四，又见《文选》谢庄《宣贵妃诔》注。）
◇　停白板郡县制（大明五年八月庚寅）
方镇所假白板郡县年限，依台除食禄三分之一，不给送。（《宋书·孝武帝纪》）
◇　即位遣大使巡方诏（元嘉三十年五月）
天步艰难，国道用否，虽基构永固，而气数时愆。朕以眇身，奄承皇业，奉寻历命，鉴寐震怀。万邦风政，人治之本，感念陵替，若疚在心。可分遣大使巡省方俗。（《宋书·孝武纪》。）
◇　节省诏（六月）
兴王立训，务弘治节，辅臣佐时，勤献政要，仰惟圣规，每存兹道。猥以眇躬，属承景业，阐扬遗泽，无废厥心。夫量入为出，邦有恒典，而经给之宜，多违常度。兵役糜耗，府藏散减，外内众供，未加损约，非所以聿遵先旨，敬奉遗图。自今诸可薄己厚民、去烦从简者，悉宜施行，以称朕意。（《宋书·孝武纪》。）
◇　求言诏（七月）
世道未夷，惟忧在国。夫使群善毕举，固非一才所议，况以寡德，属衰薄之期，夙宵寅想，永怀待旦。王公卿士，凡有嘉谋善政，可以维风训俗，咸达乃诚，无或依隐。（《宋书·孝武纪》。）
◇　饬治诏
百姓劳弊，徭赋尚繁，言念未，宜崇约损。凡用非军国，宜悉停功。可省细作并尚方雕文靡巧，金银涂饰，事不关实，严为之禁。供御服膳，减除游侈。水陆捕采，各顺时日月。官私交市，务令优衷。其江海田池公家规固者，详所开弛。贵戚竞利，悉皆禁绝。（《宋书·孝武纪》。）
◇　下王素等诏
济世成务，咸达隐微，轨俗兴让，必表清节。朕昧旦求善，思薄风。琅邪王素、会稽朱百年，并廉约贞远，与物无竞，自足皋亩，志在不移，宜加裒引，以光难进，并可太子舍人。（《宋书·王素传》。）
◇　下沈庆之等诏
朕以不天，有生罔二，泣血千里，志复深逆。鞠旅伐罪，义气云踊。群帅仗节，指难如归。故曾未积旬，宗社载穆。遂以眇身，猥纂大统。永念茂庸，思崇徽锡。新除使持节、散骑常侍、都督南兖豫徐兖四州诸军事、镇军将军、南兖州刺史沈庆之，新除散骑常侍、领军将军柳元景，新除散骑常侍，右卫将军宗悫、督兖州诸军事、辅国将军、兖州刺史徐遗宝，宁朔将军、始兴太守沈法系，骠骑谘议参军顾彬之，或尽诚谋初，宣综戎略；或受命元帅，一战宁乱；或禀奇军统，协规效捷，偏师奉律，势振东南。皆忠国忘身，义高前烈，功载民听，诚简朕心。定赏策勋，兹焉攸在。宜列土开邑，永蕃皇家。庆之可封南昌县公、元景曲江县公，并食邑三千户，悫洮阳县侯，食邑二千户。遗宝益阳县侯，食邑一千五百户，法系平固县侯，彬之阳新县侯，并食邑千户。（《宋书·沈庆之传》。）
◇　恤徐湛之等诏
徐湛之江湛王僧绰，门户荼酷，遗孤流寓，言念既往，感痛兼深，可令归居本宅，厚加恤赐。（《宋书·徐湛之传》。）
◇　恤卜天与诏
日者逆竖犯跸，衅变卒起。广威将军关中侯卜天与，提戈赴难，挺身奋节，斩殪凶党，而旋受虐刃。勇冠当时，义侔古烈；兴言追悼，伤痛於心。宜加甄赠，以旌忠节。可赠龙骧将军、益州刺史，谥曰壮侯。（《宋书·卜天与传》。）
◇　答有司奏不应致拜太传诏
暗薄纂统，实凭师范。思尽虔恭，以承道训。所奏稽诸往代，谓无拜礼。据文既明，便从所执。（《宋书·江夏王义恭传》，上不欲致礼太傅，讽有司奏，诏答。）
◇　赠张敷侍中诏
司徒故左长史张敷，贞心简立，幼树风规，居哀毁灭，孝道淳至。宜在追甄，於以报美。可追赠侍中。（《宋书·张敷传》。）
◇　赠王微秘书监诏
微凄志贞深，文行洽。生自华宗，身安隐素。足以贲兹丘园，是薄俗。不幸蚤世，朕甚悼之。可追赠秘书监。（《宋书·王微传》。）
◇　与刘延孙等诏
朕藉群能之力，雪莫大之耻。以眇眇之身，托於王公之上，思所以策勋树良，永宁世烈。新除侍中领前军将军延孙，率怀忠敏，器局沈正；协赞义初，诚力俱尽。左卫将军竣，立志开亮，理思清要；茂策忠谟，经纶惟始。俾积基更造，咸有勤焉。宜显授龟社，大启邦家。延孙可封东昌县侯，竣建城县侯，食邑各二千户。（《宋书·刘延孙传》。）
◇　重农举才诏（孝建元年正月）
首食尚农，经邦本务，贡士察行，宁朝当道。内难甫康，政训未洽，衣食有仍耗之弊，选造无观国之美。昔卫文勤民，高宗恭默，卒能收贤岩穴，大殷季年。朕每侧席疚怀，无忘鉴寐。凡诸守莅亲民之官，可详申旧条，勤尽地利，力田善蓄者，在所具以名闻。褒甄之科，精为其格；四方秀孝，非才勿举，献答允值，即就铨擢。若止无可采，犹赐除署。若有不堪酬奉，虚窃荣荐，遣还田里，加以禁锢。尚书百官之元本，庶绩之枢机，丞郎列曹，局司有在。而顷事无巨细，悉归令仆，非所以众材成构，群能济业者也。可更明体制，咸责厥成，纠核勤惰，严施赏罚。（《宋书·孝武纪》，又略见《通典》二十二。）
◇　答义宣诏（三月）
皇帝敬问。朕以不天，招罹屯难，家国阽危，翦焉将及。所以身先八百，雪清冤耻；远凭高策，共济艰难。遂登寡暗，嗣奉洪祀，尊戚酬勋，实表心事。秕政阙职，所愿匡拯。而嘉言蔑闻，末德先著。勤王之绩未终，毁冤之图已及。臧质佥躁无行，见弃人伦，以此不识，志在问鼎，凶意将逞，先借附从。扇诱欺炽，成此乱阶。如使群逆并济，众邪竞逐，将恐瞻鸟之命，未识所止。构怨连祸，孰知其极？公明有不照，昔本崇奸。迷昵谗丑，还谋社稷。虽履霜有日，喧议纠纷。朕以至道无私，杜遏疑议；信理推诚，暴於遐迩。虞物变难酬，丑言遂验；是用悼心失图，忽忘寝食。
今便亲御六师，广命群牧，告灵誓众，直造柴桑。枭に元恶，以谢天下。然後警跸清江，鸣銮郢路，投戈袭兖，面禀规勖。有宋不造，家祸仍缠。昔岁事宁，方承远训；冀以虚薄，永弭厥艰。岂谓曾未期稔，复睹斯衅。二祖之业，将坠於渊；仰瞻鸿基，但深感恸。（《宋书·南郡王义宣传》。）
◇　建仲尼庙诏（十月）
仲尼体天降德，维周兴汉，经纬三极，冠冕百王。爰自前代，咸加褒述。典司失人，用阙宗祀。先朝远存遗范，有诏缮立，世故妨道，事未克就。国难频深，忠勇奋厉，实凭圣义，大教所敦。永惟兼怀，无忘待旦。可开建庙制，同诸侯之礼。详择爽垲，厚给祭秩。（《宋书·孝武纪》。）
◇　开苑禁诏（二年八月）
诸苑禁制绵远，有妨肄业。可详所开弛，假与贫民。（《宋书·孝武纪》。）
◇　宥罪诏（九月）
国道再屯，艰虞毕集。朕虽寡德，终膺鸿庆。惟新之祉，实深百王，而惠宥之令，未殊常渥。永言勤虑，寤寐载怀。在朕受命之前，凡以罪徙放，悉听还本；犯衅之门，尚有存者，子弟可随才署吏。（《宋书·孝武纪》。）
◇　重散骑诏（三年）
散骑职为近侍，事居规纳。置任之本，实为亲要。而顷选常待，陵迟未允。宜简授时良，永置清辙。（《宋书·孔凯传》。）
◇　通下情诏（大明元年十月）
旒纩之道，有孚於结绳，日昃之勤，已切於姬后。况世弊教浅，岁月浇季。朕虽戮力宇内，未明求衣，而识狭前王，务广昔代，永言菲德，其愧良深。朝咨野怨，自达者寡，惠民利公，所昧实众。自今百辟庶尹，下民贱隶，有怀诚抱志，拥郁衡闾，失理负谤，未闻朝听者，皆听躬自申奏，小大以闻。朕因听政之日，亲对览焉。（《宋书·孝武纪》。）
◇　答江夏王义恭请封禅诏（十一月戊申）
太宰表如此。昔之盛王，永保鸿名，常为称首，由斯道矣！朕遭家多难，入纂纯孝，德薄勋浅，鉴寐崩愧。顷麟凤表祯，茅禾兼瑞。虽符祥显见，恧乎犹深。庶仰述矢志，拓清中宇，礼谒神，朕将试哉！（《宋书·礼志》三。）
◇　下庞秀之等诏
昔岁国难方结，疑懦者众。故散骑常侍太子右率庞秀之，履佥能贞，首畅义节。用使狡状先闻，军备夙固。丑逆时殄，颇有力焉。追念厥诚，无忘於怀。侍中祭酒颜师伯、侍中领射声校尉袁愍孙、豫章太守王谦之、太子前中庶子领右卫率张淹，爰始入讨，预参义谋，契阔大难，宜蒙殊报。秀之可封乐安县伯，食邑六百户；师伯平都县子，愍孙兴平县子，谦之石阳县子，淹广晋县子，食邑各五百户。（《宋书·颜师伯传》。）
◇　答蔡兴宗辞昏诏
卿诸人欲各行己意，则国家何由得婚，且姊言岂是不可违之处邪？（《宋书·蔡兴宗传》。大明初，诏兴宗女与南平王敬猷婚，兴宗以女曾与姊约，许其孙袁彖，陈启，诏答。）
◇　给东土诏（二年正月壬子）
去岁东土多经水灾，春务已及，宜加优课。粮种所须，以时贷给。（《宋书·孝武纪》。）
◇　优赐奉迎文武等诏（正月壬戌）
先帝灵命初兴，龙飞西楚，岁纪浸远，感往缠心。奉迎文武，情深常隶，思弘殊泽，以申永怀。吏身可赐爵一级，军户免为平民。（《宋书·孝武纪》。）
◇　恤贫民诏（二月丙子）
政道未著，俗弊尚深，豪侈兼并，贫弱困窘，存阙衣裳，没无敛，朕甚伤之。其明敕守宰，勤加存恤。赙赠之科，速为条品。（《宋书·孝武纪》。）
◇　殷祭章太后庙诏（二月庚寅）
章皇太后追尊极号，礼同七庙。岂容独阙殷荐，隔兹盛祀。（《宋志》作「祠」。）宫遥袷，既行有周。魏晋从飨，式范无替。宜述附前典，以宣情敬。（《宋书·礼志》四，《通典》四十七。）
◇　与颜竣诏
何偃遂成异世，美志长往。与之周旋，重以姻媾。临哭伤怨，良不能已。往矣如何？宜赠散骑常侍金紫光禄大夫，本官如故。（《宋书·何偃传》。）
◇　又与颜竣诏（三月）
宏夙情业尚，素心令绩，虽年未及壮，愿言兼申，谓天道可倚，辅仁无妄。虽寝患淹时，虑不至祸。岂图善虚设？一旦永谢，惊惋摧恸，五内交殒。平生未远，举目如昨。而赏对游娱，缅同千载。哀酷缠绵，实增痛切。卿情均休戚，重以周旋。乖坼少时，奄成今古。闻问伤惋，当何可言？（宋书建平王宏传，宏薨，上痛悼甚至，每朔望辄出临灵，自为墓志铭并序，与东扬州刺史颜竣诏。）
◇　赦逃亡诏（六月丙申）
往因师旅，多有逋亡。或连山染逆，惧致军宪；或辞役惮劳，苟免刑罚。虽约法从简，务思弘宥，恩令骤下，而逃伏犹多。岂习愚为性，忸恶难反？将在所长吏，宣导乖方。可普加宽申，咸与更始。（《宋书·孝武纪》。）
◇　沙汰沙门诏（七月）
门下：佛法讹替，沙门混杂，未足扶济鸿教，而专成逋薮。加顷奸心频发，凶状屡闻。败道乱俗，人神交忿。可付所在，与寺耆长，精加沙汰。後有违犯，严其诛坐，主者详为条格速施行。（《宋书·天竺迦毗黎国传》，大明二年，有昙标道人与羌人高谋反，上因是下诏。又《初学记》二十三，《广弘明集》六又二十七。）
◇　下诏罪王僧达（八月）
王僧达馀庆所锺，早登荣观，轻险无行，暴於世谈。值国道中艰，尽室愿效；甄其薄诚，贳其鸿慝。爵篇外内，身穷荣宠。曾无在泮，食椹怀音，乃协规西楚，志扰东区，公行剽掠，显夺凶党。倚结群恶，诬乱视听。朕每容隐，思加荡雪。曾无犬马感恩之志，而炎火成燎原之势。涓流兆江河之形，遂唇齿高暑。契规苏宝，搜详妖图。觇察象纬，逮贼长临。枭馀党就鞫，咸布辞狱牒。宣言虚市，犹欲隐忍。法为情屈，小丑纷纭。人扇方甚，矫构风尘。志希非觊，固已达诸公卿；彰於朝野。朕焉得轻宗社之重，行匹夫之仁，殛山诛邪，圣典所同。戮讽翦律，汉法攸尚。便可收付廷尉，肃正刑书。故太保华容文昭公弘，契阔历朝，绸缪眷遇，岂容忘兹勋德，忽其世祀。门爵国姻，一不贬绝。（《宋书·王僧达传》，僧达屡经狂逆，上以其终无悛心，因高暗事陷之，下诏於狱赐死。）
◇　论选举诏（二年）
八柄驭下，以爵为先；九德咸事，政典居首。铨衡治枢，兴替攸寄。顷世以来，转失厥序。徒秉国钧，终贻权谤。今南北多士，勋勤弥积。物情善否，实系斯任。官人之咏，维圣克允。则哲之美，粤帝所难。加浇季在俗，让议成风。以一人之识，当群品之诮。望沉浮自得，庸可致乎？吏部尚书可依郎分置，并详省闲曹。（《宋书·谢庄传》。）
◇　又别诏江夏王义恭
分选诏旦出，在朝论者，亦有同异，诚知循常甚易，改旧生疑。但吏部尚书由来与录共选，良以一人之识，不办洽通，兼与夺威权，不宜专一故也。前述宣先旨，敬从来奏，省录作则，永贻後昆。自此选举之要，唯由元凯一人。若通塞乖衷，而诉达者鲜。且违令与物，理至隔阂。前王盛主，犹或难之，况在寡暗，尤见其短。又选官裁病，即嗟诮满道。人之四体，会盈有虚，旬日之间，便至怨詈。况实有假托，不由寝顿者邪？一诣不前，贫苦交困，则两边致患，互不相体，校之以实，并有可哀。若职置二人，则无此弊。兼选曹枢要，历代斯重，人经此职，便成贵途，己心外议，咸不自限，故范晔、鲁爽，举兵灭门，以此言之，实由荣厚势驱，殷繁所至。设可拟议此授，唯有数人。本积岁月，稍加引进，而理无前期，多生虑表，或婴艰抱疾，事至回移。官人之任，决不可阙。一来一去，向人已周，非有黜责，已贵难贱，既成妨长，置之无所。盛衰递袭，便是一段世臣相处之方。臣主生疑，所以弥觉此职，宜在降阶。监令端右，足处时望，无人则阙，异於九流。今但直铨选部，有减前资；物情好猜，横立别解，本旨向意，终不外宣。唯有从郎分置，视听自改。选既轻先，民情已变。有堪其任，大展迁回。兼常之宜，以时稍进。本职非复重官可得，不须带帖数过，居之尽无诒怪。
自中分荆扬，于时便有意於此。正讶改革不少，容生骇惑。尔来多年，欲至岁下处分。会何偃致故，应有亲人，故近因此施行。本意诏文不得委悉。故复纸墨具陈。（《宋书·谢庄传》，上时亲览朝政，常虑权移臣下，以吏部尚书选举所由，欲轻其势力。下诏，又别诏太宰江夏王，於是置吏部尚书二人省五兵尚书。）
◇　答颜竣诏（二年）
宪司所奏，非宿昔所以相期。卿受荣遇，故当极此。讪讦怨愤，已孤本望。乃复过烦思虑，惧不自全。岂为下事上，诚节之至邪。（《宋书·颜竣传》，上未欲便加大戮，且止免官，竣频启谢罪，并乞性命，上愈怒，诏答。）
◇　省贡赋诏（二年闰月）
夫山处岩居，不以鱼鳖为礼。顷岁多虞，军调繁切，违方设赋，本济一时，而主者玩习，遂为常典。屯木瑶琨，任土作贡，积羽群轻，终致深弊。永言弘革，无替朕心。凡寰卫贡职，山渊采捕，皆当详辨产殖，考顺岁时，勿使牵课虚悬，睽忤气序。庶简约之风，有孚於品性；惠敏之训，无漏於幽仄。（《宋书·孝武纪》。）
◇　罪颜竣诏（三年）
竣孤负恩养，乃可至此。（《宋书·颜竣传》，竟陵王诞为逆，上因此陷竣，召御史中丞庾徽之於前为奏。奏成，诏云云。）
◇　诏卜天生
天生始受戎任，甫造寇垒，而投轮越堑，率果先腾，骁壮之气，嘉叹无已。可且赐布千匹，以厉众校。（《宋书·卜天与传》。天生隶沈庆之攻广陵城，天生推车塞堑，率数百人先登西北角，径至城上，苦战移日，不拔乃还，世祖下诏。）
◇　恤北讨文武诏（三年八月丙申）
近北讨文武，於军亡没，或殒身矢石，或疠疾死亡，并尽勤王事，而敛卑薄。可普更赙给，务令丰厚。（《宋书·孝武纪》。）
◇　宥罪诏（八月甲子）
昔姬道方凝，刑法斯厝；汉德初明，犴圄用简。良由上一其道，下淳其性。今民浇俗薄，诚浅伪深，重以寡德，弗能心化。故知方者鲜，趣辟实繁。向因巡览，见二尚方徒隶，婴金屦校，既有矜复。加国庆民和，独隔凯泽，益以惭焉。可详所原宥。（《宋书·孝武纪》。）
◇　矜恤诏（九月）
夫五辟三刺，自古所难，巧法深文，在季弥甚。故沿情察讼，鲁师致捷。市狱勿扰，汉史飞声。廷尉远迩疑谳，平决攸归，而一蹈幽圄，动逾时岁。民婴其困，吏容其私。自今囚至辞具，并即以闻，朕当悉详断，庶无留狱。若繁文滞劾，证逮遐广，必须亲察，以尽情状。自後依旧听讼。（《宋书·孝武传》。）
◇　修亲桑礼诏（十月）
古者荐鞠青坛，聿祈多庆；分茧玄郊，以供纯服。来岁可使六宫妃嫔修亲桑之礼。（《宋书·孝武纪》。）
◇　经袁湛墓下诏（三年）
故侍中左光禄大夫开府仪同三司晋宁敬公，外氏尊戚，素风简正；岁纪稍积，坟茔浸远。朕近巡览千亩，遥瞻松隧；缅惟徽尘，感慕增结。可遣使祭，少申永怀。（《宋书·袁湛传》。）
◇　劳颜师伯诏（三年）
虏驱率犬羊，规暴边塞。辅国将军青冀二州刺史师伯，宣略命师，合变应机，济戍奋怒，一月四捷。支军异部，骋勇齐效。频枭名王，大歼群丑。朕用嘉叹，良深於怀。可遣使慰劳，并符辅国府，详考功最，以时言上。（《宋书·颜师伯传》。）

[book_title]卷六
◎　孝武帝（二）
◇　答江夏王义恭诏
昔二王两谢，俱至崇礼。自今三台五省，悉同此例。（《宋书·长沙王道怜传》。道怜孙祗，字彦期，大明中为中书郎。太宰江夏王义恭领中书监，服亲不得相临，表求解职，世祖诏。）
◇　亲蚕诏（四年三月）
朕卜祥大昕，测辰拂羽。爰诏六宫，亲蚕川室。皇太后降銮从御，伫跸观礼。缘蘧既具，玄ヨ方修，庶仪发椒闱，化动中县。妃主以下，可量加班锡。（《宋书·孝武文穆王皇后传》。大明四年，后率六宫躬桑於西郊，皇太后观礼，下诏。）
◇　答有司上封禅仪注诏（四月辛亥）
天生神物，昔王称愧。况在寡德，敢当鸿贶。今文轨未一，可停此奏。（《宋书·礼志》三。）
◇　恤都邑诏（四月辛酉）
都邑节气未调，疠疫犹众，言念民瘼，情有矜伤。可遣使存问，并给医药。其死亡者，随宜恤赡。（《宋书·孝武纪》。）
◇　罪周朗诏（四年）
朗悖礼利口，宜令翦戮。微物不足乱典刑，特锁付边郡。（《宋书·周朗传》。大明四年，上憾朗，使有司奏其居丧无礼，请加收治，乃下诏。於是传送宁州，於道杀之。）
◇　厉兵赦罪诏（五年二月癸巳）
昔人称人道何先，於兵为首，虽淹纪勿用，忘之必危。朕以听览馀闲，因时讲事，坐作有仪，进退无爽。军幢以下，普量班锡。顷化弗能孚，而民未知禁，逭役违调，起触刑网。凡诸逃亡，在今昧爽以前，悉皆原赦。已滞囹圄者，释还本役。其逋负在大明三年以前，一赐原停。自此以还，鳏贫疾老，详所申减。伐蛮之家，蠲租税之半。近藉改新制，在所承用，殊谬实多，可普更符下，听以今为始。若先已犯制，亦同荡然。（《宋书·孝武纪》。）
◇　宽南徐兖二州租诏（四月戊戌）
南徐、兖二州去岁水潦伤年，民多困窭。逋租未入者，可申至秋登。（《宋书·孝武纪》。）
◇　宗祀诏（四月庚子）
昔文德在周，明堂崇祀，高烈惟汉，汶邑斯尊。所以职祭罔愆，气令斯正。鸿名称首，济世飞声。朕皇考太祖文皇帝，功耀洞元，圣灵昭俗、内穆四门，仁济群品；外薄八荒，威忄詹殊俗；南脑劲越，西髓刚戎。裁礼兴稼穑之根，张乐协四气之纪。匡饰坟序，引无题之外；旌延宝臣，尽盛德之范。训深劭农，政高刑措。万物棣通，百神荐祉，动协天度，下沿地德。故精纬上灵，动殖下瑞。诸侯轨道，河氵兼海夷。朕仰凭洪烈，入子万姓。皇天降，迄将一纪。思奉扬休德，永播无穷，便可详考姬典，经始明堂，宗祀先灵，式配上帝。诚敬克展，幽显咸秩。惟怀永远，感慕崩心。（《宋书·礼志》三。）
◇　振赐水灾诏（七月丙辰）
雨水猥降，街衢泛滥。可遣使巡行，穷弊之家，赐以薪粟。（《宋书·孝武纪》。）
◇　兴学诏（八月）
自灵命初基，圣图重远。参正乐职，感神明之应。崇殖礼囿，奋至德之光。声实同和，文以均节，化调其俗，物性其情。故临经式奠，焕乎炳发，道丧世屯，学落年永。狱讼微衰息之术，百姓忘退素之方。今息警夷嶂，恬波河渚，栈山航海，响风慕义。化民成俗，兹焉时矣！来岁可修葺庠序，旌延国胄。（《宋书·孝武纪》。）
◇　详检畿内诏（十一月）
王畿内奉京师，外表众夏，民殷务广，宜思简惠。可遣尚书就加详检，并与守宰平治庶狱。其有疑滞，具以状闻。（《宋书·孝武纪》。）
◇　追崇外家诏（五年）
昔汉道既灵，博平绝。魏国方安，嘉宪启策。皆因心所弘，酌典沿诰。亡外祖亲王夫人，柔德淑范，光启坤载。属内位阙正，摄馈闺庭，仪被芳闱，闻宣戚里，永言感远，思追荣秩。宜式傍鸿则，敬登徽序。（《宋书·文帝袁皇后传》。夫人文帝袁皇后所生母也。世祖下诏，乃追赠豫章郡新淦县平乐乡君。）
◇　原孙棘兄弟诏（五年）
棘萨隶，节行可甄，特原罪，州加辞命，并赐许帛二十匹。（《宋书·孙棘传》，大明五年，发三五丁。棘弟萨应充行，坐违期。依制军法，棘诣郡乞以身代萨。又辞应受戮，棘妻许。又寄语属棘，君当门户，岂可委罪小郎。太守张岱，依事表上。世祖诏。）
◇　经王弘墓下诏（五年）
故侍中、中书监、太保、录尚书事、扬州刺史华容文昭公弘，德猷光劭，鉴识明远。故散骑常侍、左光禄大夫、太子詹事豫章文侯昙首，夙尚恬素，理心贞正，并绸缪先眷，契阔屯夷，内亮王道，外流徽誉。以国图令勋，民思茂惠。朕薄巡都外，瞻览坟茔，永言想慨，良深於怀。便可遣使致祭墓所。（《宋书·王弘传》。）
◇　经殷景仁墓下诏（五年）
司空文成公景仁，德量淹正，风识明允，徽绩忠谟，夙达先照，惠政茂誉，实留民属。近瞻丘坟，感往兴悼，可遣使致祭。（《宋书·殷景仁传》。）
◇　诏刘延孙（五年）
旧京树亲，由来常准。卿前出所有别议，今此防久弭，当以还授小儿。（《宋书·刘延孙传》，又《南史》十七。）
◇　益封诸王诏（五年）
昔韩卫异姓，宗周之明宪；三封殊级，往晋之令典。唯皇家创典，尽弘斯义。朕应天命，光宅四海，思所以宪章前式，崇建懿亲。永垂画一，著於甲令，诸弟国封，并可增益千户。（《宋书·庐江王传》。）
◇　给外家茔户诏（五年）
赵萧臧光禄袁敬公平乐郡君墓，先未给茔户，加世数已远，胤嗣衰陵，外戚尊属，不宜使坟茔芜秽。可各给蛮户三，以供洒扫。（《宋书·文帝袁皇后传》）
◇　与刘秀之诏
今以萧惠开为宪司，冀当称职。但一往服额，已自殊有所震。（宋书萧惠开传。惠开徙御史中丞，世祖与刘秀之诏，又见《南史》十八，《御览》二百二十六。）
◇　赠刘延孙司徒诏（六年六月）
故侍中、尚书左仆、射领护军、将军东昌县开国侯延孙，风局简正，体识沈明，绸缪心膂。自蕃升朝，契阔唯旧，几将二纪。灵业中圮，则首赞出图；义令既举，则任均萧寇。器允栋，勋实佐时。及累司马两官，出内尹牧，惠政茂课，著自民听，忠谟令节，简乎朕心。方燮和台阶，永毗国道，奄至薨殒，震恸兼深，考终定典，宜尽哀敬。可赠司徒，给班剑二十人，侍中仆射侯如故。（《宋书·刘延孙传》。）
◇　又诏
故司徒文穆公延孙，居身寡约，家素贫虚。每念清美，良深凄叹。葬送资调，固当阙乏。可赐钱三十万，米千斛。（同上。）
◇　定国史诏（六年）
项籍圣公，编录二汉，前史已有成列，《桓玄传》宜在宋典，馀如爰议。（《宋书·徐爰传》，爰议国史宜以义熙元年为断。）
◇　下倭王世子兴诏（六年）
倭王世子兴，奕世载忠，作蕃外海，禀化宁境，恭修贡职，新嗣边业，宜授爵号，可安东将军倭国王。（《宋书·倭国传》。）
◇　春诏（七年正月）
春之礼，著自周令；讲事之语，书於鲁史。所以昭宣德度，示民轨则。今岁稔气荣，中外宁晏，当因农隙，葺是旧章。可克日於玄武湖大阅水师，并巡江右，讲武校猎。（《宋书·孝武纪》。）
◇　礼南岳诏（二月丙辰）
江汉楚望，咸秩周，礼九疑於盛唐，祀蓬莱於渤海，皆前载流训，列圣遗式。霍山是曰南岳，实维国镇，韫灵呈瑞，肇光宋道。朕驻骅於野，有事岐阳，瞻睇风云，徘徊以想。可遣使奠祭。（《宋书·孝武纪》。时车驾巡南豫南兖二州，下诏。）
◇　巡行大赦诏（二月壬戌）
朕受天庆命，十一年於兹矣！凭七庙之灵，获上帝之力，礼横四海，威震八荒。方巡三湘而奠衡、岳，次九河而检云、岱。今恢览功成，省风畿表；观民六合，校长洲。腾沙飞砾，平岳荡海；{卉鼓}晋合序，饶钲协节，献鬯如礼，饣盍兽倾郊，敬举王公之觞，广纳士民之寿。八风循通，卿云丛聚，尽天罄瑞，率宇竭欢。思散太极之泉，以福无方之外。可大赦天下，行幸所经，无出今岁租布。其逋租馀债，勿复收。赐民爵一级，女子百户牛酒。刺守邑宰及民夫从者，普加沾赉（《宋书·孝武纪》。）
◇　加恩历阳郡诏
朕弱年操制，出牧司雍，承政宣风，荐历年纪。国步中阻，治戎江甸，难夷情义，实系於怀。今或练训旅，涉兹境闾，故邑耆旧，在目罕存。年世未远，歼亡太半，抚迹惟事，倾慨兼著。太宗燕故，晋阳洽恩。世祖流仁，济畿畅泽。永言往猷，思广前赉。可蠲历阳郡租输三年。遣使巡慰，问民疾苦，鳏寡孤老六疾不能自存者，厚赐粟帛。高年加以羊酒。凡一介之善，随才铨贯，前国名臣及府州佐吏，量所沾锡。人身已往，施及子孙。（《宋书·孝武纪》。）
◇　禁专杀诏（四月甲子）
自非临军战陈，一不得专杀。其罪甚重辟者，皆如旧先上须报，有司严加听察，犯者以杀人罪论。（《宋书·孝武纪》。）
◇　严军兴诏（五月丙子）
自今刺史守宰，动民兴军，皆须手诏施行。惟边隅外警，及奸衅内发，变起仓卒者，不从此例。（《宋书·孝武纪》。）
◇　禁占川泽诏（七月丙申）
前诏江海田池，与民共利，历岁未久，浸以弛替。名山大川，往往占固。有司严加检纠，申明旧制。（《宋书·孝武纪》。）
◇　省刑诏（八月丁巳）
昔匹妇含怨，山ㄡ北鄙，孀妻哀恸，台倾东国。良以诚之所动，在微必著；感之所震，虽厚必崩。朕临察九野，志深待旦，弗能使烂然成章，各如其节。遂令炎精损河，阳偏不施，岁云不稔，咎实朕由。太官供膳，宜从贬撤。近道刑狱，当亲料省。其王畿内及神州所统，可遣尚书与所在共详，畿外诸州，委之刺史。并详省律令，思存利民。其考谪留袭，在大明七年以前，一切勿治。尤弊之家，开仓赈给。（《宋书·孝武纪》。）
◇　殖麦诏（九月己卯）
近炎精亢序，苗稼多伤。今二麦未晚，甘泽频降，可下东境郡，勤课垦殖，尤弊之家，量贷麦种。（《宋书·孝武纪》。）
◇　巡行诏（九月戊子）
昔周王骥迹，实穷四溟；汉帝鸾轸，夙遍五岳。皆所以上对幽灵，下理民土。自天昌替驭，临宫创图，礼代夭郁，世贸兴毁。皇家造宋，日月重光。璇玑得序，五星顺命，而戎车岁动，陈诗义阙。朕聿含五光，奄一天下，思尽宝戒之规。以塞谋危之路，当沿时省方，观察风俗。外详考旧典，以副侧席之怀。（《宋书·孝武纪》。）
◇　巡南豫州诏（十月戊申）
朕巡幸所经，先见百年者，及孤寡老疾，并赐粟帛。狱系刑罪，并亲听讼。其士庶或怨郁危滞，受抑吏司，或隐约洁立，负摈州里，皆听进朕前，面自陈诉。若忠信孝义，力田殖谷，一介之能，一艺之美，悉加旌赏。虽秋泽频降，而夏旱婴弊，可即开行仓，并加赈赐。（《宋书·孝武纪》。）
◇　又诏（十月丙寅）
赏庆刑威，奄国彝轨；黜幽升明，宇恒宪。故采言聆风，式观侈质，贬爵加地，於是乎在。今类帝宜社，亲巡江甸，因觐岳守，躬求民瘼。思弘明试之典，以申考绩之义。行幸所经，莅民之职，功宣於听，即加甄赏。若废务乱民，随愆议罚。主者详察以闻。（《宋书·孝武纪》。）
◇　下邓琬诏（七年）
故光禄勋前征虏长史邓胤之，体局沈隐，累任著绩。朕昔当藩重，首先佐务，必力款尽，弗忘於怀。往岁息璩凶悖，自取诛翦。沿恩及琬，特免衅戮。今可擢为给事黄门侍郎，以旌胤之宿诚。（宋书邓琬传，车驾幸历阳，追思在藩之旧，下诏。）
◇　下高句骊王高琏诏（七年）
使持节、散骑常侍、督平营二州诸军事、征东大将军高句骊王乐浪公琏，世事忠义，作藩海外，诚系本朝，志翦残险，通译沙表，克宣王猷。宜加褒进，以旌纯节。可车骑大将军、开府仪同三司、持节常侍都督王公如故。（《宋书·高句骊传》。）
◇　恤东境诏（八年正月）
东境去岁不稔，宜广商货。远近贩鬻米粟者，可停道中杂税。其以仗自防，悉勿禁。（《宋书·孝武纪》，南史宋本纪二。）
◇　恤东使诏（二月）
去岁东境偏旱，田亩失收。使命来者，多至乏绝。或下穷流穴，顿伏街巷，朕甚闵之。可出仓米付建康、秣陵二县，随宜赡恤。若济拯不时，以至捐弃者，严加纠劾。（《宋书·孝武纪》。）
◇　授萧惠开诏（八年）
惠开前在宪司，奉法直绳，不阿权戚，朕甚嘉之。可更授御史中丞。（《宋书·萧惠开传》，又见《御览》二百二十六。）
◇　恤刘秀之诏（八年）
秀之识局明远，才应通畅，诚著蕃朝，绩宣累岳。往岁臣逆交构，首义万里；及职司端尹，赞戎两宫，嘉谋徽誉，实彰朝野。汉南法繁民兼，属伫良牧。故暂辍心膂，外弘风规。出未逾期，德庇西服。详考古烈，旅观终始。淳心忠概，无以尚兹。方式亮皇猷，入卫根本。奄至薨逝，震动於朕心。生荣之典，未穷宠数；哀终之礼，宜尽崇饰。兼履谦守约，封社弗广；兴言悼往，益增痛恨。可赠侍中司空持节都督刺史校尉如故，并增封邑为千户，谥为忠成公。（《宋书·刘秀之传》。）
◇　诏顾宝先（大明中）
敕违纠慢，宪司之职。若理有不公，自当更有厘正，而自顷劾无轻重，辄致私绝。此风难长，主者严为其科，宝先盖依附世准，不足问。《宋书·顾琛传》琛（为左荀万秋可劾，及宝先为郎，万秋犹在职，自陈不拜，世祖诏。）
◇　听行杖诏（大明中）
自顷僮多不祗给，主可量听行杖。（《宋书·沈演之传》，先是五省官所给僮，不得杂役，太祖世坐以免官者，前後百人，统轻役过差，有司奏免，世祖诏云云，自此得行杖。）
◇　答王玄谟诏
梁山风尘，初不介意，君臣之际，适足相保，聊复为笑，伸卿眉头。（《宋书·王玄谟传》，民间讹言玄谟欲反，玄谟驰启，帝知其虚，遣主书吴喜抚慰之。又答。《南史·王玄谟传》，作玄谟启，明白之曰：「七十老公，反欲何求，聊复为笑，想足以伸卿眉头耳。」）
◇　天阙诏
梁山天表象魏，以旌图形，仍以二山为立阙，故曰天门。（《御览》四十六，《舆地志》：「博望梁山，东西隔江相对如门，相去数里，谓之天门。」引宋孝武诏。）
◇　置古帝王守冢户诏
先代帝王，因时创业，君人建国，礼尊南面。而历运推移，年代久远。丘垅残毁，樵牧相。茔兆堙芜，封树莫辨。自古以来，帝王陵墓，可随近十户蠲其役，以供守视。（《御览》五百六十。）
◇　答庐江王诏
婚礼不举乐，以敬渊等孤苦，倍非宜也。
◇　巡幸赈恤诏
夫足践目见，实遵天命，尚怨逾深俗，未同其化。自远幽隐，不得其所。故降省风俗，躬抚黎元。（《初学记》十三。）
◇　巡狩省风俗诏
朕聿含五色，奄一天下。当沿时省方，观察风俗。外详考旧典，以副侧席之怀也。（《初学记》十三。）
◇　赐沈庆之（孝建三年）
卿辛勤匪殊，欢宴宜等。且觞酌之赐，宜以大夫为先也。
◇　戒薛安都（大明元年）
贼若可及，便尽力殄之。若度已回，可过河耀威而反。（《宋书·薛安都传》。）
◇　戒沈庆之（大明三年）
卿为统任，当令处分有方。何蒙城下，身受矢石邪？脱有伤挫，为损不小。（《宋书·沈庆之传》。）
◇　答刘怀珍（大明三年）
边维须才，未宜陈请。（南齐书刘怀珍传，大明二年，以破虏功拜建武将军，乐陵、河间二郡太守，明年启求还，孝武答。）
◇　答子业（七年二月，案：子业即前废帝。）
书不长进，此是一条耳。闻汝比素业都懈怠，狷戾日甚，何以顽固乃尔邪？（《宋书·前废帝纪》，世祖西巡，子业启参承起居，书迹不谨。上诘让之。子业启事陈谢，上又答。又见《南史·宋本纪》二。）
◇　临徐兖二州搜扬教
徐方地兼梁楚，秀士攸出；兖土乐颂所流，风礼自古。岂不异人比肩，鸿才世及。或疏散山林，不闻进达。或栖息闾阎，怀宝待耀。孝性义门，明经善政者，所在搜扬举进，咸用名闻。（《艺文类聚》五十三。）
◇　在藩上白雉表
白体表素彩，仪禀识自扰，陶气仁风，练色淳露，不蕲一饮之逸，不资二逸之勤。（《艺文类聚》九十。）
◇　建平王宏冠表
臣骏言：建平王宏，筮辰协吉，撰礼备容，资此成德，允被休典。（《初学记》十四。）
◇　广陵王诞冠表
臣骏言：北中郎南徐州刺史广陵王臣诞，年礼既升，择休申冠，顺弁有成，服美任典。（《初学记》十四。）
◇　巡幸旧宫颂
惟皇敬眷，永慕徐京；列装青野，动辂丹庭。荣和首律，景泽开年。林炯发色，川郊列泉。沿沂遥衍，登陟回悬。践域负外，即宫临山。思甲陵寝，欢结都。眇怀沛济，勤念宛吾。纳寿遗老，设饮先居。堂序朝秀，充廷集闾。（《艺文类聚》六十二。）
◇　芳春琴堂橘连理颂
列访神秘，详观端策。通柯竦秀，实灵所锡。离条别，淹一荣戚。道被遐夷，承我正历。（《艺文类聚》八十六。）
◇　洞井赞
绛纪山瑞，紫志川灵。金膏溢曜，玉树含英。端岩毓泉，挹祥吐祯。彪彬仙牒，挥翕诡经。（《艺文类聚》七十八。）
◇　清暑殿甍嘉禾赞
维殷粤周，有穗表祯。祥乎合矣，超瑞高甍。非原非泽，乃瑞乃灵。庶藉天贶，广兹化清。（《艺文类聚》八十五。）
◇　梨花赞
沃瘠异坏，舒惨殊时。惟气在春，具物合滋。嘉树之生，於彼山基。开荣布采，不离尘缁。（《艺文类聚》八十六。）
◇　孤桐赞
珍无隐德，产有必甄。资此孤干，献枝楚山。梢星云界，衍叶炎尘。名列贡宝，器赞虞弦。（《艺文类聚》八十八。）
◇　景阳楼庆云赞
非烟非云，曳紫流光。县华曜藻，奄郁台堂。粤予休明，震乎珍祥。积庆有文，灵贶无疆。（《艺文类聚》九十八。）
◇　祀大一牛鼎铭（孝建元年）
维甲午八月丙寅，帝若稽古，肇作宋器，审厥像，作牛鼎，格于位室，从用飨亿宁神休。惟帝时保，万世其永赖。（宋潜说友《咸淳临安志》十三。）
◇　故侍中司徒建平王宏墓志
含荣幼耀，膺和早慧。徘徊天人，优游经艺。鸿才流，皇根中绝。体孝尽性，怀追孝烈。反我宸居，毁网更结。管机凝务，端朝赞契。召辉才融，士颖风折。秘路长阴，昭途永灭。（《艺文类聚》四十八。）
◇　祈晴文
幽明失序，就阴则滞。连雨霖霪，注而不替。润既违时，泽而非惠。幸辍霖而吐景，权停云而敛翳。照鸾辂於天郊，光龙於田际。耒耨得施，黍稷获艺。增高廪於嘉年，登十千於兹岁。（《艺文类聚》二，《初学记》二。）

[book_title]卷七
◎　前废帝
帝讳子业，小字法师，孝武帝长子。大明八年闰五月即位，明年正月改元永光，八月改元景和，十一月，为其下寿寂之所弑，有《景和集》十卷。
◇　即位诏（大明八年六月）
朕以眇身，夙绍洪业，敬御天威，钦对灵命。仰遵凝绪，日鉴前图，实可以拱默守成，诒风长世。而宝位告始，万宇改属，惟德弗明，昧於大道，思宣睿范，引兹简恤，可具询报事，详访民隐。凡曲令密文，繁而伤治。关市僦税，事施一时，而奸吏舞文，妄兴威福，加以气纬舛互，偏颇滋甚。宜其宽徭轻宪，以救民切。御府诸署，事不须广，雕文篆刻，无施於今。悉宜并省，以酬氓愿。藩王留货，壹皆禁断。外便具条以闻。（《宋书·前废帝纪》。）
◇　下江夏王等诏（初即位）
总录之典，著自前代。孝建始年，虽暂并省，而因革有宜，理存济务。朕茕独在躬，未涉政道，百揆庶务，允归尊德。太宰江夏王义恭，新除中书监、太尉，地居宗重，受遗阿衡，实深凭倚，用康庶绩，可录尚书事、本官监、太宰、王如故。侍中、骠骑大将军、南兖州刺史、巴东郡开国公、新除尚书令元景，同禀顾誓，翼辅皇家，赞业宣风，ム公是赖。可即本号开府仪同三司，领兵置佐，一依旧准，领丹阳尹、侍中、领公如故。（《宋书·江夏王义恭传》。）
◇　答江夏王诏（永光元年）
太宰表如此，公缘情遣远，览以增慨。昔淮楚推恩，胙流支胤，抑法弘亲，古今成准，便以公表付外，依旨奉行。故泉陵侯允，横罹凶虐，可特为置後。（《宋书·袁城王义康传》，义恭请还义康属籍，诏答。）
◇　答义阳王昶诏（永光元年）
征北表如此，省以慨然，诞及妻女，并可以庶人礼葬，并置守卫。（《宋书·竟陵王诞传》，大明初，诞以谋反诛，至是昶请葬诞，诏答。）
◇　答江夏王谧蔡兴宗诏
太宰表如此，省以怃然。朕恭承洪绪，思弘前烈，而在朝亻竞，驱扇成风，将何以式扬先德，克隆至化。公体国情深，保攸托，便可付外详议。（《宋书·蔡兴宗传》。）
◇　答柳元景谧蔡兴宗诏
兴宗首乱朝典，允当明宪，以其昔经近侍，未忍尽法。可令思愆远封，愍孙窃评自己，委咎物议，可以子领职。（《宋书·蔡兴宗传》，义恭复使尚书柳元景奏兴宗与尚书袁愍孙论选事，请各罪责，诏答。）
◇　下袁ダ等诏
宗社多故，衅因冢司，景命未沦，神祚再。自非忠谋密契，凯伊克殄。侍中祭酒领前军将军新除吏部尚书ダ，游击将军领著作郎兼尚书左丞徐爰，诚心内款，参闻嘉策。匡赞之效，实监朕怀，宜甄茅社，以奖义概。ダ可封新隆县子，爰可封吴平县子，食邑各五百户。（宋书袁ダ传。）
◇　求才诏（景和元年八月）
昔凝神伫逸，溪赞道，湛虑思才，傅岩毗化。朕位御三极，风澄万宇，资电断，正卯斯戮。思所以仰宣遗烈，俯弘景祚，每结梦庖鼎，瞻言板筑，有劬日昃，无忘昧旦。可甄访郡国，招聘闾部，其有孝性忠节，幽居遁栖，信诚义行，廉正表俗，文敏博识，干事治民，务加旌举，随才引擢。庶官克顺，彝伦咸叙。主者精加详括，称朕意焉。（《宋书·前废帝纪》。）
◇　手诏晋安王子勋
何迈杀我立汝，汝自计孰若孝武邪？可自为其所。（《宋书·晋安王子勋传》。）
◇　封谭金等诏
屯骑校尉南清河太守谭金，强弩将军童太壹，车骑中兵参军沉攸之，诚略沈果，忠勇鸷，消荡氛翳，首制鲸凶，宜裂河山，以酬勋义。金可封平都县男，太壹宜阳县男，攸之东兴县男，食邑各三百户，金迁骁骑将军，增邑百户。（《宋书·宗越传》，前废帝诛群公，金等并为之用，帝下诏。）
◇　敕晋安王子勋
闻汝与何迈谋共废我，汝自量体气何如孝武。寻当遣使送药与汝。（《魏书·刘传》，先是子业敕其弟子勋。案，此即《宋书》所载之手诏，史家纪录互异耳，姑并载之。）
◇　敕巢尚之
吾纂承洪基，君临万国，推心勋旧，著於遐迩。不谓戴法兴恃遇负恩，专作威福，冒宪黩货，号令自由，积衅累愆，遂至於此。卿等忠勤在事，吾乃具悉，但道路之言，异同纠纷。非惟人情骇愕，亦玄象违度，委付之旨，良失本怀。吾今自亲览万机，留心庶事，卿等宜竭诚尽力，以副所期。（《宋书·戴法兴传》，废帝即位，法兴迁越骑校尉，颇以直言忤上，於是赐死，敕尚之。）
◎　明帝（一）
帝讳，字休炳，小字荣期，文帝第十一子。元嘉二十五年封淮阳王，二十九年改封湘东王，景和元年十二月即位。改元二：泰始、泰豫。在位八年，谥曰明皇帝，庙号太守。有集三十三卷。（案，《宋书·明帝纪》有改元大赦诏，据《南史·谢庄传》，编入《谢庄集》。）
◇　答有司请崇宪太后居外诏（初即位）
朕备丁艰罚，蚤婴孤苦，特蒙崇宪太后圣训抚育。昔在蕃阃，常奉药膳，中迫凶威，抱怀莫遂。今泰运初启，情典获申，方欲亲奉晨昏，尽欢闺禁。不得如所奏。（《宋书·文帝路淑媛传》，上为太后抚养，及即阼，有司请居外宫，诏答。）
◇　与建安王休仁诏
人既不比数西方公，汝便为诸王之长。（《宋书·庐江王传》，住西州，故谓之西方公也，又见南史十四。）
◇　追恤新安王子鸾诏
夫纾冤申痛，虽往必追，缘情恻爱，感事弥远。故使持节、都督南徐州诸军事、抚军将军、南徐州刺史新安王子鸾，夙表成器，蚤延殊宠，方树美业，克光蕃维。而凶心肆忌，奄罗横祸，兴言永伤，有兼常怀，宜ユ天秀，以雪沉魂。可赠使持节、侍中、都督南徐兖二州诸军事、司徒、南徐州刺史，王如故。第十二皇女、第二皇子子师俱婴谬酷，有增酸悼，皇女可赠县公主，子师复先封为南海王，并加徽谥。（《宋书·始平王子鸾传》。）
◇　又诏
哀枉追远，仁道所弘，兴灭继绝，盛典斯贵。朕务古思治，恩礼必敷，异族犹敦，况在近戚。故新除使持节、侍中、都督南徐兖二州诸军事、司徒、南徐州刺史新安王子鸾，年虽冲弱，性识早茂，锺慈世祖，冠宠列蕃。值景和凶虐，横罗酷祸，国胤无主，冤祀莫寄。寻念痛悼，夙轸於怀，可以建平王景素息延年为嗣，追改子鸾封为始平王。食邑千户。（同上。）
◇　下颜诏（初即位）
延之昔师训朕躬，情契兼款，前记室参军济阳太守，伏勤蕃朝，绸缪恩旧，可为中书侍郎。（《宋书·颜延之传》。）
◇　恤颜师伯诏
故散骑常侍、仆射领丹阳尹平都县子师伯，昔逢代运，豫班荣赏，遭罹厄会，陨命氵㸒刑，宗嗣殄绝，良用矜悼。但其心渎货，宜贬赠典，可绍封社，以慰冤魂，谥曰荒子。（《宋书·颜师伯传》。）
◇　遣使巡省诏（十二月壬午当是壬申）
朕戡乱宁民，属膺景祚。鸿制初造，革道惟新。而国故频罹，仁泽偏壅。每鉴寐疚心，罔识攸济。巡方问俗，弘政所先，可分遣大使，广求民瘼，考守宰之良，采衡闾之善。若狱犴淹枉，伤民害教者，具以事闻。鳏寡孤独，癃残六疾，不能自存，郡县优量赈给。贞妇孝子，高行力田，详悉条奏。务询舆诵，广纳嘉谋，每尽皇华之旨，俾若朕亲览焉。（《宋书·明帝纪》。）
◇　节省诏（十二月丙子）
皇室多故，糜费滋广，且久岁不登，公私歉弊。方刻意从俭，弘济时艰，政道未孚，慨愧兼积。太官供膳，可详所减撤，尚方御府雕文篆刻，无益之物，一皆蠲省，务存简约，以称朕心。（《宋书·明帝纪》。）
◇　崇宪太后丧下诏（二年正月）
朕幼集荼蓼，夙凭德训，龛定业，实资仁范，恩著屯夷，有兼常慕。夫礼沿情施，义循事立，可特齐衰三月，以申追仰之心。（《宋书·文帝路淑媛传》。）
◇　与沈文秀诏（正月）
皇帝前问督青州徐州之东莞东安二郡诸军事建威将军青州刺史。朕去岁拨乱，功振普天，於卿一门，特有殊泽。卿得延命至今，谁之力邪？何故背国负恩，远同逆竖。今天下已定，四方宁壹，卿独守穷城，何所归奉？且卿百口在都，兼有坟墓，想情非木石，犹或顾怀。故指遣文炳，具相宣示。凡诸逆节，亲为戎首，一不加罪，文炳所具，卿独何人，而能自立。便可速率部曲，同到军门，别诏有司，一无所问。如其不尔，国有常刑。非惟戮及弟息，亦当夷卿坟垄。既以谢齐土百姓，亦以劳将士之心，故有今诏。（《宋书·沈文秀传》，上遣文秀弟文炳诏文秀，三年二月，文秀归命请罪。）
◇　宣示东军诏
朕方务德简刑，使四罪不相及，助顺同逆者，一以所从为断。卿等当深达此怀，勿以亲戚为虑也。（《宋书·孔觊传》，时将士多是东人，父兄子弟，皆已附逆，上因送军，普加宣示，众於是大悦。）
◇　手诏譬袁ダ
卿历观古今，佥之与强，何尝可恃？自朕践阼，途路梗塞，卿无由奉表，未经为臣。今追踪窦融，犹未晚也。（宋书袁ダ传，太宗使ダ旧门生徐硕奉手诏譬ダ。）
◇　追赠范道兴等诏（二年）
前镇军参军督护范道兴，朕之旧隶，经从北藩，徒役南畿，遭离命会，抱恩固节，受害群凶，言念纯诚，良可悯怆，可赠员外散骑侍郎。南城令鲍法度，後军典签冯次民，永新令应生，新建令军延宝上饶令黄难等，违逆识顺，同被诛灭。言念既往，宜在追荣，可赠生奉朝请，法度南台御史。次民、延宝、难并员外将军。（《宋书·邓琬传》，前军典签范道兴，志不同逆，为邓琬所诛，其馀奉顺见害者，并为上所愍，诏云。）
◇　追复戴法兴封爵诏（二年）
故越骑校尉吴昌县开国男戴法兴。昔从孝武，诚勤左右，入定社稷，预誓河山，及出侍东储，竭尽心力，婴害凶悖，朕甚愍之。可追复削注，还其封爵。（《宋书·戴法兴传》。）
◇　停戴法兴孙袭封诏
法兴小人，专权豪恣，虽虐主所害，义由国讨，不宜复贪人之封，封爵可停。（《宋书·戴法兴传》，有司奏以法兴孙灵珍袭封，又诏。）
◇　以王景文兼中书令诏（当在二年五月六月後）
王言之职，总司清要，中将军丹杨尹王景文，夙尚弘简，情度淹粹，忠规茂绩，实宣国道，宜兼管内枢，以重其任，可中书令。（《初学记》十一引《泰始起居注》，二年诏云云，凡两条又见《御览》二百二十。案，《宋书·明帝纪》及《景文传》皆不言兼中书令，当是漏落也。）
◇　以杨僧嗣为北秦州刺史诏（七月）
僧嗣远守西疆，世笃忠款，宜加旌显，以甄义概，可冠军将军、北秦州刺史武都王，太守如故。（《宋书·氐胡传》。）
◇　徙松滋侯子房诏（十月）
不虞之衅，著自终古，情为法屈，圣达是遵。朕埽秽定倾，再全宝业，远惟鸿基，猥当负荷。思弘治道，务尽敦睦，而妖竖遘扇，妄造异图。自西南阻兵，东夏侵斥，都邸群凶，密相唇齿。路休之兄弟，专作谋主，规兴祸乱，令舍人严龙觇觎宫省，以羽林出讨，宿卫单罄，候隙伺间，将谋窃发。刘祗在蕃，夫相应援，通言北寇，引令过淮。顷休范济江，潜欲拒捍，赖卜祚灵长，奸回弗逞。阴慝已露，宜尽宪辟，实以方难未夷，曲加遵养。今王化帖泰，宜辨忠邪，涓流不壅，燎火难灭。便可委之有司，肃正刑典。松兹侯子房等，沦陷逆徒，协同丑悖，遂与签帅群小，潜通南衅，连结祗等，还图朕躬。虽咎戾已彰，在法无宥，犹子之情，良所未忍。可废为庶人，徙付远郡。（《宋书·松滋侯子房传》。）
◇　崇俭约诏（十一月壬辰）
治崇简易，化疾繁侈，远关隆替，明著轨迹者也。朕拯斯坠运，属此屯极，仍之以凋耗，因之以师旅，而识昧前王，务艰昔代。俾夫旧赋既繁，为费弥广，鉴寐万务，每思弘革。方欲缓繇优调，爱民为先，有司详加宽惠，更立科品。其方物职贡，各顺土宜，出献纳贡，敬依时令。凡诸蠹俗妨民之事，趣末违本之业，雕华靡丽，奇器异技，并严加裁断，务归要实。左右尚方御府诸署，供御制造，咸存俭约。庶淳风至教，微遵太古，阜财兴让，少敦季俗。（《宋书·明帝纪》。）
◇　求贤才诏
夫秉机询政，立教之攸本，举贤聘逸，弘化之所基。故负鼎进策，殷代以康。释钓作辅，周祚斯。朕甫承大业，训道示敷，虽侧席忠规，伫梦岩筑，而良图莫荐，奇士弗闻，永鉴通古，无忘宵寐。今藩隅克晏，敷化维始，屡怀存治，实望箴阙。王公卿尹，群僚庶官，其有嘉谋直献，匡俗济时，咸切事陈奏，无或依隐。若乃林泽贞栖，丘园耿洁，博洽古今，敦崇孝让，四方在任，可明书搜扬，具即以闻，随就褒立。（《宋书·明帝纪》。）
◇　郊祀诏（十一月辛酉）
朕戴新宝命，仍离多难，戎车遄驾，经略务殷，告虽备，弗获亲礼。今九服既康，百祀咸秩，宜聿遵前典，郊谒上帝。（《宋书·礼志》三。）
◇　赦宥诸藩诏（十二月乙丑）
近众藩称乱，多染衅科。或诚系本朝，事缘逼迫，混同证锢，良以怅然。夫天道尚仁，德刑并用，雷霆时至，云雨必解。朕眷言静念，思弘风泽，凡应禁削，皆从原荡。其文武堪能，随才铨用。（《宋书·明帝纪》。）
◇　下沈勃诏
沈勃琴书艺业，口有美称，而轻躁耽酒，幼多罪愆。比奢氵㸒过度，妓女数十，声酣放纵，无复剂限。自恃吴兴土豪，比门义故，胁说士庶，告索无已。又辄听募将，委役还私，托注病叛，遂有数百。周旋门生，竞受财货，少者至万，多者千金，考计赃物，二百馀万，便宜明罚敕法，以正典刑。故光禄大夫演之昔受深遇，忠绩在朝，寻远矜怀，能无弘律，可徙勃西垂，令一思愆悔。（《宋书·沈演之传》。）
◇　责羊希诏（三年）
希卑门寒士，累世无闻，轻薄多衅，备彰历职。徒以清刻一介，擢授岭南，千上逞欲，求诉不已，可降号横野将军。（《宋书·羊玄保传》。）
◇　禁非时品物诏（三年八月丁酉）
古者衡虞置制，彖氐不收，川泽产育，登器进御。所以繁阜民财，养遂生德。顷商贩逐末，竞早争新，折未实之果，收豪家之利，笼非膳之翼，为戏童之资。岂所以还风尚本，捐华务实。宜道布仁，以革斯蠹。自今鳞介羽毛，肴核众品，非时月可采，器味所须，可一皆禁断，严为科制。（《宋书·明帝纪》。）
◇　大赦诏（八月癸卯）
法网之用，期世而行，宽惠之道，因时而布。况朕尚德戡乱，依仁驭俗，宜每就弘简，以隆至治。而频罹兵革，繇赋未休，军民巧伪，兴事甚多，蹈刑入宪，谅非一科。至乃假名戎伍，窃爵私庭，因战散亡，托惧逃役。且往诸沦逼，虽经累宥，逋窜之党，犹为实繁。宵言永怀，良兼矜疚。思所以重播至泽，覃被区宇，可大赦天下。（《宋书·明帝纪》。）
◇　江夏王义恭等陪祭诏（三年）
皇基崇建，《屯》、《剥》维难，弘启熙载，底绩忠果，故从飨世祀，勒勋宗彝。世祖宁乱定业，实资翼亮。故使持节、侍中、都督中外诸军、丞相、领太尉、中书监、录尚书事江夏文献王义恭，故使持节、侍中、都督南预江豫三州军事、太尉、南豫州刺史巴东郡开国忠烈公元景，故侍中、司空始兴郡开国襄公庆之，故持节、征西将军、雍州刺史洮阳县开国肃侯悫，或体道冲玄，燮化康世，或尽诚致效，庚难龛逆，宜式遵国典，陪祭庙庭。（《宋书·江夏王义恭传》。）
◇　徙徐爰诏（三年）
夫事君无礼，教道弗容，讪上炫已，人伦所弃。太中大夫徐爰拔迹厮猥，推斥饕逢，遂官参时望，门伍豪族，迁位转荣，莫非超荷。而谄侧轻险，与性自俱，利口谗妄，自少及长，奉公在事，厘豪蔑闻，初无愧满，常有窥进。先朝尝以刍辈之中，粗有学解，故得渐蒙驱策，出入两宫。太初伪立，尽心佞事，义师巳震，方得南奔。及孝武居统，唯极谄谀，附会承旨，专恣厥性，致使治政苛纵，兴造乖法，捐德害民，皆由此竖。景和悖险，深相赞协，苟取偷存，罔顾节义，任算设数，取合人主，τ岖奸矫，所志必从，故历事七庙，白首全贵。自以体含德厚，识鉴机先，迷途遂深，罔知革悟。
朕拨乱反正，勋济天下，灵助顺，群逆必夷，况爰恩养，而无输效，遂内挟异心，著於形迹，阳愚杜口，罔所陈闻，惰事缓文，庶申诡略。当今朝列贤彦，国无佞邪，而秉心弗纯，累蠹时政。以其自告之辰，用赐归老之职，荣礼优崇，宁非饕过。不谓潜怨斥外，进竞不已，勤言托意，触遇斯发。小人之情，虽所先照，犹许其当改，未忍加法。遂恃朕仁弘，必永容贷。昨因觞宴，肆意讥毁，谓制诏所为，皆资傍说，又宰辅无断，朝要非才，悖老与旧，慢累斯甚。比边难未静，安众以惠，戎略是务，政纲从简，故得使此小物，乘宽自纵。乃合投畀豺虎，以清王猷，但朽《卒页》将尽，不足穷法，可特原罪，徙付交州。（《宋书·徐爰传》。）
◇　又诏
八议缓罪，旧在一条，五刑所抵，耆必加贷。徐爰前後衅迹，理无可申，废弃海弃，实允国宪。但蚤蒙朕识，曲矜愚朽，既经大宥，思沾殊渥。可特除广州统内郡。（《宋书·徐爰传》。爰秉权日久，上昔在藩，素所不说，及景和世，屈辱卑约，爰礼敬甚简，益衔之。至是诏徙交州，既行，又诏。）
◇　诏沈攸之（三年八月）
卿春中求伐彭城，吾恐军士疲劳。且去冬奔散，人心未宜复用，不许卿所启，今便不肯为吾行邪。卿若不行，便可使吴喜独去。（《宋书·沈攸之传》，太宗复令攸之进围彭城，攸之以清泗既，粮运不继，固执以为非宜，往反者七。上大怒，诏攸之。攸之惧，乃奉旨进军，行至迟墟，上悔，追军令反。）
◇　下诏封王景文等（当在四年四月後）
夫良图宣国，赏崇彝命，殊绩显朝，策勤王府。安南将军、江州刺史景文，风度淹粹，理怀清畅，体兼望实，诚备夷，宝历方启，密赞义机，妖徒干纪，预毗庙略。宜登茅社，永传厥祚。朕澄氛宁枢，实资多士，疏爵畴庸，实膺徽列。尚书右仆射、领卫尉兴宗，识怀详正，思局通敏。吏部尚书、领太子左卫率渊，器情闲茂，风业韶远。并谋参军政，绩亮时艰，拓宇开邑，实允勋典。景文可封江安县侯，食邑八百户，兴宗可始昌县伯，渊可南城县伯，食邑五百户。（《宋书·王景文传》，太宗翦除暴主，又平四方，欲引朝望以佐大业，乃下诏。）

[book_title]卷八
◎　明帝（二）
◇　改葬崇宪太后诏（四年五月）
崇宪昭太后宁陵地，大明之世，久所考卜。前岁遭诸蕃之难，礼从权宜。奉营仓卒，未暇营改。而茔隧之所，山原卑陋。顷年颓坏，日有滋甚，恒费整，终无永固。且详考地形，殊乖相势。朕蚤蒙慈遇，情礼兼常，思使始终之义，载彰幽显。史官可就岩山左右，更宅吉地。明审龟筮，须选令辰，式遵旧典，以礼创制。今中宇虽宁，边虏未息，营就之功，务在从简。举言寻悲，情如切割。（《宋书·文帝路淑媛传》。）
◇　功服诏（八月甲寅）
车服之饰，象数是遵。故盛皇留范，列圣垂制。朕近改定五路，酌古代今，成六服，沿时变礼。所施之事，各有条叙。便可付外，载之典章。朕以大冕纯玉缫，玄衣黄裳，乘玉辂，郊祀天，宗祀明堂。又以法冕五彩缫，玄衣绛裳，乘金路，祀太庙，元正大会，朝诸侯。又以饰冠冕四彩缫，紫衣红裳，乘象辂，小会宴飨，饯送诸侯，临轩会王公。又以绣冕三彩缫，朱衣裳，乘革辂，征伐不宾，讲武校猎。又以绂冕二彩缫，青衣裳，乘大辂，耕稼，飨国子。又以通天冠朱纱袍，为听政之服。（《宋书·礼志》五，《通典》六十一，又《御览》六百八十六引王智深《宋记》。）
◇　宽刑诏（九月戊辰）
夫愆有小大，宪随宽猛，故五刑殊用，三典异施。而降辟次网，便暨钳挞，求之法科
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>