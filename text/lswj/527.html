<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,张文端集全文在线阅读,张文端集全文在线下载,大玄古籍书库">
<meta name="description" content="诗文别集。清张英(1637—1708)撰。四十六卷。英字敦复,号乐圃,安徽桐城人。康熙进士,授编修,官至文华殿大学士,兼礼部尚书。卒谥文端。著有《恒产琐言》、《聪训斋语》、《笃素堂文集》等。此集成于康熙四十三年(1704),约三十万字。《存诚堂应制诗》四卷,《存诚堂诗集》二十五卷,《笃素堂诗集》七卷,《笃素堂文集》十卷。作者生平酷好看山种树,有写台阁山林、言情赋景之作,多清微淡远。应制诗无不典雅和平,民生疾苦,四方水旱,知无不言。“散体诸文称心而出,不事粉饰”,“原本经术,词旨温厚。”(《四库总目提要》语">
<title>张文端集_张英_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">张文端集</span> <br/>
          作者： <span class="inputVal" id="bkauthor">张英</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]241508</span> <br/>
          说明： <span class="inputVal" id="bkdec">诗文别集。清张英(1637—1708)撰。四十六卷。英字敦复,号乐圃,安徽桐城人。康熙进士,授编修,官至文华殿大学士,兼礼部尚书。卒谥文端。著有《恒产琐言》、《聪训斋语》、《笃素堂文集》等。此集成于康熙四十三年(1704),约三十万字。《存诚堂应制诗》四卷,《存诚堂诗集》二十五卷,《笃素堂诗集》七卷,《笃素堂文集》十卷。作者生平酷好看山种树,有写台阁山林、言情赋景之作,多清微淡远。应制诗无不典雅和平,民生疾苦,四方水旱,知无不言。“散体诸文称心而出,不事粉饰”,“原本经术,词旨温厚。”(《四库总目提要》语)有《四库全书》本。另有光绪二十三年(1897)桐城张氏刻本,题《张文端集》,六种,五十九卷。</span> <br/>
          封面： <span class="inputVal" id="bkimg">Z_18716.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]张文端集
[book_author]张英
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]241508
[book_dec]诗文别集。清张英(1637—1708)撰。四十六卷。英字敦复,号乐圃,安徽桐城人。康熙进士,授编修,官至文华殿大学士,兼礼部尚书。卒谥文端。著有《恒产琐言》、《聪训斋语》、《笃素堂文集》等。此集成于康熙四十三年(1704),约三十万字。《存诚堂应制诗》四卷,《存诚堂诗集》二十五卷,《笃素堂诗集》七卷,《笃素堂文集》十卷。作者生平酷好看山种树,有写台阁山林、言情赋景之作,多清微淡远。应制诗无不典雅和平,民生疾苦,四方水旱,知无不言。“散体诸文称心而出,不事粉饰”,“原本经术,词旨温厚。”(《四库总目提要》语)有《四库全书》本。另有光绪二十三年(1897)桐城张氏刻本,题《张文端集》,六种,五十九卷。
[book_img]Z_18716.jpg


[book_title]提要
钦定四库全书　　　　　集部七
文端集　　　　　　　　别集类六
【国朝】提要
臣等谨案文端集四十六卷
国朝张英撰英有易经衷论已着録此乃其诗文全集凡存诚堂应
制诗四卷存诚堂诗集二十五卷笃素堂诗集七
卷笃素堂文集十卷英遭际
昌辰仰蒙
圣祖仁皇帝擢侍
讲幄入直
禁廷簪笔雍容极儒臣之荣遇矢音赓唱篇什最多其间鼔吹昇平黼黻廊庙无不典雅和平至於言情赋景之作又多清微淡远抒写性灵台阁山林之二体英乃兼而有之其散体诸文称心而出不事粉饰虽未能直追古人而原本经术词旨温厚亦无忝於作者焉乾隆四十六年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
文端集原序
余自束髪学为诗今自顺治已亥年以迨於康熙壬申约略凡三十四年存其诗若干首为二十五卷自幼至老多好言山林农圃耕凿之事即与人赠荅往来游历之所至亦不能离乎此迨年五十以後山林之思益迫引退之思愈急每不惮其言之重复而恒苦出於不自觉殆欧阳子所谓年益加老病益加衰而其心渐迫其言愈多者欤余自弱冠即抱此志每见才隽之士着作非不多当其言廊庙则志躭轩冕言山林则志躭邱壑一卷之中忽而慕夔龙忽而慕巢许乍浓而乍淡倏近而倏远情随境迁心与物移令人读之而茫然不知其志之所在夫诗以言志虽中更出处进退而无中变其志之事洵如此则其诗可知矣则其人可知矣余诗謭鄙固多重复而自少至老止言其志之所在而无暇计论工拙聊可以免於读其诗不知其志之所在云尔敢云望古人堂奥哉既又辑癸酉以後诗以年月为次序为笃素堂诗若干卷康熙甲申年三月望日双溪英自序

[book_title]卷一
钦定四库全书
文端集卷一
大学士张英撰
存诚堂应
制诗集一
讲筵应
制诗五十二首
耕耤礼成恭纪四首
东郊淑景转和风穜稑朝来献六宫禹甸三千开穑事姬年八百肇农功云依
鸾辂金根外春满龙旗黛耜中自古惟陈无逸训君王亲与万方同
其二
乘时秉耒践尧封九扈齐飞拥
六龙陇畔授鞭京兆尹坛边进耜大司农青旗千亩公卿集缥轭三推父老从
俭德由来兼孝德迎神此日撤歌钟
其三
协风遥迓
翠华新正是农祥应律辰粟荐神仓
亲享
帝
恩流御廪重勤民祀农坛畔三时庆观耤台边万宝陈华黍登歌书大有遍将劳酒
赐诸臣
其四
十载
恩波遍海隅苍生比屋戴涵濡淮扬水旱频
颁粟丰沛巡行数
赐租
帝力久知歌父老
圣躬犹欲试泥涂叠逢盛事书惇史还进豳风七月图
【颁粟　　赐租皆比年实政】
扈
跸南苑恭纪应
制二首
和风丽日象昭回游豫欢呼动九垓旌影过时千骑拥钟声迎处
六龙来青郊地接滹沱迥平野天连碣石开
圣主时巡因驻驆侍臣欣得到蓬莱
其二
川融山霭迓
鸾舆树里星罗尽直庐万马踏云开
御道干官近日护
宸居平原旷衍初游猎
行殿深严尚说书扈从属车蒙
授简抽毫作赋媿相如
南苑
讲筵恭纪应
制四首
行宫清閟晓垂裳棐几先陈
黼座傍
圣主勤民兼讲诵儒生报国藉文章乍含鸡舌瞻天表近傍龙鳞识
御香况是王阶崇俭德图书道已接羲皇
其二
细旃广厦集簪裾正是甘泉避暑初阁启迩英朝进讲筵开崇政早陈书柳风细拂炉烟外莺啭稀闻昼漏余喜见孝经通卫士诵声常听满星庐
其三
圣主崇文轶古今缥囊随
辇入华林春秋不辍符天健寒暑无分见
帝心千树周庐青入座五云垂盖结成隂虞廷蓂荚初开遍好迓薰风鼓舜琴
其四
藜光三载
禁庭隂此日传呼入
上林作赋忽承
君命重读书久荷
圣恩深欣逢
盛代明良会敢负平生啓沃心最是臣愚如草木欢腾亦自解讴吟
南苑扈从讲武恭纪二首
时平讲武近岐阳甲胄蒐春出建章洛水旌旗周甫草西京词赋汉长杨
御围云气成龙虎天廏星精本驌驦画戟雕弓森羽卫射生羣与奉
君王
其二
畿南地旷接滹沱
宸跸来游淑景和马散平原春草緑幕连芳树晩烟多云边影疾讲鹰落柳外风鸣猎骑过日暮天清西岭出居庸层嶂远嵯峨
赐樱桃恭纪
讲筵人退五云端分得含桃出
禁阑荐
庙祗因先百果承
恩旧许赐千官锦林初傍宫云摘翠笼犹沾晓露漙饱食盈筐叨
圣泽火珠光映水晶盘
又次同官史鹤龄韵
朱樱历落蔼春融总在琼霄雨露中万颗衬来新叶碧满筐擎出
上林红最宜果熟明光殿未许莺衔长乐宫
赐食更余筠笼带诸雏咸沐
圣恩同
赐白樱桃恭纪
朱果频经
赐上方忽看素质满瑶筐堆从玉盌初难识泻向银盘但有香鸟未敢衔疑雪片冰堪相映总珠光水晶帘下初擎出风味宜含晓露尝
赐鱼兔恭纪
红耳霜毛碧草眠
御河春水锦鳞鲜嘉鱼尽入珊瑚网灵兽争迎白玉鞭山泽搜来游猎後
恩波分自
御筵前还同门下沾
膏泽偕咏中林在藻篇【时被　　赐者惟内阁翰林】
南苑
大阅恭纪十二韵
【御试】
翠辇乘时驻翠微六军讲武近南畿礼嫺蒐狩遵王制梦叶熊罴合
御围七校腾骧夸虎旅三驱指顾视龙旗弓弯明月垂金勒人度春风动铁衣铠甲光疑林雪满骅骝色鬭岭云飞普天雷动钲声出卷地风鸣猎骑归翡翠旌麾翻晓日珊瑚鞭影入斜晖玉盘晩进黄羊熟金弹新开白兎肥盛代丰岐皆宿将清时颇牧在彤闱选徒自昔闻蒐乘治外当今赋采薇常藉羽干昭
圣德还将戈楯耀
天威儒臣载笔慙讴颂纬武经文历代稀
瀛台
赐宴赏荷恭纪应
制二十韵
西苑良辰当盛夏烟波太液晓苍苍云开翠巘连长乐水涨明湖接建章飞阁千寻凌古木画楼一半出疎杨芳洲掩映黄金幄碧涧潆洄白玉堂几处轩窗波上下万重烟树水中央湖边曲磴通瑶岛天际长虹卧石梁观稼亭幽藏浦漵迎薰殿敞俯沧浪花浓水榭春光晩柳拂鱼矶午梦凉【西苑有观稼亭藏舟浦迎薰殿水云榭钓鱼矶】凤舸隔林声欸乃鸾旗拂树影悠扬芙蕖发处龙池丽菡萏花时凤沼香翠盖翻风擎夜雨红衣浥露艳朝阳常垂并蒂迎芳辇时有微芬逐彩航太华由来开玉井西园自昔种银塘争如此地涵波泽得奉余懽入景光不向越溪迎画檝岂同楚客泛罗裳灵池广集鱼龙戏酺宴分沾鵷鹭行羣卉独标君子号千官留赏
圣人傍太平盛事镂银瓮游讌诗篇媿锦囊此日随车过辇路频年珥笔侍岩廊小臣拜献甘泉赋愿逐鳬鷖捧御觞
试马歌应
制【癸丑七月　　上驻跸南苑试马王公以下八旗三品官以上出良马万余骑　　上御晾鹰台阅之树旌旗为驰道自大红门齐发奔驰五十余里先至台下者四十余骑　　赐银帛有差臣英及臣在丰奉　　命扈从欣观其盛各赋长歌翼日　　讲筵　进呈】
天闲万马嘶新秋碧草无际黄云流清晓
翠华驻南苑下
诏明日观骅骝晾鹰台畔平芜緑房星中夜光可烛金羁玉勒珊瑚鞭云锦千羣丽朝旭
国家马政前代稀刍秣蕃息过秦非玉关葱岭久通道渥洼异产今来归
圣人神武六龙御黄金幄敞频回顾王公将相各呈奇赤骝紫燕纷无数平沙夹道旌旗开千骑远自红门来经过长杨历甫草势如电激声如雷诚哉天马称汗血红尘不动影先絶骊驹蹀躞看流云照夜奔腾类飞雪中有龙种何蹁跹神闲先到高台边超羣致远有余力五花蹴地真连钱须臾数马复奔逸飞黄騕褭皆奇质前冈影动方微茫转盼人前鸟同疾
圣人顾此
天顔怡三千騋牝皆权奇就中四十更雄特吴绫蜀锦优赉之
国家典礼有深意恐有盐车困骐骥便是金台市骏心伯乐一顾空幽冀小臣何幸从驰驱欲写神骏增踌躇试马由来寄军政拜手秋原赞
庙谟
南苑纪事诗十首应
制
岂如汉武驻离宫讵与唐宗避暑同
圣主观书朝启阁炉烟不断雨声中
其二
月当银汉漏声迟东阁深严近
御墀
宸翰九重天上至云牋亲写早朝诗
其三
鸾旗羽箭逐轻风猎罢西山落日红云外玉骢归帐殿九天铙吹晩霞中
其四
秋郊白兎逐黄尘碧草丛中远避人
天子御围亲射得猎回宣
勅赐诸臣
其五
嘉鱼出水锦鳞红中使擎来正晩风自愧小臣叨侍从得沾两度
圣恩隆
其六
宸心亲切念词臣怜尔清曹薄宦人讲罢退归龙尾道重教宣进
赐温纶
其七
试马台高
御苑东六军动地满旗风书生愧乏长杨笔欵段行随万马中
其八
西山遥接
帝城端屏列芙蓉翠色寒最是新秋微雨後万峰如在苑中看
其九
今年秋色禁云边马散郊原日暮天翠幕高张平野濶冰轮正对
直庐悬
其十
单衣短袖趂新凉羽箭雕弓最擅长才见乌号明月满霜翎早已着垂杨
纪
恩恭赋二首【臣英同臣在丰扈从南苑入夜值大风雨上在行宫谓侍臣曰两翰林恐油幕未具得无有沾湿之苦时已漏尽三鼓　　命中使至学士傅达礼帐中传谕移於五店皇庄安宿学士回奏臣已为二人料理何敢烦圣虑时英等已就枕次日学士传　　上谕因恭赋诗　进呈】
秋郊云雾暗空蒙静夜摊书烛影红
圣主慈仁深念及小臣风雨
直庐中
其二
草湿烟深夜漏迟特传
温谕出
龙墀顿忘帐外秋声急身在
尧天雨露时
德寿寺【进讲毕　　上谓翰林学士傅达礼日南苑中有玉皇阁德夀寺二人曾游览否傅回奏此　禁地非奉　　命不敢入因　　命同臣英及臣在丰往观各成五七言排律　进呈】
宝刹流金碧弘开
御苑东梵钟连
禁柳精舍傍
宸枫贝阙悬金镜丹楹架彩虹香云幽径满花雨上林红碧草生经室青莲隐佛宫瑶堦看竦峙宝鼎独玲珑翡翠含云气雕镂夺化工铎声如转漏殿影欲凌空讵是禅居丽皆因
帝力雄庄严金粟地常在五云中【有宝鼎顺治年制】
玉皇阁
高阁平临北极开仙居璀璨似蓬莱晴光远映琉璃瓦紫气遥连白玉台宝顶浮空芳树里红墙落影碧云隈殿名元极诸神护座比圜丘五帝陪金翠摇光迎日月帘栊拂地隐风雷山河图画
深宫赐缨络幡幢
内府裁云满雕梁疑乍落龙蟠绣柱欲飞来玉缸灯火辉长昼古鼎炉烟接上台秘殿万灵真肃穆丰碑双影更崔嵬映堦緑树斋宫满夹路秋花道院栽地近上林多气色居隣三岛絶尘埃闲人未敢窥青鸟幽径常看长碧苔望气由来知壮丽承
恩今始得徘徊蓬壶胜事欣游赏媿乏灵光作赋才
赋良马应
制二首【十月臣英同臣在丰扈跸南苑　　上在行宫方张灯伸纸作大书中夜传翰林侍读学士喇沙里至前问曰两翰林此时作何事对曰方在直庐读书　　上曰可令两人各赋良马诗学士请良马状　　上日此不必论古人以骐骥比君子所谓骥不称其力称其德也因恭赋二律次日讲书毕　进呈】
天闲龙种本星精一片桃花万里行金勒乍衔疑电绕玉鞭初动觉云生远随日驭过青海遥逐霞光度赤城幸傍
銮舆称上驷调良独擅渥洼名
其二
顾影天街灿锦韀骅骝得傍
圣人前华山归马修文日冀野登台市骏年芳草每衔仙仗里红泉常饮
禁云边从来骐骥如君子伯乐欣逢与共传
康熙十二年十月十二日
特赐讲官紫貂白金文绮时同
赐者学士熊赐履侍读学士杨正中杜臻陈廷敬侍讲孙在丰编修叶方蔼史鹤龄【臣】英八人
霜华晓日映龙楼
讲幄帘开
玉殿头
温语九天传凤诏轻寒十月
赐貂裘颁从
御府香云绕衣傍炉烟紫气浮氷雪顿忘皆
圣泽阳春偏荷
主恩优
其二
清班日侍
禁庭隂温饱无求本素心珥笔方慙糜重禄承
恩况复赐南金九龄曾上千秋监藴古还陈大宝箴自媿涓埃全未答但镂银管效讴吟
其三
紫殿披香带晓开青缣
内府出新裁山龙幸际垂裳盛缝掖慙无濯锦才宫绣缤纷云外卷天章璀璨日边来愿将俯念诸臣意衣被苍生遍九垓
扈从南苑蒙
赐直庐饮馔恭纪二首【先是　　上于　　讲筵谕学士傅达礼曰翰林官清苦巡行扈从所以备顾问资讲劝也无令艰于资装嗣後帐幙饮食焉匹器具皆令给于内府永着为令】
侍从晨趋
御苑东直庐
特赐傍
行宫顿忘野色风霜急真觉
皇仁覆载同卷幔正逢明月满摊书相对夜灯红儒生何幸分帷幄常在鸾旗豹尾中
其二
丹地年年愧素餐躬承
渥泽海天寛侍
朝每得分仙馔扈
跸还教领大官
赐粟恩光沾玉粒调兰香气出金盘每从退食公门後覆餗常忧欲报难
宸翰篇【康熙十六年丁已三月敬覩　　御笔临苏轼大字一轴因恭赋斯篇】
圣主宵旦劳万几未央晓漏观垂衣燕闲即入图书室瑶圅锦轴生光辉
亲洒宸翰大如斗擘窠旧蹟皆?嵝遥将标格掩锺王近看矩薙又卑顔柳宝墨淋漓书敬天高署
经帏黼座前小臣侍从来深殿仰窥素壁生云烟尝思圣学何渊邃落笔濡毫有深意直将钦若接勲华妙义能涵十六字清和三月正春融瑶堦永日移铜龙集贤学士承
恩渥手捧
天书出九重偶尔临摹写苏轼结构纵横具神力凤翥鸾翔迥异姿银钩铁画真雄特遥想
深宫昼漏分
御炉香霭正氤氲翡翠笔牀凝晓露琉璃砚匣起春云东坡寥落黄州句流传千载还遭遇楚泽孤臣吮笔时岂知今日
龙顔顾由来
御笔重琳琅飞白当年写玉堂唐宗赐札传三杰汉祖颁书美十行今日侍臣亲拜
赐弘璧天球良不啻小臣幸在
直庐前芸香盥手频窥视
天藻缤纷自卷舒珊瑚色映
御图书日星流曜垂丹地奎壁分光照石渠学士频年典文翰拜手紫庭赓复旦什袭藏之亿万年天际遥遥配云汉
康熙十六年五月三十日蒙赐
御笔楷书清慎勤三大字草书格物二大字石刻及赵
孟頫所书不自弃文石刻恭纪四章
承
恩陪侍
禁垣边
御墨封题自
讲筵共仰奎章超百代欣看
宸翰洒中天波翻笔底虬龙出云涌毫端日月悬自媿小臣叨
赐渥光华糺缦颂尧年
其二
琳琅宝翰重南金拜
赐还知意独深常愿普天沾
圣泽特将如水励臣心守身当似持双璧爱日偏宜惜寸隂飞白漫夸题玉署恭承三语即官箴
其三
墨池遥接晋唐风苍劲雄奇夺化功古法传来章草在贞珉勒就石经同只因道与千秋合不独书兼八体工更向挥毫窥
圣学精微囊括片言中
其四
龙章拜手赐龙墀更捧新成
御府碑价比兰亭初勒石书传松雪旧临池缥缃尚有王孙蹟翰墨还邀
圣主知敢向
熙朝甘自弃昔贤遗训是良规
六月五日
特召【臣】英至
懋勤殿
上讲中庸及太极西铭之学并命【臣】英敷陈经书大义
复
亲洒宸翰书忠孝存诚大字二幅以
赐【臣】不胜荣幸恭赋八首
雨余晴日映花甎今古图书
黼座前紫阁昼长帘影静一编澄对
御炉烟
其二
洙泗微言日讨论远从尧舜接心源
虚怀不厌咨询切好问何殊辟四门
【亲讲中庸舜其大知一章】
其二
遐考图畴遡浑蒙近推濓洛振宗风仰窥
圣学无涯际愿颂高深海岳同
【亲讲太极西铭之学】
其四
雅颂由来被管弦先王风教在遗编睢麟八百基王化敬诵周南第一篇
【命臣英讲毛诗首章】
其五
迎凉殿里拂华牋满贮端溪宝墨鲜亲见
君王挥玉管承
恩拜赐
御牀前
其六
擘窠惊见笔如轮落纸云烟若有神篆籀书能兼八法纵横势可勒千钧
其七
存诚精义贯天人忠孝良规朂子臣敬佩
王言如学海敷天万类荷
陶甄
其八
宝篆朱浓墨未乾棒持暮出
禁云端数承汪濊
恩施重益愧愚蒙报荅难
文端集卷一

[book_title]卷二
钦定四库全书
文端集卷二
大学士张英撰
存诚堂应
制诗集二
内庭应
制诗一百首
懋勤殿盆中古梅一株双?花分红白恭赋应
制
上苑羣葩未放时春风先已到
彤墀交柯碧树参差影双萼琪花冷艳姿野质乍惊仙阁暖岁寒深赖
主恩知
天阶雨露寛如许日送微香点砚池
天府宝翰篇
康熙十六年十二月二十一日蒙
赐观
内府所藏王羲之怀素顔真卿蔡襄苏轼黄庭坚米黻朱熹赵孟頫及董其昌真蹟共十六轴宋初搨淳化阁帖臣不胜欣幸恭赋斯篇
秘阁西头古锦囊时时宝鸭薰天香雕圅什袭虬龙抱玉匣标题翡翠装
君王清燕常留翫不宝珠玑宝书翰往代名笺色尚莹千秋遗墨光犹灿学书无过王右军天门凤阙迥无羣萧疎内景神仙字娟秀曹江孝女文【昔人谓右军书黄庭经飘逸有神仙之槩曹娥碑婉顺有孝女之仪今内景经曹娥碑真蹟皆存　　内府】怀素上人笔如铁漏痕钗脚皆奇絶藤影盘时鹤欲栖剑鋩舞处蛟堪截平原雄劲若有神内制犹存宝篆新【顔真卿书朱巨川诰勅有唐宋玺】晋唐墨迹人间少由来一字堪千缗端明学士黄州客作字还如画奇石山谷偏余潇洒姿南宫独创嶔?格骨气苍严数晦翁偶然藻翰皆能工始信真儒自淹贯临池原不比雕虫子昂雅得兰亭意江左宗风犹未坠近代华亭说剑篇落笔轻圆饶逸致【周文矩画说劒图董其昌书说劒篇】阁帖初年搨本奇玉堂手记拜恩时【宋毕士安为学士淳化初年赐此帖士安自跋于後】澄心旧纸廷珪墨海内流传第一碑古人真蹟良难遇一片精英凝尺素鸿宝常腾奎壁光灵物从来鬼神护
圣主典学开承明旁搜文翰佐昇平譬彼珍奇贡川岳沐日浴月光华生累朝墨妙藏
天府
圣情如历琼瑶圃温室临摹敲砚冰风亭展对飞檐雨侍从词臣许纵看惊心骇目夸雄观泰山俯视皆云气沧海平临尽紫澜先教拂拭青玉案捧持须用蔷薇盥书家今得见山隂如遡河源入星汉再拜稽首
恩无疆晴窗寓目神飞扬天球河图世世宝上与景庆同辉光
雪中直
南书房恭纪六首
腊尽春前雪正宜天街飘洒晩烟时如霜渐满黄金瓦似絮浓沾白玉墀
其二
凝辉积素影蹁跹
宸藻新题五色牋今日
圣情偏豫悦普天来岁是丰年
其三
琼林万树鬭芳菲瑶岛诸峰隐翠微
上苑光辉开辇路
六龙行处六花飞
其四
水晶帘卷雪漫漫坐拥图书向晩看新露研朱还校閲亲拈玉管不知寒
其五
炉烟暖散墨池氷满苑瑶华夜色澄秘阁小臣沾圣泽梅花香里读书灯
其六
平明走马石桥头银海光摇碧殿浮雪後晓寒都不觉尚方新
赐翠云裘
除夕
养心殿侍
宴应
制
深殿宵沈宝炬然岁除欣侍五云边步随仙仗陪鵷鹭坐近
天香听管弦柏叶分行传玉琖椒花送暖入琼筵渐知温律阳春早拜手
君恩又一年
元日
养心殿侍
宴应
制
暖日和风漾凤城履端清讌在承明楼前晴雪消金掌玑上春星转玉衡三殿班聨同恺乐万方歌舞祝昇平欣沾元日
恩辉早听奏钧天第一声
上元
赐宴恭纪
龙墀春早至凤历月初圆紫阁银花丽天街玉镜悬笙歌连绮陌宴赏入华年令节叨
恩重调兰出
御筵
养心殿看鳌山灯恭赋
琉璃宵映蘂珠宫绦蜡分行皎月同山似蓬莱移海上人疑鸾鹤戏云中当筵自舞呈天巧弄影无心夺化功漫说鱼龙夸往代神奇不数偃师工
其二
彩山灯灿若流霞
黼席高张倚碧纱万壑烟云千树月一楼箫管四时花青骢解向平桥转画舫能随石?斜此夕看从深殿里奇观何异泛仙槎
恭覩
御制诗十章敬赋四首
睿词天藻日光辉手捧
鸾书在
禁闱献赋侍臣慙珥笔赓歌
圣帝正垂衣
其二
万几暇日偶怡情玉韵金声震八紘圅盖古今谁得似海涛千顷日华生
其三
岂羡唐宗吟爽气漫夸汉武赋秋风九霄明月千峰雪尽入
君王藻翰中
其四
五字高吟岂漫然还同六义与流传崇高在德真天语不是寻常月露篇
【圣制有崇高原在德壮丽岂为威之句】
南书房盆中白梅盛作花恭赋
一树梅从
上苑移频劳中使护重帷花迎暖日香侵席人对春风雪满枝疎影夜添烧烛後清芬朝扑卷帘时野桥絶磵寻常见几到
君王白玉墀
月下出自西掖
太液波涵
禁苑西
君恩分与一枝栖长堤路指红墙近古殿隂连碧树低晓度石桥看马迹晩随金钥听乌啼慙无经术酬知遇高阁空然照夜藜
恭赋
孝昭皇后挽诗四首
华阀锺祥久椒涂叶瑞宜六宫型
后德万国仰
坤仪地坼珠沈日天惊月坠时敬扬彤管盛冀慰紫宸思
其二
徽音腾桂苑
宝册正瑶宫练服先羣御宵衣佐
圣躬荐馨
宗庙肃视膳
寝门同一自云軿杳凄凄玉殿风
其三
懿恭标壼则雍肃范人伦家国沾淳化
宫闱洽至仁褘衣新耀彩宝镜忽承尘
圣主频挥泪哀思感侍臣
其四
素翣移郊甸孤城寝殿开悲看丹旐过泣送宝衣来执绋千官拥随车万姓哀小臣垂涕日作诔愧非才闰三月二十一日五台山新贡天花至
特颁手勑分赐恭赋应
制
灵岳珍蔬贡尚方欣从
紫禁沐
恩光清芬远带山岚色鲜洁犹含石髓香
圣藻温纶深雨露仙厨异味重琳琅同时宠赉成佳事千禩流辉照玉堂
闰三月二十二日蒙赐
上所御凉帽鞾袜及罗紵表里恭赋
六年讲席慙无补自天
锡赉邀便蕃内织新裁称长短香罗绮紵随寒暄紫毳丰貂白狐腋严风积雪资奇温身着
赐衣拜
天子一时光彩生庭轩补衮何能赞
文治书绅常恐孤
殊恩服之不衷古所诫寸心感惕恒自扪顾瞻已足耀蓬户况乃推解劳
至尊华冠曾经服
元首明珠的烁如瑶琨黼黻裁成锦蔽膝赤芾金舄奚足论
颁自尚衣最亲切龙香缭绕今常存书生微躬焉敢近空怀慙汗惊心魂锦箱珍重黄封密留与贫家示子孙世祖皇帝御书正大光明大字
今上御制题跋勒石吿成蒙
恩赐观恭纪
圣祖宸章日月昭传心精义接唐尧典谟四字垂千古藻翰重华见
两朝如覩挥毫临墨沼欣看勒石炳丹霄吾
君孝德兼文德作述同光万禩遥
四月十七日
赐观盆植人葠赋此时同说岩阮亭澹人近公
椵树隂中荷锸寻孤茎五叶翠云深由来灵草生丰沛喜见移根到
上林
四月二十六日蒙
赐新贡龙井天池珍茗二瓶恭纪四首
春山雷荚緑参差驿使南来贡
御时千片月团天上味清芬先许侍臣知
其二
瑞草荣
颁向直庐捧持惊喜拜
恩初锦圅自启窥新緑不觉兰香满石渠
其三
披云和露出层峦雀舌名芽欲购难家住江南浑未识得分珍味在长安
其四
晩窗自煮石泉清静听松风第一声喜沐
君恩分玉液不将仙露羡金茎
四月二十八日蒙
赐高丽人葠一函恭赋
紫团名重旧
神京【紫团参名东坡有紫团参诗】琼液金枝色最莹山泽常看云气护海天朝映日华生俯怜弱质宜仙草
特赐灵芽荷
圣情时饫甘香同湛露胜含鸡舌在西清
恭和
圣制喜雨诗
灵雨东来满
帝城和烟沾洒
玉阶轻卷帘笑指云生处稼穑深萦
圣主情
五月初八日
赐五台山新贡香菌恭赋二首
包贡西来入
九重石英遥自白云封
君恩分得名山味身到清凉第一峰
其二
香菌离奇细石纹紫芝瑶草鬬清芬祗因野性甘藜藿最爱山蔬带水云
恭和
御制郊外偶作
郊圻一道莺花晩禾黍千村雨露深不独诗情穷物态由来
睿藻叶天心
恭和
御制夜静读书
御牀缭绕一帘香午夜观书烛影长
圣度此时天际满遥同明月照要荒
恭和
御制郊外即事
风过凉生树云来雨濯枝三农耕稼苦常藉
豫游知
恭和
御制复道口占
晩凉游上苑扶辇见园官为报榴花艳红侵碧玉阑恩赐紫禁城骑马恭赋二首
诏许垂鞭入
禁林天街蹀躞紫云深书生自愧驽骀力难报孙阳感遇心
其二
珥笔承
恩禁掖西晓听宫漏夜乌啼从兹芳草长楸道青琐沈沈送马蹄
四月十八日蒙赐
御笔临苏轼诗一卷草书唐诗二幅恭赋二首
君王清燕侍臣知棐几常临白玉墀披卷爱当明月夜挥毫多在晩凉时湘帘香绕书千帙春殿云生墨一池地近九霄饶雨露名牋新
赐曲江诗
【御笔书唐诗有曲江烟柳之句】
其二
坡仙楷法今犹在草圣新题墨未乾秀色松筠千岭上奇姿鸾鹤五云端臣叨
宝翰重颁渥人比瑶光一见难自幸此身依日月拂牋常奉万年欢
侍从登景山恭赋六首
追随登陟翠微峰马首云生石上松俯视万家图画里祗因身得近
飞龙
其二
上苑平芜校射宜雕弓羽箭晩凉时
圣人神武真天授命中争夸百步奇
其三
初从
清跸虎城来猛兽珍禽总异材不独熊罴同渭水还看麀鹿似灵台
其四
漫夸绣岭长杨馆岂羡甘泉五柞宫身到华林最深处蓬莱指点绦云中
其五
古槐垂地晩隂疎雨过凉生满玉除遥隔珠帘窥紫阁君王亲玩总图书
其六
羽卫羣趋进玉鞭书生分跨紫连钱
君恩欲试驰驱力揽辔常教近
御前
恭覩
御制夏日登景山诗敬赋二首
载笔随车陟阆风小臣词句愧雕虫
皇情欢豫抒天藻气盖山河百二中
【御制诗中有翰林随辇进词章之句】
其二
碧落云生夕照西千山送雨晩烟低微材欣际赓扬盛名姓惊看入
御题
五月十五日黑龙潭扈
跸恭纪
俯瞰龙湫碧瓦亭中涵云气比沧溟一泓澄涧浮文藻万叠苍山列画屏喜雨曾经
宸翰赐祈年常见
翠华停今从
清跸时巡处禾黍临风夹道青
碧云寺扈
跸恭纪
衆峰环翠与云平胜地幽奇惬
圣情石路隂隂笼树色僧房处处听泉声
行宫朝对灵巗敞
御榻宵移竹院清
睿赏坐来吟咏久隔林山月晩凉生
扈
跸至法海寺瞻仰
世祖皇帝御笔敬佛大字石碣奉
勅恭纪
岩壑苍深佛寺宜
先皇曾驻翠云旗鼎湖弓劒存遗蹟山殿松筠覆古碑千载
宸章看勒石
两朝家学重临池
圣心瞻眺停舆卫指点香台下马时
石景山扈
跸恭纪
羽卫连朝作胜游还从石景驻鸣驺悬岩飞阁松隂合古洞藏经藓壁幽远树平临开冀野羣峰西绕送河流六龙更渡横桥外万壑遥看紫气浮
【驾度潭河英病不能从遂留石景】
和龙湫壁上韵应
制
碧涧穿云落闲阶曲曲流
圣情怡皎洁
仙跸助清幽片石凉宜夏空山响带秋名泉经
睿藻敷泽满
皇州
题卧佛寺殿前大树应
制
古树参云佛阁前
圣心留赏拂华牋夕阳恰在香林外一片清隂落御筵
盘磴应
制【洪光寺有盘磴九折柏隂蔽日】
古柏隂中石磴盘如虹迢逓跨层峦
翠华回历烟霄外山半红云驻马看
奉
勅题赠圣感寺僧海岫【僧以苦行受知因赐名圣感寺】
碧水莲花清浄身香台施食道心真荒山布衲安禅处戒律精严感
圣人
恭覩
御制游览诸诗敬赋
帐殿瑶函载锦牋登临处处有诗篇朝吟丽句龙骧拥夜落仙毫宝炬然瑞彩常教笼古寺翰香分赐与流泉小臣忝附清尘外时听南风入五弦
扈
跸西山至南苑纪事诗四十首
野色苍茫隔柳堤名山多在
帝城西青郊缓引黄金勒白马轻翻碧玉蹄【初出西直门茂林曲径最为幽胜】
其二
遥望飞尘一綫轻平郊历历引双旌
皇情最爱田畴好万骑传呼逐队行
【上谕卫士勿践民田令鱼贯单行】
其三
击壤歌衢乐自如不教鸡犬避
乘舆山僧出定闲披衲野老来看勌倚锄【寺僧不扰观者不令回避】
其四
四民独苦是耘耔
君相同心轸念时不待豳风歌七月
圣人亲制悯农诗
【御制冋大学士及侍卫等幸黑龙潭途中诗念农民暑中荷锸之苦】
其五
古潭石碣藓痕斑常迓
銮舆到碧山只为蛟龙留窟宅能将霖雨遍人间【扈跸幸黑龙潭】
其六
盘纡峻岭白云封今日新看
幸六龙指顾河山襟带里鸾旗遥驻最高峰【自黑龙潭度岭至五华阁】
其七
萧萧野寺入云根径转峰回始到门石色溪声如太古闲花幽草似仙源【从广泉寺至卧佛寺溪山最幽】
其八
隂崖尽日掩芳丛退谷亭幽曲径通单骑不教传警跸山泉声绕玉花骢【退谷曲径清流与御骢相绕】
其九
干云秀色比祗林斑驳莓苔岁月深嘉树幸邀
天子顾教依玉几咏清隂
【上亲制卧佛寺大树诗命臣英臣士奇于御前同咏】
其十
霁顔不觉堂廉远轸念恒如父子亲马首备闻
天语切本朝家法重臣邻
【上于马上顾大学士及臣英等论君臣一体之谊】
其十一
激湍
书就字如椽笔底萧萧响涧泉莫讶小臣还气索涂鸦敢向墨池前
【上于龙湫亭书激湍二大字落笔天然　　命臣英书听泉臣士奇书枕流臣等仰瞻　　御笔在前不能措手】
其十二
满地松隂碧涧流昔年曾宿寺西楼书生仍是看山客得扈
君王万乘游【碧云寺忆旧游】
其十三
骅骝岂独羡腾骧德冠金台选骏塲试落雕鞍浑不觉始知天骥重调良
【上所乘骏马最良左右试之屹然不动　　命从臣驻观亦称骥以德之意也】
其十四
圣主寻幽载笔随常披苍藓看残碑几年
翠辇曾游处犹记山亭壁上诗【龙湫亭及来青轩壁上诗有佳者　　上曾游处犹记忆之】
其十五
御书苍劲迥无俦悬向千峰最上头奎曜常同云汉丽日华高映海天秋【来青轩瞻御笔恭纪】
其十六
空蒙云气生虚壁远近岚光入小亭几度凭阑看不厌山容野色总青冥【来青轩高敞最宜远眺】
其十七
古洞嶙峋飞阁绕侍臣登蹑藉垂藤
鸣銮偶憩青莲社敝衲常怜白髪僧
【上幸宝珠泂御制诗赐僧海岫并　　命臣英等作诗赠之】
其十八
揽胜歌风同过沛时巡观俗陋横汾千村蔀屋瞻龙气万幕平郊散马羣【石景山驻　　跸卫士皆罗布山下】
其十九
凭虚高阁俯松端千顷平畴入望寛山色自青云自白河流苍莽古桑乾【石景山晩眺】
其二十
灵境无如潭柘杳幽栖真见古瞿昙慙无济胜登临具咫尺名山不易探
【上幸戒坛潭柘念臣英偶病艰于登陟　　命暂留石景山昔许询善登山人谓其有济胜之其臣愧不能也】
其二十一
岩壑纡回入渺茫鸟啼花落总天香浑河西畔山逾秀福地珠林纪晋唐【戒坛潭柘山更幽奇佛刹乃晋唐之遗】
其二十二
翠竹烟梢碧玉姿傍崖临水緑差池
皇心珍重凌霜节题作篔簹第一枝【潭柘有竹最茂御制诗咏之】
其二十三
深山民俗自羲皇妇子提携
辇路傍岂是房陵朱仲李也同芹曝献
君王【时道傍村民有献鲜李者　　上笑而容之】
其二十四
宝翰偏宜洞壑藏山光云影入
天章一经洗笔溪头水清涧常流
御墨香【西山诸胜地上皆有题咏】
其二十五
天闲晩向柳隂开铁驷花骢尽上材牵向
御前都记忆何年贡自渥洼来
【上幸南苑閲马御厩良马甚多一一记其所贡之人】
其二十六
凉风习习卷龙旗碧草丛中兽正肥
亲挽琱弓频射得千声虎拜颂
天威【南苑合围　　上亲射每发必中】
其二十七
豹尾龙骧若布棊放麛传语六军知书生新扈长杨猎亲见
皇仁解网时【合围时凡不成禽者命开一面放之】
其二十八
聪慧天潢少有名九龄初入
御围行自乘果下随
龙驭万骑丛中学射生【时有郡王九龄随围骑射】
其二十九
上林回绕是清渠北渡平桥映碧虚
圣泽常同灵沼乐柳风生处看游鱼
【上临流看鱼】
其三十
落照西山猎骑催长风驾雨自东来玉鞭动处云随马十里离宫顷刻回【猎回遇风雨】
其三十一
宫使频看驿骑催遥从长乐问
安回宝弓
亲射林中鹿为进
慈宁御馔来
【上亲射鹿进太皇太后】
其三十二
昔扈行宫入
讲筵陈诗献赋緑槐边今看
黼座牙籖处得奉
恩波已六年
【上驻跸南苑犹日　　御讲筵臣英思初承　　命进讲正在离宫今已六年】
其三十三
殿角钟鸣佛寺幽重来金地几经秋薰风两度过兰若总是
君恩许赐游【臣于康十二年五月曾过德夀寺今得再往皆奉　　命许游】
其三十四
灵境招提御柳边紫金炉制本天然细看翡翠龙纹里犹记
先皇铸鼎年【德夀寺有宝鼎乃世祖时所铸工巧异常】
其三十五
横空十里阵如云
御盖飘摇指六军喜见驺虞
王泽盛马前麋鹿自成羣【南苑禽兽蕃息真见驺虞之盛】
其三十六
偶临曲水翫沦漪宛转溪流碧草湄隔岸游鳞随手得英风汉武射蛟时【看射游鱼皆应手而得】
其三十七
六辔学调
天厩马一鞭遥傍属车尘慙无羽猎长杨笔为写军容奉
紫宸【扈从二臣皆命乘内厩马】
其三十八
敢言托乘比枚臯驽钝无能逐彩旄驻马松间频赐问
恩深时荷
圣衷劳【臣等未习驰驱蒙　　上命近侍同行复时时　　赐问脊顾?异】
其三十九
别殿长廊映緑苔槐铺深院晩蝉来
君恩常恐疲驱策
诏许行宫待猎回
【上常命臣英于行宫　　驾】
其四十
天浆饱饫牙盘美仙馔常分玉箸偏此日猎回还拜赐恩教稚子共烹鲜【回宫日　　赐臣英等麞一兔二】
文端集卷二

[book_title]卷三
钦定四库全书
文端集卷三
大学士张英撰
存诚堂应
制诗集三
赐宣德宫扇恭纪二首
亭午曦车送祝融氷壶静对碧纱中九鸾宫扇新承赐满袖凉生
玉殿风
其二
半面轻纨笼翠竹数行幽鸟点黄金新开宝箧沾恩渥犹带龙香出
禁林
夏日
上幸景山时【臣】英【臣】士奇扈从
御制诗一章七月十八日蒙
恩书赐恭赋五言八韵
翠绕三峰近荣陪八骏游海云连雉堞山雨入龙楼树色津门暗烟光碣石浮高吟
天藻发清景
御题留桂满金波日兰开玉殿秋
圣慈挥宝翰丽句写银钩盛事诚希遇
深恩岂易酬同分圭璧彩千古照沧洲
西洋贡师子歌
圣朝威德弥九垓海天万里梯航来远致珍奇罗阙下狻猊诡异非常材昔闻乌弋产神兽制兕搏象称渠魁照耀林麓目若电哮吼山谷声如雷往来长风生大壑巨石乔木皆崩摧虎豹慑服类狐兎熊罴翫视同婴孩修尾阔臆双耳帖形体图画堪弭灾中国此兽不恒见惟从载籍标奇侅忽覩入贡自絶域象胥九译相追陪浮舟西溟历南粤海波浩荡山崔嵬金锁长縻铁闲闭拳毛偃卧黄云堆何年却别条支路一朝奄至华林隈久服
王化气已驯
御园麋鹿忘惊猜蛮官呼名抚其鬛雅知人意常低徊越雉旅獒追盛事白麟赤雁同昭回在昔汉武好善马贰师远度西轮台穷年求得渥洼种登歌天庙夸龙媒曷若奇兽慕义至刚猛驯服如驽骀愿颂驺虞
王业盛载歌麟趾
帝紘恢
圣主虽不宝异物以兹昭德诚皇哉
八月六日於神武门观西洋进贡师子恭纪
灵囿秋光映碧岑狻猊新贡入华林日南声教车书远海外梯航岁月深白泽兽能言
主德越裳人本识天心承
恩许近瑶墀看昭代仁风珥笔吟
八月十八日蒙
赐观
圣制诗集恭纪五言十六韵
圣藻盈缃帙高吟碧殿清端居因感物几暇偶怡情字掩三辰丽词探六义精含毫当
紫闼结念在苍生瑞雪歌银瓮华星咏玉衡艰难怜荷锸辛苦忆从征句每
临轩得篇多
驻辇成烟霞邀盼赏岩壑记巡行气溢河山壮思翻海岳平规模凌雅颂律吕协韶韺宝树千寻直珠光万斛倾幸容依
黼席窃许听金声日映丹霄近奎悬碧汉明
赐观恩数重捧读寸心惊仙露臣同渥卿云
帝载赓愿偕芸阁侣常纪柏梁名
九月十日
上侍
太皇太后幸温泉恭纪五言八韵
慈顔康豫日
凤盖驻郊原华发
三朝贵彤闱万国尊含饴娱
寿母扶辇见
文孙红树迎丹幰青山入翠轩香泉浮露暖碧涧泻春温问俗前模重
承懽至性存菊黄当九月露湛满千村野老羣瞻望讴歌
两圣恩
十月二十四日蒙
恩自温泉颁赐野鸡恭纪二首
侍膳温泉馆霜天羽猎催
御围云外合宫使雪中回心傍华旗远
恩分锦翼来古人曾载贽耿介异凡材
其二
白草韝鹰健寒原野雉肥遥从金弹落近绕玉鞭飞偕鹿登厨传随车入
禁闱文禽
颁侍从拜
赐有光辉
长至日
上躬祀
南郊恭纪五言十二韵
至日躔南极初阳纪仲冬绣裳添彩线玉管应黄钟庆典同函夏明禋掌秩宗斋宫香雾绕泰畤碧云封视版临深殿
亲郊出九重霜华迎
翠辇爟火照寒松登降闻
天语堂皇展
帝容瑶台
三后配黼帐百神从茧栗燔柴犊星辰护烛龙祠官调宝瑟舞羽间金镛
一德符穹昊羣僚秉肃雝遥瞻苍璧荐共覩紫烟浓
恢复岳州奏捷恭纪五言十二韵
露布驰星驿
天戈取岳阳亲贤开壁垒
庙算出岩廊讨逆劳专阃稽诛尚陆梁困犹鱼在釡饥藉鼠为粮智勇
王师备绥戡武烈扬巢将焚燕雀险已失潇湘梦泽飞旌影兰江淬劒鋩受降归铠甲列肆进壶浆凯奏春台曰懽腾
黼座傍从兹清巨寇势若履康庄鲸浪平巫峡狼烟息鬼方六军铙吹入端拱靖炎荒
十二月二十五日蒙赐
御用貂裘一领恭纪二首
紫绮丰貂世所稀新裁岁岁拜
彤闱称身难荷
恩施重顾影深慙报荅微
圣泽频年忘雨雪天香满路羡光辉归来检点裘裳看叠笥盈箱总
赐衣
其二
珥貂自昔重承明况复珍裘积累成如雪漫夸狐腋贵当风不数雉头轻日华朝映香云绕霜颖晴看紫雾生拜
赐何能酬渥泽
垂衣常愿祝昇平
十二月二十八日蒙
赐食品酒醴恭纪二首
紫陌晴云暖年华入岁除
恩衔宫使诏春满侍臣庐兰馔烹鲜日椒觞献腊初颁从霄汉上欢跃更谁如
其二
岁月
恩波里风光
禁籞中佳辰叨法膳备物愧愚衷荣逮宗祊远甘分稚子同尧厨天酒緑寒谷总春融
懋勤殿盆中古梅又值花时恭赋四首
秘阁寒香旧赋诗春风又见
上林枝年华愈觉
君恩重常藉梅花纪岁时
其二
深红浅白恰相宜岭上溪边见亦稀絶似孤山清素士承恩新得赐绯衣【一株双干花开红白二色】
其三
交让连枝尽不如孤根双萼自扶疎影留东壁三更月香覆西清一卷书
其四
奇葩移自蘂珠宫浓淡同开一树中晩节自忘氷雪苦独将消息报春风
懋勤殿芍药于春初盛开恭赋二首
宫柳南园未放芽数枝含露艳朝霞祗因日沐
天波暖温室先开四月花
其二
翠幙重帘护晓寒名花常傍
讲帏看岂如凝碧池头宴惟赋沈香芍药栏
康熙十八年二月蒙
恩转侍读学士恭纪二章
门开宣政日曈曨温室花繁淑景融载笔趋来宫漏里除书闻自
禁闱中身依香案
恩常渥名愧氷衔岁不同广厦细旃时
赐对慙无一得报
宸衷
其二
艺苑词曹比凤池鸡栖敢傍最高枝丹梯目慑云霄近碧草心衔雨露滋东观崇阶容屡陟西清秘简许频窥承
恩便诏当筵谢不待鵷班晓漏时
恭遇
太皇太后万寿节敬赋五言十韵
懿德超前古
纯禧裕後昆
文孙天下养
尧母域中尊雍肃千秋范涵濡
两代恩
圣慈开泰运厚载比坤元仁俭贻谋远康宁受祉繁春深翔凤阙瑞绕濯龙门庆节祯祥集佳辰景物暄嵩呼连海岳华祝指崑仑
宸藻镂云笔仙芝献寿罇万龄同日月常照紫庭萱省耕应
制二十韵
皇心崇穑事
睿虑重田功问俗神尧似勤民大禹同频年颁汉诏午夜诵风
北阙韶光丽南郊淑景融土膏方泽泽牟麦正芃芃耕稼乘时令艰难启
圣衷
诏传青嶂外
辇驻緑畴中河汉星将晓沧溟日在东树边听好鸟泽畔见飞鸿
清跸双旌远期门七校雄桑隂闲稚子芹曝献村翁草映鸾旗碧花围黼帐红篝车纷绮陌畚锸遍芳丛还许驱黄犊何须避
玉骢讴謡忘
帝力歌颂达
宸聪蔀屋
温纶溥茆檐
御路通苍生陈疾苦赤子赖帡幪补助
恩常渥涵濡
德至崇敷天安衽席荒服靖兵戎华黍呈嘉瑞千秋祝屡丰
二月二十九日蒙
恩赐宴西苑恭纪四章
上林风日好游讌
赐芳辰花映长堤晓波涵太液春马嘶衔碧草舟泛入青苹共庆昇平乐
殊恩及侍臣
其二
离宫烟浦外幽赏
禁垣西瑶岛孤峰秀华林万树齐水生杨柳?春满杏花蹊不觉移情久仙源到易迷
其三
水亭浮画栋高敞若凌虚云影摇珠箔天光动绮疏药栏栖皓鹤石濑戏文鱼
圣主挥弦处薰风化日舒
其四
兰馔陈山海
琼筵接水云共乘青雀舫惊起白鸥羣地胜情偏惬恩深酒易醺小臣歌既醉天保奉吾
君
三月十四日
上省耕回宫蒙
赐水禽诸物恭纪二章
观俗旋镳自水湄小臣沾
赐愧恩私如瞻翠盖楼船上春满平湖射雁时
其二
爰爰紫兎出中林羽翮纷纭杂水禽谁得平分天上味归鞍携自
禁庭隂
恭遇
皇上万寿节于
内殿称贺敬赋二首
紫殿懽呼动八紘当年华渚庆云生【唐太宗生时有庆云见】中天日暎丹霄丽南极星悬
黼座明春满
九重闻笑语风清四海贺昇平寰瀛岁岁瞻
龙德玉简金泥纪颂声
其二
斗柄瑶光正向辰清和三月岁华新甫从禹甸回銮驭亲见尧衢祝
圣人地接
宸居容虎拜身依香案傍
龙鳞小臣敢献千秋颂遥指南山万树春
已未孟夏
上以天时久旱于宫中致斋三日望日
亲诣
南郊?祷读祝版甫毕雨泽应时而至恭纪二首骄阳入夏轸
皇情肆类
郊坛爟火明碧汉夜随鸾斾卷微云朝傍
翠华生由来
主德崇无逸益信
天心感至诚九奏未终沾洒到千官扈
跸尽欢声
其二
端居减膳启斋宫肃穆
宸心与
帝通滋植民天惟岁稔栽培国本在时丰随车恰自郊禋後露冕亲沾
辇道中宵旰连朝今色喜
君王忧乐万方同
五月初一日
赐内府彩丝药物恭纪
节近中天景物和琼琚沾
赐出鸾坡缤纷色映临风佩飘渺香侵叠雪罗
圣泽岂需灵药护
君恩还较彩丝多玲珑宫样人争识似曳云霄紫玉珂
五月初二日蒙
恩传谕尔子【廷瓒】选授翰林院庶吉士恭纪二首太液湖光暎直庐燕雏随傍凤城居敢期姓字聨珠榜得奉
恩辉到玉除当殿抡才悬藻镜退朝传
命驻金舆海天
圣泽真无际许读西清旧赐书
其二
清切官阶数艺林何堪相继玷华簪一经教子慙无术两代分荣愧转深愚似豚鱼犹载德微如葵藿尚倾心况曾夙奉诗书泽感遇酬
恩自古今
五日西苑泛舟侍
宴纪恩四首
蒲香风暖浴兰辰
御苑欢游奉
紫宸时有微云消暑气还因宿雨浄芳尘幽潭碧树迎仙仗画舸朱栏列近臣欲识
君王同乐意普天今是太平人
其二
簪裾鹄侍彩云端酾酒临流
圣泽寛碧玉桥头双斾引緑杨隂里万人看西园击檝过瑶岛北岸扬舲到激湍惠霭和风偏此日还知天意与同欢
其三
郭外灵泉入渚宫藏舟别渚洑流通新从太液移黄鹄遥隔平桥望彩虹夹岸林峦浮积翠一楼箫管御微风咸池乐奏游鱼出静爱湖天似镜中
其四
韦杜金张
黼座前小臣窃喜荷
恩偏追陪凤盖鸾旗里荡漾云亭水榭边仙醖自天倾玉液官庖隔岸送琼筵清时令节沾殊渥愿捧蒲樽祝亿年
侍从西苑进讲恭纪四章
清时避暑驻
离宫竹坞花溪
辇路通水殿凉分芦荻雨山亭香满芰荷风坐临空翠鸣弦里静听飞泉
讲幄中
圣主一编犹在手乾行不息与天同
其二
云影天光自窈冥蓬莱宫阙俯沧溟緑槐枝覆鸳鸯瓦碧涧光摇翡翠亭乳燕掠波穿绣户水禽接翅过芳汀微臣窃侍迎凉殿拜手甘泉敢勒铭
其三
龙旗飘拂照盘涡芳景来游御画舸云度石桥微雨歇波生莲渚晩凉多嘉鱼喜傍兰舟跃溪鸟欢迎
翠辇过水木清华幽赏地仙源端可接银河
其四
陪
辇行宫讲诵余隔溪欣得傍
宸居垂杨影里摊书卷流水声中掩直庐晓露新荷闻沆瀣夕阳高树对扶疎传呼小艇花间泊观稼亭西近玉除
赐新贡岕茶二瓶恭纪
紫笋芳芬比蕙兰吴山越水到长安含香瑞草封雕箧拜
赐名芽出
禁阑自瀹清泉松籁起细倾仙液露华漙只因身侍红云里岁岁
恩波捧月团
蒙
恩命供奉【臣】周道写【臣】小像装潢成轴
特赐恭纪二首
十载清曹近玉墀
经帏秘阁许追随忽闻
恩泽传宫使为写仪容遣画师香近
御炉薰绢素墨和仙露点须眉三毫颊上频添取多在天顔指顾时
其二
潘岳中年鬓有星自将疎野叹仪形披裘只合栖山泽鸣玉何堪着
殿庭麟阁勲名惭竹帛瀛洲文学愧丹青惟惊蒲柳沾恩渥敢傚丰裁问九龄
康熙十九年六月蒙
擢授翰林学士兼礼部侍郎纪
恩四首
枌榆陋质比鹪鹩阿阁何期托
圣朝三径蓬蒿连
紫禁八年书帙傍丹霄手攀天上星辰近身被人间雨露饶日日青花龙尾道常同历草侍
神尧
其二
青琐沈沈入紫微四时常见着宫衣蓬瀛自古人争羡史册如臣遇亦稀香案
宸顔容咫尺
经帏
天语赐光辉唐虞典诰羲文易拜捧瑶函翼万几
其三
文明天授御飞龙俯视羣流若岱宗涓滴何能思报荅氷渊常恐负遭逢
褒纶惊捧
王言重野质深慙
圣度容自是清时荣侍从章缝偏觉渥
恩浓
其四
紫泥光映曙霞生重叠氷衔忝姓名仙籍屡看标艺苑崇阶还许列清卿一时
宠命沾鸾掖同日除书出凤城羣自
讲筵蒙异数拜官千载有殊荣
平蜀奏捷恭纪二首
一军飞劒阁三捷报蚕丛宿雾巴江卷春流蜀道通壶浆迎猛士组练系狂童天半峨嵋石新看纪战功
其二
六年屯汉沔
王化阻岩疆扼塞狐凭险膏腴鼠藉粮自天开益部计日定炎荒喜见欃枪息同声贺
庙廊
七月三日奉
恩泛舟西苑观取鱼并蒙
颁赐恭纪八首
兴庆池莲照水红
恩分青雀御微风几人曾到甘泉馆来往波光潋灧中
其二
太液湖西雨脚垂水云亭畔荡舟时芙蕖深处菱花密出水红鳞压钓丝
其三
参差楼殿俯沧浪北渚南湖接渺茫隔岸水花秋更好覆堤官柳午偏凉
其四
好雨连朝长暮潮轻舫宛转木兰桡西山指点青如黛不觉经过玉蝀桥
其五
秋早凉从水殿生鱼罾收处柳风轻纵横荇藻流船滑时听鲜鳞泼刺声
其六
新蝉乍喜报秋清灵沼风和见物情緑树隂中啼翡翠白莲花底宿鵁鶄
其七
空明双桨击澄潭烟水菰蒲性所躭怪底夜来凉雨後鱼庄蟹舍梦江南
其八
锦鬛银腮满泛船盈筐拜
赐荷
恩偏漫言玉鱠东南美亲割华林第一鲜
闰八月二十七日蒙
恩赐内廐鞍马恭纪二首
频年踪迹傍金门驽马常随入掖垣
御苑遴材夸上驷儒臣拜赐荷
深恩调良自昔如君子驱策曾经奉
至尊宫锦障泥丝络首连钱光泽照庭轩
其二
中夜房星降紫霄长鸣顾影独萧萧花骢远自西川贡金埒新从
内厩调嘶入宫云看揽辔光生衢路羡聨镳朝朝柳下青骊稳蹀躞春风玉蝀桥
除夕
乾清宫侍
宴恭纪
饯岁
恩晖奉
紫宸翬飞阿阁物华新崇阶喜接金张贵秘殿欢陪卫霍亲谏果特分宣口敕【橄榄古称谏果】衢樽频赐被
温纶来朝共庆三微节拜手尧年二十春
康熙二十年元日
乾清宫侍
宴恭纪
元辰佳气晩氤氲清讌连朝夜漏分人傍层霄依斗极光悬东壁见奎文宝幢色丽螭头日古鼎香添豹尾云法曲总涵祈谷意九歌新自
九重闻
上元侍
宴恭纪二首
干羽虞阶海澨清传柑时节宴承明檐低星月千灯绕庭舞鱼龙百戏呈天保颂扬因乐恺
皇情欢豫在昇平请看此夕同民处九陌笙歌满凤城
其二
宵临别殿敞琼筵画鼓声催火树然碧落烟消双月映紫澜风定万珠圆千枝忽涌金波桂十文频开玉井莲叠
赐奇观真异数浮槎星汉忆当年
温泉歌应
制
苍山层叠东方来揷天万朶芙蓉开中有幽峦自盘互温泉觱沸灵山隈遥见白云覆岩谷波光日暖寒松緑四时天气总春融双泉数武分凉燠静如明镜石池平泻入房栊取次行兰香潋灧膏千斛碧色深沈玉一泓定有丹砂结泉底仙竈绵绵倾石髓阳乌浴彩咸池波烛龙衔照空潭水天生灵异岂偶然近瞻
世庙桥山巅土脉精英恣磅礴郁蒸佳气通源泉常听空山传
警跸畿东胜地时巡日来游弥切望
陵思岂为临流赏清泌
慈宁圣人鹤髪垂有时
凤辇出龙墀乐游原上温泉畔风土清嘉
圣体宜规模简朴留陈蹟半亩方塘甃文石缭垣翠巘?长松行殿土阶沿素壁却笑华清侈费多连云宫阙漫嵯峨何须刻石成鳬雁岂待镂金作芰荷
圣朝举事皆有则敬爱为心俭为德宁
亲常愿葆天和结构恒思惜民力今年扈从碧山岑赐游佳地荷
恩深每怀袚濯尘缨志时望天波浥注心
扈从谒
孝陵恭纪
鼎湖龙久去冠劒托幽宫地接东溟日山藏大漠风入云浮宝幄跨涧落银虹寝殿周庐绕园林
辇路通关城花自发温谷水常融松栋思尧德龙门颂禹功千峰争侍
跸万岭俨呼嵩典礼遵前制经营殚
圣衷望
陵回玉仗瞻宇却花骢宗伯陈牺象祠官献稑穜懿亲陪奠斚故老恸遗弓石马嘶何处寒山夕照中
七月二十一日瀛台
赐宴诸臣
命臣英同内大臣主席恭纪二首
辇驻甘泉水殿中清秋时节柳堤风欢承
慈圣重闱喜
恩逮羣工曲讌同珍果总含兰蕙露嘉鱼新出藕花丛聨翩簪佩蓬池上影落平桥潋灧红
其二
代捧尊罍绮席前频宣
口勅紫云边秋光特锡迎凉宴湛露羣歌既醉篇拜赐香罗纷彩袖携归丝笼压花韀微臣喜接金张後宠渥尤沾异数偏【是日　　赐诸臣文绮有差】
恭和
圣制赐内大臣辅国将军俄启韵
戡定常怀猛士风新收荒服燕彤弓
天章特赐雕龙句
帝室新褒射虎雄
平滇南诗【有序】
皇帝御极之二十年滇南既平俘馘来献寰宇内外截然宁谧盖自屡年以来经营四方上厪
宵旰至此底厥成事羣臣扬诵
神武比于无竞之烈
皇帝谦冲弗居临轩申
命以为
天心眷佑
祖德灵承以克臻斯耆定又念四方赤子疮痍初起衽席未安将士荷戈八载劳勩待泽吁恩并在今日于是展吿
郊
庙崇号
两宫发
德音下明诏沛维新之大泽布休养之深仁所以巩固丕基嘉惠元元者至矣盖武功之後焕以文德戡乱之余继以致治
圣心未尝以天下既安而稍自暇逸也臣既祗献昇平颂以杨廓清之盛复敬撰律诗八章叙捷闻之懽忭美庆典之矞皇铺事纪实昭鸿骏焉
君王指顾定滇中絶徼炎荒
圣泽通益部火云天际扫昆池鲸浪日南空投戈喜惬休兵志因垒真成不战功
步辇早趋长乐苑
慈怀先与慰深宫
其二
露布天南万里余经旬飞羽到庭除铜壶深夜传中禁铃索清宵响直庐奏捷鱼符偏早读纪功凤纸不胜书况逢雾扫金戈日正是阳回玉管初
其三
次第讙传遍九逵侍臣先许贺
彤墀丹屏方见
天顔喜赤子还萦
圣虑慈万户刍茭输驿路八年戈甲顿
王师亲聆倍觉愚衷感拜手
仁言百代垂【奏捷之夕臣英面聆　　天语深念累年官民军伍之劳】
其四
帝德如天本好生惟教貔虎瞰孤城釡鱼自见鲸鲵灭箪食仍闻士女迎六诏何曾惊夜柝百川犹不废春耕乌蒙乌撒咸归化洱海波澄看洗兵
其五
昇平大典庆如林底定还劳
睿虑深肃藉明禋扬
祖德勤将锡类荅
天心恩周九服光图史孝达
重闱冠古今舞勺歌雝追盛事功成一代纪元音
其六
遥听
凤诏万方同温律吹从玉殿风狱纵赭衣求讼简赋蠲赤县恤民穷花邨鹊报茅檐喜棘寺鸾栖犴户空兵气尽消佳气满普天甘雨庆云中
其七
当殿曾推阃外轮时清凯入骑駪駪
天潢授钺皆龙种禁旅横戈尽虎臣铜柱远征忧国久雕弓遥赐拜
恩新明年杨柳依依日正是赓歌杕杜春
其八
彤廷喜起集臣工经纬訏谟仰
圣聪云合羣方归旧服星罗宿将定元功羽干载舞期同乐华黍登歌愿屡丰手建太平千万禩无疆大历庆庞鸿
雪中侍直恭纪应
制四首
自昔占年瑞连朝不厌多休兵知岁稔偃武庆时和积素辉珠箔飞花点玉珂好将书史册黄竹漫赓歌
其二
满苑琼瑶屑轻烟与共浮
天心慈下土
宸念切西畴花散嘉平月禾登大有秋銮坡时久立沾洒翠云裘
其三
雪中看
上苑别自有山容太液银为碛华林玉作峰烟常笼翠竹色最爱青松园吏开温室梅花香更浓
其四
同云栖殿角霰後渐霏霏风细蹁跹舞寒轻宛转飞玉堦人语静宫瓦鹊声稀媿乏阳春调吟诗傍粉闱
康熙二十一年正月
赐假南归经营丘壠恭赋纪
恩诗八首
臣心寸草由来久未敢封章达
至尊每见青郊陈麦饭思乘春水到柴门上书幸恕愚情迫
当宁偏承
诏语温回忆此身依日月芸编香案十年恩
其二
典学筵开久侍观龙绡棐几碧云端风亭展卷都忘暑温室披图岂避寒日旰坐当楼影直宵分听彻漏声残法天行健诚稀觏蠡见惟愁测海难
其三
睿学渊涵迈古今羣山揖岱比高深彖爻远遡羲文旨典诰遥同舜禹心历考简编罗汉史旁兼风雅绍唐音当轩屡见飞
宸藻鸿宝天球照艺林
其四
自离疏蹻入觚棱碧落丹霄十二层别苑每随临水殿御筵常近读书灯静从秘阁听铃索晩向天街望玉绳检点平生
恩遇地涓埃酬荅愧无能
其五
李泌犹慙迹太奇况臣愚鲁奉
皇慈赐游设醴花亭日进讲停舟柳岸时殿上屡容陪曲讌辇前常许献新诗六军豹尾云深处数见书生欵段随
其六
波横桥影柳参差
御苑西偏借一枝海燕许巢鳷鹊观山鸡教宿凤凰池寒芽独荷阳春暖薄植深逢雨露滋为感乌啼思罔极仰慙
天语慰恩私
其七
四海波澄正偃兵传柑时节侍承明诗聨柏殿昇平宴乐听云门大濩声
沛泽如天常覆物报
恩无地愧言情迢遥江国三千里一片葵心向日倾
其八
鸡舌乍辞文石陛羊肠重踏碧山岑陈情敢有怀乡意拜
命弥增恋阙心缱绻难违芸阁侣低徊还惜
禁庭隂年来供奉衔恩句暂向东臯泽畔吟
二月十四日蒙
赐手勅白金文绮恭赋
江城二月返轺车特降
褒纶凤纸书乡国白云应到眼墓田春草正堪耡久慙赤芾垂三组敢道黄金比二疏拜舞一辞龙尾道野人欲制芰荷裾
文端集卷三
<集部,别集类,清代,文端集>

[book_title]卷四
钦定四库全书
文端集卷四
大学士张英撰
存诚堂应
制集四
归田纪
恩诗二十首
其一
【壬戌年三月十八日舟中恭遇圣寿望阙行礼毕赋此时驾在盛京】
帐殿祥开献寿罇此时拜舞忆金门河山旧是兴王地父老新沾
驻跸恩三月莺花连远徼九天铙吹集诸藩望云独自呼嵩处身在吴舠水上邨
其二
【癸亥年三月十八日山中恭遇圣寿望阙行礼毕赋此】
韶华曙景满人寰忆听仙钟缀末班虎将总归丹凤阙狼烽尽扫碧鸡山目惊云汉罗
天藻身寄江湖想
圣顔空谷拜扬还北望一声啼鴂绿隂间
其三
【甲子年三月十八日恭遇圣寿望阙行礼毕赋此】
甲子新逢太史书衢歌巷舞遍
皇舆金铺节遇行觞日玉琯年当听律初五纬华星悬殿陛一枝蓂叶秀庭除周南留滞今三载常梦垂绅待直庐
其四
【乙丑年三月十八日恭遇圣寿望阙行礼毕赋此】
燕云缥渺隔
宸居自返丘园报答疎烟霁秦淮开宝幄江清弘济照龙舆拜承温语慙樗栎归话
慈顔动里闾弹指又逢天庆节烟霞犹自恋衣裾
其五
【舟中展对御书敬赋】
拜捧
纶言出
九重
御书都藉紫泥封缤纷宫锦香犹在掩映江云墨更浓开匣顿教荣草木迎舟时复起鱼龙良宵展对烧官烛烟际疑闻禁漏钟
其六
【舟中感念圣恩恭赋二首】
鸥语蝉声助客吟篷窗独坐数烟岑停云暂遂南归志捧日犹悬北望心驿路柳稀伤客久江潭花落忆恩深归来未觉清贫甚捡点青箱有赐金
其七
十载趋承白玉墀
经帏清切荷恩私春风上苑宫莺早夜雨长楸禁漏迟授简常陪鳷鹊观移家近住凤凰池汀洲野泊闻鸡後彷佛金华进讲时
其八
【至家闻五日赐纱恩命恭赋】
里社新秋客子归始闻当暑
赐宫衣紫霄乍覩氷纨出赤日惊看雪练飞香自禁庭传画匣凉分殿角到荆扉
圣情不遣幽遐隔感遇酬知自古稀
其九
【初闻特恩谕祭之命恭赋】
迢遥南北隔江烟
紫闼暌违近一年已遂乌私归下泽忽惊
凤綍耀重泉宁亲盛典宗祊纪稽古殊荣里巷传自是君恩优侍从居人争数义方贤
其十
【谕祭礼成谢恩毕恭赋】
一卷遗经训子孙先臣耆耋晩承恩簪缨已许膺三命俎豆何期荐九原飘渺
御香临荜户喧阗钧乐动衡门身兼悲喜趋迎处手把宫衣满泪痕
其十一
【田间感念圣恩恭赋】
草土陈情
黼席前诏从休沐憇林泉春隂学种池边柳时雨看锄墓下田常展
赐书孤馆读闲将
圣德老农传青蓑黄犊臣家事恰喜归耕庆有年
其十二
【丘垄告成感颂圣恩敬赋】
罔极情深久郁陶许归三径剪蓬蒿苔痕旧树龙鳞古草色新封马鬛高得向空山占景物容分暇日报劬劳夕阳原上丰碑矗敬勒
宸章五色豪
其十三
【恩赐昇平嘉宴诗石刻恭赋】
早岁传柑令节前集贤春殿敞华筵紫微花气千门晓碧落珠光万斛悬
睿藻遍容寮寀和
天言屡顾侍臣传只今拜赐同金石转忆昇平庆赏年
其十四
【癸亥岁除蒙　　赐羊酒食物恭纪】
九重深念侍臣归再见江天雨雪霏法醖昔常歌醉饱岁寒更复拜
恩辉氷坚辽海鱼初美霜落关山兔正肥野性愿甘藜藿老仙庖遥领事尤稀
其十五
【闻驾登泰山恭纪】
日观高峰驻六龙时平
天子庆登封鸾旗翠盖临沧海玉简金函礼岱宗谷转风雷千骑拥气蒸河岳百灵从
盛朝举事卑秦汉石上遥寻古帝踪
其十六
【闻驾幸阙里恭纪】
法驾晨严税鲁东两楹车服昔时同只因百代心源合不独千秋
圣藻雄古壁冠裳邀
帝泽空堂丝竹动天风路人指点停
銮处洙水桥西桧影中
其十七
【驾幸金陵恭纪】
驻辇金陵王气浓时当猕狩不妨农山川旧识龙蟠险城郭新看凤迹重六代烟云供染翰千秋江汉待朝宗翠华不遣传清跸南国苍生覩
圣容
其十八
【觐上於秦淮蒙　　恩慰问并　　赐御书恭纪】
戢影田间拜舞疎秦淮江上觐
乘舆时同旧侣趋前席还沐
新恩载後车击目丘墟陈俎豆关心水旱问州闾微臣新奉
天顔喜小艇南归有
赐书
其十九
【蒙　　恩召臣子编修臣廷瓒至内廷询臣起程并　　赐食南书房恭纪】
北风吹鴈过茅茨有子离居荷
圣慈宵旰不忘簪履贱江湖犹系庙廊思细旃
天语承恩日秘阁仙庖赐食时十载未言温室处蓬莱清切到方知
其二十
【颁赐易经讲义恭纪】
秦燔未烈赖斯传拜献金华几岁年凤纸喜沾今日赐龙缣重抚旧时编图书道契陈畴日象数微?出洛前幸遇羲文今御极余生何敢废丹铅
康熙二十七年正月恭赋
大行太皇太后挽辞六章
启佑成鸿业含宏比厚坤
文孙千古孝
慈圣两朝恩夕漏趋宫仗宵衣侍寝门只今看玉涕泗总留痕
其二
轩车陈绣幄文驷列珠鞯同轨三千国
重闱五十年慈云长?日涕雨正敷天缟素龙荒远星轺驿使传
其三
深殿愁云结千官拜寝闱衔悲当岁晩洒泪向春晖接席陈雕俎倾宫送宝衣关心闻
圣主擗踊恸无依
其四
皇情哀恋笃屣步出东华寒聚城闉雪风回辇路沙扶舆行露草垂涕杂冰花凄切常中夜林臯起暮鸦
其五
夙昔宣仁训庭闱一德中十行
慈诏切三代孝思同爱敬成家学徽柔嗣国风他年记惇史焜燿总无穷
其六
丰沛多耆旧三朝翊戴清羣扶鸠杖至哭傍翟车行奠酹诸藩长攀号率土氓万方同遏密原野共吞声南廵扈从诗十八首
车驾至畿辅道上民献嘉禾数岐以示从臣
春风转韶律时巡历郊原王道广周谘冀以康黎元衢路撤警跸羽卫袪殷繁万姓趋马首填塞窥井垣皆言年谷好比岁丰鸡豚麦穗三两岐敢以陈
至尊
圣心益嘉悦慈顔弥霁温民天在粒食农事古所敦稼穑久为宝珠玉安足论再拜纪惇史大哉真
王言
诏免山东来年田赋
王政先足民实惠惟捐租浩瀚若河海百谷同时濡跂行与喙息万类皆昭苏此年屡拜
赐大泽已频敷蠲除常钜万食德非一区
銮辂莅东土民瘼勤咨诹特与免正供闾里无追呼讴吟起岱畎拚舞弥海嵎
温诏有徽言民富国乃腴父老扶杖听荡荡歌尧衢展礼泰山神祠给守祀者金岁以为常
岱宗峙东域穹隆凌紫烟风雨走百灵膏泽弥八埏功德润生民柴望纪虞年
翠华昔临幸日观登遥巅杯斚视沧海襟带俯长川大书云峰字刻石苍崖边今兹复莅止展礼意益?优诏下尺一岁给水衡钱观瞻肃庙貌母俾祀事愆怀柔及河岳允恊时迈篇
扈从观趵突珍珠二泉
济水性沉劲隐见多伏流趵突历城嵎喷薄声飕飕澄波涵曲沼玉峰对层楼雪涛涌银瓮朱槛翔白鸥或类鲛人窟百琲珠光浮参差文藻漾瀺灂纎鳞游清寒沁心骨四时常若秋昔已邀
天步今复驻彩斿
宸章炳星日光芒射潜蚪先後两辉映特为名泉留车驾由宿迁亲览河堤後复临幸高堰閲视
羽卫临河干徘徊瞻禹迹黄河自西来浩荡无朝夕圣主宵旰忧披图日谋画上以利转输下不妨耕辟今兹获安澜顺令驱河伯激箭归东溟波静淮流碧溯洄发櫂讴片帆如衽席拯此昏垫民浲水还其宅自昔汉帝来采薪兼负石宣房瓠子歌盛事继畴昔
诏蠲江南累年逋赋
东南财赋区逋租昔所苦官长若传舍民亦罹罪罟休哉浩荡仁明诏传风雨尽蠲历年赋丝粟无所取率土供维正累代有恒矩
圣心崇简质权衡内外府澣衣过孝文菲食师神禹十载侍
禁庭微臣目所覩约已以裕人惠泽斯能溥
凤纸下层霄慈蔼轶千古
诏增取士额録功宥过寛释罪辜并恤商贾徒役万里垂天云霖雨沛大泽
王言流春膏煌煌俪典册菁莪培士气弦诵广缝掖车服旌功庸章程寛过谪汤网恢八紘尧歌溢九陌惠政恤商旅余波及徒役涣汗若风行星轺驰数驿譬彼阳春景弥纶无辙迹万物皆沾濡一夫靡不获上配星汉文千禩永无斁
诏民间无得结彩建碑
上古君民情淳风今再遇欣逢
至尊出马首讙童孺千里賫粮米所至辄成聚灯火若繁星香风霭烟雾慰问龎眉人
翠辇时为驻碑镂万岁字炳燿照衢路敷天欢忭声渊云不能赋爱戴出微忱
圣衷弥简素所期家室盈礼让起丰裕至哉如天仁击壤听
温谕
扈从登虎丘
虎丘一片石乃在闤闠间王珣旧时宅清沚相回环游人无古今石色常自闲剑池如削玉绣澁苔痕斑中涵清浅流花底犹潺湲层丘莽回互数步劳跻扳长廊临大壑紫翠何其殷村落爱平远极目入烟鬟上有万岁亭卓立当兹山吴人歌乐胥喜惠频年颁
扈从登金山
沧江浩无际乃自岷山来浮玉一拳石砥柱何崔嵬北迎瓜步口南接润城隈回波忽涌立激薄声如雷皎若鸥鹭羣灿疑氷雪堆海气驾奔涛阁影势欲摧有时风日丽潮落江烟开波光类澄镜灯火明香台
仙跸驻上头胜地欣追陪峰顶大字石云汉同昭囘
扈从登邓尉山
泛舟入吴会越岭趋香林村居接花屿长桥跨碧浔溪怜木渎好山爱铜坑深一径入桂岩千树对梅岑吹香满高阁积雪照湖隂长松翳古寺惟闻钟磬音数点渔洋山便娟当波心帆影时出没湖光弥緑沈邓尉隐此山流传空至今欣从
仙仗来感激生长吟
扈从登灵岩山
振策石城路维舟木渎傍红亭倚山畔兰蕙松风香春草没宫井野花迷屧廊裂眦入烟际湖山郁苍苍镜奁俯震泽浮槎看渔洋琴台冈势直箭茎河流长复有消夏湾密树涵溪光遗踪半髣髴?诘增荒唐石洞本确荦履迹尤微茫千古好事人附会多忖量
扈从登吴山
吴山俯城闉石径登嵳峩翘首云物丽极目河山多层峦滴幽翠晴光卷白波一片明湖影掩映隔乔柯春潮如雪岸朝夕满江沱万井若鳞次葱郁知时和丹梯耸飞阁苍磴接崇阿
至尊移步辇雨霁此经过云霄画图句古调永不磨微臣草?吟敢继大风歌
车驾至会稽恭祀禹陵
会稽古名郡禹穴千山中梅梁空寂寞窆石疑幽宫栋牗杂云气灵旗来空蒙
圣心久遐契精一渊源通况兹勤玉趾胼胝师神功园陵伊匪遥驾言沧海东质明展祀事松籁吹天风荒庭列俎豆牲牷咸告充衮衣肃再拜簪裾陪上公忝佐秩宗礼感叹盈私衷
扈从渡钱塘经过云栖虎趵泉飞来峰
东风动涟漪鼓枻渡钱塘沿缘历沙渚山径多微茫林峦转幽邃十里青篔簹映水绿娟娟戛玉声琅琅紫兰被山谷日暖吹微香西度虎泉侧因过鹫岭傍奇峰削云根凌空如飞翔澄溪回数折灌木罗千章钟声度白云阁影摩青苍
万乘一回顾岩壑生清光
车驾幸锺山酧酒於明太祖陵
春雨洒轻尘江干草微緑鸾旗卷惠风驾言锺山麓前代已丘墟寝园在空谷
圣人一举事千古超恒局在昔修禋祀展礼必
躬肃今兹再临幸青茅酒重漉侍臣咸虎拜仰止天顔穆赐金遍守圉松楸禁樵牧厚德塞穹壤仁风被草木书以范百王永永光简牍
扈从登北极阁
走马登崇冈东南临冶城万瓦连九陌淡沲春云生至尊凭杰阁眺览纾
皇情苍苍夕阳落耿耿银河清象纬天阙近奎璧相纵横
圣心罗七曜指点示诸卿盈缩穷造化高论云霞惊弧偃天狼息斗转泰堦平南极悬日表久为仁寿祯今夕觐
天子芒角增光明
閲武并赏宴驻防将士
秣陵带京口控驭称要地海邦届吴越星罗联指臂各列水犀营清时饬武备特简丰沛英卫霍领骠?六龙御东南神武麾七萃霜雪耀戈甲荼火望旌帜射侯必饮羽鹰隼逊猛鸷
圣泽靡不周师徒悯劳勩爰歌采薇篇饮食亦古义遍锡上方金共沐投醪赐
文端集卷四

[book_title]卷五
钦定四库全书
文端集卷五
大学士张英撰
存试堂诗集一
古体诗三十二首
拟古田家诗六首
柴门拥谿水谿响无朝昬农夫荷耡倦独倚秋树根顾我田畴好念我桑麻繁脉脉不能语感兹风雨恩风雨岁时熟古俗今犹存遥指烟生处亲戚满前邨稚子驱鸡犬夜来忘闭门何以酬清时努力从田园
谿流何涓涓山色复苍苍谿山秋後好农夫秋後忙鸡寒不能啼主人立严霜驱牛向烟雾稚子牵衣裳阿妇亦蚤起饥儿啼在床携筐饁南陌回听煎中肠岂不惜劳苦遗业未敢荒古人亦有训力田以为良
短衣农家儿少小习耘耔鸠鸣杏花白偕举西畴趾三春风雨中九秋霜露里妇饁复男耕举室无停晷夏耨良苦辛亭午日华紫背方炙骄阳足且濡浊水我来陇亩间慨叹不能止熟知土物艰焉敢厌糠粃聊用作短章庶以诫淫侈
我有湖畔田沙垆非沃壤霏霏微雨中犹闻桔橰响径僻饶松杉地淤足菰蒋柴门接沙尾春水嘉鱼上处处鸣渔榔家家泛兰浆蚤禾常薄收晩禾亦丰穰更有隔湖山湖光漾秋爽我欲谢浮名腰鎌此长往
昔爱诵风亦常歌小雅桑柘栖鸡豚结庐在中野春菑方扶犂秋禾倏盈把野老乐时和高枕瓜棚下田家老瓦盆新醪月中泻击鼓赛先农调瑟娯方社何必桃花源此境足潇洒风尘久误人我岂悠悠者愧无风人笔爱此不能写
力微不能耕鄙性复好农欲自营十亩课仆春山中秧鍼出新水?稏吹香风彼驱黄犊往我荷青笠从虽不执劳勩风雨愿与同秉穗遗自拾黄粱熟自舂饱食复行歌举手酬天公庶几对盘餐坦然无愧容
拟古诗五首
陶渊明田园
谋生固有道委情在耕凿但勤四体力勿嫌岁收薄策杖看良苗吹香如杜若好风动平畴垄间自舒约岂惟儿女餐浊醪还可酌同生大化中遗粒畀田雀俛仰弄琴书信无逾兹乐
谢康乐游山
将游浮渡山言登细石岭白云冒崇冈湖天落峰影沿缘巗壑间隂晴变俄顷乔柯散幽籁曲洞邈?靓苔滑屐难置巗深烛须炳天窗过云疾石窦飞泉冷倘许结茅茨尘滓可长屏
左太冲招隐
千巗一径入修竹隐精庐柴门尽日掩中有幽人居好鸟落翠岑文鳞戏清渠啸傲弄朱弦坐起携琴书天风鼓长松庭际鸣笙竽愿言招卭友此境常自如往师沮溺贤春田良可锄
郭景纯游仙
屏迹尘表置心羲农前振衣跻崇冈濯足临长川饥食青精饭渴饮丹砂泉胎息鹤登树抱珠龙在渊启户焚清香绦霄延偓佺还丹得至诀餐玉有秘诠翘首芙蓉城驾鹤凌紫烟
阮嗣宗咏怀
士生各有志不乐居烦嚣敢言隐者贵但觉举世劳醯鸡视羣动螺臝卑二豪楚楚笑蜉蝣切切憎寒号楛菀等一辙欣戚随所遭蓬首本非涴衣虱频自搔鸾凰意高翥斥鷃空啾嘈
听友人弹琴
有客遗我緑绮琴携来竹路桐花隂素爱清商学操缦广陵人去湘水深故人为予鼓一曲指上清风响寒玉小弦切切大弦惊云鸿沙鴈相离续使我满室生秋声寒林落叶寒虫鸣坐客不知日将夕花枝竹影相纵横古称无弦琴亦好静对枯桐自飘渺况复移宫换羽时松籁泉声满幽抱余音缕缕入青冥残照依依欲下庭主人闭门客复去门前无数远峰青
寄题黍邱陈简庵谿南草堂
繁华鲜能久珍异罕常存洛阳一片地谁复金谷园琪花与瑶草化为秋雨痕悠悠惟世德可以历寒暄陈子多古谊澹泊尤所敦大父居谏议先人典名藩庙堂仰谟烈园林隐弟昆结屋临清谿聊以远尘喧藏书满高阁种树罗前轩三代历膴仕惟此遗子孙廿年熢燧後几荡为寒原陈子啓榛莽结构立柴门残垣断壁间手泽犹可扪谿声遶茅屋枕上闻潺湲古木不改色入夏清隂繁谁谓消息理天意不可论昔年歌舞地台榭委荒邨昔年弦诵地依然琴与樽愿言崇世德赠子以勿谖【陈子名希稷夏邑人能诗工书法】
叠翠楼歌
龙眠日照万峰紫耸峙一峰号投子古堞参差岭岫间乔柯掩映烟岚里延陵世宅居城中为爱此山不能已家有一亩青琅玕筠粉初落青且寒中辟高楼曰叠翠北窗面面堆层峦主人对此数晨夕手持一卷闲岸帻朝来最好山岚青夜来最好山月白有时雪後成奇观玉峰琼树高千尺有时花发满山椒隐隐疎红间寒碧招我正是春明时春烟春雨尤离奇山翠倏忽分浓澹峰腰云影时时移应是公麟捉笔在空际伸纸泼墨写山势楼头百幅龙眠图雨岫晴峰落埤堄【楼在姊夫吴式昭宅右】
松声阁
吴姊居佛阁自顔曰松声昔读松声集今见兹阁成予以外家弟拜姊登轩楹高楼起宅畔俛视秋满城霜柿红披离当户一枝迎未见庭堦上谡谡松风生再拜问吾姊胡以松声名姊笑而未言尔何无远情佛理本无滞勿以我见横予日坐此阁虑澹神复清譬彼苍龙干霜雪忘枯荣诵经入深夜栖鸟时时惊绣佛俨垂盼红灯对秋橙况有案上诗古调存韶韺摩娑吾老眼挑灯一再赓烟缕方入户微香来茶铛静聆石经斋书声依短檠皆作松声想自觉吾耳盈何必南山南始听万松鸣再拜谢吾姊朗识谁与京姊今逾甲子兹阁始经营愿言阁上人岁岁如松贞【木厓母夫人吾姑之女有松声阁集】
风雪行
黑云压前途夜半北风起客子双足拳寒卧僵襆被角角鸡初鸣凄凄入吾耳主人来叩门呼客整行李披裘闚茅檐雪片白如纸牵马且无力霜风吹断指客子贪征途仆夫行且止徘徊四野中乞火望墟里我方叹苦寒骑驴者谁子须眉结冰花栗栗战牙齿人苦不自怜吾貌应复似生长江南春不解寒如此小阁常晏眠重氊布文几纸窗映虚白炉火埋深紫行行亦胡为邈愧幽独士衣湿方苦饥俯仰叹未已仆夫前致词甫渡黄河水行行向燕山风雪从兹始
望岱
行行兖州道矫首青冥中朝霞拥日出照灼沧海东苍翠插天半泰山何嵸嶐上有白云气暎日如长虹紫岚忽变幻万里回天风梁甫与社首连绵亘遥空远望百里外霄汉若可翀况复登天门盘曲安能穷我欲披日观俛阚蓬莱宫周秦数点碧黄河襟带雄长啸探玉策邈与穹苍通
黄茅冈
暮登黄茅冈冈势俛平畴怪石何离奇羣羊满山头坡公守此地醉醒时来游石上有遗字笔势如银鈎後人景高风还为起朱楼名山不在深此地直荒邱乃知贤达士能令山川幽幻化同草木林壑擅风流使君复何处片石自千秋
寄任昭兹
岁暮濠梁与君遇霜天携手黄河渡二千余里风雪中行行细数燕山路朝来并马夕连床清宵有梦起傍徨顾影相怜两游子如君况复稀鴈行有时君吟我亦和酒醒灯残客未卧仆夫呼客出茅檐雪片如刀马蹄破献策金门未见收岂君亦复滞骅骝春城柳色无情緑京洛空成汗漫游我方停车君税驾落日忽遇荒城下兄弟关河聚会难剪烛呼樽共良夜此时不遇君勿悲堂上有人俱龎眉区区承欢各努力京华旅食空尔为与君别去常恻恻百里相思无羽翼临风寄尔尺素书愿言加餐崇令德落月盈盈照屋梁怀人犹如见顔色【昭兹名光世舒城人能诗与予乡试同出即墨黄公门】
梁家园对酒歌
帝城昨夜柳初碧杏花片片飞绮陌弟兄俱是天涯人携手相逢出左掖玉勒金韀照路傍紫骝騕?嘶何长吁嗟良会不易得画楼高处还相将画楼掩映垂杨里一曲银塘泻春水小阁珠帘临水开依稀此景江南似歌儿红雪本吴侬灯前双颊秋芙蓉黄莺自啭梁尘落宛转歌成谢女慵坐客燕赵复吴楚京华挟策成覊旅蘂宫姓字曲江春等闲同作金闺侣对酒当歌歌勿迟再来此地知何期青蛾皓齿白紵词劝君满酌倾玻瓈春风为我惜良夜珍重梁园对酒时
慈仁松下对酒歌【中秋为念斋招因赋】
长安八月天气清千门九陌秋盈盈弟兄相将十五人齐驱马首过春明春明门外红尘起共向慈仁寺里行璀璨离奇百宝集游人游女倾都城钿车来往如流水花骢騕?嘶且惊吾侪只坐长松下秋风飒飒闻松声须臾燕市蜃楼散冰轮蚤向松枝生松枝影落空坛上龙蟠蛟怒何纵横有客壶觞醉诸子石栏松畔飞兕觥倚徙徧饮诸松下一松一斗如长鲸天涯骨月两珍重可怜俱是游子情京国风尘改顔色终朝逐逐如楸枰诸子孝威年最少【谓苕水】犹恐异时相逢呼老伧今夕良会不易得浩歌莫惜樽频倾吁嗟乎浩歌莫惜樽频倾
再饮慈仁松下歌【九日为礼存招因赋】
秋深古寺风萧萧长松铁干摩青霄复有低枝苍且劲寒声树底如秋潮前日携樽曾醉此宿酲未解旬日耳黄花细雨又重阳咫尺秋光不相似检点遂成十四人唐子抱病思鲈蓴人生最易是离别为欢切莫轻良辰相将携手登高阁俛瞰西山闚碧落金翠辉煌树影浓明光宫殿连长乐日晩移樽松下来寒风淅淅吹高台罗衣自薄不胜露酒醒歌罢重徘徊徘徊还向幽林去招客禅房最深处蒲团纸帐蜡灯红茗椀炉香客无语坐客无语听清歌歌入微时唤奈何莫道承明同珥笔谩言玉树共鸣珂人生富贵等闲事须念为欢去日多劝君且尽樽中酒听我再饮慈仁松下歌
家书
家书久不达终夜不成寐道遇故乡人云自秋後至珍重试一询或恐有只字客言离家时与子老亲值疾行不扶杖顔色类童穉再拜故乡人顿释经秋思游子复何悲游子复何冀如获径寸珠不复叩其次归来坐床上吁嗟发长喟不乏鳞与鸿胡使我心悸愿托凌风翼寄言昆与季高堂有老亲尺书且时寄
霄汉楼诗【为任鹳峰同年作】
江涛淜湃西南来萦回百折海门开北有大龙与天柱苍巗翠壁真奇哉任子嗜奇爱山水凭陵杰阁山之隈下视长江如尺素平芜草緑江南路湖烟邨树几人家沙尾沙头数鸥鹭有时江风吹白浪千帆片影窗间渡四面窗开皆好峰摩空峭立青芙蓉不觉斯楼几案间飞来天柱与二龙百幅云林佳山水烟云乍澹还乍浓傍城无数参差屋掩映亏蔽出林麓花外珠帘何处亭篱边小圃谁家竹佛宫金碧涌浮图尽来窗底供游目最宜风雪满江城千山万树皆瑶琼更爱长天秋月白寒江空翠波浪平洞开四壁双目瞠散髪浩歌鱼龙惊山灵河伯相纵横酒阑客醉不复去欹枕还听江流声
渡阿城闸
忆我泛舟时积雪西山白行行重行行柳花飘绮陌东阿山下流微波不盈尺苦吟坐篷窗欲渡无羽翮嗟此一勺水涓涓非大泽湖水南北流启闭类潮汐藉以通漕艘讵宜思归客最是争渡时风起日将夕石梁一苇间樯橹森如戟操舟上青天指顾惊人魄电击复雷轰挝鼓迎河伯对岸人语声咫尺飞涛隔百夫挽一舟始渡沙间碛出门多辛苦况复此行役故国三千里南望江云碧安得片帆轻春风从所适
赠吴逵田舅氏山居
畴昔鸣琴客近为餐霞人山癯类野鹤修翮无纎尘秋水澹神虑俛仰皆天真手艺河阳花烂熳犹如春隐之多清操饮泉风絶伦避俗谢轩冕家山躭鲈蓴浮渡三十六探索常经旬时还托诗酒调古思弥新门前五柳树潇洒陶公巾【舅氏名道观顺治已丑进士为商水令】
寄怀同舘诸子一百韵
畴昔京华春旅食再经岁幸有同心人天涯比昆弟河堤草放青城隂柳含翠垂鞭陌上逢与尔交初缔千官彩仗齐五色宫云丽
天子方爱才邹枚重陪侍简此十五人笔札许同赐传呼出玉堦走马来丹地名誉起公卿诸王及勲卫长安争欲识官街拥千骑从此金门路出入并衔辔高槐散清隂同摩古碑字联裾
御道行对席秋堂试马衔庭草嘶鸟语稀人吏有时各垂帘一编探微义有时登堂上琅琅听羣议
御河流向东往复恣游戏酬和同心言袭人如兰蕙一日不相见三秋良不啻【此言初授舘职】佳辰多好怀携手慈仁寺松影如深林松风吹客醉一月数来游苍藓扪残碣【此言慈仁寺讌集】城东有清池锦鳞跃芳砌南望圜丘宫苍柯正隂翳相将此地游五月雨初霁人在水边楼马向垂杨系【此言金鱼池讌集】最忆禁城西此景时无二逶迤白玉桥长虹落天际鸳瓦碧琉璃百尺如飞坠宝幄间珠宫烟林共深邃戚里夜歌钟天风落轻吹千亩太液池曲曲皆荷芰数峰不在高巗壑苍逾媚古松近十围罗列森衆卉楼观水中央蓬莱堪髣髴环之以朱门指点王侯第吾侪读书暇数日时一至烟水菰蒲间相期涤尘累我至为君留君来为我迟下马饮荷香凉风入罗袂【此言西苑之游】追随分余欢亦复同劳勩驱马未平明击柝门犹闭星光月影中相对发长喟风雪回平沙掩面伤目眦逢君各相问昨夜寒甚厉十月犹单裳无裘可言敝方朔恒苦饥朝来饭也未同是旅食人惊心说珠桂【此言旅食之苦】嗟予尤苦辛萧然托高寄玉堂庑下炊岑寂不言瘁吾兄躭清赏【礼存】中宵持襆被与予共灯火短檠各幽致高吟步庭除月落犹未寐岂不惜勤劬落落腴道味瀛洲五云堂时时发诗思诸子皆至性胶漆相投契缪子磊落人【念斋】雄才冠时辈披沥皆素心好我独真摰安仁称益友【起岱】食牛气弥鋭霜蹄蹋秋晨槖槖惊人睡史子真天人【子修】癯骨有奇慧落笔妙天下兰亭得其势夏子雅怀抱【隣湘】道气日醇粹读书常比邻纒绵入微细丁子气如兰【次兰】简澹寡营虑独赢绣阁欢宫花插宝髻幼舆与仲舒【瞻在子重】湛湛见深器人澹竟如菊二子差可拟照隣富才思【景韩】挹之多静气能读等身书沈摰时无比杨子澹荡人【简人】清风余秀惠草书学右军轩翔入三昧储子旷世才【玉依】思敏力复毅晨昏相追随欢不减棠棣大令神骨清【子厚】天庙琳琅贵刘子何亭亭【苕水】孝威名不愧二君年最少才思独雄肆唐子方抱恙【偕藻】蚤归食鲜荔徘徊十五人倏忽成十四闵予遭多故老亲遂不讳游子肠寸断中心自煎沸诸子为我啼再拜皆出涕各赋薤露歌悲恻复周致哀哀游子情恳恳故人意路白冰棱高麻衣两行泪诸子送客行关山共迢逓吁嗟遂成别人生无根蒂长路多艰虞风涛日惊悸游子归故乡入室如闻忾悲迷草土间无复忆人事故国两经秋梦与诸子值绵绵梦中言耿耿犹能记历历思旧游惘惘不能置嗟予昔有言珍重此把臂今时不为欢聚首良不易不谓此语?转与予相类浩然发长歌愿言告同志努力报
清时勲业予翘企
方四松先生题远峰亭长歌和之
小园种竹已十年覆墙才见生寒烟十竿五竿近窗户筠粉初落青可怜更喜奇峰向茅屋朝似烟鬟夕如沐问人知是江南山九点芙蓉杳霭间客子经年远行役三径无人苔藓斑归来重启竹间户咫尺家山同陟岵尚开临砌旧时花花下心酸涙如雨鉴湖先生诗絶伦【谓四松】青莲居士今骚人【谓嗣雅】嚣尘不厌城隅道剥啄来问松与筠指点青峰出林际梧桐叶密山光细凉风飒飒从南来坐客添衣纸窗闭等闲落笔成浩歌长句短句奇思多书向吴绡与蜀纸顿看素壁烟岚起亭中一幅蚤秋诗亭外千重暮山紫同将黛色摩青苍不独江云看九子【四松先生名畿字还青同里人工诗文曾官河间司马有四松集】
姑射仙人篇寄上房师临汾蒋公
姑射神山汾水湄中有仙人氷雪姿千年苞秀毓灵异诞甫生申端在兹伟人游上都槖笔游天衢丁年里选方弃繻翩飞珥笔承明庐
世庙当年受知蚤木天丹地竞词藻歛华不屑鬭时名芸阁悠然见怀抱怀抱复何似水何澹澹山岛峙雅望年来中外深玉衡羣仰台星指高揽芙蓉镜还登选骏台自顾驽骀亦何幸春风翦拂呼龙媒等闲移作上林树芳杜秋兰共零露仰止公琰社稷器千顷汪陂钦叔度青藜甫得分余光小子归卧南山阳桃蹊苦忆花三径荜户长扃水一方关梁无羽翮长安秋正碧诸子正是良讌时受经羣列康成席极目燕云杳霭中论思东观日舂容陶熔庶类须钜公天南翘首思无穷
伊蒿篇为许子志先德次四松先生韵
故园君子推许公当年隐德今穹窿自予闻之年方童迄今廿载思何穷秦陇之寇弥八鸿围城数匝将倾桐凴山带河城西东营火如磷千点红公方负母湖草中孝思平地成蚕丛贼衆蠭聚而蚁同官兵倏至乌羣空公归安母耡蒿蓬及时播种麦有麷寇方去兮禾方芃隣里复活伊谁功孳孳惟义是所攻潜德惜未闻宸聪惟公虽没义则隆天佑善人啓其衷许子读书时念翁孝德累世苍旻通挥毫落笔文最工藨蓘岁岁时未丰道气渊湛常冲融文坛艺苑偏能雄草堂秋日方曈曨草堂秋树何菁葱多君先德如衡蒿羣公诗史皆清风【许子伊蒿名来惠予同学友工诗文为邳州学博】
重九後十日木厓招同四松芥须伊蒿叔兄如三集九松分得地字
秋山不在远出郭自幽致秋林不在深九松足苍翠主人曾有约山灵久相迟若使重阳来登临只故事囘首已成昔十日秋光异青青原上枫初与晓霜试逶迤草间路黄叶犹未坠盘桓古松下高枝落秋吹髣髴数君子澹劲复无二侵旦远移尊霜螯正肥腻田家古瓦盆斟酌成微醉倚徙松棚间独悯老农瘁白髪自驱犊天寒拾遗穗可怜儿女餐饱此催租吏讌酣忘苦辛吾侪将无愧古人惜良辰且勿发长喟清流遶田垄曲曲盃堪置瓜果秋树根衔盃托高寄隔水山畔路正与归樵值日落衆峰紫林峦转深邃严城未掩关林鸦杂归骑落落有吾徒萧然在天地
寄都谏姚龙怀先生
黄门典封驳纠弹重老成伟欤都谏公岳岳谁与京邱壑十年居蔬水南陔情掖垣徵再入方直旧知名皁囊一编书抒发皆至诚衆论如委波赖此宏议撑转移在微密耻为殿上争
至尊降温顔听此鸾凤鸣同时仙掖客衮衮皆上卿於公为後辈仰之如华衡心苦力亦瘁五十白髪盈愿言加餐飰葆此松柏贞
帝前作霖雨长此被苍生
文端集卷五

[book_title]卷六
钦定四库全书
文端集卷六
大学士张英撰
存诚堂诗集二
古体诗三十八首
春江积雪行寄怀四松先生
客子晨将行南枝蚤梅发如何寒香时远与故山别不惜枝上花宛转赴南陌南陌良苦辛昨夜江天白不见江上渔惟见江干雪北风号枯杨横林远萧槭寒气入江声波涛力应竭天地无纎尘羣峰如挺璧琼树将万株瑶台且千尺一幅水晶帘遥遥挂青碧小艇明镜中四顾清光彻如驾凌云鹤远渡银河碛俛视无复有横空但明月客子得奇悟邈然忘所适故乡有诗人秉心素高洁澹荡非世情怀抱自清悦安得同苦吟写此江天夕
送木厓偕长君务滋入成均
鸑鷟振羽仪薄海知宴清宁久戢其翼不向榛莽鸣黄钟太古器耻与凡响争清庙朱弦间为世陈韶韺骐骥当困时久为驽骀轻一朝入燕市千古金台名吾党有潘子才思蚤纵横十岁能属文落笔前辈惊悠悠四十年华髪双鬓生潘子勿复叹遇晩名亦成文字摹大家韩欧同规程古风久沦弃力为流俗撑浩浩写胷次意匠无经营赋诗躭杜白历落倾珠琼丹黄海内书月旦操其评脉望食余字皆得分时荣嗟予樗栎材相远奚莛楹如君不得志转使予心怦清时方爱才勿惮驱车行辟雍今宏开钟鼓何鍠鍠漆经多奇字古乐无新声君且携长公春明事遐征河堤垂弱柳宫树啼新莺我知入都时名誉驰公卿珊瑚出海隅明珠来秦城慈仁古松下璀璨都市呈鸿宝发奇光见者双目瞠鹏翮凌高风云路今方平枚臯侍从才位置宜承明煌煌帝京篇请为
天子赓【潘子木厓名江余同学友工诗文有木厓集】
陵阳行
陵阳古佳地诗人昔来游谢朓与李白吟咏空千秋昔人不可见青山入高楼上有黄鹤飞下有清谿流俛仰仙灵宅高风凌丹邱安知千载後姚子今其俦理国师烹鲜化民如狎鸥夙昔天下士文誉满沧洲投分无俗宾吟啸谿山幽为我语元之救时资良谋岂容山水间谢李遥唱酬【时海南姚六康为石埭令】
东臯草堂诗
我闻李先生自辟东臯堂衰年托亲戚葺屋农家傍君昔在岭南槖笔走战塲归来卧一邱不复躭旧狂怜君不偶俗君本无俗肠诗味比孟浩文字摹蒙庄性复嗜孤洁安可居农乡左厢栖鸡豚右厢鸣糟牀念此虽纷纷无机迹易忘较之城市中此景翻为良春窗好风雨拭几焚清香自起汲新泉茗椀翻旗枪东郊正膏沃北山还苍茫驱犊过浅水捕鱼来石梁二三老诗人时时索报章有客来叩扉自谓老圃忙荷耡那肯顾种树须春阳悠悠世俗情谁与之等量【李子嗣雅名雅一字芥须同里人能诗晩年居东臯】
重晤方明农先生赋赠
桃渡诗人宅春水生柴门未到巳七年相忆劳晨昏壁间画梅竹斑剥今尚存百卷嵞山诗古调无纎尘高吟石城烟妻子同小园僻巷连野寺萧然如山邨入室古人在闭门吾道尊吟诗饮醇酒世俗安可论【先生名文同里人工诗隐於秦淮间】
燕子矶
我来宏济江髣髴悟画理河阳与云林工秀各一纸何处似河阳江流飞燕子奇石削琅玕清波织纹绮斑剥翡翠痕绣涩珊瑚紫一片如暮霞铺向空江水双松覆孤亭曲径石齿齿点染两渔舟潇洒真无比何处似云林东畔幽峦是老树晩烟中曲?层冈里霏微见城阙亏蔽出桃李古屋自参差重叠山岛峙波光接云影无从覔起止爱此不忍去蓬窗劳倚徙作画不在奇直欲画其似但得丘壑情居然成絶技天地老画师捉笔徒尔尔
双泉歌为念斋新筑草堂赋
紫云双阙绣芙蓉箫韶仙吹落天风殿上传呼出凤纸鸾旗细卷朝暾红缪子承恩御阶上赐衣五色宫云中金华才子虎邱客鹤髪堂前峙双璧暂乞承明着作身归来定省欢晨夕吴门市宅石桥头家有赐书藏小楼粉壁不屑鬭朱翠一邱一壑偏能幽古称养亲惟小园此风近日谁其俦叠石临流构书屋曲沼穿花漾新绿最是草堂初构时春风乳燕飞花蹴主人倚树看荷耡醴泉一道花间出花间初出犹涓涓甫经搜涤还潺湲水边石畔不盈尺一泉又出如珠聨品题谁复居第二味如北固江头泉我闻饮此令人夀琼浆石髓嫓灵秀持此高堂介大年何必丹砂问勾漏缪子皎洁如泉清传家世世捧金茎当思此泉义非偶流膏布泽弥苍生异时绿野堂中人方许高卧泉频倾记我作歌今何时已酉寒食兹落成
霜哺歌【为袁重其赋】
袁子之母八十五星星白髪银丝缕哺雏饮血几何年依稀甲子将重数袁子於今亦髪白六十犹作老莱舞从来上夀不易得节孝之人天所祜节孝何者最为难袁子蚤孤复贫窭母贫能节织作耕儿贫能孝笔作贾箧中赠言四十卷作歌之人半往古只今夀母夀且康白华新句年年补堂上堂下俱期颐霜哺岁月长如许吁嗟乎节孝之人天所祜【重其吴门人佣书养母见文士则再拜乞霜哺诗今盈数十轴】
吴门晤盛珍示却赠
斯文苟不废砥柱伊何人盛子具毅力手为开荆榛骐骥非凡才蚤岁已逸尘苍苍者何意遇晩气益淳树帜秦淮秋起草燕台春六籍探微义两京推茂醇文体方再变着作皆殊伦天风回紫澜海波无际垠陆离珊瑚光肃肃天庙陈海内拾余芳士类资鸿钧伊人一觏止投契捷若神愿言慰畴昔古道情自亲明日忽分手怅望吴江滨
赠敬亭锺予夔
伊人有微尚深情在邱壑山水犹陈迹草木亦荣落不若笔墨间等闲写寥廓奇峰自奔会嘉树忽聨络天地脱腕下五岳等糟粕展幅即深山卷之复高阁斑管作筇杖无离亦无着寄语书泉人此中有真乐
平陵宜山堂诗
我闻宜山堂结构平陵阳羣公争赋诗佳咏皆琅琅何处最宜山奇峰出短墙石屋一片云黛色暎篔簹隔帘见幽壑入户飞层冈枯藤与古木掩映多奇光峰影落清泉水面还苍苍何时最宜山山静觉昼长朝霞与夕烟树色分微茫春明山翠浓夏雨山风凉明月出远岫秋峰羣相望何人最宜山先生称古狂芒鞵筇竹杖荷衣薜荔裳看山无朝暮一卷或一觞手招西爽来披襟从徊徉斯景与斯人是名宜山堂
为袁重其题画兰
画兰如作字笔墨在幽致微香出纸上兰露花间坠我爱霜哺人幽澹复无二安得入空谷采此以相遗
渡钱塘遇潮
晩云日将夕客子渡钱塘舟人警暮潮倚棹催行装篷窗一叶舟荡漾河中央匹练海外来如雪复如霜殷雷震层云巨石崩崇冈天地方肃杀羣舟皆旁徨远在千里外指顾犹微茫转睫类飞电玉山何琅琅东望连山隂北眺接余杭惊涛转地轴白虹贯天长客子遘奇观睇视恣徜徉对面高百尺几欲吞吾航舟子迎潮立捩柁随飞翔奔流四五里怒马收危缰小舟如覆轮逆浪尽溅裳我非弄潮儿胡不戒垂堂
同四松先生木厓叔兄如三游画谿得音字
好山名画谿披榛犹可寻曾经画船游流水空至今寒潭影千尺往往闻龙吟石色削苍玉谿声鸣素琴悬瀑如溅珠飞雨出空林天风吹不断积雪亦何深半亩龎公谷路入梅花隂台榭已非故松竹犹森森昔年荷池隈此日无蹄涔古砌延碧色惟有苔痕侵抚今思旧欢慨叹谁能禁岳梦【四松别号】山水癖明时蚤抽簪看山挈好友白云知此心捷比攀枝猿幽如坐叶禽甫在南磵石忽陟西山岑清响振林樾落落闻古音诸子互酬答各如探异琛一觞复一咏临流时自斟深林忽已暮仰见斜阳沉安得常相从涤此尘嚣襟
送内侄尧元还雄山
公子骋骅驺朝暮长安路金勒珊瑚鞭风流生指顾客从江南来离情复谁诉不谓骨肉欢转向天涯聚公子有新诗芙蓉浥秋露尺幅作山水落笔得佳趣惟此翰墨情可以涤纨袴纸阁罗青樽竟夕懽无度一朝忽言别明日雄山去手挽青丝缰系马白杨树入门拜两亲斗酒且深注咫尺春明门骞飞接鵷鹭杏花烟柳时兄妹盻良晤公子扶轮来懽游复如故
儿瓒就婚于延陵示之
汝生十六年绕膝何时离讵知燕喜日父母天一涯千里望江云佳霭栖门楣金屋宝胜结绮阁流苏垂鸳鸯织纹漪翡翠依琼枝好借珊瑚彩饰此蒹葭姿琴瑟偕新声柳絮听新词堂上有大姑授经垂绦帷男儿可取法不独阃内师延陵好兄弟璀璨复冲夷叠翠百尺楼花竹何参差此中有奇书探索不厌疲惓惓千里心孺子宜鉴之愿尔当宾筵蕉叶衔且迟愿尔悬鹦鹉不报客来时愿尔画眉笔常点关雎诗愿尔鸡鸣警愿尔凤雏随一字当一缣寄尔深闺知
忆江南曲六首
忆江南忆在故园春梅萼未舒红豆小柳芽才展翠钿匀盘中蚤韭初尝客叶底新莺巧唤人临流入户皆芳树深红茜紫花无数何人挂起珍珠帘双双蛱蝶穿花去
忆江南忆在石城边桃叶渡头沽酒肆莫愁湖畔卖花田海棠树树堪铺席杨柳家家好系船蹋青都向城南寺可怜六代烟花地游人几个说兴亡年年木末亭边醉
忆江南忆在虎邱山鬓梳蛱蝶云千缕船系桃花水一湾石上亭台随处有人家箫管不曾闲南塘曲曲皆花市杜鹃枝压樱桃睡就中还有老翁家粉壁华亭两行字
忆江南最忆是钱塘冷泉亭畔松杉暗石锦塘边荷芰香峰顶平时添?影山腰缺处补湖光酒人醉卧吴山路潮头飞过吴山树城南万壑更青苍画中遥见西陵渡
忆江南忆在浮渡山奇石缕成金谷寺片云飞作紫霞关跻攀曲径松杉杪指点危峰杳霭间最怜九带堂前路古藤霜柚交盘互安能散髪此长吟云中细数江南树【金谷寺紫霞关九带堂皆浮山佳处】
忆江南忆在二龙隈千家竹圃参差绿十里杏花深浅开春风曲径幽兰露细雨新香山谷薹游人春半应无数提壶竞蹋深庄路友人相约十年前空使山灵怨迟暮【大龙山产山谷薹清芬甘脆深庄为余友刘超宗所居】
墨庄诗【为王近微先生赋】
世味复何似缚束类牛马朝暮无息肩骇汗走辕下坐使朱顔人白髪空盈把我闻抽簪客蚤岁白莲社墨庄一片地萧然似林野散髪卧东轩披襟鼓南雅菜甲春畦绿墨渖清池泻书声出芦帘花香入桮斚三万六千日七十年潇洒所得良孰多可以决趋舍仰止此清风愿言朂来者
怀贤诗【为业师齐古愚先生赋】
吾所北面人澹荡古君子传是中山裔易姓汝南氏【先世为中山族人後易姓齐】家世多伟人先生特奇傀蚤年罹苦辛潦倒饥寒里惟携一卷书移家渡江水为文尚气魄汗漫常自喜不合有司度三十犹尔尔敛彼惊异才屈首就恒轨百篇熟昌黎千囘读左史落笔如春蚕转盼倏盈纸射石堪没羽气可搏犀兕文塲比幽燕抉目无坚垒甲午秣陵秋已中浮图矢虽不获祖龙留侯讵云耻棘闱多嶮巇既收旋复委归来益磅礴骚经穷四始宏丽发庙谟幽细写物理有时鸣钟镛有时撷兰芷潘岳同许询挥毫各相视暨予弟与兄龙眠五子是迄今海内传颇会诗人旨激昂负奇气丰容色深紫饮酒或一石号呼中坐起雄论堪絶倒飒飒风生耳耻见富贵人避之去如驶终岁一布袍岸帻不纳履所居在穷巷数椽屋将圮出门无亲戚入门无仆婢雏女髪垂肩长女前岁死但有门人来问字相接趾人生遘百忧磊块积成痞曾无一日欢五十有三矣形貌忽然颓奇疾良有以诗书为药饵仓卒遽披靡破屋堆残书布衾覆牀笫修文恐浪传吁嗟入蒿里皇天生斯人士穷竟如此二三故人来挥泪不能止虽无世俗荣昔贤良可拟諡之以敏介敢效门人诔【先生讳邦直同里人积学工文甲午乡试副榜】
梁家园泛舟
京洛苦蹄轮一水已幽絶况复乱苇中轻舠似吴越朝雨夕方晴最爱新秋节相将理短櫂弄此波间月荒池才数亩亭桥延曲折遂使荡舟人逶迤入林樾月明清浅流苇间秋可撷露下水微波舟动人语歇此时客方醉杳淼清歌发欣陪长者游壶觞况未竭击柝任相催幽赏讵能别
枯松行【同沈康臣作】
慈仁古松树苍老不记年高下近十株为态各自妍中有双龙鳞蟠曲香台前松顶近可摩高枝才覆肩屈彼百尺势空阶恣蜿蜒横侧益奇絶影若蛟螭眠涛声走平地双树撑如拳似此苍劲质止宜空山巅藉以一片石濯以清浅泉谡谡响絶壑垂手招列仙何将故山态老郤车尘边横遭厮养辱强索冠盖怜冠盖那复顾日落生寒烟一夕风雨过萎黄何忽焉衆松失顔色台殿增寂然惜彼凌霜姿遽随羣卉迁吾子勿复叹物各全其天
送羮湖之官开化郡丞
有客将为万里行将行未行余心怦欲往送之雄山隂滹沱一水空盈盈
朝廷神武开南服益州新郡滇南属蚕丛路辟百蛮归长官尽化雕题俗吾子新为郡大夫时平政简稀雈苻蛮旗如火迎且趋行行勿复嗟崎岖人生足迹不万里江汉吴越在庭史迁才思冠古今名山大泽纷眼底子渊曾撰碧鸡文相如持节冉?君由来谿洞称奇絶天半益州常火云况君落笔烟峦起长歌奔放尤自喜九嶷黛色点苍山画里诗中各奇傀况君雄辩复英多骇心洞目如悬河一部滇南风俗通为话缅甸与牂牁才堪盘错今无二拊循尤能起凋敝雄关厮养杂穷黎两载畿南称大治六诏风烟向化新文身金齿旧逋臣韦臯特简西川使轸此炎荒絶徼人老亲七十犹强飰伯季承欢仲游宦显亲养亲各有人何事牵衣增缱绻君归再拜还登车王程努力母踌躇明年玺书丅南诏朝廷待尔承明庐
香漏诗【为叶炳霞母夫人作】
凄凄城上乌明星照东隅忽闻香漏声旋闻慈母呼慈母无安眠教儿何劳劬刻香如刻烛贯之以青蛈袅袅余香尽榆荚鸣铜壶母起灯下绩儿亦灯前趋从此书一卷宛转度朝晡自昔称贤母未若香漏殊愿言作短章广以朂吾徒
蕉林书屋图【为真定梁公题】
种蕉盈数亩碧色亦何深书屋三两间结构当空林云影无朝暮澹荡成秋隂微雨易为响时向书牀侵尘氛不可到凉风披素襟空翠满四壁茶烟乍浮沈此境邈难即画里犹堪寻吾师退食时高斋横古今数幅蕉林图常伴朱弦琴布置随笔墨取意皆萧森短歌或长句磊落存古今披图顿寥廓俨若空山岑焉知拥书者独抱苍生心
鹤来诗【宝应乔圣任先生年五十画小像甫成有鹤飞来因画於侧此鹤相依二十余年令子石林道其事为作鹤来诗先生讳可聘明崇祯年间御史】
青田有灵羽古称为皓鹤仙人王子乔跨之入寥廓碧天无际海云寛孤飞肯向人间落有客翛然池上楼苍顔白髪凌丹邱荷耡自种青门圃絶口不道东陵侯闲写荷衣挂秋室缟裳丹顶穿云出刷羽长鸣唤主人虎头囘顾惊停笔从此香山居士图傍添一鹤如相呼水边饮喙月中舞二十余年时与俱先生服气颇好道爱尔闲眠藉芳草先生垂老犹读书一声清唳秋晨蚤澹味闇修知者稀仙禽瑶草思依依不然翠壁丹巗多旧侣圆峤仙人呼尔归胡为花下随人常不飞
柴窑酒椀歌【曹颂嘉斋中同严存庵沈康臣赵武昔周缄斋曹升六汪蛟门乔石林作】
长安晴日秋窗暖曹郎酒客秋窗满持出牀头旧酒巵箧中碧色柴窑椀大朴不屑争离奇翡翠斑剥空尔为制如半截青莲子土花色暗苍玉姿悬知此物巳千载沧桑几换今犹在人间岁月老糟牀瓦?田家同不坏由来珍异豪家争玻璃七宝徒纵横苦伴珠玉委尘土那能常对秋山清吾侪持此发诗思举手摩娑复频视问尔千年閲几人几人对尔能沈醉
馆中读书言志【馆试作】
清晓入丹地老树春隂繁和风动帘幕爽气来庭轩御河东南流天街静尘喧长廊集簪裾散步迎朝暾清晏多休暇四壁罗琴樽琳琅探艺苑六籍欣尚存石碣何离奇古字侵苔痕纵目涉沧海振衣当崑仑浩浩发胷次藉以度朝昬渊默领微义得意时忘言常与古人处因知吾道尊诸家间旁搜百川同一源含英而咀华如袭兰与荪诵读惬素怀皆藉涵濡恩聨袂登玉堂方驾趋金门匪赖贞洁操纷华安足论遭逢当
圣代咫尺隣九阍愿言赞
王化元气日以敦澹泊复宁静撑拄流俗奔昔人崇令德矢志期勿谖
十二砚歌【为蛟门舍人作】
汪子卧病不出尸棱棱瘦骨吟新诗牀头一卷探相示十二砚歌恣离奇自言梦中入广厦濡毫研墨方淋漓纵横俱是老坑石龙蟠虬卧苍玉姿此物那可使无主就中十二欣自持汪子性僻躭笔墨神物来贶夫何疑惟砚以静而得寿笔以日计墨以时镂心鉥肺亦太苦将毋此意良可师吁噫嘻湘帘棐几一片石朝耕夕耨常苦饥呵冻手皴无气力弃掷屡遭妻孥嗤一石磨穿亦已足龙尾十二将胡为
为吴五崖题王烟客太常画卷
奉常老作西田客剩有闲情写泉石古来笔墨非浪传高人片纸如和璧况复烟云兼衆妙浓澹苍深非一格门外红尘没马蹄故山云树江南隔愿常对此涤胷臆闭门坐拥千山碧
益咏堂诗二首【宋荔裳尊人为顿邱令邑人德之为建益咏堂尸祝焉】
畿南顿邱路漳水秋山隂哲人昔为宰流风还至今父老食旧德欲语涕沾襟下车翦稂莠不使嘉禾侵理民但静治手挥单父琴堂上撤桁杨堂下生讴吟每读循吏传怀古意何深
巍然益咏堂乃在秋山原棠隂旧时路亏蔽见庭轩岁时父老来再拜罗牺樽筳篿走妇子击鼓闻千邨昔人亦已去风土怀旧恩朱邑安桐乡且以嘱子孙知公恋兹土窈冥来朱旛前有霁云祠相与招忠魂千载顿邱路灵爽常弗谖【邑有南霁云祠与堂相望】
送宋荔裳观察西川二首
东海宋使君骚坛数前辈百卷诗古文苍深侔泰岱昔为越州使觏闵几颠踬三载客长安
君恩许重赐旌节向西川啸咏江山丽曾听祭臯陶清词堪出涕洞彻犴狴情髣髴如图绘以此理桁杨臯陶良不愧劔南号阻絶案牍多沈滞文人往振肃自识无刑意哀矜慎勿喜斯言足永佩【祭臯陶为荔裳所撰杂剧】
杜陵老诗客自昔居夔州瀼西筑草堂吟咏空千秋相如杨子云此地多淹留君行渡锦江俛视三峡流长歗探遗迹浣花谿正幽好筑二乡亭高临谿水头昔人不可见宋玉今其俦自秉严武节不似临卭游文翁尚雅化觞咏登高楼从此锦江春古今遥唱酬【荔裳有二乡亭记谓睡乡醉乡】
文端集卷六

[book_title]卷七
钦定四库全书
文端集卷七
大学士张英撰
存诚堂诗集三
古体诗四十三首
送唐偕藻侍御请假归闽中
与君识面时同作金门客我方遘百忧君亦振六翮江湖各三载重遇长安陌同人如晨星数点秋河隔惟吾与之子相对庭槐碧古槐自亭亭苦心比茹檗我住空尔为君行讵非策故山瘴海滨荔枝香可擘经年且休沐暂许还山泽君子重致身况复当言责苍生今何如廊庙资谋画行行非徒然民瘼贵探索归来献
天子宣室方前席勿忘短檠时永言念畴昔
题画
白沙碧草江邨路夕阳古寺人争渡天风不起水微波萧萧落尽江南树此景依稀秋浦湄自呼小艇渡江时十年犹记行人苦风打篷窗雨似丝【余癸丑春闱分校前一日】崇勲德寿图诗【崇勲德寿图髣香山故事图中九老为少司农谢君路然年七十八督饷裴君长山少谢君二岁山左开府张君英寰年七十五八闽开府刘君磐所粤东开府董君捷轩年七十四八闽开府徐君吉吾直隶开府潘若世衡年七十三郧阳开府张君仙羽山左宪副刘君诏轩年七十皆丰沛旧臣为　国家任节钺晩岁致政相与觞咏间适以乐太平因画斯图其事良可纪述同馆王子嵋谷持索诗遂书此】
国家资神武驱除委长辔麟麟多钜公鹊起风云际精灵发川岳轮囷苞元气不独兼仁勇期颐且驯至晨披九老图悠然见高致当时佐景命宣力亦已瘁齐楚或闽粤节钺江山丽老来致政归高隐金门地雨阳岁有秋清晏时无事羣公相招随杖履成嘉会骨相皆天人须髪丝还翠茗棋适所好壶觞成薄醉倚徙近竹林流盼当荷芰犹能落金弹欵段秋原骑旷然见天真萧踈寡尘累洛水与香山斯图得其意岂惟麟阁标亦且西园记赖兹翰墨宝邦家永为瑞
送徐健庵编修南归
昔从吴门游坐上识徐子盛名三十年文坛如岳峙分手入金门宿将幽燕起对策承明庐胪唱宫云紫予再入长安蹑影蓬莱趾博雅重徐陵便殿常承旨诗思若春蚕挥毫金凤纸冀北收骅骝文章新壁垒只今鸾坡上烦君种桃李进贤受上赏况复皆国士琢成珊瑚枝照耀明光里翻令采珠人遥遥隔湘水日夕登君楼清琴伴图史黄花正秋风一朝去如驶纵道彩衣欢莫恋蓴鲈美心知非远别歌声皆变徵
送桂林太守之官
古重二千石五马黄金络位比大诸侯万井同忧乐朝廷欲置相先俾视民瘼渤海与颍川功名亦非薄异哉今之人勲业等糟粕惟知公辅安争说盘根恶挥手春明外意气先摇落所以昇平化邃古不相若程子官职方枢密资谋度声名照华省文章亦雄博一官守桂林正可抒所学瘴雨蛮烟中五岭带城郭炎荒远
圣泽民命君攸托瘠土望膏雨絶徼纾方略钴鉧潭幽深湘江水寥廓公余入吟咏新诗满巗壑
天子徵贤守玺书下黄阁一片郁林石归伴南来鹤
为石林题拓谿草堂图
石林斋中悬尺素披离满幅多奇树湖光千顷浸柴门数椽古屋临荒圃问君疑是江南邨指点为言柘谿路柘谿今日之青门老亲五十归邱樊齿髪只今八十余渚鸥汀鹭供朝昏我闻此语肃然敬先生抗节如松劲少簪直笔弹要津老读残书悟天性君今图画多深情心在江南身
帝京归梦迢迢柘谿去醒来壁上烟云生今年挥手承明庐射阳秋水上鲈鱼归看青山侍华髪柘谿深处草堂居我披此图看不已身入画中当何如【柘谿为圣任先生读书处】二月二十三日过念斋观画扇因成十五韵
长安花事迟二月风瑟瑟巷陌驱尘沙怒号且终日纸窗如鸣蝉无心就书帙借来驽马骑冒寒偶然出巷北过巷南遂造静者室小阁凝清香虎皮印双膝童子两三辈独居寡俦匹人如僧出定言笑皆简质为我开锦箧搜罗古人笔石田与包山洒墨果清逸方探林壑幽忽讶花房密流传皆百载墨光黝如漆兹事虽小技不朽在真实与君忽三叹奈此流光疾着作与勲名千秋竟何述
四松先生寄予古诗用昌黎赠张秘书韵从敝簏中捡出益增悲感因次和之
开箧展君诗鹤唳清秋闻风流自骀宕光仪如见君古镜寒潭碧背隐蛟螭文娟娟花下露袅袅谿上云三年客子俱怀袖扬余芬宝此耀贫槖还以慰离羣平生学昌黎今古谁能分持节曾絶塞司马古参军饮不盈蕉叶苦吟常自醺对客日数幅落笔皆氤氲千篇留上谷一官何足云【四松为上谷司马弃官归四松斋】归来四松下尘缘谢糺纷弥勒同龛食经时不茹荤荷芰制为裳薜荔裁为帬古调越流辈俗响如秋蛟高风溢里巷浅薄资陶薰斯人亦已逝寂寞归荒坟春花日堪把秋草又将耘不朽尚言德何必资功勲长吟泪盈把西阁倾斜曛
三兄五十初度成四十韵寄之
伊彼鶺鴒鸟夙昔同一枝壮者毛羽成穉者娇且痴引之翔高林还与戏清池低徊三十年饮啄常相随一朝分飞去各在天一涯况我与叔兄年少逢嶮巇九龄失慈母保抱多恩私吾兄走文塲予方佩象觿相将石门路老衲同栖迟灯火照空山书声出茅茨嗟予已十五惟躭游与嬉修竹路冉冉樱桃花离离带之以清泉至今有余思城南峙高楼古壁将倾欹荒池溷鵞鸭坏圃纷柴篱叔兄携书往予亦肩随之渐知父兄教立志颇不移天风响危槛明月临阶墀乌啼星复落鼠囓声何悲咿唔达中夜苦为比隣嗤秋风秣陵船江路多艰危季弟偶见收吾兄还数奇数奇不复叹归来理东菑横塘绕荷芰小阁对沦漪衆芳密如箐一岁皆花时弱女已婚嫁强仕方有儿惆怅上东门送予当路岐离别各老大京洛空尘缁古人重宦达千载以为期今人不知耻劳劳驹影驰自顾镜中顔惟添颊上髭觚棱双阙间晓入晨光曦不能竭涓埃趋走空尔为纸窗展书读复为尘事覊惘惘念乡国屑屑谋晨炊遥遥羡鸿鹄耿耿难置词久知宦与游不及耘与耔此理已深悟欣告不复疑叔兄今五十五载暌光仪生子已就塾蚤慧有异姿琅琅听书声可以长自怡园林艳榴火樱笋堆花瓷修林叫白鹤深绿映黄鹂一觞复一咏文采发新诗叩门皆旧友高谈无愧辞况乃远兵革闾巷犹恬熙幼弟颇能文仲兄髪如丝黾勉述祖德明发思所贻勿念京洛人浊醪常自持
孝仪客予斋中见投古诗奉答
我友亦巳困毛羽丰且姸高文撷天藻奔滙如长川新诗复澹宕落笔秋露圆珊瑚错明珠满泛波斯船京华久不达失意空茫然郁彼乔松姿耻为萝薜牵吾道敦所积春华岂常鲜文豹蔚神采雾隐空山眠硕果经霜垂气味翻得全转因息六翮摇落相周旋小斋横素琴半榻堆陈编得淹君子驾欣赏多奇诠努力勿复叹辟此榛芜田万里渤海流千仭蓬山巅与子驾鸾鹤相将凌紫烟临风颂君子秉志期益坚
戏拟吴宾客俨四时词皆故园所有北地独少者及之
垂柳暎晴沙清泉试蚤茶野人带朝露遗我幽兰花兰花香度湘帘影黄鹂唤处人初醒
杜鹃红??满院蕉隂绿新笋夜来添荷耡入深竹深竹门前系钓船为送鲥鱼第一鲜
橘柚悬霜圃历落殊堪数风起满城香桂花作秋雨秋雨秋风试杖藜芙蓉开徧石塘西
榾柮耐宵长炉头煨芋香窗白非关雪梅花映草堂草堂天竹当檐树火齐珠光照缣素
送王藻如宫赞归省
青门数耆旧独有西田翁世泽冠宇内门阀如恒嵩簪绂卧烟霞吐纳皆宗风有时洒翰墨能侔元化功声名与大耋焜燿人寰中乔松?瑶草硕果垂芳丛子孙多贤达雅不乐西东挥手谢轩冕追随龎德公幼子官侍从才誉擅青宫西清铃索间游子各有衷憬彼城上乌岂学云中鸿车马上东门转使予心忡三公输一日何敢惜怱怱愿言承欢暇念旧邮诗筒
挽陕西提督陈忠愍公
观德殿西曾侍立蜀中虎将双趋入【公讳福时同陕督王公进宝皆以遴选总兵自蜀召入命射观德殿予直起居注得与观焉】眉宇英风动阙庭雕弓万石时无匹
内殿承恩锡宴频史臣当陛记温纶
御筵屡赐金盘食
天语琅琅感侍臣陈公作镇古灵州持旄建节当新秋是时海内方宴然风清铃阁闲兜鍪逆氛涨天西南起劔门阻絶连湘水秦陇岷洮藉重臣惟公忠勇堪凭委志殱羣盗靖西陲不教花马作潢池方看小丑投戈日恰待游魂入釡时志酬马革悲何蹙星沈虎帐惊栖鵩军中痛悼舞隂侯举朝感叹来君叔可怜百战垂成功血洒灵武多悲风
天子当宁动顔色易名赐爵恩数隆愿得忠魂抚长劔一埽西南欃枪空
送曹峨眉同年还江隂省亲
京华作客谁最难京华归客谁最欢眼中之人见曹子片帆六月离长安曹子有母不得养惘惘对客常心酸今年尺书上承明乞身南去归江城过我小斋忽狂笑两腋轩举凉风生眉宇已是云中鹤樊笼将别毛羽轻自言十亩江隂宅古树苍藤覆墙碧邃阁萧疎竹满窗芳园烂漫花围席愿言将母余何求嘉果新蔬日堪摘曹子雅嗜韩柳文落笔排宕生春云朱弦疏越振遗响淫哇促节空时氛却抱残书涉江水江隂八月蓴羮美华髪千茎板舆上奇文一卷荒园里不分吾侪日相见养亲着书让吾子
六月十一日座师给谏茌平王公招同年诸子宴集郭外荷亭值雨坐上分得客字
夫子宦京华独抱烟霞癖雨霁偶招携相将振短策谢彼车尘喧来就荷亭僻荷亭临水开深柳沼谿碧翠盖翻微凉萧疎动絺綌好雨西山来云气峰腰白雨势逼荷香尽来侵几席须臾转晴霁林外炎曦炙故将烟景好天意娯闲客时艰良会稀佳辰莫轻掷囘首畏红尘坐待山光夕
秋夜听络纬声
络纬本秋虫瓜棚饮清露粉惭蝴蝶翅艳谢蜉游羽寒怜蛩语阶高怯蝉吟树耻为促织争豪家作金注机杼终夕劳不能成尺素童子爱追寻苦被微声误朝辞豆花丛暮入樊笼固瓜叶何青青时向樊笼哺草虫本微姿跳踯转惊怖吟声久断絶意与儿童忤偶然时一鸣都无向来趣昨夜樊笼开双双一朝去小庭藤影密叶深不知处转向青葱中相对连朝语咽露餐新凉繁响达昏曙喓喓类苦吟切切如悲诉满耳皆秋声小斋若园圃午梦客初醒听此涤尘虑物性贪所适妙理得深悟徘徊夕阳下斯物良足赋
送孙屺瞻学士归省
德清学士住菱湖七载声华满
帝都金石千言丹陛上珊瑚百尺紫庭隅紫庭丹陛红云起魏公名唱红云里晓日葳蕤上苑花春风清浅蓬莱水
圣人讲学经帏开数许儒臣内殿来阁里陈诗轻沈宋筵前献赋薄邹枚讲僚晓伴封章入起居注史西头立凤纸光腾殿角云龙缣色映花砖日殿上仙庖出大官侍臣常得奉余欢分来
御醴黄金椀赐出宫樱赤玉盘千古君臣重知遇孙绰承恩夸异数珥笔新成射虎歌【屺瞻承　诏作射虎歌】属车屡上甘泉赋南苑秋风万骑屯龙旗嫋嫋不闻喧书生射得林中鹿囘倚雕鞍谢
至尊追随予亦来行殿直庐讲幄时相见天香衣袖各分携高阁珠林赐游宴【诏同游玉皇阁德夀寺】六军试马晾鹰台特诏儒生欵段陪铙吹晩来归毳幕红灯相对咏龙媒【承　诏同作良马诗】最是新秋秋雨歇万点青山如挺笏吟断行宫柳外风看残帐殿云中月方舆此日正昇平鋭意崇儒偃甲兵熢燹乍惊卭僰起妖氛忽自夜郎生三年南北军书剧细旃广厦犹前席同君午夜听鸡声觚棱晓入星霜白知君结念在夔龙动色琅琅彻
九重自是丹心词剀摰敢言春殿语从容羡君鹤髪双亲健
圣泽亲恩劳缱绻为听乌啼感至情岂因鲈脍思肥遯手持丹诏谢彤闱身惹炉香着赐衣泉石旧谙游子处江湖新有侍臣归余石谿边花作圃朱萼堂前玉为树九天阿阁凤凰羣暂卧沧洲狎鸥鹭秘阁文章待彩毫着书何必向林臯谩言昼锦乡园乐还念宵衣
圣主劳
送徐方虎编修归省
海内徐孺子博雅今儒宗盛名三十年鞺?如洪钟赋诗掩鲍谢幽洁如兰丛经史贵穿贯渺旨靡弗穷若陟泰华巅岳渎罗掌中清时发异采天庙陈璜琮释屩跻玉堂高举凌阆风鸿笔为国宝讵止徐陵工
至尊坐清燕赐问常从容艺林号多才称徐衆所同酷暑试殿廷腕下奔虬龙动色惊宰相高置蓬山峰今年谢承明请急归江东甫为阁上鸾复为云中鸿津门泛吴舠江畔搴芙蓉爱日承余欢板舆方侍从
东臯篇寄李芥须
吾里自昔多诗豪澹荡磊落推东臯平生嗜洁老成癖等闲若凂嫌吾曹天才排宕兼衆妙长歌短句凌风骚净如好女对明镜壮如碧海奔洪涛秀如摩天阆州石快如翦水并州刀落笔奇气横九秋俛视侪辈声啾嘈壮年足迹东南徧十指天际舒彩毫琼海珠江归去来功名敝屣轻鸿毛一卧东臯今老矣酒肠诗兴空绨袍拍手犹令四座惊萧疎短髪时频搔日坐柴门望老友瓦盆为客开新醪卧我小亭辄信宿七载不见思郁陶欲谢风尘息倦翮明年秋水乘轻舠愿君善饭使君健相对剧饮双持螯
赠东海董生
宇内奇观海为最董子收之襟带间推窗夜半看日出赤霞万顷涛如山海市人生不恒见君直视如檐下电旌旗城阙摇空蒙海风吹作云千片自言结屋荒山中苹婆手植千株红梨花如雪间梅李十里烂漫吹香风枯藤奇树无不有春菘秋蕨绿盈亩布袜青鞵老道人十载长斋未除酒吟诗经岁客长安气如沧海翻紫澜颊上髭须老犹壮意中鸥鸟天何寛东来秋色海云黄诗人归卧陆浑庄此时天地风尘客各忆南山旧草堂【董生名樵东海隐者】
题四知图为魏环谿先生
关西孔子杨伯起四世清德光前史岳岳千寻絶壑松泠泠百尺寒潭水纠弹内嬖排羣奸正色昌言肃纲纪一笑黄金谢故人但将清白遗孙子吾辈读书何所慕守身爱鼎应如是晩近脂膏最误人吁嗟此义成糠粃环谿先生迈流俗关西前後真同揆生平亮节远相师凛凛四知一端耳夙抱忠诚感
至尊抗疏常见
天顔喜门巷萧然时着书脱粟留宾如素士吾道有守方有为君子不贪先不侈敬藉此图为公寿愿以清风受繁祉更爱传家秉与彪三鱣世卜从公始
题嘉庄农隐图
久欲结一庐当在南山阳去郭数十里亏蔽登崇冈山翠四围合一径穿谿梁其中土膏沃散布诸农庄中央数十亩缭之以短墙一宅置妻子纸阁依茅堂余地恣种植古木罗千章梅桃各一区果蔬各一塲花开接四序烂漫庭阶芳冬煨温室火夏拂水亭凉温室藏晩花水亭?高杨高杨带清池荷芰吹微香倚树间有屋看花必有廊帘前竹万个坐隅书一牀开窗落峰影隔树来谿光邨居皆淳民但知说农桑鸡豚亦有政耕凿亦有常一川稻梁熟八口资为粮夜来机杼声终岁裁为裳新蔬翦樊圃鲜鳞出陂塘饔飱称时足鄙啬庸何伤好友二三来促坐倾壶觞安知末俗漓矫首谈羲皇毕世无外慕通体无俗肠宠辱不能铄忧虞不能戕其俗静而治其人寿而康平泉何足齿蓝田何敢望日坐尘网中此愿空茫茫梁子嘉庄图倏忽陈吾傍委曲肖鄙意叫歗几欲狂囘首眺乡园远在天一方人生贵所适安得久低昂休哉陶靖节千载谁等量
题赵武昔小像
高梧?丛菊澹荡铺秋隂片石倚幽草鸣泉激素琴中有冰雪人爱静复躭吟退食常拥书迢遥观古今夙有苍生志金门久陆沈怀抱日绵邈川岳同高深赋诗续古调历落皆雅音一杯聊在手浊醪还自斟日夕坐秋色梧菊知此心
寄木厓
当代有诗人萧然隐薖轴蚤年驰盛名晩岁耻干禄天才本高隽经史盈便腹千秋夙相许名山藏敝簏少陵与香山同工还异曲君吟四十年遥遥踵其躅长篇极浏漓短章无局促有笔写胸次何为苦缚束真能学杜白岂在娯尘俗闻君理旧诗篇篇总堪读吟向石经斋天风响寒竹高堂今大耋眉暎贞松绿母子俱闻人海内所瞻瞩人生贵不朽岂在曳鸣玉谁能六十翁霜髭犹啜菽相赠白华篇期君介景福
送徐艺初归崑山
我闻琼玉峰正当君家楼连理三珠树兹事空千秋謦欬被寰宇宏奨皆风流畴昔握手欢契濶滋繁忧同朝日瞻企春风听鸣驺长公蔚文采眉宇天人俦贻我威凤篇古调谁能酬鸿宝自希世息翮还沧洲怅惘春明门芳草送华輈
哭信臣
嗟予束髪初衆中识吾子鸾鹤本异姿珪璋有静理眉宇在霄汉清言寡尘滓寒潭何湛湛山岛自竦峙愿言比君心此语差复似登君宅畔楼赠缟从兹始十年走名塲相将执鞭箠堂上各老亲华颠豁衰齿区区人子心愤激深相砥含英复咀华终岁无停晷君才本秀瞻摛文如结绮一日不相见新篇盈数纸丹铅互校讐斯道无坚垒同负秣陵秋泪落秦淮水老亲良苦辛结屋龙眠里山寒送米蔬宵凉齎襆被雪片对茅檐梅花覆庭布袍如枯僧寂寞侵?髓岂谓终不达数奇竟如此薄宦来荒城博士斋空圮苜蓿无朝餐宿疾焉能起寄我尺素书悲歌皆变徵徘徊能几时消息传蒿里稚子真可哀慈亲复何倚天问总无凭理数谁能揆追念平生懽故人今已矣悲来戕五中挥涕不能止远在天一涯无由哭灵几坟边春草生始作安仁诔故人知我心千载恒如是【周子信臣名孚先予同学友能诗文卒於五河学博】
题石林临流濯足图
振衣千仭冈濯足万里流壮哉左太冲斯语空千秋家山曰龙眠近郭偏能幽灵巗叠苍翠衆壑烟光浮悬瀑似飞雪落向千峰头谿中石齿齿太古苔痕留灌木垂清隂水鸟衔文鯈我欲濯缨往拍手呼浮丘东华万斛尘恐为山灵羞石林作此画雅与予意谋矫首睇云鸿浩气凌沧洲雪肤暎寒泉本是仙人俦素琴横草间弹罢行复讴怀抱极寥廓天地皆浮沤何况我与君身世如蜉蝣栖栖竟何益扰扰将焉求披图各无语对此销繁忧
孝仪廷对第一喜而赋此
灼灼明月珠垂光照紫庭彲龙匿其宝潜耀居沧溟悠悠十七载龙睡无时醒今年驾洪涛夭矫驱风霆忽令径寸珠天衢缀华星我友虞山客乡举同一经凤麟毓文彩河岳锺英灵与我频年交相顾如影形长安风雪中蓬户曾偕扃短檠入深夜露白镫逾青书声和鸣鹤激楚呼高冥
圣主方好贤赐第冠丹屏雏燕乘阆风同时舒彩翎【儿瓒同举进士】之子素宁澹结念在千龄荣名以为宝赠子惟德馨
松声万岭篇为木厓母夫人赋
长松挺姿冰雪里苍枝团盖烟光紫松涛拂地横九秋谡谡声从高阁起中有仙人鹤髪垂传家仪法真吾师咏雪餐霞八十年朱顔烁灼如瑶芝夫人之母吾老姑延陵世德生贤姝落笔不肯让班史男儿枉自矜髭须晩年雅志躭禅静晴窗自写维摩影宵来常见佛灯红晓起时闻清磬冷令子名坛盛羽仪能将色养佐含饴间居共赏安仁赋家学争传阿母诗石经堂畔萧萧竹闻道新来森似束桂露方浓兔渐圆红烛锦毺照华屋游子辞家已十年冈陵遥指望江天霜鬓霞裳阁上人听我松声万岭篇
八哀诗
康熙六年同榜进士与予交谊敦密者已亡八人因作八哀诗
黄舍人仍绪
东吴有岩邑沧海抱孤城中有简寂士公车来上京对策冠南宫董贾驰声名文章挟元气浑颢陈韶韺貌古性复僻耻与时俗争蛰身书卷中布袍依短檠十日不出户门径蛛网生有客或相召羸马将来迎向客颦两眉多是欷歔声斯人閲斯世磊块焉得平人生有百忧底事羣来撄旅魂倚僮仆朋友书铭旌复闻玉树折使我心弥惊
沈刑部应笵
沈子工诗翰潇洒山隂客五字芳如兰鲍谢踵遥迹初读采山篇清思已奔绎中年气益醇杜韩堪避席落笔褚河南纎秀无拘迫拭几焚名香修洁嬾成癖篆隶兼衆妙书成自鑴石洞箫或在手雅令佐浮白道气令人静好友藉三益络秀本明慧京华共晨夕病起俄复颠才华世人惜箧底有遗笺宝爱如珍璧
潘黄门翘生
黄门伟丈夫食牛气恒鋭乡举曾冠军雄文发经济饮歠亦可观高谈裂双眦词曹入谏垣结念在匡世仰干黄屋尊頫切苍生计寥寥朱槛间伉直谁能继壮年顿销歇声华忽幽翳豫章久用兵妻子苦颠蹶闻说戎马时江干正留滞谁当念故人为理荒山碣
史编修鹤龄
古人善体物濯濯春柳姿我友濑江客风度恰如斯清才照艺圃习习香风吹落笔秀天下蚤被
人主知分来金凤纸真草恣所为学士如堵墙观君临墨池须臾百幅尽墨渖看淋漓春殿开讲席我与同追随共拜紫貂赐偕进朱樱诗一朝返江浒风折琼树枝屡邀
当宁叹宠恤偏恩私还使素心人五载泪如丝
张编修玉裁
伯也京江????声华照吾党指顾多英姿风流任宏奨春泉比才思朝霞俪融朗蚤年颇落拓壮岁冠珠榜百尺紫珊瑚已跃沧波上犹忆玉堂夜广厦连书幌中宵起读书互答空庭响予既理归舟君亦泛兰桨同作江南人一水劳心想讵意明月珠埋光忽泉壤频把别来书临风增怅惘
夏编修沅
京华对衡宇好友如君稀君如宝在璞山岳含其辉骨重复神寒温密无缄机摛辞尚典要书卷堆四围十载雅投分纒绵意入微下马登君堂穉子牵我衣一日不相见三秋如调饥东门风雪中送子衔恤归江临北固山松筠堪掩扉经时不寄书忽同朝露曦竟符乘槎?使我长歔欷【昔有术士谓君当应乘槎之会果以八月卒】
杨检讨仙枝
简人磊落士翛然谢覊靮清风满四座尘虑为君涤本是嵇阮俦眉宇气陵轹草书颇腾骞琴声出东壁吟诗爱陶潜嗜饮师王绩倏尔微醺余更不进涓滴食贫甘如饴怀抱从所适丧亲与悼亡哭子兼衆戚言返泽州山讵意音容寂中边皆至性斯人难再觌
刘编修泽溥
我闻李长吉白晳长指爪君貌酷相类祝君惟寿考屈指眼前人惟君致身蚤温温良玉姿舂容满怀抱夙慧本天成抒辞若春藻照耀巗廊间人共钦其宝抱病还中州丰仪乍幽窅人生石火微复如电光绕如君益可悲身世何草草坟前穉子稀堂上衰亲老招魂魂岂来雪涕问苍昊
读元道州贼退示官吏诗慨然有作
我爱元次山诗篇独简质短章如长谣仁心自洋溢至欲委符节甘心采菱实昔人志康济岂云躭暇逸置身君民间无能澹忧恤汗顔拖长绅不如腰带銍古人耻旷官斯义久萧瑟谁无湖畔山浩歌抚遗帙
寄王农山先生
海内今耆旧屈指农山翁高文昔麐炳葩义骚坛空弱龄知向往私淑曾南丰琅琅殿陛声绣斧乘花骢辞荣蚤挥手归卧巗壑中九峰三间霞翥扬清风幸慰畴昔愿策名随长公季子复联翩胪唱宫云红瑶圃三珠树光气如长虹史笔须大手讲幄资元功先生年杖国鹿驾桓君同相对骖鸾鹤华髪暎方瞳愿言祝期颐曦照扶桑东何时蒲轮来下管聆新宫
兴朝仰人瑞士类荷帡幪
送田纶霞督学江南
夙昔有微尚雅慕恬澹人风流推独步高洁由天真龙门百尺桐孤芳谁与隣虽寡握手欢胶漆如有神论文入微密谈诗辟荆榛登朝十七年着作今等身振笔摇海岱矩矱皆先民士气嗟濩落大雅久不陈荜户单寒子眉蹙何由伸
当宁简邦直朝议争推轮兵甲会偃息文治期维新经术藉模楷风教资陶甄大江南北流浩浩今还淳菁莪翼王化楩楠储国珍归来报
天子事业在人伦
文端集卷七
<集部,别集类,清代,文端集>

[book_title]卷八
钦定四库全书
文端集卷八
大学士张英撰
存诚堂诗集四
古体诗三十首
题羮湖画田家图寄孙釴卷子
生儿不愿振长缨曳华裾结驷游天衢但愿提壶挈榼常追扶生儿不愿腹盈笥思涌泉摇笔凌机云但愿悃悃讷讷耕且耘生儿不愿朝楚越暮燕齐结交少年行但愿出作入息依农庄人生百忧缘富贵悲喜宠辱煎我肠譬如白鹤铩其羽霜天仰视空苍苍羮湖一纸二丈余杂沓画出田中庐呼童隔水饮黄犊抱孙着膝巾柴车山畔无云不窅霭谿边有树皆扶疎蓑笠桔橰无不有岸有鱼罾梁有笱疎篱垂蔓故侯瓜小亭低拂先生柳青旗卖酒山桥市银钗汲水田家妇我闻仇池有百泉四围奇石撑青天只今荒为豺虎宅何人更种峰头田我闻桃源古避秦谿流岁岁桃花春只今戎马蹋作泥妻儿零落悲酸辛吁嗟此图不易得羲皇之人华胥国天外三山蜃气楼先生空费一挺墨老翁新自战塲囘支离奇骨犹崔嵬看舞宝刀刃如雪听飞铁礟声如雷譬彼夜半出恶梦剔灯自视还惊猜自写此图涤胸臆腕底布置真奇哉家园千里寄雏孙老亲一笑慈顔开况我对此不能舍长吟短句增低徊何年共君挈儿子谿山深处欢相陪鸡豚社酒无穷事肯让陶潜归去来
读陶诗慨然有作
穰穰今昔人天地为席幕富贵多忧虞贫贱常落魄投网恐不深谁能解其缚身非金石坚万端自消铄志愿何穷极如剥新笋箨人生道力浅随处得沉着夙昔有微尚苦欲谢覊络常恐衆人是惘惘吾独错我爱陶徵君胸次颇寥廓忘情寄麴糵避世憇泉壑岭上白云飞松间夕阳落三讽陶家诗微知顔子乐
送运青出守姑苏
古重二千石五马扶朱轮简自承明庐卧治多儒臣况乃东吴郡延袤沧海滨贡赋雄九州岁入千万缗土狭苦人满绣错纷如鳞曲技恣淫巧优贱工谐颦朝或冶服游暮衣百结鹑赋急岁恒俭俗侈户益贫
当宁屡叹息除吏常逡巡卓哉西蜀士黄绶耀新纶昔年共镫火随步丹地尘峻格凌巗松直节嫓霜筠?异视流辈耿介难与伦高才理盘错运斤若有神声名彻廊庙顾问恩数频一麾领吴郡桑梓来祥麟望风驱墨吏解愠苏疲民既令疮痍起还令风俗醇人生非乘轩康济何由伸东南民力竭一语为君陈
题石林桃花钓艇图
春烟春雨朝霏微苍翠绰约山四围谿清鹭白桃花飞新涨昨夜侵渔矶中有仙人忘尘机扁舟散髪迎朝晖白苎新裁短後衣吟诗最爱陶与韦枕书抱膝思依依遶船流水花芳菲银鯿缩项甘且肥此乐不遥知者稀主人方直彤云闱白玉为堂花紫薇史笔在手不停挥匡时有愿且莫违湖边为我掩双扉渔竿嫋嫋他时归
修堂丛桂篇【修堂为子弟洵仲华芑辈读书处】
大参旧第城南隅亭有丛桂兼高梧苍顔斑剥花烂漫百年世泽涵且濡上有饮氷囓雪之寿母下有翔鸾翥凤之羣雏寿母琼枝本桂林谢公掌上双明珠佐我叔父蚤成名翩翩藻彩扬天衢二十年来多苦辛大厦只手劳撑扶家法峻肃迈朝典朝昏教子真勤劬大纲小纪各有政闺门矩矱天下无愿奉叔母为矜式季兰衆嫮皆师模诸弟才华复敦硕骐骥络绎登
皇涂有弟三年住京国联牀与我形影俱温温恭人良不愧孝友令誉腾燕都几回短檠话深夜细听方知母教殊今年齿髪初甲子华筵旨酒罗笙竽江南草绿杏花时修堂遥望增踌躇敢藉阶前丛桂影天香写入南山图
马兰峪古松行
古松铁干苍还赭虬蟠虎卧长城下遥看翠色起寒烟近讶苍皮侵古瓦碧云一片低不飞松顶平铺复堪把糺枝往复如有神奇姿劲挺谁能写黄冠白髪不记年塞月边风自潇洒特标孤节凌穷冬更送清隂涤烦夏影闭荒城鹤不栖梢入空堂露常泻落落耻与羣木俦所悲幽人在中野挐云干折为悬弓覆地枝残因系马等闲夜半起涛声关山谁是知音者
徐立斋前辈自学士擢总宪
六卿有分职宪长持鸿钧庶司与百度臧否得俱陈訏谟翊元化功与丞相伦
圣人望治切特简丹扉臣举朝仰正色四裔瞻垂绅倪寛贡禹後经术见斯人西南将偃戈海内无纎尘要在涤旧俗使我王化淳大镛列东序玉衡悬紫宸发挥虞夏理感应当有神清风生独坐天地荷弥纶
读白乐天诗六首
昔人有深悲百年如转毂耻以千金躯幻化同草木天地藉劳人甘心谢巗谷勲名寄寰宇精诚留简牍舍彼百年欢博此方寸竹鄙哉後世人所躭在微禄身名同时灭尘鞅苦征逐縕袍苟自适轻华胜绮縠藜藿得所如燕衎倍粱肉岂能拂天性巧媚时人目长歗看青山花谿置茅屋
鹪鹩本微姿罗毕或致之不解语言好复无羽毛奇主人枉见珍陋质深自知居以玳瑁笼宿以珊瑚枝野田黄雀来惊羡各有辞焉知此物贱野性终不移一饮复一啄顾影鸣且悲故林有徒侣桑柘浓隂时
小雅楚茨篇画出田家庐後世有作者风流陶与储清流饮黄犊晩日驱柴车带露翦菘韭不食城中蔬虽贱梦常安纵贫闲有余春隂种树时自荷移花耡左招山畔樵右挟泽中渔斯人洵鄙朴忘机谁能如
三峡日奔注惊涛千古愁若比世人情三峡为安流劒门古巉巗鬼哭猿啾啾若比世人情劒门如平邱肺腑方寸地何乃荆棘稠唇吻苦不大何乃攒戈矛如彼涉沧海日夕怀百忧逝将谢嚣赜伴我南汀鸥
一轮中天日万斛南陌尘有马无闲蹄有车无停轮日出照羣动刍狗良苦辛富贵与贫贱譬彼环相循华胥日已远举世无先民尧舜立赏罚万古雕其淳忽而空山谷忽而要路津势去骨肉疎时来秦越亲巧拙各相笑谁能识其真寄语世间人上有高高旻
人生有万端适意固为好睠彼枝上花与此砌边草倘违风露情青青坐枯槁苍鹰恒苦饥淘河不常饱鹊巢鸠来居谁拙复谁巧鹦鹉憎笼时缄口苦不蚤智者物之灾用愚以为宝置身才不才黠哉漆园老
施愚山赠敬亭绿雪茶奉答
春雨江南山敬亭本幽絶摘来烟鬟中佳荈名绿雪故人劳见遗莺花晩春节香如兰露滋色比清泉冽?向晴窗下恐为尘滓?细啜咏新诗风味谁能别
题画
山腰白云如织素小亭正对云生处一邱一壑自盘互咫尺平桥不知路古寺荒邨远树边疎钟声不隔秋烟等闲惊起幽人梦鹭浴南谿夕照天
江眉瞻太守为予作买花行读而赋此
客从匡庐来弭节慈仁寺予当花市开肩舆时一至珠玑罗绮前趋走不停视惟向卖花翁低迷苦留迟太守笑予狂秉心尚童穉为作买花行纵横数百字嗟予林壑性卉木有奇嗜十年客京国苦负平生意幽燕气寒冽风日江南异浊苦街头泉硗确城中地嘉树与芳草纵爱何由莳诘屈盆中梅花稀色顦顇豪家温室中不惜千钱费一入寒士宅枯槁旋委弃惟有野草花予力犹能致聊分薄俸钱窗前博菁翠何当归旧山卜筑营花事泉甘复土肥树石间罗置千株种梅桃十亩裁荷芰柳?任萧疎竹房自清閟繁艳付莺声余香分蝶翅高咏买花行为君一扬觯
种柳行
前人遗我松湖田倚山瞰壑松湖边中有湖水遶田脚春生秋涨清且涟我今筑堤带山?欲令瀦水如长川细浪回波二三里平分半种红白莲其余空明若澄镜菰蒲数点涵朝烟先教夹岸种杨柳柔条嫩绿隂相连上有百啭黄鹂鸣下有双飞白鹭眠蚤春凝翠山雨重入夏弄影凉风偏丹枫乌桕相间杂秋深照水如花妍更种垂杨三五株舞风拂地枝纎纎问予胡不种松柏松柏成隂三十年圃翁年已四十强霜生颊下华生颠及时种柳满千树眼看计日参青天富贵不愿灵和里繁华不愿章台前但愿柳成拂衣去年年常系钓鱼船
江南忆十首
长庆集中有忆江南词注云此曲亦名谢秋娘章五句乐天秦人也游宦於南深用相忆况予生长兹土者乎因广其意遂成十章
江南忆最忆小亭前送暑迎凉桐叶雨怯寒偎暖杏花烟风景胜当年
江南忆最忆近城山曲曲清泉垂石乳层层翠岫叠烟鬟数武隔尘寰
江南忆最忆小池隈近舍傍城三亩许水花木卉四时开薄薄有亭台
江南忆最忆是湖边赛社家家秔稻熟尝新处处鳜鱼鲜十里白花莲
江南忆最忆是江头杨柳岸藏沽酒肆桃花港泊钓鱼舟春水泛轻鸥
江南忆最忆笋樱时碧玉万竿抛锦箨火珠千点压高枝烹摘小花瓷
江南忆最忆是梅花几树傍谿围草阁一枝凝雪近窗纱多少尽堪夸
江南忆最忆是春深花谢海棠红似雨叶藏梅子绿成隂黄鸟惜春心
江南忆最忆竹林中回环白石隂隂路宛转清谿澹澹风穿破碧玲珑
江南忆最忆桂花丛深苑黄垂千点粟小城香满一秋风人在月轮中
頫首见白须
頫首见白须不用闚明镜嗟予形蚤衰流光疾如瞬闲看两飞丸坐失双青鬓涉世方苦深焉复与时竞心如古井波湛然自澄静亦如随风舟上下任游泳敢言味道腴委心付时命湖边二顷田丰年谷犹賸城隅二亩宅绿树当轩暎菰蒲烟水姿麋鹿谿山性惟有
君亲恩盈盈满方寸【仓顺叶】
康熙辛酉十二月十六日予四十五生日率尔书怀遂成四百五十字
入春尚旬日积雪照庭户亲戚冲晨寒携樽扣环堵忽记悬弧辰今年四十五老去髭须白痛後齿牙腐衰慵日有增余勇岂堪贾深閲人世情潭潭尽城府我本山野人十年挂圭组清秩随夔龙昌时遘
尧禹鸠拙不营巢一枝借廊庑啾嘈巢中雏黄口饱天庾尽日对金銮终朝依绣黼近案含鸡舌当筵劈麟脯裘珍艳鷫鸘杯绿擎鹦鹉晓候龙楼钟暮听花街鼓身荷邱山恩力乏涓埃补五际谢芳华六经闇训诂野性本疎狂积劳成惰窳荷耡傥从容垂绅觉覼缕况予幼伶仃慈母蚤荼苦游子滞京华高堂背严父岂堪读蒿莪何从陟屺岵无限松楸原偏艰一抔土妻子仍裋褐北门伤贫窭膝偏绕五男瓮不盈三鬴曾无伏腊资敢言慕华膴思以寸草心得间告
明主布袜蹋青鞵幽宫卜宁宇毕世颂
君亲天年老樊圃下泽车可乘寻幽杖须拄或在山之阳或在河之浒麋鹿为交游渔樵作侪伍自耕湖畔田占天种黍稌自构湖上居随地营洲浦高柳挂长罾新荷泥柔橹投竿出鳜鳞飞缴落鸿羽骑驴覔弟兄放犊呼童竖更欲龙眠西小筑临花隖竹路横苍烟桃谿乱红雨树绿鸟嘤嘤花深蝶栩栩中结三椽茅素书列今古科头听祝鸡短衣看射虎一任亲知疎兼恕儿童侮庶以疎慵身物外多所取升沈会有时邱樊勿轻诩聊因对樽酒赋诗记年谱
南归留别澹人侍讲近公编修
九重本深閟右掖开双扉与君若梁燕出入青琐闱晩钟月初上晨钟露未曦携手蹋永巷形影相依依笑语形迹捐纒绵意入微岂无同气亲投分如君稀偕趋金华席分着香貂衣诗成便相示错落倾珠玑时时闚翰墨脱手烟云霏常期偶君子白首愿莫违何意春明门陌柳齐分飞达夫扈东巡仙跸随龙旗牧之直深殿清昼居紫薇予抱邱壠心十载如渴饥
圣慈蒙俞允放艇江南归担笈出凤城投竿寻鱼矶丰沛与京洛节序同芳菲朂君报
明主努力奉恩辉
文端集卷八

[book_title]卷九
钦定四库全书
文端集卷九
大学士张英撰
存诚堂诗集五
古体诗四十九首
春归日舟中三首
柳花逐东风同向春归处今年许乞身独惜春光暮绯桃折一枝青瓷晓含露沙岸草花间燕子飞无数牙樯动笙管兰桡入鸥鹭自爇一罏香絪緼短窗聚自煮一瓯茶耳畔松声度夷旷抒天真冲恬得吾素间持枣与栗讙譁饵童孺怅望故山下乱花照樊圃我方寻春来归途值春去惟期樱笋时放艇江淮路
我昔游吴门送春千人石是日倾城出壶觞罗绮陌花市踯躅红蚕苑桑条碧画舫卷帘帷春衣换絺綌池边架月楼士女纷布席喧阗虎邱路歌管竟晨夕一曲春归词声共啼鹃惜冶游良可嗤簪履憎狼藉惟有惜春心令人重紬绎
我欲营山亭衆卉列芳蒨每逢春日归折简致羣彦芳辰为良媒园蔬作清宴当阶草不除绕户谿常溅结幄资藤隂铺茵藉花片俛视文鳞游仰听黄鹂啭探香投蝶羣翩游狎梁燕醉以木瘿杯饫以青精饭偕作送春诗续入幽栖传如此三十年身名复何羡为我语阳春岁当肃宾饯
拟欧阳永叔归田四时乐即用原韵
东风随意生春草野棠一径柴门小节序才过三月三荠菜羮香朝饭饱三篙水绿陂塘寛一犂雨足田畴好野夫自爱袷衣轻倚树临流听时鸟田家此乐几人知更复几人乞身蚤愿言珍重芰荷裳期向渔樵覔终老
第六男阿同晬盘日舟中
首夏清和天忆汝悬弧日呱呱凤城西赐庐迩深密今值岁序周画桡漾清泌江南旧风俗粔籹间枣栗嘻嘻弄斑管次第抚书帙讵敢诩宁馨青缃聊可必嘉名唤阿同瞳子点双漆秀慧羣儿爱常坐老夫膝好作农家儿余方腰短銍
放歌
月饭不尽米四斗【南史何胤语】月饭不尽钱一缗思我於世亦易足胡为竭蹷仇此身高牙大纛聚忧患长鑱短锸良苦辛同为鼎鼎百年客锱铢较量忧乐均瞿塘如马不可渡太行九折摧车轮若比世情犹坦途说与应须愁杀人薄薄山田傥收获青刍白粲糟?新鸡豚保社少机事酒酣同作尧天民满路松花不须买莫负黄莺紫燕晨
榴花贮瓶中
野岸维扁舟暖风绽榴火童子涤花瓷贮此珊瑚朶忆我山亭边繁英正旖旎叶裹青虫翻枝立黄莺妥可惜照眼姿空落园丁锁红雨没层阶锦茵栖蜾蠃朱夏渺轻掷登舟计殊左会当白露下龋齿餐秋果
五日舟中
世怜介子推禁烟甘冷食心伤屈大夫竞渡沈黍稷惜哉贤直人未解当世惑譬彼门中兰耡之不遗力还令千载下感时心恻恻我今值良辰片颿挂河侧蒲叶泛邨醪聊藉驻顔色临流投彩丝水深波浪黑矫首读天问忆此何穷极
郊行
性拙寡所谐蚤岁归田园篮舆游近郊指顾农家邨暧暧茅茨接依依桑柘繁今年雨泽时耕获及高原良苗怀好风浅碧翻波痕叹彼耨者劳汗滴秋禾根我独饱稻粱毕世惭
君恩
陈问斋注杜成赠之
浣花谿上翁落拓着诗史会心复几人灵光闷千禩我友太邱生读书冠吾里注杜平生力独往摩坚垒遂使少陵翁声息卷中起注意不注词衆论芟糟粃短章复长謡深期发微旨掀髯时一谈高言灿霞绮今年书既成举酒为君酾遥遥终古间两峰永同峙【问斋名式同里人能诗着杜意】
题江眉瞻太守秋树读书图
我爱松下人清才粲如玉赋诗三十年鲍谢踵芳躅行吟钴鉧潭坐对匡庐瀑今古才人宦蹟同江州司马柳州牧君方蒿目赋舂陵未许松风卧空谷平生雅嗜在林泉画里秋山映书绿我辟龙眠烟际峰为种青松间梅竹待子功成返旧山共住青谿饮黄犊
两轩成诗以落之二十韵
甲子上巳日吾庐肇版筑閲时弥九旬亭轩已麤足北轩资旷爽数椽倚山?绕屋罗千峰横天琢苍玉偃松纷万态岭岫互连续遥岑补青霭展对如长幅水榭敞西隅俯看清池曲梧柳覆清隂芙蕖艳繁缛中庭治闲壤待以艺兰菊碧涧当阶流泠泠近可掬南轩迥幽窅满帘映寒竹微风戛球琳四壁湛深绿海棠间绯桃曲槛穠华簇修除学圃斋补葺梅花屋经营亦已瘁聊可避寒燠朝对岚光餐夜就荷香宿稻畦接前邨十里散遥瞩入室延四友陶白与苏陆白云青山下
赐书已先告日夕爱吾庐悠然咏薖轴
短歌行
问我何所慕尽日此中居上为横空紫翠之巗岫下为逼人凊冷之芙蕖茶瓯墨沼泛松影根梢具者千株余妩媚偃蹇各有态龙拏虎攫当吾庐造物奉予亦已过食葵饮水长晏如
答徐健庵见寄即次来韵
自顾镜中髪霜华日已半戢影栖空山遯迹托荒甸烟云穷物态卉木观时变百尺寒潭碧静对涤尘念弥望山杜鹃高下列芳蒨乔木冠遥岑飞泉落层巘藓石垂钓丝藤隂枕书卷聊息蒲柳姿敢惬林泉愿仆本山野人夙昔忝
宸眷贱疴时自伤
主恩梦常恋故人在丹霄国史综纪传鸿羽忽遐征蓬庐枉书翰清言灿霞绮朱云卷河汉展读临松风何殊接良讌
式庐诗为方子合山作
幽兰翳空谷迹远情难亲自非古良牧谁作搴芳人吾党合山子蚤岁躭隐沦读书务经术器业无涯垠十亩稻花斋聊复全其真亲戚罕觌面况乃车辚辚式庐久不举典礼贤侯新举事敦古义能令风俗淳贤侯何以来干旌贲城闉姝子何以告高论裨吾民采风奏太史兹事俱足陈【合山名中履无可师第三子隐於稻花斋】
积雨
积雨竈湿迟炊烟松梢滴溜如鸣泉谿河水涨隔城市着我听雨山窗眠黄鹂舌涩蛙鼓閙饥鸦挟雏啼树颠圃竹欹斜失行次庭萱污湿摧芳妍卧柳根浮起高岸蚤秧鍼没冲平田墙倾屋漏那足惜池中坠我新开莲但恐雨多有时竭旱溢燥湿还相旋好筑陂塘谨收护勿教东逝归长川
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>