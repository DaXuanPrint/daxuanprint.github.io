<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,甫里集全文在线阅读,甫里集全文在线下载,大玄古籍书库">
<meta name="description" content="二十卷。唐陆龟蒙撰。他一生著作颇富,其载于《笠译丛书》者卷帙无多。即《松陵集》亦仅倡和之作,不为赅备。宋宝祐间,叶茵始搜采诸书,得遗篇一百七十一首,合二书所载四百八十一首,共六百二十五首,编为一百九十一卷。并有附录,共二十卷。林希逸为之作序,刊版置于义庄。年久残缺。明成化二十三年。(1487)昆山严景和重刊之。在附录中,增胡宿所撰《甫里先生碑铭》一篇。陆釴序之。万历七年(1579)松江许自昌又取严本重刻。于附录中,续增范成大“吴郡志一条”,“王鏊姑苏志一条”。其余诗十三卷,赋二卷,杂文四卷,则悉依旧次。即">
<title>甫里集_陆龟蒙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">甫里集</span> <br/>
          作者： <span class="inputVal" id="bkauthor">陆龟蒙</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]73001</span> <br/>
          说明： <span class="inputVal" id="bkdec">二十卷。唐陆龟蒙撰。他一生著作颇富,其载于《笠译丛书》者卷帙无多。即《松陵集》亦仅倡和之作,不为赅备。宋宝祐间,叶茵始搜采诸书,得遗篇一百七十一首,合二书所载四百八十一首,共六百二十五首,编为一百九十一卷。并有附录,共二十卷。林希逸为之作序,刊版置于义庄。年久残缺。明成化二十三年 (1487)昆山严景和重刊之。在附录中,增胡宿所撰《甫里先生碑铭》一篇。陆釴序之。万历七年(1579)松江许自昌又取严本重刻。于附录中,续增范成大“吴郡志一条”,“王鏊姑苏志一条”。其余诗十三卷,赋二卷,杂文四卷,则悉依旧次。即为此本。叶本所附“颜萱过张祐丹阳故居”诗序,龟蒙特属和而已。其事不应附之于集。胡宿碑铭,姑苏志云:“其碑亡”。严氏所录,乃有全文。可知成化中宿集尚未散失。希逸序中有关辨诏拜拾遗一事极为精核,足证明 《新唐书》之误。《新唐书 ·艺文志》、《崇书总目》等著录,有《吴兴实录》四十卷,《小名录》七十五卷,与皮日休唱和的 《松陵集》十卷,其中包括有皮日休的作品。明人顾元庆《夷白斋诗话》说: “皮日休 《文薮》载诗数首,陆龟蒙《笠译丛书》诗亦不多,其诗俱在 《松陵唱和集》三卷共览始为二公全书”。《四部丛刊》则用黄丕烈以成化刊本手校明抄本影印。南宋宝祐五年(1257)叶茵合《笠泽丛书》、《松陵集》等篇成,题名《甫里先生文集》二十卷。附录收有《新唐书》陆龟蒙传,樊开序,朱衮序及诸家题咏等。</span> <br/>
          封面： <span class="inputVal" id="bkimg">Z_19148.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]甫里集
[book_author]陆龟蒙
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]73001
[book_dec]二十卷。唐陆龟蒙撰。他一生著作颇富,其载于《笠译丛书》者卷帙无多。即《松陵集》亦仅倡和之作,不为赅备。宋宝祐间,叶茵始搜采诸书,得遗篇一百七十一首,合二书所载四百八十一首,共六百二十五首,编为一百九十一卷。并有附录,共二十卷。林希逸为之作序,刊版置于义庄。年久残缺。明成化二十三年 (1487)昆山严景和重刊之。在附录中,增胡宿所撰《甫里先生碑铭》一篇。陆釴序之。万历七年(1579)松江许自昌又取严本重刻。于附录中,续增范成大“吴郡志一条”,“王鏊姑苏志一条”。其余诗十三卷,赋二卷,杂文四卷,则悉依旧次。即为此本。叶本所附“颜萱过张祐丹阳故居”诗序,龟蒙特属和而已。其事不应附之于集。胡宿碑铭,姑苏志云:“其碑亡”。严氏所录,乃有全文。可知成化中宿集尚未散失。希逸序中有关辨诏拜拾遗一事极为精核,足证明 《新唐书》之误。《新唐书 ·艺文志》、《崇书总目》等著录,有《吴兴实录》四十卷,《小名录》七十五卷,与皮日休唱和的 《松陵集》十卷,其中包括有皮日休的作品。明人顾元庆《夷白斋诗话》说: “皮日休 《文薮》载诗数首,陆龟蒙《笠译丛书》诗亦不多,其诗俱在 《松陵唱和集》三卷共览始为二公全书”。《四部丛刊》则用黄丕烈以成化刊本手校明抄本影印。南宋宝祐五年(1257)叶茵合《笠泽丛书》、《松陵集》等篇成,题名《甫里先生文集》二十卷。附录收有《新唐书》陆龟蒙传,樊开序,朱衮序及诸家题咏等。
[book_img]Z_19148.jpg


[book_title]目录
钦定四库全书　　　　　集部二
甫里集目録　　　　　别集类一【唐】
卷一
五言古诗
卷二
五言古诗
卷三
五言古诗
卷四
五言古诗【附七言排律】
卷五
五言律诗
卷六
五言律诗
卷七
五言絶句
卷八
七言律诗
卷九
七言律诗
卷十
七言律诗
卷十一
七言絶句
卷十二
七言絶句
卷十三
杂体诗【附联句】
卷十四
赋
卷十五
赋
卷十六
杂着
卷十七
杂着
卷十八
杂着
卷十九
杂着
卷二十
附録
【臣】等谨案甫里集二十卷唐陆龟蒙撰龟蒙诗文尝自编为笠泽丛书其与皮日休唱和之作则多见於松陵集皆别着録其全集则当时初无专本宋宝佑间叶茵始蒐采诸书得遗篇一百七十一首合二书所载四百八十一首共六百五十二首编为十九卷并附録总为二十卷林希逸为序刋板置义庄岁久阙失明成化丁未崑山严景和重刋之於附録之中增胡宿所撰甫里先生碑铭一篇陆釴序之此本乃万历乙卯松江许自昌又取严本重刻於附録中续增范成大吴郡志一条王鏊姑苏志一条其余诗十三卷赋二卷襍文四卷则悉依旧次叶本所附顔萱过张佑丹阳故居诗序龟蒙特属和而已其事不应附之于集胡宿碑铭姑苏志云其碑亡严氏所録盖据集本宿集载永乐大典中意成化中尚未佚也希逸序中辨诏拜拾遗一事极精核足证新唐书之误茵於杨亿谈苑所载弹鸭一事反覆推论殊为无谓文人游戏亦复何关於贤否而力争以为必无亦可谓迂拘之甚矣乾隆四十三年六月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]原序
汉而下史録诸家名集其残缺不完失灭不可见如欧阳公所叹者不知其几百氏也方其存时或托之交游授之门人付之孙子岂不欲其必传传之必远要之皆不可必其间乃有出于破囊败庋之中几废而幸存若子云不必侯芭太白不必阳冰退之不必李汉子厚不必禹锡千载而後往往不期而得之是岂偶然者甫里先生之没去今几百载矣遗稿所存仅有松陵笠泽二书其诗似陈拾遗其文似元道州平居以文章自怡虽幽忧疾病无旬日生计未尝暂辍涂窜则其平生所着岂应止尔常以弃珠遗璧为恨今吴江叶君茵乃作意掇拾而裒益之恳恳勤勤若褚先生之于史记张处度之于冲虚经网罗放失将必有续得而未巳者於先生何忠哉先生之亡研墨泚笔者虽穉紫溪翁鹿门子诸贤皆平昔所深交者岂无一人可任此责苟有焉亦不至散轶如此视叶君殊有愧矣然史称卢携李蔚素与善及当国召拜拾遗诏方下而先生卒以史考之卢李皆相于乾符元年五年皆罢而丛书自序乃曰乾符六年卧病笠泽是二人既罢而先生犹无恙也若曰六年之冬携尝再相则与李蔚无与矣然携附田令孜以进卒为所挤而死使先生犹在亦岂斯人可致哉史氏之云若以此为先生惜者误矣宝佑六年冬十有一月朝请郎直宝谟阁林希逸序

[book_title]卷一
钦定四库全书
甫里集卷一
唐陆龟蒙撰
五言古诗
读襄阳耆旧传因作诗五百言寄皮袭美【日休字也】
汉臯古来雄山水天下秀高当轸翼分化作英髦囿暴秦之前人灰灭不可究自从宋生贤特立冠耆旧离骚既【一作纪】日月九辩即列宿卓哉悲秋辞合在风雅右龎公乐幽隐辟聘无所就秪爱鹿门泉泠泠倚岩漱孔明卧龙者潜伏躬耕耨忽遭玄德云遂起麟角鬭三胡节皆峻二习名亦茂其余文武家相望如斥堠缅思齐梁降寂寞寡清胄凝融为漪澜复结作莹琇不知粹和气有得方大受将生皮夫子上帝可其奏并包数公才用以殿厥後尝闻儿童岁嬉戏陈俎豆积渐开词源一派分万溜先崇周孔室大惧隳结构次补荀孟垣所贵亡罅漏仰瞻三皇道虮虱在宇宙却视五霸图股掌弄孩幼或能醢髋髀或与翼鶵鷇或喜掉直舌或乐斩邪脰或耨鉏翳荟或整理错谬或如百千骑合沓原野狩又如晓江平风死波不皱幽埋力须掘遗落赀必购乃于文学中十倍猗顿富囊乏向咸镐马重迟步骤专场射策时缚虎当羿彀归来把通籍且作高堂夀未足逞戈矛谁云被文绣从知偶东下帆影拂吴岫物象悉摧藏精灵畏雕镂伊余抱沈疾顦顇守圭窦方推洪范畴更念大玄首【去声】陈诗采风俗学古穷篆籀朝朝贳薪米往往逢责诟既被隣里轻亦为妻子陋持冠适瓯越敢怨不得售窘若晒沙鱼悲如哭霜?唯君枉车辙以逐海上臭披襟两相对半夜忽白昼执热濯清风忘忧饮醇酎驱为文翰侣驽皁参骥廐有时谐宫商自喜真邂逅道孤情易苦语直诗还瘦藻匠如见詶终身致怀袖袭美先辈以龟蒙所献五百言既蒙见和复示荣唱至于千字提奬之重蔑有称实再抒鄙怀用伸酬谢
洪范分九畴转成天下规河图孕八卦焕作玄中奇先开否臧源次筑经纬基粤若鲁圣出正当周德衰越疆必载质历国将扶危诸侯恣崛强王室方陵迟歌凤时不偶获麟心益悲始嗟吾道穷竟使空言垂首赞五十易又删三百诗遂令篇籍光可并日月姿向非笔削功未必无瑕疵迨至夫子没微言散如枝【一作披】所宗既不同所得亦异宜名法在深刻虚玄致希夷自从战伐来一派纵横驰寒谷生艶木沸潭结流澌惊奔失壮士好恶随纎儿嬴氏并六合势尊丞相斯加于挟书律尽取坑焚之南勒会稽颂北恢胡亥阺犹怀徧巡狩不暇亲维持及汉文景後鸿生方鋠摫【出三都赋】簸扬尧舜风反作三代吹飘飘四百载左右为籓篱邺下曹父子猎贤甚熊罴发论若霞驳【魏文帝典论有论文篇】裁诗如锦摛徐王应刘辈头角咸相衰【初危切】或有妙絶赏或为独步推或许润色美或嫌诋诃痴倏以中利病且非混醇醨雅当乎魏文丽矣哉陈思不肯少选妄恐贻後世嗤吾祖仗才力【士衡文赋】革车蒙虎皮手持一白旄直向文塲麾轻【去】若脱钳釱豁如抽扊扅【上琰下移】精纲不足利騕褭何劳追大可罩山岳微堪析毫厘十体免负赘百家咸起痿争入鬼神奥不容天地私一篇迈华藻万古无孑遗刻鹄尚未巳雕龙奋而为【刘勰有文心雕龙】刘生吐英辩上下穷高卑下臻宋与齐上指轩从羲岂但标八索殆将包两仪人謡洞野老骚怨明湘累立本以致诘驱宏来抵隵清如朔雪严缓若春烟羸或欲开户牖或将饰缨緌虽非倚天劒亦是囊中锥皆由内史意致得东萖词梁元尽索虏後主终亡隋哀音但浮脆岂望分雄雌吾唐揖让初陛列森咎夔作颂嫓吉甫直言过祖伊明皇践中日墨客肩参差岳净秀擢削海寒光陆离皆能取穴凤尽拟乘云螭迩来二十祀俊造相追随余生落其下亦值文明时少小不好弄逡巡奉弓箕虽然苦贫贱未省亲嚅?【一作唲】秋倚抱风桂晓烹承露葵穷年只败袍积日无晨炊远访卖药客闲寻捕鱼师归来蠧编上得以含情窥抗韵吟比雅覃思念棿攡因知昭明前剖石呈清琪又嗟昭明後败叶埋芳蕤纵有月旦评未能天下知徒为强貔豹不免参狐狸谁蹇行地足谁抽刺天鬐谁作河畔草谁为洞中芝谁若灵囿鹿谁犹清庙牺谁轻如举毛谁密如凝脂谁比蜀严静谁方巴賨赀谁能钓拚鳌谁能灼神龟谁背如水火谁同若埙箎谁可作梁栋谁敢驱谷蠡【鹿黎二音】用此常不快无人动交铍空消病里骨枉白愁中髭鹿门先生才大小无不怡就彼六籍内说诗直解颐顾我迷未远开怀溃其疑初开凿本源渐乃疏旁支邃古派泛滥皇朝光赫曦揣摩是非际一一如襟期李杜气不易孟陈节难移信知君子言可并神明蓍枯腐尚求律膏肓犹谒医况将太牢味见啗逋悬饥今来置家地正枕吴江湄饵薄鈎不曲跫然守空坻嘿坐无影响唯君欵茅茨抽书乱籖帙酌茗烦瓯?或伴补缺砌或偕诣荒祠孤筇倚烟蔓细木横风漪触雨妨扉屦临流泥江蓠既狎野人调甘为豪士訾不敢负建鼓唯忧掉降旗希君念余勇挽袖登文陴
奉詶袭美先辈吴中苦雨一百韵
微生参最灵天与意绪拙人皆机巧求百迳无一达家为唐臣来奕世唯稷卨只垂清白风凛凛自贻厥【龟蒙五代祖六代祖皇朝继在台辅】犹残赐书在编简苦断絶其间忠孝字万古光不灭孱孙诚瞢昧有志常搰搰敢云嗣良弓但欲终守节諠譁不入耳谗佞不挂舌仰咏尧舜言俯遵周孔辙所贪既仁义岂暇理生活纵有旧田园抛来亦芜没因之成否塞十载真契阔冻骭一襜褕饥肠少糠籺甘心付天壤委分任回斡笠泽卧孤云桐江钓明月盈筐盛芡芰满釜煮鲈鳜酒帜风外?茶枪露中撷【茶芽未展者曰枪巳展者曰旗】歌謡非大雅捃摭为小说上可补薰茎傍堪跐芽蘖【龟蒙尝着稗说三卷】方当卖罾罩尽以易纸札踪迹尚吴门梦魂先魏阙寻闻天子诏赫怒诛叛卒宵旰悯烝黎谟【一作暮】明问征伐王师虽继下贼垒未即拔此时淮海波半是生人血霜戈驱少壮败屋弃羸耋践蹋比尘埃焚烧同稿秸吾皇自神圣执事皆间杰射策亦何为春卿送聊辍伊余将贡技未有耻可刷却问渔樵津重耕烟雨墢诸侯急兵食冗?方翦截不可抱词章巡门事干谒归来阖蓬楗壁立空竖褐煖手抱孤烟披书向残雪幽忧和愤懑忽愁自惊蹶文兮乏寸毫武也无尺铁平生所韬蓄到死不开豁念此令人悲翕然生内热加之被皲瘃况复久藜粝既为霜露侵一卧增百疾筋骸将束缚腠理如箠挞初谓抵狂貙又疑当毒蝎江南多事鬼巫觋连瓯粤可口是妖讹恣情专赏罚良医只备位药肆成虚设而我正萎痿安能致诃咄椒兰任芳苾精粣从罗列醆斚既屡倾钱刀亦随爇兼之凟财贿不止行盗窃天地如有知微妖岂逃杀其时心力愤益使气息惙永夜更呻吟空牀但皮骨君来赞贤牧野鹤聊簪笏谓我同光尘心中有溟渤轮蹄相压至问遗无虚月首到春鸿蒙犹残病根茇看花虽眼晕见酒忘肺渇隐几还自怡逢卢亦争喝抽毫更唱和劒戟相磨戛何大不包罗何微不挑刮今来值霖雨昼夜无暂歇杂若碎渊沦高如破轇轕何劳鼍吼岸讵要鹳鸣垤秪意江海翻更愁山岳裂初惊蚩尤阵虎豹争搏啮又疑伍胥涛蛟蜃相蹙拶千家蒙瀑练忽似好披拂万瓦垂玉绳如堪取萦结况余居低下本是蛙蚓窟迩来增号呼得以恣唐突先夸屋舍好又恃头角凸厚地虽直方身能徧穿穴常参庄辩里亦造扬玄末偃仰纵无机形容且相忽低头增叹诧到口复嗢咽沮洳渍琴书莓苔染巾袜解衣换仓粟秕稗犹未脱饥鸟屡窥临泥僮苦舂【音伐】或闻秋稼穑大半沈澎汃耕父蠧齐民农夫思旱魃吾观天之意未必洪水割且要虐飞龙又图滋跛鼈三吴明太守左右皆儒哲有力即扶危怀仁过救暍鹿门皮夫子气调真俊逸截海上云鹰横空下霜鹘文坛如命将可以持玉钺不独扆羲轩便当城老佛顾余为山者所得才篑撮譬如饬箭材尚欠镞与筈闲将歈儿唱强倚帝子瑟幸得远潇湘不然嗤贾屈开缄窥宝肆玑贝光比栉朗咏冲乐悬陶匏向铿擖古来愁霖赋不是不清越非君顿挫才沴气难摧折驰情扣虚寂力尽无所掇不足谢徽音秪令凋鬓髪
奉詶袭美先辈初夏见寄次韵
积雨晦臯圃门前烟水平苹蘅增遥吹枕席分余清村斾诧酒美賖来满鋞程【一作鋐】未必减宣子何羡谢公荣借宅去人远败墙连古城愁鸱占枯枿野鼠趋前楹昨日云破损晩林先觉晴幽篁倚微照碧粉含疎茎蠧简有遗字?琴无泛声蚕寒蠒尚薄鷰喜雏新成览物正揺思得君初夏行诚明复散诞化匠【一作化工】安能争海浪刷三岛天风吹六英洪崖领玉节坐使虚音生吾祖傲洛客因言几为伧未裔寔渔者敢怀干墨卿唯思钓璜老遂得持竿情何须乞鹅炙岂在斟羊羮畦蔬与瓮醁便可相携迎蟠木几甚曲笋皮冠且轻闲心放羁靮醉脚从欹倾一迳有余远一窗有余明秦皇苦不逹天下何足并
奉和袭美二游诗
徐诗
尝闻四书曰经史子集焉苟非天禄中此事无由全自从秦火来历代逢迍邅汉祖入关日萧何为政年尽力取图籍遂持天下权中兴熹平时教化还相宣立石刻五经置于太学前贼莾乱王室君臣如转圜洛阳且煨烬载籍宜为烟逮晋武革命生民才息肩惠怀亟寡昧戎马四郊纒巳觉天地闭竞为东南迁日既不暇给坟索何由专尔後国脆弱人多尚虚玄任学者得谤清言者为贤直至沈范辈【沈约范云皆藏书数万卷】始家藏简编御府有不足仍令就之传梁元渚宫日尽取如蚳蝝兵威忽破碎焚爇无遗篇近者隋後主搜罗势骈阗宝函映玉轴彩翠明霞鲜伊唐受命初载史声连延砥柱不我助惊波涌沦涟遂令因去【一作往古】书半在余浮泉贞观购亡逸蓬瀛渐周旋炅然东壁光与月争流天伟矣开元中王道真平平八万五千卷一一皆涂鈆人间盛传写海内奔穷研目云西斋书有过东臯田吾闻徐氏子奕世皆才贤因知遗孙谋不在黄金钱揷架几万轴森森若戈鋋风吹籖牌声满室铿锵然佳哉鹿门子好问如除?倏来参卿处遂得参卿怜开怀展櫉簏唯在性所便素业巳千仞今为峻云巅雄才旧百派相近浮日【一作百】川君抱王佐图纵步凌陶甄他时若报德谁在参卿先
任诗
吴之辟疆园在昔胜槩敌前闻富修竹後说纷怪石【竟陵子陆羽翫月诗云辟疆旧林阆怪石纷相向】风烟惨无主载祀将六百草色与行人谁能问遗迹不知清景在尽付任君宅却是五湖光偷来傍檐隙出门向城路车马声躏跞入门望亭隈水木气岑寂犨墙绕曲岸势似行无极十步一危梁乍疑当絶壁池容澹而古树意苍然僻鱼惊尾半红鸟下衣全碧斜来岛屿隐恍若潇湘隔雨静挂残丝烟消有余脉朅来任公子摆落名利役虽将禄代耕颇爱巾随策秋笼支遁鹤夜榻戴顒客说史足为师谭禅差作伯君多鹿门思到此情便适偶?桂堪帷纵吟苔可席顾余真任诞雅遂中心获但喜醉还醒岂知玄尚白甘闲在鸡口不贵封龙额即此自怡神何劳谢公屐
次追和清远道士诗韵
一代先後贤声容剧河汉况兹迈古士复历苍崖窜辰经几十万邈与灵夀翫海岳尚推移都鄙固芜漫羸僧下高阁独鸟没远岸啸初风雨来吟余钟呗乱如何链精魄万祀忽欲半宁为断臂忧肯作秋柏散吾闻酆宫内日月自昏旦左右修文郎纵横洒篇翰斯人久冥漠得不垂慨叹庶或有神交相从重兴讃
补沈恭子诗【并序】
案清远道士诗题中有沈恭子同游旣为神怪之俦得非姓沈諡为恭子乎【一作若】赵宣子韩献子之类耶恭子美諡也而诗中有风流词翰之称岂独唱而不和者欤疑阙其文以为恭子之恨乃作一章存于编中亦补亡之义也
灵质贯轩昊遐年越商周自然失远裔安得怨寡俦我亦小国胤易名慙见优虽非放旷怀雅奉逍遥游携手桂枝下属词山之幽风雨一以过林麓飒然秋落日倚石壁天寒登古丘荒泉巳无夕败叶翳不流乱翠缺月隐衰红清露愁览物性未逸反为情所囚异才偶絶境佳藻穷冥搜虚倾寂寞音敢作杂佩詶
甫里集卷一

[book_title]卷二
钦定四库全书
甫里集卷二
唐　陆龟蒙　撰
五言古诗
读隂符经寄鹿门子
清晨整冠坐朗咏三百言备识天地意献词犯乾坤何事不隐德降灵生轩辕口衔造化斧凿破机关门五贼忽迸逸万物争崩奔虚施神仙要莫救华池源但学战胜术相高甲兵屯龙蛇竞起陆鬬血浮中原成汤与周武反覆更为尊下及秦汉得【一作传】黩弄兵亦烦奸强自林据仁弱无枝蹲狂喉恣吞噬逆翼争飞翻家家伺天发不肯匡淫昏生民坠涂炭比屋为寃魂秪为读此书大朴难久存微臣与轩辕亦是万世孙未能穷意义岂敢求瑕痕曾亦爱两句可与贤达论生者死之根死者生之根方寸了十字万化皆肧腪身外更何事眼前徒自喧黄河但东注不见归崑仑昼短苦夜永劝君倾一樽
奉和初夏游楞伽精舍次韵
吴都涵汀洲碧液浸郡郭微雨荡春醉上下一清廓奇踪欲探讨灵物先瘵瘼飘然兰叶舟旋倚烟霞泊吟谭乱篙橹梦寐杂巘崿纎情不可逃洪笔难暂阁岂知楞伽会【一作舍】乃在山水箔金仙着书日世界名极乐薝卜冠诸香琉璃代华垩禽言经不辍象口川宁涸万善峻为城巉巉扞群恶清晨欲登造安得无自愕险穴骇坤牢高萝挂天索池容澹相向蛟怪如可摸苔蔽石髓根蒲差水心锷岚侵荅【一作达】摩髻日照狻猊络仰首乍眩旋回眸更煇?檐端凝【去】飞羽磴外浮碧落到回解风襟临幽濯云屩尘机性非便静境心所着自取海鸥知何烦尸祝酢峯围震泽岸翠浪舞绡幕潋灧岂尧遭?嵃非禹凿潜听钟梵处别有松桂壑霭重灯不光泉寒网犹薄僮能蹑孤刹鸟惯亲摐铎服道身可遗乞闲心巳诺人间亦何事万态相毒蠚战垒竞高深儒衣谩裒博宣尼名位达未必春秋作管氏包霸图须人解其缚伊余采樵者蓬藋方索漠近得风雅情聊将圣贤度多君富遒采识度两清恪讵宠生灭词肯教夷夏错未为尧舜用且向烟霞托我亦摆尘埃他年附鸿鹤
奉和公斋四咏次韵
小松
擢秀逋客岩遗根飞鸟迳因求饰清閟遂得辞危夐贞同柏有心立若珠无胫枝形短未怪鬛数差难定【名山记云松有两鬛三鬛七鬛者言如马鬛形也言粒者非】况密三天风方遵四时柄那兴培塿叹免答邻里病微霜静可分片月疎堪映奇当虎头笔韵叶通明性会拂阳乌胷抡材膺帝命
小桂
讽赋轻八植擅名方一枝才高不满意更自寒山移宛宛别云态苍苍出尘姿烟归助华杪雪点迎芳蕤青条坐可结白日如奔螭谅无【莺】翦忧即是萧森时洛浦虽有?骚人聊自怡终为济川檝岂在论高卑
新竹
别坞破苔藓严城树轩楹恭闻禀璇玑化质离青冥【竹璇玑玉精受气于玄轩之宿】色可定鸡颈实堪招凤翎立窥五岭秀坐对三都屏晴月窈窕入曙烟霏微生昔者尚借宅况来处宾庭金罍纵倾倒碧露还鲜醒若非抱苦节何以偶惟馨徐观穉龙出更赋锦苞零
鹤屏
时人重花屏独即胎化状丛毛练分彩疎节筇相望【八公相鹤经云大毛落丛毛生其色如雪又云高脚疎节则多跛也】曾无氃氋态颇得连轩様势拟抢高寻身犹在函丈如忧鸡鹜鬭似忆烟霞向尘世任纵横霜襟自闲放空资明远思不待浮邱相何由振玉衣一举栖瀛?
奉和因赠至一百四十言
孔圣铸顔事垂之千载余其间王道乖化作荆榛墟天必授贤哲为时攻翦除轲雄骨巳朽百氏徒趦趄近者韩文公首为闲辟锄夫子又继起隂霾终廓如搜得万古遗裁成十编书南山盛云雨东序堆琼琚偶此真籍客悠扬两情摅清词忽窈窕雅韵何虚徐唱既野芳坼詶还天籁疎轻波掠翡翠晓露披芙蕖俪曲信寡和末流难嗣初空持一竿饵有意鲸鱼
奉和太湖诗二十首
初入太湖
东南具区雄天水合为一高帆大弓满羿射争箭疾时当暑雨後气象仍郁密不如开雕笯【音奴笼也】耸翅忽飞出行将十洲近坐觉八极溢耳目骇鸿蒙精神寒佶栗坑来斗呀豁涌处惊嵳崒嶮异【一作险若】拔龙湫喧如破蛟室斯须风妥帖若受命平秩微茫识端倪远峤疑格【音阁】笔巉巉见铜阙【湖中穹崇山有铜阙】左右皆辅弼盘空俨相趋去势犹横逸尝闻咸池气下注作清质至今涵赤霄尚且浴白日【太湖上禀咸池五车之气故一水五名也】又云构浮玉宛与崑阆匹肃为灵官家此事难致诘【太湖乃仙家浮玉之北堂】才迎沙屿好指顾俄巳失山川互蔽亏鱼鸟空聱【语彪反】耴【鱼乙反】何当授真检得召天吴术一一问朝宗方应可谭悉
晓次神景宫
晓帆逗碕岸高步入神景洒洒襟袖清如临蘂珠屏虽然群动息此地常寂静翠镊有寒锵碧花无定影冯轩羽人傲夹户天兽猛稽首朝元君褰衣就虚省呀空雪牙利水石齿冷香母未垂婴芝田不论顷遥通河汉口近抚松桂顶饭荐亡白蔬杯酾九光杏人间附尘躅固陋真钳颈肯信拚鳌倾犹疑夏虫永玄津荡琼垄紫汞啼金鼎尽出冰霜书期君一披省
入林屋洞
知名十小天林屋当第九【人间三十六洞天知名者十尔余二十六天出九微志未行於世】题之为左神理之为天后【林屋洞为左神幽虚之天即天后真君之便阙】魁堆【一作罡】辟邪辈左右专备守自非方瞳人不敢窥洞口唯君好奇士复啸忘情友致【一作敛】伞在风林低冠入云窦中深剧苔井傍坎才药臼石角忽支颐藤根时束肘初为大幽怖渐见微明诱屹若造灵封森如逹仙薮尝闻白芝秀状与琅花偶又坐紫泉光甘如酌天酒【白芝紫泉皆此洞所出乃神仙之饮饵非常人所能得】何人能挹嚼饵以代浆糗却笑探五符徒劳步双斗真君不可见焚盥空迟久眷恋玉碣文行行但回首
雨中游包山精舍
包山信神仙主者上真职及栖钟梵侣又是清凉域乃知烟霞地絶俗无不得岩开一迳分柏拥深殿黑僧闲若图画像古非雕刻海客施明珠湘蕤料【平】净食有鱼皆玉尾有鸟尽金臆手携鞞铎佉【唐言杨枝】若在中印国千峯残雨过万籁清且极此时空寂心可以遗智识知君战未胜尚倚功名力却下听经徒【生公有听经石】孤帆有行色
毛公坛
古有韩终道授之刘先生身如碧凤皇羽翼披轻轻先生盛驱役臣伏甲与丁势可倒五岳不唯鞭群灵飘颻驾翔螭白日朝太清空遗古坛在稠叠烟萝屏远怀步罡夕列宿森然明四角镇露兽三层羞羽婴回眸盼七炁运足驰疎星象外真既感区中道俄成迩来向千祀云峤空峥嵘石上橘花落石根瑶草青时时白鹿下此外无人行我访岑寂境自言斋戒精如今君安死【字君安】魂魄犹羶腥有笈皆緑字有芝皆紫茎相将望瀛岛浩荡淩沧溟
三宿神景宫
灵踪未徧寻不觉谿色?回头问栖所稍下杉萝迳岩居更幽絶涧户相隐映过此即神宫虚堂惬云性四轩尽疎达一榻何清零【去】髣髴闻玉笙敲铿动凉磬风凝古松鬛露压修荷柄万籁既无声澄明但心听希微辨真语若受虚皇命尺宅按来平华池漱余净频窥宿羽丽三吸晨霞盛岂独冷衣襟更堪遗造请徒深物外趣未脱尘中病举首谢灵峯徜徉事归榜
以毛公泉献大谏清河公
先生链飞精羽化成翩翻荒坛与古甃隐轸清泠存四面蹙山骨中心含月魂除非紫水脉即是金沙源香实洒桂蘂甘惟渍云根向来探幽人酌罢祛蒙昏况公珪璋质近处谏诤垣又闻虚静姿早挂冰雪痕君对瑶华味重献兰薰言当应涤烦暑朗咏翬飞轩我愿得一掬攀天叫重阍霏霏散为雨用以移焦原
缥缈峯
左右皆跳岑孤峯挺然起因思缥缈称乃在虚无里清晨跻磴道便是孱顔【一作顽】始据石即更歌遇泉还徙倚花奇忽如荐树曲浑成几乐静烟霭知忘机猿?喜频攀峻过斗末造平如砥举首阂青冥回眸聊下眎高帆大於鸟广墠【徒旦反】才类蚁就此微茫中争先未尝巳葛洪话刚气去地四千里苟能乘之游止若道路耳吾将自峯顶便可朝帝扆尽欲活群生不唯私一巳超骑明月余复弄华星蘂却下蓬莱巅重窥清浅水身为大块客自号天随子他日向华阳敲云问名氏
桃花坞
行行问絶境贵与名相亲空经桃花坞不见秦时人愿此为东风吹起枝上春愿此作流水潜浮蘂中尘愿此为好鸟得栖花际隣愿此作幽蝶得随花下宾朝为照花日暮作涵花津试为探花士作此偷桃臣桃源不我弃庶可全天真
明月湾
昔闻明月观【在建业故台城】祗伤荒野基今逢明月湾不值三五时择此二明月洞庭最看奇连山忽中断远树分毫厘周回二十里一片澄风漪见说秋半夜净无云物欺兼之星斗藏独有神仙期初闻锵镣跳【音姚】积渐调参差空中卓羽卫波上停龙螭纵舞玉烟节高歌碧霜词清光消不动万象寒咿咿此会非俗致无由得旁窥但当乘扁舟酒瓮仍相随或彻三弄笛或成数联诗自然莹心骨何用神仙为
练渎【一云吴王开以练兵】
越恃君子衆大将压全吴【越有私卒君子六千人】吴将派天泽以练舟师徒一镜止千里支流忽然迂苍奁束洪波坐似冯夷躯战舰百万辈浮宫三十余平川盛丁宁絶岛分储胥凤押半鹤膝锦杠杂肥胡香烟与杀气浩浩随风驱弹射尽高鸟杯觥醉潜鱼山灵恐见鞭水府愁为墟兵利德日削反为雠国屠至今鈎镞残尚与泥沙俱照此月倍苦来兹烟亦孤丁魂尚有泪合洒青枫枯
投龙潭
名山潭洞中自古多秘邃君将接神物聊用申祀事熔金象牙角尺木无不备亦既奉真官因之徇前志持来展明诰敬以投嘉瑞鳞光焕水容目色烧山翠吾皇病秦汉岂独探怪异所贵风雨时民皆受其赐良田为巨浸汚泽成赤地掌职一不行精灵又何寄唯贪血食饱但据骊珠睡何必费黄金年年授星使
孤园寺
浮屠从西来事者极梁武岩幽与水曲结构无遗土穷山林斡尽竭海珠玑聚况即侍从臣敢爱烟波坞幡条玉龙扣殿角金虬舞释子厌楼台生人露风雨今来四百载像设藏云浦轻鸽乱驯鸥鸣钟和朝橹庭蕉裂旗斾野蔓差缨组石上解空人窗前听经虎林虚叶如织水净沙堪数徧问得中天归修释迦谱
上真观
尝闻昇三清真有上中下官居乘佩服一一自相亚霄裙或霞粲侍女忽玉姹坐进金碧腴去驰飇歘驾今来上真观恍若心灵讶秪恐暂神游又疑新羽化风余撼朱草云破生瑶榭望极觉波平行虚信烟藉闲开飞龟帙静倚宿凤架俗状既能遗尘冠聊以卸人间方大火此境无朱夏松盖?日车泉绅拖天罅穷幽不知倦复息芝园舍锵佩引凉姿焚香礼遥夜无情走声利有志依闲暇何处好迎僧希将石楼借
消夏湾
霞岛焰难泊云峯奇未收萧条千里湾独自清如秋古岸过新雨高萝?横流遥风吹蒹葭折处鸣飕飕昔予守圭窦过于回禄囚日为籧筁徒【渠曲二音簟之异名】分作袛裯雠【低刀二音并单衣】愿狎寒水怪不封朱毂侯岂知烟浪涯坐可思重裘健若数尺鲤泛然双白鸥不识号火井孰问名焦邱我真鱼鸟家尽室营扁舟遗名复避世消夏还消忧
包山祠
静境林麓好古祠烟霭浓自非通灵才敢陟群仙峯百里波浪沓中堂箫鼓重真君具琼轝髣髴来相从清露濯巢鸟隂云生昼龙风飘橘柚香日动旛盖容将命礼且洁所祈年不凶终当以疏闻特用诸侯封
圣姑庙
渺渺洞庭水盈盈芳屿神因知古佳丽不独湘夫人流苏荡遥吹斜领生轻尘蜀彩駮霞碎吴绡盘雾匀可怜飞鷰姿合是乘鸾宾坐想烟雨夕兼知花草春空登油壁车窈窕谁相亲好赠玉条脱堪携紫纶巾殷勤拨香池重荐汀洲苹明朝动兰檝不翅星河津
太湖石
他山岂无石厥状皆可荐端然遇良工坐使天质变或裁基栋宇礧砢成广殿或剖出温瑜精光具华瑱或将破仇敌百礮资苦战或用镜功名万古如会面今之洞庭者一以非此选槎牙真不材反作天下彦所奇者嵌崆所尚者葱蒨旁穿参洞穴内窍均环钏刻削九琳窗玲珑五明扇新雕碧霞段旋剖秋天片无力置池塘临风只流眄
崦里
山横路若絶转檝逢平川川中水木幽高下兼良田沟塍堕微溜桑柘含疎烟处处倚蚕箔家家下渔筌騃犊卧新笯野禽争折莲试招搔首翁共语残阳边今来九州内未得皆恬然贼阵始吉语狂波又凶年吾翁欲何道守此常安眠笑我掉头去芦中闻刺船余知隐地术可以齐真仙终当从之游庶复全於天
石板
一片倒山屏何时隳洞门屹然空阔中万古波涛痕我意上帝命特来压泉源恐为庚辰官囚怪力所掀又疑广袤次零落潜惊奔不然遭霹雳强半沉无垠如何造化首便截秋云根往事不足问奇踪安可论吾今病烦暑据簟常昬昬欲从石公乞【石板在石公山前】莹理平如璊前後植桂桧东西置琴樽尽携天壤徒浩唱羲皇言
甫里集卷二

[book_title]卷三
钦定四库全书
甫里集卷三
唐　陆龟蒙　撰
五言古诗
和古杉三十韵
衆木尽相遗孤杉独任奇挿天形硉兀当殿势?危恐是夸娥怒教临嶻衰节穿开耳目根瘿坐熊罴世只论荣落人谁问等衰【初危切】有巅从日上无叶与秋欺虎搏应难动鵰蹲不敢迟战锋新缺齾烧岸黑?鬭死龙骸杂争奔鹿角差肢销洪水脑棱耸梵天眉磔索珊瑚涌森严獬豸窥向空分荦指冲浪出鲸鬐杨仆船橦在蚩尤阵纛隳下连金粟固高用铁菱披挺若苻坚棰浮于祖纳椎峥嵘惊露鹤?趣阂云螭傍宇将支压撑霄欲抵隵背交虫臂局相向鹘拳追格【音各】笔差【初加反】犹立阶干卓未麾鬼神应暗画风雨恐潜移巳觉寒松伏偏宜后土疲好邀清啸傲堪映古茅茨材大应容蝎年深必孕夔後凋依佛氏初植必僧弥【寺即东晋王家别墅僧弥王珉小字】拥肿烦庄辩槎牙费庾词咏多灵府困搜苦化权卑类既区中寡朋当物外推蟠桃标日域珠草侍仙墀真宰诚求梦春工幸可医若能嘘嶰竹犹足动华滋
和新秋三十韵
身闲唯爱静篱外是荒郊地僻怜同巷庭喧厌累巢岸声摇舴艋窗影辨蠨蛸迳秪溪禽下关唯野客敲竹冈从古凸池缘本来?早藕擎霜节凉花束紫梢渔情随锤网猎兴起鸣好梦经年说名方着处抄木疎唯自补技痒欲谁搔窗静常悬?鞭闲不正鞘山衣轻斧藻天籁逸弦匏蕙展风前带桃烘雨後胶藓乾粘晩砌烟湿动农庖沈约便图籍扬雄重酒肴目曾窥絶洞耳不犯征铙历外穷飞朔蓍中记伏爻石林空寂历云肆肯哓譊松桂何妨蠧龟龙亦任嘲未能丹作髓谁相紫为胞莫把荣枯异但【平】和大小包由弓猿不捷梁圈虎忘虓旧友怀三益关山阻二崤道随书簏古时共钓轮抛好作忘机士须为莫逆交看君驰谏草怜我卧衡茅出处虽冥默薰莸肯溷淆岸沙从鹤印崖蜜劝人白菌盈枯枿黄精緑满莦仙因隐居信禅是净名教勿谓江湖水终浮一大泡
奉和江南书情二十韵寄秘阁韦校书贻之商洛宋先辈垂文二同年次韵
我志如鱼乐君词称凤衔暂来从露冕何事买云岩水石应容病松篁未听谗鑵香杉蠧腻山信药苗缄爱鹭攲危立思猿矍铄獑谢才偏许朓阮放最怜咸大乐宁忘缶奇工肯顾瑊客愁迷旧隐鹰健想秋毚砚缺犹慵琢文繁却要芟雨余幽沼净霞散远峯巉洗笔烟成段培花土作杴访僧还觅伴医鹤自须监荒庙犹怀季清滩几梦严背风开蠧简冲浪试新帆闷忆年支酒闲裁古様衫钓家随野舫仙蕴逐雕函度岁賖羸马先春买小共疏泉入竹同坐月过杉染翰穷高致怀贤发至諴不堪潘子鬓愁促易髟髟
和忆洞庭观步十韵次韵
闻君游静境雅具更摐摐竹遮云迳藤鞋踏藓矼杖斑花不一樽大瘿成双水鸟行沙屿山僧礼石幢巳甘三秀味谁念百牢腔远棹投何处残阳到几牕仙謡珠树曲村饷白醅缸地里方吴会人风似冉厖探幽非遯世寻胜肯迷邦为读江南传何贤过二庞
和谏议罢郡叙怀六韵
巳报东吴政初捐左契归天应酬苦节人不犯寒威江上思重借朝端望载饥紫泥封夜诏金殿赐春衣对酒情何远裁诗思极微待升熔造日江海问渔扉
杂讽九首
红蚕缘枯桑青茧大如瓮人争捩【力结力计二切】其臂羿矢亦不中微微待贤禄一一希入梦纵操上古言口噤难即贡蛟龙在怒水拔取牙角弄丹穴如可游家家畜孤凤凶门尚儿戏战血波澒溶社鬼苟有灵谁能遏秋恸
又
童麋来触犀德力不相及伊无惬心事秪有碎首泣况将鹏蝨校数又百与十攻如饿鸱叫势若脱兎急斯为圬关键怒荦抉以入年来横干戈未见拔城邑得非左饔者齿齿待啜汁羁维豪杰辈四骇方少絷此皆乘时利纵舍在呼吸吾欲斧其吭无雷动幽蛰
又
鹅惨于冰陆立怀所适斯人道仍闷不得不呜呃当时布衣士亦作天子客至今东方生满口自夸白终为万乘交谈笑无所隔致君非有书乃是尧舜画秪今侯门峻日扫贫贱迹朝趋九韶音暮列五鼎食如闻恭俭语謇謇事夕惕可拍伊牧肩功名被金石
又
赤舌可烧城谗邪易为伍诗人病之甚敢俾投豺虎长风吹窽木始有音韵吐无木亦无风笙簧由喜怒女娲链五石天缺犹可补当其利口衔罅漏不复数元精遗万类双目如牖户非是既相参重瞳亦为瞽
又
东南有狂兕猎者西北矢利尘日冥冥独此清夜止无人语其事偶坐窥天纪安得东壁明洪洪用坟史搜扬好古士一以罄云水流堪洒菁英风足去稗秕如能出奇计坐可平贼垒徐陈羲皇道高驾太平轨攫疏成特雄濯垢为具美贡贤当上赏景福视所履永播南薰音垂之万年耳
又
有蘖何青青空城雪霜里千林尽枯槁苦节独不死他遭匠石顾总入牺黄美遂得保天年私心未为耻高徒宿枭怪下亦容蝼蚁大厦若抡材亭亭托君子
又
左右佩剑者彼此亦相笑趋时与闭门喧寂不同调潜机取声利自许臻乎妙志士以神窥惭寂真可吊天之发遐籁大小随万窍魁其鑪冶姿形质惟所召鼗笙磬竽瑟是以登清庙伊圣不吾欺谁能守蓬藋
又
横笛鸣秋风清商入疏越君居不夜城肯怨孤戍月吴兵甚犀利太白光突兀日巳费千金厪【一作仅】闻侵一墢岂无恶年少纵酒游侠窟募为敢死军去以枭叛卒岂无中林士贯穿学问骨兵法五十家浩荡如溟渤高悬鹿皮睡清润时依樾分巳诺烟霞全遗事干谒既非格猛兽未可轻华髪北面师其谋几能止征伐何妨秦堇勇又有曹刿说尧舜尚狗刍公乎听无忽
又
朝为壮士歌暮为壮士歌壮士心独苦傍人谓之何古铁久不快倚天无处磨将来易水上犹足生寒波捷可搏飞狖健能超槖駞羣儿被坚利索手安冯河惊飇扫长林直木谢科严霜冻大泽僵龙不如蛇昔者天血碧吾徒安叹嗟
美人
美人抱瑶瑟哀怨弹别鹤雌雄南北飞一旦异栖托谅非金石性安得宛如昨生为并蔕花亦有先後落秋林对斜日光景自相薄犹欲悟君心朝朝佩兰若
感事
将军被鲛函秪畏金矢镞岂知谗箭利一中成赤族古来信簧舌巧韵凄锵曲君闻悦耳咅尽日听不足初因起毫髪渐可离骨肉所以达贤心求人须任目
素丝
园客丽独茧诗人吟五緵如何墨子泪反以悲途穷我意岂如是愿参天地功为綫补君衮为弦系君桐左右修阙职宫商还古风端然洁白心可与神明通
次幽独君韵
落日送万古秋声含七哀枯株不萧瑟枝干虚崔嵬伊背临大道歌钟醉高台高台今巳平秪有春风回明月白草死积隂荒壠摧圣贤亦如此恸絶真悠哉
赠远
茱萸匣中镜欲照心还懒本是细腰人别来罗带缓从君出门後不奏云和管妾思冷如簧时时望君暖心期梦中见路永魂梦短怨作泣西风秋窗月华满
江墅言怀
病身兼稚子田舍劣相容迹共公卿絶贫须稼穑供月方行到闰霜始近来浓树少栖禽杂村孤守犬重汀洲藏晩弋篱落露寒春野弁欹还整家书拆又封杉篁宜夕照牕户忆疎钟南北唯闻战纵横未胜农大春虽苦学叔夜本多慵直使貂裘敝犹堪过一冬
自和
命既时相背才非世所容着书粮易絶多病药难供梦为怀山数愁因忌酒浓鸟媒呈不一鱼寨下仍重晚桁蓑兼褐晴檐织带舂着籖分水味标石认田封此地家三户何人禄万锺草堂聊当贵金穴任轻农把钓竿初冷题诗笔未慵莫忧寒事晚江上少严冬
村夜
江上冬日短徘徊草堂暝鸿当絶塞来客向孤村病緜緜起归念咽咽兴微咏菊径月方高橘斋霜巳并盘飡蔬粟粗史籍籖牌盛目冷松桂闲耳喧儿女竞开瓶浮蚁绿试笔秋毫劲昼户亦重关寒屏递相映诗从骚雅得字费铅黄正遇敌舞虵矛逢谈捉犀柄无名升甲乙有志扶荀孟守道希昔贤为文通古圣幽忧废长剑顦顇慙清镜祗会鱼鸟情讵知时俗性浮虚多狥势老懒徒历聘既不务人知空余乐天命如何在田野家事苦辽夐耕稼一以微囷仓自然罄愁襟风叶乱独坐灯花迸明发成浩歌谁能少倾听
又
世既贱文章归来事耕稼伊人着农道【亢仓子有农道篇】我亦赋田舍所悲劳者苦敢用辞为诧秪效刍牧言谁防轻薄骂嘻今居宠禄各自矜雄霸堂上考华钟门前竚高驾纎洪动丝竹水陆供鱠炙小雨静楼台微风动兰麝吹嘘川可倒盼睐花争姹万户膏血穷一筵歌舞价安知勤播植卒岁无闲暇种以春鳸【音扈】初获从秋隼下专专望穜稑搰搰条桑柘日晏腹未充霜繁体犹躶平生守仁义所疾唯狙诈上诵周孔书沈湎至酣藉岂无致君术尧舜驰【一作不】上下岂无活国方颇牧齐教化蛟龙任乾死云雨终不借羿臂束如囚徒劳夸善射才能诮箕斗辩可移嵩华若与甿辈量饥寒殆相亚长吟倚清瑟孤愤生遥夜自古有遗贤吾容偏称谢
纪事【蜀本作二首】
本作渔钓徒心将遂疎放苦为饥寒累未得恣闲畅去年十二月身住霅溪上病里贺丰登鸡豚聊馈饷巍峩卞山雪凝冽不可向瘦骨倍加寒徒为厚缯纩晴来露青霭千仞缺寻丈卧恐玉华销时时推枕望虽然荣卫困亦觉精神王把笔强题诗粗言瓌怪状吴兴郑太守文律颇清壮凤尾与鲸牙纷翍落新唱缄书寄城内唐突无以况料峭采莲船纵横簸天浪方倾谢公咏忽值庄生丧【郑员外仁规是年受代俄丧偶】默默阻徽音临风但惆怅春归殆秋末固自婴微恙岁晏【一作早】弗躬亲何由免欺诳今来观刈获乃在松江并【步浪切】门外两潮过波澜光荡?都缘新卜筑是事皆草创尔後如有年还应惬微【一作收】尚天高气候爽野迥襟怀旷感物动牢愁愤时频肮【口浪切】脏【子朗切】平生乐篇翰至老安敢忘骏骨正牵盐玄文终覆酱嗟今多赤舌见善唯蔽谤忖度大为防涵容寛作量图书筐簏外关眼皆賸长饿隶亦胜无薄田家所仰稍离饥寒患学古真可强圣道庶经营世途多踉跄近闻天子诏复许私醖酿趋【促】使奉酒材呼儿具盆盎宵长拥吟褐日晏开书幌我醉卿可还陶然似元亮
孤鴈
我生天地间独作南宾鴈哀鸣慕前侣不免饮啄晏虽蒙小雅咏未脱鱼网患矧是婚礼须忧为弋者簒晴鸢争上下意气苦淩慢吾常吓鸳雏尔辈何足讪回头语晴鸢汝食腐鼠惯无异驽骀羣恋短豆皁栈岂知潇湘岸葭菼苹萍间有石形状奇寒流古来湾闲看麋鹿志了不爱刍豢世所重巾冠何妨野夫丱骚人夸蕙芷易象取陆苋漆园逍遥篇中亦载斥鷃汝惟才性下嗜好不可谏身虽慕高翔粪壤长流盼或闻通鬼魅怪祟立可辨硩蔟书尚存宁容恣妖幻【硩蔟周礼秋官司寇下硩蔟氏掌覆夭鸟之巢硩郑司农读为擿又他历反蔟读为爵蔟之蔟谓巢也】
南泾渔父【一作南溪】
予方任疎慵地僻即所好江流背村落偶往心巳嫪【力报切】田家相去远岑寂且纵傲出户手先筇见人头未帽南泾有渔父往往携稚造问其所以渔对我真蹈道吾初簎鱼鼈童丱至于耄窟穴与生成自然通壼奥孜孜戒吾属天物不可暴大小参去留候其孳养报终朝获渔利鱼亦未尝耗同覆天地中违仁辜覆焘余观为政者此意谅难到民皆死搜求莫肯与愍悼今年川泽旱前岁山源潦牒诉巳盈庭闻之类禽噪譬如豢鸡鹜岂不容乳抱孟子讥宋人非其揠苗躁吾嘉渔父旨雅叶贤哲操倘遇采诗官斯文诚敢告
引泉【睦州龙兴观老君院作】
上嗣位六载吾宗刺桐川余来拜旌戟诏下之明年是时春三月绕郭花蝉联岚盘百万髻上挿黄金钿授以道士馆置榻于东偏满院声碧树空堂形老仙本性乐凝澹及来更虚玄焚香礼真像盥手披灵编新定山角角乌龙独巉然除非净睛目不见苍崖巅上有拏云峰下有喷壑泉泉分数十汊落处皆峥潺寒声入烂醉聒破西牕眠支筇起独寻秪在墙东边呼童具畚锸立凿莓苔穿漴一派堕练带横斜牵乱石抛落落寒流响溅溅狂奴七里濑缩到疎楹前跳花泼半散涌沫飞旋圆势束三峡挂泻危孤磴悬曾闻瑶池溜亦灌朱草田凫伯弄翠蘂鸾雏舞丹烟淩风捩桂柂隔霞驰犀船况当玄元家尝着道德篇上善可比水斯文参五千精灵若在此肯恶微波传不拟争滴沥还应会沦涟出门後【一作复】飞箭合势浮青天必有学真子鹿冠秋鹤顔如能辅余志日使疏其源
秋日遣怀十六韵寄道侣
尽日临风坐雄词妙略兼共知时世薄宁恨岁华淹且把灵方试休凭吉梦占夜燃烧汞火朝链洗金盐有路求真隐无媒举孝廉自然成啸傲不是学沈潜水恨同心隔霜愁两鬓沾鹤屏怜掩扇乌?爱垂檐雅调宜观乐清才称典籖冠?玄髪少书健紫毫尖故疾因秋召尘容畏日黔壮图须行行儒服谩襜襜片石聊当枕横烟欲代帘蠧根延穴蚁疎叶漏庭蟾药鼎高低铸云庵早晚苫胡麻如重寄从诮我无厌
甫里集卷三

[book_title]卷四
<集部,别集类,汉至五代,甫里集>
钦定四库全书
甫里集卷四
唐　陆龟蒙　撰
五言古诗
纪梦游甘露寺【寺在京口北固山上】
昔卧嵩高云云窗正寒夕披裘忽生梦似到空王宅峩天一峯立栏楯横半壁级倚緑巅差关临赤霄辟扪虚陟孤峭不翅千余尺叠掌望罘罳分明袒肩释凌香稽首罢嘹哓余?高户承北风声号太波白光中目难送定验方可觌树细鸿蒙烟岛疎零落碧须臾羣籁入空水相喷激积浪亚寒堆呀如鬭危石跳音簇鞞鼔溅沫交矛戟鸟疾帆亦奔纷纷助勍敌思非水灵怒即是饥龙擘怯慑不敢前荷襟汗沾霡回经定僧处泉水光相射岩嶝云族栖松柯露华滴逍遥得真趣逦迤寻常迹山腹贮孤亭岚根四垂帟谁题雪月句乃是曹刘格【爱树亭有故太尉房公诗】阆阙一枝琼边楼数声笛吟高矍然起若自苍旻掷短烛堕余花圆蝉挂斜魄自从神锡境无处不登陟忽上南徐山心期豁而获岂伊烦恼骨合到清凉域暗得蝴蝶身幽奇尽相识奈何有名氏未列金闺籍翻慙丱顶童得奉真如策云涛触风望毫管和烟搦聊纪梦中游留之问禅客
京口与友生话别
共是悲秋客相逢恨不堪鴈频辞蓟北人尚在江南名利机初发樵渔事先谙松门穿戴寺荷径绕秦潭【秦潭始皇所开】绳检真难束疎慵却易耽枕当高树稳茶试远泉甘架上经唯一樽前雅秪三风云劳梦想天地入醺酣历自尧阶数书因禹穴探御龙虽世禄下马亦清谭国计徒盈策家储不满甔断帘从燕出?弁倩人簪木坠凉来叶山横霁後岚竹窗深?窱苔洞緑龛弇积行依顔子和光则老耼杖诚为虎节披信作鲛函养鹭看窥沼寻僧助结庵功名思马援歌唱咽羊昙乞食羞孤凤无衣羡八蚕系帆留宿客吟句任羸骖宠鹤空无卫占乌未见香还须是桂青会出於蓝蜀酒时倾瓿【蒲口反从蜀呼】吴鰕徧发坩【苦甘反】玉封千挺藕霜闭一筒柑惜佩终邀祸辞环好激贪宗溟虽甽浍成厦必楩柟碧石雕琴荐黄金饰劒镡烟缘沙砌引水为药畦担博物君能继多才我尚慙别离犹得在秋鬓未鬖鬖
丹阳道中寄友生
烟树緑微微春流浸竹扉短蓑携稚去孤艇载鱼归海俗芦编室村娃练束衣旧栽奴橘老新刈女桑肥锦鲤冲风掷丝禽掠浪飞短亭幽径入陈庙数峰围地废金牛暗陵荒石兽稀思君同一望帆上怨余晖
寄茅山何道士
终身持玉舄丹诀未应传况是曾同宿相违便隔年问顔知更少听话想踰玄古籙文垂露新金汞絶烟蜂供和饵蜜人寄买溪钱紫燕长巢硐青龟忽上莲箧藏徵隐诏囊佩摄生篇圃暖芝台秀岩春乳管圆池栖子孙鹤堂宿弟兄仙幸阅灵书次心期赐一编
江南秋怀寄华阳山人
栉髪凉天曙含毫故国情归心一夜极病体九秋轻忽起襜褕咏因悲络纬鸣逢山即堪隐何路可图荣揲策空占命持竿不钓名忘忧如有待纵嬾似无营小径才分草斜扉劣辨荆冷荷承露菂疎菊卧烟茎谱为听琴閲图缘看海憕鹭毛浮岛白鱼尾撇波頳庭橘低攀嗅园葵旋折烹饿乌窥食案鬭鼠落书棚种豆悲杨恽投瓜忆卫旍东林谁处士南郭自先生分野星多蹇连山卦少亨衣裾徒博大文籍漫纵横兰叶骚人佩蓴丝内史羮鶡冠难适越羊酪未饶伧倚啸微抽恨论玄好折酲栖迟劳鼓箧豪侠爱金赢链药传丹鼎尝茶试石沼连枯苇暗牕对脱梧明未达讥张翰非才嫉祢衡远怀魂易黯幽愤骨堪惊砺缺知矛利磨瑕见璧瑛道源疏滴沥儒肆售精诚敢叹良时掷犹胜乱世撄相秦犹几死王汉尚当黥饮啄期应定穷通势莫争髠钳为皂隶谭笑得公卿浴日安知量追风不计程尘埃张耳分肝胆季心倾谕蜀专操檄通瓯独请缨匹夫能曲踊万骑可横行许国轻妻子防边重战耕俄分上尊酒骤厌五侯鲭静默供三语从容等一枰弘深司马法雄杰贰师兵朔雪埋烽燧寒笳裂斾旌乘时收句注即日扫搀枪武昔威殊俗文今被八紘琮璜陈始毕韶夏教初成芽孽羣妖灭松筠百度贞郎官青琐拜使者绣衣迎帝道将云辟浇波渐砥平学徒羞说霸佳士耻为跉负杖歌栖亩操觚赋北征才当曹斗怯书比惠车盈谢氏怜儿女郗家贵舅甥唯荒稚珪宅莫赠景山枪贤彦风流远江湖思绪萦讴哑揺舴艋出没漾鵁鶄晚树参差碧奇峰逦迤睛水喧楒紫芡村响香秔荷笠渔翁古穿篱守犬狞公衫白紵卷田饷緑筲擎地与膏腴错人多富夀并相懽时帖泰独坐岁峥嵘唧啧蛩吟壁连轩鹤舞楹戍风飘叠鼓隣月动哀筝未得文章力何由俸禄清和铅还搰搰持斧自丁丁惊惧疑凋朽功勤过屑琼凝神披夕秀尽力取朝英蠧简开尘箧寒灯立晓檠静翻词客糸闲难史官评天地宁舒惨山川自变更秪能分跖惠谁解等殇彭项岂重瞳圣夔犹一足阮高酣麴糵庄达谢牺牲齚舌无劳话寛心岂可盛但从鑪冶鍜莫受罻罗婴砚拨萍根洗舟冲蓼穗撑短牀编翠竹低几凭红柽霜信催杨柳烟容褭杜衡桁排巢燕燕屏画醉猩猩嬾桧推岚影飞泉撼玉琤寻远近握槊鬭输赢技压离披瓠檐垂礧磊橙忘情及宗柄抱疾过刘桢野馈夸菰饭江商贾蔗饧送神抱瓦缶留客上瓷觥举檝挥青剑鸣榔扣远钲鸟行沈莽苍鱼队破泓澄手戟非吾事腰鎌且发硎【音坑】谅难求摽摽【上声】聊欲取铮铮几叹虫甘蓼还思鹿美苹愁长难自剪歌断有谁赓未去师黄石空能说白珩性湍休激浪言莠罢抽萌地僻琴鐏独溪寒杖屦清物齐消臆对戈倒共心盟丝曳灵妃瑟金涵太子笙幽栖胶竹坞仙虑驿蓬瀛想像珠襦凤追飞翠蘂莺雾帘深香悄云磬冷敲铿籙字多阶品华阳足弟兄焚香凝一室尽日思曾城匿景崦嵫色呀空渤澥声吾当营巨黍东去射长鲸
送宣武从事越中按狱
晓看呈使范知欲敕星轺水国难驱传山城便倚桡秉筹先独立持法称高标旌斾临危堞金丝发丽谯别愁当翠巘寃望隔风潮木落孤帆迥江寒叠鼔飘客鸿吴岛尽残雪剡汀消坐想休秦狱春应到柳条
七言排律
寄怀华阳道士
华阳门外五芝生飡罢愁君入杳冥遥夜独栖还有梦昔年相见便忘形为分科斗亲铅椠与说蜉蝣坐竹棂醮後几时归紫阁别来终日诵黄庭闲教辨药僮名甲静识窥巢鹤姓丁絶涧饮羊春水腻傍林烧石野烟腥深沈谷响含疎磬片段岚光落画屏休采古书探禹穴自刋新历鬭尧蓂珠宫凤合迎萧史玉籍人谁访蔡经架上黑椽长褐稳案头丹篆小符灵霓轩入洞齐初月羽节升坛拜七星当路独行冲虎豹向风孤啸起雷霆凝神密室多生白叙事联编尽杀青匝地山川皆暗写隐天竽籁秪闲听分张火力烧金竈拂拭苔痕洗酒缾翠壁上吟朝复暮暖云边卧醉还醒倚身长短裁筇杖倩客高低结草亭直用森严朝北帝爱将清浅问东溟常思近圃看栽杏拟借隣峰伴采苓揜树半扉晴霭霭背琴残烛晓荧荧旧来扪虱知王猛欲去为龙叹管宁蟾魄几应临蕙帐渔竿犹尚枕枫汀衔烟细草无端緑冒雨闲花作意馨掠岸惊波沈翡翠入檐斜照碍蜻蜓初征汉栈宜飞檄待破燕山好勒铭六辔未收千里马一囊空负九秋萤我悲雌伏真方枘他骋雄材似建瓴合在深崖齐散术自求沧海点流萍频抛俗物心还爽远忆幽期目剩瞑见买扁舟束真诰手披仙语任扬舲
甫里集卷四

[book_title]卷五
钦定四库全书
甫里集卷五
唐　陆龟蒙　撰
五言律诗
萤
肖翘虽振羽戚促尽疑冰风助流还急烟遮点暂凝不须轻列宿才可拟孤灯莫倚隋家事曾烦下诏徵
蝉
秪凭风作使全仰柳为都一腹清何甚双翎薄更无伴貂金换酒并雀画成图恐是千年恨偏令落日呼
秋热
自昔秋捐扇今来意未衰殷勤付柔握浙沥待清吹午气朱崖近宵声白羽随总如南国候无复婕妤悲
村中晚望
抱杖柴门立江村日易斜鴈寒犹忆侣人病更离家短鬓看成雪双眸旧有花何须万里外即此是天涯
渔具【并序】
天随子于海山之顔有年矣矢渔之具莫不穷极其趣大凡结绳持网者总谓之网罟网罟之流日笊日罾曰罺【侧交反】圆而纵舍曰罩挟而昇降曰【女减反】缗而竿者总谓之筌筌之流曰筒曰车横川曰梁承虚曰笱编而沈之曰箅【音卑】矛而卓之曰矠【音册矛也】棘而中之曰乂镞而纶之曰射扣而騃之曰桹【以薄板置瓦器上击之以驱鱼】置而守之曰神【鲤鱼满三百六十岁蛟龙辄率而飞去年置一神守之则不能去矣神龞也】列竹于海澨曰沪【吴之沪渎是也】错薪于水中曰【糁】所载之舟曰舴艋所贮之器曰笭箵其他或术以招之或药而尽之皆出于诗书杂传及今之闻见可考而验之不诬也今择其任咏者作十五题以讽噫矢鱼之具也如此余旣歌之矣矢民之具也如彼谁其嗣之鹿门子有高洒之才必为我同作
网
大罟网目繁空江波浪黑沈沈到波底恰共波同色牵时万鬐入巳有千钧力尚悔不横流恐他人更得
罩
左手掲圆罛轻桡弄舟子不知潜鳞处但去笼烟水时穿紫屏【一作萍】破忽值朱衣起【松江有朱衣鲋】贵得不贵名敢论鲂与鲤

有意烹小鲜乘流驻孤棹虽然烦取舍未肯求津要多为虾蚬误巳分鵁鶄笑寄语龙伯人荒唐不同调
钓筒
短短截筠光悠悠卧江色篷差橹相应雨慢烟交织须臾中芳饵迅疾如飞翼彼竭我还浮君看不争得
钓车
溪上时双轮溪边指茅屋闲乘风水便敢议朱丹毂高多倚衡惧下有折轴速曷若载逍遥归来卧云族
鱼梁
能编似云薄横絶青川口缺处欲随波波中先置笱投身入笼槛自古难飞走尽日水滨吟殷勤谢渔叟
乂鱼
春溪正含緑良夜才参半持矛若羽轻列烛如星烂伤鳞跳密藻碎首沉遥岸尽族染东流傍人作佳翫
射鱼
弯弓注碧浔掉尾行凉止青枫下晚照正在澄明里抨弦断荷扇溅血殷菱蘂若使禽荒闻移之暴烟水
鸣桹
水溅藻荇澁钓罩无所及铿如木铎音势若金钲急敺之就深处用以资俯拾搜罗尔甚微遁去将何入
沪【吴人今谓之簖】
万植御洪波森然倒林薄千颅咽云上过半随潮落其间风信背更值雷声恶天道亦裒多吾将移海若
【吴人今谓之丛】
斩木置水中枝条互相蔽寒鱼遂家此自以为生计春冰忽融冶尽取无遗裔所托成祸机临川一凝睇
种鱼
凿池收頳鳞疎疎置云屿还同汗漫游遂以江湖处如非一神守潜被蛟龙主蛟龙若无道跛鼈亦可御
药鱼
香饵缀金钩目中悬者几盈川是毒流细大同时死不惟空饲犬便可将贻蚁苟负竭泽心其他尽如此
舴艋
篷棹两三事天然相与闲朝随稚子去暮唱菱歌还倚石迟後侣徐桡供远山君看万斛载沈溺须臾间
笭箵
谁谓笭箵小我谓笭箵大盛鱼自足飡寘璧能为害时将刷苹浪又取悬藤带不及腰上金何劳问蓍蔡
和添鱼具五篇
渔庵
结茅次烟水用以资啸傲岂谓钓家流忽同禅室号闲凭山叟占晚有溪禽嫪华物莫相非各随吾所好
钓矶
拣得白云根秋潮未曾没坡陁坐龟背散漫垂龙髪持竿从掩雾置酒复待月即此放神情何劳适吴越
蓑衣
山前度微雨不废小涧渔上有青襏襫下有新腒疎滴沥珠影泫离披岚彩虚君看荷制者不得安吾庐
篛笠
朝携下枫浦晩戴出烟艇冒雪或平檐听泉时仄顶飇移霭然色波乱危如影不识九衢尘终年居下洞
背篷
敏手试江筠随身织烟殻沙禽固不知钓伴犹初觉闲从翠微拂静唱沧浪濯见说万山潭渔童尽能学
樵人十咏【并序】
环中先生谓天随子曰子与鹿门子应和为渔具诗尽得其道而美矣世言樵渔者必聨其命称且常与隐君子事诗之言错薪礼之言负薪传之言积薪史之言吏薪非樵者之实乎不可足以寄兴咏独阙其词耶退作十樵以补其阙漏寄鹿门子
樵谿
山高谿且深苍苍但羣木抽条欲千尺衆亦疑朴一朝蒙剪伐万古辞林麓若遇燎玄穹微烟出云族
樵家
草木黄落时比隣见相喜门当清涧尽屋在寒云里山棚日才下野竈烟初起所谓顺天民唐尧亦如此
樵叟
自小即胼胝至今凋鬓髪所图山褐厚所爱山炉热不知冠盖好但信烟霞活富贵如疾颠吾从老岩穴
樵子
生在苍崖边能谙白云养【去声山家谓养柴地为养】才穿远林去巳在孤峰上薪和野花束步带山词唱日暮不归来柴扉有人望
樵迳
石脉青霭间行行自幽絶方愁山嫽娆更值云遮截争推好林浪共约归时节不似名利途相期覆车辙
樵斧
淬砺秋水清携持远山曙丁丁在前涧杳杳无寻处巢倾鸟犹在树尽猿方去授钺者何人吾今易其虑
樵担
轻无斗储价重则筋力絶欲下半岩时忧襟两如结风高势还却雪厚疑中折负荷诚独难移之赠来哲
樵风
朝随早潮去暮带残阳返向背得清飇相追无近远采山一何迟服道常苦蹇仙术信能为年华未将晚
樵火
积雪抱松坞蠧根燃草堂深炉与远烧此夜仍交光或似坐奇兽或如焚异香堪嗟宦游子冻死道路傍
樵歌
纵调为野吟徐徐下云磴因知负樵乐不减援琴兴出林方自转隔水犹相应但取天壤情何求郢人称
和酒中十咏
酒星
万古醇酎气结而成晶荧降为嵇阮徒动与樽罍并不独祭天庙亦应邀客星何当八月槎载我游青冥
酒泉
初悬碧崖口渐注青谿腹味既敌中山饮宁拘一斛春疑浸花骨暮若酣云族此地得封侯终身持美禄
酒篘
山斋醖方熟野童编近成持来欢伯内坐使贤人清不待盎中满旋供花下倾汪汪日可挹未羡黄金籯
酒牀
六尺様何奇溪边濯来洁槽深贮方半石重流还咽闲移秋病可偶听寒梦缺往往枕眠时自疑陶靖节
酒垆
锦里多佳人当垆自沽酒高低过反坫大小随圆瓿数钱红烛下涤器春江口若得奉君欢十千求一斗
酒楼
百尺江上起东风吹酒香行人落帆上远树涵残阳凝睇复凝睇一觞还一觞须知凭栏客不醉难为肠
酒旗
揺揺倚青岸远荡游人思风欹翠竹杠雨澹香醪字才来隔烟见已觉临江迟大斾非不荣其如有王事
酒樽
黄金即为侈白石又太拙斵得奇树根中如老蛟穴时招山下叟共酌林间月尽醉两忘言谁能作天舌
酒城
何代驱生灵筑之为酿地殊无甲兵守但有糟浆气雉堞圪如狂女墙低似醉必若据而争先登仪狄氏
酒乡
谁知此中路暗出虚无际广莫是隣封华胥为附丽三杯闻古乐伯雅逢遗裔自尔等荣枯何劳问玄弟
甫里集卷五

[book_title]卷六
钦定四库全书
甫里集卷六
唐　陆龟蒙　撰
五言律诗
添酒中六咏【并序】
鹿门子示余酒中十咏物古而词丽旨高而性真可谓穷天人之际矣余旣和而且曰昔人之於酒有注为池而饮之者象为龙而吐之者亲盗瓮间而卧者将实舟中而浮者可谓四荒矣徐景山有酒枪嵇叔夜有酒杯皆传于後代可谓二高矣四荒不得不刺二高不得不颂更作六章附于末云
酒池
万斛输曲沼千钟未为多残霞入醍齐远岸澄白鄼后土亦沈醉奸臣空浩歌迩来荒淫君尚得乘余波
酒龙
铜雀羽仪丽金龙光彩奇潜倾邺宫酒忽似商庭漦若怒鳞甲赤如酣头角垂君臣坐相灭安用骄奢为
酒瓮
候煖麴蘖调覆深苫盖净溢处每淋漓沈来还濎滢尝闻清凉酎可养希夷性盗饮以为名得非君子病
酒船
昔人性何诞欲载无穷酒波上任浮身风来即开口荒唐意难遂沈湎名不朽千古如比肩问君能继否
酒枪
景山实名士所翫垂清尘尝作酒家语自言中圣人奇器质含古挫糟味应醇唯怀魏公子即此飞觞频
酒杯
叔夜傲天壤不将琴酒疎制为酒中物恐是琴之余一弄广陵散又裁絶交书颓然掷林下身世俱何如
和茶具十咏
茶坞
茗地曲隈回野行多缭绕向阳就中密背涧差还少遥盘云髻慢乱簇香篝小何处好幽期满岩春露晓
茶人
天赋识灵草自然锺野姿闲来北山下似与东风期雨後探芳去云间幽路危唯应报春鸟得共斯人知【顾渚山有报春鸟】
茶笋
所孕和气深时抽玉笤短轻烟渐结华嫩蘂初成管寻来青霭曙欲去红云暖秀色自难逢倾筐不曾满
茶籯
金刀劈翠筠织似波纹斜制作自野老携持伴山娃昨日鬬烟粒今朝贮緑华争歌调笑曲日暮方还家
茶舍
旋取山上材架为山下屋门因水势斜壁任岩隈曲朝随鸟俱散暮与云同宿不惮采掇劳秪忧官未足
茶竈【经云茶竈无突】
无突抱轻岚有烟映初旭盈锅玉泉沸满甑云牙熟奇香袭春桂嫩色淩秋菊炀者若吾徒年年看不足
茶焙
左右捣凝膏朝昏布烟缕方圆随様拍次第依层取山謡纵高下火候还文武见说焙前人时时炙花脯【紫花焙人以花为脯】
茶鼎
新泉气味良古铁形状丑那堪风雪夜更值烟霞友曾过頳石下又住青溪口【頳石青溪皆江南出茶处】且共荐臯卢【茶名】何劳倾斗酒
茶瓯
昔人谢塸埞徒为妍词饰【刘孝威集有谢塸埞啓】岂如珪璧姿又有烟岚色光参筠席上韵雅金罍侧直使于阗君从来未尝识
煮茶
闲来松间坐看煮松上雪时于浪花里并下蓝英末倾余精爽健忽似氛埃灭不合别观书但宜窥玉札
四明山诗【并序】
谢遗尘者有道之士也尝隐於四明之南雷一旦访余来语不及世务且曰吾得於玉泉生知子性诞逸乐神仙中书探海岳遗事以期方外之交虽铜墙鬼炊虎狱剑饵无不窥也
子语吾山之奇者有峰最高四穴在峰上每天地澄霁望之如牖户相传谓之石牕即四明之目也山中有云不絶者二十里民皆家云之南北每相从谓之过云有鹿亭有樊榭有潺湲洞木实有青棂子味极甘而坚不可卒破有猿山家谓之鞠侯其他在图籍不足道也凡此佳处各为我赋诗余因作九题题四十字谢省之曰玉泉生真不诬矣好事者为余传之因呈袭美
石窗
石窗何处见万仞倚晴虚积霭迷青璅残霞动绮疏山应列圆峤宫便接方诸祗有三奔客时来教隐书
过云
相访一程云云深路仅分啸台随日辩樵斧带风闻晓着衣全湿寒冲酒不醺几回归思静髣髴见苏君
云南
云南更有溪丹砾尽无泥药有巴賨卖枝多越鸟啼夜清先月午秋近少岚迷若得山顔住芝手自携
云北
云北是阳川人家洞壑连坛当星斗下楼拶翠微边一半遥风雨三条古井烟金庭如有路应到左神天
鹿亭
鹿亭岩下坐时领白麛过草细眠应久泉香饮自多认声来月坞寻迹到烟萝早晚吞金液骑将上绦河
樊榭
樊榭何年筑人应白日飞至今山客说时驾玉麟归乳蔕悬松嫩芝台出石微凭栏虚目断不见羽华衣
潺湲洞
石浅洞门深潺湲万古音似吹双羽管如奏落霞琴倒穴漂龙沫穿松溅鹤襟何人乘月弄应作上清吟
青棂子
山实号青棂环冈次第生外形坚緑殻中味敌琼英堕石樵儿拾敲林宿鸟惊亦应仙吏守时取荐层城
鞠侯
何事鞠侯名先封在四明但为连臂饮不作断肠声野蔓垂缨细寒泉佩玉清满林游宦子谁为作君卿
和五贶诗
五泻舟
様自桐川得词因隐地成好渔翁亦喜新白鸟还惊沙际拥江沫渡头横雨声尚应嫌越相遗祸不遗名
华顶杖
万古隂崖雪灵根不为枯痩于霜鹤胫奇似黑龙须拄访谭玄客持看泼墨图湖云如有路兼可到仙都
太湖砚
谁截小秋滩闲窥四绪寛绕为千嶂远深置一潭寒坐久云应出诗成墨未乾不知新博物何处拟重刋
乌龙养和
养和名字好偶寄道情深所以亲逋客兼能助五禽倚肩沧海望钩膝白云吟不是逍遥侣谁知世外心
诃陵樽
鱼骼匠成樽犹残海浪痕外堪欺玳瑁中可酌崑仑【酒名】水绕苔矶曲山当草阁门此中醒复醉何必问乾坤
詶早春病中书事
秪贪诗调苦不计病容生我亦休文痩君能叔宝清药须勤一服春莫累多情欲入毗耶问无人敌净名
又詶次韵
从来多远思尤向静中生所以令心苦还应是骨清酒香偏入梦花落又关情积此风流事争无後世名
詶秋晚见题二首
为爱晚窗明门前亦懒行图书看得熟隣里见还生鸟啄琴材响僧传药味精缘君多古思携手上空城
其二
何事乐渔樵巾车或倚桡和诗盈古箧賖酒半寒瓢失雨园蔬赤无风蚛叶凋清言一相遣吾道未全消
别离
丈夫非无泪不洒离别间仗剑对樽酒耻为游子顔蝮蛇一螫手壮士疾解腕所思在功名离别何足叹
和初冬章上人院
每伴来方丈还如到四禅菊承荒砌露茶待远山泉画古全无迹林寒却有烟相看吟未竟金磬巳泠然
袭美题郊居十首次韵
近来唯乐静移傍故城居闲打修琴料时封谢药书夜停江上鸟睛矖箧中鱼出亦图何事无劳置栈车
其二
倩人医病树看仆补衡茅散髪还同阮无心敢慕巢简便书露竹樽待破霜匏日好林间坐烟萝近欲交
其三
倭僧留海纸山匠制云牀懒外应无敌贫中直是王池平鸥思喜花尽蝶情忙欲问新秋计菱丝一亩强
其四
故山空自掷当路竟谁知秪有经时策全无养拙资病深怜久客炊晚信樵儿谩欲陈风俗周官未采诗
其五
福地能容堑玄关讵有扉静思琼板字闲洗铁筇衣鸟破凉烟下人冲暮雨归故园秋草梦犹记緑微微
其六
水影沉鱼器隣声动纬车燕轻捎坠叶蜂懒卧燋花说史评诸例论兵判百家明时如不用归去种桑麻
其七
禹穴奇编缺雷平异境残静吟封籙检归兴削帆竿白石堪为饭青萝好作冠几时当斗柄同上步罡坛
其八
强起披衣坐徐行处暑天上阶来鬭雀移树去惊蝉莫问盐车骏谁看酱瓿玄黄金如可化相近买云泉
其九
野入青芜巷陂侵白竹门风高开栗刺沙浅露芹根迸鼠缘藤桁饥乌立石盆东吴虽不改谁是武王孙
其十
疎慵真有素时势尽无能风月虽为敌林泉幸未憎酒材经夏阙诗债待秋徵秪有君同癖闲来对曲肱
和旅泊吴门韵
高秋能叩触天籁忽成文苦调虽潜倚灵音自絶群茅峰曾醮斗笠泽久眠云许伴山中躅三年任一醺
次张广文见酬和诗韵
独倚秋光岸风漪学簟文玄堪教凤集书好换鵞羣叶堕平台月香消古径云强歌非白紵聊以送余醺
延陵张宰
春尽未离关之官亦似闲不嫌请薄俸为喜带名山默祷三真後高吟十字还【季子有仲尼所书十字碑】秪应江上鸟时下讼庭间
送人罢官归茅山
呼童晓拂鞍归上大茅端薄俸虽休入明霞自足餐暗霜松粒赤疎雨草堂寒又凿中峰石重修醮月坛
甫里集卷六

[book_title]卷七
钦定四库全书
甫里集卷七
唐　陆龟蒙　撰
五言絶句
人日代客子【是日立春】
人日兼春日长怀复短怀遥知双彩胜并在一金钗
筑城词二首
城上一抔土手中千万杵筑城畏不坚坚城在何处
又
莫叹将军逼将军要却敌城高功亦高尔命何劳惜
古意
君心莫淡薄妾意正栖托愿得双车轮一夜生四角
追和幽独君诗韵
灵气独不死尚能成绮文如何孤定里犹自读三坟
春晓
春庭晓景列清露花逦迤黄蜂一过慵夜夜栖香蘂
杂兴
桃柰傍檐楹无人赏春华时情重不见却忆菖蒲花
鴈
南北路何长中间万弋张不知烟雾里几只到衡阳
寄远
鬓乱羞云卷眉空羡月生中原犹将将何日重卿卿
庭前
合欢能解恚萱草信忘忧尽向庭前种萋萋特地愁
洞房怨
玉挿朝扶鬓金梯晩下台春衫将别泪一夜两难裁
江行
酒旗菰叶外楼影浪花中醉帆张数幅唯待鲤鱼风
巫峡
巫峡七百里巫山十二重年年自云雨环佩竟谁逢
归路
渐入新丰路衰红映小桥浑如七年病初得一丸销
南塘曲
妾住东湖下郎居南浦边闲临烟水望认得采菱船
黄金二首
自古黄金贵犹沽骏与才近来簪珥重无复上高台
又
平分从满箧醉掷任成堆慎莫持千万明明买祸胎
夕阳
渡口和帆落城边带角收如何茂陵客江上倚危楼
残雪
桂冷微停素峰乾不徧岚何谿背林处犹覆定僧庵
古意
古态日渐薄新装心更劳城中皆一尺非妾髻鬟高
大堤
大堤春日暮骢马解镂衢请君留上客容妾荐雕胡
金陵道
北鴈行行直东流澹澹春当时六朝客还道帝乡人
离骚
天问复招魂无因彻帝阍岂知千丽句不敌一谗言
对酒
後代称欢伯前贤号圣人且须谋日富不要道家贫
寄南岳客乞灵芜香
闻说融峰下灵香似反魂春来正堪采试为斸云根
山阳燕中郊乐録
淮上能无雨回头总是情蒲帆浑未织争得一欢成
偶作
双眉初出蠒两鬓正藏鸦自有王昌在何劳近宋家
有示
相对莫辞贫蓬蒿任塞门无情是金玉不报主人恩
秋思三首
桐露珪初落兰风佩欲衰不知能赋客何似柱刀儿
又
谁在嫖姚幕能教霹雳车至今思秃尾无以代寒葅
又
未得同虀杵何时灭药囊莫言天帝醉秦暴不灵长
早春
雨冷唯添暑烟初不着春数枝花纇小愁杀扈芳人
怀仙三首
闻道阳都女连娟耳细长自非黄犊客不得到云房
又
但服鐶刚子兼吟曲素词须知臣汉客还见布龙儿
又
神烛光华丽灵祛羽翼生已传飡玉粒犹自买云英
芙蓉
闲吟鲍昭赋更起屈平愁莫引西风动红衣不耐秋
春思
怨莺新语涩双蝶鬭飞高作个名春恨浮生百倍劳
风人诗四首
十万全师出遥知正忆君一心如瑞麦长作两岐分
其二
破蘖供朝爨须怜是苦辛晓天窥落宿谁识独醒人
其三
旦日思双屦明时愿早谐丹青传四渎难写是秋怀
其四
闻道更新帜多应废旧旗征衣无伴捣独处自然悲
乐府杂咏六首
双吹管
长短裁浮筠参差作飞凤高楼微月夜吹出江南弄
东飞凫
裁得尺锦书欲寄东风凫胫短翅亦短雌雄恋菰蒲
花成子
春风等君意亦解欺桃李写得去时真归来不相似
月成弦
孤光照还没转益伤离别妾若是嫦娥长圆不教缺
孤独怨
前回边使至闻道交河战坐想鼓鞞声寸心攅百箭
金吾子
嫁得金吾子常闻轻薄名君心如不重妾腰徒自轻
子夜四时歌
春
山连翠羽屏草接烟华席望尽南飞燕佳人断消息
夏
兰眼擡路斜莺唇映花老金龙倾漏尽玉井敲冰早
秋
凉汉清泬寥衰林怨风雨愁听络纬唱似与羁魂语
冬
南云走冷圭北籁号空木年年任霜霰不减篔簹绿
大子夜歌二首
歌謡数百种子夜最可怜慷慨吐清音宛转出天然
其二
丝竹发歌响假器扬清音不知歌謡妙声势出口心
子夜警歌二首
镂椀传緑酒雕鑪薰紫烟谁知苦寒调共作白雪弦
其二
恃爱如欲进含羞出不前朱口发艳歌玉指弄娇弦
子夜变歌三首
人传欢负情我自未尝见三更开门去始知子夜变
其二
岁月如流迈春尽秋巳至荧荧条上花零落何乃驶
其三
岁月如流迈行巳及素秋蟋蟀吟堂前惆怅使侬愁
江南曲五首
鱼戏莲叶间参差隐叶扇鵁鶄????鳿窥潋灧无因见
其二
鱼戏莲叶东初霞射红尾傍临谢山侧恰值清风起
其三
鱼戏莲叶西盘盘舞波急潜依曲岸凉正对斜光入
其四
鱼戏莲叶南欹危午烟叠光揺越鸟巢影乱吴娃檝
其五
鱼戏莲叶北澄阳动微涟回看帝子渚稍背鄂君船
甫里集卷七

[book_title]卷八
<集部,别集类,汉至五代,甫里集>
钦定四库全书
甫里集卷八
唐　陆龟蒙　撰
七言律诗
二遗诗【并序】
二遗者何石枕材琴荐也石者何松之所化也松者何越之东阳也东阳多名山就中金华为最枝峰蔓壑秀气磅礴者数百里不啻神仙登临草木芬怪永康之地亦蝉聨其间中饶古松往往化而为石盘根大柯文理曲折尽为好事者得而致于人间以为耳目之异太山羊振文得枕材赵郡李中秀得琴荐皆兹石也咸以遗予予以二遗之奇聊赋诗以谢
谁从毫末见参天又到苍苍化石年万古清风吹作籁一条寒溜滴成穿闲追金带徒劳恨静格【音各】朱丝更可怜幸与野人俱散诞不烦良匠更雕镌
鵁鶄【并序】
客有过震泽得水鸟所谓鵁鶄者贶余黑襟青胫碧爪丹噣【张救反鸟觜也】色几及项质甚高而意卑【一本作草】戚畏人余极哀其野逸性又非以能招累者而囚录笼槛逼廹牕户俛啄仰饮为活大不快真天地之穷鸟也为之赋诗拟好事者和
词赋曾夸鸀【徒甪切】鳿【牛欲切】流果为名误别沧洲虽蒙静置疎笼晚不似闲栖折苇秋自昔稻梁高鸟畏至今珪组野人雠防微避缴无穷事好与裁书谢白鸥
新秋月夕客有自远相寻者作吴体二首以谢
风初寥寥月乍满杉篁左右供余清因君一话故山事忆鹤互应深溪声云门老僧定未起白阁道士遥相迎世间羽檄日夜急掉臂欲归岩下行
又
惊闻远客访良夜扶病起坐纶巾欹清谈白紵思悄悄玉绳银汉光离离三吴烟雾且如此百越琛賮来何时林端片月落未落强慰别情言後期
闲书
病学高僧置一牀披衣才暇即焚香闲阶雨过苔花润小簟风来薤叶凉南国羽书催部曲【时黄巢围广州告急】东山毛褐傲羲皇升平闻道无时节试问中林亦不妨
独夜
新秋霁夜有清境穷檐病客无佳期生公把经向石说而我对月须人为独行独坐亦独酌独翫独吟还独悲古称独立与独步若比群居终较奇
寄吴融【字子华】
一夜秋声入井桐数枝危緑怕西风霏霏晩砌烟华上淅淅疎帘雨气通君整轮蹄名未了我依琴鹤病相攻到头江畔从渔事织作中流万尺篊
中秋待月
转缺霜轮上转迟好风偏似送佳期帘斜树隔情无限烛暗香残坐不辞最爱笙调闻北里渐看星澹失南箕何人为校清凉力未似初圆欲午时
重忆白菊【蜀本作雨絶】
我怜贞白重寒芳前後丛生夹小堂月朶暮开无絶艳风茎时动有奇香何慙谢雪清才咏不羡刘梅贵主粧更忆幽窗凝一梦夜来村落有微霜
别墅怀归
水国初冬和暖天南荣方好背阳眠题诗朝忆复暮忆见月上弦还下弦遥为晚花吟白菊近炊香稻识红莲何人授我黄金百买取苏君负郭田
寄淮南郑宝书记
记室千年翰墨孤唯君才学似应徐五丁驱得神功尽二酉搜来秘检疎炀帝帆樯留泽国淮王牋奏入班书清词醉草无因见但钓寒江半尺鲈
小雪後书事
时候频过小雪天江南寒色未曾偏枫汀尚忆逢人别麦陇唯应欠雉眠更拟结茅临水次偶因行药到村前隣翁意绪相安慰多说明年是稔年
寒夜同袭美访寂上人
月楼风殿静沉沉披拂霜华访道林鸟在寒枝栖影动人依古堞坐禅深明时尚阻青云步半夜犹追白石吟自是海边鸥伴侣不劳金偈更降心
和江南道中怀茅山广文南阳博士三首
一片轻帆背夕阳望三峯拜七真堂【三茅二许一阳一郭是为七真】天寒夜漱云牙净雪坏晴梳石髪香自拂烟霞安笔格独开封检试砂牀莫言洞府能招隐会辗飇轮见玉皇
又
壶中行坐可携天何况林间息万缘组绶任垂三品石佩环从落四公泉丹台已运隂阳火碧简须雕次第仙【广文王季犹在塲中】想得雷平春色动五芝烟甲又芊绵
又
良常应不动移文金醴从酸亦自醺【蓬莱公洛广休以金醴四升待主簿主簿恨其味酸】桂父旧歌飞绦雪桐孙新韵倚玄云春临柳谷莺先觉曙蘸芜香鹤共闻珍重双双玉条脱尽凭三岛寄羊君
早春雪中作吴体寄袭美
迎春避腊不肯下欺花冻草还飘然光填马窟盖塞外势压鹤巢偏殿巅山炉瘿节万状火墨突乾衰孤穗烟君披鹤氅独自立何人解道真神仙
和吴中言情见寄韵
菰烟芦雪是侬乡钓线随身好坐忘徒爱右军遗点画闲披左氏得膏肓无因月殿闻移屧秪有风汀去采香莫问江边渔艇子玉皇看赐羽衣裳
和扬州看辛夷花韵
柳疎梅堕少春丛天遣花神别致功高处朶稀难避日动时枝弱易为风堪将乱蘂添云肆若得千株便雪宫不待羣芳应有意等闲桃杏即争红
和行次野梅韵
飞棹参差拂早梅强欺寒色尚低徊风怜薄媚留香与月会深情借艳开梁殿得非萧帝瑞齐宫应是玉儿媒不知谢客离肠醒临水刚添万恨来
和暇日独处见寄
谢府殷楼少暇时又抛清宴入书帷三千余岁上下古八十一家文字奇【司马迁书上下纪三千余岁太玄有八十一家率多奇字】冷梦汉臯怀鹿隐静怜烟岛觉鸿离知君满箧前朝事凤诺龙奴借与窥
和袭美见访不遇
为愁烟岸老神?扶病呼儿斸翠苕秪道府中持简牍不知林下访渔樵花盘小墢晴初压叶拥疎篱冻未烧倚杖徧吟春照午一池冰段几多消
詶袭美见寄海蟹
药杯应阻蟹螯香却乞江边采捕郎自是扬雄知郭索【太玄经云蟹之郭索】且非何胤敢餦餭【何胤侈于食味稍欲去其甚者犹有魢腊糟蟹】骨清犹似含春霭沫白还疑带海霜强作南朝风雅客夜来偷醉早梅傍
和开元寺客省早景即事韵
日上罘罳叠影红一声清梵万缘空?褷满地贝多雪料峭入楼于阗风水榭初抽寥泬思竹窗犹挂梦?中灵香散尽禅家接谁共殷源小品同【辨正论亦有九流一曰禅家者流殷浩读小品经下二百籖疑义以问支道林】
独夜有怀因作吴体寄袭美
人吟侧景抱冻竹鹤梦缺月沈枯梧清涧无波鹿无魄白云有根虬有须云虬涧鹿真逸调刀名锥利非良图不然快作燕市饮笑抚肉枅【音磐】眠酒垆
阖闾城北有卖花翁讨春之士往往造焉因招袭美
故城边有卖花翁水曲舟轻去尽通十亩芳菲为旧业一家烟雨是元功闲添药品年年别笑指生涯树树红若要见春归处所不过携手问东风
和袭美病中海石榴花盛发见寄韵
紫府真人饷露囊猗兰灯烛未荧煌丹华乞曙先侵日金焰欺寒却照霜谁与佳名从海曲秪应芳裔出河阳那堪谢氏庭前见一段清香染郄郎
袭美以春橘见惠因次韵詶谢
到春犹作九秋鲜应是亲封白帝烟良玉有浆须让味明珠无纇亦羞圆堪居汉苑霜梨上合在仙家火枣前珍重更过三十子不堪分付野人边【王僧辩尝为荆南得橘一蔕三十子以献梁元帝】
和袭美病中书情寄崔谏议韵
或偃虚斋或在公蔼然林下昔贤风庭前有蝶争烟蘂帘外无人报水筒行药不离深幌底【时患眼疾】寄书多向远山中西园夜烛偏堪忆曾为题诗刻半红
詶病中见寄
逢花逢月便相招忽卧云航隔野桥春恨与谁同酩酊玄言何处问逍遥题诗石上空回笔拾蕙汀边独倚桡早晚却还岩下电【袭美时有眼疾】共寻芳径结烟条
和袭美病中孔雀
懒移金翠傍檐楹斜倚芳丛旧态生唯奈瘴烟笼饮啄可堪春雨滞飞鸣鸳鸯水畔回头羡荳蔻图前举眼惊争得鹧鸪来伴着不妨还校有心情
上元日道室焚修寄袭美
三清今日聚灵官玉刺齐抽谒广寒执盖冒花香寂历侍晨交佩响兰珊【执盖侍晨皆仙之贵侣矣】将排凤节分阶易欲校龙书下笔难唯有世尘中小兆夜来心拜七星坛
正月十五日惜春寄袭美
六分春色一分休满眼东波尽是愁花匠碍寒应束手酒龙多病尚垂头无穷懒惰齐中散有底机谋敌右侯见织短篷裁小檝挐烟闲弄个渔舟
次袭美病中见寄
日华风蕙正交光羯末相携藉草塘【羯谢玄小字末谢川小字】佳酒旋倾酃醁嫩短船闲弄木兰香烟丝鸟拂来萦带蘂榼人收去约簧今日好为联句会不成刚为欠檀郎
春雨即事寄袭美
小谢轻埃日日飞【小谢咏雨诗有散漫似轻埃句】城边江上阻春晖虽愁野岸花房冻还得山家药笋肥双屐着频看齿折败裘披苦见毛稀比隣钓叟无尘事洒笠鸣蓑夜半归
和袭美见寄韵
虽失春城醉上期下帷裁徧未裁诗因吟郢岸百亩蕙欲采商崖三秀芝栖野鹤笼寛使织施山僧饭别教炊但医沈约重瞳健不怕江花不满枝
偶掇野蔬寄袭美
野园烟里自幽寻嫩甲香蕤引渐深行歇每依鵶舅影挑频时见鼠姑心凌风蔼彩初携笼带露虚疎或贮襟欲助春盘还爱否不妨潇洒似家林
和袭美卧疾感春见寄韵
共寻花思极飞腾病带春寒去未能烟迳水涯多好鸟竹牀蒲倚但高僧须知日富为神授秪有家贫免盗憎除却数函图籍外更将何事结良朋
徐方平後闻赦因寄袭美
新春旒扆御翬轩海内初传涣汗恩秦狱巳收为厉气瘴江初返未招魂英才尽作龙蛇蛰【时停贡举】战地多成虎豹村除却数般伤痛外不知何事及王孙
袭美以鱼牋见寄因谢
捣成霜粒细麟麟知作愁吟幸见分向日乍惊新茧色临风时辩白萍文【鱼子曰白萍】好将花下承金粉堪送天边咏碧云见倚小窗亲襞染尽图春色寄夫君
和袭美病後春思韵
气和灵府渐氤氲酒有贤人药有君七字篇章看月得百劳言语傍花闻闲寻古寺消晴日最忆深溪枕夜云早晩共揺孤艇去紫屏风外碧波文
袭美以公斋小宴见招
早云才破漏春阳野客晨兴喜又忙自与酌量煎药水别教安置晒书牀依方酿酒愁迟去借様裁巾怕索将唯待数般幽事了不妨还入少年塲
京口
江干古渡伤离情断山零落春潮平东风料峭客帆远落叶夕阳天际明战舸昔浮千骑去钓舟今载一翁轻可怜宋帝筹帷处苍翠无烟草自生
润州送人往长洲
秋来频上向吴亭每上思归意剩生废苑池台烟里色夜村蓑笠雨中声汀洲月下菱船疾杨柳风高酒斾轻君住松江多少日为尝鲈鱠与蓴羮
润州江口送人谒池阳卫郎中
山翁曾约旧交懽须拂侯门侧注冠月在石头揺戍角风生江口亚帆竿间随野醉溪声閙独伴清谭晓色残待取新秋归更好九华苍翠入楼寒
甫里集卷八

[book_title]卷九
钦定四库全书
甫里集卷九
唐　陆龟蒙　撰
七言律诗
袭美以纱巾见惠因次韵詶谢
薄如蝉翅背斜阳不称春前赠【女减反】郎初觉顶寒生远吹预忧头白透新霜堪窥水槛澄波影好拂花墙亚蘂香知有芙蓉留自戴【桐柏真人戴芙蓉冠也】欲峩烟雾访黄房
闻袭美有亲迎之期因以寄贺
梁鸿夫妇欲双飞细雨轻寒拂雉衣初下雪窗应眷恋次乘烟幰奈光辉参差扇影分华月断续箫声落翠微见说春风偏有贺露花千朶照庭闱
袭美以巨鱼之半见分因以詶谢
谁与春江上信鱼可怜霜刃截来初鳞隳似撤骚人屋腹断疑伤远客书避网几跳山影破逆风曾蹙浪花虚今朝最是家童喜免泥荒畦掇野蔬
和馆娃宫怀古韵
镂楣消落濯春雨苍翠无言空断崖草碧未能忘帝女燕轻犹自识宫钗江山秪有愁容在劒佩应和愧色埋赖有伍员骚思少吴王才免似荆怀
同袭美游北禅院【院即顾司勲陆郎中旧宅】
连延花蔓映风廊岸帻披襟到竹房居士秪今开梵处先生曾是草玄堂清樽林下看香印远岫窗中挂鉢囊今日有情消未得欲将名理问思光
袭美以紫石砚见赠以诗迎之
霞骨坚来玉自愁琢成飞燕古钗头澄沙脆弱闻应伏青铁沉埋见亦羞最称风亭批碧简好将云窦渍寒流君能把赠行吟客徧写江南物象酬
和孙发百篇将游天台请诗赠行
直应天授与诗情百咏唯消一日成去把彩毫挥下国归参黄绶别春卿闲窥碧落怀烟雾暂向金庭隐姓名珍重兴公徒有赋石梁深处是君行
和开元寺笋园寄章上人
春龙争地养檀栾况是双林雨後看迸出似毫当垤?孤生如恨倚栏杆凌虚势欲齐金刹折赠光宜照玉盘更待锦苞零落後粉环高下局烟寒
蔷薇
倚墙当户自横陈致得贫家似不贫外布芳菲虽笑日中含芒刺欲伤人清香往往生遥吹狂蔓看看及四隣遇有客来堪玩处一端晴绮照烟新
和咏开元寺佛鉢
空王初受逞神功四鉢须臾现一重【至今鉢缘有四重也】持次想添香积饭覆时应带步罗锺光寒好照金毛鹿响静堪降白耳龙从此宝函香里见不烦西去诣灵峰
詶袭美夏首病愈见招韵
雨多青合是垣衣一幅蛮牋夜欵扉蕙带又闻寛沈约茅斋犹自忆王微方灵秪在君臣正篆古须抛点画肥除却伴谈秋水外野鸥何处更忘机
新夏东郊闲泛有怀袭美
迟于春日好于秋野客相携上钓舟经略彴时冠暂亚佩笭箵後带频搊蒹葭鹭起波揺笠村落蚕眠树挂钩料得秪君能爱此不争烟水似封侯
四月十五日道室书事寄袭美
乌饭新炊?香道家斋日以为常月苗杯举存三洞云蘂函开叩九章一掬阳泉堪作雨数铢秋石欲成霜可中值着雷平信为觅闲眠苦竹牀
看压新醅寄怀袭美
晓压糟牀渐有声旋如荒涧野泉清身前古态燻应出世上愁痕滴合平饮啄断年同鹤俭风波终日看人争樽中若使常能渌两绶通侯总强名
和登初阳楼寄怀北平郎中
远窗浮槛亦成年几伴杨公白昼筵日暖烟花曾扑地气和星象却归天闲将水石侵军垒醉引笙歌上钓船无限恩波犹在目东风吹起细漪涟
和夏初袭美见访题小斋韵
四隣多是老农家百树维桑半顷麻尽趂晴明修网架每和烟雨掉缲车啼莺偶坐身藏叶饷妇归来鬓带花不是对君吟复醉更将何事送年华
和袭美所居首夏适然有作韵
柿隂成列药花空却忆桐江下钓筒亦以鱼鰕供熟鹭近缘樱笋识隣翁闲分酒剂多还少自记书籖白间红更爱夜来风月好转思玄度对支公
和题达上人药圃二首
药味多从远客賫旋添花圃渐成畦三桠旧种根应异九节初移叶尚低山荚便和幽涧石水芝须带本池泥从今直到清秋日又有香苗几番齐
又
净名无语是清羸药草搜来喻更微一雨一风皆遂性花开花落尽忘机教疎兎缕金弦乱【兎丝别名】自拥龙刍紫汞肥莫怪独亲幽圃坐病容销尽欲依归
和怀华阳润卿博士三首
几降真官授隐书洛公曾到梦中无眉间入静三辰影肘後通灵五岳图北洞树形如曲盖东凹山色似重炉金墟福地能容否愿作冈前蒋负刍
又
火景应难到洞宫萧闲堂冷任天风谈玄麈尾抛云底服散龙胎在酒中有路还将赤城接无泉不共紫河通奇编早晚教传授免以神仙问葛洪
又
终日焚香礼洞云更思琪树转劳神曾寻下泊【宫名】常经月不到中峰又累春仙道最高黄玉籙暑天偏称白纶巾清斋若见茅司命乞取朱儿十二斤【朱儿事见登真隐诀】
以竹夹膝寄赠袭美
截得篔簹冷似龙翠光横在暑天中堪临薤簟闲凭月好向松窗卧跂风持赠敢齐青玉案醉吟偏称碧荷筒添君野具教多着为着西斋谱一通
和夏景无事因怀章来二上人韵二首
檐外青阳有二梅折来堪下冻醪杯【离骚注云盛夏以醇酒置冰上】高杉自欲生龙脑小弁谁能寄鹿胎丽事肯教饶沈谢谈微何必减宗雷还闻拟结东林社争奈渊明醉不来
又
忽忆高僧坐夏堂厌泉声閙笑云忙山重海澹怀中印月冷风微宿上方病後书求嵩少药定回衣染贝多香何时更问逍遥义【道林有逍遥游别义】五鬛松隂半石牀
桐江得一钓车以袭美乐烟波之思因出以为玩俄辱三篇复抒詶答
旋屈金钩劈翠筠手中盘作钓鱼轮忘情不效孤醒客有意闲窥百丈鳞雨似轻埃时一起云如高盖强相亲任他华毂低头笑此地终无覆败人
曾招渔侣下清浔独茧初随一锤深细辗烟华无辙迹静含风力有车音相呼野饭依芳草迭和山歌逗远林得失任渠但【平】取乐不曾生个是非心
病来悬着脆缗丝独喜高情为我持数幅尚凝烟雨态三篇能赋蕙兰词云深石净闲眠稳月上江平放溜迟第一莫教谙此境倚天功业待君为
和吴中书事寄汉南裴尚书
风清地古带前朝遗事纷纷未寂寥三泖凉波鱼蕝动【远祖士衡对晋武帝以三泖冬温夏凉】五茸春草雉媒娇【五茸吴王猎所茸各有名】云藏野寺分金刹月在江楼倚玉箫不用怀归忘此景吴王看即奉弓招
和夏景冲澹偶作二首韵
蝉雀参差在扇纱竹襟轻利箨冠斜垆中有酒文园会琴上无弦靖节家芝畹烟霞全覆穗橘洲风浪半浮花闲思两地忘名者不信人间髪解华
秪于池曲象山幽便是潇湘浸石楼斜拂芡盘轻鹜下细穿菱线小鲵游闲开茗焙尝须徧醉拨书帷卧始休莫道仙家无好爵方诸还拜碧琳侯
和送李明府之任南海
春尽之官直到秋岭云深处凭泷楼居人爱近沉珠浦候吏多来拾翠洲賨税尽应输紫贝蛮童多学佩金钩知君不恋南枝久抛却经冬白罽裘
和寄题罗浮轩辕先生所居
鼎成仙驭入崆峒百世犹传至道风暂应青词为穴凤却思丹徼伴冥鸿金公的的生炉际琼刃时时到梦中预恐浮山归有日载将云室十洲东
和寄琼州杨舍人
明时非罪谪何偏鹏鸟巢南更数千酒满椰杯消毒雾风随蕉扇下泷船人多药户行狂蛊吏有珠官出俸钱秪以直诚天自信不劳诗句咏贪泉
和宿报恩寺水阁
峯抱池光曲岸平月临虚槛夜何清僧穿小桧才分影鱼掷高荷渐有声因忆故山吟易苦各横秋簟梦难成周顒不用裁书劝自得凉天证道情
和醉中偶作见寄韵
海鹤飘飘韵莫侪在公犹与俗情乖初呈酒务求专判合祷山祠请自差永夜谭玄侵罔象一生交态忘形骸怜君醉墨风流甚几度题诗小谢斋
和寄滑州李副使员外
洛生闲咏正抽毫忽傍旌旗着战袍檄下连营皆破胆劒离孤匣欲吹毛清秋月色临军垒半夜淮声入贼壕除却征南为上将平徐功业更谁高
和吴中言怀寄南海二同年
曾见淩风上赤霄尽将华藻赴嘉招城连虎踞山图丽路入龙编海舶遥江客渔歌冲白荇野禽人语映红蕉庭中必有君迁树莫向空台望汉朝【交州记云有君迁树有朝台尉佗望汉所筑】
和伤史拱山人
曾说山西欲去寻岂知霜骨葬寒林常依净住师冥目兼事容成学筭心【史学浮图兼善筭术】逋客预斋还梵唱老猿窥祭亦悲吟唯君独在江云外谁诔孤贞置岘岑
白鸥【并序】
乐安任君尝为泾尉居吴城中地才数亩而不佩俗物有池池中有岛屿池之南西北边合三亭修篁嘉木掩隐隈奥处其一不见其二也君好奇乐异喜文学名理之士所得皆清散凝莹袭美知而偕诣既坐有白鸥翩然驯于砌下因请浮而翫之主人曰池中之族老矣每以豪健据有鸥之始浮辄逐而害之今畏不敢入吁昔人之心蓄机事犹或舞而不下况害之哉且羽族丽于水者多矣独鸥为闲暇其致不高耶一旦水有鲸鲵之患陆有狐狸之忧俦侣不得命啸尘埃不得澡刷虽蒙人之流赏亦天地之穷鸟也感而为诗邀袭美同作
惯向溪头漾浅沙薄烟微雨是生涯时时失伴沈山影往往争飞杂浪花晚树清凉还????鳿旧巢零落寄蒹葭池塘信美应难恋针在鱼唇劒在鰕
怀杨台文杨鼎文二秀才
秋早相逢待得春崇兰清露小山云【崇兰小山郡中二堂】寒花独自愁中见曙角多同醒後闻钓具每随轻舸去诗题闲上小楼分重思醉墨纵横甚书破羊欣白练裙
和袭美谢友人惠人参
五叶初成椵树隂紫团峯外即鷄林名参鬼盖须难见材似人形不可寻品第巳闻升碧简携持应合重黄金殷勤润取相如肺封禅书成动帝心
严子重以诗游于名胜间不幸且没袭美作诗序而吊之余和
每值江南日落春十年诗酒爱逢君芙蓉湖上吟船倚翡翠岩前醉马分秪有汀洲连旧业岂无章疏动遗文犹怜未卜佳城处更斸要离冢畔云
筭山
水绕苍山固护来当时盘踞实雄才周郎计策清宵定曹氏楼船白昼灰五十八年争虎视三千余骑骋龙媒何如今日家天下阊阖门临万国开
寄茅山何威仪二首
大小三峰次九华灵踪今尽属何家汉时仙上云巅鹤蜀地春开洞底花闲傍积岚寻瀑眼便凌残雪探芝芽年来巳奉黄庭教夕链腥魂晓吸霞
曾向人间拜节旄乍疑因梦到仙曹身轻曳羽霞襟狭髻耸峩烟鹿帻高山暖不荤峯上薤水寒仍落洞中桃从闻此日搜奇话转觉魂飞夜夜劳
甫里集卷九

[book_title]卷十
钦定四库全书
甫里集卷十
唐　陆龟蒙　撰
七言律诗
早秋吴体寄袭美
荒松古树只独倚败蝉残蛩苦相仍虽然诗胆大如斗争奈愁肠牵似绳短烛初添蕙幌影微风渐折蕉衣棱安得弯弓似明月快箭拂下西飞鹏
病中秋怀寄袭美
病容愁思苦相兼清镜无形未我嫌贪广异蔬行径窄故求偏药出钱添同人散後休賖酒双燕辞来始下帘更有是非齐未得重凭詹尹拂龟占
秋赋有期因寄袭美【时将主试贡士】
云似无心水似闲忽思名在贡书间烟霞鹿弁聊悬着隣里渔舠暂解还文草病来犹满箧药苗衰後即离山广寒宫树枝多少风送高低便可攀
和新秋即事三首韵
心似孤云任所之世尘中更有谁知愁寻冷落惊双鬓病得清凉减四支怀旧药溪终独往宿枯杉寺巳频期兼须为月求高处即是霜轮杀满时
帆檝衣裳尽钓徒往来踪迹遍三吴闲中展卷兴亡小醉後题诗点画麤松岛伴谭多道气竹窗孤梦岂良图还须待致昇平了即往扁舟放五湖
声利从来解破除秋滩唯忆下桐庐鸬鷀阵合残阳少蜻蛚吟高冷雨疎辩伏南华论指指才非玄晏借书书当时任使真堪笑波上三年学炙鱼
和南阳润卿将归雷平
朝市山林隐一般却归那减卧云懽堕阶红叶谁收得半盎清醪客酹乾玉笈诗成吟处晓金沙泉落梦中寒真仙若降如相问曾步星罡遶醮坛
顾道士亡弟子奉束帛乞铭于袭美因戏赠
童初真府召为郎君与抽毫刻便房亦谓神仙同许郭不妨才力似班扬比于黄绢词尤妙酬以霜缣价未当唯我有文无卖处笔锋销尽墨池荒
和访寂上人不遇
芭蕉霜後石栏荒林下无人闭竹房经抄未成抛素几锡鐶应撼过寒塘蒲团为拂浮埃散茶器空怀碧饽香早晚却还宗柄社夜深风雪对禅牀
秋夕文宴
笔阵初临夜正清击铜遥认小金钲飞觥壮若游燕市觅句难于下赵城隔岭故人因会忆傍檐栖鸟带吟惊梁王座上多词客五韵甘心第七成【梁昭明尝文宴赋诗各五韵刘孝威第七方成】
代广文詶袭美见赠韵
不知天隐在何乡且欲烟霞迹暂双鹤庙未能齐月驭鹿门聊拟并云牕藓衔荒磴移桑屐花浸春醪挹石缸莫惜查头容钓伴也应东印有余江
和寄毗陵魏处士朴
经苑初成墨沼开何人林下肯寻来若非宗测图山後即是韩康卖药回溪籁自吟朱鹭曲沙云还作白鸥媒唯应地主公田熟时送君家麴糵材
和初冬偶作寄南阳润卿韵
逐日生涯敢计冬可嗟寒事落然空窗怜返照缘书小庭喜新霜为橘红衰柳尚能和月动败兰犹拟倩烟笼不知海上今清浅试与飞书问洛公
和冬晓章上人院
山寒偏是晓来多况值禅牕雪气和病客功夫经未演故人书信纳新磨闲临静案修茶品独傍深溪记药科从此逍遥知有地更乘清月伴君过
和题周尊师所居
见说身轻鹤不如石房无侣共云居清晨自削灵香柹独夜空吟碧落书十洞飞精应徧吸一簪秋髪未曾梳知君便入悬珠会早晚东骑白鲤鱼
寒夜文宴【得惊字】
各将寒调触诗情旋见微澌入砚生霜月满庭人暂起汀洲半夜鴈初惊三清每为仙题想一日多因累句倾千里建康衰草外含毫谁是忆昭明
送润卿还华阳
何事轻舟近腊回茅家兄弟欲归来【茅司命以三月十八日十二月二日会于华阳天】封题玉洞虚无奏点检霜坛沆瀣杯云肆先生分气调山图公子爱词才殷勤为向东卿荐洒扫含真雪後台
和新罗弘惠上人请袭美为灵鹫山周禅师碑将还以诗送之
一函迢递过东灜秪为先生处乞铭已得雄词封静检却怀孤影在禅庭春过异国人应写夜读沧洲怪亦听遥想勒成新塔下尽空望碧礼文星
和寒日书斋即事三首每篇各用一韵
不必探幽上郁冈公斋吟啸亦何妨唯求薏苡供僧食别着氍毹待客牀春近带烟分短蕙晓来冲雪撼疎篁余杭山酒犹封在遥嘱高人未肯尝
已上星津八月槎文通犹自学丹砂【江文通有丹砂可学赋】仙经写得空三洞隐士招来别九华静对真图呼緑齿偶开丹室问黄牙方诸更是怜才子锡赉于君合有差名价皆酬百万余尚怜方丈讲玄虚西都宾问曾成赋东海人求近着书【袭美尝作吊江都赋又新罗僧请为大师碑铭】茅洞烟霞侵寤寐檀溪风月挂樵渔清朝还要廷臣在两地宁容便结庐
和腊後送内大德从朂游天台
应缘南国尽南宗欲访灵溪路暗通【溪在天台山下】归思不离双阙下去程犹在四明东铜鉼净贮桃花雨金策闲揺麦穗风【上人指期国清过夏】若恋吾君先拜疏为论台岳未封公
和寄题玉霄峯叶涵象尊师所居
天台一万八千丈师在浮云端掩扉永夜秪知星斗大深秋犹见海山微风前几降青毛节雪後应披白羽衣南望烟霞空再拜欲将飞魄问灵威
南阳广文博士还雷平後寄
微微春色染林塘亲拨烟霞坐涧房隂洞雪胶知未入浊醪风破的偷尝芝台晓用金铛煮星度闲将玉铪量几遍侍晨官欲降曙坛先起独焚香
和题支山南峰僧韵
眉毫霜细欲垂肩自说初栖海岳年万壑烟霞秋浚到一林风雨夜深禅时翻贝叶添新藏间插松枝护小泉好是清冬无外事匡牀斋罢向阳眠
送董少卿游茅山
威辇高悬度世名至今仙裔作公卿将随羽节朝珠阙曾佩鱼符管赤城【董尝判台州】云冻尚含孤石色雪乾犹堕古松声应知四扇灵方在待取归时緑髪生
和寄怀南阳润卿
高抱相逢各絶尘水经山疏不离身才情未拟汤从事玄解犹嫌竺道人霞染洞泉浑变紫雪披江树半和春谁怜故国无生计唯种南塘二亩芹
袭美将以绿罽为赠因成四韵
三迳风霜利若刀襜褕吹断罥?蒿病中祗自悲龙具世上何人识羽袍狐貉近怀珠履贵薜萝遥羡白巾高陈王轻暖如相遗免致衰荷效广骚
和过张祜处士丹阳故居【并序】
张祜字承吉元和中作宫体小诗辞曲艳发当时轻薄之流能其才合噪得誉及老大稍窥建安风格诵乐府录知作者本意短章大篇往往间出谏讽怨谲时与六义相左右善题目佳境言不可刋置别处此为才子之最也由是贤俊之士及高位重名者多与之游谓有鹄鹭之野孔翠之鲜竹柏之贞琴磬之韵或荐之于天子书奏不下亦受辟诸侯府性狷介不容物辄自劾去以曲阿地古澹有南朝之遗风遂筑室种树而家焉性嗜水石常悉力致之从知南海间罢职载罗浮石笋还不蓄善田利产为身後计死未二十年而故姬遗胤冻馁不暇前所谓鹄鹭孔翠竹柏琴磬之家虽朱轮尚乘遗编尚吟未尝一省其孤而恤其穷也噫人假之为玩好不根于道义耶惧其怨刺于神明耶天果不爱才没而犹谴耶吾一不知之友人顔弘至江南道中访其庐作诗吊而序之属余应和余汨没者不足哀承吉之道邀袭美同作庶乎承吉之孤倚其传而有怜者
胜华通子共悲辛荒迳今为旧宅隣一代交游非不贵五湖风月合教贫魂应絶地为才鬼名与遗编在史臣闻道平生偏爱石至今犹泣洞庭人
和袭美寄广文
忽辞明主事真君直取姜巴路入云龙篆拜时轻诰命霓襟披後小玄纁峰前北帝三元会石上东卿九锡文应笑世间名利火等闲灵府剩先焚
和袭美先辈悼鹤
一夜圆吭絶不鸣八公虚道得千龄方添上客云眠思忽伴中仙剑解形但掩丛毛穿古堞永留寒影在空屏君才幸自清如水更向芝田为刻铭
幽居有白菊一丛因而成咏呈知已
还是延年一种材【菊之别名】即将瑶朶冒霜开不如红艳临歌扇欲伴黄英入酒杯陶令接?堪岸着梁王高屋好欹来【梁朝有白纱高屋?】月中若有闲田地为劝嫦娥作意栽
和伤开元观顾道士
何事神超入杳冥不骑孤鹤上三清多应白简迎将去即是朱陵链更生药奠肯同椒醑味云謡空替薤歌声武皇徒有飘飘思谁问山中宰相名
和醉中即席赠润卿博士韵
共是虚皇简上仙清词如羽欲飘然登山凡着几緉屐破浪欲乘千里船远梦只留丹井畔闲吟多在酒旗前谁知海上无名者只记渔歌不记年
送浙东德师侍御罢府西归
王谢遗踪玉籍仙三年闲上鄂君船诗怀白阁僧吟苦俸买青田鹤价偏行次野枫临远水醉中衰菊卧凉烟芙蓉散尽西归去唯有山隂九万牋
送羊振文先辈往桂阳归觐
风雅先生去一麾过庭才子趣归期【时使君文人自毛诗博士出牧】让王门外开帆叶义帝城中望戟支郢路渐寒飘雪远湘波初暖涨云迟灵均精魄如能问又得千年贾傅词
袭美留振文宴龟蒙不赴次韵詶谢
绮席风开照露晴秪将茶荈代云觥繁弦似玉纷纷碎佳妓如鸿一一惊毫健几多飞藻客羽寒寥落映花鸎幽人独自西牕晚闲凭香柽反照明
和重送圆载上人归日本国
老思东极旧岩扉却待秋风泛舶归晓梵阳乌当石磬夜禅隂火照田衣见翻经论多盈箧亲植杉松大几围遥想到时思魏阙只应遥拜望斜晖
和褚家林亭
一阵西风起浪花遶栏杆下散瑶华高窗曲槛仙侯府卧苇荒芹白鸟家孤岛待寒凝片月远山终日送余霞若知方外还如此不要秋乘上海槎
归鴈
北走南征象我曹天涯迢递翼应劳似悲边雪音犹苦初背岳云行未高月岛聚栖防暗缴风滩斜起避惊涛时人不问随阳意空拾栏边翡翠毛
王先辈草堂
松径隈云到静堂杏花临涧水流香身从乱後全家隐日校人间一倍长金緑【疑作籙】渐加新品秩玉皇偏赐羽衣裳何如圣代弹冠出方朔曾为汉侍郎
句曲山朝真词二首【并序】
岁三月十八日句曲山道士朝真于大茅峰上学神仙有至自千万里者余距华阳天程止信宿尘约不能遂去驰神旦旦忽若载昇矣因作朝真词迎送各二解以自塞意
九华磬答寒泉急十絶幡揺翠微湿司命旍旌未下来焚香抱简凝神立残星下照霓襟冷缺月才分鹤轮影空洞灵章发一声春来万壑烟花醒　右迎真
萦云凤髻飘然解玉钺玄干俨先迈朝真弟子悄无言再拜碧杯添沆瀣火铃跳跃龙毛盖脑髪青青赮綷綷万象销沈一瞬间空余月外闻残佩　右送真
伤越
越谿自古好风烟盗束兵纒已半年访戴客愁随水远浣纱人泣共埃捐临焦赖洒王师雨欲堕重登刺史天早晚山川尽如故清吟闲上鄂君船
甫里集卷十

[book_title]卷十一
<集部,别集类,汉至五代,甫里集>
钦定四库全书
甫里集卷十一
唐　陆龟蒙　撰
七言絶句
自遣诗三十首【并序】
自遣诗者震泽别业之所作也故疾未平厌厌卧田舍中农夫日以耒耜事相聒每至夜分不睡则百端兴怀搅人思益纷乱无绪且诗者持也谓持其情性使不暴去因作四句诗累至三十絶絶各有意既曰自遣亦何必题为
五年重别旧山村树有交柯犊有孙更感卞峰顔色好晓云才散便当门
雪下孤村淅淅鸣病魂无睡洒来清心摇秪待东牕晓长愧寒鸡第一声
多情多感自难忘秪有风流共古长座上不遗金带枕陈王词赋为谁伤
甫里先生未白头酒旗犹可战高楼长鲸好鱠无因得乞取艅艎作钓舟
花濑蒙蒙紫气昏【紫花濑在顾渚步口】水边山曲更深村终须拣取幽栖处老桧成双便作门
隂洞曾为采药行冷云凝絶烛微明玉芝敲折琤然堕合有真人上姓名
长叹人间髪易华暗将心事许烟霞病来前约分明在药鼎书囊便是家
醖得秋泉似玉容比于云液更应浓思量北海徐刘辈枉向人间号酒龙
羊偘【口旱口汗二切】多应自古豪解盘金矟置纎腰纵然此事教双得不博溪田二顷苗
偶然携稚看微波临水春寒一倍多便使笔精如逸少懒能书字换群鹅
昔闻庄叟迢迢梦又道韩生苒苒飞知有姓名聊寄问更无言语抱斜晖
雪侵春事太无端舞急微还近腊寒应是也疑真宰怪休时犹未徧林峦
数尺游丝堕碧空年年长是惹东风争知天上无人住亦有春愁鹤发翁
谁使寒鸦意绪娇云晴山晩动情憀乱和残照纷纷舞应索阳乌次第饶
古往天高事渺茫争知灵媛不凄凉月娥如有相思泪秪待方诸寄两行
本来云外寄闲身遂与溪云作主人一夜逆风愁四散晓来零落傍衣巾
渊明不待公田熟乘兴先秋解印归我为余粮春未去到头谁是复谁非
云拥根株抱石危斵来文似瘦蛟螭幽人带病慵朝起秪向春山尽日欹
月澹花闲夜巳深宋家微咏若遗音重思万古无人赏露湿清香独满襟【宋玉有微咏赋】
南岸春田手自农往来横截半江风有时不耐轻桡兴暂欲蓬山访洛公
贤达垂竿小隐中我来真作捕鱼翁前溪一夜春流急巳学严滩下钓筒
水国君王又姓萧风情由是冠南朝灵和殿下巴江柳十二旒前舞翠条
强梳蓬鬓整斜冠片烛光微夜思阑天意最饶惆怅事单栖分付与春寒
无多药圃近南荣合有新苗次第生稚子不知名品上恐随春草鬭输赢
一派溪随箬下流春来无处不汀洲漪澜未碧蒲犹短不见鸳鸯正自由
山下花明水上曛一桡青翰破霞文越人但爱风流客绣被何须属鄂君
妍华须是占时生准拟差肩不近情佳丽几时腰不细荆王辛苦致宫名
奼女精神似月孤敢将容易入洪炉人间纵道铅华少蝶翅新篁未肯无
贞白求丹变姓名主恩潜助亦无成侯家竟换梁天子王整徒劳作外兵
春雨能膏草木肥就中林野碧含滋唯余病客相逢背一夜寒声减四肢
别墅怀归
东去沧溟百里余沿江潮信到吾庐就中家在蓬山下一日堪凭两寄书
野井
朱阁前头露井多碧梧桐【一本作桃花】下美人过寒泉未必能如此奈有银缾素绠何
南征
丞相南征定有无幕中谁是骋良图遥知贼胆纵横破绕帐生犀一万株
北渡
江客柴门枕浪花鸣机寒橹任呕哑轻舟过去真堪画惊起鸬鷀一阵斜
夜泊咏栖鸿
可怜霜月暂相依莫向衡阳趂逐飞同是江南寒夜客羽毛单薄稻粱微
早行
水寒孤棹触天文直似乘槎去问津纵使碧虚无限好客星名字也愁人
木兰堂
洞庭波浪渺无津日日征帆送远人几度木兰舟上望不知元是此花身
和袭美春夕陪崔谏 议樱桃园宴
佳人芳树杂春蹊花外烟蒙月渐低几度艶歌清欲转流鹦惊起不成栖
和松江早春
柳下江飡待好风暂时还得狎渔翁一生无事烟波足唯有沙边水勃公
和女坟湖【即吴王葬女之所】
水平波淡遶回塘鹤殉人沈万古伤应是离魂双不得至今沙上少鸳鸯
和泰伯庙
故国城荒德未荒年年椒奠湿中堂迩来父子争天下不信人间有让王
和宿木兰院
苦吟清漏迢迢极月过花西尚未眠犹忆故山欹警枕夜来呜咽似流泉
和重题蔷薇
穠华自古不得久况是倚春春巳空更被夜来风雨恶满阶狼藉没多红
和春夕酒醒
几年无事傍江湖醉倒黄公旧酒垆觉後不知明月上满身花影倩人扶
和木兰後池三咏
重台莲花
水国烟乡足芰荷就中芳瑞比难过风情为与吴王近红萼常教一倍多
浮萍
晩来风约半池明重叠侵沙緑罽成不用临池更相笑最无根蔕是浮名
白莲
素蘤多蒙别艶欺此花真合在瑶池还应有恨无人觉月晓风清欲堕时
和重题後池
晓烟清露暗相和浴鴈浮鸥意绪多却是陈王词赋错枉将心事托微波
和胥门闲泛
细桨轻撶下白苹故城花谢緑隂新岂无今日逃名士试问南塘着屧人
袭美初植松桂偶题
轩隂冉冉移斜日寒韵泠泠入晩风烟格月姿曾不改至今犹似在山中
和馆娃宫怀古五絶
三千虽衣水犀珠半夜夫差国暗屠犹有八人皆二八独教西子占亡吴
一宫花渚?涟漪俀堕鸦鬟出茧眉可料座中歌舞袖便将残节拂降旗
几多云榭倚青冥越焰烧来一片平此地最应沾恨血至今春草不匀生
江色分明练遶台战帆遥隔绮疏开波神自厌荒淫主句践楼船稳帖来
宝袜香綦碎晓尘乱兵谁惜似花人伯劳应是精灵使犹向残阳泣暮春
和虎丘寺西小溪闲泛三絶
树号相思枝拂地鸟语提壶声满溪云涯一里千万曲直是渔翁行也迷
荒柳卧波浑似困宿云遮坞未全痴云情柳意萧萧会若问诸余摠不知
每逢孤屿一倚檝便欲狂歌同采薇任是烟萝中待月不妨欹枕扣舷归
和天竺寺八月十五夜桂子
霜实常闻秋半夜天台天竺堕云岑【垂拱中天台桂子落一百余日方止】如何两地无人种却是湘漓是桂林
戏题袭美书印囊
鹊衔龟顾妙无余不爱封侯爱石渠应笑休文过万卷至今谁道沈家书
和钓侣二章
一艇轻撶看晓涛接?抛下漉春醪相逢便倚蒹葭泊更唱菱歌擘蟹螯
雨後沙虚古岸崩鱼梁移入乱云层归时月堕汀洲暗认得妻儿结网灯
和寄同年韦校书
万古风烟满故都清才搜括妙无余可中寄与芸香客便是江南地里书
和初冬偶作
桐下空堦叠緑钱貂裘初绽拥高眠小垆低幌还遮掩酒滴灰香似去年
和醉中寄一壶并一絶
酒痕衣上杂莓苔犹忆红螺一两盃正被遶篱荒菊笑日斜还有白衣来
和再韵
堦下饥禽啄嫩苔野人方倒病中盃寒蔬卖却还沽吃可有金貂换得来
和重玄寺双矮桧
可怜烟刺是青螺如到双林误礼多更忆早秋登北固海门苍翠出晴波
醉中戏赠袭美
南北风流旧不同伧吴今日若相通病来犹伴金盃满欲得人呼小禇公
润卿遗青?饭
旧闻香积金仙食今见青精玉斧飡自笑镜中无骨録可能飞上紫云端
文讌招润卿博士辞以道侣将至一絶寄之
仙客何时下鹤翎方瞳如水脑华清不过传达杨君梦从许人间小兆听
再招
遥知道侣谈玄次又是文交丽事时虽是寒轻云重日也留花簟待徐摛
徐梁怨别
寥寥缺月看将落檐外霜华染罗幕不知兰棹到何山应倚相思树边泊
玩金鸂?戏赠袭美
曾向溪边泊暮云至今犹忆浪花群不知镂羽凝香雾堪与鸳鸯觉後闻
闲居杂题五首【以题十五字离合】
鸣蜩早
闲来倚杖柴门口鸟下深枝啄晩虫周步一池销半日十年听此鬓如蓬
野态真
君如有意躭田里予亦无机向艺能心迹所便唯是直人间闻道最先憎
松间斟
子山园静怜幽木公干词清咏荜门日上风微潇洒甚斗醪何惜置盈樽
饮岩泉
巳甘茅洞三君食欠买桐江一朶山严子濑高秋浪白水禽飞尽钓舟还
当轩鹤
自笑与人乖好尚田家山客共柴车干时未似接卢鹤鸟道闲携相尔书
药名离合夏日即事三首
乘屐着来幽砌滑石甖煎得远泉甘草堂秪待新秋景天色微凉酒半酣
避暑最须从朴野葛巾筠席更相当归来又好乘凉钓藤蔓隂隂着雨香
窗外晓帘还自卷栢烟兰露思晴空青箱有意终须续断简遗编一半通
和怀锡山药名离合二首
鹤伴前溪栽白杏人来隂洞写枯松萝深境静日欲落石上未眠闻远钟
佳句成来谁不伏神丹偷去亦须防风前莫怪携诗藁本是吴吟荡桨郎
和怀鹿门县名离合二首
云容覆枕无非白水色侵矶直是蓝田种紫芝飡可寿春来何事恋江南
竹溪深处猿同宿松阁秋来客共登封迳古苔侵石鹿城中谁解访山僧
寄题天台国清寺齐梁体
峯带楼台天外立明河色近罘罳湿松间石上定僧寒半夜楢溪水声急
和谏议詶先辈霜菊
紫茎芳艶照西风秪怕霜华掠断丛争奈病夫难强饮应须速自召车公
寒日古人名
初寒朗咏徘徊立欲谢玄关早晩开昨日登楼望江色鱼梁鸿鴈几多来
和皋桥
横絶春流架断虹凭栏犹思五噫风今来未必非梁孟却是无人继伯通
和袭美悼鹤
酆都香稻字重思遥想飞魂去未饥争奈野鸦无数健黄昏来占旧栖枝
和醉中袭美先起
莫唱艶歌凝翠黛巳通仙籍在金闺他时若寄相思泪红粉痕应伴紫泥
和酒病偶作
柳疎桐下晩牕明秪有微风为折酲唯欠白绡笼解散【解散王俭髻名时人皆慕之也】洛生闲咏两三声
忆白菊
稚子书传白菊开西成相滞未容回月明阶下牕纱薄多少清香透入来
和同润卿寒夜访袭美各惜其志韵
醉运飘飘不可亲掉头吟侧华阳巾如能跂脚南窗下便是羲皇世上人
和寒夜文醼润卿有期不至
细雨轻觞玉漏终上清词句落吟中松斋一夜怀贞白霜外空闻五粒风
移石盆
移得龙泓潋灔寒月轮初下白云端无人尽日澄心坐倒影新篁一两竿
石竹花咏
曾看南朝画国娃古萝衣上碎明霞而今莫共金钱鬭买却春风是此花
甫里集卷十一

[book_title]卷十二
钦定四库全书
甫里集卷十二
唐　陆龟蒙　撰
七言絶句
和友人许惠酒以诗徵之
涷醪初漉嫩如春轻蚁漂漂杂蘂尘得伴方平同一醉明朝应作蔡经身
圆载上人挟儒书归日本国
九流三藏一时倾万轴光凌渤澥声从此遗编东去後却应荒外有诸生
闲吟
闲吟料得三更尽始把孤灯背竹窗一夜西风高浪起不教归梦过寒江
秘色越器
九秋风露越寒开夺得千峰翠色来好向中宵盛沆瀣共嵇中散鬭遗杯
景阳宫井
古堞烟埋宫井树陈主吴姬堕泉处舜没苍梧万里云却不闻将二妃去
江南二首
便风船尾香秔熟细雨罾头赤鲤跳待得江飡闲望足日斜方动木兰桡
村边紫荳花垂次岸上红梨叶战初莫怪烟中重囘首酒家青紵一行书
溪思雨中
雨映前山万絇丝?声冲破似鸣机无端织得愁成段堪作骚人酒病衣
江城夜泊
漏移寒箭丁丁急月挂虚弓霭霭明此夜离魂堪射断更须江?两三声
宫人斜
草着愁烟似不春晩莺哀怨问行人须知一种埋香骨犹胜昭君作虏尘
送棊客
满目山川势似棊况当秋鴈正斜飞金门若召羊玄保赌取江东太守归
汉宫词
招灵阁上霓旌絶柏梁台中珠翠稠一身三十六宫夜露滴玉盘青桂秋
上清
玉林风露寂寥清仙妃对月闲吹笙新篁冷涩曲未尽细拂云枝栖凤惊
秋荷
蒲茸承露有佳色茭叶束烟如効颦盈盈一水不得渡冷翠遗香愁向人
有别二首
且将丝线系兰舟醉下烟汀减去愁江上有楼君莫上落花随浪正东流
池上巳看莺舌默云间应即鴈翰开唯愁别後当风立万树将秋入恨来
病中晓思
月堕霜西竹井寒辘轳丝冻下瓶难幽人病久浑成渇愁见龙书一鼎乾
送友之湖上
故人溪上有鱼舟竿倚风苹夜不收欲寄一函聊问讯洪乔宁作置书邮
寒日逢僧
瘦胫高褰梵屧轻野塘风劲锡环鸣如何不向深山里坐拥闲云过一生
冬柳
柳汀斜对野人牕零落衰条傍晓江正是霜风飘断处寒鸥惊起一双双
寄友
敬亭寒夜溪声里同听先生讲太玄上得云梯不囘首钓竿犹在五湖边
岛树
波涛漱苦盘根浅风雨飘多着叶迟迥出孤烟残照里鹭鸶相对立高枝
头陀僧
万峰围绕一峰深向此长修苦行心自扫雪中归鹿迹天明恐被猎人寻
晩渡
半波风雨半波晴渔曲飘秋野调清各様莲船逗村去笠檐蓑袂有残声
赠老僧二首
枯貌自同霜里木余生唯指佛前灯少时写得坐禅影今见问人何处僧
自有家山供衲线不离溪曲取庵茅旧曾闻说林中鸟定後长来顶上巢
忆山泉
一夜寒声来梦里平明着屐到声边心期盛夏同过此脱却荷衣石上眠
白芙蓉
澹然相对却成劳月染风裁个个高似说玉皇亲谪堕至今犹着水霜袍
严光钓台
片帆竿外揖清风石立云孤万古中不是狂奴为故态仲华争得黑头公
读陈拾遗集
蓬颗何时与恨平蜀江衣带蜀山轻寻闻骑士枭黄祖自是无人祭祢衡
吴宫怀古
香迳长洲尽棘丛奢云艶雨秪悲风吴王事事须亡国未必西施胜六宫
送琴客之建康
蕙风杉露共泠泠三峡寒泉漱玉清君到南朝访遗事柳家双锁旧知名
闺怨
白袷行人又远游日斜空上映花楼愁丝堕絮相逢着绊惹春风卒未休
丁香
江上悠悠人不问十年云外醉中身殷勤解却丁香结纵放繁枝散诞春
种蒲
杜若溪边手自移旋抽烟剑碧参差何时织得孤帆去悬向秋风访所思
范蠡
平吴专越祸胎深岂是功成有去心句践不知嫌乌喙归来犹自铸良金
山僧二首
山藓几重生草履涧泉长自满铜缾时将如意敲眠虎遣向林间坐听经
一夏不离苍岛上秋来频话石城南思归瀑布声前坐却把松枝拂旧庵
上云乐
青丝作筰桂为船白兔捣药虾蟇丸便浮天汉泊星渚囘首笑君承露盘
眠
一簟临窗薤叶秋小帘风荡半离钩魂清雨急梦难到身在五湖波上头
行
寻人直到月坞北觅鹤便过云峰西只今犹有疎野调但绕莓苔风雨畦
倚
橘下凝情香染巾竹边留思露摇身背烟垂首尽日立忆得山中无事人
吟
忆山摇膝石上晩怀古掉头溪畔凉有时得句一声发惊起鹭鸶和夕阳
食
日午空斋带睡痕水蔬山药荐盘飱林乌信我无机事长到而今下石盆
坐
偶避蝉声来隙地忽随鸿影入辽天闲僧不会寂寥意道学西方人坐禅
新沙
渤澥声中涨小堤官家知後海鸥知蓬莱有路教人到应亦年年税紫芝
邺宫词二首
魏武平生不好香枫胶蕙炷洁宫房可知遗令非前事却有余薰在绣囊
花飞蝶骇不愁人水殿云廊别置春晓日靓粧千骑女白樱桃下紫纶巾
古别离
仙人左手把长箭欲射日乌乌不栖何事离情畏明发一心唯恨汝南鸡
高道士
峨眉道士风骨峻手把玉皇书一通东游借得琴高鲤骑入蓬莱清浅中
蔬食
孔融不要留残脍庾悦无端恡子鹅香稻熟来秋菜嫩伴僧飡了听云何
寄远
缥梨花谢莺口吃黄犊少年牛未归画扇红弦相揜映独看斜月下帘衣
山中僧
手关一室翠微里日暮白云栖半间白云朝出天际去若比老僧犹未闲
洞宫秋
浓霜打叶落地声南溪石泉细泠泠洞宫寂寞人不寐坐见月生云母屛
连昌宫词二首
门
金铺零落兽鐶空斜揜双扉细草中日暮鸟归宫树緑不闻鸦轧闭春风
阶
草没苔封叠翠斜坠红千叶拥残霞年年直为秋霖苦滴陷青珉隐起花
怀宛陵旧游
陵阳佳地昔年游谢脁青山李白楼唯有日斜溪上思酒旗风影落春流
松石晓景图
霜骨云根惨澹愁宿烟封着未全收将归与说文通後写得松江岸上秋
钓车
小轮轻线妙无双曾伴幽人酒一缸洛客见时如有问辗烟冲雨过桐江
漉酒巾
靖节高风不可攀此巾犹坠冻醪间偏宜雪夜山中戴认取时情与醉顔
华阳巾
莲花峯下得佳名云褐相兼上鹤翎须是古坛秋霁後静焚香炷礼寒星
方响
击霜寒玉乱丁丁花底秋风拂坐生王母闲看汉天子满猗兰殿佩环声
白鹭
雪然飞下立苍苔应伴江鸥拒我来见欲扁舟揺荡去倩君先作水云媒
溪行
晩天寒雨上滩时他巳扬舲我尚迟自是樯低帆幅少溪风终不两般吹
太湖叟
细桨轻船买石归酒痕狼藉徧苔衣攻车战舰繁如织不肯囘头问是非
答友
荆卿雄骨化为尘燕市应无共饮人能脱鷫鸘来换酒五湖赊与一年春
偶作
酒信巧为缲病绪花音长作嫁愁媒也知愁病堪囘避争奈流莺唤起来
春思二首
竹外麦烟愁漠漠短翅啼禽飞魄魄此时忆着千里人独坐支颐看花落
江南酒熟清明天高高緑斾当风悬谁家无事少年子满面落花犹醉眠
访僧不遇
棹倚东林欲问禅远公飞锡未应还蒙庄弟子相看笑何事空门亦有关
谢山泉
决决春泉出洞霞石壜封寄野人家草堂尽日留僧坐自向前溪摘茗芽
洞宫夕
月午山空桂花落华阳道士云衣薄石坛香散步虚声杉云清冷滴栖鹤
峡客行
万仭峯排千劒束孤舟夜系峯头宿蛮溪雪坏蜀江倾灔澦朝来大如屋
江边
江边日晩潮烟上树里鸦鸦桔槔响无因得似灌园翁十亩春蔬一藜杖
帘
枕映疎容晩向欹秋烟脉脉雨微微逆风障燕寻常事不学人前当妓衣
开元杂题七首
玉龙子
何代奇工碾玉英细髯纎角尽雕成烟乾雾悄君心苦风雨长随一掷声
照夜白
雪虯轻骏步如飞一练腾光透月旗应笑穆王抛万乘踏风鞭露向瑶池
舞马
月窟龙孙四百蹄骄骧轻步应金鞞曲终似要君王宠囘望红楼不敢嘶
杂伎
拜象驯犀角觝豪星丸霜劒出花高六宫争近乘舆望珠翠三千拥赭袍
雪衣女
嫩红钩曲雪花攒月殿栖时片影残自说夜来春梦恶学持金偈玉栏干
绣岭宫
绣岭花残翠倚空碧牕瑶砌旧行宫闲乘小驷浓隂下时举金鞭半袖风
汤泉
暖殿流汤数十间玉渠香细浪囘环上皇初解云衣浴珠棹时敲瑟瑟山
荆溪早景题杜秀才水亭
晓和风露立晴烟秪恐腥魂涴洞天云肆有龙君若买便敲初日铸金钱
翠碧
红襟翠翰两参差径拂烟华上细枝春水渐生鱼易得莫辞风雨坐多时
甫里集卷十二

[book_title]卷十三
钦定四库全书
甫里集卷十三
唐　陆龟蒙　撰
杂体诗
水国
水国不堪旱斯民生甚微直至葭菼少敢言鱼蟹肥我到荒村无食啗对案又非谢梁览况是乾苗结子疎归时秪得藜羮糁
井上桐
美人伤别离汲井常待晓愁因辘轳转惊起双栖鸟独立傍银牀碧梧风嫋嫋
门前路
门前向城路一直复一曲曲去日中还直行日暮宿何必日中还曲涂荆棘间
彼农【四言二首】
世路巇险淳风荡除彼农家流犹存厥初稿焉而席茨焉而居首乱如葆形枯若腒大耋既鲐童子未【音鱼】以负以载悉薅悉鉏我慕圣道我耽古书小倦于学时游汝庐有饭一盛莫盐莫蔬有繻一缇不襟不袪所谓饥寒汝何逭欤
又
禹贡厥田上下各异善人为邦民受其赐去年西成野有遗穗今夏南亩旱气赤地遭其丰凶概敛无二退输弗供进诉弗视号于旻天以血为泪孟子有言王无罪岁诗之穷辞以嫉悍吏
晓起即事因成回文寄袭美
平波落月吟闲景暗幌浮烟思起人清露晓垂花谢半远风微动蕙抽新城荒上处樵童小石藓分来宿鹭驯晴寺野寻同去好古碑苔字细书匀
回文
静烟临碧树残雪背晴楼冷天侵极戍寒月对行舟
奉詶苦雨见寄
松篁交加午隂黑别是江南烟霭国顽云猛雨更相欺声似虓号色如墨茅茨裛烂檐生衣夜夜化为萤火飞萤飞渐多屋渐薄一注愁霖当面落愁霖愁霖尔何错灭顶于余奚所作既不能赋似陈思王又不能诗似谢康乐【曹有愁霖赋谢有愁霖诗】昔年尝过杜子美亦得高歌破印纸惯曾掀搅大笔多为我才情也如此高揖愁霖词未巳披文忽自皮夫子哀弦怨柱合为吟?我穷栖蓬藋里初悲湿翼何由起末欲牋天叩天耳其如玉女正投壶笑电霏霏作天喜我本曾无一棱【去】田平生啸傲空渔船有时赤脚弄明月踏破五湖水底天去岁王师东下急输兵粟尽民相泣伊余不战不耕人敢怨烝黎无糁粒不然受性圆如规千姿万态分毫氂唾壶虎子尽能执舐痔折枝无所辞有头强方心强直撑柱颓风不量力自爱垂名野史中宁论抱困荒城侧唯君浩叹非庸人分衣辍饮来相亲横眠木榻忘华荐对食露葵轻八珍欲穷玄凤未白欲怀仙鲸尚隔不如驱入醉乡中只恐醉乡田地窄
夏日闲居作四声诗寄袭美
平声
荒池菰蒲深闲堦莓苔平江边松篁多人家帘栊清为书淩遗编调弦夸新声求懽虽殊途探幽聊怡情
平上声
朝烟涵楼台晩雨染岛屿渔童惊狂歌艇子喜野语山容堪停杯柳影好隐暑年华如飞鸿斗酒幸且举
平去声
新开窗犹偏自种蕙未遍书籖风揺闻钓榭雾破见耕耘闲之资啸咏性最便希夷全天真讵要问贵贱
平入声
端居愁无涯一夕髪欲白因为鸾章吟忽忆鹤骨客手披丹台文脚着赤玉舄如蒙清音詶若渇吸月液
詶苦雨四声重寄三十二句
平声
幽栖眠疎窗豪居凭高楼浮沤惊跳丸寒声思重裘牀前垂文竿巢边登轻舟虽无东皋田还生鱼乎忧
平上声
层云愁天低久雨倚槛冷丝禽藏荷香锦鲤遶岛影心将时人乖道与隐者静桐隂无深泉所以逞短绠
平去声
乌蟾俱沈光昼夜恨暗度何当乘云螭面见上帝愬臣言隂灵欺诏用利剑付回车诛群奸自散万籁怒
平入声
危檐仍空阶十日滴不歇青莎看成狂白菊即欲没吴王荒金樽越妾挟玉瑟当时虽愁霖亦若惜落月
叠韵双声二首
叠韵山中吟
琼英轻明生石脉滴沥碧玄铅仙偏怜白帻客亦惜
双声溪上思
溪空唯容云木密不陨雨迎渔隐映间安问讴鸦橹
叠韵吴宫词二首
肤愉吴都姝眷恋便殿宴逡巡新春人转面见战箭
又
红栊通东风翠珥醉易坠平明兵盈城弃置遂至地
惜花
人寿期满百花开唯一春其间风雨至旦夕旋为尘若使花解愁愁于看花人
和胥口即事【六言二首】
雨後山容若动天寒树色如消目送回汀隐隐心随挂鹿揺揺白蒋知秋露裛青枫欲暮烟饶莫问吴趋行乐酒旗竿倚河桥
把钓丝随浪远采莲衣染香浓緑倒红飘欲尽风斜雨细相逢断岸沈渔略【约略二音鱼网也】隣村送客即是清霜刮野乘闲莫厌来重
聨句诗
寒夜聨句
静境揖神凝寒华射林缺【龟蒙】清知思绪断爽觉心源澈【日休】高唱戛金奏朗咏铿玉节【龟蒙】我思方沈寥君词复凄切【日休】况闻风篁上摆落残冻雪【龟蒙】寂尔万籁清皎然诸霭灭【日休】西窗客无梦南浦波应结【龟蒙】河光正如剑月魄方似玦【日休】短烬不禁挑冷毫看欲折【龟蒙】何夕重相期浊醪还为设【日休】
开元寺楼看雨聨句
海上风雨来掀轰杂飞电登楼一凭槛满眼蛟龙战【龟蒙】须臾造化惨倏忽堪舆变万户响戈鋋千家披组练【日休】群飞抛轮石杂下攻城箭点急似摧胸行斜如中面【龟蒙】细洒魂空冷横飘目能眩垂檐珂佩喧?瓦珠玑溅【日休】无言九陔远瞬息驰应遍密处正垂絙微时又悬綫【龟蒙】写作玉界破吹为羽林旋翻伤列缺劳却怕丰隆倦【日休】遥瞻山露色渐觉云成片远树欲鸣蝉深檐尚藏燕【龟蒙】残雷隐辚尽反照依微见天光洁似磨湖彩熟于练【日休】疎帆逗前渚晩磬分凉殿接思强挥毫窥词几焚砚【龟蒙】佶栗乌皮几轻明白羽扇毕景好疎吟余凉可清宴【日休】君携下高磴僧引还深院駮藓浄铺筵低松湿垂鬋【龟蒙】斋明乍虚豁林霁逾葱蒨早晩重登临欲去多离恋【日休】
北禅院避暑聨句【院昔为戴顒宅後司勲陆郎中居之】
歊蒸何处避来入戴顒宅逍遥脱单绞放旷抛轻策爬搔林下风偃仰涧中石【日休】残蝉烟外响野鹤沙中迹到此失烦襟萧然揖禅伯藤悬叠霜蜕桂倚支云锡【龟蒙】清隂竖毛髪爽气舒筋脉逐幽随竹书选胜铺苮席鱼跳上紫芡蝶化缘青壁【日休】心是玉莲徒耳为金磬敌吾宗昔高尚志在羲皇易岂独断韦编几将刓?擿【龟蒙】天书既屡降野抱难自适一入承明庐盱衡论今昔流光不容寸斯道甘枉尺【日休】既起谢儒玄亦翻商羽翼封章帷幄遍梦寐江湖白摆落函谷尘高欹华阳帻【龟蒙】诏去云无信归来鹤相识半病夺牛公全慵捕鱼客少微光一点落此芒索【日休】释子问池塘门人废幽赜堪悲东序宝忽变西方籍不见步兵诗空怀康乐屐【龟蒙】高名不可效胜境徒堪惜墨沼转疎芜玄斋逾閴寂迟迟不能去凉颸满杉柏【日休】日下洲岛清烟生苾蒭碧俱怀出尘想共有吟诗癖终与净名游还来雪山觅【龟蒙】
寂上人院聨句
瘿牀空默坐清景不知斜暗数菩提子闲看薜荔花【日休】有情唯墨客无语是禅家背日聊依桂尝泉欲试茶【龟蒙】石形蹲玉虎池影闪金虵经笥安岩匼缾囊挂树桠【日休】书传沧海外龛寄白云涯竹色寒凌箔灯光静隔纱【龟蒙】趂幽翻小品逐胜讲南华莎彩融黄露莲衣染素霞【日休】水堪伤聚沫风合落天葩若许传心印何辞古堞赊【龟蒙】
开元寺避暑怀鲁望因飞笔聨句
烦暑虽难避僧家自有期泉甘于马乳苔滑似龙漦【日休】任诞襟全散临幽榻旋移松行将雅拜篁阵欲交麾【龟蒙】望塔青识登楼白鸽知石经森欲动珠像俨将怡筠簟临杉穗纱巾透雨丝静谭蝉噪少凉步鹤随迟【日休】烟重回蕉扇风轻拂桂帷对碑吴地说开卷梵天词积水鱼梁坏残花病枕欹怀君潇洒处孤梦绕罘罳【龟蒙】
药名聨句
为待防风饼须添薏苡杯【张贲】香燃柏子後罇泛菊花来【日休】石耳泉能洗垣衣雨为裁【龟蒙】从容犀局静断续玉琴哀【贲】白芷寒犹采青箱醉尚开【日休】马衔衰草卧鸟啄蠧根回【龟蒙】雨过兰芳好霜多桂末摧【贲】朱儿应作粉云母讵成灰【日休】艺可屠龙胆家曾近燕胎【龟蒙】墙高牵薜荔障软撼玫瑰【贲】鸓鼠啼书户蜗牛上砚台【日休】谁能将藁本封与玉泉才【龟蒙】
寒夜文宴聨句
文星今夜聚应在斗牛间【日休】载石人方至乘槎客未还【贲】送觞繁露曲微句白云顔【龟蒙】节奏惟听竹从容只话山【日休】理穷倾秘藏论猛折玄关【贲】酃酒分中緑巴牋擘处殷【龟蒙】清言闻後醒强韵压来艰【日休】犀柄当风揖琼枝向月攀【贲】松吟方??泉梦忆潺潺【龟蒙】一会文章艹昭明不可删【日休】
报恩寺南池聨句【时穰秀才嵩起同作】
古岸涵碧落【龟蒙】虚轩明素波坐来鱼阵变【日休】吟久菊香多秋草分杉露【嵩起】危桥下竹坡远峯青髻并【龟蒙】密树紫髯和赵论寒仍讲【日休】支硎僻亦过斋心曾养鹤【嵩起】挥翰好邀鹅【南峯院即故相国裴公书额】倚石收奇药【龟蒙】临溪藉浅莎桂花晴似拭【日休】荷镜晓如磨翠出牛头耸【嵩起】苔深马迹跛【石上有支公马迹】伞欹从野醉【龟蒙】巾侧任田歌跁跒松形矮【日休】般跚桧樾矬香飞僧印火【嵩起】泉急使镳珂菱钿真堪帖【龟蒙】蓴丝亦好拖几时无一事【日休】相伴着烟萝【嵩起】
夜会问答十首
寒夜清【日休问鲁望】帘外迢迢星斗明况有箫间洞中客吟为紫凤呼凰声【时华阳广文先生在焉】
瘿木杯【龟蒙问袭美】杉赘楠瘤刳得来莫怪家人畔边笑渠心秪爱黄金罍
落霞琴【日休问润卿】寥寥山水扬清音玉皇仙驭碧云远空使松风终日吟
莲花烛【贲问袭美】亭亭嫩蘂生红玉不知含泪怨何人欲问无由得心曲
金火障【日休问鲁望】红兽飞来射罗幌夜来斜展掩深炉半睡芙蓉香荡漾
忆山月【龟蒙问润卿】前溪後溪清复絶看看又及桂花时空寄子规啼处血
锦鲸荐【贲问袭美】碧香红腻承君宴几度闲眠却觉来彩鳞飞出云涛面
怀溪云【日休问鲁望】漠漠闲笼鸥鹭群有时日暮碧将合还被渔舟来触分
霜中笛【龟蒙问袭美】落梅一曲瑶华滴不知青女是何人三奏未终头巳白
月下桥【日休问鲁望】风外拂残衰柳条倚栏杆处独自立青翰何人吹玉箫
甫里集卷十三

[book_title]卷十四
<集部,别集类,汉至五代,甫里集>
钦定四库全书
甫里集卷十四
唐　陆龟蒙　撰
赋
春寒
宋玉云梦侍从赋成酒阑君王惨憺顾曰春寒玉少进曰大王之国三分水居其一大王之宫後庭女子充溢洪波浮其空幽怨积其中不得不雨不得不风风横雨斜天地溟蒙寒之中人有异于严冬其来也低迷其壮也惆怅理难辨而词作色虽庄而意荡明灭薰鑪留连绣帐相逢置酒则少避顔独自登楼则偏凌远望临窗户遶池塘丝轻畏逼花怯愁当游蜂为之絶迹好鸟为之深藏齐纨失色越絮腾光掩抑兮幽襟更远连牵兮别绪弥长芳神失职隂御争强朝耕犊战暮箔蚕僵民病如此君何勿伤襄王于是下席称谢撤燕戏省嫔嫱以黄金为玉寿然後返驾乎高唐
後虱【并序】
余读玉溪生虱赋有就顔避跖之叹似未知虱赋以矫之
衣缁守白髪华守黑不为物迁是有常德小人趋时必变顔色弃瘠逐腴乃虱之贼
杞菊【并序】
天随子宅荒少墙屋多隙地着图书所前後皆树以杞菊春苗恣肥日得而采撷之以供左右盃案及夏五月枝叶老硬气味苦涩旦暮犹责儿童拾掇不巳人或叹曰千乘之邑非无好事者家日欲击鲜为具以饱君者多矣君独闭关不出率空膓贮古圣贤道德言语何自苦如此生笑曰我几年来忍饥诵经岂不知屠沽儿有酒食耶退而作杞菊赋以自广云
惟杞惟菊包寒互緑或颖或苕烟披雨沐我衣败绨我饭脱粟羞慙齿牙苟且粱肉蔓延骈罗其生实多尔杞未棘尔菊未莎其如予何其如予何
苔【并序】
江文通尝着青苔赋置苔之状则有之惩劝之道雅未闻也如此则化下风上之旨废因复为之以嗣其声云
天地闭风雨积门径秋莓苔植离方抱圆累紫叠碧始分封于危亭之下终略地于荒畦之侧侵竹坞而纵步占兰畴而盈尺丽色何似嘉名孰为高有瓦松卑有泽葵散岩窦者石髪补空田者垣衣在屋曰昔邪在药曰陟厘【音黎】质被緑钱之美香闻艾纳之奇或藫【徒含切】或□【轸】或藓或菭【文苔反】谅含姿而是类斯感物以随时则有卫霍天姻金张世族侯以恩泽拜馆以形胜筑壁僭涂椒阶缘墄玉牀丹徼之象尽帐苍梧之翠秃谓爵禄不必仁守英髦可以力服行叶四凶身图五福一日盈满中年颠覆斯苔也染婕妤之篲迨晩偏青封廷尉之门经秋更緑彼失宠以亡家者鲜不恸哭则有林塘疎薄衡泌萧条茅茨上古机格【巳各反】南朝昼偃则书淫画圣晡归则妇饷儿樵沟通坏壍路隔危桥雨霁而鱼惊沬聚霜乾则鹤刷翎飘浪求名而蠖屈虚卜命而龟焦窗欹瘿枕树挂风瓢山无价买隐有词招斯苔也周内史宿酒壶边烟翍思起屈大夫捣衣砧上黛点情饶彼遗形而放志者能无独谣谣曰苔之生兮自若人有哀兮有乐哀者贵兮乐者贱贵者危兮贱者宴噫哀乐兮何时止贵贱循环兮而後巳
蚕【并序】
荀卿子有蚕赋扬泉亦为之皆言蚕有功于世不斥其祸于民也余激而赋之极言其不可能无意乎诗人硕鼠之刺于是乎在
古民之衣或羽或皮无得无丧其游熙熙艺麻绩纑官初喜窥十夺四五民心乃离逮蚕之生茧厚丝美机杼经纬龙鸾葩卉官涎益嚵尽取後巳呜呼既豢而烹蚕实病此伐桑灭蚕民不冻死
自怜【并序】
余抱病三年于衡泌之下医甚庸而气益盛药非良而价倍高每一把臂一下杵未尝不解衣辍食而後致也其为穷且否亦巳至矣圣人云五福六极之数曰寿曰富曰康宁曰贫曰疾曰忧既贫且疾能无忧乎忧既盈矣能无伤乎人既伤矣能不夺寿乎是不蒙五福偏被六极者也谁其怜之作自怜赋
噫天地兮何德以生予付邃古之道兮惠而行诸圣人耕吾亦耕圣人渔吾亦渔圣人穷或过于是圣人达曾不依于既不获筑说莘伊委身而理天下又不及箕巢颍许散髪而类鹑居率幽忧之情抱将退伏于林庐谓之积兮繁其疏搜罗以虚谓之枵兮辅其储涵潢乃瀦旁无垠兮上无初退不足兮进有余先寒束缩後燠敷舒首蓬松以半散支棘瘠而枯疎中躁兮熸炮之蟹外挠兮冠带之狙凌兢兮上坂之马帖捻兮横沙之鱼行则左人而右杖卧则夕拥而晨祛冒忌者即席奋击责功者越月纡徐痿宁忘起愤亦怀摅天难致问道竟何如孟子之言得矣尽信不如无书虽武成取其二三策而已又焉知是欤非欤皋繇瘖师矌瞽予则视瞻而言语郄子跛行父秃予则趋跄而栉沐幸固陋而或全岂乖离乎素躅敢谏鼓不陈进善旌不理布衣之说无由自通乎天子丞相府不开平津阁不立布衣之说无由自通乎宰执苟吾君吾相不闻天下之名言则苍生何由?械而去絷传云垂之空言不若存之于事业易曰未繘井羸其缾凶叹水德之莫及哀吾材之不试徒抱影以中泣一蠋在木兮柯疡叶痿寒暑三病兮吾宁御哀服猛鸷兮捕龙螭吾无力支大舜禹兮张孔姬吾其庶几托斯文之赴愬冀君子之攸宜苟家聋户塞之弗寤老死空山兮巳而
田舍
江上有田田中有庐屋以菰蒋扉以籧篨笆篱揵微方窦虚疎檐卑欹而立伛偻户偪侧而行趑趄蜗旋顶隆龟拆旁涂夕吹入面朝阳曝肤左有牛栖右有鸡居将行瞪遮未起蹄驱宜从野逸反若囚拘天随子愀然而吁复自谏曰禄以代耕如无禄欤无禄无耕为工商欤有沮溺之贤以仕易农乎有轮扁之道以仕易工乎有弦高之义以仕易商乎今则不然能无说焉盖仕不愧禄而揣政咸率人以奉己使农工之泊商民弃其守而趋仕农之仕堕于力而希岁工之仕巧于文而幸贵商之仕射其肥而啗利所以国靡凶荒之储家乏完坚之器人阙有无之备莫不由是加以上多而下寡不胜剥丧之苦转徙盗聚而充炽焉呜呼吾丁此时何以逭之将提新书抱野史上干天子之有司如怒鼃之跳梁于风雨自谓登乎龙籍不其远而远而有牛角角有田棊棊不值岁恶未尝孔饥今则阳亢而骄苗渇而萎十穗百粒获夫涕洟饘于是粥于是信夫鼎铭之我欺彼为圣人俭者茅茨劳者胼胝顾余懦夫勤陋何疑有鳏在下者举舜之德毋惟汝谐者授禹之辞不举不授虽圣胡为乃继而为诗道不可不若天不可不乐谨尔沟塍利我钱鎛聊以卒岁更俟东作
求志【并序】
孔子曰吾志在春秋予以求圣人之志莫尚乎春秋得文通陆先生所纂之书伏而诵之作求志赋
语称人之所好必举嗜慾以为志余之生也百无一厚者唯古学庶几乎可媚呜呼师道之不存安能尽识乎疑义乐夫子之春秋病三家之若仇得啖赵疏凿之与损益然後知微旨之可求乃服膺而诵之见圣人之远猷长风廓其群翳赫日临乎大幽又似车坚马良善御者涉乎康庄高幖巨舟工泛者顺其安流如鱼之就贯如茧之获抽伊尹和齐于五鼎箕子区分乎九畴酌大中于万古伟圣心之独断宜乎沮齐侯于夹谷斩正卯于两观沟公墓以掩废逐隳私城而防僭乱用千载之遗法发一辞而可判况先生之指归屹波涛而畔岸虽戅昧而不开亦思之而过半范武子曰君子之于春秋也没身而已矣吾谓斯言之不诞
?李花【乾符三年作】
试问花翁得?李之春丛移来砌下出自山中长沾涧雨迥洒岩风曾不得次玉堂而展低艶承画阁而逞微红虚在芳菲之数徒干造化之功弱植欹危繁梢襞积一枝上能万其肤萼一萼中自参其丹白且桃以夭而蕣以华芍药为赠兮芙蓉可嘉谁为剪缃绮碎明霞凤葆璁珑于水殿霓襟掩苒于云车静倚庭楹徐飘蘂气落幽闺怨别之梦写空谷遗荣之思初侍东陵圣母冶态嫣妍近辞北烛仙人愁容委坠嗟其结莓苔之地抱林麓之姿蝶善舞而相略莺能言而见欺香怜坠少蔕恋飘迟当盃者不顾守道者应知请看嵇康高士传莫信长安轻薄儿
微凉【戊戌七月作】
椒梧既谢【越椒闽梧】屈原增伤菱先鴈败柳徇蝉荒日落深宫十四等皆为丽絶云愁大泽九百里尽欲飞扬暑退未退宵长未长傍宝阶【一作曲槛】以寻冷当绮疏而荐香飘飘拂拂悄悄怅怅省团扇以摇清泥瑶琴而泛雅石稳将卧筇轻欲把沈尹见王筠佳咏不觉书之谢傅感桓伊哀筝无端涕下单栖悟早共赏情多应从远壑定降明河病树一枝度日空怀越奏轻帆十幅乘秋好唱湘歌殷浩休谈杨弘自舞粉初渍而题媚尘适消而尽古正在安榴馆里寂寞饶潘暂登酸枣台时凄凉付庾潜生翠被暗着金楼铢铢减癖斛斛量愁草玄者逐贫无暇梯附者结客而游暮雨陵边有魏主常闻之乐夕阳池上有蔡姬曾荡之舟恨锁疎烟衿披远水露桂方澹风篁或倚鄂侯之余冷犹在江令之宿酲初起道气全衰离情遍驶许玉斧神超碧落仰接应难成花君怨别青宫追伤未巳
中酒
书编百氏病载千名将有滨于九死谅无敌于余酲窗间落月枕上残更意欲问而无问梦将成而不成心悄悄目瞠瞠爱静中而人且语愁曙後而鸡巳鸣才遭轥轹适别恩情屈大夫之独醒应难共语阮校尉之连醉不可同行气缕支绵神离色沮前欢巳誓于抛掷往事空经乎思虑有馘卓擒灵【与伶同】之伍我愿先登有殛狄放杜之君臣能执御聿【疑】当拔酒树平麴封掊仲榼碎尧钟先刋美禄次削真龙编虎须者宁教畔去持蟹螯者不要相逢欲倚还眠将词又默深穷寂寞之境别有凄凉之域黄昏细雨迷途而不到长亭白昼繁华失意而初归故国背枕求稳牵帏就黑愁应平子分与渇是相如传得感物逾嗟怀人又恻谢月镜共王清去去不乏风流杜兰香别张硕来来更无消息冠缨不御杯案空陈徒殱燕燕之髀漫费猩猩之唇牛心表异熊掌称珍剪云梦?【岂】采泮宫芹周子之菘向晩庾郎之薤初春加以欧川桂蠧颍谷榆人虽驰心于万品且忘味于兹辰莫话三年谁云五斗从齐奴车骑如水任阿甯风姿似柳仙莫得而媒艶何能而有麟毫帘近遮云母不足惊心琥珀钏将还玉儿未能回首或乃强迎宾友力答牋书落魄不啻厌伊有余襜褕犹嬾整解散固慵梳卞士蔚专讽虾蟇诚堪窃笑庄周子化为蝴蝶实是凭虚客曰虽鲭鮓能珍微风可析岂比夫榴花竹叶之味酃水之清中山之碧必能醺骨顔潜消暗释况前覆乃後车之警独行为衆人之僻不然吾将受教于圣贤敢忘欢伯
甫里集卷十四

[book_title]卷十五
钦定四库全书
甫里集卷十五
唐　陆龟蒙　撰
赋
幽居【并序】
陆子居全吴东距长洲故苑一里阖关不通人事且欲吟咏情性曰燕居则仲尼有之矣曰卜居则屈原有之矣曰闲居则潘岳有之矣郊居则沈约有之矣既抱幽忧之疾复为低下之居乃作幽居赋其序云余少学穷玄早持坚白其生也悬赘附疣其材也戴瘿衔瘤居无养拙之资出有倦游之叹初张蓬矢尝逞志于四方末佩桃殳敢违仁于一日虽家风未泯而世德全衰门等韦平材兼魏邴激清芬而镇俗追雅望于图形荀朂乃天下表仪裴秀为朝端领袖朱轮十乘紫诰千篇炳若星辰焕乎竹帛俯观图谍谬辱孙谋五鼎萧条赐书零落漆工酒保几欲沈沦故栗空桑屡瞻摧折刘起刘毅俱无儋石之储许迈许询但有山林之志思凿坏而遁聊倚树而吟师道气于龟肠扣兵钤于鱼腹穷年学劒不遇白猿隔日伏痁未逢黄鷁止则葭墙艾席行则葛屦柴车仲宣方翫于碁枰叔夜还眠于锻竈既而草知晦朔木让荣枯因推墨别为三始悟儒分至八何晏之言道德不及王生郑玄之注春秋才同服氏初陈梗概渐入精微探桓范之智囊掘张凭之理窟遗其耳目然复为之聪明差若毫厘焉足言乎大小加以病惟鬭蚁力止戡蝉帘帏非翡翠之荣钟鼓岂鶢鶋所乐退惟衡泌【毗必切】聊以栖迟建一亩之宫忝称儒者置十金之产雅叶中人晏子以嚣尘可容曹公以泥水自蔽罗含宋玉常苦出于荆蛮萧相武侯亦潜居于僻陋杨德祖家惟弱柳殷仲文庭只枯槐冯衍姜辛繁钦蕙碧复有稻名半夏药号恒春长榆亦降星精修竹乃生云母潘岳馆里尝闻柰素瓜甘庾信园中亦话枣酸梨酢【且故切】切观留咏雅尚清风今古攸同圣贤何远武仲游于沛泽伊尹耕于有莘子欲无言囘不愿仕神交六位方为卖卜之人歌动五噫始作赁舂之客况布?纶帽尚足朝昏羽扇貂裘犹堪寒暑得以书抽虎仆射用牛螉自理茶租闲披钓褐经称小品还下二百籖赋谓名都略点八十处下问得犂涂之义徐听闻愬怒之诗既巳逢原遂成摛翰非因授简窃拟遗鞭不能粉饰大猷且用玄黄稗说贻于好事希从得意而传责以壮夫甘受子云之笑赋云
泰伯句吴通侯旧里地接虎丘门临鹤市比顔巷兮非陋方赐墙兮犹峙乐令有名教之乐必以仁行庄生乃道家者流咸从达起彼既得矣余何谢焉欲神游于浩气法天隐于遗编鲁仲孙衣止七升之布栾武子食无一卒之田贱不容忧贫惟可贺冥心而姑务藏疾卷舌而谁能击惰争先敢脱乎牛车自给方营于马磨噫秦时亡命竞作帝师吁汉末遗臣皆称王佐吾焉用此仆病未能艺合欢求解表之力饵陟厘明攻冷之徵悲少歌于赵壹喜长啸于孙登万古骚人远追乎橘浦百金摅事近出于松陵亦慕偷桃还怜嗜艾【芰】何悲尺蠖之屈未损丈夫之志投簪隐几聊思夷甫谈玄搦札濡毫聊效文通奏记夫静者躁之君名者实之宾进不参于多士退宜追乎逸人颂厥土之三壤托高风之四隣才祛燥湿稍远嚣尘以日系时且复穷于鲁史穿池种树正欲类于齐民室乏崇墙墉非缩板因
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:31-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>