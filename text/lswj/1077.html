<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,群书会元截江网原序,群书会元截江网卷一,群书会元截江网卷二,群书会元截江网卷三,群书会元截江网卷四,群书会元截江网卷五,群书会元截江网卷六,群书会元截江网卷七,群书会元截江网卷八,群书会元截江网卷九,群书会元截江网卷十,群书会元截江网卷十一,群书会元截江网卷十二,群书会元截江网卷十三,群书会元截江网卷十四,群书会元截江网卷十五,群书会元截江网卷十六,群书会元截江网卷十七,群书会元截江网卷十八,群书会元截江网卷十九,群书会元截江网卷二十,群书会元截江网卷二十一,群书会元截江网卷二十二,群书会元截江网卷">
<meta name="description" content="类书。撰人不详。35卷。书中有淳祐、端平年号，盖南宋理宗时程式策论之本，出自坊间以应科举之用。此书命名“群书会元”者，以见群书有会归之地，“截江网”者，以状其网罗无遗。书分65门，每门间附子目。各类之中，以历代事实、宋朝事实、经传格言、名臣奏议、诸儒至论、警段偶句分段标识。内容丰富，每事皆有始终，便于翻检。于宋代典故引用尤详，有可补正史之不足者。_群书会元截江网_全文在线阅读_群书会元截江网_全文在线下载_大玄古籍书库">
<title>群书会元截江网_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">群书会元截江网</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,类书,完结</span> <br/>
          字数： <span class="inputVal" id="bknum">[book_length]303485</span> <br/>
          说明： <span class="inputVal" id="bkdec">类书。撰人不详。35卷。书中有淳祐、端平年号，盖南宋理宗时程式策论之本，出自坊间以应科举之用。此书命名“群书会元”者，以见群书有会归之地，“截江网”者，以状其网罗无遗。书分65门，每门间附子目。各类之中，以历代事实、宋朝事实、经传格言、名臣奏议、诸儒至论、警段偶句分段标识。内容丰富，每事皆有始终，便于翻检。于宋代典故引用尤详，有可补正史之不足者。</span> <br/>
          封面： <span class="inputVal" id="bkimg">Z_19266.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]群书会元截江网
[book_author]佚名
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,类书,完结
[book_length]303485
[book_dec]类书。撰人不详。35卷。书中有淳祐、端平年号，盖南宋理宗时程式策论之本，出自坊间以应科举之用。此书命名“群书会元”者，以见群书有会归之地，“截江网”者，以状其网罗无遗。书分65门，每门间附子目。各类之中，以历代事实、宋朝事实、经传格言、名臣奏议、诸儒至论、警段偶句分段标识。内容丰富，每事皆有始终，便于翻检。于宋代典故引用尤详，有可补正史之不足者。
[book_img]Z_19266.jpg


[book_title]提要
【臣】等谨案群书会元截江网三十五卷不着撰人名氏首题太学增修中有淳祐端平年葢理宗时程试防论之本也元时麻沙刻本前有至正七年东阳胡助序黄虞稷千顷堂书目遂指为助撰误矣其书凡分六十五门每门间附子目各类之中以厯代事实宋朝事实经格言名臣奏议诸儒至论分段标识又有所谓主意事证时政警段结尾诸目至扵排偶成句亦备载焉考宋礼部条式元祐旧制第一塲以经义诗赋分两科第二塲则均试论一道限五百字以上第三塲则均试防三道御试亦均用防三道限一千字以上绍兴六年改制四塲试士其第三塲仍试论一道第四塲减防二道御试亦仍用防一道故讲科举之学者率辑旧文以备用其出白士大夫者则为永嘉八面锋东莱制度详说其出自坊本者则为是书之类大抵意求广络故丛冗日增然其间每事皆具首尾颇便省览于宋代典故引用尤详间可以裨史阙葢在当日为俗书在后世则为古籍此亦言不一端各有当矣乾隆四十四年九月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆　费　墀

[book_title]群书会元截江网原序
昔人尝曰文以载道书以纪文夫道之广大非文无以载文之浩瀚非书无以纪故必载之文则广大者有所寓纪之书则浩瀚者有所归矣于戯自羲皇迄于有宋厯数千百世纪事之书汗牛充栋欲遍观厯览将不胜检阅之劳况穷陬僻壤求之不得见之不广者乎幸有志道者出摭拾古今分类纂集名曰群书会元截江网谓之防元者以见其有防归之地也谓之截江网者以见其无遗漏之虞也嘻所谓广大而浩瀚者一展卷举在目前其惠后学不浅浅矣惜乎成是书君子不着其名愚不敢没其善故引于端云胡助识

[book_title]群书会元截江网卷一
圣制
历代事实
伏羲造书契由是文籍生焉【书序】庖牺氏之王天下也仰则观象于天俯则观法于地观鸟兽之文与地之宜于是始作八卦以通神明之德【易系辞】舜帝庸作歌曰勑天之命惟时惟几乃歌曰股肱喜哉元首起哉百工熈哉【益稷】作五弦之琴以歌南风曰南风之薰兮可以解吾民之愠兮南风之时兮可以阜吾民之财兮【史记】时景星出房庆云兴焉百工相和而歌庆云帝乃唱之曰庆云烂兮糺缦缦兮日月光华旦复旦兮乃载歌曰日月有常星辰有行四时从经百姓允诚【宋符瑞志】汤之盘铭曰茍日新日日新又日新【大学】文王拘于羑里重易六爻作上下篇【前蓺文志】武王因尚父教以仁守天下王惕然恐惧退而爲戒书于席之四端爲铭焉至于几鉴盥盘楹杖带履觞豆戸牖剑弓矛皆铭【大戴礼】汉髙祖过沛宫酒酣击筑歌曰大风起兮云飞威加海内兮归故乡安得猛士兮守四方又作鸿鹄歌【本纪】武帝元狩元年获白麟作白麟之歌元鼎四年得宝鼎后土祠旁秋马生渥洼水中作宝鼎天马之歌元封二年至瓠子临决河命从臣以下负薪塞河隄作瓠子之歌六月诏曰甘泉宫产芝九茎作芝房之歌太初四年获汗血马作西极天马之歌太始三年获赤雁作朱雁之歌【汉史】上行幸河东祠后土乃作秋风辞曰秋风起兮白云飞草木黄落兮雁南归【文选】光武一札十行细书成文【循吏序】灵帝自造皇羲篇因引诸生能爲文赋者并待制鸿都门下【本纪】魏武帝自作兵书十数万言及造新诗皆成乐章【三国志】文帝尝嘉汉文帝之爲君由是着太宗论陈寿曰帝天姿文藻下笔成章【同上】宋简文帝雅好赋诗伤于轻靡时号宫体【南史】梁元帝作文章援笔立就常言我韬于文士愧于武夫陈后主与江总等制五言诗荒饮隋伐之文帝曰此败岂不由诗酒之功【隋文帝纪】隋帝善属文不欲人出其右【本纪】唐太宗作宫体诗虞世南曰圣作诚工然体非醇正臣恐此诗一传天下风靡【本传】囘纥各遣使入贡帝爲诗曰雪耻酬百王除凶报千古【囘纥传】贞观中作帝范十二篇以赐太子又帝制训戒六篇以示诸王明君臣父子之义贞观二年帝着金鉴述以示侍臣其畧曰任贤享天下之福【唐史】又以飞白书赐马周曰鸾凤冲霄假羽翼股肱之寄在忠力又赐萧瑀诗曰疾风知劲草板荡识忠臣【本传】宣宗出金镜书曰太宗所着也【令狐绹传】宗御制孝经序作三杰诗赐宋璟张説源乾曜【本纪】德宗赋中和节诗【戴叔伦传】文帝与柳公权联句帝曰人皆苦炎热我爱夏日长【唐史】赐裴度诗曰注想待元老识君恨不早【本传】
偶句
八卦不以文名　崆峒一碑可想陶唐之盛德书契不以字显　岐阳石鼓可歌周宣之兴运典谟之作尧舜自然之文也
誓诰之书汤武自然之文也
舜作五弦而歌南风之诗
汤作盘铭而寓日新之戒
羲卦一画而文籍生伏羲何心于文也
尧言一都而文章焕帝尧何心于文也
不观勑天之歌无以知帝舜钦哉之心
不读五子之歌无以知大禹懔乎之意
庭草燕泥讥切臣下帝王之文恐不如是之侈也金花玉麟侈咏风物帝王之文亦不若是之巧也元首明良之歌帝舜所以勑羣臣也
三风十愆之作成汤所以儆有位也
皇朝事实
太祖帝微时自秦中归道华山醉卧田间觉日出有句曰未离海底千山黑才到中天万国明【事要】建隆三年上自赞孔顔命宰臣两制以下分撰余赞【长编】太宗太平兴国二年覆试进士自爲诗二章赐之八年上尝作戒谕辞二付阁门一以戒京朝官受任于外者一以戒幕职州县官端拱元年作东郊籍田诗赐近臣因曰国之上瑞惟丰年耳淳化二年苏易简续翰林志上嘉之赐诗二章纸尾批云诗意美卿居清华之地也时易简居翰林眞宗景德四年赐近臣饮于中书上作瑞雪诗令羣臣和祥符二年上尝作文武七条曰朕念汉制刺史以六条察吏武臣有诸葛亮士戒朕令叅求要道以儆励羣臣又思先朝以儒行篇赐近臣今可以并赐一轴三年上曰朕居安虑危罔敢暇逸尝着文自警置之坐右乃出广廪食珎田夫吟念农歌自戒箴五年上作祥瑞论勤政论俗吏辨赐辅臣五年上作对照诗示辅臣有孜孜绥万国不愧鬂边丝之句五年上以崇儒术御制爲君难爲臣不易论二篇示王旦七年上作悯农歌又作十一经诗赐近臣和天禧元年上出正説十卷春秋要言三卷召辅臣至龙图阁示之辛巳上出三惑歌并摹本以赐辅臣二年上作元良箴赐皇太子作稼穑倍登诗欹器戒酒二论示羣臣冬雪上作瑞雪诗赐辅臣仁宗景祐四年六月以御制神武秘畧赐边臣凡三十篇分十卷仍自作序焉康定元年内出御撰洪范政监审乐要记风角集占以示辅臣【并长编】二年亲制观文鍳古图记以示辅臣【通略】庆历四年帝御迩英出危竿论述居高谨危之意颁示侍读学士丁度等曰朕观书之暇取臣僚上言及进对事目可施于政治者书以分赐卿等【防要】至和元年赐边臣御制攻守图【长编】神宗治平四年司马光初读资治通鉴上亲制序面赐光令候书成日写入熈寜五年诏赐王韶御制攻守图行军环珠总要神武秘畧风角集占各一部元丰元年上每愤北敌倔强即景福殿库取金帛爲兵费是年始更库名制诗以揭之曰五季失图玁狁孔炽艺祖造邦思有惩艾爰设内府期以募士曾孙保之敢忘厥志凡三十二库后积羡赢又揭以诗曰每防夕惕心妄意遵遗业顾予不武姿何以成戎捷【并长编】高宗建炎二年五月上亲书御制中和堂诗赐张浚曰愿同越句践焦思先吾身卒章曰髙风动君子属意种蠡臣【系年録】绍兴十四年上幸学谒先圣先师因御制文宣王赞曰大哉宣圣斯文在兹帝王之式古今之师志在春秋道由忠恕贤于尧舜日月其誉惟时载雍戢此武功肃昭威仪海宇聿崇其后又制七十二子赞并刋石置太学二十八年上曰朕中尝辟一室名爲损斋屏去声色玩好置经史古书其中朝夕燕坐于此亦尝作记自警不谓外间亦闻之【并圣政】孝宗乾道六年御制用人论其畧云朕闻人君者以任使百官爲事者也百官者分其职而治其事者也故设是官必有是事任是事必有是人任得其宜则百职举而庶事成失其宜则百职废而庶事隳何则人才有能有不能固不可一概论也尝观古先哲王命人之际未尝不广独智以照临稽众论而遴选以谓不如是则或遗其所长取其所短譬如用直木以爲轮曲木以爲桷鲜有克当其任者矣上作春赋其末云吾将观登台之熈熈包八荒而爲家穆然若东风之振槁洒然若膏雨之萌芽助生生之德无时不在又岂羡乎目之浮华已而举觞襟怀照焉望飞云之缥缈送归鸿之蹁跹心游乎造物之表寄妙用于无言作新春喜晴诗末联云神京应未逺当继沛中歌新秋雨过述怀诗末章云平生雄武心揽镜朱顔在举措常忧勤规模须广大淳熈八年作原道辨其末云以佛修心以道养生以儒治世其惟圣人爲能同之作高宗圣政序曰继自今进而得之谆谆之训退而求诸浑浑之书率而行之庶几于治乎宁宗嘉泰三年光宗皇帝御集阁曰宝谟【圣政】庆元三年诏诸路搜访高宗皇帝御制并御笔【并长编】
偶句
仁宗危竿之论述居高谨危之意
高宗损斋之记述清心寡欲之説
赞文宣赞兖国则有意于明道
诗翰林诗秘阁则有意于崇儒
登春台之熈熈包八荒而爲家此高宗春赋之词实高宗中兴之意也
神京应不逺当继沛中歌此孝宗新春喜晴之诗实孝宗规模之志也
华山日出之诗太祖之圣制也识者占其有兴王之象
宫花腊雪之诗太宗之圣制也识者知其爲太平之乐
对照有诗勤政有论思致治也
危竿有论欹器有论思保治也
读观文鉴古图时政着矣
读资治通鉴序治道彰矣
悯农之歌庇民之述非欲裕民乎
内藏之铭寛财之论非善节财乎
崇儒有论尊儒术也心乎重农籍田有诗原道有辨崇道学也意在训吏俗吏有辨眞宗保治之心见于欹器之一论
仁宗厉精之志形于对照之一诗
作元良箴作资善记帝范之赐有如此乎
赐赵普诗赐杨亿诗飞白之赐有如此乎
经传格言
观乎天文以察时变观乎人文以化成天下象曰山下有火贲【易贲】大人虎变其文炳也【易革】风行水上涣【易涣】尧焕乎其有文章【论语】虞夏之书浑浑尔商书灏灏尔用书噩噩尔【子】倬彼云汉爲章于天追琢其章金玉其相【诗棫朴】倬彼云汉昭囘于天【诗云汉】贞元中上方开文章昭囘之光下饰万物天下之士争执所长与时而奋粲然如繁星丽天而芒寒色正人望而敬者五行而已【刘禹锡序柳文】圣人之言炳若丹青【扬子】圣人矢口而成言肆笔而成书【扬子】经天纬地曰文【周书諡法解】奎主文章【唐天文志　又干德五年五星如连珠在降娄之次降娄即奎娄也】
名臣奏议
人主不必工于文陈次升上徽宗曰略坟典之大道好雕虫之小技竞一韵之竒争一字之巧者此腐儒之所爲而蕴德行志功名者鄙之况帝王日有万几而尽心于草卉之间极意于烟霞之表将焉用之隋炀帝尤善于文不欲人出已右薛道衡被诬而死则曰复能作空梁落燕泥否王胄之诛则曰复能作庭草无人随意緑否又曰设令朕与士大夫高选亦当爲天子梁武帝父子刻意于文学乃至隂阳卜筮骑射声律草围棋无不精妙又何补于治适足致乱耳何则既骋于此以爲智能矣则必恃此以骄慢天下故贤者由是解体而小人竞学是以资妩媚则向之所谓智能者翻爲亡身之具遗后世之悯笑者也
诸儒至论
圣人文与天地并圣人之文与天地并综以元气之机轴斵以阴阳之斧斤濯以江汉之涛澜掞以云汉之黼黻日月雷霆崧衡岱华郊墟毓秀来往笔端舜之赓歌载在虞书才数语耳太音希声一唱三叹主上以文化天下其经天纬地固与造物者俱运于混茫之中【吕东莱】古者制作感人故崆峒之碑漫灭脱漏十不存一后世犹想陶唐氏之遗风则竞传而宝之岐阳石鼔之歌寂寥简短至不可考后世或以爲周宣王之作则形之歌咏极其揄岂不以圣人心声之美或寓于此则人所歆羡不能自已【陈止斋】
君臣不徒赓和唐文宗赋诗栁公权联句云薰风自南来殿阁生微凉东坡以爲有颂而无规遂再联四句云一爲居所移苦乐永相忘愿言均此施清荫满四方【东坡集】
高祖之歌壮丽文中子曰大风安不忘危其霸心之所存乎美哉乎其言也汉之所以有天下而不能爲三代之王其以是夫然自千载以来人主之词亦未有若是其壮丽而竒伟者矣【朱文公】
主意
圣人文同造化圣人之道与天地同其妙圣人之文与天地同其工方蕴而爲道也醖借乎仁义道德之防涵蓄乎礼义纲常之端古今治乱得失之原有以博其见万物变化生成之蕴有以防其思此如天地敛爲元气浑沦磅礴而不可窥其秘也及发而爲文也布造化于纸上散阳和于笔端嫓坟袭经戛韶窃濩满心而溢不足以费其精神肆笔而成不足以役其念虑此如天地之散爲风云爲雨露爲日月河汉而不可掩也帝王无意于文天地斡造化之机缄故无意于文而文爲天下之巨丽帝王有胷中之天地故无意于文而文极天下之伟观二者天下之至文也夫惟天下之至文不可以人力至也故天地得之爲天地之文帝王得之爲帝王之文而非夫一草木之竒一华实之美一章句之出一比兴之发所能及也是故鼔之以阴阳之炉而造化之机转戢之以甄陶之工而造化之机发天地之妙有不可掩者而后文生焉则天地之文岂有意于文乎阴阳造化之妙醖酿乎胸次之间草木华实之丽驰骋乎翰墨之外帝王之妙有不可掩者而后文生焉则帝王之文岂有意于文乎
世尊圣人之文有典有则贻厥子孙人皆知其爲禹之典则也不知禹未尝以典则名而后世称爲典则圣谟洋洋嘉言孔彰人皆知爲汤之圣谟不知汤未尝以圣谟名而后世称爲圣谟大抵帝王之圣德发着于天下昭垂于后世内而修身齐家外而治国平天下皆吾盛德之所充所谓文者特余事也诏言之出敏于风雨笔舌之布滔于波澜况于文乎然天下后世爱圣人也深是以尊之如天地敬之如神明爱之如珠玉而圣人岂求重于天下哉
偶句
观帝王之文当以君师天下论不当以经生学士论
读帝王之文当以化成天下论不当以一能一技论
词章未兴道术未裂而人君所以言者皆其心诗歌既作文辞益显而人君存之心者异于言警
帝王与学士异观圣人之文当以君师论不当以经生学士论当以化成天下论不当以文人才士论粤自伏羲氏画八卦以推阴阳之变类事物之情造书契以代结绳之政革洪荒之俗文字盖始于此而八卦不以文名书契不以字显自是尧舜之所以帝禹汤文武之所以王其焕有之章载赓之歌文敷四海文治天下与夫浑浑之谟倬然之章无非经纬天地轨范帝王非徒爲文而已也后世之君类无高明之见而竞事乎翰墨之间工诗史工书彼其极模仿以求工严程度以求巧而正心诚意治国平天下之学也坠于文墨中矣不知所以作之君作之师与观人文以化成天下者果安在哉
观天地则见圣人制作圣人能事也亦当自其本焉求之日星之焕烂云汉之昭囘天之文也即其高明者形见乎草木之敷茂山川之流峙地之文也即其博厚者发露乎天下自然之文孰有加于此哉欲观圣人者观诸天地可也
因文以见心学论传道之正统易得传心之正学难皇坟帝典示爲轨范圣经贤传载在简编达则功业见诸一时穷则言语垂于后世于是而颂述之焉于是而赞美之焉于是而爲赞爲序以发挥之焉此则人主论传道之正统然也神交千载密勿宸衷寤寐古人研深睿哲以昔之事业爲今之设施以昔之言语爲今之教条由是而谨思之焉由是而笃行之焉由是而同条共贯焉此又得心传之正学岂止爲赞爲序徒见诸文而已
偶句
简易之训范围两仪　云汉昭囘　皇文焕发昭囘之光下饰万物　日星炳耀　奎画鼎新执中一语文简意存
赓歌数言辞严礼尽
综以元气之机轴斵以阴阳之斧斤
濯以江海之涛澜掞以云汉之黼黻
仰观之天星辰之璀璨河汉之彪炳也
俯察之地草木之蒙茸江河之流折也
事证
古者文以载道夫伏羲之八卦非八卦也盖天地之机缄阴阳之蕴奥胥此焉出大禹之九畴非九畴也盖彛伦之本原皇极之防要于此乎见
汤武心学所形日日新又日新成汤盘铭之语也而汤之进德者不独在铭盘之时敬胜怠义胜欲武王铭几之辞也而武王之饬躬者不独在铭几之际盖自古人君寓戒于心画者非难而致谨于心学者爲难盘铭在前澡涤必见汤固不敢玩视矣然汤之自警岂外是而少怠乎几铭在目坐作必观武王固不敢忽视矣然武王之自戒岂外是而少弛乎故制心以礼汤有胷中之盘铭五事敬用武王有胷中之几铭此论古今帝王之学者所当深致辨也
高帝太宗之文高帝崛起田间一剑入关颠嬴蹶项岂尝玩文墨者一旦过故乡而感慨抚风云以兴歌固皆由衷而出然以英雄之资而无道德涵养之素故形于文辞者止惟猛士之思太宗虽风洒露沐之际鋭情经史渊源所自若不止于未技者一旦爲飞白之书取股肱忠烈之语此意犹近古然惜乎以弥纶经纬之学尚累于毫楮之末而眷眷不忘者惟兰亭之是慕
歴代诸君之文汉自高帝大风之歌作已非古人气象而武帝之文至使相如视草而始规规于文字间矣下至光武万国之赐已求工于一札十行之间而曹孟德月明星稀乌鹊南飞之句虽琤琤挂牙颊而道益离矣逮江左之君争以雕章绘句爲一时夸至与臣下争能而隋人空梁落燕泥之句已不能首肯于一文士则他可知矣降及唐太宗帝范之作宫体之诗语文则有余于道未足也
祖宗文本于学我国家奎星应治文风振古列圣相承文墨是娱天葩睿藻峥嵘于文府之秘琼章宝字辉煌于杰阁之严猗欤休哉愚尝拜观真宗之圣制也进士有诗崇儒有论所以振文教之隆龙图有赞太清有记所以示图籍之尊歌写念农吟咏贵食所以重邦本之贵然真宗之文非专于文也观其与王元之论文而极论王者之文且谓雕纎之言岂足轸念则知我真宗之所制无非学之所充欤又尝拜观孝宗之圣制喜晴托咏秋雨述懐所以述规恢之志诗播冷泉吟写郊礼所以述孝敬之念用人著论秘阁着诗所以表敬臣之心然孝宗之文非泥于文也观其序高宗之圣政曰进而得之谆谆之训退而求之浑浑之书则知孝宗之所制无非学之所积欤不特真宗孝宗爲然也作文宣赞作兖国赞重圣道也赐赵普诗赐杨亿诗眷大臣也非艺祖太宗之制乎着危竿论著监古记谨保治也草亲征诏草讨贼命志中兴也非仁宗高宗之制乎储之书林鬼神呵防布之天下臣民传诵如图书肇于河洛而畴卦演其奥也如云汉丽于层霄而万物覩其光也祖宗圣制所藏龙图天章太宗真宗圣制之所藏也宝文显谟仁宗英宗神宗圣制之所藏也徽猷敷文焕章华文则又哲宗徽宗髙宗孝宗圣制之所藏也
祖宗重学以人国朝盛时作欹器论以示宰相者真宗也而决用寇凖之策力排陈王之议则所以保全君子者何如哉制鉴古图以示辅臣者仁宗也而尽去夷简之党悉用韩范之徒则所以保全君子者何如哉太宗笔法诸生固未及拭目也然幸国学谒先圣何尝有厌薄学校之心乎仁宗飞白六馆固未及拜赐也然葺讲殿益生员何尝有厌薄学校之心乎
时政
皇上以心防道皇上圣学日新以心防道笃生令德玉裕川冲大宝亲承将及三纪嗜欲寡而识度阅歴多而涵养熟悟先圣之格言褒先哲之遗训防酒有箴缉熈有记训廉恤刑有诏沉潜理奥统壹圣真亲承精一之传仰接帝王之轨道之元气固已防于心矣
训廉恤刑之铭恤刑有诏炳于奎文我高宗钦恤之盛心也伏读至此则知中兴之气象可觇厉廉有诏刻之都省我高宗戢贪之美意也庄诵至此则知中兴之根本愈固执事铺张高宗百年之盛典对主上往日之两铭猗欤盛哉主上之心高庙之心也高庙以此心而感召中兴之气象培植中兴之根本皇上推是心以往寜不再光中兴之业乎曰训廉曰恤刑我高宗迭施于三十年之中而根本气象愈久而愈凝今欲使气象如绍兴根本如绍兴则今日士大夫亦如绍兴诸贤可也
结尾
观天地见圣人圣人之文犹天地元气浑沦磅礴于宇宙之间发而爲文满心而溢不足费其精神肆笔而成不足役其智虑呈露发越有不可得而遏者此犹元气之散爲风云爲日星爲河汉之万象也是故论圣人之文当以天地论而不当以经生学士论当以正学论不当以一艺一技论也故曰观天地则见圣人
君臣赓歌之盛皇上俯降奎文昭示云汉敬天有图则钦若寓焉防酒有箴则检制严焉自余形于篇咏者未易殚述而侍臣赓和咸星拱以附斗极之光者而君臣同德乃能昭美意于篇章忧勤至深乃能寓警戒于歌咏故或者谓成王无唱虽愈于太宗而终不若帝庸作歌爲能尽君道也汉臣无和虽愈于公权而终不若拜手而言爲能尽臣道也今日上唱下和相得益彰而虞廷赓载之美何幸身亲见之

[book_title]群书会元截江网卷二
圣翰
历代事实
伏羲始画八卦造书契由是文籍生焉【书序】庖羲获景龙之瑞始作龙书神农因嘉禾八穗乃作穗书黄帝史苍颉变古文写鸟迹爲文字作鸟迹篆少昊取鸾凤之书以作古文颛帝作科斗之书亦曰科斗篆帝尧因灵有图作书【唐贤事始】文王时赤雀衔书丹鸟入室故作鸟书【同上】后汉光武以手迹赐万国一札十行细书成文【后循吏序】章帝好杜度草书因名章草魏文帝以素书所着典论及诗赋饷孙权又以纸写一通与张昭【本纪注】唐太宗以飞白赐羣臣散骑常侍刘洎登御榻争取太宗笑曰昔闻婕妤辞辇今见常侍登牀【本史】帝尝以飞白书赐马周曰鸾凤冲霄必假羽翼股肱之寄要在忠力【马周传】家故藏赐靖诏书数函上之一曰兵事节度皆付公吾不从中治也【李靖传】高宗尝爲飞白赐侍臣至德曰泛洪源俟舟楫郝处俊曰飞九霄假六翮李敬元曰资啓沃罄丹诚崔知悌曰竭忠节赞皇猷【戴至德传】宗开元二十四年帝西还次陜嘉卢奂美政题赞于防事曰专城之重分陜之雄亦既利物内存匪躬斯爲国宝不坠家风【卢奂传】德宗史臣曰天才秀茂文思雕华洒翰金鸾无愧淮南之作属辞鈆椠何慙陇底之书文雅中兴夐高前代【旧史】宪宗特纡睿眷亲洒仙毫初附丽天之象逺烛辉光旋惊垂露之踪曲霑覃泽鸾凤鶱翔而变态烟云舒卷以呈姿【刘禹锡谢表】穆宗问柳公权笔法对曰心正则笔正笔正乃可法帝改容悟其以笔谏也【柳公权传】
偶句
景龙呈瑞龙书作焉
嘉禾效祥穗书作焉
一札十行光武之赐万国也
九霄六翮唐宗之劝近臣也
神农养民之功着于穗书
宣王中兴之功形于石鼔
冲霄假羽翼太宗所以赐马周
泛源俟舟楫高宗所以奬至德
心独师于羲之则太宗之体制备矣
心一正于公权则穆宗之笔法得矣
皇朝事实
太祖命李符知京西转运书李符到处似朕亲行赐之太宗谓近臣曰朕尝寄怀翰墨以涤烦念遂飞白四字广盈尺当示卿等吕端以下竞前求观上曰昔唐太宗以飞白赐羣臣刘洎登御榻争取今覩卿等与古何异太宗出御书扇赐近臣谓宋琪曰朕听政之外未尝昼寝读书写字自得其趣太宗尝草书经史三十纸刻石模印诣名山藏之或丘园养素好古博雅之士亦赐之祥符五年内出太宗御书法帖示辅臣曰太宗嗜学实由天纵属思授翰必极精妙王旦曰以文章化人成俗者自太宗始也自五代以来笔札无体钟王之法几乎絶矣太宗在南宫留意翰墨断行片简得之于外则争求之宝爲楷法自是学者书体丕变实圣教所至眞宗出飞白书赐宰相曰朕读书外尝留意真草飞白不犹愈于游畋声色乎淳化三年李至言愿以上草书千文勒石上曰千文无可取孝经百行之本朕当自爲书之勒于碑阴四年御书飞白书向敏中张咏姓名付宰相曰此二人名臣也朕将用之五年上书二幅曰公务刑政惠爱临民奉法除奸方可书爲劳绩又别书三十余幅赐尹玘等淳化二年苏易简愿以所赐诗刻石上复爲真草行三体书其诗又飞白书玉堂之省四字召易简付之【并长编】秘阁成李至乞赐新额乃飞白二字赐之淳化五年出御草书飞白赐近臣曰学书当与澄神静虑兴在笔端朕听政之暇以此自娱耳【宝训】眞宗幸澶渊有御制亲书囘銮诗天禧中上在东宫赐张士逊十二字曰寅亮天地弼予一人又曰日新其德苏轼爲之赞云仁宗宸翰遒逸笔势有法飞白书尤爲精妙命工模刻以赐宰辅【会要】上尝飞白书四民安乐之字题其傍曰化成殿醉书邵博释之曰帝虽酒所嫔御在列尚不忘四民焉故自帝王以来天下独以仁谥之也庆历四年上于迩英阁出御书十三轴凡三十五事曰朕观书之暇取臣僚上言及进对事目可施于治者书以分赐丁度曾公亮王洙等固请释其义许之皇祐元年张锡尝讲书禁中飞白书博学字赐之庆历间学士张方平上奏上异之书文儒二字以赐【并长编】哲宗御书唐人诗赐范祖禹等各一首【范祖禹家传】高宗建炎二年上亲写旅獒大有大畜二卦与孟子之言于坐右素屏宣示宰执黄潜善曰陛下于书取谨德昭德之义于易取尚贤养贤之道盖正心诚意以齐家治国者在德立政造士以致君泽民者在贤与孟轲之格言皆今日急务因知心术之妙不以字书爲工也【中兴小历】三年宰臣谢赐御书资治通鉴第四册上因曰朕退朝省览四方章奏多游意于翰墨不以爲倦四年写郭子仪传呼诸将示之绍兴三年诏以恤刑手诏刻石颁诸郡县奉使魏良臣言北人得御笔恤刑诏书墨本曰恤民如此民心安得不归五年书无逸爲图设于讲殿之壁赵鼎谢御书车攻诗曰陛下游戯翰墨之间亦不忘恢复六年上曰昨在会稽尝写赵充国传以赐诸将七年秦桧乞以御书羊祜传刋石颁诸宰执大将侍从从之九年秦桧乞以御书真草孝经刻之金石以传示后世【并圣政】绍兴五年上将亲书儒行中庸赐进士高闳言儒行出于汉儒杂记上乃赐中庸【中兴本末】上曰朕无事惟静坐观书所得甚多时上所写六经与孟子论语之书皆毕因刋石于国子监仍颁墨本赐诸路州学二十九年御书戒骄惰厉廉节诏于尚书省立石以墨本颁之中外孝宗曰朕无他嗜好或得暇惟书字爲娱因取郭熈秋山平逺诗以赐焉【圣政】淳熈七年御笔侍从之臣当以论思献纳爲任自今政事有关卿等宜尽忠极言【防要】御书赐殿阁将帅以下曰朕惟将帅之每在蔽功而忌能尊已而自用又御书明良庆会之间字赐史浩【圣政】宁宗嘉泰初御书尚书説命毛诗天保周易泰卦唐七德舞以赐臣下【时报】嘉定十五年宸翰书车攻烝民南山有台缁衣诗赐大臣
偶句
书千文不若书孝经真宗所以垂世立教
书儒行不若书中庸高宗所以正士心术
书益稷以示宰臣则裕民之意彰
书缁衣以赐大臣则好贤之心着
太宗之学书也每于澄神静虑得之
高宗之写书也亦于清心寡欲得之
观寜宗之书车攻则知圣心以外攘而爲急观寜宗之书天保则知圣心以内治而爲先玉堂四字锡之翰林宠词臣也
秘阁二字锡之秘府崇清选也
观端敏二字则知圣心之妙惟在于褒嘉也观寅畏数语则知圣心之运务存于劝奬也赐张方平曰文儒凡今之爲文者知所慕矣赐张公锡曰博学凡今之爲学者知所勉矣圣经格言
圣人以矢口而成言肆笔而成书言可闻而不可殚书可观而不可尽又曰言心声也书心画也声画形君子小人见矣又曰孰有书不由笔吾见天常为帝王之笔舌也【子】奎星文章苍颉效象洛曜书丹青垂萌【孝经援神契】奎星屈曲相钩似文章之画【上注】末代舒牋防翰争相夸尚伯英临池之妙无复余踪师宜悬帐之竒罕有遗迹钟虽擅美一时或有所疑至于布列纤浓霞舒云卷无所间然子云擅名江表行行若萦春蚓字字如绾秋蛇卧王蒙于纸中坐徐偃于笔下详研古今尽善尽美其惟王逸少乎烟霏雾结状若断而还连鳯翥龙蟠势如斜而反直心慕手追斯人而已【唐太宗作王羲之书讃】
名臣奏议
节要语备御书范祖禹上哲宗陛下纂承累圣日勤学问臣谨节畧尚书论语孝经要切之语训戒之言以备圣札所冀陛下手书之目覩之心存之庶几可以少助进德万一
乞写无逸为图晁冲上高宗陛下书法之妙愿因勤政之余亲洒宸翰以无逸一篇分爲二图设于殿壁
诸儒至论
宝御书以求其意熈寜六年冬以事至姑苏安简王公讳举正出庆历中所赐端敏二字飞白笔一以示臣且臣官在太常职在太史于法得书臣以爲抱乌号之弓不若藏此笔保曲阜之履不若传此书考追蠡以论声音不若推防画以究观其所用之意存昌歜以追嗜好不若因褒贬以想像其所与之人或藏于名山或流于四方凡所见者皆当耸然而作如望旄头之尘而听属车之音相与勉爲忠厚而耻爲浮薄或由此也夫【蘓轼飞白书记】
形容飞白之体霏霏乎其若轻云之蔽月也翻翻乎其若长风之卷浪也飘飘乎其若游丝之萦柳絮也袅袅乎其若流水之舞荇带也离离乎其逺而相属缩缩乎其近而不隘也【东坡飞白讃】
形容体制之妙蔡邕飞而不白羲之白而不飞贞观咸亨有唐最盛二帝笃信好书故二帝蠲鸾龙之贶【伏羲少昊时事】侍臣象舟楫之利【高宗时事】然稽当时复无留迹上古时书有凤虫鸟之象今兹睿制寔緫前躅摛染所及洪纎毕该宇宙入于胷怀风云出于掌握造化叶其隐显阴阳顺其卷舒发虚无之蕴而森爲众形收雷霆之动而归于精象非元圣之独智孰预于此乎【晏元献文】
祖宗圣翰根于学祖宗寄怀翰墨以涤烦念虽断行片简天下宝以爲法飞白之书篆籀之式行草之学盖自太宗鋭意笔札列圣相承俱造神妙真宗发懿翰出示廷臣或阅于内阁而命宗谔爲序或问于太清而与王旦赋诗仁宗端拱无爲笔势皆有法度宝文延和之所观崇政迩英之宣示飞白琳宫之榜篆额勲戚之碑至宝元之赐宰臣奏称神笔竒奥非凡可及良有以也东坡尝赞庆历赐王举正端敏二字之书仰诧妙画如天汉如云物非茍然高宗字画之工同符先圣亲洒宸翰播之寰宇书赵充国一传则有屯田积谷之谋书羊祜一传则有睦邻讲好之意以至孝经之颁六经之赐固不容以笔画字法之微而尽其形容也窃观范祖禹在元祐中哲宗尝赐御书唐诗而公上疏陈谢且曰愿笃志学问亦如好书益进道德皆若游艺又节略诸经要切之语训诫之书名曰三经要语进之请万几之暇凡有笔札悉取诸此以代诗篇之无用使人君而充其所学非唯翰墨之功卓絶天下而学问道德之粹亦夐乎莫之能及也【吕祖谦文】
主意
人君待臣异恩游神圣翰以昭宠荣之典人君待臣之异恩也叶心国事以济艰难之运人臣报君之大义也恭惟圣天子万几之暇垂意艺文乃者经帷彻编麟台锡宴爰采五事之切于今者大书特书分赐迩列宸章奎画云汉昭囘天葩睿藻春阳布敷猗欤休哉被片言之衮而携满袖之珠者一何荣遇之至欤然尝闻之下下以成其政者所以爲恩之至归美以报其上者所以爲义之进爲上者寓责望之意于篇章翰墨之中爲下者当求责实之政于言语文字之外若曰进而膺宠数之便蕃矣盍退而思职业之当举入而称天光之晋接矣盍出而思时政之靡愆天命祈于有永我当何以奉币而供民箴贵于罔伏我当何以持美而効视四郊之多垒我当何以扞大患按职方之非旧我当何以励羣策国计屈矣民力殚矣我当何以救公私之急玩心画之璀璨而期对休命于无彊味古谊之发挥而警荅隆贶于罔极如是则人臣所以尽报君之义庶无负矣倘曰但爲子孙不朽之藏而不问所采择者何谊姑侈一时传观之荣而不念所期待者何意政事坐视其茍且而无以固难谌之天命谋猷不闻于入告而无以通久郁之下情备御惟见其多疎而无以制方来之外患境土之蹙视爲堕甑而不顾财计之匮诿以筑底而无策谢表累牍文貌非不恭也而靡形忧国爱君之意献诗联篇词采非不丽也而莫效戮力救时之功如是则吾君所以隆侍臣之恩果何望耶
圣君责望人臣讲帷彻编宸章流渥圣君所以责望其臣者有深意政府同寅忠诚体国大臣所以报称其君者无异心夫当边尘甫清民痛未定之时上之人发挥圣翰宠贲迩臣者非徒侈心画之功也大臣拜龙腾鸾翥之赐独能无鸢飞鱼跃之心乎盖今日多故之天下非前日承平之天下则今日务实之圣学亦非前日具文之学也赓歌气象缅思古人听纳规模有怀前代所宝惟贤欤有容乃大欤富民足国欤凡其有德于经筵者必形之笔舌云章奎翰炳若河汉银钩铁画昭如日星岂徒曰备故事云乎哉所以责望其臣者政欲共济艰难之防也大臣必当思今日所得之圣翰非平日泛然之圣翰则今日图报之盛心不当如平日茍玩之心也股肱或惰必隳王治论谏未达必壅下情荐贤助国欤容民蓄众欤均财节用欤凡可以上当君心者必施诸政治庙堂规画开诚布公竹帛勲名光前振后岂徒曰拜异渥云乎哉所以报称其君者政欲上寛宵旰之忧也
偶句
有帝王之心画
有帝王之心学
日星辉焕云汉昭囘圣人之书法也
造化浑涵乾坤旋转圣人之心法也
警段
书法当求以意帝王书法与天地并天地一元之气运于杳防亭毒之表而散爲昭囘经纬之文奎星之屈曲焉云容之舒曳焉春阳沛膏其葩烂焉秋霜敛实其干森焉凡形于造化之文耸于心目之观皆其妙化之所寓非可以迹窥也帝王书法亦若是而已矣茍不以天地观之而区区于防画屑屑于体势是特翰墨小技鈆椠书生非所谓圣人肆笔之妙化成天下之机也翰墨自有深意夫翰墨固有体也而妙意存焉茍以体求之自象形至于谐声则六体也自虫刻至于殳则八体也篆有十二凡所谓卷云薤叶飞白囘鸾皆体也有十二凡所谓芝草钟鼎龙鱼蛇亦体也以至演爲真楷行草则银钩铁画体之动也龙翔凤翥体之旋也云飞雾卷体之肆也横风疾雨体之驰也是特求于防画姿态之间而已若必求其深意则一字之形一义之托也一言之出一机之感也
书必有意是故书天命之当敬必真有一体相资时宪钦若之诚书下情之当通必真有四辟无壅明白洞达之公书国势之当重必真有自许驱驰诚死封疆之勇书众善之当容必真有所谓谋合智倂之益书财计之当裕必真有所谓生疾用舒之方
眷遇之荣鸾凤冲霄飞白增重十行细札珍袭秘藏得之则宝逾铸金荣甚华衮臣之拜君非徒被异恩而夸眷遇也然眷遇之荣乃报称之笃欤
偶句
宸章奎文炳焕一时　防画之功烟霏雾结银钩铁画昭映千古　裁成之妙凤翥鸾飞圣谟睿训炳若日星　防以干龙左萦右绕宸章奎画烂如河汉　饰以宝玉轻刻细砻玩宸札之法度知仁义之法度
对宸翰之绳尺悟道德之绳尺
斛海荐泉濡兹毫矣
锦机绚采洒兹墨矣
事证
字书所以载道八卦九章之妙既陈然后河洛之图书始得而呈瑞二帝三王之道欲冺然后科斗之文字始有所不能阙然则宸章奎画非圣人求工于天下盖以是而载道之真不深探其意而徒形迹之是拘殆非所以知圣人也
古人不以书而以意炎黄少昊其见于穗书云书鸾凤之书民淳事简之意象也唐虞夏禹其形于典谟字迹者衣裳玉帛之影响也周宣王隳嵯峨镌功德至于石鼓者彷佛乎斾旌之悠悠车马之粼粼也是虽法帖之阙所载籀书之疑所祖则不必拘矣汉之一札十行可以见圣主唐之飞白赐书可以厉忠臣收复人心之意扶持国家之心亦未尝不于钩勒萦绾之迹见之也书以明道与治且河图之书以道所寄也不得不形于画盘铭之字以德之所寓也不得不托于字石鼔之文以功之所形也不得不寓于文万世以下荡人耳目与天地同其久与日月争其光者岂非道必待书以着耶故曰有心于道而无心于书也一札之书颁及万国儆吏治也飞白之字赐及近弼礼大臣也帝范之书贻示后嗣重国本也刑政教化之旨在是法度典刑之意亦在是眞情实意之拳拳恳恳者莫不在是故曰有心于治而亦无心于书也气厐道驳文存意冺臣下笔法君上相忌君得戈画臣皆称庆龙翔凤翥体非不精也雾卷霞舒笔非不壮也然殚精竭诚于毫厘之巧而絶无正大之学写情陶意于防画之粗而类无高明之见故曰于书加详而道与治无与焉者此也
光武太宗所书一札十行建武之所以赐万国者飞白爲书贞观所以赐辅臣者史氏追载或以爲细书成文或以爲酷得二王笔法其天机独运固巳超诣于尘俗之表矣然愚以爲一札之书固英伟矣而其广求民瘼观纳风謡所以披露心腹于四方万里之逺者凡皆爲吾民书也飞白之书固遒劲矣而其所谓股肱之寄要在忠力其所以责望于臣邻之助者凡皆爲臣子书也祖宗宸翰祖宗盛时以玉堂四字赐之翰林秘阁二字赐之秘府书扇赐近臣虽正书而忘寝书历赐长吏虽盛暑而不辞吾重寇凖虽多草书而不恤吾爱吕端虽竞观飞白而不问吾知张咏向敏中乃预记其名不已太祖之书法有如此者赐张方平曰文儒非以其长于问荅乎赐张锡曰博学非以其长于记诵乎赐张士逊以十二字士逊吾师友也赐王举正以端敏字二飞白笔一举正吾直臣也其御迩英也取羣臣奏对而书之其御成化也以四民安乐而书之此仁宗之书法有如此者书裴度传则有心于任将书赵充国传则有心于营田书羊祜传则有心于睦隣志在兴复则书车攻志在勤政则书无逸志在崇儒则书中庸此高宗之书法有如此者
前朝御书赐辅臣书宋玉大言之赋赐苏易简人知我太宗之御笔煌煌雄辞洋洋也岂知太宗责望易简之意于此乎寓异时进日中则昃月满则亏之戒囘视龙凤之章琬琰之赐真无愧也元祐间尝于讲论语终篇之后书紫微一纸以赐苏轼固盛事也然吾求之苏轼文章则羽翼元化政事则销沮金石忠于报主者其心无以异于易简也淳熈中尝于读三朝宝训终篇之后书七德舞乐章赐周必大固美意也然吾求之必大经筵则熟究治体易象则有取谦德切于致君者其心无以异于苏轼也
时政
御书无不敬思无邪恭惟皇上阐绎圣言发挥心学曩者金书洒翰玉牒垂文常以思无邪毋不敬爲鉴乃出以赐大臣卓乎懿哉敢因明问而爲之説曰元亨诚之通即诗之所谓思无邪利贞诚之复即礼之所谓毋不敬敬其定而无邪其应也敬其寂而无邪其感也敬其静虚而无邪其动直也始于诚之复如中庸戒谨不覩恐惧不闻而诚之通者此其根源终于诚之通如关睢乐而不淫哀而不伤而诚之复者此其发见或谓毋不敬是正心诚意思无邪是心正意诚其由思诚而纯诚者乎
御书分赐近臣厥今经筵彻编宸章涣渥龙腾凤翥荣光溢河布之则云汉交辉日月争耀上下非徒侈美观以示褒宠也然褒宠之优乃责望之深欤至端揆乃宗子之家相也寅亮天地责实主之比年以来谴告频仍雨之僭忒雷雹之沍凝星文之变异岁无虚日史不絶书谁之咎也今圣翰可不以天之命惟时惟几之歌而警励之乎枢廷乃谋画所出之地也运筹帷幄汝实司之比年以来公道湮郁鲠谔之论不闻于台谏抑郁之气深伏于草茅音哑者爲寒蝉缄黙者爲仗马言路荆榛谁之责也今圣翰可不以太山河海不却众庶之议而宣谕之乎枢廷亦推毂人才之所也登明选公职实重之比年以来善类摈弃或阳迁职位而实逺之岭表或谩颁召命而趍行之不力或久劳外服而遄召之不闻落落相望殆如晨星谁之过也今圣翰可不以照乘之宝不如四臣之对而劝勉之乎防民之口甚于防川此古人监谤之説矣今闾阎疾苦在在愁叹君门万里若罔闻知工箴瞽诗敢议而不敢怨莫此爲甚则圣翰书此以付之本兵者岂无意欤仓廪实而知礼节衣食足而知荣辱此古人富国之术也今大农赤立仓廪告虚国计筑底束手无防楮价折阅可轻而不可重至此云极则圣翰书此以责之枢副者岂无见欤愚故曰分宠锡之章以勉其臣是也
御书考亭扁额吴秘监【甲】谢表臣防圣恩赐以御书考亭书院四大字者陛下爰颁凤翥之新庸贲鳣堂之旧茂昭文教配嵩庐维岳之名遂使武夷永濓溪关洛之【淳祐四年九月】
御书白鹿洞规恭惟皇上聪明天锡学问日新时几余闲心画亲洒取白鹿之十规颁虞庠之多士发文公潜德之幽光寿干淳文献之正脉惠至渥也鲰生端拜宸翰窃窥圣意乃知揭爲教之五人主将以正人心纲常之大别爲学之五人主将以陶士心礼义之大
御书箴铭我皇嗣守燕谋龙翔凤翥之书毋不敬思无邪于选德殿楹之间何异云汉之昭天奎星之应瑞乎宰臣演之以爲铭枢臣合之以爲箴明良相逢虞廷赓歌曷以过是前此圣天子尝书二十八条以自警矣未如书此六字之切于心学也前此经筵诸生尝赞二十八条以上闻矣未如此箴此铭之切于格心也敬由心生思随心起正心诚意者之事也箴以致规铭以致警皆所以发圣心之万一也
结尾
当先留意经学切观内翰范祖禹在元祐中哲宗尝赐御书唐人诗一首而公上疏陈谢且曰愿笃志学问亦如好书益进道德皆若游艺又节畧诸经要切之语训诫之言名曰三经要语进之请万几之暇凡有笔札当取诸此以代诗篇之无用深哉范公之意乎盖人主留意经学而必广之以学问道德之説又易之以诸经要语之文使人君充其所学非惟翰墨之工卓絶天下而学问道德之粹亦夐乎莫之能及也将见风云出于掌握宇宙入于胷怀发灵光之蕴而森爲众形收雷霆之动而归于精象是説也儒生皆能铺张而厉之何独一晏元献
当知君臣相与虽然圣翰颁赐迩臣者其目凡五而最切于今日之事体者一而已矣一者何君臣相与之情也方今三边之疆土日蹙内郡之策力日困民日以瘁财日以殚所恃以无恐者云龙之防方新鱼水之欢已得有大臣任责则天下治势悉归掌握中矣是故去副封以防壅闭者大臣责也开东閤以延贤人者亦大臣责也容众雅量富民长策独非大臣责乎所虑者权归近习政出多门斜封之梯径尚广而中书不能以尽违冗蠧之根穴滋多而冢宰不容于通制如是则虽有忠言之可囘九天贤臣之可照千里且不能一朝安矣而况于容众之量乎而况于富民之术乎故曰权当出于人主政当出于中书

[book_title]群书会元截江网卷三
敬天【附弭灾】
历代事实
尧乃命羲和钦若昊天敬授人时【尧典】舜逹于上下敬哉有土【臯陶谟】禹有夏吁俊尊上帝【立政】舜歌曰勅天之命惟时惟几【禹谟】天明畏自我民明威【臯陶谟】舜畏天而爱民【家语】禹天迪从子保面稽天若【召诰】先王克谨天戒【嗣祖】汤予畏上帝不敢不正【汤诰】尔有善朕不敢蔽罪在朕躬不敢自赦惟简在上帝之心【同上】钦崇天道永保天命【仲虺之诰】先王顾諟天之明命以承上下神祗社稷宗庙罔不祗肃奉若天命【太甲】迪畏天显小民【酒诰】成汤遭旱以六事自责答天戒【钟离意传】先王懋敬厥德克配上帝【书】汤降不迟圣敬日跻昭假迟迟上帝是祗【诗长发】中宗严恭寅畏天命自度【无逸】髙宗惟天聪明惟圣时宪惟臣钦若惟民从乂说进于王曰黩于祭祀时为弗钦礼烦则乱事神则难【说命】文王命我文考肃将天威【太誓】今我周文王丕灵承帝事【多方】亦越文王武王克知三有宅心灼见三有俊心以敬事上帝【立政】文王陟降在帝左右【诗】小心翼翼昭事上帝【诗】武王予弗顺天厥罪惟均【太誓】尔其孜孜奉予一人恭行天罚【同上】成王我其夙夜畏天之威【我将】敬之敬之天维显思命不易哉【敬之】尔克敬天惟畀矜尔【多士】公其以予万亿年敬天之休【同上】公不敢不敬天之休【洛诰】天大雷电以风王与大夫尽弁以启金縢之书【金縢】康王太保暨芮伯咸进曰敢敬告天子皇天改大邦殷之命惟周文武诞受羑若今王敬之哉【康诰】宣王遇灾以惧侧身修行【诗云汉序】汉文帝思至德以承天心【路温舒传】元帝陛下上畏天戒大有减损【匡衡防】章帝诏曰朕夙夜祗畏上天【本纪】唐太宗贞观二年上谓侍臣曰人言天子至尊无所畏惮朕则不然上畏皇天之鉴临兢兢业业犹恐不合天意　文武官复请封禅上曰事天扫地而祭何必登太山之巅封数尺之土然后可以展其诚敬乎【并通鉴】宗将幸东都太庙四室坏上避正殿姚崇乃曰嵗久朽腐而壊适与行期相防何足异也【唐史】
偶句
舜以勅天之命为言臯陶则以钦乃之辞而勉舜伯禹以天其申命告舜舜复以臣邻之言而戒禹夸鳯仪兽舞之盛治不若赓天之歌
咏鳬鹥既醉之太平不若咏敬天之颂
有成汤伊尹之一德而后有享天之功
有文王虢叔之迪教而后有知天之戒
甲兵风雨适以开黄龙之治平
景星甘露反以启天寳之税驾
动天以诚毋事虚文者宋景之言也
应天以实不以文者王嘉之言也
皇朝事实
太祖尝盛暑露卧或请避星月下太祖曰凡人之情观星月烂然则生畏竦至于暗室得欺之乎【要览】开寳五年河大决濮阳命曹翰往塞之上谓霖雨不止焚香上祷于天若天灾流行愿在朕躬勿施于民太宗雍熙元年上谓宰臣曰今嵗西成四方大稔皆上天垂佑所致当与卿等力行好事以答天意二年彗星出东井上避正殿减常膳谓宰相曰长星竟天责在朕躬敢不敬畏贬损以答天谴淳化二年上以嵗旱蝗诏吕蒙正卿等当于文德殿前筑台朕当暴露其上三日不雨卿等共焚朕以答天谴翌日而雨蝗尽死真宗咸平五年唐州地再震司天奏荧惑犯舆鬼陈尧叟曰天文谪见实欲昭示时君今陛下克己爱民河防十余溢而不决岁复大稔此圣德格天所致也上曰天不欲困生灵耳岂朕德能感之六年有星孛于井鬼上谓宰相曰朕薄德致兹谪见大惧灾及吾民宻尔诞辰宜罢称觞之防以答天谴仁宗天圣四年大雨震雷平地水数尺坏京城民舎上避正殿减常膳五年王曾等言夏秋大旱皆臣等辅政无状以致厥咎上曰当与卿等共修政事以答天戒庆历三年上曰天久不雨将害民田比欲下诏罪已彻乐减膳又恐近于崇饰虚名不若夙夜精心宻祷为佳尔六年帝曰比有上言星变者且国家虽无大异亦当修警况因谪见乎七年诏曰自冬讫春旱暵未已五种弗入农夫作业咎自朕致民实何愆与其降疾于人不若移灾于朕英宗治平三年正月彗出胡宿请备边吕公弼曰彗非小变不可不惧陛下宜侧身修德臣恐患不在边也神宗熈宁二年上忧旱甚言当避正殿富弼曰此但系陛下至诚亦不湏避殿三年上谕王安防曰闻有三不足之说否安石曰不闻上曰陈荐言外人云今朝廷以为天变不足惧人言不足恤祖宗之法不足守七年上以久旱忧见容色欲尽罢保甲方田等事王安石曰水旱常数尧汤所不免今旱暵虽逺但当益修人事以应天灾不足贻圣虑耳【并长编】髙宗建炎三年霖雨不止可召郎官以上赴都堂各言朕过失庶可收人心召和气销天变三年初日蚀仅四分未几退吕頥浩曰陛下严恭寅畏天鉴精诚宜感格如此上曰朕常夜观天象见荧惑躔次稍差食素已二十余日湏俟复行轨道当复常膳四年上曰昨雷声颇厉朕与卿等宜共修德以实应天十一年上曰朕在宫中声色未尝经心只是静坐内省求所以答天意者【并圣政】二十六年上曰太史奏彗出井宿间合行寛恤事务尽应天之实以答天戒【防要】孝宗乾道七年上曰无逸一篇享国长久皆本于寅畏朕近日取尚书中所载天事编为两圗朝夕观览名曰敬天图七年张权劄奏淮西秋成可望虞允文奏圣德无阙动合天心上曰君臣之间正要更相警戒以答天贶九年曽怀等奏郊祀礼成普天同庆自宗庙行礼隂云阁雨既谒清庙瑞雪应期未明而霁以至青城宿斋圎丘蒇事天气澄爽此皆圣德昭著故髙穹降格灵贶如此上曰君臣之间正当修饬以答天贶淳熈二年上曰朕以久隂祈求未应独未曾决狱昨日欲批出方下笔而风急起云隂吹散至晩开晴一念之诚随即感应七年上曰近颇乏雨昨晩方欲祷祈半夜遂得雨笑曰此雨从何处来赵雄奏从陛下方寸中来人主一念克诚天实临之【并圣政】宁宗嘉泰四年臣僚言愿陛下持心以诚尽此之敬惟天是惧夙悟晨兴以思治日就月将以务学谓法天行健当不息也开禧三年御笔冬春以来雨泽尚阙深惟其故实轸朕心备殚寅畏之诚斯答昊穹之戒庆元中臣僚言今年正月朔太阳交食是日云雨隂晦不见亏分陛下修德敬天诚意昭格变灾为祥嘉泰初臣僚言比者陛下亲郊隂雨即止前三日移御齐殿则天宇开豁二日而享宗庙则星位熣灿玉趾登坛神光属天陛下上当天心应效如响【并本纪】
偶句
真宗欲修德以答天谴李沆则曰咎属臣等
贾昌朝愿悉心以弭天变仁宗则曰罪归朕躬
当年谷登丰之时太祖曰宜振举阙政以答天祐当嵗事大稔之日太宗曰当力行好事以答天意髙宗与近臣论中兴有静坐内省以答天意之言孝宗因淮西奏秋成有君臣交修以答天贶之语仁宗修奉天之德而有不俟谴告之言
孝宗因灵贶之格而有正当修饬之语
仁宗尝筑钦天坛于禁中
孝宗尝编敬天圗于座侧
一遇霖雨则访大臣出嫔御非太祖之敬天乎
一遇大旱则遣常参决刑狱非太宗之敬天乎
真宗以荧惑为灾而有天戒可惧之言
英宗以彗星谪见而有天变可畏之语
一地震之变则虑命令之枉桡此我真宗之敬天也一滛雨之灾则忧时政之阙失此我仁宗之敬天也风而罢宴若敬天矣而曰不足以塞天变
旱而损膳若敬天矣而曰不足以忧天变
经传格言
虽有恶人斋戒沐浴则可以事上帝【孟离娄下】天人相与之际甚可畏也国家将有失道之败乃先出灾害以谴告之不知自省又出怪异以警惧之尚不知变而伤败乃至以此见天心仁爱人君若此其至也自非大无道之世者天甚欲扶持而全安之事在强勉而已【董防】
名臣奏议
圣人无时不事天范祖禹上哲宗曰圣人之事天也非在于七日戒三日斋执圭币以享圎丘之时也天之佑圣人也亦非在于祭则降福之时也圣人无一日之不事天天无一日而不佑圣人昔尧授舜舜授禹曰天之历数在尔躬夫帝王之兴受天眷命岂一朝一夕哉由其积行累功素合于天也
应天当有其实韩琦上仁宗臣闻应天以实不以文故宋景公以荧惑守心不移臣庶之咎子韦称君有至德之言荧惑必徙三舎此则以实应天之效也唐明皇以太阳亏蚀悉令赦徒之人宋景谓至诚可以动天不在德音频降此则以文应天之弊也陛下钦顺皇天之诚可谓至矣其余销伏灾之道则犹未焉臣茍不能献忠尽言使陛下常以礼缁黄荐牲币为修德除患之本则臣岂不上负惧灾思政之意哉
羣臣当导以畏天司马光奏臣伏见陛下践位以来灾异尤甚彗星彰见飞蝗害稼当此之际羣臣宜劝导陛下以祗畏天命勤恤民隐克己谦约博求至言以消伏变咎乃致善祥而朝廷宴然曾不为意或以为自有常数非干人事或以为景星嘉瑞更当有祸此皆羣臣謟谀之罪陛下岂得不省寤而深思哉【长编】
非但致敬于祈祷乔行简奏宁宗在位三十余年寅畏天命始终不渝一旱蝗之灾一星象之变輙斋戒露祷不以为劳非但致敬于祈禳祷祀而已慈仁之念上通帝心恭俭之德邃古莫及可谓有敬天之实
偶句
仁宗尝语辅臣曰国家虽无灾异亦当常自修警则非但因异而见也
孝宗尝语近臣曰朕与卿等尤当上下交修以答天贶则非但有变而警也
诸儒至论
人君所畏惟天富弼曰人君若不畏天何事不可为者去乱亡无几矣此必奸臣欲进邪说故先导上以无所畏使辅弼谏诤之臣无所复施【言行录】
畏天习天之异李太白曰畏天者昌习天者亡何谓畏天髙宗成王是也何谓习天元成是也人之情非有常见而见之必惧惧必畏之情同而所畏不同明王思之以为在德德修而灾异销然后愈知天之明而德之盛也闇主思之以为在数故任数而不修德德不修而祸未至然后愈知天无心而数有定也惟天之仁又出灾异以申勅之彼必曰前既无定此奚为哉亦数而已矣灾异愈多不惧愈甚目习于见心习于思习之久则不闻不见不思焉耳然则上帝之怒不足独当下延众庶上累庙社甚可痛也呜呼人不可玩况天乎
存心莫大乎敬刘子翚万虑俱亡一敬而已视如对日星闻如警雷霆食如诵盘铭寐如宣几箴坐如立记过之史行如随纠非之吏中存是心发无不应也夫恭于昭昭者敬之铭也应于昏昏者敬之实也
偶句
自郑子产有天道逺之言而后人主无敬心
自王安石有三不足之说而后人主无畏心
主意
定我之天应其几有天下之时有天下之几时可以治而未治焉几也时未可以治而治焉亦几也几者天之所示也天示君以此几正观君之勅此几者何如焉陛下临政二十有七载适合乎三登九变之数人皆以为可治之时矣臣独以为未者以其数攷之则可以其理逆之则未也自昔帝王之治天下不信其或然之数而信其必然之理理尽矣而数逆焉非所惧也理未必尽而数顺焉此其几必有大可察者陛下前此二十余年其间大震恐大拂乱所以夺其一枕之安示之三峡之险者非可一二计虽陛下之坚一凝定足以压万变之纷纭镇羣疑之汹涌然前乎此时履危涉变常有焦然可畏之虞未见有猝然可喜之幸出吾意料不及之外者臣切惟今春以来气象顿改二十五六年之艰危一旦而帖泰二十五六年之杌陧一旦而安平陛下亦常端居静念天下大势一转而平复者何修何饰以臻此【入防问】通国皆曰已安已治矣臣私忧过计独有出于众人之外者夫我之天定而天之天亦定者理也我之天未必定而天之天自定者理有是哉求诸理而不得则亦归之三登九变之数而已矣数之适然者非幸也几也几者何治乱安危之所伏而天之以微意示我者也天之爱人君之深者或逆以儆之或顺以试之方其时出灾异所以儆之者观其能知惧与否也幸而知惧矣又时出治平以试之试之者观其能勤与否也迩日秋寳方揫而滛涝物华已实而巨飏则试之者又将转而儆之矣吾君其可因目前之顺境忽意外之大几而不以天敬天乎天者何君心之无逸是也惟天为刚惟天为健惟天为不息故不言心而言天茍无逸此心不以天幸之方来者自喜则一时之儆我者安知其不终福我乎茍自逸此心不以天幸之难必者为惧则一时之试我者安知其不终怒我乎【方梦魁】
惧天幸以勅天命时几不可失几者动之微惟其不可失故不容恃天幸以自玩惟其动之微故当尽人事之自修乗时之暇见几而作古先帝王所以维持凭藉之计如斯而已今日之时何如哉夫以连年之旱蝗相仍木饥水毁忽焉而风调雨顺农扈有荐丰之庆累嵗之干戈不息东侵西扰忽焉而烽沉旂冷胡羯无秋哨之虞年谷粗登边境庶定信如圣谕之所及追思向者之扰攘几有不可为之势幸遇今焉之平定岂非大有为之机时乎时不再来何可失也天与陛下以时几陛下能勅天之命则不负于天之所予天之眷陛下者方新而未艾也【探花倪普】
在已之天难必有在天之天有在已之天在天之天显然而易见在已之天隐然而难知其变显于威此其所以易见也其变隐于心此其所以难知也何谓在天之天人主严恭寅畏一念恻然祝币史词则曰吾将以谨天戒也减膳彻乐则曰吾将以回天怒也搜访真才则曰吾将求贤以代天工也诏求直言则曰吾将乐闻缺失推原所以致变之由也谓宜六事自责桑林之祷可应一言既善而荧惑之证可移烈风雷雨易而景星庆云之祥可也旱干水溢转而膏露醴泉之瑞可也冦攘兵火之地新而嘉禾朱草之境可也然而东败西丧日蹙百里而旂盖之天运未回也城池岌岌仅存孤注而波涛之天限未严也季龙虽死晋忧方大而好还之天道未卜也呜呼岂天之怒不可回而天之心果何测耶毋亦知有在天之天而不知有在已之天耳何谓在已之天齐庄神明一心湛若方其阳明胜而德性开则此心之清明澄彻为日月之光华为烟云之纷郁为星辰之叶顺而宇宙常霁也及其隂浊胜而物欲行则此心之忿戾肆怠为孛彗之流见为雷雹之震骇为云雾之隂晦而气候常怪也既以此感则亦以此应必也清天君以絶女宠之私厚天伦以明纲常之理守天位以塞权幸之门谨天戒以杜阉寺之衅霁天顔以容切直之谏公天听以去谗謟之言出而接见羣臣此一天也入而环对嫔御亦同此一天也外而大昕视朝此一天也内而日宴便殿亦同此一天也盖在天之天其粗也在已之天其精也夫惟在已之天定则在天之天亦定耳
偶句
有变通之变人定能胜天
有变异之变天定能胜人
有畏天之常心　体易之全德者固可以合天道有回天之实政　体易之常德者斯可以凝天眷玩变异而不为变通之谋则其变为愈甚
因变异而能悟变通之理则其变为可回
云汉惧灾侧身修行持惧心以答天戒易
盘铭又新谨终如始续敬心以凝天命难
警
迎天之机天以机示之而已迎其机则可为泰拂其机则为泰者未保其不为否也迎其机则为休证拂其机则休证者未保其不为咎证也迎其机则可为长治拂其机则长治者不过茍然之治而已常人处此则即以为泰即以为休证即以为长治以陛下圣德日新直欲措斯世于隆平之地则有其机而自舎之臣知其决不出此也【榜眼黄大任】
回此心之畏人主居天下之上不可一日无畏心也其先自畏其次畏天其次畏民其次畏相其次畏人言人其次畏敌国外患吾心不知自畏而是数者或有一焉皆足以回人主之畏心而天下事尚可为也然民微者也或不足以回此心之畏相事我者也或不足以回此心之畏人言敌国踈者逺者也亦或不足以回此心之畏于此而无天变之可畏焉则是天心懃然于君而非所以仁爱之也是以天心仁爱人君而欲兴其国者谴之以灾害警之以怪异使之惕然悟翻然悔兢兢业业如蹈虎尾如涉春氷然后坠者可举废者可兴颠危者可扶持然则今日灾异之来是乃天所以回皇上之畏心也皇上前此虚已降心不自神圣庶几此理小心翼翼克自抑畏临御渐久世故渐熟中间一二事变凡所以大警惧大拂乱于皇上之心者卒皆旋踵消弭风休氷释夫危机以幸而定则谓继此皆不必虑其危变证以幸而消则谓继此皆不必虑其变而天下之事吾办之有余于是未免有泰然享天下之心于是未免有偃然髙天下之志谓羣臣举莫有能望清光者夫以皇上有弥天之福则泰然享天下若不为过皇上有如天之志则偃然髙天下若不为异然人主之心患其无所畏而不患其有所畏也大抵天下之事畏则立不畏则弛畏则修不畏则坏畏则事事振刷物物精明不畏则事事頽靡物物晦蚀一念之分治乱安危存亡之判也今皇上畏心少弛矣天其可不思所以回皇上之畏乎皇上而自回其余则必刚健必忧勤必屛嗜欲必絶玩好必戒奢侈必亲君子必受直言必排宦官必建世子畏之一念上通于天皇上之畏心既回则天之爱心亦回矣
持此心之敬盖常论之天下以君心为主君心以敬为主敬不持于常定治未见其能定者况人之常情久其道而不享其成则此敬分习其言而不收其效则此敬息非特好恶义利之取舎常决于此而天下国家之安危每系于此人主亦尝兴念否乎继自今必齐庄中正以立此敬刚健笃实以行此敬日就月将以维持此敬知之至也如朱氏所谓众物之表里精粗无不到吾心之全体大用无不明则一敬之通必好民之所好恶民之所恶矣意之实也如朱氏所谓实其心之所发一于善而无自欺则一敬之复必不以利为利以义为利也勿谓暗室之可欺此敬必有作无辍勿幸时事之仅安此敬必有常无变始见明通而公溥上行而下效矣【周应鼇庚戌省】
当定在我之天故尝以为霓裳嫚舞羽衣簧皷昏吾天也燕游侈丽黛白淋漓荒吾天也北司弄柄南阳怙恩蔽吾天也在我之天未定故在天之天不定固无足怪是必戒燕饮之无度而后天者定去便嬖之侧媚而后天者定斥左道之蔽惑絶小人之迎合而后天者定然则在我之天既定则在天之天庸有未定乎
敬心当存殿御临政天威咫尺向晦宴息鬼神森列十手十目雷霆若震不睹不闻日星昭垂清台告变凛乎此心内廷游逸心一心也羽檄交驰惕然此心边尘暂息心一心也吾见愆阳苦雨之沴转为五风十雨之祥木饥水毁之灾转为金穰多黍之庆瓜分辐裂之变转为车书文轨之同银涛雪浪之祸转为河清海晏之宁鸱张虎视之鞑转为幕南隂山之窜离居告病之民转为奠枕安堵之乐一敬之推功用讵易量哉
惧心易怠临外朝南面若惧也入深宫邃宇则弛矣对经帷讲席若惧也见歌板舞袖则弛矣闻天变真可畏之言若惧也信天数不足虑之解释则又弛矣
可必者在敬视听言动无一而非正盖曰吾求无缺于吾身而已而非必曰以冀雨之时若也严恭寅畏无时而不存盖曰吾求无二于吾心而已而非必曰以冀休祥之吾格也故祗事之诚常若降鉴之临于侧则内庭宴安皆修德之地奉顺之念常若谴告之参于前则暗室屋漏皆持心之所卑宫菲食惧侈泰也夙兴夜寐忧怠荒也法家拂士虑放肆也左绳右矩防过愆也盘铭几杖惧僣差也举天下物欲之事一毫不以入于心而每懐危惧之意特有加于上帝对越之时耳
当顺天意无使女宠僣宫闱则天意顺无使戚里干朝政则天意顺无使宦官侵主柄则天意顺无使小人间君子则天意顺无使夷狄侵中国则天意顺若夫不御正殿减膳彻乐此特应天之末耳
偶句
上帝临汝毋贰尔心景星庆云适所为妖
一陟一降在帝左右烈风迅雷未必非福
严恭寅畏无念而不存不曰灾异之来而后冇畏天之心也
发政施仁无时而不顺不曰谴告已形而后有召和之政也
祗事之诚常若降鉴之在于侧则内庭燕安皆修德之地
奉顺之念常若谴告之参于前则暗室屋漏皆持心之所
勅天之命惟时惟几虽日赓此歌未足也
敬天之渝无敢驰驱虽日讲此诗未足也
潜虽伏矣亦孔之昭一陟一降在帝左右
上帝临汝无贰尔心相在尔室不愧屋漏
事证
帝王以德回天洚水尝儆尧矣尧有劳来之德则洚水不能为害烈风尝儆舜矣舜有弗迷之德则烈风适以为祥桑谷在朝非铜駞荆棘之渐乎惟中宗德称迪哲则中兴之治为有开飞雉鸣鼎非野鸟入室之证乎惟髙宗德由明哲则宪天之功为有光然则天灾流行国家代有祸变随弭帝王独能不然则福善祸滛之公胡为有其兆而无其应耶
虞周清明之德人徒见齐七政类上帝大舜之克当天心也岂知昭受弗迷之诚而其一念清明者有以格之又徒见其反风禾尽起成王之能祈永命也岂知缉熈光明之学而其一德清明者有以致之防朝清明如武王则天休震动乃所以兴周维清缉熈如文王则迪知天威乃所以受命否则昏德若夏帝用不臧矣秽德若商上帝弗顺矣
舜汤以实应天上帝之类六宗之禋舜非不事乎文也而昭事之实则不专在于此桑林之祷六事之责汤非不事乎文也而消变之实则不专在于此盖天命之时勅圣敬之日跻意者舜汤之所谓实若乃在此而不在彼欤
汉唐隂阳感应五星连珠两曜合璧非天数之偶符也三皇治古德迈道醇以阳召隂之应也日月薄蚀星陨如雨非天数之适变也春秋世降君弱臣彊以隂感隂之证也渭上朝汉钟鼓喧轰非夷运百年之当弱也厉精之主大化神明阳足以胜隂也渔阳乱唐干戈触扰非夷运一旦之骤强也溺爱之君宴于鸩毒阳不能以制隂也信矣乎宇宙之间通一气耳其端芒萌于人主之心其证应着于天地之表阳亨而复则隂盛而剥矣阳长而泰则隂消而否矣其或隂蒙而翳者是吾洞洞之阳未逹也隂凝而杀者是吾生生之阳未畅也汉唐玩天之心人主畏天之心汉儒之论启之也人主玩天之心亦汉儒之论启之也盖自汉以来诸儒发明此理实天人为一致使时君有所警此启人主畏天之心然谓某事必有某证某证必应某事求之而不合焉则玩心不能不生此启人主玩天之心大抵天之于君父之于子也父有震怒为人子者事事当修省不可以为某事当修省而某事不必修省天有谴告为人君者事事当修饬不可以为某事当修饬而某事不必修饬也今焉汉儒之论乃以貌作恭主于时雨言不从主于常然则雨旸之愆舍貌言之外皆可以不敬乎又以田猎不宿出入无节则致常雨弃法律逐功臣则致常然则雨之愆舍田猎出入法律功臣之外皆可以自纵乎
祖宗以实应天太祖忧勤庶政斥逺声色其敬天之意已见于平时而一遇霖雨则访大臣出嫔御躬行之实着矣太宗躬亲万机勤恤民隐其敬天之意常存于平日而一遇旱蝗则察不平之刑遣踈决之使躬行之实彰矣故霖雨未几而雨止河塞旱蝗未几而雨作蝗死亦可以观天人相与之机乎
祖宗敬天有圗故勒碑孝经我太宗岂具文哉储经史八千卷我真宗岂事美观哉大书无逸之圗仁宗非劳于暂而逸于后也书写要义之篇宗非勤于始而怠于终也手书石刻中兴之功卒能扶天地于不壊不冺之域者岂非我髙宗纯诚之推欤圗掲敬天太平之运卒能侪唐虞商周之盛者岂非我孝宗亹亹不倦之用欤信知裒集格言以掲敬天之圗不若日就月将以坚敬天之念撮取遗训以写畏天之戒不若体干行健以凝畏天之心也明矣
时政
皇上敬天有圗圣天子取成经以禆代天之治掲成圗以写敬天之心宸章奎画左右彪分云汉之昭回也天葩睿藻伦序森列春阳之敷布也猗欤休哉真天下千载之遇欤愚尝拜手稽首而为之言曰转肆为敬回天意于一时易谨终如始凝天眷于后日难夫皇天本无亲也而享道可必帝命本难谌也而福善昭昭金縢之书一启反风之祥如谷答响云汉之行方修中兴之烈若皷应桴防防之中应感何神是之谓回天意于一时易虽然常厥德于不变然后保厥命于无穷贰吾诚于旦暮必速天怒于俄顷内殿无逸之圗代以山水则变故层出太液尚书之圗退而醇酒而实异数见彼天命之去留实系乎吾心之敬忽是之谓凝天眷于后日者难
天开平治之机陛下即位以来某年蝗某年旱某年星变某年明堂雨雹某年诞节雷某年三朝日食极而至丁未之旱人不聊生陛下身亲目击非臣之虚言也陛下于丁未之旱大儆惧大修省而丁未之旱虽甚丁未之谶则虚戊申有年己酉大有年今嵗旱稲已成更数日无风雨则稉亦可无虑陛下于此而以忧勤为心则何岁不如今嵗陛下于此而以逸乐为心则今时安保其不如曩时臣窃以为平治之机此其一也【黄大任】
结尾
人定能胜天窃谓天定胜人人定亦胜天今日之事不当畏天之未定当思天之一定屏絶物欲严拒声色则我之天定力窒悻门痛惩旁曲则我之天定登崇忠鲠罢黜奸邪则我之天定削去侈靡断自宫闱则我之天定戒斥营求先自藩邸则我之天定减膳彻乐虚仪也下诏求言虚文也防免公相归过也件件靠实事事不欺我之天定而天之天亦定矣不然季龙虽死晋忧方大好还之天道未卜也东败西丧日蹙百里旂盖之天运未回也两淮孤城势渐岌岌波涛之天限未严也其谨之哉其虑之哉
以敬为主呜呼敬天之有十二圗固以敬为主也无不敬之书更化之初尝与思无邪对掲矣钦天台之作迩年以来尝于内庭规创矣使圣天子真见夫毋不敬之一言所当服膺则斯圗不作可也真见夫钦天命台之训所当践言则斯圗无有亦可也敬即钦也钦即敬也一敬之外无复余说方寸清明运量六合为天地立心为生民立命为去圣继絶学为万世开太平无可无不可尚何八事之凛凛有如执事所言者哉惟论思及之君当抑隂助阳曩者丁未阳复六花呈瑞百辟称庆丰穰有期二三年来民犹歉告胡为瑞于雪而不瑞为嵗耶敢端拜而为之说曰隂阳凝而为雪天之瑞也抑隂助阳以为心君之所以符此瑞也君子为阳小人为隂进君子退小人则邪正之隂阳定中国为阳夷狄为隂强中国弱四夷则夷夏之隂阳定德泽为阳刑罚为隂畅德泽而省刑罚则政治之隂阳定我之隂阳既定则天之隂阳亦莫不定不然则邪干正夷谋夏刑胜德隂邪用事阳明退舎虽膏露于天醴泉于地不可以瑞言也而雪乎哉又况氷山虽颓而毒死泉下者犹抱未雪之寃痛霜刄既接而防身胡沙者尚多囓雪之凄凉龙翔兴役千室露处独不念其风雪之飘飖乎鴈影流离万间失庇独不念其雨雪之冻裂乎常阳为沴隐雷比屋忧未歇也抑昔人之诗有曰长安有贫者宜瑞不宜多毋谓曩年之瑞雪可喜当思曩年之瑞雪未验风檐迫晷惭不尽述惟执事恕其略

[book_title]群书会元截江网卷四
法祖【附更变】
历代事实
若稽古帝舜曰重华协于帝【书】舜尽循尧道何更为哉禹继舜舜继尧三圣相授而守一道【董仲舒防】虞夏袭尧之爵行尧之道法度彰礼乐着垂拱而视天民之阜无为也【扬子】启贤能敬承继禹之道【孟】汤纉禹旧服【书】太甲率乃祖攸行盘庚　绍复先王之大业底绥四方髙宗俾率先王迪我髙后以康兆民　监于先王成宪其永无愆【并书】周文王遵后稷公刘之业则古公王季之德【史记】子曰无忧者其惟文王乎以王季为父以武王为子父作之子述之武王纉太王王季文王之绪一戎衣而有天下　武王周公其逹孝矣乎夫孝者善继人之志善述人之事也【中庸】继代也武王能广文王之声卒其代功也文王有声遹骏有声遹求厥宁遹观厥成【诗大雅】绳其祖武【下武】下武继文王也武王有圣德复授天命能昭先人之功焉【诗】成王仪式刑文王之典日靖四方【我将】能酌先祖之道以养天下也【诗】骏惠我文王曾孙笃之【维天之命】不愆不忘率由旧章【假乐】仪刑文王万邦作孚【文王】述文武之道以养其心【匡衡传】率乃祖文王之彛训无作聪明乱旧章【蔡仲】康王君临万邦燮和天下用答文武之光训【顾命】穆王对文武之光命追配于前人【君牙】嗣守文武成康遗绪亦惟先正之臣克左右乱四方【君牙】宣王即位二相辅之修政法文武成康之遗风诸侯复宗周【史记】汉文帝循髙祖之法加以恭俭天下几平由是言之循法则治不循法则乱【梅传】福文帝躬履俭约为天下守财景帝遵而不改故家给人足【崔湜】孝景遵业五六十载之间至于移风易俗黎民醇厚汉言文景美矣【本賛】武帝不改文景之恭俭以济斯民虽诗书所称何以加焉【本纪】臣愿陛下近述孝文帝之时【东方朔对】宣帝甘泉修武帝故事【郊祀志】魏相好观汉故事便宜章奏以为古今异制方今务在奉行故事而已数修汉兴以来国家便宜故事奏请施行故事诏书凡二十二事【相传】章帝宣二祖之重光袭四宗之缉熈【班固引】唐宪宗常称太宗宗之盛朕不佞欲庶几二祖道德风烈何行而至此欤【李绛传】文宗曰我思贞观开元时以观今日则气拂吾膺【李石传】常读太宗正要慨然慕之【本賛】宣宗书贞观正要于屏风每正色扶手而读之【通鉴】
偶句
尧舜之盛必有典谟
文武之政布在方防
夏之纪纲一乱于太康之手君子有失道之讥
周之文章一伤于厉王之世君子有思古之念
髙宗欲监先王成宪傅说则曰非知之艰行之惟艰宪宗欲几二祖风烈李绛则曰言之不行为无益也宣帝知有汉家之制度矣而不能盖其刑名绳下之愆武帝知有孝文之时事矣而不能革其黩武穷兵之祸武帝纷更制度而文景之恭俭卒弃蔑而不顾
德宗创立两税而太宗之租调亦变乱而无余
宣帝徒知制度之自有不知王道之不可杂也
文帝徒知正要之可读不知小人之所当斥也
东方朔论治汉庭必近述孝文时事
令狐绹进金镜书亦惟以太宗为法
皇朝事实
太宗赦文先皇帝创业今二十年事为之制曲为之防纪律已定物有其常谨当遵承不敢逾越真宗赦文曰先朝庶政尽有成规务在遵行不敢失坠　王钦若述登位以来放天下逋欠钱物千余万系囚三千余人请付史舘上曰先帝方欲行之朕成先志尔　刘承规求节度使上谕王旦旦曰陛下所守者祖宗典故典故所无不可听也若听承规所请后必有邀求枢宻使者矣此必不可上乃止　王旦言宋兴三世祖宗之法具在故其为相务行故事仁宗命尹洙余靖孙甫欧阳修同编修祖宗故事先是枢宻副使富弼言太祖始革五代之弊创立法度太宗克绍前烈纪纲益明真宗承两朝太平之基谨守成宪臣今欲选官置属将三朝典故分明类聚编成一书俾为模范　四年于迩英阁出御书十三轴凡三十五事一曰遵祖训二曰奉真考业三曰祖宗艰难不敢有坠四曰真宗爱民孝思感噫　嘉祐六年胡宿为左谏议大夫枢宻副使方建明利害多更张庶事以革宿宿独厌之曰变法古人所难不务守祖宗成法而徒纷纷无益于治【并长编】英宗即位韩琦寻考中书祖宗御批得百余番皆经国长筭大防如取太原下江南伐犬戎之类付中书编成十余轴一日袖进上一见之不觉避御座是时同列谓公有不言之教【言行录】神宗熈宁二年枢宻院言欲检寻本院诸文书凡关祖宗以来法制所宜施于逺者并删取大防着为画一及圣政厘革条章以次纪录其事目曰兵制马政边防夷狄属国城守器械捕盗选材责效各以事类相从赐名经武要畧上谕王安石曰闻有三不足之说否王安石曰不闻上曰陈荐言外人云今朝廷以为天变不足惧人言不足恤祖宗之法不足守安石曰仁宗在位四十二年凡数次修整其法一定子孙当世世守之则祖宗何故屡自变改今议者以为祖宗之法皆可守然祖宗用人皆不以次今陛下试如此则彼异论者必更纷纷　文彦博又言祖宗法制具在不湏更张以失人心上曰更张法制于士大夫诚多不恱然于百姓何所不便彦博曰为与士大夫治天下非与百姓治天下也【并长编】哲宗御迩英阁召讲读官讲三朝寳训终侍读苏颂等奏曰陛下勤求治道仰法祖宗臣等每愧荒踈不能发明上宣答曰祖宗治道兹有本原迨此终篇悉资开发髙宗曰王居正进仁祖十事参以今日所宜言极可采祖宗以来率用故事为法昔宣仁圣烈皇后尝以祖宗故事绘画为圗以授哲宗皇帝时以哲庙幼冲欲使便于观省也　绍兴五年因张戒上书朕见仁祖在位四十二年德洽民心至今天下诵之朕心仰慕如尧舜文武故当时立政用人之事朕常置之左右朝夕以为法　绍兴十二年上曰诗书所载五帝三王之治皆有其意而不见其施设之详太祖以英武定天下之乱仁宗以惠爱结天下之心此朕家法其设施之详可见于世者也朕当持守家法而求二帝三王之意于诗书则治道成矣孝宗诏太上临御三纪法令典章灿然备具其议设官裒集建炎绍兴以来所下诏防条例以闻朕当与卿恪意奉承以对慈训【圣政】乾道三年上曰朕欲依祖宗故事先令有司具囚情欵前数日进入朕亲阅之可释者释之可罪者罪之庶几不为虚文可降指挥今后并依祖宗典故【防要】侍讲张拭论奏本朝制体以忠厚仁信为本因及熈丰元符用事大臣上曰祖宗法度乃是家法熈丰之后不可改耳　淳熈二年上因论国家承平三百余年法令明备若画一倘能守之自足为治盖天下本无事庸人扰之耳　七年史浩奏读三朝寳训上曰朕乐闻祖宗谟训日尽一卷亦未为多虽双日及休暇亦当特坐【并圣政】宁宗绍兴五年改元庆元诏朕以渺躬托兆人之上惟日兢惧无以绍列圣之休而对上皇之慈训也　嘉定元年施行讲和诏朕获以身仰承洪业念列圣忠厚之德度越汉唐而三朝揖逊之光庶几虞夏每严持守曷敢荒宁【并本纪】
偶句
仁祖当培植国本之时而能以仁治故凡所以立太平之基而泰山其安者无非仁德之所积
孝宗任振起国势之责而能以孝治故凡所以厚中兴之业而金城其崇者无非孝德之所充
熈宁间王吕倡为变法之说而祖宗之法始异
绍圣间章蔡倡为绍述之论而祖宗之法益废
奉行成规不敢改易非太宗之圣训乎
遵守制度何敢失坠非真宗之圣语乎
髙宗论兵制则曰祖宗制度是朕家法敢不遵承孝宗论治体则曰祖宗法度乃是家法不合变更法仁宗五事者有之【哲宗】
进仁宗十事者有之【髙宗】
类三朝典故以为模范仁宗继述之善也
进累朝实录尽见规模髙宗钦承之意也
祖宗谟训朕所乐闻见于孝宗之读寳训也
仰遵鸿烈次第施行见于宁宗之读圣政也
更变
历代事实黄帝尧舜氏作通其变使民不倦神而化之使民宜之易穷则变变则通通则久【易】汉武帝诏曰天地不变不成施化隂阳不变物不畅茂朕据旧监新其教天下与民更始【本纪】仲舒对防曰譬之琴瑟不调甚者必解而更张之乃可鼓也为政不行甚者必变而更化之乃可理也故汉得天下以来常欲善治而至今不可善治者失之当更化而不更化也张汤以更定律令为廷尉汲黯责张汤于上前曰公不能褒先帝之功业安国富民使囹圄空虚空取髙皇约束纷更之【本传】唐宗自天寳以来大盗屡起方镇数叛兵革之兴累世不息而用度之数不能节加以骄君昏主奸吏邪臣取济一时屡更其制而经常之法荡然尽矣　世业口分之田壊而为兼并租调之法壊而为两税至于塩铁转运屯田和籴铜钱括苗防利借商进奉贡献无所不为【食货志】元帝即位之初更制七十余事其心甚诚其称甚美然纪纲日紊由不能择贤明而任之【刘蕡防】德宗相杨炎遂作两税法议者以租调髙祖太宗之法也不可轻改而德宗方信用炎不疑也【食货志】德宗随时立制遇则变何必因循惮改作耶【杜祐议】
皇朝事实熙宁更张翰林学士王安石越次入对上问安石方今治当何先对曰以择术为始又曰当以尧舜为法上曰卿可谓责难于君安石参政与陈升之同制置三司条例司上问何以得陜西钱重可积边谷安石对欲钱重当修开阖敛散之法因言泉府一官昔先王所以摧兼并均济贫弱交通天下之财而使利出于一者也升之深狡多数善傅防以取富贵既登相位于条例司事遂不肯预安石大怒青苗熈宁二年条例司言今欲将见在斗斛遇贵量减初价粜遇贱量増市价籴仍以见钱依陜西青苗钱法于夏秋未熟已前预支召民请以半为夏科半为秋科随税纳从之　邵氏闻见录荆公知明州鄞县货谷于民立息以偿邑人便之熈宁所行之法皆本乎此然荆公知行于一邑则可不知行于天下不可也　十一月司马光曰朝廷散青苗钱非便后翰林学士范镇判大名府韩琦苏轼辙孙觉吕公着程颢皆奏防论列　元丰八年哲宗即位诏给散青苗　元祐元年用司马光言诏诸路提举并罢司马光劄子勘防青苗钱更不支俵均输熈宁二年条例司言发运使实総六路之赋入而其职以制置茶塩矾酒税为事若假以钱货继其不给使知六路财赋之有无而用之则籴买税敛上供之物皆得徙贵就贱用近易逺从之九年判司农寺熊本奏罢之差役治平四年韩绛乞委侍从官集议裁定其使当力役无偏重之害熈宁二年条例司上言使民出粟雇役者人以为便于是提防赵子几以其法奏免役法盖始于此三年曾布判司农寺改助役为免役元祐元年司马光奏免役之法其害有五为今之计莫若直降勅命应天下免役钱一切并罢其诸色役人并依绍圣元年上曰止用元丰法而减去寛剰钱何有不便范纯仁曰四方各不同湏因民立法上曰令戸部议之　邵氏闻见録差募二事俱有吴蜀之民以雇役为便秦晋之民以差役为便荆公司马公皆早贵少历知县不能周知四方风俗故荆公主雇役温公主差役苏内翰范忠宣温公门下士复以雇役为未便章子厚荆公门下士复以差役为未尽绍圣初子厚再入复议以雇役改差役置司讲论久不决京白子厚曰取熈宁元丰役法施行耳尚何讲焉子厚信之雇役遂定保甲熈宁三年中书言司农专定畿县保甲条例四年上批保甲湏要弓箭又筑射垜自办钱粮如此搔扰可速指挥令止八年司马光乞尽罢诸处保甲保马熈宁六年翰林学士曾布等修成义勇保甲及养马条三卷市易熈宁五年诏于京师置市易务六年文彦博言市易司遣官监卖菓实有损国体敛民怨王安石曰上非规利直欲便细民遂寝不报元祐修复神宗崩司马光入临太皇太后问光所当先者光上防言新法之弊有如保甲免役钱将官三者皆当厘革议者必曰三年无改于父之道可谓孝况今军国大事太皇太后权同处分是乃母改子之政非子改父之道何惮而不为哉始光当国悉改熈宁元丰之旧事或谓光曰旧臣章子厚吕惠卿軰皆小人他日有以父子之义间上则朋党之祸作矣光正色曰天若祚宋必无此事遂改之不疑绍圣绍述元祐八年先是杨畏为谏议大夫上防言神宗更制立法以垂万世乞赐讲求以成继述之道上因询畏以先朝故臣孰可调用乞召章子厚为宰相上皆嘉纳绍圣元年二月李清臣守中书侍郎邓温伯守尚书左丞清臣首倡绍述温伯和之靖康元年御史中丞吕好问言自章子厚蔡卞首建绍述之说后蔡京得志专用此术以济其奸【并长编】
经格言
作者之谓圣述者之谓明明圣者述作之谓也【乐记】君子创业垂统为可继也【梁惠王下】若考作室厥子乃弗肯堂矧肯构厥父菑厥子乃弗肯播矧肯获【大诰】其父析薪其子弗克负荷【左昭五】为髙必因丘陵为下必因川泽为政不因先王之道可谓知乎【孟离娄】继治世者其道同【董仲舒传】化而裁之存乎变推而行之存乎通【易】通其变天下无弊法执其方天下无善教故曰存乎其人【文中子】继治世者其道同继乱世者其道变【董策】
名臣奏议
法仁祖五事范祖禹上哲宗臣掌国史伏覩仁宗在位四十二年丰功盛德固不可得名言所可见者其事有五畏天爱民奉宗庙好学纳谏仁宗能行此五者于天下所以为仁也陛下深留圣思法象祖宗日新辉光昭示所好以慰答羣生之望
当专法仁祖范祖禹上哲宗修德之实惟法祖宗洪惟一祖五宗畏天爱民后嗣子孙皆当取法惟是仁祖在位最久德泽深厚结于天下陛下诚能上顺天意下顺民心专法仁宗则垂拱无为海内宴安成康之隆不难致也臣尝采集仁宗圣政三百二十七事编录成书名曰仁皇训典凡六卷上之自绍圣以后章蔡倡为绍述之说而祖宗之法尽废
更改之多陈瓘上哲宗自熈宁至今二十余年天下之事已经四更改熈宁改治平元丰改熙宁元祐改神考绍圣改宣仁凡所行之事各有先后
乞讲故事丁隲上哲宗本朝祖宗之德具在方防威明仁厚不惟有益于当时尚可为法于后世臣愚欲乞晓谕侍讲臣僚预先编叙六圣典故可以取法于后来者以备讲筵听纳庶几前圣后圣所行所为如合符节当改则改朱文公上孝宗曰且舜承尧禅二十有八年之间其余礼乐刑政更张多矣其大者举十六相皆尧之所未举去四凶皆尧之所未去然而舜不以为嫌尧不以为罪孔子录之以为大典况臣非欲尽取太上约束分更之贱其所贵贵其所贱也因革损益顾义如何耳陛下何嫌之有哉
诸儒至论
熈宁变法之陛下求治太切用意过当奸臣縁隙得进邪说始议开边以中上心于是延安有横山之谋保安有招诱之计西鄙骚然而不宁而陛下始一悔矣置制条例司以讲求天下之遗利一出而为常平青苗再出而为料兵练营三出而为出钱雇役四出而为保甲教阅四者并行于世官吏疑惑兵民愤怨而陛下既再悔矣出兵无人之境筑城不守之地困弊腹心以求无益之功已筑之城随即倾覆救援之兵相继溃叛四方震动君臣宵旰而后下罪已之诏而陛下既三悔矣【苏頴滨代孙安道言】
熈宁变法之盖自青苗之议起而天下始有聚敛之疑青苗之议未允而均输之法行均输之法方扰而边部之谋动边部之祸未艾而漳河之役作漳河之害未平而助役之事兴其间又求水利也则民劳而无功又淤田也则费大而不效又省并州县也则诸路莫不强民以应令又起东西府也则大困财力禁门之侧斧斤不絶者将一年而未已其议财也则市井屠贩之人皆召而登政事堂其征利也则下至于日官之贱皆得与搢绅齿忠厚老成者摈之为无能侠少儇薄者取之为可用守道忧国者谓之流俗败常扰民者谓之通变能附者不次而进之曰吾方擢才不可招者为名而斥之曰吾方用法故尽变旧法先者后之上者下之右者左之成者毁之弃者取之【刘摰】
熈宁变法之轻改旧章谓之新法其人意所欲为人主莫能夺天下莫能移与之同者援引登青云与之异者摈斥流沟壑专欲遂其狠心不顾国家大体设官则以冗增冗立法则以苛益苛祖宗之法惠民也熙宁之法惠国也绍圣之法惠奸也【温公】
崇宁变法之为国者必师上古必法祖宗必戒后世危亡之渐按春秋税亩丘甲田赋书初书作书用者讥变古也崇宁以来变铨法而官制紊变军法而兵政弛变泉货法而轻重不平变学校法而风俗衰薄变防茶法而刑狱滋炽变塩钞法而征赋倍増变漕运法而仓廪虚竭法既屡变吏得为奸民受其【胡文定】
主意
法祖宗之心有帝王之政有帝王之心帝王之政载于一书之中帝王之心超乎一书之表载于书者其经画设施也超于书者其精神心术也临以君德肃以朝纲维以人才缉以吏治内而钱帛之通融外而将士之奋励凡若是者皆记载之所可模写也故曰载于一书之中思付托之惟艰念舆圗之未复一念之烈雷厉风飞一念之运干旋坤转蚤作夜思昼惧夕惕凡若是者非记载之所可形容也故曰超乎一书之表
气象气脉有气象有气脉观前朝之气象不若观前朝之气脉夫气象人才所为也而气脉非人才所得为也徒知盛治气象自人才出不知正人气脉自君心出则今日之所以取法仁祖者抑末矣何者治在天下非更新振起之为难而维持保养之为不易诗非蔡襄固不足为明时贺然手舞足蹈襄能之也而异日之或有转移襄之诗其能制乎颂非石介固不足为圣德賛然浓墨大字介能之也而异日之或有杂揉介之颂其能保乎是则成襄之诗全介之颂以至八年醲郁之盛衍为皇祐以来之庆者皆仁祖之心实为之也然则以今淳祐法古庆历其将观盛治之气象乎抑当观正人之气脉乎如知气脉之所在则气象不难至矣
家法心法有家法有心法圣谟洋洋嘉言孔彰此家法也沈潜刚克髙明柔克此心法也祖宗家法之所传无非心法之所寓后之守其家法者容可不体其心法乎洪惟我朝列圣相承宏谟懿范可效可师若正说若寳训若通略皆旧章成宪之寓也而炳然二帝之典谟则有仁皇训典在粹然一王之政事则有孝宗圣政在金匮玉册光彩贲如呜呼盛哉肆我皇上不自神圣缉熈光明日御旃厦虽祈寒隆暑之不辍若稽古之编录若资治之纲目若大学之衍义皆进德修业之助也而讲臣入侍首以仁皇训典为进读之请迩日建言又以孝宗之圣政为防观之要监于成宪其永无愆猗欤休哉固家法也亦心法也
偶句
述祖宗之事易为天下守家法易
继祖宗之志难以家法用天下难
欲以古法用天下
不若家法用天下
贻孙谋以燕翼子祖宗善后之逺圗也
酌祖道以养天下人主法祖之实学也
警
以实德用家法必有大易体天行健之德而后家法为能用必有大学明德新民之功而后家法为能用必有中庸纯亦不已之诚而后家法为能用否则议论详而功实少条目备而纲领踈是皆虚文故事之为而未见其有益于法祖也
君臣相与守法尝谓人主为祖宗守法大臣为人主守法羣工百执事上以扶持道揆下以遵奉法守尤当悉心尽瘁以兴旧典以革宿可也必以公灭私则弊可革否则以私意而坏法矣必循名责实则可革否则以虚文而壊法矣必赏信罚当必权衡素定则弊可革否则旁蹊曲迳防出而乗之则法易壊矣
家法贵善用盖祖宗之法祖宗之所以用天下者在是也祖宗既能以是而用天下则后世继治者必得其所以用者而用之则家法日新治道修举固无一弊之可言矣不然徒知一话一言罔敢失坠曰此祖宗之训也一政一事不敢更易曰此祖宗之法也精神风采之不加而规模制度之日陋吾见家法固自若也而事功日蠧于防防之中将求以革弊而愈滋矣岂祖宗所望于后人哉
持守贵乎久故始初未尝不纯于用贤也事变所怵初心转移遂疑君子之无用几至于杂进小人矣始初未尝不乐夫忠谏也事变所惕初心转移遂疑忠谏之好名几至于不絶佞谀矣始初未尝不愤权贪之汚浊思所以一断之也事变所怵初心转移遂疑更改之为非几至于拳拳故辙之思矣
法祖宗立志大孝宗之所以为孝宗者亦惟能先立其志而已何则国家自绍兴讲解以来军政以和议而偷财用以和议而窘吏习以和议而汚纪纲以和议而废贤人君子以和议而一去不返天怒神怨以和议而挽莫能回朝廷上下习见以为常儿童走卒讳言以为耻天下事不可人意者几八九矣我孝宗起自宗藩受禅于尧思欲洗三京之黄尘抚九庙之故楸兴一念必以恢复为心处一事必以恢复为主用一人必以恢复为期寝不安枕食不下咽惟欲渡江而北耳是以用之于练兵则兵强用之于理财则财裕用之于御史则旧习革用之于守法则公道行虽符离一衂未能大快此心之所欲为而阅天下之义理为愈深历天下之变故为愈熟胷中所主终无一毫之少变也呜呼此非所谓志者乎此志也有坚定而无转移有刚明而无巽懦有奋发果敢而无牵制依违阉寺小臣不得而揺拨也后宫嫔御不得而迎合也戚畹里言不得而沮挠也奸人小夫不得而窥伺也干淳之治有自来矣然则今日之事亦惟当志孝宗之志耳夫孝宗犹志于恢复今日独不能志于持守乎孝宗犹志于太平今日独不能志于革乎孝宗犹志于再还国初之盛今日独不能志于干淳之盛乎茍能矣天下尚可为也圣训有云朕心未尝放下一日之间天下湏行一两遭此志之说也
偶句
宏纲懿范炳燿日星经营缔创之甚难
显谟丕烈辉映天地变乱纷更之甚易
牙籖玉轴云汉昭回人主以先正望其臣
寳训金科日月辉映大臣以先王望其君
不愆不忘率由旧章祖功宗德万世源流
一举一动罔越成宪圣子神孙一意润色
天下者祖宗之天下不可一日而忘
人民者祖宗之人民不可一日而忽
必有精明之实德而后能以家法新天下
必有真积之实功而后能以家法用天下
崇尚之意多而推行之实寡
敬信之不足而观美之有余
事证
古人法祖自皇祖有训之言见于夏书而后知大禹之道存自先王成宪之言载于说命而后知成汤之道着自觐光烈之戒见于周书而后知文武之道布在方防
汉唐诸君得失炎汉之有天下也以寛厚为习以恭俭为务后之继体守文者所宜遵守而勿失也若武帝好大喜功穷奢极欲狱刑之滥至有腹诽沈之法赋敛之重乃及舟车盐铁之筭果无负于髙惠文景之初心乎若宣帝杂霸自甘德教不任常幸宣室斋居决事则下侵有司之职赵盖韩杨皆以寃死则不免刑名之尚又果无失于髙惠文景之善谋乎彼其视祖宗家法不暇防稽以为验而躬行践履往往龃龉而不合是虽近述时事为戒恳切于东方朔故事便宜之奏勤拳于魏弱翁而武宣二君之意向吾知其终有不可回者矣唐宪宗企二祖之盛庶几道德风烈文宗观太宗政要慨慕贞观之隆又若有意于述事者然贞观之隆二祖之盛盖唐家三百年所以系天命结人心端在于此吾将以二祖为法则黄裳之言可用也而吐突承璀之言岂当用裴度之功可相也而皇甫镈程异之徒岂所当相元和之政不克有终回视李绛所谓正身励已遵道德逺佞邪者果与祖宗合德否耶吾将以贞观为法则励精为治竟日视朝固为美也而何朝中朋党之难去中外相贺债帅合鲜固为得也而何事决北司之下移太和之间不满人意如僧孺所谓四夷不至交侵百姓不至流散又果可与贞观比隆也耶
汉唐诸君之公利汉髙祖以马上得天下艰难倥偬其经营一代之法度公平大略近古者天资暗合也自是以来清净饮醇之宰相惟守汉之三章奉法除奸之太守每奉汉之三尺不敢以私见挠公法也彼鍜链舞文纷更约束虽法吏揺动之病宁非武帝好大喜功之私心有以召之耶太宗兴自民间顿八纮而澄清之其兵农官民之制挽回太平六典气象亦上契乎帝王之公心也自时厥后风采醖借之直臣议及封功必曰唐法之当遵百奏丹青之内相论及制军则惧唐法之轻变不敢以私论揺公法也彼七再变之后斜封墨勅射骑两税纷纷而起虽羣臣逢迎之过岂非宗穷奢纵欲之私心有以来之矣
列圣守家法艺祖立极寛仁结人心刚毅驭臣下菑而播焉播而获焉家法一定世守不易太宗嗣位之诏曰谨当遵守不敢逾越真宗嗣位之诏曰务在遵行不敢失坠至于仁宗奉守惟谨既曰遵祖宗之训矣又曰奉真考之业既曰念祖宗之艰难矣又曰思真宗之养民逺而祖训近而父政一意遵守不敢有失焉其在当时或进三朝政要或上三朝圣政君臣上下皆以旧典从事其法祖何如也髙宗中兴一则曰祖宗法度坠者欲举二则曰仁宗家法理当举行论兵制则曰祖宗制度敢不遵承进累朝实录则曰欲尽则祖宗规模孝宗之出令修政一则曰奉承绍兴诏防以对慈训二则曰祖宗法令不合变更论小官差除则曰不敢壊祖宗成法论中宫节约则曰本朝家法逺过汉唐其守家法又何如也
祖宗变于熈丰熙丰间王吕用事王则有祖宗不足法之语吕则有一月一变法之说防经以为髙援古以为证而大体则不问青苗之法未允而均输之法行均输之法方扰而边鄙之谋动边鄙之事未艾而助役之法兴其间又求水利也游田也并省州县也二三年间阖辟动揺天下皆不得其宁矣元祐初政因神考末年之志而奉行之且天下方有更生之幸而二三小人以绍述之说进复王吕之弊政而废祖宗之良法循致中原之祸岂非小人之罪乎
时政
今日同符仁祖皇上临御初元慈闱拥防其与天圣明道同一时也权奸当国其与景祐寳元康定同一时也暨于淳祐以来则一邪一正更进迭入不知其几局面则又与庆历初年同一气象今而为淳祐年则与庆历以后又同一景候是以台纲之论奏经筵之启沃与夫廷绅之奏对一则曰法仁祖二则曰法仁祖其亦以仁祖之任贤去邪者望皇上以庆历之转否为泰者望淳祐矣不知今日所用之人何如也惟见旧学儒臣坐秉国钧即彦博之平章事也前日权奸一去不返即夷简之不复来也迩者攻击奸邪凡几章奏即十八防之去竦也累年昏浊之气象一旦而清明平日杂处之薰莸一朝而别白皇上开泰之机信乎无愧于仁祖矣今事势如庆历且今之事势犹庆历也今之革如庆历否今之积习犹庆历也今之责治如庆历否规模甫定风采未气象方回血脉未壮或者犹以前日之纵弛为寛厚而以今日之收敛为锲薄如此则当缓之乎抑当急之乎
法其一心之天夫有阳而有隂有中国而有夷狄有君子而有小人此天之所以为天也内阳而外隂内中国而外夷狄内君子而外小人此仁祖之所以为天也故论仁祖者当论其一心之天而法仁祖者亦当法其一心之天天之在仁祖其定也久矣定吾之天以应天之天隂阳之未调夷狄之未服是天之未应也而吾之天固定也隂阳之已调夷狄之已服是天之已应也而吾之天亦定矣
法其心于书之外且孝宗之可得而模写者何如也讲学以勤君德彰矣恩不废法朝纲肃矣即位未几首召二十八年沦弃之忠鲠而举当世之英豪津津皆生意矣人才之翕集为何如宰执不视事则虑其积压给舎不封驳则导以听从其吏治之兴起为何如记之实录载之寳训侈盛德之形容彰累朝之盛事儒绅因之以劝讲九重借之以宪章是则帝王之政非载于一书之中乎若夫孝宗之不可得而形容者何也我朝巍巍配天之钜业金瓯无阙之天下运厄中天王纲板荡遂使一家文轨中隔华夷万里江山半分南北痛心疾首奚啻齐城之未复枕戈待旦不止越讐之未报机防未至隐忍待时故圣训有曰朕心一日常行天下一遭推此念也其奋发激烈之志当何如哉此帝王之心非超于一书之外者乎
结尾
法仁祖保泰虽然开天下之泰在人才保天下之泰在人主仁祖之治前有庆历后有嘉祐庆历之泰韩范诸公为之也嘉祐之泰韩琦诸公为之也故社稷大计至嘉祐益以定中书大政至嘉祐益以凝四十二年之间公道之砥柱矻如君子之气脉不絶正人虽暂去而复来小人虽暂得志而终必斥此不惟天之所相亦我仁祖容受直言涵养人才之力也保泰之功不其伟欤正人用则天下泰国本定则天下泰朝廷尊则天下泰吾君诚能以仁祖为法则淳祐不止于庆历将进而为嘉祐之泰矣诗云维其有之是以似之臣不胜拳拳法孝宗之心虽然患无孝宗之心耳上有孝宗之心必有孝宗之德有孝宗之德必有孝宗之政孝宗之心何心也未尝放下一日间天下定行一两遭之心也其心如此故其德如此孝宗有圗画莫就之孝德上祀宁考以配天孝则似之王心益加焉孝宗有不敢怠荒之敬德上亦圗敬天以继志敬则似之王心益加焉仁同万里孝宗之仁德也上之矜恻已似其仁愿王心益加焉明见万里孝宗之明德也上之听断已似其明愿王心益加焉孝宗行此四德者使顾成之庙称为孝宗上继太祖与宋无极心者德之本也德者政之本也明主可为忠言执事盍为我言之

[book_title]群书会元截江网卷五
储积【附常平仓　义仓　社仓丰储仓　广惠仓】
历代事实
尧有九年之水汤有七年之旱国亡捐瘠者蓄积多而备先具也【前晁错传】公刘乃积乃仓乃褁糇粮【诗公刘】武王发钜桥之粟【书武臣】成王遗人掌邦之委积以待施惠乡里之委积以恤民之艰阨闗市之委积以养老孤郊里之委积以待賔客野鄙之委积以待羇旅县都之委积以待凶荒　仓人掌粟之藏以待邦用若不足则止余法用有余则藏之以待凶而颁之【礼】宣王王命召伯彻申伯土疆以峙其粻【诗】管仲曰市有新成田者二家君请式壁而聘之行令半年万民为囷以藏粟者过半【通典】髙祖筑甬道属河以取敖仓粟【本纪】天下既定民无盖藏文帝躬修节俭思安百姓贾谊説上曰古之人曰一夫不耕或受之饥　生之有时而用之亡度则物力必屈今背本而趍末食者甚众是天下之大残也淫侈之俗日日以长是天下之大贼也生之者甚少而靡之者甚多天下财产何得不蹙汉之为汉防四十年矣公私之积犹可哀痛失时不雨民且狼顾嵗恶不入请卖爵子即不幸有方二三千里之旱国胡以相恤夫积贮者天下之大命也茍粟多而财有余以攻则取以守则固以战则胜今敺民而归之农末技游食之民转而縁南畆则蓄积足而人乐得其所矣上感谊言始开籍田躬耕以劝百姓　晁错説上令民入粟于边以受爵免罪复言边食足支五嵗令民入粟郡县可时赦勿收民租至武帝初都鄙庾廪尽满太仓之粟陈陈相因充溢露积于外腐败而不可食末年乃徇征伐之事以赵过为搜粟都尉【前汉志】　显宗永平五年常满仓立粟市于城东粟斛直钱三十【晋志】隋开皇三年朝廷以京师仓廪尚虚议为水旱之备于是诏于蒲陜寺水次十三州置募运米丁又于衞州置黎阳仓洛州置河阳仓陜州置常平仓华州置广通仓转相灌注漕闗东及汾晋之粟以给京师【隋志】唐马周上疏自古以来国之兴亡不由积蓄多少在百姓苦乐也隋贮洛口仓而李宻因之积布帛东都而王世充因之而都府库以为国家之用积贮者要当人有余力岂人劳而强敛之以资冦邪【本传】　太宗亦云务蓄积而不恤人甚非国家计【陆防奏议】　元宗时牛仙客为相广闗辅之籴京师益羡自是元宗不复幸东都【唐志】天宝中诸道输京师者百余万斛　文宗时刘蕡对
防愿斥游惰之人以笃其耕植省不急之费以赡其黎元则廪蓄不乏矣【同上】
常平齐管仲相桓公通轻重之权曰嵗有防穰故糓有贵贱令有缓急故物有轻重民有余则轻之故人君敛之以轻民不足则重之故人君散之以重魏李悝曰籴甚贵伤民甚贱伤农善为国者使民毋伤而农益劝是故善平籴者必谨观嵗有上中下熟上熟其收自四余四百石中熟自三余三百石下熟自倍余百石小饥则收百石中饥七十石大饥三十石故大熟则上籴三而舎一中熟则籴二下熟则籴一使民适足贾平则止小饥则发小熟之所敛中饥则发中熟之所敛大饥则发大熟之所敛而粜之故虽遇饥馑水旱籴不贵而民不散行之魏国日以富强　汉宣帝时耿寿昌曰令边郡皆筑仓以谷贱时増其价而籴以利农糓贵时减价而粜名曰常平仓民便之　元帝时诸儒多言常平可罢毋与民争利遂废【并前志】　明帝欲复置公卿多以为便刘般以为外有优民之名内实侵刻不便帝乃止晋武帝立常平仓丰则籴俭则粜以利百姓【晋志】隋漕闗东汾晋之粟以给京师伊洛相幽徐齐并秦蒲州又置常平仓以备凶荒粟藏九年米藏五年【隋志】肃宗时第五琦请天下常平皆置库以蓄本钱　元宗天宝中嵗以钱赋诸道和籴贱则少府加倍而籴贵则贱价而粜　德宗时赵赞言陛下于京城置常平官虽频年少雨米不腾贵宜阅商钱税竹木以充本钱属军用迫蹙亦随而耗竭不能备常平之积【通典及本纪】
义仓自北齐河清中有垦租义租垦租送台义租送郡以备水旱隋开皇五年长孙平奏令诸州百姓及军人劝课当社共立义仓收获之日随其所得劝课出粟及麦熟当社造仓窖贮之若时或不熟当社有饥馑者即以此糓赈给自是诸州储峙委积【隋志】　唐太宗时凶荒则有社仓赈给不足则徙民就食诸州戴胄廷议自王公以下计垦田秋熟所在为义仓嵗凶以给民太宗善之乃诏畆税二升粟麦秔稻随土地所宜寛乡敛以所种狭乡据青苗簿而督之田耗十四者免其半耗十七者皆免之商贾无田者以其戸为九等出粟自五石至于五斗为差嵗不登则以赈饥民或贷为种子至秋而偿【唐志】则天以后货义仓支用神龙以后义仓费用向尽【通典】　德宗时陆防奏宜计诸道户口均之谷麦熟则平籴亦以义仓为名时稔则优价而广籴谷贵而止歉则借贷循环敛散疏入不报【唐志】
偶句
仓积于豳粮峙于申
黎阳置衞常平置陜
寿昌常平之法行于汉
戴胄义仓之法举于唐
尧汤备水旱而蓄积之具修
成周待凶荒而委积之惠举
余三年九年之食则捐瘠何足忧
谨上熟中熟之收则饥馑不足虑
令民出粟以赈饥馑隋人义仓之实惠也
计田出粟以备凶年唐人义仓之实惠也
门闗道路之委积是上之所有散而储于下也
钜桥鹿台之财粟是下之所有聚而储于上也
皇朝事实
太宗淳化中甞曰古人所谓有九年之蓄者盖三代以前禁军无多今六军尽在都下江淮嵗漕不下数千万若比分屯之秋何啻九年之蓄矣【五朝宝训】上甞谓廷臣曰国家以民为本百姓以食为命则知储蓄最为急务当谕诸路转运常为计度省察仓储毋使损败　真宗祥符三年上阅元和国计簿三司使丁谓曰唐江淮嵗运米四十万今乃五百余万仓库盈溢上曰国储有备亦自计臣宣力也曰上五年并州上刍粟之数可给四五年上曰河东仍嵗丰穰储峙尤广自今诸路稔嵗宜以时积谷为凶年之备【长编】　髙宗建炎四年中书奏秋成可期宜及时储蓄诏广东福建以所部年额为上供本钱【圣政】　孝宗乾道八年上曰今嵗再得一稔想见粒米狼戾更积得二年经常米便有三年之蓄【长编】
常平仓太宗淳化三年京畿大穰京城四门置场増价以籴令有司虚近仓以贮命曰常平遂为永制【长编】　真宗景德三年始置常平仓言事者以为水旱灾沴有备无患江淮两浙计户口多少量留上供钱每嵗夏秋准市估加钱收籴贵则减价出粜于是置常平仓案大率万户嵗余万石或三年不经粜则充粮廪别以新粟补之　仁宗嘉祐七年诏天下常平仓多所移用而不足以支凶年其令内藏库与三司共支缗钱一百万下诸路助茶　神宗熙宁三年诏诸路常平广惠仓给散青苗钱本并取民情愿【并同上】髙宗建炎元年臣寮言伏见神宗讲常平之政置
提举官钱谷充斥不可胜数迩来罢提举官而常平之财所存一二欲望复常平官讲补助之政广储蓄之具从之　二年臣寮言常平和籴之法州县视为文具以新易陈此成法也间有积嵗食腐而未甞问不许借贷此成法也问有悉充它用而实无储愿委官徧行省按从之【并会要】　绍兴元年诏以米价踊贵细民阙食令诸路州军以常平仓粟量度出粜【圣政】九年郑鬲奏和籴上曰常平法不许他用惟待赈荒恤饥取于民者还以与民也【小历】二十一年上曰国家设常平仓宜令有司以陈易新不得妄有侵移　孝宗乾道六年上曰若一州得二十万石常平米虽有水旱不足忧矣　淳熙二年诏诸路常平司每嵗于秋成之际取见所部郡县丰歉及见管米斛于九月初旬条具闻奏【并圣政】常平苗役之政自熙宁始建炎初罢之二年置诸路主管官追还籴米然自军兴后常平窠名往往掇以赡军无复如曩时之封桩矣【杂记】　宁宗开禧元年正月辛未申严生子弃杀之禁仍令诸路主管常平官月给钱米收养之
义仓太宗干德元年令州县置义仓所收二税每石输一斗以备凶荒【长编】四年以重叠供给遂成劳费诏罢之【防要】　咸平二年成肃请复置义仓张齐贤对曰义仓本为丰年与民聚蓄然给纳之际民以为患上曰民之利病故在官吏能否【通典】　仁宗庆历元年诏天下立义仓自干德初置义仓未久而罢明道二年诏议复之不果景祐中集贤校理王琪上疏引隋唐故事请复置上纳之已而众论纷然以为不便遂诏第令三等户输粟寻复罢【长编】五年韩琦言近诏罢义仓若便拨入官仓恐未副朝廷示民以信之意乞拨与常平仓别作桩管或遇水旱灾伤即赈济贫民从之【会要】　神宗熙宁二年甞欲复之王介甫主青苗因言人有余粟藏之家何害乃止熙宁末复之仍听就县仓输然义仓当留乡今入县仓悉为官吏移用后又令上三等户输郡仓转充军仓失立法之意【杂记】　哲宗元祐八年黄庆基言义仓者良法也元丰间先帝复行其法以为隋唐取民太重虑民不堪其求于是纳苗米一石者输义仓米五升可谓至薄矣望自今嵗复行诏令户部详度　绍圣元年诏复置义仓专充赈济【并防要】　髙宗绍兴十三年浙西米贵义仓米各一万五千石减价出粜务要惠及细民十八年上曰义仓所以备凶荒水旱比年州县或侵支盗用或赈济无术僻逺穷困之民不得均被其惠可令户部措置二十年上曰祖宗置义仓最为良法令监司检视实数补还侵失　淳熙八年上曰义仓米本是民间寄纳在官以备水旱既遇荒嵗自合还以与民【并防要】八年二月诏今虽米价低平其间鳏寡孤独无钱收籴可令抄籍姓名将义仓米赈济务要实惠及民十一年诏诸路提举行下所部随乡丰歉收纳入仓不得侵隠他用嵗终具旧管及新收数目申尚书省【并圣政】
丰储仓绍兴二十六年夏始置先是王公明为司农寺丞请令诸路以见管钱籴米赴行在钟侍郎世明因奏令诸州嵗发常平陈米十五万斛赴省仓赡军言者以其坏常平法奏绌之韩仲通在版曹乃请别储粟百万斛于行都以备水旱号丰储其后又储二百万斛于镇江建康然颇有借兊者【杂记】
广惠仓仁宗嘉祐二年置天下广惠仓初韩琦请罢税诸路户絶田募人承佃以夏秋所输之课给在城老幼贫乏不能自存者既建仓乃诏提刑领之嵗终具所支上三司【长编】四年诏广惠仓司农寺逐州选官专监每嵗十月便差官检视老病之人籍定姓名日给米一升【同上】　宁宗时四川制置广惠仓乃丘宗卿所创嵗防颇赖其用【朝野杂记】
社仓神宗熙宁二年上论社仓法行之未得其方王安石曰隋文帝时风俗法度岂能胜今日则社仓输给安能无扰但当时糓贱百姓不为苦尔且人有余藏藏之于家有何所害而固欲使之输官非良法也至是御史钱顗言齐州义仓取数太多乃诏罢之【通畧】　乾道四年建人大饥某请于官始作社仓于崇安县使贫者嵗以中夏受粟于仓冬则加息二分以偿嵗少不收则弛其息之半大侵则尽弛之期以数年子什其母则惠足以广而息可遂捐以予民矣行之累年人以为便淳熙辛丑某以事入奏因得条上其説　孝宗皇帝幸不以为不可即诏颁其法于四方德意甚厚而吏惰不恭不能奉承以布于下是以至今防二十年而江浙近郡田野之民犹有不与知者其能慕而从之者仅可一二数也【晦庵建昌南城社仓记】
偶句
提举置于熙宁而常平坏
提举复于绍兴而常平修
常平之法行于淳祐之元年
常平之仓置于景德之三年
干德元年始令州县置义仓
元丰元年复诏畿县立义仓
依实发米赈民髙宗绍兴之诏也
务要实惠及民孝宗淳熙之诏也
太祖以京畿大穰而令置塲増价以籴义仓
哲宗以河北麦熟而令比价添钱收籴常平
经传格言
国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通制国用虽有凶旱水溢民无菜色【记王制】三载考绩余三年食进业曰登再登曰平余六年食三登曰太平二十七嵗遗九年食【前制】足国之道节用裕民而善藏其余垣仓廪者财之末也【荀子】夫人待君子而后化理国待蓄积乃无忧患君子非自农桑以衣食者也蓄积非横赋敛以取优饶者也【仲长统云】
偶句
粟多财余晁错谓之大命
理兵足食陆防谓之大经
名臣奏议
常平无救恤之实仁宗朝范仲淹言常平仓司农寺管辖官小权轻提刑多不举职尽被州县借出钱本使用致不及时聚籴每有灾沴无所振发徒有安抚之名且无救恤之实请选辅臣一员兼领司农寺
常平不当变青苗神宗时范镇言常平始于汉之盛时贱则贵而敛之恐伤农也贵则贱而散之恐伤民也犹为近古虽唐虞之政无以易也而青苗者唐衰乱之世所为青苗在田贱估其直收敛未毕而必其偿是盗跖之法也今以盗跖之法而变唐虞不易之政此人情所以不安
常平所及者广神宗朝苏轼言常平之为法也可谓至矣所守者约而所及者广借使万家之邑上有千斛而糓贵之际千斛在市物价自平一市之价既平一邦之食自足无专防乞丐之弊无里正催驱之劳今若变为青苗家贷一斛则千户之外谁救其饥
乞置社仓仁宗朝贾黯言水灾之灾虽尧汤所不能免今不思所以备灾之术而嵗幸年谷之熟则是求出于尧汤之所不可必者也臣甞读隋史见所谓立民社义仓者取之以时而藏之于民下足以备凶灾而上实无所利焉愿仿隋制诏天下州军遇年丰谷熟立法劝课广蓄积以备灾
义仓支移之弊孝宗朝杨炎上言义仓之法唯充赈急不许他用诸路州县嵗收苗米六百余万石其合收义仓米斛数目不少年来虽间有灾伤去处支给不多访闻诸路州军往往将递年所收米数更不依条逐项桩管皆是擅行侵用从来未曽稽察乞下诸路委逐州主管常平官取索五年的实收支数目仍开説逐年有无灾伤检放稽察施行
乞天下置义仓神宗朝熙宁九年钱顗乞于天下州县逐乡村各令依旧置社仓当丰年秋成之时只于上三等有田人户量出斛斗以备赈济若遇荒旱即尽数俵借于下等贫民听将来嵗稔日官为索还依前入社仓收贮及三年或无水旱即具数存留所积有二年备
诸儒至论
均田务农为储粟之法程明道曰古者民必有九年之食无三年之食者以为国非其国臣观天下耕之者少食之者众地力不尽人功不勤虽富室强宗鲜有余积况其贫弱者乎或一州一县有年嵗之凶即盗贼纵横饥死满路如不幸有纵方二千里之灾或连年之歉则未知朝廷何道以处之则其患有不可胜言矣岂可曰昔何久不至是因以幸为可恃也哉固宜渐从古制均田务农公私交为储粟之法为之备此亦无古今之异者也【十事劄子】
保民以食为本伊川曰保民之道以食为本今自京师以至于天下计平时之用率无三年之蓄民间空匮则又甚焉以万室之邑观之有厚蓄者百无一二困衣食者十居六七统而较之天下虚竭可知矣丰年乐嵗饥寒见于道路一谷不稔便致流离卒有方数千里连数年之水旱不知何以待之
义仓寄留之法李太伯曰古制之宜于时莫若义仓之为愈也唐太宗曰既为百姓先作储贮官为举掌以备凶年非朕所须然太宗用心固善矣敛散之法则未尽得宜出此而入彼有丧而无得奚以异于厚敛乎今莫若以农末之民各分户等每于秋成以次入粟谓之寄留至于凶年则下户之乏食者准数给还其上户则以转给穷民书其转给之数积以嵗年数登若干者拜以爵级以宠异之则富人乐输穷人受赐矣
古无发粟之令陈季雅曰古者国有九年之蓄率土臣庶通为之计非独富公庾也故荒政十有二不闻有发粟之令是嵗藏富于民上之人不操其权如战国时李悝作尽地力之教以为平籴之法此意已与古异盖当时富藏在官而敛散在上汉自贾谊晁错劝文帝教民务本皆未知此意民既务本农有余粟一以归之于公上内郡之民仅足而无余名为富足实与贫困无异武帝即位初年河内人伤水旱汲黯以便宜发粟归伏矫制罪则当时仓廪在郡县者有司不得擅发明矣宣帝时耿寿昌行常平仓于边郡亦非郡县之所专汉时内郡边郡不曽使民自为蓄积虽小有备具皆出于朝廷留寄于郡县是以无可观者
舒散赒救之説陈亮曰井法既废而敛散之权兼并用以乘时而射利赒救之法兼并用以谋息而取嬴魏之平籴唐之常平所以制敛散之权于公上也隋之社仓唐义仓所以公赒救之法于天下也及其衰也常平可以牟出入之利义仓可以应缓急之须取兼并之法而自用之则亦无恠乎人心之不和而水旱之随至也本朝神宗皇帝立为定制专置一司以掌之分户部右曹不使参之经用郡县则属之丞贰移用擅发皆有常禁故常平义仓之积盈天下其后从事于西北而用度之不给固已不免时发而用之渡江以来诸司郡县又皆不免贷用而常平之法防于废矣
广济广惠罢置余亮曰仁宗之世韩琦请以没官之田募人耕佃为广惠仓散与孤寡幼独庆历嘉祐间既有常平仓又有广济仓广惠仓仁宗德泽洋溢三仓力也王安石用事常平广济量以支给余皆尽粜转而为钱变而为青苗取二分之息广惠之田转易皆尽虽济一时为祸不细元祐间三仓虽复未防而章子厚继之而三仓遂坏
义仓在郡之弊胡致堂曰赈济莫要乎近其人隋义仓取之于民不厚而置仓于当社饥民之得食也其庶矣乎储备如此犹曰闗中大旱民犹不免食粟糠豆屑帝躬帅之如洛阳就食况素无备乎百姓知挤于沟壑而已矣后世义仓之名固在而置仓于州郡一有凶饥无状有司固不以上闻也良有司敢以上闻矣比及报可委属吏出而施之文移反覆给散艰阻往往监官胥吏相与侵没
主意
有余不足之异古之蓄积也常有余后之蓄积也常不足岂天之生物不如古之多人之谋事不如古之智盖古之费给也为有限后之费给也为无穷以有限之生植充无穷之费给无恠乎有余不足之不同也古者兵即农也农即兵也无事则袯襫耒耜尽力南畆而为耕耨之农有事则弓矢戈矛效力行阵而为战守之备居有积仓固未甞仰给于公家行有裹囊亦未甞仰给于公家故蓄积不期于有余而自然有余也后世为兵者不农为农者不兵一人为兵一家仰食于县官一人征行一家又有以廪给男子疾耕不足以供其餽饷女子疾织不足以供其衣褐平居无事一嵗仅可以支一嵗一旦有急一嵗岂足以支一嵗哉故蓄积不期于不足而自然不足也
敛散不可失初意因民之有余而敛之以时初意也其后徒见以能敛而疾民矣因民之不足而散之以时初意也其后则未见以能散而裕民矣夫敛者官为藏其所有待其无而赒之散者官为察其所无推其有以济之此君民一体之义也盖立法创制必贵于通设官分职必贵乎严通者所以待民故常平义仓之政立焉严者所以待吏故常平义仓之政行焉不然名美而实亡规模困于积弊之余上勤而下壅调度废于循习之后徒知敛而藏者在有司不知散而用者在天下徒知聚于斗升之诛求而不知行于勺合之赒恤愚见其弊未见其利也
官吏当有忧民之心郡县有忧民之吏则常平义仓之法虽弊而犹可复行官吏无忧民之心则常平义仓之法虽详而徒为文具盖近民之官莫州县若也心乎忧民则无利不兴无害不除均为足食之计丰年而为饥年之蓄无事而为有事之防靡所不用其力焉岂特常平义仓而已哉故曰法虽弊而犹可复行者此也志不在民则米不待实麦不待成已严追胥之令知剥民而不知裕民知聚利而不知散利何往而非弊焉义岂特常平义仓而已哉故曰法虽详而徒为文具者此也贪吏不可不去朝廷有仁民之心而天下无仁民之政者何也愚一言以弊之曰贪吏之罪也甚矣贪吏巧于笼天下利以为已有也夫天时之丰凶难必而国家之积贮当先其来尚矣且尧汤备具之事逺矣后世如欲祖周官之法以为积贮计亦必去贪吏而后可也周官敛货之滞以待不时而买者汉踵其意如谷贱则籴谷贵则粜是也吁使当时皆贪吏而无一寿昌耶则心不在民而増价减价之策无有矣周官以委积及民必以其时唐彷其意如畆收二升赈贷饥民是也吁使当时皆贪吏而无一戴胄耶则念不及民从使取给之策无有矣
警段
循名资吏之常平者所以均谷价也今粒米狼戾而阙额不补囷窖尘朽而虚籍徒存贱未甞籴贵未甞粜而常平之置法祗有其名耳义仓所以为民储也今则州县苛求殆成官物民户带钞不敢名言丰固尝输歉何甞给而义仓之设法适以资吏耳甚至茶盐酒酤一孔之利无不在官尺攘寸取殆类邦危之陋风津梁门闗国中之地莫不有禁手举足蹈无非罔民之防穽也民以食为先洪范八政食货为先子贡问政夫子告以足食为首是则民食之在天下固不可一日阙而天地之消息盈虚尤不能保嵗无上下之异古者三年耕必冀其有一年之蓄而周官遗人之职所以必拳拳于委积是计者凡以先事而忧虽尧汤亦为之备先具也或者徒见论治之君子且有三十年通制国用而无以纾忧于旦夕之言则其为食者天施地生之物固非可以人力计而救艰食之民有不可待其储蓄而后济者然不知管仲之富国李悝之平籴耿寿昌之常平君子犹有取焉亦曷甞曰置储蓄于不论乎
当有足民之实常平义仓今所以裕民而谓之食者在是然美名徒存实惠何有乘轺车者非不严移贷之令非不命搬运之官一遇水旱旋为影射昭昭然号于人曰官以常平赈粜也不知槩量出入亏折万状吏胥旁午巧为侵刻而民不受常平之赐矣每乡置局科抑都保汲汲然告于人曰官以义仓赈济也不知深山穷谷所予防何下户贫民反贻欺取而民不受义仓之赐矣使至仁测怛真有以风动官寮真有以感率乡井则食之裕民纵未足以拟神禹武王之盛而常平义仓犹髣髴汉隋之旧也何至坐视赤子之捐瘠哉
偶句
古者藏富于民
后世藏富于国
不恃无凶荒之虞
惟恃有蓄积之素
无事而为有事之备
丰嵗而为歉嵗之忧
有九年之食则天灾不足虑
无三年之蓄则君子以为忧
自成囷藏粟于齐而常平之意形
至筑仓籴谷于汉而常平之名立
事证
其説有三唐虞盛际洪水汤汤害不细矣惟曰益奏庶鲜食不闻其国有捐瘠也惟曰稷奏庶艰食不闻其民有饥殍也意其平时必有为之平者及考典谟一书初未甞有实仓廪充府库之説不识果何以御天灾耶果何以救民饥耶得非国无横敛民有余粟储峙盖藏充满于畎畆之间故凶旱水溢不至为沟壑之转然则所谓蓄积多而备先具者亦曰藏富于民至于汤旱七年而民无菜色荀卿惟称其知本末源流不归之于实仓廪府库参之唐虞亦一揆也是之谓因民以利民周官委积之掌曰乡里曰门闗曰野鄙曰县都悉皆有之王制冢宰制国用三年耕必有一年之食九年耕必有三年之食以三十年之通水旱而民不病虽其斟酌之权归于官而相赒相防在民亦未甞无所蓄焉降及后世以其谷贱伤农谷贵伤民也于是常平之法创于汉之耿寿昌以其丰年则粒米狼戾凶嵗则糟糠不厌也于是义仓之法创于隋之长孙平其始者立法亦縁周官委积之意王制国用之説耳其后虽或废或置变更不一然推而行之实为有利古人谓上为百姓先作储贮官为举掌以备凶年非横生赋敛而利人实深固英君谊辟往往修举焉是之谓以官而利民世变陵迟愈降愈下前人之创法已不待古而后人之守法复不加前将如之何哉常平良法也废于汉元而明帝复欲立之善矣而外有利民之名内实侵刻百姓已见于刘般之言义仓良法也废于武德而贞观侵立之善矣公私窘迫贷用向尽遽见于再传之后
隋唐义仓之法隋之义仓民弊之者一其他则官弊之唐以来皆官弊也民无与焉隋开皇五年百姓军人共立义仓收获之日贮粟及麦社司执帐随时检校当社饥歉即行赈给自是诸州储峙在在相望此岂非善意乎因仍既久以义仓贮在人间而百姓轻于费捐遂至乏絶所谓民弊者此特一节耳其后灵夏日等义仓则纳于州渭河绥银等义仓则置于县至大业而杂费之是其弊在官不在民也唐之义仓法非不善王公众庶畆税二升取之之均也髙宗武后十数年间不许杂用禁之又严也永徽新格出粟各有其差开元之式商贾不收其税及其盛也天宝八年通天下诸州米数独义仓六千三百一十七万七千石有奇比之常年防十五倍兹其所储亦富矣然以义仓与常平同籍于官义乎公私窘迫皆贷义仓义乎神龙之后费用殆尽义乎或以为天子外庾或以资后世军兴是则民以义而储官以非义而用抑其过在官不在民矣
祖宗义仓始末义仓之置自干德而始亦自干德而止夫仓以义名赈民良法也我太祖以仁义开国凡仁民之政盖终其身行之至于千万世不易顾于此法亟行而亟罢何也太抵常平义仓均之为荒政良法然常平出于官义仓出于民出于官者官自敛之官自出之其弊也虽不足以利民亦不至于病民出于民者民实出之官实敛之其弊也不惟民无利而官且从而病之矣我太祖之亟行亟罢非为一时虑也为异日虑也是法也王琪甞言于景祐矣而言之不果行贾黯尝言于皇祐矣而言不果行钱顗又于熙宁言之言不行于熙宁而行于元丰黄庆基又于元祐言之言不行于元祐而行于绍圣迨今大观増定数额至于今用之
祖宗常平之法国家常平之法行于淳化之二年常平之置置于景德之三年四路常平虽罢于康定而又行于庆历或八塲或十四塲减价以籴或出内藏钱或取絶户钱添助以籴或令三司拨还借支或诏三司毋得擅支其在县则监以知县其在州则监以通判又镇之以司农緫之以转运主之以辅臣有月帐有季帐有三司条贯出纳之平司存之谨其惠大矣
祖宗常平兴废提举置于熙宁而常平坏提举复于绍兴而常平修常平之修废其不系于提举之废置乎曰盖熙宁之提举为青苗设也建炎之提举为常平设也使熙宁果为常平而置也则敛散以时必无稽滞出纳有人必无移用而何有荒政不修之虑也夫惟以盗跖之法变唐虞之政苗青在田贱估其直此为何意屠牛伐桑输钱于官此为何法恤民之制转为厉民或者得以有辞矣中兴之制则异于是三司钱谷提举主之无防失也常平敛散提举主之无愆滞也若是而置提举又何议耶
偶句
义仓立于太祖之建隆
常平建于太宗之淳化
太祖诏贮义仓之米以备凶歉
真宗诏留部内之米以备水旱
干德立别输之制而义仓始立
熙宁行预支之令而义仓始明
韩琦请以官田为广惠而仓法以立
王安石变常平为青苗而仓法以坏
时政
常平义仓之弊常平义仓之法自昔行之久矣我朝祖宗尤切加意义仓建于太祖之建隆常平立于太宗之淳化中虽暂废旋即复旧逮髙宗中兴其于常平也则职以通晓世务习知民事之人其于义仓也则禁其州县侵支贩济无术之弊利固宏矣然而法久则弊愈生弊积则法愈坏因仍至今防不可救常平有名而无其具义仓有人而无其所平者变为不平之地义者流为不义之资一逢水旱饿殍填委吁尚忍言哉
今日贪吏之弊本朝以仁得天下以仁守天下如积贮一事尤为介念然其法往往成于仁人之心而坏于贪吏之手　祖宗盛时或留上供以收籴非见于景德乎或支内帑以助籴非见于嘉祐乎其后或输一斗或输五升丰年寄之官凶嵗给之民盖诚如执事所谓循环无穷而民赖其利也此无他祖宗为民父母一念所到惟恐赤子失所仰耳愚所谓积贮之法往往成于仁人之心者此也数十年来气象顿异夫籴本所以为丰年积贮计也今问诸籴本则贪吏为之羽化矣民输所以为凶年赈给计也今问诸民输则贪吏为之干没矣借使义租送郡之法尚在亦秪以助此辈席卷耳借使拘收谷麦之防尚行亦秪以饱此辈溪壑耳执事谓有籴无粜有敛无散斯言尽之矣此无他贪吏厌忽民命何啻弃梗侵移公廪何啻穿窬于是朝廷有仁心州县无仁政愚所谓积贮之法往往坏于贪吏之手者此也今日科抑折纳今日常平之籴本朝廷之给降也不知嵗籴之数果有定额乎义仓之敷科苗米之带纳也不知科敷之数果有常入乎夫秋成毕矣嵗事稔矣因狼戾之余而官为出本以收之敛滞货之淹而官为薄征以积之意者于有余之中而为不足之备也岂料和籴一转而为科抑乎带纳一转而为强市乎夫科抑者非其所乐矣亦以官之与民非真有以交相付也特强市之尔使遇适然之变尚能发廪以赈之犹可也而民有饥道有馑问之有司则持空簿以相授而已抑纳者非其所便矣亦以官之与民非真有以交相通也特重敛之尔使值偶然之虞尚能倾囷以裕之犹可也而旱有魃水有沴问之有司则指空槖以相视而已
今日奸吏病民今也监司以前赋责之守令守令惧其责也而责之民文移急于星火推剥及于肌肤蚕未浴茧已科夏税禾未登塲已催秋苗稍不如期则暴吏登门鸡犬为之一空故今为之民者百畆所收输县官者十一输富室者十二三而输暴吏者又十五六锄扰未收而仓无余粒机轴方停而身无全丝丰年乐嵗且不足以为仰事俯育之计不幸一遇水旱而必欲持公家有限之储活嗷嗷之民正恐难继而况平日奸吏又百蠧于其间其所积者岂不耗哉故互用有禁非不严也而借贷之侵移者自若登载有籍非不详也而数目之虚伪者莫攷申严戒敕前后不知其防矣而积弊愈甚不可得而刬革有如执事之所云者此诚今日之实患也
今日无及民之实惠且向者常平之法曰贱而入贵而出所以使物价之平而民无困乏也今闻其为公而入未闻其为民而出也闻其拥虚数以资吏奸未闻其有实惠以为民利也向者义仓之立曰畆税二升或二税之外则输米所以公敛散之权也今闻其病民而已末闻其济民也闻其侵支移用敢于冒禁而取矣未闻其赈恤施惠敢于冒禁而发也积弊至此岂非名之徒存也哉
偶句
既耗于官吏之科拨
又耗于胥吏之并縁
移用不禁文书徒存
腐败不蠲虚籍徒存
太仓之粟未必多于汉
洛口之仓未必富于隋
互用之禁非不严而借兊侵移者自若
登载之籍非不详而数目虚伪者莫考
结尾
吏蠧不可不惩愚谓为今之计将欲循名责实使有司奉行者不狃于具文取赢散滞而斯民养生者不至于匮阙夫岂无道是则敛散之道固不可弛而吏之蠧者亦不可以不惩也监司之精察必责以劝守令之赈济必责以均截上供之钱以与之为籴本必申明乎景祐之诏留嵗漕之米使豫为之偹必举行乎祥符之令使官吏奉行各体实惠不为虚文则必有出米以活饥民有如陈尧佐之以身率人者矣发有余之财以拯贫者有如范文正之条叙荒政者矣受粮以活流民之十五万有如富郑公之劝贮官廪者矣上有实政下有实惠又何法之弊哉班固甞曰吏良而令行是则必有任其责者
当藏富于天下人皆曰敛民可以富国愚则曰与民所以富国夫百物生于民者也生于民而积于民则百姓足而君足矣敛于民而积于国国则富矣民竭而物穷吾恐一旦有所求于民而不能继也是故谓将以取之必有以与之人君之储蓄何以异于是哉若然则鬻爵度僧不必为矣头防箕敛不必施矣将见君有余财民有余力粟之仓腐钱之贯朽民犹君也君犹民也嘻此不储蓄之储蓄也此亦万世长久通行之大计也为国计者所当详议而熟筹之执事其然之乎
察官吏之弊虽然今日百费繁兴廪庾赤立经常之赋固不可弛官吏之扰可不禁乎使州县之吏不敢茧丝宁为尹铎毋愿为矫制擅发之汲黯催科政拙宁为阳城毋愿为发廪赈饥之韩韶则常平义仓之储法存而意亦存矣不然今日出一令曰吾忧民之食也明日出一令曰吾虑民之饥也是徒拜其名而未拜其实民何頼焉

[book_title]群书会元截江网卷六
漕运
历代事实
秦欲攻匈奴运粮使天下飞刍挽粟起于黄陲琅邪负海之郡转输北河率三十钟而致一石【通典】　汉髙祖与项羽相持于荣阳间萧何镇守闗中计户转饷给军髙祖曰镇国家抚百姓给餽饷不絶粮道不如萧何
【本纪】转漕山东之粟以给中都官嵗不过数十万石【前志】孝武建元中通西南夷作者数万人千里负檐馈粮
率十余钟致一石其后衞青击匈奴取河南地复兴十余万人筑朔方转漕甚逺自山东咸被其劳元光中发卒穿漕渠以漕大便利　宣帝五鳯中耿寿昌奏言故事嵗漕闗中粟四百万斛以给京师用卒六万人宜籴三辅农河东上党太原等郡谷足给京师可以省闗东漕卒过半【通典】赵充国击先零条便宜十二事其五曰至春省甲士卒循河湟漕谷至临羌以眎羌虏威武传世折冲之具【充国传】后汉光武命冦恂守河内转运给足军粮恂以辇车骊驾转输前后不絶【本传】虞诩为武都太守先是运道艰险舟车不通僦五致一【用五石货致一石】乃按行川谷自沮至下辨开漕船道于是水运通利嵗省四十余万【本传】蜀诸葛亮出军至祁山始以木牛运其后又出斜谷以流马运　魏正始四年邓艾谓良田水少不足以尽地利宜开河渠可以大积军粮又通运漕之道乃开广漕渠【通典】　隋文帝开皇三年以京师仓廪尚虚议为水旱之备诏于伊洛汴许等十三州置运米丁又于卫置黎阳仓于陜置常平仓于华置广通仓转相灌注漕闗东及汾晋之粟以给京师又募人能于洛阳运米四十石经砥柱之险达于常平者免其征戍其后以渭水多沙流有深浅漕者苦之四年命宇文恺率水工凿渠引渭水自大兴城东至潼闗三百余里名曰广通渠转运通利闗内赖之【隋志】唐都长安闗中号称沃野然其土地狭所出不足以给京师备水旱故常转漕东南之粟髙祖太宗之时用物有节而易赡水陆漕运嵗不过二十万石故漕事简自髙宗已后嵗益増多而功役繁兴民亦罹其弊矣初江淮漕租米至东都输含嘉仓以车或防陆运至陜而水行来逺多风波覆溺之患其失十常七八其率一斛而得八斗为成劳而陆运至陜才三百里率两斛计庸钱千缗送租者皆有水陆之直【唐志】开元十八年宣州刺史裴耀卿朝集京师元宗访以漕事耀卿条上便宜元宗初不省二十一年耀卿为京兆尹京师雨水谷踊贵元宗复问耀卿漕事耀卿因请罢陜陆运而置仓河口使江南漕舟至河口者输粟于仓而去县官雇舟以分入河洛置仓三门东西漕舟输其东仓而陆运以输西仓复以舟漕以避三门之水险元宗以为然乃于河阴置河隂仓河西置拍崖仓三门东置集津仓西置盐仓凿山十八里以陆运自江淮漕者皆输河阴仓自河西至太原仓谓之北运自太原仓浮渭以实闗中元宗大恱拜耀卿为黄门侍郎同中书门下平章事兼江淮都运使凡三嵗漕七百万石省陆运佣钱三十万缗是时民久不罹兵革物力丰富朝廷用度亦广不计道里之费而民之输送所出水陆之直増以凾脚营窖之名民间传言用斗钱运斗米其縻耗如此及耀卿罢相北运颇艰米嵗至京师才百万石二十五年遂罢北运二十九年韦坚兼水陆运使坚治汉隋运渠又凿潭于望春楼下以聚漕舟坚因使诸州各揭其郡名陈其土地所产货宝诸竒物于袱上先时民间唱俚歌曰得体纥那邪其后得宝符于桃林于是陜县尉崔成甫更得体歌为得宝农野坚命舟人为呉楚服大笠广袖芒屩以歌之成甫又广之为歌辞十阕妇女百余人鲜服靓妆鸣鼓吹笛以和之众艘以次辏楼下天子望见大悦赐名曰广运潭是嵗漕山东粟四百万石自裴耀卿言漕事进用者常兼转运之职而韦坚为最【唐志】肃宗宝应元年元载以淮河阻兵飞挽无路絶盐铁租赋皆泝汉而上【会要】末年史朝义兵分出宋州淮运阻絶刘晏运江淮粟帛由襄汉越商于以输京师　代宗广德二年以刘晏颛领转运租庸铸钱盐铁转输至上都度支所领诸道租庸观察使凡潭事亦皆决于晏晏为歇艎支江船二千艘人人习河险江船不入汴汴船不入河河船不入渭江南之运积州汴河之运积渭口河船之运积渭口渭船之运入太仓嵗运粟百一十万石无升斗溺者【唐志】刘晏领转运按行浮淮泗达于汴尽得利病乃移书元载以为运之利与害各有四载即尽以漕事委晏故晏得尽其才嵗输始至天子大悦遣衞士以鼓吹迓东渭桥驰劳曰卿朕酂侯也凡嵗致四十万自是闗中虽水旱物不翔贵矣【本传】初州县取富人督漕挽谓之船头税外横取谓之白着人不堪命晏始以官船漕罢无名之敛以禆用度【本传】晏自天宝末掌出纳监嵗运知左右藏主财谷三十余年矣及杨炎为相以旧恶罢晏转运使复归度支李泌凿集津仓山西迳为运道属于三门又为入渭船输米渭桥大仓米至凡百三十万石遂罢南路陆运【唐志】　德宗时江淮米不至六军脱巾呼于道上忧之甚防韩滉运米至陜上喜谓太子曰米已至陜吾父子得生矣【通鉴】秦汉时故漕兴成堰东达永丰仓韩辽请疏之自咸阳扺潼闗三百里可以省车挽之劳宰相李周言以为非时文宗曰茍利于人阴阳拘忌非朕所顾也议遂决堰成罢挽车之牛以供农耕闗中赖其利【唐志】
偶句
辇车骊驾而中天之基以成
木牛流马而峙鼎之势以就
有萧何之转饷则汉军无乏食之忧
有韩滉之运米则唐人免脱巾之变
刘晏设舟载之策米斗减钱者九十
耀卿得置仓之利陆运省缗三十万
三十钟而致一石则秦人之耗不可支
十万斛而七十缗则唐人之费为甚省
汉穿渭渠以通漕运故闗东之粟为易达
隋置洛仓以相灌注故汾阳之粟为易输
有萧何以居闗中则餽饷日给足以佐髙祖之创业有冦恂以守河内则军食日裕足以成光武之中兴
皇朝事实
太祖建隆元年汴都仰给漕运故河渠最为急务先是嵗调丁夫开浚糗粮皆民自备丁夫诏悉从官给　二年命给事范阳刘载浚五丈渠以通东方之漕上因曰烦民奉己之事朕必不为也开导沟洫以济京邑盖不获已初五丈河泥淤不利行舟诏陈承昭于京城之西夹汴河过斗门自荣阳凿渠百余里引京索二水通城壕入斗门架流于汴东滙于五丈河以便东北漕运　开宝四年以王明为广南诸州转运使王师南伐岭道险絶不通舟车但以丁夫负荷糗粮数万众仰给无阙　五年三司言仓储月给止及明年二月请分屯诸军尽率民船以资江淮漕运上大怒召判三司楚昭辅切责之昭辅诣皇弟光义泣告曰旧定八十日一运一嵗三运今若去淹留之虚日则嵗可増一运矣光义以告上从之【并长编】八年范旻为淮南转运使每嵗运米万余石以给京师时论许其有心计【防要】　太宗太平兴国八年初置水陆发运于京师以许田王賔许昌裔同知水路发运王继升刘蟠同知陆路发运凡一纲计防舟每舟计所给挽船之直悉以附主纲吏令自雇民勿复调发凡水陆舟车辇运官物及财货之出纳悉闗报而催督之自是贡输无滞矣
雍熙元年以乔维岳为淮南转运使先是淮河西流三十里曰山阳湾水势湍悍运舟所过多罹覆溺维岳规度开故沙湖又创二斗门于西河第三堰设门蓄水俟故沙湖平乃泄之建横桥于岸筑土累石以固其址自是尽革其弊而运舟往来无滞矣【并长编】　淳化四年杨允恭尽籍三路舟与所运物数令诸州择才吏悉集允恭乃辨数授之江浙所运止于淮泗由淮泗输京师行之一嵗上供者六百万焉【通畧】至道元年先是汴河嵗运江淮米三百万石菽一百万石黄河粟五十万石菽三十万石惠民河粟四十万石菽二十万石广济河粟十二万石凡五百五十万石非水旱大蠲民租未甞不及数是嵗汴河运米至五百八十万石　真宗景德元年宋雄监河隂屯兵雄习河渠利害因领防汴口均节水势以济江淮遭运　四年先是江淮嵗运米输京师未有定制是嵗始定六百万石嵗额　祥符二年江淮发运李传言江淮廪粟除留州约支及三年外当上供者凡一千三百余万石每嵗水运止及五百万今嵗当及七百万望少损其数上曰足食养人之本岂患太多耶仁宗天圣四年定江淮制置发运司嵗漕米课六百
万石初景德中嵗不过四百五十万石其后益至六百五十万石故江淮之间谷常贵而民贫呉耀卿请约咸平景德嵗漕之数立为中制故裁减之　庆历三年江淮嵗漕不给京师乏军储大臣以为忧范仲淹言许元可独办擢元江淮两浙荆湖制置发运判官元曰以六路七十二州之粟不能足京师吾不信也至则命濒江州县留三月粮余悉发之逺近以次相补引千余艘转漕而西未防京师足食　嘉祐元年张方平为三司使画漕运十四策宰相富弼读方平奏上前昼漏尽十刻侍卫皆跛倚上太息称善弼曰此国之大本非常奏也悉如所启施行其后未朞年而京师有五年之蓄神宗元丰六年江淮等路发运使蒋之奇嵗漕谷六百二十万石之奇入觐上劳问备至之奇因条利病三十余事多见纳用【并长编】　髙宗绍兴五年李光言陛下驻跸东南江浙实为根本之地自兵兴以来科须百出民力既殚理宜优防今州县纲运漕司既不任责转输之职趣办州县乞求旧例应州县上供及军粮钱帛并令漕司计置纲运专差使臣专纲起发其水脚糜费等钱乞依条将直达系省头子钱桩充漕司不得互用诏诸处转运司措置依此施行【防要】十一年初建康屯重兵嵗费钱八百万缗米八十万斛货务所入不足以赡至是禁旅与诸道之师皆至叶梦得被命兼緫四路漕计以给馈饷军用不乏故诸将得悉力以战朝廷益嘉之【系年録】二十年上曰比縁河流浅澁纲运迟缓已令内帑支降钱五百万贯以佐调度【圣政】
偶句
陈恕同知利害而有真盐铁之号
李溥尽知钱谷而有发运使之除
江淮之间辇运相继范旻之主漕计也
濒海之粟千艘而西许元之为判官也
淳化上供六百万以允武之为淮浙发运也
祥符上供七百万以李溥之为江淮发运也
范旻嵗运倍于正元太宗曰实我仓廪卿之功也丁谓运米数倍唐朝真宗曰国储有备卿等力也至道以前黄河五十万惠民四十万而汴河则三百万熙宁以后广济六十万惠民六十万而汴河则六百万
经传格言
粟行三百里则国无一年之积粟行四百里则国无二年之积粟行五百里则众有饥色【管子】千里馈粮士有饥色　食敌一钟当吾二十钟秆一石当吾二十石【并孙子】
偶句
粟行五百里则众有饥色此运粮之为害也
食敌一钟则当吾二十钟此因粮之为利也
名臣奏议
汉隋唐漕运因革欧阳修上仁宗汉初嵗漕山东粟十数万石是时运路未修其漕尚少其后武帝益修渭渠至漕百万余石隋文帝时防水为仓转相运置而闗东汾晋之粟皆至渭南运物最多其遗仓之迹往往皆在然尚有三门之险自唐裴耀卿又寻隋迹于三门东西置仓开山十八里为陆运以避其险率泝河而入渭当时嵗运不减二三百万石其后刘晏遵耀卿之路悉漕江淮之米以实闗西后世言能经财利而善漕运者耀卿与晏为首耀卿与晏初理漕时其所得少至其末年所入十倍是可久行之法明矣
本朝漕运之费倍于古苏辙上神宗曰汉唐以来重兵分于四方虽莫大之忧而馈运之劳不至于太甚祖宗受命惩其大患而畧其细故敛重兵而聚之京师根本既强天下承命而服然而转漕之费遂倍于古凡命东南之米每嵗遡汴而上以石计者至五六百万山林之木尽于舟楫州县之卒毙于道路月嵗给之奉不可胜计徃返数千里饥寒困迫每每侵盗杂以他物米之至京师者率非全物矣由是观之今世之籴法以其力致之而不计其患非法之良也
漕运急则民困朱熹上光宗建炎以来指挥兵多权宜科次又复数倍供输日久民力已殚而间者诸路上供多入内帑是致户部经费不足遂废祖宗破分之法而上供嵗额必取十分登足而后已期限迫促科责严峻监司州县更相督迫唯务自寛已责何暇更察民情捶挞号呼有使人不忍闻者而州县嵗入多作上供起发则又于额外巧作名色夤縁刻剥此民力之所以大穷也
偶句
画漕运十四防者张方平之在嘉祐也
条利病三十事者蒋之奇之在元丰也
张方平论漕运以河渠为主【熙宁八年】
欧阳修论漕运以河渠为先【康定元年】
贾宇请开州古河嵗省官费功利甚厚
文彦博言自汴入河用力不多所费极少
修劝农之法以省江淮漕运则陈济之议也
去兵吏之冗以
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>