<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,题辞,畧例,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,补遗,王荆公诗注全文在线阅读,王荆公诗注全文在线下载,大玄古籍书库">
<meta name="description" content="诗文注。南宋李壁撰。五十卷。壁有《临川先生文集》已着录。此集乃壁谪居临川时所作,注古诗二十一卷,律诗二十九卷。文中大字单行为王安石诗,小字双行为壁注。末有补遗,收古今体诗五首。壁注王诗,搜集原始资料、认真核校原本和墨迹,凡诗涉及之人物背景均有探索,所用典故均标注出处,疑者缺之,非穿凿附会者能比,故历来学者颇为重视。其中古今体诗,较世行《临川集》多七十二首。然个别注亦有疏漏,清沉钦韩尝作《王荆公诗集李壁注勘误补正》予以订正。有《四库全书》本。_王荆公诗注_全文在线阅读_王荆公诗注_全文在线下载_大玄古籍书库">
<title>王荆公诗注_李璧_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">王荆公诗注</span> <br/>
          作者： <span class="inputVal" id="bkauthor">李璧</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]312115</span> <br/>
          说明： <span class="inputVal" id="bkdec">诗文注。南宋李壁撰。五十卷。壁有《临川先生文集》已着录。此集乃壁谪居临川时所作,注古诗二十一卷,律诗二十九卷。文中大字单行为王安石诗,小字双行为壁注。末有补遗,收古今体诗五首。壁注王诗,搜集原始资料、认真核校原本和墨迹,凡诗涉及之人物背景均有探索,所用典故均标注出处,疑者缺之,非穿凿附会者能比,故历来学者颇为重视。其中古今体诗,较世行《临川集》多七十二首。然个别注亦有疏漏,清沉钦韩尝作《王荆公诗集李壁注勘误补正》予以订正。有《四库全书》本。</span> <br/>
          封面： <span class="inputVal" id="bkimg">Z_19134.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]王荆公诗注
[book_author]李璧
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]312115
[book_dec]诗文注。南宋李壁撰。五十卷。壁有《临川先生文集》已着录。此集乃壁谪居临川时所作,注古诗二十一卷,律诗二十九卷。文中大字单行为王安石诗,小字双行为壁注。末有补遗,收古今体诗五首。壁注王诗,搜集原始资料、认真核校原本和墨迹,凡诗涉及之人物背景均有探索,所用典故均标注出处,疑者缺之,非穿凿附会者能比,故历来学者颇为重视。其中古今体诗,较世行《临川集》多七十二首。然个别注亦有疏漏,清沉钦韩尝作《王荆公诗集李壁注勘误补正》予以订正。有《四库全书》本。
[book_img]Z_19134.jpg


[book_title]提要
钦定四库全书　　　　　集部三
王荆公诗注　　　　　　别集类二【宋】
提要
【臣】等谨案王荆公诗注宋李壁撰考宋史及诸刋本壁或从玉作璧然壁为李焘第三子其兄曰垕曰塾其弟曰?名皆从土则作璧悮也壁字季章号雁湖居士初以?入官後登进士寜宗朝累迁礼部尚书参知政事兼同知枢密院事諡文懿事蹟具宋史本传是书乃其謪居临川时所作刘克庄後村诗话尝讥其注归肠一夜绕锺山句引韩诗不引吴志注世论安以虫疑冰句引庄子不引卢鸿一唐彦谦语指为疎漏然大致捃摭蒐采具有根据疑则阙之非穿凿附会者比原本流传絶少故近代藏书家俱不着録海盐张宗松得元人椠本始为校刋集中古今体诗以世行临川集较之增多七十二首其所佚者附録卷末考叶绍翁四朝闻见録称开禧初韩平原欲兴兵遣张嗣古觇敌张还大拂韩旨复遣壁壁还与张异词阶是进政府云云是壁附和权奸以致丧师辱国实堕其家声其人殊不足重笺释之功足禆後学固与安石之诗均不以人废云乾隆四十四年七月恭校
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]目录
钦定四库全书　　　　　集部三
王荆公诗注目録　　　　别集类二【宋】
卷一
古诗
卷二
古诗
卷三
古诗
卷四
古诗
卷五
古诗
卷六
古诗
卷七
古诗
卷八
古诗
卷九
古诗
卷十
古诗
卷十一
古诗
卷十二
古诗
卷十三
古诗
卷十四
古诗
卷十五
古诗
卷十六
古诗
卷十七
古诗
卷十八
古诗
卷十九
古诗
卷二十
古诗
卷二十一
古诗
卷二十二
律诗
卷二十三
律诗
卷二十四
律诗
卷二十五
律诗
卷二十六
律诗
卷二十七
律诗
卷二十八
律诗
卷二十九
律诗
卷三十
律诗
卷三十一
律诗
卷三十二
律诗
卷三十三
律诗
卷三十四
律诗
卷三十五
律诗
卷三十六
律诗
卷三十七
律诗
卷三十八
律诗
卷三十九
律诗
卷四十
律诗
卷四十一
律诗
卷四十二
律诗
卷四十三
律诗
卷四十四
律诗
卷四十五
律诗
卷四十六
律诗
卷四十七
律诗
卷四十八
律诗
卷四十九
律诗
卷五十
律诗

[book_title]题辞
王荆公诗注题辞
王荆公诗五十卷鴈湖先生李壁季章笺注予十年前购得华山马氏所藏元刻本间取通行临川集勘之篇目既多寡不同题字亦增损互异乃叹是书之善不独援据该洽可号王氏功臣也史称季章嗜学如饥渴羣经百氏搜抉靡遗今鴈湖集既不存其他着録亦尽逸惟是书见称艺林而流布絶少因重锓之以广其传俾嗜古者得窥先生之藴涵识临川之意匠而并可正俗本之纰缪殆如景星凤凰争先覩之为快已乾隆辛酉上已後五日武原张宗松题於清绮斋

[book_title]畧例
略例
荆公诗注五十卷见晁氏读书志与是书卷帙相符马氏通考称十五卷盖传写者偶倒其文耳陈氏云参政眉山李壁季章譔谪居临川时所作助之者曾极景建魏鹤山作序
王逸注骚李善注选皆分疏於句下未有讥其横隔者後人注杜始变其例并注於全诗之後是书体例不一或分注或总注或用圈隔之或牵连书之悉遵其旧不敢妄为搀易
注家多穿凿附会之病又有稠叠蔓引之病李氏捃摭蒐采务求来历或字义稍有异同则云公别有所本或云未详出处岂有改窜旧文伪造故事以疑悞後学者乎至於彼此复出李氏亦或不免然一经删削便失昔人面目不若仍之为愈
改壮月为牡丹疑木刋为水利勘书所以贵阙疑也然元刋不逮宋椠也是翁屡言之是书间有显然讹脱处悉取四库书校正惟释典道藏揷架所无未敢增易一字
薛梦符之补注杜集黄学臯之补注苏集类皆自为一书是书补注或缀卷末或附诗後今悉仍其旧惟低一字以别之
原本尚有刘须溪评点品藻甲乙容有未当且杂乱注中观者目眩今并芟之使李注孤行更觉心目开朗
诗集之前例有年谱杜韩苏诸家皆然荆公独无或以为请予曰李氏于题下或标年月或引时事姓名必着官爵必书其于公生平出处兄弟朋友亲属过从离合之迹亦略可考焉予闻见浅尠未敢为续貂之举止彷杜韩苏三家例附宋史本传于卷首知人论世请竢後贤
诗中先後序次与世俗所行临川集本亦无大异但俗本遗漏甚多古诗如八卷中凤凰山第二首十二卷中扬雄第一首十五卷中寓言第四首第六首第七首第八首第十首第十三首二十卷中澶州一首寄平甫弟衢州道中一首二十一卷寄慎伯筠以下十三首河北民以下二首律诗如二十五卷中次韵张子野秋中久雨晚晴以下五首三十六卷中次韵王禹玉平戎庆捷一首三十七卷得孙正之诗因寄呈曾子固至末凡三十首四十卷中春怨一首宫词一首四十六卷中杂咏第六首四十八卷中晩春以下七首子贡一首通计古今体诗七十二首皆此本所有而俗本所无也惟五古中车螯一首及信陵坊有笼山乐官一首五律中致仕邵少卿挽词二首则俗本载之而此本反缺因彷草堂诗笺逸诗拾遗之例附録于末又七律中偶成二首李氏逸去其一而附注于寄曾子固诗下或疑中四句重用之故然题下及目録内仍作二首岂李氏原未尝删而刋书者误去之与不敢妄增亦列之于补遗中
通行临川集本诗题每有增损字句亦多异同或如鲁鱼亥豕亟当改正或如别风淮雨无嫌并存遽数之不能终也意欲仿朱子之于韩文别为考异一卷卒卒未暇姑俟诸异日云
李氏之注王诗犹施氏之注苏诗任氏之注黄陈二家诗也山谷後山诗注尚有前明雕板东坡诗注则宋漫堂先生获宋椠本刋行于吴中今遂家有其书矣独是书絶无仅有近代储藏之家若绦云若传是俱不列其目华山马氏至晩岁始得之故道古楼书目亦未之载衎斋没後复随云烟飘荡流转数姓归予插架因念吾乡姚叔祥有言藏书家但知秘惜为藏不知传布为藏遂缮写雕印公诸同好览者勿易视之
宋漫堂先生所得宋椠施注原阙一十二卷其存者又多残脱虽经时贤补缀究非昔人完书识者不无憾焉是书首尾完好不为蟫蚀鼠啮殆有神物护持惟卷端失去魏鹤山序一篇第三十卷第五十卷失去两末页访求数年无从钞録与昔之刻山谷诗注者失去鄱阳许尹一序又失去题下注脚二页髣髴同符亦一异也俟访得之当即补入
开雕於庚申腊月蒇事於辛酉夏五纵臾剞劂鸠工而饬材者倪子东铭【大成】也往来商榷析疑而辩譌者许子初筠【昂霄】也至於讐校之劳余独任之而某书某篇代余检觅则塾师朱子学顔【以发】暨【誾谔】两儿与有力焉例得附书

[book_title]卷一
钦定四库全书
王荆公诗注卷一
宋　李壁　撰
古诗
元丰行示德逢【德逢姓杨与公隣曲○按王直方杂记德逢号湖隂先生丹阳陈辅浙西佳士也每岁清明过金陵上塜事毕则至蒋山过湖隂先生之居清谈终日岁率以为常元丰辛酉癸亥频岁访之不遇题一絶於门云北山松粉未飘花白下风轻麦脚斜身似旧时王谢燕一年一度到君家湖隂归见其诗吟赏久之曾称於舒王闻之笑曰此正戏君为寻常百姓耳湖隂亦大笑】
四山翛翛映赤日田背坼如龟兆出【诗予尾翛翛此借用○退之诗或如龟坼兆】湖隂先生坐草室看踏沟车望秋实雷蟠电掣云滔滔夜半载雨输亭臯旱禾秀发埋牛凥【子虚赋云亭臯千里师古曰为亭候於臯隰之地○埋牛凥言久旱得雨禾皆怒长其高可没牛凥也】豆死更苏肥荚毛倒持龙骨挂屋敖【月令孟夏之月靡草死龙骨所以车水既得雨则无用故挂之屋敖】买酒浇客追前劳三年五谷贱如水今见西成复如此元丰圣人与天通千秋万岁与此同先生在野固不穷击壤至老歌元丰【论衡曰尧时百姓无事有五十之民撃壤於涂观者曰大哉尧之德也撃壤者曰吾日出而作日入而息凿井而饮耕田而食尧何力於我也】
後元丰行【介甫熙宁七年罢政作此歌正居锺山时或谓公欲以彻神考之听冀复相此缪论也】
歌元丰十日五日一雨风【盐铁论周公之时风不鸣条雨不破块五日一风十日一雨】麦行千里不见土连山没云皆种黍水秧绵绵复多稌龙骨长乾挂梁梠【秧禾秧也载芟绵绵其麃○尔雅释宫楣谓之梁檐谓之摘注屋梠也说文云楣齐谓之担楚谓之梠樀丁狄反梠音吕】鲥鱼出网蔽洲渚荻笋肥甘胜牛乳百钱可得酒斗许虽非社日长闻鼓吴儿踏歌女起舞【张说刘禹锡皆有踏歌行神仙蓝采和常醉踏歌云云】但道快乐无所苦老翁堑水西南流杨柳中间杙小舟乘兴欹眠过白下逢人欢笑得无愁【尔雅云樴谓之?注云橜也说文樴之弋反弋也从木戠声杙逸即反从木弋声橜巨月反弋也从木厥声○汉地志云?柯系船杙也○华阳国志云楚顷襄王时遣庄蹻伐夜郎军至且阑?船於岸而步战既灭夜郎以且阑有?船?柯处乃改其名为?柯杙音弋○白下见题半山寺壁注】
夜梦与和甫别如赴北京时和甫作诗觉而有作因寄纯甫【和甫名安礼行第三十六纯甫最幼名安上行第三十七】
水菽中岁乐鼎茵暮年悲【檀弓孔子曰啜菽饮水尽其欢斯谓之孝庄子寓言曾子再仕而心再化曰吾及亲三釡而心乐後仕三千锺不洎吾心悲】同胞苦零落会合尚凄其况乃梦乖濶伤怀而赋诗诗言道路寒乃似北征时叔兮今安否季也来何迟中夜遂不眠展转涕流离【礼记文王世子今日安否何如】老我孤主恩结草以为期【沈括笔谈欧公有奉使囘寄刘原甫云老我倦鞍马谁能事吟嘲王荆公赠弟和父诗云老我孤主恩结草以为期言老我则语有情上下句皆惜老之意若作我老与老我虽同而语无情诗意遂颓惰此文章佳语独可心喻○宣公十五年魏颗败秦师于辅氏见老人结草以亢杜回杜囘踬而颠】冀叔善事国有知无不为【左氏荀息曰公家之利知无不为忠也】千里永相望昧昧我思之幸唯季优游岁晩相擕持於焉可晤语水木有茅茨畹兰伫归憇遶屋正华滋【纯甫晩以管勾江宁府集禧观家居○水木湛清华○今人以古语采椽土堦对茅茨遂以茨为屋其实茨亦草也又按韦忠传吾茨檐贱士本无宦情然太史迁传茅茨不翦注则云屋盖曰茅茨茨以茅覆屋据此则茨又为屋盖也两存之○白诗清和四月初树木正华滋】
纯甫出僧惠崇画要予作诗【纯甫公季弟也惠崇建阳人工画鹅鴈鹭鸶尤工小景善为寒汀烟渚潇洒虚旷之象人所难到也】
画史纷纷何足数【画史见虎图注】惠崇晩出吾最许【崇非特善画又工诗今十僧诗集崇其一也】旱云六月涨林莽移我翛然堕洲渚黄芦低摧雪翳土鳬鴈静立将俦侣往时所历今在眼沙平水澹西江浦暮气沉舟暗鱼罟【李义山诗湖光不受月暮气欲沉山】欹眠呕轧如鸣【一作闻】橹颇疑道人三昧力异域山川能断取【维摩经舍利弗住不可思议解脱菩萨断取三千大千世界如陶家轮着右掌中掷过恒河世界之外其中衆生不觉不知】方诸承水调幻药洒落生绡变寒暑【周礼司烜氏以鉴取明水於月注鉴镜属也世谓之方诸又淮南子方诸见月则津而为水高诱注方诸隂燧大蛤也熟摩拭令热以向月则水生也许慎注诸珠也方石也楞严经第三卷诸大幻师求太隂精用和幻药是诸师等手执方诸承月中水】金坡巨然山数堵粉墨空多真漫与【江南中主时建业僧巨然祖述董源笔法尤工秋岚远景不为奇峭源及巨然画笔皆宜远观其笔甚草草近视之几不类物象远观则景物粲然幽情远思如觌异境○金坡遗事玉堂後北壁两堵董羽画水正北一壁吴僧巨然画山水皆有远思一时絶笔也有二小壁画松亦奇妙○据画谱言巨然用笔甚草草此可见其真趣不应有粉墨空多之讥反覆诗意本谓巨然画格最高而拙工事彩绘者乃为世俗所与也○按唐制翰林院在右银台门内开元时又置学士院在翰林院之南始改供奉为学士至德後随上所在而迁驾在大内则明福门置院驾在兴庆宫则金明门内置院德宗时又移院於金銮坡上今诗云金坡本此】濠梁崔白亦善画曾见桃花静初吐【崔白字子西濠梁人工画花竹翎毛体制清赡虽以败荷鳬鴈得名然於鬼神人兽尤精熙宁初与文宣丁贶葛昌画垂拱殿御扆竹鹤各一扇白为首出弟慤画亦佳】酒酣弄笔起春风便恐漂零作红雨流莺探枝婉欲语蜜蜂掇蘂随翅股一时二子皆絶艺裘马穿羸久羇旅华堂直惜万黄金苦道今人不如古
题徐熙花【黄筌父子画花妙在赋色江南徐熙以墨笔画之殊草草略施丹粉而已神气迥出别有生意筌恶其轧巳言其画麤俗不入格罢之熙之子乃效黄格更不用墨笔直以彩色图之谓之没骨图筌等不复能疵瑕遂得齿院品然其气韵皆不及熙远甚】
徐熙丹青盖江左杏枝偃蹇花婀娜一见真为值芳时安知有人盘礴臝【盘礴羸见虎图注】同朝衆史共俳娼【同朝谓黄筌辈也三苍解诂丈夫妒为娼】亦欲学之无自可锦囊深贮几春风借问此木何时果【说文在木曰果在草曰蓏又逹摩偈云一花开五叶结果自然成】
题燕侍郎山水图【燕名肃以礼部侍郎致仕青州人寇凖客尝以工部郎中直昭文馆为燕王府记室参军】
往时濯足潇湘浦独上九疑寻二女【李白远别离古有黄英之女乃在洞庭之南潇湘之浦○湘中记九疑山在营道北九山相似行者疑惑故曰九疑又山海经苍梧之川其中有九疑山汉武廵狩祀舜於此】苍梧之野烟漠漠断陇连冈散平楚暮年伤心波浪阻不意画中能更覩燕公侍书燕王府王求一笔终不与奏论谳死误当赦全活至今何可数仁人义士埋黄土秖有粉墨归囊褚【国史燕公判刑部奏天圣三年天下断大辟二千四百三十六岂无法可疑情可悯者而州郡无所奏谳盖畏罪也请自今奏而不应奏者不科以罪自是奏谳者岁踰千人无不贷免自始至今所活无虑几千万人矣】
陶缜菜示德逢
江南种菜漫阡陌紫芥緑菘何所直陶生画此共言好一幅往往黄金百北山老圃不外慕【一作慕此】但守荒畦斸荆棘陶生养目渠养腹各以所长为物役【老子是以圣人为腹不为目故弃彼取此注为腹者以为物养已为目者以为物役已】
已未耿天隲着作自乌江来予逆沈氏妹于白鹭洲遇雪作此诗寄天隲【公自注云辛酉冬天隲复来诵此遂书于壁请天隲书所酬於右】
朔风积夜雪明发洲渚浄开门望锺山松石皓相映故人过我宿未尽跻攀兴而我方渺然长波一归艇欵段庶可策【欵段见和王胜之借马注】柴荆当未暝与子出东冈墙西扫新径
招约之职方并示正甫书记【约之姓段亦家金陵与公居止接近】
往时江总宅近在青溪曲井灭非故桐台倾尚余竹【江总陈人也仕至尚书令陈亡入隋为上开府开皇中卒○刘禹鍚诗池台竹树三亩余至今人道江家宅青溪实连秦淮按建康志江总宅在青溪大桥北与孙瑒宅对夹青溪又金陵故事南朝鼎族多夹青溪江令宅尤占胜地至国朝为段约之宅王荆公诗有昔时江令宅今日段侯家段氏有割青亭公诗又有割我锺山一半青是也今上元县丞厅南青溪上有割青亭旧基尚存○江令寻宅诗见桐犹识井看柳尚知门】池塘三四月菱蔓芙蕖馥蒲柳亦竞时冥冥一川緑方坁最所爱意谓可穿筑【梁昭明太子性爱山水於玄圃穿筑更立亭馆又阮孝绪性沉静恒以穿池筑山为乐】欲往无舟梁长年寄心目故人晩得此心事付草木消摇櫩宇新揽结蹊隧熟【檀弓负手曳杖消摇於门○晋书五行志草生可揽结女儿可揽撷】更能适我愿中水开茅屋鬼营诛荒梗人境扫喧黩濠鱼浄留连海鸟暖追逐岂无方外客於此停高躅忆初桑落时要我岂非夙蚕眠忽欲老一介未言速【左传亦不使一介行李告於寡君】当缘东门水尚澁南浦舳吾庐虽隐翳赏眺还自足横陂受後涧直堑输前渎跳鳞出重锦舞羽坠輭【一作煖】玉【天宝中异国献软玉鞭屈之首尾相就舒之则劲直如绳乃以聨蝉綉为袋碧蚕丝为鞘】碧筩递舒卷紫角聨出缩千枝孙峄阳万本母淇澳【魏慤守济南以大莲叶酌酒以簪剥其心令与柄通屈柄饮之名碧筩杯○紫角菱也退之城南聨句云菱翻紫角利又云蔓涎角出缩○书峄阳孤桐言千枝孙峄阳则桐可知也○诗瞻彼淇澳緑竹猗猗万本母淇奥谓竹也】满门陶令株弥岸韩侯?【韩奕诗其蔌维何维笋及蒲尔雅?菜之总名】尚复有野物与公新听瞩金钿拥芜菁翠被敷苜蓿虾蟇能作技科斗似可读【韩诗黄黄芜菁花花黄故比金钿○公以翠被形容苜蓿之青苜蓿草也本草附菜部以其可食故也又西京杂记苜蓿一名怀风或谓光风在其间尝肃然照其光彩故曰苜蓿怀风○尔雅科斗虾蟇子也一名活东头图尖而尾细古文似之】棂轩俯北渚花气时度谷耕锄【一作耘锄】聊效颦缔构行可续荒乘傥不倦一昼敢辞卜虽无北海酒乃有平津肉翛翛仙李枝城市久烦促寄声与俱来?我台上谷【韩诗荒乘不知疲○孔融字文举仕为北海太守故世号为孔北海尝叹曰坐上客常满尊中酒不空吾无忧矣○公孙弘身食一肉脱粟饭○张茂先荅何劭诗云恬旷苦不足烦促每有余】
同王濬贤良赋龟得升字
世传一尾龟百龄此龟逮见隋唐兴虽然天幸免焦灼想见缩颈愁严凝【龟百岁一尾千岁则十尾龟筴传缩颈而却欲亟去也○退之月蚀诗乌龟怯奸怕寒缩颈以殻自遮】前年赴海不量力欲替鳌负三崚嶒【列子汤问帝命禺强使巨鳌十五举首而戴之注云大荒经曰地极之神名禺强灵龟为之使】番禺使君邂逅见知困簸荡因嗟矜疾呼豫且设网取以组系首?穿绳北归与俱度大庾两夫贔屭苦不胜【番禺广州也○豫且龟筴传庄子作余且?或作而三切龟甲边也○左太冲吴都赋巨鳌贔屭首冠蓬山注贔屭用力之儿】舣舟秦淮担送我云此一可当十朋【易损卦十朋之龟弗克违马郑解谓一曰神龟二曰灵龟三曰摄龟四曰宝龟五曰文龟六曰筮龟七曰山龟八曰泽龟九曰水龟十曰火龟】昔人宝龟谓神物奉事枯骨尤竞竞残民灭国递争夺有此乃敢司灵烝【一作黎烝】於时覩甲别贵贱太卜藏法传昆仍【灵烝犹言黎烝谓生灵也○尔雅前弇果谓甲前长後弇猎谓甲後长○周礼春官有太卜○元孙之子为昆孙昆孙之子为仍孙此言太卜世职】岂知元君须见梦初如欢喜得未曾自从九江罢纳锡衆渔贱弃秋不登卜人官废亦已久果猎谁复知殊称【庄子外物篇宋元君夜半梦人被髪闚阿门曰予自宰路之渊予为清江使河伯之所渔者余且得予元君觉使人占之曰此神龟也君问余且渔何得对曰得白龟焉其圆五尺龟至君再欲杀之再欲活之心疑卜之曰杀龟以卜吉乃刳龟七十二钻无遗筴仲尼曰神龟能见梦於元君而不能避余且之网知能七十二钻无遗筴不能避刳肠之患知有所困神有所不及也○龟人凡取龟用秋时攻龟用春时注秋取龟及万物成也○食货志工商能登龟取贝者如淳注曰登进也龟有灵故言登○春官龟人东龟曰果南龟曰猎注前弇果後弇猎是其体也】今君宝此世莫识我亦坐视心瞢瞢搘床才堪比瓦砾当粟岂肯捐斗升糁头腥臊何足嗜曳尾汚秽适可憎【搘床出龟筴传燕文贞公女嫁卢氏尝为舅卢公求官候公下朝问焉公但指搘床龟视之女拜而归室告其夫曰舅得詹事矣○当粟谓典当之当其事未详○礼记内则和糁不蓼注米屑之糁○博物志东南之人食水产龟蛤螺蚌以为珍味不觉其腥臊○庄子此龟者宁其死为留骨而贵乎宁其生而曳尾於涂中乎】盛溲除聋岂必验蹈背出险安敢凭刳肠以占幸无事卷殻而食病未能【北梦琐言南人采龟溺以其性妒而与蛇交或雌蛇至有相趂鬬噬力小致毙者采时取雄龟置瓷盌及小盘中於龟後以照镜之既见镜中龟即淫发而失溺又以纸炷火上令热点其尻亦致失溺然不及镜照也得於道士陈钊专以入药治聋尤妙○本草山龟之大者人立背上可负而行续搜神记黄赭入山迷道见大龟祝之曰汝是灵物今骑汝背示吾路毛宝行於江见渔人钓得一白龟宝赎放江中宝十余年守镇邾城与石虎将军交战战败投江脚如踏一石上视之乃先所放白龟长六七尺许送至东岸遂得免○淮南子道应训卢敖游於北海至蒙谷之上见一士焉深目而玄鬓泪注而鸢肩丰上而杀下轩轩然方迎风而舞顾见卢敖慢然下其臂遯逃乎碑匿於碑隂卢敖就而视之方倦楚人谓倨为倦龟殻而食蛤蜊】如闻翕息可视效往乃有堕崖千层仰窥朝阳俯引气亦得难老如冈陵谅能学此真寿类世论妄以虫疑氷【抱朴子郗俭行猎堕空塜中见大龟张口吞气或俯或仰乃试随龟所为遂不复饥○博物志人有出行坠深泉涧者见龟蛇甚多朝暮引颈向东方人因伏地学之不饥○庄子秋水夏虫不可以语於氷】嗟余老矣倦呼吸起晏光景难瞻承【楚词漱正阳而飱朝霞注阳陵子明经朝霞日始出之气令起晏不及呼吸之矣】但知故人所玩惜每戒异物相侵陵惟忧盗贼今好卜夜半劫请无威惩复恐嚵夫负之走并窃老木为薪蒸浅樊荒圃不可保守视且寄锺山僧【春秋盗窃宝玉大弓公羊传曰宝者何龟青纯昭公二十五年臧昭伯如晋臧会窃其宝龟偻句以卜为信与僭○庄子大宗师藏舟於壑藏山於泽谓之固矣夜半有力者负之而走昧者不知也○盗跖篇内则疑劫请之贼劫许业反○异苑孙权时有人入山遇一大龟即束之归龟便言曰游不良时为君所得人甚怪之载出欲上吴王夜泊越里缆船於大桑树宵中树呼龟曰劳乎元绪奚事尔耶龟曰我被拘絷方见烹虽尽南山之樵不能溃我树曰诸葛元逊博识必致相告令求如我之徒计将安出龟曰子明无多词祸将及汝树寂而止既至权命煮之焚柴万车语犹如故诸葛恪曰然以老桑乃熟献者仍说龟树共言权登使伐树煮龟立烂今烹龟犹用桑树野人故呼龟为元绪】示元度【蔡卞字元度兴化军仙游人熙宁三年进士甲科为常州江隂县主簿公以女妻之参知政事张璪荐其才由是浸用元符中为尚书左丞卞托继述之说迷误主听绍圣以来窜斥善类皆卞密进劄子请哲宗亲批付外章惇虽凶暴而闇在卞术内而不自知一切奉行卞使蹇序辰建看详诉理之议惇犹未豫应即以相公二心之言廹之惇惧亟差官置局惇元佑初与司马光争役法其疏及保马之害卞每以此劫惇故每为所制伏范祖禹刘安世元佑中尝论禁中求乳母卞指以为宣仁后有废立意乞废为庶人哲宗不从○绍圣二年掖庭厌胜事作哲宗召大臣谋之惇请召礼官法官共议卞曰既犯法何用礼官乞掖庭置狱差宦者推治遂废元佑皇后邹浩以谏册元符皇后忤旨卞即奏吕公着尝荐浩浩以此诋讥朝廷哲宗愈怒浩遂编管岭南卞虽以绍述为名而实讪薄神宗推尊安石荐常秩之子立上殿立以父秩行肰上史院有云秩与安石既去生民如坐涂炭识者知政事必败等语哲宗指涂炭必败四字曰尊戴安石至此则以神考为何如主乎即窜立远方卞惧取神宗奬谕京东漕臣吴居厚诏榜朝堂外示赞美元丰之政而隂欲彰居厚横敛以符其归过之诬其嶮巇至此】
今年锺山南随分作园囿凿池沟吾庐碧水寒可漱沟西雇丁壮担土为培塿【华阳国志武都有一丈夫化为女子蜀王纳为妃旡几物故王哀之遣五丁之武都担土为妃作冢○襄公二十四年子太叔曰部娄无松栢注部娄小阜部扶苟反娄或作塿○谢安为土山亦公意】扶疎三百株莳栋最高茂不求鵷雏实但取易成就【庄子南方有鸟其名鵷雏注鸾凤之类凤凰非梧桐不栖非竹实不食鵷雏实言梧桐竹之类】中空一丈地斩木令结构五楸东都来斸以遶檐溜【退之诗重遭五楸牵】老来厌世语深卧塞门窦赎鱼与之游餧鸟见如旧独当邀之子商略终宇宙更待春日长黄鹂哢清昼
张明甫至宿明日遂行
初登张公门【张公恐是唐公】公子始冠帻於今见公子与我皆鬓白山林坐笑语宛然在公侧【一作宛我】岂惟貌如之侃侃有公德忆公营濑乡【袁彦伯为谢安安南司马都下诸人送至濑乡将别既自凄惘叹曰江山辽落居然有万里之势别本濑作懒初疑如康节安乐?之类後乃知濑乡乃金陵地名距公所居不远故末章复有裹饭冶城之约】许我归作客我归公既逝惆怅难再得得子如得公交怀我欣戚漂摇将安往税驾止一昔【哀公四年为一昔之期注夜结期也】寤言且勿寐庶以永今夕何时复能还裹饭冶城宅【冶城本异冶铸之所今建康天庆观即其地按寰宇记晋元帝太兴初以王导疾久方士戴洋云君本命在申而申地有冶金火相铄不利遂移冶城於石头城东以其地为西园晋成帝幸司徒府游观西园徐广谓之冶城园是也又按建康实録晋孝武太元十五年於城中立寺以冶城为名至安帝元兴三年以寺为苑广起楼榭飞阁复道延属宫城谢安每与王羲之登冶城悠然遐想有高世志又按金陵故事导疾迁冶於县东七里六朝有东西冶每遇警急出二冶囚徒又有东冶亭晋太元七年立在县东八里为士夫饯别之所疑导疾时以古冶迁东为二故公诗又云欲望锺山岑因知冶城路此谓东冶城也金陵故事又有南冶六所少府一司徒二扬州二镇军府一】
杏花
石梁度空旷茅屋临清烱俯窥娇饶杏未觉身胜影【言花影倒水中尤佳】嫣如景阳妃含笑堕宫井【陈後主避隋军同张丽华孔贵嫔入景阳宫井中故此称景阳妃】怊怅有微波残妆坏难整【末句言水波而花影乱○钱起诗惆怅晓鸎啼孤云还絶巘】
奉酬约之见招
君家段干木为义畏人侵冯轼信厚礼踰垣终褊心【史记魏文侯客段干木过其闾未尝不轼也】溪山【一作川坻】宁有此园屋谅非今雨过梅柳浄潮来蒲稗深种芳弥近渚伐翳取遥岑清节亦难尚旷怀差易寻子猷怜水竹逸少惬山林【王子猷好种竹曰不可一日无此君○王逸少既去会稽与东土人士尽山水之游以弋钓为娱】况复能招我亲题汉上衿【唐段成式与温庭筠等唱和并往来书目之为汉上题衿大抵多闺闼中情昵事公用主人同姓事疑必出妾御佐酒】
寄吴氏女子【介父二女长适吴安持宝文阁待制】
伯姬不见我乃今始七龄家书无虚月岂异常归宁汝夫缀卿官汝儿亦搢綎儿已受师学出蓝而更青【诸本皆作搢珽非也玉藻天子搢珽非人臣所当用据蔡邕传云多士搢綎公盖本此说文綎系绶也綎他丁反○荀子学不可以已青出於蓝而青於蓝氷水为之而寒於水】女复知女功婉嬺有典刑【平帝王后传为人婉瘱师古曰婉顺也瘱静也乌计反】自吾舍汝东中父继在廷小父数往来吉音汝每聆【中父谓和父也小父当是纯父】既嫁所愿怀孰如汝所丁而吾与汝母汤熨幸小停丘园禄一品【扁鹊传毒熨注以毒药熨搭病处此公自言旧疾稍平瘳○公以左仆射大观文食会灵观使禄故云一品】吏卒给使令膏粱以晚食安步而辎軿【愿得晩食以当肉安步以当车无罪以当贵清浄以自娱战国策顔斶○楚王英传使伎人奴婢鼔吹悉从得乘辎軿注軿犹屏也自隐蔽之车】山泉臯壤间适志多所经汝何思而忧书每说涕零吾庐所封殖岁久愈华菁岂特茂松竹梧楸亦冥冥芰荷美花实弥漫争沟泾诸孙肯来游谁谓川无舲姑示汝我诗知嘉此林埛末有拟寒山觉汝耳目荧因之授汝季季也亦淑灵【庄子外篇山林与臯壤与使我欣欣然而乐与乐未毕也哀又继之○公有拟寒山诗晚岁作深造佛理○齐物论是黄帝之所听荧也注听荧疑惑也又人间世篇而目将荧之注其言辨捷使人眼眩○公次女适蔡卞今所称季是也班婕妤赋承祖考之遗德兮何性命之淑灵】
王荆公诗注卷一

[book_title]卷二
钦定四库全书
王荆公诗注卷二
宋　李壁　撰
古诗
赠约之
君胷寒而痞我齿热以摇无方可捄药相值久无憀欲寻秦越人【秦越人扁鹊也】魂逝莫能招【楚宋玉作九辩招魂】且当观此身不实如芭蕉【维摩经是身如芭蕉中无有坚】
寄杨德逢
山樊老惮暑【庄子则阳公夏则休于山樊】独寤无所适湖阴宛在眼【湖隂见元丰行注】旷若千里隔遥闻青秧?复作龟兆坼【陈後山谓公诗似闻青秧?复作龟兆坼乃前人所未道然退之南山诗已有或如龟坼兆之句】占岁以知子将勤而後食穿沟取西港此计当未获翛翛两龙骨岂得长挂壁晤言久不嗣作苦何时息【杨恽传田家作苦】炎天不可触怅望新舂白
次前韵寄德逢
一雨洗炎蒸旷然心志适如输浮幢海【华严经浮幢王香水海即花藏海也又楞严经月光童子修习水观见自身中与世界外浮幢王刹诸香水海等无差别】灭火十八隔【佛书有十八鬲子地狱鬲音历釜也又佛告阿难阿鼻地狱七重铁城七层铁网下十八鬲周匝七重皆有刀林七重城内复有剑林鬲八万四千里於其四角有四大铜狗眼如掣电一切身毛皆出猛火其烟臭恶世有臭物无以为比如是流火烧阿鼻城令阿鼻城赤如融铜】俯观风水涌仰视电云坼知公开霁後过我言不食【书汤誓朕不食言】翻愁陂路长泥淖困臧获【左传成公十五年有淖於前注淖泥也○风俗通古制无奴婢即犯事者也臧者赃罪没入官获者逃亡获得皆为奴婢者也】明朝吾有怀如日照东壁【湼盘经佛心在迦叶如初日之照东壁】暮逢田父归倚杖问消息渠来那得度南荡今已白【公有南荡絶句】
示张秘校【名轩民字仲明父】
月出映潭底烟升隐墟落寒鱼占窟聚瞑鸟投枝泊亭臯闭晩市陇首归新获伫子终不来青灯耿林壑与吕望之上东岭【望之嘉问也市易诸法悉其建明误公多矣而公终厚之不替也】
靖节爱吾庐猗玗乐吾耳【元结传天下兵起逃入猗玗之洞始自称猗玗子洞在商余山西南八十里又元次山集有心规云元子病游世归于商余山中以酒自肆有醉歌里夫公闻之音多元子之酒请歌之歌曰元子乐矣我鼻我目我口我耳歌已矣夫公曰自乐山林可也自乐耳目何哉人谁无此元子引酒当夫曰劝君此杯酒缓饮之】适野无市喧吾今亦如此纷纷旧可厌俗子今扫轨使君气相求眷顾未云已追随上东岭俯仰多可喜【後汉杜密传同郡刘胜亦自蜀告归乡里闭门扫轨无所干及注云轨车迹也言絶人事○方公盛时俗子纷沓而至徒使人厌之今居闲自无一迹公更以为惬也】何以况清明朝阳丽秋水微云会消散岂久汚尘滓所怀在分襟藉草泪如洗【据嘉问熙宁十年十月知江宁府元丰元年秋改知润州二年四月罢旋落职冲替免勒停此云微云後云黯黮必是自京口过金陵见公时也次年正月即起知临江意公尚能为之力耶是时公虽居闲而朝廷故多门下士也○杜诗忧来藉草坐浩歌泪盈把】
与望之至八功德水【锺山之东有八功德水在悟真庵後梅挚记云梁天监中有胡僧寓锡于此山中乏水时有厖眉叟相谓曰予山龙也知师渴饮措之无难俄而一沼沸出後西域僧继至云本域八池巳失其一即此是也】
念方与子违戃恍夜不眠【曹植秋思赋遥思惝恍兮若有道】起视明星高整驾出东阡聊为山水游以写我心悁知子不餔糟相与酌云泉【诗泉水驾言出游以写我忧泽陂中心悁悁郑注悁悁犹悒悒也○屈原传衆人皆醉何不餔其糟而啜其醨】
邀望之过我庐
念子且行矣邀子过我庐汲我山下泉煮我园中蔬知子有仁心不忍鈎我鱼【鈎一作钓】我池在仁【一作人】境不与獱獭居【扬雄甘泉赋蹈獱獭注獱獭小獭也】亦复无虫蛆出没争腐余食罢往游观鱍鱍藻与蒲波清映白日摆尾扬其须岂鱼有此乐而我与子无击壤謡圣时自得以为娱【庄子秋水惠子曰子非鱼安知鱼之乐庄子曰子非我安知我不知鱼之乐○君子无入而不自得所以自娱何必同世俗之乐】
闻望之解舟
子来我乐只子去悲如何谓言少淹留大舸已凌波黯黮虽莫测【楚词彼日月之昭明兮尚黯黮而有瑕注黯乌感切黮徒感切】皇明迈羲娥修门归有期京水非汨罗【韩诗掎摭星宿遗羲娥言天子之明过於日月也○宋玉招魂章曰魂兮归来入修门些注修门郢城门也宋玉设呼屈原之魂归楚都入郢欲以感激怀王使还之也】法云【建康志法云寺旧在城外东北十里图经云本齐集善寺齐世祖时为豫章文献王造也唐初因辅公佑之乱毁废後复置为章义院又改为法云院建炎兵火後寺废今徙置城内上元县北】
法云但见?细路埋桑麻扶舆度焰水窈窕一川花一川花好泉亦好初晴涨緑浓於草汲泉养之花不老花?幽人自衰槁【志公十二时颂阳焰空花不肯抛作意修行转辛苦古宿语渴鹿奔阳焰盖误以为水也後山云扶舆度阳焰窈窕一川花虽前人未易道然学三谢失於巧耳○大安禅师云怱怱如渴鹿趂阳焰何时得相应去○岑参诗溪水碧於草○元微之诗年年只见人空老岁岁何曾花不开亦此意也然花以泉养而不老人可不思所以自养哉】
弯碕
残暑安所逃弯碕北窻北【吴都赋左称弯碕右号临硎阍闼名也正在建康南山之南北山之北蜀志法真传】伐翳作清旷培芳卫岑寂投衣挂青枝敷簟取一息凉风过碧水俯见游鱼食永怀少陵诗菱叶浄如拭【少陵渼陂行菱叶荷花浄如拭】虽当共新甘紫角方可摘
步月二首
山泉堕清陂陂月临浄路惜哉此佳景独赏无与晤埭口哆陂阴【玉篇哆处纸尺写二切张口也】要予水西去呼童拥草垡复使东南注【韩诗谢病老耕垡】
其二
蹋月看流水水明荡摇月草木已华滋山川复清发【古诗庭前有奇树緑叶发华滋】褰裳伏槛处緑浄数毛髪谁能挽姮娥俯濯凌波韈【姮娥羿妻○洛神赋凌波微步罗袜生尘○李白诗盈盈汉水若可越可惜凌波步罗韈○刘禹锡马嵬诗不见嵓畔人空见凌波袜】
两山间
自予营北渚数至两山间临路爱山好出山愁路难【愁路难言世路之难不若山中之乐也古乐府有行路难○卢仝诗出山忘掩山门路】山花如水浄山鸟与云闲我欲抛山去山仍劝我还秖应身後塜便是眼中山且复依山住归鞍未可攀
题晏使君望云亭
南康父老传使君疾呼急索初不闻未曾遣汲谷帘水【谷帘在康王谷有水帘飞泉被岩而下者二三十派其深不可计其广七十余尺陆鸿渐茶经第其水为天下第一】三载秖望香炉云【庐山记香炉峯山南山北皆有之其形图耸常出云气故名香炉】云徐无心澹无滓使君恬静亦如此歘然一去扫遗阴便觉烦歊涨千里【涨一作怅】归田负载【一作戴】子与妻圃蔬园果西山西出门亭臯百顷緑望云才喜雨一犂我知新亭望云好欲斸比邻成二老【杜诗与子成二老来往亦风流】莫嫌鷄黍数往来为报襄阳德公嫂【语杀鷄为黍○襄阳记司马德操尝诣龎德翁值其上冢径入其室呼德翁妻子使速作黍须臾德翁还直入相就不知何者是客也】
洊亭【金陵志洊亭在蒋山废久矣余尝过之公诗又云西崦水泠泠沿冈有洊亭】
朝寻东郭来西路历洊亭衆山若怨思惨澹长眉青迸水泣幽咽复如语丁宁岂予久忘之而欲我小停歇鞍松栢闲坐起俯轩棂秋日幸未暮柰何雨冥冥
光宅寺【按建康志光宅寺本梁武故宅天监六年舍宅作寺昔云光法师讲法华经于光宅每有华如飞雪满空而下讲讫即升空而去】
翛然光宅淮之阴【秦淮之阴】扶舆独来坐【一作止】中林千秋钟梵已变响十亩桑竹空成阴【子虚赋飞?垂髾扶舆倚靡注言美人等被丽服扶楚王之舆也】昔人倨堂有妙理高座翳遶天花深【高座寺亦载云光讲法华天花散落今讲经台遗迹尚存】红葵紫苋复满眼往事无迹难追寻
春日晩行
门前杨柳二三月枝条緑烟花白雪呼童羁我果下骝【霍光传皇太后御小马车张晏曰汉廐有果下马高三尺以驾果树下乘之故号果下马】欲寻南冈一散愁缘冈初日沟港浄与我门前緑相映隔淮仍见袅袅垂伫立怊怅去年时杏花园西光宅路草暖沙晴正好渡兴尽无人檝迎我却随倦鸦归薄暮【欧阳永叔诗緑隂深处闻啼鸟犹得追闲果下骝○古乐府王献之但度无所苦我自檝迎汝】
新花
老年无【一作少】忻豫况复病在床汲水置新花取慰以流芳流芳不【一作只】须臾吾亦岂久长新花与故吾已矣可两忘【田画承君云顷为金陵酒官有荆公处老兵时来沽酒必问公之动止兵云相公每日只在书院中读书时时以手抚床而叹人莫测其意也○庄子田子方篇虽忘乎故吾吾有不忘者存别本有絶笔二字注诗後两忘之句其超然无累又欲出庄生右矣】
四皓二首
四皓秦汉时招招莫能致紫芝可以饱粱肉非所嗜谷广水涣涣山长云泄泄与其贵而拘不若贱而肆【园公绮里季甪里先生夏黄公须眉皓白谓之四皓顔师古注云尔皓高士传四皓歌曰莫莫高山深谷逶迤晔晔紫芝可以疗饥唐虞世远吾将何归驷马高盖其忧甚大富贵之畏人不如贫贱之肆志○涣涣水盛也泄犹舒也○扬子五百篇周之士也贵秦之士也贱周之士也肆秦之士也拘】
其二
秦敺九州逃知力起经纶重利诱衆策颇知聚秦民颓然此四老上友千载魂采芝商山中一视汉与秦灵珠在泥沙光景不可昏道德虽避世余风回至尊嫡孽一朝正留侯果知言出处但有礼废兴岂所存【始以避秦隐商山终以高祖嫚士义不为之臣故云一视也○始上欲易太子见四人者至大惊乃曰烦公幸卒调护太子太子竟不易者良本招此四人之力也故云囘至尊】
真人
予尝值真人能藏毒而宁【庄子列御寇篇彼所小言尽人毒也】能纳秽若浄能易羶使馨能解身赫赫能逆知冥冥日唯汝心撄而汝耳目荧廓然而无营其孰扰汝灵神奇实主汝厥通莫之令【知北游篇臭腐复化为神奇】嘻予岂不知黄帝觉焦螟死心而废形乃可少闻霆顾今亲遘之於吾独剽聆刳心事斯语自儆以书铭【列子汤问篇江浦之间生麽虫其名曰焦螟飞而集于蚊睫弗相触也栖宿去来蚊弗觉也离朱子羽方昼拭眦扬眉而望之弗见其形俞师旷方夜擿耳俯首而听之弗闻其声唯黄帝与容成子居空同之上同斋三月心死形废徐以神见块然见之若嵩山之阿徐以气听砰然闻之若雷霆之声○庄子天地篇君子不可不刳心焉】
寄蔡氏女子二首【西清诗话云元丰中王文公在金陵东坡自黄北迁日与公游尽论古昔文字又以近制示坡坡云若积李兮缟夜崇桃兮炫昼自屈宋没旷千余年无复离骚句法乃今见之公曰非子瞻见谀自负亦如此然未尝与俗子道也据东坡推公与公自许如此而晁无咎续楚词乃独取公历山思归赋书山石词顾遗此不録又何也】
建业东郭望城西堠【扬雄解嘲今大汉东南一尉西北一堠後汉和帝纪旧南海献龙眼荔枝十里一置五里一堠】千障承宇百泉遶溜【五祀有中溜王莽传绕溜之固南当荆楚师古曰谿谷之水回绕而溜也○汉乐歌帝临中坛四方承宇】青遥遥兮纚属緑宛宛兮横逗【司马相如传辇道纚属注纚力尔反○张衡思玄赋乱弱水之潺湲逗华隂之湍渚注云郭璞注乱横渡也逗止也恐公合二字而用之】积李兮缟夜崇桃兮炫昼兰馥兮衆植竹娟兮常茂柳蔫绵兮含姿松偃蹇兮献秀鸟跂兮下上鱼跳兮左右顾我兮适我有斑兮伏兽感时物兮念汝迟汝归兮携幼【记狸首之斑然司马相如传般般之兽般音斑文貌】
其二
我营兮北渚【九歌夕弭节兮北渚】有怀兮归女石梁兮以苫盖【襄十四年范宣子数戎子驹支曰乃祖吾离披苫盖蒙荆棘以来归我先君注盖苫之别名○尔雅白盖谓之苫释曰白盖茅苫也又白茅苫也今江东呼为盖然则盖即苫也以白茅为之故曰白盖】緑阴阴兮承宇仰有桂兮俯有兰嗟汝归兮路岂难望超然之白云临清流而长叹【狄仁杰登太行山见白云孤飞曰吾亲舍其下瞻怅久之云移乃去此殆指蔡氏女之念已也】
梦黄吉甫
梦传失之妄昼冀见而想岂伊不可怀而使我心往山林老颠眴【扬雄美新文臣尝有颠眴疾恐一旦先犬马眴音县】数日占黄壤舟舆来何迟北望屡戃怳西城荠花时落魄随两桨【郦生传落魄无衣食业魄音薄】岁晚洲渚浄水消烟渺莽踌蹰壁上字期我无乃迋【诗扬之水无信人之言人实迋汝左氏子无我迋】
游土山示蔡天启秘校【王直方诗话云夏畸道言蔡天启初见荆公荆公坐间偶言及卢仝月蚀诗人难有诵得者天启诵之终篇遂为荆公所知○土山在上元县南三十里按丹阳记云晋太傅谢安旧隐会稽东山筑此象之无岩石故谓土山有灵木台观娱游之所安就帝请朝中贤士子侄亲属会土山】
定林瞰土山近乃在眉睫谁谓秦淮广正可藏一艓【扬雄方言艓小舟音叶切韵王篇不载此字】朝予欲独往扶惫强登涉蔡侯闻之喜喜色见两颊呼鞍追我马亦以两黥挟【范雎传坐须贾堂下令两黥徒夹而马食之】敛书付衣囊裹饭随药笈翛翛阿兰若【阿兰若一名法菩提场见华严经】土木老山胁鼓钟卧空旷簨簴雕捷业【檀弓有钟磬而无簨簴诗有瞽注捷业如锯齿所以饰栒为县也】升堂廓无主考击谁敢辄坡陀谢公冢藏椁久穿劫【陈始兴王叔陵传晋世王公贵人多葬梅岭及叔陵所生母彭氏卒启求梅岭乃发故太傅谢安旧墓弃去安柩以葬其母藏椁见烘蝨注】百金置酒地野老今行饁【谢安传土山游集肴馔亦屡费百金】?怀起东山胜践此【一作比】稠叠【安传高崧戏安曰卿高卧东山诸人相与言安石不出其如苍生何苍生今亦将如卿何】於时国累卵楚夏血常喋【安传时苻坚强盛疆场多虞诸将败退相继安遣弟石及兄子玄等应机征讨所在尅捷又云时强敌寇境边书续至梁益不守樊邓?没安每镇以和靖御以长算文武用命威怀外着人皆比之王导谓文雅过之○庾翼病表子爰之行荆州刺史委以後任何充曰荆楚国之西门地势险阻得人则中原可定失人则社稷可忧岂可以白面少年当之哉桓温英略过人有文武器干西夏之任无出桓温者观此则西夏即荆州之地○汉文纪云今已诛诸吕新喋血京师师古注本当作蹀谓杀人流血履涉之耳】外实备艰梗中仍费调爕公能觉如梦自喻一蝴蝶【费调爕谓桓温逆节渐着庄子齐物论云庄周梦蝶栩栩然蝴蝶也自喻适志欤】桓温适自毙苻坚方天厌且可缓九锡宁当快一捷彼哉斗筲人得丧易矜怯妄言屐齿折【温病笃风朝廷加九锡使袁宏具草安见辄改之历旬不就会温死遂已○左氏隐十一年天而既厌周德矣又语予所否者天厌之注於琰切今公作入声使○谢玄破苻坚捷书至安了无喜色棊如故既罢还内过户限心喜甚不觉屐齿之折】吾欲刋史牒伤心新城埭归意终难惬漂摇五城舟尚想浮河檝千秋陇东月长照西州堞【安传会稽王道子专权而奸謟颇相煽构安出镇广陵之步丘筑垒曰新城以避之尽室而行造泛海之装欲经略粗定自江道还东雅意未就遂遇疾笃上疏请量宜旋斾云云入西州门自以本志不遂深自慨失又安先筑埭於新城外後人追思之名曰召伯埭伤心新城埭归意终难惬指上所陈事也○杜塞芦子诗五城何迢迢迢迢隔河水笔谈云延州今有五城说者以为旧有东西二城夹河对立高方典郡始展南北东三关城即诗以观则知天宝中已有五城矣而唐德宗时浙江观察使韩滉亦於石头筑五城不知公诗所指谓延州五城耶抑石头五城耶细考上下文意疑是荆公观石头舟师遐想刘牢之渡河之擑而云耳五城即石头城冶城台城苑城新城○陇东谓汉三辅陇西谓天水诸郡陇者所以限东西也今特指陇东者言公志在扫清关辅困於谗詖远图未就而死所称月照西州堞其旨深其词悲矣亦犹杜诗江流石不转遗恨失吞吴之意也】岂无华屋处亦捉蒲葵箑碎金谅可惜零落随秋叶好事所传玩空残法书帖清谈眇不嗣陈接怳如接【羊昙追思安诵曹子建诗生存华屋处零落归山丘因恸哭而去○安乡人有罢中宿县者还诣安安问其归赀荅曰有蒲葵扇五万安廼取其中者捉之价增数倍○安作简文谥册桓温以示坐人曰此是安石碎金也○广记安学正书於右军右军云卿是解书者又王僧?云安正书入能品隶行草并入妙品○安传善行书阁帖中亦有公尺牍安谓王羲之秦任商鞅二世而亡岂清谈致患耶】东阳故侯孙少小同鼓箧一官初岭海仰视飞鸢跕穷归放欵段高卧停远蹀牵襟肘即见着帽耳才擪【马援传仰眎飞鸢跕跕堕水中○欵段马援事○庄子让王曾子緼袍无表捉襟而肘见○唐代宗时禁民皂衫擪耳帽以异官健】数椽危败屋为我炊陈浥虽无膏汚鼎尚有羮濡筴纵言及平生相视开笑靥【曲礼羮之有菜者用挟注云挟箸也字林作筴○杜牧诗笑靥遝须待我开】邯郸枕上事且饮且田猎【异闻集开元中道人吕公常往来邯郸有书生姓卢同止逆旅主人方煮黄粱共待其熟卢生不觉长嗟吕问之具言生世之困吕取囊中枕以授卢曰枕此当荣适如愿生俯首即梦入枕穴中遂见其家未几登第历台阁出入将相五十年子孙皆显仕忽欠伸而寤黄粱犹未熟谢曰先生以此窒吾欲耳自此不复求仕○庄子梦饮酒者旦而哭泣梦哭泣者旦而田猎】或昏眠委翳或妄走超躐或叫号而寤或哭泣而魇幸哉同圣时田里老安帖易牛以宝剑击壤胜弹铗【龚遂传卖剑买牛卖刀买犊○弹铗归来兮食无鱼冯驩事】追怜衰晋末此土方岌嶪强偷须臾乐抚事终愁惵予虽天戮民有械无接摺【庄子是天之戮民也注意其知进而不知止则性命丧矣所以为戮在宥篇吾未知圣智之不为桁杨接摺也】翁今贫而浄内热非复叶予衰极今岁傥与鷄梦协委蜕亦何恨吾儿已长鬛翁虽齿长我未见白可镊【庄子叶公子高朝受命而夕饮氷我其内热也欤○谢安梦乘桓温舆行六十里见一白鷄而止○列子天瑞篇孙子非汝有是天地之委蜕也○齐书高祖恒令左右拔白发隆昌王高祖之孙年五岁戏於床前帝曰儿言我是谁荅曰大翁帝曰岂有为人曾祖拔白髪乎即掷去镜镊】祝翁尚难老生理归善摄久留畏年少讥我两呫嗫束火扶路还宵明狐兔慑蔡侯雄俊士心憭形亦谍异时能飞鞚快若五陵侠胡为阡陌间踠足仅相蹑谅能交辔语呿予不能嗋【左思吴都赋曰土壤不足以摄生注摄持也○汉灌夫骂窦婴今日长者为寿乃效女儿曹呫嗫耳语庄子形谍成光注谓举动便僻成光仪令人敬已也○前汉游侠传亡命岁余逢赦出郡国诸豪及长安五陵诸为气节者皆归慕之注五陵谓长陵安陵阳陵茂陵平陵也○班固东都赋马踠余足士怒未泄○嗋许劫反合也玉篇张口儿呿音袪开也庄子秋水篇公孙龙口呿而不合天运篇予口张而不能嗋】
王荆公诗注卷二

[book_title]卷三
钦定四库全书
王荆公诗注卷三
宋　李壁　撰
古诗
再用前韵寄蔡天启
蔡侯东方来取友无所挟翛翛一囊衣偶以一书笈定林朝自炊有七或无筴时时羮藜藿镬大苦难燮骄须遂敢侮有甚观骈胁【左传僖二十三年重耳及曹曹共公闻其骈胁欲观之】澹然山谷中变色未尝辄始见类欺魄【列子见南郭子果若欺魄焉而不可与接注欺魄土人也又欺魄神凝形丧外物不能闚之】寒暄粗酬接从容与之语烂漫无不涉奇经可治疾秘呪可解魇【汉文帝除秘呪】巫医之所知瞽史之所业载车必百两独以方寸摄微言归易悟疾若髭赴镊天机信卓越学等何足躐纵谈及既往每与唐许协【庄子列御寇三命而名诸父孰协唐许注协同也唐尧许由】扬雄尚汉儒韩愈真秦侠【李翶荅韩退之书还示云於贤者汲汲唯公与不材耳云云此秦汉间尚侠行义之一豪隽耳】好大人谓狂知微乃如谍惟初造文字人惑鬼愁慑【淮南子昔仓颉造书而天雨粟鬼夜哭高诱曰自书契作诈伪萌生天知其将饿故为雨粟鬼恐为文所劾故哭也】秦愚初改臯新眊仍易叠【臯说文从辛从自辠人蹙鼻苦辛之状秦以辠似皇字改为罪○扬雄说以为古之理官决罪三日得其宜乃行之从晶从宜亡新以为叠字从三日大盛而改之为三田】六书遂失指隶草矜敏捷【前汉艺文志六体者古文奇字篆书隶书缪篆虫书余见吴长文新得顔公碑注○晋卫常云汉兴而有草书不知作者姓名至章帝时盛】谁珍坛山刻共赏兰亭帖东京一祭酒收拾偶予惬【欧公集古録有周穆王刻石跋语云右周穆王刻石曰吉日癸巳在今赞皇坛山上穆王登赞皇以望临城置坛此山遂以为名○退之作石鼔时在东都歌云濯冠沐浴告祭酒如此至宝存岂多又曰继周八代战争罢无人收拾理则那】少尝妄思索老懒因退怯侯方习篆籀寸管静尝擪深原道德意助我耕且猎【扬子耕道而得道猎德而得德又介甫字说序谓字声形皆有义又云教必自此始能知此者则於道德之意巳十九矣天启尝助公检阅修字说者】昔功恐唐捐【福不唐捐普门品经唐捐虚设也】异味今得饁京师媚学子追师尝劫劫陆赢淮汴粮水僦湖海艓【庄子南荣趎赢粮○杜诗贫穷取给行艓子】远求而近遗如目不见睫【史记越世家齐使者说越王曰吾不贵用智见毫毛而不见其睫也】伪凤易悦楚真龙反惊叶【尹文子楚人握山雉路人问何鸟欺之曰凤凰也路人曰我闻凤凰今始见矣请买千金弗与请加倍乃与之方欲献之楚王经宿死路人不遑惜其千金惟恨不得献王闻之感其欲献已厚赐之○家语叶公好龙壁皆画龙形真龙为降叶公见而丧魄】闻子再三叹往往心不厌或自逸而走或呿而不嗋或嗤元郎漫或訿白翁嗫【元结自称浪士及有官人呼为漫郎○李吉甫尝谓白乐天为嗫嚅翁】铄金徒欲销韫玉岂愁浥【邹阳传衆口铄金积毁消骨○浥醭也乐天诗廪粟生醭浥】贤愚有定分咄汝无喋喋【张释之传岂效啬夫利口喋喋】跨鞍随我游曳屣联我跕【庄子曳屣而歌商颂地理志赵地倡优女子弹弦跕躧注蹑跟为跕】照泉挹清泚跂石缘嵬嶪东陂数儵鱼西崦追蛱蝶翳林窥抟黍藉草听批颊【尔雅注黄鸟亦名抟黍○唐人诗娵咨批颊鸟壁剥扣头虫】黄寻远莲须红阅邻杏靥荏苒光景流杨园忽无叶扶痾归未久吾见喜寜帖褰裳告我去禄仕当随牒【随牒谓补选之常牒不被超擢也】萧晨秣欵段归骑得追蹑谓言循东路复出西城堞行矣忍羇旅无鱼勿弹铗天闲久索骥骏足方腾蹀【周礼天子有十二闲】长驱忽骄矜小涴亦勿惵鹏飞九万里勿借风一箑溟波浩难穷勉自养鳞鬛爵禄实天械【天械出庄子】功名为接摺寜能复与我摇漾秦淮檝附书勿辞频隔岁期满箧
用前韵戏赠叶致远直讲
叶侯越着姓胄出实楚叶【楚有叶公诸梁食采於叶僭称公】缙云虽云远冠盖传累叶心大有所潜肩高未尝胁飘飘凌云意强御莫能慑辟雍海环流用汝作舟檝开胷出妙义可发蒙起魇【汲黯传如发蒙振落耳】词如太阿锋谁敢触其铗【虑藏用谓李邕如干将莫邪难与争锋】听之心凛然难者口因嗋抟飞欲峩峩铩堕今跕跕【选五君咏鸾翮有时铩】忘情塞上马【说苑塞上之人其马亡入胡中人吊之则曰此安知不为福居数月马归而人贺之曰此何知不为祸】适志梦中蹀若金静无求在冶惟所挟载醪但彼惑馈浆非我谍【陶诗时赖好事人载醪祛所惑○庄子吾食於十浆而五浆先馈】经纶安所施有寓聊自惬碁经看在手碁诀传满箧【博物志尧造围碁丹朱善之○邯郸淳撰碁经】坐看碁势打侧写碁图贴擕持山林屐【谢灵运登山步屐】刺擿沟港艓一枰尝自副当热寜忘箑反嗤褦襶子但守一经笈【初学记载程晓伏日诗云今世褦襶子触热向人家言嗤彼触热向人者而但自守一经笈也】亡羊等残生【庄子臧与谷牧羊而俱亡其羊】朽筴何足摺欢然值手敌便与对匕筴纵横子堕局腷膞声出堞樵夫?远担牧奴停晏饁旁观各技痒窃议儿女嗫所矜在得丧闻此更心惵熟视笼两手徐思捻长鬛微吟静愔愔坚坐高帖帖未快岩谷叟斧柯常烂浥【晋王质入山斫木见二童围棊坐观之及起斧柯已烂矣】趍边耻局缩穿腹愁岌嶪【棊经有边腹关眼】或撞关以攻或觑眼而擪或羸行伺击或猛出追蹑垂成忽破坏中断俄连接或外示闲暇伐事先和燮或冒突超越鼓行令震叠或粗见形势驱除令远蹀或开拓疆境欲并包总摄或仅残尺寸如黑子着靥或横溃解散如尸僵血喋或慙如告亡或喜如献捷?敌未甘虏报仇方借侠讳输寜断头悔误乃批颊【遯斋闲覧荆公碁品殊下每与人对局未尝致思随手疾应觉其势将败便敛之曰本图适性忘虑反苦思劳神不如且已与叶致远敌手尝赠叶诗有垂成中断之句是知公碁不甚高诗又云讳输悔误是又未能忘情於一时之得丧也○贾谊传淮阳王之比大诸侯仅如黑子之着面○襄公十四年告亡而已无告无罪庄公三十一年齐侯来献戎捷○游侠传郭解以躯耤友报仇注耤谓借助也○蜀志严顔有断头将军无降将军○五代优人敬新磨戏批庄宗颊】终朝已罢精既夜未交睫翻然悟且叹此何宜劫劫孟轲恶妨行陶侃惩废业扬雄有前言韦曜存往牒【陶侃传诸参佐谈戏废事命取博具投之江○扬子焉事博乎○吴韦曜传时蔡颖亦在东宫性好博奕太子和以为旡益命曜论之】晋臣抑帝手捘侯何啻涉冶城子争道拒父乃如辄争也实逆德岂如私鬬怯【杜预传晋武帝与中书令张华围棋间预表适至华推枰歛手曰陛下圣明神武国富兵强吴之荒淫骄虚宜亟讨之○定公八年晋侯盟于剸泽赵简子曰羣臣谁敢盟卫君者涉佗成何曰我能盟之卫人请执牛耳成何曰卫吾温原也焉得眎诸侯将揷涉佗捘卫侯之手及腕卫侯怒注云捘挤也血至腕捘子对反○王导常共子悦奕棋争道○卫出公辄拒其父庄公蒯聩事见哀公十五年○越语范蠡云勇者逆德争者事之末也○商君传民怯於私鬬】艺成况穷苦此殆天所厌如今刘与李伦等安可躐试令取一毫亦乏寸金镊【比丘鼻毛被俗讥嫌白佛佛令蓄镊】以此待君子未与回参协操具投诸江道耕而德猎
白鹤吟示觉海元公【余於临川得公此诗刻本有跋在後今附于此白鹤吟留锺山觉海之诗也先是讲僧行详与公交旧公延居山中详有经论每以善辩为名毁訾禅宗先师普觉奄化西庵而觉海孤立详益骄傲师弗之争屡求退庵席公固留不可寤详谲妄遂逐详而留师乃作是诗焉白鹤譬觉海也红鹤行详也长松普觉也覧是诗者即知公与二师方外之契不为不厚矣景齐久藏其本今命工刻石兼书其所以云】
白鹤声可怜红鹤声可恶白鹤静无匹红鹤喧无数白鹤招不来红鹤挥不去长松受秽死乃以红鹤故北山道人曰美者自美吾何为而喜恶者自恶吾何为而怒去自去耳吾何阙而追来自来耳吾何妨而拒吾岂厌喧而求静吾岂好丹而非素汝谓松死吾无依邪吾方舍隂而坐露【江淹传好丹而非素论文章也】
示安大师
道人深北山为家宴坐白露眠苍霞手扶梲杖虽老矣【祢衡传手持三尺梲杖以杖箠地大骂曹操梲他活切】走险尚可追麏麚【楚词白鹿麏麚兮或腾或倚麕鹿属麚牡鹿】踞堂俯视何所有窈窕樛木垂榠楂【樛木诗注木下曲曰樛广志曰榠楂其子甚酢出西方内则云柤梨曰攒之榠楂一名蛮楂】深寻石路仍有栗持以馈我因烹茶
示宝觉
宿雨转歊烦朝云拥清迥萧萧碧柳輭脉脉红蕖靓默卧如有怀荒乘岂无兴幽人适过我共取墙隂径
定林示道原
昨登定林山俯视东南陔但见一方白莫知所从来湿银注寒晶奁以青培堆迢迢晻霭中疑有白玉台是夕清风兴烦云豁然开嫦娥攀桂枝顾景久徘徊杖藜忽高秋陈迹与子陪壮观非复昔平芜夜莓苔
我所思寄黄吉甫
我所思兮在彭蠡一奁寒晶径千里【一奁言镜奁也退之月蚀诗径圆千里纳汝腹此言湖之濶也】天低绀?风静止月澹星渟尤可喜亦复可怜波浪起琉璃崩?涌巅絫万斛之舟簸一苇超邑越都如历指岸沙雪积山云委云半飞泉挂龙尾跳空散作平地水牛乳芳甘那得比萝茑冥冥?演迤稍上寻源出奇诡像图释迦祠老子【释迦佛名浄政王太子入雪山修道证果老子即周柱史老聃也】台殿晻霭相重累石槽环除逗清泚松竹靓深无虎虺其徒翛然弃尘滓虽未应真终适巳【天台赋应真飞锡以蹑虚注谓得真道之人○庄周传其言汪洋自恣以适巳】黄侯可与谈妙理视弃荣官犹弊屣每采紫芝求石髓我欲从之勌游徙谷城公孙能若此【谷城公孙谓黄也】五老闻之当启齿寄声五老吾念尔相见无时老将死【郭璞游仙诗粲然启玉齿○庐山有五老峯】
寄朱昌叔【楚公有三女皆公女弟也次适朱明之仕至大理少卿昌叔其字也】
西安春风花几树花边饮酒今何处一盃塞上看黄云万里寄声无鴈去世事纷纷洗更新老来空得满衣尘青山欲买江南宅归去相招有此身【李白晚岁至姑孰悦谢家青山有终焉之志又刘巩诗莫惊此度归来晚买得西山正值春言晚应欲相依也下又有寄昌叔七言诗云买宅相招亦本谋指此句也】
与僧道昇二首
昇也初见我肤腴仍洁白今何苦而老手脚皴以黑闻有道人者於今号禅伯嬲汝以一句西归瘦如腊【隋史志释迦之苦行也诸外道邪人并来嬲恼以乱其心而不能得嬲奴了切恼也】汝观青青枝岁寒好顔色此松亦有心岂问庭前柏【庭前柏树子赵州和尚禅话】
其二
跋陁罗师能幻物【跋陁婆罗此云贤守守护贤德复守护衆生】幻秽为浄持幻佛佛幻诸天以戏之幢幡香果助设施茫然悔欲除所幻还为幻佛力所持佛天与汝本无间汝今何?昔何慢十方世界本来空受记岂非遭佛幻【佛幻维摩受记事又楞严经第五卷不取无非幻非幻尚不生幻法云何立是名妙莲华】
赠彭器资【器资名汝砺饶州鄱阳人治平二年进士第一公早所厚晚立朝风节弥邵无所左右赠诗时器资未入朝後以公荐而用】
鄱水滔天竟东注气泽所锺贤可慕文章浩渺足波澜行义迢迢有归处中江秋浸两崖间遡洄与我相往还我挹其清久未竭复得纵观於波澜放言深入妙云海示我仙圣本所寰楞伽我亦见髣髴岁晚所悲行路难【楞伽乃海上山下瞰大海佛说此经时指海为喻○佛书言难行能行难忍能忍】
赠王居士
武林王居士与子俱学佛以财供佛事不自费一物【经言布施汝者不名福田供养汝者堕三恶道意谓以财作佛事止为有漏之因耳又疑财本身外之物取其了此理而不吝】
赠李士云
李子山水人而常寓城郭毫端出窈窕心手初不着我闻大梵天擎跨鸡孔雀执铃扬赤幡浩刼浄无作佳哉子能图可以慰寂寞相与验其真他年在寥廓【洪昉禅师传天中物皆自然化生若念食时七宝器盛食即至若念衣时宝衣亦至昉既覩奇异备言其所见乃画为屏风凡二十四扇观者惊骇】
王荆公诗注卷三

[book_title]卷四
<集部,别集类,北宋建隆至靖康,王荆公诗注>
钦定四库全书
王荆公诗注卷四
宋　李壁　撰
古诗
题半山寺壁二首【半山报寜禅寺公故宅也由东门至蒋山此为半道故以半山为名其地亦名白塘旧以地卑积水为患公卜居乃凿渠决水以通城河元丰七年公以病闻神宗遣国医诊视既愈乃请以宅为寺因赐额为报寜禅寺寺西有培塿乃荆公决渠积土之地又按续建康志半山寺即公故宅也再罢政以使相判金陵到任即纳节固辞同平章事改左仆射未几又恳求宫观累表得会灵观使筑第於白下门外去城七里去蒋山亦七里平日乘一驴从数僮游诸寺欲入城则乘小舫泛湖沟以行盖未尝乘马与肩舆所居之地四无人家其宅仅蔽风雨又不设垣墙望之若逆旅之舍有劝筑垣辄不荅元丰之末公被疾奏舍此宅为寺有旨赐名报寜既而疾愈税城中屋以居不复造宅父老曰今江寜县治後废惠民药局其地即公城中所税之宅也】
我行天即雨我止雨还住雨岂为我行邂逅与相遇
其二
寒时暖处坐热时凉处行衆生不异佛佛即是衆生【华严经心佛与衆生是三无差别】
定林寺【按定林有上下二寺上定林寺旧基在蒋山应潮井後按建康实録上定林寺宋元嘉十六年禅师竺法秀造在下定林之後乾道间僧善监重建下定林寺在蒋山宝公塔西北按塔寺记宋元嘉元年又置下定林寺东去县一十五里南史何嗣入锺山定林寺阅内典齐东昏侯尝至定林寺有沙门老病不能去命左右射之百箭俱发二事但云定林寺不分上下】
衆木凛交覆孤泉静横分楚老一枝筇於此傲人羣城市少美蔬想今困惔焚且凴东南风【南一作北】持寄岭头云【谈薮陶弘景隐居华阳高祖问之曰山中何所有弘景赋诗荅之曰山中何所有岭上多白云但可自怡悦不堪持赠君】
题定林壁【定林又有庵公尝读书於此此诗必题庵壁也】
定林自有主我为林下客客主各有心还能共岑寂移桃花示俞秀老【潘子真诗话云俞紫芝字秀老喜作诗人未知之荆公爱焉手写其一联有时俗事不称意无限好山都上心於所持扇衆始异焉弟清老亦修洁可喜俱从山谷游】
舍南舍北皆种桃东风一吹数尺高枝柯蔫绵花烂漫美锦千两敷亭臯【闵公二年重锦三十两注以二丈双行故曰两三十两三十匹也】晴沟涨春緑周遭俯视红影移渔舠山前邂逅武陵客水际髣髴秦人逃【渊明桃花源记武陵人捕鱼忽逢桃花林夹岸缤纷山有小口彷佛若有光便舍船从口入男女衣着悉如外人自云先世　避秦时乱来此遂与外人间隔问今是何世】攀条弄芳畏晼晚已见黍雪盘中毛【家语孔子侍宴於鲁哀公赐之桃与黍仲尼先饭黍而後噉桃哀公曰黍以雪桃也对曰丘知之矣夫黍五谷之长而桃为下君子以贱雪贵不闻以贵雪贱也】仙人爱杏令虎守百年终属樵苏手【?洪神仙传董奉居庐山治人疾不取赀使愈者人植杏五株数年成林奉乃作仓宣言人买杏者不须来报但一器杏偿一器稻人有欺者猛兽辄逐之所积稻复以施人余尝至杏林故地即今太一观是也○樵取木也苏取草也】我衰此果复易朽虫来食根那复久瑶池绀絶谁见有【瑶池谓蟠桃言其说荒唐也】更值花时且追酒君能酩酊相随否【古诗言服药求神仙多为药所误不如饮美酒被服纨与素亦此意也】
对棊与道源至草堂寺
北风吹人不可出清坐且可与君棊明朝投局日未晚从此亦复不吟诗
书八功德水庵【详见八功德水注】
幽独若可厌真实为可喜见山不碍目闻水不逆耳翛然无所为自得而已矣【言见山闻水默与意会岂复有碍哉】
放鱼
捉鱼浅水中投置最深处当暑脱煎熬翛然泳而去岂无良庖者可使供匕箸物我皆畏苦舍之寜啖茹【陆玑草木虫鱼疏辽东梁水鲂特肥美语曰居就粮梁水鲂鱮似鲂而头大鱼之不美者故里谚曰网鱼得鱮不如啖茹】
霾风
霾风摧万物暴雨膏九州卉花何其多天阙亦巳稠【天阙建康山名即牛首山】白日不照见乾坤莽悲愁时也独奈何我歌无有求
偶书
惠施说万物盘特忘一句寄语读书人呶呶非胜处【庄子惠施多方其书五车○楞严经周利盘特迦此云蛇奴善见律又翻为路傍生有长者女淫奔他国思唁父母中路生子因以为名或云过去世曾生蛇中其身隐然有文如蛇或云祷於蛇神而生故云蛇奴曾为大法师有五百弟子秘吝佛法不肯教人得暗钝报以宿善故遇佛出家五百比丘同授一偈经九十日不记只字又说其兄盘伽先巳得度而盘特赋性愚钝为兄所逐出门涕泣如来知其根熟付与扫箒日使扫地教诵扫箒二字得前忘後得後忘前思惟日久因有发明曰扫除喻八正道尘粪喻三毒垢扫箒义者正谓是矣乃令住閴静处端坐正意调出入息由心散乱一句伽佗不能记忆且数鼻中出入息风入息为首曰入息一出息二从一至十周而复始先入後出顺生数先出後入顺死数一生一灭循环无端微细穷尽生灭无从息风亦空心亡分别豁然开悟见息实相本一妙明圆常之性乃成无学】
即事二首
云从锺山起却入锺山去借问山中人云今在何处
其二
云从无心来还向无心去无心无处寻莫觅无心处【禅歌莫道无心便为道无心犹隔一重关又大智发於心心於何处寻】
拟寒山拾得二十首
牛若不穿鼻岂肯推人磨马若不络头随宜而起卧乾地终不涴平地终不堕扰扰受轮回秪缘疑这个【庄子秋水北海若曰牛马四足是谓天络马首穿牛鼻是谓人乾地平地说境不涴不堕说自心也又心经疏云本圆自住体同太虚垢本何依净从何立○寒山诗不省这个意】
其二
我曾为牛马见草豆欢喜又曾为女人欢喜见男子我若真是我秪合长如此若好恶不定应知为物使堂堂大丈夫莫认物为已【此言结习易染虽宿命所好今生犹恋着也○小人役於物为物使也故楞严云若能转物即同如来○圆觉经譬如有人认贼为子其家财宝终不成就】
其三
凡夫当梦时眼见种种色此非作故有亦非求故获不知今是梦道我能蓄积贪求复守护尝怕水火贼既觉方自悟本空无所得死生如觉梦此理甚明白【圆觉经善男子此无明者非实有体如梦中人梦时非无及至於醒了无所得○圆觉经生死湼盘犹如昨梦善男子如昨梦故当知生死及与湼盘无起无灭俗人梦觉始知其空而不知世间诸缘亦皆梦也】
其四
风吹瓦堕屋正打破我头瓦亦自破碎岂但我血流【庄子逹生篇复雠者不折镆干虽有忮心者不怨飘瓦注由瓦无情故】我终不嗔渠此瓦不自由衆生造衆恶亦有一机抽渠不知此机故自认愆尤此但可哀怜劝令真正修岂可自迷闷与渠作寃雠【楞严经虽见诸根动要以一机抽○宝积经烦恼性是佛境界观烦恼性空是正修行○迷闷谓不识自心也○僧问庆诸禅师西来意师曰空中一片石会麽曰不会师曰赖汝不会会即打破你头】
其五
若言梦是空觉後应无记若言梦非空应有真实事燔烧阳自招沉溺隂自致念汝尝惊魇岂知安稳睡【列子阴气壮则梦涉大水而恐惧阳气壮则梦涉大火而燔焫又浮虚为疾者则梦扬沉实为疾者则梦溺然诗意非列子所指也遗教经云黑蛇藏汝室睡当以持戒之鈎早并除之即可安眠】
其六
人人有这个这个没量大【马祖语亮坐主有曰从生从死只是这个南泉语黄蘖运曰长老身才没量大笠子大小生】坐也坐不定走也跳不过锯也解不断鎚也打不破作马便搭鞍作牛便推磨若问无眼人这个是什麽便遭伊纒绕鬼窟里忍饿【僧问南泉只如亡僧迁化向甚麽处去荅云东家作牛西家作马又问意旨如何荅云遇骑即骑遇下即下】
其七
我读万卷书识尽天下理智者渠自知愚者谁信尔奇哉闲道人跳出三句里独悟自根本不从他处起【禅宗论云门有三种语其一为随波逐浪句谓随物应机不主故常其二为截断衆流句谓超出言外非情识所到其三为函盖乾坤句谓泯然皆契无间可伺其深浅以是为序云】
其八
幸身无事时种种妄思量张三袴口窄李四?檐长失脚落地狱将身投镬汤谁知受热恼却不解思凉【言人不能破妄归真灭去衆念死受诸苦皆由此也是犹执热而不以濯也】
其九
有一即有二有三即有四一二三四五有亦何妨事如火能烧手要须方便智若未解传薪何须学钻燧【白云端禅师云一二三四五剩得大多六七八九十却少些子作麽生向定盘星上秤得恰好去大衆到头霜夜月任运落前溪○庄子指穷於为薪火传也不知其尽也】
其十
昨日见张三嫌他不守巳归来自悔责分别亦非理今日见张三分别心复起若除此恶习佛法无多子
其十一
傀儡秪一机种种没根?被我入棚中昨日亲看来方知棚外人扰扰一场獃终日受伊谩更被索钱财【乐府杂録傀儡起汉平城之围○心役於五根亦犹傀儡为人牵掣僧问如何是第三句临济师曰看取棚头弄傀儡抽牵全藉里边人】
其十二
李生坦荡荡所见实奇哉问渠前世事荅我烧炭来炭成能然火火过却成灰灰成即是土随意立根栽【李生指士云也○圆觉经譬如钻火两木相因火出木尽灰飞烟灭以幻修幻亦复如是又偈云如木中生火木尽火还灭觉即无渐次方便亦如是】
其十三
衆生若有我我何能度脱衆生若无我巳死应不活衆生不了此便聼佛与夺我无我不二四天王献鉢【维摩经加旃延问疾维摩云於我无我而不二是无我义注小乘以封我为累故尊於无我无我既尊则於我为二大乘是非齐旨二者不殊为无我义也○四天王各献一鉢於佛佛以手叠鉢曰一即四四即一又诸经要集云佛将成道无食器四天王各献一鉢即石鉢佛总受之以表平等佛以四鉢按之为一四鉢仍现比丘不许用此恐与佛等石鉢帝青宝鉢也】
其十四
莫嫌张三恶莫爱李四好既往念即晚未来思又早见之亦何有歘然如电扫恶既是磨灭好亦难长保若令好与恶可积如财宝自始而至今有几许烦恼
其十五
失志难作福得势易造罪苦即念快乐乐即生贪爱无苦亦无乐无明亦无昧不属三界中亦非三界外【佛书言世间凡富贵人及诸天龙鬼神具大威力者修无上道难造种种业易所发菩提心旋发旋忘如饱满人厌弃饮食所作福业举意便成如一滴水流入世间即为江河是故佛说此等深可畏怖○志公歌任纵横没忌讳长在人间不居世运用不离声色中历劫何曾暂抛弃】
其十六
打贼贼恐怖看客客喜欢亦有客是贼切莫受伊谩乐哉贫儿家无事役心肝既无贼可打岂有客须看【古宿语客来则接贼来则打○瑞岩常自呼主人翁惺惺着莫受人谩○贼不打贫儿家祗林和尚语】
其十七
有一种贫儿不能自营生若不作客走即须随贼行复有一种贫常时腹彭亨若有亦不畜若无亦不营【寒岩子诗世有一种人不恶又不善不识主人翁随客处处转因循过时光浑是痴肉脔虽有一灵台何殊客作汉○漳州罗汉和尚歌袒膞当胷打一拳直至如今常快活只闻肚里饱彭亨更不东西去持鉢】
其十八
汝无名高者以见利贪叨汝无行实者以取着名高行实尚非实利名岂坚牢一朝投土窟魂魄散逃逃【汝见利贪叨故无名高汝取着名高故无行实】
其十九
勇有孟施舍能无惧而已若人学佛法勇亦当如此休来讲下坐莫入禅门里但能一切舍管取佛欢喜【圆觉经一切衆生能舍诸欲及除憎爱永断轮回勤求如来圆觉境界於清浄心便得开悟】
其二十
利瞋汝刀山浊爱汝灰河汝痴分别心即汝琰魔罗圆成但一性一切法依他徧了一切法不如且头陀【心不离痴即是魔境琰罗即阎罗之类也见地藏十轮经○瞋譬则刀山也爱譬则灰河也○佛经三性圆成实性依他起性徧计性○选李善注头陀斗薮也言斗薮烦恼也】
自遣
闭户欲推愁愁终不肯去厎事春风来留愁愁不住【庾信集攻许愁城终不破荡许愁城终不开闭户欲推愁愁终不肯去深藏欲避愁愁巳知人处】
自喻
岸凉竹娟娟水浄菱帖帖鰕摇浮游须鱼鼓嬉戏鬛释杖聊一愒褰裳如可涉自喻适志欤翻然梦中蝶
古意
采芝天门山寒露浄毛骨帝青九万里空洞无一物【华严经帝青珠帝释所宝玩此言天九万里尽为青帝色也○周顗传指腹谓王导曰此中空洞无物足容君辈数百人】倾河略西南晶射河鼓没【晶精光也牵牛之北为河鼓】蓬莱眼中见人世叹超忽【麻姑云接待以来巳见东海三为桑田向到蓬莱水又浅於往者】当时弃桃核闻巳撑月窟且当呼阿环乘兴弄溟渤【王母传命侍女取桃以玉盘盛七枚四与武帝食母自食三帝欲收核种之母曰此桃三千岁一实中土地薄种之不生○王母降汉宫遣侍女与上元夫人书云云客主对坐悒悒不乐夫人可暂来否若能屈驾当停相须一时顷侍女回上元荅云阿环再拜上问起居远隔绦河扰以官事遂替顔色近五千年世多指阿环为王母今?此则上元夫人亦名阿环也】
吾心
吾心童稚时不见一物好意言有妙理独恨知不早初闻守善死颇复吝肝脑中稍历艰危悟身非所保犹然谓俗学有指当穷讨晩知童稚心自足可忘老【诗意若悟万法本空形骸肝脑非所吝也○庄子宋荣子犹然笑之】
无营
无营固无尤多与亦多悔物随扰扰集道与翛然会墨翟真自苦庄周吾所爱万物莫足归此言犹有在
病起
稚金敷新凉老火灺残浊桃枝煗淟涊散髪曦晓捉烦痾脱然醒浄若遗身觉移榻欹独眠欣佳恐难数【淟涊秽浊也曦乾也○孙休诏诸卿尚书可共咨度务取便佳公所用欣佳亦类此】
独归
锺山独归雨微冥稻畦夹冈半黄青陂农心知水未足看云倚木车不停悲哉作劳亦巳久暮歌如哭难为听而我官闲幸无事北窗枕簟风泠泠於时荷花拥翠盖细浪嬲雪千娉婷谁能欹眠共此乐秋港虽浅可扬舲【前人固以荷花比妇人矣但不若公语之清婉也】
独卧有怀
午鸠鸣春隂独卧林壑静微云过一雨淅沥生晩听红緑纷在眼流芳与时竞有怀无与言伫立锺山暝
无动
无动行善行无明流有流种种生住灭念念闻思修终不与法缚亦不着僧裘【华严经起信抄中善行非福行不动行无明流烦恼流欲有流又四相生住灭○首楞严经我於彼佛发菩提心彼佛教我从闻思修入三摩地圆觉经不与法缚不求法脱】
梦
知世如梦无所求无所求心普空寂还似梦中随梦境成就河沙梦功德
车载板二首【鬼车不祥鸟也一名车载板】
荒哉我中园珍果所不产朝暮惟有鸟自呼车载板楚人闻此声莫不笑而莞而我更歌呼与之相往返视遇若搏黍好音而睍睆攘攘生死梦久知无可拣物弊则归土吾归其不晚归欤汝随我可相蒿里挽【法云秀公云平生生死梦三者无可拣然要推知先後○崔豹古今注薤露蒿里并丧歌出田横门人横自杀门人伤之悲歌言人命如薤上之露易曦灭亦谓人死魂精归于蒿里薤露送王公贵人蒿里送士大夫庶人使挽柩者歌之】
其二
鸟有车载板朝暮尝一至世传鵩似鴞而此与鴞似唯能预人死以此有名字疑即贾长沙当时所遭值洛阳多少年扰扰经世意粗闻方外语便释形骸累吾衰久捐书放浪无复事尚自不见我安知汝为异怜汝好毛羽言音亦清丽胡为大多知不默而见忌楚人既憎汝弹射将汝利且长随我游吾不汝羮胾【贾谊传有鵩飞入谊舍鵩似鴞不祥鸟也○荀子今夫猩猩亦二足而毛也然而君子啜其羮食其胾○捐书出庄子】
跋黄鲁直画
江南黄?飞满野徐熙画此何为者百年幅纸无所直公每玩之常在把【?鸟含切说文?鹑属也】
过杨德逢庄
擕僧出西路日宴昧所投循河望积谷一饱觉易谋稚子举桉出咄嗟见盘羞饭新秔有香煮菜旨且柔【内则甘旨柔?】暮从秀岩归秣蹇得少留捧腹笑相语果然无所求【史记司马季主捧腹大笑○庄子腹犹果然注饱貌也果音颗】
王荆公诗注卷四

[book_title]卷五
钦定四库全书
王荆公诗注卷五
宋　李壁　撰
古诗
秋热【余在临川得此诗石本一僧跋云元丰末公居金陵秦淮小宅甚热中折松枝架栏御暑因有此作按元丰末公以前宰相奉祠居处之陋乃至此今之崇饰第宅者视此得无愧乎】
火腾为虐不可摧屋窄无所逃吾骸织芦编竹继櫩宇架以松栎之条枚岂惟宾至得清坐因有余地苏陪台【左昭公七年若从有司是无所执逃臣也逃而舍之是无陪台也】愆阳陵秋更暴横焮我欲作昆明灰金流玉熠何足怪【月蚀诗金铄水银流玉熠丹砂焦】鸟焚鱼烂为可哀忆我少年亦值此翛然但以书自埋【张佑诗万卷书中死便埋】老衰奄奄气易夺抚卷岂复能低回西风忽送中夜湿六合一气窰新开帘窗幕户便防冷且恐霰雪相随来【卢仝诗忆昔尧为天十日烧九州六合烘为窰○焮注炙也】
秋早
暮寻蔡墩西【按建康志载境内有蔡伯喈读书台公所称蔡墩恐即是蔡读书台也】独觉秋尚早山路葩卉繁野田风日好禅林乌未泊经屋尘未扫蛮藤五花簟复足休吾老
同沈道原游八功德水
寒云静如痴寒月惨如戚解鞍寒山中共坐寒水侧新甘出短绠一酌烦可涤仰攀青青枝木醴何所直【建康志陈後主时覆舟山蒋山松柏林冬月常出木醴後主以为甘露之瑞俗呼为雀饧今功德水亦在蒋山此言新甘可贵木醴不足道也】
望锺山
伫立望锺山阳春更萧瑟暮寻北郭归故遶东冈出
思北山【北山即锺山周顒隐处孔稚圭作北山移文】
日日思北山而今北山去寄语白莲庵迎我青松路【建康宋熙寺西百余步有白莲庵策禅师所居】
上南冈
暮坞屋荒凉寒陂水清浅捐书息微倦委辔随小蹇偶攀黄黄柳却望青青巘幽寻复有兴未觉西林缅
谢公墩【墩在公所舍宅报寜禅寺後余尝至其处特一土骨堆耳】
走马白下门投鞭谢公墩昔人不可见故物尚或存问樵樵不知问牧牧不言摩挲苍苔石点检屐齿痕想此絓长樯【左氏縿絓於木而止】想此倚短辕想此玩云月狼藉盘与樽井迳亦巳没漫然禾黍村摧藏羊昙骨【羊昙太山人知名士谢安甥也特为安所爱重】放浪李白魂亦巳同山丘缅怀莳兰荪小草戏陈迹甘棠咏遗恩【安至新城筑埭於城北後人追思之名为召伯埭】万事付鬼籙耻荣何足论天机自开阖人理孰畔援公色无喜惧傥知祸福根涕泪对桓伊暮年无乃昏【桓温陈兵新亭将移晋祚呼安及王坦之欲害之坦之甚惧安神色不变○帝尝召伊饮安侍坐帝命伊吹笛伊又抚筝歌怨诗曰忠信事不显乃有见疑患为安发也安泣下沾衿越席就之捋其须曰使君於此不凡帝有愧色诗言安不慑於元桓而垂涕於谗者似未能一视祸福也】
秋夜泛舟
池堑秋水浄扁舟遡凉飈的皪荷上珠俯映疎星摇深寻畏鱼淰中路且回桡冥冥菰蒲中乃复有惊跳【礼运龙以为畜故鱼鲔不淰注淰之言闪也鱼鲔从龙者龙既来为人之畜故其属见人不淰然惊走也○回桡不欲鱼之惊也乃自有跳於菰蒲者书一时之适】
和耿天隲同游定林寺
道人深闭门二客来不速摄衣负朝暄一笑皆捧腹逍遥烟中策放浪尘外躅晤言或世间谁谓非絶俗
次韵约之谢惠诗
鱼跳桑柳隂鸟落蒲苇侧已无谿姑祠何有江令宅【谿姑对江令公於古诗亦求工如此○按舆地志言青谿岸侧有神祠世谓青谿姑南朝时有灵异旧传隋平陈张丽华孔贵嫔死於此今祠像有三妇人盖谿姑与二妃也建康志遂指谿姑为丽华误矣○江令宅见招约之职方注】故人耽田里老脱尚方舄【王乔传自县诣台朝辄有双鳬从南飞来帝令举罗张之但得一双舄焉乃诏尚方识视则四年中所赐尚书官属履也】开亭捐百金於此扫尘迹地偏人罕至心远境常寂【陶诗心远地自偏公析而用之似为之疏解也】我行西州旋税驾候顔色相随望南山水际因一息公时指岸木谓此可寻尺伐之营中沚持用自怡怿懽言俟其成邀我堂上食百忧每多违一诺还自惕春风櫩楹新坐久膝前席翛然忘故约北郭疑有适长謡舒永怀伫想对以臆摛辞甚有理窃比书石鷁【僖公十五年陨石於宋五六鷁退飞过宋都传曰陨石于宋五陨星也六鷁退飞过宋都风也】知公不我欺把玩果心恻嘉肴既夙设丽藻仍虚掷左车公自迎右券吾敢责【信陵君遗侯生不受乃置酒大会公子从车骑虚左迎侯生侯生坐於公子上不让欲以观公子公子执辔愈?○史记平原君传亊成操右劵以责】闻说芼羮臛【说文臛肉羮】芬香出邻壁妇休机杼事儿失刀椠职【师古曰削者以刀削简牍○扬子古之椠人也】何胶胶扰扰而纷纷籍籍擕持欲一往继此方如织元龙但高卧司马勿亲涤【元龙卧见次韵郭子仪注○相如传与佣保杂作涤器於市中】几能孩童旧握手皆鬓白有兴即扳聨东阡与南陌【扳联一作聨镳】
次韵舍弟江上
岸红归欲稠渚緑合犹晚晴沙上屐轻暖水随帆远吹波戏鱼动掠叶飞禽返着意觅幽蹊桃花悮刘阮【搜神记刘晨阮肇入天台迷不得返经十三日饥甚遥望山上有桃熟遂跻险援葛至其下噉数枚饥止体充下山取水见一杯流下有胡麻焉乃相谓此近人矣遂度山见一大溪溪边有二女子色甚美见二人持杯便笑曰刘阮二郎投向杯来刘阮惊二女欣然曰来何晚耶因邀还家至十日求还苦留半年女遂相送指示还路乡邑零落已七世矣?事止是桃实非桃花】
酬王濬贤良松泉二诗【此即万宗泉也公尝作记云僧道光得泉之三年直岁善端治屋龙井之西北发土得丸泉二万宗命沟井而合焉东为二池池各有沟注于南池而东南其余水以溉山麓之田既甃善端请名余为名其泉曰万宗云熙寜十年十二月十二日临川王某记时公以会灵观使家居】
世传寿可三松倒【下元夫人语封陟能使君寿倒三松见太平广记】此语难为常人道人能百岁自古稀松得千年未为老我移两松苦不早岂望见渠身合抱但怜衆木总漂揺顔色青青终自保兔丝伏苓会当有邂逅食之能寿考不知篝火定何人且看森垂覆荒草【史记龟筴传伏苓者在兔丝之下状如飞鸟之形新雨已天清静无风以夜捎兔丝去之即以篝火烛此地火灭即记其处以新布四丈环置之明即掘取之入地四尺至七尺得矣】君诗爱我亦古意秀眉昔比南山栲复谓留侯不及我人或笑君无白皂求僊辟谷彼诚悮未见赤松饥已槁【张良传愿弃人间事欲从赤松子游耳乃学道欲轻举辟谷事见史记本传】岂如强饭适志游封植苍官?华皓赤松复自无特操【庄子何其无特操欤】上下随烟何慅慅【慅音草刘向列仙传赤松子尝止西王母石室中随风雨上下诗言烟必别有出处】苍官受命与舜同【樊宗师绦州园林记松名苍官】真可从之忘髪缟诗虽祝我以再黑积雪巳多安可扫试问苍官值岁寒戴白孰与苍然好
其二
宋兴古刹今长干【宋兴寺名长干见次韵酹朱昌叔注】灵曜台殿荒檀栾【左思吴都赋檀栾嬗娟】二泉相望弃不渫西泉尚累三石盘其流散漫为沮洳稍集小砾生微澜东泉土梗久蔽塞穿治乃见甃甓完道人慈哀波汲远沟荡取土合两山山前灌输各自足辘轳转罢井口闲取遥比甘觉近美与旧争冽知新寒爞爞夏秋百源乾抱瓮复道愁蹒跚疾倾横逗势未足嗟此善利何时殚虑长易脆有大檀【大檀谓施者】伐坚匡庐窟孱顔金多匠手肯出巧风水千里焉知难没羽之虎行林间【韩诗外传楚熊渠子夜行见寝石以为伏虎弯弓而射之没金饮羽下眎知其石也因复射之矢摧无迹】箨龙失职因藏跧【箨龙意亦取竹杖投葛陂化龙事】循除静投悲瑟瑟映瓦微见清潺潺三年营之一日就有口共以成为懽论功信可侈後观何似当年万竹蟠【杜诗白帝城西万竹蟠接筒引水喉不乾】
【补注沟荡周礼地官稻人以沟荡水】
荅俞秀老
诸偶缘安有实相非相偶虽神如季咸终亦失而走【庄子郑有神巫曰季咸知人之死生祸福期以岁月旬日若神郑人见之皆弃而走】
清凉寺送王彦鲁
空怀谁与论梦境偶相值莫将漱流齿欲挂功名事【晋孙楚与同郡王济友善楚少时欲隐居谓济曰常欲枕石漱流误云漱石枕流济曰流非可枕石非可漱楚曰所以枕流欲洗其耳所以漱石欲厉其齿】
送惠思上人
黄鹤抚四海翩然落中州一听笙与镛低回如有求飞鸣阿阁上好与凤凰游顾怜鲁东门无事反悲愁【文公二年臧文仲祀爰居不智也注海鸟曰爰居集於鲁东门外文仲以为神命国人祀之】岁晏忽惊矫问胡不少留因知网罗外犹有稻粱谋
老景
老景春可惜无花可留得绕屋禇先生萧萧何所直每嫌柳浑青追恨李太白多谢安石榴向人红蘂折【景春战国时人宗正刘德汉人禇先生武帝时人萧何汉相柳浑唐人李白字太白唐人谢安字安石晋人刘向连前句榴字○石林诗话云荆公有老景春可惜诗以古人姓名藏句中盖以文为戏或谓前无此体自公始见之余读权德舆集其一篇云藩宣秉戎寄衡石崇势位年纪信不留弛张良自愧樵苏则为惬瓜李斯可畏不顾荣宦尊每陈农亩利家林类岩巘浮郭躬歛积忌满宠生嫌养蒙恬胜利疎锺皓月晓晚景丹霞异涧谷永不变山梁冀无累论自王符肇学得展禽志从此直不疑支离疎世事则权德舆巳尝为此体乃知古今文章之变殆无遗藴德舆在唐不以诗名然词亦雅畅此篇虽主意在别立体然不失为佳制也】
杂咏八首
万物余一体九州余一家秋豪不为小【庄子知北游篇秋豪为小待之成体】徼外不为遐【汉邓通传人有告通盗出徼外铸钱师古曰徼犹塞也东北谓之塞西南谓之徼张揖曰徼谓以木石水为界者】不识寿与夭不知贫与奢忘心乃得道道不去纷华近迹以观之尧舜亦泥沙庄周谓如此而世以为夸
其二
神龙豢可致【古有豢龙氏昭公七年】猛虎扰亦留【周礼服不氏掌猛兽而敎扰之注猛兽虎豹之属扰驯也】变生父子间上圣不能谋常情在欲得义养或成仇【变生父子如瞽叟欲得舜牛羊仓廪类○唐末五代诸将皆以异姓为养子号曰义儿】他人恩更轻患祸信难周
其三
古风知逊悌班白见尊优薄俗谬为?独在势权尤伏波迷俯仰爱礼坐成仇【马援传援有疾梁松来候之独拜床下援不荅松去後诸子问曰梁伯孙帝壻贵重朝廷公卿巳下莫不惮之大人奈何独不为礼援曰我乃松父友也松由是恨之梁松父名统】齗齗洙泗间岂是老者羞【鲁道衰洙泗之间齗齗如也史记】
其四
羔豚窘虎豹鸠雀穷鹰鸇【战国策如虎豹之抟羔豚必无幸矣○左传文公十八年见无礼於其君者如鹰鸇之逐鸟雀也】巧者具机弋鸷猛还拘挛论功莫如神论大莫如天悲哉区区人乃欲逃其间【逃其间者谓不有神与天者也】
其五
黄雀死弹丸厥罪在啄粟【庄子谓楚王夫雀俯啄白粒仰栖茂树鼔翅奋翼自以为无患不知公子王孙左挟弹右挟丸以加其颈也】翠鹄不近人何为亦穷辱【范雎传且夫翠鹄犀象其处势非不远死也而所以死者惑於饵也】材为世所利高下同僵仆能逃天地间蠛蠓无不足
其六
关雎后之淑棫朴王之明兔罝尚好德况乃公与卿所以彼行苇敦然遂其生谁能弦且歌为我发古声
其七
召公方伯尊材亦圣人亚农时惮烦民听讼甘棠下嗟今千室长已耻问耕稼弹琴高堂上欲以世为化【韩诗外传云宓子贱治单父弹鸣琴不下堂而单父治○公尝作抚州倅厅见山阁记乃云此殆非召公之实事诗人之本旨特墨子之余言赘行吝细褊迫者之所好则记又与诗意异矣】
其八
任公蹲海滨一钓饱千里用力已云多鈎缗亦难理巨鱼暖更逃壮士饥欲死游儵不可数空满沧浪水【庄子外物篇任公子为大鈎巨缁五十犗以为饵蹲乎会稽投竿东海旦旦而钓期年不得鱼巳而大鱼食之牵巨鈎?没而下惊扬而奋鬐白波若山海水震荡声侔鬼神惮赫千里任公子得若鱼离而腊之自淛河以东苍梧以北莫不厌若鱼者已而後世辁才讽说之徒皆惊而相告也夫掲竿累趍灌渎守鲵鲋其於得大鱼难矣饰小说以干县令其於大逹亦远矣是以未尝闻任氏之风俗其不可与经於世亦远矣○东方朔传臣朔饥欲死庄子儵鱼出游】
张良
留侯美好如妇人【汉赞闻张良之智谋以为其貌魁梧奇伟反若妇人女子】五世相韩韩入秦【良大父开地相韩昭侯宣惠王襄哀王父平相厘王悼惠王从昭侯至悼惠王凡五君】倾家为主合壮士博浪沙中击秦帝脱身下邳世不知举世大索何能为【秦灭韩良年少未宦家僮三百人弟死不葬悉以家财求客刺秦王为韩报仇良尝东见沧海君得力士为铁锥重百二十斤秦皇帝东游至博浪沙中良与客狙击秦皇帝误中副车秦皇帝大怒大索天下求贼急甚良乃更名姓亡匿下邳】素书一卷天与之谷城黄石非吾师【良传圯上有一老父出一编书谓良曰读是则为王者师後十三年见我济北谷城山下黄石即我已遂去不见】固陵解鞍聊出口捕取项羽如婴儿【汉五年冬汉王追楚至阳夏南战不利壁固陵诸侯期不至良说汉王用其计诸侯皆至卒以灭羽秦誓不啻如自其口出】从来四皓招不得为我立弃商山芝【高帝欲弃太子吕后使建成侯吕泽刼良为我画计良曰此难以口舌争也上有所不能致者四人四人年老矣皆以上嫚侮士故逃匿山中义不为汉臣然上高此四人今公诚能无爱金玉璧帛令太子为书卑辞安车因使辩士固请为客从入朝令上见之则一助也四人果至客建成所】洛阳贾谊才能薄扰扰空令绦灌疑【贾谊传天子议以谊任公卿之位绦灌东阳侯冯敬之属尽害之乃毁谊於是天子亦疎之以谊为长沙王太傅】
司马迁
孔鸾负文章不忍留枳棘【司马相如子虚赋鵷雏孔鸾○後汉王涣谓仇覧曰枳棘非鸾凤所栖百里岂大贤之路耶】嗟子刀锯间悠然止而食【迁荅任安书夫中才之人事关於宦竖莫不伤气况忼慨之士乎如今朝廷虽乏人奈何令刀锯之余荐天下贤俊哉诗言迁之高才顾低回於中令尊宠任职也】成书与後世愤悱聊自释【太史公论六家之旨要迁自序协六经异传齐百家杂语】领略非一家高辞殆天得虽微樊父明不失孟子直【樊父仲山父也既明且哲讥迁被刑昧於明哲之道也○孟子谓寺人孟子迁为官者令故亦以寺人比之冯参赞伯奇放流孟子宫刑○孟子不直则道不见或指此谓迁白李陵事也】彼欺以自私岂啻相十百【世人窃自污之迹以屈其身如马迁者亦有之而求其实如迁者盖鲜也】
诸葛武侯
汉日落西南中原一星黄【魏武帝纪桓帝时有黄星见於楚宋之分殷馗言後五十载当有真人起於梁沛之间其锋不可当至建安五年恰五十而曹公破绍天下无敌矣公用一星黄甚妙】羣盗伺昏黑聨翩各飞扬武侯当此时龙卧独摧藏邂逅得所从幅巾起南阳【本传亮躬耕陇亩好为梁父吟身长八尺每自比於管乐时人莫之许也魏略曰亮在颍川石广元徐元直汝南孟公威等俱游学三人务於精熟而亮独观其大略每晨夜从容尝抱膝长啸而谓三人曰卿三人仕进可至郡守刺史也三人问其所志亮但笑而不荅】崎岖巴汉间屡以弱攻强晖晖若长庚孤出照一方【长庚太白也夜将既其光始着以喻孔明之於汉云】势欲起六龙东回出扶桑惜哉沦中路怨者为悲伤【武侯卒年五十四怨者为李平廖立皆以罪为亮所废亮薨立泣曰吾终为左袵矣平亦发病死平尝冀亮当自补复策後人不能故以激愤也习凿齿言水镜之所以能穷物而无怨者以其至平无私也法行於不可不用刑加乎自犯之罪爵之而非私诛之而不怒天下有不服者乎诸葛亮可谓能用刑矣自秦汉以来未之有也】竖子祖余策犹能走强梁【死诸葛走生仲逹】
王荆公诗注卷五

[book_title]卷六
钦定四库全书
王荆公诗注卷六
宋　李壁　撰
古诗
读墨【友人宜黄李郛尝云介父读墨诗终篇皆如散文但加押韵尔意以为诗益散古无此体然如韩公谢自然谁氏子诗巳如此】
谁为尧舜徒孔子而已矣人皆是尧舜未必知孔子伯夷不辱身柳下援而止孔子尚有言我则异於是兼爱为无父排斥固其理孔墨必相用自古寜有此退之嘲鲁连固【一作顾】未知之耳【退之嘲鲁连子诗独称唐虞贤顾未知之耳】如何蔽於斯独有见於彼【如何蔽於斯言孔墨相用也独有见於彼谓嘲鲁连也】凡人工自私翟也信奇伟【汉志论诸子十家其可观者九家而已其言虽殊譬犹水火相灭亦相生也使其遭明王圣主得其所折中皆股肱之材墨翟之奇伟亦此类也】惜乎不见正遂与中庸诡【退之读荀子考其辞时有不醇粹要其归与孔子异者鲜矣抑其犹在轲雄之间乎孔子删诗书笔削春秋合于道者着之离于道者黜之故诗书春秋无疵又原道呜呼其亦不幸而不出於三代之前不见正於禹汤文武周公孔子也公诗意正类此儒者之道理一而分殊亲亲而仁民仁民而爱物老吾老以及人之老幼吾幼以及人之幼固自有等差之辨墨翟盖似是而非也】退之醇孟轲而駮荀扬氏至其趣舍间亦又蔽於已化而不自知此语孰云俚咏言以自警吾诗非好诋【退之言孟子醇乎醇者也荀与扬大醇而小疵○言韩虽駮荀扬而已乃自言孔墨必相为用是韩亦未免蔽而不自知也贾生过秦论仲尼墨翟之贤盖巳对孔子言之矣○公诗诋墨盖本於孟子然孟子不云乎归斯受之又云今之与杨墨辨者如追放豚然既入其苙又从而招之此足见圣人忠厚之至於异端未尝终絶之也招如国武子好尽言以招人过之招言彼既归於儒不应追咎其既往也】
读秦汉间事
秦徵天下材入作阿房宫宫成非一木山谷为穷空子羽一炬火骊山三月红能令扫地尽岂但焚人功【杜牧阿房赋楚人一炬可怜焦土烧秦宫室火三月不灭】
幽谷引
云翳翳兮谷之幽天将雨兮田者之稠有绳于防兮有畚于沟我公不出兮谁省吾忧日晖晖兮山之下岁则熟兮收者舞吾收满车兮弃者满筥谁吾与乐兮我公燕语山有木兮谷有泉公与客兮醉其间芳可搴兮甘可漱无壮无稺兮环公以笑公醉而归兮人则喜公好我州兮殆其肯止公归不醉兮我之忧岂其不怿兮将舍吾州公一朝兮去我我岁岁兮来游完公亭兮使勿毁以慰吾民兮岁岁之愁
明妃曲二首
明妃初出汉宫时泪湿春风鬓脚垂低徊顾影无顔色尚得君王不自持【後汉南匈奴传呼韩临辞大会帝召五女以示之昭君丰容靓饰光明汉宫顾影徘徊竦动左右帝见大惊意使留之而难於失信】归来却怪丹青手入眼平生未曾有意态由来画不成当时枉杀毛延寿【南匈奴传王昭君南郡人元帝以良家子选入掖庭时呼韩邪来朝帝敕以宫女五人赐之昭君入宫数岁不得见御积悲怨乃请掖庭令求行与匈奴生二子据此乃无毛延寿事古今词人相传如此必别有据也又西京杂记曰元帝後宫既多不得常见乃使画工图其形按状幸之诸宫人皆赂画工多者十万王嫱不肯遂不得见後匈奴求美女帝按图以昭君行及召见貌为第一帝悔之而名籍巳去乃按其事画工弃市】一去心知更不归可怜着尽汉宫衣寄声欲问塞南事秖有年年鸿鴈飞家人万里传消息好在氊城莫相忆君不见咫尺长门闭阿娇人生失意无南北【阿娇武帝陈皇后也以骄妒失宠退居长门宫○山谷跋公此诗云荆公作此篇可与李翰林王右丞并驱争先矣往岁道出颍隂得见王深父先生最承教爱因语及荆公此诗庭坚以为词意深尽无遗恨矣深父独曰不然孔子曰夷狄之有君不如诸夏之亡也人生失意无南北非是庭坚白先生发此德言可谓极忠孝矣然孔子欲居九夷曰君子居之何陋之有恐王先生未为失也明日深父见舅氏李公择曰黄生宜择明师畏友与居年甚少而持论知古血脉未可量也】
其二
明妃初嫁与胡儿氊车百两皆胡姬含情欲语独无处传与琵琶心自知黄金扞拨春风手弹看飞鸿劝胡酒【嵇叔夜送秀才入军中诗目送飞鸿手挥五弦劝胡酒而目属飞鸿言意不在胡也】汉宫侍女暗垂泪沙上行人却回首汉恩自浅胡自深人生乐在相知心可怜青塚巳芜没尚有哀弦留至今【昭君死单于葬之胡中地多白草而此塜独青○范冲对高宗尝云臣尝於言语文字之间得安石之心然不敢与人言且如诗人多作明妃曲以失身单于为无穷之恨读之者至於悲怆感伤安石为明妃曲则曰汉恩自浅胡自深人生乐在相知心然则刘豫不是罪过汉恩浅而虏恩深也今之背君父之恩投拜而为盗贼者皆合於安石之意此所谓坏天下人心术孟子曰无父无君是禽兽也以单于有恩而遂忘君父非禽兽而何公语意固非然诗人务一时为新奇求出前人所未道而不知其言之失也然范公傅致亦深矣】
桃源行【高斋诗话云荆公桃源行指鹿为马乃二世事而长城之役乃始皇又指鹿事不在望夷宫中荆公诗追配古人惜乎用事失照管为可恨耳据公诗意槩言秦事实探祸乱之始末而互着之如诗话所言亦几狭矣】
望夷宫中鹿为马【二世梦白虎啮其左骖马杀之卜曰泾水为祟二世乃斋於望夷宫宫在长陵西北临泾水作之以望北夷始赵高欲为乱恐羣臣弗听乃先设验持鹿献於二世曰马也二世笑曰丞相误耶谓鹿为马问左右左右或默或言马以顺高言鹿者高因隂中以法方高设此验时二世犹未至望夷宫也】秦人半死长城下避世不独商山翁亦有桃源种桃者此来种桃经几春采花食实枝为薪儿孙生长与世隔虽有父子无君臣【桃源记遂与外人间隔】渔郎?舟迷远近花间相见惊相问世上那知古有秦山中岂料今为晋【又问云今是何世乃不知有汉无论魏晋亦见陶记】闻道长安吹战尘春风回首一沾巾重华一去寜复得天下纷纷经几秦
食黍行
周公兄弟相杀戮李斯父子夷三族【书周公位冢宰正百工羣叔流言乃致辟管叔于商囚蔡叔於郭邻○史记李斯传二世二年具斯五刑论腰斩咸阳市与其中子俱执夷三族】富贵常多患祸婴贫贱亦复难为情身随衣食南与北至亲安能常在侧谓言黍熟同一炊歘见壠上黄离离游人中道忽不返从此食黍还心悲
叹息行
官驱羣囚入市门妻子恸哭白日昏市人相与说囚事破家劫钱何处村朝廷法令亦寛大汝罪当死谁云寃路傍年少叹息汝贞观元元之子孙【末联伤民俗之异於昔皆系上之化其词微矣○杜诗不过行俭德盗贼本王臣此意尤佳】
送春
武陵山下朝买船风吹宿雾山花鲜万家笑语横青天绮窗罗幕舞婵娟小鬟折花叩船舷玉琖写酒醻金钱朱甍飞动浮云巘天外筦箫来宛转断桥人行夕阳路楼观瑠琉影中见酡顔未分骅骝催烛入坐客犹徘徊岂知阊阖门边住春尽不见芳菲开日月纷纭车走坂少年意气何由挽洞庭浪与天地白尘昬万里东浮眼黑貂裘弊知几时相见緑树啼黄鹂荣华俯仰忧患随命驾吾与高人期【词气疑非公诗又公未尝至武陵然亦诗人之作也】
兼并【苏文定公云能使富民安其富而不横贫民安其贫而不匮贫富相恃以为长久而天下定矣王介甫小丈夫也不忍贫民而深疾富民以惠贫民不知其不可也方其未得志也为兼并之诗及其得志专以此为事设青苖法以夺富民之利民无贫富两税之外皆出重息公私皆病矣吕惠卿继之作手实之法私家一毫以上皆籍於官民知其有夺取之心至於卖田杀牛以避其祸朝廷觉其不可中止不行仅乃免於乱然其徒世守其学刻下媚上谓之飨上有一不飨上皆废不用至於今日民遂大病源其祸出於此诗盖昔之诗病未有若此酷者也】
三代子百姓公私无异财人主擅操柄如天持斗魁赋予皆自我兼并乃奸回奸回法有诛势亦无自来後世始倒持黔首遂难裁秦王不知此更筑怀清台【巴寡妇清其先得丹穴而擅其利数世清能守其业用财自卫人不敢犯始皇以为贞妇而客之筑女怀清台注以其行洁故号曰清】礼义日已偷圣经久堙埃法尚有存者欲言时所咍俗吏不知方掊克乃为材俗儒不知变兼并可无摧利孔至百出小人私阖开有司与之争民愈可怜哉【此公异日引国服为息之证以行青苖之张本也○货殖传善者因之其次利道之其次教诲之其次整齐之最下者与之争】
和吴御史汴渠诗【水经大禹塞荥阳泽开渠以通淮泗名莨菪渠即汴渠也汉平帝时河汴决坏後明帝遣使者修治汴渠至隋大业中更令开导名通济渠引河水入汴曰自大梁之东引入泗连于淮至江都宫入于海亦谓之御河河畔筑御道植柳炀帝巡幸乘龙舟而往江都自扬益湘南至交广闽中公私漕运商旅轴轳相接】
郑国欲弊秦渠成秦富强【韩闻秦之好兵事欲罢之毋令东伐乃使水工郑国间说秦令凿泾水自中山西抵瓠口为渠并北山东注洛三百余里欲以溉田中作而觉秦欲杀郑国郑国曰始臣为间为韩延数岁之命然渠成亦秦之利也秦以为然卒使就渠於是关中为沃野无凶年秦以富强卒并诸侯】本始意已陋末流功更长维汴亦如此浚源在淫荒归作万世利谁能弛其防夷门筑天都横带国之阳【史记大梁城有十二门东门曰夷门侯嬴所隐处】漕引天下半岂云独荆扬货入空外府租输陈太仓东南一百年寡老无残粻自宜富京师乃亦窘盖藏【月令命百官谨盖藏注谓府库囷仓所藏物此言虽竭东南之力京师亦不富也】征求过夙昔机巧到莛芒【说苑子路言孔子说七十君而无所通曰建天下之钟而撞之以挺岂能发其声乎哉东方朔客难以莛撞钟则朔乃以挺为莛也莛音庭茎也集韵又音艇○韩诗有如寸莛撞巨钟又班固叙传言律历间不容翲忽翲字当作杪杪禾芒刺也】御史闵其然志欲穷舟航此言信有激此水存何伤救世讵无术信传自先王念非老经纶岂易识其方我懒不足数君材宜自强他日听施设无乃弃篇章
酬王詹叔奉使江东访茶法利害见寄【嘉佑三年九月初官既榷茶民私畜贩者皆有禁又茶屡变岁课日削至和中岁市茶淮南江南两浙荆南岁售钱并本息计之才百六十七万三千余缗官茶所在陈积县官获利无几论者皆谓宜弛禁便景佑中叶清臣尝议弛禁至是着作郎何鬲三班奉职王嘉麟上书请罢给茶本钱纵园户贸易而官收税租钱与所在征筭归榷货务以偿边籴○嘉佑四年二月三司言茶课缗钱岁当二百四十四万八千嘉佑二年才及二十八万又募人入钱皆有虚数实为八十六万而三十九万有奇是为本钱才得子钱四十六万九千而已其辇运縻费丧失与官吏兵夫廪给杂费又不与焉至於园户输纳侵扰日甚小民趋利犯法刑辟益蕃获利至小为弊甚大宜约至和之後一岁之数以所得息钱均赋茶户恣其买卖所在收筭请遣官询察利害以闻诏遣司封员外郎王靖等分行六路及还皆言如三司议便诏曰自唐建中始有茶禁民被诛求之困日惟咨嗟官受滥恶之入岁以陈积历岁之弊一旦以除尚虑喜於立异之人缘而为奸之党妄陈奏议以惑官司必寘明刑无或有贷初以三司岁课均赋茶户凡为缗钱六十八万有奇吏岁输县官比输茶时其出几倍朝廷难之为损其半岁输缗钱三十三万八千有奇谓之租钱与诸路本钱悉储以行边籴自是惟腊茶禁如旧余茶肆行天下矣此韩魏公相业君子谓此举为然其时富公亦为相】
余闻古之人措法贻厥後命官惟贤材职事又习狃止能权轻重王府则多有岂尝?其子而为民父母当时所经营今十已毁九【汉宣纪畜产大耗什八九师古曰言十损其八九也】其一虽幸在漂摇亦将朽公卿患难才州县固多苟诏令虽数下纷纷谁与守官居甚传舍位以声势受既不责施为安能辨贤不区区欲救弊万谤不容口天下大安危谁当执其咎劳心适有罪养誉终天丑【汉朱博传齐部舒缓养名○韩文送孟东野序将天丑其德莫之顾耶何为乎不鸣其善鸣者也】岂惟祖子孙教戒及朋友贵者大其领诗人歌四牡【小雅节南山驾彼四牡四牡项领注项大也笺云四牡人君所乘驾今但养大其领不肯为用也】至尊空独忧不敢乐饮酒哿矣富阡陌哀哉此无糗乡闾人所怀今或弃而走岂无济时术使尔安畎亩故今二三公戮力思矫揉【时富韩并为相王尧臣曾公亮为参知政事嘉佑四年也非仁宗在上四公之贤同处庙堂岂能有此盛举乎】永惟东南害茶法盖其首私藏与窃贩犴狱常纷纠输将一不足【晁错传输将之费益寡如淳注云将送也或曰资也】往往死鞭杻败陈被杂恶强卖曾非诱巳云困关市且复搔林薮将更百年弊谓民知可否出节付羣材【元和圣德诗出节少府】询谋欲经久朝廷每如此自可跻仁寿因知从今始渐欲人财阜吾宗恢奇士选使自朝右聪明谅多得为上归析剖王程虽薄遽【柳诗王程有余暇○严助传事薄遽师古曰薄迫也遽速也】邦法难卤莽【庄子则阳君为政勿卤莽】愿君博谘诹无择壮与耉【诗皇皇者华周爰谘诹谓老若少者皆宜询之】余知茶山民不必生皆厚独当征求任尚恐难措手孔称均无贫此语今可取譬如轻万钧当令衆人负强言岂宜当聊用报琼玖【按公集有议茶法一篇与此诗意同】
酬王伯虎【按公集有荅王伯虎书论圣人君子之行即此人也】
吾闻人之初好恶尚无朕帝与凿耳目贤愚遂殊品【庄子帝王篇体尽无穷而游无朕注兆也○帝王篇人皆有七窍以视听食息此独无有尝试凿之日凿一窍七日而浑沌死】尔来百千年转化薄愈甚父翁相贩卖浮诈谁能审睢盱猴缨冠狼藉鼠穴寝沧海恐值到【恐是到植庄子草木之到植者过半注植又音值立也○贾谊赋圣贤逆曳兮方正到植亦音值】谁念鱼鼈淰鴞声虽云恶革去在食葚【鲁颂翩彼飞鴞集于泮林食我桑黮怀我好音注鴞恶声之鸟也谓食黮之故改其鸣就我以善音又张天锡谓晋公卿云桑葚甘甜鸱鴞革响乳酪养性人无妒心】嗟谁职教化独使此风稔恬观不知救坐费大官廪予生少而戆好古乃天禀念此俗衰坏何尝敢安枕有时不能平悲吒失食饮唯子同我病亦或涕沾衽谓予可告语密以诗来谂烂然辞满纸秋水濯新锦穷观何拳拳静念复??贱贫欲救世无寜犹拾渖【哀公三年火富父槐至曰无备而官办者犹拾渖也注渖汁也】说穷且版筑尹屈唯烹饪逢时岂遽废避俗聊须噤徂年幸未暮此意可勤恁【恁思也】
荅虞醇翁
辍学以从仕仕非吾本谋欲归谅不能非敢忘林丘临餐耻苟得冀以尽心醻万事等画墁虽勤亦何收扬扬古之人彼职乃无忧感子抚我厚欲言秪慙羞
送潮州吕使君
韩君掲阳居戚嗟与死邻吕使掲阳去笑谈面生春当复进赵子诗书相讨论【退之别赵德诗我迁於掲阳子先掲阳居○广州记云大庾始安临贺桂阳掲阳为五岭○韩至潮州谢表戚戚嗟嗟与死日迫○欧文忠坐责谏官贬夷陵令与尹师鲁书云每见前世有名人当论事时感激不避诛死真若知义者及到贬所则戚戚怨嗟有不堪之穷愁形於文字其心懽戚无异庸人虽韩文公不免此累○韩别赵德诗心平而行高两通诗与书】不必移鳄鱼诡怪以疑民有若大颠者材高能动人亦勿与为礼听之汩彛伦同朝叙朋友异姓接婚姻恩义乃独厚怀哉余所陈【韩与孟简书潮州时有一老僧号大颠颇聪明识道理远地无可语者故自山召至州郭留十数日实能外形骸以理自胜不为事物所侵乱与之语虽不尽解要自胷中无滞碍】
寄曾子固二首【疑此诗公在馆中时作也严严中天阁为指秘阁而言】
严严中天阁霭霭层云树为子望江南蔽亏无行路【沈约诗蔽亏崑山树】平生湖海士心迹非无素老矣不自知低回如有慕伤怀西风起心与河汉注哀鸿相随飞去我终不顾
其二
崔嵬天门山江水遶其下寒渠巳胶舟欲往岂无马【九域志明州东门山汉地理志所谓天门山也】时恩缪拘缀私养难乞假【子固以元丰元年十二月差知明州未几改亳兼公时在锺山此诗必子固未第游学至明时】低回适为此含忧何时写吾能好谅直世或非诡诈安得有一?相随问耕者【言时以谅直为诡诈如指正论为沽名买直之类也○陆龟蒙诗奴顔婢膝直乞丐反以正直为狂痴】
王荆公诗注卷六

[book_title]卷七
<集部,别集类,北宋建隆至靖康,王荆公诗注>
钦定四库全书
王荆公诗注卷七
宋　李壁　撰
古诗
虎图【或言公作此诗讥韩忠献恐无此】
壮哉非罴亦非貙【尔雅罴如熊黄白文又曰似狸今虎大於虎豹文如狸】目光夹镜当坐隅【顔延年赭白马赋双瞳夹镜】横行妥尾不畏逐顾盼欲去仍踌躇卒然我见心为动熟视稍稍摩其须固知画者巧为此此物安肯来庭除想当盘礴欲画时睥睨衆史如庸奴【庄子画史解衣盘礴羸】神闲意定始一扫功与造化论锱铢悲风飒飒吹黄芦上有寒雀惊相呼槎牙死树鸣老乌向之俛噣如哺雏山墙野壁黄昬後冯妇遥看亦下车【或言王介甫欧阳永叔梅圣俞与一时闻人坐上分题赋虎图介甫先成衆服其敏妙永叔乃袖手或曰此体杜甫画鹘行耳大抵前辈多模取古人意以纾急解纷此其一也】
次韵欧阳永叔端溪石枕蕲竹簟
端溪琢枕緑玉色【端溪高要县有溪人於此凿石为砚其色正紫而微青】蕲水织簟黄金纹翰林所宝此两物笑视金玉如浮云都城六月招客语地上赤日流黄尘烛龙中天进无力【古书烛龙崑山神也又山海经赤水之北有山其神人面蛇身其瞑乃晦其视乃明是谓烛龙】客主歊然各疲剧形骸直欲坐弃忘冠带安能强修饰恃公寛贷更不疑箕踞岂复论官职【曲礼坐无箕倨谓伸两足而坐其形如箕】笛材平莹家故藏砚璞?清此新得扫除堂屋就隂翳公不自眠分与客知公用意每如此真能与物同其适【公不自眠则客对主人眠不但箕倨而已人言介甫嗜睡夏月常用方枕或问何意公云睡久气蒸枕热则转一方冷处此真知睡者欧公端石枕其形制疑亦方者】岂比法曹空自私却愿天日长炎赫【退之谢郑羣赠簟诗法曹贫贱衆所易腰腹空大何能为倒身甘寝愈百疾却愿天日长炎?】公材卓荦人所惊久矣四海流声名天方选取欲扶世岂特使以文章鸣深探力取常不寐思以正议排纵横奈何甘心一榻上欲卧颍尾为洁清【此诗欧公为翰苑时已有归颍之意】贤愚劳佚非一轨顾我病昏惟未死心於万事久萧然身寄一官真偶尔便当买宅归偃休【退之画记偃休者二人】白髪青山如愿始看公戮力就太平却上青天跨箕尾【庄子傅说乘东维骑箕尾】
和吴冲卿雪诗
阳回力能邅隂合势方巩填空忽汗漫造物谁怂慂轻於擘絮纷细若吹毛氄云连昼巳瞀风助宵仍汹凭陵虽一时变化亦千种帘深卷或避户隘关尤拥滔天有冻痕匝地无荒陇飞扬类挟富委翳等辞宠穿幽偶相重值险辄孤耸积惨会将舒羣轻那久重【中山王胜传羣轻折轴此句似有所讥者】纷华初满眼消释不旋踵槁树散飞花空檐落悬湩【汉书湩乳汁也又佛书付法传商那手出香乳悬泉流注】何当困炎热以此涤烦壅共约市南人收藏不为冗
和冲卿雪并示持国
地卷江海浮天吹河汉涌北风散作花巧丽世无种霾昬得照耀尘滓归掩拥荒林无空枝幽瓦有高壠分才一毛轻聚或千钧重飞扬目巳眩摧压听还凶渔舟平系舷樵屩役归踵空令物象莹岂免川涂壅争光嫦娥妒失色羲和恐赖逢阳气蒸转作水波溶舞庭称贺严【唐韦斌宰相安石子也每朝会不敢离立笑言尝大雪在廷者皆振裾更立斌不徙足雪甚几至鞾亦不失恭】扫路传呼宠【唐开元遗事王元宝每大雪之际令仆夫自门巷扫雪为径路以迎宾客具宴饮之会为煖寒】冲游谢少壮避卧甘闲冗【袁安偃卧见读眉山集雪诗注】吴侯【谓冲卿】絶俗唱韩子【谓持国】当敌勇胜负观两豪吾衰但隂拱【黥布传隂拱而观其孰胜师古曰敛手曰拱言不动摇坐观成败也】
送石赓归寜
虚名误长者邂逅肯经过所操十余篇浩荡决江河侧身朝市间乐少悲慙多文章旧所好久巳废吟哦开编喜有得一读瘳沉痾裹饭北城隂永怀从晤歌又欲及岁晩空当扫丝窠【韩诗丝窠扫还成】稍出平生言道艺相琢磨忽随鴈南飞当此叶辞柯去去棃岭高【棃岭在建州浦城县】想见青坡陀黄花一盃酒为寿乐如何微诗等瓦砾持用报隋和【隋侯之珠卞和之璧皆至宝也】
送张拱微出都
归卧不自得出门无所投独寻城隅水送子因远游荒林纒悲风惨惨吹駞裘捉手共笑语顾瞻中河舟嗟人皆行乐而我方坐愁肠胃绕锺山形骸空此留念始读诗书岂非亦有求一来裹青衫触事自悔尤误为世所容荣禄今白头塞责以区区一毛施万牛【司马迁荅任安书若九牛亡一毛】不足助时治但为故人羞寛恩许自劾终欲东南流子今涉冬江船必泊蔡洲【蔡洲非汝蔡乃在建康城西南】寄声冶城人【冶城见仲明父至宿注】为我问一丘【汉班嗣报桓谭书曰栖迟於一丘则天下不易其乐】
寄题睡轩
刘侯少忼慨【刘侯不详为谁】天马脱馽羁一官不得意州县老委蛇新居当中条墙屋稍补治疏轩以睡名从我远求诗朝廷法令具百吏但循持又况佐小邑有才安所施赋租如簿领狱讼了鞭笞翛然即高枕於此乐可知王官有空谷隐者常栖迟【司空图隐居中条山王官谷】拂榻梦其人亦足慰所思嗟予久留连窃食坐无为浩歌临西风更欲往从之
冲卿席上得昨字
嗟予乏时才始愿乃丘壑强走十五年朱顔巳非昨低回大梁下屡叹风沙恶所欣同舍郎【同舍郎出直不疑传】诱我文义博古声无慆淫真味有淡泊追攀风月久貌简非心略君恩忽推徙所望颇乖错尚怜得经过未比参辰各【扬子吾不睹参辰之相比】留连惜余景从子至日落明灯照亲友环坐倾杯杓别离寛後悲笑语尽今乐论诗知不如兴至亦同作
塞翁行
塞翁少小垄上锄塞翁老来能捕鱼鱼长如人水满眼桑柘死尽生芙蕖家家新堤广能筑【谢玄晖诗春色良已凋秋场广能筑】边人壮马休南牧【贾谊过秦论胡人不敢南下而牧马】北风卷却波浪声秪放田车行轣辘
白沟行【白沟在安肃北十五里阔才丈余古亦名巨马河本朝与辽人分界处○公此诗必作於使北时也窃味全篇巳微见经理之意君臣之间志迄弗遂其卒乃为政宣之祸岂非天哉余顷因使燕亦尝过所谓白沟者河甚浅狭可涉地属涿州】
白沟河边蕃塞地送迎蕃使年年事蕃使常来射狐兎【自五代来契丹岁压境及中国徵发即引去遣问之曰吾校猎尔以是困中国】汉兵不道传烽燧【师古曰昼燔燧夜举烽】万里鉏耰接塞垣【鉏耰字出过秦论万里鉏耰接塞垣词不迫而意则深切矣○按沈文通和王微之渔阳图云燕山自是汉家地北望分明掌股间休作画图张屋壁空令壮士老朱顔沈亦公所善想当时诸贤皆有兴复意如此等诗皆是不独公云尔】幽燕桑叶暗川原棘门灞上徒儿戏李牧廉颇莫更论【公赋此诗实昭陵时按当时从臣欧阳公奏疏有云兵法曰将者民之司命国家安危之主也今外以李昭亮王克基辈当契丹内以曹琮李用和等卫天子如当今之事势而以民之司命国之安危系此数人安得不取笑四夷为其轻侮诗所称棘门灞上或亦欧公之意也】
河间【河间今属河北瀛州防御郡】
北行出河间千岁想贤王【此言诸侯王多不循理道献王独以贤称所谓大雅卓尔不羣也】胡麻生蓬中诘曲终自伤【荀子蓬生麻中不扶而直言王性本直因武帝之忌而纵酒自晦所以为诘曲也】好德尚如此恃才宜见戕【恃才指淮南王安之类】乃知隂自修彼不为倾商【隂自修谓周文王为诸侯时】区区三世家庙册富文章教子以空言得祚果不长【武帝立三王皆冇制册见武五子传言武帝不以躬行化其子徒以空言勉之宜三王之後皆不长也】
陈桥【余尝过陈桥今改为郭桥】
走马黄昏渡河水夜争归路春风里指点韦城太白高【韦城滑州属县太白高将晓也】投鞭日午陈桥市杨柳初回陌上尘烟脂洗出杏花匀纷纷塞路堪追惜失却新年一半春
澶州【九域志澶州南至东京二百五十里】
去都二百五十里河流中间两城峙南城草草不受兵北城楼橹如边城城中老人为予语契丹此地经钞虏黄屋亲乘矢石间代马欲踏河氷渡天发一矢敌国愁河氷亦破沙水流欢盟从此至今日丞相莱公功第一【续监上谓辅臣曰契丹巳入寇朕当亲征决胜卿等共议何时可以进发毕士安曰顺动之事更望徐图寇凖曰大兵在外进发之期不可稽缓冬车驾北廵及驻跸韦城敌益南侵羣臣复有以王钦若南幸金陵之谋告上意稍惑凖入对曰今强寇迫近四方危心陛下惟可进尺不可退寸若回辇数步则万衆瓦解虽金陵亦不可得而至矣殿前都指挥使高琼亦奏曰寇凖言是愿陛下亟幸澶州上意遂决行次卫南谓辅臣曰敌率大衆深入吾土又河氷且合戎马可渡宜过为之防可督诸将严饬戎备便宜从事敌率衆抵澶州直犯大阵围合李继隆等整军成列以御之分伏劲弩控扼要害敌统率易其旗帜躬出督战威虎军头张坏守床子弩弩潜发达兰中额陨其徒数十百辈竞前舆曳至寨是夜达兰死敌大挫衂退却不敢动驾自南城幸北城敌退和议成皆寇凖之功也】
北客置酒
紫衣操鼎置客前巾韬稻饭随粱饘引刀取肉割啖客银盘臂臑槁与鲜【礼记少仪其礼太牢则以牛左肩臂臑折九个又臂臑谓肩脚○曲礼下槀鱼曰商祭鲜鱼曰脡祭郑司农云鲜谓生肉槀谓乾肉】殷懃劝侑邀一饱卷牲归舍觞更传山蔬野果杂饴密獾脯豕腊加炮煎【尔雅狼牡名獾牝名】酒酣衆吏稍欲起小吏捽耳争留连为尔止饮且少安一杯相属非偶然
寄育王山长老常坦
道人少贾海上游海舶破散身波浮抱金满箧人所寄吹簸偶得还中州羸身归来不受报秪取斗酒相献酬欢娯慈母终一世脱去妻子藏岩幽苍烟寥寥池水漫白玉菡蓞吹高秋【尔雅芙蕖荷之总名其花菡蓞其实莲其根蕅】夜燃柏子煮山药忆此东望无时休塞垣春枯积雪留沙砾盛怒黄云愁五更疋马随鴈起想见鄮郭花稠稠【鄮郭在明州】百年夸夺终一丘【杨恽传古与今如一丘之貉○退之杂诗向者夸夺子万坟压其巅】世上满眼真悠悠寄身万里心绸缪莫道异趣无相求【易同气相求言不可以儒释之异而相忘○右诗公自注云奉使道中寄】
王荆公诗注卷七

[book_title]卷八
钦定四库全书
王荆公诗注卷八
宋　李壁　撰
古诗
送李屯田守桂阳二首
泊舩香炉峯【孟浩然诗泊舟浔阳郭始见香炉峯】始与子相识寄书邗江上【寰宇志扬州合渎渠本吴掘邗沟以通江淮之水路昔吴王夫差将伐齐比霸中国自广陵城东南筑邗城下掘深沟谓之邗江亦曰?沟】诒我峯下石缘以湘水竹携持与南北永怀故人欢不愿百金易竹枯归樵苏石烂弃沙砾夷门忽邂逅緑髪皆半白追思少时事俛仰如一夕老矣无所为空知念畴昔常思一杯酒要子相解释出门事纷纷归卧意还?【子虚赋与其穷极倦?警惮讋伏?音剧倦也】闻当上湓水持诏出【一作守】岭厄方为万里别执手先惨戚兹游信浩荡山水多所得为我谢香炉风尘每相忆
其二
仓黄离家问南北中路思归归不得风涛何处不惊人雨雪前村更欺客旧交旌斾此盘桓见我即令儿解鞍荒山乐官歌舞拙提壶沽酒聊一欢行藏欲话眉不展互叹别离心缱绻行年半百劳如此南亩催耕未宜晩【黄离思归淘河子鵁鶄?鴒山乐官提壶画眉伯劳催耕皆鸟名诗逐句藏鸟名亦是药名体】
和仲庶出守潭
吴公治河南名出汉廷右【贾生传文帝初立闻河南守吴公治平为天下第一】高才有公孙相望千载後平明省门开吏接堂上肘【仲庶自三司户部副使以天章待制知潭三司事剧吏猥衆故曰接肘】指撝谈笑间静若在林薮连墙画山水隐几诗千首浩然江湖思果得东南守传鼓上清湘旌旗蔽牛斗方今河南治复在荆人口自古楚有材【襄公二十六年虽楚有材晋实用之】酃渌多美酒【酃渌见和微之登高斋】不知尊前客更得贾生否【谊先为河南吴公客後谪长沙今公言尊前客又施之吴姓用事精切如此】
即事六首
我起影亦起我留影逡巡我意不在影影长随我身【庄子齐物论罔两问景曰曩子行今子止曩子坐今子起何其无特操欤】交游义相好骨肉情相亲如何有乖睽不得同苦辛【杜诗哀哉两决絶不复同苦辛】
其二
昬昬白日卧皎皎终夜愁明月入枕席凉风动衾帱蛬蝉相鸣悲上下无时休徒能感我耳顾尔安知秋
其三
梁王自堕马贾傅至死悲古人事一职岂敢苟然为【梁王胜坠马死贾谊自伤为傅无状常哭泣後岁余亦死贾生之死年三十三○王自堕马死岂必生之过而生自尅责如此言古人不苟其官也韦处厚为近臣当敬宗初每入见即自陈有罪愿前死以谢帝曰何哉对曰臣昔为谏官不能死争使先帝因畋与色而至不夀於法应诛然所以不死者陛下在春宫十有五矣今皇子方襁褓臣不敢避死亡之诛以处厚之事观之谊之责巳不为过也】哭死非为生吾心良不欺滔滔声利间绦灌亦何知【余尝爱王逢原一诗与荆公诗意类今录於此古人重非道饥不苟豆羮有为非其心或不脱冕行如何後世人以官业其生鄙哉乐欺人犹以学自名】
其四
先生善鼓瑟齐国好吹竽操瑟入齐人雅郑亦复【介父真迹鼓二字与俗书不同盖鼓字本合如此写世俗从支从皮皆非也字亦然○退之答陈商书齐王好竽有求仕於齐者操瑟而往立王之门三年不得入叱曰吾瑟鼓之能使鬼神上下吾鼓瑟合轩辕氏之律吕客骂之曰王好竽而子敱瑟瑟虽工如王不好何】岂不得禄赐归卧自欷歔寥寥朱丝弦老矣谁与娱
其五
商阳杀三人每辄不忍视【檀弓下工尹商阳与陈弃疾追吴师及之弃疾谓商阳曰王事也子手弓而可手弓子射诸射之毙一人韔弓又及谓之又毙二人每毙一人揜其目止其御曰朝不坐燕不与杀三人亦足以反命矣孔子曰杀人之中又有礼焉】亦均食君食【章茂宪侍郎所藏真迹乃作亦云食君实】报礼当如此波澜吹九州金石安得止永怀南山阿慷慨中夜起
其六
日月随天旋疾迟与天侔【晋书天文志天旁转如推磨而左行日月右行随天左转故日月实东行而天牵之以西没譬之於蚁行磨石之上磨左旋而蚁右去磨疾而蚁迟故不得不随磨而左回】寒暑自有常不顾万物求蜉蝣蔽朝夕【诗蜉蝣之羽衣裳楚楚注渠略也朝生夕死】蟪姑疑春秋【庄子蟪蛄不知春秋】眇眇万古历回环今几周
送郑叔熊归闽
郑子喜论兵魁然万人敌尝持一尺箠【庄子天下篇一尺之棰日取其半】跨马河南北方今边利害口手能讲画疑师谷城翁【张良传谷城山下黄石即我也】方略巳自得天兵卷甲老壮士不肉食低回向诗书文字锐镌刻科名又龃龉弃置非人力黄尘雕罽裘【小杜诗赠以蜀马箠副以胡罽裘罽宾裘日本裘皆以外国得名】逆旅同偪仄秋风吹残汴霰雪巳惊客浩歌随东舟别我无惨恻闽生今好游往往老妻息南陔子所慕天命岂终塞
寄二弟时往临川
萧条冬风高吹我冠上霜我行岁已寒悲汝道路长持此犬马心千里不能【一作得】将使汝身百忧辛勤冒川梁青灯照诗书仰屋涕数行不有亲戚思讵知远游伤
李氏沅江书堂
沅江水有梁与罾沅田桑树可蚕耕君於其间耻射利独岸清泚留朱甍诗书当前日开阖冠带满坐相逢迎勉求高论出施设无以私智为公卿
休假大佛寺
罢惫得休假衣冠倦趋翔挟书聊自娱解带寺东廊六龙高徘徊光景在我裳冬屋稍暄暖病身更强梁【强梁者必遇其敌金人三缄铭】从我有不思舍我有不忘【王令诗求即令我烦去即我不思不若公诗之婉】问谁可与言携手此徜徉婉婉吾所爱新居乃邻墙寄声能来游维用写愁伤
别谢师宰
阊阖城西地如水鸡鸣黄尘波浪起【尘头之高如波浪掀涌盛言车马奔驰之盛】穷年一马望扶桑东得省门身辄止簿书期会老纷纷【贾谊传以簿书不报期会为大故】邂逅论心喜有君数日未多还舍我相看愁思乱於云
解使事泊棠隂时三弟皆在京师二首
始吾泊棠隂三子不在舟今当舍之去三子还远游茫然千里水今见荻花洲俛仰换春冬纷纷空百忧【介父嘉佑三年二月自常州移提点江东刑狱此言换春冬去官时当是四年自是入为三司判官献万言书深言当世之故所谓百忧皆书中所论者】怀哉山川异往矣雪霰稠登高一涕泗寄此寒江流
其二
泊舩棠隂下滩水清且浅回首望孤城浮云一何?久留非吾意欲去犹缱绻驰心故人侧一望三四反萧萧东堂竹异日留息偃无恩被南国疑此行当翦
骅骝
龙德不可系变化谁能谋骅骝亦俊物卓荦地上游怒行追疾风忽忽跨九州辙迹古所到山川略能周鸿蒙无人梯沆漭遶天浮巉岩抜青冥仙圣所止留【列子渤海之东有大壑焉中有五山曰蓬莱蓬莱所居之人皆仙圣之种】欲往辄不能视龙乃知羞
寄朱氏妹【朱明之也】
昔来高邮居我始得朱子从容谈笑间已足见奇伟行寻城隂田坐钓渠下沚归来同食眠左右皆图史入视尔诸幼欢言亦多祉当时独张倩【张奎也】远在庐山趾沈君未言昬【沈君季长也】名已习吾耳安知十年来乖隔非愿始相逢辄念远悲吒多於喜今兹岂人力所念皆聚此诸甥昔未有满眼秀而美低回吾亲侧亦足慰劳止嗟予迫时恩一传日千里【史记田光曰骐骥盛壮之时一日而驰千里据一传日千里之句公时为江东提刑】尔舟亦已戒五两翻然起【郭璞江赋尔乃□雰?於晴旭觇五两之动静注五两鸟毛为之置樯竿之上以候风也】萧萧东南县望尔何时巳空知梦为鱼逆上西江水
赠陈君景初【景初本末注见别篇】
吾尝奇华佗肠胃真割剖神膏既傅之顷刻活残朽【列子汤问篇扁鹊饮鲁公扈赵齐婴二人毒酒迷死三日剖胸探心易而置之投以神药既悟如初注言恢诞乃书记少有魏华佗传若病结积在内鍼药所不及当须刳剖者饮以麻沸散须臾如醉死无所知因破取病若在肠中便断肠湔洗缝腹膏摩四五日差人亦不自寤一月之间即平复矣】昔闻今则信絶技世常有堂堂颍川士【谓陈君也】察脉极渊薮珍丸起病瘠鱠虫随泄呕【佗传陈登病懑佗曰使君胃中有虫数升欲成内疽食腥物所为饮以药吐出三升许虫半身是生鱼鱠】挛足四五年下针使之走一言傥不合万金莫可诱又复能赋诗往往吹琼玖卷纸夸速成语怪若神授名声动京洛踪迹晦莨莠相逢但长笑【一作啸】遇饮辄掩口独醒意何如无乃寡俗偶顾非避世翁疑是壁中叟【广记神仙孙博传博遇山间石壁地上盘石博入其中渐见背及两耳良久都没又能吞刀剑十数枚及壁中出入如孔穴也】安得斯人术付之经国手
赠张康
昔在历阳时【历阳今和州】得子初江津手中紫团参一饮寛吾亲【介甫尝云平生不服紫团参亦活到今日卒辞馈者今此取於医为亲故也】舍舟城南居杖屦日相因百口代起伏呻吟聒比邻叩门或夜半屡费药物珍欲报恨不得肠胃盘车轮今逢又坎坷令子驰风尘颠倒车马间起先氷雪晨嗟我十五年得禄尚辞贫所读漫累车岂能苏一人【言读书虽多无补於时曾不如医之犹能活人此公谦言】无求愧子义有施慙子仁逝将收桑榆【冯异传光武玺书报异曰可谓失之东隅收之桑榆】邀子寂寞滨【退之答崔立之书钓於寂寞之滨】送程公辟之豫章【公辟先为夔州路提点刑狱夷数犯渝州边公辟自夔乞徙治渝州大赈民饥旋徙节河东路入为三司判官刑部郎中出知洪州时嘉佑七年五月】
画船揷帜摇秋光鸣铙伐鼓水洋洋豫章太守吴郡郎【师孟字公辟本传吴郡人故称吴郡郎】行指斗牛先过乡乡人出郭航酒浆炰鼈脍鱼炊稻粱芡头肥大菱腰长釂醻喧呼坐满床怪君三年滞瞿塘又驱传马登太行缨旄脱尽归大梁【苏武仗汉节卧起操持节旄尽落】飜然出走天南疆九江左投贡与章【贡章二水名今在?州】扬澜吹漂浩无旁老蛟戏水风助狂盘涡忽折千丈强【韩文听颍师琴失势一落千丈强】君闻此语悲慨慷迎吏乃前持一觞鄙州历选多俊良镇抚时有诸侯王【诸侯王谓滕王本朝太宗第六子元偓亦　　尝为镇南节度洪州管内观察处置等使】拂天高阁朱鸟翔西山蟠绕鳞鬛苍【子厚马退山茅亭记是山崒然起於莾苍之中亘数百里尾蟠荒陬首注大溪亦言鳞鬛之类】下视城堑真金汤【蒯通传皆为金城汤池洪州州城之西为大江大江之外为西山西山特高虽隔江下视州城如金汤】雄楼杰屋郁相望【杜牧锺陵诗垂楼万幕青云合可见其盛】中户尚有千金藏漂田种秔出穰穰沉檀珠犀杂万商大舟如山起牙樯【牙樯埤苍云颿柱也今之挂帆木】输泻交广流荆扬轻裾利屣列名倡【货殖传赵女郑姬揄长袖蹑利屣】春风踏謡能断肠【踏謡踏歌也】平湖湾坞烟渺茫树石珍怪花草香幽处往往闻笙簧地灵人杰古所臧胜兵可使酒可尝【晋人语北府酒可饮兵可用】十州将吏随低昂谈笑指挥回雨阳非君才高力方刚岂得跨有此一方无为听客欲沾裳使君谢吏趣治装我行乐兮未渠央
凤凰山二首
驱马信所适落日望九州青山满天地何往为吾丘贫贱身祗辱富贵道足羞涉世谅如此惜哉去无由
其二
欢乐欲与少年期人生百年常苦迟白头富贵何所用气力但为忧勤衰愿为五陵轻薄儿生在正观开元时鬬鸡走犬过一生天地安危两不知【袁盎传与闾里浮沉相随行鬬鸡走狗】
梦中作
青门道北云为屋【长安城东第一门曰青城门或曰青门】大垆贮酒千万斛烛【当是独字】龙注雨如车轴【华严经龙王於彼大海中雨滴如车轴】不畏不售畏不续
彭蠡
茫茫彭蠡春无地【春无地者言春涨渺然皆水】白浪春风湿天际东西捩柂万舟回千载老蛟时出戏少年轻事镇南来【镇南谓豫章】水怒如山帆正开中流蜿蜒见脊尾观者胆堕余方咍【观此诗公必尝见彭蠡龙】衣冠今日龙山路庙下沽酒山前住老矣安能学佽飞【吕氏春秋荆有佽飞者得宝剑涉江中流有蛟绕其船佽飞抜剑赴江刺蛟杀之舟中之人皆活楚王闻之位以执圭汉宣纪应募佽飞射士注引楚人事因以名勇力之官许愼云佽便也许说与如淳异】买田欲弃江湖去
牛渚【宣城旧志牛渚山突出江中】
历阳之南有牛渚一风微吹万舟阻华戎蛮蜀支百川合为大江神所躔山盘水怒不得泄到此乃有无穷渊朱衣乘车作官府操制生杀非无权隂灵秘怪不欲露【退之诗凝湛閟隂嘼】毁犀得祸却偶然【温峤自都徙于武昌至牛渚矶水深不可测世云其下多怪物遂毁犀角照之须臾见水族覆火奇形异状或乘马车着赤衣者其夜梦人谓巳曰与君幽明道别何意相照意甚恶之寻卒】
东门
东门白下亭摧甓蔓寒葩浅沙?素舸一水宛秋蛇渔商数十室门巷隐桑麻翰林谪仙人往岁酒姥家【翰林谓太白白尝有白下亭诗魏灏作白集序载白擕金陵之妓裴敬作白碑载白尝游上元蒋山讃志公则白下公尝所游历处酒姥家借用王方平事】调笑此水上能歌杨白花【古乐府杨白花风吹渡江水坐令宫树无顔色摇荡春光千万里】杨花飞白雪枝袅緑烟斜舞袖卷烟雪绮裘明紫霞风流翳蓬颗【贾山传蓬颗蔽冢师古曰颗谓土块也蓬颗言土上生蓬】故地使人嗟迢迢陌头青【谓柳】空复可藏鸦
王荆公诗注卷八

[book_title]卷九
钦定四库全书
王荆公诗注卷九
宋　李壁　撰
古诗
和王微之登高斋二首【按胡公宿集康定辛巳为叶公清臣作高斋记云南唐李氏因城作台望月下临濬濠正面覆舟山南对长平西望冶城立斋其上而絶境难摸了不可得今采谢宣城宴坐之意直题曰高斋云】
寒云沈屯白日埋河汉荡坼天如簁衡门兼旬限泥潦卧听窽木鸣相挨【庄子大木百围之窽穴】萧晨忽扫纎翳尽【萧晨秋晨萧索也】北岭初出青崔嵬微之新诗动我目烂若火齐金盘堆【韩诗磊落火齐金盘堆】想擕诸彦眺平野高论历诋秦以来?船淋浪始快意忽忆归云【恐是去字】胡为哉念君少壮辍游衍发挥春秋名玉杯【董仲舒传说春秋事得失玉杯繁露清明竹林之属数十篇顔师古注皆其所注书名今繁露中有玉杯竹林二篇繁露之名按逸周书王会解天子南面立絻紞繁露注云繁露冕之所垂也有聨贯之象春秋属辞比事仲舒立名或取诸此然玉杯之名亦必有此义也】书成不得断国论【谷永荐薛宣经术大雅足以谋王体断国论】但比【一作此】空语传八垓登临兴罢因感触更欲远引追宗雷【东林莲社十八人中宗炳雷次宗】君知富贵亦何有谄誉未足偿讥排风豪雨横费调燮坐使发背为黄台留宾往往夜参半虽有樽俎无由开江南佳丽非一日况乃故国名池台能招过客饮文字山水又足供欢咍剩留官屋贮酒母【说文酴酒母也广记女仙传有酒母事然非此】取醉不竭当如淮【左传有酒如淮】
其二
干戈六代战血埋双阙尚指山崔嵬【梁书何胤曰世传晋室欲立双阙王丞相指牛头山云此天阙也是则未明立阙之意阙者谓之象魏县治象於其上挟日而收之象者法也魏者当涂而高大貌】当时君臣但儿戏把酒空劝长星杯【晋武帝云长星劝尔一杯酒】临春美女闭黄壤【陈後主至德二年於光昭殿前为三阁後主自居临春阁张丽华居结绮阁龚孔二贵妃居望仙阁此言临春美女统之於主公】玉枝白蘂繁如堆後庭新声变樵牧【後主每引狎客江总等同後宫游宴赋诗相赠答采其尤艳丽者被以新声习而歌之如玉树後庭花等大抵皆美张孔之姿色】兴废倏忽何其哀咸阳龙移九州坼【谓唐末造朱全忠迫迁昭宗於雒阳】遗种变化呼风雷【唐主李昪欲祖吴王恪或曰恪诛死不若祖郑王元懿唐主命有司考三王苖裔以吴王孙禕有功禕子岘为宰相遂祖吴王○吴越史又言李昪本徐氏湖州安吉人为安吉令先是其家有棃树结一实大如升其父异之将献郡守有谓其父曰此果非常年所有即上献来年是徵安知复有此物不如勿献其父然之因会邻里将共食即席割之有赤蛇在实中割者大惊投刃於地俄而赤蛇走其母榻下寻之了无所见未几其母遂孕知诰疑公所谓遗种者或指赤蛇也又据九国志天佑中金陵有狂僧每在衢路中自言求飞龙天子及昪来为刺史僧乃不复言又童謡云东海鲤鱼飞上天盖昪养於徐氏之应】萧条中原砀无水【庄子庚桑楚篇吞舟之鱼砀而失水砀簿也】崛强又欲凭江淮广陵衣冠扫地去【唐王初欲都江都以水浅漕运不给复还金陵史称李昇始相伪吴居广陵大和元年出镇金陵後遂僭窃以扬州为东都】穿凿【一作筑】陇亩为池台吴侬倾家助经始尺土不借秦人簁【簁音师又山皆反贾山传筛土筑阿房之官师古曰筛以竹簁为之】珠犀磊落万艘入金璧照曜千门开建隆天飞跨两海南发交广东温台中间嶪嶪地无几欲久割据诚难哉【方曹彬伐江南太祖?谓曰但只要他归服谨勿杀是他无罪过自是自家着他不得卿切会取曹曰谨奉诏旨不敢违越丁晋公曰今国家享无疆之休良由是耳】灵旗指麾尽貔虎谈笑力可南山排楼船蔽川莫敢动扶伏但有谋臣来【开宝八年煜命卢绦引所部舟师救京口而刘澄巳降始遣周维简徐铉越阙乞缓兵铉自以江南谋臣欲以口舌驰说存其国既至升殿词累数百上曰尔谓父子为两家可乎】百年沧洲自潮汐事往不与波争回黄云荒城失苑路白草废畤空坛垓【史记三垓注垓重也三重坛也】使君新篇韵险絶登眺感悼随嘲咍嗟予愁惫气已竭对垒每欲相劘挨挥毫更想能一战数窘乃见诗人才
和微之登高斋
六朝人物随烟埃金舆玉几安在哉锺山石城巳寂寞秪见江水云端来百年故老有存者尚忆世宗初伐淮【周显德二年十一月世宗始命李谷王彦超督韩令坤十二将伐唐为浮梁自正阳济淮三年春下诏亲征】魏王兵马接踵出【据符彦卿在周世宗时巳封魏王然按传止是立功北方不曾遣征江南又世宗七子其一为?帝余六人曰吴王诚韩王諴曹王熙让纪王熙谨蕲王熙诲越王谊皆幼且无封魏王者】旗纛千里相搪挨当时谋臣非不衆上国拔取多陪台【昭七年是无陪台也】龙飞九天跨四海一水欲阻真堪【一作为可】咍【周世宗谓锺谟曰朕止隔一水未尝遣一介修好】降王北归楼殿拆弃屋尚鎻黄【一作残】金台【李煜平後贾黄中知昇州案行府廨见一室扃鐍甚固命发钥视之得金宝数十籄价值数万万乃李氏宫合中遗物未着於籍者即表上之上曰非黄中廉恪则亡国之宝几汚法而害人矣赐钱二十万所言残金必指此】神灵变化自真主将帅何力求公台【始曹彬伐江南上许以使相为赏及还语彬曰今方隅尚有未服者汝为使相品位极矣肯复力战耶更为我取太原止赐钱五十万彬怏怏】山川清明草木静天地不复屯云雷使君登高一访古伤此陈迹聊持盃因留佳客坐披写醽醁笑语倾如簁【盛弘之荆州记渌水出豫章康乐县其间乌程乡有酒官取水为酒极香美与湘东酃湖酒侔献之世称酃渌酒】酒酣重惜功业晚老矣万卷徒兼该攒峯列壑动归兴忧端落笔何崔嵬余年无懽易感激亦愧庄叟能安排青灯明灭照不寐但把君诗阖且开【西清诗话王师吊伐江左城将破或梦丱角女子行空中以巨簁簁物散落如豆着地皆成人问其故曰此当死于难者後见一贵人盛冠服继堕於地云此徐舍人也既寤闻徐锴死围城中王文公兄弟在金陵和王微之晳登高斋诗押簁字韵平甫云当时徐氏擅笔墨夜围梦堕空中簁此事奇谲而盘屈就强韵可谓工矣】和董伯懿咏裴晋公平淮西将佐题名
元和伐蔡何危哉朝廷百口无一谐盗伤中丞偶不死利劒白日投天街【度传度为御史中丞王承宗李师道谋缓蔡师乃伏盗京师刺用事大臣巳害宰相武元衡又击度刃三进断鞾刜分勿切背裂中单又伤首度冒氊得不死】裹疮入朝议军国【度传度病疮一再旬分卫兵护第存存候踵路诏无须宣政衙即对延英】国火一再更檀槐【冬取槐檀之火】上前慷慨语发涕誓出按抚除睽乖【度传度请身督战帝独目度曰果为朕行乎度俯伏流涕曰臣誓不与贼偕存即拜门下侍郎平章事彰义军节度使淮西宣慰招讨处置使入对延英曰主忧臣辱义在必死贼未授首臣无还期帝壮之】指麾光顔战洄曲【李愬传李光顔战数胜元济悉锐卒屯洄曲以抗光顔】阚如怒虎抟虺豺愬能捕虏取肝膈护送密乞完形骸【李愬传吴秀琳为愬策曰必破贼非李佑无与成功者佑健将也守兴桥栅其战常易官军愬遣史用诚以壮骑三百伏其旁见羸卒佑果轻出用诚禽以还诸将素苦佑请杀之愬不听以为客军中多谏此人不可近将吏杂然不解愬力不能独完乃持以泣曰天不欲平蔡乎何见夺者衆也乃械而送之朝表言必杀佑无与共诛蔡者诏释还愬署六院兵马使】箝兵夜半投死地雪湿不敢燃薪?【箝兵犹衔枚之义汉异姓诸王表箝口烧书师古曰箝其口不聼妄言箝兵亦此义韩信传投之死地然後生○切韵?麻秆音皆字书?禾藁亦作稭○李愬传元和十一年十月巳卯师夜起佑以突将三千为先锋李忠义副之愬率中军三千田进诚以下军殿会大雨雪天晦?风偃旗裂肤马皆缩栗士抱戈冻死于道十一二张柴之东陂泽阻奥衆未尝蹈也皆谓投不测然业巳从愬人人不敢自为计行七十里夜半至悬瓠城雪甚城旁皆鹅鹜池愬令击之以乱军声佑等坎墉先登衆从之黎明雪止愬入驻元济外宅蔡吏惊曰城?矣元济率左右登牙城田进诚兵薄之火南门元济请罪梯而下槛送京师申光诸屯尚二万衆皆降愬不戮一人】空城坚守【一作竖子】巳可缚中使尚作儿号【一作嗁儿】哇退之道此尤儁伟当镂玉版东燔柴欲编诗书播後嗣笔墨虽巧终类俳【退之潮州谢表臣於当时之文亦未有过人者至於论述陛下功德与诗书相表里作为歌诗荐之郊庙纪泰山之封镂白玉之牒铺张对天之宏休扬厉无前之伟绩编之乎诗书之策而无愧措之乎天地之间而无亏虽使古人复生臣亦未肯多让云云余尝以淮西碑诚所谓编之诗书之册而无愧类俳之说殆非至公岂公别有说耶】唐从天宝运中圯廊庙往往非忠佳诸侯纵横代割据疆土岂得无离【周礼夏官形方氏正其封疆无有华离之地郑玄谓华读为哨之苦哇反谓正之使不邪离絶耳】德宗末年惩战祸一矢不试尘蒙靫【德宗自经朱泚李怀光之变姑息藩镇太甚每节度使死先遣中使诸军观军心之向背者因而立之朝廷不敢一自除授○字书鞴靫箭室释名曰步叉人所带以箭义其中马上曰鞬义亦作靫音钗】宪皇初起衆未信意欲立扫除昏霾追还清明救薄蚀屡勑主府拘穷蛙【退之诗弊蛙拘送主府官帝箸下腹尝其皤】王师伤夷征赋窘千里亦忌毫厘差小夫偷安徒自计长者远虑或可怀桓桓晋公忠且壮时命适与功名偕【乐记事与时并名与功偕乐之器也】是非末世主成败烜赫今古谁讥排贤哉韦纯议北赦仓卒两伐尤难皆【韦贯之传本名纯避宪宗讳以字行为中书侍郎诛吴元济也贯之请释镇州专力淮西且言陛下岂不知建中之事乎始於蔡急而魏应之也齐赵同起德宗引天下兵诛之物力殚屈故朱泚乘以为乱此非他速於扑灭也今陛下独不能少忍俟蔡平而诛鎭耶时帝业巳讨镇不从终之蔡平镇乃服】重华声明弥万国服苖干羽舞两阶宣王侧身内修政常德立武能平淮昔人经纶初若缓欲弃此道非吾侪千秋事往踪迹在岳石欵记如湘崖【浯溪碑元结所作中兴颂】文严字丽皆可喜黄埃蔽没苍藓埋当时将佐尽豪杰想此兵祷陪祠斋【唐杂史裴晋公赴敌淮西题名华岳庙之散门大顺中户部侍郎司空图以一絶纪之曰岳前大队赴淮西从此中原息战鼙石阙莫教苔藓上分明认取晋公碑○韦应物石鼓歌今人濡纸脱其文既撃既扫白黑分○元和十二年八月丞相奉诏平淮右八日使过淮隂礼于岳庙愬等八人实备将佐以从】君曾西迁为拓本濡麝割蜜亲劘揩新篇波澜特浩荡把卷熟读迷津涯褒贤乐善自为美当挂庙壁为诗牌
用王微之韵和酬即事书怀
秦惜
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>