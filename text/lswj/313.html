<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,后乐集全文在线阅读,后乐集全文在线下载,大玄古籍书库">
<meta name="description" content="诗文集。南宋卫泾撰。20卷。凡内外制5卷,表状3卷,奏议5卷,书启笺3卷,行状墓志祭祝文3卷,诗1卷。别本10卷,又附录2卷。泾字清叔,华亭(今上海松江)人。淳熙十一年状元,历官中书舍人、签书枢密院事、参知政事等。号后乐居士,因名其集。原集为其子樵所编,凡70卷,绍兴间刊于永州。宋绍定间及元代皆有刊本,原本久佚。卫泾十四世孙楫辑为10卷,以奏疏为主。清四库馆臣又自《永乐大典》辑出其诗文,编为今本,《四库全书》著录,较楫所编本完备。卫泾以文学名于当世,所作多平和温雅。集中奏疏如《应诏论北伐札子》,力诋韩侘胄">
<title>后乐集_卫泾_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">后乐集</span> <br/>
          作者： <span class="inputVal" id="bkauthor">卫泾</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]178032</span> <br/>
          说明： <span class="inputVal" id="bkdec">诗文集。南宋卫泾撰。20卷。凡内外制5卷,表状3卷,奏议5卷,书启笺3卷,行状墓志祭祝文3卷,诗1卷。别本10卷,又附录2卷。泾字清叔,华亭(今上海松江)人。淳熙十一年状元,历官中书舍人、签书枢密院事、参知政事等。号后乐居士,因名其集。原集为其子樵所编,凡70卷,绍兴间刊于永州。宋绍定间及元代皆有刊本,原本久佚。卫泾十四世孙楫辑为10卷,以奏疏为主。清四库馆臣又自《永乐大典》辑出其诗文,编为今本,《四库全书》著录,较楫所编本完备。卫泾以文学名于当世,所作多平和温雅。集中奏疏如《应诏论北伐札子》,力诋韩侘胄伐金之举;劾易祓、朱质、林行诸状,直斥当朝显贵,皆可与正史相参。</span> <br/>
          封面： <span class="inputVal" id="bkimg">Z_18502.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]后乐集
[book_author]卫泾
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]178032
[book_dec]诗文集。南宋卫泾撰。20卷。凡内外制5卷,表状3卷,奏议5卷,书启笺3卷,行状墓志祭祝文3卷,诗1卷。别本10卷,又附录2卷。泾字清叔,华亭(今上海松江)人。淳熙十一年状元,历官中书舍人、签书枢密院事、参知政事等。号后乐居士,因名其集。原集为其子樵所编,凡70卷,绍兴间刊于永州。宋绍定间及元代皆有刊本,原本久佚。卫泾十四世孙楫辑为10卷,以奏疏为主。清四库馆臣又自《永乐大典》辑出其诗文,编为今本,《四库全书》著录,较楫所编本完备。卫泾以文学名于当世,所作多平和温雅。集中奏疏如《应诏论北伐札子》,力诋韩侘胄伐金之举;劾易祓、朱质、林行诸状,直斥当朝显贵,皆可与正史相参。
[book_img]Z_18502.jpg


[book_title]提要
钦定四库全书　　　　集部四
提要
後乐集二十卷　　　　别集类三【宋】
【臣】等谨案後乐集二十卷宋卫泾撰泾字清叔华亭人徙居崑山登淳熙十一年进士第一人王楙野客丛书乃谓潮至夷亭出状元甲辰卫泾果魁天下者也累官参知政事封秦国公卒諡文节其事蹟不具於宋史惟南宋翰苑题名记载泾以开禧二年七月官中书舍人兼修玉牒官直学士院十月除吏部侍郎兼侍读三年十月除礼部尚书十一月除御史中丞宋史宰辅表载开禧三年十一月丙戌泾自中奉大夫试御史中丞除端明殿学士签书枢密院事丁亥兼权参知政事十二月壬戌泾与雷孝友同除参知政事嘉定元年六月乙亥罢为资政殿学士知潭州而集中谢表自潭州以後又尝一知福州再知隆兴府其历官岁月尚可考见泾初号拙斋居士改号西园居士後筑堂成取范仲淹岳阳楼记中语题之曰後乐堂遂以自号并名其集原本凡七十卷乃其子樵所编尝刻之於永州岁久亡佚明杨枢淞故述仅存其名而其本已不可见今从永乐大典中裒辑编次厘为二十卷卫氏在宋世以文学知名泾诸父肤敏绍兴间为礼部侍郎立朝颇着风采泾弟湜亦湛深经术所着礼记集说已别着録泾所作大都和平温雅具有体裁归有光震川集称其文章议论有禆当世当韩侂胄用事时隐居十年於所居石浦辟西园坚卧不出其进退之际盖能以礼自守者今即集中诸奏疏考之其应诏论北伐劄子谓两国相敌持重者安轻动者危应兵常胜首事常沮力诋侂胄开衅之非词意极为切直其劾易祓朱质林行诸状亦能抵触奸佞侃侃不阿他所论列并中窽要在当时可称正人特其执政未久宋史又佚不传其大节几就湮没幸而遗文复显犹可据以见其仕履之大略故着之於録补史文所未及焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
後乐集卷一　　　　　　宋　卫泾　撰
外制
从事郎赵汝谈特授行太社令制
宗室之贤而文若汉间平唐贺白盖不多见如尔之力学好修辞章雅健良足嘉尚寘之曲台益懋器业朕将有观焉可
朝散郎行大社令洪汲特授大理寺簿制
汉儒以簿书狱讼为非本务然廷尉天下之平文牍丛委鈎稽无法吏并缘为奸民命顾不重耶尔生於名阀才諝有闻繇稷嗣之聨列理官之属体朕此意思所以称其职者伫对褒陟可
承议郎干办行在诸司粮料院林拱辰依前官特授行大理寺主簿制
廷尉之狱民命所系朕以文法吏与儒者参用厥有深旨尔学识敏茂尝决两科宰剧甚优晓畅世务盖有用之材也列属棘寺益试尔能其鈎考稽违参订疑误庶几助朕哀矜钦恤之意毋曰簿书期会而已也可通直郎太学博士钱廷玉除太常博士制
奉常专礼乐之司兼夷夔之任昔之勤劳王家者亦於是而纪成绩焉至唐则以博士掌戎府书檄古今用人是或一道尔蚤跻膴仕继收隽科蔚然声称达於朕听比横经於学省旋列属於颂台未究尔材当为时用矧克济世美自许功名方赞画军旅之间岂特闻俎豆之事策勲既至论赏孰先可
通直郎赐绯鱼袋王克勤依前官特授太常寺主簿制
尔总角知名被遇烈祖读册府之书踰三十年矣顷又以力学自奋名第徊翔州县既用复跌然遂得以其余暇涵养远业岂老其才而后用耶朕爱惜人物振拔滞淹比加收召俾寘曲台簿领虽卑与闻礼乐之事往游其间以俟褒陟可
从政郎光州宜城县令邵岘以淮南运判李洪申管押第一次粮料至蔡州军前乞旌别特改宣教郎制
自削举员限岁额改秩之制益严尔为令长转护军须率先诸邑部使者以绩状闻度越彞章陞华京寺足以旌尔能矣夫用民力於有事之日固当寛民力於闲暇之时祗服恩徽勉思惠养可
袁?因讲筵论语彻章习学文字转承信郎制
鲁论终篇儒臣第赏尔习刀笔亦与有劳遂陟武阶抑云幸矣可不勉哉可
迪功郎徐晃兑换会子局赏循修职郎制
楮币济货泉之阜通而未免更易之烦尔以监临第劳应赏俾陟文资尚勉职业可
朝奉郎行太常寺主簿刘弥正差出淮上相度驱磨措置事件有劳特授朝散郎差遣如故制
朕操驭臣之柄有劳必录所以存公道示激劝也日者两淮货泉壅滞出纳隐欺重水潦之为灾趣春和而议贷尔以儒者该练将指咨询得其事情驰以归报爰进一秩庸旌尔能其益励於远猷以对扬于休宠可修职郎李圭用玉牒日历圣政会要四处进书赏循从事郎制
金匮奏篇累劳第赏尔与名其间岂以久而或遗叙陟文资亶为华宠其思所以称此哉可
陈良彪除合门舍人制
朕惟烈祖上合置舍人以拟三馆储材之地实为右列之清选尔早游庠序尝冠名科久服戎行誉处弥懋朱华列属不试而命足为尔宠其益思奋励以无负待遇之意可
从事郎行国子录陈振依前官特授太学博士承直郎两浙转运司干办公事陆峻依前官特授行国子录制
儒林之官博士掌教学录主规所任若不同而训迪纠率以纳人於善则一也尔振性资端靖勤於厥职其进为博士以诲诸生尔峻辞华敏赡蔚然有闻其俾为学录以齐胄子各推所学作新多士副朕育才之意嗣对褒陟可
宣教郎扈仲荣迪功郎陈模并依前官特授秘书省正字制
朕惟人材之难得而储养之不可无素也故萃四方之英隽置之三馆如护圭璧如植杞梓以俟异日之用焉以尔仲荣文艺器识西方之秀尔模性质行谊南州之良列属学宫贤问弥畅试言制苑论议可嘉蓬莱道山俾职是正未足以究尔藴其读未见之书优游涵泳咸以事业着明於世岂惟副予期待之意而尔亦有休显之称可
迪功郎张令敏用宪圣慈烈皇后上僊掩攒赏循从事郎制
慨念宪圣因山之役今十年矣尔尝与宣劳格应迁秩齎伐有请岂以久而汝遗祗服恩华思効职业可
伪保义副尉梁法特授秉义郎制
朕兴六月之师复中原之境凡衣冠之旧族与襁负之遗黎孰匪故臣皆吾赤子尔奋自筦库率先来归俾超进於武阶示深嘉其志尚永肩忠义共建功名可朝奉大夫新改差知袁州军州兼管内劝农营田事余崇龟依前官特授尚书都官郎中制
文昌诸郎上应列宿而都官在唐尤号清选至以骚雅振盛一时盖官无崇庳得人而重古今岂有异耶尔材学纯茂器采详华顷繇书林出领名郡治行可纪亟俾召归司隶秋聨益试能事其推素藴勉绍前闻以副识拔之意可
朝请郎守尚书刑部郎中赐绯鱼袋奚士逊依前官特授尚书右司郎中赐如故制
中台总机务之繁都司冠郎吏之选岂特付受书奏亦以助正纪纲非更践中外练习典章不以轻畀尔器质淑茂才术疏通历试节麾蔚着风绩分曹宪部以平允称惟时省闼之聨藉尔老成之望尔其弥纶阙失纠正稽违俾吾二三大臣图回其大者而不以薄物细故累其心斯为称职嗣有褒陞可
朝请大夫荆湖北路转运判官专一措置提督修城宇文绍彭可特授尚书度支郎中制
朕规恢鸿业寤寐人才或外总於台纲或内参於邦计委任攸在重轻岂殊尔名阅之英儒雅饰吏比洊更於麾节亦懋着於事功锡对便朝议论不诡其辍湖隂之将漕进聨民部之名曹矧边琐多虞调度方急司度之任厥惟艰哉往殚乃心以佐而长均节其有无俾上用足而下不匮是为称职嗣有宠章可
朝散大夫尚书左郎官田澹特授行尚书吏部员外郎制
十年去国有嘉难进之风千里承流茂着惟良之绩兹对扬於文陛爰进陟於名郎尔学问邃深材猷敏劭培养滋久望实益孚六曹均隶中台三铨独为高选惟精识足以别流品惟明决足以革奸欺其殚乃心以佐而长朕将於此观远业焉可
朝奉大夫行大理寺丞刘炳特授行尚书兵部员外郎制
朕惟烈祖之朝尤重郎曹之选非贤望素着或治行卓絶不以轻授尔旧自儒学安於平进比以从臣之属召自远郡锡对便朝而议论激昂慨然有志於当世朕甚嘉之为丞棘寺旋跻省户朕之待尔厚矣方疆场多虞武部之职非平时比也勉行其言往佐而长思以报朕且无负於所知可
朝散郎行秘书郎兼国史院编修官实录院检讨官戴溪依前官特授尚书兵部员外郎制
朕惟烈祖之朝尤重郎闱之选盖必柬求贤望非特褒表外庸尔魁垒耆儒卓絶隽轨文词赡典足以冠冕士林行义洁修足以羽仪朝着道山史观久矣并游中台望郎得卿而重矧诸曹之决事惟武部之独清优游其间以须远用可
从事郎许沆可依前特授行国子正制
蜀自昔多材而去朝廷万里无路自达朕甚念之爰命师臣岁得荐进尔奋自儒科行艺纯备举者以名闻比繇召察列属胄监分任纠正之事盍推所学使多士有观焉可
朝奉郎国子博士庄夏除国子监丞制
学馆储才之地异时卿相由此其选陞进录用正不容以迟速久近计也尔文艺之美见推士林器识之茂稔於朝序紬经训胄转而为丞班聨滋高兼掌教法不特关决庶务而已优游其间益就远业以副朕之所期待者可
朝奉郎史厚祖除大理寺丞制
朕患夫法家者流拘於文而不察夫人之情也故选用理官必更诫以民事庶乎习知幽隐凡我庶狱酌情法之中而审於用刑焉尔艺精科律济以儒雅顷司评谳蔚有能称尝转而丞矣通刺名郡敭历居多肆予命汝复还旧署以究所长其益知尽心以称钦恤之意可朝散郎行国子监丞林孔昭除大理寺丞制
廷尉天下之平也朕患典狱之吏寛者失之纵急者失之苛国朝以仁厚为政与其急也宁寛丞佐之任择人惟谨某奋身儒术清介有守周旋胄监誉处弥休擢居理官佥论称允传曰与其杀不辜宁失不经又曰如得其情则哀矜而勿喜尔其祗若古训折狱蔽罪必惟其中使民自以为不寃则无负遴柬之意可
朝奉大夫太常博士鲁幵除太常丞制
朕以季秋大享於明堂欵清宫朝太庙弥文缛典职在奉常虽典章具存而必得博物洽闻之士相与讲明之尔驰声胶庠蚤擢名第徊翔州县晚而登畿处以议郎咸推直笔肆畴久次就俾为丞益殚尔能叶赞熙事济於休成嗣有褒陟可
户部侍郎丁常任降两官放罢制
朕惟士大夫出处进退之间当存礼义廉耻之节职列禁从衆所观瞻此或不知他复奚望尔蚤繇推择屡试事功乃亏行己之方屡致烦言之及顷承人乏擢领神臯恩宠若斯职分宜思称塞建明何有日夜惟望晋迁果为清议之弗容致谓宿愆之佚罚俾从镌斥少警惰媮惟服寛恩勉图後效可
来处和引班太疾降一官制
朝仪贵肃宾合是司乃诏相之不明致疾徐之失度俾镌一秩姑小警之可
内侍吴回等各降两官制
灾祥之示戒恐惧引咎者人君之道也火禁之不修弛慢失职者有司之责也具官某顷繇选择祗事北内融风为沴上惊重闱朕躬自贬损冀答谴告尔职在儆宫怀不能安抗章自列贬官二等尚庶几知过者然诿曰有数而重寘人於理此又夀慈之寛恩也其可不务省循益加共恪以称朕奉亲之意哉可
内侍王师珪等各降两官制
朕惟事亲之道务极其至故凡祗奉於重闱者不爱高爵厚赏以宠荣之庶几恪共乃事以称朕意顷者融风为沴北内夜惊朕躬自贬损上答谴告尔等职司儆宫储备无素昧於引咎偃然自安此言者所以不汝置而罚不容己也贬官二列尚服寛恩益务省循以图报効可
朝请郎充枢密院编修官兼国史院编修官兼实录院检讨官周震依前官特授知大宗正丞兼职如故制
朕惟伯臣司宗古重其任国朝以同姓典属籍必择贤望为之贰其制始於熙宁然秩清务简号储材之地以尔早负儒学屡奏民庸蔚然声称达於朕听分教王邸载笔机廷皆一时妙选兹俾叙迁往赞纠合训齐之事班高列丞将有试用益加懋勉以副柬知可
朝奉大夫行大理正乔梦符特授行大宗正丞制
宗正置丞秩清地严亚於中秘皆储养贤望以须器使尔学术醇茂材识敏强司断理官惟明克允典治诏狱守正不阿蔚然声称简於朕听训齐属籍之事命汝参领兹为叙陟未究远猷优游其间朕将有试焉可朝散郎枢密院检详诸房文字兼国史院编修官兼实录院检讨官赵时逢依前官特授试将作监兼职如故制
二监亚於列卿班聨弥峻而大匠省缮营之役尤号清简所以储养材望选授不轻尔宗枝挺秀优於政术把麾掲节洊着外庸为郎名曹列属右府未足以究尔藴兹繇叙进俾长工正夫分职虽逸劳之异而用贤何日月之拘益懋远图嗣对褒陟可
京西宣抚申忠翊郎吕渭孙斩违犯纪律人朱胜及捕杀作过人蔡飞等特转三官仍令宣抚司更与陞擢授从义郎制
朕比揽宣司之奏谓尔能诛偏校之失律及适戍之尤无良者军政当自是少肃矣肆嘉忠勇躐进武阶然为将之道恩信为本至於诛杀不得已而用之祗若予训毋专尚威可
朝散郎行将作监主簿孟导依前官特授行军器监丞朝奉郎添差权通判温州军州兼管内劝农事赐绯鱼袋赵师渊依前官特授行将作监主簿赐如故制
戎器置监以饬武备而训工程作之事总隶尚方职号清简盖储养贤望以待器使选授不轻尔导名阀之彦材諝足称饰以儒术尔师渊宗枝之秀学行俱优深识时务或叙进丞贰或擢居簿正优游其间益懋远业朕将有观焉可
朝散郎行军器监主簿赐绯鱼袋章?依前官特授行司农寺丞赐如故朝散郎权发遣安庆军府兼管内劝农营田屯田事章升之依前官特授太府寺丞朝请郎干办行在诸军粮料院赐绯鱼袋柯甲依前官特授行军器监主簿制
七寺二监之属虽分职有繁简逸劳之殊而储养贤望以待选择意则均也尔?质性端靖更践惟旧尔升之材术通敏自喜事功尔甲老成练达蔚有典刑金谷出纳之司训工程作之任或为丞贰或居簿正各殚乃心往赞而长俾邦计优裕而戎备修饬咸迪厥官嗣有褒宠可
馆伴正使邓友龙降一官制
朕於侍从之臣待遇加厚然念赏罚之柄劝惩所关倘或近而或遗宁免人之窃议具官某夙推时望服在禁涂乌府抨弹独高风采黄扉论駮助正纪纲期奋励於远图每讲明於大义有来使介爰命馆延虽能执礼以折狂狡之情胡乃移文而致异同之失俾镌一秩庸示至公勿因纎芥之嫌而怠激昂之志可
馆伴副使谯得遇降一官制
乃者邻使来庭朕命从臣馆之汝实为之副使使指所在责不汝专独不与闻之乎矧朱华列属凡朝会诏相之事繄汝所素讲也顾使远人周章於进见之初谬误於文移之际亦无以辞其罚矣姑从削秩尚勉後图可中奉大夫直文华阁知太平州军州兼管内劝农营田使河南县开国男食邑三百户富琯依前特授中书门下省检正诸房公事封如故朝散郎尚书都官员外郎兼国史院编修官兼实录院检讨官谯令宪依前官特授枢密院检详诸房文字兼职如故制
二省出政之原西枢本兵之地朕嘉与二三大臣图回治道而分寮设属以弥缝其间非敭历中外习知典章者不在兹选以尔琯名臣之胄器度详华出领价藩课最可纪爰陞宰旅付以纠正之权尔令宪儒科之秀问学深醇入践郎闱廉靖有守擢赞几廷俾专检核之任其各殚乃心率厥职不以薄物细故轸廊庙之虑使吾大臣谓尔曰能嗣有褒陟往惟懋哉可
朝散大夫赐紫金鱼袋陈景思依前官特授江南西路转运判官朝请郎江南西路转运判官赐绯鱼袋章良能依前官特授江南东路转运判官赐如故制
入聨扈从之班出领澄清之寄内外虽异眷注则均尔景思名辅之孙见闻广博才术足以济时尝冠列卿贰摄武部尔良能士林之秀问学淹该文章足以华国进陟螭陛寓直北门皆接武於禁严尚回翔於麾节朕惟祖宗用人之道必以事任详试其能所以储养望实之孚成就器业之美是用大江东西分命将漕尔宜体朕此意职思其忧凡一道财计之盈虚列郡生民之休戚均节咨访施置罢行少须最绩之闻即对褒延之宠益加懋勉不汝遐遗可
降授朝散大夫充宝谟阁待制提举建宁府武夷山冲佑观赐紫金鱼袋辛弃疾依前官特授知绍兴军府兼管内劝农使充两浙东路安抚使马步军都总管赐如故制
师帅承流本以寛大奉行为首会稽并海思得文武牧御之才属此畴咨得於已试惟素望夙烦於鎭压则赤子必善於抚摩其即祠廷往分阃制具官某谋猷经远智略无前方燕昭碣石之筑宫何愧海滨之至驾华山騄耳以行远讵忘烈祖之知久矣践扬蔚有风采爰擢登於禁从将旋畀以事功其才任重有余盖一旦缓急之可赖为吏太刚则折此三期贤佞之未齐朕惟甸四方而用俊民岂以一眚而揜大德其以济南之名彦载新浙左之旌麾夫才固有其所长政亦贵於相济往者盗鬻为害赖卿销弥居多今闻怀绶以重来必且望风而屏去惟寛严之不倚庶操纵之适宜噫黄霸治如其前终归长者粤人轻而好勇务在安之可
显谟阁直学士通议大夫楼钥可特落显谟阁直学士制
素韠甫终缅想从臣之旧丹书来上骇闻吏议之新虽重惜於修名难独寛於常典具官某时推宿望久服禁涂齿德寖高衆谓老成之彦丘园自适肆嘉靖退之风何倚庐在疚之时有移牍徇情之累岂爱人姑息或牵邑子之言然紊国宪章致佚奸民之罪具阅有司之成案遂罹缘坐之微文其悉褫於华名姑小惩於私谒善不揜恶朕何心赏罚之施过斯知仁尔尚勉省循之谊可
李壁除参知政事封赠三代并妻制
曾祖母恭人郭氏赠陇西郡夫人
鹊巢积累茂延三世之芳象服昭华并萃一门之盛肆畴材於台路知流福於宗祧并举徽章远扬淑范具封某氏肃雍迪行圣善着仪族望华腴蔼出汾阳之胄闺闱恪敬俪如冀缺之家信隂德之有基侈义方之重训笃尔曾孙之庆为吾共政之良宜正号於小君用疏封於望郡鱼轩锡命虽不及於生前彤管增荣尚嗣褒於身後告于幽穸服此湛恩可
祖中任朝奉大夫知陕州赠宣奉大夫拟赠太子少傅
宋考父之益恭验世家之必达鲁臧孙之有後信名德之可传方隆体貌於政涂爰考源流於先哲肆颁命綍式显祖风具官某学术贯乎古今行谊昭乎日月扶圣经而黜异论仲舒独号於纯儒为民牧而孚惠心子产尚存於遗爱伟百年之物望诚故国之世臣厥有名孙为予良弼兹登庸於两社宜追贲於九京愍章已峻於文阶徽册遂跻於宫保报本反始岂特慰烝尝之思自叶流根於以显公侯之服尚歆异渥益大其门可
祖母硕人史氏赠德阳郡夫人
周诸侯累功而致位盖端本於召南齐大夫积世以为卿实发祥於懿氏眷时淑德燕及後人俶登亚相之班追峻层闱之宠具封某氏俭慈为训法度是循妇仪不失於苹蘩母范悉遵於图史宜家宜室肆诒奕叶之休生子生孙皆耸熙朝之望兹得爽邦之彦载嘉流庆之源爰贲君封用荒郡社闺门垂则益观积善之长庙室增辉永侈含饴之报昭於厚穸服我蜜章可
父焘任敷文阁学士通奉大夫提举佑神观致仕丹棱县开国伯食邑七百户赠少师端明殿学士諡文简拟赠太师余如故
仪图近弼慨想故家眷岷峨萃人物之英而今古号儒猷之盛谋谟道术则二范相望於奕世文章事业则三苏擅美於一门閴尔百年于今指李具官某心潜六艺望冠先朝着书立言自有家传之述作执德秉谊不为时好之转移繇秩宗禁近之班赋真馆优闲之禄载笔得麟经之体遗编俨金匮之藏兹眉山之信书续元佑之正学惟厚施不食其报故流庆在於後人宜尔象贤弼予共政肆追荣於徽册用峻陟於维垣以增祢庙之光以昭世德之美作角招君臣之乐朕方倚赞於基图续缁衣父子之诗尔足聨芳於谱牒益启乃祚永孚于休可
母秦国夫人杨氏拟赠秦国夫人
朕观商周得贤之盛悉有家传稽春秋尊母之常亶繇子贵畴尔趋庭之彦属予秉国之均宜涣茂恩载扬遗懿具封某氏率礼不越积行有源庆泽占鸣凤之祥淑范嫓鳲鸠之德相梁鸿以法度俨然举案之恭教邹国以诗书美矣择隣之训体蹈姬姜之善胚胎房宋之良肆登任之方初盍推崇於所本胙封维旧宠渥用新益裒脂泽之腴不改车隣之壤瞻言慈阃无复观翟茀之朝配尔祢宫尚嗣有鸾章之贲其钦褒显允极哀荣可
妻硕人张氏封宜春郡夫人
朕资贤政路方嘉朝夕纳诲之良考象家人亦赖晨夜相成之助惟时淑德嫓我柄臣肆登赞於机衡用峻开於汤沐具封某氏行遵内则范着妇仪宋之子齐之姜动聿符於璜瑀锺之礼郝之法居自儆於箴图积和顺以无违宜忧勤之有佐兹侈弼谐之宠宜均伉俪之荣荒奥郡以疏封畀脂田而示渥冠时命妇为郡夫人其跻翟茀之华以答鸡鸣之善夫子之家治不惟观法度之循人伦之化行抑有资风教之始祗承休渥益懋徽声可
太中大夫充宝谟阁待制知泉州军州事兼管内劝农使候官县开国男食邑三百户林采依前官特授知平江军府事兼管内劝农使封如故制
朕加惠侍臣缅怀夙望与其剖符於南服许以便私孰若移鎭於中吴俾之自近允谐公论申锡赞书具官某学识造微材猷经远肃抨弹於宪府久着直声壮屏翰於名藩尝腾善最方内修御备外固封圻惟今行阙之右扶实古长洲之茂苑端藉威名之震叠抑先惠政之抚绥非予禁路之英曷任顾忧之托爰辍从於乡郡俾典领於奥区尔其宣布上恩爱养民力节财用而均赋调屏奸恶以安善良使田里无愁叹之声京师蒙润泽之及时为称职嗣有褒章可
知处州被召徐邦宪降两官罢与郡指挥制
朕惟为臣之谊在乎守道不渝傥高论以钓奇於効忠而奚取尔顷繇东观出绾左符会最课之着称俾昕朝之入对意其耳目所睹记或能利害之讲明乃过为臆度之私曾靡究事情之实进说几成於簧鼔防虞弗念於隂桑良骇予闻姑令外补暨抨弹之来上知狂斐之焉逃其削两阶以靖羣听祗承寛渥退省初心可
内侍杨荣显除御带转归吏部制
中禁宣劳嘉忠诚之惟旧外铨叙秩昭任使之至公具官某廉以律身恭於事上周旋庶务靡辞夙夜之勤谨毖一心坐阅岁时之久肆畴乃绩深简予知俾齎阀於天官仍属鞬於宸陛职寓承流之峻阶参横列之崇惟尽瘁可以答上恩惟能谦可以永终誉祗服休命毋忘训词可
承议郎尚书户部员外郎黄荦朝散郎尚书户部员外郎费培并陞郎中制
尚书郎皆天下高选也而惟二千石久次乃正其秩序所以崇资望示至公尔荦名臣之裔蔚有贤誉尔培以法决科夙着吏能或列属小铨或分曹民部第劳当陟咸俾为真历践既深褒进亦异其思所以称朕命毋曰有司之彝典可
通直郎充枣阳军使兼知随州枣阳县黄叔温特授朝奉郎制
将臣失律士卒奔亡羣小剽攘边氓惊扰尔以邑令还定劳来按堵如故戎幙第劳赏疑从予躐晋三秩亶惟异恩益务抚摩以图报称可
李弼解合职转官制
朱华列属日侍邃严其徙他官则增秩以宠之亶为优渥尔繇才选尝司诏相兹领内祠之佚爰疏取幸之恩毋曰彝章盍思忠报可
卢思恭删修勅令供检文字转官制
事之变而无穷法以随而更制奏篇来上第赏有差尔尝隶名齎伐以请俾增茂秩祗服优恩可
寿慈宫额外掌牋奏成忠郎宋良辅转一官制
朕祗奉寿慈靡所不用其至凡奔走执事之人第劳懋赏虽微必录尔以刀笔吏服勤其间例当迁官吾不汝靳益思谨恪以称恩荣可
讲筵所沈师顔循资转一官制
顷史观以成书来上第赏有差汝服勤其间阅岁滋久今其任矣齎伐以陈俾陟文资益知自爱可
随龙寿慈宫祗应李穆转一官制
尔事朕初潜寖更任使序劳通秩亶谓优恩宜加懋勉以图报称可
江西运判方铨以递角违滞行下根究违限降一官制
边亭肃戒羽檄交驰傥非期会之严何取邮传之速矧关军计实隶漕臣检柅不时已负旷官之责稽违奏报宁无慢令之嫌其黜一阶以警诸道勿因微眚尚勉壮图可
大理少卿陈景俊奉使回转一官制
朕慨念神州勉徇交邻之旧载驰使传允资觇国之明既专对之来归岂劳还之可後具官某夙扬声绩自许事功久振誉於郎星比陞华於卿月属修岁聘遴简时材见汉官之威仪深慰遗黎之望得月氐之要领具言亡敌之形庸奬贤劳肆增命秩其益殚於壮藴以共赞於远谟可
讲筵吏人李世兴等因论语彻章各转一官制
鲁语终编儒臣第赏尔等咸以刀笔周旋其间俾通一阶厥有彝典益知匪解期称所蒙可
合门宣赞舍人张师游张允济应奉人使一十次各转一官制
曾子曰动容貌斯远暴慢矣正顔色斯近信矣出辞气斯远鄙倍矣此言礼之足以箴人也审乎此则凡朝会仪容辞令揖逊之节朕以朱华之属司其诏相而使远人观焉意固有在矣积勤至於絫十增秩之褒厥有彝典朕以不汝靳也益加共恪思所以称此哉可
知庐江县俞建部押民夫运粮过淮措置有方特转一官制
令长任民社之寄分护饷道至於越竟姑从权宜部使者谓尔条教素孚发軵有纪爰命进秩以旌尔劳其思尽职分之所当为且协济吾事是为报効可
封彦明枢密院禀议赐钱转一官制
朕申饬边备搜罗将才每命机廷亲加咨访尔晓畅军务议论可采赐金增秩归耀私门益思奋勉以副功名之会可
韩显忠捕盐赏转一官制
朕惟山泽之利未能捐以予民而吾民以私鬻冒禁具狱来上每为之恻然然捕赏有格不予何以示劝俾陞一列用答尔劳祗服新渥其体此意可
内侍杨旦转一官制
朕爱惜名器劝励臣工独於奉亲务从其厚尔执事北内周旋兹久第劳应格叙进一阶而铨曹考课得之者不与焉可谓幸矣益思共恪毋忝恩荣可
奉使夏王德等转官制
勅具官朕比遣使轺往修邻聘尔等俱膺材选俾从於行睠言万里之劳何惜一阶之进勉祗新渥益励远图可
钱廷瑞使属充医官转官制
比遣使轺往修邻聘尔以材选俾从于行既竣事以无违岂劳还之可後肆颁懋赏爰陟文阶毋曰彝章盍思忠报可
鲁之颐随父宜奉使以医官同行转官制
尔父顷繇朝列将聘殊邻尔从于行名与赏籍阅时既久賫伐以陈躐进文阶足以为出仕之宠可不思所以自勉哉可
邢天从奉使职员转官制
朕顷驰汉传远聘龙荒尔从於行已事无爽爰俾一阶之进用酬万里之劳服我恩华勉而忠报可
掌仪丁显明等转官制
朕岁遣聘使每命典客之属从於行岂特仪容辞令资诏相之勤盖以往来传道之习熟抑於觇国有助焉尔等祗率厥事驰驱良劳嘉万里之言还俾一阶之序进益思忠报毋忝恩荣可
合门宣赞舍人浙西副总管龙叔汉使属转官制
朕岁驰驿传往聘龙廷凡曰在行亦惟遴选尔以朱华之彦总戎畿内执羁而从不惮其勤逮此劳还可稽信赏其序陞於勇爵以归耀於行营祗服茂恩勉图忠报可
潜邸人范俊王昌应奉有劳各转一官制
朕爱惜爵赏以励臣工尔等祗事潜藩亶为幸会序劳增秩抑匪彝章宜思忠饬毋使人谓朕私汝也可朝散大夫直秘阁两浙路转运判官程准依前官特授尚书户部郎中总领浙西江东财赋淮东军马钱粮制
朕惟分道总饷事权匪轻今两淮宿师责任尤重矧弊蠧犹在利源未疏非是通材孰寛思顾尔奋於名阀蚤着能称司绩铨曹吏谩浸革将输畿甸心计素优俾还农部之聨往董兵储之寄惟简稽尺籍则可以舒供亿惟考核赋程则可以杜隐欺使民不加敛而军无乏兴是为称职可

[book_title]卷二
钦定四库全书
後乐集卷二　　　　　　宋　卫泾　撰
外制
宣教郎特添差两浙路转运司主管文字仍厘务韩信甫特授直秘阁制
中秘图书之府上应东壁之躔英俊并游谓之登瀛寓直其间亦清选也尔名阀之彦刻意自修兹赞画於计台爰宠加於美职粤有戚藩之近比矧繇乃父之遗沾祗服茂恩勉绍芳躅可
宣教郎郭拓依前官特授直秘阁制
中秘图书之府以待寒畯儒学之流戚畹勲阀或寓直其间然其考择惟谨尔性资纯美克自修持矧吾兄舅之家恩礼宜厚可不有褒表之乎其益奋励以见於事业毋使人谓朕私汝也可
朝散大夫行尚书吏部员外郎田澹依前官特授国子司业制
虞以后夔教胄子裁量材质之偏周以司业掌成均薰陶道德之性朕惟古昔淑人之本靡专辞华末艺之工思得纯儒追还此意以尔行谊修洁器度端凝曩表正於辟雍务申饬於规矩践敭滋久誉处弥休辍从省户之聨以膺师氏之任夫多士涵养之厚薄即异时人物之盛衰尔其勉绍前闻茂明教法俾之优游而自得毋或扞格而不胜皆为士君子之归副予建首善之化斯称厥职时乃之休可
承议郎充枢密院编修官兼资善堂说书王益祥依前官特授监察御史制
朕遵累圣之成规许六察以论事盖纪纲之所系必风采之素闻矧当有为之秋尤赖敢言之助尔器资端亮学识邃明声实蜚腾蔚矣老成之望涵养闳迤发於持满之余比列属於机廷兹峩冠於宪府朕方虚怀而尽下尔其正色以立朝扶植善良屏絶憸佞使小人凛然知畏而君子赖以自强庶公道之大伸俾国势之日振兹惟委寄之重岂但纠绳之司勉副简知式摅忠藴可朝奉大夫行监察御史毛宪依前官特授行左司谏兼侍讲制
朕惟补衮阙之臣实司格君心之责故山甫一以邦国若否自任而阳城深知议论苛细为非思得学古之人追还建官之意尔秉心无竞养气以刚大册高文独擅雄深之体直辞正色素推端亮之声付以纠绳蔚有风采去恶靡揺於强御爱君尤切於忠诚夫以分察於羣司孰若弼成於朕德爰从宪府擢寘谏曹仍参经幄之华亶极儒英之选虽献替之职时闻於謇谔然清闲之燕密赖於箴规惟尔思责难之恭俾予立无过之地昔季梁在而楚人不敢伐汲直用而淮南为寝谋是知国势之日强允赖仁言之利溥兹惟简拔之旨竚徯忠嘉之谟可
殿中侍御史徐柟兼侍讲制
昔夫子修鲁史之春秋寓一王之赏罚昭若是非之判凛乎褒贬之严傥非儒术之老成曷探圣经之旨趣畴咨在列今得其人尔学以博而造乎精微气以养而全其刚大进聨柱外逖彼官邪擢寘殿中长我宪席风采耸闻於天下忠诚深简於予衷爰即纪纲之司俾参帷幄之侍益摅素藴以广多闻朕方屈己虚怀繄箴规之是赖尔其惩恶劝善犹笔削之至公祗服训词嗣膺褒陟可
朝奉郎殿中侍御史兼侍讲赐绯鱼袋徐柟依前官特授守侍御史兼侍讲赐如故制
朕寄耳目於三院振纲纪於百官御史不除大夫实先朝之制宪府或虚独座以横榻为尊肆求已试之良式副久虚之选尔性资端亮器度恢闳肃政殿中憺威棱於白简侍言帝幕罄启沃之鸿猷朕惟纠绳之地择人为难信任之专以久而见矧天下想闻风采之着而治道务在邪正之知爰峻陟於台端俾尽行於素学夫有刚毅之气复居雄剧之司位足以达其言仁足以辅其勇必能厉正衙之弹奏庶几俾公道之兴行岂惟京师高避骢之名将使将臣有落胆之惧汝享无穷之闻予获知人之明顾不伟欤可
朝议大夫中书门下省检正诸房公事兼国用司参计官丽水县开国男食邑三百户梁季珌依前官特授权尚书户部侍郎兼同详定勅令官制
洪范八政莫先食货之原文昌六曹尤重钱谷之任属调度将图於大计则选抡宜得於通材具官某履行端纯器资闳博蚤扬膴仕绰着能声屡更麾节於民庸几遍江淮之辙迹冠班外府嘉使指之益修纠务中台曾庙谟之密赞咸谓跻荣之晚独高难进之风深简朕知亟仪禁序惟边圉方严於经理而大农所赖於通融尔尝出总军储入参邦用必熟究利源之本末矧巳观心计之精明俾分典於民曹庶共裨於国事斡旋均节岂惟殚萧晏之长献纳论思其益罄严徐之藴祗承休命嗣对宠光可
中奉大夫行司农少卿兼知临安军府兼管内劝农事主管浙西路安抚司公事马步军都总管兼点检赡军激赏酒库所会稽县开国男食邑三百户廖侯依前官特授守司农卿兼枢密副都承旨封如故制
奉承基命实聨密勿之司协赞訏谟允藉老成之彦尔知略辐凑文武自将护漕日畿已高夙望尹民天府绰着能声伟兵略之深知属军书之旁午爰跻荣於农扈俾禀务於机廷夫帝王之道出於万全毫厘之差谬以千里其往殚於谋画务审当於事情矧尔世官必能济美可
朝奉郎行大理寺丞赐绯鱼袋蒋蔺可特授大理正制
廷尉之有正上而卿贰得以济其可否下而丞属得以纠其是非选任盖亦重矣尔明习宪度中外践扬能称蔚然叙进厥位益思尽心毋或枉挠俾迪於刑之中是为称职可
朝请大夫大理少卿陈景俊特授奉直大夫依前大理少卿制
朕惟国初王师底绩随军转漕如许仲宣王明皆以心计优裕兵食无阙见称於时着名史牒尔以列卿之望给饷辕门符离之师虽尚稽成効而将臣谓尔发軵有纪粮道不乏宜加旌异俾峻陟华秩视古元士朕於录人之劳则甚厚矣然方严戎备未决天诛正资材术之长共赴功名之会式摅素藴勉绍前闻勿谓赏行遽忘忠报可
淮东总领林祖洽依前司农卿同参计官制
总饷一道委寄匪轻比年以来将指亡状利源寖壅弊穴滋深方六师之在行期中原之克复益艰厥选宜得其人以尔智术疏通才猷强济蔚以老成之望居然敭历之多比进列於大农实参稽於经费就畀使权之重允资心计之优尔其屏去奸欺谨考出纳酌重轻之序适阜通之宜操赢赀以佐军不加敛而足用协济吾事嗣有宠褒可
朝散大夫直秘阁权发遣庐州军州兼管内劝农营田事主管淮南西路安抚司公事马步军都总管兼提领措置屯田专一措置提督修城陈耆寿依前官特授提举两浙西路常平茶盐公事制
帅守任十连之寄使者分一道之权远近虽殊委任则一尔材猷强济识虑精深擢正理官见称平允司惟省户方藉剸裁比求合肥牧御之良博询在廷公卿之论孰其试可佥曰汝宜旋以畿甸根本所关改畀山泽敛藏之事仍寓蓬山之直以为簜节之光尔其毋专盐筴之盈虚少振轺车之风采伫聆最奏毋负简知可
叶籈落直宝文阁罢淮南转运制
朕操赏罚以驭羣臣严黜陟以伸公论既纠弹之文来上岂典宪之告可逃尔见谓有才骤膺烦使盍循尽公之节以肩报国之忠矧馈饷所系匪轻而出纳奈何不吝始从薄责犹勉後图逮计簿之参稽致人言之弗置自贻伊戚朕岂得私尽镌寓直之清华姑俾免归於田里尔其阖门念咎改行涤心傥有路以自新亦讵容於终弃可
奉直大夫试将作监莆田县开国男食邑三百户陈守可依前官特授直秘阁荆湖南路转运判官制
朕鉴内重外轻之弊故凡更麾节以治最闻者必加收召而久於班列自诡民庸亦未尝不乐从之所以开公道厚风俗庶几内外之势均矧尔父佑我烈祖为中兴名相尔以谦谨克守家法出领郡寄入为省郎恬於势利蔚着贤闻诗不云乎惟其有之是以似之兹繇匠监寓直中秘将漕湖右以宠其行然外台纪纲之司当先振厉风采察吏臧否问民疾苦不但飞刍挽粟而已尚思懋勉以称临遣之意朕不汝忘可
朝请大夫试将作监孟纶依前官特授直秘阁荆湖北路转运判官专一措置提督修城诰
荆湘之间地远而民瘠闾阎之疾苦不得上闻朝廷之惠泽不能下究朕每恻然於怀故於选使尤重尔操行有守悃愊无华中外践更声绩弥茂繇省郎而长匠监未久也抗章力请自诡民庸俾寓直道出将漕重湖之北朕之德意志虑尔素知之矣其益励乃心咨询民隐考察吏治平其赋役明其政刑毋使州县并缘一切以重困吾赤子时汝之职往惟钦哉可
奉议郎秘书省校书郎魏了翁依前官权知嘉定府兼管内劝农事兼沿边都巡使借紫制
三馆储养异材以待不次之用优游岁月弗容以久近计更迭也尔西州之彦妙年收名第召寘册府直谅着闻朕将有试焉乃以便亲力请肆嘉志尚擢领潜藩有社有民少行所学奏最来上朕不汝忘可
降授朝奉郎淮南西路转运判官提领营田兼提领措置屯田专一措置提督修城赐绯鱼袋叶籈依前官特授复直宝文阁权江南西路提点刑狱公事兼本路劝农提举河渠公事借紫诰
朕惟国朝以忠厚待士大夫乐於录功急於忘过矧兴起事业之际尤爱惜人材之时尔奋自名阀通於吏道践扬中外方懋尔庸顷总饷西淮甫十阅月耗蠧亡艺殊骇听闻既洊致於人言姑少伸於邦宪起之闲废护漕辕门虽戎捷未闻而粮道无乏念驰驱之良勩岂劝赏之可稽悉还延阁之宠名付以江圻之臬事布宣寛大申理滞寃一道戚休系而施置其勉酬於恩意且勿替於家声可
朝请大夫直秘阁主管成都府玉局观彭演依前官特授荆湖南路提点刑狱公事兼本路劝农提举河渠公事借紫制
朕惟重湖之南比岁旱歉民不聊生或饥寒切身乃诖误而丽於辟每为恻然於心故於选使尤重以尔学识纯明器资端靖践扬中外时惟老成朕之德意志虑知之熟矣肆予命尔以祥刑之寄尔其体宁失不经之谊佩哀矜勿喜之戒平谳庶狱申理枉滞寛猛轻重咸迪厥中俾荆湘千里之远不异户庭咫尺之间是为称职嗣有宠褒可
朝散大夫京西路转运判官兼提刑提举常平茶盐公事兼提领措置营田屯田提举大路纲马驿程公事赵善鐻可依前官特授直秘阁权知襄阳军府兼管内劝农营田事主管京西南路安抚司公事马步军都总管兼提领措置屯田专一措置提督修城制
朕惟上流之形势莫重襄州之要冲高城深池雄峙昔年之守备聚兵积粟遹严今日之将屯思得干略之长庸副藩宣之寄尔宗枝挺秀吏事着称试以剧繁耸然风望属弄印之已久知游刃之有余爰畀左符作鎭南服尔其开布德信申固封圻时方须才矧擅间平之誉政先怀远斯得江汉之心益懋壮图式寛忧顾可通奉大夫知庆元军府事兼管内劝农使兼沿海制置使武昌县开国子食邑五百户赵善坚特授宝谟阁待制依前官职封如故制
五材谁能去兵方饬临边之备八柄爵以驭贵爰疏进律之恩矧候对之清班聨内朝之近侍式敷书赞庸示眷怀具官某属籍之英为吏而健蚤膺烦使寖历禁涂天府牧民曾稀鸣於桴鼓甬东制阃资坐控於鲸波适疆场之多虞选戎徒於诸道简稽有法期会靡淹爰峻陟於华聨示富褒於良翰虽义存体国初何意於论功然赏不踰时庶闻风而知劝祗承新渥益懋远猷可主奉吴益王祭祀多庆磨勘转观察使制
强本支之势每隆睦族之恩昭名器之公率考彝章之旧兹攽命数庸贲亲贤具官某迪德中和禀资粹美奉端献烝尝之祀推裕陵属籍之尊循榘度以无违繄仪刑之是赖阅时既久会课当迁其繇御侮之聨擢领观风之寄秩崇四品礼异庶僚惟乐善足以成信厚之风惟能谦斯可无亢满之累祗若予训益彰令名可
皇弟搢趁赴朝参除防御使制
朕笃本支继继之谊隆兄弟亲亲之恩睠乃宗英兹俶修於朝范辍繇环尹爰易畀於使名以尔岐嶷赋姿神明席庆系亲属近袭吾世父之休行治身端蔼矣成人之德夙承师於商学甫序位於周班将观表着之仪用陟扞防之寄协宗盟而在列聿昭麟趾之风指侯屏以折冲益壮犬牙之势祗予新渥懋尔令猷可
武经大夫马军行司右军统制秦诜改知光州制
朕遴简虎臣分司淮服缮兵训卒虽戎备之不忘和衆安民乃朕心之攸急以尔疏通详练重厚老成辍自戎行往寛忧顾光山为郡地接上游尔其体朕至怀思古良牧毋隳大信毋徇小利使德礼着而威惠洽边陲静而田里安则於委寄无负矣时乃懋哉可
新授枢密直学士知颍昌府钱遹落职差知滁州制
勅朕推择多士不次而用之庶几一德一心遵奉法度以隆太平其或蔽於匪彝自作弗靖邦有政典朕奚敢私具官某顷繇小臣擢任台属阅日未久致位六卿朕之待汝亦已至矣惟汝养交疑异怀贰弗讹紊乱是非诋沮成命致疑阍寺益觊超踰托铭党人罔徇廉节乃至匿丧请对?凟轩墀言路纠弹词垣论駮参验不爽良骇朕闻其褫职名黜守支郡尚为寛假往省厥愆可中大夫充宝谟阁待制知潭州军州事沈作宾可依前官特授试尚书户部侍郎赐封如故告词
六卿分职阜民莫重地官之贰大事在戎与祀适当经费之繁非素识於源流孰协司於泉货眷兹宿望锡以赞书具官某襟度粹夷器能宏裕昔襦今袴蔼腾郡国之风謡霜节星轺几徧江淮之使领顷资心计擢赞民曹满岁为真行正甘泉之从八命作牧尚分湘水之麾朕总万货以佐军兴规九筵而修宗祀虽每语国用而至日旰然戒言利事而析秋毫欲令庶邦惟正之供畴若予采肆求儒者已试之效佥曰汝谐矧尝寓职於松阶其亟予环於荷槖惟能敛不加而用足庶几本以固而邦宁当知敷教之官不但理财而已祗若明训勉宣令猷可
朝请郎知平江军府事兼管内劝农使会稽县开国男食邑三百户赐紫金鱼袋张泽依前官职特授龙图阁待制封赐如故诰
日甸承流缅想六卿之夙望河图候对首跻九阁之崇聨爰锡赞书式昭眷遇具官某天资端亮器度恢闳正色立朝咸服持衡之论至诚忧国每嘉削藁之忠逮晋长於七人遂疏荣於八座俄厌承明之直久从真馆之游未罄猷为罙深简注属中吴之择守起旧德以殿藩靡烦岁月之淹已载袴襦之咏俾还西清近侍之职增重右辅师帅之权均赋息民岂特销叹愁於田里训戎整备尚期壮屏蔽於京师庶几忧顾之寛不负保厘之寄亟祗涣渥伫徯最闻可
朝奉大夫敷文阁待制知鎭江军府事兼管内劝农营田使赐紫金鱼袋李大异依前官特授徽猷阁待制知婺州军州事兼管内劝农使赐如故制
京口据长江之天堑宝婺为东粤之奥区虽在上之委寄靡殊而为郡之逸劳有间惟吾近侍体此眷怀具官某蹈道至和秉心不竞践更中外饱着声猷顷迪简於朕知俾仪刑於禁路演纶词掖独称润色之工补衮谏垣备罄切劘之益少资雅望往护北门抚疲甿於疮疡之余饬戎备於襟喉之要屹若金汤之势蔼然襦袴之謡逮此弥年嘉而异最爰宠陞於华职仍改畀於便蕃名依日月之光身近斗牛之次与共理而安田里尔宜懋於循良用所表而补公卿朕敢忘於褒选可
中奉大夫守国子监祭酒兼中书舍人雷孝友依前官特授权尚书兵部侍郎兼中书舍人制
司马之典邦政盖分职於六卿内史之赞王言实参华於两禁矧经理图宁於戎略而播告思奋於人心匪得全材曷膺妙选具官某夙推奥学蚤擅英声汉儒通世务之宜雅高敭历唐文为名家之冠蔚有典刑嘉韬緼之素深久徊翔而难进再仪班着罙畅风猷领教东胶士识在三之训演纶西省时称共二之能简自朕心跻於迩列其以夏卿之亚仍兼词掖之真惟甲兵之问方倚訏谟而号令之敷实资大手当使军实悉加於申儆庶几帝制复见於坦明周室修戎赖祈父爪牙之助郑人为命繇子产润色之功勉企前闻嗣对休宠可
赵淳兼京西北路招抚使制
具官某朕分命虎臣规恢鸿业顾师衆以顺为武何若有功俾人心惟惠之怀不战而胜爰示抚绥之意式隆委寄之权尔资禀骁雄信根忠义韬略不专於纸上机权自得於胸中夙扬境外之声益耸戎昭之望方中原襁负而至属大将鼓行而西载念吊伐之师当以辑柔为本矧遗黎求脱於苛政如赤子思见於慈亲亟进复於故疆以就将於隆指昔邓禹勤於劳徕而三辅归之号百万衆刘琨长於怀纳而一日降者至数千人虽坚凝之尚难皆招携之为急尔其奉诏出塞毋专略地屠城谕以二百载涵养之恩闵其七十年沦陷之久凡天戈之所指曾秋毫而无伤庶乘荆楚之云从行见关河之响动傥中兴之有日岂上赏之踰时可
郭倪兼山东京东路招抚使制
朕分命虎臣规恢鸿业属中原襁负而至俾大将鼓行而东箪食壶浆以迎王师谅喜官仪之复见停车驻节以劳父老当如时雨之来苏爰因授任之名丕示招携之意具官某沈鸷而识兵势仁勇而得衆心带砺相传不愧西平之勲阀日月可冀方推郭氏之功名辍委寄於岩疆总兵民於阃制小试囊中之略大扬境外之声慨念吊伐之师当以辑柔为本矧遗黎求脱於苛政如赤子思见於慈亲宜进抚於故疆以就将於隆指尔其奉诏出塞毋专略地屠城延见吏民闵其七十年沦陷之久开布德信谕以二百载涵养之恩凡天戈之所临虽秋毫而勿犯庶几云合响应之势不待尺攻寸取之劳傥茂勲之有成岂上赏之敢吝可
降授中大夫吴兴郡开国公食邑二千五百户食实封四百户赐紫金鱼袋钱象祖可依前官特授知绍兴军府事兼管内劝农使充两浙东路安抚使马步军都总管塡见阙封食实封赐如故诰
朕注意东藩妙选贤牧一日去良弼已渇想於仪刑十国以为连兹式隆於屏翰趣颁命綍庸示眷怀具官某厚德鎭浮闳材经远山河带砺世藏盟府之勲鼎铉谋谟业绍祖风之懿素守确然於金石见几炳若於蓍龟亶惟文武之兼资尽付枢衡之二柄夙夜勤疆而竭节士马储斥而备谙和羮尔惟盐梅方赖同心而辅政美疢不如药石益知逆耳之为忠朕昭掲大公肆畴夙望自今我其立政尚克询猷乃心罔不在王俾之自近其起长沙之谪往怀会稽之章矧先正保厘犹想棠隂之旧而家山属迩何殊昼绣之荣宜循塡抚之余规亟奏中和之最课噫丙夜思治民之本暂烦分陕之行衮衣使我公之归宁俟朞年之久祗膺茂渥勿替初心可降授中奉大夫提举江州太平兴国宫归安县开国男食邑三百户赐紫金鱼袋倪思依前官特授试尚书礼部侍郎兼直学士院封赐如故制
北门之号内相独高两禁之聨南宫之列中台尤重六卿之选兼践清华之职必归鸿硕之儒矧已试之可观宜师虞之允穆具官某天资鲠亮德履粹温学广闻多绚卿云之巨丽曲高和寡抱牙旷之余徽蚤膺烈祖之深知尝缀先皇之近侍逮予初政擢正禁涂自一远於周行俄十踰於岁龠宣劳钜屏所至受恩均逸殊庭何必在已嘉尔後凋之操怡然难进之风朕重惜人才广开公道将济中兴之盛业其惟衆正之在朝有如宿望之孚可後趣还之命况礼文犹阙政资国典之讨论诏令惟行期使人心之感动爰复青氊之旧俾还紫槖之真久不见生方虚夜半席前之问何以告朕谅非野外绵蕝之仪益懋远猷式昭异睠可
通奉大夫充宝文阁待制知潼川军府事兼管内劝农使提举潼川府果渠州怀安广安军兵马巡检盗贼公事延陵郡开国侯食邑一千六百户食实封一百户吴总依前官特授尚书工部侍郎实封如故制
朕规恢远业遴简从臣肆畴勲阀之贤茂着师垣之绩兹峻跻於起部爰申锡於赞书具官某识造几微才兼文武早际风云之会入陪鸳鹭之行逮历试於节麾亦备宣於劳効眷而诸父首佐中兴力控扞於西邮志殄亡於北敌保百年梁益之险皆一门兄弟之功嘉乃後昆克济世美惟其有而是似朕亦念之不忘矧吾延阁之华聨久缀内朝之近侍趣加馹召俾正槖班器械咸精其能方饬修於戎备谋猷入告于后其务罄於忠规可
太中大夫宝谟阁学差知庐州祥符县开国子食邑五百户赵师依前官特试工部尚书知临安军府事兼管内劝农使充两淛西路安抚使马步军都总管封如故制
六卿率属聿严平土之司万国承流莫重神臯之寄肆求已试允副畴咨老成重於典刑盖践班聨之旧吏民服其威信载观弹压之新具官某智略沈深风神峻整轻车熟路翼乎如遇顺风错节盘根恢然其有余地久剸繁而治剧旋入从而出藩履声已近於星辰最课尝司於辇毂朕惟京邑之难治盖自汉世而已然前有赵张後有三王固已不全而不粹久者年岁近者数月未闻至再而至三惟卿之才屡试而见其除冬官之长往殚天府之劳献纳论思岂止及百工之事耳目方略尚能折千里之冲可
太中大夫试工部尚书兼知临安军府兼管内劝农使充两淛西路安抚使马步军都总管兼点检户部赡军激赏酒库祥符县开国子食邑五百户赵师特授通议大夫依前职封如故制
五材谁能去兵方饬临边之备八柄爵以驭贵爰疏进律之褒申锡赞书式昭眷遇具官某才推时杰望耸宗英三入承明亶谓仪刑之旧重来辇毂更高弹压之威顷制阃於东藩属选徒於吾圉顾简稽之有法曾期会之靡淹肆畴茂勋俾进崇秩虽位超八座於论赏以何心而身率列侯庶闻风而知劝勉祗宠渥益告辰猷可宝文合学士通议大夫知建康军府事兼管内劝农使充江南东路安抚使马步军都总管兼营田使兼行宫留守司公事河内郡开国侯食邑一千二百户丘崈依前通议大夫特授试刑部尚书充江淮宣抚使封如故诰
朕遹追贻谋思广继伐会诸侯复境土顾此义之甚明非上智必英豪待其人而後济畴咨惟允委寄宜隆盖威名资实在素望而已孚则号令指麾不崇朝而改观丕昭使指申锡命书具官某夙擅俊杰之称少推公辅之器览神州而太息嘉有志於中原遗後嗣以敷求实受知於烈祖凛芒寒而色正嗟才大而用难沐雨栉风贯四时而柯叶不改批却导窽解千牛而刀刃若新辙环几徧於域中风采耸闻於天下久矣山东之高卧崒乎江表之伟人乃以在王室之心幡然当留都之寄而御下简易折冲精神虽并边纷羽檄之驰而列郡无犬吠之警朕惟四海想中兴之美三军惟谋帅之难岂应元老之壮猷坐视羣工之血指其进陞於常伯以尽抚於成师噫制胜如奕碁虽工拙之各异持兵犹盘水在审量之为先惟卿涵蓄之累年加之踌躇而四顾必有多算成此万全虽爵禄未足以待贤而竹帛永垂於不朽其体至意伫奏肤功可
通议大夫试刑部尚书充江淮宣抚使河南郡开国侯食邑一千二百户丘崈特授通奉大夫守刑部尚书差遣封如故制
宣威戎阃倚制敌之良图会课吏铨有陟明之彝典虽非尊贤之道实昭励世之公具官某识远而虑微器闳而用大望高诸夏掲晓汉之长庚身鎭衆浮屹春涛之砥柱敭历三朝之旧仪型八座之聨方凝耆定之勲允赖折衷之略养威持重信金城无踰老臣委任责成致匈奴不敢近塞抚江淮而按堵虽草木以知名兹诹律於攸司俾晋阶於三品第汉臣之最姑酬积阀之劳褒申伯之功迄济中兴之美往祗予命益究乃心
降授敷文阁直学士通议大夫知潼川军府事兼管内劝农使兼提举潼川府果渠州怀安广安军兵马巡检盗贼公事小溪县开国子食邑五百户杨辅依前官特授知成都军府事兼管内劝农使充成都府路兵马都钤辖兼本路安抚使封如故制
朕总擥羣才注怀旧德当馈而为之太息侧席以迟其来归惟北顾之未宁念西邮之尤急任方面者专於控御既属我枢机之臣护根本者要在抚绥宜咨於笔槖之望并加隆委靡限彝章具官某端厚足以鎭浮刚方足以立懦恬澹无欲素高难进易退之风从容有常可谓特立独行之士入从则忠言劘上出藩则专利及人岿然故国之灵光独殿当今之诸老虽朕渇闻於辰告顾时方重於坤维勿烦制阃之劳特领牧民之寄东西惟命足寛旰食之忧富贵何心岂羡昼游之乐利害熟则罢行甚易威信着则设施不劳少须最绩之闻嗣对延登之宠可
资政殿学士通奉大夫知兴化军府事兼管内劝农营田使充利州东路安抚使马步军都总管蜀郡开国公食邑二千六百户食实封八百户费士寅依前官特授知潼川军府兼管内劝农使兼提举潼川府果渠州怀安军广安军兵马巡检盗贼公事封食实封如故制
倚良翰以筹边允藉弼谐之望择奥区而易鎭式隆体貌之恩密聨乡部之荣均号坤维之重载嘉旧德用畅明纶具官某雅量鎭浮通才周变渊乎似道器涵金玉之纯立不易方材挺栋梁之任自翺翔於禁路遂晋躐於政涂夙夜竭节以尽公协赞万几之务帷幄运筹而决胜坐折千里之冲久殚王室之勤旋曳汉中之组甫临阃制坐息边萌爰奬殊庸就更钜屏护西秦之险隘屹若长城抚东梓之沃饶恢然余刃昭予注想为尔相攸暂烦卧护之行亟奏偃藩之最噫高屋建瓴水之势朕方务於外攘庶民臻田里之安尔尚修於内治眷惟哲辅奚徯训词可
朝议大夫焕章阁待制潼川府路兵马都钤辖兼本路安抚使知泸州军州兼管内劝农使赐紫金鱼袋刘甲依前官知兴元军府兼管内劝农营田使充利州东路安抚使马步军都总管赐封如故制
当一面以缵戎式倚金汤之固遴羣工而选牧孰踰簪槖之英肆隆易鎭之恩庸懋干方之绩具官某望高时隽志在本朝智略凑前每推诚於献纳文武为宪俄自诡於翰藩粤从叱御之行罙见壮猷之展荆州植纛端有去思泸水出符已歌来暮朕辑宁王度巩固边邮厥今阃寄之雄无若汉中之地惟天设险瞻劒阁以犹存衆志成城得宝臣而可恃特俾帅权之重仍聨禁路之华顾眷倚之方深实修攘之允赖因利乘便势难易於建瓴和衆安民备莫先於彻土期寛忧顾嗣对宠褒可郪县灵护庙显佑顺泽王加康济二字制
朕惟一时特起之才勲业不大见於世则虽千载之下精爽犹弗忘乎民虽幽显之有殊宜位名之必称某神生有封侯之相属当唐室之衰收复之功屡书盟府专征之钺尽护东川敬宣之憾未酬守亮之兵垂衂齎志以往庙享是宜以生平拨乱之心为身後及人之绩水旱疾疫之有祷肸蠁潜通而弗违既胙真王载加褒字念夙怀於康济盍昭述於形容岂惟梓潼之人凡我西南之壤悉繄隂骘永孚于休可
灵佑瑞泽王加广济二字制
载观前史有伟二难一时自奋於功名六纛相传於掌握方其引杯看劒视死如饴无非捐己为人处心以义故英风之不冺虽亿载以常存某神刚果而甚儒雍容而能断遭李唐之讫籙值羣狡之并吞不忍以七万人之兵苟利夫数千里之地镜堂忼慨阖境生全至今棣萼之威灵犹庇梓潼之黎庶曰阳曰雨是祷是祈既屡奏於隂功宜申加於显号繄岂片言之能述姑慰远民之所依尚克顾歆益垂默相可
盱眙军?山庙龙王宣抚司申王师渡淮祈祷平善收复泗州赐威济庙封忠佑侯制
勅具神某天心助顺神物效灵朕申整六师奋张北伐方长淮之利涉指泗水以于征城以迎降市不易肆嘉乃隂相之力可稽褒崇之荣启真爵於侯封涣徽称於庙貌敢徼後福用迄骏功可
佐神赞利忠惠协应昭绩侯加封翼惠公制
尔神弗爽来宾之约卒飨血食之隆以他年谊槩之相从宜今日隂功之有助生死一意幽显均荣肆兹申侈於神休亦俾陞华於爵列益祈默赞永答恩徽可黎州汉源县武威庙英勇灵济普应公加封显惠二字制
朕惟山川英灵之气不以幽显而或殊故其聪明正直之心虽阅生死而弗变俨乎如在感焉遂通尔神济先主於艰难招羣携於纷纠後先诸葛扶植炎刘凡当时仗义以有为皆一意为民而除乱精诚所寓亿载常存至今呼吁以有祈殆若形声之相应震电讋羌戎之寇甘霖苏旱魃之灾威惠允孚功效茂异宜申加於美号庸昭报於神休尔尚服我宠光保兹西土可
神妻封协惠夫人制
朕教民美报咸秩无文矧妇爵固贵於从夫岂祝嘏尚稽於锡号尔夙怀懿德克配明神睠灵异之屡书繄相成之有道位名未称郡国以闻新命服於小君订徽音於协惠答扬并贶式赞晏娭俾西土之常祠弥亿年而罔替可
神子昭烈侯加善佑二字绍休侯加善助二字
蜀志载马鎭南二子而不着其行事以蜀人崇敬之心一方庇赖之绩其能隂佑嘿助无忝厥绍信矣夙践元侯之爵兹申褒字之荣宠辑一门祀绵亿载作其祝号亦求有辞可
广安军岳池县灵济庙昭应孚惠利泽侯加忠靖二字诰
梓潼之漕臣来谂於朝谓彼邦频岁旱乾藉神之威化沴为和人以有年美报是宜朕徐考其素则尔神遯世之士也生不可荣以禄死何所事乎名然凿岩聚书学道爱人百不一施齎志以往神宜未忘乎民朕其敢忘於神乎因元侯之故封加新称於八字以着祈享以慰依归尚其顾歆汔垂庇佑可
神父严德威远显庆侯加昭灵二字诰
荣亲人子之常情报本国家之盛典幽明虽异宠数则均某神积庆一门发祥二嗣生任专征之寄棣萼传辉死当庙食之严英灵茂着凡我梓潼之生齿繄而父子之垂休郡国以闻功状甚伟既疏恩於并命宜归美於所尊爰加八字之称庸极元侯之宠庶几降鉴永庇我民可

[book_title]卷三
<集部,别集类,南宋建炎至德佑,後乐集>
钦定四库全书
後乐集卷三　　　　　　　宋　卫泾　撰内制
钱象祖辞免参知政事不允诏
勅具悉古有格言共政其惟图旧时方多事强本斯可折冲卿德钜才全器闳识远身历三朝之久望参诸老之间自陟进於枢衡益具曕於岩石比颁召节入侍经帏屡陈造膝之嘉猷莫匪济时之急务与其养恬祠舘以奉清闲之燕孰若密禆庙论以究图囘之勲爰考师虞复陪鼎席昔宋庠之於庆历公着之在元丰皆以宣力四方再登两社迄臻大用俱为名臣朕之遇卿抑何异此其殚素藴勿徇冲怀所辞宜不允
钱象祖再辞免参知政事不允诏
省表具悉人君虚己任贤惟推诚而相与贤者得时行道岂辞位以为高卿出入三朝险夷一节曩因去国每兴当馈之怀旋起殿藩即下趣归之诏衆方想闻其风采朕尤喜见於仪刑自聆啓沃之规罙识忠诚之藴属政涂之虚位畴物望以登庸夫思之至故用之为不轻信之笃故待之为无间厥今北敌虽求和而备御不可以暂弛西陲虽耆定而控御宜急於良图所当惜日而有为庶赖同心而共济深谋远虑方与卿等勉之曲谨小廉顾岂朕所望者所辞宜不允仍断来章
赐资政殿学士中大夫知隆兴府充江西路安抚使程松辞免除资政殿大学士四川制置使兼知成都府恩命不允诏
勑程松省所奏劄子辞免除资政殿大学士四川制置使兼知成都府恩命事具悉维昔择建蜀牧必属侍从名臣其自二府临镇者由乾德至今裁六七人其选不益遴乎卿以英髫早跻严近竭节匪躬有排奸之勇持平处正真凝重之才訏谟斗枢之庭已畴硕望奉使井络之域亶藉忠亲用加学士之大称全付西南之钜屛宠灵特异节制加尊维文翁化俗之方本於劝学若武侯经远之略先在养民寛予顾忧咨尔多算况王事靡盬义不得辞人才至难无出卿右当思养志之孝无靳叱驭之勤所辞宜不允
辛弃疾辞免除兵部侍郎不允诏
勑具悉朕念国事之方殷慨人材之难得外而镇临方面欲藉於威望内而论思禁列将赖於訏谟熟计重轻之所关莫若挽留而自近卿精忠自许白首不衰敭历累朝亶为旧德周旋剧任居有茂庸建大纛以于蕃趣介圭而入觐虽戎阃正资於谋帅而武部尤急於需贤勉图厌难之勲宜略好谦之牍所辞宜不允
赐通议大夫丘崈辞免除刑部尚书充江淮宣抚使不许辞免恩命不允诏
勑丘崈省所奏劄子辞免除刑部尚书充江淮宣抚使不许辞免恩命事具悉朕惟义不可以不明功固当於驯致矧乃世讐之未复适兹边衅之屡闻不得已而兴师顾莫先於图旧以卿躬士衡之明监有公瑾之盛心閲历之多素存谨重忠义所激靡辞剧艰属虚中权无逾宿望俾尽提於戎律仍进陟於文昌惟威名之独高谅施设之易信叩囊底之智姑借重於疆陲摅堂上之奇伫折冲於廊庙禆赞自诡何言之谦所辞宜不允钱象祖辞免兴复元依旧知绍兴府不允诏
勑具悉昔黄霸守颍川尝贬秩八百石久之宣帝思霸长者为下诏褒扬复秩中二千石所以重师帅之任而风示天下也矧卿夙居邻辅起镇东藩十连资屛翰之勲千里徯中和之政傥微文之是徇非崇秩之尽还则恩礼未昭吏民安仰岂称朕礼貌大臣之意乎亟祗茂恩毋事多逊所辞宜不允
钱象祖辞免召赴行在不允诏
勑具悉朕思靖边氛兴怀旧弼卿精忠体国沈虑识时召自辅藩倚摅贤藴矧淛河之东密迩王室谓宜朝受命而夕引道胡为上章以疾来谂惟吾股肱之望义均戚休毋徇一身出处之私勉副公朝图任之切正兹渴想其略撝辞所辞宜不允依已降指挥疾速赴行在不得再有陈请
钱象祖辞免再知绍兴府不允诏
勑具悉朕惟旧弼实心腹之臣辅甸廼股肱之郡方起贤而自近矧谋帅之维难卿久践政涂亶为民望绸缪万务具殚夙夜之勤翌赞远图隐若深长之虑粤从去国每切兴怀兹稽舆论以赐环亟俾东藩而制阃徒得君重庶期忧顾之寛其沃朕心式示来归之渐成命胡稽於俟驾冲襟尚执於循墙宜体国事之重轻勿泥身谋之出处其蠲巽牍以对茂恩所辞宜不允不得再有陈请
钱象祖乞祠禄不允诏
勑具悉卿环望宏材为时柱石深谋远虑为国蓍龟起之辅藩规以自近寛大平和之政七郡之民安之缅想棠隂益彰世德矧神明之方壮奚疾恙之能侵胡为抗疏之闻遽动赋归之兴河东吾股肱郡端赖於分忧望之古社稷臣岂忘於图旧勉腾治最难徇冲襟所请宜不允
赐复庆远军节度使差充镇江府驻劄御前诸军都统制成闵辞免加食邑食实封恩命不允诏
朕吁俊以尊上帝非惟常伯常任是赖亦惟赖虎贲之长越在外服简恤尔士尚廸果毅以登乃辟肆予一人汝嘉用承天休赉尔多邑诞告有衆咸曰允哉毋或固辞共朕之诏所请宜不允
赐成闵上表再辞免加食邑实封恩命不允不得再有陈请诏
王者公予夺以驭臣人臣明辞受以事上古今之通谊也日朕躬郊拜贶均惠文武有怀宿将总戎於外虽无侍祠之劳而有制阃之功载加多邑以溥吾恩非妄予也卿其可异衆而独辞乎所辞宜不允不得再有陈请
杨炳辞免除权吏部尚书不允诏
勑具悉天官冢宰之职历代以来班序常尊至唐以宰相兼领岂铨综之得失关人物之盛衰匪望实素孚识鉴精敏莫副兹选卿秉心端亮履行粹夷论事有争臣之风掌诰得王言之体比繇小宰之任摄承常伯之班繄尔宣劳於今弥岁处剧烦而有裕嘉平允之着称官无滞淹吏革谩隐肆畴已试之效孰如因任之宜昔山涛密啓公奏而举无失才左雄收异登奇而号称孤絶勉希前躅勿事逊辞所辞宜不允
杨炳乞祠禄不允诏
勑具悉文昌八座接武四近进退之际重轻系焉属当多事之秋尤藉老成之望卿学识纯茂履行方严亲被简知徧仪华要比陞班於常伯仍冠席於迩英铨综擅平允之称诵说广缉煕之益亹亹忧时之论惓惓体国之诚虽寇盗之潜奔正事几之宜察盍摅至计叶济远图矧精神之方强奚疾疚之为累遽祈均佚良咈眷怀安服厥官姑惠予采所请宜不允
杨炳辞免宝谟阁直学士宫观不允诏
勑具悉朕惟魁垒老成之望禁路所推出入进退之间礼貌宜异矧挽留之弗获尤眷宠之当加卿位冠文昌时称夀隽敭历衆职周旋八年方倚重於典刑遽恳祈於间佚神明犹壮衆惜孔戣之得归官政闵劳难强汲黯之为郡爰峻班於延阁以增贲於真祠既自取之甚廉胡抗辞而不已亟祗成命其略撝函所辞宜不允
吴总辞免除工部侍郎不允诏
勑具悉中兴以来元勲宿将孰如卿家父子兄弟朕方慨慕前烈规恢远图顾瞻周行有如象贤独无在吾左右者是岂念功之意哉矧卿才略优裕识虑精深出入三朝更践惟旧列职延阁通班禁路踰二十年可谓老成之彦召从帅阃俾贰冬卿积望既高佥言咸允属时多事尤赖世臣益肩报国之诚毋负敎忠之训祗予宠渥奚以辞为所辞宜不允
吴总辞免吏部侍郎不允诏
勑具悉国朝班院自元丰以来小宰分职而治员多阙少法密文繁惟武选为剧吏缘为奸人受其弊非得疏通明练之才何以甄别流品擿发隐欺卿毓德名门世济其美践敭中外资望甚高仪图尔庸留以自近虽禁途密勿均倚告猷然起部优闲未殚闳藴其以缮修之暇往参铨综之公佥论既谐巽函宜略所辞宜不允
吴总辞免知鄂州不允诏
勑具悉鄂渚上流旁连蜀汉下控吴楚自昔用武之地在今择守尤难卿被遇四朝险夷一节召寘从槖出赞元戎方倚壮犹勉从外补与其远司於榷牧孰如近畀以蕃宣矧尔旧游谅多遗爱将肃清於氛祲抑有赖於威名忠报是图谦辞宜略所辞宜不允
薛叔似再辞免端明殿学士侍读依旧湖北京西宣抚使不允诏
勑具悉元戎重寄襄汉上流非望实在衆人之先论议考平日之素不以轻授卿秉持一节际遇累朝期尽瘁於国家曾何心於利禄比繇谕旨就畀宣威俄涉历於三时殚勤劳於庶务属北兵之入寇在忧顾以方深朕惟责之专者礼宜优任之隆者位必称是用通班秘殿视宠政涂肆体貌之有加谅观瞻之益竦庶收来効迄展壮犹撝章屡腾贬损特甚盍体朕责成之意顾岂卿辞官之时勿复重陈亟其祗拜所辞宜不允不得再有陈请
招抚使郭倪乞赐重行窜责不允诏
勑具悉倚重戎昭方懋安边之略力陈私谊忽腾引咎之章卿夙负雄材蔚为名将父子相传於忠孝後先接武於岩除将收地於河湟俾护屯於淮浦属偏师之失律於军制以当明谅忧国而忘家岂以恩而掩义虽因嫌而自别顾奚罪之可归矧今巳廹於秋防赖尔用张於士气若过形於贬损何所望於激昂其体至怀勉图伟绩所请宜不允
张岩辞免除知枢密院事不允诏
勑具悉周用吉甫文武为宪於万邦汉得留侯帷幄决胜於千里矧图囬於远略端倚赖於訏谟匪畴经世之材曷冠神枢之任以卿纯诚许国茂识爽邦两践政涂有同寅协恭之助久禆几省多折冲厌难之谋罄竭一心周旋历岁属政事之修欲攘於外侮而甲兵之问方至於庙堂傥任责之既专庶成功之可必惟卿夙陪宥密当有先定之规摹身寄安危爰俾进参於心腹顾允谐於师锡且益耸於民瞻其即钦承无庸冲逊所辞宜不允
张岩再辞免除知枢密院事不允诏
省表具悉朕惟文武之柄虽异股肱之寄实均盖闲暇必先政刑之明而兢业尤以时几为急矧机会之投间不容发而樽俎之问期於折冲虽以兼资之上才抑当不分於用智庶几算无遗策动有成功卿沈审善谋忠诚体国粤自风宪纪纲之地置诸疑丞辅弼之聨出入八年险夷一节属孔棘於我圉期肇敏於戎公肆图共政之良俾正元枢之任盍祗休命奚徇冲襟若以尽瘁为劳则今靡烦以它务傥谓不能者止则昔已着於茂庸佥言允谐朕志先定拊髀而思颇牧舍尔其谁稽首而逊夔龙岂予所望宜蠲来牍迄展壮图所辞宜不允仍断来章
李壁辞免除参知政事不允诏
勑具悉昔乐正子为政贤者喜而不寐段干木在朝敌人莫敢与争盖惟吉士斯劢相我国家用真儒廼无敌於天下匪负楝隆之望曷禆柄任之图以卿夙着家声蔚有时誉文章规姚姒之上忠信行蛮貊之邦非道不陈於前言皆可复廷臣无出其右政将焉归矧时庶事之方殷必待宏才而共济既选衆而後用顾於卿而何辞万几之繁冀寛当馈焦劳之念一命而俯此岂循墙逊避之时宜体至怀亟祗成命所辞宜不允
李壁再辞免除参知政事不允诏
省表具悉朕惟图任共政期於补弊举偏属多事之未宁得一贤而为重然望治虽切量才实难务因循者或怠於事功锐进取者又踈於谋略患在文具无恻隐之实思得忧国如饥渴之人其心纯於爱君而不徇名其智足以周物而无滞虑畴若予采信莫如卿爰自秩宗擢参宰席谨纪纲赏罚之柄惩苟且欺诞之风赖尔同寅惟今急务有用我者期月而可尚窃迟之若命官以相逊为能非其时矣矧千载休期之难得而先正教忠之谓何其絶撝函益摅素藴所辞宜不允仍断来章李壁辞免权监修国史日历同提举编修勑令不允诏
勑具悉朕惟史有三长提纲尤重法垂一定载笔实严汉命酇侯约讲画之规唐?元龄专纂修之任自昔必资於近弼矧今允藉於鸿儒卿文摹六籍之华学继诸贤之统俪二班之父子相承笔削之谨严考三后之源流素达礼刑之表里参陪机务方懋远猷典领策书宜膺隆委况编年有世传之法而着令以经术为宗讨论虽列於羣工折衷盍归於良辅裁其义例伫成一家之言凡厥条章务述累朝之旧既孚衆望奚事多辞所辞宜不允
李壁乞祠禄不允诏
勑具悉朕惟国家待遇二三大臣之礼与百官执事异盖所以托股肱心膂而与之同休戚也去就之间奚可轻议卿以安石之文雅济德裕之经纶比与政机实从人望属时多虞警奏日闻赖卿推诚协心毕力尽瘁方内略定朕甚嘉之何嫌何疑遽欲求去且逆党尽诛边尘渐息信如卿之言矣独不为朕讲求安辑之方经理之政乎朕思与卿等宵旰图治日谨一日庶几安不忘危底於绥靖从容引疾自为计得矣而非大臣体国之义也益殚忠虑毋徇小廉所请宜不允
倪思辞免礼部侍郎兼直学士院不允诏
勑具悉朕焦劳图乂寤寐求贤矧予两禁之英允矣三朝之望久退安於真馆诚渴想於辰犹且岁属亲祠时当多事缉熙典礼期以接三神之欢播告训辞将欲鼓四方之动端赖寅清之助孰踰润色之长皆尔故官实谐师锡倚须前席之问宜不俟驾而行奚徇谦怀尚稽成涣所辞宜不允
皇伯嗣秀王师揆加食邑实封制
门下朕肃时禋祀裒对神祗稽经循大报之彛练日得中辛之吉祖功宗德聿严升侑之仪帝系皇支咸在骏奔之列眷言伯父克相祲容爰首锡於徽章用答扬於景贶诞旉明命亶告治朝具官某属近而行尊身端而行饬炳玉质金相之美衍银潢璿萼之辉父子象贤袭王封於檇李弟兄竸爽绵世德於常华宠光萃於一门恩意隆於九族騂旄茸纛峻元戎节制之权赤舄绣裳视上宰班聨之贵甲第迩阙庭之邃夀宫仍使领之荣喜见仪刑时趋表着当总章之展采率公族以侍祠翼翼其隣嘉廼温恭之度雍雍以相辅予陟降之容迄用有成以作尔祉拓丰租於干食加真采於圭腴於戏服冠履而祀明堂东平实陪於汉礼分脤膰而亲同姓滕侯宜长於周盟益追孝於前人式永绥於令誉可依前皇伯奉国军节度使开府仪同三司充万夀观使嗣秀王加食邑七百户实封三百户主者施行
皇太子荣王曮加食邑实封制
门下朕绍列圣之诒谋荷皇穹之申命护奉宗庙社稷靡遑康宁以承上下神祗罔不祗肃考三岁严禋之制崇九筵毖祀之仪礼备乐成精意孚於肸蠁仁滂施厚膏泽沛於黎蒸眷予主器之良宜守均厘之锡诞?丕号旉告大廷皇子具官业尚淳修性资英敏咸韶濩武韵凝钟律之龢璜琉圭璋体具隂阳之粹亹亹尽事亲之孝孜孜殚就傅之勤密陪侍膳之恭尤笃含饴之爱嘉温文之日积信岐嶷之天成鼎席参华视上宰班联之峻坤维赐履焕真王典册之荣疏宠寖优处穷罙恪兹当杪秋之吉廼竣重屋之祠孰共迓于鸿禧念莫踰于元嗣爰举邦彛之旧载加井赋之新於戏用德而典神天既格三灵之贶受祉而施孙子永绵百世之基茂对徽章益绥令誉可依前皇太子威武军节度使开府仪同三司荣王加食邑一千户食实封四百户主者施行
皇伯检校少保师垂加食邑实封制
门下朕卜季商之吉蒇重屋之仪涤虑俨乎斋房承神娭乎熉幄祼将有庙祖宗顾歆陟降在庭天地昭假载省眇冲之质敢专福祉之蒙茂举庆条宜先族老具官某禔身端慤廸德粹纯神明袭帝胄之华传芳元凯博雅佩诗书之训俪美间平源愈濬而流长行既尊而属近贰公宏化峻参左棘之班授钺总戎丕拥六旌之重真馆久颐于闲燕寝园祗奉於烝尝适亲圭币之祠实相豆笾之列伟肃雍之秉德陪献飨以展容念刘氏祭酒之贤厚周室执膰之赐中加邑采并实井腴於戏美万物之能盛多既荷绥成之贶亲九族而致禋祀庸彰笃叙之恩祗服宠光益隆夀嘏可依前皇伯检校少保定江军节度使提举佑神观兼充秀安僖王园令秀王位检察尊长天水郡开国公加食邑五百户食实封二百户主者施行
皇叔保康军节度使师禹加食邑实封制
门下朕采冬官之遗制饬秋飨之上仪念王者之行明堂既达馨香之荐若天子而谓叔父当隆亲睦之恩矧陪显相之劳与觌煕成之佑肆颁褒綍用涣徽章具官某色裕而气龢体庄而资粹父子袭璇源之系不陨其名弟兄聨棣萼之芳则笃其庆眷礼优于三圣宠光华于一门孜孜殚信厚之诚亹亹廸中和之行建旄外屛有华秉钺之瞻诏禄内祠罙谨祝厘之奉属严禋之备举鬯精意以潜通克竣祼献之容亶自肃雍之助加爰田而奠食衍井赋以陪腴於戏敛时五福用锡庶民敢专乡神之贶岂无他人莫如同姓宜首均家国之休勉廸前猷永绥令誉可依前皇叔保康军节度使提举佑神观天水郡开国侯加食邑五百户食实封二百户主者施行
随龙保成军节度使谯令雍加食邑实封制
门下朕循累圣之彛章袚九筵之嘉荐鋗土鸣而应律逶迤雅奏之谐黼绣张而承神彷佛高灵之堕方举钦柴之礼肆兴伐木之恩褒我信臣锡之惠衎具官某才猷敏劭德度粹温蚤依日月之光亲际风云之会西平有子蝉联增庆阀之华代邸修功密勿侍禁廷之邃威仪?於上合表着肃於昕朝自履满盈愈思谦畏清都绦阙燕珍馆以祝厘簜节琱戈拥斋旄而制阃属时毖祀相我祲容其因渥泽之颁申衍爰田之赋以彰眷遇以耸观瞻於戱备物可以告神明既聿怀於多福友贤而不遗故旧兹大赉於善人祗服茂恩益坚冲守可依前随龙保成军节度使提举万夀观临海郡开国侯加食邑五百户食实封二百户主者施行
保信军节度使吴琰加食邑实封制
门下朕系隆景命祗遹先猷布政颁常仿黄帝合宫之制配天尊祖乘素商肃物之辰百礼洽而熙事成六乐谐而淳音畅克相祲容之举实繄左戚之良舍爵书劳扬廷敷号具官某谦冲而自牧和裕而不流诵读诗书雅有游居之乐制节谨度不为富贵之移载念中兴之母仪孰踰宪圣之家法拥立禀帘帏之训计安深社稷之功肆尔一门冠於四姓仲叔季弟交辉槐棘之聨累将重侯鼎列簪绅之盛自涉斋坛之峻退安珍馆之熙誉处罙休典刑靡坠适讲严禋之礼有来助祭之勤载衍爰田以华茂属於戏赐文武之胙在周人先异姓之封褒凑溆之贤在唐室有同日之拜益绥吉履勉廸殊徽可依前保信军节度使提举佑神观广陵郡开国公加食邑五百户食实封二百户主者施行
少傅吴瓌加食邑实封制
门下朕推尊祖敬宗之心以灵承上帝宪规天矩地之制以祗事合宫祀以一纯二精穆卜素商之杪申以三斋七戒吉蠲熙礼之成眷言四姓之英宜洽百神之祉诞旉纶綍亶告神緌具官某靖重而端庄忱恂而谦厚聨芳棣萼夙推吴凑之最贤流泽椒涂时廼太任之近系累奕叶重侯之贵称外家左戚之良居惟业于诗书动不踰於法度斋坛授钺绚物采於元戎夏篆建坛亚班聨於帝傅燕真祠而均佚冠茂属以陞华粤临右飨之庭丕饬严禋之典威仪是力有来显相之恭笾豆孔嘉於赫高灵之堕肆颁餕惠庸涣徽章晋荒崇社之封增衍爰田之赋於戏贺庆而亲异姓敢专乡於蕃厘赉予以锡善人宜首膺於宠渥永绥誉处益介夀祺可依前少傅昭化军节度使充万夀观使进封崇国公加食邑七百户食实封三百户主者施行
赐安南国王李龙?加食邑实封仍加崇谦功臣散官勲如故制
门下朕抚运重煕同仁一视飨帝秩九筵之礼对越在天宁神得四表之驩丕冒出日眷南交之旧服输北阙之丹诚肆推拜胙之厘用亶在庭之听具官某性资端顺气概沈雄袭累世之圻疆邈处鸢飞之域禀中华之正朔久通象译之朝康寜踰卫武之年蕃衍侈陇西之族念声教遐沾于絶徼而琛航屡奉于职方属遵三岁之彛躬祓一纯之荐顾祀天祭地虽莫与于骏奔然望日瞻云实有勤于景慕岂无庆泽式宠藩臣增贲隆名益涣元勲之籍申陪多户载丰真采之腴以均远迩之恩以洽穹祗之贶於戏主祭而百神享朕方钦荷于灵祗谨德而四裔宾尔尚恪共于侯度祗承徽数益介夀祺可依前特进检校太尉静海军节度使观察处置等使兼御史大夫上柱国安南国王加食邑一千户食实封四百户仍加崇谦功臣散官勲如故主者施行光禄大夫知枢密院事广陵郡开国公食邑四千四百户食实封一千四百户张岩可加食邑五百户食实封二百户制
朕按奉高之图饬总章之祀我将我享对越天地祖宗之灵汝翼汝为实赖股肱心膂之佐迄崇成于煕事宜推衍于庆条申以赞书锡之祉祚具官某疏通而鲠亮慷慨而沈深正色立朝风采闻于天下谋王断国智略凑于上前曩擢贰于繁几旋恳祈于均佚作牧辅畿则京师蒙福建牙方面则戎落憺威廼趣觐圭俾还政柄蹇蹇尽匪躬之节休休有容善之心士气浸伸人材无壅比晋宥廷之长益摅筹幄之良公选将帅而军之纪律靡不张大明诛赏而国之纲维靡不肃折冲厌难潜消略地之萌固圉安边尤谨防秋之备兹秩九筵而佑飨允资一德之寅恭羽卫星陈拥皇舆而先後官聨景附端使矩之委蛇显相惟勤居歆有自增衍干畲之食益隆枢极之瞻以侈嘉祥以昭委注噫陟丕厘上帝既默孚肸蠁之交以敉宁武功宜克懋经纶之业钦承予训尚远乃猷可
太尉李孝纯加食邑实封制
门下朕严总章右个之礼以承神酌西都左戚之谊以施惠三年大报具殚肆祀之诚四姓小族咸秉侍祠之德举邦彛而由旧涣廷綍以惟新具官某器度端龢性资夷雅庆善锺于名阀典刑似其前人廼祖廼孙几七叶珥簪之盛难兄难弟騈一门授钺之荣佩金印以聨华燕琳宫而均佚蔼然令闻表于茂婣当少皥之御辰祓九筵而展采星轮月节瞻远驾以遥兴风马云车沛灵斿之来下庸广配天之泽聿隆加地之恩实衍干畲肇荒公社於戏昭受上帝既丕延简简之休锡予善人其可後亲亲之眷勿忘谦毖以对褒嘉可依前太尉保大军节度使提举佑神观进封永宁郡开国公加食邑五百户食实封二百户主者施行
少保谢渊加食邑实封制
门下朕饬躬斋戒涓日休成将蒇事於合宫先入祼於太室粢盛洁而丰备璧玉精而华光受命於穆清敢专乡祝厘之福在庙骏奔走时则有侍祠之臣旉以明纶锡之纯嘏具官某禔身肃括制行淑均富贵尊荣冠西京之外戚风流醖藉廼江左之名家蚤繇东朝同气之亲屡膺南宫特拜之宠櫜兜戟纛耸上将之威仪衡紞紘綖焕孤卿之命服居靡期骄之习日严辨色之趋率履无违承休匪懈属竣仪於重屋首归胙於层门有嘉相祀之恭可後疏荣之渥载荒新邑增衍本封於戏浃太后之族亲朕方奉慈顔而致养有福事则庆贺尔宜先异姓以推恩祗服龙光永绥燕誉可依前少保保顺军节度使充万夀观使丹阳郡开国公加食邑七百户食实封三百户主者施行
太尉杨次山加食邑实封制
门下朕宪皇佑之旧章秩宗祈之明祀卜秋之辛而蒇事当日之午而回车风马顾歆彷佛灵斿之下星鷄飞动滂洋惠泽之流眷言茂属之良克相祲容之举爰颁制綍亶告朝伦具官某厚重而方严耆龎而福艾龙韬豹略心传黄石之编翟茀翬衣家衍曾沙之庆袭龟紫而蹈布韦之习居膏粱而无气体之移闺门之训尤严子弟之率唯谨夙宵匪懈誉处罙隆属神鴹右飨之庭廼山立骏奔之列暨蕃厘之布护宜茂祉之函蒙益以多田实之真采於戏用休申命【原缺】

[book_title]卷四
钦定四库全书
後乐集卷四　　　　　　　宋　卫泾　撰内制
丘崈辞免端明殿学士侍读依旧江淮宣抚使再除签书枢密院事督视江淮军马不允诏
勑具悉朕惟烈祖之朝旧德夙望今焉几人而卿魁垒耆艾为国夀隽岿然独存岂天将啓我家中兴之业留以遗朕意有在耶矧如才略之雄足以当重任威名之着足以成大功近者有事中原将指非人轻信妄动是用辍卿筦钥之寄尽护江淮之师而志念深长综理详密按屯饬备厥绩用茂属边烽之多警在忧顾以未寛爰晋陟於机廷仍肇开於督府信任专则呼吸惟意风采振则观听益新高皇遗平城之忧朕非获已武侯追先帝之遇兹廼其时注倚方隆劳谦宜略所辞宜不允薛叔似为枣阳神马坡兵败乞行遣不允诏
勑具悉卿以言论风旨受知烈祖为时名儒图囬经济之业夙所抱负辍繇近列往抚成师受任以来亦既累月凡所规画当巳素定比颁命数增重事权北骑窥窬指授诸将摧锋挫敌今其时矣上章引咎岂朕所闻矧事几戒毫厘之差利害存呼吸之顷元戎一动衆心易揺选命饷臣就为卿副合谋幷智力控上流勉思报国之忠勿徇洁身之计无罪可待所请宜不允
程松乞待罪不允诏
勑具悉朕惟西蜀邈在万里之外未尝一念或忘於中矧时多虞谋帅尤重卿枢机夙望柱石全材比烦制阃之行就畀宣威之任惟文武兼资之有素故安危注意之靡殊属北骑之犯边致师徒之失律载披来奏良恻予怀虽长虑远谋备述修攘之序然折冲厌难允资帷幄之筹兵将惰骄当裁之以法财力虚匮姑济之以权卿固得以便宜朕弗从於中御亟展图囬之略迄成耆定之功庶不负於深知亦有辞於永世上章引咎非所欲闻无罪可待所请宜不允
程松乞祠禄不允诏
勑具悉朕顾瞻巴蜀在天一隅控制秦关绵地千里方时无事谋帅孔艰矧今多虞择才岂易以卿资兼文武识达经权昔尝参筦於斗枢兹命宣威於井络发踪指示允嘉辟国之谋厌难销盟显着折冲之略政徯勲名之究式观忠孝之全廼繇念亲遽欲谂疾夫王尊叱驭岂以家辞羊祜在军何妨卧护中道而画匪朕所期所请宜不允
张岩辞免督视江淮军马不允诏
勑具悉捷书屡奏敌衆潜奔情伪叵量事几贵审虽权宜之可用念国体之当全卿望冠廷绅任颛枢筦料敌之智临事之勇威足以行号令明足以公赏罚朕固知之熟矣爰因宥密之地往提总督之权朕非务於佳兵卿具将於隆指揆万全之长策成七德之隽功其在此行毋庸多逊所辞宜不允
宇文绍节辞免兼同修国史兼实録院同修撰不允诏
勑具悉朕惟信史之传将垂永世之法虽廼图囘於多事不忘敷述於先猷必得鸿儒往资润色卿学辏阃奥识洞几微世参弼近之聨居称文献之美矧编摩之维旧俾论譔以是宜兹峻陟於中台爰兼华於直笔式符妙选其略谦辞所辞宜不允
四川宣抚使知成都府杨辅辞免不允诏
勑具悉朕惟妖孽就诛西陲甫定思得重臣以抚绥之念非声实素着无以鎭压羣动非识度寛明无以幷合衆谋以卿德懋材全望高诸老故就分阃之寄申以宣威之命朕又念贤者在朝何忧外郡之治直谏居内足寝淮南之谋是用蔽之佥言趣其来觐属方侧席以竚辰犹兹览来章尚形谦避何也命召而不俟驾宜勉忠诚木强而可折冲冀收儒效所辞宜不允
安丙辞免转中大夫端明殿学士知兴州充利州西路安抚使兼四川宣抚副使不允诏
勑具悉报非常之功者当隆於宠数抚新定之俗者难徇於彛章卿力奋精忠手锄元恶易危为安而在谭笑固智略之无前辍作倾耳以听风声谅人情之驩动乘衆心之共愤复故壤以如携露布朝闻褒纶夕下陞华书殿眎秩政涂岂惟彰体貌之优崇盖亟藉威名之静镇胡为剡牍尚尔控辞夫成功不矜已嘉任重之器先事而虑勿忘善後之图副予眷倚之深昭尔勲庸之茂所辞宜不允
安丙再辞免端明殿学士中大夫知沔州充利州西路安抚使兼四川宣抚使不允诏
勑具悉朕惟定功行封以不踰时为贵任重致远以能镇物为先卿夙负奇才适遭多故率熊罴不二之士殄鲸鲵必戮之凶挺然忠诚皎若霜日谈笑复秦关之险从容奠坤壤之安爰稽盟府之藏亟举司勲之典坐阅一时之久犹勤再命之恭夫视秩政涂朕既亲以心膂宣威阃外朕方寄以股肱宜思体貌之隆勿存形迹之间亟祗茂渥益展壮犹所辞宜不允不得再有陈请
杨辅乞还田里不允诏
勑具悉朕惟国家平时储养贤望正为一旦缓急之备卿高风立懦厚德鎭浮践敭三朝华皓一节留以遗朕殆不偶然廼者孽臣敢图不轨四隣震动西土绎骚惟卿截然中居倡率诸道词气慷慨意度安闲诞扬先声与被密诏果凶渠之克殄迄井络之载宁砥柱之屹中流昔固嘉於素守疾风之知劲草今愈谅於纯诚俾宣外阃之威全护坤维之重封圻略定尤藉抚绥岂徒寛西顾之忧抑俯徇蜀人之意抗章勇退非朕乐闻所请宜不允
太皇太后遗诰
夀成惠圣慈佑太皇太后诰内外文武臣寮等予猥以菲薄俪极阜陵获执妇道以事高庙久承宪圣慈烈之明训亲见圣子神孙之相授飨东朝之奉垂二十年皇帝遹绳祖武仁孝弥昭属者就安内庭昏定晨省率礼无阙赖天眷顾基祚方隆嘉与海内共底丕平永飨至养而春秋逾迈疾疢乘衰皇帝衣不解带忧形於色祷祈医疗罔不疚怀定命有终莫施人力予年登七袠母仪三朝深明夜旦之常尚何死生之憾皇帝宜念宗庙之重勿过哀伤更赖二三大臣共为寛释皇帝成服三日听政丧纪以日易月一依旧制行在文武臣寮十三日而除百官入临随地之宜诸道州府长吏以下三日释服军民不用缟素沿边不得举哀释服之後勿禁作乐嫁娶应营奉等费并以夀慈宫钱物支给陵寝制度务从俭省毋事烦劳余依宪圣慈烈皇后故事施行故兹遗诰想宜知悉
拟不俦建节袭封嗣濮王制
朕承诒燕之谋嗣延鸿之绪有怀英祖实基庆於濮园爰暨熙宁俶疏封於王社眷言族老卓冠宗盟稽世袭之闳规峻戎昭之异数诞敭制綍亶告廷绅具官某属近而行尊身端而行饬出神明之胄小九宗五正之传被儒雅之风躬两献二南之懿典刑前哲领袖洪支虽当武公耄耋之年居靡忘於箴儆常持老子止足之计动每戒於满盈人知信厚之可师世谓康宁之未艾尚缀廉车之秩久从间馆之游朕惟源之深者流必长施之丰者报亦厚历考安懿百年之泽实开我家万代之祥币玉牲牷奉寝庙四时之祭山川土宇恢鄄城千里之疆尔惟闻孙旧有令望宜踵承祧之典聿循赐履之彛盭绶垂金贲苴茅之物采騂旌导节新授钺之威仪申衍户租陪输井赋以固维城之势以侈前宁之休於戱周尊同姓之盟以为之长汉列二等之爵其大者王惟忠孝可以踵令猷惟谦恭可以永终誉祗承茂命益介夀祺可
宇文绍节辞免兵部尚书不允诏
勑具悉古者六官之长皆取民誉盖欲敭历事任经营四方使其名实孚於外而後选用重於朝朕以此意待士夫至不薄也卿学辏阃奥才裕经纶体国忧时蚤登禁列干方尽瘁时号良翰久烦牧御之筹载锡召还之节惟武部廼司戎之职尚书为纳言之官在平时不轻畀人矧多事尤当遴择其勉副艰难之寄毋过形谦挹之辞所辞宜不允
宇文绍节辞免华文阁直学士知江陵府兼权宣抚使不允诏
勑具悉昔在先朝若琦仲淹经理西事或受任以出或毅然请行盖大臣以身许国罔间中外然践敭既久望实益孚华夏耸闻其风采卒皆为名宰辅朕观祖宗用人於是有考焉卿忠孝自其家传材学周於世用比年以来入从出藩其帅合肥则备御修饬其镇京口则兵民奠安嘉乃茂庸召寘迩列荆襄择牧复命建牙厥今边祲虽销而内治方急寛朕忧顾非卿谁可任者宠陞邃职承摄宣威卿其勿惮独任朕属任之意益厚矣亟祗成涣丕究远图所辞宜不允
宇文绍节辞免侍读依旧华文阁学士宣抚使兼知江陵府不允诏
勑具悉近臣体国固不以宠利为心公朝用人亦贵乎名位之称卿智略辐辏忠节家传属当多事之秋屡懋干方之绩荆襄重鎭吴蜀要冲盖尝畀卿以帅阃任宣威之寄矣朕念西寇甫殄北敌更盛外御内修此时为急非擢正使领无以鎭抚边徼非兼华帝幙无以昭示宠光成命既颁师虞允穆黾勉图报乃卿职分谦引抗辞匪朕所望也亟祗涣渥毋惮暑行所辞宜不允赵淳辞免殿前司副都指挥使不允诏
勑具悉朕至公御下劝赏眡功矧方边垒之未平尤藉岩除而居重卿性资忠义智略沈雄总禁旅於上游陟使端於制阃属寇戎之侵轶励将士以扞防讫保坚城不假外援肆畴伟绩擢贰中权实允叶於衆心奚尚烦於免牍夫出则任以方虎入则以为爪牙朕所倚毘又岂特密护凝严而已折冲制胜将有赖焉报称是图撝谦宜略所辞宜不允
赵淳辞免特转承宣使不允诏
勑具悉朕惟将帅因事乃见其材朝廷眡功而为之报苟无以彰却敌安边之绩将何以励忘身徇国之臣卿夙着威名独当忧顾扞坚城於十日之久摧强敌於百战之余皆而方略之奇保我金汤之固肆颁茂渥用劝精忠峻陞留务之班增竦辕门之望夫赏寜从厚朕固知臣下之勤劳然安不忘危尔宜念功名之终始毋庸多巽益展壮犹所辞宜不允
丘崈乞守本官致仕不允诏
勑具悉祖宗之时贵德尚齿凡股肱之旧年至而不得谢或承顾问或备谘访皆足以表仪中外而诸老大臣虽身处佚休廼心罔不在王室初未尝以脱遗轩冕为高君臣之间谊斯两尽朕心慕焉卿出际三朝望隆百辟起从珍馆作镇留都擢贰几廷肇开督府茂着筹边之绩尤深体国之诚比以闵劳少安闲燕卿固何心於出处朕亦靡替於眷思胡为剡牍之闻遽上挂冠之请惟今耆哲如卿几人其悉至怀毋徇雅志所请宜不允张岩辞免资政殿大学士知福州不允诏
勑具悉朕隆体貌之恩谨股肱之任故於大臣之去就每务曲全其始终卿夙韬经济之才再秉枢机之柄比开幙府出领元戎夫总督之任固不专於议和然狂狡之敌殆亦难於逆诈俾还位着尚赖帷筹洊览奏封力祈引避爰冠班於规殿仍分阃於全闽朕於进退之际可谓有礼矣寛我南顾勉尔民庸又以疾辞非所喻也所辞宜不允
张岩再辞免资政殿大学士知福州不允诏
勑具悉厌二府之劳巳从所欲宣四方之力盍勉汝为卿蚤被简知徧仪丞弼政赖折冲之略遽腾引去之章秘殿隆名恩实均於迩列全闽便郡职固异於临边为尔相攸殆无过此尚思体国之谊勿事徇身之谋祗服宠荣毋庸多逊所辞宜不允不得再有陈请
吴琯乞祠禄不允诏
勑具悉昔汉冯野王以戚属之贤擢左冯翊行能为二千石最然京师称其威信亦必待岁余而後有考焉盖用人无间於亲疎成效皆责於久任卿蚤更中外颇着事庸繇四姓之贵侯典九畿之奥郡官箴恪守民政可观曾阅时之未多遽抗章而求佚朕方鉴守长数易之弊厌将迎费蠧之烦其益懋於治声毋重陈於巽牍所请宜不允
楼钥辞免复原职不允诏
勑具悉朕惟先朝夀俊初政侍臣眷怀不忘恩礼宜厚卿学为羣儒之表望出诸老之间燕颐累年华皓一节矧尝冠文昌八座之班矣顾以微文未还宠职岂予尊德尚齿之谊哉兹从真馆之游尽复西清之峻虽身居外服而心系内朝匪徒加贲於丘园盖示不遗於故旧师言允穆巽牍奚为所辞宜不允
费士寅辞免改差知潼川府不允诏
勅具悉卿西州伟望二府旧臣久烦制阃於边陲为尔相攸於便郡距枌隂之密迩视昼绣以何殊矧宣力四方式符雅志而折冲万里正藉老谋兹忽揽于撝章祈退休於真馆未为体国之谊夫岂图安之时其略小嫌伫闻异最所辞宜不允
杨次山乞休致不允诏
勑具悉昔汉窦长君不以富贵骄人隂侍中力以盈溢辞位皆以后家同气之至亲而有恬养知足之高致书之史册今为美谈卿属近坤仪班尊尉府当此精神之壮荐陈明哲之规眎汉二臣齐芳千载虽引年可尚而据礼未宜矧时方多虞情均休戚自图便佚人谓斯何勉承眷倚之怀其略好谦之牍所请宜不允
赵善坚辞免除工部侍郎兼知临安府不允诏
勑具悉京师浩穰尤剧辇毂弹压为先矧当多事之秋端以得人为重卿才猷强济中外践敭尝奏最於神臯洊宣劳於民部比繇祠馆起镇制藩安田里之民枹鼓不警辑楼航之衆瀚海无波属天府之抡才考廷绅之佥论顾惟巳试之效莫如同姓之贤俾正橐班增峻事任朕匪轻於弄印卿奚徇於循墙亟服茂恩勉图伟绩所辞宜不允
赵善坚辞免招收禁军特转一官不允诏
勑具悉朕奬励臣工靡恡爵秩所以示恩信章至公卿夙负材猷再总浩穰恢乎游刃蔼然休声恪奉诏条简稽禁旅既畴庸之来上於论赏以宜先峻陞寓禄之阶增重神臯之寄虽近臣体国罔宠利以为心然使人有功岂封爵之不予亟祗成涣毋事谦辞所辞宜不允
赵师乞祠禄不允诏
勑具悉京师浩穰古有难治之称帅守屡更今以得人为重惟卿才周世用识洞物情比历三辅之雄辄为九牧之最効见已试去思不忘故朕特辍边阃之行复畀神臯之寄庶藉威望不烦教条而阅时未几百废具举盖多多而益办岂数数之为嫌矧如精强安有疾疢遽有燕闲之请良非眷倚之怀昔翁归以洁巳抱公表於近世广汉以发奸摘伏名闻匈奴迹其有成悉繇久任宜益图於伟绩顾奚徇於撝谦所请宜不允
赵师辞免兼国用司参计官不允诏
勑具悉朕惟器之小者虽加之圭勺而已盈力之宏者虽累以钧石而不重卿智长於应变才裕乎拨烦再陟地官着阜通之效三为天府高治办之声矧饷节之荐更尤利源之熟究顾当今方急於财计而元宰亦提其大纲参禆硕谋正倚宿望人所难者卿则易然更观游刃之新宜略循墙之避所辞宜不允
师垂再辞免除检校少师不允诏
宗族内朝之爱名器天下之公朕固笃於亲亲然敢私於授受恩义两尽佥言允谐属者祲结重闱祸延太母德莫酧於罔极礼孰重於送终朕方居庐不得躬夀原之役卿以近属而往宣使领之勤追竣事於因山讫宁神於清庙诞旉涣号庸奬成劳峻班列於孤卿隆表仪於同姓巳攽诏谕犹执谦辞深嘉体国之衷难废懋功之典亟其祗拜勿复重陈所请宜不允
师垂辞免除知大宗正事不允诏
勑具悉古庶子官廼今宗正之任国家先选德望而位高属近者特隆其名盖将以表仪内朝助我睦族不徒尊贵之而已卿性资迈爽履行温纯蚤屡试於事功晚遂安於闲燕朕念近支之贤宜在左右司宗虚次亟以命之矧而先王尝典厥职视汉歆向父子亦何愧焉勉廸令猷毋庸多逊所辞宜不允
陆峻乞祠禄不允诏
勑具悉惟我祖宗尊贤贵老无愧三代之盛王耆哲居朝前後相望史册可考卿器识闳远德履粹夷简在朕心十年於此晋列六官之长益仪百辟之瞻属时疆场之多虞正赖谋猷之入告共图销弭迄底安强胡为上章遽欲引去虽嘉止足之谊良咈眷倚之怀矧气貌精神殆少壮所不及勿思自逸勉为朕留所请宜不允
陆峻辞免除权礼部尚书不允诏
勑具悉春官宗伯之职兼夷夔之任所以辩上下之分洽神人之和非学通古今识明制作孰能居之卿业擅醇儒名高禁路宪府肃抨弹之奏刑曹助钦恤之仁迨兼直於琐闱尤耸闻於批敇践敭滋久献纳居多比虚位於秩宗将畴才於宿望久焉弄印无以踰卿昔鲁国秉礼而强敌威怀叔孙制仪而悍将讋服得人而重自昔以然勉廸令猷毋庸多逊所辞宜不允
赐参知政事李壁生日诏
迎长嶰龠甫踰浃日之期锺秀岷山适纪诞辰之庆方跻荣於两社实宣力於万机宜举赐章式绥夀嘏赐太尉保大军节度使李孝纯生日诏
析木在辰俶正孟冬之序垂弧纪旦诞锺戚属之贤方开尉府之华益介琳宫之祉载朌台饱式燕家庭
生日赐生饩诏
石泉槐火之新属当令序蓬矢桑弧之设载诞鸿儒方赖经纶聿隆体貌颁饩牵於御府助燕喜於私庭益介夀祺永扶昌运今赐卿生日羊酒米面等具如别録至可领也故兹诏示想宜知悉
赐安南王李龙?加恩制告书
勅安南国王李龙?九秋叶吉五室蒇仪荷上帝之博临岂灵厘之专飨眷言南服为我世臣爰疏制綍之荣倂致恩颁之厚祗承宠数益懋忠图
商飞卿辞免户部侍郎依旧淮西总领不允诏
勑具悉辕门总饷委任匪轻若军旅繁兴则难易百倍卿清规亮节中外耸闻将指西淮朕所亲擢方多虞之际调度四出用无乏兴士得宿饱擢贰民部增重使权今既数月矣夙夜勤瘁综理密微威信交孚卒乘辑睦肆嘉乃绩就俾为真厥今敌骑虽巳引却而边琐尚须调护夫规摹一定非可数更而事功垂成讵容中止此朕固以烦卿而非徒以宠卿也上章谂疾匪朕攸闻所辞宜不允
吴猎乞罢黜不允诏
勑具悉朕惟艰难多事之秋必得魁垒济时之彦其材力足以御卒变其器度足以包羣豪廼能合智并谋折冲厌难卿夙负兼全之略久分方面之权义旅云从威声远憺朕念班爵崇则事任称委寄隆则临制广是用陞之次对付以宣威迄屏扞於上流遂肃清於穷寇亟晋秋官之贰俾专使领之雄属戡定於西陲宜将明於德意徒得君重勉为朕行此诚忘私?国之时胡以引咎乞身为请亟其叱驭勿复重陈所请宜不允
张泽辞免宝谟阁直学士宫观不允诏
勑具悉朕於侍从之臣进退以礼所以全恩遇励节行也卿性质端靖议论正平擢居禁近之聨备罄猷为之益起之闲地畀以辅藩惟知平易以近民不饰厨传以要誉属时多事正藉老谋亟颁召音庸副虚伫乃力伸於祠请顾莫夺於冲怀爰陞西清学士之班以宠文昌八座之旧虽云彛典亶谓优贤尚毋忘畎亩之忠岂特示丘园之贲祗予成命奚事劳谦所辞宜不允
陈杞辞免宝谟阁直学士致仕不允诏
勑具悉知止足者人臣之高致全体貌者朝廷之茂恩卿禁密之臣典刑之旧燕熙滋久年德俱高方有赖於询猷遽力祈於谢事宠陞秘职勉徇冲怀然身在林泉之间而名列西清之籍岂特华其归老盖曲示於优贤亟服徽章毋烦巽牍所辞宜不允
萧逵辞免招收福建路效用水军数足特转一官不允诏
勑具悉操爵赏之柄示激劝之公虽予侍臣有劳必録卿器资端靖学职纯明顷繇文昌分阃闽部有平易近民之政赋中和乐职之诗输积募徒不扰而办朕久知其为君子之才也肆畴茂绩进陟崇阶兹览奏封力形谦避嘉尔体国之谊匪予懋功之心其即钦承式图报称所辞宜不允

[book_title]卷五
<集部,别集类,南宋建炎至德佑,後乐集>
钦定四库全书
後乐集卷五　　　　　　　宋　卫泾　撰内制
赐端明殿学士签书枢密院事督视江淮军马丘崈腊药勅书
勅卿以右府之耆英专督军之重任腊寒方力筹幄良劳颁上剂於宝奁示中宸之密眷益资冲辅勉究茂勲赐成都潼川府夔利路安抚使程松腊药勅书
勅卿以西枢之望抚全蜀之师方栗烈之萧辰实注怀於旧德往颁珍剂益辅冲襟
赐资政殿学士知潼川府费士寅腊药勅书
勅卿望隆廊庙任重翰垣属寒龠之方深轸眷怀而良厚趣颁嘉剂以介珍调
赐两浙东路安抚使钱象祖腊药勅书
勅卿望高两社任重十连属氷雪之萧辰睇蓬莱而注想宜颁良剂加卫冲襟
赐端明殿学士湖北京西宣抚使薛叔似腊药勅书
勅卿视仪政路增峻中权方栗烈之萧辰实注怀於旧德往颁珍剂益辅冲襟
赐工部侍郎兼枢密都承旨枢密行府参赞军马吴总宝谟阁待制湖北京西宣抚使陈谦腊药勅书
勅卿席宠禁涂赞谋督府方严凝之届序念匽薄之良劳宜有珍颁以昭眷遇
赐镇江府驻劄御前诸军都统制山东京东路招抚使郭倪腊药勅书
勅卿内严岩卫外总师干当寒龠之萧辰锡宝奁之名剂益绥尔衆均识朕恩
赐主管殿前司公事真州驻劄策应两淮郭果腊药勅书
勅卿总严凝之卫提犄角之师属此盛冬锡之名剂其推上泽均洽士心
赐侍卫马军行司主管侍卫马军行司职事戚拱御前诸军都统制田琳董世雄赵淳御前诸军副都统制冯拱陈孝庆魏友谅彭辂毋思毕再遇腊药勅书
勅汝等分总戎昭力摧寇虐属严凝之在候念蒙犯之惟艰爰赐奁珍式昭恩意
赐宣抚使程松银合汤药勅书
勅程松商飈届候边地蚤凉眷吾斗极之英尽抚坤维之衆比聆凯奏深奬奇勲既虎视於三秦谅鹰扬於万旅惟兹多算悉禀成谟载畴玉帐之劳爰锡宝奁之剂益加摄卫迄济规恢
赐御前诸军都统制王大节孙忠鋭夏药勅书
勅汝等任隆将阃威憺边陲涉九夏之炎歊抚三军而劳勩攽之珍剂贲以宝奁其推广於惠心俾均沾於部曲赐御前诸军副都统制魏友谅庄松王钺王大才等夏药勅书
勅汝等分绾兵符克清边祲贰元戎之统御履九夏之炎蒸爰攽奁剂之良庸示辕门之宠
赐御前诸军副都统制冯拱夏药勅书
勅冯拱汝禁旅分屯方肃清於海溆采薇久戍嗟载涉於炎蒸嘉而控御之勤轸我眷怀之切特攽珍剂庸示异恩
赐宝谟阁学士通奉大夫四川制置使知成都府杨辅银合夏药
勅杨辅卿夙推旧德就抚蜀都虽渇见於仪刑念莫踰於望实倏更炎序弥轸眷怀往颁奁剂之珍式助生经之卫勉寛忧顾伫俟来归
赐池州驻劄御前诸军都统制秦世辅银合夏药
勅世辅汝兹膺亲擢往护上流念征驭之良劳属炎歊之届序往攽珍剂以卫生经其钦体於眷怀尚克修於戎律
赐兴元府驻劄御前诸军都统制彭辂银合夏药
勅彭辂汝甫膺亲擢往贰戎昭念征驭之良勤属炎歊之届序锡之良剂示我眷怀尚寛西顾之忧亟底边陲之靖
赐江州驻劄御前诸军副都统制兼知光州刘光鼎银合夏药
勅光鼎汝分提禁旅往护边城方征驭之良勤属炎歊之届序亟攽珍剂以卫生经其抚劳於兵民以肃清於氛祲
赐端明殿学士中大夫知兴州充利州西路安抚使兼四川宣抚副使安丙夏药
卿勲书彜鼎职亚机衡分重寄於坤维憺皇灵於关塞谅精忠之有相岂寒暑之能侵往攽奁剂之珍庸示宸旒之眷
赐建武军节度使沔州驻劄御前诸军都统制王喜夏药
卿峻陟斋坛宠膺将钺亲提王旅克复秦关当凯奏之还归谅暑行之劳勩爰攽良剂式示至怀
赐侍御马军行司职事戚拱夏药
卿驵骏分屯护我陪都之重貔貅久戍履兹炎夏之辰载嘉扞御之劳深轸眷怀之厚往颁灵剂尚体茂恩赐御前诸军都统制赵淳毕再遇田琳等夏药
汝等任隆阃制勲茂戎昭属气序之炎歊抚兵民而劳勩攽之珍剂贲以宝奁其推广於惠心俾均沾於部曲
赐御前诸军都统制董世雄夏药
汝禁旅分屯夙护上流之险采薇久戌载更瘅暑之炎嘉而扞御之勤轸我眷怀之切特颁珍剂庸示茂恩赐知枢密院事督视江淮军马张岩夏药
卿制胜筹幄夙倚紫枢之望抚师江浒属临朱龠之辰谅底定之有期嘉旋归之匪日爰赐上奁之剂式昭中扆之恩
赐资政殿学士知潼川府费士寅夏药
卿旧弼抚藩夙倚折冲之略朱炜届序载嘉尽瘁之诚爰轸眷怀往颁灵剂庸辅节宣之适迄图绥静之勲赐华文阁学士中大夫知江陵府湖北京西宣抚使宇文绍节夏药
卿出藩入从复宣阃外之威当夏问涂俶履离明之序周爰靡止嘉叹不忘颁上剂以辅和宜疾驱而毋惮赐宝谟阁待制四川制置使吴猎夏药
卿宣威北塞方畴汉水之勲分阃西陲复借雪山之重炎蒸届候徒御实劳锡上剂之珍良辅冲襟於匽薄
赐督视行府参赞军事沈作宾夏药
卿通班禁路赞画元戎就分北固之符适践南讹之候贤劳备着睠轸良深宜攽奁剂之珍往致冲襟之辅赐沔州驻劄御前诸军副都统制李好义银合夏药
勅好义汝比建殊勲分提劲旅属抚循之良勩适炎燠之御辰其攽奁剂之珍庸示眷怀之渥益殚忠荩迄靖边氛
赐象祖断章批答口宣
有勅朕畴望经帷登贤政路士喜端人之复用民欣旧德之来归其勉罄於谋猷勿过形於逊避
赐李壁断章批答口宣
有勅朕妙柬儒猷晋参国秉巳趣攽於成命实允穆於师虞其略谦函亟秪宠渥
赐张岩断章批答口宣
有勅朕仪图旧德擢冠鸿枢方衆听之具孚宜壮猷之亟展其蠲巽牍以对龙光
宣劳将士口宣
有勅卿汝等克修戎职秪护明禋眷言匽薄之劳深见忠勤之助迄臻熙备良用叹嘉
赐皇子荣王告口宣
有勅朕敬共明神称秩元祀眷言上嗣克觌祲容宜先祭泽之颁益衍璇源之庆
赐嗣秀王告口宣
有勅备成熙事诞举庆条有嘉族老之贤克相宗祈之典兹颁茂渥共对闳休
赐少傅吴环告口宣
有勅竣祠重宇沛泽刚辰载嘉肺腑之英聿相豆笾之事其秪餕惠茂介神厘
赐少保谢渊告口宣
有勅告成元祀敷锡蕃厘嘉时左戚之贤克相上仪之举钦承祭泽亟报恩徽
赐太尉杨次山加恩告口宣
有勅宗祈间举熙事备成眷言姻属之贤宜被神厘之赐亟秪宠渥益介寿祺
赐三省官满散瑞庆圣节道场乳香口宣
有勅诞序发祥臣工归美嘉元台之率属集胜果以储休爰锡宝熏用旌善祷
赐太尉李孝纯加恩告口宣
有勅卿以母党之贤相宗祈之礼式遵彜典茂举庆条晋荒公社之封仍衍爰田之赋亟秪命綍庸壮戚藩赐保成军节度使谯令雍加恩告口宣
有勅合宫竣事宣室均厘眷潜邸之旧臣陪近班而相礼宜敷惠术亟服恩纶
赐保信军节度使吴琰加恩告口宣
有勅季秋序正宗祀礼成眷戚畹之隽臣实外家之尊行宜膺庆泽秪服恩纶
赐师垂批答口宣
有勅卿地居尊属任重宗盟比旌使范之勤庸晋孤卿之秩已孚成命其略撝函
赐师垂告口宣
有勅眷时伯父夙纠宗盟属祖后之因山参史华而蒇事式遵彜典晋眡亚师其秪服於鸿私尚永绥於燕誉赐前参知政事钱象祖到阙传宣抚问并赐银合茶药口宣
有勅朕渇思旧弼召自东藩三节延伫於疾驱一苇喜聆於利涉迎加郊劳宠锡奁珍
赐殿前司满散瑞庆圣节道场乳香
有勅环尹输忠式际发祥之庆华封效祝载嘉归美之诚锡以宝芬助其善祷
赐步军司散满瑞庆圣节道场乳香
有勅提羽林之卫图报上恩祝虹渚之祥载嘉臣节爰颁宝炷用表忠忱
赐马军司散满瑞庆圣节道场乳香
有勅华渚流虹庆承天佑建章饬骑?效嵩呼载续异熏用循彜锡
赐枢密院官等满散瑞庆圣节道场乳香
有勅十月为阳千秋纪节廼睠鸿枢之辅聿严鹫岭之祈颁以异芬表其忠悃
又
有勅卿等任隆枢极心拱辰居祝君寿於南山演佛乘於西竺肆攽馨烈庸奬忠勤
赐枢密院官瑞庆圣节御筵酒果
有勅星渚流祥共伸善颂云天洽燕爰锡丰恩特遣分朌聿资乐恺
赐三省官满散瑞庆圣节道场乳香
有勅诞序发祥臣工归美嘉元台之率属集胜果以储休爰锡宝熏用旌善祷
赐三省官瑞庆圣节御筵酒果
有勅尧年伸祝百辟同诚周宴示慈多仪疏渥载朌芳旨庸表龙光
赐三省官等满散瑞庆圣节道场乳香
有勅卿等位冠臣工心存君上属流虹之纪节辅灵鹫以祝厘爰锡宝芗助成圣会
文武百寮奏请皇帝听政不允批答
省表具之朕追怀内殿问安之时尝见三宫席庆之盛念兹皇祖实贻後嗣之燕谋屛予一人独有重闱之慈覆欲报含饴之德甫谐移御之欢不吊昊天降此大罚共寝门之色养为日几何怆奕世之母仪於今尽矣朕属以元孙而秪遹思昭大孝於继承即庐次以执丧茕然在疚临法宫而亲事非所忍闻所请宜不允
文武百寮再奏请皇帝听政宜允批答
省表具之朕自罹东朝之忧甫毕西阶之殡故不释絰带而过毁方执通丧虽内修政事以攘边未遑总览而封章狎至忱请弗渝期俯徇於舆言以仰承於遗旨夫自庶人而至天子孰无慈荫之思然执小节而阻羣情亦惧繁几之旷勉遵听理良夺孝诚所请宜允
文武百寮三奏请皇帝御正殿复常膳宜允批答
省表具之朕惟成汤罪已以兴邦宣后侧身而复古退循菲德慨慕前猷虽边祲之潜销岂予心之遑逸夙夜秪惧当如敌国外患之犹存上下交修益以鸩毒宴安而自儆洊览复常之奏备嘉尊主之诚临大昕之朝敢忽苞桑之戒御中昃之食罙深尝胆之思兹勉徇於舆情尚共图於丕绩所请宜允
明堂大礼祭飨册文
昊天上帝
伏以清明上圆照临下土三光循轨五位时序惕惟冲眇嗣承历服夙夜秪畏罔敢怠豫物成季秋遹严报本牺牲玉帛於荐纯洁飨道助顺惟皇无私迄图骏功祈永休命
皇地只
伏以至哉坤元厚载无疆母育万彚配天其泽合祛修报秪率彜典黝牲黄琮贵纯尚质来顾来飨此心对越蠢兹荒裔乱我中土百年於今民厌其德阐灵右顺永清四海
太祖皇帝
伏以五季浊乱腥闻於天笃生圣人时维烈祖肇造区夏挈提皇纲无疆历服贻我後嗣施及冲昧获膺传序季秋宗祀陟配上帝思昭大谟图复旧物绥予孝子克成厥勲
太宗皇帝
伏以宋有成命二后受之於昭宗德克笃祖功混一文轨乾坤清夷丕哉基绪惠我无疆肆予冲人获主禋祀历吉季商礼严并侑显承谟烈绍复是期对越在天迄用大介
明堂大礼告五岳文
伏以诹辰商律蒇事总章维岳之章灵气攸宅敢徼贶施迄济休成
告四渎文
伏以涓吉季商蒇事重宇渎祗有赫润泽无穷敢觌隤祥迄相禋祀
明堂大礼前二日朝献景灵宫分诣奏告中殿後殿文
伏以秪修宗祀夙欵閟宫惟真馆之邃清仰神灵之安妥躬严朝献分命侍祠敢冀鉴观默垂绥佑
祭九宫贵神文
伏以诞修邦礼躬严重屋之祠敬事天神分敕九宫之荐庶灵斿之来格绥下土於丕平
祭社稷文
伏以大飨合宫百神咸秩瞻言五土德被生人有国是尊即坛蒇事式严昭报永格灵厘
祭后土句龙氏文
伏以岁属亲祠礼严宗祀钦惟土正有德有功生民具依克禋克祀牲醴以告其永降康
明堂大礼前二日奏告太祖皇帝太宗皇帝配享文
伏以秪承鸿业间祀总章昭天地以合祛奉祖宗而并侑乘季商之谷旦阐列圣之弥文先事告?仰祈灵监明堂大礼前一日朝享太庙祀七祀文
伏以亲祠路廷夙祼清庙有严列圣之飨聿修七祀之仪神其来歆相予熙事
明堂大礼毕谢五岳四渎文
伏以仰乾坤之覆帱惟岳渎之高深迥隔封圻阻修望秩兹备成於熙事举昭报之彞仪尚祈阴阳之休迄底侵疆之复
奏谢恭淑皇后文
伏以席累圣之休灵承景命卜季商之吉间举宗祈逮兹礼典之成均被神厘之锡睠言淑范尝表中闱瞻兆域以兴怀荐苾芬而昭谢
祭谢东岳东海南岳南渎文
伏以阳馆肇禋既备一纯之荐阴灵默相敢修三望之诚爰秪率於旧章用丕昭於景贶更祈孚佑永芘函生
祭谢会稽山永济王文
伏以季秋中辛总章大飨赖羣灵之隂相迄熙事之备成瞻言名山近在左浙往致齐明之荐庸伸昭谢之诚
太皇太后諡册宝前一日告於太庙
伏以诒谋燕翼怆慕层闱议行诔功受成清庙爰登徽册永着鸿名秪率旧章以八月一日上大行太皇太后尊諡曰成肃皇后不敢不告
太皇太后諡册宝前二日奏告天地宗庙社稷太乙宫
伏以太皇太后妇仪母范燕及三朝节惠尊名贻诸百世廼羣臣请諡於宗庙曰成肃皇后登崇宝册明着徽称典礼有严先期以告
太皇太后标劄神穴除去有碍窠木篱墙奏告诸陵表
伏以慈仪厌世秪饬寝园神穴因山密隣隧域属庀工而经始敢先事以告严冀上妥於威灵庶默敷於?佑
皇帝行启奠礼
伏以慈壼纒哀寝陵蒇事甫临远日爰启菆涂肆陈六綍之仪恭致两楹之奠攀号罔及摧割奚胜
皇帝行迁奠礼
伏以甫违祖载已次寿原当复土之有期痛终天之永诀恭陈奠斚式荐哀诚
太皇太后梓宫发引前一日初更总护使行夜奠礼
伏以衅结层闱哀纒率土既毕方中之利倏临祖载之期廞卫夙陈奠觞夕荐三灵不吊五内俱糜
太皇太后梓宫发引掩攒文
伏以制毕因山时临掩隧神升绦阙上参列圣之游地拱阜陵穆卜千秋之永攀依靡及哀慕奚穷
成肃皇太后虞祭礼毕行卒哭文
伏以日御遄流飈游浸远既卒无时之哭爰遵易吉之仪兹卜刚辰祗成荐事
太皇太后梓宫发引掩攒宫奏告安奉御容文
伏以文母上宾汉茔盖祔属幽宫之揜隧即别殿以宁神对越在天永绥厥後
迁祖宗神主於初献厅权奉安前时奏告
伏以祖后宾空寿原叶吉庀役将严於主祏奉迎期妥於神游先事告?惟灵安妥
前时奏告别庙
伏以祖后宾空寿原叶吉妥修崇於主祏将升奏於神游先事告?惟灵安妥
前时奏告四祖
伏以重闱弃养将升奉於神游太室考仪爰修崇於主祏方工徒之庀役祈列圣之妥安涓日惟良先时以告
前二日奏告天地宗庙社稷宫观
伏以祖后恩深追思罔极宗祧事重升祔有期载严斋告之诚仰冀妥安之佑
奏告宗庙
伏以慈养永违甫毕寿原之奉神游如在将升清庙之严敢告先期尚祈歆顾
祭告太庙土地
伏以栖神庙祏庀役事严方缮治之云初冀威灵之默佑先期以告迄惠於成
权奉安奏告
伏以太室考仪将严登祔有司庀役式谨缮修爰蠲告於斋庭觊妥安於主祏嗣严寅奉永底宴娱

[book_title]卷六
钦定四库全书
後乐集卷六　　　　　　宋　卫泾　撰
表状
赐进士及第谢皇帝表
臣某等言伏蒙圣恩赐臣等进士及第者参纲条而上对仅毕奏篇侈命服以中朌滥阶士版名传胪句声籍士林虽为祖宗之成模乃有臣子之深惧中谢窃以科目取士虽势使然言语求人其难久矣矧临轩之旧典有操牍之常程泛猎陈言用塞明诏学固不跻於奥阃责岂专在於有司尝绎幼闻粗知深旨惟贾谊之疏於汉虽曰通逹而未谙诸老持重之谋而刘蕡之策於唐虽号谠忠而尚贻史臣疏直之叹夫岂贤者之过抑知时论之难辱在选中施及臣等永怀先哲如景高山虽释褐命官曾不间於楚粤闽蜀之畯然探端知绪岂尽逹於虞夏商周之宜俯愧浅闻仰辜清问兹盖恭遇皇帝陛下至诚赞化皇极敷言体柔克以居高以刚中而行健扶携直谅诹访谋猷要使刍荛之作兴必先尺度之疏濶致兹孱陋有此遭逢鳬鹤短长尽出隂阳之开阖鲲鹏变化可占江海之闳深上以名求下以实称臣等誓坚素节勉效前修拜敕在廷方被采葑之宠捐躯报国终存横草之忠臣等无任
赐进士及第谢太上皇帝表
臣某等言云云总章昼访俯逮刍荛广陛胪传宠加韦布侈千载遭逢之幸拜两宫涵养之恩进冒光荣退怀兢灼臣等中谢窃考人材之盛钦闻治古之隆清问博询畴咨精选既自为股肱之用励翼而致时雍复留如元恺之才封殖以待帝举惟今日勲华之懿来衆言稷契之忠俾无讳於有司咸展尽於底蕴傥非崇论曷副详延如臣等问学迂疎器资凡陋亲逢盛旦徒有朴忠草芥荒芜安识朝廷之典故简编陈腐不知言语之精粗误尘中御之观敷锡太常之第载循其本必有可遵兹盖恭遇尊号太上皇帝陛下与天为徒顺帝之则崇诗书礼乐以造士设庠序学校以明伦陶教育於三纪之余焕文章於百王之上圣作明述遹观润色之传德进言扬罔俾忠嘉之伏特旌後学往继前修臣等谨当尊其所闻期以不负敬修可愿敢怀人爵之縻增益未能终冀天工之亮臣等无任
谢赐闻喜宴表
臣等言伏蒙圣恩赐臣等闻喜宴者据经上对甫趋广殿之庐式宴示慈重拜大官之品仰沾膏饫俯极感藏臣等中谢伏念臣等猥以寒生适逢熙运业仅专於铅椠乐不改於箪瓢黼座雍容特垂清问巵言猥并各罄丹衷怀野人愿献之芹遇治世求箴之木匪独就班於科级继蒙均赐於宾筵簪会曲江不数唐人之故事乐谐韶箾获闻虞氏之余音肴核践嘉豆觞交错洽醴醪而自愧夸里巷之为荣兹盖恭遇皇帝陛下广运圣神旁招俊乂需云渥采衣被草茅湛露灵光发辉葵藿俾知燕喜之盛独在贤材之多臣等敢不祗佩殊恩答扬异数加笾有秩既歌饱德之诗覆餗是羞弥笃食功之训臣等无任
谢赐花表
臣等言伏蒙圣恩赐臣等闻喜宴花者燕锡公堂甫拜需云之泽花颁禁籞仍沾湑露之恩香风徧袭於衣冠淑景顿移於尊俎事维循旧宠实更新臣等中谢伏念臣等萧艾凡姿草茅鄙习秀发尚慙於儒藻奇芳未吐於天葩追攀杏苑之英游滥陪式衎缅想鹤林之佳致忽覩仙标叨被恩荣益增愧惧兹盖伏遇皇帝陛下作人有绩与物为春密移造化之功大肆乾坤之渥臣等敢不祗承帝赉荣戴龙光追琢其章谨拜生成之赐英华发外愿宏充实之辉臣等无任
谢颁氷表
臣某等言伏蒙圣恩赐臣等闻喜宴颁氷者蓊若需云方启初筵之秩霈然湛露遽叨凌室之颁尽涤烦嚣顿忘炎燠臣等中谢窃以夏颁秋刷虽常诵周官之文阳出隂藏亦窃窥鲁史之旨顾方安藜藿之陋奚暇为饔飱之谋不图寒士之幸逢亦预夏时之蕃锡惟其疵贱敢自意於属餍故此战兢凛莫胜其履薄兹盖伏遇皇帝陛下功参化育义笃臣工大烹不吝於养贤菲饮惟专於挹已烛知悃愊怀忧时若渴之心澡雪肺肠过推食解衣之惠臣等敢不益思修洁仰对恩荣厚泽所加方咏春开之雅躁心一洗先逃夕饮之讥
淮东提举到任谢表
班行寓趾积愧空餐淮壤观风猥叨隆委方退严於亲养俄趋奉於戌期入境载驱视章惟谨中谢臣起身寒远逢世休明误当慈极之详延擢以太常之首选顷从幕府诏诣公车藏室蓬莱多愧并游之俊缥囊缃素获观未见之书嗣际兴王游尘清贯约麟编而抱椠森皇属以横经承摄郎闱倏周岁龠义当引去初自诡於偏城恩许便私遹荣分於一节惟时楚甸实屏吴都号称财赋之渊允资鹾荈之利奸蠧殆成於积习源流盍审於堤防矧复伪钱之行重为艰食之害幸今略定善後伊何宜妙简於髦英往具宣於德意如臣素乏可称之望讙言所与之轻兹盖伏遇皇帝陛下爱护羣生照临百辟岂特适均中外示以微权抑将详试才能储之有用责任綦重战兢靡宁臣敢不祗服训词益修职业裕民足国必明取予之方揽辔登车尚厉澄清之志
浙东提举到任谢表
祗奉恩言载驰轺传顾罔堪於巳试曾敢冀於後图中谢伏念臣顷以辞艺得官本无材术济世遵故事而登册府累数载而并英游学力单微觉岁年之尚早诚衷肤薄繇志气之未充所愿温故习於私庭庶或展寸长於异日昨蒙误宠遽俾观风服劳敢惮於咨询守拙每忘其寡陋考言弗绩尸禄奚为岂期易地之除靡及循墙之避惟人情退怯於隐约之後而物论难容於瘝旷之余顾是洪私凄其小巳矧内甸不轻置使盖若时屡选得人殆觉庸虚愈难称塞兹盖伏遇皇帝陛下以积久而改察庶政以更试而审验羣工赐以曲成责其求效臣惟当黾勉宁恤悔尤知王事之为难抑君门之甚迩簿书繁密虽非素习之长闾巷隐微终幸彻闻之速冀苏民力少答主知
谢授衣节物劄
山川蒙露感嘉节以旋归分野占星来湛恩於锡予涵濡厚泽衣被荣光酌天序之推移虑使将之匽薄乃稽令典有赫赐仪消息与时尚识授衣之旨动容中礼敢穷吹帽之欢
辞免正除中书舍人奏劄
臣窃以中书与闻几事内史职赞命书使之播告有孚之惠心杜防未形之阙政是为禁筦之地必登洪硕之儒分押六曹号称三字熙朝尤重作诰是官不轻畀人当时才岂为难犹或试而後授矧惟立事建功之意系於发号施令之间欲效涓尘之愚岂特词采之末伏念臣流落江湖之久更尝忧患之余乏文字之芳鲜视笔研为卤莽不堪承摄敢冒躐除欲望皇帝陛下收还误恩改畀廷彦庶全愚分免速人言
谢正除中书舍人表
议礼奉常摄官词掖深慙假宠更忝真除中谢窃以西台机务之原实陪国论内史赞书之职廼代王言若昔盛时有严此选欧阳修擢陞於庆历之始尚云发挥之难王安石拔用於嘉佑之间亦谓讨论之重盖以凡庸之笔拟为圣哲之辞凡号发而令施欲言约而体备所谓有制有诏皆欲见心见情苟非语中经纶学通今古文掞河汉气侔芝兰则何以裁成帝谟诞告羣听是以一世数人之杰无愧前修求复三代两汉之风犹有遗恨矧今润色鸿业恢张皇猷出言如纶道难明之法意若古有训励丕作之庶工苟非降才之尔殊诚恐动人之效浅如臣底滞何所发挥一违螭陛之班久断钧天之梦自慙铅椠甘永堕於尘芜长分桑榆难重收於翰墨敢谓渔樵之散迹复堪黼藻於斯文望凤阙之深严负鹈梁而悚恧兹盖伏遇皇帝陛下追还朴质剗革琱华起之江湖之中付以礼乐之事骐骥一跃期十驾之与齐洪锺千钧付寸莛而发响臣敢不勉殚末技仰答殊私日月丽天莫效昭明之助雷霆驱令誓彰鼓舞之神臣无任
辞免左侍郎兼侍读奏劄
臣窃以三铨任剧亚旅班清稽近比以具存在真除而尤重盖以选部抑扬之柄实关人才通塞之机匪徒拘资格之微文必欲称权衡之公选如臣器能譾薄识趣迂凡荐罹忧患之余寖隔云霄之梦冗散再收於孤蹟践敭叠冒於殊私方污两制之华俄畀六卿之贰使年历岁迁而后至犹位尊德薄之是慙矧涉日之未几而叨荣之已甚至若迩英之席尤高执读之聨昔闻畴政路之旧臣今以处禁涂之宿望虽云暂摄讵可冒居伏望皇帝陛下察父垂慈隆天徧焘并回误渥改授时髦庶禆圣世之审官亦助宸襟之典学
辞免兼侍读奏劄
臣祗闻宠渥倍切战兢臣窃惟劝诵名官迩英高选开元之择耆学实赖於质疑兴国之擢名儒允资於顾问皆参处故老旧臣之重或详求洽闻博物之流斯能发挥於圣谟所以开广於上意如臣浅陋暂此摄承每怀越俎之慙安有执经之益方念不当於久假岂宜更玷於为真非比他官更容序进伏望皇帝陛下亟收成涣俯察由衷别延鸿硕之俦用效缉熙之助毋使妨贤而积愧庶几量分以少安
谢兼侍读表
劝诵在後方怀承乏之慙积薪居前骤玷为真之宠惟学术处衆人之底而班聨躐三侍之先非分所安以荣为惧中谢窃惟金华列职均以论说名官丽正置员尤以顾问择士盖敷绎经谊拘以分章摘句而周览史籍得以随事献言岂独阅尘编而夸稽古之荣所欲监成宪以明捄时之务故司马据汉纪而陈法度变更之病苏轼因宝训而述赏罚善恶之规傥非儒绅宿望之流曷副帝幙上游之选伏念臣见闻单浅涉猎迂疎蚤事椠铅不过书生之陈腐晚汚笔槖莫殚禁从之论思入合未补於万分代庖甫逾於累月误蒙序陟实愧前修兹盖伏遇皇帝陛下清明在躬缉熙典学无他嗜好惟留神载籍之文当此修攘犹不废儒书之务尚取材於末艺俾陪论於细旃臣敢不俯罄微忠仰酬殊遇求历代之训宁敢希倚相能读之才进堂下之言或能效轮扁至愚之虑臣无任
谢赐生饩表
纪桑蓬而兴感俯念亲恩捧纶綍以知荣仰勤君赐出大官之蕃渥为私室之宠光臣某中谢伏念臣忧患余生遭逢昭代因心尽孝莫酬父母之劬劳委质移忠惧负圣明之任使自尘迩列适踵多虞体旰食之怀方务裨於撙节积素飱之愧敢更冒於匪颁宁谓微踪亦关睿听贲诏旨之温润萃赉典之丰腴酏醴孔嘉廪庖有继秪载殊私之厚岂云故实之常兹盖伏遇皇帝陛下禄谨诏功锡先予善敛敷五福均符欲寿之情体貌羣工优示共贤之意臣谨当职思归美食戒过浮覆餗预忧曷辱大亨之礼投醪图报期臻既醉之诗臣无任
谢牲饩状
饷馈相望府无虚日饩牢甚腆官用彝章行慕有羶礼循考牧致大亨於鼎象侈备物於鱼丽割肉以归奚取诙谐之辩赐生必畜敢隳乡党之仪
明堂大礼毕皇后贺皇帝表
禋祀合宫邦仪维穆霈恩端阙民福攸同庆洽天人欢均家国恭惟皇帝陛下遹承宝命寅御珍图阐列圣之弥文恢九筵之宏制灌玉清庙聿严孝飨之诚升烟太虚丕格岁成之报灵心歆顾协气旁流臣妾叨正坤闱助修隂教迄成熙事幸际休期瞻宣室之受厘率掖庭而称拚
辞免权礼部尚书奏劄
铨筦剧曹久慙充位春卿高选忽俾摄官闻命若惊拊躬增惕窃惟古三后之典礼固异有司今六职之分聨均为率属必得老成之彦与夫鸿硕之英克践前修始符妙简伏念臣迂踈末学忧患余生九载丘园退安於闲散两年班列骤玷於清华在小臣已极超躐之逾於公朝曾无毫髪之补深虞幽黜乃辱褒迁方国家激厉人才之秋正陛下爱惜名器之日况复职司於献纳尤难身冒於宠荣自揣甚明人言可畏伏望皇帝陛下广隆天之覆垂察父之慈曲鉴由衷追还成涣非特安臣子愚戅之分亦以裨明时综核之心
辞免除御史中丞奏劄
窃以国家之弊实由官邪法令之行必先近始自昔中司之建号称独坐之雄本朝多虚位而不充累圣必得人而後畀窃观近事寖异昔时上下之情隔塞而弗通缙绅之气萎苶而不振久矣纪纲之弛玩几於邪正之混殽天诱宸衷躬发英断当庶政更新之始乃羣心耸听之时必得不畏强御深明国体之人庶几大有振作以慰天下之望如臣弱植惟抱朴忠积年流落之余絶意清华之梦虽尘禁列常负隐忧身玷论思犹乏秋毫之益职当弹劾难求风采之强伏望皇帝陛下睿鉴博临乾刚独运矧属万几之亲揽尤须百辟之肃清愿别柬於儒英以增重於天宪庸副厉精之治免累知人之明
辞免除端明殿学士签书枢密院表
臣闻命震惊拊躬局蹐窃以事枢之重兵本所关佥预筹帷体邻丞弼用人得失系国重轻矧今内当更化之初外饬御戎之务尤宜精选宿彦允合衆心而後朝廷繇辅相而尊天下受仁贤之福岂应亲擢首及凡材如臣识浅学迂质微能薄久安田里与世阔疎自玷班行略无补报廼者乾刚奋发元恶殄除徒以微臣孤立之踪置之絶席敢言之地片忠未吐误宠骤攽旬浃之间恩华狎至不惟滥陪宥密难称隆知至於多取器名殊非素志况收召诸老人望方归布列羣工儒猷不乏如臣极陋焉敢冒居伏望皇帝陛下察臣非据之危鉴臣由衷之请许其恳辞成命克保廉隅使之姑处旧官少殚绵薄臣无任
第二表
封章上逹恳辞枢筦之严渊听未回仍拜宸纶之渥敢申再凟终觊曲从窃以当平世而本兵犹非易事以儒臣而经武必属全才矧边徼未底於求成而貔虎尚劳於远戍方改弦而易辙图继好以安民中谢伏念臣资本凡庸学非淹贯自还班列未效涓埃比滥长於霜台惟恐辜於风宪为陛下息邪而扶正或可输忠助陛下厌难而折冲若为称职虽二府班聨之暂阙然四方耆旧之鼎来岂容未淹旬浃之间遽俾晋冒枢机之任伏望皇帝陛下旁蒐远揽公听并观念兹多事之秋宜得殊常之彦不遐有佐俾运筹帷幄之中无竞维人庶消患庙堂之上姑安旧次免速烦言
谢除端明殿学士签书枢密院表
持纲宪府甫叨耳目之司涉笔几庭骤玷腹心之地更化方新於庶政用人首及於孤踪居帷幄以知慙捧丝纶而增惧中谢窃以万兵之柄在於强本而折冲四辅之官难以具臣而充位矧太阿倒持之久当神枢独斡之初外欲销戎寇之祲氛内欲肃朝廷之纲纪必得壮犹之老始参基命之严伏念臣学浅而识迂材绵而器薄顷触危机而去国久絶荣望之萌心十年畎亩之忠无阶自逹两载班行之蹟欲去未能幸日月之昭明适云霾之屏息岂期简拔误取戅愚独俾霜简之抨弹少吐丹诚之激烈忽骤缘於人乏俾晋预於庙谟自惟周旋一职之常材何以参典万几之丕务沥恳辞而惕若思报效以茫然兹盖恭遇皇帝陛下德照百官治严八柄厉精更始大明两观之诛公听并观载广四门之辟遂令疎远廼冒延登臣敢不蹇蹇匪躬孜孜尽瘁爱君体国惟务竭於小心继好息民思勉裨於大计臣无任
谢赐对衣金带鞍马状
书殿几廷方冒殊常之宠天闲御府并叨蕃锡之加德不称以怀慙眷愈隆而增惧伏念臣起家韦布比质驽骀子路縕袍安有轻肥之念塞翁失马久谙祸福之心值圣明濬发於乾刚俾孤远滥颛於风宪未踰旬浃何补秋毫俄晋斡於鸿枢更鼎来於异渥曳娄且燠焕珍带以纡华磬控生荣騋文韀而骛骏特循旧比增贲孱躯兹盖伏遇皇帝陛下驾驭羣工衣被万物敝思予改有如好善之诚既闲且驰庸示求贤之笃而臣折腰有愧顾影自怜拾芥取青敢诧明经之效陈廷拜赐终慙稽古之功
辞免再赐对衣金带与鞍马奏状
被命之初已经宣赐安有浃旬之近洊膺蕃锡之加稽首虽荣拊躬若厉伏望皇帝陛下察臣骤蒙奬拔未有补於秋毫怜臣深畏满盈实难胜於天宠特颁睿旨追寝误恩庶寛渊谷之虞弥载乾坤之造
辞免兼权参知政事奏劄
一介戅愚误蒙拔擢承乏几庭力轻任重方慙非据见具控免洊攽隆旨俾摄政涂与闻国论如臣初无材术徒有朴忠使之涉笔本兵犹难冒处若复共二谐弼必致颠隮矧佥典枢务稽之旧比任亚疑丞上兼参预尤为超躐恩荣狎至震惧罙深夫量材受任弗轻以假人者君父之明陈力就列不能而知止者臣子之谊伏望皇帝陛下曲垂睿照俯谅衷诚毋反汗以为嫌必得贤而共政
辞免除参知政事奏劄
成命初颁师言未穆微臣自揣倍切兢惶臣闻褒陟有序则上既可以正国体而尊朝廷迁进太数则下或无以厉廉隅而压物望伏念臣遭值陛下更化之始亲蒙眷简擢长风宪凡弊政之当革官邪之当纠犹能为陛下一一疏举甫及旬浃而拜佥枢之命曾未信宿又俾暂陪国论是时巨蠧虽除庶事未定内而政地适多虚员外而诸老驿召未至是以不敢崇饰虚逊黾勉共职逮今仅踰一月而臣智识短浅材力绵薄其於边条之科琐有司之程度且未暇究见颠末况修明纲纪选拔人材岂有涓埃小裨海岳忽蒙圣恩躐置东府在臣进退诚不遑安矧今衆正旁开耆英就列器能既出臣之右年德又於臣为高讵应以一介孤远之踪乃独先白首魁垒之彦臣用敢披沥忱悃仰干洪造伏望皇帝陛下怜臣粗明於分义察臣深畏於满盈略反汗之小嫌还出纶之误渥傥陛下未忍捐弃或尚容备数旧官免速颠隮实为全覆所有恩命未敢祗受
辞免除参知政事表
右府充员罔功是惧东台共政恳避弗俞顾自揣之甚明必终辞而廼巳中谢窃以二三大臣之迁进异乎凡百有司之选除虽日月至焉尚欲熟观其器识使名称籍甚尤当详试以事为矧平时望实之未孚而一旦超踰之太骤甫四更於旬浃俄三冒於恩纶伏念臣孤立班行遇知明圣天威濬发首擢长於霜台风宪未张复晋陪於斗幄几务丛积则谋谟之安取文书繁剧则省阅之靡皇遽因承乏之官径畀为真之宠惟昔者滥施於名器繇权臣久擅於福威每假邦彝私植恩地既曰更新於圣化讵宜循袭於陋规覆辙在前改弦恐後方今环布列序者甄收或未徧陆沉远外者招徕尚有遗苟大僚拜徙之日闻实公论讥评之可畏伏望皇帝陛下深图实政无取美观周大老归首起耆英之望范宣子逊尤高廉退之风俾愚臣姑即於故官庶积久渐收於微效下人轻上爵当澄徼幸之源高位实疾颠亦免满盈之咎臣无任
谢除参知政事表
涉笔紫枢未究万兵之本聨班黄阁骤叨两社之崇责重望轻身微恩大臣某中谢窃以立政造事必资硕德之臣前疑後丞夫岂叙迁之位名副其实则有折冲销萌之效用非真材则招括囊尸素之讥历考前猷悉繇博选范仲淹累更剧任而後参预於庆历之际欧阳修久养雅誉而方弼谐於嘉佑之初皆推衆正之宗廼在同寅之列矧当揽权而更始莫若吁俊以为先纲纪欲修弊蠧将革一相聿新於总职四邻尤赖於得人如臣者惟有朴忠本无智略生平所学独怀尊主之诚粤自立朝期践为臣之谊夷险悉安於愚分荣贵固非其初心敢谓殊知荐蒙显擢长南台之风宪坐席靡温陪右府之訏谟除书犹湿偶缘人乏叠被宠光矧日月之未淹曾涓埃之莫报三垂徂定曷裨前箸之筹诸老鼎来每愧後薪之积甫冒柄除之暂摄复惊宸命之为真沐雨露以滋深履渊氷而益惧恳辞弗获躐处非宜兹盖伏遇皇帝陛下秉哲在躬推诚任下去凶而举元恺咸服大舜之公分职而责孤卿方董成王之治肆令微蹟上弼清衷凛然称塞之难误此延登之异臣敢不恪坚素节勉翼熙图辅周典以靖四方汔思来效述臯谟而赞百揆惟务协心臣无任
辞免提举修史等兼职奏劄【提举国史院权提举实録院权提举编修国朝会要同提举编修勑令】
窃以几庭预政方膺共二之求史观提纲参预约三之法忝冒仅踰於旬浃宠荣叠拜於宸纶揣分难胜鞠躬以避伏念臣性资滞固学殖荒芜寡謏见闻觕记右尹祈招之什拘牵文义安识司空城旦之书惟声明莫盛於累朝而述作若稽於前代华简编於翰墨炳金玉於科条必求殚洽之英始称纂修之任矧是本兵之寄适当经武之秋使专意於忧边犹虞旷戾暂与闻於出命实负凌兢傥更兼润色之工将必速颠隮之悔伏望皇帝陛下大明委照全度包荒察所控之由衷亟收还於成涣文谟武烈既允属於三长萧规曹随宜并颛於一老庶安愚分免累洪私
政府缘以旱蝗同执政乞去奏劄
臣等仰惟陛下寅畏天命法商宗之秪惧昭事上帝如文后之小心恭俭寡欲无逸德过行以干隂阳之和寛仁爱人无严刑峻罚以召乖盭之气不幸权臣弄兵三边百姓横罹锋镝挽输科敛海?绎骚陛下引咎责躬怨艾深切屈已就和凡以为民是宜天意悔祸庶徵时若三辰顺轨而自春徂夏时泽又愆兼旬以来螟蝗大作白昼过都羣飞蔽天乃甲子之日星文变异衆目共睹推原灾咎实在臣等夫以陛下天姿明圣而臣等不能究宣职业以赞维新之政陛下宸衷恻怛而臣等不能推广恩泽以慰更生之民赏罚过差刑狱淹滞积成愆缪感动穹旻致使陛下展转焦劳独任其咎一人慊然抑畏於上而诸臣偃然尸素於下事为倒置谊岂遑安伏望皇帝陛下亟奋威断并从黜免庶少寛於圣意亦渐格於天心臣等谨已出郊待罪伏乞睿旨即赐处分臣等无任
丐祠劄子
臣一介鲰生至愚极陋惟知涉猎章句以为应举覔官之资遭值孝庙临轩策士误蒙亲擢遂窃虚名徧尘三馆两持使节遽丁内艰甫及终丧复叨收召旋自都司滥跻柱史将聘邻壤甫竣使事即伸更迭之请巳蒙陛下除职与郡竟以罪行臣向来区区出处本末如此人或知之不复辨数自是纒绵忧患屏息田里首尾九年絶意荣望中间国论乡评善类复用陛下记怜孤远畀以郡寄偶因入奏再玷班行遂繇奉常寖陞从列冒兼两制猥厠六聨属大正於朝纲俾晋颛於风宪蔑闻劳效忽预枢机曾不踰时又参大政陛下用臣既伤於太骤微臣揣分自愧於非才然方是时外之耆老檄召未来内之宰辅虚位实衆臣冒昧承乏不容终避加之和使虽遣尚未坚决苟求去位殆谓辞难今揆度机廷无非妙选明儒宿望并集本朝张旜渡淮更成可必若复贪恋荣禄则必上负误国之罪下获妨贤之讥兼臣积忧薰心早衰多病状似强健中实疲羸一有烦言重罹大谴陛下虽欲保全亦无及矣仰冀陛下鉴臣恳恳之危衷全臣区区之晚节许解机政改授外祠凡未委沟壑之前皆图报君亲之日臣即已出郊待命伏望圣慈即赐处分臣无任
第二次丐祠表
臣某言早来具劄子面奏乞解罢机政畀以外祠出郊待命伏蒙圣恩特降中使宣押赴都堂治事者危衷亟吐温旨未俞谊既难安理须再凟中谢伏念臣无轲雄之学窃晁董之科流俗既譁其虚名清朝亦待以异数粗尝有志矧当励精更治之时自审非才终匪扶颠持危之手下有讥评之交至上而谴告之相仍久合丐於免归迹恐隣於规避今则信使通而无壅敌兵撤以尽还百万生灵行有息肩之渐二三宰辅又皆同德之良何取臣愚尚妨贤路窃考祖宗之盛际最为体貌於近臣或自诡於投闲率从容而去国孝皇晚岁自黄洽萧燧之外比比有人陛下初年由郑侨何澹而後寥寥罕见得非贪恋不明去就之几是致倾揺终费保全之力臣之当去今也其时苟必待公言弹劾而后归亦岂是圣主延登之初意伏望皇帝陛下矜其悃欵惠以始终许退处於田庐俾夤修於香火珍台闲馆倘旧观之复还坠履遗簪亦後来之知劝臣无任
第三次丐祠劄子
臣昨以辅政亡状连具封章仰干旒扆乞从免归岂谓天听崇高臣言拙讷未能感动尚示眷留一日之间两勤中使宣押此所以待元勲茂德顾臣何人乃敢当此然体貌之礼在陛下既极於优隆去就之谊在愚臣难避於烦凟伏念臣本无材术徒抱朴忠方其壮年强健之时粗可尽力州县簿书之务诚不自意屏息八年遭逢一旦夤缘两地倏已半期劳效蔑闻罪戾崇积自叨简拔物望不孚街谭巷议公肆诋毁矧陛下躬亲万几新美庶政和议既成根本尤当自治流民虽复经理尚须良谋图事揆策合属耆俊今内有白首魁垒朝夕论思之故老外有勤施四方独当一面之重臣至於旧学鸿儒几廷宿望或尚辞命召或久处燕闲年德既居臣之前绩效又出臣之右岂容後先倒置逸劳絶殊揣分度时宜去决矣区区危悃竭尽於斯臣恐勤宣押未敢再出郊外见居家待命伏望睿明亟赐处分臣无任
第四次丐祠劄子
臣近三具表劄祈解机政伏蒙陛下礼貌优渥申攽诏旨又蒙两遣中使至臣私第赐臣批答不允仍断来章及宣谕令赴堂治事臣一介孱陋心非木石感激恩遇退深战栗岂不贪恋明圣固欲轻违轩陛自干方命之诛实缘私计怵迫谊不容留须至烦凟天听臣闻人臣事君之谊不以苟去为高人君待臣之礼不以苟留为恩盖才术驽下谋谟浅拙自知无补求去已晚何足为高委任既隆课效蔑闻人言籍籍虽留何用未可为恩臣於二者可谓兼之若复迁延顾望迟疑不决国有清议朝有宪章亦非陛下所得而私虽欲不加汰斥不可得已臣昼度夜思计之甚审沥血刳心呼天号父惟有拙诚更无他说陛下与其留臣以及於物论沸腾之际孰若听臣引去於罪戾尚轻之时非特陛下有以保惠微臣微臣亦得以自全晚节更生之赐孰大於斯臣昨日尝奏劄子乞尚书省缴进未蒙处分今再附勅使申奏欲乞圣慈检会前劄并赐降出除臣一在外宫观臣凟犯天威下情无任
第五次丐祠劄子
臣自前月二十九日以後两尝面奏五上封章乞解罢机政伏蒙圣慈特饬中使宣押者三宣谕者再早来又降御笔备行嘉奬曲示眷留陛下恩遇微臣至矣尽矣顾臣草芥微生迂疎末学何以仰承体貌之重感恩至骨流涕何言傥於谊可以少安臣岂敢固执愚见惟是辅政半朞绩状蔑着欲去之心虽因今日而有请宜去之罪不待今日而始彰何俟人言自知甚审臣自还卿列继沗从班职在论思事之利害无不当言者方权臣横挑兵端虽不谋之在廷然命使调兵岂无眹兆臣不能先事救正逆折其萌坐见师徒挠败粮械丧亡三边绎骚赤子涂炭臣宜去之罪一也侂胄擅朝威福由已兵败国危人怨神怒臣又不能蚤白其奸使祸稔恶积意将罔测致陛下亲发威断仅克翦除臣言固已晚矣臣宜去之罪二也复讐本为大谊而权臣规画无素轻易寡谋兵连祸结敌得归曲於我首祸虽诛犹肆强横邀索无厌臣时以备员二府又无深谋至计以折冲销难陛下为之屈已就成归俘增币虽幸疆场稍定信使巳通然耗竭事力亏伤国体有过无功人言籍籍臣首居参预岂容委诸人以自解臣宜去之罪三也自春徂夏雨泽愆期兼旬以来飞蝗蔽野渐害苗稼星文亦变灾异稠重咎证不虚天意可畏臣之尸素衆责交归臣宜去之罪四也罪之大者有此四事其他过谬未易悉数容其自效已是寛恩是尚得为无名乎况又有大不可者臣赋性褊介遇事轻率常是少所回护且复拙於关防或因形似易致猜嫌积疑成间积间成隙非特不免身危亦将上误国事目前难以力辨他日终当自明加之赋分凉薄福过灾生五十之年蒲柳早衰目视昏花精神眩瞀省阅文书尚且费力况望其建明大议论经画大政事乎臣非不知数犯天威当膺方命之戮然区区拙诚窃谓与其以不去获罪於公言不若因求去而获罪於君父之犹为可解也欲望天慈特回宸虑亟赐俞允免速颠隮臣不胜幸甚
辞免除职与郡奏劄
钦闻威命罙震懦衷窃以通籍殿中示优贤之礼分符阃外资御衆之才虽累朝以华辅弼之归然近世尤吝器名之假如臣者谋非经远功不盖愆内惧满盈而挻灾外虞旷戾而招谤叠封章而丐去纡宸眷以曲留至於再遣王人亲形诏札臣之得此抑有荣焉惟是殊恩久无前比岂容驽下并冒宠光苟控避之弗坚将颠隮之愈甚伏望收还成涣改畀丛祠不惟自计之甚明抑亦人言之少塞
辞免皇太子受册转官奏劄
闻命震惶靡知所措伏念臣病悴余生迂愚末学顷者承乏政地备数宫僚亡补涓埃旋即罢斥屏居田里望絶云霄兹以册宝告成例攽赏典邦家大庆臣子至荣而臣席宠已多逾涯是惧矧廼无功而受禄尤慙不稼而取禾更冒穹阶难安私谊伏望皇帝陛下曲垂渊鉴俯亮愚衷追寝误恩庶全微分所有恩命臣未敢秪受
再辞免除端明学士宫观表
奏牍上闻冀趣收於误渥诏函中锡未濬发於俞音辄摅怵迫之诚叠冒穹窿之听臣某中谢臣窃惟班高邃殿盖体貌於勲贤禄厚真祠本优崇於耆老顾方从於废黜曷并窃於宠灵伏念臣狷介不移戅愚自信栖栖寒蹟山林之日居多耿耿寸心畎亩之忠徒在偶遭亲拔猥预繁机欲裨更化之清明固知陈力之短浅器小任重果速颠隮咎大责轻讫蒙恩宥自屏居於田里久安分於渔樵忧患相挻弟昆凋落疾痾不贷齿发衰颓静惟坎之余殆絶荣华之望岂图眷轸未忍弃捐肆颁涣号於崇朝尽复政涂之异数叨踰过甚局蹐难胜恐益重於悔尤敢洊伸於控免伏望皇帝陛下广惠慈而待下惜名器以驭臣念臣孤踪兢惕之深察臣平日循守之素贳其烦黩许以恳辞或追寝於隆名俾祝厘於闲馆一俯再伛愿垂鉴於由衷曲谨小廉庶获全於末路臣无任
谢端明学士宫观表
班聨秘殿仰依龙扆之光官庀祠庭俯遂燕居之佚省循莫称慙惧弗遑中谢伏念臣初乏片长素忘求进当睿断更张之始丕振朝纲拔微臣孤陋之中俾专宪席未閲兼旬之久晋参两地之华忧思徒罄於乃心何裨庙论望实不孚於衆听遽费啧言凛危蹟之疾颠戴洪私之全宥身栖农圃纷白发之寖生梦绕觚棱耿丹衷之独在讵期轸録骤贲宠灵还旧观於隆名沛新恩於闲禄顾兹起废岂曰劝功沥伸恳欵之诚觊安私谊洊奉温纯之诏迄閟俞音兹盖伏遇皇帝陛下覆帱如天照临若日务全体貌将加厉於臣邻靡间瑜瑕示昭明於公道特怜寒蹟尝误深知曲推擦拭之仁庸锡便蕃之渥臣敢不益坚晚节罔替初心修香火之胜缘敬祈曼夀答乾坤之大造誓毕余生臣无任

[book_title]卷七
<集部,别集类,南宋建炎至德佑,後乐集>
钦定四库全书
後乐集卷七　　　　　　宋　卫泾　撰
表状
明堂礼成贺表
王者之堂行王政绍讲弥文天子之孝事天明丕承灵贶一纯所格四表交欣臣某窃以圣朝遵三岁之祠古制复九筵之秩皇佑合祛而肇始绍兴间举以为常肆参述於闲规凡四行於宗祀恭惟皇帝陛下遹光骏命祗廸燕谋之德之纯茂建中和之极我将我享允通精祲之交对越灵心告成熙事更旁流於霈渥用敷锡於嘉生臣心拱阙庭身栖农圃想多士奉璋之盛莫缀骏奔同斯民击壤之安共陶鸿律
瑞庆节贺表
辰会于苍龙尾就盈数焉社鸣而圣人生时纯熙矣纪休期於震夙增宝祚之荣怀臣某中贺恭惟皇帝陛下大德懋昭小心抑畏春秋鼎盛属万国之本於元良弓矢载櫜跻一世之民於仁夀昔在高宗享国丕若有夏历年率由嘉靖於庶邦式克洪舒於景命於皇盛旦高揜前徽臣顷玷迩联自干大戾心倾葵藿幸逢汉日之再中身在江湖徒望尧云而三祝
又
五百年生圣聿开良月之祥三万岁成纯丕祝後天之算臣民恺怿宇宙清明臣某中贺恭惟皇帝陛下治袭缉熙业成耆定祈天永命泰元增神筴之休陶世至和皇极敛洛书之福茂迎诞序益巩珍图臣敬效嵩呼竦瞻星拱彤墀在望惟存北阙之心金监效忠愿赞南山之夀
又
冬日在尾聿开千岁之符国夀齐箕丕笃一人之庆乾坤荐祉海?蒙休臣某中贺恭惟皇帝陛下业懋
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>