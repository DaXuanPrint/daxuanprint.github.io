<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,湛然居士集全文在线阅读,湛然居士集全文在线下载,大玄古籍书库">
<meta name="description" content="元代诗文别集。14卷。耶律楚材撰。《四库全书》曾据兵部侍郎纪昀家藏本编入别集类。清人钱大昕《补元史艺文志》录有《湛然居士集》35卷,但这种35卷本今未见。现存《湛然居士集》都是14卷本。本集卷首有元太宗六年(1234)行秀(万松老人)序,元太宗五年王邻序,太宗五年孟攀鳞序。集中诗文没有按体裁类编,主要收入的是诗,卷8、卷13、卷14中杂有少量的文章。卷末有元太宗五年李微后序。据各序,可知《湛然居士集》最初编成于元太宗窝阔台五年,共收入诗文500余篇,编为9卷,是由当时的中书省都事宗仲亨辑录的,此9卷就是1">
<title>湛然居士集_耶律楚材_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">湛然居士集</span> <br/>
          作者： <span class="inputVal" id="bkauthor">耶律楚材</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]76656</span> <br/>
          说明： <span class="inputVal" id="bkdec">元代诗文别集。14卷。耶律楚材撰。《四库全书》曾据兵部侍郎纪昀家藏本编入别集类。清人钱大昕《补元史艺文志》录有《湛然居士集》35卷,但这种35卷本今未见。现存《湛然居士集》都是14卷本。本集卷首有元太宗六年(1234)行秀(万松老人)序,元太宗五年王邻序,太宗五年孟攀鳞序。集中诗文没有按体裁类编,主要收入的是诗,卷8、卷13、卷14中杂有少量的文章。卷末有元太宗五年李微后序。据各序,可知《湛然居士集》最初编成于元太宗窝阔台五年,共收入诗文500余篇,编为9卷,是由当时的中书省都事宗仲亨辑录的,此9卷就是14卷本中的前9卷。后5卷是此后补入的,所收的诗文是写于公元1233—1236年之间。写于太宗八年(1236)以后的作品今已不存。中华书局1986年出版了谢方点校的《湛然居士集》,这个点校本据《四部丛刊》影印本为底本,以清光绪二十一年(1895)渐西村舍刊本参校,并附有王国维所撰《耶律楚材年谱》等传记资料,是目前比较完备的本子。</span> <br/>
          封面： <span class="inputVal" id="bkimg">Z_19081.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]湛然居士集
[book_author]耶律楚材
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]76656
[book_dec]元代诗文别集。14卷。耶律楚材撰。《四库全书》曾据兵部侍郎纪昀家藏本编入别集类。清人钱大昕《补元史艺文志》录有《湛然居士集》35卷,但这种35卷本今未见。现存《湛然居士集》都是14卷本。本集卷首有元太宗六年(1234)行秀(万松老人)序,元太宗五年王邻序,太宗五年孟攀鳞序。集中诗文没有按体裁类编,主要收入的是诗,卷8、卷13、卷14中杂有少量的文章。卷末有元太宗五年李微后序。据各序,可知《湛然居士集》最初编成于元太宗窝阔台五年,共收入诗文500余篇,编为9卷,是由当时的中书省都事宗仲亨辑录的,此9卷就是14卷本中的前9卷。后5卷是此后补入的,所收的诗文是写于公元1233—1236年之间。写于太宗八年(1236)以后的作品今已不存。中华书局1986年出版了谢方点校的《湛然居士集》,这个点校本据《四部丛刊》影印本为底本,以清光绪二十一年(1895)渐西村舍刊本参校,并附有王国维所撰《耶律楚材年谱》等传记资料,是目前比较完备的本子。
[book_img]Z_19081.jpg


[book_title]提要
钦定四库全书　　　　　集部五
湛然居士集　　　　　　别集类四【元】
提要
【臣】等谨案湛然居士集十四卷元耶律楚材撰楚材字晋卿辽东丹王八世孙金尚书右丞履之子从太祖平定四方太宗时官至中书令至顺元年追封广宁王谥文正事迹具元史本传耶律或作移刺盖译语之讹焦竑经籍志以为两人非也是集所载诗为多惟第八卷第十三卷十四卷稍以书序碑记错杂其中编次殊无体例疑传写者乱之史称其旁通天文地理术数及二氏医卜之说宜其多有发挥而文止於斯不敌诗之三四意者尚有佚遗欤然十四卷之数与诸家着録皆符或经国之暇惟以吟咏寄意未尝留意於文笔也王士祯池北偶谈摘録其赠李郡王笔寄平阳闲老和陈秀玉韵赠富察元帅河中游西园壬午元日诸诗以为颇有风味而称其集多禅悦之语考僧行秀所作集序称楚材年二十七受显诀於万松尽弃宿学其躭玩佛经盖亦出於素习平水王邻则曰按元裕之中州集载右相文献公诗又称赵闲闲为吾道主盟李屛山为中州豪杰知晋卿学问渊源有自来矣故旁通诣极而要以儒者为归云云今观其诗语皆本色惟意所如不以研链为工虽时时出入内典而大旨必归於风教邻之所云殆为能得其真矣乾隆四十六年十二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
湛然居士集卷一
元　耶律楚材　撰
和黄华老人题献陵吴氏成趣园诗
雪溪词翰辉星斗纸蠧尘蒙诗一首湛然挥墨试续貂嗫嚅使人难出口丁年彭泽解官去遨游三径真三友悠然把菊见南山畅饮东篱醉重九献陵吴氏治荒园成趣为名良可取养高不肯事王侯闲卧林泉了衰朽今年扈从过秦川可怜尚有萧条柳归计甘输吴子先丽词已後黄华手知音谁听断弦琴临风痛想纱巾酒嗟乎世路声利人不知曾忆渊明否
和平阳王仲祥韵
一圣扬天兵万国皆来臣治道尚玄默政简民风纯明明我嗣君寛诏出丝纶洪波浃四海圣训宜书绅逆取乃顺守皇威辅深仁贪饕致天罚长吏求良循河表背盟约羽檄飞边尘圣驾亲徂征将安亿兆人湛然陪扈从书剑犹随身翠华次平水草木咸生春氷嵓上新句文质能彬彬氷雪相照映珠玉如横陈诗笔居独步唐都一逸民圣政罔二三裁物惟平均综名必核实求儒务求真经术勿踈废笔砚常可亲竚待寰宇清圜丘祀天神选举再开辟仲祥当超伦一旦腾达时献策宜诜诜
和李世荣韵
圣主题华旦熊罴百万强兵行从纪律敌溃自奔忙百谷朝沧海羣隂畏太阳黎民欢仰德万国喜观光尧舜规模远萧曹筹策长巍然周礼乐盛矣汉文章神武威兼德徽猷柔济刚自甘头戴白误受诏批黄我道将兴起吾侪有激昂厚顔悬相印否德忝朝纲佐主难及圣为臣每愿良翠华来北阙黄钺讨南疆明德传双叶寛仁洽万方九州无不轨四海愿来王兵革虽开创诗书何可忘洪恩浮晓露严令肃秋霜符应千龄运功垂万世昌绵绵延国祚煜煜受天祥多士咸登用羣生无败戕此行将告老松菊未全荒
和李世荣见寄
云横北海西馹骑来天际梅轩真可人新诗远相惠其声若良金其臭如芳蕙文艶理无华词雄言不侈笔力似黄山惊浪云奔势犀象牙角新虿蜂鋩尾细遥想醉衔盃梅坞清隂翳闲散玉麒麟可得羁而系吾子卧东山谁治今之世好陈十渐书毋用六奇计万里入龙庭何须叹迢递时方涉大川舟楫须君济
和李世荣韵
多谢梅轩不惜春声诗来寄格清新词源莫测波千顷笔力能扛鼎万钧忧国心情常悄悄闲居容止自申申谁知板荡中原後潇洒河东有若人
再用其韵
梅轩相别又三春别後文章与日新不分散材沾造化好将幽隐入陶钧我游北海年垂老君卧南阳志未伸遥想氷魂正无恙一枝回寄陇头人
又索六经
我爱平阳李世荣一番书史再镌铭欲令吾子穷三传故向君家乞六经简册灿然新制度文章宛尔旧仪刑莫教幼稚空相忆日日求诗到鲤庭
和耶律继先韵三首
泽民我愧无术略且着诗鸿慰离索诗书满载升金山弦歌不辍踰松漠世上原无真是非安知今是而非昨连城美玉涅不缁百链真金光愈烁已悟真如匪去来自然胸次絶忧乐断梦还同世事空浮云恰似人情薄尚记吾山旧隐居松风萧瑟松花落枕流漱石轻轩车吟烟啸月甘藜藿春山寂寂春溪深萧条庭户堪罗雀而今不得安疎慵自笑绦笼困鵰鹗勉力龙庭上万言男儿志不忘沟壑
其二
当年不肯读三略独抱遗经伴闲索流行坎止不尤人自甘万里涉穷漠富贵荣华能几时生死都来如梦昨千年兴废沤浮沈百岁光隂电飞烁常笑梁鸿歌五噫窃学荣啓弹三乐未能仁义戢干戈勉将敦厚惩浇薄近有人从故隐来黄花无限开篱落问渠林肉与丘糟奚如麦饭而羹藿又闻麋鹿满姑苏阿瞒不复游铜雀涂中曳尾希庄龟江夏沈舟悲祢鹗吾山佳处归休乎鹿逸平林鱼纵壑
其三
祖道门庭元简略儿孙草里添芒索拟心鹞子过新罗起念白云横大漠迥殊四句有无中元非三际来今昨大海纎尘一点飞洪炉片雪寒光烁宁论业障本来空半偈徒夸寂灭乐细切清风非异事更将明月来薄玲珑四面亦无门充塞十方絶壁落罗列珍羞渠不食痴人犹自贪藜藿祗图龙颔摘明珠谁知虎口存活雀坐脱犹迷一色边崎岖鸟道【一作去路】横秋鹗可笑人间荆棘林死者填沟空塞壑
和薛伯通韵
滴滴秋光溢远山穹庐寥落酒瓶乾【一作塞天空濶鴈声乾】诗章平淡思居易禅理纵横忆道安不分西风霜叶脱难禁秋雨菊花残闾山旧隐天涯远梦里思归梦亦难
鹿尾
銮舆秋猕猎南冈鹿尾分甘赐上方浓色殷殷红玉髓微香馥馥紫琼浆韭花酷辣同葱薤芥屑差辛类桂姜何似氊根蘸浓液邀将诗客大家尝【一作流匙滑飰大家尝】
过金山用人韵
雪压山峰八月寒羊肠樵路曲盘盘千岩竞秀清人思万壑争流壮我观山腹云开岚色润松巅风起雨声乾光风满贮诗囊去一度思山一度看
过云中赠别李尚书
谁识云中李谪仙诗如文锦酒如川十亩良园君有趣一?薄土我无缘旧恨常来春梦里新吟不到客愁边明朝分手天涯去他日相逢又几年
和裴子法韵
顷观子法跋白莲社图斥渊明攻乎异端吾子不惑所学主张名教真韩孟之俦亚也昔巢由避天下而远遁尧舜受天下而不辞以致泽施于万世名垂于无穷是知洁已治天下各有所安耳夫清虚玄默乐天真而自适者也焦劳忧勤济苍生为己任者也二道相反甚于冰炭使尧舜巢由易地则皆然後之世乱臣贼子窥伺神器狐媚孤儿寡妇扼其喉以取天下者闻巢由之风亦少知媿矣然则巢由之功岂可少哉弃享天下之大乐而且希物外之虚名者岂人情也耶文中子有言虚玄起而晋室亡斯岂庄老之罪欤盖用之不得其宜也以虚玄之道治天下其犹祁寒御单葛大夏服重裘自底毙亡岂裘葛之罪哉昔晋武一统之始不为後世之远谋何曾已识之既而祸难继作骨肉相残屠戮忠
良进用谗佞虽元凯复生亦不能善其後
矣大厦将颓非一木所能支独渊明何能
救其弊哉适丁天地不交万物不通君子
道消小人道长之时渊明见几而作挂印
绶而归结社同志安林泉之乐较之躁进
苟容于小人之侧者何啻九牛毛耶以渊
明之才德假使生于尧舜汤武之世又安
知不与臯夔伊周并驱争先哉宣尼有云
用之则行舍之则藏又云进退存亡不失
其正者其惟圣人乎斯亦名教之内昭昭
可考者也何责渊明之深也余尝谓否则
卷而怀之以简易之道治一心达则扩而
充之以仁义之道泽四海实古今之通谊
也因用子法游姑射元韵以见意云
逹摩一派未西来无限劳生眼未开六朝繁盛已矣耳两晋风流安在哉自笑中书老仆射【引韵借用此字】事佛窃效王安石公案翻腾旧葛藤林泉准备闲踪迹用之勲业垂千秋发扬孔孟谁为俦舍之独善乐真觉赋诗舒啸临清流岂止渊明慕松菊晋室高贤十八九君子道消小人用贞夫远弃利名酒苏黄冠世能文词裴张二相名当时祖道禅林恣游戏尧风舜德甘嘘吹达人不为造物役打破东西与南北毛吞巨海也寻常出没纵横透空色真如颇与牺易同不动确乎无吉凶湛然信笔书?语临风远寄绿野翁赠君一句直截处祗要教君能养素但能死生荣辱哀乐不能羁存亡进退尽是无生路
和许昌张彦升见寄
真人休运应千载生知神武威中邦杜絶奇技贱异物连城玉斗曾亲撞兵出潼关渡天堑翠华杂映驺虞幢生民歌舞叹奚後壶浆箪食辕门降偏师一鼓汴梁下逻骑饮马扬子江良臣自有魏郑辈死谏安用干与逢少微昨夜照平水清河国士真无双壮岁游学力稽古孜孜继晷焚兰釭新诗寄我有深意再三舒卷临幽窗安得先生赞王室委倚奚忧庶政厖堪笑纷纷匹夫勇徒夸巨鼎千钧扛何日安车蒲轮诏公入北阙蒲萄佳酝烂饮玻璃缸【西人蒲萄酿皆贮以玻璃瓶】
和南质张学士敏之见赠七首
桃源刘凤楼萧镌氷斵玉哦通宵珠玑错落照兰室龙蛇偃蹇蟠霜绡和我新诗使予起却得琼瑰酬木李边城十载絶知音琴断七弦鹤亦死而今得识君姿容胸中郁结涣然空诗坛君可据上位笔力我甘居下风笔阵文场寛且绰驰骋看君能矍铄学海波澜千顷陂厌饫经书烂该博几时把手潇湘边生涯自有壶中天鸣榔一笑舟浮莲沧波万里凝苍烟
其二
漏沈沈竹萧萧蒲团禅定坐终宵古庙香炉无气息一条白练如琼绡性海澄澄波不起宛似氷壶沈玉李庸人泥教不知归七窍凿开混沌死虽云至道絶音容不离幻有成真空百尺竿头更移步普天匝地生清风大用全提自寛绰禆将交锋何矍铄醒时呼起梦中人徧济含生其利博本无内外与中边踏破威音刼外天汚泥深处种青莲昇平世界沈烽烟
其三
雨萧萧风萧萧对牀谈道彻清宵欲画太虚无面目慎无落笔汚冰绡人间平地风波起反笑於陵噉螬李富贵荣华都几时迷者孰能死前死须弥芥子云相容神通妙用不空空刼火洞然渠不坏纸鸢能御毗蓝风龙象腾骧何绰绰回视驽骀空矍铄悟时一语透尘沙安用才学恃宏博维摩方丈傍无边个中无碍散花天回途稳稳步双莲得玄鸟道横晴烟
其四
院深深籁萧萧伽陀舒卷度兰宵若解荷心系珠露便能天外裁云绡大觉空生一沤起悟斯独有屏山李【屏山居士李之纯尝作疏楞严别解为禅客重】参透楞严第一机方信庵中人不死个里家风针不容梦回六趣大千空道人受用本无尽明月薄细切风香象朋从威绰绰独跳狂獐空矍铄悲心起处了无私济渡尘沙恩广博不涉中流离两边下无大地上无天无人无佛台无莲萋萋碧草生芳烟
其五
云飘飘水萧萧一灯香火过闲宵神清半夜不成梦书帷风细扬微绡运应昌期王者起自愧文章输杜李窃同居易了无生谁羡葛洪学不死一榻蒲团膝足容翛然丈室塞虚空翻腾密藏明佛日淘汰机缘振祖风丹凤冲霄何绰绰失晓獃郎徒矍铄人间取舍本千差世路穷通如六博幽人啸咏水云边刼外光风自一天闲来石上裁红莲水无波浪火无烟
其六
风萧萧雨萧萧萧萧风雨悲凉宵篱菊残英渍黄玉林风脱叶飘红绡幽人辗转凌晨起邂逅门前逢短李殷衰闻道有三仁欲说九畴君不死穹庐相语为从容悬河雄辩能谈空风神萧散野鹤立照人玉树临秋风落笔新诗一挥绰不似武人夸矍铄银鈎笔力掩二王照夜连城肯轻博他年相约秋山边秋江一派连秋天闲听菱女歌采莲轻舟一醉眠秋烟
其七
衣龙锺鬓飘萧穹庐停烛坐寒宵翰林遣介赠佳句虿芒鸟迹书生绡既倒狂澜再扶起昔有谪仙元姓李今日龙庭忽见君谁道当年太白死文章气象难形容腾龙翥凤游秋空笔力万钧神鬼泣雷轰电掣驱疾风余裕喜君能绰绰鼓舞为君予矍铄解读奇字笑扬雄识压张华能物博与君握手天山边举觞相属望青天他年雅社结白莲林泉杖屦冲云烟
和张敏之鸣凤曲韵
写蛟螭咳珠玑英姿元拣【一作占】碧梧栖彬彬文彩自光辉有材希晋用失志欲刘依荐君谁肯借嘘吹洪才大笔识君稀鲲游翻海震鹏举翥天飞问渠蟾窟攀仙桂何似冥山破铁围人间强认假生死世上本无真是非浓欢殢春梦晩景叹残晖梦断日沈真可笑输却禅人向上机遮眼开经卷蒙头坏衲衣息念融凡圣无心应顺违震风威横担楖万山归
和孟驾之韵
平阳闻有邹人孙封书上我近万言讨论坟典造极致商?古今穷深源文章高出苏黄辈英雄不效秦仪志志图仁义济元元冀北无双瑚琏器沦落尘埃德不孤梅轩结友天一隅我惜盐车困骐骥腾骧未得踏亨涂瓮牖绳枢甘俭薄诗肠雷转充糟粕他日佳声闻九天富贵之来不得却丁年黄卷乐平生乡闾一诺千金轻沧浪清处闲濯缨才名高价如连城笔下有神诗有眼五车书史穷编简一举高登甲乙科曾对阊阖持手版天兵一鼓下睢阳旌旗整整阵堂堂玉石俱焚君子隐北渡来依日月光徒步黄尘千里远犹抱遗经究微婉天产昂藏一丈夫三十未遇非为晩闻望卓冠儒林丛灿然星宿罗心胸驰骤大方孰并驾絶尘奔逸其犹龙君似昆吾玉可切昆吾不是寻常铁利颖神锋人未知宝匣空闲三尺雪何时捜出蛰龙鞭一声霹雳轰青天岁旱须君作霖雨抜茅进用其茹连天子明堂求国栋鹏飞全藉天风送凤池波暖百花新咏游不作江湖梦
和陈秀玉緜梨诗韵
石门九月西风高【梨出於石门之北遵化县】緜梨万树金垂梢清谿【秀玉道号也】千里遗赠我藤筐初发香盈包谪仙风度清谿亚春风曾饮梨花下不用红糚唱采莲醉望青天歌二雅我有斗酒清且醇同君荐此鹅黄新初见分香剖金卵更看削玉飞霜鳞缥叶紫条何足语夜光安可同鱼目文园尘渴正难禁咀嚼氷雪香玉
和冀先生韵
东垣士大夫以兴王圣德诗见寄用酬雅
意
运出三爻兑【以太乙推之而得】龙飞九五乾要荒归化育豪哲入陶甄有幸恩涵海无私德应天偏师收百越一鼓下三川天子能身正元戎不自贤重光道同轨累圣德相联策决九重内功归万乘权羣雄哀稽颡多士喜磨肩辅弼规左右丞疑赞後前开夷逾汉武平叛跨周宣冠带通穷域车书过古埏览几云母障受谏翠华軿欵塞诸蛮洞来朝百济船降王趋陛阙强虏列氓编浄扫妖氛变潜消烽火烟词臣游馆阁幽隐起林泉尧舜文明盛商姬礼乐全九成合古奏二雅咏新篇世卜千年世年斯亿万年宗亲成蔕固国祚等瓜绵圣政舆人颂天威万古传勉旃封禅事不用策安边
湛然居士集卷一

[book_title]卷二
钦定四库全书
湛然居士集卷二
元　耶律楚材　撰
和百拙禅师韵
十方世界是全身气宇如王絶比伦与夺机中明主客正偏位里辨君臣眠云卧月辞三岛鼓腹讴歌预四民了了了时谁可晓闲人元不是闲人
题平阳李君实吟醉轩
古晋君实世所知幽轩佳号两相宜长鲸海量嫌甜酒彩笔天才厌小诗七步赋成文灿烂千锺不惜锦淋漓【一作千锺饮彻】何当杖屦游平水得预君家吟醉时
从圣安澄老借书
湛然?语寄西堂此个因缘果异常阳老十门刚结案钦公五派强分赃劔逢劔客须拈出诗遇诗人何必藏居士病多谙药性圣安得效不传方
题西庵所藏佛牙二首
殷勤敬礼辟支牙缘在西庵居士家午夜飞光惊晓月六时腾焰灿朝霞一番顶带因初结七转生天果不差庸士执方犹未信防风安得骨专车
又
旃檀奁里贮灵牙来自中天尊者家莹色冷侵秋夜月真光明射晩晴霞本同舍利元无别疑是金刚事有差犹忆广长舌左右咀嚼风雨震雷车
和耶律继先韵二首
旧山盟约已愆期一梦十年尽觉非瀚海路难人去少天山雪重鴈飞稀渐惊白发宁辞老未济苍生曷敢归去国迟迟情几许倚楼空望白云飞
又
不事王侯懒属文时危何处覔元勲他年收拾琴书去笑傲林泉我与君
过隂山和人韵
隂山千里横东西秋声浩浩鸣秋溪猿猱鸿鹄不能过天兵百万驰霜蹄万顷松风落松子郁郁苍苍映流水天丁何事夸神威天台罗浮移到此云霞掩翳山重重峰峦突兀何雄雄古来天险阻西域人烟不与中原通细路萦纡斜复直山角摩天不盈尺溪风萧萧溪水寒花落空山人影寂四十八桥横鴈行胜游奇观真非常临高俯视千万仞令人凛凛生恐惶百里镜湖山顶上旦暮云烟浮气象山南山北多幽絶几派飞泉练千丈大河西注波无穷千溪万壑皆会同君成绮语壮奇诞造物缩手神无功山高四更才吐月八月山峰半埋雪遥思山外屯边兵西风冷彻征衣铁
其二
羸马隂山道悠然远思寥青峦云霭霭黄叶雨萧萧未可行周礼谁能和舜韶嗟吾浮海粟何碍八风飘
其三
八月隂山雪满沙清光凝目眩生花揷天絶壁喷晴月擎海层峦吸翠霞松桧丛中疏畎亩藤萝深处有人家横空千里雄西域江左名山不足夸
其四
隂山奇胜讵能名断送新诗得得成万叠峰峦擎海立千层松桧接云平三年沙塞吟魂遯一夜氊穹客梦清遥想长安旧知友能无知我此时情
再用前韵
河源之边鸟鼠西隂山千里号千溪倚云天险不易过驌驦局蹙追风蹄签记长安五陵子马似游龙甲如水天王赫怒山无神一夜雄师飞过此盘云细路松成行出天入井实异常王尊疾驱九折坂此来一顾应哀惶峥嵘突出峰峭直山顶连天才咫尺枫林霜叶声萧骚一鴈横空秋色寂西望月窟九译重嗟乎自古无英雄出关未盈十万里荒陬不得车书通天兵饮马西河上欲使西戎献驯象旌旗蔽空尘涨天壮士如虹气千丈秦皇汉武称兵穷拍手一笑儿戏同堑山陵海匪难事剪斯羣丑何无功骚人羞对隂山月壮岁星星鬓如雪穹庐辗转清不眠霜匣闲杀昆吾铁
复用前韵唱玄
天涯流落从征西寒盟辜负梅花溪昔年学道颇得趣鱼兔入手忘筌蹄残编断简披庄子日日须当诵秋水谁知海若无津涯河伯源流止於此人间酱缶纸数重太玄强草嗤扬雄高卧蒿莱傲唐室清风千古独王通曲者自曲直者直何必区区较?尺一笔划断闲是非万事都忘乐岑寂功名半纸字几行竞羡成绩书太常只知牢筴飨刍豢不思临刃心悲惶何如打坐蒲团上参透昇平本无象一缾一鉢更无余容膝禅庵仅方丈从教人笑彻骨穷生涯元与千圣同鸟道虽玄功尚在不如行取无功功归来踏破澄潭月大冶洪炉飞片雪且听石女鸣巴歌万里一团无孔铁
用前韵送王君玉西征二首
湛然送客河中西【西域城名也】乘兴何妨过虎溪清茶佳果饯行路远胜浊酒烹駞蹄结交须结真君子君子之交淡如水一从西域识君侯倾盖交欢忘彼此当年君卧东山重守雌默默元知雄五车书史岂劳力六韬三略无不通诗咏珠玑无价直青囊更有琴三尺奉命西来典重兵不得茅斋乐真寂鱼丽大阵兵成行行师布置非寻常先生应诏入西域一军骇异皆惊惶武皇习战昆明上欲讨昆明致犀象吾皇兵过海西边气压炎刘千万丈先生一展才略穷百蛮冠带文轨同威德洋洋震天下大功不宰方为功隐居自有东山月风拂松花落香雪退身参到未生前方信秤鎚元是铁
其二
先生应诏将征西湛然送客涉深溪徘徊一舍未忍去兵车暂驻天驹蹄犹忆今春送君子桃李无言映流水寒暑推迁奈老何秋风革律重来此关山险僻重复重西门雪耻须豪雄定远奇功正今日车书一混华夷通先生纯德如矢直讵为直寻而枉尺功成莫恋声利场便好回头乐玄寂故山旧隐松千行奇峰怪石元异常前日盟言犹在耳猿鹤思怨空悲惶我掷直钩鱼不上须信游鳞畏龙象冥鸿一举腾秋空谁羡文章光万丈道兮人作非天穷区区何必较异同语默行藏在乎我退身奚论无成功安东幸有闾山月万顷松风万山雪收拾琴书归去来修心须要金成铁
用前韵感事二首
称斤甘荠卖京西谁信无人采五溪鹏异衆禽全六翮麟殊凡兽具五蹄昔年学道宗夫子盈科後进如流水蛰龙犹未试风雷萍泛蓬飘而至此縕袍甘分百结重不学乱世奸人雄忘忧乐道志不穷守穷待变变则通岁寒松栢苍苍直摩云直待高千尺桃李无言蹊自成此君冷淡人何寂生平耻与哙伍行杜门养拙安天常泽民致主本予志素愿未酬予恐惶否塞未能交下上何日亨通变爻象不图廊庙为三公安得林泉参百丈居士身穷道不穷庸人非异是所同笔头解作万言策人皆笑我劳无功流落遐荒淹岁月赢得飘萧双鬓雪谋生太拙君勿嗤不如嗣宗学锻铁
其二
金乌日日东飞西滔滔绿水流长溪流波一去不复返逐日恨无八骏蹄穷理达生独孔子叹夫逝者如斯水岁不我与其奈何两鬓星星尚如此曩时凿破藩垣重泽民济世学英雄风云未会我何往天地大否途难通霜匣神劔苍龙直切玉如泥长数尺利器深藏人未知丰城埋没神光寂读书一目下数行金石其心学王常学术忠义两无用道之将丧予忧惶有意攀龙不得上徒劳牙角拔犀象惟思仁义济苍生岂为珍羞列方丈箪瓢陋巷甘孤穷鸿鹄安与燕雀同天与之才不与地反令竖子成其功安得光明依日月功名未立头如雪问君此错若为多使尽二十四州铁
过济源和香山居士韵
覃怀胜游地济渎垂名久忽见乐天吟笑我输先手丽词金玉振老笔风雷走乘兴试续貂啓我谈天口平湖涌泉注清凉莹无垢凭槛瞰涟漪风髯尘抖擞龙孙十万竿蓊翳浓隂厚沁水济源东天坛王屋右秀色已可飡何须杜康酒步步总堪诗佳篇如素有赓酬淡相对独有龙冈叟亭上几徘徊斜阳西入酉晩年归意切对此空沈首何日遂初心营居碧林後【一作翠林】
和裴子法见寄
人生都几何半被功名役一旦燕山破西行过千驿颠沛不违仁先难而後获鵷鶵捐腐鼠乌鸢其勿吓扈从出天山从容游大石琴书澹相对尚未忘丘索前岁入关中戈兵充商虢明诏典兰省自愧承深责秦陇成刼灰京索空陈迹长河尚浊流南山自浓碧把酒酹青天兴亡吊今昔长安非衣君壮年学问积天上玉麒麟英才可珍惜诗魂素月高饮量沧溟窄清谈咳珠玉便腹笥经籍服君百韵诗谢子万言策易道已变屯世爻当应革淮隂正虚襟左车宜筹画须要莲峰手乾坤再开辟昂藏绿野翁真我龙门客
用李德恒韵寄景贤
牢落十年扈御营瑶琴忘尽水仙声酷思诗酒闲中乐见说干戈梦里惊林下因缘千古重人间富贵一钱轻此身未退心先退独有龙冈识我情
过天德和王辅之四首
天纵吾君大圣人天兵所指弭烟尘三齐电扫何须郦六国雷驱不用秦诛佞未闻曾请劔劾奸谁肯试埋轮黄扉伴食空无补自笑龙锺一老臣
其二
六师严驾渡长河师不留行谁敢何千里旌旗翻锦浪一声金鼓震寒波殷亡谁道三仁在康灭空传五子歌唾手要荒归一统汉唐鸿业未能过
其三
积年叨禄领台司位重才微甚不宜地上流钱惭晏算樽前决胜愧良帷过情声闻传人口似直愚忠结主知三径荒凉松菊在他时舍此复何之
其四
憗老先生本素臣洪才大笔力千钧沽名不筑傅岩版贾世谁垂渭水纶舟泛五湖希范蠡腰悬六印笑苏秦韦编三絶躭羲易萧散风神真隐人
槐安席上和张梅韵
甘荠五溪人不采两京高价卖秤斤君方沦落羞看我我亦飘零懒问君人远空残眉上黛愁深不整鬓边云谁怜古戍寒窗下新様梭成织锦文
思亲有感二首
游子栖迟久不归积年温清阙慈闱囊中昆仲亲书帖箧内萱堂手制衣黄犬不来愁耿耿白云空望思依依欲凭鳞羽传安信绿水西流鴈北飞
其二
伶仃万里度西陲壮岁星星两鬓丝白鴈来时思北阙黄花开日忆东篱可怜游子投营晩正是孀亲倚户时异域风光恰如故一销魂处一篇诗
思友人
落日萧萧万马声东南回首暮云横金朋兰友音书絶玉轸朱弦尘土生十里春风别野店五年秋色到边城云山不碍归飞梦夜夜随风到玉京
赠李郡王笔
管城从我自燕都流落遐荒万里余半札秋毫裁翡翠一枝霜竹剪琼琚锋端但可题尘景笔下安能画太虚聊复赠君为土物中书休笑不中书【李郡王尝为西辽执政】
寄云中卧佛寺照老
像教中微祖意沈卢能滴子起予深看经不怕牛皮透【公见阅藏教故云】着眼尝听露柱吟行道权居卧佛寺活机特异死禅心凭君摘取空华实好种人间无影林
寄平阳浄名院润老
昔年平水便相寻握手临风话素心刻烛赋成无字句按徽弹彻没弦琴风来远渡晩潮急雨过寒塘秋水深此乐莫教儿辈觉又成公案满丛林
赠云川张道人
云川道士有诗声刻篆雕虫醉未醒素扇自甘赎碧笠【因西人夺笠渠以扇赎之故云】玄鹤不肯换黄庭春秋荣悴悲椿木晦朔生凋笑瑞蓂何似扩开真日月区区爝火任荧荧
赞李俊英所藏观音像
白衣大士足威神莲智兴悲讵可陈金色界中垂万臂碧莲花上露全身镇州铸就金难似天竺镌来玉未真不识观音真面目燕吟莺语过残春
题西庵归一堂
抟霄元帅筑西庵于厅事之隅以舍沙门建归一堂置三圣庙貌屏山居士有云卷波澜于圣学之域彻籓篱于大方之家其抟霄之谓乎偶得乱道韵诗録呈诸士大夫幸希光和仍请西庵上人书之楹栋间为他时林下清话张本云
三圣真元本自同随时应物立宗风道儒表里明坟典佛祖权真透色空曲士寡闻能异议达人大观解相融长沙赖有莲峰掌一拨江河尽入东
和景贤还书韵二首
居士今年又出关琴书真味伴予闲简成草略初无意语阙择治误犯顔漆水自惭贻口实龙冈却得破诗悭衰翁幸乞赎前过一炷清香论八还
其二
渊明幽隐掩柴关琴已亡弦人亦闲静倚书窗独寄傲笑观庭树自怡顔五音格外声何限百草头边法不悭蠧谱断弦无用处因风得得寄诗还【景贤索弦谱故有是句】
外道李浩求归再用韵示景贤
自从一箭透重关触处忘缘触处闲莫问羔裘横毳衲从教华发映苍顔水声说法起予甚山色呈机不我悭寄客天涯乐如许问渠何必更南还
外道李浩和景贤霏字韵予再和呈景贤
尘缘划断已忘机布鼓徒敲和者稀中隐强陪人事过禅心不与世情违昔年勲业真堪笑旧日家山懒欲归我爱北天真境界乾坤一色雪花霏
和杨居敬韵二首
自愧才疏草芥微偶然千载遇明时惟希一统王家义何暇重思晁氏危仁义且图扶孔孟纵横安肯傚秦仪行看尧舜泽天下万国咸宁庶绩熙
其二
诏下龙庭万国欢野花啼鸟总欣然熙朝龟卜符千亿圣主龙飞第一年至道变通皆有数浮生富贵本由天谁人得似杨公子傲世高吟数百篇
过天宁寺用彦老韵二首
十年不得舞衣斑行尽天涯万里山黄阁伴食空皓首苍生未济漫胡顔新朝兵革征方急旧隐烟霞尚未还衮衮簿书尘满眼衰翁奚暇谒松关
其二
今日从征亦偶然天宁遐想思悬悬贪荣不得还山去须信衰翁未若贤
过天山周敬之席上和人韵二首
沦落天涯数十秋区区班笔早年投采薇山下慵拈草洗耳溪边懒饮牛振武扬威难射虎忘机絶虑不惊鸥当年射策承明殿未必轻轻输吕筹
其二
憩马居延酒半醺寂寥寒馆变春温未能鹏翼腾溟海不得鸿音过鴈门千里云烟青塚暗一天风雪黑山昏天涯幸遇知音士仔细论文共一樽
和人韵
四海皇皇无所归梦魂常遶故园飞海山不羡学居易华表留言笑令威毛落难寻苏子节囊空犹有老莱衣静思二十年间事扰扰纷纷尽觉非
丁亥过沙井和耶律子春韵二首
科登甲乙战文闱吾子才名予独知巢许身心君易乐萧曹勲业我难为有恒得见实无憾知己相逢未忍离携手河梁重话旧胡然羞和子卿诗
其二
行藏俯仰且随时被褐怀珠人未知燕雀既羣难立志凤凰不至拟胡为可嗟世态频更变何奈人生多别离莫忘天山风雪里湛然驼背和君诗【余昨至沙井乘牛车过前路跨驼方达行在偶得隔句一聨云牛车驰传颇异相如驷马车駞背吟诗不似竹林七贤画因有是句】
再过晋阳独五台开化二老不远迎
高冈登陟马玄黄落日西风过晋阳道士欢迎捧林果儒冠远迓挈壶浆五台强健头如雪开化轻安鬓未霜谁会二师深密意赵州元不下禅牀
过清源谢汾水禅师见访
汾水禅师个里人杖藜寻我过清源半盂红果情何厚一盏清灯话细论山水景中君得意兵戈队里我销魂他年相约云深处松竹萧萧静掩门
王屋道中
胜克河中号令齐神兵入自太行西昏昏烟锁天坛暗漠漠云埋王屋低风软却教冰泛水【一作冰解冻】寒轻还使雪成泥行吟想像覃怀景多少梅花坼玉溪
湛然居士集卷二

[book_title]卷三
钦定四库全书
湛然居士集卷三
元　耶律楚材　撰
和解天秀韵
猛士弯弓挽六钧长驱下汴政施仁前朝运谢山河古圣世时亨雨露新未遇自甘焚绿绮知音不必惜阳春朝廷将下捜贤诏莫恋烟霞老此身
用万松老人韵作十诗寄郑景贤
氊庐同抵足谈道月西沈议论馨香发文章蕴藉深正便边氏腹不上谪仙襟自得逍遥意何须泊邓林
其二
丰城三尺劔神器尚埋沈确论穿杨的生机劈筈深天真贮便腹浩气塞征襟竚看泽天下清风冠士林
其三
破船无渗漏流水不能沈露锁青山秀花藏古径深白云陪野兴晴月洗烦襟絶後重苏息飞花枯木林
其四
隐隐三星出依依片月沈鹤飞辽海濶猿啸楚山深柳色云沾袖芦花雪满襟普天秋意露一叶坠梧林
其五
玄珠罗帐密寒鼎篆烟沈翡翠疎帘隔琉璃古殿深本来无垢体何必拂尘襟斫却蟾中桂方成般若林
其六
鳌饵不须针聊将玉线沈须弥犹未大渤海岂为深悟後牛穿鼻迷时马有襟弋人何所慕幽鸟在高林
其七
个事不容针迷途自陆沈西天三步远东海一盃深凉月盛玄鉢轻云剪素襟曹溪无一滴波浪沸禅林
其八
流波无放荡死水暮平沈机尽方钩隐纶空正钓深赤心休借口青眼好开襟误捉溪中月人人似翰林
其九
梦觉方知错生平自屈沈涤尘千涧外遗照乱松深柳带缝穿屣荷衣缀破襟寂寥选佛味何似宴琼林
其十
渔家何足好乘兴一鈎沈路僻苍苔滑舟横古渡深小晴掀篛笠微雨整蓑襟梦断知何处寒潮没晩林
万松老人真赞
昔无尽居士题恒岳庙云聪明厌血食悔不值元珪兹因恒州四衆敦请万松老师师不行且以顶相付之门弟湛然居士再拜而赞之曰
每恨恒山不逢珪老四衆同缘万松亲到
万松老人琴谱诗一首
万松索琴并谱予以承华殿春雷及种玉翁悲风谱赠之
良夜沈沈人未眠桐君横膝叩朱弦千山皓月和烟静一曲悲风对谱传故纸且教遮具眼声尘何碍汚幽禅元来底许真消息不在弦边与指边
寄曲阳戒坛会首大师
四衆飞书请万松不消弹指巳成功灯笼证据真谈辨露柱承当不耳聋梵行细推无处所戒坛须信塞虚空无为济物谁能悉惟有东垣月拂风
和王巨川韵
圣驾徂征率百工貔貅亿万入关中周秦气焰如云变唐汉繁华扫地空灞水尚存官柳緑骊山惟有驿尘红天兵一鼓长安克千里威声震海东
释奠
王巨川能於灰烬之余草创文宣圣庙以己丑二月八日丁酉率诸士大夫释而奠之礼也诸儒相贺曰可谓吾道有光矣是日四衆奉迎释迦遗像行城欢声沸沸仆皆顶其礼作是诗以见意云
多士云奔奠上下释迦遗像亦行城旌幢错落休迷色钟磬铿锵岂在声宣父素心施有政能仁深意契无生儒流释子无相讽礼乐因缘尽假名
和耶律子春见寄
四海皇皇足俊贤浪陪扶日上青天且图约法三章定宁羡浮荣六印悬润色吾儒惟恐後扶持天下敢为先过情声闻予深耻可笑虚名到处传
其二
生遇干戈我不辰十年甘分作俘臣施仁发政非无据论道经邦自有人圣世规模能法古旧汚习染得惟新英雄已入吾皇彀从此无人更问津
其三
且喜朝廷先正名林泉隐逸总公卿羣雄一遇风云会万国咸观日月明丹凤固应潜乱世白麟自合出升平竚看【一作快遇顒观】北阙垂温诏前席求贤进贾生
其四
举世寥寥识我谁未操弓矢愧由基衰年有幸弹三乐盛世无才出六奇弃物且存光海量散才获用荷天私微臣自忖将何报信笔裁成颂德诗
其五
邂逅沙城识子初天山风雪醉吟余文章光焰君堪羡节操仪刑我不如麯蘖乡中前进士【渠有诗云老去惟躭麯蘖春故有是句】风波堆里老中书他年归去无相弃同到闾山旧隐居
寄耶律国宝
昔年萍迹旅京华曾到风流国宝家居士为予常吃素先生爱客必烹茶明窗挥麈谈禅髓浄几焚香顶佛牙回首五年如一梦梦中不觉过流沙【公所藏佛牙甚灵异】
寄景贤一十首
龙冈能覔淡中欢心与孤云自在闲琴阮生涯事松菊诗书活计老丘山叩弦声自无中出得句诗从天外还踏破化工无尽藏闲人受用亦非悭
其二
龙冈漆水两交欢纵意琴书做老闲未得一言安海内已输三箭定天山肯容诗思妨心慧岂使声尘碍耳还信手拈来无不是清风明月有何悭
其三
人间聚散妄悲欢何似林泉遯世闲十载残躯游瀚海积年归梦遶闾山【先人旧隐居也】空嵓猿鹤招予往满架琴书伴我还多谢龙冈怜老隐新诗酬酢路无悭
其四
弦索词章且助欢羡渠临老得安闲琴歌爱子弹秋水诗句服君仰泰山声古调凄真可听辞雄韵险实难还先难後易今方省居士襟怀本不悭
其五
宦情触处不成欢未得浮生半日闲荐鹗有书惭北海泽民无术愧东山琴书习气终难忘嵓麓荒园怎得还卜隐龙冈成老伴肯教诗思笔头悭
其六
广文怜我失清欢每着琴书伴我闲痛忆金声并玉振酷思流水与高山诗坛吝啬犹深闭琴债迁延未肯还一状如今都领过龙冈须破两重悭
其七
琴书吾子尽幽欢随分消磨日月闲佳句典刑传四海水仙声韵彻三山每惭木李投君去却得琼瑶报我还从此龙冈开廪藏徽边笔下更无悭
其八
世间何事最为欢争似能偷忙里闲得遇夜晴须对月每逢春盛强登山无钱沽酒和衣典【一作和琴典】图利吟诗倍本还绮语千章琴百曲莫教风月笑人悭
其九
我与先生久已欢而今皆愿老来闲同舟载棹醉观月并辔骑驴饱看山绮句缀成连谱换纯音弹了着诗还琴诗此际慵拈出可怨龙冈为纸悭
其十
闲人闲里竟闲欢未得回光未是闲叩道一螺斟巨海参玄千里望恒山但能透镞穿三句何必拖泥辨八还个事人人皆富有含生休怨释迦悭
和景贤韵三首
龙冈便腹尽诗书落笔云烟我不如一纸安书思塞鴈十年归兴忆鲈鱼托身医隐君谋妙委迹儒冠我计疎何日相将归故里翠微深处卜幽居
其二
龙冈走笔和清篇出示珠玑寄湛然字古意新看不足挑灯寒雨夜无眠
其三
摩抚疮痍正似医微君孰肯拯时危万金良策悟明主厚德深仁四海施
和李世荣韵
异同谁定据俯仰且随缘居士难聨句梅轩却解禅无云皆皓月何处不青天话到忘言处迢迢夜不眠
和景贤十首
龙冈居士得贤君闻道贤君增所闻节操鵷雏捐鼠饵风神野鹤立鷄羣只知辅嗣能谈易谁识相如善属文拟欲赞君言不尽区区微意见诗云
其二
天下奇才郑使君清名不使世人闻五车书笥独穷理三峡词源迥出羣未得开怀重话旧常思抵足共论文自从一识龙冈老余子纷纷不足云
其三
一圣龙飞敢择君嗟予潦倒尚无闻苍生未识鸿鹄志皓首甘游麋鹿羣黄雀已归奚望报彩禽飞去不能文龙冈特慰孤穷闷时有新诗报我云
其四
试和新诗寄郑君无顔谈道不闻闻治心更索捐中道养性浑如鞭後羣玄语谆谆非是说真书历历不关文儒生束教嫌虚诞得意忘言孔子云
其五
文章自愧不如君敢以玄言渎所闻有道居尘何异俗无心入兽不惊羣重玄消息无多子半纸功名直几文回首死生犹是幻自余何足更云云
其六【换韵】
十年不遇一相知恰识龙冈恨见迟常爱箕山能洗耳何堪邻舍傚颦眉荣枯贵贱难逃数用舍行藏自有时心事纷纷无处说援毫闲和景贤诗
其七【感事】
万里西来过月氐初离故国思迟迟人情惭愧三须面世态梳糚半额眉田上野夫空叹凤泽边渔父不伤时龙冈本具英雄眼几倩东风寄我诗
其八【读唐史有感】
林甫滔天圣不知三郎深恨识卿迟尘中妃子春罗袜钱上开元指甲眉七夕殿中祈巧夜三秋原上摘瓜时长天忽见飞来鴈垂泪空吟李峤诗
其九
李杨相继领台司兵起渔阳祸已迟向昔正怜花解语而今空忆柳如眉心伤桃李初开夜肠断梧桐半落时试问宫中谁第一三郎犹记谪仙诗
其十
往来寒暑暗推移下手修行犹太迟迷後徒劳常揑目悟来何必更扬眉宗门淘汰宜穷理道眼因缘贵识时秪为龙冈心猛利湛然刚写不言诗
又一首
龙冈医隐本知机薰莸同盘辨者稀廊庙虚名无意恋林泉夙愿与心违羡君绰绰有余裕笑我皇皇无所归尚忆当年垂钓处一江烟雨静霏霏
和王君玉韵
王孙蒙馈饭灵辄未扶轮自笑孤穷客谁怜衰病身黄沙万余里白发一孀亲肠断山城月徘徊照远人
过东胜用先君文献公韵二首
荒城潇洒枕长河古寺碑文半灭磨青塜路遥人去少黑山寒重鴈来多正愁晓雪氷生砚不忿西风叶坠柯偶忆先君旧游处澘然不奈此情何
其二
依然千里旧山河事改时移随变磨巢许家风乌可少萧曹勲业未为多可伤陵变须耕海不待碁终巳烂柯翻手荣枯成底事不如归去入无何
过夏国新安县【时丁亥九月望也】
昔年今日渡松关【西域隂山有松关】车马崎岖行路难瀚海潮喷千浪白【一作十里雪】天山风吼万林丹气当霜降十分爽月比中秋一倍寒回首三秋如一梦梦中不觉到新安
过青塜用先君文献公韵
汉室空成一土丘至今仍未雪前羞【一作可惜氷姿瘗古丘佳人犹自梦中羞】不禁出塞陟沙碛最恨临轩辞冕旒幽怨半和青塜月闲云常锁黑河秋滔滔天堑东流水不尽明妃万古愁
过青塜次贾抟霄韵
当年遗恨叹昭君玉貌氷肤染塞尘边塞未安嫔侮虏朝廷何事拜功臣朝云鴈唳天山外残日猿悲黑水滨十里东风青塜道落花犹似汉宫春
其二
延寿丹青本诳君和亲犹未敛边尘穹庐自恨嫔戎主泉壤相逢愧汉臣玉骨已消青塜底香魂犹遶黑河滨愁云暗锁天山路野草闲花也怨春
再用韵以美抟霄之德
去岁云川始见君澄澄胸次浄无尘斗南第一珪璋士冀北无双柱石臣【公领帅职故云】万顷云松斜谷外千竿水竹渭河滨他年归隐重相访无影林间别有春
再用韵自叹行藏
箕裘家世忝先君惭愧飘萧两鬓尘自古山河归圣主从今廊庙弃愚臣常思卧隐云乡外肯傚行吟泽国滨驿使不来人巳老江南谁寄一枝春
再用前韵感古
宣尼名教本尊君贼子常干犯跸尘鹿失嬴秦无令主鼎分炎汉有能臣宋朝南渡尤天水辽室东倾罪海滨回首兴亡都莫问不如沈醉瓮头春
再用韵唱玄
重玄不惜说知君又恐重添眼里尘临济喝中分主客洞山言下辨君臣持铃普化摇空里垂钓华亭没水滨勘破这般闲伎俩铁林花发刼前春
过云川和刘正叔韵
西域风尘汗漫游十年辜负旧渔舟曾观八阵云奔速亲见三川席卷收烟锁居延苏子恨云埋青塜汉家羞深思篱下西风醉谁羡班超万里侯
过云中和张伯坚韵
一扫氐羌破吐浑羣雄悉入北朝吞自怜西域十年客谁识东丹八叶孙射虎将军皆建节龙飞天子未更元我惭才略非良器封禅书成不敢言
过云中和张仲先韵
致主泽民本不难言轻无用愧偷安十年潦倒功何在三径荒凉盟已寒嵓下藏名思傅说林间谈道谒丰干挂冠神武当归去自有夔龙辅可汗
过云中和王正夫韵
白雪阳春寡和音谁人解听没弦琴诗书事业真堪笑刀笔功名未可钦不信西天三步远焉知东海一杯深元来佛法无多子何必嵩山谒少林
过白登和李正之韵
十年沦落困边城今日龙锺返帝京运拙不须求富贵时危何处取功名腾骧谁识孙阳骥俊逸深思支遁鹰客里逢君赠佳句知音相见眼偏明
过天城和靳泽民韵
西征扈从过龙庭误得东州浪播名琴阮因缘真有味诗书事业拙谋生咄嗟兴废悲三叹倏忽荣枯梦一惊何日解官归旧隐满园松菊小庵清
过武川赠仆散令人
班姬流落到而今闻道翻身入道林歌扇舞裙忘旧业药炉经卷半新吟闲眠白昼三杯醉静对青松一曲琴更看他年栖隐处蓬山楼阁五云深
过燕京和陈秀玉韵
回首亲朋半土丘嗟予十稔浪西游半生兵革慵开眼一纸功名暗点头下士笑予谋计拙至人知我谓心忧再行不惮风沙恶鹤迹云踪任去留
其二
君恩犹未报山丘自笑遐方汗漫游客过玉关惊白发要游金谷覔苍头冷官待罪予为歉陋巷居贫君不忧犹望道行泽四海敢辞沙漠久淹留
其三
狐死曾闻尚首丘悲予去国十年游崑仑碧耸日落处渤澥西倾天尽头君子云亡真可恨斯文将丧是吾忧尚期晩节回天意隐忍龙庭且强留
其四
余生不得乐林丘犹忆丁年选胜游几帙残编聊快眼一张衲被且蒙头貔貅已报西门役柱石犹怀东顾忧自料荒疎成弃物菟裘归计乞封留
其五
空惊沧海变陵丘白昼分明梦里游除妄楔边重出楔求真头上更安头亨通富贵刚生喜苦恼悲愁强作忧斫断葛藤闲伎俩系驴橛子不须留
还燕京题披云楼和诸士大夫韵
闲上披云第一重离离禾黍汉家宫窗开青琐招晴色帘卷银钩揖晓风好梦安排诗句里闲愁分付酒杯中静思二十年间事聚散悲欢一梦同
和威宁珍上人韵
十载西游志已灰南征又自大梁回扶持佛日惭无力赞翊皇风愧不才旧约未能林下去新诗常寄日边来何时杖屦烟霞里一笑伸眉得共陪
和李德修韵
明明圣主万邦君神武雕弓挽六钧时有逸人游阙下更无骚客吊江滨衣冠师古乘殷辂历日随时建夏寅厚德深仁施万世巍然一代典谟新
湛然居士集卷三

[book_title]卷四
[集部,别集类,金至元,湛然居士集]
钦定四库全书
湛然居士集卷四
元　耶律楚材　撰
和吕飞卿韵
旧说飞卿词翰全风神浑似晋名贤吟诗校子三十里押韵输君一着先笔迹查牙森似戟词源浩汗注如川好诗好字独予得准备携将帝里传
再用韵赠国华
学道宗儒难两全湛然深许国华贤儒门已悟如心恕道藏能穷象帝先似海词源涵万水如鲸饮量吸长川而今一识君侯面始信清名不浪传
谢飞卿饭
一鞭羸马渡天山偶到云川暂解鞍独守空房方丈稳更无薄酒一杯残诗书半蠧絶来客釜甑生尘笑冷官赖有觉非【飞卿道号】怜野拙长须为我馈盘飡
再用韵纪西游事
河中【西域寻恩子城西辽目为河中府】花木蔽春山烂赏东风纵宝鞍留得晩瓜过腊半藏来秋果到春残亲尝杷榄寜论价自酿蒲萄不纳官常叹不才还有幸滞留遐域得佳飡
再用韵赠抟霄【以抟霄戒肉罢鹰犬故以是诗美之】
凛凛风神白玉山罢游鹰犬逞金鞍瑶琴高挂幺弦絶牺易频翻断简残息念如僧还有发忘形见客似无官伽陀诵罢炉薰冷一鉢疏羹当晓飡
再用韵谢非熊召飰
行尽遐陬万里山十年飘泊困征鞍春风燕语归心切夜月猿啼客梦残圣世因时行夏正愚臣嗜数媿春官谁知贤帅开青眼扫洒西庵召我飡
再用韵唱玄
藤条击破铁围山倒跨白牛不鞴鞍讲疏僧归经卷乱坐禅人起佛灯残为学未必如为道选佛从教胜选官百事湛然都不念祗知渴饮与饥飡
再用韵
云山叠叠复云山瘦马芦鞭矮面鞍瀚海去程千驿远扬州归梦五更残尘缘淡处应忘世逸兴浓时好解官二顷良田何必覔春山笋蕨亦供飡
和抟霄韵代水陆疏文因其韵为十诗
资生无畏济人深便见能仁六度心尘世捐财矜苦厄寒林洒饭拔幽沉既临巨海鈎神物试叩洪钟伺好音今日湛然攀旧例珠缨休惜挂祗林
其二
新朝威德感人深渴望云霓四海心东夏再降烽火灭西门一战塞烟沉顒观颁朔施仁政竚待更元布德音好放湛然云水去庙堂英俊政如林
其三
论道西庵爱慕深推诚片片露丹心瑶琴莫抚相如引宝鼎休焚韩夀沉花气浑如三角串松风全似五弦音清谈终日忘归思不觉昏鸦噪晚林
其四
五派分流道愈深尘中谁识本来心穿心土椀元无漏没底胶船却不沉山色水光呈妙相鸟啼猿啸露圆音云霞活计无求饱何事狂童作肉林【狂童一作独夫】
其五
前生未了妄缘深薄宦相萦负夙心只见渊明能印弃谁知居士解舟沉穷通荣辱皆真梦毁誉称讥尽假音中隐冷官闲况味归心无日不山林
其六
居士才微学未深静思宁不媿中心难忘北海千钟酒虚负西庵一炷沉绮语效颦赓险韵瑶琴学步鼔纯音此番公案休拈出祗恐相传入笑林
其七
新诗欬玉起予深独有搏霄我许心真迹居尘聊俯仰高名与世任浮沉同成雅会清茶话共赏枯桐白雪音他日归休约何处燕山参谒万松林
其八
贤帅文章藴藉深云川倾盖便同心掀髯谈道檠灯灺抵足论文塞月沉有眼句中君得意无弦琴上我知音沉舟误捉波中月莫学当年李翰林
其九
浪迹西游岁月深临风谁识湛然心斯文将丧儒风歇真智难明佛日沉佳茗暂尝轰雪浪正声聊作鼔雷音年来逸兴十分切准备求真入道林
其十
渔矶旧隐荻花深尘世宁忘昔日心两岸清风单舸稳满江明月一鈎沉饥来煮稻无兼味醉後鸣榔笑五音闲卧烟蓑春梦断不知潮起没青林
寄贾抟霄乞马乳
天马西来酿玉浆革囊倾处酒微香长沙莫吝西江水文举休空北海觞浅白痛思琼液冷微甘酷爱蔗浆凉茂陵要洒尘心渴愿得朝朝赐我尝
谢马乳复用韵二首
生涯箪食与壶浆空忆朝囘衣惹香笔去余才犹可赋酒来多病不能觞松窗雨细琴书润槐馆风微枕簟凉正与文君谋此渴长沙美湩送予尝
其二
肉食从容饮酪浆羞酸滑腻更甘香革囊旋造逡廵酒桦器频倾潋灔觞顿解老饥能饱满偏消烦渴变清凉长沙严令君知否只许诗人合得尝
赠抟霄笔
一札霜毫缀上枝管城家世出东涯【辽东笔】锋端有口能谈景纸上无声解写诗免向江淹求彩笔莫学班氏弃毛锥赠君聊助文房用赋就离骚寄我知
再用韵寄抟霄二首
玉立堂堂紫桂枝云川中隐寓天涯风神萧散能谈道格调清新解作诗鄙论我甘蒙酱瓿【予作辨邪论抟霄尝读之】雄才君已露囊锥澄澄胸次人谁识只有清风明月知
其二
斫倒霜筠节外枝谁言法界有边涯筌蹄意尽闲周易脂粉情忘束诂诗去岁生涯犹说劔今年活计更捐锥威音那畔真消息试问瞿昙也不知
再用韵别非熊
灵木垂芳桂两枝非熊佳誉动西涯倦听琴阮嫌狂客饱看经书厌小诗成德羡君垂竹帛虚名嗟我类刀锥会难别易堪惆怅何日重来谁得知
爱子金柱索诗
文献隂功絶比伦昆虫草木尽承恩我为北阙十年客汝是东丹九世孙致主泽民宜务本读书学道好穷源他时辅翼英雄主珥笔承恩策万言
赠贾非熊抟霄一首
二陆尊贤擅美声月评难弟亦难兄西庵麾麈谈三界北观携琴论五行休道酒仙无太白须知诗伯有飞卿奇人辐辏君门下占断西州好士名
和李振之二首
半纸功名未可呈无心何处不安生十年沧海尘空起百岁黄粱梦乍惊旧迳既荒松菊在丹诚不变鬓髯更年来渐有昇平望每恨栖鸡半夜鸣
其二
酷忆遥山寸碧呈归耕何日乐余生蝇营得失都无念狗苟荣枯总若惊客梦觉来家万里声诗吟罢月三更溟鹏本有冲天志直待三年再一鸣
非熊兄弟饯予之燕再用振之韵
艺逢知己敢相呈几夜论文喜气生笔阵我甘三舍退诗坛君使四筵惊公初倾盖冬将半予拟乘轺岁欲更特与幽人助行色一声寒角隔烟鸣
和连国华三首
岁月如流走兔乌求真可惜费功夫深源到底忘根柢至道元来贵拙愚真理不空宜具眼太虚无面莫添须直须稳坐长安好切忌途中认画图
其二
安得长绳系日乌天涯老却旧耕夫林泉放旷输君乐沙漠淹留笑我愚虎战每惊涉虎尾龙飞不得采龙须文章毕竟成何事富贵元知不可图
其三
月上南枝啼夜乌悲歌弹铗叹征夫愁边逐日看周易梦里随风谒太愚纵有征尘遮两眼却无惭色上三须真人已应千年运伫待河清再出图
连国华饯予出天山因用韵
十年不得舞衣班一忆江南胆欲寒黄犬候来秋自老白云望断信何难军中得句常横槊客里伤心每据鞍游子未归情几许天山风雪正漫漫
还燕和吴德明一首
纷纷世态眩荣华静里乾坤本不譁琴阮生涯聊自适诗书事业更何加但期圣德泽天下敢惜余生寄海涯可笑燕然旧游客倚楼悲我客程賖
又和橙子梅韵
可笑人心自短长谁知个事不囊藏化成橙子舌躭味幻作梅英鼻觉香金卯似真随变灭氷魂元假却芬芳唯心识破同根旨何必临风再举觞
和竹林一禅师韵
富贵无心羡五侯随时俯仰浪西游断无事业流千古静看英雄混九州白雁纵传遐域信黄华却负故园秋苍生未济归何益一见吾山一度羞
西庵上人住夏禁足以诗戏之
触处无非选佛堂【一作都卢只是一禅牀】东风何处避春光郡人无足克千界大地絶尘塞四方举步踢翻沧海月转身踏破白云乡快须击碎闲家具说与西庵笑一场
送韩浩然用马朝卿韵
开怀樽俎笑谈倾未暇论文君已行富贵涂亨渠易致诗篇韵险我难赓已成倾盖金兰友安用沾襟儿女情准拟秋深迓归骑一尊浊酒远相迎
戊子喜雨用马朝卿韵二首
酷暑炎炎正不禁一声雷震酿轻阴救回南亩十分旱变作西郊三日霖遍野桑畴青幄密连天麦壠緑云深王孙喜雨登楼宴贳酒黄垆解带金
其二
生死轮回苦莫禁不如学道惜分阴船乘没底聊相渡云出无心强作霖不死乡中灵草异长生劫外紫云深茅山道士真堪笑虚费工夫炼五金
戊子饯非熊仍以吕望磻溪图为赠
昨夜白麻降日边文章领袖远朝天遥思御座分香赐更想龙庭命席前白面书生酬夙志黑头边帅领新权非熊应笑非熊老八十犹然钓渭川
和宋子玉韵
勇将谋臣满玉京吾侪袖手待昇平荆榛至道常嗟我柱石中原岂舍卿日下有人叨肉食云中高士振诗鸣思君兴味如梅渴海印【子玉道号也】那能识此情
和李邦瑞韵二首
陇石奇才冠士林万言良策起予深泽民致主倾丹恳邀利沽名匪素心我伴簿书无好思君陪风月有闲吟他年共约林泉下茅屋松窗品正音
其二
谢君千里远相寻倾盖交欢气义深笔砚生涯【一作书劔因缘又作铁石肝肠】无异志金兰气味本同心挥毫解赋登高句缓轸能弹对竹琴此去鳞鸿知有便临风无吝寄芳音
和邦瑞韵送奉使之江表
馹骑翩翩出玉京金符一挿照人明莫忘北阙龙飞志要识南陬鴂舌情布袖来朝无骑乘锦衣归去不徒行昇仙桥畔增春色郡守传呼接长卿
和王正之韵
洪才硕德两相宜雅操真堪据凤池富贵未终随梦变功名何在值时危奇辞解吐万言策敏思能吟七步诗但倩东风轻着力摩天鹏翼若云垂
其二
自惭不解告嘉谋十载韬藏僻一隅巨海洪深容弃物新朝寛厚用愚夫亨时嘉会千年少圣主雄材万代无文物规模皆法古伫看明诏起真儒
其三
皇天辅德本无亲乐道奚忧甑满尘道泰小人当屏斥时屯君子自经纶浮云富贵元千变昨梦繁华得几春遇不遇兮皆是命吾侪休羡锦衣新【楞严经云生死湼盘都如昨梦】
祝忘忧居士夀
酷似燕山窦十郎灵椿初老桂枝芳两朝厚遇垂千稔一日清名满四方玉佩丁东照兰省班衣摇曳悦萱堂他年参到平常处便是长生不老乡
蜡梅二首
越岭仙姿迥异常洞庭春染六铢裳枝横碧玉天然瘦蕾破黄金分外香反笑素英浑淡抹却嫌红艶太浓粧临风浥此蔷薇露醉墨淋漓寄渺茫
其二
氷姿梦里慕姚黄滴蜡凝酥别様粧生妬白红太浓淡懒施朱粉自芬芳寒英深染蔷薇露冷艶微薰笃耨香受用清絶恣吟遶惜花一念未全忘
谢禅师【阙】公寄闾山紫玉
方外闲人天一隅因风寄我紫云腴起予妙理欺欢伯涤我枯肠压酪奴琥珀精神浑髣髴葡萄滋味较锱铢禅师远弃桃源路日日寻山摘此无
和郑夀之韵
圣主龙飞日月新微才参预股肱臣民财已阜钱如水驿骑长闲塞不尘威镇西陲输定远宴开东阁慕平津何时收拾琴书去林下衣冠作舜民
寄沙井刘子春
寄语沙城老故人别来赢得鬓边尘马蹄踏破关中月新句吟空河表春名利相萦余有歉琴书自乐子非贫何时策杖君家去再试渊明漉酒巾
和琴士苗兰韵
徒步南来爱陆机公余邂逅似相期高山韵吼千嵓木流水声号半夜陂圣德宛如歌治化南风犹似抚疮痍曲终声散无人会撩我高吟一首诗
和人韵二首
西域诸蕃古未知来王远过禹封畿名山准拟金泥检古塞无劳羽檄飞世乐讵能敌静乐蓑衣到底胜朝衣年来痛忆闾山景月照茅亭水一围
其二
干戈未敛我伤神自恨虚名误此身否德讵能师百辟微材安可步三辰箕裘漫叹青氊旧勲业空惊白髪新安得夔龙立廊庙扶持尧舜济斯民
和武川严亚之见寄
当年西域未知名四海无人识晋卿扈从銮舆三万里谋谟凤阙九重城衣冠异域真余志礼乐中原乃我荣何日功成归旧隐五湖烟浪乐余生
其二
亚之平水久驰名【亚之本绦阳人今寓居武川训童为生】壮岁题桥慕长卿厌世德风如偃草惊人诗价比连城功名未立不为慊仁义能行亦足荣此理幽微人不识莫言儒道拙谋生
其三
今年又得亚之诗每叹风云会遇迟拙运且淹童子役雄材宜作帝王师羡君笔下挥千字知子胸中藴六奇静对西风和新句凄然南望动深思
其四
误忝纶恩斗印悬乏才羞到玉墀前劾奸封事梦犹诤许国忠诚老益坚仁政发从天北畔捷音来自海西边从今率土沾王化礼乐车书共一天
其五
寥落龙沙寄此生情锺我辈岂无情参商管鲍贤朋友南北机云好弟兄莲叶飘香思晩浦梅花飞雪梦春城故园日夜归心切未济斯民不敢行
己丑过鸡鸣山
三年四度过鸡鸣我仆徘徊马倦登寂寞柴门空有舍萧条山寺静无僧残花溅泪千程别啼鸟伤心百感生今古兴亡都莫问穷庐高卧醉腾腾
寄天山周敬之
当年倾盖识君初烂饮天山驻使车秋去安仁空有赋雁来公瑾又无书林峦红叶如人老篱落黄华亦我疎为向天涯道岑寂强吟新句附双鱼
邦瑞乞访亲因用其韵
干戈扰扰战交侵一纸安书直万金兄子生还愁未解萱堂仙去恨尤深涕零倚木西风怨肠断闻铃夜雨淋养老送终真有憾号天如割望云心
和李邦瑞韵
赵老名言本两忘庭前空有栢苍苍西江吸尽慵开口北载添来亦括囊明月清风何所碍落花流水不相妨须知居士元无病底用千年旧药方
湛然居士集卷四

[book_title]卷五
钦定四库全书
湛然居士集卷五
元　耶律楚材　撰
赠富察元帅七首
闲骑白马思无穷来访西城緑髪翁元老规模妙天下锦城风景压河中花开杷榄芙蕖淡酒泛葡萄琥珀浓痛饮且图容易醉欲凭春梦到卢龙
其二
积年飘泊困边尘闲过西隅谒故人忙唤贤姬寻器皿更呼辽客奏筝葡萄架底葡萄酒杷榄花前杷榄仁酒酽花繁正如许莫教辜负锦城春
其三
主人知我怯金觞特为先生一改堂细切黄橙调蜜煎重罗白饼糁糖霜几盘緑橘分金缕一碗清茶点玉香明日辞君向东去这些风味几时忘
其四
使君排饭宴南溪不枉从君鸟鼠西春雁旅浇浓鹿尾腊糟微浸软驼蹄丝丝鱼脍明如玉屑屑麋腥烂似泥白面书生知此味从今更不嗜黄虀
其五
筵前且尽主人心明烛厌厌饮夜深素袖佳人学汉舞碧髯官妓拨胡琴轻分茶浪飞香雪旋擘橙盃破软金五夜欢心犹未巳从教斜月下疎林
其六
主人开宴醉华胥一派丝篁沸九衢黯紫葡萄垂马乳轻黄杷榄灿牛酥金波泛蚁斟欢伯雪浪浮花点酪奴忙里偷闲谁若此西行万里亦良图
其七
闲来羸马过蒲华又到西阳太守家玛瑙瓶中簪乱锦琉璃锺里泛流霞品尝春色批金橘受用秋香割木瓜此日幽欢非易得何妨终老住流沙
庚辰西域清明
清明时节过边城远客临风几许情野鸟间关难解语山花烂漫不知名蒲萄酒熟愁肠乱玛瑙盃寒醉眼明遥想故园今好在梨花深院鹧鸪声
用盐政姚德寛韵
乃祖开元柱石臣云孙髣髴玉麒麟从来德炙舆人口此日恩沾圣世春欲艹荐书学北海未开东合媿平津而今且试调羮手竚看沙堤继旧尘
用照禅师韵
银鈎全似赵周臣诗比黄华格调新道眼点开言外句禅心说破劫前春山中跛挈无为客林下逍遥自在人不犯清波垂钓处卧龙随手出龙津
其二
圣德洋洋雨露零虫鱼艹木总欢荣妖氛敛祸尧风扇外道消声佛日明
和薛正之见寄
贤臣圣主正时遭建策龙庭莫惮劳大壑波深翻巨鲤高空风顺遇鸿毛一番制度新才术百代文章旧雅骚勉力自强宜不息功名何啻泰山高
乞扇
屈绚圆裁白玉盘幽人自剪素琅玕全胜织女绞绡帕高出湘妃玳瑁斑座上清风香细细怀中明月净团团愿祈数柄分居士颠倒阴阳九夏寒
壬午西域河中游春十首
幽人呼我出东城信马寻芳莫问程春色未如华藏富湖光不似道心明土牀设馔谈玄旨石鼎烹茶唱道情世路崎岖太尖险随高逐下坦然平
其二
三年春色过边城萍迹东归未有程细细和风红杏落涓涓流水碧湖明花林啜茗添幽兴緑野观耕称野情何日要荒同入贡普天钟鼓乐清平
其三
春雁楼边三两声东天回首望归程山青水碧伤心切李白桃红照眼明几树緑杨揺客恨一川芳艹惹羇情天兵几日归东阙万国欢声贺太平
其四
河中二月好踏青且莫临风叹客程溪畔数枝繁杏浅墙头千点小桃明谁知西域逢佳景始信东君不世情圆沼方池三百所澄澄春水一时平
其五
二月河中艹木青芳菲次第有期程花藏径畔春泉碧云散林梢晚照明含笑山桃还似识相亲水鸟自忘情遐方且喜丰年兆万顷青青麦浪平
其六
异域春郊艹又青故围东望远千程临池嫩柳千丝碧倚槛妖桃几点明丹杏笑风真有意白云送雨太无情归来不识河中道春水潺潺满路平
其七
四海从来皆弟兄西行谁复叹行程既蒙倾盖心相许得遇知音眼便明金玉满堂违素志云霞千顷适高情庙堂自有夔龙在安用微生措治平
其八
寓迹尘埃且乐生垂天六翮敛鹏程无缘未得风云会有幸能瞻日月明出处随时全道用穷通逐势叹人情凭谁为发丰城劔一扫妖氛四海平
其九
不如归去乐余龄百岁光阴有几程文史三冬轮曼倩田园二顷忆渊明宾朋冷落絶交分亲戚团圞说话情植杖耘耔聊自适笑观南亩緑云平
其十
襄翁老矣倦功名繁简行军笑李程牛粪火熟石坑煖蛾连纸破瓦窗明水中漉月消三毒火里生莲屏六情野老不知天子力讴歌鼔腹庆昇平
游河中西园和王君玉韵四首
万里东皇不失期园林春老我来迟漫天柳絮将飞日遍地梨花半谢时异域风光特秀丽幽人佳句自清奇临风畅饮题玄语方信无为无不为
其二
清明出郭赴幽期千里江山丽日迟花叶不飞风定後香尘微敛雨余时雕镌氷玉诗尤健挥扫龙蛇字愈奇好字好诗我独得不来赓和拟胡为
其三
异域逢君本不期湛然深恨识君迟清诗厌世光千古逸笔惊人自一时字老本来遵雅淡吟成元不尚新奇出伦诗笔服君妙笑我区区亦强为
其四
风云佳遇未能期自是鱼龙上钓迟嵓穴潜藏难遯世尘嚣俯仰且随时百年富贵真堪叹半纸功名未足奇伴我琴书聊自适生涯此外更何为
河中游西园四首
河中春晚我邀宾诗满云牋酒满廵对景怕看红日暮临池羞照白头新柳添翠色侵凌艹花落余香着莫人且着新诗与芳酒西园佳处送残春
其二
河中风物出乎伦闲命金兰玉?廵半笑梨花琼脸嫩轻颦杨柳翠眉新衔泥紫燕先迎客偷蘂黄蜂远趂人日日西园寻胜槩莫教辜负客城春
其三
几年萍梗困边城闲步西园试一廵圆沼印空明镜莹芳莎藉地翠茵新幽禽有意如留客野卉多情解笑人屈指知音今有几与谁同享瓮头春
其四
金鼓銮舆出陇秦驱驰八骏又西廵千年际会风云合一代规模宇宙新西域兵来擒伪主东山诏下起幽人股肱元首明良世高拱垂衣夀万春
河中春游有感五首
西河【沁斯斡有西戎索哩单故宫在焉】构室未全终又见颓垣遶故墉绿苑连延花万树碧堤回曲水千重不图舌鼓谈非马甘分躬耕学卧龙粝食麄衣聊自足登高舒啸乐吾慵
其二
异域河中春欲终园林深密锁颓墉东山雨过空青叠西苑花残乱翠重杷榄碧枝初着子葡萄绿架已纒龙等闲春晩芳菲歇叶底翩翩困蝶慵
其三
坎止流行以待终幽人射隼上高墉穷通世路元多事囏险机关有几重百尺苍枝藏病鹤三冬蛰窟闭潜龙琴书更结忘言友治圃耘蔬自养慵
其四
西域渠魁运巳终天兵所指破金墉崇朝馹骑驰千里一夜捷书奏九重鞭策不须施犬马庙堂良筭足夔龙北窗高卧薰风里尽任他人笑我慵
其五
重玄叩击数年终大道难窥万仭墉旧信不来青鸟远故山犹忆白云重自知勲业输雏凤且学心神似老龙忙里偷闲谁似我兵戈横荡得疎慵
过闾居河四首
河氷春尽水无声靠岸钓鱼羡击氷乍远南州如梦蝶暂游北海若飞鹏随堤柳絮风何处越岭梅花信莫凭试暂停鞭望西北迎风羸马不堪乘
其二
北方寒凛古来称亲见阴山冻鼠氷战鬬檐楹翻铁马穷通碁势变金鹏五车经史都无用一鹗书章谁可凭安得冲天畅予志云舆六驭信风乘
其三
一圣龙飞德足称其亡凛凛涉春冰千山风烈来从虎万里云垂看举鹏尧舜徽猷无阙失良平妙筭足依凭华夷一混非多日浮海长桴未可乘
其四
自愧声名无可称贤愚混世炭和冰窃盐仓鼠初成蝠喷浪溟鲲未化鹏卖劔学耕食粗遣买山归老价难凭秋江月满西风软何日扁舟独自乘
感事四首
富贵荣华若聚沤浮生浑如水东流仁人命短嗟颜氏君子怀疾叹伯牛未得鸣珂游帝阙何能骑鹤上扬州几时摆脱闲缰锁笑傲烟霞永自由
其二
当年元拟得封侯一误儒冠入士流赫赫凤鸾捐腐鼠区区蛮触战蜗牛未能离欲超三界必用麾旄混九州致主泽民元素志陈书自荐我无由
其三
得不欣欣失不忧依然不改旧风流深藏凤璧无投鼠好蓄龙泉候买牛山寺幽居思少室梅花归梦遶扬州萱堂温凊十年阙负米供亲愧仲由
其四
人不知予我不尤濯缨何必拣清流良材未试聊眈酒利器深藏俟割牛旧政欲传新令尹新朝不识旧荆州眉山云迈归商路痛恪新诗寄子由
壬午元日二首
西域风光换东方音问疎屠苏聊复饮郁垒不须书旧岁昨宵尽新年此日初客中今十载孀母信何如
其二
万里西征出玉关诗无佳思酒瓶乾萧条异域年初换坎轲穷途腊已残身过碧云游极乐手遮东日望长安年光迅速如流水不管诗人两鬓班
过沁园有感
昔年曾赏沁园春今日重来迹已陈水外无心修竹古雪中含恨瘦梅新垣颓月榭经兵火艹没诗碑覆劫尘羞对覃怀昔时月多情依旧照行人
用刘正叔韵
参叩松轩积有年光尘融泄一愚贤视民每羡如刍狗治国常思烹小鲜只道牛边休执杖谁知琴上亦忘弦湛然稍异香山老不学空门不学仙
西域家人辈酿酒戏书屋壁
西来万里尚骑驴旋借葡萄酿绿醑司马卷衣亲涤器文君挽袖自当垆元知沽酒业缘重何奈调羮手段无古昔英雄初未遇生涯或亦隐屠沽
西域从王君玉乞茶因其韵七首
积年不啜建溪茶心窍黄尘塞五车碧玉瓯中思雪浪黄金碾畔忆雷芽卢仝七碗诗难得谂老三瓯梦亦賖敢乞君侯分数饼暂教清兴遶烟霞
其二
厚意江洪絶品茶先生分出蒲轮车雪花灔灔浮金蘂玉屑纷纷碎白芽破梦一杯非易得捜肠三椀不能賖琼瓯啜罢酬平昔饱看西山挿翠霞
其三
高人惠我岭南茶烂赏飞花雪满车【是日作茶曾值雪】玉屑三瓯烹嫩蘂青旗一叶碾新芽顿令衰叟诗魂爽便觉红尘客梦賖两腋清风生坐榻幽欢远胜泛流霞
其四
酒仙飘逸不知茶可笑流涎见麯车玉杵和云舂素月金刀带雨剪黄芽试将绮语求茶饮特胜青衫把酒賖啜罢神清淡无寐尘嚣身世便云霞
其五
长笑刘伶不识茶胡为买锸漫随车萧萧暮雨云千顷隐隐春雷玉一芽建郡深瓯吴地远金山佳水楚江賖红炉石鼎烹团月一椀和香吸碧霞
其六
枯肠搜尽数杯茶千卷胸中到几车汤响松风三昧手雪香雷震一枪芽满囊垂赐情何厚万里携来路更賖清兴无涯腾八表骑鲸踏破赤城霞
其七
啜罢江南一椀茶枯肠历历走雷车黄金小碾飞琼屑碧玉深瓯点雪芽笔阵陈兵诗思勇睡魔卷甲梦魂賖精神爽逸无余事卧看残阳补断霞
和冲霄韵五首
垂亡圣道赖君鸣坎轲休嗟道不行须信诗魔降笔阵好将酒战破愁城滔滔秋水如人志薄薄闲云似世情一举冲霄知有日垂天万里看鹏程
其二
古今兴废不堪听宠辱都如梦一惊韬略欣然推後进琴书足以了余生既知物物头头是谁问朝朝暮暮情散尽迷云何所有一轮秋月普天明
其三
天涯索寞正穷秋衰艹寒烟无尽头叶底哀蛩空促织云间征雁祗供愁酪浆满引浇羊胛粝食随缘荐鹿修试暂回光乐真觉人间万法一时收【祗供愁一作漫书愁】
其四
星星华髪镜中惊好赋归与接淅行位重宁贪高一品故园无惮远千程晴天花络春山色落日松和秋水声无恙闾峰三百寺遨游吟啸老余生
其五
古木残阳映矮冈雁行天际写秋光霜蓑带雨添愁色晚菊和风送冷香浊酒三年浑未试黄粮九月得初尝龙沙且喜身强健南望幽人天一方
又一首
不见高阳旧酒徒临风惆怅几踟蹰无穷真味思焦尾有限浮生叹白驹德望服人输二陆文章重世媿三苏散材潦倒浑无用空作昂藏一丈夫
和冲霄十月桃花韵二首
桃源仙子忆刘郎不惮严冬雨雪凉红雨巳先初夏落妖魂重对小春芳冷侵绦萼刚舒脸寒彻朱衣强喷香谁向荒园慰萧索数枝无语映斜阳
其二
春生秋杀乃天常来往推迁炎与凉晩节正当隂气塞穷冬忽见小桃芳岂知木枣能成实僭与江梅敢并香自媿备员调鼎鼐不知何事谬阴阳
用薛正之韵
无德惭为天下先湖山归计好加鞭霜深尚有篱边菊风劲全无叶底蝉三弄瑶琴歌素月一尊浊酒醉苍烟凤池分付夔龙去万顷潇湘属湛然
湛然居士集卷五

[book_title]卷六
钦定四库全书
湛然居士集卷六
元　耶律楚材　撰
和景贤见寄
龙冈参透後三三髣髴前人何所惭妙笔照人惊老字新诗入手想清谈尘中名利予难出梦里荣华君不躭准拟归时便归去闾山珍重旧禅庵【珍重一作好在】
用刘润之乞冠韵
隐逸养幽慵飘萧两鬓蓬角巾折暮雨醉帽落秋风避暑挂石上衔杯漉酒中忘机任真率露顶向王公
西域河中十咏
寂寞河中府连甍及万家葡萄亲酿酒杷榄看开花饱噉鸡舌肉分飡马首瓜【土产瓜大如马首】人生唯问腹何碍过流沙
其二
寂寞河中府临流结艹庐开尊倾美酒掷网得新鱼有客同联句无人独看书天涯获此乐终老又何如
其三
寂寞河中府遐荒僻一隅葡萄垂马乳杷榄灿牛酥酿酒无输课耕田不纳租西行万余里谁谓乃良图
其四
寂寞河中府生民屡有灾避兵开邃穴防水筑高台六月常无雨三冬却有雷偶思禅伯语不觉笑顔开
其五
寂寞河中府颓垣遶故城园林无尽处花木不知名南岸独垂钓西畴自省耕为人但知足何处不安生
其六
寂寞河中府西流緑水倾冲风磨旧麦【西人作磨风动机轴以磨麦】悬碓杵新粳【西人皆悬杵以舂】春月花浑谢冬天艹再生优游聊卒岁更不望归程
其七
寂寞河中府清欢且自寻麻牋聊写字?笔亦供吟伞柄学钻笛宫门自斵琴临风时适意不负昔年心【得故宫门坚木三尺许斵为琴有清声】
其八
寂寞河中府西来亦偶然每春忘旧闰随月出新年强策浑心竹难穿无眼钱异同何定据俯仰且随缘【西人不计闰以十二月为岁有浑心竹其金铜芽钱无孔郭】
其九
寂寞河中府声名昔日闻城隍连畎亩市井半丘坟食饭秤斤卖金银用麦分生民怨来後箪食谒吾君
其十
寂寞河中府遗民自足粮黄橙调蜜煎白饼糁糖霜漱旱河为雨无衣壠种羊一从西到此更不忆吾乡
西域和王君玉诗二十首
年来深欲买湖山贫病难酬绢五千归去不从陶令请知音未遇孟尝贤排愁器具思欢伯送老生涯乏货泉惟有诗魂常伴我闲吟陶写个中玄
其二
一髪燕然晓日边寒云叠叠乱山千万里沙漠犹逢友十室荒村亦有贤留客芳尊思北海惊人奇语忆南泉思量万事都浑错勉力轮鎚好叩玄
其三
君侯乘兴写佳篇找得琼琚价倍千妙笔一挥能草圣新诗独惠过称贤半缾浊酒斟琼斚七椀清茶泛玉泉万里西行真我幸逢君时复一谈玄
其四
健羡金鞍美少年盈门剑客列三千须知执德元非德况是无贤敢自贤不解弯弓射石虎谁能击剑跃飞泉黑头勲业今何在壮岁功成愧谢玄
其五
云龙相感本乎天会合君臣岁一千西伯已亡谁老老卜商何在肯贤贤鵷鶵未必轻飡鼠蚯蚓犹知下饮泉巧拙是非无定据到头谁解辨黄玄
其六
奔走红尘积有年深思雪涧竹竿千谁能世上全三乐好向林间伴七贤笔下风生诗似锦瓮头春涨酒如泉诗成酒罢寂无事静几明窗诵太玄
其七
竹径风来自破禅修篁青剑叶垂干烂吟风月元无碍高卧烟霞未是贤迷处无由逃绊锁悟来何处不林泉纵横触目皆真理坐卧经行鸟路玄
其八
无灭无生不论年谁夸桃结岁三千休将真宰陪司命【星名】莫使明星动进贤【星名】有道不妨居閙市无心奚碍酌贪泉何能远遁尘嚣去且向人间养素玄
其九
从他豪俊领时权指顾貔貅数百千碌碌余生甘养拙明明圣代岂遗贤且图混世啜漓酒勿谓濯缨弃浊泉莫道无为云便了有为何处不逢玄
其十
浮生瞬息度流年唐汉兴亡不半千清洁采薇输二子英雄济世有三贤未能海上寻芝艹且向尘中泛醴泉醉兴陶陶略相似无何乡里亦通玄
十一
成败兴亡事可怜劳生攘攘几千千调心莫若先离欲治世无如不尚贤小楮岂能怀大器短绳那得汲深泉直须箭透威音外不用无为不用玄
十二
得得清欢乐自然不辞去国客程千翻腾旧案因君玉唱和新诗有景贤每遇开尊邀素月常因盟手掬寒泉襄翁自揣何多幸未死中间乐此玄
十三
惊囘午枕不成眠幽鸟关关近数千安世不知安世计隐居常慕隐居贤几行石榻围松径一簇茅斋绕涧泉挂起西轩风似水闲将牺易索幽玄
十四
农隐生涯乐自天药畦香壠仅盈千蝇营累世真堪美狗苟劳生未若贤带月扶犁耕暮野冲云荷插拨春泉耘耔余暇蓬窗底独抱遗经考至玄
十五
闲闲个事本明圆一念才兴路八千生死既知皆是幻功名犹恋岂能贤兴来畅饮斟晴月醉後高歌枕碧泉触处逢渠何所碍不玄玄处却玄玄
十六
物物头头总是禅观音应现化身千杜门宴坐无伤道遯世幽居也是贤祗为看山开翠竹偶因煎茗汲清泉灵云点检真堪笑不见桃花不悟玄
十七
蓑衣狂脱暮江边一醉宁论价十千老矣冯唐何所往归与陶令最为贤灵苗细细初盈圃春水涓涓渐满泉酒醒梦回无个事澄心忘虑醴三玄
十八
九重阊阖列羣官曳佩鸣珂及万千云水偷将属野叟功名逥施与时贤好凭定慧超三界不恋轮回没九泉迅速光阴莫虚度回光返照静参玄
十九
不学经书不说禅谁论芥子纳三千忘形诗句追先觉适意琴书慕昔贤白雪阳春吟雅调高山流水奏鸣泉于时受用元无尽参透真空未是玄
二十
鲰生诗僻慕诗仙【谓君玉也】乱缀狂吟数百千浅陋妄言嗤後哲清新绮语媿先贤摧残吟鬓星星髪倾倒词源浑浑泉韵险言穷无可说祗凭此句露深玄
和杨彦广韵
三台须要趂琵琶知己相逢两会家雕斵勿伤石内玉纵横须放火中花探玄浑似三盃酒清兴何消七椀茶谁识湛然端的处差徭随分纳些些
题平阳李君实此君轩
环榻森森荫好凉此君风味讵能忘虚心悄悄生来劲直节亭亭老更刚虽与蓬蒿均雨露本同松菊傲风霜主人雅志元堪尚物以羣分类以方
西域有感
落日城头鸦乱啼秋风原上马频嘶雁行南去潇湘北萍迹东来鸟鼠西百尺栋梁谁着价三春桃李自成蹊功名到底成何事烂饮玻璃醉似泥
早行
马驼残梦过寒塘低转银河夜已央雁迹印开沙岸月马蹄踏破板桥霜汤寒卯酒两三盏引睡新诗四五章古道迟迟四十里千山清晓日苍凉
自叙
信流乘坎过西天鉢里吞针亦偶然只道一花刚点额不知三子暗登肩既来此世难逃数且应前生未了缘俗眼见时难放过并赃陈首万松轩
西域元日
凌晨随分备樽罍辟瘟屠苏饮一盃迂叟不令书郁垒痴儿刚要画锺馗新愁又逐东风至旧信难随春日来又向边城添一岁天涯飘泊几时囘
西域寄中州禅老士大夫一十五首
恨离【阙】师太早淘汰未精起孺慕之念作是诗以寄之
吾师道化震清都奔逸絶尘我不如近日虚传三岛信几年不得万松书宗门淘汰犹嫌少习气薰蒸尚未除惆怅天涯沦落客临风不是忆鲈鱼
蒲华城梦万松老人
辛巳闰月蒲华城梦万松老人法语谆谆觉而犹见其髣髴作诗以寄
华亭髣髴旧时舟又见吾师钓直鈎只道梦中重作梦不知愁底更添愁曾参活句垂青眼未得生侯已白头撇下尘嚣归去好谁能骑鹤上扬州
寄巨川宣抚
巨川宣抚文武兼资词翰俱妙隂阳历数无所不通尝举法界观序云此宗门之捷径也今观瑞应鹤诗巨川首唱焉叹其多能作是诗以美之
历数兴亡掌上看提兵一战领清官马前草诏珠玑润纸上挥毫风雨寒昔日谈禅明法界而今崇道倡香坛诸行百务君都占潦倒鲰生何处安
寄南塘老人张子真
张侯风味讵能忘黄米曾令我一尝【昔予驰驿至渔阳道过南塘子真召予一设黄饭】抵死解官违北阙达生遯世钓南塘知来何假灵龟兆【昔论气运颇知未来事】作赋能陈瑞鹤祥岂是西边无土物不知诗句寄东阳
观瑞鹤诗卷独子进治书无诗
丁年兰省识君初缓步鸣珂游帝都象简尝陪天仗立玉骢曾使禁臣趋只贪殢酒长安市不肯题诗瑞应图我念李侯端的意大都好事不如无
寄德明
德明【阙】寓燕作诗欲自絶且云但得为一饱死鬼足矣士大夫怜之其诗末句有云功名拍手笑杀人四十八年如一梦予每爱此两句近观弥勒下生赋德明所作也因作诗以寄之
英雄志节未凌云尚自飘零故国尘有道且同麋鹿友谈玄能说虎狼仁幸然不作饱死鬼可惜空吟笑杀人弥勒下生何太早莫随邪见说无因【楞迦经第十卷云未来世有人噉糠愚痴种无因而非见破坏世间人故有是句】
才卿外郎五年止惠一书
五年只得一书题路远山长梦亦迷睡老黑甜酣顺北【公诗中自云躭睡老有燕南顺北之句】冷官清淡泊辽西【辽西故都之西也】羡人得志能如虎笑我乏材粗傚鷄伫看天兵旋北阙从今不用玉关泥
寄清谿居士秀玉
鹪鹩犹欠一枝栖不得燕山半土犁时复有琴歌碧玉年来无梦遶清谿数行文字聊遮眼半纸功名若噬脐囘首故人今健否余生甘老碧云西
戏秀玉
辱书闻秀玉油房萧索马溺卫死田亩水灾不胜感叹清谿达士岂芥蔕胸中邪因作诗以戏之
清谿掀到打油房五卫凋零三径荒未信塞翁嗟失马须知御寇覔亡羊东湖菡萏从君赏西域葡萄输我尝各在天涯会何日临风休忘老髯郎【清谿尝戏呼予为髯郎】
寄张子闻
忆昔携琴论太玄【渠通太玄经】湛然初识子闻贤回头葱岭仍千里分手松轩已五年【尝会万松老人丈室】东望卢龙倾玉表西来青鸟阙金牋几时重会燕山道一曲临风奏水仙【予弹水仙公尝学之】
寄用之侍郎
用之侍郎携书诫以无忘孔子之教予
谓穷理尽性莫尚佛乘济世安民无如
孔教用我则行宣尼之常道舍我则乐
释氏之真如何为不可也因作诗以见
意云
蓬莱怜我寄芳牋劝我无忘仁义先几句良言甜似蜜数行温语暖于绵从来谁识龟毛拂到底难调胶柱弦用我必行周孔教舍予不负万松轩
和正卿待制韵
布袖龙锺两眼尘丹诚如旧白头新暮云西畔犹怀汉晓日东边才是秦酒贱不妨连夜醉花緐长发四时春花緐酒贱无佳思谁念天涯万里人
寄仲文尚书
知仲文尚书役老而归叹其清高作诗以寄
仲文曾作黑头公辅弼明时播美风治粟货泉流冀北提刑奸迹屏胶东笑观桃李新恩徧拜扫松楸老计终西域故人增喜色万全良策不谋同
雪轩老人邦杰久不惠书作诗怨之
当时倾盖便忘年别後春风五度迁万里西行愁似海千山东望远如天不闻旧信传梅岭试道新诗怨雪轩更上危楼一回首朝云深处是燕然
谢王清甫惠书
西征万里扈銮舆高阁文章束石渠只道昔年周梦蝶却疑今日我为鱼一簪华髪垂垂老两眼黄尘事事疎多谢贵人怜远客东风时有寄来书
思亲二首
孀母琴书老自娯吾山侧近结蘧庐鬓边尚结辟兵髪【昔予从征太夫人以髪少许赐予云俗传父母之发戴之可辟五兵今尚存焉】箧内犹存教子书幼稚已能学土梗老兄犹未忆鲈鱼谁知万里思归梦夜夜随风到故居
其二
昔年不肯卧茅庐赢得飘萧两鬓疎醉里莫知身似蝶梦中不觉我为鱼故园屈指八千里老母行年六十余何日挂冠辞富贵少陵佳处卜新居
思母用旧韵二首
前年驿骑过西陲闻道萱堂鬓巳丝琴断五弦忘旧谱菊荒三径负疎篱筵前戏笑知何日膝下嬉游看几时欲附一书无处寄愁边空咏满囊诗
其二
天涯唯仗梦魂归破梦春风透客帏灯下几时哦丽句【太夫人昔有诗云挑灯教子哦新句冷淡生涯乐有余】筵前何日舞斑衣垂垂塞北行人老得得江南远信稀囘首故园千万里倚楼空望白云飞
思亲有感
骨肉星分天一涯萱堂何处忆孤儿排愁正赖无声乐遣兴学吟有眼诗丽句日逐三上尔香胶时复一中之年前汉使来西域笑我星星两鬓丝
再过西域山城驿
庚辰之冬驰驿西域过山城驿中辛巳暮冬再过题其驿壁
去年驰传暮城东夜宿萧条古驿中别後尚存柴户棘重来犹有瓦窗蓬主人欢喜铺毛毯驿吏苍忙洗瓦锺但得微躯且强健天涯何处不相逢
辛巳闰月西域山城值雨
冷云携雨到山城未敢冲泥傍险行夜听窗声初变雪晓窥檐溜已垂氷泪凝孤枕三停湿花结残灯一半明又向茅亭留一宿行云行雨本无情
十七日早行始忆昨日立春
客中为客已浃旬岁杪西边访故人杷?花前风弄麦葡萄架底雨沾尘山城肠断得穷腊村馆魂销偶忘春今日唤囘十载梦一盘凉饼翠蒿新
是日驿中作穷春盘
昨朝春日偶然忘试作春盘我一尝木按切开银线乱砂瓶煮熟藕丝长匀和豌豆揉葱白【西人薰饼必投以豌豆】细剪蒌蒿点韭黄也与何曾同一饱区区何必待膏粱
西域蒲华城赠富察元帅
骚人岁杪到君家土物萧疎一饼茶相国传呼扶下马将军忙指买来车琉璃锺里葡萄酒琥珀瓶中杷?花万里遐荒获此乐不妨终老在天涯【将军乃元帅子也】
乞车
君家轮扁本多能碧轼朱辕照眼明居士此回无马坐郎官不可辄徒行陈遵投辖情何厚【将行又留连数日】灵辄扶输报敢轻别更不须寻土物载将春色去东城
戏作二首
苍顔太守领西阳招引诗人入醉乡屈眴轻衫裁鸭緑葡萄新酒泛鵞黄歌姝窈窕髯遮口舞妓轻盈眼放光野客乍来同见惯春风不足断人肠【一种白葡萄酒色如金波】
其二
太守多才民富强光风特不让苏杭葡萄酒熟红珠滴橄?花开紫雪香异域丝篁无律吕吴姬声调自宫商人生行乐无如此何必咨嗟忆故乡
过太原南阳镇题紫微观壁三首
廷臣侍从蔑前驱道侣忻奔迓使车县吏喜闻新号令村民争认旧中书累累山果盈磁鉢薄薄浊胶半瓦壶隐逸竞询新事迹几时迁洛卜新都
其二
吾皇巡狩用三驱万骑千官奉帝车北阙春颁劝农诏南陬夜奏报捷书士民安堵耕盈野老幼迎郊浆满壶伫看要荒归一统天兵不日破东都
其三
三教根源本自同愚人迷执强西东南阳笑倒知音士反改莲宫作道宫【紫微观旧佛寺也村人改佛像为道像故有是句】
和松月野衲海上人见寄二诗
游子痴愚莫识家牛车远弃爱羊车汪洋渤澥龙宫藏涓滴波澜坎井蛙迷後万言犹是少悟来千里不为賖丛林衲子空行脚遶徧天涯与海涯
其二
小隐山居何太错居鄽大隐絶忧乐山林朝市笑呵呵为报禅人莫动着
梦中偶得
庚辰正月梦旃檀刹澄公托万松老人乞筭筹於予予以九十一茎赠之仍作颂一絶觉而犹忆遂録之为他日一笑云
昔年鈎隐索幽奇只向纵横枝上覔而今拍手笑呵呵九九元来九十一【仍嘱咐颂者云若澄公道何不云八十一汝但应云果然果然拂?便出觉而自着语云几日昏沉梦中挫五】
贾非熊饯余用其韵
銮辔和鸣车指南廷臣自愧侍龙骖平生慷慨贞夫一万里别离益友三老子此行无酒债故人归计有禅庵白云野衲皆宗匠道眼因缘好细参
用李德恒韵
吾子栖迟尚布衣挑灯弹铗壮歌悲阮生固已开青眼马氏元来有白眉运拙巢由真可慕时亨房杜不难为男儿用舍奚忧喜三径耕耘足自资
松月老人寄诗因用元韵
谈禅讲教不知家芳艹漫漫去路差杓卜虚声禾老鼓盘星错认洞山麻全无去就论空色谁有心情说照遮松月野僧须荐取钓鱼人是老玄沙
湛然居士集卷六

[book_title]卷七
钦定四库全书
湛然居士集卷七
元　耶律楚材　撰
用李邦瑞韵
沉沉北海雪波深老眼增明寸碧岑未得一江活物水何酬四海望云心我生有遇千年会自愧难为三日霖吾子佞然虚讃德临风羞继谪仙吟
寄平阳浄名润老
馹骑新从平水回知公无恙笑顔开出门不剪门庭艹退步从生古殿苔玉锁何须拴彩凤金鈎毋得钓黄能夜深织就无纹锦但有人来寄个来
和郑景贤韵
我爱龙冈老鸣琴自老成未弹白雪曲先爱水仙声但欲合纯古谁能媚世情林泉聊自适何必献承明
和李茂才寄景贤韵
醒时还醉醉还醒尚忆轮台饮兴清瀚海波涛君忍听天山风雪我难行好学慷慨英雄操毋傚辛酸儿女情但得胸中空洒洒天涯何处不安生
除戎堂
王师西征贤帅贾公留後於云内筑除戎堂於城之西阿以练戎事御武折冲高出前古予道过青塚公召予宴於是堂鸿笔大手题诗洒墨错落於楹栋间皆赞扬公之盛德予因作二诗以陈其梗概云
除戎堂主震威名一扫妖氛消未萌不出户庭成庙筭折冲樽俎有奇兵何须公瑾长江险安用蒙恬万里城坐镇大河兵偃息居延不复塞尘惊
其二
除戎厅事筑城阿烽火平安师旅和远胜长城欺李积徒标铜柱笑伏波服心不用七擒策御侮何劳三箭歌高枕幽窗无一事西人不敢牧长河
寄武川摩诃院圆明老人
临行不暇别圆明禅客机关百变生明月清风都不会落花流水两无情只知尝谒摩阿院谁道曾离归化城宾主相忘非聚散笑谈松竹自清声
其二
新诗入手眼增明老作机锋太峻生略序寒温闲礼数过承褒赏假人情羡君奋迅超真地笑我徘徊恋化城且喜武川归海若狂流万????尽消声
其三
我爱圆明道眼明简书时复寄鲰生谈真辨忘输达士背正归邪笑世情且隐骊珠光万丈奚贪尺璧价连城穹庐高枕无余事静听潮轰北海声
其四
归与不得效渊明细碎功名误此生客里政如闲气味病来犹有好心情氷丝罢品昭君曲醉墨闲题苏武城受用观音法无尽悲笳风送两三声
其五
一扇儒风佛日明舍生从此乐余生高人编简寻长味衲子林泉称野情见道谷帛充廪藏喜闻流散集京城自惭无德毗明主千里虚名浪播声
和李汉臣韵四首
梦中身世鬓垂斑方士从夸药驻顔性海一波含万象威音双箭透重关圆融月水非生灭浩渺虚舟任往还便好灰心养愚拙须知大智本闲闲
其二
飞龙登九五历数与天膺休运绵瓜瓞功臣列土封但期酬子志奚虑枕吾肱千载圣人出休嗟见有恒
其三
云中栖隐养雄豪我爱先生一着高鼓腹诗鸣光圣世雄文端可继离骚
其四
龙庭十载不知疲自恨无才出六奇欲着涓埃裨海岳虚名闲誉畏人知
和北京张天佐见寄
寓迹龙庭积有年功名已後祖生鞭销金衆口嫉居士好事独君慕湛然许远云山分?别几时风雨对床眠琼华赠我将何报聊寄江南古様弦
戊子继武川刘抟霄韵
不得吾山卧翠霞西行行遍海之涯火风地水虽非我南北东西总是家馹骑亲驰涉弱水星轺躬驾过流沙唯期圣德渐遐迩不惮龙庭万里賖
憩解州邵薛村洪福院
天兵南出武阳东暂解征鞍憩梵宫玉像巍巍红叶捧金容奕奕碧纱笼三秦繁盛如席卷两晋风流扫地空唯有真如元不坏青山依旧白云中
邵薛村道士陈公求诗
玄言圣祖五千言不说飞昇不说仙烧药炼丹全是妄吞霞服气苟延年须知三教皆同道可信重玄也是禅趋破异端何足慕纷纷皆是野狐涎
过金山和人韵三絶
金山突屼翠霞高清赏浑如享太牢半夜穹庐伏枕卧乱云深处野猿号
其二
金山前畔水西流一片晴天万里秋萝月团团上东嶂翠屏高挂水晶球
其三
金山万壑鬭声清山色空蒙弄晩晴我爱长天汉家月照人依旧一轮明
谢王巨川惠腊梅因用其韵
雪里氷枝破冷金前村篱落暗香侵令人多谢王公子分惠幽芳寄好音
和王巨川题武成王庙
商辛自底灭亡期堡障全空聚茧丝谁识华山归马日易於渭水钓鱼时
又用韵
不遇知音锺子期逢人未敢理氷丝年来忘尽悲风操空忆伤麟叹凤时
又一首
今年扈从入西秦山色犹如昔日新诗思远随秦岭雁征衣全染灞桥尘含元殿坏荆榛古花萼楼空草木春千古兴亡同一梦梦中多少未归人
和景贤七絶
一曲悲风和子弹穹庐聊复助清欢自惭未尽桐君趣老境方知道愈难
其二
龙庭十载典南讹再品朱弦韵未和美湩千锺聊当酒纯音三弄且充歌
其三
今日边城又见君试弹流水热梅魂声和塞色金徽润香散穹庐玉鼎温
其四
雅操真堪坐庙堂积年仁义佐贤王鸣琴谈笑泽天下始信斯文天不亡
其五
桐孙元采峄阳林万里携来表素心聊尔赠君为土物也教人道有知音
其六
年来衰老四旬余愿与人间万事疎惟有琴魔降不得鸣球戛玉澈清虚【一作算来心地未清虚】
其七
知音重遇已忘忧况复边山七月秋联句弦歌清夜乐人生适意亦何羞
又四絶
年来世事已参商但有声尘尚未忘若向琴中定优劣龙冈错认老髯郎
其二
抚弄桐君乐自然寥寥古意讵能传伯牙点检真堪笑不遇知音便絶弦
其三
幽人寥落思无穷付与轩昂一曲中欲罢不能行且止泣麟嗟凤鼓悲风
其四
接得新诗想咳谈奇才独步斗之南纵横风月输君手惟有枯禅不许参
和景贤二絶【尝许景贤黄华墨迹景贤寄诗督予因和其韵以戏之】
醉时还许醒时无谚有斯言正谓予未得素鹅白似雪等闲难与右军书
其二
龙冈才德古来无敏捷新诗正起予词翰双全妙天下银鈎深似鲁公书
和高冲霄二首
十里东风渭水春临风酧月吊英魂直须立事书麟阁何必题诗寄雁门
其二
翠华南渡济苍生垂老将观德化成昨夜行宫传好语秦川艹木也忻荣
过天山和上人韵二絶
从征万里走风沙南北东西总是家落得胸中空索索凝然心似白莲花
其二
一入空门我畅哉浮云名利已忘怀无心对镜谁能识优鉢罗花火里开
过覃怀二絶
十年寥落隐穹庐驿使空来好信无再过覃怀覔陈迹氷魂无恙影扶疎
其二
信断江南望驿尘十年辜负岭头春而今重到覃怀地却与梅花作主人
王屋道中
雪岭风林渡古关画图曾见晋名贤而今好倩丹青手添我龙锺一湛然
过天德用迁上人韵
行尽中原二百州黄能往往不吞鈎而今再出天山道收拾纶竿北海游
赠辽西李郡王
我本东丹八叶花先生贤祖相林牙而今四海归皇化明月青天却一家
题张道人扇二首
谁裁云扇缀春椶招引微凉枉费工何似踏开真境界普天匝地起清风
其二
真空境界本如如病眼生花认画图至道絶形刚着面太虚无面更添须
题古并覃公秀野园
流水潜穿屋下篱青山屋下数峰奇佳园已有温公句何必裘公更写诗
题昭上人松菊堂
晴烟苍节出墙青斜日黄华隔槛明松菊尚存归未得湛然真个太憨生
题平阳刘子宁玄珠堂
玄珠失却已多时纵使离娄枉用眉谁识这些关捩子再三捞摝始应知
题志公图
昔传难貌志公真我道斯言尚未亲刹刹尘尘无处避丹青也是本来人
题黄山墨竹便面
黄山落笔露全机底个团圞太崛奇点破本来真面目何妨节外更生枝
请住东堂
云中豪俊构东堂便请禅师早发装自有东山铁餕馅不妨拈出大家尝
请倪公
倪公本是我同参道价峥嵘冠斗南千里云山旧游地何妨杖锡住西庵
请照老住华塔
华塔当年隐蛰龙轰雷掣电满云中而今却请还山去折脚铛边煮晓风
华塔照上人请为功德主
晋阳名利仅千区华塔丛林冠一隅今日请予来领略他年乞我一禅庐
请嵓公禅师诣天德作水陆大会
禅师久住贺兰山心与白云自在闲便好因风到人世化为甘露满人间
和贾抟霄韵二絶
举世昏昏似醉眠悲哉不肯救头然祖师点破新关捩直指人心教外传
其二
西庵谈道顿忘眠今日相逢亦偶然欲问瞿昙端的处灯笼露柱却能传
和高丽使三首
神武有为元不杀寛仁常媿数兴戎仁绥武震诚无敌重驿来王四海同
其二
扬兵青海西凉灭渡马黄河南汴空百济称藩新内附驰駋来自海门东
其三
壮年吟啸巢由月晩节吹嘘尧舜风两鬓苍苍尘满眼东人犹未识髯公
梦中偶得
我爱湖山好茅斋遶涧泉道人闲受用不使半文钱
和武善夫韵二首
佐主焦劳力已殚微才安可济时艰开樽北海希文举携妓东山笑谢安雨露新恩君责重桑榆老境我年残何时致政闾山去三遶依然松菊寒
其二
秋霖初霁觉新凉午夜东山月吐光翠竹无心甘晩节黄花有意助年芳忠诚自许一心赤老境谁怜两鬓霜遥忆吾山归未得故人书简怨东阳
题寒江接舫图
一派潇湘万里山闲骑冻馹点江天风帆雪棹知多少认取华亭没底船
题黄梅出山图
祖佛不识山中主良材可惜遭斤斧肩担明月过前峰一时忘却曹溪语
梦中赠圣安澄老
一束三人作一团了无前後亦无偏几乎笑杀龎居士拟问如何便着拳
跋定僧嵓
玉嵓三尺碧玲珑入定僧迷一色功打入无明山鬼窟不知何日透真空
咏探春花用高冲霄韵
风拂新芳映短墙典刑依约类丁香梅花欲谢渠先坼消得东君为汝忙
寄休林老人【一禅客论洞山公案渠谓洞山果有吃棒分因作颂以寄之】
世上元无真是非丛林禅客自多疑此诗寄向并州去笑倒休林老古锥
过济源登裴公亭用闲老人韵四絶
一抱青山插碧空平湖春水碧溶溶裴公亭畔千竿竹撩我诗情得得浓
其二
珍玉参差照座寒闲闲佳句继香山【有乐天诗碑在焉】湛然不揆真堪笑也敢题诗列壁间
其三
绕垣乔木碧天参松竹萧萧翳镜潭他日携琴来隐此林间乞我一禅庵
其四
碧湖风定水痕平雪竹幽禽自好声我羡清源高隐士干戈人世不知兵
再用前韵
山接晴霄水浸空山光灔灔水溶溶风回一镜揉蓝浅雨过千峰泼黛浓
其二
掀髯坐语闲临水仰面徐行饱看山竹里忽闻春雪落天教着我画图间
其三
侍中庵底春山色裴老亭边秋水声修竹茂林真隐地但期天下早休兵
其四
劫外玄机好细参他年卜筑遶澄潭琴书活计无多子祗与龙冈共一庵
复用前韵
水影连天天渺渺山光和水水溶溶一林修竹揺云碧百亩凉阴蔽日浓
其二
门外囘环皆碧水亭中坐卧得青山凭栏昼日搜新句思入烟霞缥缈间
其三
几时投老谒同参拟向君王乞镜潭饭了遨游容膝处裴公亭与侍中庵【一作烂赏裴公亭畔竹归来容膝侍中庵】
其四
四海干戈尚未平不如归隐听歌声情知文武都无用罢读诗书不学兵
再和西庵上人韵
不在寻求不在参谁分西北与东南云川试入西庵去三圣元来共一庵
请真老住华塔
华塔丛林席久虚真公予请肯来无湛然拙偈呈君去便好携瓶倒上驴【一作笑倒当年十万夫】
请王公住太原开化
大愚不了戻儿孙开化重兴政赖君便请踏开关捩子何妨地炙与天薰
和薛伯通韵四絶
黄花红叶满秋山月浸银河夜未阑寂寞梧桐深院落有人何处倚栏干
其二
碧山粧点塞天秋老尽黄花蝶也愁拌醉东篱颠倒舞人间富贵一何楼
其三
衰年且喜志微伸镜里惊看白髪新何日得游云水去秋江鸥鹭淡相亲
其四
虚名覉我未能归羞见冥冥一雁飞拜扫松楸定何日不堪双泪对君挥
和松菊堂主人昭老见寄三诗
松菊堂中老故人芝眉重谒我无因林松老节应依旧篱菊寒英又一新
其二
晋阳相遇亦前因分手归来迹已陈松菊幽堂应冷淡与君同话更何人
其三
俊老茶毗四十年前身是我误相传香山声价喧天下争似衰翁不会禅【来诗谓予香山俊老之後身故以此解嘲云】
洞山五位颂
正中偏
十月澄江彻底氷梅花江路破瑶英寒斋冷坐无人寐雪映书窗一夜明
偏中正
区区游子困风尘就路还家触处真芳艹满川桃李乱风光全是故园春
正中来
石女翩翻鸟道飞渊明琴上抚氷丝缓歌劫外阳春曲慢舞盘中白雪词
兼中至
泾渭同流无间断华夷一统太平秋而今水陆车舟混何碍氷人跨火牛
兼中到
水穷山尽悬崖外海角天涯云更遮撒手转身人不识回途随分纳些些
太阳十六题
识自宗
拈花老子徒饶舌面壁胡僧太赚人更着洞山行过水吾宗从此永沉沦
死中活
百尺竿头须进步无明鬼窟好抽身寒灰定爆真奇味枯木花开别是春
活中死
韶老须弥论过失卢陵米价认商量可怜一粒灵丹药咽下喉咙命巳亡
不落死活
白云深处有沧波半醉微醒哭更歌孤艇往来无系绊阴晴天气曝渔蓑
背舍
人亡家破更何依退步悬崖撒手时去岁生涯无寸土今年活计更忘锥
不背舍
通方大隐好居鄽手段能如火里莲九陌香尘乌帽底一橰春水白鸥前
活分
垂衣端拱媿佳兵文化优游致太平昨夜蒙蒙春雨足松筠花艹一时荣
杀人剑
雪刃森森倚碧云佛魔凡圣总亡魂水乾沧海鱼龙死火烈崐冈玉石焚
平常
寒来向火被添绵夏月临风使扇便渴饮饥飡随分过闲中打坐困时眠
利道拔生
个个既知迦叶富人人休怨释迦悭破铛煮得空华实甑里盛将铁汉飡
言无过失
元知舌上无横骨须信喉中有转关唤鼈为龟人不肯直教迦叶也眉攅
透脱
潇湘一片芦花秋雪浪银涛无尽头何处渔歌发清响鹭鹚飞出白汀洲
透脱不透脱
重阳九日菊花新妙契忘言不犯春收得安南忧伐北不知何日得通津
称扬
从来个事不囊藏刹刹尘尘为举扬近日令严谁敢犯不教夺市与搀行
降句
鹫岭默然全是影毗耶杜口本非真灯笼露柱呵呵笑误杀浮生多少人
又
疎山住住莫怱怱龙牙且无祖师意须信朴牛另有方不犯锋鋩震天地
方又圆
破船折棹残蓑笠石女直鈎波上月方士徒夸铁作金道人祗要金成铁
西域尝新瓜
西征军旅未还家六月攻城汗滴沙自愧不才还有幸午风凉处割新瓜
天德海上人寄诗用元韵
知子无心谒五侯浮云富贵岂能留华亭夜静西风软万顷苍波浸月鈎
寄白云上人用旧韵
上人别後未能参一首新诗自北南萧寺深沉香火冷白云闲鏁旧禅庵
武川摩诃院请为功德主
昔日南游又五春马蹄踏遍武川尘而今却到经行处且与摩诃作主人
和房长老二絶
只识瓶盘不识金瓶盘钗钏本真金一从打破疑团後物物头头总是心
又
生死与湼盘都如昨梦耳觉後笑呵呵无彼亦无此
过平阳高庭英索诗强为一絶
一川秋色满东篱雁字行行自写悲试问省庵何所省黄花红叶总堪诗
湛然居士集卷七

[book_title]卷八
[集部,别集类,金至元,湛然居士集]
钦定四库全书
湛然居士集卷八
元　耶律楚材　撰
醉义歌
辽朝寺公大师者一时豪俊也贤而能文尤长於歌诗其旨趣高远不类世间语可与苏黄并驱争先耳有醉义歌乃寺公之絶唱也昔先人文献公尝译之先人早逝予恨不得一见及大朝之西征也遇西辽前郡王李世昌於西域予学辽字於李公期岁颇习不揆狂斐乃译是歌庶几形容其万一云
晓来雨霁日苍凉枕帏摇曳西风香困眠未足正展转儿童来报今重阳吟貌苍苍浑塞色客怀衮衮皆吾乡敛衾默坐思往事天涯三载空悲伤正是幽人叹幽独东隣携酒来茅屋怜予病窜伶仃愁自言新酿秋泉麯凌晨未盥三两巵旋酌连斟折栏菊我本清癯酒户低羇怀开拓何其速愁肠解结千万重高谈几笑吟秋风遥望无何风色好飘飘渐远尘寰中渊明笑问斥逐事谪仙遥指华胥宫华胥咫尺尚未及人间万事纷纷空一器才空开一器宿酲未解人先醉携樽挈榼近花前折花顾影聊相戏生平岂无同道徒海角天涯我遐弃我爱南村农丈人山溪幽隐潜修真老病犹躭黑甜味古风清远途犹迍喧嚣避遯岩麓僻幽闲放旷云泉滨旋舂新黍?香饭一尊浊酒呼予频欣然命驾怱怱去漠漠霜天行古路穿村迤逦入中门老幼苍茫不宁处丈人迎立瓦盃寒老母自供山菓醋扶携齐唱雅声清酧酢温语如甘澍谓予緑鬓犹可需谢渠黄髪勤相谕随分穷秋揺酒巵席边篱畔花无数巨觥深斚新词催闲诗古语玄关开开怀嘱酒谢予意村家不弃来相陪适遇今年东鄙阜黍稷馨香栖畎亩相邀斗酒不浃旬爱君萧散真良友我酧一语白丈人解释羇愁感黄耉请君举盏无言他与君却唱醉义歌风云不与世荣别石火又异人生何荣利傥来岂苟得穷通夙定徒奔波梁冀跋扈德何在仲尼削迹名终多古来此事元如是毕竟思量何怪此争如终日且开樽驾酒乘杯醉郷里醉中佳趣欲告君至乐无形难说似泰山载斵为深杯长河醸酒斟酌之迷人愁客世无数呼来掐耳充罚巵一盃愁思初消铄两盏迷魂成勿药尔後连浇三五巵千愁万恨风篷落胸中渐得春气和腮边不觉衰顔却四时为驭驰太虚二曜为轮辗空廓须臾从辔入无何自然汝我融真乐陶陶一任玉山颓藉地为茵天作幕丈人我语真非真真兮此外何足云丈人我语君听否听则利名何足有问君何事徒劬劳此何为卑彼岂高蜃楼日出寻变灭云峰风起难坚牢芥纳须弥亦闲事谁知大海吞鸿毛梦里蝴蝶勿云假庄周觉亦非真者以指喻指指成虚马喻马兮马非马天地犹一马万物一指同胡为一指分彼此胡为一马奔西东人之富贵我富贵我之贫困非予穷三界唯心更无物世中物我成融通君不见千年之松化仙客节妇登山身变石木魂石质既我同有情於我何瑕隙自料吾身非我身电光兴废重相隔农丈人千头万绪几时休举觞酩酊忘形迹
题恒岳飞来石
无尽居士题恒岳之飞来石有偈云石落黄河北山衔白日西聪明厌血食悔不值元珪天下称颂之为人磨毁字文漫驳不复识矣有仁上人自恒山来请予复书是偈欲刋诸旧文之侧予应之曰无尽之妙言昭如日月与天地而齐终岂风霾之能掩哉然不能拒上人之请勉为之书巳丑清明日湛然居士漆水耶律楚材晋卿题
为庆夀寺作万僧疏
窃以栖心物外已知四大之空寓迹尘中且赖十方之供矧五常尤尊於博施而六度首重於檀那不求郡国之英豪谁养林泉之跛挈芒鞋藜杖弗辞千里之勤粝食蔬羮好助万僧之化谨疏
太原开化寺革律为禅仍命予为功德主因作疏
窃惟昔年开化今日为禅巳蒙智老拈香又请湛然作主寻行数墨一蠲教院家门运水般柴便有丛林气息谨疏
为石壁寺请信公庵主开堂疏
窃以达摩昔年莽卤截鹤续鳬天宁今日颟顸证龟作鳖可怜弄巧成拙不免出丑放乖我信公庵主受洞下之宗风佩却波【天宁老人道号也】之心印参穷行说不到处踏开偏正未分前既已降尊就卑何愧压良为贱逢塲作戏请来閙里刺头借水献花便好稳处下脚谨疏玉山圆明禅院请予为功德主因作疏
玉山乃雪嵓之故刹湛然实万松之门人既是当家本非生客春风秋月长聨万叶之芳晨香夕灯永祝一人之寿
万卦山天宁万寿禅寺命予为功德主因作疏
惟万卦之古刹实万松之旧游有虚已【彦公道号】飞书请湛然作主勉为提领良慰殷勤山色水声永作道人活计渔歌樵唱偷传衲子家风谨疏
请某公庵主住竹林疏
狐死首丘是难忘於熟处心空及第何犹迷於故园我某公庵主三顿打不囬头一唱全无入耳吃竹林饭?竹林矢嗣竹林法传竹林禅打甑哄盆莫忘竹林之重德披毛带角好种竹林之道塲
请湛公禅师住红螺山寺疏
祖祢不了惭惶碧眼之老胡儿孙受殃架构红螺之大刹既是将错就错不免拈空拄空我湛公禅师韶阳远孙摩诃嫡子穿透三句语撃碎十法门便好住持更休推让滔天岭上只图同看有毛龟絶顶山头且要共栽无影树谨疏
请容公和尚住竹林疏
庆寿慈悲拽摆犂而耕种竹林潇洒叹槽厰之空闲巳让位而逃宜见机而作我容公禅师一条生铁脊两片点钢蜃参透济下没巴鼻禅说得格外无滋味话呵佛骂祖且存半面人情揭海掀山别有一般关捩试问孤峰顶上何如十字街头若是本色瞎驴好趂大队既号通方水牯何必芒?谨疏
请智公尼禅开堂疏
用管仲则安用竖刁则危贤愚政事参万松则谤参延洪则讃冷煖人情行穷万里山川只是一天风月惟智公禅师本有丈夫志不学老婆禅拈却花冠弗装珍御可骇特牛生?便好出头勿谓牝鷄司晨不敢下嘴谨疏
代刘帅请智公尼禅住报先寺【刘公隣居报先】
洗垢无缘乏远井之救渴卜隣有德故近寺而敬僧我智公禅师先礼报恩後参奉福远如旧总近似新深澁锁打开便请升堂啓户明灯剔起愿希凿壁偷光谨疏
请某庵主开堂疏
和尚拽砘子不离寺内老鼠拖胡卢只在仓中某公庵主先谒报恩再参奉福升回斗转囤倒敖倾十方利不图半文一石禅独揽八斗莫学淘沙去来打破罗盆且来量土唱筹热谩敌将谨疏
为庆寿寺化万僧疏
隐迹林泉置死生於度外随身瓶鉢寄口腹於人间欲隆三宝之风强遣万僧之化何须异味唯求野菜淡黄不用多般只求山田脱粟饭谨疏
请亨公庵主开堂疏
亨公庵主久参万松老人因缘不契再谒玉山大愚和尚不期月罢参予过大原玉山寺僧请予作疏
万松三顿不回头玉山一钓便吞鈎大愚不似大愚老脇下三拳即便休
三学寺改名圆明仍请予为功德主因作疏
本无男女等相着甚名模强分禅教者流且图施设粤三学之巨刹冠四海之名蓝今改僧而舍尼遂从禅而革律邀印公为粥饭头请湛然为功德主根深蒂固常聨万叶之芳地久天长永祝一人之寿谨疏
平阳浄名院革律为禅请润公禅师住持疏
窃以不居这那院好个主人本无南北心悉为佛子谨请怀仁润老来住平阳净名翡翠帘前请看木人之舞琉璃殿上愿闻布鼔之音谨疏
太原五台寺请予为功德主因作疏
镇三晋之雄藩有五台之古刹献花酌水改律为禅具疏殷勤请予领略谨命休林常祝寿结个好因缘为报文殊莫放光不打遮鼔笛谨疏
请定公庵主出世疏
少林九年打坐祗得半提曹溪五派分开全没一滴虽是将无作有也要弄假像真我定公庵主洞下玄孙五台嫡子解造无米粥能抚没弦琴既巳炙地薰天须要掀天翻海正逢开化枉闲有力丛林便好出头莫恋无明鬼窟谨疏
大龙山永宁石壁禅寺请忘忧居士为功德主代为之疏
惟明月清风取之无禁者况龙岩石壁命予为主人烦我一心护持谢他两手分付千嵓好景半文不费买山钱数纸闲言一状便充商税契谨疏
代忘忧居士请琳公禅师住持寿宁禅寺疏
临汶水之故邑有寿宁之巨蓝历代归依百年焕显乞忘忧为功德主请琳公为粥饭人独掌不浪鸣单手岂成拍千年罕遇最难时节因缘一疏速来便是衲僧巴鼻谨疏
为大觉开堂疏三道
窃以门里安身巳早荆棘漫地嵓中宴坐更知过犯弥天请来借坐升堂便好倩人问话引得辘轳转也问甚千遭万遭快迭炉鏊热时盛搭一个两个
其二
窃以云门胡饼切忌咬嚼卢陵米价怎敢商量不甘公案错讹正要作家批判伏惟奥公和尚佩圣安之正印透韶阳之上关莫守命鬼窟中三弹不动快横身虎口里一勘便招
其三
窃以逢人不出出则便为人傍观者哂逢人便出出则不为人当局者迷直须一箭透重围不得三心或二意自甘入室浑如豹胆熊心不肯陞堂却是虫头鼠尾
司天判官张居中六壬祛惑钤序
予故人张正之世掌羲和之职通经史百家之学尤长於三式与予参商且二十年矣癸巳之春既克汴梁渠入觐於朝形容变尽惟语音存耳乘闲因出书一编曰六壬祛惑钤予四译之引式明例皆有所据或有隐奥人所未通者释以新说盖采诸经之所长无所矛盾者取其折衷为一家之书近代未之有也求传写者既衆其同列请刋行以广其传予忻然为引以题其端癸巳中秋日湛然居士漆水耶律楚材晋卿序
苖彦实琴谱序
古唐栖岩老人苖公秀实其名彦实其字博通古今尤长於易应进士 举两入御闱而不捷乃拂袖去之公善於琴事为当世第一盖尝游於京师士大夫间皆服其高妙泰和中诏天下工於琴者侍郎乔君举之於朝公待诏於秘书监予幼年刻意於琴初受指於待诏弭大用每得新谱必与栖嵓商确妙意然後弹之朝廷王公大人邀请栖嵓者无虚日予不得与渠对指传声每以为恨壬辰之冬王师济长河破潼关涉京索围汴梁予奏之朝廷索栖嵓於南京得之达范阳而弃世其子兰挈遗谱而来凡四十余曲予按之果为絶声大率署令卫宗儒之所传也余令録之以授後世有知音博雅君子必不以余为徒说云壬辰仲秋后二日湛然居士漆水耶律楚材晋卿序
答杨行省书
某再拜复书於行省合下辱书谕及辞位事请闻奏施行者惟圣代之深仁赏延於世伟闺门之内助贵繋於夫故行省李公虽稽北觐之期颇着南代之绩时不适愿夭弗假年伏惟合下族出名家世传将种无儿女子之态有大丈夫所为吏民服心朝廷注意遂授东台之仕冀舒南顾之忧今也抑意陈书引年求退惧折鼎覆餗之患避牝鷄司晨之讥虽曰谦尊而光曷若随时之义分茅列土无忘北阙之恩秣马厉兵可报西门之役今因人囘谨复书以闻山川辽濶书简浮沈比获曕依更希调护不宣
进西征庚午元历表
臣楚材言尧分仲叔春秋谨候於四方舜在玑衡旦暮肃齐於七政所以钦承天象敬授民时典谟实六籍之大经首书其事尧舜为五帝之盛主先务厥猷皎如日星纪之方册由此言之有国家者律历之书莫不先也是以三代而下若昔大猷遵而奉之星历之官代有其人汉唐以来其书大备经元创法无虑百家其气候之早晏朔望之疾徐二曜之盈衰五星之伏见疎密无定先後不同盖建立都国而各殊或涉历岁年之寖远不得不差也既差则必当迁就使合天耳唐历八徙宋历九更者良以此夫金用大明百年才经一改此去中原万里不啻千程昔密今疎东微西着以地遥而岁久故势异而时殊庚辰圣驾西征驻跸寻斯干城是岁五月之望以大明太隂当亏二分食甚子正时在宵中是夜候之未尽初更月巳食矣而又二月五月朔微月见於西南校之於历悉为先天恭唯皇帝陛下德符乾坤明并日月神武天锡圣智夙资迈唐虞之至仁追羲轩之淳化冀咸神而底义故奉天而谨时重勅行台旁求儒者臣鱼虫细物草芥微人初习周孔之遗书窃慕羲和之陈迹俎豆之事靡遑诸已箕裘之业敢忘於心恨无命世之大才误忝圣朝之明诏钦承皇旨待罪清台五载有奇徒旷蓍龟之任万分之一聊陈犬马之劳既校历而觉差窃效颦而改作今演纪穷元得积年二千二十七万五千二百七十岁今庚辰臣愚以为中元岁在庚午天启宸衷决志南伐辛未之春天兵南渡不五年而天下略定此天授也非人力所能及也故上元庚午岁天正十一月壬戌朔夜半冬至时甲子正日月合壁五星聨珠同会虚宿五度以应我皇帝陛下受命之符也臣又推节气之分减周天之杪去交终之率治月转之余课两曜之後先调五行之出没大明一失於是一新验之於天若合符契又以西域中原地里殊远创立里差以增损之虽东西数万里不复差矣故题其名曰西征庚午元历以继我圣朝受命之符及西域中原之异也所有历书随表上进以闻伏乞颁降玄台以备行宫之用臣诚惶诚惧顿首顿首谨言
西游録序
古君子南逾大岭西出阳关壮夫志士不无销黯予奉诏西行数万里确乎不动心者无他术焉盖汪洋法海涵养之效也故述辨邪论以斥糠蘖少答佛恩戊子驰传来京里人问异域事虑烦应对遂着西游録以见余志其间颇涉三圣人教正邪之辨有识予之好辨者予应之曰鲁语有云必也正名乎又云思无邪是正邪之辨不可废也夫杨朱墨翟田骈许行之术孔氏之邪也西域九十六种此方毗卢糠瓢白经香会之徒释氏之邪也全真大道混元太一三张左道之术老氏之邪也至於黄白金丹导引服饵之属是皆方技之异端亦非伯阳之正道畴昔禁断明着典常第以国家创业崇尚寛仁是致伪妄滋彰未及辨正耳古者嬴秦燔经坑儒唐之韩氏排斥释老辨之邪也孟子辟杨墨余之黜糠丘辨之正也余将刋行虽三圣人复生必不易此说矣巳丑元日湛然居士漆水耶律楚材晋卿序
辨邪论序
夫圣人设教立化虽权实不同会归其极莫不得中凡流下士惟务求奇好异以昡耳目噫中庸之为德也民鲜久矣者良以此夫吾夫子云中人以下不可以语上也老氏亦谓下士闻道大笑之释典云无为小乘人而说大乘法三圣之说不谋而同者何哉盖道者易知易行非掀天拆地翻海移山之诡诞也所以难信难行耳举世好乎异罔执厥中举世好乎难弗行厥易致使异端邪说乱雅夺朱而人莫能辨悲夫吾儒独知杨墨为儒者患辨之不巳而不知糠蘖为佛教之患甚矣不辨犹可而况从而和之或为碑以纪其事或为赋以护其恶噫天下之恶一也何为患於我而独能辨之为患於彼而不辨反且羽翼之使得遂其奸恶岂吾夫子忠恕之道哉党恶佑奸坏风伤教千载之下罪有所归彼数君子曾不扪心而静思及此也耶予旅食西域且十年矣中原动静寂然无闻迩有永安二三友以北京讲主所着糠糵教民十无益论见寄且嘱予为序予四译之辨而不怒论而不缦皆以圣教为据善则善矣然予辞而不序焉余以谓昔访万松老师以问糠糵邪正之道万松以余酷好属文因作糠禅赋见示余请广其传万松不可予强为序引以行之至今庸民俗士谤归於万松予甚悔之今更为此序则又将贻谤於讲主者也谨以万松讲主之余意借儒术以为比述辨邪论以行世有谤者予自当之安可使流言余谤污玷山林之士哉後世博雅君子有知我者必不以我为嗫嚅云乙酉日南至湛然居士漆水耶律楚材晋卿叙於西域瀚海军之高昌城
寄赵元帅书
楚材顿首白君瑞元帅足下未审迩来起居何如昔承京城士大夫数书发扬清德言足下有安天下之志仍托仆为先容仆备员翰墨军国之事非所预议然行道泽民亦仆之素志也敢不鞭策驽钝以羽翼先生之万一乎仆未达行在而足下车从东旋仆甚怏怏夫端人取友必端矣京城楚卿子进秀玉辈此数君子皆端人也推扬足下谈不容口故知足下亦端人也然此仆於足下少有疑焉若夫吾夫子之道治天下老氏之道养性释氏之道修心此古今之通议也舍此以往皆异端耳君之尊儒重道仆尚未见於行事独观君所着头陁赋序知君轻释教多矣夫糠糵乃释教之外道也此曹毁像谤法斥僧灭教弃布施之方杜懴悔之路不救疾苦败坏孝风实伤教化之甚者也昔刘纸衣扇伪说以惑衆迨今百年未尝闻奇人异士羽翼其说者夫君子之择术也不可不慎今君首倡序引党护左道使後出陷邪岐坠恶趣皆君啓之也千古遗耻仆为君羞之糠糵异端也辄与佛教为比万松辨赋甘泉劝书反以孟浪巨蠧之言处之以此行巳化人仆不知其可也仆为足下轻释教者良以此也夫於所厚者薄无所不薄君既轻释教则儒道断可知矣君之於释教重糠糵於儒道则必归杨墨矣行路之人皆云足下吝啬故奉此曹图其省费故也昔诸士大夫书来咸谓足下以济生灵为心且吾夫子之道以博施济衆为治道之急诚如路人所说则吾夫子之道亦不可行矣又将安济生灵乎又君序头陀赋云冀请宗师祈冥福以利斯民足下民之仪表也崇重糠糵毁斥宗师将一郡从风渐化断知斯民罪恶日增矣又将安以利斯民乎仆谨撰辨邪论以寄幸披览之更请习涉藏教稽考儒书反复参求其邪正之岐不足分矣仆素知君为邪教所惑亦未敢劝谕君不以仆不才转托诸士大夫万里相结为友故敢以区区忠告易曰方以类聚物以羣分经云士有争友故身不离於令名若知而不争安用友为若所尚不同安可为友或万一容纳鄙论便请杜絶此辈毁头陀赋板以雪前非如谓仆言未当则请於兹絶交夏暑比平安好更宜以远业自重区区不宣
万松老人评唱天童觉和尚颂古从容庵録序
昔余在京师时禅伯甚多惟圣安澄公和尚神气严明言辞磊落予独重之故尝访以祖道屡以古昔尊宿语録中所得者叩之澄公间有许可者予亦自以为得及遭忧患以来功名之心束之高阁求祖道愈亟遂以前事访诸圣安圣安翻案不然所见予甚惑焉圣安从容谓余曰昔公位居要地又儒者多不谛信佛书惟搜摘语録以资谈柄故余不敢苦加钳鎚耳今揣君之心果为本分事以问予予岂得犹袭前愆不为苦口乎予老矣素不通儒不能教子有万松老人者儒释兼备宗说精通辨才无碍君可见之予既谒万松杜絶人迹屏斥家务虽祁寒大暑无日不参焚膏继晷废寝忘餐者几三年误被法恩谬膺子印以湛然居士从源目之其参学之际机锋罔测变化无穷巍巍然若万仭峰莫可攀仰滔滔然若万顷波莫能涯际瞻之在前忽焉在後回视平昔所学皆磈砾耳噫登东山而小鲁登泰山而小天下者岂虚语哉其未入阃域者闻是语必谓予志本好异也惟屏山闲闲其相照乎尔後奉命赴行在扈从西征与师相隔不知其几千里也师平昔法语偈颂皆法隆公所收今不复得其藁吾宗有天童者颂古百篇号为絶唱余坚请万松评唱是颂开发後学前後九书间关七年方蒙见寄予西域伶仃数载忽受是书如醉而醒如死而苏踊跃欢呼东望稽首再四披绎抚卷而叹曰万松来西域矣其片言只字咸有指归结欵出眼高冠今古是为万世之楷模非师范人天权衡造化者孰能与於此哉予与行宫数友旦夕游泳於是书如登大宝山入华藏海巨珍奇物广大悉备左逢而右遇目富而心饫岂可以世间语言形容其万一邪予不敢独擅其美思与天下共之京城惟法弟从祥者与仆为忘年交谨致书请刋行於世以贻来者乃序之曰佛祖诸师埋根千丈机缘百则见世生苖天童不合抽枝万松那堪引蔓湛然向枝蔓上更添芒索穿过寻香逐气者鼻孔绊倒行玄体妙底脚根向去若要脚根点地鼻孔撩天却须向这葛藤里穿过始得甲申中元日漆水耶律楚材晋卿叙於西域阿里玛城
评唱天童拈古请益後録序
雪窦拈颂佛果评唱之撃节碧岩録在焉佛果颂古圆通善国师评唱之觉海轩録在焉是济宁云门互相发扬矣独洞下宗风未闻举唱岂曲高和寡耶抑亦待其人耶必有通方明眼判断尚未晚也昔佛监拈八方珠玉集至及其半每至曹洞夹岭石霜三宗机缘留付佛果今佛监佛果拈八方珠玉集具在愈可疑焉三大老後果有天童觉和尚拈颂洞下宗风为古今絶唱迨今百年尚无评唱者予参承余暇固请万松老师评唱之欲成三宗鼎峙之势忍拈覆餗贞吝之讥今评唱颂古从容庵録已大播诸方评唱拈古请益後录时老师年已六十有五矣循常首带佛事人情晷隙之间侍僧请益旋举旋录皆不思而对应笔成文凡二十七日百则详备神锋頴利於斯见矣若夫据令於临济棒喝以前发机於云门三句之外岂更与佛果圆通残馊争长哉俊快衲子举一明三瞥见全鼎则沩仰法眼双铉亦宛然矣但恐信不及徒劳话岁寒也吁壬辰重阳日湛然居士漆水耶律楚材晋卿序於天山
燕京崇夀禅院故圆通大师朗公碑铭
师讳祖朗姓李氏苏州渔阳人也九岁出家礼燕京大圣安寺圆通国师为师大定十三年京西弘业寺受具至二十一年改弘业为大万安禅寺有司承制师充知事厥後拂衣驻锡圣安复为举充监寺崇夀禅院者实圆通国寺退老之旧居也以师为宿旧之最承安间坚请师为宗主住持一历十稔又奉勅选香林禅寺开山提点凡三载勅赐总持大德答其勤也既而崇夀复请住持载閲五春贞佑间奉勅改赐今号度门徒凡十有一人咸有肖父之风焉师前後辅翼丛林不惮艰苦让功责已潜德密行不可槩举师以壬午之仲冬十有四日示寂於崇夀僧腊五十三俗寿七十四师将顺世预召其属徒笑谓曰生缘我将尽矣属徒退而相谓曰师神色自若若无他疾安得遽有是事邪后七日师命侍僧执笔代书颂云咄这皮袋常为患害继祖无能念佛有赖来亦无来去亦无碍四大各离一时败坏且道还有不败还者麽良久云浮云散尽月昇空极乐光中常自在语竟乃闭目跏趺而寂於是遐迩缁素吊祭如云嘉声远震愈光於生前矣其弟子辈瘗灵骨於师翁灵塔之左去京城之南可三里之许丁亥之冬予奉诏搜索经籍驰传来京有庵主志奥者师之受戒弟子也晚得法於圣安澄公圆照大禅师以仆素与朗师善嘱予求碑铭仆素爱师之纯古洒落与之游者久矣师尝云予晚节愈坚於持诵日念弥陀圣号数万声方止譬如抱河梁而浴又何害焉今闻师之寂也七日预知时至雅符龙猛祖师之证无乃持诵之验与噫圣人岂欺我哉岂欺我哉万松老人为宗门之大匠四海之所式范素慎许可尝赞师之真曰德誉燔沉灵骨铿金讷於言而敏於行璞其貌而玉其心勅选提封於国寺天资饱练於禅林子徒知寒蝉将脱尚嫋余吟吾以谓陞圆通之堂者稽古依然接武於方今云万松见许如是人可知矣仆闻师侍从圆通国师最久而又临终之际超然自在疑必得法於国师或因缘未合或受国师密训不令出世亦石霜素侍者之俦侣与崇寿禅院方丈法堂丛林制度一如圣安师久据而不请禅伯住持者亦犹素侍者平欺老黄龙下视兜率悦之意欤予恐後世明眼人责备於贤者累师之重德故雪之於此後之子孙当干父之蛊毋蹈前辙以玷师之高名焉湛然居士拜而作铭曰
伟哉朗公　诞迹渔阳　师侍圆通　达奥穿堂肃然震命　屡提国寺　退巳让人　举废修坠儿孙衆多　酷奉弥陀　心期极乐　迹厌娑婆摆手便行　预知时至　腊五十三　寿七十四奔丧赴祭　缁素骈阗　嘉声播遐　愈盛生前京南之原　荼毗灵骨　素塔凌空　朗师不殁佯痴放憨　素公同参　蔑视兜率　平欺匾南不邀宗匠　冷闲方丈　垂手无人　老残龙象予闻君子　责备乃贤　毋以微瑕　累乎大全云子云孙　干父之蛊　载震师名　永扬万古
庚寅年六月望日
贫乐庵记
三休道人税居於燕城之市傍其庵曰贫乐有湛然居士访而问之曰先生之乐可得闻欤曰布衣粝食任天之真或鼔琴以自娱或观书以自适咏圣人之道归夫子之门於是息交游絶宾客万虑泯灭无毫髪点翳於胸中其得失之倚伏兴亡之反覆初不知也吾之乐良以此耳曰先生亦有忧乎曰乐天知命吾复何忧居士进曰予闻之君子之处贫贱富贵也忧乐相半未敢独忧乐也夫君子之学道也非为巳也吾君尧舜之君吾民尧舜之民此其志也使一夫一妇不被尧舜之泽者君子耻诸是故君子之得志也位足以行道财足以博施不亦乐乎持盈守谦慎终如始若朽索之驭六马不亦忧乎其贫贱也卷而怀之独洁一巳无多财之祸絶高位之危此其乐也嗟流俗之未化悲圣道之将颓举世寥寥无知我者此其忧也先生之乐知所谓矣先生之忧不其然乎道人瞪目而不答居士笑曰我知之矣夫子以谓处富贵也当隐诸乐而形诸忧处贫贱也必隐於忧而形诸乐何哉第恐不知我者以为洋洋於富贵戚戚於贫贱也道人曰他人有心予忖度之吾子之谓矣请以吾子之言以为记丙子日南至湛然居士漆水耶律楚材晋卿题
自赞
别来十年五岁依旧一模一様髭髯垂到腰间眉毛俨然眼上龟毛稚子画虚空写破湛然闲伎俩
其二
有髪禅僧无名居士人道甚似我道便是尘尘刹刹露全身纸上毫端何处避
燕京大觉禅寺刼建经藏记
辽重熙清宁间筑义井精舍於开阳门之郭傍有古井清凉滑甘因以名焉今朝天德三年展筑京城仍开阳之名为其里大定中寺僧善祖有因缘力道俗归向者衆朝廷嘉之赐额大觉贞佑初天兵南伐京城既降兵火之余僧童絶迹官吏不为之恤寺舍悉为居民有之戊子之春宣差刘公从立与其僚佐高从遇辈疏请奥公和尚为国焚修因革律为禅奥公罄常住之所有赎换寮舍悉隶本寺稍成丛席可容千指瑞像殿之前无垢净光佛舍利塔在焉残缺几仆提控李德者素党於糠糵不信佛教至是改辙施财完葺其塔继有提控晋元者施蔬圃一区於寺之南以给衆用餬口粗给庚寅之冬刘公以状闻朝廷招提院所贮余经一藏乞迁於本寺安置许之於是奥公转化檀越创建壁藏斗帐龙龛一周凡二十架饰之以金绘之以彩穷工极巧焕然一新计所费之直白金百笏能事告成累书请湛然居士为记余慨然曰昔者圣人之藏书也贮之以金匮写之於琬琰重道尊书以示於将来也浮屠氏之建宝藏者亦犹是乎吾夫子删诗定书明礼赞易六经之下流为诸子春秋以降散为史书较其卷轴不为不多矣兵革以来率散落於尘埃中吾儒得志於时者曾无一人为之裒集置之净室安之宝架岂止今日也哉承平之世间有儒冠率集士民修葺宣圣之庙貌者曾未卒功已为有司纠劾矣且以擅兴之罪罪之噫吾道衰而不振者良以此夫昔雪岩示寂於玉山时万松老人方应诏住持仰峤讣问既至不俟驾而行遇完顔子玉诸涂子玉叹曰士人闻受业之师物故也虽相去信宿之地未闻躬与其祭者岂有千里奔丧者耶佛祖之教源远流长者有自来矣子玉屡以此事语及士大夫今奥公禅师非为子孙计无取功名心汲汲皇皇丐乞於道路惟以佛宫秘藏为务可谓不忘本矣予己致书於诸道士大夫之居官守者各使营葺宣父之故宫亦由奥公激之也云癸巳中秋日记
湛然居士集卷八

[book_title]卷九
钦定四库全书
湛然居士集卷九
元　耶律楚材　撰
和张敏之诗七十韵
敏之学士远寄新诗七十韵捧读之余续貂以尾聊资一笑
壮年多轗轲晩节叹行藏故国颓纲秽新朝明德香雄才能预算大略固难量迭出神兵速无敌我武扬本图服叛逆何止剪譸张西讨穷于阗东征过乐浪彗侵天垒壁光动太白鋩整整车徒盛鳞鳞旗鼔望天皇深责重贤帅庙谟臧江左将禽楚河阳巳灭商英雄皆入彀强御敢跳梁采访轩车閙司农官吏忙轻徭常力足薄赋不财伤勲业超秦汉规模迈帝王流言无管蔡奇计有平良增葺修文物耕耘古战塲蛟龙方奋迅鵰鹗得翺翔偶遇风云会争依日月光永酧千古耻一怒四夷攘虎帐十年梦龙庭几度霜迎降初请命出郭远相将久敌真宜死寛恩何敢当赦书民有幸歌咏寿无疆扶杖听黄诏称觞进白狼散财竭库藏拔将出戎行殷絶仁犹在周倾道不亡来诏燕郡内入觐大食傍戎服貂裘紫星轺駮马苍中春辞北望初夏过西凉瀚海汹而涌隂山彷且徨闲云迷去路疎雨润行装出处空兴叹风光自断肠典型陈故事利病上封章天下援深溺中州冀小康风俗承丧乱筹策要优长痼疾如神附游魂笑鬼伥仁术能骨肉灵药起膏肓避祸宜缄口当言肯括囊遭谗心欲剖涉苦胆先尝北漠絶穷域西隅抵大洋诗书犹不废忠信未能忘氊补连腮帐?穿朽脚牀郊行长野兴人静若禅房回鹘交游熟崑仑事迹详风烟多黯黯云水两茫茫灾变垂乾象妖氛翳太阳髯龙三岛去玉叶一枝芳明主初登极愚臣敢进狂九畴从帝锡五事合天常大乐陈金石朝服具冕裳降升分上下进退有低昂拓境时方急郊天且未遑应兵无血刃降虏自壶浆安堵无更肆因敌不愧粮宸心尊德义圣政济柔刚恩泽涵诸夏威灵震八荒势连西域重天助北方强举我陪三省求贤守四方锦衣捐毳褐肉食弃糟糠隐逸求新仕流亡絶故乡百官欣戴舜万国愿归唐耕钓咸生遂工商乐未央会将封泰岳行看建明堂每叹才雕篆长慙学面墙君恩余久负贤路我深妨覆餗恒忧惧持盈是恐惶故山松径碧旧隐菊花香太守方遗舄初平政牧羊厚顔居此位若已纳于隍吟啸须归去香山老侍郎
用张敏之韵
我爱张公子丁年密退藏施为宜法则议论自馨香元气却不死深陂岂可量儿时供府荐壮岁巳名扬汲汲尊尼父堂堂类子张迁居择隣里濯足拣沧浪作传编毛隶谈玄说劔芒奇才千古重令闻万民望气压四明客辞穷三耳臧典谟师我舜雅颂起予商绵蕞曾陈汉仁术屡说梁本非中酒困长为和诗忙道长茹连拔时衰心独伤篆文遒似李隶字楷如王青眼予能作白眉君最良万言陈国利一战捷文塲出海游龙舞腾空翥凤翔十全君子行一代士林光句法吾师范诗材我窃攘忠心常向日直节欲凌霜文没岁云久道亡天未将狂澜时既倒木铎子宜当德业能纯粹学术靡理疆冲天憎燕雀当路恶豺狼绮语吟千韵宸章扫十行行藏关治乱出处卜兴亡郡隶清河上家居杜曲傍登科年甫冠修史鬓初苍仙观尝新欠宫园醉晚凉朝天恭踧踖退食独旁徨得暇多休沐游山小治装一巵持竹叶左手把无肠官酒浇三斗宫词唾百章阮声师校尉琴诀受嵇康似玉风神异如兰气味长坦怀无戚戚明见笑伥伥草檄堪医疾鍼诗可治盲博闻敌武库身价重珠囊忧患经多故艰难已备尝悲歌声历历雅调韵洋洋造次必於是中心何日忘生涯两书箧香火一禅牀海上寻徐福壶中觅长房流传虽若此真伪甚难详水国波奔激仙郷路渺茫孤身朝北阙皓首叹东阳险韵嚼佳句残英嗅冷芳仁人今尚在箕子本佯狂洪范明皇极彛伦叙有常百王遗礼乐三代旧轩裳会补南极缺能令北斗昂无媒言嗫嚅失志思回遑秋老空悲扇天凉反卖浆却来频渭钓又絶在陈粮志道衰犹梦依仁老更刚故家三径远薄土一?荒混混常无舍乾乾体自强率躬能省已行道不踰方宁耻身衣褐谁嗟日食糠起歌明月夜舒啸白云郷绮夏终辞汉巢由固避唐名极得三者柴立杌中央荣遇传金马题名刻玉堂未窥君所藴徒见子之墙遣欲絶形累无贪不行妨一瓢渠乐逸陋巷我忧惶羲易韦编暗麟经古卷黄着述遵辅嗣去取笑公羊辨麟絶笔重笺城复隍焦桐人不识独有蔡中郎
读唐史有感复继张敏之韵颇有脂粉气息迁就声韵故也呵呵
唐室承平久遗贤不遁藏罗纨桑屋腻饼饵麦畴香马牧初蕃息民编莫校量边臣闲虎略卫士敛鹰扬禁苑晨锺动梨园锦障张披香风细细太液水浪浪河汉明方润长庚淡不鋩羽旄仪两列冠盖道相望谏士陈休戚廷臣论否臧金石歌大雅琴瑟奏清商青鸟迷鸳瓦乌衣绕画梁供张官府备殽馔太官忙共享清时乐殊无谤议伤含元朝百辟花萼宴诸王主上贞观圣官僚魏郑良岁余开武讲春首辟文塲异宝浮淮水余粮朽凤翔诸羌来入卫百济请观光关塞沈烽火郷闾息寇攘三春常若雨六月不飞霜圣德跻朝夕仁心本就将俯知人意顺仰视帝心当彍骑轻关内精兵重北疆朝廷潜巨蠧方镇养贪狼粉面三千辈金钗十二行持盈当忌满居治不知亡相罢曲江去权移林甫傍华清高屼屼骊峤碧苍苍金屋眠春晓温泉浴暮凉掖庭花烂漫阁道路彷徨宫监金犀饰妖姬珠玉装危弦惊醉耳哀调断柔肠灯烛辉鳷鹊丝篁沸建章奢淫几桀纣纯俭劣成康撃柝宫城邃传筹禁漏长谋懽长汲汲沉醉若伥伥未悟薪及爇谁知病已肓人擫碧玉笛腰佩绦香囊岭表千山远荔枝三日尝仙衣吹渺渺莲舸泛洋洋力士权诚重杨钊宠不忘承恩趋宝座奏事近牙牀荧惑频侵斗秋阳弗集房人心咸怨怒天象不披详易水声呜咽燕山水郁茫盗贼充上郡鼙鼓起渔阳杀气凌金阙繁霜殒玉芳环儿刚赐死天子惧如狂战士皆思变奸臣亦易常空闲尘羯鼔谁舞旧霓裳忠义心徒顺英雄志自昂翠华摇曳曳鸾驭去遑遑禁脔庖供豕村民路进浆隘兵蜀道险餬口益州粮灵武兵声振汾阳意气刚复收京阙克重治寝园荒贼势时深蹙官军力益强羽书传剑阁龙驾返南方御府仍无酒饥民尚噉糟邛都求道士蓬岛觅仙郷符使将归汉真妃犹忆唐金钗分一股钿合擘中央挥涙春风殿伤心秋月堂梧桐笼院砌桃李映宫墙佳梦真难得幽懽颇有妨春宵成怨忆秋夜愈悲惶尚记修眉绿犹思半额黄强舒鸾被翠闲杀辇车羊陵谷俄惊海沧浪已变隍临风一巵酒聊复酧三郎
次韵黄华和同年九日诗十首
黄华和同年九日诗以采菊东篱下悠然见南山为韵予爱而继之前叙思归之心後述参玄之志所谓倒食甘蔗者也
秋香真可人不为无人改自慙寒昔盟东篱子空待我独摇酒巵不得寒英采临风望故园参商二十载
其二
西风残日秋有客嗟幽独偶尔得香醪凄然忆霜菊世态屡迁变人生多返复十年一梦中犹未黄粱熟
其三
无花复无蝶不似今秋穷黄花岁岁别九日年年同我居北海南子在西山东公子会何日一醉闲愁空
其四
当年别吾山曾与黄花期富贵非予志卜筑临东篱今也违初心知我者其谁挂冠犹未遂寄此相思诗
其五
无意恋三公有心辞驷马洛阳失金谷闾山有别野芳酒泻盈樽秋香折盈把沉醉卧西风不让梨花下
其六
汨没红尘中辜负黄花秋林泉与朝市试问孰为优胡然久沉首令我心悠悠酷思山水乐梦寐空神游
其七
岁月不我与弹指及衰年平生谙万事抵死参重玄因缘不可滞慎毋法自然两边都不立别有壶中天
其八
无知岂真知无见非真见遮照玄纵横机关千万变虎口几横身临敌经百战三折为良医一交学一便
其九
五流分洞下一派起湖南春水无心碧秋山着意岚林济真颠汉曹山放酒酣许多闲伎俩子细好生参
其十
水外犹逢水山前更有山原知非内外更不在中间测海才盈掬窥天见一斑枢机漫竭世一笔请君删
寄云中东堂和尚
云中种出火莲华到底东堂是作家伏手骨檛腰下剑笑人家具手中蛇三玄戈甲徒心乱五位君臣莫眼花只这些儿难理会草鞋包裹破袈裟
谢万寿润公和尚惠书
多谢堂头远赐书惊人手笔我难如承当禅髓心无愧供养佛牙力有余幼子可袭先父业游人却到旧时居个中消息谁能悉玉女乘风跨铁驴
燕京大觉禅寺奥公乞经藏记既成以诗戏之
词源老去苦无功强着闲文讃释迦酋健兔毫生月窟光明茧纸出新罗金炉几瓣龙涎烬玉板十分凤墨磨此起科差真可笑湛然陪酒更陪歌【新获紫玉板砚於友人】
寄龙溪老人乞西嵓香
寄语龙溪老古锥西嵓风韵我长思香钱缓发鸣琴後瓦鼎浓薰入定时比拟梅魂祗独步品量龙脑可同驰湛然鼻孔撩天大穿过多时不自知
谢圣安澄公馈药
一粒灵丹寄我尝湛然回简谢西堂杀活一草真难会药病相治未易量子细嚼时元不碍浑沦吞下也无妨圣安骨董知多少卖弄千年旧药方
和王正夫韵
壮年自笑鬓先霜喜色眉间一点黄退食紫宸居凤阁朝天丹阙列鸳行功名必要光前古富贵何须归故郷济世元知有仁政活人不假返魂香
和孟云卿韵
归与奚待鬓双皤无限闾山耸岌峩万壑松风思仰峤千嵓烟雨忆平陂【仰山平陂皆燕然名刹也】开基气槩鲸吞海遁世生涯鼠饮河好买扁舟从此逝醉眠江国一渔蓑
次云卿见赠
济济千官侍玉宸尊贤容衆更亲亲风云际会千年少天地恩私四海均西狩一苏张掖乱南巡重变大梁春车书南北无多日万里河山宇宙新
和王正夫忆琴
道人尘世厌嚣尘白雪阳春雅意深万顷松风皆有趣一溪流水本无心忘机触处成佳谱信手拈来总妙音陶老无弦犹是剩何如居士更无琴
继宋德懋韵三首
圣人开运亿斯年睿知文明本自天旁午衣冠游北海纵横耕钓满居延月氐入贡称属国日本观光列户编威震西溟千万里汉唐鸿业亦虚传
其二
笑我区区亦强为故园荒矣欲何之读书测海持螺测觉道窥天以管窥疲俗不禁新疾苦滥官难抚发疮痍才微任重宜求退自有当途国手医
其三
广平流落寓平城亲老家贫强苟生炎汉萧曹贤政事李唐房杜美声名进求高誉千金重退隐闲身一叶轻应继开元旧勲业华堂钟鼓对长檠
和平原张彦升见寄
天兵出云中一战平城破居庸守将亡京畿游骑逻有客赴澶渊【予尝倅开州】无人送临贺奸臣兴弑逆时君远迁播圣主得中原明诏求王佐胡然北海游不得南阳卧宠遇命前席客星侵帝座万里金山行三迳玉门过于阗岁贡修炖煌兵势挫国维张礼义民生重食货黜陟九等分幽明三载课小人絶觊觎贤才无轗轲功名本忌盈庙堂难久坐老矣盍归来归与可重和俯仰不必慙寛弘从面唾清浊自沙汰精粗任扬簸赋性嗜疎闲高眠乐慵惰苍鸡粗庖充黄犊足犂拖幼子事耕锄老妻供碓磨随分养余龄虽饥而不饿
跋白乐天慵屏图
三盃兀兀元如道一觉昏昏恰似真不识香山慵睡意知音自有个中人
和请住东堂疏韵
东堂不肯卧西堂珍御鲜食别様装枉费青帘三百尺云中公子不来尝
寄倪公首座
亨监逃海淹瓮隆老成龙过禹门独有倪公尚痴坐几时承继万松轩
和吕飞卿
一试戎衣大定初达贤不得退闲居盟津既渡诸侯喜亲见王舟跃白鱼
戏陈秀玉【并序】
万寿堂头自汴梁来远寄万松老师偈颂旧本有和节度陈公一絶云清谿居士陈秀玉要结莲宫香火缘赚得梢翁摇橹棹却云到岸不须船噫三十年前已有此段公案湛然目清谿为昧心居士者厥有旨哉仆未参万松时秀玉盛称老师之德业尔後少得受用皆清谿导引之力也每欲报之秀玉竟不一染指故作是诗以戏之
不见桃源路渺茫【骑驴觅驴】清溪招引到仙郷【未当好心】湛然幸得齁齁饱【也须吐却】擘与些儿不肯尝【恰似真个】
湛然居士集卷九

[book_title]卷十
[集部,别集类,金至元,湛然居士集]
钦定四库全书
湛然居士集卷十
元　耶律楚材　撰
扈从冬狩
癸已扈从冬狩独予诵书於穹庐中因自讥云
天皇冬狩如行兵白旄一麾长围城长围不知几千里蛰龙震栗山神惊长围布置如圆阵方骑云屯贯鱼进千郡野马杂山羊赤熊白鹿奔青麞壮士弯弓殒奇兽更驱虎豹逐贪狼【御间有驯豹纵之以搏野兽】独有中书倦游客放下氊帘诵周易
用秀玉韵
甲午之秋秀玉殿学远以新诗寄东坡杖因用元韵以谢之
七尺乌虬乳节坚清谿寄我我忻然敢轻黑铁三十两远胜黄金百万钱好句君堪坡老敌清诗予负定公先他年携此林泉去静倚松轩诵大全
送西方子尚
西方子尚气凌云一见忘年各任真隂德传家宜有庆义方垂训不违仁雄文固可魁天下确论曾无诡圣人天产英才须有意好将吾道济斯民
用樗轩散人韵谢秀玉先生见惠东坡杖
圆方顶足法高卑五九苍苍老节奇一日湛然获二宝东坡铁杖寂通诗
和邦瑞韵送行
幸有和林酒一尊【尚醸出於和林城故有是句】地炉煨火为君温昔年相见兴三叹此日临行赠一言士行莫忘直报怨人情须信害生恩而今跃入惊人浪珍重风涛过禹门
谢西方器之赠阮杖【并序】
了然居士素蓄东坡铁杖洎地字号阮真絶世之宝也天兵既克汴梁先生携二君来燕欲藏之恐不能终宝欲赠湛然南北相去不知其几千里虑中道浮沉是以献诸秀玉殿学田公奉御欲转致於余也甲午之秋陈田入觐果馈之於我因乱道数语用酬厚意
睢阳三絶从来传坡仙铁杖为之先宋朝四美岂易得地君神器称乎贤了然居士隐洛瀍读书好古有积年擒龙捉日获二宝宝之凿栋屋壁穿龙庭万里叠山川欲来馈我嗟无缘将夺固与此理玄殷勤携赠陈与田陈田今岁来朝天惠然出赐穹庐前乌虬入手苍璧悬恍然遗世如登仙长蛇倚壁光娟娟鳞介欲生如蜿蜒澄澄秋月莹朝镜须臾洗尽余腥膻足方法地顶法乾四十五节松柏坚七尺乌金三十两微篁瑟瑟鸣哀蝉云项纎纎空腹圆十三玉柱鸿翩翩躭躭云坐踞猛虎岩岩山口双双弦铁君伴我游林泉足疾顿减云冲烟临风三弄碎琼玉清商秋水声??安仁得此如临渊子耼求杖不惜钱湛然坐受非劳力不胜其服心胡然西方讽我求终焉故令二友相招延抱桐扶杖闾山巅举觞笑咏秋风边
了然居士作铁君传云长七尺重三十两顶圆足方中有微篁凡四十五节世传嵇生造又云昔显宗东宫时尝读东坡铁杖诗因召侍臣郑子耼问杖之存亡子耼以在睢阳为对因以数千緍购於张文定公之孙其孙藏之於屋栋子耼竟不得一见云地字号阮亡宋之故物天地玄黄此四阮为絶宝也泰和间秘於禁中侍诏孙安仁之姊以琴阮得入侍上以此阮赐之安仁屡求之其姊以阮见寄旧制宫掖中侍人不许与亲戚通耗安仁冒法得之其好事有如此者故予引用其语
继希安古诗韵
垂尽丝纶不上鈎冥鸿高举弋无由不图垂誉流千古安肯低眉谒五侯
和非熊韵
蛮触功名未足夸掀髯一笑付南华他年撃破疑团後始觉从来尽眼花
和非熊韵
蔼蔼英声镇北州非熊人物本风流时逢佳客开青眼久领元戎尚黑头已发丰城神剑出休嗟暗室夜光投驱兵经略关中了显遍长安旧酒楼
过深州慈氏院
今年扈从次饶沟暂解征鞍慈氏游世变刼灰何所有人随兵火鲜能留堂堂圣像孰曾识??真诠讵可求醉墨淋漓洒尘壁使人知我过深州
用李君实韵
多病逢秋苦未宜天涯屈指故人稀尘飞沧海悲人世梦断黄粱笑锦衣静乐浮荣谁两得宦情归兴本相违高山流水无穷思抚弄丝桐为发挥
继崔子文韵
崔子龙锺亦可怜临风相逢我胡然君来玉塞三千里余隐龙沙二十年美玉讵容藏韫椟精金到底入钧甄他时定下搜贤诏先到河东汾水边
继武善夫韵
老子年来酷爱闲不堪白髪映苍顔十年兴废悲欢里半世干戈寤寐间北阙欲辞新凤阁东州元有旧闾山熊经鸟引聊终老嵓下疎松正好攀
鼔琴
宴息穹庐中饱食无用心读书费目力苦思嫌哦吟摴蒱近博徒围棋杀机深洞箫耗余气秦筑恶郑声呼童炷梅魂索我春雷琴何止消我忧还能禁邪淫正席设棐几危坐独整襟寻徽促玉轸调弦思沉沉清声鸣鹤鸾古意锵石金秋水洗尘耳秋风振高林清兴腾八表成连何必寻弦指忽两忘世事如商参泥涂视富贵昼夜等古今湛然有幽居祗在闾山隂茅亭遶流泉松竹幽森森携琴当老此归去投吾簪
扈从羽猎
湛然扈从狼山东御闲天马如游
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>