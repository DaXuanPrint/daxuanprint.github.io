<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="桂苑笔耕集序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,附崔致远别载遗文,桂苑笔耕集全文在线阅读,桂苑笔耕集全文在线下载,大玄古籍书库">
<meta name="description" content="新罗(今朝鲜)人崔致远撰,共二十卷。系作者在入唐留学、进士及第后调任宣州溧水县尉以及后来被诸道行营都统高骈辟为都统巡官期间所撰写的诗、赋、表状文告等公私之作。此书今存,是我们研究唐代历史的重要资料。《新唐书·艺文志》著录《崔致远四六》一卷,又《桂苑笔耕》二十卷,《四六》已佚。今存《桂苑笔耕集》二十卷,系清道光年间由域外重新引入,有数种传抄本,《四部丛刊》则据无锡孙氏藏高丽刻本影印。_桂苑笔耕集_全文在线阅读_桂苑笔耕集_全文在线下载_大玄古籍书库">
<title>桂苑笔耕集_崔致远_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">桂苑笔耕集</span> <br/>
          作者： <span class="inputVal" id="bkauthor">崔致远</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]112036</span> <br/>
          说明： <span class="inputVal" id="bkdec">新罗(今朝鲜)人崔致远撰,共二十卷。系作者在入唐留学、进士及第后调任宣州溧水县尉以及后来被诸道行营都统高骈辟为都统巡官期间所撰写的诗、赋、表状文告等公私之作。此书今存,是我们研究唐代历史的重要资料。《新唐书·艺文志》著录《崔致远四六》一卷,又《桂苑笔耕》二十卷,《四六》已佚。今存《桂苑笔耕集》二十卷,系清道光年间由域外重新引入,有数种传抄本,《四部丛刊》则据无锡孙氏藏高丽刻本影印。</span> <br/>
          封面： <span class="inputVal" id="bkimg">Z_18939.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]桂苑笔耕集
[book_author]崔致远
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]112036
[book_dec]新罗(今朝鲜)人崔致远撰,共二十卷。系作者在入唐留学、进士及第后调任宣州溧水县尉以及后来被诸道行营都统高骈辟为都统巡官期间所撰写的诗、赋、表状文告等公私之作。此书今存,是我们研究唐代历史的重要资料。《新唐书·艺文志》著录《崔致远四六》一卷,又《桂苑笔耕》二十卷,《四六》已佚。今存《桂苑笔耕集》二十卷,系清道光年间由域外重新引入,有数种传抄本,《四部丛刊》则据无锡孙氏藏高丽刻本影印。
[book_img]Z_18939.jpg


[book_title]桂苑笔耕集序
序一
韩·洪奭周 撰
记有之曰：“酒醴之美，而玄酒明水之尚，贵五味之本也。黼黻文绣之美，疏布之尚，反女功之始也。”古之君子，必重其本始如此。吾东方之有文章，而能著书传后者，自孤云崔公始；吾东方之士北学于中国，而以文声天下者，亦自崔公始。崔公之书传于后者，唯《桂苑笔耕》与《中山覆篑》集二部。是二书者，亦吾东方文章之本始也。吾东方以文为尙，至我朝益焕以融，家燕许而户曹刘；以诗若文成集者，无虑充栋宇矣。而顾，鲜有知崔公之书者。余尝见近代人所撰东国书目，有载《中山覆篑集》者，遍求之终不可得。唯《桂苑笔耕》二十卷，为吾家先世旧藏。自童幼时，知珍而玩之，然间以语人，虽博雅能文而好古者，亦皆言未曾见。然则是书也，几乎绝矣！使是书不行于东方，是玄酒不设于太室，而疏布不幂于牺罇也，岂所以敎民不忘本哉？世或谓公文皆骈俪四六，殊不类古作者。公之入中国，在唐懿僖之际，中国之文，方专事骈俪。风会所趋，固有不得而免者。然观公所为辞，往往多华而不浮。如檄黄巢一篇，气劲意直，绝不以雕镂为工。至其诗平易近雅，尤非晩唐人所可及。是盖以明水疏布之质，而兼有乎酒醴黼黻之美者，岂不弥可珍哉。公在中国，取科第入军府，亦旣已声施当时矣。而一朝去之如脱屣，及归东方，跻翰苑，贰兵部，以至阿飡阿飡者。新罗太官，其显用方未已也。而顾又自放于山林寂寞之滨，以终老其身而不悔，盖度其时之皆不可有为也。士君子立身蹈道，莫有大乎出处之际；出处而不失其时，非贤者不能也。贤者之作，固不可使其无传，况其文杰然如彼，而又为东国文章之本始者哉。湖南观察使徐公准平，即余所称博雅能文而好古者也；闻余蓄是书，亟取而校之，捐其俸，搨以活字，得数十百本，用广其传，曰：“不可使是书绝于东国也。”呜呼！不忘本始，敎民厚也；表章贤人，劝民善也。徐公之用心也如此，其所以为政于湖南者亦可知已。役旣完，徐公属余曰：“子实传是书，今不可以靳一言。”余辞不能得。若崔公之迹行本末与是书之可备考证者，徐公之序详之矣，余无所复赘云。
甲午九月，大匡辅国崇禄大夫议政府左议政丰山洪奭周序。〔注：奭 shì 〕
序二
韩·徐有榘 撰
《桂苑笔耕集》二十卷，新罗孤云崔公在唐淮南幕府时，公私应酬之作；而东还之后，手编表进于朝者也。公名致远，字海夫，孤云其号也；湖南之沃沟人，幼颖慧绝伦。年十二，从商舶入中原，十八举进士第 ；久之，调溧水县尉，任满而罢。时值黄巢之乱，诸道行营都统高骈开府淮南，辟公为都统巡官，凡表状文告，皆出公手。其“讨黄巢檄”，天下传诵，奏除殿中侍御史，赐绯鱼袋。后四年，充国信使东归，事宪康王、定康王，为翰林学士、兵部侍郎，出为武城太守。真圣时，挈家入江阳郡伽倻山以终焉，葬在湖西之鸿山。或谓公羽化者，妄也。夫以海隅偏壤之产，而弱龄北学，取科宦如拾芥，终以文章鸣一世。同时宾贡之流，莫之或先，岂不诚豪杰之士哉。若其居幕数载，知高骈之不足有为，吕用之诸葛殷等之诞妄必败，超然引去。去三年而淮南乱作，则又有似乎知几明哲之君子。其人与文，要之可传不可泯者也。据进表，是集之外，复有今体赋一卷，今体诗一卷，杂诗赋一卷，《中山覆篑集》五卷，《唐艺文志》则称《桂苑笔耕》二十卷，文集三十卷，而他皆不传。唯是集屡经锓印，板刻旧佚搨本亦绝罕。癸巳秋，余按察湖南，巡到武城，谒公书院，裴徊乎“石龟流觞台”之间，俛仰遗躅，有余嘅焉。会渊泉洪公以是集寄曰：“此近千年不绝如线之文献耳，子其无流通古书之思乎？”余如获拱璧，惧其愈远而愈佚也。亟加证校，用聚珍字摆印，分藏诸泰仁县之武城书院、陕川郡之伽倻寺。嗟乎！名酝之坊，必题杜康；良剑之锷，必标欧冶。为其不忘本始也。我东方诗文集之秪今传者，不得不以是集为开山鼻祖，是亦东方艺苑之本始也，庸讵可一任其销沉残灭而不之图哉。东还后著作，散逸无传，唯有梵宫祠墓之间，披林薮剔苔藓，尙可得十数篇，汇附原集剞劂寿传，余窃有志而未遑云。按史称中和二年正月，王铎代高骈为诸道行营都统，五月加高骈侍中，罢盐铁转运使，骈旣失兵柄，复解利权。攘袂大詬，上表自诉，言辞不逊，上命郑畋草诏切责之。今考集中，有谢加侍中表，巽辞引咎而已，无一语激忿勃谩。又有《谢赐宣慰表》云：“仰睹纶音，深嘉秕政，以为师徒辑睦，黎庶安宁。”其假借慰奖也。若是之殷挚，史所谓草诏切责者，无乃非当时实录也欤。又按中和纪年，止于四年，而公进表年月，系以中和六年；盖公以中和四年十月浮海，翌年春始抵国，又翌年编进是集。而前一年之改元光启，容或未闻知也。
岁在阏逢敦牂中元，达城徐有榘书于湖南布政司之观风轩中。〔注：榘 jǔ 〕
序录
韩·崔致远 撰
淮南入本国兼送诏书等使，前都统巡官、承务郞、侍御史、内供奉赐紫金鱼袋，臣崔致远进所著杂诗赋及表奏集二十八卷，具录如后。
私试今体赋五首一卷，五言、七言、今体诗共一百首一卷。
杂诗赋共三十首一卷。
中山覆篑集一部五卷。
桂苑笔耕集一部二十卷。
右臣自年十二离家西泛。当乘桴之际，亡父诚之曰：“十年不第进士，则勿谓吾儿，吾亦不谓有儿。往矣勤哉，无隳乃力。”臣佩服严训，不敢弭忘，悬刺无遑，冀谐养志，实得人百之已千之。观光六年，金名榜尾，此时讽咏情性，寓物名篇，曰赋曰诗，几溢箱箧。但以童子篆刻，壮夫所惭，及忝得鱼，皆为弃物。寻以浪迹东都，笔作饭囊，遂有赋五首、诗一百首，杂诗赋三十首，共成三篇。尔后调授宣州溧水县尉，禄厚官闲，饱食终日，仕优则学，免掷寸阴。公私所为，有集五卷。益盛为山之志，爰标《覆篑》之名，地号中山，遂冠其首。及罢微秩，从职淮南，蒙高侍中专委笔砚，军书幅至，竭力抵当，四年用心，万有余首。然淘之汰之，十无一二，敢比披沙见宝，粗胜毁瓦画墁，遂勒成《桂苑集》二十卷。臣适当乱离，寓食戎幕，所谓饘于是、粥于是，辄以笔耕为目。仍以王诏之语，前事可凭，虽则伛偻言归，有惭凫雀，既垦既耨，用破情田，自惜微劳，冀达圣鉴。其诗赋表状等集二十八卷，随状奉进。谨进。
中和六年正月日，前都统巡官、承务郞、侍御史内供奉、赐紫金鱼袋臣崔致远状奏。

[book_title]卷一
◇贺改年号表
臣某言：今月某日，得进奏院状报，奉十一日宣下，改广明元年为中和元年者。展义龟城，易名凤纪，美号既新于历象，欢声遍振于寰区。臣某诚抃诚跃，顿首顿首。臣谨案《王制》云：“天子西巡狩，命典礼考时月，定日同律。”然则三秋启候，万乘省方，金郊兴肃杀之风，玉垒应巡游之地，遂遵规于举正，爰降命于改元。且《大戴礼》曰：“中也者，天下之大本；和也者，天下之达道。”致中和，天地位焉，万物育焉。故汉益州剌史王襄，俾蜀词人王襃作中和乐职宣布之诗，以歌君德，耆旧传扬。况及圣朝，曾编新乐，举二月恬和之节，播八风调畅之音，永验休谭，实谐昌运。伏惟圣神聪睿仁哲明孝皇帝陛下纂承宝位，丕阐皇猷，将务格苗，暂劳避狄。风始行于地上，《易》象可征；日再耀于天中，休祯斯在。是以纪年有裕，悬法无亏。帝业中兴，则远超于前汉、后汉；物情允洽，则近继于元和、太和。足可使蠢植昭苏，华夷悦服，掩神雀黄龙之瑞，应河清海宴之期。则彼蕞尔叛徒，骚然啸聚，偶纵烟尘之患，即归原野之诛，伫回西幸之仪，便举东封之礼。臣今者既获成师以出，必能仗义而行，迹泛戈船，心驰剑阁，冀陈戎捷，永贺尧年。临楚水以魂飞，朝天可待；望秦云而目极，捧日为期。未获荣列朝班，称庆行在，无任抃跃战惧屏营之至。谨奉表陈贺以闻，臣某诚欢诚喜、顿首顿首。谨言。
◇贺通和南蛮表
臣某言：臣得进奏院状报，入南蛮通和使刘光裕等回云南通和，兼进献国信、金银、器物、匹段、香药、马等者。天威远振，星使遄归，化外痴内黠之徒，竭奉贽献琛之礼，德既超于万古，恩已洽于四夷。臣某诚欣诚忭、顿首顿首。伏以圣主卜征，既以用和为贵；远人从化，自知犯义不祥。是得事尚从权，德资含垢，言皆答响，礼不违经。且南蛮尝怀异谋，久稔边患，数年猾夏，独亏控北之诚；列镇征兵，骤动征南之役。则乘虚可虑，怙乱难防。今者凤口衔书，才飞远地；狼心感德，永顺皇风。有以见皇帝陛下法古为君，视人如子，以藏疾匿瑕为妙策，以玩兵黩武为良箴，能昭利害之乡，不失羁縻之道。遂使要服修贡，宝旅归仁，适当多事之秋，已见太平之兆。则彼骠信实狗封之族，尚革昏迷；贼巢乃蚁聚之群，何难扑灭？伫聆大捷，永贺中兴。必可驱尧舜而殿禹汤，苑五岳而池四海，盛矣美矣，念兹在兹。臣顷者御寇交州，董戎蜀郡，先则展马援讨除之势，后乃设随何说谕之机。仰托皇威，粗申将略；喜当今日，免负初心。限守藩条，不获称庆行在，无任贺圣恋恩欣跃屏营之至。谨奉表陈贺以闻，臣某诚抃诚跃、顿首顿首。谨言。
◇贺建王除魏博表
臣某言：臣得进奏院状报，二月二十二日恩除建王可开府仪同三司兼太保充魏博节度使者。维城茂德，列土殊劳，逮分阃外之忧，实表寰中之庆。臣某诚欢诚喜、顿首顿首。臣闻周歌麟趾，汉譬犬牙，固须地处亲贤，方得天垂宠寄。伏以建王修善为乐，居高不危，好书而既擅多才，献表而肯惭求试。今以邺称上镇，魏有大名，将资磐石之宗，遂锡分圭之宠。岂独漳滨之俗，远荷恩威，永令海内之人，皆歌德业。臣限守藩镇，不获称庆行在，无任踊跃屏营之至。谨奉表陈贺以闻，臣某诚欣诚跃、顿首顿首。谨言。
◇贺封公主表
臣某言：臣得进奏院状报，奉去年十月十四日敕旨，皇帝第十一妹封遂宁公主，长女封唐兴公主，次女封永平公主，待收复京阙，备礼册命者。芳舒玉叶，龙袭金根，郁佳气于高天，振欢声于率土。臣某诚欣诚忭、顿首顿首。伏以遂宁公主德资元吉，考祥于归妹之占；唐兴公主、永平公主誉洽肃雍，禀庆于降嫔之典。伴嫦娥于独月，分婺女于双星，秀发青春，光浮碧落。伏惟皇帝陛下齐家理国，恭己敬亲，流凤扆之殊恩，举鸾闺之美命，犹以暂劳仙跸，未复皇都，留具礼于宫闱，待成功于干羽，捧日而荣滋九族，钦风而喜播四方。臣限守藩条，不获陪位称庆行在，无任抃蹈耸踊之至。谨奉表陈贺以闻，臣某诚喜诚跃、顿首顿首。谨言。
◇贺杀戮黄巢徒伴表
臣某言：臣得进奏院状报，北路军前定难军节度使拓跋思恭、保大军节度使东方逵等奏，宜君县南杀戮逆贼黄巢徒伴二万余人，生擒三千人并贼将者。又凰翔节度使李昌言奏，探知京中贼徒溃散，六月十三日皇帝御宣政殿，排仗受宰臣及百僚贺礼毕者。睿谋远叶，戎捷遄陈，开雉扇而俨皇威，举鸾旌而恭列辟，天浮喜气，地匝欢声。臣某诚喜诚忭、顿首顿首。伏以逆贼黄巢啸聚凶狂，偷生晷刻，养姦而惟日不足，恃暴而谓天可欺，敢驱蝼蚁之群，累拒熊罴之众。孽唯自作，罪欲何逃？拓跋思恭、东方逵等身居重位，手握雄师，气吞蠢彼之徒，志解赫斯之怒，齐驱于六步七步，果剗于左之右之。战于野而腾威，戎难伏莽；拘诸原而聘勇，势若焚枯。不唯剥面舂喉，乃得连头係劲。况李昌言镇于岐下，伺彼京中，识虞潭鹰集之祥，辩师旷鸟声之乐，遂飞吉语，远达宸聪，伫看大戮之期，克践中兴之运。伏惟圣神聪睿仁哲明孝皇帝陛下财成三极，敦叙九畴。出震位而临人，方瞻尧日；幸坤维而罪己，更阐舜风。暂劳遵养之师，遥委仁贤之将，既诛逆党，爱列贺班。濯锦江边已，睹霞舒采仗；苍龙阙下，即聆雷振銮音。永清四海之波，遍漉九天之泽。臣谬操鈇钺，尚点鼓鼙，未唱凯歌，唯知抃舞。顾彭野之久妨道路，怒发虽冲；望秦原而将灭烟尘，愁眉已展。臣限拘守镇，不获称庆行在，无任欣抃耸踊屏营之至。谨奉表陈贺以闻，臣某诚欢诚跃、顿首顿首。谨言。
◇贺处斩草贼阡能表
臣某言：得进奏院状报，西川都将高仁厚部领兵马收捉草贼阡能，已于十月十八日并处置讫。二十一日圣驾出罗城北楼，宣慰回戈将士，各赐优赏放归本营者。远耀日旗，高张天网，枭帅已归于大戮，鸿图永耀于中兴。臣某诚欢诚忭、顿首顿首。臣伏以草贼阡能迹陷迷津，心辜圣泽，短狐稔射人之毒，瘛狗喧吠主之声。高仁厚逐恶志雄，擒奸气勇，仰资睿略，静剗凶徒，伏惟皇帝陛下有罪必诛，无思不服，歌采薇而遣卒，念破竹之成功，亲降如纶之言，遍安被练之卒。妖氛息而绵山益翠，喜气浮而锦水先春，自此远振军声，深摧寇党，覆顽巢而在即，回法驾以何遥。臣方事专征，先聆吉语，限拘藩镇，不获称庆行在，无任踊跃屏营之至。谨奉表陈贺以闻，臣某诚欢诚喜、顿首顿首。谨言。
◇贺收复京阙表
臣某言：蔬得河中节度使王重荣牒报，四月十日，当道与雁门节度使李克用及都监杨复光下诸都马军，齐入京城，与贼交战，约杀却贼步军一万余人，其马军贼便走出城，往东南路去。其贼军家口钱帛，并皆遗下，黄巢亦未知存亡。其逃遁贼徒，寻差兵马追奔，并己收复京阙讫者。天威耀武，月捷传声，望宸阶而初奏凯歌，举区宇而咸增抃舞。臣某诚喜诚跃、顿首顿首。臣窃窥曩代，旁采前经，静理邦家，必须以杀止杀；保安社稷，固在虽休勿休。是故不得已而用兵，无所私而煦物。伏惟皇帝陛下纂临宝位，丕阐宏图，萜四溟而不见扬波，安九野而皆能偃草。而乃逆贼黄巢暗遵邪径，深入祸门，久腾吠噪之声，敢恣穿窬之便，秽黩宫阙，淹延岁时，偷安暂戏于鼎中，戮暴难逃于机上。今者风行睿略，雨集王师，杨复光任在信臣，李克用名为勇将，各思报效，竞奋骁雄，齐心而覆灭枭巢，戮力而克收凤里。贼巢拒轮不暇，乱辙潜奔，干戈则雹散风飞，金帛则填街塞巷，更展追游之势，必擒稔恶之徒。自此日月重光，烟尘永息。唯望宸游之返驾，伫观盛礼于登封。臣职忝董戎，功惭徇难。虽手无重柄，数年亏奋击之能；而耳得嘉声，远地倍欢呼之切。臣限拘藩镇，不获称贺行在，无任手舞足蹈、庆抃屏营之至。谨奉表陈贺以闻，臣某诚喜诚跃、顿首顿首。谨言。
◇贺杀黄巢表
臣某言：臣得武宁节度使时溥状报：逆贼黄巢、尚让分队，并在东北界；于六月十五日，行营都将李师悦、陈景瑜等于莱芜县北大灭群凶。至十七日，遂被贼将伪仆射林言枭斩黄巢首级，并将徒伴降部下都将李惟政、田球等讫，其黄巢函首已送行在者。圣日重耀，狂氛暗销，戎捷超于古今，欢声振于夷夏。臣某诚抃诚跃、顿首顿首。臣伏以岁有四时，则秋行肃杀之令；武有七德，则兵贵禁戢之能。是故岁以无相夺而克成，兵所不得已而方用。自革结绳之政，皆劳祝纲之仁。贼巢食土怀顽，含沙稔毒，深犯天纪，广致地灾，九州则半致侵凌，三辅则久经秽黩，擢发而既难数罪，舂喉而只待惩奸。今者穷寇回心，元凶授首，杀伤老少，归附居多。有征无战之言，实符王道；以静待劳之势，深叶军机。伏惟皇帝陛下运启中兴，功资下武，睹天鉴而实为大警，听风谣而非止少康，永当销干戈之锋，便可铸耒耜之器。况乃西山八国，数年饱巡幸之恩；东岳百神，终日渴登封之礼。伫迎云驭，俯纳岩音。臣密迩寇戎，抚安疆境，不暇争锋而进，实防代俎之讥，惭亏犬马之劳，喜睹鲸鲵之戮，手舞足蹈，魂飞胆扬。臣限守藩条，不获奔走称贺行在，无任庆抃兢越之至。谨奉表陈贺以闻，臣某诚欢诚喜、顿首顿首。谨言。
◇贺降德音表
臣某言：臣得进奏院状报，司天台奏，六月十六日夜太阴亏。伏奉六月二十三日德音，应三川管内见禁囚徒等，宜委所在长吏五日内疏理决遣，其京畿四面暴露骸骨，宜委诸镇切准前后敕旨，差人收拾埋瘗者。望舒匿影，曲赦流恩，化洽泣辜，义资掩骼，振欢声于蜀垒，荡妖氛于秦川。臣某诚忭诚跃、顿首顿首。臣伏以日能顺晷而照临，不失其所；月以顺时而盈缺，则维其常。况当蓂叶初凋，桂轮自减。兵销下土，非石麟暗斗于东陵；谪见上天，致玉兔暂亏于西汜。既同君子之过，乃轸圣人之忧。伏惟圣神聪睿仁哲明孝皇帝陛下光阐睿图，保宁区宇，仁能及远，德以胜妖。爰当展义之辰，克举眚灾之典。慈伤庾死，牢囚免滞认风霜；义贯幽魂，道殣皆沾于雨露。可使涪水耀千年之色，巴山呼万岁之声，道能继于垂衣，法无妨于委辔，伫廻巡幸，仰贺登封。臣限守戒藩，不获称贺行在，无任抃跃屏营之至。谨奉表陈贺以闻，臣某诚欢诚喜、顿首顿首。谨言。
◇贺回驾日不许进歌乐表
臣某言：臣得进奏院状报，伏审敕旨回驾日，应沿路州县切不得辄进歌乐及屠杀者。声除饰喜，味减荐珍，远遵罪已之言，深播好生之德，凡于蠢动，孰不欢呼？臣某诚忭诚跃、顿首顿首。伏惟皇帝陛下日月运行，雷雨作解，体尧舜之理能咸若，法禹汤之兴必勃焉，退庭舞而撤宫悬，恶衣服而菲饮食。一慈二俭，守玄祖之格言；沐雨栉风，禀太宗之丕训。今则冕旒东顾，梐枑西移。师乙收心，无以逞铿鍧之曲；庖丁敛手，何由挫觳觫之形。义感六牲，恩加万姓。则乃蜀山力士，既无烦役之虞；汉水老人，岂有深讥之事？帝业永资于下武，物情皆庆于中兴。臣方拥戎旃，阻随仙跸，遥思盛礼，空驰拱北之诚；愿报深恩，但励镇南之志。无任忭跃屏营之至。谨奉表陈贺以闻，臣某诚欢诚喜、顿首顿首。谨言。

[book_title]卷二
◇谢加太尉表
臣某言：今月某日，宣慰使供奉官严遵美至，奉宣圣旨，慰谕臣及将校等，并赐臣敕书手诏各一封，加臣检校太尉依前充淮南节度使兼东面都统者。
仰窥凤诏，谓对龙颜，宠荣极而何力负山，战灼深而自容无地。臣某诚忭诚感顿首顿首。臣伏以大司马之威权，百官所仰；上将军之法令，十道皆遵。岂唯整戢五兵，实在谐和七政，况当今日，宜属全材。如臣者，德乏润身，智亏周物，于儒则笔惭五色，在武则剑敌一夫，但以荷宠天庭，分忧水国。拥旄重寄，荣冠绝于一时；仗钺专征，冀折冲于万里。幸逢圣鉴，得尽忠诚。
今者己率雄师，将诛巨猾。征旗指路，远趋尧日之光；战舰凌波，方托舜风之力。岂期王人远降，帝命俄临，奖其外镇之微劳，授以上司之剧任，未著缁衣之美，旋叨锦被之荣。况乃兼制利权，广润军食，瑞节不移于南兖，兵符亦绾于东陲。将何异能，胜此宠寄。谨当冰为夕饭，蘖作朝飧，褰帷则面抚丞黎，建旆则身先士卒。群寇既蝟毛而起，偶恣侜张；诸侯必马首是瞻，共成翦灭。唯力斯视，何心自安，必也临乱忘身，见危致命，仰解焦劳之念，粗申式遏之功。臣既当下濑屯师，伫欲中流设誓。枕雕戈而辍寐，迹寄辕门；瞻帝座以驰诚，魂飞辇路。未获称谢行在，无任感恩恋圣荣忭战惧之至。谨因宣慰使严遵美回，附表陈谢以闻。臣某诚感诚惧顿首顿首。谨言。
◇谢示南蛮通和事宜表
臣某言：二月二十六日，宣慰使供奉官李从孟至，伏奉敕旨，入鹤拓使胄嗣王龟年、閤门使刘光裕等回，得骠信表并国信，兼布燮扬奇肱与西川节度使书，皆备述情诚，无不顺命。其表及书白并答信物数，并今录往。此事首末，自卿良谋者。
远降王言，深窥使节，跪阅上天之旨，坐知外域之心，宠饰逾涯，忧惶若厉。臣某诚忭跃顿首顿首。臣才非问代，智不济时，但以每镇穷边，粗安荒服，免使饱飞饥附，欲令前倨后恭。顷者忝守成都，冀申远略，遂凭释子，善谕蒙王，仰禀天威，得扬风教，永戢干戈之患，俾陈玉帛之仪。虽群议沸腾，竞衒铄金之口；而宸衷剸断，早推匪石之心。是以暂事西巡，或虞南叛。爰遣维城贵胄，直閤近臣。回圣德以降尊，远传玄化；译讹言而献款，备写真诚。既令抱义戴仁，果见奉琛执贽。此皆陛下威德，臣何力之有焉！而乃谓臣有先见之能，知未来之事，设和蛮之良策，备幸蜀之严城，俯录勤劳，迥垂称奖。睹雕题之章奏，书轨既同；息猾夏之猜嫌，梯航相接。验南琛之赎咎，知北极之纾忧。虽云五利有余，取希茂赏；唯愿四方无事，永赞昌期。臣限守藩条，不获称谢行在，无任欣跃感戴兢惕之至。谨因供奉官李从孟回，附表陈谢以闻。臣某诚惶诚恐顿首顿首。谨言。
◇谢立西川筑城碑表
臣某言：伏奉十一月六日敕旨，以臣在任西川节度使日，创筑罗城，昨因有敕嘉奖，方进所赐碑词，今己付所司镌写建立者。
一片石文，龟初戴立；九重天语，凤已衔来。雕铭莫继于色丝，宠饰遽超于华衮。仰窥恩奖，俯抱忧惶。臣某诚感诚惧顿首顿首。顷者幸梦三刀，久临益部；遥提一剑，得挫蒙兵。但以其玉垒可称，金城未设，山口则空吞蛮蜑，水头则斜枕牂牁。含溪抱谷之形，虽云天险；比屋连甍之势，实类野居。臣是以运度筹谋，斟量板筑，尽从人欲，果致子来。遂得役兴而草偃川中，诚感而土生石上，长围于三十六里，高镇于百千万年，不愧铁名，可将锥试。隼墉乌堞，俨若鶱飞；锦浪绵峰，迥然装饰。遂蒙陛下辱褒称之重，许刊勒之荣，以为事实可观，足得词华不朽。臣虽遇泥封激赏，岂将油素矜夸，非敢彰谦，所期避谤。今者伏遇皇帝陛下远巡胜概，亲览微功，征旧赐之碑词，命新镌之笔迹，永使卓立琴台之境，平欺剑阁之铭。且杜元凯之岘亭，无非自衒；阮德规之齐国，尽是众成。谩传身后之虚名，岂睹目前之盛事。曷若彩毫见奖，翠琰斯刊，因成下土之功，终应上天之意，得逢今日，别振孤风。向非陛下录善恩深，酬劳德厚，则何以未有出师之业，篆刻叨荣；曾无兴学之规，传扬窃美。臣限拘镇守，不获称谢行在，无任感戴欣跃战惧之至。谨奉表陈谢以闻。臣某诚惶诚恐顿首顿首。谨言。
◇谢赐御制真赞表
臣某言：二月二十六日，宣慰使供奉官李从孟至，伏奉敕旨，已令于大慈寺御真院写朕真并扈从宰臣等真，列卿仪貌，俱会此堂。今先寄卿真轴，并朕亲制赞述赐卿，冀表显恩，式章异礼者。
银珰降使，玉简传词，受宣而顶踵光辉，拜赐而神魂惊越。臣某诚感诚惧顿首顿首。臣志钦渭诀，业炼圯书。敢凭涓滴之劳，自安宠寄；愿扫氛雾之患，永竭忠诚。遂在先朝，便从戎役。南征北伐，岂暇宁居；东镇西藩，累叨重任。遇陛下龙飞之后，委微臣隼击之能。蜀国防蛮，则粗申远略；楚宫捍寇，则偶遂良机。旋令移节于海门，复许建牙于淮甸，是以常拘戎阃，未觐宸阶，唯披天上之诏书，信睹日中之王字，空增恋阙，莫遂归期。顷者虔托仁祠，写留么质，岂致去思于旧镇，唯惭取笑于空门。伏遇陛下展义陈诗，停銮驻跸，遂征绘事，俾写圣容。其于侍从之臣，宜居左右；岂料孱微之质，得润丹青。愧无燕颔之姿，永侍龙颜之侧。况蒙宸襟顾瞩，御笔赞扬，高题而素壁争辉，卓立而浮埃不染，然后远飞宠诏，特遣贵臣。乍捧彩笺，骤窃游扬之誉；初开宝轴，深惊刻画之恩。窥看而形影自惭，感激而肺肠何极！昔汉朝中兴，圣帝下念功臣，列形像于禁宫，载勋名于史笔，虽令赞述，不自称扬。岂如陛下暂事巡游，迥垂奖饰，别降丝纶之命，亲编锦绣之词。俾臣位挂于凤凰池中，名超于麒麟阁上，遐寻故实，独荷殊荣，有何出众之能，见此非常之宠。所谓千年嘉遇，尤代美谭。唯当志励风霜，永验松筠之不改；身沾雨露，免忧蒲柳之先衰。臣限守藩条，不获称谢行在，无任感恩恋圣荣跃兢惧之至。谨因供奉官李从孟迥，附表陈谢以闻。臣某诚惶诚恐顿首顿首。谨言。
◇谢御札衣襟并国信表
臣某言：二月二十六日，宣慰使李从孟至，伏蒙圣恩别赐臣御札衣襟，并御服衫一领、龙脑香一金合、金鈒花散碗一口、金花银榼一只者。
□窥神笔，恩袭御衣，仙香气扑于鼻根，宝器光腾于眼界，仰霑宠锡，俯积忧兢。臣某诚感诚惧顿首顿首。臣每念业绍弓裘，任叨斧钺，誓倾忠节，终报圣朝。去年亲率骁雄，愿歼凶丑，旋承纶旨，已驻舟师。既惭叩檝之言，徒切枕戈之望。岂期貂冠传命，龙衮裁书，辱宣尼一字之褒，过光武十行之诏。加以粉分御笥，香满雕奁，花镌乃丽水之珍，雪□透任山之器，捧玩而实惊寮吏，缄藏而永耀子孙。虽有幸逢时，辉荣骤集；而无功受赏，愧耻难居。徒荷鸿私，何申豹略。身依楚水，未陈告捷之书；目断蜀天，但洒感恩之泪。臣限守藩镇，不获称谢行在，无任荷戴激切荣忭兢惧之至。谨因供奉官李从孟回，附表陈谢以闻。臣某诚惶诚恐顿首顿首。谨言。
◇谢就加侍中表
臣某言：臣伏奉去年十一月十一日恩制，加授臣侍中，依前淮南节度使阶勋封并如故，仍加食实封一百户者。
有命自天，处身无地，感深以泣，宠极而惊。臣诚忭诚惧顿首顿首。伏以黜陟分科，圣君至教；行藏守道，达士良规。虑受爵以斯亡，在持盈而不殆。臣自提榷筦，便遇兵戈，郡邑为征战之场，山海足逋逃之薮，既难聚利，莫遂成功。况乃权有他门，刃无余地，动见越庖代俎，无非避柱触楹，遂亏漕輓之程，仅坏铜盐之法。伏蒙皇帝陛下俯详直道，不置严诛，选用良才，改移重务。而乃察臣在公之节，念臣恋主之诚，重委将坛，更增封邑，恕乏一时之秀，许攀七叶之荣，唯虑惭卿，或讥窃位。然臣今所以自贺者，三朝独立，七镇荣迁，每当拜爵王庭，不省谢恩私室，以兹励已，永免愧人。谨当激发壮图，歼夷穷寇，粗息四方之患，仰宽万乘之忧。臣限守藩条，不获称谢行在，感恩战灼屏营之至。谨奉表陈谢以闻。臣某诚惭诚惧顿首顿首。谨言。
◇谢赐宣慰兼加侍中实封表
臣某言：六月十六日，供奉官刘叔齐至，奉宣圣旨，慰谕臣及将校，并赐臣敕书手诏各一封、官告一通，就加臣侍中，仍加食实封一百户余如故者。自天降命，无地安身，启凤诏而魂惊，对貂冠而股栗，臣某诚感诚惧顿首顿首。臣早因薄效，每忝殊荣，勤王而素乏实勤，受爵而但多虚受，负山寡力，临谷戒心。况自戎马生郊，阵蛇出穴，妖氛蔽阙，法驾省方，臣久镇雄藩，尝提重柄，一无成绩，两拜宠章。前者以上将军为大司马，今则兼纳言之任，加真食之荣，累年亏横草之功，终日抱伐檀之耻。且《易》曰：“或锡鞶带，终朝三褫之。”《诗》云：“受爵不让，至于已斯亡。”遍览格言，是惩贪禄，不能报国，苟欲荣家，臣实何心，有靦于目。但遇王人远降，圣泽傍流，仰赌纶音，深嘉秕政，以为师徒辑睦，黎庶安宁，俯念忠诚，特行懋赏。臣也方寸之地可倚，咫尺之颜不违，岂敢矫俗陈情，饰词让爵，难效一辞而退，唯期三命益恭，既除劳力于利权，终愿励心于阃寄。臣伏限守藩，不获奔赴行在称谢，无任感恩恋圣战汗屏营之至。谨附供奉官刘叔齐奉表陈谢以闻，臣某诚惶诚恋顿首顿首。谨言。
◇请巡幸江淮表
臣某言：伏以舜伐有苗，修德而终能率服；汤征自葛，行恩而竞望来苏，斯皆今古之美谭，实乃帝王之盛事。固敢跼天负责，向日裁诚，仰陈利害之端，冀副华夷之望，不量狂瞽，远黩圣聪，臣某诚惶诚惧顿首顿首。
臣闻日月以运行为德，永丽于天；江河以委输是期，必朝于海。上能昭其煦育，下方遂于通流，况乃天灾非人力能除，地分有兵戎不志，将献永安之兆，辄陈可复之词。伏自寇陷上京，兵征外镇，猛锐始从于鹤列，旋致徒归；顽凶尚固于蚁封，难成尽殪。臣岂唯投袂，实至冲冠，昨率舟师，暂屯江次，必欲朝离楚岸，暮及汉滨，旗张商岭之风，剑拂秦川之雾。愿言薄伐，冀效微劳。寻蒙陛下远许分忧，不令离任，臣进退惟命，始终无亏，宁招旷职之讥，敢涉争功之责。又缘淮海乍息烟尘，忽若去兵，必当致寇。则乃江南沃壤，尽成蚕食之资；淮北强邻，暗展鲸吞之势。舆赋既无所倚，军须将必屡空。是以仰奉敕书，已班师旅，四境之赤眉归伏，八州之黔首谧宁。遍布皇恩，粗申将略，然而关中纵敌，阃外偷安，既乖踊跃以身先，每切忸怩于颜厚。伏惟皇帝陛下省方展义，驻跸经时。龟城壮丽之形，金汤虽固；凤辇巡游之费，桂玉可虞。况旧谓西川富强，祗因北路商旅，托其茶利，赡彼军储。今则诸道发表章则半戴始回，征贡献则经年未达，实缘道路辽夐，兼值干戈阻艰，值剽掠者斯多，至行朝者甚少。加以僦雇所费，耗蠹不轻，每当水运陆般，只可率钟致石，以此征税则渐成抗弊，军兵则未遂饫饶，伏虑扈从实繁，宴犒仍广，尽搜资于三蜀，难济用于百司，苟兴旰食之忧，实慊庶寮之望。又以蜀川僻居邛棘，僰人密迩蛮戎，虺毒潜吹，兽心难测。傥或乘虚犯境，率众渡泸。六军之熊豹腾威，纵能制敌，八诏之豺狼作暴，不免喧惊。事可酌于将来，祸须防于未兆。
伏惟陛下览臣忠恳，察臣直言，暂回西幸之仪，更举南巡之礼，使处处息后予之怨，人人安恋主之心，天下幸甚，天下幸甚！且如远狩河阳，伪游云梦，将兴霸王，俯顺权宜。况江淮为富庶之乡，吴楚乃繁华之地。陛下九年理国，四海为家，岂比周之东迁，非拟晋之南渡。贼巢凶狂久聚，秽黩难除，纵便收城，未宜回驾。岂如杨都粤壤，桂苑名区，四夷之宾易朝天，九牧之贡无虚月。伏乞陛下俯廻凤扆，略泛龙舟，必想山灵卷三峡之风，水伯寝九江之浪，遐寻禹迹，允叶尧巡。昔也日耀锦川，天不倾于西北；今则风行泽国，地无缺于东南。然后发使清宫，举章司隶，振盛仪于归阙，告休绩于登封。臣虽识昧变通，而志勤匡济，敢凭草奏，辄贡管窥。无任恋圣感恩战越屏营之至。谨奉表陈请以闻，臣某诚惶诚惧顿首顿首，谨言。
◇请巡幸江淮第二表
臣某言：闻圣人能以天下为一家，以中国为一人者，必阐于其义，达于其患，然后能为之。臣遂自前年，继陈短识，请移车驾，巡幸江淮，计资于避险就安，事叶于暂劳永乐。未回圣鉴，再献瞽言，臣某诚惭诚惧顿首顿首。
臣尚阻擒奸，敢言伐善，然但愿愚夫之一得，难迫贤者之三思。臣顷镇成都，偶谐远虑，克符天意，亟就土功，别营雉堞之雄规，永壮龟城之峻境。爰凭释子，善诱蒙王，果悛倔强之愆，便付怀柔之信，皆资帝力，能肃物心。伏遇陛下远耀珠旗，高临玉垒，乐降丝纶之旨，深嘉毫发之劳，谓臣有先见之机，念臣以至诚所感。仰衔睿奖，倍激忠诚。然则当年已往之功，粗成筹画；今日未来之事，窃有管窥。苟或缄辞，则为负德，不辞鼎镬，辄贡蒭荛。臣近者俯察时情，仰瞻乾象；荆州道路，群寇将侵，蜀国封疆，微灾似起。傥或未收凤阙，尚驻銮舆，忽有妖氛，潜兴近境，必恐乌合蚕食之徒占据江陵，把断峡路，则列镇贡赋，无计流通，行在诏书，亦难传降。若见东西阻绝，固当遐迩动摇。
伏惟陛下断自宸衷，斥其横议。念江淮之进献，远涉多虞；察蛮蜑之奸凶，乘虚可惧。早移仙跸，直幸杨都，灭星辰交错之灾，叶日月运行之理。则乃九州斧钺，讨戎而齐愿风驱；四海梯航，奉贽而必能云集。盛矣美矣，念兹在兹。且逆贼黄巢，久黩皇居，多成秽迹，直到剋收之后，须劳缮葺之功，更俟二三年之间，可兴千万世之业，虑不先定，事难速成。伏乞陛下览竭节之言，阐随时之义，俯从衷恳，暂事宸游，天下幸甚，天下幸甚！臣粗识古今，略详利害，自非激以为智，岂敢知而且不言。谨奉表陈请以闻。臣某诚惶诚惧顿首顿首。谨言。
◇让官请致仕表
臣某言：臣伏以圣君御宇，必先塞彼倖门；良士省躬，唯虑妨其贤路。苟速官谤，是辜主恩。况臣关中无定难之勋，阃外乏分忧之效，强欲晏安宠禄，其如玷浼刑章，永言量力而行，固在奉身以退，既知无隐，宁避有辞。臣某诚惭诚惧顿首顿首。臣少励琢磨，晚师擒纵，不以一经介意，粗于三略留心，愿绍家勋，免亏堂构。先皇帝念臣孤直，试以诸难，出分大将之威权，坐受上卿之爵秩，故得内禀聿修之训，外伸式遏之能。北扫虏庭，则胡雏不敢南牧；南清獠海，则蛮谍无由北窥。及觐彤墀，暂司缇骑。俄属齐郊聚孽，钜野兴师，臣也不才，谬膺斯任。伏遇皇帝陛下纂临宸极，警谕戎藩，举旌钺以分劳，听鼓鼙而轸念，谓臣有戢兵之奇略，察臣立降寇之微劳，遂令位假中台，名编外相，梦想既通于凤沼，威棱益峻于龙旌。其后泸水波惊，蜀山雾暗，久念雕题之患，遍流黔首之灾，又蒙命臣曰俞，为帅于彼，爰遵薄伐，得解倒悬。岂敢贪天之功，愿铭钟鼎；只能因地之利，别建沟隍。
伏蒙陛下俯奖忠诚，特行懋赏，开国授周司徒之贵，立家绍汉丞相之荣。臣此时早诫持盈，辄思请老，必愿告休锦里，退隐罗浮。不料垅上耕夫，尽解揭竿斩木；草间恶子，竟敢谋蚁聚蜂飞。当荆门失守之时，乃楚塞宿兵之际。忝趋戎旆，兼绾牢盘，僶俛而未能报恩，驱驰而何敢言病。或猰貐磨牙于原野，或鲸鲵喷毒于江湖，寻提招讨之权，求抚句吴之俗，远凭睿略，深挫群凶。洎解印海门，建牙淮甸。上将军之剧任，首冠列藩；大司马之雄资，先沾宥礼。揣顶踵而偏濡雨露，扼咽喉而莫效涓埃。且自黄寇凭陵，翠华巡狩。仰天戮力，窃尝服王导之言；终日痛心，何止洒袁安之泪。
及至成军已出，又缘奉诏却廻，行藏虽顺于纶词，进退实惭于物论。遂见时溥兴北林戎役，周宝致南邻责言，一每虑于俱焚，金亦忧于众铄。幸蒙陛下涵之以海量，炤之以天光，如见肺肠，得保首领。然臣也，先轸以直言逞志，曹植以深过责躬。则二年忝都统之名，不能诛奸戮暴；四载主铜盐之务，不能富国赡军。是以兵权则屡见改移，利柄则变为分割。凡此辱君之命，莫非职臣之由。臣犹自知，况在陛下，擢发而既难数罪，乞骸而唯愿辞荣。
今者大憝奔逃，上京克复，氛祲即当殄灭，寰区永见廓清。臣有忝登坛，无能报国，行当暮齿，居亦胡颜。兼以顷镇蛮陬，久栖瘴岭，蒙犯其妖烟毒雾，剗除其封豕长蛇，当年而靡惮勤劬，晚岁而皆成疾疹。不将筋力为礼，既载前经；苟或身心自雠，难逃后患。虽思强饭，实愧素餐。广陵为楚泽上游，醝府乃汉朝大任，以臣衰老，当此重难，必恐终无所成，遂希不可则止。伏惟皇帝陛下知人为哲，多士以宁，选英才而代处是邦，俾微臣而退居散地。斗於菟之逃富，固是忠贞；王内史之辞官，诚非矫饰。幸遇舜风无外，汉日再中，陛下既已除旰食之忧，微臣亦希免夜行不息。臣无任望恩恋圣恳迫兢灼之至。谨奉表陈请以闻，臣某诚感诚惧顿首顿首。谨言。

[book_title]卷三
◇谢诏状
右臣伏奉四月十日诏旨，黄巢凶逆，秽黩宫城，罪恶贯盈，人神共怒。寻东兵合势，翦灭元凶，想副朕怀，已遵道路，伫闻克复，永耀功名者。十行天语，万里星飞，捧窥而壮胆初惊，跪读而愁眉顿豁。窃以黄巢祸心斯极，根力既衰，肉已太醎，果败将落，暂起烟尘之患，则归原野之诛。臣每当永夜枕戈，早愿中流叩楫，自启行十乘，已屯驻五旬。伏缘江路多虞，风波未便，暂淹行色，用候良时，非致役于迁延，但兴怀于矍铄。今则仰睹凤衔之诏，况乘隼击之秋，俯励军谋，仰遵睿算，即冀朝离江北，暮到汉南，长驱背水之师，永破滔天之孽。率奋义感恩之众，气已凌云；殄藏奸匿暴之徒，势如沃雪。伏惟陛下岁巡备礼，时迈傅歌，将示罪于三危，乃宣威于七德。臣远承奖谕，誓尽勤劳，身暂寄于戈船，心每驰于剑阁。唯愿西都献捷，早申收复之微功；东岳告成，得睹登封之盛事。臣无任感激兢惧之至，谨奉状陈谢以闻。谨奏。
◇谢诏示权令郑相充都统状
右臣伏奉去年九月九日诏旨，卿曾间道献章，诸镇飞檄，便欲长驱甲马，亲议专征，未即便来，须权制置，遂命郑畋等分为京城四面都指挥诸道师徒，虑卿偶未委知，故兹诏示者。
伏以《书》曰：“无偏无党，王化乃兴”，《诗》云“不识不知，帝谋是禀”，况兵当伐叛，事合从权，牙齿去年先因淮北侵疆，后值江南阻路，久屯师旅，未遂战征。陛下妙选群才，近分重寄，郑畋等莫不身先貔武，手运豹韬，既当怒发争冲，固谓贼胸可揕。仰酬睿奖，竟励忠诚。臣也远镇临戎，强邻结憾，唯惭旷职，岂望成功。伏蒙陛下尚念勤劳，曲垂慰谕，覩上天之慈意，解外地这深忧。既许将军，独举柳营之令；终期叛卒，必归竹町之诛。臣限守戎藩，不获称谢行在，无任感激战惧之至。谨奉状陈谢以闻。谨奏。
◇谢宣慰状
右宣慰使供奉官李从孟至，伏奉去年九月九日敕书手诏，兼宣恩旨，慰谕臣及将士等者。伏以感恩效命，武士常规；仗顺摧凶，元戎素分。贼巢偶乘奸便，尚逭严诛，臣愿脍彼逆鳞，脔其邪胆，扫重氛于魏阙，迎法驾于蜀都。是以去年据马援之鞍，敢矜独勇；杖辛毗之钺，亲率诸军。久在江干，再承天旨，不令离任，遂已班师。岂料伏蒙陛下念及老臣，抚兹众卒，特迂星使，远降泥封。纶传万乘之言，纤微不间；纩彼百夫之体，慰暖皆均。欢呼而声已振雷，感泣而泪将成雨，唯期励节，共愿报恩。臣限守藩条，不获称谢行在，臣无任感戴荣忭战惧之至。谨因供奉官李从孟回，奉状陈谢以闻。谨奏。
◇谢诏奖饰进奏状
进奏院递到恩赐手诏一封。
右臣伏奉诏旨，以臣先□供军应接使骆潜等进奉银事，特赐奖饰者。伏以收功示赏，乃圣主之异恩；寓物输诚，固藩臣之常事。但属敌滋邻境，寇阻道途，运纲而既阙之先登，贽礼而仅侔锡贡，早成□滞，况涉尠微，是以虽凭孱水之珍，难逭塗山之罪。岂料鸿毛比价，方申恳悃之心；凤口衔书，远降褒称之旨。感激而怀荣为惧，揣修而报德何期？臣限守藩条，不获称谢行在，无任荷恩恋圣屏营之至。谨奉状陈谢以闻。谨奏。
◇谢诏示徐州事宜状
右臣先奉诏旨，据时溥奏，卿本道羌兵侵境杀伤，令务止遏者。臣遂具时溥诬谤事由申奏，伏奉二月二十五日诏旨，今则寇孽不日剿除，藩方务息争竞，所宜和叶，各保封疆者。
臣伏以天德既高，侧管者固难窥测；日恩至广，戴盆者自阻照临。是以远竭愚诚，动违圣虑，时溥既衔睿奖，得纵兵威，早成熊据之谋，更展鲸吞之势，累兴师旅，来犯封疆，焚郭邑于山阳，掠资财于淮上。臣遂令捍御，略挫凶狂，而乃时溥奸计已成根株，巧言颇有枝叶，不思已过，敢惑宸聪。今者再奉丝纶，仰遵徽纆，唯期宽则得众，粗可和而不同。臣分阃无功，戢兵为务，至于草寇，犹许归降，况是邻藩，岂谋侵扰？彼无此诈，此无彼虞。臣限拘镇守，不获称谢行在，无任感激屏营之至。谨奉状陈谢以闻。谨奏。
◇谢诏上升地墨敕状
右臣伏奉诏旨，去春权降诏命，许诸道承制除官，已两度降敕止绝，自今后凡有要甄奖者，并于急递奏闻，不得更议承制者。臣伏以汉朝邓禹，始启倖门；魏室曹瞒，敢专重柄。欲敦于自家刑国，所惜者唯器与名。伏遇陛下远事宸游，虑防爵赏，遂降无私之泽，遍资诸道之权。不料人人而竞弄笔端，处处而皆夸墨敕。长蛇封豕，犹匿暴于神州；狗尾羊头，已成群于列镇。臣前年虽奉诏旨，未欲施行，却缘亲率军兵，远期征讨，此时久屯南浦，将泛西江，忽被镇海节度使周宝欲惑军情，潜施巧计，便以无功将吏，悉皆超授官荣。臣所领士卒既多，将校不少，彼安坐者犹为甄奖，此远行者岂免怨嗟，递口声传，从头愤激，臣若不依周宝，必恐事生，遂准诏书得行军赏，已曾一一具事由申奏讫。自奉前年十一月一日敕旨，仰遵成命，静守常规。至于近日所招贼徒，只与往时先赐官告，曾无僭越，岂可隐藏。今者外将忠诚，永当无二；大君善教，已至再三。泣告而天何未聆，居怀而地谓可入。臣限拘藩镇，不获称谢行在，无任战越屏营之至。谨奉状陈谢以闻。谨奏。
◇谢郄公甫充监军手诏状
伏奉某月日敕书手诏各一封。
右新授当道监军郄公甫四月十日到，伏蒙圣恩赐臣敕书手诏，兼慰喻臣及将校等。九天降诏，万里宣恩，柳营之列将欢呼，桂苑之群寮感泣。伏以郄公甫素怀材略，久抚军戎，汉南之职业可观，江北之物情获赖，既见宽能得众，必令师克在和。臣仰窥五色之书，俯慰三行之士，喜气高侵于畏日，欢声远振于薰风。臣与将校等，无任感恩激切荣忭并营之至。谨奉状陈谢以闻。谨奏。
◇谢除钟传充江西观察使状
右臣先奏请授钟传江西观察使，其高茂卿乞别除廉镇。伏奉七月五日诏旨允许，特赐奖饰者。天从素望，风递仙音，既谐举善之诚，实叶分忧之寄。伏以钟传比从属郡，来援府城，抚绥而使洽众情，御备而能成远略。高茂卿既多梗阻，不免徊翔，固难掉鞅而旋，岂许垂橐而入。臣以戒之在斗，事可从权，遂具奏论，辄陈利害。不料一言之善，遽得动天；终令二将之才，皆荣列土。钟陵江徼，铜柱海隅，政成而必有可观，恩重而各得其所。臣限拘镇守，不获称谢行在，无任感激兢灼之至。谨奉状陈谢以闻。谨奏。
◇谢就加侍中兼实封状
右臣得进奏院状报，伏奉某月日恩制，加授臣侍中，余并如故，仍加食实封一百户者。九重降命，万里传声，侧聆而踊跃忘疲，内揣而征怔忪失措。伏以纳言进秩，颁邑赏功，固须德望镇时，仍有勋劳济物，然后方可谓君无虚授，臣无虚受。如臣者，谬提旄钺，免坠弓裘，空有志于四方，竟无能于一割。况自群凶蝟结，战陈蛇奔，狂鳞久戏于鼎中，圣驾远巡于剑外。臣也动不能剗烟尘之患，静不能赡山海之资，遂蒙改易兵权，分张榷课。虽值盘根错节，其如有斧无柯，安邦之计策何成，富国之机谋莫就。唯甘黜爵，以警慢官。岂期陛下恩洽无偏，义深宥过，特超众例，许陟高资。印标石鹊之祥，早惭不次；冠耸金貂之饰，愈觉非宜。况叨真食之荣，实愧素餐之咎。但属狼星未灭，鲸浪犹翻，方期抗旆以专征，不敢悬车而请老。谨当训兵是务，殄寇为期，粗甲武弁之威，仰报耏门之赏。臣限守藩镇，不获称谢行在，无任感恩恋圣战汗屏营之至。谨奉状陈谢以闻。谨奏。
◇谢秦彦等正授刺史状
新授和州刺史秦彦。新授滁州刺史许勍。
右件官，臣先奏请，各授管内刺史。今月某日得进奏院状报，伏奉某月日敕旨允许者。九天降宠，两地分荣，覩降将之怀恩，喜元戎之获请。伏以秦彦等比者为枭为獍，维虺维蛇，久流螫蠹之灾，未有诛锄之便。臣偶令招谕，旋自归投，遂假分符，皆能守节。诚宜奖劝，辄具奏论。今者圣泽濡枯，皇风荡垢，才掷黄巾之饰，许登皂盖之资。秦彦等既荷新恩，永除旧恶，必也出荣建隼，入效悬鱼，学其守土之规，赎彼滔天之罪。臣限拘藩镇，不获称谢行在，无任忭戴兢灼之至。谨奉状陈谢以闻。谨奏。

[book_title]卷四
◇奉请从事官状
营田判官将仕郎、殿中侍御史、内供奉、赐绯鱼袋宋绚。
右件官，相门传庆，词苑成名，退居安东郭之贫，就养奉《南陔》之咏。自参戎幕，备见良筹，佐理而星霜屡迁，清勤而风雨不改。久裨重任，敢觊殊荣。伏请转宫改章服，依前充职。
摄盐铁巡官、朝议郎、守京兆府咸阳县尉、柱国高彦休。
右前件官，训禀儒宗，才兼吏术。王畿结绶，早见勤劳；宾席曳裾，颇多婉画。望宪台之清秩，助榷筦莞之重权。伏请转官，依前充职。
以前件状如前。伏以臣子之所以立身者，以孝以忠，慎终如始，若遂荣亲之望，必勤事主之诚。且如择邻卜居，断织励学，至于成立，色养无亏，能报慈母之恩，则宋绚有焉。又如教以义方，退而学礼，至千仕宦，力行有规，能遵严父之训，则彦休有焉。臣是以久籍谟猷，仍嘉德行，事堪励俗，志切荐贤。伏惟皇帝陛下恩流域中，孝理天下，特回睿奖，许假宾□，冀令修己从知，尽以敬亲务本。干黩宸扆，无任兢惶。谨录奏闻，伏听敕旨。
◇奏请僧宏鼎驻管内僧正状
右件僧，迹洗四流，心拘八政，演法于有缘之众，致功于无□之言。伏自翠华远省于风谣，丹诏屡征于月捷，凶渠未灭，锐旅犹勤。弘鼎常令僧三十人，昼夜转念功德，张开觉道，教化阖城，所愿早覆枭巢，便回鸾驾。虽不关于至理，实自发于精诚。兼缘当道属郡既多，仁祠不少，若无纲领，难肃缁流。伏乞圣慈俯详所请，许充当道管内僧正，仍赐紫衣。所冀身挂金襕，逞养鹰之隽气；手持玉柄，制醉象之狂徒。谨缘奏闻，伏听敕旨。
◇谢许宏鼎充僧正状
右件僧，臣先具状申奏，请充当道管内僧正，仍赐紫衣，伏奉敕旨依允者。伏以弘鼎久勤转念，辄具荐论，能资十地之因，遽荷九天之宠。元戎获请，喜三教之并行；法侣欢呼，惊一佛之或出。唯冀永持功德，上报慈悲，苟不能荡火宅之余灾，则何以称水田之华服。必可潜燃慧炬，助灭妖氛。臣限守藩条，不获陈谢行在，无任感戴兢灼之至。谨奉状陈谢以闻。谨奏。
◇谢除侄男琼授彭州九陇县令状
前守京兆府鄠县尉高琼。
右件官，是臣侄男，今得进奏院状报，伏蒙敕旨除授彭州九陇县令，仍赐绯鱼袋者。伏以高琼早乏艺能，忝从禄仕，佐理未闲于吏道，列官已陟于王畿。昨者背秦岭而脱烟尘，面蜀川而就云日，虽有心于葵藿，且无托于萍蓬。岂料不由荐论，便赐超擢。才抛黄绶，遽沽墨绶之荣，始佩铜章，又窃银章之贵。况乃濛阳属邑，益部名区，正当巡幸之邦，实谓来苏之地。岂伊残劣，能此胜当。臣也必令行慎履冰，坐勤饮水，勉追芳于花县，无致辱于竹林。臣限守戎藩，不获称谢天庭，无任感恩战惧之至。谨奉状陈谢以闻。谨奏。
◇谢弟柷再除绵州刺史状
绵州刺史高柷。
右件官，是臣堂弟。今得进奏院状报，奉某月某日恩制，除授金吾将军。被军州官众状举留，续准敕旨，依前授绵州刺史者。恩资凤扆，喜集鸧原，形影光辉，精魂震越。伏以高柷早从裾履，免坠箕裘，既悬报主之诚，得习牧人之术。昨者忝膺宠寄，粗举政条。银水金山，曾无自润；带牛佩犊，或有可观。振家声廉慎之名，致乡俗举留之请，况乃秩假帝之喉舌，官登王之爪牙，仕宦既荣，分忧又重，柷也必遵勗励，更慎抚绥，辜署剑之恩，以谢拥辕之众。臣亦申教诲，俾赎贪叨，俱在朝之盛仪；虽惭前哲，各为郡之清誉，可畏后生。共资绰绰之诗，冀播优优之政。臣限拘藩镇，不获称谢行在，无任感恩忭跃之至。谨奉状陈谢。谨奏。
◇谢侄男宏约改名济除授杨州大都府左司马状
朝散大夫前行润州上元县令柱国高弘约。
右件官，是臣侄男，先具奏请除授杨州司马，并请改名济，伏奉敕旨依允者。九天渥泽，万里途程，沐恩命于尧阶，泛光辉于阮巷，负山既重，临谷何安。臣以高济早列官常，颇闻吏术。建业字人之政，曾有微功；惟扬典午之资，必希薄授。始陈上请，骤窃殊荣，济也誉虽让于王晞，名不惭于程昱。圣君如父，照临实表于无偏；犹子比儿，训励必遵于匪懈。俾申勤效，少赎贪叨。臣限守藩条，不获称谢行在，无任感恩激切兢灼之至。谨奉状陈谢以闻。谨奏。
◇奏请侄男劬转官状
前鄂州都团练副使、朝议郎、检校祠部郎、中兼侍御史、柱国、赐绯鱼袋高劬。〉
右件官，是臣亲侄男，粗详吏术，早忝官裳，始佐理于江阳，旋从知于寒壤，实得片以折狱，未尝枉道而事人。遂荷宠荣，已登班列，寻叨命服，久倅廉车，方当寇盗喧惊，亦有筹谋施展。加以每遵家法，愿报国恩，宗族称孝悌之名，僚友许温恭之行。臣是以辄思内举，敢具上陈。引以进之，守《戴礼》之深义；惟善所举，凭鲁书之美谭。伏乞圣慈，俯鉴忠恳，特赐除授峡内刺史。劬也必能励心从政，常铭马援之言；竭力分忧，不负谢安之举。干黩宸扆，无任兢惶，谨录奏闻，伏听敕旨。
◇奏荐归顺军孙端状
归顺军都知兵马使、银青光禄大夫、检校国子祭酒兼左武卫将军御史、中丞上柱国孙端。
右件官，巢鸟知风，园葵向日，能投善教，永戢奸图。既悛抗斧之心，可在执殳之列。仰希甄奖，辄具奏论，伏乞圣慈特授一官，勒在军前驱使，冀率感恩之众，永除稔恶之徒。谨录奏闻，伏听敕旨。
◇奏李楷已下参军县尉等状
以前件状如前，伏以臣当府淮海奥区，州县多事，永言属吏，实籍得人。每忧舆赋阙悬，渐难责办，若俟铨衡注拟，恐失举贤。前件官等，皆为君子儒，有古人志。学优则仕，既知禄在其中；见善若惊，不愧艺成而下。可以参臣军事，可以代臣邑僚，试假缺员，颇彰殊效。况抱斑衣之乐，冀攀黄绶之荣，伏乞圣慈，允臣所请。干冒宸鉴，无任兢惶。谨录奏闻，伏听敕旨。
◇奏杨行敏知庐州军州事状
右臣伏以武士所先，惟忠与勇，忠勇兼著，行敏有之。自假郡符，□能勤理，锐旅有争先之志，齐甿无背怨之词。盖乃训炼齐戎，抚绥周室，在于巡属，实越辈流。累具奏论，请赐正授。伏虑道塗艰阻，未达宸聪，每籍干能，再陈荐举，永言成绩，可使颁条。伏乞圣慈特赐允许。干黩宸鉴，无任兢惶。谨录奏闻，伏听敕旨。

[book_title]卷五
◇奏诱降黄巢下贼将成令瓌状
草贼英杰巢下擘队贼将成令瓌徒伴四万人马军七千骑。
右件贼徒，元受黄巢指使，占据潼关，寻自擘队奔逃，所在烧劫，就中蕲黄管内，最甚伤残。臣伏以肃齐王者之师，必期无战；遵奉圣君之德，可恕有瑕。暂缓讨除，先加告谕。臣昨者专差押衙丁威，赍委曲深入招诱，果愿归降，兼乞委任郡符，展效忠节。其成令瓌，臣当时补充军前押衙，兼给功名检校国子祭酒兼御史中丞官告一通，权知楚州军州事。以今月二十三日，部领手下兵士，到楚州倒戈讫。伏缘楚州与徐州涟水对岸，今春曾被寇戎骤来攻劫，虽频讨逐，未尽诛擒。况涟水贼徒，久蓄奸谋，潜行侦谍，常排战舰，欺视孤城，再欲奔冲，终为患害。臣以此特将此郡权授令瓌，既以投信义而来，必得破顽凶之窟。臣久临戎事，素习军谋，以为先则惠而后则诛，兵家所贵；远者怀而近者悦，帝道方兴。上窥含垢之恩，下察慕膻之志。不劳寸刃，唯假尺书，成令瓌遂革野心，能从天意。叛徒四万，尽为乐业之齐人；精骑七千，皆作输忠之烈士。既当恕罪，倍见感恩，蜂飞之小寇旋销，蝟结之元凶可殄。斯乃陛下祝除三网，舞耀两阶，信既洽于豚鱼，化能移于枭獍。善师不阵，敢矜止杀之权；至道无私，但仰好生之德。其成令瓌下愿在军门及放散人数，请续具申奏。谨录奏闻。谨奏。
◇奏招降福建道草贼状
福建道溪洞草贼何嵪、张延鄂、璩悚等徒伴共人万人。
右件贼徒，自去年冬侵劫信州界内。臣以其道途阻阔，溪洞险艰，若欲讨除，恐为劳役，遂于今年二月内，差节度衙推诸葛成充东面招谕使判官，便赍委曲职牒，招诱其贼首何嵪等三人。虽行匪有师，而卜能从吉，一时应响，三窟除奸，才当言下归投，兼乞军前展效。臣□□委曲补职名，追赴军前，俾申忠节。臣伏以小人兴叛，所迷者贪竞之心；上帝垂恩，所恶者杀伤之事。终能耀德，固可弭兵，与其继献捷书，曷若尽收降款。是以远飞折简，便倒群戈，尘不假于曳柴，风自行于偃草。溪头洞口，免污烟霞；闽岭鄱江，豁通道路。况乃各期后效，尽愿前驱，能令八万余人，永不二三其意。有以见陛下皇威天覆，玄德日新，四郊之烟垒将销，万国之梯航竞集。则乃军中士卒，安身而永别战场；宇内生灵，携手而齐登寿域。臣无任歌咏屏营之至。其何嵪等下补职名愿随臣征行及放散人数，请续具申奏。谨录奏闻。谨奏。
◇秦侄男劭华州失守请行军令状
具衔高劭。
右臣伏以偾军之将，礼所兴讥，大义灭亲，传曾垂训，将肃安危之本，必严赏罚之科。窃自巨猾增骄，王师致讨，臣堂侄男劭，比在河中司录，得受李□都指挥，领昭义之甲兵，收华州之城邑，稍申鹰犬之力，暂挫枭狼之声。已蒙特降殊恩，俯旌微效，服荣金紫，位忝星郎。始离蒲坂之具寮，遽假莲峰之通守，诚合率忠励勇，馘丑摧凶，禀进尺退寸之规，决万死一生之计，终申诚节，仰报宠光。昨者狂孽并来，疲兵再战，既绝安西之救，难申逐北之威。然而不能润草塗原，永忘荀活，抑使靡旗乱辙，旋见脱归。致诸道之星分，纵奸徒之雾结。职此之过，罪无所逃。岂可当二峰保守之时，遽沾宠赏；及一阵奔亡之后，得免诛夷。国有常刑，军无贷法，惩一劝百，念兹在兹。伏乞圣恩，特行严典，徇于藩镇，警彼师徒。所冀国章，永能巡于社稷；微臣家法，亦不昧于神祗。干冒宸聪，无任责躬泣血战越之至。谨奉状陈请以闻。谨奏。
◇奏论天征军任从海等衣粮状
天征军都将任从海及节级军将并官健总二百八十七人。
右臣得都将任从海及节级状称，自赴征行，已逾五载，累曾沿海袭贼，上江防虞。去年军都放回本道，从海等且在当府，愿随行营者。各得家信，知四川已停衣粮。伏缘从海等皆是贫寒，更无营业，彼处父母亲属，便须委壑填沟，请具奏论，乞还衣粮者。
谨按《史记》释云：天子车驾所至，则人臣为侥幸。赐人爵有极数，或赐田租之半，故因谓之幸也。伏以任从海等万里从戎，五年于役，不辞艰险，愿尽勤劳。今者身在东吴，职居西蜀，此方苦于羁旅，彼已停其衣粮。远路音书，难写征人之恨；贫家亲戚，先怀饿殍之忧。伏遇陛下暂幸龟城，未回龙阙。三川草木，别有光荣；万户烝黎，永能苏息。而任从海等久离本镇，不睹殊恩，望雨露之均沾，恨烟波之迥隔。固堪伤悯，辄具奏论。伏乞圣慈允臣所请，特令本道却给全粮，所冀凤驾巡游，士卒皆知其有幸；鸿慈煦育，君亲必表于无私。谨具录奏闻，伏听敕旨。
◇奏论抽发兵士状
当道先准诏旨，抽庐、寿、滁、和等州兵马共二万人，仍委监军使押领赴军前者。臣当时已各帖诸州，令排比点检。次又得进奏院状报，近奉诏旨，更于诸州催促兵士者。
右臣伏以兵惟饰怒，虽尚勇于战征；师克在和，固推诚于辑睦。苟非得众，何以成功？臣当管庐州与和州旧有雠嫌，至今疑忌，唯谋以怨报怨，未遂知和而和。孙端新授滁州，又与秦彦有隙。既是滁、和接境，动有他虞；若于光、蔡会军，必酬旧憾。事非便稳，理合奏论。臣自得招降，多方控驭，粗能禁戢，免有动摇。如令各出兵戈，必恐自相鱼肉。辄陈利害，冀慎始终。谨录奏闻，伏听敕旨。
◇奏请叛将鹿晏弘授兴元节度使状
右当道贺正子将许令琮等，今月日回得状，称三月五日，陈许军溃散，节级鹿晏弘领兵马二万余人，打破金、洋等州，突入兴元府坐。节度使牛勗，四日夜领随从人并家累约二千余人，奔投龙州西山谷者。伏以天未悔祸，地多受灾，既当易动难安，非可惩一劝百。鹿晏弘早驱散卒，广集叛夫，始聆焚劫东都，旋见奔冲西路。本道节度使周岌累令招谕，终不归降。岂兴破浪之风，但炽燎原之火。今者逆党则鲸吞盛府，元戎则鼠窜危途，爪距已成，根株难剗。傥或未恕乱常之咎，别兴伐叛之师，即恐终成一秦，固应不利三蜀。且列藩贡献，诸道表章，得达刀州，皆由剑路。况乃凤城已复，銮辂将旋。纵令雕鹗在天，能摧狡窟；若更豺狼当道，必碍行宫。峡路虽通，水程多虑，不唯险阻，实且遐遥。兼至上江，皆为贼境，唯忧进献，莫膀通流。臣久窃宠光，深怀惊愤，远详事意，辄具奏陈。伏乞圣慈霁雷霆之威，回雨露之泽，速飞宽大之诏，特委抚绥之权。鹿晏弘免致麏惊，便当豹变，必当克已，永务安人。圣主含宏，既宥其穷斯滥矣；奸臣警悟，亦免于尤而效之。谨录奏闻，伏听敕旨。
◇进金银器物状
金器、银器
右臣伏以烟尘向息，道路犹虞，每惭仗钺之荣，多旷献琛之礼。得申远贡，唯有轻赉。前件金器、银器等，质变披沙，形分铸砾，虽愧易盈之用，且资虚受之功。固敢竭航波梯巘之心，助麟趾马蹄之瑞。贡金三品，空陈任土之宜；望阙九重，未遂朝天之愿。感恩何极，恋圣徒勤。今差押衙王虔随状奉进。谨进。
◇进漆器状
当道造成乾符六年供进漆器一万五千九百三十五事。
右件漆器，作非氵㸒巧，用得质良，冀资尚俭之规，早就惟新之制，虽有惭于琼玉，或可代于琉瓶。伏缘道路多虞，星霜屡换，器贡难通于万里，纲行遂滞于三年，既失及时，唯忧虚月。臣今差押衙银青光禄大夫检校太子宾客兼御史中丞上柱国辛从实押领，随状奉进。谨进。
◇进御衣段状
当道先兼盐铁使织造中和四年已前御衣罗折造布并绫锦等。除先进纳外，续织造九千六百七十八段，谨具如后物色。
右臣久权筦货，素乏筹谋，多亏山海之资，莫报云天之泽。前件御衣并绫锦绮等，薄惭蝉翼，轻愧鸿毛，然而舒张则冻雪交光，迭积则余霞斗彩。既成功于凤杼，希入用于龙衣。俭德弥彰，致美宜光于黻冕；皇恩远烛，输诚必鉴于丝毫。其匹段物等，臣谨差某官某押领，随状奉进。谨进。
◇进绫绢锦绮等状
进奉绫绢锦绮银等一十万匹段两。谨具色目如后物色。
右臣伏以兵戈充炽，郡邑凋残，仰思御辇巡游，唯恨赋舆悬阙。况乃当道巡属之内，招降颇多，皆请占留，将充供赡。贵息寇戎之患，难丰进献之仪。前件绫绢锦绮等，虽制自鸳机，而价惭鲛室，夐谢八蚕之号，劣登三品之名。只将申任土之宜，岂足备补天之用。轻微既甚，陨越何安？其匹段物色，谨差节度散兵马使王审球等押领，随状奉进。谨进。

[book_title]卷六
◇贺入蛮使回状
右臣得进奏院状报，入南蛮通和使刘光裕等回，云南通和，兼进献国信、金银器物、匹段、香药、信马等。汉使传诏，则星回象林；蒙王奉琛，则云集龙阙。能举羁縻之术，果悛倔强之心。若非圣上德叶弃瑕，化敷柔远，则何以感鐻耳镂身之众，启隳肝沥胆之诚。彼越雉呈祥，未为盛观；旅獒入贡，徒见良箴。曷若正在艰时，能安犷俗。使云南酋长，再遵奉贽之仪；天下贤良，免献征蛮之策。斯皆相公魏绛陈利，王商振威，已今六诏归投，即使八纮清谧。某比者南寻铜柱，西镇剑关，曾施上将之谋，免辱大君之命。今则远聆盛事，倍切欢心，陈贺末由，无任欣忭云云。
◇贺杀黄巢贼徒状
右臣得进奏院状报，定难军拓跋相公、保大军东方逵尚书奏，于宜君县南杀戮贼徒，并生擒贼将。又凤翔李相公奏，探知京中贼徒溃散，六月十三日，圣上御宣政殿排仗受贺者。
窃以逆贼黄巢，稔恶既多，就刑非久，敢驱乌合之众，屡拒鹰扬之师。拓跋相公、东方尚书或力微裔孙，或曼倩余庆，皆申秘略，共弭凶徒，能顺天诛，遂陈月捷。军名定难，雅称关张之声；县号宜君，克符尧舜之德。是以圣上高临紫极，远耀皇威。睹百辟之欢呼，雷惊蜀国；想六师之勇战，电扫秦川。即当静灭氛霾，永见均施渥泽，此皆相公调鼎中之味，运堂上之兵，右援枹而得功，左执律而至献，勋功相继，称庆何穷。某久阻淮夷，尚淹海徼，远聆捷语，但切欢声。然必愿剑拂狼星，旗迎圣日，终继张飞之拒后，不惭聂叔之致师。限守戎藩，末由陈贺，下情无任踊跃之至。谨奉状陈贺，谨录状上。
◇贺收复京城状
右臣得河中节度使王司空牒报，四月十日，当道与雁门节度使李仆射及都监杨骠骑下诸道马军齐入京城，与贼军交战，约杀贼步军一万余人。其马军贼便走出城，黄巢亦未知存亡。其逃遁贼徒，寻差兵马追奔，并已收复京阙讫者。
伏以逆贼黄巢，藏奸匿暴，恶积祸盈，久于辇下偷生，固是槛中待死。杨骠骑受圣君之重寄，李仆射传飞将之雄名，既无虑于二心，果有成于一力。想其霜锋电击，月羽风驱，压雀卵之威高，燎鸿毛之势猛，遂使贼巢困不能斗，乱无所归。虽为漏网之鳞，已是伤弓之翼，则期加显戮，永扫群凶。加以熊据六宫，豕豗九陌，今兹克复，免致焚烧。伫望翠华，便归丹阙，稍豁上天之怒，实除下土之灾。此皆相公静运庙谋，远扬戎略，既叶一匡之妙道，北极何忧；将流万古之美谈，东封可俟。某登坛有忝，仗钺无功，远听欢声，始除惭色。限拘守镇，陈贺末由，下情无任抃跃之至。谨录状上。
◇贺月蚀德音状
右伏见六月二十六日德音，以太阴薄蚀，曲赦三川管内囚徒，及委诸镇收拾埋瘗京畿四面暴露骸骨者。伏以金精隐耀，玉扆垂仁，答天诫以震惊，省风谣而钦恤，圜扉宥罪，扫慧销冤。近鄙北齐，号御囚而肆虐；远遵西伯，葬枯骨以施恩。蜀山之草木先春，秦甸之烟尘永息。此皆相公功成燮理，道洽变通，助日月之光辉，振云雷之号令，八方翘首，万汇欢心。某迹系戎旃，心驰台室，阻随班列，莫遂欢呼，下情无任抃跃之至。谨奉状陈贺，谨录状上。
◇贺内宴仍给百官料钱状
右得进奏院状报，七月一日，于内殿宴百官，仍令度支各给三个月料钱。并奉敕旨，回驾之日，应沿路州县，切不得辄进歌乐及屠杀者。伏以圣上继周匡业，避狄兴忧，自幸成都，弥资俭德，守玄元之三宝，达舜帝之四聪。彻彼珍肴，挂其素服，言唯罪已，事不劳人。今日已复上京，将回大驾。致伯梁之高宴，尽醉千钟；鄙炼布之乏财，均颁九府。然后继飞纶翰，仍命绣衣，制郡邑之严科，节道途之浮费，既施令于好生恶杀，亦停欢于八列九成。王化斯行，物情皆泰。此皆相公手携多士，躬贺圣君，鸳行赋在镐之章，凤藻咏济汾之乐。一时盛事，万代美谈。某限守藩条，阻攀仙仗，心驰蜀栈，目断尧樽，下情无任抃跃之至。谨奉状陈贺，谨录状上。
◇请降诏旨指喻两浙状
右先准浙西周相公牒，杭州与浙东兵士斗敌，某遂具事由申奏，请降诏书，速令戢敛。伏奉二月二十日诏旨，已诏两浙务在叶和者。某当时备录王言，各移公牒讫，兼先差人赍书牒与刘汉宏尚书，诘彼起戎之本，谕其继好之规。今得回书，其言不让，唯称周相公与董昌，苟恃宠荣，妄行威福，虐侵近境，阻载通津。况有不同国之雠嫌，又失无蕴年之誓约，必想见豺而战，犹能首鼠幸生。已决加兵，终期释憾。然则此无和气，彼有斗心，尝胆者结怨既深，抉眼者遗言可验。必恐以吴与越，终当有越无吴，实所谓夫差之麋鹿兴讥，范蠡之鼋鼍得便。唯忧黎庶，枉见杀伤，辄再具状奏陈，请更飞诏止遏。某徒圆凿方枘，避柱触楹，累陈高凤之词，莫解子都之怒。且雠因手足，疾在腹心，久练师徒，决期战伐，则也卫丝转乱，郑蔓难除，三人是仇，百姓何罪？伏惟相公赞成睿略，施展庙谋，俾陈两武之事端，唯仰一言之恩庇。谨录状上。
◇谢加侍中兼实封状
右得进奏院状报，伏奉十一月十一日恩制，加授侍中，仍加食实封一百户者。伏以某材输美箭，业绍良弓，早勤式遏之规，敢怠聿修之训。遂得一分戎阃，七换师坛，提汉法之重权，陟秦官之极品。恩荣独盛，绩效何申？况自虿尾之徒，猬毛而起，神州倾陷，御辇巡游，不能踊跃用兵，有类迁延之役。虽进退惟命，不敢争功，而行藏相时，岂无怀愧？而又铸山煮海，瓜剖豆分，莫成赡国之权，徒窃经邦之位。唯甘废弃，永见沈沦，敢期渥泽之无私，俯念涓埃之有效，许登玉署，高戴金珰，仍忝真封，式加懋赏。且如讲能夺席，谏切引裾，方升鸾渚之荣，俾称凤池之望，岂伊孱劣，所可贪叨。此皆相公仰赞万机，俯安九牧，无使怨乎不以，能令可者与之。唯当三命益恭，一辞无退，入则抚安疆圉，出则誓扫氛雺，伫成灭寇之功，冀赎旷官之责。戎镇有限，不获陈谢，下情无任感恩兢惧之至。谨奉状陈谢，谨录状上。
◇谢落诸道盐铁使加侍中兼实封状
右某伏奉去年十二月下一日恩制，加授侍中，余并如故，仍加食实封一百户，落诸道盐铁使者。伏以君亲委任，固能舍短从长；臣子忘勤，唯愿从微至著。某一司榷课，六换暄凉，正逢多事之秋，莫展牢笼之用。况自频更统帅，别致租庸，既当狐让千皮，实见羊分九牧。赡军富国，固绝筹谋；熬海镕山，几隳条贯。今者圣上恕其不逮，察以无私，将汉法之重权，委儒流之妙术。岂料更留宸虑，犹念戎勋，许登负玺之班资，不替拥旄之宠寄，尚假极品，重增实封。当主忧臣辱之时，若斯荣盛；审福过灾生之理，何以遑安？此皆相公曲庇庸虚，全忘僭忝，俾息躬于负重，当锐志于专征。宁无淬砺之功，仰答陶钧之赐，此外以荣为惧，至末如初。下情无任感戴兢惕之至。谨奉状陈谢云云。
◇谢弟柷再除绵州状
右件官是某堂弟。今得进奏院状报，奉某月某日恩制，除金吾将军。被本州官吏众状举留，续准敕旨，依前充绵州刺史。某尝读《后汉书》，见寇恂为颍川守，后拜金吾，从上经过颖川，郡人遮道，愿借寇君，仍留一年，以慰百姓。此实国家殊宠，郡邑美谭，万代以来，一人而已。谁知盛事，得属鄙宗。安贫恤孤，颖川之政化虽乏；出官入仕，子翼之官资略同。感深而喜作悲端，效浅而荣为惧本。伏以高柷粗闲吏术，忝荷君恩，分忧而地压剑关，理俗而尘销铃阁。今者才升缇骑，却拥朱轮，谓施抚辑之能，特徇众多之请。此皆相公爱忘其短，仁及于微，仰赞帝俞，俯从群愿。某唯知提训，俾慎揣摩，同驱轼下之熊，但期静理；虽睹堂前之燕，免恨分飞。限守戎藩，末由陈谢云云。
◇请转官从事状
某官薛砺。
右件官，闵损登科，良由德行；陈琳从职，实假词华。林幽而转识芝兰，木落而方知松桂，深敦操尚，夙著干能，远叨分阃之荣，唯籍运筹之妙。伏请转官，仍改章服，转充观察判官。
某官郑俶。
右件官，早登上第，久佐大藩，能修捡慎之规，每助抚绥之政，宾筵所重，健笔为先。伏请转官，仍赐章服，转充节度掌书记。
某官顾云。
前件官，东筠孕美，南桂抽芳，曳谢眺之长裾，从卫青之军幕。五羖皮之为重，岂谓虚谭；百鸷鸟之不如，方知实事。良资妙画，其屐壮图。伏请转官，仍赐章服，充观察支使。
以前件状如前。伏以某远率舟师，誓除国贼，征帆则云挂行色，战鼓则雷含杀声，留务既繁，良筹是托。或倚幕中之婉婉，或求马上之翩翩，辄具荐论，仰希甄奖，不拘月限，别觊天恩。伏惟相公庇护戎藩，激扬宾席，稍超常例，特受清资，略假润于丹青，许分荣于朱紫。所冀元戎十乘，速成讨罚之功；越府三才，各得施张之处。已具状申奏讫云云。

[book_title]卷七
◇滑州都统王令公
伏见制书，伏承荣加内史之任，暂执元戎之权。往镇雄藩，誓歼穷寇，伫复宫阙，则归庙堂，九重之倚赖如山，八表之欢呼动地。而况令公志勤捧日，力赡补天，三秉台衡，两分戎律，入则建萧何之功业，出则振黄霸之恩威。此皆群议称扬，不假拙辞赞咏。今者圣上以叛徒乘便，尚敢侜张，诸道征师，互相逗挠，蠢彼之奸凶未弭，赫斯之愤怒良深，遂辍股肱，远资心膂。蔿敖宰楚，设前茅后劲之规；管仲相齐，致九合一匡之誉。是以荣转西台左相，请为东道主人，儒武全材，古今罕遇。伏想近承睿略，严令诸侯。诚知白马封疆，幸而获赖；必料苍鹅群党，困不能飞。即当立剗枭巢，去迎銮驾，海晏而永兴龙德，池清而再睹凤仪。凡在含灵，皆增系望。某静思奋击，动见悔尤，四邻多是异心，十道竟谁同力？今所以自贺者，得逢知已，亲总贞师，巧唇无所构之端，壮胆有可倾之处。唯冀遥禀大将军之命，用励骁雄；仰凭真宰相之威，永除妖孽。末由陈贺，下情不任欣慰瞻攀虔祝云云。
◇第二
伏睹制书，伏承荣膺宠命，正镇雄藩，伏惟感慰。窃以动惟佐圣，静乃优贤。百谷垂成，则暂停霖雨；八纮向泰，则贵息兵戈。讵劳有道之人，久练不祥之器，群情既郁，帝命斯行。令公独竭忠诚，克扶厄运。当六师扈从，司南之制度无亏；及十乘启行，逐北之威棱有裕。但属王事靡盬，人心不同。祖豫州志在誓江，伫申壮节；萧相国力谋佐汉，或致游词。今以小寇必歼，大臣于役，虑失华夷之望，倍兴宵旰之忧。遂乃凤纸传恩，远离西蜀；蜂旗卷影，却到南燕。指踪既禀于成谋，搏噬伫看于众旅，坐驱十道，卧理百城，显为出入之宠荣，保就始终之勋业。某夙衔深奖，继奉好音，览古人贺满之言，睹君子持盈之节，忭慰攀恋，不任下情。伏惟云云。
◇第三
伏承旌幢已到镇上讫，伏惟感慰。令公手倾霖雨，身耀福星。三入庙堂，已超仲父；一匡寰宇，更属何人？昨者十乘启行，九重轸虑，以为萤不劳海灌，卵何假山摧，遂请元臣，却临重镇。今则徐回龙节，静抚雄师，下车而恩泽均沾，举扇而仁风广振，南燕受赐，北极纾忧。某早荷奖知，倍增欣慰云云。
◇郑畋相公
伏见二月六日制书，伏承相公正居宏父，光弼圣君，兼总兰台，再调梅鼎。凡云远者近者，莫不舞之蹈之。伏以相公硕德茂勋，雄才奥学，播在四方之口，饫于万乘之心，固绝赞扬，但增瞻仰。况自关中聚寇，岐下屯兵，率先诸侯，累展奇略。是以才趋凤辇，便陟鸾台。远涉山川，行就九天之宠；克平水土，坐升百日之荣。竹宫既托于清规，芸馆更归于雅望。则乃孙叔敖之慎守，愈贵愈恭；胡伯始之累迁，有伦有要。永凭上德，伫贺中兴，使仲父执鞭，酂侯捧辔，驱蠢动入华胥之域，格蛮夷归虞舜之风。某早沐深知，远聆殊拜，末由陈贺，忭耸倍深云云。
◇第二
伏承太保相公累陈章表，恳让钧衡，暂辍任于股肱，果优贤于羽翼。缁衣缵美，青绶加荣，守难进易退之规，叶居安虑危之道，莫不宸扆钦瞩，搢绅咏歌。而况相公比者统冠甸侯，深攻国贼，唱义声而飞羽檄，管爵赏而练甲兵，方驱破浪之风，伫灭燎原之火。而乃腹心有疾，牙爪无功，何君子之见欺，实小人之难养。然而灾为福始，小往大来，再秉洪钧，远安仙跸，调鼎中之实味，运堂上之奇谋，决胜汉筹，弭灾魏阙，皆凭萧丞相指踪之力，岂假鲍尚书统集之兵，咸推第一之功，能赞登三之业。今则奉身有裕，正足无亏，将寻疏傅之高踪，乃访留侯之故事。用黄石公之妙略，蔚为帝师；从赤松子之胜游，别作仙侣。虽云独乐，其奈众情。氛噎余妖，方愿静销于天下；陶镕重望，岂宜久滞于山中。必计才返鸾旌，请归凤阙，永使蜩螗罢噪，仍令鹿马分形。深荷眷私，况联亲懿，依攀祷望，可鉴远诚。拜贺末由，悚恋增切云云。
◇史馆萧遘相公
昨睹制书，恭承高辞大计，正陟中台，兼升史馆之荣，实副儒门之望。窃以册书所重，笔削为难，别成一代之楷模，夐掩百王之规矩，是得宸衷妙选，朝列具瞻。而况相公真君子儒，老成人德，允釐百揆，显赞万机。今者邦计既丰，国经斯整。东西台之极位，敭历无遗；左右史之直言，裁成有赖。莫不勋华表德，游夏缄词，能施补衮之功，备载垂衣之化。必使褒真贬伪，彰发传之体有三；激浊扬清，励事君之心无二。古今盛美，遐迩钦依。某远守藩维，忝资陶冶，每慎六条之理，敢希一字之褒。忭跃既多，启陈无及，伏惟俯赐念察。
◇度支裴彻相公
伏睹除书，伏承相公再履台席，荣均赋舆，凡在生灵，莫非欣跃。某今之所贺者，真以天上之福，与大国之幸，不欲更牵俗礼，强饰繁词。然而欢心有余，祝史无愧，敢陈赞咏，冀豁恳诚。伏以相公德袭清通，道资恭俭，历游华贯，高陟台衡，当圣群巡幸之初，见贤相燮谐之业。而乃鸰原陷难，凤阁辞荣，暂屈迹于外藩，寻秉权于大计。今者在将悔祸，日待升平，果请英才，却归旧位，蹑周司马统兵之秩，骋晋尚书较运之谋。四方所传，一意相贺。某每惭薄伎，偏荷殊私，再逢调鼎之期，实切弹冠之望。末由陈贺，但增攀恋，耸忭之至云云。
◇租庸王徽相公
伏睹制书，伏承荣膺宠命，伏惟感慰。伏以万乘巡游，最难留事，百官毗倚，允属持纲。况当返驾之时，尤重清宫之礼，膺兹宠寄，实在贤能。司空相公静抱长材，动施余刃。报主安人之业，早冠鼎司；束奸芟弊之名，已谐舆论。今者鸤鸠命氏，鹰隼扬威，内清辇毂之尘，外肃关畿之地。圣君新命，永托中庸；司隶旧章，伫观大礼。某忝承眷奖，欣忭实深云云。
◇前太原郑从谠尚书
得河中王相国书报，伏承相公荣膺宠命，将赴京国，伏惟感慰。伏以宸游既远，居守是难，须倚元臣，方安圣虑。是故昔汉帝曰：“吾与仆射何异？”则知重寄，别表显恩。而况相公岳立儒宗，川流相业，顷辞凤阁，远耀龙旌。郭伋示信之乡，广沽恩化；周举移书之地，遍活疲羸。肃军令于貔貅，振兵威于玁狁。求安边境，胡雏不敢南侵；遽值妖氛，周驭久劳西狩。今以玉京虽复，銮辂未回，辍戎略于藩垣，托繁机于宫阙。必计中和乐职，已继雅音；司隶旧章，即兴盛礼。然后重调梅鼎，永对蓂阶，赞成天下之春，固是彀中之事。凡云品汇，莫不欣欢。某早忝恩知，倍趠忭慰，末由陈贺，但切依攀云云。
◇礼部夏侯潭侍郎
伏承荣膺宠命，伏惟感慰。侍郎泰初朗鉴，日月虽逾，孝若美资，风尘莫染。儒室别开其户牖，相门必继其弓裘。是以始于宪府宣威，便见仪曹主贡，履历而皆遵仙路，操持而永振贞风。柏列朝霜，昨日揖登台御史；桂开夜月，今朝选入室生徒。采珠而蓬岛待空，搜玉而蓝峰寡色，副天下正人之颙望，息场中艺士之屈声。某早沐眷私，不任欣忭云云。
◇吏部裴瓒尚书
伏承荣膺宠命，伏惟感慰。窃以勋华圣代，唯务举能；郭泰贤流，共推取实。用舍既归于重柄，古今皆托于长材，人望所谐，主恩斯在。尚书情疎宦路，性悦道风，月高而霜鹤数声，云卷而莲峰万仞，早知厄运，久避嚣氛。洋川之瑞草仙花，几牵蝶梦；阆苑之朝岚暮霭，深润豹姿。然而陶钧难住于山中，涂炭待平于天下，遂辞肥遯，来谒宸游，果登铨管之司，允洽簪缨之望。昔年掌贡，搜海岳以皆空；今日抡材，酌淄渑而不混。清通所莅，淆乱必除，历居六郡之峻资，终补三台之缺位，远祈迩祷，匪夕伊朝。某早仰仙标，遥钦懿范，忭慰瞻望，不任下情云云。
◇第二
伏以礼称选士，实资秀孝之科；书贵知人，允属铨衡之职。君命既将历试，物情固得佥谐。而况侍郎云鹤性情，天骥行止。璅窗近日，高批帝语于笔端；绛帐生风，妙选群才于门下。洎湖湘察俗，瀍洛尹都，便宜入秉化权，坐匡圣略。直以手能持满，心切避荣，唯求勇退之谋，久阻急征之诏，万乘梦思于隐雾，四方渴望于为霖。今者移黜陟之司，托清通之鉴，何假山涛之密启，能遵李重之良箴。永期泾渭分流，必使轮辕适用。某每思玉昆金季，皆辱眷知；松茂竹苞，深敦交契。祷祝瞻恋，并同众诚。伏惟云云。
◇宣歙裴虔余尚书
伏承荣奉征诏，将赴阙庭，伏惟感庆兼极。今者妖氛向息，圣运重兴。诸葛亮之用兵，已非急务；叔孙通之制礼，方籍贤才。以尚书望积皋夔，政成宛句。三年察俗，以仁义为先；四境怀恩，俾寇戎之戢。是得傅岩结梦，宣室飞书。黎庶倾心，莫遂攀辕之恳；君王耸耳，待听曳履之声。况乃亲侍安舆，荣趋帝辇，伫聆调鼎，永使建櫜。岂独关中乂安，实为天下幸甚。某久邻仁境，深饱德风，忭慰瞻攀，不任诚恳云云。
◇第二
特垂手笔荣函，兼示陈情表藁，捧寻无斁，欣贺有余。且近者时风仅讹，孝道多缺，事亲则薄，奉己为先，只将奔竞荣身，不以违离介意。今睹尚书远辞征诏，恳致奏章。叙向来为国分忧，不矜茂绩；请从此于家就养，实禀格言。况尚书若赴行朝，必登相位，而乃不亲梅鼎，愿奉板舆，是逃台衮之荣，唯恋斑衣之乐。永使李密之表，万古齐名；仍令束晳之诗，千秋长价。有以见聿修令问，横励时流，岂唯上德之美谭，实乃中兴之盛事。拜贺末由，但切攀依之至云云。
◇盐铁李都相公
伏承荣膺宠命，兼掌漕运，伏惟感慰。伏以铸山熬海，既标富国之权；紫帐皂襜，固是安邦之彦。况从多事，谅托全才。相公中庸日彰，大任天降，舟楫暂妨于援溺，栋梁必俟于扶危。今者三年礼成，万乘恩至，假途端揆，正位司元，凭孔仅之智谋，继齐桓之霸业，必也广施奇计，遍致丰资，答上帝之殊恩，振中兴之盛事。凡云品汇，孰不欣欢。某每惭糠秕居前，久阻盐梅入用。主张多失，固难称老成人；交代叨荣，无以告新令尹。忭慰兢惕，不任下情，拜贺末由，攀恋空切云云。
◇第二
每辱荣缄，即垂虚誉。周顗齐名于乐广，固是怀惭；韩非接传于老聃，实为过望。荷戴增切，兢惶益深。伏以相公宋剑倚天，鲁戈驻日，再居重任，大洽群情。必计海若倾心，广润煎熬之利；山灵效力，助成镕铸之功。便令流马飞牛，终得逾千越万，国用则立期饶羡，庙谟则坐致升平。勤王之诚，在我而已。伏惟遵护，用慰祷祠，其他下诚，已具前状云云。
◇卢绍给事
近睹除书，恭承贤兄左丞荣膺宠命，伏惟感慰。窃以国有司直，野无遗贤，盖前代之所难，实我朝之独盛。况乃上可以糺弹八座，下可以整肃百官，永言其才，固属全德。贤兄左丞中庸处厚，大雅含清，柱晴空而岳顶无云，莹秋色而潭心有月，是得历游华贯，辉绰令猷。顷遇分忧，暂作甘棠太守；寻聆征诏，请为仙桂主人。此时也欢声则风振儒林，喜气则云铺笔阵，有口皆贺，无心不归。蓬岛灵珠，想离颔下；荆山瑞玉，待入掌中。而属莺谷藏春，凤城陷寇，不见孔门盛事，唯伤魏阙余灾。今者远从行朝，久临宪府，既蹑清资于侍极，荣升重位于肃机，传咸之畏慎无亏，郑晋之矜庄有裕，正当今日，必继芳尘。给事避地经时，陟岗劳念，今聆美拜，稍慰远思。然每于绛帐驰心，共怀遗恨；须到洪钧入手，方洽群情。高接雁行，伫迎凤诏，虔祷瞻恋，无以披陈云云。
◇壁州郑凝绩尚书
伏承自小司马假大宗伯出刺始宁，伏惟庆慰。窃以进有致君之志，共托阿衡；仕无择禄之言，常聆季路。绰然遗范，宛若合符。尚书玉树一枝，金山万仞，雅望全腾于八海，华资缓步于五云。汉丞相之传经，永光儒室；周司徒之善职，固属高门。况乃于国于家，曰忠曰孝。比者黄巾犯阙，翠辇省方，尚书暂别鲤庭，远趋凤扆，高提梦笔，仰赞宸猷，禀大圣之指归，立中朝之张本，此实为人臣之忠于国也。今以圣主优贤，严君逊位，尚书固辞武部，峻陟仪曹，荣挂莱衣，俾歌廉袴，毛义之喜难自己，胡威之清必众知。又为人子之孝于家也。莫不事标双美，誉冠一时。今彼郡而昔彼州，岂能较盛；出传舍而入官舍，未足齐荣。伫见风扇扬名，云屏隔位。隼旟高建，免劳《陟岵》之诗；龙鼎待调，即展济川之业。某早衔眷奖，常切祷祠，拜贺未期，瞻攀无极云云。
◇泗州郑庾常侍
伏承已到贵镇上讫，伏惟感慰。昔郑弘为临淮太守，熊初架轼，鹿乃挟辀，既传一郡之政声，终陟三公之宠秩，果符瑞应，永振美谭。今则常侍族茂山东，威临泗上。实继巨君之芳迹，足分圣主之远忧。况乃沛师戢兵，淮民复业，悬一城之爱日，振四境之和风，群情允请，新命非远。某近封斯接，殊眷先垂，忭慰瞻攀，但切诚抱云云。
◇湖州杜孺休常侍
昨睹除书，伏承荣膺宠命，再理吴兴，伏惟感慰。常侍比临霅水，大振袁风，适聆高握新兰，又见重分旧竹，实谓政声日洽，人欲天从。征黄太守之书，却随凤去；借寇使君之众，迎得春来。自此烟封茗畦，月挂蘋渚，不咏洞庭归客，即吟金谷主人，再乐三年，终苏一境，然后入居青璅，坐演紫泥，福庶品而既多，掌陶钧而不晚。某早衔殊眷，忭慰实深，拜贺末由，瞻驰倍切云云。

[book_title]卷八
◇泗州于涛常侍
常待荣戴貂冠，远驱熊轼，能施善政，遍恤疲氓，暂牧雄州，已安乐国。斯乃郑巨君之甘雨，再润淮边；卜子夏之儒风，重兴泗上。况属彭门叛乱，仍当汴路艰难，独守危城，终摧敌垒，果成茂绩，实验全才。且群师悦挟纩之心，邻孽缩吞舟之口，仁者有勇，信非虚谭。某昨奉诏书，许令军赏，设爵而唯凭帝命，举贤而实契私诚。今则宠换银珰，威兼铁柱，敬申厚礼，用报殊功，楚岸风声，处处而既传灭寇；隋堤柳色，年年而只望行春。拜贺未期，瞻思颇切，某公牒同封送上云云。
◇西川陈敬瑄相公
伏睹除书，伏承相公以祝鸠之荣，兼大貂之贵，礼登八命，宠冠三台，伏惟感庆兼极。伏以掌邦教之司，无人则阙；负国玺之任，有德始居。昔丁固休征，终叶生松之梦；戴凭奥学，曾标夺席之名。然十八年而既居后时，五十重而何益于事？曷若相公雄临玉垒，荣奉金盥。昔也坐振风谣，作一方之慈父；今乃立迎天宠，为万乘之主人。使西夷免怨于后子，南诏永知于恋圣，是以秩归凤阙，化洽龟城，蹑高踪于黄闼紫扉，耀伟质于朱衣皓带，岂独一时之盛事，实为万代之美谭。某早沐眷知，不任欣忭云云。
◇徐州时溥司空
窃以誓于晋乘，则重其执贽往来；讽以楚词，则愧彼随波上下。永言有义有礼，唯在知和而和。况乃仁境接邦之彦兮，善邻存国之宝也，始终相契，今古何殊。去春特辱长笺，兼贻厚币，使者乃和门上校，贶之以华栈大宛。引夏殷罪已之言，铺陈数幅；举邾鲁息民之义，抚绥近封。有以见真男子之用心，古诸侯之行事，其于景仰，岂可弭忘。今遣专人，聊驰微信，匪足为报，永以为好，伏惟照察。
◇第二
司空利器倚天，忠诚贯日，授律而举无遗策，训戎而动有成功。昨者穷寇惊奔，锐师薄伐，审麟史追逃之势，展豹篇决胜之机，静剗群凶，暗枭戎首。范丹县侧，雷威腾肃杀之声；季氏山边，天罚示告成之庆。久留盛绩，终属雄才。所谓有非常之人，然后有非常之事，绛灌亦一时俊杰，关张非累世勋庸，镂姓名于金鼎玉钟，饰仪形于云台烟阁，永言尽美，孰敢争先？某幸接德邻，深遵义路，每增欣贺，固异等伦云云。
◇第三
特辱长笺，俯传大捷，诱贼将而暗除枭帅，剗群凶而遍戢豺声，夫何壮哉！诚可畏也。且黄巢谓逃天得计，乃揆日偷生，书罪则竹乏南山，流恶则浪干东海。逞暴于锯牙钩爪，挺灾于金阙玉京，烟氛所侵，涂炭皆匝。诸道递相逗挠，别自侜张，驱兵而未暇搴旗，丧律而先聆返旆。养奸既久，玩寇何安？若非司空以当春滋雨露之恩，则坐迎龙节；及初夏顺雷霆之怒，则立展豹韬。遂得才发锐师，果歼穷寇，刷国家之积愤，弭州县之余殃。所谓三年不飞，终当一战而霸。况可饮头而快意，何须擢发以论辜？有以见报圣天子之恩，固须待举真将军之令。幸联仁境，先听好音，欣忭钦瞩，翰墨何寄云云。
◇诸葛爽相公
伏承亲提师旅，远赴战征，跋履山川，蒙犯霜露，不审近日尊体何似？急景凋年，寒威肃物。令行麾下，尽忘皲瘃之伤；望峻寰中，将救疮痍之患。必有百灵荐祉，七萃成功，远扬卻元帅之高名，近继郭汾阳之雄略。则销氛祲，遍活烝黎，有心之徒，引领而望。伏惟每加保重，早副祷祈，远诚所望云云。
◇第二
访聆贼巢自逃商岭，久逼许田，蔡师相连，狂锋尚炽，当使以道途远隔，行止难知，未施掎鹿之能，但养斩蛟之勇。伏承相公麾八阵，深运《六韬》，将静扫其群凶，已齐驱其锐旅。既见三冬擐甲，即致殊功；方知五月渡泸，诚为易事。诸道固当高枕，圣君便可回銮。而未测鲸奔，须防兽搏，凡居戎阃，合审军机。辄遣专人，远侦贼势，幸垂示及，冀助讨除。伏惟照鉴，谨状。
◇湖南闵顼尚书
亲故前河西朱大夫到，远垂书示，深荷眷私。兼将尚书书《弄马图》及贵府祥瑞事迹相示，阅览忘倦，欣仰有余。且武艺所称，历朝可数，楚夸彻札，鲁炫蒙轮，弯三百斤之长弓，尝传《汉史》：掉八十斤之双戟，亦著《魏书》。然而唯守一隅，莫能四达，长于射而短于御，力甚壮而心甚怯。永言戎伎，难遇全才。今者尚书术继白猿，名高赤兔，既占万人之敌，真为一代之雄。虽居仗钺之荣，不忘据鞍之勇，爰征粉绘，妙写风仪。遍览左旋右抽，唯知目骇神耸，彼系绳逞捷，运甓服勤，实谓区区琐琐者尔。况乃梦符捧日，政洽观风，花竹呈祥，果验中兴之运；龟龙荐感，皆标上瑞之姿。若非望重行春，歌喧来暮，则何以三军效勇，永谐钦化之名；七郡怀恩，尽表殊常之应。必期渥泽，继入潇湘，此则但睹其电击云飞，鹰瞵鹗视。每劳企想，无以喻言。唯望慎举政条，仰酬宠寄，方值四郊多垒，实凭万里长城。其他中心藏之，永以为好，幸垂谅察云云。
◇幽州李可举大王
不审自履初夏，尊体动止何如？伏想赵盾日威，雄临北塞；袁宏风化，遥助南薰。固当九郡怀恩，百灵荐祉。符提白玉，俨标万里之长城；台筑黄金，遍启四方之贤路。岂止应挂丝之梦，自然超衣锦之荣。伏惟精慎寝兴，别迎宠册，永扶昌运，大洽群情。今遣诸葛果卿，假以邮巡修聘，既愧未成好币，又虑或失良材。无限远诚，各具别状云云。
◇第二
云龙在想，风马异区，末由倾盖之诚，空切著鞭之望。虽传鳞翼，莫写肺肝。况某俯顾家门，忝同里闬，每咏维桑之什，即怀乔木之恩。幸蒙侍中大王不贱家丘，深知国产，曲垂厚奖，频辱好音。然则苟能知心，何假会面，以斯佩荷，可鉴依攀。今缘国患未除，邻仇不戢，甚欲慎言结舌，其如愤气填胸？略假笺毫，具陈事实，恃惠子之知我，望明王之鉴贤。伏惟恩私，远察诚素云云。
◇第三
伏以蜂蚁巢窠，犹能稔恶；熊罴队伍，未见摧凶。在于义士忠臣，莫不痛心疾首。某盖谓去年奉诏，遂于近境旋师，然今若终不自行，必恐竟无所就。已从中夏，遍阅大军，待剗淮戎，即登汴道。但以指其百胜，决此一行，人不异心，事希同力。侍中大王族荣周姓，爵贵汉封，固多报国之诚，常贮安邦之术，见兹祸难，忍不忧勤？某既事征行，辄申控告，伏望差借兵士，助平寇戎，得贵藩精骑五千，胜诸道羸师十万，伫收京阙，克在旬时。亦已先具奏陈，所贵免成专辄。申包胥之告急，与此虽殊；赵充国之请行，于今可试。幸垂亮察，必赐允从。不敢独擅茂勋，所冀均分重赏，忠诚之切，实在于斯。伏惟永存始终，早示可否，未间颙望，可想眷翘云云。
◇第四
别奉荣缄，远搜古籍，其于降叹，无以喻陈。且近者列土诸侯，盈庭多士，唯以宦涂锐志，少于儒术留心。而乃侍中大王博古通今，去华取实。燕碣石之接土，已继芳踪；汉维城之好书，远符仁旨。是以访遗编于汲冢，寻坠简于鲁宫。然则荆轲易水之歌，徒聆壮气；召伯甘棠之咏，虚播政声。岂若博采圣人之书，用光君伯甘棠之咏，虚播政声。岂若博采圣人之书，用光君子之道，但怀钻仰，敢觊切磋。况某久拥戎旃，难亲讲席，耽读阙五千卷之数，藏贮无三十车之多。自奉指踪，愿申诚恳，遍令列肆，广集异书，冀资日益之功，宁惮风咏之过。必可征名东观，承乏西斋。伏惟俯赐鉴察云云。
◇滑州王令公
某蒙恩忝官，不任感惧。某粗传堂构，谬荷国恩，然而术略素贫，勋劳甚浅，早分相印，累陟师坛，每遇福过灾生，曾为材微任重。一自四郊多垒，万乘蒙尘，未施毫发之功，深负咽喉之寄。羊皮狐腋，空思赵简子之言；瓦釜黄钟，宁免楚大夫之叹。既难展用，唯愿退闲。方欲沥血拜章，奉身请老；岂料更随众例，亦忝殊荣。遽登常伯之高资，复益实封之异宠，伐檀可惧，横草何申？伏缘递路不通，制书未到，先垂荣问，过辱奖词，既聆天上之音，不愧月中之梦。末由陈谢，但切兢惶云云。
◇盐铁李都相公
某蒙恩忝官，不任感惧。伏以纳言峻秩，真食殊荣，有扶持社稷之功，有燮理阴阳之术，方居正位，允洽群情。如某德乏润身，智惭周物，况逢多事，未展壮图，动无效于启行，静有能于卧理。加以久司莞货，实寡筹谋，既亏于富国赡军，深愧于木牛流马。唯甘黜削，永遂优闲。岂料圣泽无偏，戎藩有忝。辀飞画鹿，昔年而莫见休征；冠耸丰貂，今日而愈惭非据。仍加班邑，何报圣朝？此皆仆射每赐保持，得荣交代，唯期励节，共愿匡时。陈谢末由，依攀益切云云。
◇第二
窃以世途易变，时事难言，泛泛如水中自安，滔滔者天下皆是。虽董卓已燃巨腹，众切欢呼；而桓彝若有忠魂，潜应恸哭。每窥师律，空激壮图。今则大驾未旋，外藩多难，获利者唯谋润屋，握兵者谁解清宫？当道虽乏供须，但勤贡献，愿早回于御辇，难空倚于赋舆。割占所因，指撝斯在，必希朗鉴，深察鄙诚。其他即遣专人，冀具后状云云。
◇龙州裴岘尚书
远劳专介，特枉华缄。发函睹不灭之踪，满幅示相忧之旨，其于佩惠，何以寄言。且国步犹艰，天心难测，忠直者韬声戢影，奸邪者鼓舌簸唇。彼既一时，此须三黜，唯当竭节，岂足兴言。尚书偶值危时，暂淹雅望，将期历试，无限卑栖。宠辱若惊，周柱史非无意也；行藏自保，鲁司寇有是言乎？多谢故人，勉报圣主。分忧救瘼，为政非轻；志操不亏，恩荣斯在。伏惟谅察云云。
◇西川柳常侍
某顷镇龟城，别营雉堞，盖符天意，得就土功。今者幸遇巡游，谓申绩效，久留御辇，俾立丰碑，杜元凯方愧勋名，李玄盛敢言德政？虽忝当功受赏，其如见宠若惊。常侍直道而行，乐人之善，远垂华翰，过辱奖词。以永传不朽之谭，先见未来之事，可使美掩蜀都之赋，高齐剑阁之铭。荷戴兢惭，无以指喻，伏惟照察云云。
◇史馆萧遘相公
某日无劳效，天降宠光，虽雨露常均，不辞润物，而丘山渐重，莫遂安身。况蒙相公察以独立，圣朝勤行直道，迥垂芘藾，免使湮沉。既辟洪炉，辱陶镕之厚赐；仍挥彩笔，烦刻画之妍词。以为动有成功，前无强敌，抚宁淮甸，静戢烟尘，继陈任土之仪，远沥望云之恳。遂使荣升画室，特解牢盆；更增班邑之恩，尚将统兵之位。仰窥华翰，俯揣凡材，未能息多垒之灾，何以窃长城之誉，唯期激励，少报生成。拜赐未前，怀仁益切云云。
◇三相公
某蒙恩忝官，不任感惧。伏以风后古官，是圣代弼谐所重；国侨美赏，非贤才负荷固难。必也挺秀儒林，钩深学海，方可夺席占五十重之誉，享秩称二千石之荣。如某任重咽喉，功微毫发，早提兵柄，不能静剗寇戎；久握利权，无以广资经费。虽进退每从于帝命，而否臧实愧于军谋。以兹责躬，无所逃罪，但愿罢归林薮，绝望云霄。岂料宸襟，犹伤坠履。自上安下，方惭画鹿之幡；居高饮清，忽戴附蝉之冕。解烦难于平准，增宠禄于实封，此皆相公启导睿慈，庇安戎律。使贞金炼火，免销耗于毒烟；直木摧霜，更敷荣于圣日。唯当亲驱锐旅，遍讨群凶，冀成破竹之功，少赎伐檀之劾。末由陈谢，悚惕增深云云。
◇翰林侯<曾羽>学士
某材略素贫，勋劳甚薄，谬蒙睿渥，累陟华资。今者拜以古官，加之真食，伏蒙学士亲奉宸眷，过垂奖词。烦郭璞之彩毫，荣胜轩冕；使夷吾之琐器，顿异斗筲。遭逢实契于百生，铭镂岂唯于一字。但冀仰凭笔阵，更炼戎韬。充国壮心，早遂征行之望；无盐陋质，免惭刻画之恩。荷戴兢惶，不任诚恳，末由拜赐，但切依攀云云。

[book_title]卷九
◇都统王令公
近者专驰贺状，伏计已览卑诚，久绝来音，但多景恋。令公始终陶冶，表里经纶，王商能止于讹言，谢万暂提其劲卒，夺穷寇奸凶之魄，活疲甿震慑之魂。行既顺天，捷当克日。某比承诏旨，久缓师期，今伏见令公命许君亲，身先将校，幸叶弹冠之望。倍警投袂之心。已阅全师，既离弊镇，虽自称岸上之虎，或谓当仁；而不畏水中之龙，实归重德，唯期助役，非敢贪功。欲取来月上旬，决谋进退，直冲宋野，先会梁园。谨遣专人咨探行李，辄觊回信，聊纾远怀。伏惟恩私，深赐鉴察云云。
◇第二
累专寓状，粗得输诚，继奉荣缄，益铭殊眷。不审近日尊体何似？夏星没火，秋琯飘灰，伫妖气之雪销，想军声之雷振。伏计振振君子之德，仡仡勇夫之诚，足可凭有庆之威，誓无哗之众。功期一举，势必万全。谢太傅之智谋，预知大捷；鲍参军之歌咏，唯伫中兴。伏惟慎保节宣，用谐时望。某常衔曩顾，史捧温言，朝祷暮祈，可量卑恳云云。
◇第三
某自承令公亲率锐师，伫歼穷寇，便谋训炼，欲赴战征，愿折豺牙，仰瞻马首。履山川而犯霜露，久决心期；擐甲胄而峙糗粮，早成力办。不料徐戎忽聚，费誓犹陈，未豁征途，难通馈辇，以此早申诚恳，但切忧惶。伏想万夫争彍弩之先，八表望建橐之令，伫见龙归魏阙，却迎凤舞荀池。虽居喙息跂行，尽解口祈心祷。某早窥伟量，遥禀壮图，仰视旄头，渐觅奔藏之处；俯看屐齿，唯怀断折之虞。恭俟捷音，专申贺礼，未前祝望，不暇启陈云云。
◇浙西周宝司空
昨奉缄翰，兼寄示书碑样，眷私既深，披阅无倦，其于荣忭，无以喻陈。某每念久握兵戎，累移节制，虽缵弓裘之业，未扬钟鼎之勋。况乃来暮歌稀，行春化拙，岂期睿奖，特采微劳，许标不朽之规，远降非常之宠。至如仲尼儒术，始流芳于沂水之湄；元凯战功，方挂美于岘山之顶。愚实何效，遂叨此荣。司空念切忧忘，事谐响应，猥垂恩力，妙选书工，所谓知臣者莫若圣君，成我者固须良友。有始有卒，念兹在兹，彼虽未起雕镌，此已先深铭镂。今者干戈务壅，笔砚事疏。不及别请他人，敬遵来命；唯望早成刊勒，实赖奖怜。其碑词同封呈上云云。
◇第二
录温者，包藏异谋，玷污玄化，蝼蝈暂成聚窟，鸱枭实欲同巢。诚谓天高可欺，不知日远能照，果彰罪迹，遂举刑书。既绝虑于窃鈇，俾成规于用钺，言堪自贺，事必相传。岂料司空染五色毫，飞一函纸，微美词于鲁史，辱虚誉于刘笺。列土除凶，不负国章在手；临风拜赐，其如戎律拘身。未启素诚，但铭殊贶。
◇第三
扬示诏书，仰窥圣旨，伫攀高躅，倍激壮怀。司空寄绾吴门，瞰悬魏阙，况奉臣哉之命，必兴王者之师。但希水簇舟舡，幸遵旧俗；山堆戈甲，早振雄威。副大君旰食之勤，慰下走朝饥之望。某祗看风信，便泛江程。五两翩翻，解指朝天之路；三军踊跃，待申破竹之功。许接后尘，远示行日，傥可从心所欲，必希携手同行。王导有言，无作楚囚相对；刘琨养勇，以诛逆虏为期。事可荣今，功何让古？既衔帝语，勿老师徒，愿因江汉之征，得遂潇湘之遇云云。
◇第四
伏以山岳降灵，尹吉甫之全德；风雷奋气，窦世宁之异祥。况乃景值新秋，时当圣代，间生英杰，高建勋庸。伏惟相公名可掩瑜，志堪夺璧。魏公子春霆振响，有物皆惊；晋大夫冬日流辉，无人不爱。深蕴安刘之业，终成佐汉之谋。今则又庆生辰，永资景福。出握元戎之柄，既播嘉声；入持宰相之权，即迎急诏。祷祝攀恋，不任下情，有少续寿之仪，谨具别状寄献云云。
◇第五
专使押衙傅逊至，启阅华缄，奉承珍贶，光辉夺目，荷戴铭心。况承已奉尧言，永除回恐。继好息民之义，远耀麟经；输忠报主之诚，频传雁讯。喜气连铺于两岸，嘉声遍振于四邻，敬仰成规，深敦曩契。唯愿内防蝎谮，外息狐疑，必期戮力于公家，不敢欺心于暗室。伏惟深赐云云。
◇宣歙裴虔余尚书
今月十六日，裴校书至，伏蒙深追曩顾，迥黜违言，损之以荣笺，辱之以好币。情敦刻画，无非誉过之词；事系琢磨，宛是爱忘之眷。既多受赐，永切衔知。不审自履闰秋，尊体何似？伏想蝉噪暮景，鹤叫晴空，楼下长溪，阅政声而不息；窗中远岫，引诗思以无穷。伏惟侍膳之余，公退之暇，精加保爱，伫俟宠征。某早愿攀嵇，近蒙善郑，深祝瞻望，岂任下情云云。
◇第二
去年因景氏子，有小人言，谗诬之事多兴，噂沓之词不少，动成忌器，久阻亲仁。昨以戎首既摧，祸胎自剖，遂修旧好，聊达微诚。伏蒙尚书特请嘉宾，远赍厚币，俾息四方之笑，永通两地之欢。捧嘉贶而增荣，窥雅言而窃忭，况对莲池之客，实逢桂苑之仙。自此句渚清波，已能流恶；隋河远派，亦得洗瑕。炼多而既识金精，烧罢而共知玉冷。伏惟仁鉴俯察愚衷云云。
◇第三
当司宣歙院被浙西越局侵权，差官夺务，以强自恃，谓暴无伤，仰计通仁，备详深弊。今者鹾务却仍旧贯，已有诏书。浙西虽近宋聋，固殊鲁瘠，只解租庸副职，尚提招讨兵符，宜惭已往之非，用结将来之好。窃知犹寻乱辙，愈弄雄权，再署周正，罔思唐令。宣歙院上违圣旨，下阻群情，实亏臣子之诚，岂逭鬼神之怒，既失用和为贵，唯知长恶不悛。伏望尚书洞察事情，俾全理体。虽知秦镜，固无遗鉴之虞；或恐齐竽，犹有滥吹之诮。能摧狡妄，远托威严，亦虑官吏惊疑，必望深加抚恤。幸甚。
◇壁州郑凝绩尚书
贤尊相公不闲庸虚，早垂眷顾，每念攀鸿之恳，频传系雁之书，动皆陶侃之手踪，曾非陈遵之口占。宝玩而字终不灭，何翅三年；辉荣而恩有所从，倍贤十部。况与尚书顷依凤里，已觏龙章，清谈深仰于阿戎，异礼得攀于侯昱。高山仰止，何日忘之。今者远辱荣缄，过垂虚誉，永言忭荷，但务镌铭云云。
◇第二
某素无材术，谬荷宠章。顷握兵权，方举上将军之令；爰沾睿渥，叨承大司马之荣。仰睹凤书，深惭豹略。此时未审尚书蹑八花砖之影，缀五色笔之词，刻画恩深，游扬意重，不获早由感激，远谢褒称。又奉华缄，方知丽藻，虽早荣纸贵，固无愧于士安；而每想笔乾，实有惭于玄照。既多阙礼，何赎深辜？伏惟眷私，赐恕察云云。
◇太保相公郑畋
自承相公大郎再持庙筭，大庇藩条，况蒙特假陶钧，正归榷筦。虽则鲁为长府，仍旧贯之言行；其如晋阅被庐，作新军之意切。未能措手，寻见移权，凡所阻艰，自能审度。远垂批示，倍荷恩私，如愚者焉，所获多矣。敢速官谤，有负亲知，伏惟鉴察。谨状。
◇护军郄公甫将军
某用舍行藏，唯遵帝命，始终去就，冀洽群情，仰酬万乘之知，岂计一朝之忿。昨者继窥天旨，更励冰心，遂令专介传书，愿得近邻释憾。周相公似能遵禀，免致悔尤，既知遽瑗之非，必息廉颇之怒。一带水永除多梗，九重天实鉴忠诚。自此日聆鸡犬之音，风识马牛之性，往来无壅，彼此相成。斯皆将军远赞睿慈，旁均和气，共成美事，但荷深仁。特辱芳缄，过垂虚誉，铭戴惭惕，岂任下情。
◇第二
特垂宠示，过辱奖词，窃知将校官寮，三军百姓，共陈众状，请发奏章。以为烟尘自起于四郊，涂炭遍加于九野，唯有斗牛之境，稍无戎马之灾。此实地分所招，天心见庇，盖烝黎之福也，何功力之有焉。岂料将军过听众词，助成美事，欲烦录奏，特赐传言。然以拙政而诱群情，以虚言而千圣鉴，固为不可，实所难当。伏祈终寝奏论，俾速官谤，便同受赐，非敢矫言，伏惟允察云云。
◇第三
特辱华缄，猥传吉语，初惊善谑，终荷深仁。某每省庸虚，过沾宠寄，未能报主，岂至封王。虽汉代诸侯，亦流恩于异姓；而周书列爵，须示赏于殊勋。曾无剖竹之声，讵有分茅之望？既非实誉，必恐虚传，但惭眷私，未敢陈谢云云。
◇前左省卫增常侍
忽奉荣缄，特垂善谑，宣父则钦遵三益，老君则唯赠一言，仰衔成我之恩，但抱起予之叹。自常侍远劳仙骑，俯顾弊藩，窃承久陟道途，倦垂轩盖，恋德而被云尚阻，怀诚而启露未期。每忆笑谈，莫胜饥渴。某也早以勤行至道，唯希翊赞圣朝。张良正遇于汉恩，敢言绝迹；范蠡未除其越耻，讵欲逃名。非求八百岁以成春，但读五千言而励节。幸无大故，且恕小瑕，方愿惠然肯来，岂将率尔而对云云。
◇泗州于涛尚书
蠢彼徐戎，聚兹余烬，敢侵贵境，再逞奸谋，只应来就诛夷，固可立期扑灭。况尚书德超定国，威跨栗磾。妙略防危，实知孺子可教；强邻结憾，是表忠臣不和。去年既振雄威，今日更资茂绩。此已微驱众旅，救援仁封，永言牙爪之勤，须托指踪之妙。愿谐群望，暂屈长才，辄敢请充都指挥使，仰俟一呼之命，同成九拒之功。冀耀兵权，早熸寇党，得脱齐桓之耻，唯凭却縠之贤。伏惟眷私，深赐照察。
◇第二
昨者窃聆有拔城之议，遂申忠告，冀保远图。伏奉回缄，得窥深旨。且徐戎肆虐，固非楚子之能；泗俗怀忠，不比萧人之怯。欲谋自溃，何谓克终。虽云有虑于防川，岂可潜思于坐井。某近奉诏旨，颇促军期，即得经过贵州，便可剗除寇垒。未见殷轮之苦，且更勉旃；其于泼釜之言，已承命也。他具前状，此不繁陈云云。

[book_title]卷十
◇魏博韩简侍中
一自黄巾北侵，翠辇西幸，蝗无避境，蚁已坏堤，内抚宫阙之灾，外结藩维之耻。诸葛爽者豕食难饱，豺声易骄，却蹑迷途，敢凌贵圉。侍中手驱虎队，心阅豹韬，一阵才施，三城遂复。雄功始建，册命俄临，永为壮士之盛谈，别作诸侯之美事。某昨欲剖巢熏穴，久为淬甲励兵，及出师徒，又蒙诏旨，且令利权山海，镇压江淮，一弭国仇，先资邦赋。然其奈夜眠军幕，霜横枕上之戈；晓挂戎衣，雷吼匣中之剑。终愿亲扬勇略，静灭凶徒，伏惟鉴察。
◇鄂州崔绍大夫
远蒙仁私，特示表藁，其于叹仰，无以喻陈。某夙练戎韬，愿裨王略，不愧于管天锥地，犹勤于撮壤导涓。遂敢累贡忠诚，冀回圣鉴，傥或六龙下峡，岂同五马渡江。中朝之礼乐无亏，下武之功猷斯在。果蒙大夫惠于宗族，赞以表章，过垂华衮之褒。益睹彩毫之妙。古诗云：“不惜歌者苦，但伤知音稀。”今日知音，幸遇之矣。然荣示中媲茂弘之德业，齐越石之机谋，自顾琐才，何当虚誉？今则王导清望，已推于首座相公；刘琨至诚，亦付于襄阳仆射。必期英鉴，永察愚衷云云。
◇考功蒋泳郎中
特劳专介，忽辱荣缄，过垂轩冕之褒，永置巾箱之宝，实惭彼已，岂敢当仁。郎中学士暂避艰时，偶劳侨迹，今者官清司绩，职峻集仙。麟趾殿中，久侍骖鸾之客；螭头阶上，则亲吐凤之才。岂唯举四善之精详，盖必备九重之顾问。铺陈组绣，演畅丝纶，则也虞夏商周之书，重行圣代；萧曹魏邴之位，更属何人？讵可守三径之寂寥，虑千山之险阻。许垂访别，专冀祗迎，伏惟眷私，幸赐鉴察。
◇前泗州郑廉常侍
窃以寇戎未殄，士卒多骄，凡曰郡侯，实难政理。纵得上和下睦，犹为朝是夕非。况福乃傥来，祸惟不测，但无惭于屋漏，亦何累于国恩。然而常侍盖切奉公，匪疏抚士，虽云惊扰，终免侵伤，有以见为政无私，当仁有裕。伏承已离泗水，始及淮山，捧阅来缄，撝谦往咎，其于瞻仰，胡可弭忘？然则郡守悬鱼，既继古人之节；塞翁丧马，可宽达士之怀云云。
◇新罗探候使朴仁范员外
忽奉公状，备睹忠诚，慰惬钦依，但增衷抱。员外芳含鸡树，秀禀鳌山，来登天上之金牌，桂分高影；去陟日边之粉署，兰吐余香。今者仰恋圣朝，远衔王命，捧琛执贽，栈险航深，能献款于表章，欲致诚于官守。虽无奉使，难在此时，九州之侯伯倾心，万国之臣僚沮色。幸来弊镇，得接清规。况奉贵国大王，特致书信相问。将成美事，不惜直言。傥员外止到淮壖，却归海徼，纵得上陈有理，其如外议难防，无念东还，决为西笑。圣主方深倚望，贤王伫荷宠荣，道路亦通，舟舡无壅，勿移素志，勉赴远行。峡中寇戎或聚或散，此亦专令防援，秘应免致惊忧。且过郁蒸，可谋征迈，馆中有阙，幸垂示之。所来探候事，已令录表申奏，敬惟鉴察。
◇萧遘相公
某累贡靖章，请议巡幸，忠诚屡罄，宸眷未回。冀保始终，再陈利害，匪望河阳之狩，愿迎汾水之游。窃以诸道赋舆，皆遵峡路，多是{亻既}五致一，盖已万水千山，后纲不继前纲，所贡不如所费。况近者西从蜀国，南至荆门，似有微灾，恐遗巨患。忽若草冠侵据，江陵阻艰，则榛梗既多，苞茅莫入，或更蛮戎伺隟，必令越巂劳兵。避柱触楹，防微可诫；行舟坠剑，执滞固难。某以孝子不谀其亲，忠臣不谄其主，遂陈狂瞽，远黩圣聪。唯望略泛龙舟，暂迁凤里，庶使九州修贡，不愆任土之宜；四海归仁，尽遂朝天之望。且贼巢凶狂聚众，秽黩经时，纵能早覆妖巢，岂可使回法驾。淮南乃寰中裕富，阃外名高，喻以金瓯，永无釁缺；比于玉垒，实异繁华。
伏惟相公居注意之朝，处沃心之位。周成王之卜洛，始托姬公；晋元帝之渡江，终资仲父。早申决议，仰赞宸衷，能成可久之规，益表无私之德。某顷在西川制置，及于南诏通和，虽为先察于微，岂欲骤称其伐。但缘相公皆垂目验，不敢面欺，则今日荆蜀灾星，未能退舍；吴楚福地，实可迁都。事归从权，化资垂拱，永致一家之理，必输万里之诚。某言不近诬，志唯远虑，非夺日官之业，冀垂天子之恩。幸望国侨，无讥裨灶。谨已具表陈请讫，伏惟云云。
◇第二
伏以物忌太盛，器满必倾，自古有言，至今为诫。苟或不能知止，但欲贪荣，则有折鼎足之虞，炊剑头之险。某每念遭逢圣运，绍续旧勋，北定羌戎，南征蛮蜒，东降齐盗，西建蜀城，高提三尺之权，粗展四方之志。然自烟尘聚孽，原野宿兵。曾无敦阅之全材，先叨统帅；讵有纵横之令策，兼领利权。而乃不能首唱义声，身先锐旅，戮奔鲸于海泽，逐猘犬于秦关，遽及火炽祠篝，尘惊御辇，远聆巡幸，便议征行。但以每当誓众之时，即奉止军之诏，虽自始终励节，其如进退失图，华元兴城者之讴，子产致国人之谤。乃有浙侯构隟，沛将加兵，三年已来，二憾不释，蜩螗竞噪，蚌鹬相讥，厚诬而巧弄舌端，显奏而乱摇心曲，求刺舡而不暇，想投杼以难逃。伏赖相公照以秦台，调之伊鼎，察邾公之愬郑伯，解晋帝之疑石苞，免挂刑章，尚縻宠秩。既蒙明洗，诚合淬磨，更修克己之心，永竭勤王之力。直以松筠不改，虽自保于坚贞；蒲柳先秋，遽已伤于衰暮。筋骸渐惫，志气潜摧，纵欲自强，终忧不逮。
今者幸遇上京已复，大驾则回，麟斗龙吟，固息兴妖之虑；放牛归马，实迎偃武之期。某也既在清时，诚为弃物；况萦沉痼，深负壮图。揽镜无憀，投簪是念。岂慕祈奚请老，尚处冗员；唯思范蠡爱闲，得行素意。乞解所职，自卜为宜。伏惟相公选士惟贤，退人以礼，俯矜羸劣，特赐允从。虽惭未遂报恩，免更久为尸禄。仰干陶冶，敬托笺毫，始知调急声哀，唯愧词穷理尽。伏惟俯赐恩鉴。
◇田军容
某惭无术略，久窃宠荣，提汉法之重权，陟秦官之极品，莫申展效，何赎贪叨。况自寇盗奔侵，京都陷覆，久守咽喉之寄，不成毫发之功。虽兵柄既多，固难措手；而君恩未报，实切靦颜。况乃室怒潜兴，邻仇竞起，陆逊徒称其佳吏，崔暹终撼于痴人，显奏相诬，多言可畏。幸蒙军容推心庇护，极力保持，虽遭贝锦之词，免陷识罗之罪。祗合以恋轩思幄，荣蹇磨铅，毕命为期，在公无倦。但缘摄生罕妙，从役久勤，齿发既衰，精神亦耗。少私寡欲，敢言君子者乎；多病爱闲，方谓古人是也。智力不可强进，宠章不可滥行，实觉妨贤，只宜求退。
今者肃清凤阙，扑灭枭巢，橐弓矢以销兵，永除戎备；垂衣裳而致理，广任贤才。如某者，寒灰罢燃，眢井谁顾。往岁之南征北伐，虽忝当仁；此时之尸禄素餐，逾惭非据。既失行驱十乘，岂能卧护六军。辄贡表章，恳辞爵位。伏惟军容察以有犯无隐之义，难进易退之规，仰赞帝俞，俯从愚愿。敢有胁肩谄笑，固无没齿怨言，幸逢四海之升平，愿指一丘而养老。干黩清德，兢惕实深，伏惟云云。
◇都统王令公贺冬
伏以律管潜吹，星躔改候；观台望瑞，云物呈祥。伏惟令公每布祥云，常悬爱日。三军彉弩，挟楚纩以忘寒；五夜枕戈，拥孙衾而达曙。必资景福，早建殊功，雅当肃杀之时，便遂计除之势。四方耸耳，伫聆大捷之音；万众倾心，永致中兴之运。某末由陈贺，但切祷祈。
◇浙西周宝司空
伏以礼庆履长，传标视朔，夷夏契混同之运，乾坤叶交泰之期。伏惟司空相公浙水流恩，吴山变俗。既睹赵衰之日，永洽物情；愿亲傅说之星，早环帝座。未由拜贺，但切祷祈云云。
◇前宣歙裴虔余尚书
伏以礼称迎日，传载书云，当寰中贺圣之辰，是水外寝兵之际。宜陈善祝，仰荐殊祥。伏惟尚书政报褰帷，庆资温席，己捧征黄之诏，固谐梦说之期。人仰板舆，羡老莱之荣养；帝留金鼎，待伊尹之来调。某虽戎律拘身，而清规在想，末由拜贺，但切祷祈。
◇幽州李可举太保
碾玉排方腰带壹条并金鱼袋壹枚、金花银合盛重一百六十两。
右件腰带，体资廉润，功就琢磨，虽惭鄂坂之金，稍胜延陵之缟。珪璋比德，宜亲佩剑之腰；霜雪呈华，愿近生松之腹。动则金章跃鲤，静乃宝匣盘龙，既当屈以求伸，唯望服之无斁。谨专寄献，远表依攀，伏惟恩私，特垂检纳。
银结条灯笼一枚（承灯盏白盛荷叶一，漆木匣盛，金铜锁鍮并全）。
金花平脱银装砚台一具（垂钠香囊五枚，漆木匣盛，金铜锁鍮全具）。
金花平脱银装砚匣并砚几一具（银砚水瓶等四事，砚几在第二匣内）。
右伏以持异物而奉异人，尝聆斯语；览远书而愧远客，亦验古诗。志常切于攀鸿，事不惭于献鹄，每逢珍玩，则系恳诚。前件灯笼、砚台等，铸铄成功，披砂润色，运巧而灵丝缀藻，标奇而霞蕊雕华，高悬谓云盖凌风，遥视疑露盘含日。龙膏豹髓，偏宜卜夜于欢筵；凤笔鹅笺，亦可依仁于末席。加以谢囊分挂，孔砚深藏，虚心而只待含香，蕴器而终能处默。是敢征美言于举烛，寄微慊于濡毫。伏惟无思宋殿葛笼，僻敦俭约；或逞张池草圣，许近恩辉。必可远耀九光，深滋五色。隔飞蛾而救物，仁化弥彰；研含麝以传书，德馨增馥。非无所采，粗有可观，必望眷私，俯垂容纳，幸甚云云。
金花陷银拓裹合大小共三具。
银接头红牙匙箸一十对。
犀杔子四只，已上大合内盛。银装茶碗四只（在中合内盛）。
犀碟子二十片，在小合内，盛金花银脚螺杯一只。
右件匙筯、犀合、茶碗、螺杯等，虽愧金盘，粗胜棘匕。钿玫瑰之表异，固让魏铭；咏玳瑁之标奇，敢征潘赋。所贵者，烟排翠点，霞染纤条。掌握增荣，不虑刘使君见失；指踪任意，或希柳御史自携。况乃水族殊姿，天成雅器，永免蜘蛛寄迹，能将鹦鹉齐名。稍谓珍奇，远思寄献。伏惟静筹帷幄，许接罇罍。对郭隗于高台，深倾露液；遣甘需于仙阙，胜醉霞浆。伏惟恩私，特赐检纳，幸甚云云。
织成红锦缴壁两条。暖子锦三匹。
被锦两匹。西川罗夹缬二十匹。
真红地绢夹缬八十匹。
右件缴壁、锦、缬等，龟城传样，凤杼成功，张广幅而宛见虹舒，迭彩缯而免惭鲛织。虽五十里之夸步障，则难可争光；而四十匹之制戎衣，则或堪入用。亦冀备会稽守昼行之服，换平津侯夜寐之衾。不咎轻微，特垂容纳，干浼斯甚，兢惭实多云云。
《安南开海路图》一面。
《西川罗城图》一面，并八幅紫绫绿。
右窃以事畏人知，功惭自衒。孟侧奔殿，终著美于鲁论；郄至骤称，果兴讥于晋乘。妍蚩可鉴，今古何殊。顷者铜柱南标，金墉西建，开八百里之险路，则云将驱石，雷师劈山；筑四十里之新城，则水神渗泉，地媪供土。盖乃感忠诚于上鉴，标壮观于外藩，敢言简在帝心，实匪率由人力。今则八蛮归化，万乘省方，既能有备无虞，亦所当仁不让。去年尝传雅旨，欲览微功，乃征于墨妙笔精，遍写彼长途峻垒，宛如缩地，不止移山。远遣寄呈，略希展阅。必谓桂阳卫飒，诚琐琐焉；亦知蜀国张仪，是区区者。恃深眷而不拘小节，激壮图而无讶大言。伏惟云云。
◇徐泗时司空
物色。
右伏经缟带纻衣，鲁史乃先其所出；投桃报李，周诗用表于相知。永言沼沚之毛，岂让琅玕之宝，盖防阙礼，只贵申诚。前件物等，虽曰土宜，亦由波及，实惭华丽，况至尠微。难把八行，尽写传心之语；唯凭一介，聊陈藉手之仪。伏惟眷私，特赐检纳云云。
◇田令孜军容送器物
右窃以气曀未销，道途尚梗，久乖专信，略达微诚，每忧于远莫致之，不敢以多为贵者。前件器物，货非难得，器实易盈，虽惭鏐铣之名，愿接罇罍之列，辄将寄献，远表依攀。伏望无挂意于四知，幸流恩于一诺，特垂容纳云云。
◇振武赫连铎尚书谢马狗
右特蒙眷知，远有惠赍，无庾亮的颅之害，有陆机黄耳之能，敢谓备于左牵右牵，实为酬于执勒执绁。宁唯致远，况解防奸。既驱荣之有期，固指踪而无失。仰承重贶，倍荷殊私，未有报酬，益多愧悚，伏惟云云。
◇幽州李可举大王
青毡帐一口、金铜装铰具。
右伏蒙恩私，特赐惠赉，委之专介，卫以壮夫，遥陟危途，得张官舍。不假栋梁交搆，能令户牖全开，出观则一朵莲峰，入玩则千重锦浪，加以顶标晓日，额展晨霞，静吟而筠箔摇风，俯视而地衣铺雪，舒卷皆成其壮观，行藏永佩于深仁，莫不炫沙漠之奇模，骇江淮之众听。卧龙窃誉，固当高枕无忧；虏豹成功，必可运筹决胜。唯期克捷，全赖庇庥，荷戴所深，启陈何及。伏惟云云。

[book_title]卷十一
◇檄黄巢书
广明二年七月八日，诸道都统检校太尉高某告黄巢：
夫守正修常曰道，临危制变曰权；智者成之于顺时，愚者败之于逆理。然则虽百年系命，生死难期，而万事主心，是非可辨。今我以王师则有征无战，军政则先惠后诛，将期克复上京，固且敷陈大信。敬承善论，用戢奸谋。且汝素是遐氓，骤为勍敌。偶因乘势，辄敢乱常，遂乃包藏祸心，窃弄神器，侵凌城阙，秽黩宫闱，既当罪极滔天，必见败深涂地。
噫！唐虞已降，苗扈弗宾，无良无赖之徒，不义不忠之辈，尔曹所作，何代而无？远则有刘曜、王敦，觊觎晋室；近则有禄山、朱泚，吠噪皇家。彼皆或手握强兵，或身居重任，叱吒则雷奔电走，喧呼则雾塞烟横，然犹暂逞奸图，终歼丑类。日轮阔辗，岂纵妖氛；天网高悬，必除凶族。况汝出自闾阎之末，起于垅亩之间，以焚劫为良谟，以杀伤为急务，有大愆可以擢发，无小善可以赎身。不唯天下之人，皆思显戮；抑亦地中之鬼，已议阴诛。纵饶假气游魂，早合亡神夺魄。凡为人事，莫若自知，吾不妄言，汝须审听。
比者我国家德深含垢，恩重弃瑕，授尔节旄，寄尔方镇，尔犹自扬鸩毒，不敛枭声，动则啮人，行唯吠主。乃至身负玄化，兵缠紫微，公侯则奔窜危途，警跸则巡游远地。不能早归德义，但养顽凶，斯则圣上于汝有赦罪之恩，汝则于国有辜恩之罪，必当死亡无日，何不畏惧于天。况周鼎非发问之端，汉宫岂偷安之所，不知尔意，终欲奚为？汝不听乎《道德经》云：“飘风不终朝，骤雨不终日，天地尚不能久，而况于人乎？”又不听乎《春秋》传曰：“天之假助不善，非祚之也，厚其凶恶而降之罚。”今汝藏奸匿暴，恶积祸盈，危以自安，迷而不复。所谓燕巢幕上，漫恣骞飞；鱼戏鼎中，即看爑烂。我缉熙雄略，纠合诸军，猛将云飞，勇士雨集。高旌大旆，围将楚塞之风；战舰楼舡，塞断吴江之浪。陶太尉锐于破敌，杨司空严可称神，旁眺八维，横行万里。既谓广张烈火，爇彼鸿毛；何殊高举泰山，压具鸟卵。即日金神御节，水伯迎师，商风助肃杀之威，晨露涤昏烦之气，波涛既息，道路即通。当解缆于石头，孙权后殿；伫落帆于岘首，杜预前驱。收复京都，克期旬朔。
但以好生恶杀，上帝深仁；屈法申恩，大朝令典。讨官贼者不怀私忿，谕迷途者固在直言，飞吾折简之词，解尔倒悬之急。汝其无成胶柱，早学见机，善自为谋，过而能改。若愿分茅列土，开国承家，免身首之横分，得功名之卓立，无取信于面友，可传荣于耳孙。此非儿女子所知，实乃大丈夫之事。早须相报，无用见疑。我命戴皇天，信资白水，必须言发响应，不可恩多怨深。或若狂走所牵，酣眠未寤，犹将拒辙，固欲守株。则乃批熊拉豹之师，一麾扑灭；乌合鸱张之众，四散分飞。身为齐斧之膏，骨作戎车之粉，妻儿被戮，宗族见诛，想当燃腹之时，必恐噬脐不及。尔须酌量进退，分别否臧，与其叛而灭亡，曷若顺而荣贵。但所望者，必能致之。勉寻壮士之规，立期豹变；无执愚夫之虑，坐守狐疑。某告。
◇招赵璋书
都统太尉驰问赵璋：古人有言曰：“大厦成而燕雀相贺，汤沐具而虮虱相弔。”审其贺之与吊，由彼依之与违。且尔同恶相成，异谋斯搆，遽为犯顺，尚收偷安。今我水陆征军，天人助信，久审风云之会，远扬雷电之威，即当行展豹韬，立擒枭帅，克取城阙，静刬烟尘。想计尔曹，具知吾意。但以先春而后秋者天之道，重赏而轻罚者君之恩，遂乃驰吾咫尺之书，问尔方寸之事。
尔等依凭大憝，猾乱中朝，罪已贯盈，理须诛剪。然若黄巢狠性能改，雄心自新，望其国封，建彼家社，勋业可超今迈古，恩荣可付子传孙。必为致之，速相报也。如或螗螂努臂，猰貐磨牙，辄欲拒张，必当扑灭。尔须审详至理，劝诱元凶。欲令天下知名，早申忠节；奈何草间求活，终作叛徒。况居成算之中，即在覆巢之下，死生有命，祸福无门，唯审是非，可知成败。所谓燕雀相贺，虮虱相弔，实在于知与不知，顺与不顺。良时易失，嘉会难逢，生为有害之人，死作无知之鬼，深可耻也，深可痛也！勉惟去就，早副指踪。悉之。
◇告报诸道会兵书
中和二年五月十二日，具衔某谨告某州府节度使：逆贼黄巢，自乱天常，亟移得律，纵使擢其贾发，诘罪难穷；未能舂彼狄喉，稔奸斯极。神诛可俟，鬼怪何凭？而敢鸱张凤城，熊据龙阙。至于五尺童子，犹欲请缨；况在四方诸侯，忍为投袂。偶属朝廷密施广画，先倚甸侯，不劳十道征驱，必谓一麾荡定。岂料军令虽殊于儿戏，将名莫验于童谣，未暇搴旗，旋聆反旆，遂使犬犹狂吠，猿不惊号，徒招玩寇之讥，孰擅弭兵之誉。圣上暂飞日驭，亲省风谣。荫暍行恩，睿虑则虽劳罪己；慕膻结望，群情则却怨后予。然而自幸龟城，久停銮辂，秦云远隔，蜀柳再芳。每兴霜露之怀，圣情可想；未灭烟尘之患，臣节何安？
某去年羽檄先驰，牙璋后举，唱义声于遐迩，养勇气于偏裨。于是广征陶侃之舡，久握辛毗之钺，画鹢齐飞于雪浪，樯乌高转于烟空。必欲帆张晓风，旗侵夜月，才离楚岸，便到汉江，直驱背水之师，永破滔天之孽。而乃未施豹略，频降凤书，已知诸道进军，不许远藩离任。诏旨云：“为朕全吴越之地，遣朕无东南之忧。”是以再阅纶音，遂回组甲，盖乃仰遵帝命，固非敢缓师期。
今则万里专征，谁能奋翼；三年纵敌，尚许磨牙。贼巢虽戏鼎中，已居机上。掘尾狗子，辄曾发狂；断头将军，难可释怒。某幸忝握兵之要，固当仗义而行。近奉诏条，遍征戎旅，一呼巡属，四集骁雄，不唯被练三千，实有控弦十万。已取今月十八日，部领兵士，发离本镇，必得直趋汴道，径入潼关，立刬枭巢，去迎銮驾，引舜风之无外，睹汉日之再中。况都统王令公暗运智机，别操戎柄，已提劲卒，即屐奇功，足可相应军谋，共兴王略。诸道自从贼盛，皆峻官荣。况为食土之毛，尽思效命；矧乃荷天之宠，岂合安身？且大丈夫之在世也壮气难申。良时易失，苟或美事让他人之手，殊恩负圣主之心，则莫测肺肝，何施面目？固应各勤训练，同愿诛锄，瞻帝辇而魂飞，拥戎轩而眦裂。早看行色，勿怀儿女之悲；须把战勋，永作子孙之福。谨告。
◇告报诸道征促纲运书
谨告某州节度使：夫忠于国者，无以家为。是故汉代微臣，有倾产助边之请；魏朝烈士，有举宗陈力之言。况乃边寄荣身，兵符在手，遇大朝之多难，见上宰之董戎，而不能役致泛舟，令行挈畚，使战士犹多饥色，将军未献捷书，但忝分忧，实为忍耻。某昨从中夏，再集大军，不惭素饱之名，已誓无哗之众。仍差都押衙韩汶，先赍金帛百万匹，救接都统令公军前。既装运舡，将扣飞楫，言遵汴道，径指圃田，必值徐戎，来侵淮口，扼断河路，攻围郡城。近者又拥凶徒，直冲近境，敢凭蝟结，欲恣鲸吞。当道既见阻艰，暂须停驻，遂乃拣征骁勇，往讨顽凶。伫静封疆，便登道路，必可豁通纲运，广备供输。行称东道主人，非无意也，立斩南阳太守，窃有志焉。诸道久荷深恩，各居重任，纵以家门宝货，犹合赡军；况将州县赋舆，岂宜壅利？其宣武、忠武、天平、昭义、泰宁、平卢、河阳等道，尽发雄师，咸从统命，其依馈运，各已通流。其浙东、浙西、宣州、江西、鄂州、荆南、湖南、岭南、福建等道，今欲逾年，未聆发运，若由水路，须入汴河，如此稽留，何因济集？必计杜畿美化，遍得人心；任峻奇谋，兼施兵力。速请同勤馈辇，继发网舡，齐至都统军前，早期收复京阙。其徐州实为国蠹，岂止邻雠，盖以天暂容奸，地犹聚慝。昔为庞勋叛乱，早合潴宫；昨因时溥猖狂，更宜涂地。偶属朝廷未诛大憝，不问小瑕，贵悦军情，骤加爵赏，而乃时溥罔遵诏旨，尚构奸谋，去年曾犯淮山，今夏又侵泗水，乃作黄巢外应，久妨诸道进军。先须刬当路之豺狼，后可殄坏堤之蝼蚁。冀使隋皇新路，杨柳含春；无令汉祖旧乡，荆榛扑地。凡承宠寄，共察忠诚。谨告。
◇答浙西周司空书
某白：忽览来示，惊愤雨深，是何见事之乖，如此发言之过。且赵公约者，背军逃走，行怙追擒，遽投迹于贵藩，遂偷生于逋薮。今则异端斯构，细作为名，若能怀上士之心，岂可信下人之口，谭何容易，事不酌量。来示云：“位极上公，权尊都统，别兴异见，遽起他谋，以何悔尤，欲为烧劫。”此乃稍殊雅责，仅涉秽词。鼠尚有皮，盖讥无礼；驷难及舌，亦诫慎言。岂是不为虐兮，诚非所可道也。
司空晚岁，纵不以学识为长；从事隽才，亦合以智谋相赞。虚成啗饭，难望和羹，未谕是非，须陈本末，具标五信，无贮一疑。且此三世立功，无非报国；四方出镇，曾不安家。身持将相之权，手握恩威之柄，岂独抚淮边之俗，终期安海内之人。方切缉绥，何言侵伐？其可信而不合疑者一也。况今黄巾尚炽，翠辇未归，方驱貔虎之师，欲破豺狼之窟。远离弊镇，深托善邻，临危而犹冀依凭，守静而更除损害。其可信而不合疑者二也。司空早联中外，永保初终，言既馥于芝兰，操弥贞于松桂。曾无衅隙，每有音书，偏深鲁卫之情，永绝张陈之事。其可信而不合疑者三也。浙西始为交代，未得多时，陶公之官柳谁移，召伯之遗棠不让。至于贼垒，犹将信义招降；况是旧藩，岂以兵戎侵逼。其可信而不合疑者四也。昨自师过江浦，令肃雪霜，军门则击柝夜严，行路则衔枚昼静。岂有任从海则登舫，赵公约则隔帘，通报既不难为，指麾又何易得？直至上流嘉客，不瑕接迎；是何下等健儿，敢来亲近。其可信而不合疑者五也。粗申大较，可察中心，何乃凭叛卒之谗词，失贤人之事体。以此陈奏圣主，以此传告诸侯，非我无辞，是谁有过？细审来旨，莫测贵怀。为当老耄所侵，末年多变；为复狂迷偶作，忠节遽乖。
夫耳不辨五声曰聋，目不分五采曰昧。司空久当重寄，已谓元臣，因何妄发莠言，或似自怀蓬性。不知彭宠，此时有按剑之疑；却恐廉颇，他日无负荆之处。噫！将帅则空荣列土，君王则尚远蒙尘，更无匡复之诚，唯有猜嫌之事，祗隔一条水脉，便兴万种风言。必计心虚，遂成口实。大凡献酬以礼，来往为书，理失其中，事生非小，且须审谛，勿恣豪强。于此难尽私诚，其他备载公牒，无遗后悔，并弃前功。某白。
◇答江西王尚书书
十二月六日，某白：阁下远损长书，深贻善谕，一览而发皇耳目，再窥而惊越神却魂。是何词彩之彬彬，能致言端之恳恳，既知约我以礼，方信起予者商。况乃事征于羑里圣人，道媲于首阳义士，切磋虽至，刻画何胜，敬佩良箴，专铭鄙抱，然虑虚声易应，真宝难知，弄唇吻以铄金，众皆妙手；拭瞳眸而辨玉，多是清盲。苟非原始要终，则必唱予和汝，是以略陈梗概用察根源。匪欲广援古今，所希暂晓左右，仅同伐善，岂免兴惭，君其审之，仆所望也。
仆与浙帅周司空，早于凤里相识，亦为鸰原往还，接载笑载言之时，展如兄如弟之分。况作建旟交代，真为结绶相知，既睦比邻，罢扃外户。江南江北，祗斗行春，三楚三吴，尽喧来暮。方谓凭我友岁寒之节，解吾君宵旰之忧，岂料苍鸟高飞，翠华远狩。仆以久叨重寄，便决专征，偶缘兵力未加，人心尚慑，遂于春首，先发羽书，仍请都统判官顾云协律，议共成之事，谋相见之期。固非阅被庐之军，微夹谷之会，实欲亲谋歃血，方写痛心，若能接济师徒，粗得振扬声势。而乃周司空却自弃同即异，不能舍短从长，忽疑惑于渑池，谓矜夸于践土，便见戒严城壁，阻塞津途，构猜嫌而信有小人，遗故旧而曾无大过。仆虽逢彼怒，但守吾真。及至中夏出军，外方多事，冀安弊镇，旁倚近邻，又令幕客过江，请为都统副使。岂衒弓旗之礼，邀辟元戎；祗凭鈇钺之威，抚绥近境。周司空确乎阻意，莞尔兴讥，不从固请之言，自惜有余之刃，频移曩顾，但积沉猜。见此初屯下濑之师，未设中流之誓，犹淹水道，久候天风，军声既振于四邻，人意自防于两岸。
偶有背军官健赵公约者，走投浙西，钓以巧言，构为细作，便移长牒，妄说异端。其书云：“位极上公，权尊都统，别兴异见，遽起他谋，以何悔尤，欲为烧劫。”仆以赵襄子之忍辱，念兹在兹；蔺相如之慎微，有始有卒。遂驰书牒，具述事情。闻司空尚发怨言，自怀怍色，与宣护景虔贞、徐帅时溥者，暗资积衅，相应密谋，各兴梗路之兵戈，遍告沿江之郡邑，以至练成战阵，锁断征途。仆若不辞险阻之虞，必致杀伤之患，坐甲而未期破竹，回车而用待负荆。寻属继奉丝纶，不令离镇，遂驱组练，却已班师。虽云帝命期遵，实乃邻兵所阻。
彼宣州者，亦有所因。春初寇犯黟州，势侵旬水。况值前廉己去，新帅未来，既无御捍之权，恐落奸凶之便。遂差押衙冯绶，暂令安抚郡城，盖缘曾奉诏书，特许便宜从事。凡于制置，得以指麾。景虔贞常侍菽粟不分，兰莸莫辨，谓言专辄，遽有侵凌，杀害军人，劫掠财物。冯绶几临死所，劣得生还。自此隋国怨兴，谢城信绝，将投彼鼠，其如有碍之时；欲偾于豚，又是无端之事。且为含忍，未及通和，必知横被织罗，巧成贝锦，传之于远，谁曰不然。噫！滔滔者天下皆同，君子所耻；泛泛如水中自乐，壮夫不为。但问事之若何，则知曲之在彼。
今则特垂教督，益验奖怜，自缘有理可申，岂便无辞以对，固非饰过，不敢凭虚。庄生不云乎，其智适足以知人之过，而不知其所以过，若非辱殷勤之旨，何以息睚眦之词？仆也不能嫉恶如仇，唯以用和为贵，但以贤愚共惑，本末未彰，复书而不觉词繁，比事而弱惭理短。身修三省，勉寻曾子之规；心敬一言，永荷伯阳之惠。幸垂鉴志，某顿首。
◇答徐州时溥书
六月十六日，某白仆射足下：特辱长牒，仍移公牒，细详来旨，颇涉多端。有同戏以前言，无乃惊于众听，难倚兵强力壮，其如作伪心劳。且泗水旧隶仁封，新标使额，固非郡守专辄，盖是朝廷指挥。为在顷年，独全忠节，遂编名于防御，永传赏于骁雄。近者久结邻仇，盖遵国典，独行直道，固守危城，尝胆争先，断头非苦，此亦古人云“宁为忠鬼，不作叛臣”之义也。况于尚书有定国恩威，有栗磾武勇，自安疲俗，甚洽群情。每将勾践单醪，均沾无党；不独臧洪薄粥，分啜有余。固当散三年之储，充一日之费，寡能敌众，安可待劳，岂比于筑室反耕，杜门却扫者哉！
忽睹来示云“泗州独阻淮河，自牢城垒，使四方多阻，诸道莫通。而又每于朝廷，妄为讪谤。今有城中将校，潜来计图，请少振兵戎，即便期开泰”者。大凡人事，莫若知知。足下去年忍隽不禁，求荣颇切，暂奋横行之气，果成顺守之权。是以累受国恩，远膺藩寄，岂可尊身忽物，是己非人，偏致嫌于蔺生，终归过于季氏。其于淮河久阻，道路不通，皆因贵府出兵，不是泗滨为梗。是非可辨，远近所聆。去岁夏初，早蒙侵伐，呼蚁军于涟水，拒虎旅于淮山。此缘将援亲仁，难逃善战；爰谋薄伐，用救倒悬。君异荀吴，莫振受降之誉；仆惭吕布，有亏解斗之言。泗州以实奏陈，岂为谤讟；仆也虽惭知己，尝敢荐贤。亦曾录诏寄呈，必合垂情见悉。谁料既踰望始，翻起衅端，甲兵继兴，疆场频骇。
所云“泗州城中将校，频来计图”，此乃巧饰虚词，遍行长牒，尽知谲誂，孰肯诡随。朝迁以足下身处雄城，刃多余地，委推纲运，冀济权宜。但自戢敛兵车，必得通流馈辇，今则却云“奉朝廷意旨”，收徐泗封疆，广出师徒，难穷事意，必若足下训戎勇锐，报主忠勤，何不亲总全军，往歼巨憝，早立非常之效，以酬不次之恩。而乃知仆再次西征，即谋北渡，便侵泗境，来犯淮壖，负国家之宠荣，构州县之患害。幸其贼势，阻此师期，未谕雅怀，何辜圣奖？言但繁于枝叶，事莫究于根源。
来示又云“此皆庐州海州，皆为背叛，累来投款，不遣措词”者。强谓恩情形于书札，颜虽不厚，心且何安？彼东海、庐江，偶聚奸恶。异端斯起，既非郑有人焉；同气相求，尽是跖之徒也。足下己居重任，不徇危谋，自守诏条，何烦饰说？仆累将军食，频救临淮，为分顺逆之踪，令保始终之志，实以泗州曾非杞子之无礼，亦类展禽之有词，每当告急告穷，唯以行仁行义。
唯望足下暂息余怒，深量远图，且先报国之诚，无急伐邻之役。兼睹诏书奖谕，请与忠武协和，足见睿情，俾销微憾，在于臣子，合更慎思，求将安抚氓黎，速自追回士卒。苟或上负君命，下违物情，隔碍征途，侵凌近境，则亦难辞借一，用试当千，必见伤禽易惊，困兽犹斗，悔须防后，险已居前。矧乃泗州以抱节为命，贵镇以玩兵为务，泗州则唯遵王化，贵镇则虚构牒词。以较否臧，可知曲直。是敢远申忠告，冀绝后诬，正当圣主蒙尘，未除祸难；何忍诸侯列土，更起兵戎。猛发忠言，懒为谄笑，勉思大体，勿暴小瑕。必因此日所箴，却得后时见谢，幸从诚信，无损功名。某官顿首。
◇答襄阳郄将军书
中和二年七月四日，具衔高某谨复书于将军阁下：某侧窥前史，尝慕古贤。赠人以至言，则老聃垂诫；成我者良友，则管仲知恩。但恨季俗寖讹，芳规仅丧，岂期今日，得睹余风。将军唯恐掩瑜，欲令磨玷，特劳彩翰，远辱长笺。初寻归美之奖词，汗惊浃背；后览扶危之箴谕，泪迸沾颐。既乃粲然可观，焉敢率尔而对？辄凭毫素，仰疏血诚，科冀恩私，略垂采览，幸甚幸甚！
某自去年春，知寇侵秦甸，帝幸蜀川，欲会兵于大梁，遂传檄于外镇。练成军伍，选定行期，便被武宁，忽兴戎役，先侵泗境，后犯淮壖，声言则狼顾旧封，实意则鲸吞弊镇，长驱猛阵，直犯近疆。是以分遣偏裨，果歼凶丑，及当中夏，乃出大军。既知其北路阻艰，遂决于西征利涉。寻奉诏旨云：“卿手下甲兵数少，眼前防虑处多，但保淮南之封疆，协和浙右之师旅，为朕全吴越之地，遣朕无东南之忧。言其垂功，固亦不朽。”某以兵机固难自滞，君命有所不从，已事征行，必期进发，占风选日，只欲奋飞。又奉七月十一日诏旨云：“诸道师徒，四面攻讨，计度收克，旦夕可期。卿宜式遏寇戎，馈辇粟帛，何必离任，则是勤王。或恐余孽遁逃，最要先事布置。”以此再承纶旨，遂驻舟师，唯广利权，宜供戎费。殊不知进退唯命，始终无亏，却被近镇谗诬，圣朝猜虑。食駃騠之良肉，何敢望焉？绊骐骥之骏蹄，无能为也。遂使忠诚未展，睿奖难期，非敢自辜海内之人心，但养淮边之兵力。询之于理，良有所因。
将军以泗州旧属彭门，谓某妄为占护，必虑未详狡计，或援浮词。且徐州昨自侜张，更无戢敛，威权既盛，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>