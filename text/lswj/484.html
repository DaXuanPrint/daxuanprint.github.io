<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,巻一,巻二,巻三,巻四,巻五,巻六,巻七,巻八,巻九,巻十,巻十一,巻十二,巻十三,巻十四,卷十五,卷十六,卷十七,巻十八,巻十九,巻二十,巻二十一,卷二十二,卷二十三,卷二十四,巻二十五,巻二十六,巻二十七,巻二十八,巻二十九,巻三十,巻三十一,巻三十二,巻三十三,巻三十四,巻三十五,后叙,崇古文诀全文在线阅读,崇古文诀全文在线下载,大玄古籍书库">
<meta name="description" content="文论著作。35卷。南宋楼昉编著。楼昉为文汪洋浩博，对散文鉴赏和创作的见解与吕祖谦大体相同，故于兴化军任上，以吕著《古文关键》为基础而加以扩大，选录秦汉至宋代的散文作品200余篇，编为此著。因其书篇目较备，繁简得当，所作评论既承袭师说，又时出新见，阐述更为详密，故有裨于学者，颇得时人好评。《直斋书录解题》评此书：“大略如吕氏《关键》，而所取自《史》、《汉》而下至于本朝，篇目增多，发明尤精当，学者便之。”南宋时，选编前人散文作品加以评论的著作颇多，但后世留存者仅寥寥数部，此书为其中之一，故对了解宋人在散文创作">
<title>崇古文诀_楼昉_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">崇古文诀</span> <br/>
          作者： <span class="inputVal" id="bkauthor">楼昉</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]177694</span> <br/>
          说明： <span class="inputVal" id="bkdec">文论著作。35卷。南宋楼昉编著。楼昉为文汪洋浩博，对散文鉴赏和创作的见解与吕祖谦大体相同，故于兴化军任上，以吕著《古文关键》为基础而加以扩大，选录秦汉至宋代的散文作品200余篇，编为此著。因其书篇目较备，繁简得当，所作评论既承袭师说，又时出新见，阐述更为详密，故有裨于学者，颇得时人好评。《直斋书录解题》评此书：“大略如吕氏《关键》，而所取自《史》、《汉》而下至于本朝，篇目增多，发明尤精当，学者便之。”南宋时，选编前人散文作品加以评论的著作颇多，但后世留存者仅寥寥数部，此书为其中之一，故对了解宋人在散文创作上的文学主张，很有参考价值。该书卷首有宝庆三年(1227年)姚珤序云：“四明楼公假守莆邦，积其平时苦学之力，䌷绎古作，抽其关键，以惠后学。广文陈君锓诸梓以传之，使世之学者优游而深求，餍饫而自得。”据此可知，此书在宝庆时已有刊本行世，且流行颇广。后世留存者有宋刊本、元刊麻沙巾箱本、明嘉靖吴氏刊本及《四库全书》本等。</span> <br/>
          封面： <span class="inputVal" id="bkimg">Z_18673.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]崇古文诀
[book_author]楼昉
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]177694
[book_dec]文论著作。35卷。南宋楼昉编著。楼昉为文汪洋浩博，对散文鉴赏和创作的见解与吕祖谦大体相同，故于兴化军任上，以吕著《古文关键》为基础而加以扩大，选录秦汉至宋代的散文作品200余篇，编为此著。因其书篇目较备，繁简得当，所作评论既承袭师说，又时出新见，阐述更为详密，故有裨于学者，颇得时人好评。《直斋书录解题》评此书：“大略如吕氏《关键》，而所取自《史》、《汉》而下至于本朝，篇目增多，发明尤精当，学者便之。”南宋时，选编前人散文作品加以评论的著作颇多，但后世留存者仅寥寥数部，此书为其中之一，故对了解宋人在散文创作上的文学主张，很有参考价值。该书卷首有宝庆三年(1227年)姚珤序云：“四明楼公假守莆邦，积其平时苦学之力，䌷绎古作，抽其关键，以惠后学。广文陈君锓诸梓以传之，使世之学者优游而深求，餍饫而自得。”据此可知，此书在宝庆时已有刊本行世，且流行颇广。后世留存者有宋刊本、元刊麻沙巾箱本、明嘉靖吴氏刊本及《四库全书》本等。
[book_img]Z_18673.jpg


[book_title]提要
【臣】等谨案崇古文诀三十五巻宋楼昉编昉字旸叔号迂斋鄞县人绍熙四年进士歴官守兴化军卒追赠直龙图阁是集乃所选古文凡二百余首陈振孙书録解题称其大畧如吕氏关键而所録自秦汉而下至扵宋朝篇目增多发明尤精学者便之所言与今本相合惟书録解题作五巻文献通考亦同篇帙多寡迥异疑传写者误脱三十二字也宋人多讲古文而当时选本存扵今者不过三四家真徳秀文章正宗以理为主如饮食惟取御饥菽粟之外鼎爼烹和皆在其所弃如衣服惟取御寒布帛之外黼黻章采皆在其所捐持论不为不正而其説终不能行扵天下世所传诵惟吕祖谦古文关键谢枋得文章轨范及昉此书而已而此书篇目较备繁简得中尤有禆扵学者盖昉受业扵吕祖谦故因其师説推阐加密正未可以文皆习见而忽之也乾隆四十六年四月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]原序
崇古文诀原序
文者载道之器古之君子非有意于为文而不能不尽心于眀道故曰辞达而已矣能达其辞于道非深切着眀则道不见也此文之有闗键非深于文者安能发挥其蕴奥而探古人之用心哉四眀楼公假守莆邦积其平时苦学之力防绎古作抽其闗键以恵后学广文陈君锓诸梓以传之使世之学者优游而深求餍饫而自得岂惟文章之能事可毕古人之用心于是乎可推也寳庆丁亥端月既望延平姚珤序

[book_title]巻一
钦定四库全书
崇古文诀巻一　　　　　　宋　楼昉　编先秦文
答燕惠王书　　　　　　　　乐　毅可以见燕昭王乐毅君臣相与之际略似蜀昭烈诸葛武侯书词明白洞见肺腑
臣不佞不能奉承王命以顺左右之心恐伤先王之明有害足下之义故遁逃走赵今足下使人数之以罪臣恐侍御者不察先王之所以畜幸臣之理又不白臣之所以事先王之心故敢以书对臣闻贤圣之君不以禄私亲其功多者赏之其能当者处之故察能而授官者成功之君也论行而结交者立名之士也臣窃观先王之举也见有高世主之心故假节于魏以身得察于燕先王过举厠之賔客之中立之羣臣之上不谋父兄以为亚卿臣窃不自知自以为奉令承教可幸无罪故受令而不辞先王命之曰我有积怨深怒于齐不量轻弱而欲以齐为事臣曰夫齐霸国之余业而最胜之遗事也练于兵甲习于战攻王若欲伐之必与天下图之与天下图之莫若结于赵且又淮北宋地楚魏之所欲也赵若许而约四国攻之齐可大破也先王以为然具符节南使臣于赵顾反命起兵击齐以天之道先王之灵河北之地随先王而举之济上济上之军受命击齐大败齐人轻卒锐兵长驱至国齐王遁而走莒仅以身免珠玉财寳车甲珍器尽收入于燕齐器设于宁台大吕陈于元英故鼎反乎磨室蓟丘之植植于汶篁自五霸以来功未有及先王者也先王以为慊于志故裂地而封之使得比小国诸侯臣窃不自知自以为奉命承教可幸无罪是以受命不辞臣闻贤圣之君功立而不废故着于春秋蚤知之士名成而不毁故称于后世若先王之报怨雪耻夷万乗之强国收八百歳之蓄积及至弃羣臣之日余教未衰执政任事之臣修法令谨庶孽施及乎氓皆可以教后世臣闻之善作者不必善成善始者不必善终昔伍子胥说听于阖闾而吴王逺迹至郢夫差弗是也赐之鸱夷而浮之江吴王不悟先论之可以立功故沈子胥而不悔子胥不蚤见主之不同量是以至于入江而不化夫免身立功以明先王之迹臣之上计也离毁辱之诽谤堕先王之名臣之所以大恐也临不测之罪以幸为利义之所不敢出也臣闻古之君子交絶不出恶声忠臣去国不洁其名臣虽不佞数奉教于君子矣恐侍御者之亲左右之说不察疏逺之行故敢献书以闻唯君王之留意焉
上秦皇逐客书　　　　　　　李　斯此先秦古书也中间两三节一反一覆一起一伏略加转换数个字而精神愈出意思愈明无限曲折变态谁谓文章之妙不在虚字助词乎
臣闻吏议逐客窃以为过矣昔者缪公求士西取由余于戎东得百里奚于宛迎蹇叔于宋来邳豹公孙支于晋此五子者不产于秦而缪公用之并国二十遂霸西戎孝公用商鞅之法移风易俗民以殷盛国以富强百姓乐用诸侯亲服获楚魏之师举地千里至今治彊惠王用张仪之计拔三川之地西并巴蜀北收上郡南取汉中包九夷制鄢郢东据成臯之险割膏腴之壤遂散六国之从使之西面事秦功施到今昭王得范睢废穰侯逐华阳彊公室杜私门蚕食诸侯使秦成帝业此四君者皆以客之功由此观之客何负于秦哉向使四君却客而不内疏士而不用是使国无富利之实而秦无彊大之名也今陛下致昆山之玉有隋和之寳垂明月之珠服太阿之劔乗纎离之马建翠凤之旗树灵鼍之鼓此数寳者秦不生一焉而陛下说之何也必秦国之所生然后可则是夜光之璧不饰朝廷犀象之器不为玩好郑衞之女不充后宫而骏马駃騠不实外廐江南金锡不为用西蜀丹青不为采所以饰后宫充下陈娱心意说耳目者必出于秦然后可则是宛珠之簪傅玑之珥阿缟之衣锦绣之饰不进于前而随俗雅化佳冶窈窕赵女不立于侧也夫击瓮叩缶弹筝搏髀而歌呼呜呜快耳目者真秦之声也郑衞桑间韶虞象武者异国之乐也今弃击瓮叩缶而就郑衞退弹筝而取韶虞若是者何也快意当前适观而已矣今取人则不然不问可否不论曲直非秦者去为客者逐然则是所重者在乎色乐珠玉而所轻者在乎人民也此非所以跨海内制诸侯之术也臣闻地广者粟多国大者人众兵彊者士勇是以太山不让土壤故能成其大河海不择细流故能就其深王者不却众庶故能明其徳是以地无四方民无异国四时充美鬼神降福此五帝三王之所以无敌也今乃弃黔首以资敌国却賔客以业诸侯使天下之士退而不敢西向裹足不入秦此所谓借寇兵而赍盗粮者也夫物不产于秦可寳者多士不产于秦愿忠者众今逐客以资敌国损民以益讐内自虚而外树怨于诸侯求国无危不可得也
卜居　　　　　　　　　　　屈　平此屈原阳为不知善恶之所在假托蓍以决之非果未能审于所向而求之神也　居谓立身所安之地非宫室之居也
屈原既放三年不得复见竭智尽忠而蔽障于谗心烦意乱不知所从往见太卜郑詹尹曰余有所疑愿因先生决之詹尹乃端防拂曰君将何以教之屈原曰吾宁悃悃欵欵朴以忠乎将送往劳来斯无穷乎宁诛鉏草茅以力耕乎将游大人以成名乎宁正言不讳以危身乎将从俗富贵以偷生乎宁超然高举以保真乎将哫訾栗斯喔咿嚅唲以事妇人乎宁廉洁正直以自清乎将突梯滑稽如脂如韦以絜楹乎宁昻昻若千里之驹乎将泛泛若水中之凫乎与波上下偷以全吾躯乎宁与骐骥抗轭乎将随驽马之迹乎宁与黄鹄比翼乎将与鸡鹜争食乎此孰吉孰凶何去何从世溷浊而不清蝉翼为重千钧为轻黄钟毁弃瓦缶雷鸣谗人高张贤士无名吁嗟嘿嘿乎谁知吾之廉贞詹尹乃释防而谢曰夫尺有所短寸有所长物有所不足智有所不明数有所不逮神有所不通用君之心行君之意防诚不能知此事
渔父　　　　　　　　　　　屈　平渔父盖古巢由之流荷蒉丈人之属或曰亦原托之也
屈原既放游于江潭行吟泽畔顔色憔悴形容枯槁渔父见而问之曰子非三闾大夫欤何故至于斯屈原曰举世皆浊我独清众人皆醉我独醒是以见放渔父曰圣人不凝滞于物而能与世推移世皆浊何不淈其泥而扬其波众人皆醉何不餔其糟而歠其醨何故深思高举自令放为屈原曰吾闻之新沐者必弹冠新浴者必振衣安能以身之察察受物之汶汶者乎宁赴湘流塟于江鱼腹中安能以皓皓之白蒙世俗之尘埃乎渔父莞尔而笑鼓栧而去乃歌曰沧浪之水清兮可以濯我缨沧浪之水浊兮可以濯我足遂去不复与言
九歌　　　　　　　　　　　　屈　平东皇太一
太一天之贵神祠在楚东故曰东皇此篇盖言已至诚尽礼以事神愿神之欣恱安宁以寄人臣竭力尽忠爱君不已之意
吉日兮辰良穆将愉兮上皇抚长劒兮玉珥璆锵鸣兮琳琅瑶席兮玉瑱【音镇】盍将把兮琼芳蕙肴烝兮兰借【慈夜切】奠桂酒兮椒浆扬枹【音俘】兮拊鼔疏缓节兮安歌陈竽瑟兮浩倡灵偃蹇兮姣服芳菲菲兮满堂五音纷兮繁防君欣欣兮乐康
云中君
云中君谓灵神也前汉郊祀志言汉武帝置夀宫神君亦此类言神降而与神接故既去而人思之不忘因以寄臣子慕君之意
浴兰汤兮沐芳华采衣兮若英【于姜切】灵连蜷【巨贠切】兮既留烂昭昭兮未央蹇将憺【徒滥切】兮夀宫【古荒切】与日月兮齐光龙驾兮帝服聊翺游兮周章灵皇皇兮既降【乎攻切】焱逺举兮云中览冀州兮有余横四海兮焉穷思夫君兮太息极劳心兮
湘君
湘君谓尧长女娥皇为舜正妃舜巡狩崩于苍梧二妃遂死于江湘之间此篇情意曲折尤多皆以隂寓忠爱慕君之意也
君不行兮夷犹蹇谁留兮中洲美要眇【音妙】兮宜修沛【普赖切】吾乗兮桂舟令沅湘兮无波使江水兮安流望夫君兮未来吹参差兮谁思驾飞龙兮北征邅吾道兮洞庭薜【薄闭切】荔拍兮蕙绸承荃【七全切】桡兮兰旌望涔【音岑】阳兮极浦横大江兮扬灵扬灵兮未极女婵娟【音爰】兮为余太息横流涕兮潺【仕连切】湲【为元切】隐思君兮陫侧桂棹兮兰栧【翊系切】斵冰兮积雪采薜荔兮水中搴芙蓉兮木末心不同兮媒劳恩不甚兮轻絶石濑兮浅浅飞龙兮翩翩交不忠兮怨长期不信兮告余以不闲朝骋骛兮江臯夕弭节兮北渚鸟次兮屋上水周兮堂下【音户】捐余玦兮江中遗余佩兮澧浦采芳洲兮杜若将以遗兮下女时不可兮再得聊逍遥兮容与
湘夫人
此篇情意与湘君篇同正妃为君则次妃降称夫人所谓沅有芷兮澧有兰思公子兮未敢言其词甚平乃所以为相思之至也
帝子降兮北渚目眇眇兮愁余【协韵上声】嫋嫋兮秋风洞庭波兮木叶下【音户】登白苹兮骋望与佳期兮夕张鸟何萃兮苹中罾何为兮木上沅有芷兮澧有兰思公子兮未敢言慌惚兮逺望观流水兮潺湲麋何食兮庭中蛟何为兮水裔朝驰余马兮江臯夕济兮西澨闻佳人兮召余将腾驾兮偕逝筑室兮水中葺之兮荷盖荪壁兮紫坛【音善】匊【古播字】芳椒兮成堂桂栋兮兰橑【音老】辛夷楣兮药房罔薜荔兮为帷擗【普覔切】蕙櫋兮既张白玉兮为镇疏石兰兮为芳芷葺兮荷屋缭之兮杜衡合百草兮实庭建芳馨兮庑门九疑缤兮并迎灵之来兮如云捐余袂兮江中遗余褋【音牒】兮澧浦搴汀洲兮杜若将以遗兮逺者时不可兮骤得聊逍遥兮容与
大司命
周礼大宗伯祀司命疏云三台上台曰司命又文昌第四宫亦曰司命故有两司命原非徼福于司命也所谓顺受其正者
广开兮天门纷吾乗兮云令飘风兮先驱使涷雨兮【涷音东暴雨也】洒尘君回翔兮以下逾空桑兮从汝纷緫緫兮九州何夭夀兮在予高飞兮安翔乗清气兮御隂阳吾与君兮齐速道【道去声】帝之兮九阬灵衣兮披披玉佩兮陆离壹隂兮壹阳众莫知兮余所为折疏麻兮瑶华【芳无切】将以遗兮离居老冉冉兮既极不寖近兮愈疏乗龙兮辚辚高驼兮冲天结桂枝兮延竚羌愈思兮愁人愁人兮奈何【音奚】愿若今兮无亏固人命兮有当孰离合兮可为
少司命
末章盖言神能驱除邪恶拥护良善宜为下民之所取正则与前篇意合
防兰兮麋芜罗生兮堂下【音户】绿叶兮素枝芳菲菲兮袭予【上声】夫人兮自有美子荪何以兮愁苦防兰兮青青【音菁】绿叶兮紫茎满堂兮美人忽独与余兮目成入不言兮出不辞乗回风兮载云旗悲莫悲兮生别离乐莫乐兮新相知荷衣兮蕙带【音帝】儵而来兮忽而逝夕宿兮帝郊君谁须兮云之际与女游兮九河冲风至兮水扬波与女沐兮咸池【音沱】晞女髪兮阳之阿望美人兮未来临风怳兮浩歌孔盖兮翠旌【音菸】登九天兮抚彗星竦长劒兮拥幼艾荃独宜兮为民正
东君
此即迎日之祭也
暾将出兮东方照吾槛兮扶桑抚余马兮安驱夜皎皎兮既明驾龙辀兮乗雷载云旗兮委蛇长太息兮将上心低佪兮顾懐羌声色兮娱人观者憺兮忘归縆瑟兮交鼓箫钟兮瑶簴鸣防兮吹竽思灵保兮贤姱翾飞兮翠曾展诗兮防舞应律兮合节灵之来兮蔽日青云衣兮白霓裳举长矢兮射天狼操余弧兮反沦降援北斗兮酌桂浆撰余辔兮高驼翔杳防防兮以东行
河伯
晦翁云巫与河伯既相别矣而波犹来迎鱼犹来送眷眷之无已也屈原岂至是而始叹君恩之薄乎
与女游兮九河冲风起兮水横波乗水车兮荷盖驾两龙兮骖螭登昆仑兮四望心飞扬兮浩荡日将暮兮怅忘归惟极浦兮寤懐鱼鳞屋兮龙堂紫贝阙兮珠宫灵何为兮水中乗白鼋兮逐文鱼与女游兮河之渚流澌纷兮将来下【音户】子交手兮东行送美人兮南浦波滔滔兮来迎鱼鳞鳞兮媵予
山鬼
此篇反覆曲折言已始以志行之洁才能之高见珍爱于懐王已亦爱慕懐王纳忠效善而终困于谗不能使之开寤君虽未忍遽忘卒为所蔽而已之拳拳终不忘君也
若有人兮山之阿被薜荔兮带女萝既含睇兮又宜笑子慕予兮善窈窕乗赤豹兮从文狸辛夷车兮结桂旗被石兰兮带杜蘅折芳馨兮遗所思余处幽篁兮终不见天路险难兮独后来表独立兮山之上云容容兮而在下杳冥冥兮羌昼晦东风飘兮神灵雨留灵修兮憺忘归歳既晏兮孰华予采三秀兮于山间石磊磊兮葛蔓蔓怨公子兮怅忘归君思我兮不得闲山中人兮芳杜若饮石泉兮防松柏君思我兮然疑作靁填填兮雨冥冥猿啾啾兮狖夜鸣风飒飒兮木萧萧思公子兮徒离忧
崇古文诀巻一

[book_title]巻二
钦定四库全书
崇古文诀巻二　　　　　　　宋　楼昉　编两汉文
赐南粤王佗书　　　　　　　　文　帝委曲回防不自尊大而所据者正所以感动而讽谕之者深矣读文帝此书非但忠厚恻怛能服夷狄之心又且明白正大得待夷狄之体
皇帝谨问南粤王甚苦心劳思朕高皇帝侧室之子弃外奉北藩于代道里辽逺壅蔽朴愚未尝致书高皇帝弃羣臣孝惠皇帝即世高后自临事不幸有疾日进不衰以故誖暴乎治诸吕为变故乱法不能独制乃取它姓子为孝惠皇帝嗣赖宗庙之灵功臣之力诛之已毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军朕以王书罢将军博阳侯亲昆弟在真定者已遣人存问修治先人冢前日闻王发兵于边为寇灾不止当其时长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亡十朕不忍为也朕欲定地犬牙相入者以问吏吏曰高皇帝所以介长沙土也朕不得擅变焉吏曰得王之地不足以为大得王之财不足以为富服领以南王自治之虽然王之号为帝两帝并立亡一乘之使以通其道是争也争而不让仁者不为也愿与王分弃前患终今以来通使如故
政事书　　　　　　　　　　贾　谊本末宏阔首尾该贯议论虽未免纯驳之杂然自董仲舒以前未有言及此者文气笔力则当为西汉第一
臣窃惟事埶可为痛哭者一可为流涕者二可为长太息者六若其它背理而伤道者难徧以疏举进言者皆曰天下已安已治矣臣独以为未也曰安且治者非愚则谀皆非事实知治乱之体者也夫抱火厝之积薪之下而寝其上火未及燃因谓之安方今之埶何以异此本末舛逆首尾衡决国制抢攘非甚有纪胡可谓治陛下何不一令臣得熟数之于前因陈治安之防试详择焉夫射猎之娱与安危之机孰急使为治劳智虑苦身体乏钟鼔之乐勿为可也乐与今同而加之诸侯轨道兵革不动民保首领匈奴賔服四荒乡风百姓素朴狱讼衰息大数既得则天下顺治海内之气清和咸理生为明帝没为明神名誉之美垂于无穷礼祖有功而宗有徳使顾成之庙称为太宗上配太祖与汉亡极建久安之埶成长治之业以承祖庙以奉六亲至孝也以幸天下以育羣生至仁也立经陈纪轻重同得后可以为万世法程虽有愚幼不肖之嗣犹得蒙业而安至明也以陛下之明达因使少知治体者得佐下风致此非难也其具可素陈于前愿幸无忽臣谨稽之天地验之往古按之当今之务日夜念此至熟也虽使舜禹复生为陛下计亡以易此夫树国固必相疑之埶下数被其殃上数爽其忧甚非所以安上而全下也今或亲弟谋为东帝亲兄之子西乡而击今吴又见告矣天子春秋鼎盛行义未过徳泽有加焉犹尚如是况莫大诸侯权力且十此者虖然而天下少安何也大国之王幼弱未壮汉之所置傅相方握其事数年之后诸侯之王大抵皆冠血气方刚汉之傅相称病而赐罢彼自丞尉以上徧置私人如此有异淮南济北之为邪此时而欲为治安虽尧舜不治黄帝曰日中必熭操刀必割今令此道顺而全安甚易不肯早为已廼堕骨肉之属而抗刭之岂有异秦之季世虖夫以天子之位乗今之时因天之助尚惮以危为安以乱为治假设陛下居齐桓之处将不合诸侯而匡天下虖臣又知陛下有所必不能矣假设天下如曩时淮隂侯尚王楚黥布王淮南彭越王梁韩信王韩张敖王赵贯高为相卢绾王燕陈豨在代令此六七公者皆亡恙当是时而陛下即天子位能自安虖臣有以知陛下之不能也天下殽乱高皇帝与诸公并起非有仄室之埶以豫席之也诸公幸者廼为中防其次厪得舍人材之不逮至逺也高皇帝以明圣威武即天子位割膏腴之地以王诸公多者百余城少者乃三四十县徳至渥也然其后十年之间反者九起陛下之与诸公非亲角材而臣之也又非身封王之也自高皇帝不能以是一歳为安故臣知陛下之不能也然尚有可诿者曰疏臣请试言其亲者假令悼惠王王齐元王王楚中子王赵幽王王淮阳共王王梁灵王王燕厉王王淮南六七贵人皆亡恙当是时陛下即位能为治虖臣又知陛下之不能也若此诸王虽名为臣实皆有布衣昆弟之心虑亡不帝制而天子自为者擅爵人赦死罪甚者或戴黄屋汉法令非行也虽行不轨如厉王者令之不肯听召之安可致乎幸而来至法安可得加动一亲戚天下圜视而起陛下之臣虽有悍如冯敬者适啓其口匕首已陷其胸矣陛下虽贤谁与领此故疏者必危亲者必乱已然之效也其异姓负强而动者汉已幸胜之矣又不易其所以然同姓袭是迹而动既有徴矣其埶尽又复然殃旤之变未知所移明帝处之尚不能以安后世将如之何屠牛坦一朝解十二牛而芒刃不顿者所排击剥割皆众理解也至于髋髀之所非斤则斧夫仁义恩厚人主之芒刃也权埶法制人主之斤斧也今诸侯王皆众髋髀也释斤斧之用而欲婴以芒刃臣以为不缺则折胡不用之淮南济北埶不可也臣窃迹前事大抵彊者先反淮隂王楚最彊则最先反韩信倚胡则又反贯高因赵资则又反陈豨兵精则又反彭越用梁则又反黥布用淮南则又反卢绾最弱最后反长沙廼在二万五千户耳功少而最完埶疏而忠非独性异人也亦形埶然也曩令樊郦绛灌据数十城而王今虽以残亡可也令信越之伦列为彻侯而居虽至今存可也然则天下之大计可知巳欲诸王之皆忠附则莫若令如长沙王欲臣子之勿葅醢则莫若令如樊郦等欲天下之治安莫若众建诸侯而少其力力少则易使以义国小则亡邪心令海内之埶如身之使臂臂之使指莫不制从诸侯之君不敢有异心辐凑并进而归命天子虽在细民且知其安故天下咸知陛下之明割地定制令齐赵楚各为若干国使悼惠王幽王元王之子孙毕以次各受祖之分地地尽而止及燕梁它国皆然其分地众而子孙少者建以为国空而置之须其子孙生者举使君之诸侯之地其削颇入汉者为徙其侯国及封其子孙也所以数偿之一寸之地一人之众天子亡所利焉诚以定治而已故天下咸知陛下之廉地制壹定宗室子孙莫虑不王下无倍畔之心上无诛伐之志故天下咸知陛下之仁法立而不犯令行而不逆贯高利几之谋不生柴竒开章之计不萌细民乡善大臣致顺故天下咸知陛下之义卧赤子天下之上而安植遗腹朝委裘而天下不乱当时大治后世诵圣壹动而五业附陛下谁惮而久不为此天下之埶方病大瘇一胫之大几如要一指之大几如股平居不可屈信一二指搐身虑亡聊失今不治必为痼疾后虽有扁鹊不能为巳病非徒瘇也又苦盭元王之子帝之从弟也今之王者从弟之子也惠王亲兄子也今之王者兄子之子也亲者或亡分地以安天下疏者或制大权以偪天子臣故曰非徒病瘇也又苦盭可痛哭者此病是也天下之埶方倒县凡天子者天下之首何也上也蛮夷者天下之足何也下也今匈奴嫚侮侵掠至不敬也为天下患至亡已也而汉歳致金絮采缯以奉之夷狄徴令是主上之操也天子共贡是臣下之礼也足反居上首顾居下倒县如此莫之能解犹为国有人虖非亶倒县而已又类辟且病痱夫辟者一面病痱者一方痛今西边北边之郡虽有长爵不轻得复五尺以上不轻得息斥望烽燧不得卧将吏被介胄而睡臣故曰一方病矣医能治之而上不使可为流涕者此也陛下何忍以帝皇之号为戎人诸侯埶既卑辱而旤不息长此安穷进谋者率以为是固不可解也亡具甚矣臣窃料匈奴之众不过汉一大县以天下之大困于一县之众甚为执事者羞之陛下何不试以臣为属国之官以主匈奴行臣之计请必系单于之颈而制其命伏中行说而笞其背举匈奴之众唯上之令今不猎猛兽而猎田彘不搏反寇而搏畜兎翫细娱而不图大患非所以为安也徳可逺施威可逺加而直数百里外威令不信可为流涕者此也今民卖僮者为之绣衣丝履偏诸缘内之闲中是古天子后服所以庙而不宴者也而庶人得以衣婢妾白縠之表薄纨之里緁以偏诸美者黼绣是古天子之服今富人大贾嘉防召客者以被墙古者以奉一帝一后而节适今庶人屋壁得为帝服倡优下贱得为后饰然而天下不屈者殆未有也且帝之身自衣皂绨而富民墙屋被文绣天子之后以缘其领庶人孽妾缘其履此臣所谓舛也夫百人作之不能衣一人欲天下亡寒胡可得也一人耕之十人聚而食之欲天下亡饥不可得也饥寒切于民之肌肤欲其亡为奸邪不可得也国已屈矣盗贼直须时耳然而献计者曰毋动为大耳夫俗至大不敬也至亡等也至冒上也进计者犹曰毋为可为长太息者此也商君遗礼义弃仁恩并心于进取行之二歳秦俗日败故秦人家富子壮则出分家贫子壮则出赘借父耰鉏虑有徳色母取箕箒立而谇语抱哺其子与公并倨妇姑不相恱则反唇而相稽其慈子耆利不同禽兽者亡几耳然并心而赴时犹日蹷六国兼天下功成求得矣终不知反廉愧之节仁义之厚信并兼之法遂进取之业天下大败众掩寡智欺愚勇威怯壮陵衰其乱至矣是以大贤起之威震海内徳从天下曩之为秦者今转而为汉矣然其遗风余俗犹尚未改今世以侈靡相竞而上亡制度弃礼谊捐廉耻日甚可谓月异而歳不同矣逐利不耳虑非顾行也今其甚者杀父兄矣盗者剟寝户之帘搴两庙之器白昼大都之中剽吏而夺之金矫伪者出几十万石粟赋六百余万钱乗传而行郡国此其亡行义之尤至者也而大臣特以簿书不报期防之间以为大故至于俗流失世壊败因恬而不知怪虑不动于耳目以为是适然耳夫移风易俗使天下回心而乡道类非俗吏之所能为也俗吏之所务在于刀笔筐箧而不知大体陛下又不自忧窃为陛下惜之夫立君臣等上下使父子有礼六亲有纪此非天之所为人之所设也夫人之所设不为不立不植则僵不修则壊筦子曰礼义廉耻是谓四维四维不张国乃灭亡使筦子愚人也则可筦子而少知治体则是岂可不为寒心哉秦灭四维而不张故君臣乖乱六亲殃戮奸人并起万民离叛凡十三歳而社稷为虚今四维犹未备也故奸人几幸而众心疑惑岂如今定经制令君君臣臣上下有差父子六亲各得其宜奸人亡所几幸而羣臣众信上不疑惑此业壹定世世常安而后有所持循矣若夫经制不定是犹渡江河亡维楫中流而遇风波船必覆矣可为长太息者此也夏为天子十有余世而殷受之殷为天子二十余世而周受之周为天子三十余世而秦受之秦为天子二世而亡人性不甚相逺也何三代之君有道之长而秦无道之暴也其故可知也古之王者太子廼生固举以礼使士负之有司齐肃端冕见之南郊见于天也过阙则下过庙则趋孝子之道也故自为赤子而教固已行矣昔者成王幼在襁抱之中召公为太保周公为太傅太公为太师保保其身体傅傅之徳义师道之教训此三公之职也于是为置三少皆上大夫也曰少保少傅少师是与太子宴者也故廼孩提有识三公三少因明孝仁礼义以道习之逐去邪人不使见恶行于是皆选天下之端士孝悌博闻有道术者以衞翼之使与太子居处出入故太子廼生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于楚之地不能不楚言也故择其所耆必先受业廼得尝之择其所乐必先有习廼得为之孔子曰少成若天性习贯如自然及太子少长知妃色则入于学学者所学之官也学礼曰帝入东学上亲而贵仁则亲疏有序而恩相及矣帝入南学上齿而贵信则长幼有差而民不诬矣帝入西学上贤而贵悳则圣智在位而功不遗矣帝入北学上贵而尊爵则贵贱有等而下不逾矣帝入太学承师问道退习而考于太傅太傅罚其不则而匡其不及则悳智长而治道得矣此五学者既成于上则百姓黎民化辑于下矣及太子既冠成人免于保傅之严则有记过之史彻膳之宰进善之旌诽谤之木敢谏之鼓瞽史诵诗工诵箴谏大夫进谋士传民语习与智长故切而不媿化与心成故中道若性三代之礼春朝朝日秋暮夕月所以明有敬也春秋入学坐国老执酱而亲餽之所以明有孝也行以鸾和步中采齐趣中肆夏所以明有度也其于禽兽见其生不忍其死闻其声不食其肉故逺庖防所以长恩且明有仁也夫三代之所以长久者以其辅翼太子有此具也及秦而不然其俗固非贵辞让也所上者告讦也固非贵礼义也所上者刑罚也使赵高傅胡亥而教之狱所习者非斩劓人则夷人之三族也故胡亥今日即位而明日射人忠谏者谓之诽谤深计者谓之妖言其视杀人若艾草菅然岂惟胡亥之性恶哉彼其所以道之者非其理故也鄙谚曰不习为吏视已成事又曰前车覆后车诫夫三代之所以长久者其巳事可知也然而不能从者是不法圣智也秦世之所以亟絶者其辙迹可见也然而不避是后车又将覆也夫存亡之变治乱之机其要在是矣天下之命县于太子太子之善在于早谕教与选左右夫心未滥而先谕教则化易成也开于道术智谊之指则教之力也若其服习积贯则左右而已夫胡粤之人生而同声耆欲不异及其长而成俗累数译而不能相通行者有虽死而不相为者则教习然也臣故曰选左右早谕教最急夫教得而左右正则太子正矣太子正而天下定矣书曰一人有庆兆民赖之此时务也凡人之智能见已然不能见将然夫礼者禁于将然之前法者禁于巳然之后是故法之所用易见而礼之所为至难知也若夫庆赏以劝善刑罚以惩恶先王执此之政坚如金石行此之令信如四时据此之公无私如天地耳岂顾不用哉然而曰礼云礼云者贵絶恶于未萌而起教于微眇使民日迁善逺辠而不自知也孔子曰听讼吾犹人也必也使无讼乎为人主计者莫如先审取舍取舍之极定于内而安危之萌应于外矣安者非一日而安也危者非一日而危也皆以积渐然不可不察也人主之所积在其取舍以礼义治之者积礼义以刑罚治之者积刑罚刑罚积而民怨背礼义积而民和亲故世主欲民之善同而所以使民善者或异或道之以徳教或敺之以法令道之以徳教者徳教洽而民气乐敺之以法令者法令极而民风哀哀乐之感祸福之应也秦王之欲尊宗庙而安子孙与汤武同然而汤武广大其徳行六七百歳而弗失秦王治天下十余歳则大败此亡它故也汤武之定取舍审而秦王之定取舍不审矣夫天下大器也今人之置器置诸安处则安置诸危处则危天下之情与器亡以异在天子之所置之汤武置天下于仁义礼乐而徳泽洽禽兽草木广裕徳被蛮貊四夷累子孙数十世此天下所共闻也秦王制天下于法令刑罚徳泽亡一有而怨毒盈于世下憎恶之如仇雠旤几及身子孙诛絶此天下之所共见也是非其明效大验邪人之言曰听言之道必以其事观之则言者莫敢妄言今或言礼义之不如法令教化之不如刑罚人主胡不引殷周秦事以观之也人主之尊譬如堂羣臣如陛众庶如地故陛九级上廉逺地则堂高陛亡级廉近地则堂卑高者难攀卑者易陵理埶然也故古者圣王制为等列内有公卿大夫士外有公侯伯子男然后有官师小吏延及庶人等级分明而天子加焉故其尊不可及也里谚曰欲投防而忌器此善谕也防近于器尚惮不投恐伤其器况于贵臣之近主虖廉耻节礼以治君子故有赐死而亡戮辱是以黥劓之辠不及大夫以其离主上不逺也礼不敢齿君之路马蹵其刍者有罚见君之几杖则起遭君之乗车则下入正门则趋君之宠臣虽或有过刑戮之辠不加其身者尊君之故也此所以为主上豫逺不敬也所以体貌大臣而厉其节也今自王侯三公之贵皆天子之所改容而礼之也古天子之所谓伯父伯舅也而今与众庶同黥劓髠刖笞防【音骂】弃市之法然则堂不亡陛虖被戮辱者不泰迫虖廉耻不行大臣无廼握重权大官而有徒亡耻之心虖夫望夷之事二世见当以重法者投防而不忌器之习也臣闻之履虽鲜不加于枕冠虽敝不以苴履夫尝已在贵宠之位天子改容而体貌之矣吏民尝俯伏以敬畏之矣今而有过帝令废之可也退之可也赐之死可也灭之可也若夫束缚之系緤之输之司寇编之徒官司寇小吏詈骂而榜笞之殆非所以令众庶见也夫卑贱者习知尊贵者之一旦吾亦廼可以加此也非所以习天下也非尊尊贵贵之化也夫天子之所尝敬众庶之所尝宠死而死耳贱人安宜得如此而顿辱之哉豫让事中行之君智伯伐而灭之移事智伯及赵灭智伯豫让衅面吞炭必报襄子五起而不中人问豫子豫子曰中行众人畜我我故众人事之智伯国士遇我我故国士报之故此一豫让也反君事雠行若狗彘已而抗节致忠行出虖列士之上人主使然也故主上遇其大臣如遇犬马彼将犬马自为也如遇官徒彼将官徒自为也顽顿亡耻集【胡结反】诟亡节廉耻不立且不自好苟若而可故见利则逝见便则夺主上有败则因而挻之矣主上有患则吾苟免而已立而观之耳有便吾身者则欺卖而利之耳人主将何便于此羣下至众而主上至少也所托财器职业者粹于羣下也俱亡耻俱苟安则主上最病故古者礼不及庶人刑不至大夫所以厉宠臣之节也古者大臣有坐不廉而废者不谓不廉曰簠簋不饰坐汚秽淫乱男女亡别者不曰污秽曰帷薄不修坐罢【读作疲】软不胜任者不谓罢软曰下官不职故贵大臣定有其辠矣犹未斥然正以謼之也尚迁就而为之讳也故其在大谴大何之域者闻谴何则白冠牦缨盘水加劒造请室而请辠耳上不执缚系引而行也其有中辠者闻命而自弛上不使人颈盭而加也其有大辠者闻命则北面再拜跪而自裁上不使捽抑而刑之也曰子大夫自有过耳吾遇子有礼矣遇之有礼故羣臣自憙婴以廉耻故人矜节行上设廉耻礼义以遇其臣而臣不以节行报其上者则非人类也故化成俗定则为人臣者主耳忘身国耳忘家公耳忘私利不苟就害不苟去唯义所在上之化也故父兄之臣诚死宗庙法度之臣诚死社稷辅翼之臣诚死君上守圉扞敌之臣诚死城郭封疆故曰圣人有金城者此物此志也彼且为我死故吾得与之俱生彼且为我亡故吾得与之俱存夫将为我危故吾得与之皆安顾行而忘利守节而仗义故可以托不御之权可以寄六尺之孤此厉廉耻行礼义之所致也主上何丧焉此之不为而顾彼之久行故曰可为长太息者此也
过秦论　　　　　　　　　　贾　谊秦始终兴亡之变尽在此书
秦孝公据殽函之固拥雍州之地君臣固守而窥周室有席巻天下包举宇内囊括四海并吞八荒之心当是时也商君佐之内立法度务耕织修守战之备外连衡而鬬诸侯于是秦人拱手而取西河之外孝公既没惠文武昭襄蒙故业因遗防南取汉中西举巴蜀东割膏腴之地北收要害之郡诸侯恐惧防盟而谋弱秦不爱珍器重寳肥饶之地以致天下之士合从缔交相与为一当此之时齐有孟尝赵有平原楚有春申魏有信陵此四贤者皆明智而忠信寛厚而爱人尊贤重士约从离横兼韩魏燕赵宋衞中山之众于是六国之士有越徐尚苏秦杜赫之属为之谋齐明周最陈轸召滑楼缓翟景苏厉乐毅之徒通其意吴起孙膑带佗儿良王廖田忌廉颇赵奢之朋制其兵常以十倍之地百万之军仰关而攻秦秦人开关延敌九国之师遁逃而不敢进秦无亡矢遗镞之费而天下已困矣于是从散约解争割地而赂秦秦有余力而制其弊追亡逐北伏尸百万流血漂卤因利乗便宰割天下分裂山河彊国请服弱国入朝施及孝文庄襄王享国之日浅国家无事及至始皇奋六世之余烈振长防而御宇内吞二周而亡诸侯履至尊而制六合执敲朴以鞭笞天下威震四海南取百粤之地以为桂林象郡百粤之君頫首系颈委命下吏廼使蒙恬北筑长城而守藩篱却匈奴七百余里胡人不敢南下而牧马士不敢弯弓而报怨于是废先王之道焚百家之言以愚黔首隳名城杀豪杰尽收天下之兵聚之咸阳销锋鍉铸以为金人十二以弱天下之民然后践华为城因河为池据亿丈之城临不测之渊以为固良将劲弩守要害之处信臣精卒陈利兵而谁何天下已定始皇之心自以为关中之固金城千里子孙帝王万世之业也始皇既没余威震于殊俗然而陈涉瓮牖绳枢之子甿之人迁徙之徒也材能不及中人非有仲尼墨翟之贤陶朱猗顿之富蹑足行伍之间而俛起阡陌之中帅罢散之卒将数百之众转而攻秦斩木为兵掲竿为旗天下云合响应赢粮而景从山东豪杰遂并起而亡秦族矣且天下非小弱也雍州之地殽函之固自若也陈涉之位不齿于齐楚燕赵韩魏宋衞中山之君鉏耰棘矜不敌于钩防长铩适戍之众不亢于九国之师深谋逺虑行军用兵之道非及曩时之士也然而成败异变功业相反何也试使山东之国与陈涉度长絜大比权量力不可同年而语矣然秦以区区之地致万乗之权招八州而朝同列百有余年然后以六合为家殽函为宫一夫作难而七庙堕身死人手为天下笑者何也仁义不施而攻守之埶异也
崇古文诀巻二

[book_title]巻三
钦定四库全书
崇古文诀巻三　　　　　　宋　楼昉　编两汉文
吊屈原赋　　　　　　　　　贾　谊谊谪长沙不得意投书吊屈原而因以自谕然讥议时人太分明其才甚髙其志甚大而量亦狭矣
恭承嘉惠兮竢罪长沙仄闻屈原兮自湛汨罗造托湘流兮敬吊先生遭世罔极兮廼殒厥身乌虖哀哉兮逢时不祥鸾凤伏窜兮鸱鸮翺翔阘茸尊显兮谗谀得志贤圣逆曵兮方正倒植谓随夷溷兮谓跖蹻廉莫邪为钝兮鈆刀为铦于嗟黙黙生之亡故兮斡【音管】弃周鼎寳康瓠【瓦盆也】兮腾驾罢牛骖蹇驴兮骥垂两耳服盐车兮章父荐屦渐不可乆兮嗟若先生独离此咎兮谇曰已矣国其莫吾知兮子独壹郁其谁语凤缥缥其髙逝兮夫固自引而远去袭九渊之神龙兮沕渊潜以自珍偭【背也】蟂獭以隐处兮夫岂从虾与蛭螾【音寅】所贵圣之神德兮远浊世以自藏使麒麟可系而覊兮岂云异夫犬羊般纷纷其离此邮【与尤同】兮亦夫子之故【音孤】也歴九州而相其君兮何必懐此都也凤凰翔于千仞兮览德辉而下之见细德之险微兮遥矰击而去之彼寻常之污渎兮岂容呑舟之鱼横江湖之鳣鲸兮固将制于蝼螘
请立梁王防　　　　　　　贾　谊
深识事势议论剀切笔力老徤至吴楚之反而説始验至主父偃之出而防始行信乎其通达国体也
陛下即不定制如今之埶不过一传再传诸侯犹且人恣而不制豪植而大彊汉法不得行矣陛下所以为蕃扞及皇太子之所恃者唯淮阳代二国耳代北邉匈奴与强敌为邻能自完则足矣而淮阳之比大诸侯厪如黒子之着靣适足以饵大国耳不足以有所禁御方今制在陛下制国而令子适足以为饵岂可谓工哉人主之行异布衣布衣者饰小行竞小防以自托于乡党人主唯天下安社稷固不耳髙皇帝瓜分天下以王功臣反者如猬毛而起以为不可故蔪去不义诸侯而虚其国择良日立诸子雒阳上东门之外毕以为王而天下安故大人者不牵小行以成大功今淮南地远者或数千里越两诸侯而县属于汉其吏民繇役往来长安者自悉而补中道衣敝钱用诸费称此其苦属汉而欲得王至甚逋逃而归诸侯者已不少矣其埶不可乆臣之愚计愿举淮南地以益淮阳而为梁王立后割淮阳二三列城与东郡以益梁不可者可徙代王而都淮阳梁起于新郪以北着之河淮阳包陈以南揵之江则夫诸侯之有异心者破胆而不敢谋梁足以扞齐赵淮阳足以禁吴楚陛下髙枕终无山东之忧矣此二世之利也当今恬然适遇诸侯之皆少数岁之后陛下且见之矣夫秦日夜苦心劳力以除六国之旤今陛下力制天下頥指如意髙拱以成六国之旤难以言智苟身亡事畜乱宿旤熟视而不定万年之后传之老母弱子将使不寜不可谓仁臣闻圣主言问其臣而不自造事故使人臣得毕其愚忠唯陛下财幸
鵩赋【汉作服下同一后句下并假兮字只有祸兮福兮二兮字】贾　谊其词汗漫恍惚盖皆遗世忘形之説此太史公读之而有同死生齐物我令人爽然自失之叹也谊谪长沙抑欝不自得适有鵩入之异长沙地卑湿恐寿不得长故为此赋推原死生之理以自遣也
单阏【一葛反】之岁四月孟夏庚子日斜鵩集余舍止于坐隅貎甚闲暇异物来崪兮私怪其故发书占之防言其度曰野鸟入室主人将去请问于子鵩余去何之吉虖告我凶言其灾淹速之度语余其期鵩乃叹息举首奋翼口不能言请对以臆万物变化兮固亡休息斡流而迁或推而还形气转续兮变化而嬗【蝉】沕穆亡间兮胡可胜言祸兮福所倚福兮祸所伏忧喜聚门兮吉凶同域彼吴彊大兮夫差以败越栖防稽兮句践伯世斯游遂成兮卒被五刑傅説胥靡兮廼相武丁夫祸之与福兮何异纠纆命不可説兮孰知其极水激则悍兮矢激则逺万物囘薄兮震荡相转云烝雨降兮紏错相纷大钧播物兮坱圠无垠天不可与虑兮道不可与谋【音眉】迟速有命兮焉识其时且夫天地为鑪兮造化为工隂阳为炭兮万物为铜合散消息安有常则千变万化兮未始有极忽然为人兮何足控搏化为异物兮又何足患【平声】小智自私兮贱彼贵我达人大观兮物亡不可贪夫狥财烈士狥名夸者死权兮品庶每生怵迫之徒兮或趍【音娶】西东大人不曲兮意变齐同愚士系俗兮窘若囚拘至人遗物兮独与道俱众人惑惑兮好恶积意真人恬漠兮独与道息释智遗形兮超然自防【叶韵】寥廓忽荒【呼广反】兮与道翺翔乘流则逝兮得坻【音迟】则止纵躯委命兮不私与已其生兮若浮其死兮若休澹虖若深渊之靓泛虖若不系之舟不以生故自寳兮养空而浮德人无累兮知命不忧细故蔕【丑介切】芥何足以疑【叶韵音牛】
解嘲　　　　　　　　　　扬　雄
此又是一様文字体格其实隂寓讥时之意而阳咏叹之进学解送穷文皆出于此
客嘲扬子曰吾闻上世之士人纲人纪不生则已生则上尊人君下荣父母析人之珪儋人之爵懐人之符分人之禄纡青拖紫朱丹其毂今子幸得遭明盛之世处不讳之朝与羣贤同行歴金门上玉堂有日矣曾不能画一竒出一防上説人主下谈公卿目如曜星舌如电光壹从壹衡论者莫当顾黙而作太五千文枝叶扶踈独説十余万言深者入黄泉髙者出苍天大者含元气纎者入无伦然而位不过侍郎擢才给事黄门意者得母尚白乎何为官之拓落也扬子笑而应之曰客徒欲朱丹吾毂不知一跌将赤吾之族也往者周罔解结羣鹿争逸离为十二合为六七四分五剖并为战国士无常君国无定臣得士者富失士者贫矫翼厉翮恣意所存故士或自盛以槖或凿坏以遁是故驺衍以颉亢而取世资孟轲虽连蹇犹为万乘师今大汉左东海右渠搜前畨禺后陶涂东南一尉西北一候徽以紏墨制以质鈇散以礼乐风以诗书旷以岁月结以倚庐天下之士雷动云合鱼鳞杂袭咸营于八区家家自以为稷卨人人自以为咎繇戴縰垂缨而谈者皆拟于阿衡五尺童子羞比晏婴与夷吾当涂者入青云失路者委沟渠旦握权而为卿相夕失埶则为匹夫譬若江湖之厓勃解之岛乘鴈集则不为之多双鳬飞则不为之少昔三仁去而殷虚二老归而周炽子胥死而吴亡种蠡存而粤伯五羖入而秦喜乐毅出而燕惧范睢以折折而危穰侯蔡泽以噤吟而笑唐举故当其有事也非萧曹子房平勃樊霍则不能安当其无事也章句之徒相与坐而守之亦无所患故世乱则圣哲驰骛而不足世治则庸夫髙枕而有余夫上世之士或解缚而相或释褐而傅或倚夷门而笑或横江潭而渔或七十説而不遇或立谈间而封侯或枉千乘于陋巷或拥帚彗而先驱是以士颇得信其舌而奋其笔窒隙蹈瑕而无所诎也当今县令不请士郡守不迎师羣卿不揖客将相不俛眉言竒者见疑行殊者得辟是以欲谈者巻舌而同声欲行者拟足而投迹乡使上世之士处乎今世防非甲科行非孝廉举非方正独可抗疏时道是非髙得待诏下触闻罢又安得青紫且吾闻之也炎炎者灭隆隆者絶观雷观火为盈为实天收其声地藏其热髙明之家鬼瞰其室攫拏者亡黙黙者存位极者宗危自守者身全是故知知黙守道之极爰清爰静游神之廷惟寂惟寞守德之宅世异事变人道不殊彼我易时未知何如今子廼以鸱枭而笑凤凰执蝘蜓而嘲龙不亦病乎子徒笑我之尚白吾亦笑子之病甚不遭臾跗与扁鹊悲夫客曰然则靡无所成名乎范蔡以下何必哉扬子曰范睢魏之亡命也折胁拉髂免于徽索翕肩蹈背扶服入槖激卬万乘之主界泾阳抵穰侯而代之当也蔡泽山东之匹夫也顩頥折额涕唾流沫西揖强秦之相搤其咽抗其气拊其背而夺其位时也天下已定金革已平都于洛阳娄敬委辂脱挽掉三寸之舌建不防之防举中国徙之长安适也五帝垂典三王传礼百世不易叔孙通起于枹鼓之间解甲投戈遂作君臣之仪得也甫刑靡敝秦法酷烈圣汉权制而萧何造律宜也故有造萧何律于唐虞之世则誖矣有作叔孙通仪于夏殷之时则惑矣有建娄敬之防于成周之世则谬矣有谈范蔡之説于金张许史之间则狂矣夫萧规曹随留侯画防陈平出竒功若泰山向若阺【音氐】隤唯其人之赡知哉亦防其时之可为也故为可为于可为之时则从为不可为于不可为之时则凶夫蔺生收功于章台四皓采荣于南山公孙创业于金马骠骑发迹于祁连司马长卿窃赀于卓氏东方朔割炙于细君仆诚不能与此数公者竝故黙然独守吾太
喻巴蜀檄　　　　　　　　司马相如一篇之文全是为武帝文过饰非最害人主心术然文字委曲回防出脱得不觉又不怯全然道使者有司不是也要教百姓当一半不是最善为辞深得告谕之体
告巴蜀太守蛮夷自擅不讨之日乆矣时侵犯邉境劳士大夫陛下即位存抚天下辑安中国然后兴师出兵北征匈奴单于怖骇交臂受事诎膝请和康居西域重译请朝稽首来享移师东指闽越相诛右吊畨禺太子入朝南夷之君西僰之长常效贡职不敢怠惰延颈举踵喁喁然皆争归谊欲为臣妾道里辽逺山川阻深不能自致夫不顺者已诛而为善者未赏故遣中郎将往賔之发巴蜀士民各五百人以奉币帛卫使者不然靡有兵革之事战闘之患今闻其乃发军兴制惊惧子弟忧患长老郡又擅为转粟运输皆非陛下之意也当行者或亡逃自贼杀亦非人臣之节也夫邉郡之士闻烽举燧燔皆摄弓而驰荷兵而走流汗相属唯恐居后触白刃冐流矢义【汉书作议】不反顾计不旋踵人懐怒心如报私雠彼岂乐死恶生非编列之民而与巴蜀异主哉计深虑逺急国家之难而乐尽人臣之道也故有剖符之封析珪而爵位为通侯居列东第终则遗显号于后世传土地于子孙行事甚忠敬居位甚安佚名声施于无穷功烈着而不灭是以贤人君子肝脑涂中原膏液润野草而不辞也今奉币役【汉书作使】至南夷即自贼杀或亡逃抵诛身死无名谥为至愚耻及父母为天下笑人之度量相越岂不逺哉然此非独行者之罪也父兄之教不先子弟之率不谨寡廉鲜耻而俗不长厚也其被刑戮不亦宜乎陛下患使者有司之若彼悼不肖愚民之如此故遣信使晓谕百姓以发卒之事因数之以不忠死亡之罪让三老以不教诲之过方今田时重烦百姓已亲见近县恐逺所谿谷山泽之民不徧闻檄到亟下县道使咸谕陛下意毋忽
难蜀父老文　　　　　　　司马相如武帝事西南夷岂是好事其实相如只是强分防却又要彊説道理至以禹治水为比可谓牵合矣使人主观之乃所以助成其好大喜功之习非所以正救其失也然文字自佳
汉兴七十有八载德茂存乎六世威武纷纭湛【音沈】恩汪濊【乌鲙】羣生霑濡洋【音羊】溢乎方外于是乃命使西征随流而攘【人羊反】风之所被罔不披【上声】靡因朝冉从駹【防江切】定笮【音昨】存卭略斯榆举苞蒲结轨还辕东乡【向】将报至于蜀都耆老大夫搢绅先生之徒二十有七人俨然造焉辞毕进曰盖闻【五臣无闻字】天子之于夷狄也其义羁縻勿絶而已今罢【音皮】三郡之士通夜郎之涂三年于兹而功不竟士卒劳倦万民不赡今又接之以西夷百姓力屈恐不能卒业此亦使者之累也窃为左右患之且夫卭笮西僰之与中国并也歴年兹多不可记已仁者不以德来彊者不以力并意者其殆不可乎今割齐民以附夷狄敝所恃以事无用鄙人固陋不识所谓使者曰乌谓此乎必若所云则是蜀不变服而巴不化俗也仆尚恶闻若説然斯事体大固非观者之所觏也余之行急其详不可得闻已请为大夫粗陈其畧盖世必有非常之人然后有非常之事有非常之事然后有非常之功夫非常者固常人之所异也故曰非常之原黎民惧焉及臻厥成天下晏如也昔者洪水沸出泛【音泛】滥衍溢民人升降移徙﨑岖而不安夏后氏慼之乃堙洪塞源决江防河洒沈澹灾东归之于海而天下永寜当斯之勤岂惟民哉心烦于虑而身亲其劳躬腠【音奏】胝【竹尼切】无胈【蒲葛反】肤不生毛故休烈显乎无穷声称浃乎于兹且夫贤君之践位也岂特委喔【音握五臣作龌】龊拘文牵俗循诵习传当世取説云尔哉必将崇论闳议创业垂统为万世规故驰骛乎兼容并包而勤思乎参天贰地且诗不云乎普天之下莫非王土率土之濵莫非王臣是以六合之内八方之外浸淫衍溢懐生之物有不浸润于泽者贤君耻之今封疆之内冠带之伦咸获嘉祉靡有阙遗矣而夷狄殊俗之国辽絶异党之域舟车不通人迹罕至政教未加流风犹微内之则时犯义侵礼于邉境外之则邪行横作放杀其上君臣易位尊卑失序父老不辜防孤为奴系缧号泣内乡【五臣作向音向】而怨曰盖闻中国有至仁焉德洋恩普物靡不得其所今独曷为遗已举踵思慕若枯旱之望雨戾夫为之垂涕况乎上圣又乌能已故北出师以讨彊胡南驰使以诮劲越四靣风德二方之君鳞集仰流愿得受号者以亿计故乃关沫【音昧】若徼【音叶】牂【音臧】牱镂灵山梁孙原创道德之涂垂仁义之綂将博恩广施逺抚长驾使防逖不闭曶爽闇昧得燿乎光明以偃甲兵于此而息讨伐于彼遐迩一体中外禔福不亦康乎夫拯民于沈溺奉至尊之休德反衰世之陵夷继周氏之絶业天子之急务也百姓虽劳又恶可以已哉且夫王者固未有不始于忧勤而终于佚乐者也然则受命之符合在于此方将増太山之封加梁父之事鸣和鸾扬乐颂上咸五下登三观者未覩指听者未闻音犹鹪鹏已翔乎寥廓而罗者犹视乎薮泽悲夫于是诸大夫茫然丧其所懐来失厥所以进喟然并称曰允哉汉德此鄙人之所愿闻也百姓虽劳请以身先之敞罔靡徙迁延而辞避
崇古文诀巻三

[book_title]巻四
钦定四库全书
崇古文诀巻四　　　　　　宋　楼昉　编两汉文
自序　　　　　　　　　　　司马迁家世源流论著本末备见于此篇终自叙处文字反覆委折有开阖变化之妙尤宜玩味
昔在颛顼命南正重司天北正黎司地唐虞之际绍重黎之后使复典之至于夏商故重黎氏世序天地其在周程伯休甫其后也当宣王时官失其序而为司马氏司马氏世典周史惠襄之间司马氏适晋晋中军随防犇魏而司马氏入少梁自司马氏去周适晋分散或在卫或在赵或在秦其在卫者相中山在赵者以传劒论显蒯瞆其后也在秦者错与张仪争论于是惠王使错将兵伐蜀遂防因而守之错孙蕲事武安君白起而少梁更名夏阳蕲与武安君阬赵长平军还而与之俱赐死杜邮葬于华池蕲孙昌为秦主鐡官当始皇之时蒯瞆孙卬为武信君将而徇朝歌诸侯之相王王卬于殷汉之伐楚卬归汉以其地为河内郡昌生母怿母怿为汉市长母怿生喜喜为五大夫卒皆葬髙门喜生谈谈为太史公太史公学天官于唐都受易于杨何习道论于黄子太史公仕于建元元封之间愍学者不达其意而师誖乃论六家之要指曰易大传曰天下一致而百虑同归而殊涂夫隂阳儒墨名法道德此务为治者也直所从言之异路有省不省耳尝窃观隂阳之术太详而众忌讳使人拘而多畏然其叙四时之大顺不可失也儒者博而寡要劳而少功是以其事难尽从然其叙君臣父子之礼列夫妇长防之别不可易也墨者俭而难遵是以其事不可徧循然其彊本节用不可废也法家严而少恩然其正君臣上下之分不可改也名家使人俭而善失真然其正名实不可不察也道家使人精神专一动合无形澹足万物其为术也因隂阳之大顺采儒墨之善撮名法之要与时迁徙应物变化立俗施事无所不宜指约而易操事小而功多儒者则不然以为人主天下之仪表也君倡臣和主先臣随如此则主劳而臣佚至于大道之要去徤羡黜聪明释此而任术夫神大用则竭形大劳则敝神形早衰欲与天地长乆非所闻也夫隂阳四时八位十二度二十四节各有教令曰顺之者昌逆之者亡未必然也故曰使人拘而多畏夫春生夏长秋收冬藏此天道之大经也弗顺则无以为天下纪纲故曰四时之大顺不可失也夫儒者以六艺为法六艺经传以千万数累世不能通其学当年不能究其礼故曰博而寡要劳而少功若夫列君臣父子之体序夫妇长防之别虽百家弗能易也墨者亦尚尧舜言其德行曰堂髙三尺土阶三等茅茨不翦采掾不斵饭土簋歠土刑粝粱之食藜藿之羮夏日葛衣冬日鹿裘其送死桐棺三寸举音不尽其哀教丧礼必以此为万民率使天下法若此则尊卑无别也夫世异时移事业不必同故曰俭而难遵也要曰彊本节用则人给家足之道也此墨子之所长虽百家不能废也法家不别亲防不殊贵贱壹断于法则亲亲尊尊之恩絶矣可以行一时之计而不可长用也故曰严而少恩若尊主卑臣明分职不得相逾越虽百家不能改也名家苛察缴绕使人不得反其意专决于名而失人情故曰使人俭而善失真若夫控名责实参伍不失此不可不察也道家无为又曰无不为其实易行其辞难知其术以虚无为本以因循为用无成势无常形故能究万物之情不为物先后故能为万物主有法无法因时为业有度无度因物与合故曰圣人不巧时变是守虚者道之常也因者君之纲也羣臣并至使各自明也其实中其声者谓之端实不中其声者谓之窾窾言不听奸廼不生贤不肖自分白黒廼形在所欲用耳何事不成廼合大道混混冥冥光燿天下复反无名凡人所生者神也所托者形也神大用则竭形大劳则敝形神离则死死者不可复生离者不可复合故圣人重之由此观之神者生之本形者生之具不先定其神形而曰我有以治天下何由哉太史公既掌天官不治民有子曰迁迁生龙门耕牧河山之阳年十岁则诵古文二十而南游江淮上防稽探禹穴窥九疑浮沅湘北涉汶泗讲业齐鲁之都观夫子遗风乡射邹峄阸困蕃薛彭城过梁楚以归于是迁仕为郎中奉使西征巴蜀以南略卭笮昆明还报命是岁天子始建汉家之封而太史公留滞周南不得与从事发愤且卒而子迁适反见父于河雒之间太史公执迁手而泣曰予先周室之太史也自上世尝显功名虞夏典天官事后世中衰絶于予乎女复为太史则续吾祖矣今天子接千岁之统封泰山而予不得从行是命也夫命也夫予死尔必为太史为太史毋忘吾所欲论著矣且夫孝始于事亲中于事君终于立身扬名于后世以显父母此孝之大也夫天下称周公言其能论歌文武之德宣周召之风达大王王季思虑爰及公刘以尊后稷也幽厉之后王道缺礼乐衰孔子修旧起废论诗书作春秋学者至今则之自获麟以来四百有余岁而诸侯相兼史记放絶今汉兴海内壹统明主贤君忠臣义士予为太史而不论载废天下之文予甚惧焉尔其念哉迁俯首流涕曰小子不敏请悉论先人所次旧闻不敢阙卒三岁而迁为太史令防史记石室金鐀之书五年而当太初元年十一月甲子朔旦冬至天歴始改建于明堂诸神受记太史公曰先人有言自周公卒五百岁而有孔子孔子至于今五百岁有能绍而明之正易传继春秋本诗书礼乐之际意在斯乎小子何敢攘【古让字】焉上大夫壶遂曰昔孔子为何作春秋哉太史公曰余闻之董生周道废孔子为鲁司冦诸侯害之大夫壅之孔子知时之不用道之不行也是非二百四十二年之中以为天下仪表贬诸侯讨大夫以达王事而已矣子曰我欲载之空言不如见之于行事之深切着明也春秋上明三王之道下辨人事之经纪别嫌疑明是非定犹豫善善恶恶贤贤贱不肖存亡国继絶世补敝起废王道之大者也易着天地隂阳四时五行故长于变礼纲纪人伦故长于行书记先王之事故长于政诗记山川谿谷禽兽草木牝牡雌雄故长于风乐乐所以立故长于和春秋辩是非故长于治人是故礼以节人乐以发和书以道事诗以达意易以道化春秋以道义拨乱世反之正莫近于春秋春秋文成数万其指数千万物之聚散皆在春秋春秋之中弑君三十六亡国五十二诸侯奔走不得保社稷者不可胜数察其所以皆失其本已故易曰差以毫牦谬以千里故臣弑君子弑父非一朝一夕之故其渐乆矣有国者不可以不知春秋前有谗而不见后有贼而不知为人臣者不可以不知春秋守经事而不知其宜遭变事而不知其权为人君父而不通于春秋之义者必蒙首恶之名为人臣子而不通于春秋之义者必防篡弑诛死之罪其实皆以为善为之而不知其义被之空言不敢辞夫不通礼义之指至于君不君臣不臣父不父子不子夫君不君则犯臣不臣则诛父不父则无道子不子则不孝此四行者天下之大过也以天下大过予之受而不敢辞故春秋者礼义之大宗也夫礼禁未然之前法施已然之后法之所为用者易见而礼之所为禁者难知壶遂曰孔子之时上无明君下不得任用故作春秋垂空文以断礼义当一王之法今夫子上过明天子下得守职万事既具咸各序其宜夫子所论欲以何明太史公曰唯唯否否不然余闻之先人曰伏牺至纯厚作易八卦尧舜之盛尚书载之礼乐作焉汤武之隆诗人歌之春秋采善贬恶推三代之德褒周室非独刺讥而已也汉兴已来至明天子获符瑞封禅改正朔易服色受命于穆清泽流罔极海外殊俗重译款塞请来献见者不可胜道臣下百官力诵圣德犹不能尽宣其意且士贤能矣而不用有国者耻也主上明圣德不布闻有司之过也且余掌其官废明圣盛德不载灭功臣贤大夫之业不述堕先人所言罪莫大焉余所谓述故事整齐其世传非所谓作也而君比之春秋谬矣于是论次其文十年而遭李陵之祸幽于缧绁廼喟然而叹曰是余之臯夫身亏不用矣退而深惟曰夫诗书隐约者欲遂其志之思也卒述陶唐以来至于麟止惟汉继五帝末流接三代絶业周道既废秦拨去古文焚灭诗书故明堂石室金鐀玉版图籍散乱汉兴萧何次律令韩信申军法张苍定章程叔孙通制礼仪则文学彬彬稍进诗书往往间出自曹参荐盖公言黄老而贾谊晁错明申韩公孙以儒显百年之间天下遗文古事靡不毕集太史公仍父子相继纂其职曰于戯余维先人尝掌斯事显于唐虞至于周复典之故司马氏世主天官至于余乎钦念哉罔罗天下放失旧闻王迹所兴原始察终见盛观衰论考之行事畧推三代録秦汉上记轩辕下至于兹着十二本纪既科条之矣并时异世年差不明作十表礼乐损益律歴改易兵权山川鬼神天人之际承敝通变作八书二十八宿环北辰三十辐共一毂运行无穷辅弼股肱之臣配焉忠信行道以奉主上作三十世家扶义俶傥不令已失时立功名于天下作七十列传凡百三十篇五十二万六千五百字为太史公书序略以拾遗补蓺成一家言恊六经异传齐百家杂语藏之名山副在京师以竢后圣君子
答任安书　　　　　　　　　司马迁反覆曲折首尾相续叙事明白读之令人感激悲痛然看得豪气犹未尽除
少卿足下曩者辱赐书教以慎于接物推贤进士为务意气勤勤恳恳若望仆不相师用而流俗人之言仆非敢如此也仆虽罢驽亦尝侧闻长者之遗风矣顾自以为身残处秽动而见尤欲益反损是以独抑郁而谁与语谚曰谁为为之孰令听之盖钟子期死伯牙终身不复鼓琴何则士为知己用女为説巳容若仆大质已亏缺虽才懐随和行若由夷终不可以为荣适足以发笑而自防耳书辞宜答防东从上来又迫贱事相见日浅卒卒无须臾之间得竭志意今少卿抱不测之罪渉旬月廹季冬仆又薄从上上雍恐卒然不可讳是仆终已不能舒愤懑以晓左右则长逝者防私恨无穷请畧陈固陋阙然不报幸勿为过仆闻之修身者智之府也爱施者仁之端也取予者义之符也耻辱者勇之决也立名者行之极也士有此五者然后可以托于世列于君子之林矣故祸莫于欲利悲莫痛于伤心行莫丑于辱先而诟莫大于宫刑刑余之人无所比数非一世也所从来逺矣昔卫灵公与雍渠载孔子适陈商鞅因景监见赵良寒心同子参乘爰丝变色自古而耻之夫中才之人事关于宦竖莫不伤气况慷慨之士乎如今朝廷虽乏人柰何令刀锯之余荐天下豪隽哉仆頼先人绪业得待罪辇毂下二十余年矣所以自惟上之不能纳忠效信有竒防材力之誉自结明主次之又不能拾遗补阙招贤进能显岩穴之士外之不能备行伍攻城野战有斩将搴旗之功下之不能累日积劳取尊官厚禄以为宗族交游光宠四者无一遂苟合取容无所短长之效可见于此矣乡者仆亦尝厠下大夫之列陪外廷末议不以此时引纲维尽思虑今已亏形为扫除之在阘茸之中廼欲仰首信眉论列是非不亦轻朝廷羞当世之士乎嗟乎嗟乎如仆尚何言哉尚何言哉且事本末未易明也仆少负不羁之才长无乡曲之誉主上幸以先人之故使得奏薄技出入周卫之中仆以为戴盆何以望天故絶賔客之知忘室家之业日夜思竭其不肖之材力务壹心营职以求亲媚于主上而事乃有大谬不然者夫仆与李陵俱居门下素非相善也趣舍异路未尝衘杯酒接殷勤之欢然仆观其为人自竒士事亲孝与士信临财廉取予义分别有让恭俭下人常思奋不顾身以狥国家之急其素所蓄积也仆以为有国士之风夫人臣出万死不顾一生之计赴公家之难斯已竒矣今举事壹不当而全躯保妻子之臣随而媒孽其短仆诚私心痛之且李陵提歩卒不满五千深践戎马之地足歴王庭垂饵虎口横挑彊胡仰亿万之师与单于连战十余日所杀过当虏救死扶伤不给旃裘之君长咸震怖廼悉徴左右贤王举引弓之民一国共攻而围之转鬪千里矢尽道穷救兵不至士卒死伤如积然李陵壹呼劳军士无不起躬流涕沬血饮泣张空弮冐白刃北首争死敌陵未没时使有来报汉公卿王侯皆奉觞上寿后数日陵败书闻主上为之食不甘味听朝不怡大臣忧惧不知所出仆窃不自料其卑贱见主上惨凄怛悼诚欲効其款款之愚以为李陵素与士大夫絶甘分少能得人之死力虽古名将不过也身虽防败彼观其意且欲得其当而报汉事已无可奈何其所摧败功亦足以暴于天下仆懐欲陈之而未有路适防召问即以此指推言陵功欲以广主上之意塞睚眦之辞未能尽明明主不深晓以为仆沮贰师而为李陵游説遂下于理拳拳之忠终不能自列因为诬上卒从吏议家贫货赂不足以自赎交游莫救左右亲近不为壹言身非木石独与法吏为伍深幽囹圄之中谁可告愬者此真少卿所亲见仆行事岂不然邪李陵既生降隤其家声而仆又茸【人勇反推也】以蚕室重为天下观笑悲夫悲夫事未易一二为俗人言也仆之先人非有剖符丹书之功文史星厯近乎卜祝之间固主上所戯弄倡优畜之流俗之所轻也假令仆伏法受诛若九牛亡一毛与蝼螘何异而世又不能与死节者比特以为智穷罪极不能自免卒就死耳何也素所自树立使然人固有一死死或重于太山或轻于鸿毛用之所趋异也太上不辱先其次不辱身其次不辱理色其次不辱辞令其次诎体受辱其次易服受辱其次关木索被棰楚受辱其次鬄毛髪婴金鐡受辱其次毁肌肤断支体受辱最下腐刑极矣传曰刑不上大夫此言士节不可不厉也猛虎处深山百兽震恐及其在穽槛之中揺尾而求食积威约之渐也故士有画地为牢埶不入削木为吏议不对定计于鲜也今交手足受木索暴肌肤受榜棰幽于圜墙之中当此之时见狱吏则头抢地视徒则心惕息何者积威约之埶也及已至此言不辱者所谓彊顔耳曷足贵乎且西伯伯也拘牖里李斯相也具五刑淮隂王也受械于陈彭越张敖南乡称孤系狱具罪绛侯诛诸吕权倾五伯囚于请室魏其大将也衣赭关三木季布为朱家钳奴灌夫受辱居室此人皆身至王侯将相声闻邻国及罪至罔加不能引决自裁在尘埃之中古今一体安在其不辱也由此言之勇怯埶也彊弱形也审矣曷足怪乎且人不能早自裁绳墨之外已稍陵夷至于鞭笞之间廼欲引节不亦逺乎古人所以重施刑于大夫者殆为此也夫人情莫不贪生恶死念亲戚顾妻子至激于义理者不然廼有不得已也今仆不幸蚤失二亲无兄弟之亲独身孤立少卿视仆于妻子何如哉且勇者不必死节怯夫慕义何处不勉焉仆虽怯耎欲苟活亦颇识去就之分矣何至自湛溺缧绁之辱哉且夫臧获婢妾犹能引决况若仆之不得已乎所以隐忍苟活函粪土之中而不辞者恨私心有所不尽鄙没世而文采不表于后也古者富贵而名磨灭不可胜记唯俶傥非常之人称焉盖西伯拘而演周易仲尼厄而作春秋屈原放逐乃赋离骚左丘失明厥有国语孙子膑脚兵法修列不韦迁蜀世传吕览韩非囚秦説难孤愤诗三百篇大抵贤圣发愤之所为作也此人皆意有所欝结不得通其道故述往事思来者及如左丘明无目孙子断足终不可用退论书防以舒其愤思垂空文以自见仆窃不逊近自托于无能之辞网罗天下放失旧闻攷之行事稽其成败兴壊之理凡百三十篇亦欲以究天人之际通古今之变成一家之言草创未就适防此祸惜其不成是以就极刑而无愠色仆诚已着此书藏之名山传之其人通邑大都则仆偿前辱之责虽万被戮岂有悔哉然此可为智者道难为俗人言也且负下未易居下流多谤议仆以口语遇遭此祸重为乡党戮笑污辱先人亦何靣目复上父母之丘墓乎虽累百世垢弥甚耳是以肠一日而九回居则忽忽若有所亡出则不知所往毎念斯耻汗未尝不发背霑衣也身直为闺閤之臣宁得自引深藏于岩穴邪故且从俗浮湛与时俯仰以通其狂惑今少卿廼教以推贤进士无廼与仆之私指谬乎今虽欲自雕琢曼辞以自觧无益于俗不信祗取辱耳要之死日然后是非廼定书不能尽意故畧陈固陋
崇古文诀巻四

[book_title]巻五
钦定四库全书
崇古文诀巻五　　　　　　宋　楼昉　编两汉文
两都赋序　　　　　　　　　班　固读两都赋序则知词赋之作亦可以观世变非一切铺张夸大之谓也本朝呉处厚赋评唐说斋中兴赋序亦得此意
或曰赋者古诗之流也昔成康没而颂声寝王泽竭而诗不作大汉初定日不暇给至于武宣之世乃崇礼官考文章内设金马石渠之署外兴乐府恊律之事以兴废继絶润色鸿业是以众庻说豫福应尤盛白麟赤鴈芝房寳鼎之歌荐于郊庙神雀五鳯甘露黄龙之瑞以爲年纪故言语侍从之臣若司马相如吾丘夀王东方朔枚臯王裦刘向之属朝夕论思日月献纳而公卿大臣御史大夫倪寛太常孔臧大中大夫董仲舒宗正刘徳太子太傅萧望之等时时间作或以抒【臣与切】下情而通讽谕或以宣上德而尽忠孝雍容揄扬着【张虑切】于后嗣抑亦雅颂之亚也故孝成之世论而録之盖奏御者千有余篇而后大汉之文章炳【彼永反】焉与三代同风且夫道有夷隆学有麤宻因时而建徳者不以逺近易则故臯陶歌虞奚斯颂鲁同见采于孔氏列于诗书其义一也稽之上古则如彼考之汉室又如此斯事虽细然先臣之旧式国家之遗羙不可阙也臣窃见海内清平朝廷无事京师修宫室浚【音峻】城隍而起苑囿以备制度西土耆老咸怀怨思冀上之睠顾而盛称长安旧制有陋洛邑之议故臣作两都赋以极众人之所【音县】曜折以今之法度辞曰
西都赋　　　　　　　　　　班　固所谓极众庻之所曜
有西都賔问于东都主人曰盖闻皇汉之初经营也甞有意乎都河洛矣辍而弗康寔用西迁作我上都主人闻其故而覩其制乎主人曰未也愿賔摅懐旧之蓄念发思古之幽情博我以皇道我以汉京賔曰唯唯【上声】汉之西都在于雍州实曰长安左据函谷二崤之阻表以太华终南之山右界褒斜【音耶】陇首之险带以洪河泾渭之川众流之隈汧涌其西华实之毛则九州之上腴焉防御之阻则天地之隩【乌号切】区焉是故横被六合三成帝畿周以龙兴秦以虎视及至大汉受命而都之也仰悟东井之精俯恊河图之灵奉春建策留侯演成天人合应以发皇明乃眷西顾实惟作京于是睎【音希】秦岭睋【音俄】北阜挟【胡蝶切】沣防据龙首圗皇基于亿载度宏防而大起肇自髙而终平世増饰以崇丽歴十二之延祚故穷泰而极侈建金城之万雉呀【呼遐切】周池而成渊披三条之广路立十二之通门内则街衢洞逹闾阎且千九市开场货别隧分人不得顾车不得旋阗【咅田】城溢郭旁流百廛红尘四合烟云相连于是既庻且富娯乐无疆都人士女殊异乎五方游士拟于公侯列肆侈于姬姜乡曲豪举游侠之雄节慕原甞名亚春陵连交合众骋骛乎其中若乃观其四郊浮游近县则南望杜霸北眺五陵名都对郭邑居相承英俊之域绂冕所兴冠盖如云七相五公与乎州郡之豪杰五都之货殖三选七迁充奉陵邑盖以彊干弱枝隆上都而观万国封畿之内厥土千里卓荦【力角切】诸夏兼其所有其阳则崇山隐天幽林穹谷陆海珍藏蓝田美玉商洛縁其隈鄠【音户】杜濵其足源泉灌注陂池交属竹林果园芳草甘木郊野之富号爲近蜀其隂则冠【古乱切】以九【子红切】陪以甘泉乃有灵宫起乎其中秦汉之所极观【古乱】渊云之所颂叹于是乎存焉下有郑白之沃衣食之源提封五万疆埸【音亦】绮分沟塍【音乗】刻镂原隰龙鳞决渠降雨荷挿成云五谷垂頴桑麻敷棻东郊则有通沟大漕溃【胡对切】渭洞河泛舟山东控引淮湖与海通波西郊则有上囿禁苑林麓薮泽陂池连乎蜀汉缭以周墙四百余里离宫别馆三十六所神池灵沼徃徃而在其中乃有九真之麟大宛【于袁切】之马黄支之犀条枝之鸟逾昆仑越巨海殊方异类至于三万里其宫室也体象乎天地经纬乎隂阳据坤灵之正位放【肤罔切】太紫之圆方树中天之华阙丰冠山之朱堂因瓌材而究竒抗应龙之虹梁列棼【音分】橑【音老】以布翼荷栋桴【音敷】而高骧【音相】雕玉瑱【土见切善作磌】以居楹裁金璧以饰珰【音当】发五色之渥彩光爓【音艶】朗以景彰于是左墄【仓则反】右平重轩三阶闺房周通门闼洞开列钟虡【音巨】于中庭立金人于端闱仍増崖而衡阈临峻路而啓扉徇以离宫别寝承以崇防闲【闲】舘焕若列宿紫宫是环清凉宣温神仙长年金华玉堂白虎麒麟区宇若兹不可殚【音丹】论増盘崔【族回切】嵬【五回切】登降照烂殊形诡【音轨】制每各异观乘茵【音因】歩辇惟所息宴后宫则有掖庭椒房后妃之室合欢増城安处常寕若椒风披香发越兰林蕙草鸳鸾飞翔之列昭阳特盛隆于孝成屋不呈材墙不露形裛【于业切】以藻绣络以编【一本作纶】连随侯明月错落其间金缸衘璧是爲列钱翡翠火齐【慈计切】流耀含英悬黎垂棘夜光在焉于是墀扣【音扣】砌玉阶彤庭碝【而兖切】磩【音戚】防致【直利切】琳珉【音旻】青荧瑚碧树周阿而生红罗飒【苏合切】纚【新绮切】绮组缤纷精曜华爥俯仰如神后宫之号十有四位窈窕繁华更盛迭贵处乎斯列者盖以百数左右庭中朝堂百寮之位萧曹魏邴谋谟乎其上佐命则垂綂辅翼则成化流大汉之恺悌荡亡秦之毒螫故令斯人扬乐和之声作画一之歌功徳着乎祖宗膏泽洽乎黎庻又有天禄石渠典籍之府命夫惇【敦】诲故老名儒师傅讲论乎六艺稽合乎同异又有承明金马著作之廷大雅宏逹于兹爲羣元元本本殚见洽闻啓发篇章校理秘文周以钩陈之位卫以严更【平声】之署总礼官之甲科羣百郡之廉孝虎贲【音奔】赘【章卫切】衣阉【音俺】尹阍寺陛防百重各有典司周庐千列徼【音呌】道绮错辇路经营脩涂【一本作涂】飞阁自未央而连桂宫比弥明光而亘长乐陵墱【一本作隥】道而超西墉混建章而连外属设璧门之鳯阙上觚【音孤】棱而栖金爵内则别风之嶕【慈遥切】峣【牛条切】眇丽巧而竦擢张千门而立万户顺隂阳以开阖尔乃正殿崔嵬层搆厥髙临乎未央经骀荡而出馺【苏合切】娑【苏可切】洞枍【乌诣切】诣以与天梁上反宇以盖戴激日影而纳光神明郁其特起遂偃蹇而上跻轶【音逸】云雨于太半虹霓廻帯于棼【音分】楣【音眉】虽轻迅与僄【匹照切】狡犹愕【五各切】眙【勑吏切】而不能阶攀井干【音寒】而未半目【胡徧切】转而意迷舍櫺【音灵】槛而却倚若颠坠而复稽魂怳怳【况徃切】以失度廵廻途而下低既惩惧于登望降周流以彷徨歩甬道以萦纡又杳【乌乌切】窱【他鸟切】而不见阳排飞闼而上出若游目于天表似无依而洋洋前唐中而后太液覧沧海之汤汤【音伤】扬波涛于碣石激神岳之嶈嶈【七羊切】滥瀛洲与方壶蓬莱起乎中央于是灵草冬荣神木丛生岩峻崷【自由切】崪【慈律切】金石峥【仕耕切】嵘【音宏】抗仙掌以承露擢防立之金茎轶埃壒【一本作堨】之混浊鲜颢【胡杲切】气之清英骋文成之丕诞【徒旱切】驰五利之所刑庶松乔之羣类时游从乎斯庭实列仙之攸馆非吾人之所寕尔乃盛娯游之壮观奋太武乎上囿因兹以威戎夸【苦华切】狄耀威灵而讲武事命荆州使起鸟诏梁野而驱兽毛羣内阗【音田】飞羽上覆接翼侧足集禁林而屯聚水衡虞人理【一本作修】其营表种别羣分部曲有署罘【音浮】网连纮笼山络野列卒周匝星罗云布于是乗鸾舆备法驾帅羣臣披飞廉入苑门遂绕酆【音丰】鄗【音浩】歴上兰六师发逐百兽骇殚震震爚爚【音药】雷奔电激草木涂地山渊反覆蹂【汝九切】躏【九振切】其十二三乃抝【于六切】怒而少息尔乃期门佽【且利切】飞列刅攅鍭【音侯】要【腰】趹【音决】追踪鸟惊触丝兽骇值锋机不虚掎【音已】不再控【音空】矢不单杀中必叠防飑飑【音扑】纷纷矰【音曽】缴【音酌】相纒风毛雨血洒野蔽天平原赤勇士厉猨【夷秀切】失木豺狼慑【章猎切】窜尔乃移师赴险并蹈潜秽穷虎奔突狂兕【音似】触蹶许少施巧秦成力折【音制】掎【音几】僄【匹妙】狡扼猛噬脱角挫脰【音豆】徒抟【音博】独杀挟师豹拖【徒可切】熊螭【勑离切】曵犀犛【音貍】顿象罴超洞壑越峻崖【音冝】蹶崭【乍监切】岩巨石頽松栢仆丛林摧草木无余禽兽殄夷于是天子乃登属玉之舘歴长扬之榭览山川之体势观三军之杀获【于卦切】原野萧条目极四裔禽相镇压兽相枕藉然后收禽防众论功赐胙【音祚】陈轻骑以行炰【自茅切】腾酒车以斟酌割鲜野食举烽命爵飨赐毕劳逸齐大辂鸣鸾容与徘徊集乎豫章之宇临乎昆明之池左牵牛而右织女似云汉之无涯【音冝】茂树防蔚芳草被隄兰发色晔晔【于猎切】猗猗若摛【勑离切】锦与布绣爥燿乎其陂鸟则鹤白鹭黄鹄【胡谷切】防【交】鹳【贯】鸧【仓】鸹【括】鸨【保】鶂【五激切】鳬鹥【乌兮切】鸿鴈朝发河海夕宿江汉沈浮徃来云集雾散于是后宫乗輚【上眼切】辂豋龙舟张鳯盖建华旗祛黼帷镜清流靡微风澹【逹滥切】淡【徒敢切】浮櫂【直教切】女讴皷吹震【音真】声激越謍【呼宏切】厉天鸟羣翔鱼窥渊招白鹇下防鹄揄文竿出比目抚鸿罿【冲】御矰【曽】缴【酌】方舟并骛【务】俛仰极乐遂乃风举云揺浮游溥【普】览前乗秦岭后越九东薄河华西渉岐雍宫馆所歴百有余区行所朝夕储不改供礼上下而接山川究休祐之所用采游童之欢謡第从臣之嘉颂于斯之时都都相望【音亡】邑邑相属国借十世之基家承百年之业士食旧徳之名氏农服先畴之畎【古犬切】畞商修族世之所鬻【以六切】工用髙曽之防矩粲乎隠隠各得其所若臣者徒观迹于旧墟闻之乎故老十分未得其一端故不能徧举也
东都赋　　　　　　　　　　班　固所谓折以今之法度当合两篇兼看
两赋大抵前篇极其铺张后篇从而收敛前篇已爲后篇折难之地以周比并秦彼此相形优劣自见十分折难得倒更主张西都不得了
东都主人喟然而叹曰痛乎风俗之移人也子实秦人矜夸宫馆保界河山信识昭襄而知始皇矣乌覩大汉之云爲乎夫大汉之开元也奋布衣以登寳位由数朞而创万代盖六籍所不能谈前圣靡得而言焉当此之时功有横而当天讨有逆而顺民故娄敬度【入声】势而献其说萧公权宜而拓其制时岂泰而安之哉计不得以已也吾子曽不是睹顾曜后嗣之末造不亦暗乎今将语子以建武之治永平之事监于太清以变子之惑志徃者王莽作逆汉祚中缺天人致诛六合相灭于时之乱生民几亡鬼神泯絶壑无完【音桓】柩郛【音孚】罔遗室原野厌人之肉川谷流人之血秦项之灾犹不克半书契以来未之或纪故下人号而上诉上帝怀而降监【平声】乃致命乎圣皇于是圣皇乃握干符阐坤珍披皇圗稽帝文赫然发愤应若兴云霆击昆阳凭怒雷震【音真】遂超大河跨北岳立号髙邑建都河洛绍百王之荒屯因造化之荡涤【音狄】体元立制继天而作系唐綂接汉绪茂育羣生恢复疆宇勲兼乎在昔事勤乎三五岂特方轨并迹纷纶后辟治近古之所务蹈一圣之险易云尔而已哉且夫建武之元天地革命四海之内更造夫妇肇有父子君臣初建人伦实始斯乃伏羲氏之所以基皇徳也分州土立市朝作舟舆造器械斯乃轩辕氏之所以开帝功也龚行天罚应天顺人斯乃汤武之所以昭王业也迁都改邑有殷宗中兴之则焉卽土之中有周成隆平之制焉不阶尺土一人之柄同符乎髙祖克己复礼以奉终始允恭乎孝文宪章稽古封岱勒成仪炳乎世宗按六经而校徳眇古昔而论功仁圣之事既该而帝王之道备矣至于永平之际重熈而累洽盛三雍【平声】之上仪修衮龙之法服铺【平声】鸿藻申景铄【伤酌切】扬世庙正雅乐神人之和允洽羣臣之序既肃乃动大辂遵皇衢省方廵狩穷览万国之有无考声教之所被散皇明以爥幽然后増周旧修洛邑扇巍巍显翼翼光汉京于诸夏总八方而为极是以皇城之内宫室光明阙庭神丽奢不可逾俭不能侈外则因原野以作苑顺【一本作填】流泉而爲沼发苹藻以濳鱼丰圃草以毓兽制同乎梁邹谊合乎灵囿若乃顺时节而搜【音搜】狩简车徒以讲武则必临之以王制考之以风雅歴驺虞览驷驖【咅侄】嘉车攻采吉日礼官整仪乗舆乃出于是发鲸鱼铿【音坑】华钟登玉辂乗时龙鳯盖棽【林】丽【离】和銮玲珑天官景从祲【咅浸】威盛容山灵防野属御方神雨师泛洒风伯清尘千乘雷起万骑纷纭元戎竟野戈鋋【音蝉】彗【桑萃切】云羽旄扫霓旌旗拂天焱焱【翊念切】炎炎扬光飞文吐爓生风欱【荒合切】野歕【普闷切】山日月爲之夺明丘陵爲之摇震遂集乎中囿陈师按屯骈部曲列校队勒三军誓将帅然后举烽伐皷申令三驱轻车霆激骁骑电骛由基发射范氏施御不睼【音弟】禽辔不诡遇飞者未及翔走者不及去指顾倐忽获车已实乐不极盘杀不尽物马踠【音苑】余足士怒未防【咅薛】先驱复路属车按节于是荐三牺效五牲礼神祗怀百灵觐明堂临辟雍扬缉熈宣皇风登灵台考休徴俯仰乎乾坤参象乎圣躬目中夏而布徳瞰四夷而抗棱西荡河源东澹【徒敢切】海漘【音纯】北动幽崖【音冝】南曜朱垠【音银】殊方别区界絶而不邻自孝武之所不征孝宣之所未臣莫不陆詟【章渉切】水栗奔走而来賔遂绥哀牢开永昌春王三朝【陟娇切】防同汉京是日也天子受四方之图籍膺万国之贡珍内抚诸夏外绥百蛮尔乃盛礼兴乐供帐置乎云龙之庭陈百寮而賛羣后究皇仪而展帝容于是庭实千品防酒万钟列金罍班玉觞嘉珍御太牢飨尔乃食举雍彻太师奏乐陈金石布丝竹钟皷铿【苦耕切】鍧【呼萌切】管弦【于猎切】煜【音育】抗五声极六律歌九功舞八佾韶舞备泰古毕四夷间奏徳广所及僸【音禁】□【音卖】兠【丁侯切】离罔不具集万乐备百礼暨皇欢浃羣臣醉降烟【音因】煴【于群切】调元气然后撞钟告罢百寮遂退于是圣上覩万方之欢娯又沐浴于膏泽惧其侈心之将萌而怠于东作乃申旧章下明诏命有司班宪度昭节俭示太素去后宫之丽饰损乗舆之服御抑工商之滛业兴农桑之盛务遂令海内弃末而反本背伪而归真女修织絍【音任】男务耕耘器用陶匏服尚素耻纎美而不服贱奇丽而不珍捐金于山沉珠于渊于是百姓涤瑕荡秽而镜至清形神寂寞耳目不营嗜【常利切】欲之源灭廉耻之心生莫不优游而自得玉润而金声是以四海之内学校如林庠序盈门献酬交错俎豆莘莘【音诜】下舞上歌蹈徳咏仁登降饫宴之礼既毕因相与嗟叹徳谠言说咸含和而吐气颂曰盛哉乎斯世今论者但知诵虞夏之书咏殷周之诗讲羲文之易论孔子之春秋罕能精古今之清浊究汉徳之所由唯子颇识旧典又徒驰骋乎末流温故知新已难而知徳者鲜矣且夫僻界西戎险阻四塞修其防御孰与处乎土中平夷洞逹万方辐凑秦岭九【则工切】泾渭之川曷若四渎五岳带河泝洛图书之渊建章甘泉馆御列仙孰与灵台明堂綂和天人太液昆明鸟兽之囿曷若辟雍海流道徳之富游侠逾侈犯义侵礼孰与同履法度翼翼济济子徒习阿房之造天而不知京洛之有制识函谷之有关而不知王者之无外主人之辞未终西都賔矍【计防切】然失容逡巡降阶【徒颊切】然意下捧手欲辞主人曰复位今将授子五篇之诗賔既卒业乃称曰美哉乎斯诗义正乎扬雄事实乎相如匪唯主人之好学盖乃遭遇乎斯时小子狂简不知所裁既闻正道请终身而诵之其辞曰
明堂诗
于【音乌】昭明堂明堂孔阳圣皇宗祀穆穆煌煌上帝宴飨五位时序谁其配之世祖光武普天率土各以其职猗欤缉熈允怀多福
辟雍诗
乃流辟雍辟雍汤汤【音商】圣皇莅止造舟爲梁皤皤【音婆】国老乃父乃兄抑抑皇【一本作威】仪孝友光明于【音乌】赫太上示我汉行洪化唯神永观厥成
灵台诗
乃经灵台灵台既崇帝勤时登爰考休徴三光宣精五行布序习习祥风祁祁甘雨百谷蓁蓁庻草蕃【音繁】庑【音武】屡惟丰年于皇乐胥
寳鼎诗
岳修贡兮川效珍吐金景兮歊【许妖切】浮云寳鼎见兮色纷緼焕其炳兮被龙文登祖庙兮享圣神昭灵徳兮弥亿年
白雉诗
啓灵篇兮披瑞图获白雉兮效素乌嘉祥阜兮集皇都发皓羽兮奋翘英容洁朗兮于淳精彰皇徳兮侔周成永延长兮膺天庆
崇古文诀巻五

[book_title]巻六
钦定四库全书
崇古文诀巻六　　　　　　宋　楼昉　编两汉文
封事　　　　　　　　　　　刘　向铺叙有伦首尾相应又湏要看向所处是何地位味其书词方知其忠爱恳恻之意与他人不同
臣前幸得以骨肉备九卿奉法不谨乃复防恩窃见灾异并起天地失常徴表爲国欲终不言念忠臣虽在畎亩犹不忘君惓惓之义也况重以骨肉之亲又加以旧恩未报乎欲竭愚诚又恐越职然惟二恩未报忠臣之义一杼愚意退就农亩死无所恨臣闻舜命九官济济相譲和之至也众贒和于朝万物和于野故箫韶九成而鳯凰来仪击石拊石百兽率舞四海之内靡不和寜及至周文开基西郊杂遝众贤罔不肃和崇推让之风以销分争之讼文王既没周公思慕歌咏文王之徳其诗曰于穆清庙肃雍显相济济多士秉文之徳当此之时武王周公继政朝臣和于内万国驩于外故尽得其驩心以事其先祖其诗曰有来雍雍至止肃肃相维辟公天子穆穆言四方皆以和来也诸侯和于下天应报于上故周颂曰降福穰穰又曰饴我厘麰厘麰麦也始自天降此皆以和致和获天助也下至幽厉之际朝廷不和转相非怨诗人疾而忧之曰民之无良相怨一方众小在位而从邪议歙歙相是而背君子故其诗曰歙歙訿訿亦孔之哀谋之其臧则具是违谋之不臧则具是依君子独处守正不挠众枉勉彊以从王事则反见憎毒谗愬故其诗曰宻勿从事不敢告劳无罪无辜谗口嗸嗸当是之时日月薄蚀而无光其诗曰朔日辛卯日有蚀之亦孔之丑又曰彼月而微此日而微今此下民亦孔之哀又曰日月鞠凶不用其行四国无政不用其良天变见于上地变动于下水泉沸腾山谷易处其诗曰百川沸腾山冢卒崩髙岸爲谷深谷爲陵哀今之人胡憯莫惩霜降失节不以其时其诗曰正月繁霜我心忧伤民之讹言亦孔之将言民以是爲非甚众大也此皆不和贒不肖易位之所致也自此之后天下大乱簒杀殃祸并作厉王奔彘幽王见杀至乎平王末年鲁隠之始即位也周大夫祭伯乖离不和出奔于鲁而春秋爲讳不言来奔伤其祸殃自此始也是后尹氏世卿而专恣诸侯背畔而不朝周室卑微二百四十二年之间日食三十六地震五山陵崩阤二彗星三见夜常星不见夜中星陨如雨一火灾十四长狄入三国五石陨坠六鹢退飞多麋有蜮蜚鸜鹆来巢者皆一见昼防晦雨木冰李梅冬实七月霜降草木不死八月杀菽大雨雹雨雪雷霆失序相乘水旱饥蝝螽螟午并起当是时祸乱輙应弑君三十六亡国五十二诸侯奔走不得保其社稷者不可胜数也周室多祸晋败其师于贸戎伐其郊郑伤桓王戎执其使卫侯朔召不徃齐逆命而助朔五大夫争权三君更立莫能正理遂至陵夷不能复兴由此观之和气致祥乖气致异祥多者其国安异众者其国危天地之常经古今之通义也今陛下开三代之业招文学之士优游寛容使得并进今贤不肖浑殽白黒不分邪正杂糅忠谗并进章交公车人满北军朝臣舛午胶戾乖刺更相谗愬转相是非传授增加文书纷紏前后错谬毁誉浑乱所以营惑耳目感移心意不可胜载分曹爲党徃徃羣朋将同心以防正臣正臣进者治之表也正臣防者乱之机也乗治乱之机未知孰任而灾异数见此臣所以寒心者也夫乘权借势之人子弟鳞集于朝羽翼隂附者众辐凑于前毁誉将必用以终乖离之咎是以日月无光雪霜夏陨海水沸出陵谷易处列星失行皆怨气之所致也夫遵衰周之轨迹循诗人之所刺而欲以成太平致雅颂犹郤行而求及前人也初元以来六年矣案春秋六年之中灾异未有稠如今者也夫有春秋之异无孔子之救犹不能解纷况甚于春秋乎原其所以然者谗邪并进也谗邪之所以并进者由上多疑心既已用贤人而行善政如或譛之则贤人退而善政还夫执狐疑之心者来谗贼之口持不断之意者开羣枉之门谗邪进则众贤退羣枉盛则正士消故易有否泰小人道长君子道消君子道消则政日乱故爲否否者闭而乱也君子道长小人道消小人道消则政日治故爲泰泰者通而治也诗又云雨雪麃麃见睍聿消与易同义昔者鲧共工驩兠与舜禹杂处尧朝周公与管蔡并居周位当是时迭进相毁流言相谤岂可胜道哉帝尧成王能贤舜禹周公而消共工管蔡故以大治荣华至今孔子与季孟偕仕于鲁李斯与叔孙俱宦于秦定公始皇贤季孟李斯而消孔子叔孙故以大乱污辱至今故治乱荣辱之端在所信任信任既贤在于坚固而不移诗云我心匪石不可转也言守善笃也易曰涣汗其大号言号令如汗汗出而不反者也今出善令未能逾时而反是反汗也用贤未能三旬而退是转石也论语曰见不善如探汤今二府奏佞讇不当在位歴年而不去故出令则如反汗用贤则如转石去佞则如防山如此望隂阳之调不亦难乎是以羣小窥见间隙縁饰文字巧言丑诋流言飞文哗于民间故诗云忧心悄悄愠于羣小小人成羣诚足愠也昔孔子与顔渊子贡更相称誉不爲朋党禹稷与臯陶转相汲引不爲比周何则忠于爲国无邪心也故贤人在上位则引其类而聚之于朝易曰飞龙在天大人造也在下位则思与其类俱进易曰抜茅茹以其彚征吉在上则引其类在下则推其类故汤用伊尹不仁者远而众贤至类相致也今佞邪与贤臣并在交防之内合党共谋违善依恶歙歙訿訿数设危险之言欲以倾移主上如忽然用之此天地之所以先戒灾异之所以重至者也自古明圣未有无诛而治者也故舜有四放之罚而孔子有两观之诛然后圣化可得而行也今以陛下明知诚深思天地之心迹察两观之诛览否泰之卦观雨雪之诗歴周唐之所进以爲法原秦鲁之所消以爲戒考祥应之福省灾异之祸以揆当世之变放逺佞邪之党坏散险诐之聚杜闭羣枉之门广开众正之路决断狐疑分别犹豫使是非炳然可知则百异消灭而众祥并至太平之基万世之利也臣幸得托肺腑诚见隂阳不调不敢不通所闻窃推春秋灾异以救今事一二条其所以不宜宣泄
报友人孙会宗书　　　　　　杨　恽杨敞子太史公外孙宣帝虽刻深取祸亦有自
恽材朽行秽文质无所底幸赖先人余业得备宿卫遭遇时变以获爵位终非其任卒与祸防足下哀其愚防赐书教督以所不及殷勤甚厚然窃恨足下不深惟其终始而猥随俗之毁誉也言鄙陋之愚心若逆指而文过黙而息乎恐违孔氏各言尔志之义故敢畧陈其愚唯君子察焉恽家方隆盛时乗朱轮者十人位在列卿爵爲通侯总领从官与闻政事曽不能以此时有所建明以宣徳化又不能与羣僚同心并力陪辅朝廷之遗忘已负窃位素餐之责乆矣怀禄贪势不能自退遭遇变故横被口语身幽北阙妻子满狱当此之时自以夷灭不足以塞责岂意得全首领复奉先人之丘墓乎伏惟圣主之恩不可胜量君子游道乐以忘忧小人全躯说以忘罪窃自思念过已大矣行已亏矣长爲农夫以没世矣是故身率妻子戮力耕桑灌园治产以给公上不意当复用此爲讥议也夫人情所不能止者圣人弗禁故君父至尊亲送其终也有时而既臣之得罪已三年矣田家作苦岁时伏腊烹羊炰羔斗酒自劳家本秦也能爲秦声妇赵女也雅善皷瑟奴婢歌者数人酒后耳热仰天击缶而呼呜呜其诗曰田彼南山芜秽不治【平声】种一顷豆落而爲箕人生行乐耳湏富贵何时是日也拂衣而喜奋褏【古防字】低卬顿足起舞诚荒滛无度不知其不可也恽幸有余禄方籴贱贩贵逐什一之利此贾竪之事污辱之处恽亲行之下流之人众毁所归不寒而栗虽雅知恽者犹随风而靡尚何称誉之有董生不云乎明明求仁义常恐不能化民者卿大夫之意也明明求财利常恐困乏者庻人之事也故道不同不相爲谋今子尚安得以卿大夫之制而责仆哉夫西河魏土文侯所兴有叚干木田子方之遗风凛然皆有节防知去就之分顷者足下离旧土临安定安定山谷之间昆戎旧壤子弟贪鄙岂习俗之移人哉于今廼睹子之志矣方当盛汉之隆愿勉旃毋多谈
择贒防　　　　　　　　　　王　嘉论事深切逹于世变西汉末文字惟梅福王嘉书最好亦可以见汉家故事
臣闻圣王之功在于得人孔子曰才难不其然与故继世立诸侯象贒也虽不能尽贒天子爲择臣立命卿以辅之居是国也累世尊重然后士民之众附焉是以教化行而治功立今之郡守重于古诸侯徃者致选贒材贒材难得防擢可用者或起于囚徒昔魏尚坐事系文帝感冯唐之言遣使持节赦其辠拜爲云中太守匈奴忌之武帝擢韩安国于徒中拜爲梁内史骨肉以安张敞爲京兆尹有罪当免黠吏知而犯敞敞收杀之其家自寃使者覆狱劾敞贼杀人上逮捕不下防免亡命数十日宣帝徴敞拜爲冀州刺史卒获其用前世非私此三人贪其材器有益于公家也孝文时吏居官者或长子孙以官爲氏仓氏库氏则仓库吏之后也其二千石长吏亦安官乐职然后上下相望莫有苟且之意其后稍稍变易公卿以下传相促急又数改更政事司部刺史察过悉劾发扬隂私吏或居官数月而退送故迎新交错道路中材苟容求全下材怀危内顾一切营私者多二千石益轻贱吏民慢易之或持其防过増加成辠言于刺史司或至上书章下众庻知其易危小失意则有离畔之心前山阳亡徒苏令等从横吏士临难莫肯伏节死义以守相威权素夺也孝成皇帝悔之下诏书二千石不爲纵遣使者赐金尉厚其意诚以爲国家有急取办于二千石二千石尊重难危乃能使下孝宣皇帝爱其良民吏有章劾事留中防赦一解故事尚书希下章爲烦扰百姓证验系治或死狱中章文必有敢告之字廼下唯陛下留神于择贒记善忘过容忍臣子勿责以备二千石部刺史三辅县令有材任职者人情不能不有过差宜可阔畧令尽力者有所劝此方今急务国家之利也前苏令发欲遣大夫使逐问状时见大夫无可使者召盭厔令尹逢拜爲谏大夫遣之今诸大夫有才能者甚少宜豫蓄飬可成就者则士赴难不爱其死临事仓卒乃求非所以明朝廷也
崇古文诀巻六

[book_title]巻七
钦定四库全书
崇古文诀巻七　　　　　　宋　楼昉　编两汉文
让太常博士书　　　　　　　刘　歆辨难攻击之体峻防有力
昔唐虞既衰而三代迭兴圣帝明王累起相袭其道甚着周室既微而礼乐不正道之难全也如此是故孔子忧道之不行厯国应聘自衞反鲁然后乐正雅颂乃得其所修易序书制作春秋以纪帝王之道及孔子没而微言絶七十子终而大义乖重遭战国弃笾豆之礼理军旅之陈孔氏之道抑而孙吴之术兴陵夷至于暴秦燔经书杀儒士设挟书之法行是古之罪道术由是遂灭汉兴去圣帝明王遐逺仲尼之道又絶法度无所因袭时独有一叔孙通畧定礼仪天下唯有易卜未有它书至孝惠之世乃除挟书之律公卿大臣绛灌之属咸介冑武夫莫以为意至孝文皇帝始使掌故晁错从伏生受尚书尚书初出于屋壁朽折散絶今其书见在时师传读而已诗始萌牙天下众书徃徃颇出皆诸子传説犹广立于学官为置博士在汉朝之儒唯贾生而已至孝武皇帝然后邹鲁梁赵颇有诗礼春秋先师皆起于建元之间当此之时一人不能独尽其经或为雅或为颂相合而成泰誓后得博士集而读之故诏书称曰礼坏乐崩书缺简脱朕甚悯焉时汉兴已七八十年离于全经固已逺矣及鲁恭王坏孔子宅欲以为宫而得古文于坏壁之中逸礼有三十九书十六篇天汉之后孔安国献之遭巫蛊仓卒之难未及施行及春秋左氏丘明所修皆古文旧书多者二十余通藏于秘府伏而未发孝成皇帝悯学残文缺稍离其真乃陈发秘藏校理旧文得此三事以考学官所传经或脱简传或间编传问民间则有鲁国桓公赵国贯公胶东庸生之遗学与此同抑而未施此乃有识者之所惜悯士君子之所嗟痛也往者缀学之士不思废絶之阙苟因陋就寡分文析字烦言碎辞学者罢老且不能究其一艺信口説而背传记是末师而非往古至于国家将有大事若立辟雍封禅巡狩之仪则幽防而莫知其原犹欲保残守缺挟恐见破之私意而无从善服义之公心或怀妬嫉不考情实雷同相从随声是非抑此三学以尚书为不备谓左氏为不传春秋岂不哀哉今圣上徳通神明继统扬业亦悯文学错乱学士若兹虽昭其情犹依违谦让乐与士君子同之故下明诏试左氏可立不遣近臣奉指衘命将以辅弱扶微与二三君子比意同力冀得废遗今则不然深闭固距而不肯试猥以不诵絶之欲以杜塞余道絶灭微学夫可与乐成难与虑始此乃众庶之所为耳非所望士君子也且此数家之事皆先帝所亲论今上所考视其古文旧书皆有徴验外内相应岂苟而已哉夫礼失求之于野古文不犹愈于野乎徃者博士书有欧阳春秋公羊易则施孟然孝宣皇帝犹广立谷梁春秋梁丘易大小夏侯尚书义虽相反犹并置之何则与其过而废之也宁过而立之传曰文武之道未坠于地在人贤者识其大者不贤者识其小者今此数家之言所以兼包大小之义岂可偏绝哉若必专己守残党同门妒道真违明诏失圣意以防于文吏之议甚为二三君子不取也
三国文
出师表　　　　　　　　　　诸葛亮规模正大志念深远详味乃见吴魏二国未识有此人物有此文章否
先帝创业未半而中道崩殂今天下三分益州疲敝此诚危急存亡之秋也然侍衞之臣不懈于内忠志之士忘身于外者盖追先帝之殊遇欲报之于陛下也诚宜开张圣聴以光先帝遗德恢志士之气不宜妄自菲薄引喻失义以塞忠谏之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之治不宜偏私使内外异法也侍中侍郎郭攸之费祎董允等此皆良实志虑忠纯是以先帝简防以遗陛下愚以为宫中之事事无大小悉以咨之然后施行必能禆补阙漏有所广益将军向宠性行淑均晓畅军事试用于昔日先帝称之曰能是以众议举宠为督愚以为营中之事悉以谘之必能使行阵和穆优劣得所亲贤臣逺小人此先汉所以兴隆也亲小人逺贤臣此后汉所以倾頽也先帝在时每与臣论此事未尝不叹息痛恨于桓灵也侍中尚书长史参军此悉贞亮死节之臣也愿陛下亲之信之则汉室之隆可计日而待也臣本布衣躬耕于南阳苟全性命于乱世不求闻达于诸侯先帝不以臣卑鄙猥自枉屈三顾臣于草庐之中谘臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣先帝知臣谨慎故临崩寄臣以大事也受命以来夙夜忧叹恐付托不效以伤先帝之明故五月渡泸深入不毛今南方已定甲兵已足当奬帅三军北定中原庶竭驽钝攘除奸凶兴复汉室还于旧都此臣之所以报先帝而忠陛下之职分也至于斟酌损益进尽忠言则攸之祎允之任也愿陛下托臣以讨贼兴复之效不效则治臣之罪以告先帝之灵君无兴徳之言责攸之祎允等之咎以彰其慢陛下亦宜自谋以咨诹善道察纳雅言深追先帝遗诏臣不胜受恩感激今当逺离临表涕泣不知所云
后出师表　　　　　　　　　诸葛亮一篇首尾多是説事不可己之意所以不可已者以汉贼不两立王业不偏安故也血脉聨属条贯统纪森然不乱宜与前表兼看
先帝虑汉贼不两立王业不偏安故托臣以讨贼也以先帝之明量臣之才故知臣伐贼才弱敌彊也然不伐贼王业亦亡惟坐而待亡孰与伐之是故托臣而弗疑也臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也顾王业不可得偏安于蜀都故冐危难以奉先帝之遗意也而议者谓为非计今贼适疲于西又务于东兵法乘劳此进趋之时也谨陈其事如左髙帝明并日月谋臣渊深然陟险被创危然后安今陛下未及髙帝谋臣不如良平而欲以长计取胜坐定天下此臣之未解一也刘繇王朗各据州郡论安言计动引圣人羣疑满腹众难塞胷今嵗不战明年不征使孙策坐大遂并江东此臣之未解二也曹操智计殊絶于人其用兵也髣髴孙吴然困于南阳险于乌巢危于祁连偪于黎阳几败北山殆死潼关然后伪定一时耳况臣才弱而欲以不危而定之此臣之未解三也曹操五攻昌霸不下四越巢湖不成任用李服而李服图之委任夏侯而夏侯败亡先帝每称操为能犹有此失况臣驽下何能必胜此臣之未解四也自臣到汉中中间期年耳然防赵云阳羣马玉阎芝丁立白寿刘郃邓铜等及曲长屯将七十余人突将无前賨叟青羗散骑武骑一千余人此皆数十年之内所紏合四方之精鋭非一州之所有若复数年则损三分之二也当何以图敌此臣之未解五也今民穷兵疲而事不可息事不可息则住与行劳费正等而不及蚤图之欲以一州之地与贼持乆此臣之未解六也夫难平者事也昔先帝败军于楚当此时曹操拊手谓天下已定然后先帝东连吴越西取巴蜀举兵北征夏侯授首此操之失计而汉事将成也然后吴更违盟临沮毁败秭归蹉跌曹丕称帝凡事如是难可逆见臣鞠躬尽瘁死而后已至于成败利钝非臣之明所能逆覩也
六朝文
诣建平王上书　　　　　　　　江　淹此书当兼任安防宗孟容三书看规模布置虽同然心曲间事自有各别子长未免豪放杨恽未免忿怨子厚未免文饰此书自始至末似无不平处须是子细详味方见得文通托此自雪若悲惋凄怆之态当于恨赋见之
昔者贱臣叩心飞霜击于燕地庶女告天振风袭于齐台下官毎读其书未尝不废巻流涕何者士有一定之论女有不易之行信而见疑贞而为戮是以壮夫义士伏死而不顾者此也下官闻仁不可恃善不可依谓徒虚语乃今知之伏愿大王蹔停左右少加怜察下官本蓬戸桑枢之人布衣韦带之士退不饰诗书以惊愚进不买声名于天下日者谬得升降承明之阙出入金华之殿何尝不局影凝严侧身扄禁者乎窃慕大王之义复为门下之賔备鸣盗浅术之余预三五贱伎之末大王惠以恩光顾以顔色实佩荆卿黄金之赐窃感豫让国士之分矣常欲结缨伏劒少谢万一剖心摩踵以报所天不图小人固陋坐贻谤缺迹坠昭宪身限幽圄履影吊心酸鼻痛骨下官闻亏名为辱亏形次之是以每一念来忽若有遗加以涉旬月迫季秋天光沉隂左右无色身非木石与狱吏为伍此少卿所以仰天捶心泣尽而继之以血者也下官虽乏乡曲之誉然尝闻君子之行矣其上则隠于帘肆之间卧于岩石之下次则结绶金马之庭髙议云台之上退则虏南越之君系单于之颈俱啓丹册并图青史宁当争分寸之末竞锥刀之利哉下官闻积毁销金积防磨骨远则直生取疑于盗金近则伯鱼被名于不义彼之二子犹或如是况在下官焉能自免若上将之耻绛侯幽狱名臣之羞史迁下室至如下官当何言哉夫以鲁连之智辞禄而不返接舆之贤行歌而忘归子陵闭关于东越仲蔚杜门于西秦亦良可知也若使下官事非其虚罪得其实亦当钳口吞舌伏匕首以殒身何以见齐鲁竒节之人燕赵悲歌之士乎方今圣厯钦明天下乐业青云浮洛荣光塞河西洎临洮狄道北距飞狐阳原莫不浸仁沐义昭景饮醴而下官抱痛圜门含愤狱户一物之微有足悲者仰惟大王少垂明白则梧丘之防不愧于沈首鹄亭之鬼无恨于灰骨不任肝胆之切敬因执事以闻
北山移文　　　　　　　　　孔稚圭建康蒋山是也周颙所隠之地此篇当看节奏纡徐虚字转折处然造语骈俪下字新竒所当详味
钟山之英草堂之灵驰烟驿路勒移山庭夫以耿介拔俗之标潇洒出尘之想度白雪以方洁干青云而直上吾方知之矣若其亭亭物表皎皎霞外芥千金而不盼屣万乘其如脱闻鳯吹于洛浦值薪歌于延濑固亦有焉岂期终始参差苍黄飜覆泪翟子之悲恸朱公之哭乍廻迹以心染或先贞而后黩何其谬哉呜呼尚生不存仲氏既往山阿寂寥千载谁赏世有周子隽俗之士既文既博亦亦史然而学遁东鲁习隠南郭窃吹草堂滥巾北岳诱我松桂欺我云壑虽假容于江臯廼缨情于好爵其始至也将欲排巢父拉许由傲百氏蔑王侯风情张日霜气横秋或叹幽人长徃或怨王孙不游谈空空于释部覈于道流务光何足比涓子不能俦及其鸣驺入谷鹤书赴陇形驰散志变神动尔乃眉轩席次袂耸筵上焚芰制而裂荷衣抗尘容而走俗状风云凄其带愤石泉咽而下怆望林峦而有失顾草木而如防至其纽金章绾墨绶跨属城之雄冠百里之首张英风于海甸驰妙誉于浙右道帙长摈法筵乆埋敲扑喧嚣犯其虑牒诉倥偬装其怀琴歌既断酒赋无续常绸缪于结课每纷纶于折狱笼张赵于徃图架卓鲁于前箓希踪三辅豪驰声九州牧使我髙霞孤映明月独举青松落隂白云谁侣涧戸摧絶无与归石径荒凉徒延伫至于还飚入幕写雾出楹蕙帐空兮夜鹤怨山人去兮晓猿惊昔闻投簮逸海岸今见解兰尘缨于是南岳献嘲北陇腾笑列壑争讥攒峯竦诮慨游子之我欺悲无人以赴吊故其林慙无尽涧愧不歇秋桂遣风春萝罢月骋西山之逸议驰东臯之素谒今又促装下邑浪拽上京虽情投于魏阙或假步于山扄岂可使芳杜厚顔薜荔无耻碧岭再辱丹崖重滓尘游躅于蕙路污渌池以洗耳宜扄岫幌掩云关敛轻雾藏鸣湍截来辕于谷口杜妄辔于郊端于是丛条瞠胆叠頴怒魄或飞柯以折轮乍低枝而扫迹请廻俗士驾为君谢逋客
崇古文诀巻七

[book_title]巻八
钦定四库全书
崇古文诀巻八　　　　　　宋　楼昉　编唐文
昌黎文集序　　　　　　　　李　汉退之诸生或为祭文或为行状浅深踈密居然可见汉乃其壻也故为序云
文者贯道之器也不深于斯道有至焉者不也易繇爻象春秋书事诗咏歌书礼剔其伪皆深矣乎秦汉已前其气浑然迨乎司马迁相如董生扬雄刘向之徒尤所谓杰然者也至后汉曹魏气象萎薾司马氏以来规范荡悉谓易已下为古文剽掠僣窃为工耳文与道蓁塞固然莫知也先生生大厯戊申防孤随兄播迁韶岭兄卒鞠于嫂氏辛勤来归自知读书为文日记数千百言比壮经书通念晓析酷排释氏诸史百子搜抉无隠汘澜卓踔奫澄深诡然而蛟龙翔蔚然而虎鳯跃锵然而韶钧鸣日光玉洁周情孔思千态万貌卒泽于道徳仁义炳如也洞视万古愍恻当世遂大拯頽风教人自为时人始而惊中而笑且排先生志益坚终而翕然随以定呜呼先生于文摧陷廓清之功比于武事可谓雄伟不常者矣
争臣论　　　　　　　　　　韩　愈此篇是箴规攻击体是反难文字之格当以范司谏书相兼看
或问谏议大夫阳城于愈可以为有道之士乎哉学广而闻多不求闻于人也行古人之道居于晋之鄙晋之鄙人薰其徳而善良者几千人大臣闻而荐之天子以为谏议大夫人皆以为华阳子不色喜居于位五年矣视其徳如在草野彼岂以富贵移易其心哉愈应之曰是易所谓恒其徳贞而夫子凶者也恶得为有道之士乎哉在易蛊之上九云不事王侯髙尚其事蹇之六二则曰王臣蹇蹇匪躬之故夫亦以所居之时不一而所蹈之徳不同也若蛊之上九居无用之地而致匪躬之节蹇之六二在王臣之位而髙不事之心则冐进之患生旷官之刺兴志不可则而尤不终无也今阳子实一匹夫在位不为不乆矣闻天下之得失不为不熟矣天子待之不为不加矣而未尝一言及政视政之得失若越人视秦人之肥瘠忽焉不加喜戚于其心问其官则曰谏议也问其禄则曰下大夫之秩也问其政则曰我不知也有道之士固如是乎哉且吾闻之有官守者不得其职则去有言责者不得其言则去今阳子以为得其言乎哉得其言而不言与不得其言而不去无一可者也阳子将为禄仕乎古之人有云仕不为贫而有时乎为贫谓禄仕者也宜乎辞尊而居卑辞富而居贫若抱关击柝者可也盖孔子尝为委吏矣尝为乘田矣亦不敢旷其职必曰防计当而已矣必曰牛羊遂而已矣若阳子之秩禄不为卑且贫章章明矣而如此其可乎哉或曰否非若此也夫阳子恶讪上者恶为人臣招【音翘】其君之过而以为名者故虽谏且议使人不得而知焉书曰尔有嘉谋嘉猷则入吿尔后于内尔乃顺之于外曰斯谋斯猷惟我后之徳夫阳子之用心亦若此者愈应之曰若阳子之用心如此滋所谓惑者矣入则諌其君出不使人知者大臣宰相者之事非阳子之所宜行也夫阳子本以布衣隠于蓬蒿之下主上嘉其行谊擢在此位官以谏为名诚宜有以奉其职使四方后代知朝廷有直言骨鲠之臣天子有不僣赏从谏如流之美庶岩穴之士闻而慕之束带结发愿进于阙下而伸其辞説致吾君于尧舜熙鸿号于无穷也若书所谓则大臣宰相之事非阳子之所宜行也且阳子之心将使君人者恶闻其过乎是啓之也或曰阳子之不求闻而人闻之不求用而君用之不得已而起守其道而不变何子过之深也愈曰自古圣人贤士皆非有心求于闻用也闵其时之不平人之不乂得其道不敢独善其身而必兼济天下也孜孜矻矻死而后已故禹过家门不入孔席不暇暖而墨突不得黔彼二圣一贤岂不知自安佚之为乐哉诚畏天命而悲人穷也夫天授人以贤圣才能岂使自有余而已诚欲以补其不足者也耳目之于身也耳司闻而目司见听其是非视其险易然后身得安焉圣贤者时人之耳目也时人者圣贤之身也且阳子之不贤则将役于贤以奉其上矣若果贤则固畏天命而闵人穷也恶得以自暇逸乎哉或曰吾闻君子不欲加诸人而恶讦以为直者若吾子之论直则直矣无乃伤于徳而费于辞乎好尽言以招人过国武子之所以见杀于齐也吾子其亦闻乎愈曰君子居其位则思死其官未得位则思修其辞以明其道我将以明道也非以为直而加人也且国武子不能得善人而好尽言于乱国是以见杀传曰惟善人能受尽言谓其闻而能改之也子吿我曰阳子可以为有道之士也今虽不能及已阳子将不得为善人乎
祭兄子老成文　　　　　　　韩　愈文字反覆曲折悲痛凄惋道出肺腑中事而薰然慈良之意见于言外
季父愈闻汝防之七日乃能御哀致诚使建中逺具时羞之奠吿汝十二郎之灵呜呼吾少孤及长不省所怙惟兄嫂是依中年兄殁南方吾与汝俱防从嫂归葬河阳既又与汝就食江南零丁孤苦未甞一日相离也吾上有三兄皆不幸早世承先人后者在孙惟汝在子惟吾两世一身形单影只嫂常抚汝指吾而言曰韩氏两世惟此而已汝时尤少当不复记忆吾时虽能记忆亦未知其言之悲也吾年十九始来京城其后四年而归视汝又四年吾徃河阳省坟墓遇汝从嫂防来葬又二年吾佐董丞相幕于汴州汝来省吾止一嵗请归取其孥明年丞相薨吾去汴州汝不果来是年吾又佐戎徐州使取汝者始行吾又罢去汝又不果来吾念汝从于东东亦客也不可以乆图乆逺者莫如西归将成家而致汝呜呼孰谓汝遽去吾而没乎吾与汝俱年少以为虽暂相别终当乆相与处故舍汝而旅食京师以求斗斛之禄诚知其如此虽万乘之公相吾不以一日辍汝而就也去年孟东野徃吾书与汝曰吾年未四十而视茫茫而髪苍苍而齿牙动摇念诸父与诸兄皆康强而早世如吾之衰者其能乆存乎吾不可去汝不肯来恐旦暮死而汝抱无涯之戚也孰谓少者殁而长者存强者夭而病者全乎呜呼其信然耶其梦耶其传之者非其真耶信也吾兄之盛徳而夭其嗣乎汝之纯明而不克防其泽乎少者彊者而夭殁长者衰者而存全乎未可以为信也梦也传之非其眞也东野之书耿兰之报何为而在吾侧也呜呼其信然矣吾兄之盛徳而夭其嗣矣汝之纯明宜业其家者不克防其泽矣所谓天者诚难测而神者诚难明矣所谓理者不可推而寿者不可知矣虽然吾自今年来苍苍者或化而为白矣动摇者或脱而落矣毛血日益衰志气日益微几何不从汝而死也死而有知其几何离其无知悲不几时而不悲者无穷期矣汝之子始一嵗吾之子始五嵗少而彊者不可保如此孩提者又可冀其成立耶呜呼哀哉呜呼哀哉汝去年书云比得软脚病徃徃而剧吾曰是疾也江南之人常常有之未始以为忧也呜呼其竟以此而殒其生乎抑别有疾而至斯极乎汝之书六月十七日也东野云汝殁以六月二日耿兰之报无月日盖东野之使者不知问家人以月日如耿兰之报不知当言月日东野与吾书乃问使者使者妄称以应之耳其然乎其不然乎今吾使建中祭汝吊汝之孤与汝之乳母彼有食可守以待终防则待终防而取以来如不能守以终防则遂取以来其余奴婢并令守汝防吾力能改葬终葬汝于先人之兆然后惟其所愿呜呼汝病吾不知时汝殁吾不知日生不能相养以共居殁不得抚汝以尽哀敛不得凭其棺窆不得临其穴吾行负神明而使汝天不孝不慈而不得与汝相养以生相守以死一在天之涯一在地之角生而影不与吾形相依死而防不与吾梦相接吾实为之其又何尤彼苍者天曷其有极自今已徃吾其无意于人世矣当求数顷之田于伊颍之上以待余年教吾子与汝子幸其成长吾女与汝女待其嫁如此而已呜呼言有穷而情不可终汝其知也耶其不知也耶
原道　　　　　　　　　　　韩　愈词严意正攻击佛老有开阖纵舍文字如引绳贯珠
博爱之谓仁行而宜之之谓义由是而之焉之谓道足乎已无待于外之谓徳仁与义为定名道与徳为虚位故道有君子有小人而徳有凶有吉老子之小仁义非毁之也其见者小也坐井而观天曰天小者非天小也彼以煦煦为仁孑孑为义其小之也则宜其所谓道道其所道非吾所谓道也其所谓徳徳其所徳非吾所谓徳也凡吾所谓道徳云者合仁与义言之也天下之公言也老子之所谓道徳云者去仁与义言之也一人之私言也周道衰孔子没火于秦黄老于汉佛于晋宋齐梁魏隋之间其言仁义道徳云者不入于杨则入于墨不入于墨则入于老不入于老则入于佛入于彼必出于此入者主之出者奴之入者附之出者污之噫后之人其欲闻仁义道徳之説孰从而聴之老者曰孔子吾师之弟子也佛者曰孔子吾师之弟子也为孔子者习闻其説乐其诞而自小也亦曰吾师亦尝师之云尔不惟举之于其口而又笔之于其书噫后之人虽欲闻仁义道徳之説其孰从而求之甚矣人之好怪也不求其端不讯其末惟怪之欲闻古之为民者四今之为民者六古之教者处其一今之教者处其三农之家一而食粟之家六工之家一而用器之家六贾之家一而资焉之家六奈之何民不穷且盗也古之时人之害多矣有圣人者立然后教之以相生养之道为之君为之师驱其虫蛇禽兽而处之中土寒然后为之衣饥然后为之食木处而颠土处而病也然后为之宫室为之工以赡其器用为之贾以通其有无为之医药以济其夭死为之葬埋祭祀以长其恩爱为之礼以次其先后为之乐以宣其湮郁为之政以率其怠勌为之刑以锄其强梗相欺也为之符玺斗斛权衡以信之相夺也为之城郭兵甲以守之害至而为之备患生而为之防今其言曰圣人不死大盗不止剖斗折衡而民不争呜呼其亦不思而已矣如古之无圣人人之类灭乆矣何也无羽毛鳞介以居寒热也无爪牙以争食也是故君者出令者也臣者行君之令而致之民者也民者出粟米麻丝作器皿通货财以事其上者也君不出令则失其所以为君臣不能行君之令而致之民则失其所以为臣民不出粟米麻丝作器皿通货财以事其上则诛今其法曰必弃而君臣去而父子禁而相生养之道以求其所谓清净寂灭者呜呼其亦幸而出于三代之后不见黜于禹汤文武周公孔子也其亦不幸而不出于三代之前不见正于禹汤文武周公孔子也帝之与王其号各殊其所以为圣一也夏葛而冬裘渴饮而饥食其事虽殊其所以为智一也今其言曰曷不为太古之无事是亦责冬之裘者曰曷不为葛之之易也责饥之食者曰曷不为饮之之易也传曰古之欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意然则古之所谓正心而诚意者将以有为也今也欲治其心而外天下国家灭其天常子焉而不父其父臣焉而不君其君民焉而不事其事孔子之作春秋也诸侯用夷礼则夷之夷而进于中国则中国之经曰夷狄之有君不如诸夏之亡诗曰戎狄是膺荆舒是惩今也举夷狄之法而加之先王之教之上几何其不胥而为夷也夫所谓先王之教者何也博爱之谓仁行而宜之之谓义由是而之焉之谓道足乎已无待于外之谓徳其文诗书易春秋其法礼乐刑政其民士农工贾其位君臣父子师友宾主昆弟夫妇其服丝麻其居宫室其食粟米蔬果鱼肉其为道易明而其为教易行也是故以之为已则顺而祥以之为人则爱而公以之为心则和而平以之为天下国家无所处而不当是故生则得其情死则尽其常郊焉而天神假庙焉而人鬼飨曰斯道也何道也曰斯吾所谓道也非向所谓老与佛之道也尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉荀与杨也择焉而不精语焉而不详由周公而上上而为君故其事行由周公而下下而为臣故其説长然则如之何其可也曰不塞不流不止不行人其人火其书庐其居明先王之道以道之鳏寡孤独废疾者有养也其亦庶乎其可也
原毁　　　　　　　　　　　韩　愈曲尽人情
古之君子其责已也重以周其待人也轻以约重以周故不怠轻以约故人乐为善闻古之人有舜者其为人也仁义人也求其所以为舜者责于己曰彼人也予人也彼能是而我乃不能是早夜以思去其不如舜者就其如舜者闻古之人有周公者其为人也多才与艺人也求其所以为周公者责于己曰彼人也予人也彼能是而我乃不能是早夜以思去其不如周公者就其如周公者舜大圣人也后世无及焉周公大圣人也后世无及焉是人也乃曰不如舜不如周公吾之病也是不亦责于己者重以周乎其于人也曰彼人也能有是是足为良人矣能善是是足为艺人矣取其一不责其二即其新不究其旧恐恐然惟惧其人之不得为善之利一善易修也一艺易能也其于人也乃曰能有是是亦足矣曰能善是是亦足矣是不亦待于人者轻以约乎今之君子则不然其责人也详其待已也廉详故人难于为善廉故自取也少已未有善曰我善是是亦足矣已未有能曰我能是是亦足矣外以欺于人内以欺于心未少有得而止矣是不亦待于己者已廉乎其于人曰彼虽能是其人不足称也彼虽善是其用不足称也举其一不计其十究其旧不图其新恐恐然惟惧其人之有闻也是不亦责于人者已详乎夫是之谓不以众人待其身而以圣人望于人吾未见其尊已也虽然为是者有本有原怠与忌之谓也怠者不能修而忌者畏人修吾甞试之矣尝试语于众曰某良士某良士其应者必其人之与也不然则其所疎远不与同其利者也不然则其畏也不若是强者必怒于言懦者必怒于色矣又尝语于众曰某非良士某非良士其不应者必其人之与也不然则其所踈逺不与同其利者也不然则其畏也不若是强者必説于言懦者必説于色矣是故事修而谤兴徳髙而毁来呜呼士之处此世而望名誉之光道徳之行难矣将有仕于上者得吾説而存之其国家可几而理矣
赠张童子序　　　　　　　　韩　愈想得一时诸公所以赠童子者必无此等説话惟褒美耳张童子得此一鞭安得不益进于善陈无己荅邢居实书可叅看
天下之以明二经举于礼部者嵗至三千人始自县考试定其可举者然后升于州若府其不能中科者不与是数焉州若府总其属之所升又考试之如县加察详焉定其可举者然后贡于天子而升之有司其不能中科者不与是数焉谓之乡贡有司者总州府之所升而考试之加察详焉第其可进者以名上于天子而藏之属之吏部嵗不及二百人谓之出身能在是选者厥惟艰哉二经章句仅数十万言其传注在外皆诵之又约知其大説繇是举者或远至十余年然后与乎三千之数而升于礼部矣又或远至十余年然后与乎二百之数而进于吏部矣班白之老半焉昏塞不能及者皆不在是限有终身不得与者焉张童子生九年自州县达礼部一举而进立于二百人之列又二年益通二经有司复上其事繇是拜衞兵曹之命人皆谓童子耳目明达神气以灵余亦伟童子之独出于等夷也童子请于其官之长随父而宁母嵗八月自京师道陜南至虢东及洛师北过大河之阳九月始来及郑自朝之文人以及五都之伯长羣吏皆厚其饩赂或作歌诗以嘉童子童子亦荣矣虽然愈将进童子于道使人谓童子求益者非欲速成者夫少之与长也异观少之时人惟童子之异及其长也将责成人之礼焉成人之礼非尽于童子所能而已也然则童子宜暂息乎其已学者而勤乎其未学者可也愈与童子俱陆公之门人也慕回路二子之相请赠与处也故有以赠童子
南海神庙碑　　　　　　　　韩　愈叙事状物之妙
海于天地间为物最钜自三代圣王莫不祀事考于传记而南海神次最贵在北东西三神河伯之上号为祝融天宝中天子以为古爵莫贵于公侯故海岳之祀牺币之数放而依之所以致崇极于大神今王亦爵也而礼海岳尚循公侯之事虚王仪而不用非致崇极之意也由是册尊南海神为广利王祝号祭式与次俱升因其故庙易而新之在今广州治之东南海道八十里扶胥之口黄木之湾常以立夏气至命广州刺史行事祠下事讫驿闻而刺史常节度五岭诸军仍观察其郡邑于南方事无所不统地大以远故常选用重人既贵而富且不习海事又当祀时海常多大风将徃皆忧戚既进观顾怖【普故切】悸【其季切】故常以疾为辞而委事于其副其来已乆故明宫斋庐上雨旁风无所盖障牲酒瘠【音籍】酸取具临时水陆之品狼籍笾豆荐祼兴俯不中仪式吏滋不恭神不顾享盲风怪雨发作无节人防其害元和十二年始诏用前尚书右丞国子祭酒鲁国孔公为广州刺史兼御史大夫以殿南服公正直方严中心乐易祗慎所职治人以明事神以诚内外单尽不为表襮【音博】至州之明年将夏祝册自京师至吏以时吿公乃斋祓视册誓羣有司曰册有皇帝名乃上所自署其文曰嗣天子某谨遣某官某敬祭其恭且严如是敢有不承明日吾将宿庙下以供晨事明日吏以风雨白不聴于是州府文武吏士凡百数交谒更谏皆揖而退公遂陞舟风雨少弛櫂夫奏功云隂解驳日光穿漏波伏不兴省牲之夕载旸载隂将事之夜天地开除月星明概【音冀】五皷既作牵牛正中公乃盛服执笏以入即事文武賔属俯首聴位各执其职牲肥酒香樽爵净洁降登有数神具醉饱海之百灵秘怪恍惚毕出蜿蜿【音鸳】蜒蜒【音延】来享饮食阖庙旋舻【咅卢】祥飚送颿旗纛旄麾飞扬晻【乌感切】蔼【于盖切】铙皷嘲轰髙管噭噪武夫奋棹工师唱和穹长鱼踊跃后先干端坤倪轩豁呈露祀之之嵗风灾熄灭人厌鱼蠏五谷胥熟明年祀归又广庙宫而大之治其庭坛改作东西两序斋庖之房百用具修明年其时公又固徃不懈益防嵗仍大和耋艾歌咏始公之至尽除他名之税罢衣食于官之可去者四方之使不以资交以身为帅燕享有时赏与以节公藏私蓄上下与足于是免属州负逋之緍钱廿有四万米八万二千斛赋金之州耗金一嵗八百困不能偿皆以丏之加西南守长之俸诛其尤无良不聴令者由是皆自重慎法人士之落南不能归者与流徙之胄百二十八族用其才良而廪其无吿者其女子可嫁者与之钱财令无失时刑徳并流方地数千里不识盗贼山行海宿不择处所事神治人可谓备至矣咸愿刻庙石以着厥美而系以诗乃作诗曰
南海之墟祝融之宅即祀于旁帝令南伯吏惰不躬正自今公明用享锡佑我家邦惟明天子惟慎厥使我公在官神人致喜海岭之陬既足既濡胡不均俾执事枢公行勿迟公无遽归匪我私公神人具依
崇古文诀巻八

[book_title]巻九
钦定四库全书
崇古文诀巻九　　　　　　宋　楼昉　编唐文
殿中少监马君墓铭　　　　　韩　愈叙事有法辞极简严而意味深长结尾絶佳感慨伤悼之情见于言外三世皆有旧故其言如此退之所作墓志最多篇篇各有体制未尝相袭
君讳继祖司徒赠太师北平庄武王之孙少府监赠太子少傅讳畅之子生四嵗以门功拜太子舍人积三十四嵗五转而至殿中少监年三十七以卒有男八人女二人始余初冠应进士贡在京师穷不能自存以故人稚弟拜北平王于马前王问而怜之因得见于安邑里第王轸其寒饥赐食与衣召二子使为之主其季遇我特厚少府监赠太子少傅者也姆【莫补切】抱防子立侧眉眼如画髪漆黑肌肉玉雪可念殿中君也当是时见王于北亭犹髙山深林龙虎变化不测杰魁人也退见少傅翠竹碧梧鸾鹄停峙能守其业者也防子姢【于縁切】好静秀瑶环瑜珥【仍吏切】兰茁【邹滑切】其牙称其家儿也后四五年吾成进士去而东游哭北平王于客舍后十五六年吾为尚书都官郎分司东都而少傅卒哭之又十余年至今哭少监焉呜呼吾未耄老自始至今未四十年而哭其祖子孙三世于人世何如也人欲乆不死而观居此世者何也
祭柳子厚文　　　　　　　　韩　愈虽尊称子厚而中含不满之意
嗟嗟子厚而至然耶自古莫不有死我又何嗟人之生世如梦一觉其间利害竟亦何校当其梦时有乐有悲及其既觉岂足追惟凡物之生不愿为材牺樽青黄乃木之灾子之中弃天脱羁玉佩琼琚大放厥辞富贵无能磨灭谁纪子之自着表表愈伟不善为斵血指汗顔巧匠旁观缩手袖闲子之文章而不用世乃令吾徒掌帝之制子之视人自以无前一斥不复羣飞刺天嗟嗟子厚今也则亡临絶之音一何琅琅徧吿诸友以寄厥子不鄙谓余亦托以死凡今之交观势厚薄余岂可保能承子托非我知子子实命我犹有鬼神宁敢遗堕念子永归无复来期设祭棺前矢心以辞呜呼哀哉
送孟东野序　　　　　　　　韩　愈曲尽文字变态之妙
大凡物不得其平则鸣草木之无声风挠之鸣水之无声风荡之鸣其跃也或激之其趍也或梗之其沸也或炙之金石之无声或击之鸣人之于言也亦然有不得已者而后言其歌也有思其哭也有怀凡出于口而为声者其皆有弗平者乎乐也者郁于中而泄于外者也择其善鸣者而假之鸣金石丝竹匏土革木八者物之善鸣者也维天之于时也亦然择其善鸣者而假之鸣是故以鸟鸣春以雷鸣夏以防鸣秋以风鸣冬四时之相推夺其必有不得其平者乎其于人也亦然人声之精者为言文辞之于言又其精者也尤择其善鸣者而假之鸣其在于唐虞咎陶禹其善鸣者也而假之以鸣防弗能以文辞鸣又自假于韶以鸣夏之时五子以其歌鸣伊尹鸣殷周公鸣周凡载于诗书六艺皆鸣之善者也周之衰孔子之徒鸣之其声大而远传曰天将以夫子为木铎其弗信矣乎其末也庄周以其荒唐之辞鸣于楚楚大国也其亡也以屈原鸣臧孙辰孟轲荀卿以道鸣者也杨朱墨翟管夷吾晏婴老申不害韩非慎到田骈邹衍尸佼孙武张仪苏秦之属皆以其术鸣秦之兴李斯鸣之汉之时司马迁相如扬雄最其善鸣者也其下魏晋氏鸣者不及于古然亦未尝絶也就其善者其声清以浮其节数以急其辞滛以哀其志弛以肆其为言也乱杂而无章将天丑其徳莫之顾邪何为乎不鸣其善鸣者也唐之有天下陈子昻苏源明元结李白杜甫李观皆以其所能鸣其存而在下者孟郊东野始以其诗鸣其髙出晋魏不懈而及于古其他浸淫乎汉氏矣从吾游者李翺张籍其尤也三子者之鸣信善鸣矣抑不知天将和其声而使鸣国家之盛邪抑将穷饿其身思愁其心肠而使自鸣其不幸邪三子者之命则悬于天矣其在上也奚以喜其在下也奚以悲东野之役于江南也有若不怿然者故吾道其命于天者以解之
送李愿归盘谷序　　　　　　韩　愈一节是形容得意人一节是形容闲居人一节是形容奔走伺候人却结在人贤不肖何如也一句上终篇全举李愿説话自説只数语其实非李愿言此又别是一格式
太行之阳有盘谷盘谷之间泉甘而土肥草木丛茂居民鲜少或曰谓其环两山之间故曰盘或曰是谷也宅幽而势阻隠者之所盘旋友人李愿居之愿之言曰人之称大丈夫者我知之矣利泽施于人名声昭于时坐于庙朝进退百官而佐天子出令其在外则树旗旄罗弓矢武夫前呵从者塞途供给之人各执其物夹道而疾驰喜有赏怒有刑才俊满前道古今而誉盛徳入耳而不烦曲眉丰颊清声而便体秀外而惠中飘轻裾翳长袖粉白黛緑者列屋而闲居妬宠而负恃争妍而取怜大丈夫之遇知于天子用力于当世者之所为也吾非恶此而逃之是有命焉不可幸而致也穷居而野处升髙而望逺坐茂树以终日濯清泉以自洁采于山美可茹钓于水鲜可食起居无时惟适之安与其誉于前孰若无毁于其后与其乐于身孰若无忧于其心车服不维刀锯不加理乱不知黜陟不闻大丈夫不遇于时者之所为也我则行之伺候于公卿之门奔走于形势之途足将进而趑趄口将言而嗫嚅处汚秽而不羞触刑辟而诛戮侥幸于万一老死而后止者其于为人贤不肖何如也昌黎韩愈闻其言而壮之与之酒而为之歌曰
盘之中维子之宫盘之土维子之稼盘之泉可濯可沿盘之阻谁争子所窈而深廓其有容缭而曲如徃而复嗟盘之乐兮乐且无央虎豹逺迹兮蛟龙遁藏鬼神守护兮呵禁不祥饮且食兮寿而康无不足兮奚所望膏吾车兮秣吾马从子于盘兮终吾生以徜徉
鳄鱼文　　　　　　　　　　韩　愈辞严义正真可以感动鳄鱼
昔先王既有天下列山泽网绳擉刃以除虫蛇恶物为民害者驱而出之四海之外及后王徳薄不能逺有则江汉之间尚皆弃之以与蛮夷楚越况岭海之间去京师万里哉鳄鱼之涵淹卵育于此亦固其所今天子嗣唐位神圣慈武四海之外六合之内皆抚而有之况禹迹所揜扬州之近地刺史县吏之所治出贡赋以供天地宗庙百神之祀之壤者哉鳄鱼其不可与刺史杂处此土也刺史受天子命守此土治此民而鳄鱼睅然不安溪潭据处食民畜熊豕鹿麞以肥其身以种其子孙与刺史亢拒争为长雄刺史虽驽弱亦安肯为鳄鱼低首下心伈伈睍睍为民吏羞以偷活于此邪且承天子命以来为吏固其势不得不与鳄鱼辩鳄鱼有知其聴刺史言潮之州大海在其南鲸鹏之大虾蠏之细无不容归以生以养鳄鱼朝发而夕至也今与鳄鱼约尽三日其率丑类南徙于海以避天子之命吏三日不能至五日五日不能至七日七日不能是终不肯徙也是终不有刺史聴从其言也不然则是鳄鱼冥顽不灵刺史虽有言不闻不知也夫傲天子之命吏不聴其言不徙以避之与冥顽不灵为民物害者皆可杀刺史则选材技吏民操强弓毒矢以与鳄鱼从事必尽杀乃止其无悔
柳州罗池庙碑　　　　　　　韩　愈叙事有伦句法矫徤中含讥讽之意
罗池庙者故刺史柳侯庙也栁侯为州不鄙夷其民动以礼法三年民各自矜奋曰兹土虽逺京师吾等亦天氓今天幸惠仁侯若不化服我则非人于是老少相教语莫违侯令凡有所为于其乡闾及于其家皆曰吾侯闻之得无不可于意否莫不忖度而后从事凡令之期民劝趍之无有后先必以其时于是民业有经公无负租流逋四归乐生兴事宅有新屋步有新船池园洁修猪羊鸭鸡肥大蕃息子严父诏妇顺夫指嫁娶葬送各有条法出相弟长入相慈孝先时民贫以男女相质乆不得赎尽没为我侯之至按国之故以佣除本悉夺归之大修孔子庙城郭巷道皆治使端正树以名木桞民既皆悦喜尝与其部将魏忠谢宁欧阳翼饮酒驿亭谓曰吾弃于时而寄于此与若等好也明年吾将死死而为神后三年为庙祀我及期而死三年孟秋辛卯侯降于州之后堂欧阳翼等见而拜之其夕梦翼而吿曰馆我于罗池其月景辰庙成大祭过客李仪醉酒侮慢堂上得疾扶出庙门即死明年春魏忠欧阳翼使谢宁来京师请书其事于石余谓桞侯生能泽其民死能惊动祸福之以食其土可谓灵也已作迎享送神诗遗栁民俾歌以祀焉而并刻之栁侯河东人讳宗元字子厚贤而有文章尝位于朝光显矣已而摈不用其辞曰荔子丹兮焦黄杂肴蔬兮进侯堂侯之船兮两旗度中流兮风泊之待侯不来兮不知我悲侯乘驹兮入庙慰我民兮不嚬以笑鹅之山兮栁之水桂树团团兮白石齿齿侯朝出游兮莫来归春与猿吟兮秋鹤与飞北方之人兮为侯是非千秋万嵗兮侯无我违福我兮寿我驱厉鬼兮山之左下无苦湿兮髙无干秔稌充羡兮蛇蛟结蟠我民报事兮无怠其始自今兮钦于世世
平淮西碑　　　　　　　　　韩　愈布置回护叙事有法
又批云看他抑扬起伏铺张回护布置收拾之法当与元和圣徳诗并看
天以唐克肖其徳圣子神孙继继承承于千万年敬戒不怠全付所覆四海九州罔有内外悉主悉臣髙祖太宗既除既治髙宗中睿休养生息至于宗受报收功极炽而丰物众地大蘖牙其间肃宗代宗徳祖顺考以勤以容大慝适去稂莠不薅相臣将臣文恬武熙习熟见闻以为当然睿圣文武皇帝既受羣臣朝乃考图数贡曰呜呼天既全付予有家今传次在予予不能事事其何以见于郊庙羣臣震慑犇走率职明年平夏又明年平蜀又明年平江东又明年平泽潞遂定易定致魏博贝衞澶相无不从志皇帝曰不可究武予其少息九年蔡将死蔡人立其子元济以请不许遂烧舞阳犯叶襄城以动东都放兵四劫皇帝厯问于朝一二臣外皆曰蔡帅之不廷授于今五十年传三姓四将其树本坚兵利卒顽不与他等因抚而有顺且无事大官臆决唱声万口和附并为一谈牢不可破皇帝曰惟天惟祖宗所以付任予者庶其在此予何敢不力况一二臣同不为无助曰光顔汝为陈许帅维是河东魏博郃阳三军之在行者汝皆将之曰重允汝故有河阳怀今益以汝维是朔方义成陜益鳯翔延庆七军之在行者汝皆将之曰汝以卒万二千属而子公武徃讨之曰文通汝守寿维是宣武淮南宣歙浙西四军之行于寿者汝皆将之曰道古汝其观察鄂岳曰愬汝帅唐邓随各以其兵进战曰度汝长御史其徃视师曰度惟汝予同汝遂相予以赏罚用命不用命曰汝其以节度都统诸军曰守谦汝出入左右汝惟近臣其往抚师曰度汝其徃衣服饮食予士无寒无饥以既厥事遂生蔡人赐汝节斧通天御带卫卒三百凡兹廷臣汝择自从惟其贤能无惮大吏庚申予其临门送汝曰御史予闵士大夫战甚苦自今以往非郊庙祠祀其无用乐顔武合攻其北大战十六得栅城县二十三降人卒四万道古攻其东南八战降卒万三千再入申破其外城文通战其东十余遇降万二千愬入其西得贼将輙释不杀用其策战比有功十二年八月丞相度至师都统责战益急颜武合战益用命元济尽并其众洄曲以备十月壬申愬用所得贼将自文城因天大雪疾驰百二十里用夜半到蔡破其门取元济以献尽得其属人卒辛巳丞相度入蔡以皇帝命赦其人淮西平大飨赉功师还之日因以其食赐蔡人凡蔡卒三万五千其不乐为兵愿归为农者十九悉纵之斩元济于京师功加侍中愬为左仆射帅山南东道顔皆加司空公武以散骑常侍帅鄜坊丹延道古进大夫文通加散骑常侍丞相度朝京师进封晋国公进阶金紫光禄大夫以旧官相而以其副防为工部尚书领蔡任既还奏羣臣请纪圣功被之金石皇帝以命臣愈臣愈再拜稽首而献文曰唐承天命遂臣万方孰居近土袭盗以狂往在宗崇极而圮河北悍骄河南附起四圣不宥屡兴师征有不能尅益戍以兵夫耕不食妇织不裳输之以车为卒赐粮外多失朝旷不岳狩百怠官事亡其旧帝时继位顾瞻咨嗟惟汝文武孰恤予家既斩吴蜀旋取山东魏将首义六州降从惟蔡不顺自以为强提兵呌讙欲事故常始命讨之遂连奸邻隂遣刺客来贼相臣方战未利内惊京师羣公上言莫若惠来帝为不闻与神为谋乃相同徳以讫天诛乃勅顔愬武古通咸统于各奏汝功三方分攻五万其师大军北乘厥数倍之常兵洄曲军士蠢蠢既翦陵云蔡卒大窘胜之邵陵郾城来降自夏入秋复屯相望兵顿不励吿功不时帝哀征夫命相徃厘士饱而歌马腾于槽试之新城贼遇败逃尽抽其有聚以防我西师跃入道无留者頟頟蔡城其疆千里既入而有莫不顺俟帝有恩言相度来宣诛止其魁释其下人蔡之卒夫投甲呼舞蔡之妇女迎门笑语蔡人吿饥船粟往哺蔡人吿寒赐以缯布始时蔡人禁不往来今相从戯里门夜开始时蔡人进战退戮今旰而起左餐右粥为之择人以收余惫选吏赐牛教而不税蔡人有言始迷不知今乃大觉羞前之为蔡人有言天子明圣不顺族诛顺保性命汝不吾信视此蔡方孰为不顺往斧其吭凡叛有数声势相倚吾强不支汝弱奚恃其吿而长而父而兄奔走偕来同我太平淮蔡为乱天子伐之既伐而饥天子活之始议伐蔡卿士莫随既伐四年小大并疑不赦不疑由天子明凡此蔡功惟断乃成既定淮蔡四夷毕来遂开明堂坐以治之
张中丞传后序　　　　　　　韩　愈反覆攻击然后已之説伸而人之説废此论难折服格
愈与吴郡张籍阅家中旧书得李翰所为张廵传翰以文章自名为此传颇详密然尚恨有阙者不为许逺立传又不载雷万春事首尾逺虽材若不及廵者开门纳廵位本在廵上授之柄而处其下无所疑忌竟与廵俱守死成功名城防而虏与廵死先后异耳两家子弟材智下不能通知二父志以为廵死而逺就虏疑畏死而辞服于贼逺诚畏死何苦守尺寸之地食其所爱之肉以与贼抗而不降乎当其围守时外无蚍蜉蚁子之援所欲忠者国与主耳而贼语以国亡主灭逺见救援不至而贼来益众必以其言为信外无待而犹死守人相食且尽虽愚人亦能数日而知死处矣逺之不畏死亦明矣乌有城坏而其徒俱死独蒙愧耻求活虽至愚者不忍为呜呼而谓逺之贤而为之邪説者又谓逺与廵分城而守城之防自逺所分始以此诟逺此又与儿童之见无异人之将死其脏腑必有先受其病者引绳而絶之其絶必有处观者见其然从而尤之其亦不达于理矣小人之好议论不乐成人之美如是哉如廵逺之所成就如是卓卓犹不得免其他则又何説当二公之初守也宁能知人之卒不救弃城而逆遁苟此不能守虽避之他处何益及其无救而且穷也将其创残饿羸之余虽欲去必不达二公之贤其讲之精矣守一城捍天下以千百就尽之卒战百万日滋之师蔽遮江淮沮遏其势天下之不亡其谁之功也当是时弃城而图存者不可一二数擅强兵坐而观者相环也不追议此而责二公以死守亦见其自比于逆乱设淫辞而助之攻也愈尝从事于汴徐二府屡道于两府间亲祭其所谓双庙者其老人往往説巡逺时事云南霁云之乞救于贺兰也贺兰嫉廵逺之声威功绩出已上不肯出师救爱霁云之勇且壮不聴其语彊留之具食与乐延霁云坐霁云慷慨语曰云来时睢阳之人不食月余日矣云虽欲独食义不忍虽食且不下咽因防所佩刀断一指血淋漓以示贺兰一座大惊皆感激为云泣下云知贺兰终无为云出师意即驰去将出城抽矢射佛寺浮图矢着其上甎半箭曰吾归破贼必灭贺兰此矢所以志也愈贞元中过泗州船上人犹指以相语城防贼以刃胁降廵廵不屈即牵去将斩之又降霁云云未应廵呼云曰南八男儿死耳不可为不义屈云笑曰欲将以有为也公有言云敢不死即不屈张籍曰有于嵩者少依于廵及廵起事嵩尝在围中籍大厯中于和州乌江县见嵩时年六十余矣以廵初尝得临涣县尉好学无所不读籍时尚少粗问廵逺事不能细也云廵长七尺余须髯若神尝见嵩读汉书谓嵩曰何为乆读此嵩曰未熟也廵曰吾于书读不过三遍终身不忘也因诵嵩所读书尽巻不错一字嵩惊以为廵偶熟此巻因乱抽他帙以试无不尽然嵩又取架上诸书试以问廵廵应口诵无疑嵩从廵乆亦不见廵常读书也为文章操纸笔立书未尝有草初守睢阳时士卒仅万人城中居人亦且数万廵因一见问姓名其后无不识者廵怒须髯輙张及城防贼防廵等数十人坐且将戮廵起旋其众见廵起或起或泣廵曰汝勿怖死命也众泣不能仰视廵就戮时顔色不乱阳阳如平常逺寛厚长者貌如其心与廵同年生月日后于廵呼之为兄死年四十九嵩贞元初死于亳宋间或传嵩有田在亳宋间武人夺而有之嵩将诣州讼理为其所杀嵩无子张籍云
唐故河中府法曹张君墓碣　　韩　愈前面二百余字丁宁反覆委蛇曲折读之使人感动以其人无事业可纪载故其体如此退之前后铭墓多矣而面子个个不同此类可见
有女奴抱婴儿来致其主夫人之语曰妾张圎之妻刘氏也妾夫尝语妾云吾尝获私于夫子且曰夫子天下之名能文辞者凡所言必传世行后今妾不幸夫遇盗死途中将以日月葬妾重哀其生志不就恐死遂沉泯敢以其稚子汴儿见先生赐之铭是其死不为辱而名永长存所以盖覆其遗若子若孙且死万一能有知将不悼其不幸于土中矣又曰妾夫在岭南时尝疾病泣语曰吾志非不如古人吾才岂不如今人而至于是而死于是邪若尔吾哀必求夫子铭是尔与吾不朽也愈既哭吊即辞遂叙次其族世名字事始终而铭曰君字直之祖讙父孝新皆为官汴宋间君尝读书为文辞有气有吏才尝感激欲自奋拔树功名以见世初举进士再不第因去事宣武军节度使得官至监察御史坐事贬岭南再迁至河中府法曹参军摄虞乡令有能名进摄河东令又有名遂署河东从事绛州阙刺史摄绛州事能闻朝廷元和四年秋【一有东方字】有事适东方既还八月壬辰死于汴城西双丘年四十有七明年二月庚午葬于河南偃师妻彭城人世衣冠祖好顺泗州刺史父泳卒蕲州别驾女四人男一人婴儿汴也是为铭
崇古文诀巻九

[book_title]巻十
钦定四库全书
崇古文诀巻十　　　　　　宋　楼昉　编唐文
进学觧　　　　　　　　　　韩　愈设爲师弟子诘难之词以伸其已意机轴自扬雄解嘲班固賔戯来
国子先生晨入太学招诸生立馆下诲之曰业精于勤荒于嬉行成于思毁于随方今圣贤相逢治具毕张防去凶邪登崇俊良占小善者率以録名一艺者无不庸爬罗剔抉刮垢磨光盖有幸而获选孰云多而不扬诸生业患不能精无患有司之不明行患不能成无患有司之不公言未旣有笑于列者曰先生欺余哉弟子事先生于兹有年矣先生口不絶吟于六艺之文手不停披于百家之编记事者必提其要纂言者必钩其贪多务得细大不捐焚膏油以继晷恒矻矻【一作兀兀】以穷年先生之业可谓勤矣觗【丁礼切】排异端攘斥佛老补苴【子于切】罅漏张皇幽眇寻坠绪之茫茫独旁搜而逺绍障百川而东之廻狂澜于旣倒先生之于儒可谓【一有有字】劳矣沉浸醲【一作酿】郁含英咀华作为文章其书满家上规姚姒浑浑无涯周诰殷盘佶屈聱牙春秋谨严左氏浮夸易竒而法诗正而葩下逮庄骚太史所録子云相如同工异曲先生之于文【赵作徳】可谓闳其中而肆其外矣少始知学勇于敢为长通于方左右具【一作且一作其】宜先生之于爲【一无为字】人可谓成矣然而公不见信于人私不见助于友防前疐后动輙得咎暂爲御史遂【一作逐】窜南夷三年博士冗不见治【平声】命与仇谋取败几时冬暖而儿号寒年登而妻啼饥头童齿豁竟死何禆不知虑此反教人为先生曰吁子来前夫大木为杗【音盲】细木爲桷欂栌侏儒椳闑扂楔各得其施【一作宜】以成室屋者匠氏之功也玉札丹砂赤箭青芝牛溲马勃败鼓之皮俱收并蓄待用无遗者医师之良也登明选公杂进巧拙纡余爲妍卓荦【一作】爲杰较短量长惟器是适者宰相之方也昔者孟轲好辨孔道以明辙环天下卒老于行荀卿守正【一作宗主】大论【一作伦】以兴逃谗于楚废死兰陵是二儒者吐辞为经举足爲法絶类离伦优入圣域其遇于世何如也今先生学虽勤而不繇其统言虽多而不要【平声】其中文虽竒而不济于用行虽修而不显于众犹且月费俸钱嵗靡廪粟子不知耕妇不知织乗马从徒安坐而食踵常途之役役【一作促促】窥陈编以盗窃然而圣主不加诛宰臣不见斥兹非【一作非其】幸欤动而得谤名亦随之投闲置散乃分之宜若夫商财贿之有亡计班资之崇庳【音卑】忘已量之所称【去声】指前人之瑕疵是所谓诘匠氏之不以杙爲楹而訾医师以昌阳引年欲进其狶苓也
上张仆射第二书　　　　　　韩　愈不深排痛抵而微讽谕之词意婉切读之者自是感动比之子厚李睦州服气书便厉声色矣
愈再拜以撃毬事谏执事者多矣谏者不休执事不止此非爲其乐不可舍其谏不足听故也谏不足听者辞不足感人心也乐不可舍者患不能切【赵作以】身也今之言毬之害者必曰有危堕【一作坠】之忧有激射之虞小者伤面目大者残形躯执事闻之若不闻者其意必曰进若习熟则无危堕【一作坠】之忧避能便捷则免激射之虞小何伤于面目大何累于形躯者哉愈今所言
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:59-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>