<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,江湖长翁集全文在线阅读,江湖长翁集全文在线下载,大玄古籍书库">
<meta name="description" content="诗文别集。南宋陈造(1133—1203)撰。四十卷。造字唐卿,高邮(今属江苏)人。淳熙进士。官至淮南西路安抚司参议。遭宋不竞,事多龃龉,自以为于世无补,宜置江湖,遂号江湖长翁。此集成于明代,始与秦观之作合刻。今本四十卷,收古今体诗凡一千九百八十九首,辞赋二十首,文五百六十四篇。诗作以七言绝句为多。敢于指陈时弊,反映人民疾苦。与范成大唱和较多。且为陆游、范成大、尤袤所赏识。风格清新豪迈,语言凝炼。其文多论治国之道,大都有的放矢,剴切详明。在南宋诸作中颇为突出。有《四库全书》本。_江湖长翁集_全文在线阅读_江湖长翁集_全文在线下载_大玄古籍书库">
<title>江湖长翁集_陈造_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">江湖长翁集</span> <br/>
          作者： <span class="inputVal" id="bkauthor">陈造</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]295950</span> <br/>
          说明： <span class="inputVal" id="bkdec">诗文别集。南宋陈造(1133—1203)撰。四十卷。造字唐卿,高邮(今属江苏)人。淳熙进士。官至淮南西路安抚司参议。遭宋不竞,事多龃龉,自以为于世无补,宜置江湖,遂号江湖长翁。此集成于明代,始与秦观之作合刻。今本四十卷,收古今体诗凡一千九百八十九首,辞赋二十首,文五百六十四篇。诗作以七言绝句为多。敢于指陈时弊,反映人民疾苦。与范成大唱和较多。且为陆游、范成大、尤袤所赏识。风格清新豪迈,语言凝炼。其文多论治国之道,大都有的放矢,剴切详明。在南宋诸作中颇为突出。有《四库全书》本。</span> <br/>
          封面： <span class="inputVal" id="bkimg">Z_19007.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]江湖长翁集
[book_author]陈造
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]295950
[book_dec]诗文别集。南宋陈造(1133—1203)撰。四十卷。造字唐卿,高邮(今属江苏)人。淳熙进士。官至淮南西路安抚司参议。遭宋不竞,事多龃龉,自以为于世无补,宜置江湖,遂号江湖长翁。此集成于明代,始与秦观之作合刻。今本四十卷,收古今体诗凡一千九百八十九首,辞赋二十首,文五百六十四篇。诗作以七言绝句为多。敢于指陈时弊,反映人民疾苦。与范成大唱和较多。且为陆游、范成大、尤袤所赏识。风格清新豪迈,语言凝炼。其文多论治国之道,大都有的放矢,剴切详明。在南宋诸作中颇为突出。有《四库全书》本。
[book_img]Z_19007.jpg


[book_title]目录
钦定四库全书　　　　　集部四
江湖长翁集目録　　　　别集类三【宋】
卷一
辞赋二十首
卷二
五言古诗七十七首
卷三
五言古诗八十八首
卷四
五言古诗八十一首
卷五
五言古诗六十八首
卷六
五言古诗五十七首【附】四言四首
卷七
七言古诗五十首
卷八
七言古诗四十九首
卷九
七言古诗四十七首
卷十
七言古诗四十二首
卷十一
五言律诗一百九十六首【附】排律十首
卷十二
七言律诗一百零三首
卷十三
七言律诗八十三首
卷十四
七言律诗八十三首
卷十五
七言律诗九十八首
卷十六
七言律诗九十八首
卷十七
五六言絶句四十六首
卷十八
七言絶句二百五十二首
卷十九
七言絶句二百三十七首
卷二十
七言絶句二百二十首
卷二十一
记十九首
卷二十二
记十八首
卷二十三
序二十八首
卷二十四
书四首
卷二十五
书十首
卷二十六
书十七首
卷二十七
劄子三首
卷二十八
劄子十一首
卷二十九
传赞铭箴偈说共二十七首
卷三十
文四十八首
卷三十一
题跋五十七首
卷三十二
论九首
卷三十三
策问三十四首
卷三十四
易说十四首
卷三十五
志状十一首
卷三十六
表牋六十四首
卷三十七
启三十七首
卷三十八
启三十三首
卷三十九
疏青词九十四首
卷四十
致语上梁文二十六首
【臣】等谨案江湖长翁文集四十卷宋陈造撰造字唐卿高邮人淳熙二年进士官至淮南西路安抚司参议遭宋不竞事多龃龉自以为无补於世置之江湖乃宜遂号江湖长翁造既不竟其用故事功不着於当时史亦不为立传元申屠駉为造作墓志称其於诲诱则良师於抚字则循吏身笃操修道兼体用虽金石之文称述类多溢量而当时未闻异论则亦非纯构虚词也集中如罪言一篇专论应敌备用之略盖仿杜牧而作所言虽未必悉当而比於牧则不足比於陈亮刘过则恢奇排奡可以肩随其他劄子诸篇亦多剀切详明不徒托之空言记序各体捶字链词稍觉有伤真气而皆谨严有法综其大要犹为不失典型在南宋诸作者中亦铁中铮铮者矣至易说一卷始於无妄终於比凡十五篇疑其未竟之书中多以史证经乃杨万里诚斋易说李光读易详说之流殆为时事而发托之诂经欤其集久无刻本明季之藻以淮南自秦观而後惟造有名於时始与观集同刻之於高邮其中青词疏语诸篇均非文章正轨今以集祗抄录亦姑仍其旧附存於卷内云乾隆四十二年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
江湖长翁集卷一　　　　　宋　陈造　撰楚辞古赋
送龙辞三章
沈燎兮桂醑笳箫呜呜兮逢逢其鼓缓吴歈兮跄越舞送龙兮归处龙之归兮悦娭翻倒霄霏兮胶轕雾雨历馆娃兮不留过胥口兮小顾水天馍糊兮迷仰俯僊真迎兮排空蛟鼍骈罗兮而在下祥飈肃兮緑舆非烟羃兮紫府翘侬望兮何所目屯云兮南骛心靡迤兮延伫
其二
旱氛兮炎浮地毛焦兮金石为流龙不来兮殷忧心憛悇兮孰谋戴侬目兮傒龙之游龙翩然兮副求呵蛰雷兮鞭潜虬忽墨云之崩腾坌瀵兮黮黯瞢夫昏昼摐甲马之喧空兮砉飞练之淙澑夫岂不能嘘肤寸弥六幕兮胡啬其施於此州眷吾侬龙所私兮匪新而旧安栖饱茹兮龙之佑愿龙兮千万夀暨我子孙兮烝尝春秋
其三
雷车轞兮电焱熹孽氛静兮旱魃摧龙之来兮慰我思翠其幢兮羽旗乘焕?兮纷躨跜龙之去兮盍徐之蜚雨兮一且再室予居兮谷予饥眷他州之枵橎兮匪龙其吾曷依东阡北陌兮讴而嬉右湖左海兮夜不扉林屋之洞兮蟠翠微琼飡兮贝宫云璈兮玉妃奠龙居兮无愧功成兮龙则归送龙兮陈辞溪藻芡兮山有蕨薇饯吾归兮几时
行春辞三首
白沙兮青莎徐予车兮坡陁黮屯云兮阁雨沸後海兮起波纷稚緑与小红媚丰润兮靓嘉声禽鸟之啾唶偕人语兮相和惊鷄蜚而跳犊兮俨倦憩之人家翫岁华之俛仰兮复?蹑而此过彼何人兮骈首争指似兮笑譁铿有声兮长謡疑其赓蒍于之歌
其二
讼谍兮纠纷榜檛兮未全闲色不形兮意孚每厚顔於曩贤揖父兄兮使前尚笑语之怡然道菽粟兮卒岁审里闾之相安食三鬴兮袴襦悼单枵於昔年我酒旨而肴可茹兮属餍兮共此柈觞一行而三谢兮起且坐而諠繁归目送而扶路兮予亦倦踞而假僧毡
其三
懑官曹兮缚虎拥簿领以昏愦窃逍遥於数刻偿淟汨於终岁倚僧垣晲鸿影兮涤胸尘而一快饭云子而泛乳兮引吟兴之未沬吾西道之主人兮有老禅之晤对愈双矑之月净兮馆授予而已再顽予姿之麏鹿兮合岩栖而钓濑怳泉石之入眼兮浩归怀之自倍计三径之可具兮顾二顷之犹在明年其饯西归兮将家渔舟老牛背也
楚辞三章送郭教授趋朝
昔尚父之之国尝寝甘而见讥怀与安其费日亦馆人之或知岂以抱当世之志而常後可为之时耶有美一人兮居今而与古谋气飘萧兮好修邑中之晳兮独能闯阃宎於轲邱扈芷蘅兮荃其佩椟骊珠兮匣干将而未试虽未试吾何慊兮顾簪裳犹可隐蜗庐盘礴兮天地俨其盖轸一世系望兮如苍生何君何心兮山之阿?甓社兮羞藻芹无为此焉婆娑
其二
儒之宫兮千柱眈如峩冠绮袂兮羣而趋食焉稻鱼兮隶焉诗书我侈其成兮绎其初诲掖之孔敏兮筑兴之不徐偾於昔焕於今兮繄百年其有待企三贤而相攸兮遗躅未沬匪若人之良茂兮吾将奚赖芹波揺日兮槐隂转午一尘不栖兮重廊邃宇执经前兮仪仪而訏訏君顔舒舒兮而究而语有粹其文兮有觌其古风舞雩兮步趋绳矩鄙人留眼兮夫也接前人之武人今翩鸿兮与南翔云气蓬瀛分觐虚皇膏馥沾被兮淮之乡君之惠兮乡之人不可忘
其三
爰有人兮媻珊偪侧耕耘寒暑兮图史儒墨吟抱膝兮山南水北佩明月兮冠切云曳芙蓉兮敷芬氷其茹兮蕙其薰之於世曾莫谅兮蹇吾犹淮之濆块予揆夫初度兮磷竞强而为懦发之新兮志偕而堕非金玉之人兮孰振吾过有牵其复兮有倡其和完予独而息黥兮睍新功以自课一息怳三秋兮胡为去我而他之些君行兮指日边章陈兮君席为前揖风袂之翩翻夀君兮緑樽贝宫靓深兮碧落寛陵天风兮整羽翰君无谓予兮考盘有尘冠兮待弹
问月楼赋
休予暇兮销忧缘空阔兮蹑飞浮小万象以孤凌聊徙倚兮兹楼主人敬客玉其醴而瑶舟忽霜月之飞来傍栏角兮窥帘鈎媚客衣而不去疑即人而有求俯皓魄以可揽宜致辞而见酬挈吾所疑举其维陬曰厥分天地则有此月乘空明镜寥泬零沆?喷玉雪知广袤兮几何曾珠宫而贝阙块僊子之幽独俨童顔而绀发是耶非耶肇为此说药臼丹成兮孰所哜茹桂枝漂香兮何许根蘖玉斧兮何用修妖蟇兮胡此穴寒可御兮何术筯可昇兮似谲珠何赖兮坏成之异潮何待兮隆杀之絶方中兮俄坠适圆兮复缺奚所恨而顿亏谁所役而遽没世同瞢此请究终始主人长笑避席而起酌酒谓客毋泰多事万古兮明月短生兮客子彼高阅於起灭此同囿於生死一欢乘兴且用慰喜若夫南浦结恨幽闺凝泪穷檐漏屋之琐尾孰若兹楼之尺咫微之弦暝之晦烟霏之隂曀风雨之披靡孰若晴霄之如洗偕良会於今夕嗟百年兮有几底用计茫昩之传闻研惝恍於非是吾肴则丰吾酒甚旨姑可置兴亡於度外冥身世於一醉客曰韪哉长噱大咍迭劝更酢挹瓶注罍抚月姊於座隅啐桂影於瑶杯诵楚骚枪吴歈信醉山之欲颓启明上寒鷄催羲驭昇骈车回冒软红之旧尘怳市声之隐雷
定观赋
张君锡雱不利秋闱作赋见遗辞意奇壮作定观赋荅之其辞曰
面颊之敷腴胸襟之恢疎谭辨之倾输子张子眇眎高蹈力雄万夫我擥隽於南州闯风壑之於菟揆若人而当价金华蓬山信其有余固岂山泽之臞儒也哉胡乃兰伤玉缺媻姗躄躠黄金注而得昏美璞献而遭刖抚蒯缑而三叹骇霜蹄之一蹶方且寓喑呜於雕虫之技陶性真於盃中之物陈子晓之曰事之宜然而或不然者天之胜宜然而不得不然者人之定洞视天人之表而不吾滑焉君子之善应曏也觑然笑今也惄然悲盖未始得其正彼其揺揺於宠辱之樊皆於理听之莹乎夫圣之逐忠之剖贤也而臞盗也而夀理好乖於所期是固诿天者得以启其口羿之射有拨其矢石之斤或掣其肘然竟非拙工之敢偶蒲捎以一跌而弃夜光以微纇而掊孰不市骏议宝者之咎以定观之人之胜天也久矣子其尊所有勉所无贔屭文艺之数周旋道德之涂吾见夫至宝横道随和过之必且攘取而疾趋则夫偾於前而振於後遗之寸而收之尺顾何歉欤彼托意於酒者古人有之而或以荡心而败德声其怨於文者君子许之犹未足与语超然自得之徒羌吾言之率尔子其绎之是邪非乎子张子作而谢之其貌舒舒其气愉愉若不知得丧欣戚之何如
听雨赋
步前楹瞻列星问雨而愍晴云河斜澹淡明悲唶於邑退坐风棂忧而倦倦而寐寐而惊进新凉响微零下檐隙喧中庭策策而丁丁琅琅而玲玲非琴非筑金撞而玉琤俄焉建之瓴盆之倾悬麻澍渑杂流泉之汹骇乱甲马之豗轰喜跃蹶起呼儿晤听时也燥枯惔焚自夏而秋东骛西驰哀祈乞灵欵龙湫叩神扃奠斯币而刑牲者盖无虚日今始聆乎此声苖悴悴而将槁怅此愿之莫凭脱如愿也槁者已矣悴者庶其复荣今兹之雨虽云後而尚及事坐想夫南梘北酉远陇近平在谷满谷在坑满坑自今以始畎浍之浅深溪衖之纵横淙虹兮万斛之倾输镜澈兮千顷之泓渟映凉叶之朝翻?嫩畦之夜青苞者攅槊秀者森芒兮莫不引稚而抽萌憔戚叹咤者生意之顿回奔骛局蹐者舞踊而经营洗襁子之昔忧歘春台之共登且得以杀吾顔之騂頳息劳虑之怦怦盖去国积年者系梦於乡枌枵腹弥日者动喙於藜羮一旦陞堂皇揖父兄尝稻粱饫侯鲭冀幸祷祠而不获者不啻醻之渠此乐之易名而况匪辅胡车匪根曷茎凡吏之安否视戚休於下究其理民则重而吏轻今者里咏涂歌含哺击壤之余尚不释然也夫岂其情烛既跋仆屡更我瓶斯卧尔歌载赓呃邻鷄之既鸣
後囚山赋
余子为房之狱官四十閲月代者乃来而以事留留非其罪房风土甚不宜人袖二赋见投时秋高矣有可怜者因作後囚山秋虫二赋寛之且以自慰旅寓也柳先生蜕迹中朝落身南州即囚山而命赋写胸次之幽忧读者哀之至今心为之凄怳而声为之悲啾房陵斗州穷岩絶隘裂石廪之一罅瞰千室而斯在层峰叠嶂自蜀而东亘二千里此焉未沬尝凭高而舒望取羣愁之一快拖顽苍缭寒碧兮了不究其所届腾陵勃怒崩轰闛沓植则囷萦则带矗焉如郛鋭焉如镦驰万马於旷莽翔羣龙於霏霭又似夫风之鏖万艘飜涛澜於渤澥天云若可手擥而日月为之隔阂嗟予与子胡此焉仕按亦簿领庭亦卒史居无以泰吾心而游无以投吾趾时则诵柳先生之赋而知其有以也夫其猿颠鸟仆穷号慑堕真狴犴之可骇也出不易入入不可出幽僻块处荒伧瘿民悍容而狞音日接乎前几刻木之与对也岚昏涝朝黯掩曀晦僵人骨而酸鼻亭午未巳仡仡者病壮者废也由汉暨唐王公贵人悖而罪劣可矜贷毋此来之昧也自我解装岁律甫迁向行止之坎流今匣兕而针毡嗟若余子盘礴四年局不得归欲语复茹反诸已而靡愆袖长赋而见投慨今昔而澘然痛乱山之见囚束寸步而莫前牢愁幽愤搯肠沦髓匪接槢而踣顿不绁槛而掎止何高高之不仁而使我至於此也盖尝绎子辞究诸理子之所以恻怆而自悼我之所以感动而促戚者君子有弗是也彼汉唐之逐臣例庸房之废徙则亦干国之宪不容自已吾与子来其始谁使非以其穷涂之絶援资身之无策博斗升以饱饥而逭死如庸贾之走荒裔罢农之守墝塉曾不暇计去取於彼此也耶以吾校子又进退之异趋齿髪之悬殊环索吾中稿涸而空无彼子柳子跐刘躏吕豪韩与徒若韦中立吴武陵之桀然方且望尘蹑影蔑齐其驱彼其一旦局蹐於嵌崭岩阻之幽深宜其号鸣悼唶不能一朝以居予之朱愚质之朴疎才之卑迂万非时须而遽乃颦頞悼中悄焉惨焉以贼和而伤生夫何为乎讯归计於蟾蜍第圆缺之六七付古今於俛仰听寒暑之更迭虽浩刼之悠长尚激矢之漂疾吾方左右图史深居简出揖胜友於南山?春色於九室壹不假犊背之书超然乎絷维系挛之表非三花老仙孰其委悉子以吾言为何如余子谢之曰沈忧滞懑吾已失矣
秋虫赋
金飈之凄清鴈空之澄凝丛凄聚悲而为万壑之秋声非铁心而木肠畴能不悼其魄而动情况夫唧唧切切更应迭和自宇而户彼何物耶如私语如怨愬如盆蠒之抽绪断而复续专中宵而悲鸣有不闻尔信能令志士之窃叹而思妇之涕零揆生世之几时胡历耳而女听予已冥蛮触屏螟蠃捐青钱市黄糯盥新篘命白堕究三齐之妙而供百榼之课彼夫鷄窗之雕锼萤囊之吾伊等夜虫之么麽
远宜亭赋
创小亭名而赋之曰游女之翩翾望之疑仙也迫而视之或不逮前奏乐于座铿谹胶葛心之适耳之妍也有不若张诸空旷闻之眇绵婉以清和而圆南山之信美兮吾乃挹其杪颠惟夫近故湫束於闉堞蔽亏於市鄽繄斯亭之表立峰岫隥岭之岚霏浓淡烟云幻变按领其全营斯名斯庸谂时贤休暇日而一登是可以诵远游赋超然也
志喜赋【五月十一日迓代者途中作】
出城隂而转首缅散解之亭迢蹑疎影於康庄翳纎云於晴霄揭石濑之泓渟隐鳞甲之揺揺盻山凹之室庐纷语笑之耕樵山鸟哢兮嘲????野芳嫮兮妖韶骈万景之横前壹诗题之见撩我肃客而暂来胡意气之嚣嚣揆归涂之此由矧瓜期之匪遥从官牒之百舍寄十口於萍漂宁簿领之惮烦而供馈之寂寥第松楸之系怀唶老鬓之日雕郁还家之夙愿中不火而每燋幸岁律之再更骛此心而飞超忽合符之谂期慰跂望之无聊秣吾马兮脂舝挹阿丁而联镳乱清镜於粉溪排擘絮於山椒屈吾指兮寖久兹伊夕而匪朝跃脱槛之鸷兽快辞韝之皂鵰俨此乐之想像觉吟兴之漂萧歘凭轼而坐寝梦已驰於外朝
淮海楼赋
帅相郭公即扬州南城为淮海楼偕客落成高邮陈造在焉命之赋其辞曰
娯暇日以登览兮若斯楼之巨丽暝檐影於空阔兮循雕栏而徙倚目定眎而犹眩兮足伫立而竦?栖浮霭於朱甍兮迟羲驭於平楚来禽去鴈却略跕跲而捩去兮雾霏羃奕蓊聿而在下陵迥汉而搴飞云兮骞鹏举之垂天覜万井而数计兮挹峰磴之横前吴封楚甸间列叠出而自献兮纳纳未憖明霞断烟海门之块峙兮眇浮玉之一拳演江流之横界兮衣带之纡余修蟒之蜿延旷莽恢大四向而无际兮簉袵席而了然我游武昌载登南楼想元规之遗躅洎典午之清流缅怀仲宣登楼有作顾临眺之信美终回遑而靡乐孰知夫旷千载而相望叵贤否之俄度惟汾阳公分君相忧功存宗祧身临边陬屹控厄之巨防躬煕代之康侯静镇榆塞创为兹楼将历览而俯省目所围之备周深计远图宁为观游彼拥扇而障尘每解顔而借羞挥旌纛而少弥肃宾僚之济济匪晋公之仪曹外郎陈思之程杨应刘畴获偕此玩面势之隆崛瞰山川而顾指表桑麻中甍宇掲舒画轴兮对主宾之宴喜借胡牀於末席容霜毛之客子侪氓?而分惠殿羣英而荐醴浩逸兴之漂萧豁幽怀而凭虚倚北户以微睇俨桑枌之弊庐亲色笑於犀麈陪觞咏於晨餔靳依刘之羁栖曾怆恻之不无订休戚於今昔讵劣优之锱铢夫此衆君子之所以扳援遇逢之厚幸顾余?之丐予者也羌胜集之超然宁饫宴之云计究乐事之攸寓後谪僊而鲜继进牍命赋合辞一喙泚吾笔而长吟飒天风之揺袂
波光亭赋为帅相郭公作
汾王後身金阜老僊笑谭功名师友简编手神丹而活国身长城之护边虎节所临犊佩已捐兴仆振蛊辈古所传有亭屹立城闉右偏揷深池之清泚凌苍霭而高骞面势之孤危檐荣之躧连在公之设张经画才太仓之稊米已度越於後前想旌纛之每临宛笙鹤之云軿宾从嫭姱笑歌婵娟扫亡国之淫哇奏新唱之清妍泛淑景之香红镜靓粧於明蠲接罢亚於畦畴眩缟洁於山川春秋冬夏信非我有而我按与之周旋佳月上兮闯氷奁微风动兮媚漪涟抚物而得之应世之心池月之湛寂纬武有文风漪之自然推此用之跻世五三轶勲四七将俯拾而需旃是犹衡气机也耶世识之规恢之後吾得之拱默之先彼不知者方以吾为亿中而或者必予其知言
延緑亭赋为高秀才作
子高子襟度翛然抱负崛奇辟俗如讐而爱客如色故筑亭寄隐屹莽苍而瞰渺弥方竭泽而扬尘唶吾游之不时因援毫而进牍聊想像而敶辞尔其泓渟兮镜掲浩涆兮天垂妥寒晶之如空湛蔚蓝之无涯奏蛙吹以分部凛氷崖之合围素扬晖兮连娟红倒影兮芳菲目谋心惬把玩四时晴雨晦明云烟纷披江蓠芷蘅之緑缛别崎枉渚之因依眩多景之偃蹇隐几者默焉袖手领揽而无遗固可以动楚客之清吟抗陶觞而一挥况夫挺万盖之倾欹覆千韈之逶迤嫣然笑粲媚靓粧与醉态或玉颊而氷肌无乃飞琼姑射之娣姒俦侣俪香丛艳不招挽而陪随彼翔翠碧於兰苕点属玉於沦漪皓鹤侧颈於淖泞鶙鹕侦影於鲲鲕乌鹊窥檐而谇语意而拂袂而差池则皆怡然莫逆相晤忘机者也至其樵歌之断续渔笛之嗢咿欸乃之无恶声笭箵之有安栖尘外之适子其可私若乃悟直钩之妙意饫苇间之新得鯈有至乐鸥无惊飞则又有以超然乎芸芸之表岂独诗可瓢而酒可巵予将为子?道腴而醉真醇何必要汗漫而与期
惟安堂赋
子鲍子为己之学经世之资投刃成风儒先吏师作为新堂归防暮迟惟安是名命陈子赋之陈子曰世有至愉佚在已而非物士有真富贵非金紫之谓盖是心也以道宁以物砀宁之存砀之丧孰能名仕版而志渔樵之往还身官箴而思沧州之浩荡等声利於桁杨睨蘧庐於伯王悗然乎进为悠悠乎去归羌卷舒之无心岂出处之异岐翳鹿门之衰翁若方伯之予浼偕子耕而妻耨宁燠寒而饱馁曰遗安之是计终长往而不悔彼陶翁之不屈为无食而暂出赋归来而投簪径反关而容膝审吾身之易安顾何赖於绅笏惟子鲍子超然高骧仁宅之为居兮匪义涂吾无行玩名理以自怡兮谨边幅而为防鼓吹乎讽吟介甲乎其温良因时显晦偕道翶翔遂初可寻鸥盟不寒固优追元亮之高躅怀宝不迷中外无择又不屑龎翁之退藏云脱岫以隂合水反壑而镜清异屈子兮衆皆醉如徐公兮世无常夫何往而不安顾眷眷于斯堂惟历聘而辙环曾仲尼之暖席当去齐而濡滞孟子庶几於齐国矧火暵之肆虐仰嗣圣之旰食死徙盖几何人而焦劳冀乎生息行子学以抚时吾固知可以宁奔迸而植僵踣俾横目之同安兮喜气亦形於玉色是谓推巳以及物心泰而罔咈与夫蕲吾之安而土苴一世者於道孰为失得耶子鲍子心融首肯乃言惟服
怡轩辞为臧子与作
金碧兮丹朱琼其堂兮金铺瞢危机之在是曾未间於忧虞秀眉兮曼肤衔宫吐羽兮枪金奏竽诧聚蚊兮一醉窃暂快於营营之余吾居兮若陋而安吾中兮若局而舒陶冶兮羣书萧散兮槁梧与俗兮风马牛解卷兮橛株拘子臧子所以自得而适而不知者以为疎而迂也胖吾体兮道之腴游吾心兮化之初推而大之庶几孔氏之所谓忘忧顔子之所谓不愚盖将挹古圣贤而造膝虽造物者亦恶得而加诸
江湖长翁集卷一

[book_title]卷二
钦定四库全书
江湖长翁集卷二　　　　宋　陈造　撰
五言古诗
和陶渊明二十首【予幼多病不能饮酒中年稍稍近杯勺延宾客对妻儿每举少分亦能数举陶然足乐也顷以病复作絶不饮对饮者意辄为之酣适暇日读渊明饮酒二十诗并东坡居士和章遂次其韵绍煕壬子闰二月定海邑斋】
不计忧患场贤圣颇中之淮乡酒价贱希复独醒时齿髪变今昔抚已属负兹清坐挹饮客辞费未免疑客欢我怡然此戒何妨持
壮岁鋭着述瞢欲藏名山中间忽自哂聒聒厌多言弃置杯中乐雕锼耗岁年不知百岁後何益空名传薄俗不难化君子要得情善政良易孚循良本无名一从吏海邑我暇民乐生穽填虎自避心冥鸥不惊且了饱饭课不问报政成
不念建德游枉作心奋飞一溺狂泉饮坐受人所悲吾乐有余地醉乡真可依酹觞初问涂嗽醪便知归弃置近药裹改弦计扶衰欢趣固自若谁谓志愿违
捐金得嘉旨举室更笑喧老子旧小户醉帽每先偏即今省酒费或办归买山吏隐有定趣县债当亟还乘流遇坎止毕世佩此言
张竦诋陈遵彼此竟谁是徐公今似优昔行未容毁中年覆觞过畏病乃能尔儿辈无真见緼袍贤锦绮海乡亦好春红紫纷蕤英黄鸟托庭柯啁????如有情知我得碧涛似劝花前倾岂知好饮客静坐耐耳鸣茹津拆红泥鲸吸看後生【碧涛酒名】
肮脏老眉面岂是趋世姿谬着百僚底躄躠强折枝深知才用短敢谓时命奇归耕不顾计更问婚娶为何向不贫贱肯为寸禄羁
公朝不遗才荡荡天门开杂遝尽奇士腾凌舒壮怀有客寻遂初与时自作乖脱粟傲肉食官居当岩栖东州拜玺书西州迎芝泥夫也商声讴满屋金石谐诗书孰践履簿领甘沉迷平生独往愿万牛挽莫回
自公有至乐诗卷还坐隅得句一吐之嬉然忘穷涂百世一俯仰万象付驰驱吟情当饮兴其乐皆有余役心声利场咄咄彼何居
卯金穿窬雄典午盗有道当时附炎人忍耻称国老延之终代北范粲车上槁矫矫竹林儁麴糵岂真好陶公诸公右烱若横道宝不就酣湎逝亦恐自标表
访书酒诰空扬子浪伤时颂德誉大人刘伶颇费辞人生意行耳暇复商略兹用已律世人一信起千疑规规滞所然在物宁非欺我心受风舟漂然随所之
人生无贤愚彼是皆梦境矻矻迷所求冥冥睡未醒此心方放纷息念乃要领冲风有惊波揠苖无佳颖梦觉怅今昔吾其默自炳
暇日坐北窗好风竹间至楚骚偶到眼开卷已心醉爱君君子心湛身抑其次自靖各所安苟难岂所贵非渠工语言谁遣忘肉味
愦愦绮纨儿客或大其宅长公抱胷奇所向有削迹穷达吁可惊贤否乃什百请君勿此计计之当浮白九品宁用评四并良可惜
细閲史氏书宛若身所经梦録以命之过影纪亏成一尧间十秦寒暑倏变更我起千岁後游心於大庭俛仰海尘扬鼓舞天籁鸣纷纷閲过前表立俱志情【予读史名以梦録】达观无畦畛自狭叔季风典书有佳酿饮徒常眼中彼醉我俱适未觉介胜通刚制免寂寥政复人得弓少从师友间雅意效一得中年弹尘冠欲起复回惑初无辅时具吾责良易塞即今禹绍舜羣俊萃王国臣犹自知之环省每愍默
昔人蚁壤游方复诧贵仕回首辞穷约投分感知已邻鼓惊边隅得无豢养耻战酣日为却血尸三百里推枕视窗日前事皆可纪向来心营营乃始得真止彼此谁贤愚所持那足恃
陶翁出宰县径去亦天真闲居诗成集古雅仍深醇坡翁访赤壁临流双鬓新小袖补衮手千篇凖过秦两翁閲当世眇若毫端尘煕丰望义煕爱君最忠勤向非与道俱宁尔着语亲自我诵遗编行身少知津敢忘炷炉香亦复垫雨巾鼎鼎盖棺前期无愧斯人
书法蟹方後
放麑念号鸣易牛怜觳觫仁心谁独无天机或待触悠悠寄宇宙往往狥口腹君子一饱适庖事不到目宁知刀俎间宛转无声哭空蜚与土穴暴殄无遗育况此佳风味世肯贷尔族炳炬擒爬沙免介荐膏馥向来横戈怒不救揺牙酷醤浴酒拍浮方法忍抄録躁扰至絶命耳闻痛在肉淡茹吾能事晚食媚山蔌
寄二孙
忆昔初抱孙双鬓飒已秋眼看与我长岁月如许遒我以薄宦西汝为守舍留梦辄来後前岁律歘再周想今与乃父长我更半头天姿粹而温整整静不浮六经如取携八面自优游落笔动万言颇能如翁不如翁何足道抗志须前修良匠有妙斵惰农无厚收彼哉碌碌者不源而计流吾言不虚往过是夫何求　右?
阿泰幼傥砀势若泛驾马暂别已束发折节殊曩者诵书口澜飜昼夜曾不舍课肯犯雪供笔亦挥汗把才地校优劣不在阿儒下平时於方兄眇视真土苴念翁少年日为学不余暇混俗类疎放秉心乃儒雅儿今颇肖吾解笑时苟且师匠求有余好书不外假缅怀萤雪边力倍功更寡可用吾季孟直辈古班贾　右扆
苦旱六首
旱气乘炎熇触耳仍怨咨九重正宵旰解顔定何时书生身世忧宁止八口饥可复河朔醉欲赓云汉诗雨师久退藏风伯恣吹鼓蓊然西郊云离合太荧侮及兹一汛洒颇亦清袢暑几占鱼鳞天仅得龙尾雨我虽甓社居有田不濒湖漫漫湖水长奈此田中枯携文客边侯劣可输残租黧瘁不识饱愧尔耕田夫枯旱岁十九无若今岁酷日色虽许赤苖心尚余緑举觞劝睡龙雄飞胜雌伏作意收桑榆前愆傥容赎苍生惜死所倚须数寸泽连朝油云度空劳问雨色丰歉恐数然造物莫为力定知天屡隂为尔动凄恻频年忍流移犹幸稊稗孰稊稗亦已无何以填饥腹时方迫冻馁埶恐瞢荣辱傥无意外忧根蘖犹可斸
马上见卖白莲者三首
引息度奇暑风日正交战淮乡六月春嫣然担头见香凝素囊拆湿余清露泫丰肤专正色一忠百佞贱祝融乃司花慰我红尘面买归一盃适得共黄葵荐
东荡百顷寛满荡莲结花孤村莲荡西茅茨吾所家年年红紫尽为春留芳华酒船堕云锦歌棹凌瑞霞只今乡闾梦不道身风沙把花但三嗅对酒长咨嗟
东荡花清晨西湖渺无津凉荷引天远极目粧面新鸣榔与鼓枻彼岂寻芳人香风漂我舟领略不及宾当时赏花句兴在迹已陈歌似氷玉友花面俱回春
蔡秀才求予所作记作诗赠之时蔡移居
古人四壁居今人犹叹息蔡子携百指亦自无四壁分絶?榔求未断文字癖此行谁知已所向尽艰食予文久自知不作杯水直方君忍饥雷可语宁此石
彭尉焚巢二首【彭以韦经名堂】
彭家柳边堂江色润书画乃公根柢学衣传自心会唾手勲业余探妙文字外区区青紫计韦子岂君配神物护挥毫而不告成坏赫炎卷地过椽瓦了无在赖是堂间书万轴腹中载乃公洞天理否倾则为泰向来荐才名开口取猜怪从今柳先生颇为参元快
乃翁五车读弓劒初一命九十归田园顔丹眼如镜客来不告倦笔落有余劲霜严草花落松栢独也正吾怜盼与扎徐閲襄昭定济美竟寂寞陈编漫辉映翁家戏彩郎足继贤业盛雄词逼王杨奥学窥韩孟援今校古昔两翁犹此病今段天试君处此要以静
次韵章舜举
天孙望河鼓杳眇河西东参旗映天梁歘作秋夕逢人生风马牛未害心期同章侯大雅士抱负难形容平生万卷读会意春氷融小迟风云期未剖琳琅胸我顷诵清句神驰水朝宗识面胜闻名论文得新功烱彼如意珠来自仙者宫径作君苖焚执笔吾热中荒学顾何取目昏鬓已童惟应得石友天用慰涂穷
再用前韵赠盐城四士
行李小盘薄海西禆海东交情半新故生世有遇逢从我二三子草木臭味同业工画眉妩饰此氷雪容高轩一再过向我作春融陈侯犀一角锦肠星斗胸章侯金百链学派传正宗杨侯较诸杨朝墨收儁功王郎天地间合侍明光宫我老一无可短翼羣蜚中樽酒剪银烛诗锦佩奚童寛破十日留文律得细穷
次韵王解元赁地筑屋
饥麟不落毛士生常百忧何人金为埒振客不待求之子磊磈胸贮书不贮愁焉知奉二老百指借岸舟方耐冷侵骨未暇吟掉头目前帡幪托急於温饱谋诗来愬穷状读想寒飕飕我亦寄别巢其拙真病鸠每慙乌所瞻更羡鸎出幽君看沉沉者生不谭轲邱可食忘嗟来至宝忌暗投天地吾蘧庐此理君信不为亲傥可屈三返无宜休
次韵章时可
般门难呈拙仰屋方自咎诗肩卓两峰因君笑今又袖手非不佳拜赐良独厚翩翩王公孙肝肺衷绘绣向来传新作价欲擅文囿妙语再堕前吟玩忘昏昼江涛骇澎湃风竹聆疎瘦足我学古心如饮得美酎气无寒郊寒派续後山後采采葩华林羣芳酿孤茂错刀合琼瑶内索慙寡陋肯如周人朴唾去不一嗅
赠施都正三首
严严神仙居不受世尘涴栖身白玉壶眼净讵容唾主人敬爱客马秣仆不饿洗心炉薰前容了旧经课雨窗舞晦明风竹作骚屑断无思归梦人境两清絶道人气金玉妙论挟氷雪未须金鼎丹始可黑霜髪欲观芸芸初当求根极地古今貉一邱贵贱鱼千里纎云翳太空玄珠在深水安得数年闲与师商?此
次潘德久韵【潘茂和买妾不成其兄德久有诗即席次韵】
沉沉王侯居列屋皆妖妍性斧糜春?日诧歌舞筵孰知山泽儒超然广文毡野花供妩媚山月献连娟潘郎真吾徒常加视後鞭居无鲍生马红粉风蓬旋张公为石奴处仲政复贤继今看远业贱子当留年
次韵章茂深安抚见寄
引领数仞墙坐历几秋仲西风度凝香稍羞文字供使君今退之一眄士轻重硕德金玉文天畀为吾宋鄙夫老世纷万事曲肱梦向来窃膏馥编缀饱吟讽此诗含古意羣骚之橘颂理窟有余地犹许一醉共名卿璧一双豪士笛三弄侍公眼生缬聊目归鸿送
七月附米舟之浙中作
白?散如蛆黑?聚如蚁循缘仍咂啮欲寐复九起吾舟玉为粒生此果何理神奇作臭腐秋暑况如毁人生托洪炉一饱盖分尔临流念雕年胡乃置身此笑口忽唶惋曼肤或疮痏堤防费应俗情伪良不美短篱护松菊吾归殊可喜锥刀诧朋侪嗟尔商贩子
召伯停舟辟雨【去年是日之山阳辟雨繁梁作菩萨蛮云】
窗度荷芰风舟舣鸳鸯浦落帆憩篙师辟此白淙雨长征取惬快留滞不云苦适喜县麻埶为荡铄石暑去年舟系柳卧看虹饮渚龙公会事发尚记跳珠语崎岖不谐俗似为龙所予一盃酬新凉开瓶先酹汝
过樊村
襄鄂二千里何啻三百湾风色九顺逆左往复右还舟行已三日沿流不作艰即今苍烟面犹是泊处山信次有定期曲直了不关聊可供戏事轻桡与回环
吕城待闸得陈魏二生晤语
吕城望犇牛道里不作远徙倚不容前奈此河流浅窘步客怀恶痴坐仆夫倦班荆得两生晤语忘旦晚文卷得细披汤饼亦粗办生须朋从乐时亦慰连蹇长吟行路难回首偶耕愿卜邻傥君等老我幸无怨
赠杨伯时
璧月无纎翳氷壶不受尘西京子云裔有官居士身今代龎德公淑质秉大雅生事一邱壑龙凤拜床下绪余辨官业膏馥付尔曹诗声华岳重士论锡山高京尘逆旅中初喜识芝宇鄙语愧呈拙有底极推许漂流当定居久计浙西东他年结诗社未嫌後从公
送叶主簿楚州应钱帅之招【主簿已七十】
汉庭用少余无策销外侮充国七十翁胜算定樽俎夫君谭西北万里真目睹诸将失投机遽岂一二数形势可聚米君王未借箸江湖五十年帝阍严九虎後生不更事儿戏议边圉圆方殊枘凿寂默忍羁旅平生干霄气百吞不一吐白眼閲流俗闭口避尔汝山阳文武资干国今吉甫清啸临筹边志已无骄虏经年虚代舍须君作谋主心嗤区区郑缓不省之武盍思度外意径略纸上语山阳吾未识彷佛梦眉宇断知磊落人衆弃能独取一巵劝临分三叹欲轻举抒君胸中奇定作商应羽还应访隐沦道我听鷄舞
次韵王解元
观名计利心惴惴日交战洪涛探龙睡赤手投虎圈孰知青云士眼静不汝眩中年琴书趣早岁林壑愿我无适时具未敢厌寒远政须营一醉尚喜春酒贱前回所探花扑蔌已如霰把杯临清池缬影中流见可须催归语且领提壶劝向来眼中人此客颇尝见两王风流絶声名到朝彦新句如破竹脱手金丸转石交可忘年时亦共酣醼春来景物好题品遍诗翰莺花不无情向君真自献
赠钱郎中
刓方利禄媒抱道俗不省诗书工发冢孰起世儒病钱侯挺直节蛮徼复兰省劒气夜星明鵰翮秋霜耿上前论世务万乘为首肯平生中原虑壮岁左符请不作黄阁想拟试白羽秉孤忠当宁知宏图时宰领羣儿须圆曲谓可力胜命彼此计乘除得甓丧崇鼎平生信所得一监照万境幕中辞脂韦客右进严冷主簿聱牙伯评俗怒生瘿【谓伯永】令君强项翁争事不藏頴【谓刘山阳】但有周舍思可无卫武警我亦意行者泥古志未逞朝来听名理剪烛延落景寸田殊易荒有赖剔榛梗效奇乏良策汲深慙短绠惟期佩公言不堕颓俗穽
次王仲衡尚书鹿鸣宴韵
儒冠几经秦士贵始艺祖英儁承上意不止工造语文风逮列圣秀异弥博取即今再太平比屋务稽古先生国元老曩亦原夫举倚相能邱索吉甫允文武後生藉膏馥掉臂雄艺圃岂伊郐无讥敢睨大国楚诸生观国光名欲簉龙虎初非意敢料顾为公所与蕙兰侈芳筵肴核富雕俎酒行不待醉阖坐喜欲舞妙句韦白前拭目嗟未睹豪气倏贾余举举陵天宇悬知三千牍去作虹霓吐我坐广文毡勤拙初不补看挥修月刃稳送抟风羽传灯知道尊食蔗记荼苦明年公东归商衡傅岩雨附翼偕渠侬远臣观所主
再次韵谢王仲衡尚书荐章
祢生布衣儿始未客黄祖一鹗轻百鸷名已腾荐语跌宕噤不施衆笑此何取一赋出绪余已可光近古先生传正学抱负几文举名世昔退之好善今卫武汲引略权近论荐及农圃高义表一时恶氛可消楚俗方急梯媒中表羊而虎低顔下气地百请几一与代舍着衰翁秋芹荐侯俎泉甘困深汲袖短妨妍舞荐士不待求昔闻乃今睹傅毛可飞肉矮屋俄广宇平生气轮囷非公向谁吐小当工抚字大或效遗补长风初借便振迅顾双羽未妨着书缘人有讥自苦朝来诗兴动毫端鸣急雨夸似鱣堂生颇见此宾主
次王尚书韵呈石湖
圣经三百篇凛凛诗鼻祖日月悬太空不作雕篆语可学不可议仲尼亲去取变为屈宋骚刻画已愧古曹刘骥騄骋沈鲍鸿鹄举并称五字雄绳墨盖陵武甫白壁万仞眎彼柳樊圃又如曹邾郑屏息从晋楚黄陈嗣前作风壑啸两虎公生四子後相望心相与溟渤无弃流酸咸或登俎取源自圣经长袖固善舞清篇神所护近句谁先睹乡来仪朝行拱揖尊帝宇出使辞气振前席情素吐非公任安危衮阙几不补归来将诗坛越笴傅之羽陈黄伯仲尔胡复用心苦学力我枯涸进冀濡教雨首肯公不疑更用询季主
次前韵赠龚养正
淮乡富奇髦歛衽让乃祖及今户相矜十袭藏妙语遗泽有源水岂直轮一取夫君典刑在落笔更醇古白眼视公卿矧肯睨豪举世味淡如水进德吾孔武四壁但图史一饱问场圃修眉氷玉顔初服仍楚楚团蒲芥轩寂索手系雕虎客来辄欣然诗就宁漫与自云窥官达束身着高俎肯思麒麟楦强作沐猴舞见笑寒如氷如睫不自睹君眼高一世天光静生宇寓意文字间轧轧蠒绪吐后皇急幽侧员阙多未补当仪振鹭羣亟下冥鸿羽乡来受?地幽屏良独苦蓬莱道家山金碧上烟雨反君招隐篇长怀报明主
大雪复用前韵呈王尚书
密雪何自来雨祢云其祖史臣纪上瑞外此可无语帝岂为诗设偏为诗人取梁园谢家庭丽句传今古玄冥老更事厥职甚修举属者甫见白今者复接武赋形想像殊玉田琼作圃定知怀璧人蹍足不向楚天孙事遨嬉开关叱九虎剪水几何时下土均付与羣僊燕青冥酒所未彻俎狂撼白榆花笑看风处舞林峦带城堞变灭眩所睹安得鹤背游一览了九宇颇烦孟光请杯覆诗不吐海图拆曲折儿女粗纫补明年麦秋好落磨收鹅羽盍赓屡丰謡少慰田家苦嘉应自邱祷不待书闵雨饱饭对翻飞此惠仍地主
祈雨齐云楼【与罗春伯提举露坐索诗作】
波凉鱼初浮露下蝉罢警胡床俯前池妙意吾已领主人絶俗姿此地背尘境霜华耿玉宇璇汉转金饼桂娥不无情与客闲弄影红糚拥千盖环坐殊秀整盘珍供剥芡水厄停煮茗【罗以河鱼不饮茶】清谭略迳庭快若客酲醒不辞仆频更颇觉夜弥永明朝雨一尺重约追霁景但恐闲麈尾鼓吹閙蛙黾适听步虚声缥缈碧云顶
次韵诸公清樾轩诗
尘中望青山防有移文阻诵君清樾篇顿忘三伏暑想见松风底树羽仍设虡山灵莫逆友献岂烦缟紵招隐未容反陈迹渠能序诗翁麋鹿姿穷不问唐举归诛故山茅吴鴈冯寄语君宁山中人居州定王所
代罗大着遥题云巢
高人玩世心仕学有余裕稍偿俗间负未忘尘外趣结巢依莽苍泉石得佳处牙籖三万轴遮眼岂云蠧鸟哢岩作屏翛然不移具时招槠山云苍白缭牕户径润树罩烟庭虚月含雾万景供旦夕与人美无度园翁垂纶叟或许陪杖屦我亦漫仕者雅志买山住即今想像意未办魁杰句他年登君巢酒所尚容赋
次韵胡学长喜雨
胡君着述间动作千载计雅奥三百篇挹取欲无艺一源发至醇万象赴傲睨平生笑此癖论交惜晚岁君诗信入神我眼本无翳屈膝邢娥前酬赠惭丑戾忆初拜雩坛遽恐枵腹毙徒然隂枢纵宁止乾胏噬敢徐救焚步颇徇非鬼祭端知世兴道密若有司契神孚圣君德家沐良牧惠天人隔显幽论理不论势朝来望阡陌白水涨天际歌呼满中田不勉渠自励黍稌分後先稂稗易耘薙清泉向小歉比屋念遗穧饥饱巧相补上帝亦已谛老夫办叠期是恩良不细僊曹有佳招天阍不坚闭长安粟一囊或许引前例不然买青山补破仍茹粝出处顾何心一沤寓斯世衆雏能稼穑暇日训孝悌相望渺海涯恩懃未渠替张侯本万中苏子劳再说排霄眄世儒笑閲风外蔕草麻侍金銮云空澹溶泄丈夫要特达不必须援繋即今转圜句可荐五方帝如今县麻雨立见万生济
赠锺汝楫
坐窗雨萧萧出户泥活活旅食向六旬淫霖破七八旧新佳客断局陋不可活锺郎卷衔袖诗与人秀发诵之未数帋骤觉隂氛豁壮如秋涛涌清比哀玉戞骚人咏香草不足供采捋诗人深堂奥掉臂欲排闼应接殊不暇愧耻那容刷正宜长聚集慰我抱饥渴不见动十日有力苦见夺转头二十年梦觉几电抹我甘鼯五穷子亦狼载跋川增得深敬外此本毫末别语忽见谂回肠隐胶葛乘除等寒暑休王有回斡豫章出林迟出乃千丈拔天居五云处往矣侪俊杰当念淮山阳有人曦短髪噬肯回叶舟谭妙共蔬粝
题徐居士遯庵
世网谁所张四弥天宇大万情本一机矻矻同此在徐君经世心心乃超世外趣静缘有动无显奚用晦姑为辟俗去示世无吾待结庵定其迁初不惮一再容膝得胜处外物了纎芥有山自烟云有水可灌溉百丈峙翠屏千寻拖碧带床头三圣书会意谢分挂天山得要旨肥遯元非内此名扁此室吾诗傥容配
次韵徐秀才十首【以才子富文华校讐天禄阁为韵】
冷官卧漳滨书奁漫栖埃飱鱼芼瓠叶局缩养不才穷鬼不受送与君作陈雷将军视将浼夫岂馈无台杜陵将诗坛受?凑多士黄陈大其传劵契密付委徐君万卷腹诗作风雷起春秋富有余着眼置余子向来孟浩然醉眼高宇宙清诗落京师苏李欲束咮蔗陇槎头鯿未觉黄金富纎鈎饵虾蝇但取浮阳嗅翕赫公侯门下客亦方闻惨澹埃地高贤絶通津蠧书分此老华国须奇文渠观有旁招子行当冠军毅毅挂榻翁孺子来如家长安聚蚊儿车马纷嚣譁裔孙会两穷韶顔映苍华长啸叙孔李惊翻篱角鵶霄霏上冥鸿山雾卧文豹饿鸱吓腐鼠啄啄诧飞趠吾徒为己学欣戚置不校小草或远志诡遇乃近效鈎妙如悟禅去瑕等居讐学诗得是法善刀无全牛脱手希代珍愿子母轻投衮衮谭项斯愧非古人俦閲世难衣食眼中子能贤万像入吟笔摹写皆其天蹇孑我荒学一字不蕲传子家文章録得书或牵联钓湖鱠红鳞斸山饭黄独书生甘若饴八珍不在目出处有余裕贔屭营寸禄一舟指三径不远傥许复堂笑伊优登米笑侏儒索见笑与笑人等可付束合从俗心易波瞩理眼无膜但求种秫田归疗酒肠涸次诸公诗韵【去年略憩成倅小筑约今年同游不果诸公诗卷来索和章感而次韵成有歌姬甚黠云】
墙围护风烟檐影纳红緑城西百弓地论价指和玉沧浪取具体辋川俨遗躅年时得小憇振衣休汗足山灵不留人定复厌枨触坐想散花女深堂伴金粟今年桃李月僮马几装束竟成梦魂到永叹春事促此亦志愿违世有谿壑欲似闻偕六逸【成仲邻句会凡七人】碧酒仍艶曲风鹤羽人下露花妃子浴诗卷肯属我为洗顔面俗元亮晚耒耜弥明旧符籙可须白月前熠熠度萤烛
八月晦试院中作
官居课程地生有文字癖诚知蟁负山讵得辞此檄嘉禾古多士孰者非巨擘老眼不待封旧苦眩花隔勿云石贾玉箴失眸亦得【荀子云失箴者眸而得之】捧心若为妍窃鈇徒自匿陆海贪穷搜奇宝多偶获巧常昏金注勇或便大敌清醳聆邹琴欵识辨周鬲颇收半段枪遐念连城璧渠应悔羔袖吾敢厌鷄肋抚囊搴利頴体国免素食明朝罗客拜定自百夫特俗无抛塼恶归舟缓张席
九月二日
灯火一樽酒笑语亦固然如何棘围夜忆归不成眠衰怀动多感妻儿须眼前人生四方志谁遣霜覆颠
次韵袁宪閲兵许浦
皇泽泉及濒戎索均帝阙边屯笳箫地弯弓睨胡月万旅皆金缯不待持阀閲于时江流澌极目云阁雪嬉嬉忘其寒恩宠自稠叠使星照海徼天意不虚设劳勤需摩拊勇怯要旌别除器有良楛扣阍许陈列古来分君忧下敢谢薄劣叱驭陵九折推锋取三捷况公经世才翻浪海鲸掣夷吾吾目中江左伫茂烈汾阳唐柱石守器未应缺衔命兹小试鼓勇士眦裂指挥用诸将他日须此杰圣君中兴主诏语一见决治具有罅漏讵容惜扪舌兆朕贵先识沉默真小节鄙夫百僚底欲隐尚不屑几登王公门面丑辞易竭向公又一鸣当复笑燕说
江湖长翁集卷二

[book_title]卷三
<集部,别集类,南宋建炎至德佑,江湖长翁集>
钦定四库全书
江湖长翁集卷三　　　　　宋　陈造　撰五言古诗
三月初晚晴寄高缙之三首
东风扫积隂残雨不敢漂坏云裂裳帛倒挂隥岭腰鸟影不作瞑夕阳明山椒安得上上头风露永清宵人家绣闺闲湖上粧面新湖山箫鼓中鱼鸟安得驯山灵建飞雨净洗绮罗尘即今堤边柳为谁管残春曲栏倚青冥万井入指顾湖光漾明霞照我凭栏处森木倦鸟归遥空征鸿度定知待月人破竹有奇句
苦雨
有足不下楼有耳秪听雨一日不可耐忽忽弥旬所轩盖断还往尸居成独语日色似见慰云气复如许西湖梅柳月裘马趂箫鼔细追他日梦一笑念缚虎
再用前韵赠高缙之三首
晴色与春违香红不余漂出郭纵远目草长麦齐腰诗来慰幽独吮讽芬兰椒招月作三益庶用娯中宵闭门雨两月君来无旧新白眼睨牢石骞飞不受驯落落含风松纷纷栖睫尘惭非修月手向君和阳春高郎客京华好事有左顾儒林丈人行乃得曳裾处亦知短褐底藴抱美无度继今数公间可但传新句谢袁起岩使君借贡院居【以简斋诗一凉恩到骨为韵】
书生叹漂流卜筑定何日折腰为斗升问舍羡九一诸公有好事往往遂所乞悬知许黔突当复念容膝火云烘白昼悠悠昼日长黄尘扑面去行客汗反浆老夫清梦起开卷钩北窗微风入巾袂世恐无此凉久晴忽一雨为洗暑气烦斯人作欣戚造物无怨恩我方堕穷涂独能庇寒暄公亦不自德自笑烦於言盘簿萧寺中永叹无客到吾室自勃谿粗免以饥告及此?寛闲好风日见劳安得长者车茶饼写襟抱槐龙舞修影颓景忽西没空庭漾金波坐待月东出临风思传觞沃此支离骨开门拜嘉惠正得杯中物【是日盐车送酒人适至】
寄题徐虞卿醒心亭
人间声利场疾驰不知反营营计毫末一益昩百损徐侯大雅士探道自其本策勲虚明地外累不待遣出能同光尘归念寄萧散着亭得胜处竹茂水清浅亭中眎亭外畏涂尘眯眼翛然得此心万化无余藴老我尚问津人与室俱远向来卜邻计欲舞叹袖短会当寻此盟蔬饭同茗椀洒落无何游共閲世沈湎【昔尝托虞卿买屋丹阳价高不果】
余姚饭
昨暮浴上虞今晨饭余姚官期有余日我行得逍遥盘实剥芡芰羮鱼荐兰椒一饱老人事茗饮亦复聊扪腹每自愧昔贤尚箪瓢僧垣栖翠微金碧焕山椒龙泓甘可茹塔铃如见招迟?本不恶况复待晩潮
车堰牛
牛力轻万钧性顺异诸畜有足不解踶有角不皆触课日引耒耜为人给谷粟私家忧阙食公家要余蓄公私虽相须置汝谁取足柰何过堰客行舟动千斛挽牵亦诿汝贔屭颈髀缩扣角一劳之不语对以腹物生愧无用怀安或非福於人傥有益厪身岂云酷君看庙前牲被绣饱蒭菽膏血荐鼎俎谁定悲觳觫
舟行即事
昨日出曹娥明日指慈溪待潮舟为胶得潮舟若蜚留滞复一快计程元不迟人生意失得孰者乘除之今屈昔已伸彼赢此或亏但可自适适尚用悲喜为水伯愚弄人政如造物儿丈夫木作肠渠辈未易知
饥寄定海交代
县尹古子男今不一钱直低催奉简书侦伺常屏息白简与按章岁月供弹劾当路虽所惧奸民巧狙撃吻间售蜂虿意外变白黑防虞莫救过弥缝或逃谪政使有卓鲁未容置形迹云何世难事君不动声色编民翕风移恶少且心革田庐有笑歌魑魅亦窜匿斯人纪仁爱几磨南山石政声懿如此仅免绳治厄诸公蜚鹗书犯严尚遗力安得定海民为君洒荐墨兰台传循吏采访多失实安得定海人为君秉直笔嗟我吏隐者志在山南北身名万金重如博试此掷赖今遗爱地一一可矜式政恐效西子美颦得謿剧江臯一樽酒聊挽朝天客妙乐喧江浪清谭倒理窟盟言底遽寒舟驶潮水急西望念风义感叹徒至骨
复吴秘正五诗【以识子用心苦为韵】
武陵迈往气当世隐一敌扬眉诸公间甘作迁客客裔孙典刑在磊落抱深识我学谢柳州顾肯睨门席簿书阻从游人远嗟室迩胥徒恠坐忙眉睫若为喜方赓于蒍于忽诵子虚子悠然得此心外累蚊过耳我如不材材自诳无用用向来风月前诗笔颇吟弄低摧髪皓白无与世轻重枯株欲丹黄因君弥自讼作宰古尚教宓齐但横琴唐吏犹易为读书或松林一从来海濒琴书暗尘侵俗有古今异鞭扑违寸心君诗用功深平处犹近古北斗灿繁星拜赐诧儿女亦思貂可续中夜搅肺腑揽须粲一笑笑翁祗自苦
张丞见和次韵荅之
中年赋远游羣僊谓匹敌朅来吏海隅笑死鹤背客昔人混屠酤不取俗眼识惟应赤城老默许分半席故人十年别墙宇今密迩谭胜复诗工排日有驩喜所嗟连城璧过诧窭人子何况政术疎一一赖提耳我本山林人娯老有日用时须禽一戏暇乃笛三弄言偿作县责顾敢宝所重催科未妨拙防速牙角讼张陈旧莫逆雅趣瑟和琴器用异所宜渠观与山林朝来览镜笑鬓雪无可侵但办摩衰眼送君立班心男儿鼎珍食富贵倚稽古不然东山车稳载十眉女可怜强项令俗尘塞肠腑端如溧阳尉老诉食荠苦送李象山趋朝二首【象山海邑古称象山郡今听李明府言颇亦费支梧故云】
人将宰象山萧散目郎署即今拨烦手蓄缩殆难措邻分铜铁名恐坐污染故髯君千日留曾无疾顽怒德孚俗风动政洽民孺慕过虞椟中毁稳下竿头步定川壮哉县瞢不揣鲰腐虎须有危揽羊肠无善御彼此剧易间霄壤计相去满怀血指羞乏君斵轮具邻辉几余分忽复失强助归舟不可挽临风悄延伫
书肘讵容掣筝柱不可胶付事多其防职业自寂寥颇思圆机士细苛举纲条宰邑古难之茹苦耐煎熬百抑不一扬推波益惊涛由来法愈密秪为下所操一饥驱我出铜墨强折腰捩翅着笼中侧睨?冲霄平生有知已持槖贰铨曹君来定倒屣道我不自聊愿推变通术雾雨均枯焦而况代舍旧肯惜引手劳
游慈溪龙虎轩【轩有石湖碑字如新刻】
坐曹可胜劳出郭复行役半年定海令三度慈溪客慈溪足胜处山秀江缭碧终然萦梦寐遑此事游历高轩閟龙虎表表市闤侧得兴不暇慵徙倚且数刻洞户初推敲阶除旋登陟向来攫怒势枯干抱顽石乃知名实间未易胶今昔尚喜诗翁碑不受苍藓蚀可但神所护人未忘翁德非使老眼明斯游竟无得
十二月二十六日趋府
谁谓一舍远不办三飡趋亭午县市西衙鼓府城隅匹马惊鸟去指槌氷在须北风挟霜气万象付摧枯想当折琴弦未怪裂人肤駞裘被甲如是日有若无客首不暇回顾容少踟躇出处不能同劳逸为之殊龎翁马少游似非隐者徒乡居老躬耕饱温得自娱婆娑铜墨间盍亦省头颅蓘穮脱中孰吾口良易餬
十二月二十七日趋慈溪【既到更尽则同官以新帅夜过狼狈而还予念从者寒且劳独留宿】
西风蜚江浪江畔那容立霰花溅千尺望望客衣湿小舟舣两三人已鵞鴈集侧睨波汹汹俯怜身岌岌乘凌玩掀舞生死付呼吸前登为回首舟重巾支径不通车车去如见絷念此役夫苦体我官事急傍顾中夜还得无僵仆泣畀汝就甘寝白饭亦周给徇人多意外自信宁不及利物身每轻睡觉况六十
次韵王省干【王以怀君想报珠作诗见遗】
南橘合嘉颂为枳缘踰淮黄浊转眼涸一昨弥两涯志士抱根柢千古容兴怀後生事虫篆蚁穴鏖檀槐一官初有禄三月免无君平时爱人学蕲试百一分习俗南北异所见违所闻致化要无倦儒者贵长文王侯文振奇人作高山仰世学方波颓渠独不流荡诸生畏雄骜六艺厚涵养遥知落诗笔高像寄逸想叔也过我门往往接?倒惎以元亮止终然刘伶祷我此待骞翔夫合戒陵傲惰游置耕耘曷怨卤莽报大匠成风手器就不待模老夫默自哂堆豗守一隅论交独何幸鱼目俪明珠他年君邻墙作意营一区
次韵张丞
政平民安之不在书上考君看道傍樗苍云?合抱明时话英躔佳气指蓬岛孰知嵌岩幽乃韫希代宝张侯儒而吏笞箠环台皁政声载舆论文价动诸老学富食犹贫志坚进不早即今紫霄人岂必皆横草亦知名炜?曾上荐士表静女家无媒深闺自媚好胡宁倚昌丰浓抹且淡扫会看邢娥前妬妇付絶倒
谢制帅高卿剡四首
宰邑非良才朴拙瞢信已曾无补毫发粗不畏首尾倚公造物手袭璧护玷毁世有百谪余观旁首重稽荐书未及门啅鹊拂人衣盥手衮字褒祗遣顔忸怩瑕瑜仅相偿葑菲终不遗穷途石作肠持用荅恩私去年来甬东旄倪喜动色公今画船西行路亦嗟惜去来本何心民自作欣戚达人了世缘八极付挥斥论世究德业先生处其全谹议可断国余功犹护边此行虽暂屈衮职正急贤玺书起黄霸摩眼待新年次韵张守不欺堂【乡守张仲思以不欺不扰堂二诗见寄求和为次韵】
使君古醇儒内视保良贵芸芸镜中影了莫遁情伪赋芧岂至术机灌彼谁子退食一堂间百事反诸已床敷但诗卷庭砌亦屐齿洞洞灵府闲拳拳圣言畏独传迂叟印不作俯仰愧何当拾级前拱坐商略是謦欬付元城归咏如阙里从俗倦执热得意风雨会【元城问迂叟学诚所入叟云自不妄语入】
次韵不扰堂
取民狼走羊胜之楚克庸孰知号召初已赋大小东贤侯守此道力若拔山雄深堂玩閴寂翠影环蒙笼泛应得天游静镇副上衷乐知前池鱼吟当北窗风情寄埃外俗自和气中高吟与杰作铿谹而舂容无欲民自朴契钥今古同即今美化孚袖手自即功坐令鞭蒲捐宁遣马力穷我心偕郡人会当志愿从新年锋车南帝渥看稠重政声頴川上可庸不作公【时予宰定海未识君】
宿云岩山【是夜大雨】
名山邦域中每叹梦境隔如何夏而春共苦沽水厄向来梦中山真作缘云升夜气与僧话凛凛氷壶清初宵潺淙声大慰望霓意睡醒钟鱼鸣犹是翻盆势不因官事驱宁许山门留况今浴种天顿释嗣岁忧雨既副我祷山亦入吾手一旦二喜并谁谓终不偶涉世嗟聱牙天颇怜其穷更持灵台香归谢渊德龙【定海有渊德观祈雨所也】李伯成食甘豆粥和渊明诗分寄次韵
八珍较半菽丰悴岐两端志士傃所逢心泰体亦安李侯贫食粥吾独於此观竈妇不余颦邻劵有後还顔帖孰嗣之范叔可胜寒破碓砂瓶前兰佩杂木难堂堂五字律鋩锷凛莫干不羡侏儒饱宁追陋巷顔挈瓶肯见分特特扣荆关读诗良起予投匕忘悲叹
次韵解枢干二首
我方首儒冠颇亦易此人尚友卑自汉读书考先秦士或暗郑朴识面蕲卜邻计疎志空勤敝帚浪自珍口前齐东语瞢欲润帝纶学如村社醖百醨间一醇老蘖媚衰红饱閲姚魏春顾惭误题品五字极清新君才允文武行矣拱帝宸余年念桑榆归去侪编民
阿文钝于学莫计故新年向微他山错讵彻醯瓮天论交置才否如君政自贤为导有源水俾加视後鞭譬彼千仞登投足得攀缘君生英卫家造诣超儒先余论分吾儿一一当手编繄我液木卧沙不受镌鹊音晓见谂羣玉纷堕前政使高帋价敢蕲世儒传
题张仲思孝友堂
笔端吐阳春胸次着云梦袖中匠石斤规矩随意中君侯道艺乐不许俗子共深堂埃外平日文字供默对八窗静不但十年种妙语落人间一一万金重平反与进修并作旨甘奉只今衣五彩颇亦笛三弄何人侍板舆觞豆燕羣从鴒原春事繁鴈影天宇空傍睨枭雉呼或作邹鲁閧纷纷手翻覆纳纳腹空洞汲直合居中器博滞近用初计拔薤来竟息憇棠讼翛然拥书坐竹风助吟讽更听雏凤鸣未妨蜚鸿送今皇志复古俗有後宾贡斯文属耆儒夏屋况巨栋江汉继崧高谁当第嘉诵县知尹吉甫缩手辟张仲
次韵严文炳暂别归吴门【且坚仲春归来之约】
白驹絷维之君乃再岁住政如荷蓧翁鷄黍止季路得句推敲余每肯向予吐平生识丁字颇亦指佳处只今妙着述讵云工训故东陆方播和南云遽回頋似闻汉诸公交口河东赋挽袖不转头歘作翩鸿去郡舍虽旧约侯门有晚遇可忘酒招携况识棋胜负老景乐事稀春意骏足骛无令归骖前怒风鏖花絮
再用才子富文华校讐天禄阁韵赠周教授
仙人藤隂梦金骨窖黄埃当年晁张双缩手推其才陈编且千载万蛰听春雷偕公闲吊古文游但荒台步屧城脚园苍官拱緑士向来锦打围转首就纷委流光不贷客感喟中夜起肝肠旧轮囷言赋子虚子胸涵阳秋笔眼高古今宙周子定可人万象栖一咮眇睨纨绮郎自诡多文富世有九鼎珍唾去不渠嗅穷途有快意辟席得异闻青天千万里翳日带烟云今者君子後满窥崔蔡文当此阵堂堂叹我提孤军矻矻守枯策头童未起家居陋妇勃豀食贫儿讙譁养高有骜岸战胜无纷华黔浴如可移谁辨鹄与鸦徇物笑蛮触自守等毅豹寸壤闻蚓吟九万观鹏踔孰知尘外士戴目嬾此校营营彼谁子磔蝟计微效审知才非充敢怨言不讐进乃隔九虎退且办十牛向非食不足此檄当径投黄馘渔樵翁揣分吾其俦君家小阿韫择壻须才贤我家小於菟披雾欲窥天鹊语灯着花妙契默有传何当珠帘外彩丝自相聨万木同一秋松栢正也独夫君閲流俗尘过不留目我昔甘曳裾低首问宜禄及今君子前玩易愧频复假板未通班此气渠容索周友万卷腹小却石渠阁培学虎出翼息妄眼蜕膜何当去为霜万壑正枯涸
别俞君任通判三首
客舍不宜久黄尘翳衣缨非君此解后孰使老眼明握手杂谈笑洗醆共浊清已烬铜炉烟倏听丙夜更清诗相劳苦凛然见高情珠璧眩璀璨珩璜竞枪铿宁惟老眼明亦使病骨轻语离信所重未敢促归程
一代石湖翁韩欧或其儗当时出门下如君屈几指论定难为才我乃辈多士椎成方未器正赖君礲砥师友系魂梦栩栩辄千里惊见得此客乾鹊预为喜一笑破千忧天幸宁有此石湖倏眼中此翁真不死
房陵望毗陵计舍六十余今我从远役羡君方逸居逸劳不足道会合嗟愈疎向来江南北二年能几书残山賸水地诗题当不虚得句茹不吐思君定愁予遡江日千里岂无红尾鱼交情傥未忘与问今何如
书隐静寺壁【丙申秋入隐静未到雨甚苦行既到遽晴迫官事即去感而作】
篮舆初半涂飞雨欲无路到山臂屈伸赫日照窗户山灵太孤介深厌俗尘污雨似难客来晴似推客去书生林泉意此癖端有素俛眉红尘中正以五斗故堇堇三径资渠须毕婚娶出既非得已归亦奚早莫他年五湖舟何殊一杯渡卷舒吾自由谁招复谁拒
赠臧文仲四首
青山玉所藴下此翠凤双音含古韶濩身非世文章衆羽不敢睨谓是圣时祥有人摩老眼侧伫云路翔夫君根柢学宜我屡即之罢马取长道顾肯过我为索宝黔娄家怪君焉取斯颇尝见此客且用诧吾儿理以定故明用智或成疎芸芸自根求一一皆我储饥糒渇须浆水固不宜车请君默自烛是物谁欠余始吾泛其观中吾固其守拳拳宝所重世或轻敝帚廐马我所师家鷄谁得有此心如此用烦君订是否
戒饮三诗【并叙】
【予中年病于酒以饮自誓谓不当自贼亦不以贼人饮客多寡听自酌人皆笑之然向病脱然客亦未始因吾病臧子子仪独不见笑且曰某不能饮见虐以酒辄病求予言晓客因信笔申其戒古人之诗语工而意婉使人思而得之思而得故得之深守之固後山秀骨画眉是也吾亟欲为臧子益故直书而详为之言不暇为前人也子其识之】
毒痛痛受辛斩刈憎暴秦杜康与仪狄贼物其罪均商毒烈火炎岐镐方阳春秦暴虓虎抟欧粤无颦呻二子起酒祸古今同湛身计实乃鸩葛适口良甘醇文锦覆深穽病媒鬼之隣劋杀不遗迹辛政犹为仁今子知所戒薄俗岂其伦生世千金躯况复富席珍
中古避世者或以饮自名世网未易脱颠眩宁其情嗟哉竹林子哜茹日瓶甖时既谢周汉顾肯羡久生中圣怜徐邈种秫想渊明卯金当涂高委质吾顔頳偕我偶盛时生亦未易轻况子淑茂资天骥趣修程论才应时须挺志为亲荣亲言铭肺肝盍师陶士衡
自我铭盘盂覆盃远麴糵人或安清修身亦享黄髪柰何悠悠者沈酗无虚日言之每逢怒周诰存苦阙狂悖贻世戒气血瞢中竭持觞劝客意彼肯独夭折投辖车钤颈抽肠擢其骨交游多若人自重要勇决关须太虚闭交继叔夜絶毋兴圣贤悲濡首右臂折【司马子如饮孙搴搴即死高欢谓折我右手】
邵伯阻风小泊赠送行诸公
长征每爱日小泊未遻意隂风自南北客子听轩轾召棠望吾乡不作秦越异船阁鴈鹜洲人穿鱼虾市相逢各吴语知识十三四水实不自买海错有佳馈饯行余十客超俗见友义笑谭寒谷春为我洗羇思相与卧玉瓶跋烛得微醉老怀易作恶别语毋动喙
次韵丁判院【丁方谋保职官】
丁侯袖诗来容听娲皇弦咀嚼氷齿颊如漱锡谷泉露花有余姿风漪自成纹中含班传香夐絶郊岛寒汗流竟後尘何有一字难明月堕我侧盥诵喜欲颠因君念漂零俛仰追昔年门间半面初堤柳嘶晚蝉寒暑机不停奔骛履欲穿客舍此相遇把酒霜鸿天男儿气干霄犹受稠人怜似闻国士遇度外置拘挛渠信造物儿赋予终奇偏凌风谢垢浊仙者一探丸多肉彼下乘更趠骅骝前我老从斗禄纎鳞潜重渊饥火少见贷归志久已坚自甘尺蠖屈何与风鹏搴会看鹗书荐领此云锦篇从今拭病目长风驾蜚翰
泊瓜步
拥衾迎銮晓舣楫瓜步夜问俗乡音转束緼野宿乍去家倏兼旬取道逾三舍江神虽世情羇客忍陵藉初趂风色好忽复帆席卸泊舟市区外系缆古柳下遥听波浪涌未息妻孥怕谯翁身世拙衷货迄未价荣望絶台阁归计盍桑柘男儿四方志肯与衰鬓谢古人出处间分取世俗讶呼酒把谭麈扪虱复王伯
魏帝庙
佛狸岁未卯志欲吞宇县当年江饮马腥血浸淮甸无人饭耕牛有井巢归燕至今閲遗史为汝空饮恨缅想瓜步留杀气纒吴分云何此山椒遗像俨高殿无乃甘事讐吴俗昧所见或复绵历久後嗣忘敌怨冥漠彼有识福汝吾敢信君看赵与薛狥国冒祸衅魏侯继前躅长呼死白刃胡不尸祝之香火均远近岂但祈神休抑使顽懦奋谁今决从违引手适我愿【赵侯立薛侯庆魏侯胜皆淮南死事将也】
长芦寺二首
梁帝号用儒顾有佞佛癖区区泥其粗佛者宁汝即矫矫只履翁谈妙尘可析冀上一言契何意水投石瓶锡翩然逝北去甘面壁有道恶惊世应俗肯留迹一时起诞罔千载受诳惑至今利涉地传流何荒惚渡江一苇尔古今尚遗植纷纷捕影徒唱一和者百远渡有浮杯行空或飞锡至人果善幻几何异鬼蜮世人堕邪蔽狥虚不计实我学谢传韩舣舟重唶唧
昔年望长芦去江逾百步垣宇呀已缺浮图欹欲仆僧徒噬肯留日有沉溺惧重来舒望眼佛刹非故处安衆得亢爽定迁醻夙素似闻瓶锡侣复作醯蚋聚居人祷蚕麦行客乞泉布营者肆夸侈施者不顾虑百堵焕金碧奚翅复其故往往豪儁人四壁有未具彼徒创寺意取镇湍涛怒向来梵呗所倏为蛟螭据在已不自保诱俗说依怙波流置不省此理吾未谕
泊龙湾
【阙】　　沙觜沙外仍奔湍是间以龙名信乃龙所蟠浮烟澹寒监断岸围清澜孰知面埶要中有水府寛我来舣倦楫天水夜茫漫狂飈吼薄暮惊浪摧旧滩鲸鱣砀厥居渡鸟垂羽翰孰睡不知晓梦次闻平安龙公自兼爱况此行路难何以荅神休幽佩纫蘅兰
龙湾看初日
江声夜寂絶江雾晓空蒙乱霞映淡日隐隐空蒙中羲驭巧呈瑞不与他时同烱然玉奁静泛此瑛盘红分明三足乌依微绦绡蒙曾穹歛氛曀幽壑舞鱼龙昇从海僊府光射河伯宫遥想丽帝阙佳气正郁?鸾鹭同虎拜三呼并神嵩散人得壮观醉约持钓翁
舟中除夜
老境閲流光翩若下坂车除夜更深念系尾留去蛇【坡诗云】昔人老世故亦复兴此嗟迫岁况羇旅孤舟如泛槎妻孥共蓬窗偪侧栖树鸦拨火话乡国凄怆杂笑譁桃栢粗能具爆竹知谁家歘听鷄鼓翼尚看灯结花遥知诸神晓共正青帝衙我亦东风前坐待帆影斜
草鞋夹
隆岸围小河纡郁江之隩初看一泓窄旋望百顷渌艅艎与下濑山屹复云矗自治贵不试此舟江左腹向来胡骑南势若撼坤轴飞城截中流羣孽颈为缩元凶坐自毙犬羊仅还毂千龄有机会二竪方角逐武刚环貔貅突骑骛陵陆古今常胜术所投副所欲神州久望望庙算伫复复区区计自保胶柱难为曲客行宁贾胡小泊遂信宿抚事空三叹为儒惭碌碌
泊慈湖北岸
坐觉江流平漶漫裂三股舟子告风横因循宿中浦慈湖古戍近犹复小江阻渔翁家苇间蜗舍无邻伍把酒讯三老此宁泊舟所谂我今昔异解带无所苦向来探丸徒白昼犹旁午一自尚书来此辈凛刀俎江山亘千里有屋皆外户似闻襄江道祍席过行旅翳公旧威爱平宁尚如许两地好经行为官喜欲舞倒床鼻雷吼梦破闻船鼓受欺堕姑息迂儒彼何取【谓张尚书定叟】
泊府口
建邺重东南爰从吴晋後镇戍分淮江心腹运臂肘我舟历阳岸烟外见锺阜问名良宾实南渡此其口龙蟠虎踞地永藉藩篱守六朝或易之戎马辄腾蹂铁山此济师竟致凶渠走扼吭傥得要制敌果何有设险务究本不独计山薮任吏所宜择抚民所宜厚孤生恤纬意南望凝竚久深愧行歌人招邀话佳酒
采石渡
大江碍崇山突起作湍悍采石天下险掲厉谁敢玩戈楼泊千艘锋旗丽天汉昨忆辛巳秋胡马蜂蚁乱敢触貔虎怒旋作狐鼠窜繄此折其角羣孽终内叛孤亭试一登明眼得奇观回首吾叶舟已复舣沙岸我犀不敢然幽察神所惮歘听钲鼓閧戎事閲鹅鹳折冲须武备保治赖强干鄙夫华封祝泚笔亦其漫
上下驿矶
湖隂数里间山麓矻两矶矶麓突江出禹功不及施千古妨行舟死生系毫厘我昔步矶上雨歇暑气微惊湍下百尺怒势轰千鼙尚忧坤轴动无恠沙岸欹蛰龙渠得安过鸟翅欲垂头眩胆为掉坐叹舟上儿壮哉天下险奸轨容抵巇如身护风寒要地此几希今来岁华暮去舟良坦夷人言水进退寒暑分盛衰古来设险守亦有可易时函谷与剑阁秦汉尝用之人轻地亡重正烦折箠笞恃险无兴国兴国须藩篱帝王所取重文武各攸司险易倏变改即矶余可推
芜湖感旧
下帆同乌栖挂帆逐鷄起但见芜湖月耿夜清如水江左此壮县我昔舟屡舣诸公各敬客欵曲岂今比酒杯惯邀留妓围供燕喜流连动十日【每过芜湖朱丁诸公约以十日为期】挥扫或千纸旧游想如昨故交今余几逝者泉壤隔存者参辰似浪凭楚些招盍寄相思字可能唤巫阳且欲托双鲤
过繁昌
江山互映带竹树渺隐见居人江山闲安处忘古县泊舟穴子初旧观俨自荐山高搀云云际抹深靛慰我尘埃容嘉此烟雨面山脚惯奔走尉曹分卑贱县人应指似鬓改顔状变漂零渠未知忧患尝欲遍俛仰二十年转眄閲蜚电故人半在亡在者或海甸明朝理去楫山影暝江练安得人如山来往长相见
繁昌早发
客行固厪身留滞如捩翼及兹祖礼竟蓐食理帆席风停浪未蛰天曙月正白版矶汇湍杀荻港烟树碧杖策丁家洲徙倚容少息无酒问山店忆鲈听村笛乌乌啼松行鴈鸨下沙碛回柁投曲澳又寄糁潭夕情疎或易合不作淮楚隔累然槁项翁软语慰行役
江湖长翁集卷三

[book_title]卷四
钦定四库全书
江湖长翁集卷四　　　　　宋　陈造　撰五言古诗
泊海子口
池口至海口望望三舍外辰发莫已到回首西日在风师肯怜客祖道烦一嗌我舟疑凌虚楚山真历块蜚鸟相让疾惊浪乃弗逮穷涂坐局缩颇尝得此快遄迈自本图阙供恐贻悔未办问村胶且计具薪菜
泊小姑山
楚山屹两姑我见乃其稚闻名诗卷间识面客舟次玉刻极端丽簪植瞑苍翠娟月上天角相与诧妩媚怒风将我西未憗卜晩憇山足舟可舣山木缆可系山外正风波独此佳食寐断知有神物主此胜絶地明朝捐行槖可无荅神赐白鵞雪为肪緑蚁香馥鼻舟稳风又熟无乃契神意未暇访彭郎辞费辨非是
郭家洲
携儿上絶岸微径步蒙密人稀鸟乌乐老屋几百室荒凉郭家洲篱落映残日问俗得周旋譍门颇仓卒兴衰今昔殊郭姓尚十七邻里阙盐茗翁姬仅盥栉共说频岁歉平陆江浪没场圃或潭洞椽栱行螾蛭去秋微收尔樵采取黔突接耳多乐郊一去恐两失吾邦有杜母抚我不待乞蠲租桑柘在休役孙子佚意使流殍无宁後仓廥实官今浔阳来吏师那容失书绅拜此赐知我佐郡绂古来禆肉食多自蒭荛出必若穷吏道孰先究民疾剥肤快目前吾固笑无术
富池庙
买香马头西跂望富池口我帆庙下卸秪费一炊久匆匆索冠裳堇堇办牲酒所取荐蠲洁不必须富厚精魄我为悚勇节公则有出门闻风声万窍一呼吼林摧巨木折江驱雪山走系缆下窗坐斋心念神佑邻舟瞢冒去胆碎面黧黝非今羞供留例亦罹衅咎交神不用卜迟速示可否噬将舍舟楫望望终稽首
离富池
江流寂无声明灭窗月晓客枕归梦余意先西蜚鸟雪天信少风翳面正缭绕富池忽信次肯羡雕鹘矫向免犯险艰神惠顾岂少今晨有佳兴调笑向诸小波平旗脚直康庄驰騕褭鳞鳞到座隅健鹊啅林杪人家积苏间山影横练表未成官缚去得句吾事了
马口
氛昬翳春晓瞠目如受蒙停舟少须之红日碾高空是时羣山间积雪未肯融岩雾不尽收似角藻绘功屏障莽回合粉墨纷异同嵌岩眩有无草树森玲珑皛皛琼为田奕奕斾卷风羃篱抹高顶下乃卧玉龙隐显随断续间簉成葱栊微漪湛不揺一一县镜中酒杯与诗笔客次宁阙供搴取不赀景纳我云梦胸一笑漂泊里孰谓吾涂穷摩挱好东绢世恐无此工
银葫芦
山水佳有余我与之周旋江行已久矣今复领其全漾舟银葫芦雪在春渐妍素琼间苍玉化工与雕镌屏围无空缺护此百顷天图画别浓淡粉墨生云烟人间有此境定属水府仙先生嗜奇胜久驻无由缘命名失雅驯吾意终慊然玉监扁山石取重须时贤可无泊舟所作亭近江壖登临付楚客当有云锦篇
回风矶
大江悠悠去渌静初演漾山石龃龉之湍险乃万状君看回风矶却略不可上椒石卧中江与江作陂障镗?汇石下漰澎剧奔放北矶屹对峙其中过舟舫水流作高下咫尺便寻丈我行返壑余坐想潢流涨颓波次灎澦如马亦如象撄触宁完舟奇祸此无妄入峡与上泷艰恶偕叵量下泽遵夷涂回首一怊怅
龙眼矶【甚小而巧渔者聚焉】
谁谓石一拳不作江流碍朝来扬帆西瞥若骥历块龙眼风火矶培塿视华岱似闻潢潦时亦复鼓湍汇凿去本不难奇巧禹所爱其上嘉树密其侧鱼网晒居惟羡渔乡复欲老犊背西归傥得此庸敌七里濑
散花洲晩泊
略眼毛山夹枯涸不可留风帆劈箭去辽海吹一沤长年面死灰死争如赴仇一饭六十里幸泊散花洲呼妇具盥栉命酒浣惊忧我无资身策老计餬口谋勿云朝不坐叱驭复何求奔车非伯夷覆舟无孔邱薄德既谢此身世付浮休亦念三径具归从沮溺游笑说今日快击辕为渠讴别留初孰酒饮处酹阳侯
庾楼
晋起不由德亦坐崇清虚陵夷莫挽回後世犹受污庾非适用才夷甫真其徒楼以庾得名而庾愎且迂面势瞰空阔檐楹焕丹朱遐想如不及效尤无乃愚风流与经济本自珉玉殊空谭养虚誉胎祸取炭涂峻约火燎原典午辕下驹举扇障蜚尘王叟宁厚诬狥名不既实扁榜谁权舆得兴偕下僚小节安足模扞患识黄楼仰高题景疎于是复间然吾言乃迂儒
题六宜堂
昔人厌俗心宁取无肉瘦平时眼为青緑士须客右立节自修竦适用兼庇覆君家所居堂音响不待叩千沟?百椽一一渭川秀公今王元之好尚如授受记楼赋此堂异声同一咮心谋耳目适所乐壹能副昔人言外意泥一乃百漏拘拘六者间见未脱科臼我此小盘礴万境歘通透徐步寒玉琤长謡灵籁奏主人信清絶此君旧幽茂并策超俗勲醉墨点衫袖
次韵余司理【余为隶所陵见告治之有诗次其韵】
名分属我辈那容狥多可势由服劳屈享以綦贵夥积水须固防易溢不难破劝沮自有机惩一警千个世儒略其本顾详狱犴课彼顽工抵巇未可援宥过奸名犯具分论罪不在大吏奸易为炽士气宁受挫漏网容汝辈厚顔向此座新诗惊老眼唱高信难和向来抟虎手老去但慵懦近者劳阿买金薤编玉唾此诗尤杰出气有江山佐揆予收新得比君倍当贺
祷雨福溪岩【岩下初无旱意盖泉所沾溉也】
我访福溪岩行行黍稌中人家打麦罢邻里笑语同迎官问来意不信有藴隆淙激田间泉诘曲走青虹此泉有余用此岩无阙供福岩真福地为民保年丰缥缈三花仙蜿蜒千尺龙翛然乞灵地陪此超世翁是岩既磨灭是泉乃终穷洪慈小决择妙化符鸿蒙彼此犹屯膏无乃坐怨恫稽首贡此言庶其鉴丹衷
近榆亭【予以近榆名亭取少陵诗种杏仙家近白榆而梁教授作长篇见赠以诗句为韵荅之】
小亭园西偏政复园取重扶疎百本木自昔谁所种敷舒晓霞烂磊落金丸奉城东诗客在端许与此供董老故自贫但有满林杏别令雕虎守探囊续人命我老断狡狯昔人慵季孟惟余隐几地可愈俗子病天亦积气尔种榆谁所传人间自得得何适而非仙少陵健於辞暇计然不然长翁名亭意系影更可怜何年岁星精【典术曰杏木岁星之精】夜辞天帝家幻为赖乡种增贲别乘衙似闻彩凤舞天风乱晨霞尚当月林饮一掺渔阳檛【予到官此花已过】
坐亭捻吟髭搯抉了不近诗来良为吾吮漱賸芳润遽令方丈屋遶壁走虬蜃何如岭头梅题品得何逊摭华复食实果部谁称伯兄桃柰其弟无若此眉白三玄信殊禀五沃擅嘉殖藏核待东归分供橘奴帛少日接为构无何了桑榆邀食有余地何事须千奴此亭与此木到眼聊为娱五诗信睡语定博君卢胡
荅余司理【余以予在定海时宿云岩韵作诗见遗故荅之】
缅怀海县游不作千山隔虽偿还俗债【自教官作邑人谓还俗】兹复望霓厄孰知赫曦中歘有油云升六幕一汛扫病骨如濯清西山殷其雷晩溽尚雨意颇思云岩宿静听崩空势灵湫贝为宫龙伯肯小留与翁宁两心当亦忧民忧愿龙嘘为霖彍电归袖手免令山城民议我拜土偶千里饫玉粒秉穗周困穷牲肥酒如油岁岁敬为龙
教授有诗再次韵
人间望晴雨长若物所隔亏成间十五嘉谷信多厄假手方寸丹诚与炉烟升风伯龃龉之不容彻九清玄云起西北似副祈禜意惊飈鏖晩空汛洒第末势寄声主雨神云车盍小留咄嗟泽枯槁为人消殷忧辅帝凝太和系子一引手如昔五三代济时须圣偶诗坛我贱工康庄自途穷眩旋向良乐并御天闲龙
次韵余司理路监岳【瑞岩祷雨是日雨明日雨足二公有诗因次韵】
入山日正烈出山云忽浓身疑润空青旋觉霏雨蒙归来坐良夜淙泻如崩空县知焦卷地转眼青芃芃似闻移晩秧竭蹷不暇慵人计故新年已判一倍丰此惠究所自无乃西山龙泽物龙能之叱使则天公我行与雨会仅杀顔发红地上蝼蚁臣渠敢贪天功两公壮藻思表表千夫雄新诗猥见予拜赐岂所蒙得意笔生春状物斤成风生世有如愿兼得宁易逢此诗自宫商为君弦枯桐凖拟鷄酒社往和击壤翁
和陶渊明归田园居六诗
【予漫仕代耕山林之意无一日忘顾口未餬尔官上得师文书知垾荒田竟自此告功必醻曩志乃和渊明归田园居诗以自坚其约且志喜云】
一室类蜂房为食来穷山仅救饥火煎跋履恐雕年平生邱壑念回首鱼脱渊乡居何许佳菰茭满中田有儿可耕牧枉滞章句间昨日鹊啅余鴈书忽堕前云集南荡工数竈腾青烟书卖犹可市前功戒颓颠官业讵宜老倦客志在闲置书命鸱夷心事今泰然
良骥驰康庄骧首轻韅鞅筋骨倏谢昔得无伏?想自审涎颡质蹀?欲奚往如我合渔樵夺炀忘幼长资身本缺如与世志空广老去傃所安岂直乐榛莽
种禾摭其实即穊乃可稀儒吏瞢不长竟为老农归妻芸儿可犂称力食且衣平生睎龎翁此意今不违半生冒吏尘初不一日娯往往清夜梦翛然系林墟已办二顷耕更有三亩居养鱼近传诀种桑不论株呼儿计曩昔屈信果何如不复首尾畏形泰神裕余枝筇莎径微枕书竹牖虚日用食眠尔外此一事无
我惭旷达人梦寐眷乡曲十年仕楚越政坐食不足人皆诧善奕举世鲜识局陶翁有高躅迷涂炳明烛於焉税吾驾作息课昏旭
把竿坐斜阳跨牛出晓陌长謡柴桑咏聊复自适适梓里三鬴余邻犬不吠夕稼穑政使忙樽酒取空隙仙曹有知友自揣无能役经时隽英事小人分耕绩成言君勿问卖菜可求益
病起四诗
一节食
医经戒多食书恶殄天物细茹取微足卫生此其术是铭当匕筯况我日衰疾胡为冒所戒一卧复十日恙疴不虚生一一自口实大嚼健武事欲强蒲柳质行年踰知命备历世纎悉山肤与水豢尝味几十七婪酣复不已颐正昧终吉昔人议四凶饕餮乃其一不见辟谷翁曾是汉良弼
二止酒
少日良束修但识名教乐谁令忧患後颇复近杯勺嚚号或跳梁扶携取谐谑兴来偶一适事过含余怍向非病鼎至或未悟狂药不知黍麦毒终乃堇葛若腐肠自浸渐履虺尚歌咢覆觞吾已後遽觉今胜昨此衷天启之相予固不薄卒岁办僧过茗粥安淡泊时醉床头经妙意翔碧落
三息念
禄位据极品勲业垂不磨出从白马肥家有黄金多世间贵富者才德乃莫过骨相审自知瓮盎哀骀他一昔读书史志空慕邱轲矻矻章句乐所趣不及他日月倏迁谢如此定命何知己初不无腰金鸣玉珂一旦逝水去匪斧嗟不柯揆材既樗栎揣分合涧薖旌翻火驰余但有双鬓皤迨今要勇往灌园仍养痾石女自无儿古井那解波西湖佳风烟久矣办一蓑
四论报
我本扶犂手为儒父兄意全家饱官廪发肤尽君赐一念三稽首报荅迄未议向来挹前修谓可跬步至即今频频食空负堂堂志尚当桑榆收未可弁髦弃柰何不自爱生理冒所忌致君荣吾亲环省已不冀余年犹视息旧学有造诣其次在立言揆予敢辟是於世粗有益就死可无愧噬将金玉女凛凛戒失坠
题陈主管奥广楼
卷舒乐天游仕宦甘吏隐吾宗大雅士为学先究本楼居盘礴地超然寄妙藴沉沉一机深纳纳万象泯人方窥端倪我自絶畦畛胡宁山川丽诗卷规束攟彼哉狭且露之世坐拘窘瞢焉登斯楼不博粲然冁
题雍和堂
元功播万有洪纎各秀頴一或疵疠之槁乾例榛梗是身储至和举世乏妙领粹然太邱裔父子皆秀整学自付衣鉢刃不留綮肯文字长少苏智趣大小耿翛然诗礼庭翩度脊令影穆穆埙箎春矫矫尘务屏会看蝉嫣去滋味调九鼎彼哉夸毗子肝胆作鼃黾斯焉世宗师胡不日三请
题通明堂
世儒困墙面窒外由蔽中一理有朝咮八牕自玲珑公无末俗病人识古贤风照物监絶尘与世云行空似闻虚白室略与公心同彼哉坏陂老史语宁所蒙吾知泚笔意千载端为公
次韵余司理【留襄阳日侍帅论诗既归余有诗次韵】
一从荆楚役八数昏旦星剸裁有琐碎觞咏无频仍世故未焚劵官曹方治经客或嗤臞儒下亦安聋丞过日念知己远方空旧朋持斧乃宗匠歃血主文盟天瓢賸挹注风翼困凌乘袖怜醉墨淄眼为故交青招此穷乡吏闯彼小玉京樽罍容吟噱粉黛罗娉盈理窟领新得诗瓢倾旧盛风前雕虎啸秋後寒蛩鸣六花严坚阵尺箠鏖罢兵是翁信奇伟小子惭奉承攘善悖古训躗言防天刑见推无异辞君语吾未凭
离伏龙
北风鏖屯云倦鸟白昼迷筛为县麻雨寒气晩凄凄何以赠行客去路一尺泥卒徒淖莫前草棘取新蹊可能辞滞留十步九颠隮穷我恐非天问子谁见挤少日忧患海有眉未肯低流年况衰病纵死非孩提戚欣何足云夀夭久已齐秀色浮岭路清音淙上溪会心各姿态捋须忘惨凄山灵不无情斩新献诗题
过八叠山
我从外朝来嶮峭相连接巉絶不可上孰与西八叠车匪毛羽去我岂猿猱捷一步九顿仆陟起正岌嶪飞萝攀恐断狠石高更蹑时方积雨後没骭泥涉涉客居惯泽国未到意先慑呀如敌场赴隶卒不敢怯及此问次舍犹觉口嚅嗫剪烛未渠寝尚恐梦惊魇
还家登悔来坡
下坡黐鴈堕上坡风鷁退历险虽末势未易忘叹慨散人吏隐心下上不云悔摩眼见南山衆岭莫谋大云隂巧蔽亏日御颇隔阂谁规山一凹千室作闤闠岚影暝竹栢吾庐良好在言归休吾劳啸咏山与对
程帅和陶二诗见忆次韵
离合定有数抚事尚忍言忆掎枚邹袂游从如兎园堂堂绣衣老凛凛云锦篇繄公笑谭尔讽玩良超然效颦徒区区曦驾嗟无缘登楼漫多感漂泊类仲宣窊石取供醉孤子真次山东望搔白首不独悲流年
次程帅和陶诗韵【勉儿子以学亦公意也】
昔吾窃科第正自学力勤虽从士夫後禄已不及亲痛感韦经传敢忘择孟邻念汝知策厉灯夜仍鷄晨立志忌作辍惜隂计寸分盍抽胸次陈驱为笔底春解顔献新得眩眼释峤云鉏头足膏腴天人巧相因奉亲有如此况予耐贱贫谁今子不如俪美须前人
谢程帅袁制使【安抚程文诗筒不乏近袁文制帅附寄蜀书五部以把笔已头白见书犹眼明为韵以谢】
昔人道与俱物外一不假而我同是见兼取及土苴虚心超万境诗笔时一把造诣岂二机此秘知者寡还山念初愿老夫办一物生平万金产自托五色笔譬如十全医付此无妄疾落纸乱虵蚓超然百忧失世人事夸毗失得纷灭起回思少年日失脚几堕此尚友千载人得已吾径已高眠北牕风贤否付一指俗间苦偪仄有士能湛浮任真自得得与世不同忧得闲书遮眼觉倦书枕头不辞蠧鱼诮不眙牢豕羞江左风流人安石颇巨擘丝竹不去耳用逃忧患域陶琴不须弦我辈所矜式设逢东山翁兕觥与浮白好书飞堕前客有记衰贱蜀道六十舍汗牛烦轺传端如枵腹人品列睨嘉荐常伯古贤风凛凛眼中见会青嫓熊胆入眼氷雪如疎云放佳月赤眚为之除自拭乌皮几日课蝇头书政使堂下笑矻矻糟粕余丰约自定分丝粟戒妄求斯文寓理窟多取谁汝尤人间张长公肮脏谢公侯穷涂有乐地投老容夷犹九死得此生万事遂成?惟余坐进地劣亦受推挽交游金玉人毕力补疎短诗书衘砭剂陆续到老眼一编用刘汉谁似进履生高吟谢世书我尝羡弥明昭文倦袖手此曲宁亏成屠龙与澼洸付渠自重轻
程帅以诗见慰用韵谢之
平时聨辉星转首食既月谁能玄览空影事睨盈缺老子一掬泪未憗谢天合生世岐高下末路各一穴庄生悟浮休荀粲枉悲咽公言敬书绅闻道有先达
梁广文归自襄阳作古乐章迎之
自君之出矣适我患祸初入门悼今昔顾影怜畸孤古有鼓盆达自笑食蘖如石交不在眼胜谈谁见娱自君之出矣春意尚妖冶着我愁城中转首已中夏岂无鼓吹具尘笔置不把亦欲鞭其慵独倡无和者自君之出矣无心惜流光但记燕营巢俄复蜂割房烦君验节物可孤北牕凉戎葵一笑粲竹萌十尺强自君之出矣饥民日北首春从二天来共拜更生手未议解倒垂促膝此何有非君面扬榷谁有笔端口
次韵陆子高【子高归乡里去甚匆匆有诗见赠因次韵留之】
一从别君来圆缺几望舒相与兄弟然异姓殊厥居向来帆归船欲去仍趦趄平安可但已拟凭双鲤鱼两地?千里二年能几书了知故人意记忆犹勤渠当君访甓社值我留南徐参辰巧相避终冀或起予扣户听剥啄果尔不作疎属者久契濶兹焉不踌躇甚欲挽袖留扣子万卷储子家老嗣宗三赋陵相如阿戎青出蓝万壑赴归墟宸廷奉大对百韫财一纾有偕仲补衮无取辛引裾俯视汉诸公彼馁此有余置之不吾即欲刃捐礛?南台复西掖高位为谁虚未须芹藻地脱口枪佩琚平时交游间别酒惯搀袪如君可畏敬且复同乡闾求全待补劓涉险资闲舆滔滔多面朋着眼增欷歔视我若浼然於君何赖与愿言风谊重暇计日月除许寻十日盟【子高初来己欲作十日留】妙论穷终初治具有赤脚抄诗戒小胥安得方角轮一昔生君车
再次陆子高韵奉寄【言怀叙别】
孰能下书帷潜心如仲舒没没视息间饱食仍怀居纷华或交战进修顾趦趄屹立视侪辈未脱同队鱼欲耕我无由生计付束书推卷了无得每嗟吾负渠日月驹隙过抚事犹姑徐衰晚时用少幸直女骂予拙怜官路澁贫觉交情疎沈沈王侯宅进步终踟蹰所悲名不称暇计家无储一官劣自庇晋如复摧如犂头足膏泽良田本榛墟洪锺忍不扣妙意谁为纾纎缺间衆美狐裘羔为裾而我空无有一馈九叹除眼中今士龙才业世舍诸椽笔将精骑诗来真捣虚陈前眩锦绣论报乏瑶琚应以巴人歌局蹐疑见祛逝将卖书去近君营田闾更仆怀韦编课儿肩竹舆有志竟未酬南睇几欷歔爱我宁恶石非子而谁与江山怅路长氷雪迫岁除临风歌归去平日赋遂初块处念离索文会思乐胥寄语识自警仆夫行膏车
感事十诗上李侍郎
齐人石为瓠自视比金璧鑚之不能窍宝此果何益人士为已学落落肯如石当知井用汲又恶匏不食客来自罗浮遗我药如粟茹之三顿首已觉顔如玉飞浮日月傍夜访银河宿和气均人寰坐使年谷孰邻女德称色婉娈白玉温无资嫁未售行媒不顾门佩是亲纫兰庭有手植萱君子正求匹不聘甘难婚芳岁逝不留苦节中弥敦涧潦有遗采此意与谁论
国工铸良劒髪白心志悴晶荧淬歛余干莫并犀利入匣蛰虬龙落手慑魑魅卫身未足道适用在一试楼兰犹颉颃顾汝岂虚器
荆璞自楚宝顾终杂土木和氏浪三献一身已再辱小儒褐衣底磊落几荆玉把玩坐蓬屋和应笑遗俗善价谁不怀一辱讵可赎吾亦笑和氏葵犹卫其足
伯夷困采薇名不厠周乱敬通可言命四七拱炎汉圣主方侧席士或盘薖涧有斧苦无柯古今同此叹大人世凤麟吐握岂云惮么麽未足数一官从浪漫
长松倚絶壑高萝纒绵之苍山屹半空白云相因依挥策马不前自问此何时圣贤运化枢奇髦各骛驰踯躅诸儒後槁暴穷山为盘木贵有因平心勿嗟咨
燕君市骏心一昔驰九野岂知千里足近出盐车下临风非一鸣几谓无识者详肉略之骨旷古无善马枉寻固已污索价则已欺人生功名念舒卷自一时荣辱取所适穷达非敢知及物傥在道卑官亦可为咄咄厌矮屋心无一日嬉还应乘田翁笑汝太矜持
幽人一床书不肯睨侯伯领会有真乐未厌四立壁平日太元经看人五鹿客今代元紫芝独未觇顔色向来萦清梦倏喜得亲炙一洗衰俗耻满腹志愿毕
隐静道中
晴日暝复出烟云尚飞浮东风解人意松间作飕飀罢马不用鞭正惬道涂修凉气濯毛骨百疾洒然瘳萦纡草根泉激激氷玉漱篱头蔷薇花娜娜新妇头空林人语寂野鸟时啁啾名山无窘步春色况未休盘礴翠微寺判作三日留曾非躭禅寂聊此乐深幽文移暂见贳清境与心谋曦髪五峰影濯足双涧流
同陈宰黄簿游灵山八首宰云吾辈可谓忙里偷闲苦中作乐以八字为韵
浮天大江白发地羣山苍江山环挹处一鹫栖宝坊偶从红尘中与客分僧牀却窥红尘底纷作磨蚁忙精庐两牛鸣欲往辄复止山灵应笑人矻矻簿书里清辰陪诗翁俗态方一洗但恐烦移文松桧负余耻令尹拯济功在处腾歌讴翛然伊洛意副此招提游一笑倥偬余政以先民忧虽怀蔡侯静不作赵孟偷我虽裹章服雅意耕寛闲着貂可采药拄笏或看山白头敲榜地兹游破天悭有兴聊可歌睡语不受删枕流未云清食蘖不言苦老禅家翠微风壑啸一虎碧眼照人天金地漂花雨千偈弹指顷竟亦无剩语名山吾敢忘独往兴易穷胜游得胜士杖屦凛生风表表益者友当求古人中今世习凿齿前身黄石公一代无为翁雅志属邱壑至今玉雪句为山镇不若生平稽生龙何时令威鹤吊古但三叹九原如可作吾侪自由身声利为纒索不有山林幽何以寛此缚熏炉仍茗椀钩窗共盘礴何必覩史天是中差可乐
郡寮按乐饮赵判院有诗次其韵
簿书棼如丝取乐得少空悠然杯勺兴藉此歌舞送从事来官厨醉不睡邻瓮衣裳賸兰泽言议杂嚣閧人生醒忌独胜日饮须痛向来韝上鹰府公解其纵【佥判司理禀枢相许之方作会】先生作禅卧肯以静嗤动形臞诗则昌万境供日用文字与红裙宁非一理共退之强分别无乃梦中梦丝竹娯中年耐此发种种明当解予酲酒德赓旧颂
再过杨秀才庄
茆茨竹间见竹根漱清流翛然杨子宅面势崇山陬开窗得小憇忽复成再游流光属深省昔扇今駞裘主人中田宿穑事方未休譍门紫兰儿见客颇邀留鷄黍要後约行止宁前谋揽辔茗事已黄尘迷马头
江湖长翁集卷四

[book_title]卷五
<集部,别集类,南宋建炎至德佑,江湖长翁集>
钦定四库全书
江湖长翁集卷五　　　　　宋　陈造　撰五言古诗
张秀才复留为作
邮城望繁川渺莾天一陬亲知非不多噬肯一来游张侯我石友前辈放一头逃俗火避湿赴义鹰辞韝穷谷喜足音况接大雅流前之翩然来今复欣然留兹非为我欤厚意胡宜醻日边有知己崇论亲冕旒故人书沓来拥麾淮上州置彼肯就此与世风马牛文字有至味过从无珍羞山院作僧过竹静荷气浮载下东野拜幸贷别离忧从渠夸毘子见谓君何求
次韵臧秀才读苏集【秀才甚文予未识也】
自我得苏集玩閲几忘年汲甘乏修绠适远疲短牵取一九不随望若终茫然子齿始半我用志超我先晶荧出秀句妙斵遗雕镌此翁深堂奥骈阗谁敢专潢污置不云学海须百川怪子介且方落笔盘走圆子真苏门徒岂独长短篇平生修月手不补衣履穿秦黄晁张陈衆星耿霜天世儒昂其首指似如登仙子起斯人後游刃牛无全邢娥望可知衆女空丹鈆何时班荆地解我心悬悬即今清夜梦不止怀昔贤
送臧子与子仪之楚州告免解二首
二臧如静女不受朱粉加尹姬望邢娥宜着帝者家向来扬蛾眉衆喙怒以呀指玉谢坚洁擘肌起疵瑕去汝忽若蜕人与室俱遐玉台镜如月满意事鈆华九重访娟丽万目看嫮姱当使听听者昂首七香车
昭代论豪杰崔侯允武文小却折遐冲厚用当致君敷政极中和殖学根典坟士有砆玉岐公自泾渭分何人非教育二臧实不羣两两计偕去名犹壅上闻试袖于蒍歌往拜刘将军心醉公瑾前何待麴糵醺
寄陈用晦四首【时陈对移芜湖】
昭代儒者尊青云坦修涂即今子陈子尚歌于蒍于满岁不自保尔俗苦好诬向来抚字工督课有不如百谪孟公达三绌柳下直令君向于湖颇带迁逐色府公酷好贤要试心铁石此学秪现前嗟伤定何益诗翁磊块胸大邑佳丽地琼也领蝤蛴懿也目秋水清歌釂碧筩粗足令公喜醉呼翩欲仙谁要卿料理我初识苏仙谈诗达旦夕君今与提衡当复诧此客一代紫微公文采耀楚泽归来要同登斵句慰英魄【归来张安国堂名】
次俞簿韵【棋於俞家爱小荷并以长句分惠作此】
昔贤识紫芝不恨生叔季同寮得若人襟宇极冲粹相过鄙吝忘满抱昔贤意傍睨褦襶儿真堪裂人眦棋枰消暇日竹轩?疎翠不作沮洳临纎鈎笑侯喜爱此小泓渟历乱青钿委大篇副么荷乞一仍得二政须传生徒未暇藏箧笥辞源深莫穷归牛定浮鼻紫芝不诗鸣较君同而异游艺复友贤老怀随所寄莫嗤学奕秋更想鸿鹄至
检旱望磕山
长涂并江沙我行颇寂寥登高望西南羣山如涌潮崩腾势相排又如羣马骄磕山乃孤峙坐受羣山朝云斜复烟横助尔干碧霄虚气信所聚神物不汝遥有龙窟其趾贝珠丽宫醮丰凶执其柄祷禬走黎苖胡为今兹旱不能泽枯焦史巫岁纷若无乃徒嚣嚣奔驰吾得辞未救民腹枵问龙当厚顔深池卧逍遥
三山矶
江头数羣山骈踪各峥嵘兹山挺秀出乃以三山名三山戟拔立离合烟云横巨麓截水出石转为微行倒影射江北隂森如未晴盘涡触岸去势若蛟龙争狭岸束洪流突怒起不平舟楫复往来立者胆为惊
谢宋宰惠玉友麴方
夫子如周郎即之疑饮醇相从不踰岁遽欲潇湘秦此生忧患余佽助嗟无几安得如公者莫逆与终始麴生到我室奠贽心已倾醖藉非俗辈面作玉雪明挹彼醇厚资春意生户牖非公介其间未易交此友此友仙者流勿药气自和【此方不用药】着我无何乡顾能蠲积痾月团信佳人业工败人意使我百虑攻愁城不余地虽无叔夜书泛交方自讼平生一鲍子世莫知管仲悠然甘不怀交道自久长因渠念公他端人更难忘
病起闲步
青女横侵鬓讵堪连日饮黄媪不克家倏伏半月枕隂阳有酣战药剂阙上品卫生忘周防内愧每流渖今朝步崇冈晴日贷余凛江波縠动镜岭雪印涂廪竹间小梅花幽香到襟衽去春无几日鸟哢如见谂酒瓢随短辕旧盟聊复寝诗句醻物华是口不容噤
示师文【时在当涂】
朴樕已非材肮脏遽成翁生无适时具何向不涂穷赖结文字缘人士饱过从三年尉山邑趣操有同风博古得二臧秀发仍两锺蒋侯厚本学落笔语更工我卜当涂居薪米耐阙供从渠得琢磨遗汝不已丰士生在知道寡陋难言功会理贵博观受物由虚中潢污不扬漪大江日倾东迟汝草灵光一觞夀乃公
辛丑春雪甚意有感
岁序各司存雪神庀厥终度腊不成白接春吹旱风井脉青烟起地毛黄埃蒙东君借一怒六合玄云同玉龙专独夜紵带缟长空破晓歘三尺山川积苏中宿麦赖一溉园林潜动容繄此玄冥事春皇岂佻功瘝官可辞责代庖容非恭风霜与阳雨不时皆沴雺即今雪擅春何异雷鸣冬方蕲焦槁息未暇尤化工缅怀虞周下贤哲多不逢权柄在掌握秦越眎困穷变故方沸渭顷刻分吉凶君子诿不谋或非世用充当知寸有长琤琤即畴庸鲋也肸土苴顾能鲁使东鸢肩既欧刀五孺各疏封融约漫百数不当刘系宗稊稗实枵腹常以岁不丰奇疾待乌喙参术渠能攻高位有不称坐令虵为龙快意虽目前道揆终厖茸惟昔道兴世圣贤启泰通元凯森帝庭十乱拱法宫尽屏欺负徒鲧兜变夷戎此人如此雪胡宁久长雄小乖见睍期适贻吾民痌仰天欲三叹羲驭暾朝红
荅毛叔子
章甫不价越澼洸或强吴事以适时重投暗恐类愚毛子抱高学眇睨大小儒过閲几公卿携文及吾庐我穷劣识字三读起长吁妙处未遽了君意无乃孤劝子俛从俗青紫摘颔须他时不朽托一一世楷模
有叹
应事如应敌收功端有素诗乃随景迁预计几胶柱鼓吹月明秋当时亦佳句见卵求时夜竟为隂云妬想像蕲为工故智那用据向来东游意梦境骚人赋出郭带月行过山冲雪去风力马欲郤寒气鸟不度旧拟忽新偶自笑邯郸步与世甘数奇失意资一悟覆郤从万方翛然随所遇吟情形前影尘事风外絮
次前韵
郊原二月天节物属丹素山风歘雪花野屋欲氷柱破除酒边兴截断口前句谁将万玉妃一一事娇妬东皇不无情退缩自失据史君文章家客子旧能赋兹游岂偶然拟作袖手去江梅孤旧约桃花怅前度漂忽几何时林影映沙步层云放皦日莹澈等僧悟一笑百虑余如世有晚遇预知诗及门新语谢盐絮
王漕小燕玻瓈分韵得路字
去年客京华酷暑不可度时为冷泉登税驾脱巾屦风外杂佩鸣松根一窦注可闻不可挹已足荡袢暑朅来黄埃中梦遶湖西路宁知虎头侧碧溜依绀宇琤淙响琴筑喷噀起霏雾余润碧苔滋照影红葵嫮凉气濯毛骨寒声到樽俎况陪持斧翁觞咏澣尘虑坐着锦囊生歌烦桃叶女向来湖西亭听泉渠须数逼人洒清寒如翁玉雪句更唤泉间龙为霖下山去【是日小雨愆期】
送李监岳二首【盖从周信道学诗者】
李侯西州英早着武士冠朅来淮上郡鷄羣见翠鸾清诗万卷余脱手走铜丸初听耳目醒再读毛骨寒解榻一瓯茗敢作麤官看今者连日语衮衮为发难中年可堪别别君倍悲酸书来有新句政用驱愁端
寥寥黄陈後诗律日就卑京江一灯续天乃不憗遗念君从之游十年埙应箎尽渠磋磨巧况君粹美资夺标快一得不计弟子师向来诵新作格力欲并驰扃户玩明月寒饿用一岐及今办一饱无取空名垂
次韵王漕燕玻瓈
轻颸度翠密碧溜下崚嶒饮处凌埃谈间忘郁蒸何物辟尘犀堕我玉井氷落手锦绣段酬赠慙未能
题五柳先生诗编年後二首
渊明英杰气不减运甓翁漫仕径拂衣高枕北窗风平生经世意萧然诗卷中卯金纳大麓正自窃鈇雄妖雏自取死遽敢贪天功斯文未斵丧吾道聊汚隆把菊得沉醉直气歛长虹区区记隐德史笔殊未公
邸报议麟经卜书目羲易曲学暂雺曀日月岂终蚀陶翁诗百篇优造雅颂域九原不容作妙意渠能测今君语析尘指示了皂白定知泚笔人斜川旧仙伯毫厘无余藴领览饱新得言下悟未师吟边识圆泽
次章房陵韵四首
老骥挺高骨弥耳尘中驰邻女嫁不售泣向流黄机与子落穷山坐无适时姿濠梁莞一笑游鳞噞风漪诗法究源委今古有正传寥寥风骚後谁定执此权杜韩到黄陈刃藏牛无全愧我蟁负山良夜卓两肩章子五车读诗外未一施清篇忽见属了不计吾谁投暗率如此世路宜暮迟独无牙旷手并坐弦君诗诗社有血指鈆刀齿鱼肠横江限一鎻未易枝龙骧山泽护我瑕珠璧耀我箱胜谭当不遗茗果秋夜长
再次韵
咄咄嗟数奇覤覤笑坐驰超然达观士显晦用一机夫君抱器业轩豁见奇姿付我舟一叶缗丝漾清漪覆觞课五升秘诀不待传百里三万家优主师帅权坐肉荒岁骨岂但医十全高郎径刺史况论担弛肩世人竞捧心妍丑西东施挥斤得妙质舍子吾从谁所惜忧患余归计不暇迟继今省幽独鴈足时新诗平日四方念见谓石作肠即今还家梦绊骥首屡骧不作垂橐叹藏书颇青箱此灯可无传儿孙共翁长
次韵梁教章宰喜雪
袖手飞雪前徒有风雅渇久亲无言子此兴今莫遏两君壮藻思诗柄专杀活可须龙伯睡骊珠乃平夺长翁久荒废坐受儿女聒愁城正合围醉乡况禁谒诗来起我敬一嫡眇衆孽此雪更此诗清晤乃细閲晶荧盘走圆便旋玉为屑汛扫无恶氛肯綮有妙割解颐得匡鼎和羮本商说技痒吐复吞正恐诮燕说山城僧舍似休务况佳节可疎触寒过一笑卷蕉叶作诗供捧腹巴唱酬白雪
再次韵
穷腊缺膏润何异客病渇龙伯供雪事落势不受遏缤纷一再余旋报焦卷活去年痛无年回首气尚夺流亡何纷纷哀诉良聒聒为民倒陈红拟效叫阍谒绣衣肉骨手大帚扫妖孽贷金今可偿复许岁再閲秦越作肥瘠德人终不屑协气非挽回何以救方割想闻三白讯把酒顔为说嗣岁屈指计老农聚头说团栾饱饼飥市鬻追时节忍思狼狈初草木茹根叶苦乐倚伏间此耻幸一雪
再次韵
平时豪饮兴人议老羌渇骏蹄就康庄中有谿涧遏俛仰三十年仅作扶病活乐事生无几造物忍见夺谢安晚多感正赖箫鼓聒胡姬卖酒地缅想不容谒即今少年梦尚苦法士孽两君诗酒豪将坛最阀閲左顾得投辖胜谭看吐屑雪天仆为更盘饭鲜粗割共怜后山穷块处但禅说一饱共此客矜向邻里说问疾不厌频他费尚可节官涂计离合江海浮一叶别期後归燕光隂等消雪
遣兴次前韵
斫水蕲断流捻盐宁疗渇区区守荒学笼鸟眩樊遏向来麋鹿姿秪可樵牧活始其事诵数魄似穷鬼夺文字取憎疾见谓蜩螗聒回首辈行人班剑或朝谒方嗟沈带减正坐河鱼孽分无青云上但有枯策閲峩峩指顶地羣口免骚屑醪敷儿为供蜜脾手亲割敝帚非世用槁梧取已说非君莫逆者此怀谁与说反求每自诳百行收一节西来倾藁册又满三百叶暮年了无得付子镜中雪
雪再次韵
卑官望雪心有赋继梦渴旱气方兆朕造物工式遏山城穷陋地民以牟麦活即今稼事宝赵璧还秦夺忽讶天云近旋遭鸟乌聒丰年得奇?贺诗簉佳谒了知叶气熏人定销天孽老眼眩盐絮已不啻三閲瓣香为神报无乃笑琐屑絶望羔酒醉作意鹭股割赏雪须佳客生恐无此说来年当更好可但老农说来春还家吟要使君击节今朝泚笔否浩荡对云叶傥肯蹑凌兢黍椀更一雪
雪夜与师是棋次前韵
投醪士或醉说梅人不渴穷途余乐事不受忧患遏诗可供呻吟棋亦识死活朝来喜雪句神药胎可夺一枰与儿晤断无市声聒既免沈舟谖不作赌墅谒指冷良易忍眼花苦为孽疏置仍作罫随意略细閲瓜葛胜负间时亦近屑屑策几奇兵鏖地比弱王割吾非江左管舐犊愈爱说升沈作丰悴今古无成说家居鼓吹具藉以保晚节掀髯得一笑为汝倒蕉叶袖手听残更红鳞曀晴雪
再次韵作招隐篇
我家五亩园泉细地不渴载酒噬肯游开门谁汝遏典衣买花栽种十八九活繁华出荒秽天巧容人夺三径纡晓步两部厌晴聒长日岸帻啸看人曳裾谒伸屈较倚伏烜赫藏戾孽蛮触胜负间吾老饱所閲孰知花药畴细炷沈檀屑此乐彼莫顾渠爱我已割微吟会心处山鸟亦欣说焉得喙三尺佳处为君说?兰媚幽芳野竹挺高节当知陶一觞可敌箫八叶骈来作螟蠃独立耿玉雪
再次韵【雪应时可喜晴不迟尤可喜雪止恰除夜因作】
人间十日雪已润夸父渴宿云忽披靡羲驭与抑遏春从九地回旋放牙甲活主张披拂是大块司予夺椒栢追时序鼓吹听晓聒诗坛有同盟办作衔袖谒得雪晴更佳过是或为孽羣山半披剥衆巧献一閲悬知兵吏集不待铺木屑令尹活人手小试牛刀割广文甘僻左不肯事容说与俗分乐事盍以韵语说独慙长须送不量好时节【六一谓圣俞曰山妇云好时好节送诗搅人家不知吾辈所乐在此】要须百篇富趂此梅未叶正使领兕觥快作汤沃雪
再次韵【广文欲出迓使车作诗挽留少俟灯夕後予作渔家傲舞队欲灯夕小试云】
传闻使者心急士几忍渴广文马已秣势似不宜遏长翁仕穷山离索几苟活藉君忘幽独长恐有力夺劝其少徐之无谓险肤聒吾侪冷如氷虽坐慵造谒渠侬夏畦讥火驰自生孽山城灯火夜而况已再閲佳人参辟辰俗子眼中屑一笑待休沐官事罢剸割期丧近丝竹忧患偷愉说古人惜中年吾请用此说为君枝病躯偕我酬令节捐金装玉梅舣楫命桃叶旧曲迄末试把盃看飜雪
赠章宰【章三月二十八日偕客燕汤池雨不可往劝其饮于家送九室井白酒佐樽因赠以古诗十七日偕予劝农房山是日亦大风雨所阻登眺兴事不如人意往往如此诗之作道此也】
汤池瀦巉岩房祠踞穹隆向来偕君西寒雨斜惊风虚檐吞山川悗若困樊笼往来三十里兀兀妇车中颈方学缩鼈眼不到飞鸿迄今簿领前老面潮羞红昨夕县麻势子亦胡能东如子亨衢人不应分我穷山灵两介士不屑陵原通我辈吏尘涴枨触肯见容高兴未渠尽佳节宁易逢调琴家治具竹堂小窗栊酬酢十客优庖隶良易供登山与听雨取醉政自同玉友陪从事共达吾深衷逮今强健时数近玻瓈锺丹杏正媚妩柳枝颇昌丰古今共陈迹春事尚怱怱此欢不可失此言傥见从对花但忍渇请看衰病翁
再次韵【予与章宰前後为千野之行皆以雨止因作古风道之初一日寒食遽晴来日排日溪边领客为上巳燕是日宰和章见贶复次韵道喜欢意】
谷岩蛰石燕帝阙鎻丰隆入怀疑有无惬此靡微风晴空寄望眼已快鹤出笼向来隂雨余缺然贤圣中庭竹忽乾鹊云衢亦轻鸿新诗照老眼姱嫮欺羣红飞僊欵幽寂珩璜韵丁东稠叠挹胜槩孰谓吾天穷花神怜客心密密灵犀通冗官况暇豫令节聊从容少徐泛觞醉或有解佩逢倾城试新粧户户虚帘栊未用椽笔飞坐诧十吏供乐事易陈迹此叹今古同当时序兰亭一一言由衷嘉会青帝惜芳情吾辈锺繁香与丽人相映媚以丰?酒劝羲驭西去忍匆匆迟暮冀如愿百违今一从澜翻笑谭口几成呫嚅翁
呈交代【雨中至兰若交代置酒雨寻止来早安行而北】
雨行不转首岂即真良图二年望乡国得归不暇徐徒隶悉此意颇作竭蹷趋冲泥傍险地亦复歌载涂使君卓旌斾小燕留僧居一盃酹龙公庶或辅相予捧觞未一再霁色明桑榆安寝俟清晓办装无滞濡有祷必其应显幽无乃拘夸诩讳天幸此理良自诬
至喜铺
外朝走马息险絶欲无路驵骏蹙万蹄势若敌场赴崩腾临空旷踠足此少驻萧然一驿傍为此数家聚川城南山下邑屋随指顾行人不胜喜息驾始此处跫然愀然意南北分来去我解房州印初试历险步胡为亦自得不作罢尔虑乡心建瓴水归梦受风絮残年归来引他日遂初赋是役固已劳端复酬夙素临风搔白首一笑饬徒御
报恩方丈小憇二首
还家自欣然小耐孥辈累老禅遽辟席倦客容即次仍将寒碧供为澣羇寓意断续饥龙吟煜燿金鎻碎石鼎无几然团蒲有余藉山岚变寒凉更挟清露下月干澹疎棂风枝语良夜为君赋招隐自剔篝灯灺
十诗谢廖计使【以後山诗何以报嘉惠江湖永相忘为韵】
二年仕穷山书外睡作魔吹律黍为茁赖公有孰何悬知登门初大宅浮阳和泛爱公自尔小子何足多平生书成痴初不冀料理颓龄迫肺病课此未云已屠龙诧流俗禄遫欲何以闭目耐昏花三叹仍启齿绣衣盖代公学力闯天造千篇发幽秘万物困陵骜攟收尽随和吾富无乃暴小试推敲手聊效桃李报偓佺地上仙笙鹤不我遐楚骚欲命仆古诗无名家晋当泽帝范小却侈国华本末计中外倚须拜亨嘉我生守荒学意造无根蔕时时写所藴致远终恐泥小劳斵鼻巧霜风扫氛翳一言可终身万金宁良惠深井无浅汲洪锺须妙撞揆公取士心海若吞湖江泓涵老昌黎客或陇头泷可待函丈扣此心久已降古今国士遇揆我不尽无顽锺未容器巧匠徒为模即今鹗书上逮此鹤发余但恐良夜梦翩翾只江湖陆子木已拱遗文空隽永郑子为米仕县廨縻簿领听公谭旧社文陈鵞鹳整离索我若斯胡术谢榛梗欲留苦滞淫欲去复彷徨卧漳仍登龙两心正交相粲粲金玉人纳纳锦绣肠安得云随龙意行即公傍贫女信难昬俗子每易忘文学公世师一见遽倒囊愿公出调爕容我濯沧浪台躔五云处浩歌长相望
涑口守风
办舟留襄阳辟风泊涑口得行秋甲辰初到夏癸酉跛鼈已自惯束发至衰朽坐是冥得丧况复多病後絶怜操舟儿不惜脱頴手顾瞻岘山亭觌面可搴取微风吹薄暮霁景挂高柳凉月欲略箕隂氛尚侵斗明朝起柂计未敢决可否身已不藉在心自无何有一事萌一意但见掣君肘拥书坐蓬窻醉我不以酒
买薤
平日屠门嚼因病不敢纵园翁富薤畦尚可羞此供长白连嫰叶雅称盐醯共暖鬲号多益断下仍百中医经备收録诗老屡吟讽韭齑葵作葅未觉取世重鷄壅谢称帝杞菊第宾从佐我炊玉饱食指免轻动归计三径成少办百本种指日筋骨强报汝当抱瓮
渡扬子【王其姓者助扶柂安然已济喜而冇作】
涛江吞天去委此舟一叶前之恃勇往微命几颠跲弱缆维复解宿浪俄妥帖北风不满帆晴空欲凌蹑淮人乡情重相为细扶楫浮玉瞥眼过笑谭得利涉穷涂有快意十北收一捷龙公不常喜未用轻吾怯
赤口滩
汉江多恶滩赤口乃其最前年将家上正值江流杀奔衖震沟畎狼石森戟镦贔屭取进寸一跌寻丈退闻此尚痛定躬履况儿辈今者劈箭去未觉有湍滙一雨动三日远岸卷澎湃向者险巇地了不经眼界三老笑相语无复忧滞碍路可屈指计归将平心待穷涂偶快意此惠莫谋大龙公本何心贱子多感慨
鴈?东守风四首
枉渚八日留池口百里近东风翻白波寸步不容进如许天吴怒颇讶地轴震崩腾雪山飞胆掉老眼晕岂惟佐豪吟更觉苏宿疢还家可指日去意复小靳遗体泰山重瞢敢诿忠信流坎随所遇迟速吾不问
蓬窗隔世尘但有书满床度日无与虞日课一指强坐免鹜鴈聒自诧肝肺香奔骥踠足意翛然吾自忘贤否岐非是狥已乃所望温故餍新得但觉此味长晚来炮车云翻空更漂扬吾书未渠尽更借灯烛光
惊麋砀洪浸何人矢丽龟遂令老病叟珍毳及晚炊野鹿敢伯仲江鲟让甘肥淮人笃乡义贱乞等韭葵向来无人境沙漫水无涯市声不到耳茭苇相因依今无暴客虞解衣候朝曦厚味真过矣安食如含饴
东趣长风沙移柂取空隙波头蛰飞雪幸矣不数刻连延百家聚俯瞰白沙碛卖饼售鰕菜傍舷忽络绎矧闻淮南音眼中便乡国田翁顔甚温村酒酽堪吃突兀戎官廨户柱相映赤颇喜霜夜眠更鼓听历历【泊戎廨前无盗贼忧】
题解禹玉文卷後
平生解公子器质美无度长加进学鞭犹後趣时步充肠笠泽书脱手弹丸句侪辈无争衡儒先有延誉岂应如老夫啧啧声不遇表表蠧斋翁容易九原去石交不在眼赖子慰迟暮新文烂锦绣夫我何足赴凛凛传远计堂堂济世具葆爱今其时自视要婴孺白璧不受尘素丝易成污毋为樗木散宁作铁砚铸良晨有逢年逸足看取路吾言信恶石敢谓爱莫助
赠广教主人【留子饭为胗脉决疑约翌日再同拉客客不能往而止作诗谂之】
七年走薄?重放湖上步偕客憇鹫峰访僧得龙树痩骨书作祟余年药为助君技信精微我疾判疑误多谢办再往一饱许复具意偶俗物败行非山灵沮定贻高人笑竟堕尘事污似闻今参寥近在西林住拟掇茗果供饱玩玉雪句胜践後五日盟兼谂鸥鹭
次前韵
风雨破十九可得闲余步画舫连千百排拶堤侧树湖山堕空蒙於客信非助前朝冒雨还正为初日误今者乘兴往不暇家治具赏心有新惬行计无旧沮香尘纷罗绮隐服耐此汚莺花殊未厌乌兎渠小住爱日拟秉烛把酒先得句上马一回首前滩下白鹭
清明西湖再次韵
苏公旧堤东增筑更千步右为萦回溪夹以?青树晴湖映碧山诗客独多助醉乡赴新约书痴悔前误况此好清明酒果随意具向来计追欢几为隂雨沮今者成清游仍免俗子汚斜阳不无情似恋花柳住春光念报荅襞牋须好句此笔付此人游客半鸳鹭【假日朝士多在湖上】
江湖长翁集卷五

[book_title]卷六
钦定四库全书
江湖长翁集卷六　　　　　宋　陈造　撰五言古诗【四言附】
旅馆三适【予以病愈不食麫此所嗜也以米糵代之且宜烧猪客有惠清白堂酒者同时飨作三诗识之】
厥初木禾种移殖云水乡粉之且缕之一缕百尺强匀细蠒吐绪洁润鵞截肪吴侬方法殊楚产可倚墙嗟此玉食品纳我蔬蔌肠匕筯动辄空滑腻仍甘芳岂惟仆餈饵政复奴桄榔即今弗洎感颇思奉君王
隽永项上脔红嫰劣带膋彼美大栏君坐受羣毛朝鼎湆走真味正籍松炬烧芼我银丝窝?豉巧和调堇涂非所宜淑郁如兰椒腹腴但下隶羶根合藤条并填长翁腹未觉喉牙揺但讶大嚼余无补诗肠枵
佳齐肯见分春意偕客至谁将清白名言代碧香谥起瀹饶磁瓯玩吮色香味醍醐馥牙颊沆瀣沃肺胃桑落古宜城不足偕品第我病久不饮此日欲小醉快哉羇寓中乃遣拜嘉惠一盃先晨饭歘作凌云意米饭荐烧猪佳此三者备饱足仍酣醺眇睨人间世
官务
磨陁为官多晓了未更历今世从仕者万口用一律文按日从事鴈鹜窃投隙自谋脱悔吝初肯计易剧追逮有踵接符牒动山积岂念南亩民晷刻校日力停犁听上命质衣供旅食谁定老我师黠民几鬼蜮缔彼刀笔吏表里肆狙慝柰何食肉人立说与推激此论傥不破此弊终未息揆予閲世熟敢此谂在职
犇牛堰
挽舟下犇牛挽丁已疲极长衖此埭东衖心齿砂砾千指取寸进贔屭山可拆舟子提肺肝舟材宁铁石即今扬尘处劣计三百尺时贤或兴怀仅费十夫力往来日几舟孰者违此厄为人计安便作吏戒徒食斯人仍斯患胡必须目击犹为埭兵地吾言竟何益
吕城堰
堰西緑泱泱堰东已胶盃吕城校犇牛客舟更迟回嗟我为贫仕此路几往来厉翁市冠师与我熟追陪渠贫安无求我困坐不才三别二十年鬓髪各摧颓拟赓北山杞倏笑南柯槐惟翁未厌客望影笑口开生得数会面升沈何有哉相约饱饭过世事付飞埃
命书
命书唐滥觞委源传吕後有倡莫为遏波荡今不救字育叵数计八字讵所囿甲子动垓亿举一百万漏荒唐无稽据诵言指休咎柰何聪达人颇复安此谬怀刺曳长裾偃蹇文士右夸诩走干谒荐墨不待叩士有待濡沬百请不一售我昔游江淮知识间新旧文士不到眼此辈日交簉辞章轻盃水羡彼行橐富鳃鳃问利禄吾儒所深陋自笑与世违迂论取排诟
正学
政术自学术君子恶其欺道学不容伪世以伪用之向来濂溪翁粹然时所师光风与霁月取重前辈词两程从之游流变已受疑应世颇拘謭自立如矜持何人传其粗矫讦取世资口中诚敬语掎袂挹惠夷其行则市井跖屩差所为危坐悄长默覆此庸蚩蚩经正盛时事怪女尚抵巇秉畀幸一旦嘉谷去稗稊正士鸳鸿集古学星日垂江湖隐沦客有见真管窥尔辈受排拫似亦无孑遗得无奇英士失脚遂磷缁用过贤用功取璧忘小疵愿引擦拭手免兴失时悲愿分斗升禄少救并日饥辟以周孔涂正以孟韩规嵬琐审辟就譸张慙昨非六通而四达恢若隆古时治道贵去甚世变须防微吾言或可録敢用告采诗
财昬
师昬古所辞财昬今不耻传祀合二姓古者贵由礼四德五可外货贿亦末尔民风日就颓舍此争校彼媒氏未到眼聘资问有几倾箧指金钱交劵搴租米东家女未笄仪矩无可纪已闻归有日资送耀邻里西家女三十闭户事麻枲四壁漏风霜行媒无留趾坐贫失行期趣富瞢贪鄙流弊例不免其源实此起多约或少酬暂誉甘长毁坐令亲旧欢诡谲变狐鬼何况性习间贫富岐臧否土俗未易挽人情大不媺悠悠何足道吾以谂君子
听政
为政贵中和偏徇古无取无心斯善应奸誉乃其蠧柰何闻见间往往用心误扶弱抑其强古或垂此誉世异俗且殊处今犹徇故曲直本不昧强弱岂所据君子不此恤情伪溷丹素富室被剥睃日有贫窭虑士夫受加陵悔不齿编户羸弊取必胜玉色吞气去不知世【阙】如母子所怙不知意定向未语机已露传继用一律抱寃莫赴愬用是致和气南首问燕路
钱弊
为家重墙垣为民须货殖扬庐国北户东南赖控扼淮民鱼米余百货仰殊域用铜防外泄用铁乃奇画一利伏一弊救弊要得策持货贸官劵舍此莫衣食钱货天下用铁乃限南北坐令两淮民块处断贸易计铁取劵直十才收六七朝贤爱淮民此困盍矜恤铜铁均国宝通变岂无术近甸视远地未可岐畛域况今苦倒垂倚待振焚溺缘江八郡尔杂用顾何失官劵朝北来淮俗暮安宅即今私铸断胡尚胶今昔吾贫复淮人计势不容默
次韵林郎中相送北归
铢两作低昂举世皆此心羡君松栢操不受霜雪侵向来车笠誓岁寒迄能寻肮脏吾何取振拔意弥深天才有贤否宦路岐昇沈鼎贵听新渥叠来当好音我草贺缄处碧溪映青林祝公小婆娑未宜轻分隂
次韵杨宰
淮俗日就薄识者颇借忧天变不徒然旱暵将谁尤日来闻见同比屋声悲愀令君不鄙夷疋马走道周似闻疄陇间蛰蛰霰雨稠课功扑燎余凖粟秉庾收一毙乃百孳皁坚肥螟蟊服劳岂容已善後良未谋即君论才諝为邦似求由佩兰扈玄离所向多暗投世贤刘系宗芥视东家邱方将解倒垂未遑赋归休横前觞深渊君其万斛舟愿天开老眼一雨洗叹愁旄倪饫菽粟羇罢安田畴探九等和扁沈痾洒然瘳我亦民之一担石略不留遭罹本自致未敢忘反求诗来念贤劳效颦聊杀羞孰视援溺手不计输几筹
送羊侯因简崔帅一首
游宦何许佳解印还故乡旧国仍旧都别去未始忘一旦吾眼中怡然得徜徉钓处它日梁树是儿时桑扶携拥道周老倪皆壶浆官簿有高下此乐均未央羊侯万金将文武擅两长棱威肃貔虎谈兵厉氷霜小作漳滨卧斗饭方健强胡为倚秋风归思歌慨慷似闻山阳郊迓者立堵墙湖蠏九月肥社酒千室香海舶来麋?江户送鳟鲂举白作鲸吸罗幙同春阳乐事有如此夙志今始偿我袖如椽笔落纸烟云翔自今小昼锦为君记新堂
题陈守宰仁和无倦堂二首
仲尼治道师今古谁造阃公与由也果有得非二本为政贵无倦圣语要自反吾宗宰仁和条教仰瓴建吟对千挺竹日课五升饭胶扰付氷解隐幽莫形遯器资铜百链心地兰九畹人絶悬鱼续自诡割鷄偃秉心宁作辍提耳悟顽谖岂伊不可耐据以为益损譬如岁丰凶良农守穮蓘功名自民庸君子计岁晩
陈侯昔为邑鼓舞辇毂民尔来佐淮郡喜诧有脚春例满徯志望正繄不已纯帖焉受驯扰初岂烦令申抚临不云倦依然旧持循终始秉厚德迩遐沐深仁报政已捐日设施方日新羣蠧继革熄千栋成逡廵向来简斋僊九德罄忱恂长源无涸流盍尝究所因一印妙心传千载挹圣真此学不胜用企公嗣前尘
次韵杨宰【留别业偶雪欲作诗未暇因诗见及次韵】
有薪尚湿恶有谷未舂簸病客正牢落急雪忽蜚堕枵腹亟问炊曲身可欠火檐隙纳璀璨座隅纷碎琐缤漂才一瞬弥满已四野慨念菜茹农负愧吾顔赭人同忍朝饥神亦辍秋社吾村劣收获犹幸了眼下嗷嗷闻见间久已絶贷假何人发陈红倚待由也果
次韵杨宰对雪有感
生世波上舟高下随掀簸楼阁或藩溷风花听飞堕荣利计圭黍光隂付膏火胡不养弘大而顾蹈嵬琐君看前宵雪积玉晓覆野朝阳丽山川湛碧仍眩赭簿书办官事酒肉趂村社长翁取意适吾策未云下优服作贵贱观傍了真假平生招隐诗寻盟逮今果
赠张德恭【张作诗日进有句见推次韵谢之】
少日试推敲未脱蜂鹤病世间十全手噬肯爱三请即今悔少作草草生气盛逢人忍修缩拜手博是正往往掉其臂百叩不一应贔屭仰前修萎惫不能劲从君父子游似颇识蹊径使君唾隋珠枚叟每後乘郎君撞烟楼楚珩复相映两豪五字律万象一清镜賸馥副羣趍余风振不竞邮城望迎銮未敢惮奔命向来从渠後无乃莹吾听回省多岐亡满冀一语订此篇尤爱我见推乃见警政使元白前向君亦修敬
次韵张守阻氷【予访使君于真州沿涂亦胶舟故云】
清篇方鼎来强韵不可柰胆掉久未定如守上泷柂浑厚出绮丽平谈含顿挫正始叹不嗣黄初君突过想当舟?泥势若右旋磨河神要好句待君顔一破我行阻重坝倍费客炊火邦沟尘欲扬人步沟尾?一雨濯旱枯此惠谁所假生世天不人孰者可吊贺
游北山【张守送酒次敬字韵作诗谢之】
有客可与游阙酒得无病岂意四从事过我不待请洗杓挹风度免慙林花盛公学此味如浑厚兼醇正公量虚谷如有来良善应肯分兵??少佐笔力劲罢营杖头钱徐取松间径登临旧能赋七发踵枚乘此兴老未衰西日尚余映风怒雷再鼓云破天一镜山花下野鸟诗题一堪命府公文章伯声称耸羣听明朝倒锦囊非是庶所订岂伊彩凤鸣而聆露鹤警定知谢东山凡百易子敬
再次韵【春月骤寒既晴小出】
当腊可折弦羣植不告病春令宜画一骤寒乃奇请淙【阙】　雨後摧拉北风盛倚户颈为缩引【阙】
逢袖手谢酬应坐叹花信迟?怯弓力劲今朝晴
色好呼童扫幽径客子踏青约久许陪骖乘逶迤望北山巷柳俄?映乾鹊语红树游鯈噞明镜平时诗酒社贾勇与春竞即今莺花前欺客颇方命击辕歌于蒍宁入俚耳听喧静交战间诗老傥能订寓物不流物古语方自警追随黄白郎不拟缪为敬
吴节推赵杨子曹器远赵子野携具用韵谢之
平日从俊游寂寂坐多病犯床漫飞埃瑶笙罢重请【犯床置乐器床谓宫调相犯修乐器惟笙日请】昔游喜复到风物他日盛坡恐名燕支楼亦诧端正新交间旧友气合宫羽应谭麈氷霜厉笔阵鹅鹳劲吏隐分乐地与世不好径拔贫办一欢挟贵轻百乘四豪载酒过讲德珠璧映歌奏云近人舞罢鸾顾镜醻酢忘主宾笑语似纷竞朱楼识阿眄白酒醉师命明朝耐残酲江声醒幽听此乐谪仙後同异君试订四豪成风手可但只字警我投诗社名拜手敢貌敬
再次敬字韵【张守召饭卧疾不赴主簿送和章再作】
隂风摧行车歘作三日病使君敬爱客重此折简请碧香骈柔嘉虚辱礼意盛老衰已不支节候况失正寒事动奸时暖气久未应积雨迁厥怒密雪佐其劲新诗挽春色堕我桃李径飘萧寻芳兴亟问果下乘把君珠两两後照仍前映重烧见火浣百链乃宝镜折箠敌可笞歌风楚不竞读檄且观涛夀我无有命旧闻句通神疟鬼褫魄听援君起废手直用古贤订笑送梦中竪子行良机警亦笑齐东翁口舌邀客敬
再次韵张簿
生世诗作癖颇坐艰局病当前成风手每来难塞请後身习凿齿名俪乃公盛新诗再出奇後出尤雅正高吟步芳园灵籁想随应荆户厌卢罗陈势无前劲鍧隐度九轨眇睨秋蛇径狐兎新窜伏愿前王公乘我学但宋璞多慙楚珩映才与年貌衰不拟拂晨镜妙句骈魁杰曩见絶夸竞居然大小巫讵容耻受命目窥曹刘墙日有韶頀听古今尚论间未遽优劣订此意客未知太简效规警平生孔文举敢替此心敬
分韵得家字【以人家寒食月花影午时天为韵】
东园郡胜处不作里所遐池台掇天巧草木专年华一雨洗清晓十顷围红霞云何秉烛客未驾载酒车掾郎郡之望士价诗名家折简挽名胜行庖富柔嘉清风应灵籁高谭振冲牙酬酢角鲸吸赓和纷天葩痛饮未渠醉浩兴渺无涯孰知此老惫坐受强敌加空弮将一旅坚阵凌五花【时分韵同某六客】诗成字欹倒病眼正麻嗏
游乾明分韵得山字
竹风清如水浣我尘埃顔老禅贫无锥小破蔬笋悭短辕下鸱夷共此半日闲住笔讯莺燕把盃属江山老夫病止饮苦语澁莫删揆予郊岛寒着君季孟间江柳未遽折园花且同攀後夜短亭梦漫寄东风还
小饮頫江楼分韵得俯字
流光肯贷人春事遽如许眼不到蜚鸿身每念缚虎他日载酒约坐受隂寒阻非君韵超俗畴肯顾羇旅今朝莺花前有兴浩莫御兹楼可图画山立瞰江浒壮侔彭城苏气吞浔阳庾乘凌脱埃盘躄上烟雨向来状雄观尚欠魁杰语江山君周旋得句忍不吐诗成人未醉邻鷄唤亭午新音略韶濩至乐非箫鼓却话庾与苏今古一仰頫
招朱法曹赵宰赵予野饮【以寒食数日得小住为佳耳为韵分得食得二字】
秦邮望仪真相与不三驿仕学四十年此地几旅食寓公芹泮士十九尽亲识兹游最奇伟诗坛许投迹每当觞咏间不盖慙颊赤赤手挑虓虎空弮抗雄戟四眄号猿手未敢箭锋直排日有胜践尚恐坐岑寂才卷頫江帐复蜡东园屐小奚费收攟巨槖珍的历摩莎归装富足容傲侯伯
自公置簿领来作一笑适表表三英粲各各万夫特揆予自侨寓人诧有此客风烟入挥毫江上皆动色尚友古所贪解后归未得今朝乡思动招邀话暌隔非复向轩豁但有新凄恻吟诗尚尔工把酒不能吃县知短长亭小蓬云月白还应蘧蘧梦蜚堕清江侧
仪真诸公饯别【分韵得永字】
旅怀我岑寂诗语君隽永新篇蜚堕前坐閲仙府景晓林媚红酣春池涵渌静叱吸风起籁模写灯取影东园固成言此境亦深靓应世足变迁为谋难要领酒车且新图客棹非旧整明朝鸥鹭前鸭緑渺千顷飞觞击鉢地独夜起重省还应蓬背雨闲滴魂梦冷
真州诸公语别【得盃字】
屈指旧新雨何人顾蓬莱骈车各鸱夷良为老夫来古今漆投胶不独数陈雷衮衮慰劳意一盃复一盃索句不解工何以写别怀敢惜吟髭折柰此雨意催此会良姱嫮此行重徘徊得无叶舟重满载离愁回
送赵夷仲南归
离索老不堪应接意多遻爱者挽不留恶者推不去道人心如水胡复生爱恶方厌尘眯眼倏惊琼为树赵侯南州英中抱经世具碧岩紫电耀翠竹青鸾翥联翩拜新作一一弹九句倾盖得此友霁月破愁雾交君良恨晚别我用许遽溽暑挟旱气河底车取路在客身为本食眠要将护燕子遡北风端许问尺素
立秋日
酷暑如酷吏顷刻不可对万口噤不息束湿底多罪况我七十翁形劣气已?懑若堕丹书孰者我牍背微风忽鸣秋遽喜又无害天岂刍狗我生死置度外会看三日雨怛悼推所爱甘泽洽嘉谷生意亦萧艾
寄严文炳【以寄声来问安足音到空谷为韵严寄书存问甚至云】
故人千里远论心未遐弃不谓江淮隔尺书鴈能寄春风生展掩满慰别後意陈义凛氷霜不独相思字只影秋鸿惊独夜秋叶零离索歘五霜搔首听此声岂无金石友相避参辰星安得木作肠与世无复情子云草玄宅门径积莓苔昨梦凭诗说新雨无客来衮衮手可炙自诧甘寒灰蜀庄寂寞者念我首独回乌墅两冯君风霆蔼休问自昔从之游诗力借余润夫君凛一敌鸿笔上羣俊旧坛今寻盟得句毋我靳【两冯君谓真州父子】
严子老於菟彪炳踞贤关可怜五车学仅博九品官客程望至喜江濶山丛攅勔怀造物心念子讵能安善忘常憎医独者自尊足严子肮脏面如我不谐俗世情趣操间憎爱岐珉玉饶舌夸我贤祗取白眼辱【文炳每称赏予或者不然之来书云】
联镳行乐地俛仰成古今可但捧觞人贯珠无复音缱绻棋酒伴电泡半销沈何时两衰翁话旧同清斟赵侯当赐环倔强耻媚竈张侯鸣琴手戍期几时到何郎偕贤书论价未足道多烦问何如好语君一报【三君与文炳同居吴予与之厚尝有诗送之】
石湖良乐眼收士冀北空嗟我孤所期经世老无庸一庄赖芥庵报厚艾亦丰宾实得美諡表表无终穷【来书及二公故云】
严子从我时修竦峙双鹄章绶裹痩此相胡宜肉当嗣溧阳尉苦语叩哀玉宁当苏门翁清啸荅幽谷
次韵杨宰检旱野宿【予近亦频至庄上人情备尝也】
旱後访亲知悲风鏖愁雾未办饱翳桑况能嫁阿骛令君妙为政果艺今求路道逢枵腹民挟纩诵言句保社知自爱敓攘可无虑飞腾要及时封殖须此树来年步畏垒绘象各村墅【时宰君垂满】
题刘行父净香轩
刘郎何所有寒碧二百本方渠懋进修藉尔伴萧散妙处鼻观领翛然市声远朱墨五千卷日力自缱绻久闻伯仲间珠璧各椟韫一笑挹此君方外得稽阮饥凤吟夜良斑犀散春晚惯尝推枕听肯作芼羮挽长翁纪幽致一字粲褒衮谱传渭川孙石屹益州笋行当洊惊雷龙跃闯天阃功名有咄嗟世道计舒卷平昔对床约里閈规息偃大屋俯婵娟昼绣替前扁
次姜尧章赠诗卷中韵
徐郎巢已焚庭竹亦无在太仓五升米举室枵腹待云何鲑菜供日与长翁对世有作金术闾里颇猜怪邱嫂剪髻余旧质叠新债
诗传侯王家翰墨到省寺姜郎粲然文羣蜚见孔翠论交辱见予卢马果同异念君聚百指一饱仰台馈我亦多病过忍口严酒戒终胜柳柳州吐水赋解祟
壮年志在行皇皇困无君老矣此念灰去住如闲云诗坛二三子一见胜百闻徐郎吴下蒙绚丽工语言滔天自滥觞昔人求其源隐几有妙领未觉市声喧
自甘谢祖风屑屑扫一室凖拟高史来函丈置三席声名絶辈行文字追古昔黄白马上郎觌面不相挹眼青节食事日耐饥雷吼兹幸陪衆後酒巵甫到口不离寂寞滨径造无何有问津归有期尚许寻盟否
次韵林子长计使
林侯上州麾便饫大官饭左淮鱼稻供顾肯回一眄待人均待士乐易屏崖岸悬知讫民庸功倍而事半淮乡旧乐土兼有齐俗缓顷来南北杂颇复烦城旦要须禁敓攘【淮乡归正人诱率江浙游手剗佃良民之田计使约束甚严淮民安妥】立可息愁叹为公泚银笔攘袂歌粲晏
次林子长韵【招燕拂云楼读子长游壮观亭诗因赋】
孤亭屹山椒山灵信多助比肯迂玉节来作数刻住江明山动色取重以公故未须坐谭客子弟自翘楚云岚远明灭阡陌随指顾何以验人情楚歈杂吴舞我来空想像梦去上烟雨尚及拂云饮醉狂烦杜举新欢偿昔游幸会乃如许古人重一饭志士赋盛遇归时混游人健倒各扶路
再次韵酬林子长运使
绣衣如椽笔可但江山助登楼得秀句飞云为公住使君倾意气接我便亲故自忖庸鄀陋两公富全楚赋雪容末至高轩先左顾醉乡信余地肯作长沙舞和气挽春回氷柱下檐雨【是日晚晴檐溜有声】代舍着狗盗珠履贲豪举阿迁诧齐魏琐琐吾未许我从两公游趣舍本神遇更当问学闲司南取夷路
再次韵【拂云宴之明日雪复作回思偕赵帅赏雪于淮海楼乐甚兹地足以继之复赋一篇】
雪神再出奇剪水谁佽助羣仙幻尘寰落势未肯住政成气乃和此瑞岂无故同云方颂周恶氛已销楚乾坤玉花中客子昡回顾人家占嘉平酒处应起舞了知及物功当倍苏旱雨前雪淮海燕把酒欲轻举今雪燕拂云胜槩惊似许客途一笑适乐事诧晩遇回思何人家鷄黍羞季路
陈宣卿为予作後雕图
吾宗洒画墨似我诗得趣未至心手忘敢议江山助东绢十幅围中有千尺树穷冬万虫蛰拆地双虬怒彷佛风雨声想像栋梁具人间汗反浆对此毛发竪怪君物写影落笔神与遇自言閲世孰妙解等僧悟每当盘薄余了知精灵聚此图尤杰出持用博新句墨君第一流论世无殆庶三熏且十袭复靳为子赋
四言古诗
次赵判宗送李象山韵
邑政易堕我方在行挽袖柅车交游至情两君玉峙【阙】崇国士下榻倾倒有贤公子我介三子匪同而和提衡掖挽交口孰何月堂之评罙久未改匿瑕振过兹焉有待卜夜之饮辍骊驹章顾虽情锺河鱼未康作吏则疎羡人报政彼益者友工药我病低昂达穷冥心所遭独喜故人往偕仙曹揺揺修程烱烱初度眷言顾之矫首云路胡不小留共颓醉山胡不更仆共谭孔顔西睇归?徙倚凄切去留之间仙凡斯别
再次韵【判宗留饮以冗故不及终席作诗谢之】
载羽其觞客遄于行归从我私兹焉用情一奇搴秀万金论士生世已後识古君子宫倡羽随至乐则和俚音间之人谓斯何洁不容缁薰不莸改言受此柄劣副期待斯道在公九报其章人徯时施跻之阜康曾是伟人而未闻政袖司命手旁睨世病海濒埤汚苍山周遭觞咏翺翔乐殊尔曹盍摅胸奇焕我王度盍提公言辟我贤路赫日中天丽彼南山赓歌交修不腼其顔有鈆者刀用或一切云龙从之无重此别
次程帅劝农和陶诗韵【房民种艺简率水旱丰歉一委之天人力不至且不知用水车土皆桑柘地而蚕事尤莽卤因帅劝农和陶诗次韵呈帅且示其民之不】
【甚愚惰者】
我官于房庸谂房民是腹枵然惟贮一真服事告工以成以因雄也言之参天以人燥之润之是有黍稷天不竟刈物岂自植系人之力温饱稼穑惟蚕而衣如稼而食盍槌于家盍桑于陆饲眠後先如族昭穆爰缲爰织如寇之逐悠悠玩日迄莫归宿孰溉不车曾不计久孰视槁乾徒用播耦吴丰楚约谁非朕亩穗斯茧斯均措厥手彼多其储汝则易匮傚劳计工宁终不冀蹀?十驾与骥一至枵中赤立吾代尔愧吏职民忧无庸汝鄙农以济学繄吾素履岂曰多言率遵前轨教诏顺从庶或兼美
程帅和陶二诗见忆次韵
我瞻西郊云停不雨鷄栖乱山十舍千阻一书缄春慰厉存抚望之或违搔首企伫停云酾之蜚雨蒙蒙启筒有获如渴吸江孤月河汉轻颸牖牕忆侍诲色杖屦後从盱衡推予褒衮俪荣靡怀不倾靡言不情会晤良难歘然西征孰谓愁斛无自而生竹萌触雪粟花缀柯风日山城未春已和命驾取涂计日不多官曹简书公其谓何
江湖长翁集卷六

[book_title]卷七
<集部,别集类,南宋建炎至德佑,江湖长翁集>
钦定四库全书
江湖长翁集卷七　　　　　宋　陈造　撰七言古诗
明妃曲
汉宫第一人只合侍天子四弦春风手可用入胡耳天生国艶或为累金赂画工宁不耻玉顔初作万里行朔风黧面边城昏路人私语泪栖睫况妾去国怀君恩穹庐渐耐胡天冷政复难忘心耿耿夜深拜月望长安顾叹当时未央影胡雏酌酒单于舞铭肺千年朝汉主传闻上谷与萧关自顷耕桑皆乐土向来屯饷仍缯絮庙算年年关圣虑但令黄屋不宵衣埋骨龙荒妾其所
柘臯短吟
铁山横飞截平野宁复江流饮胡马大酋胆落狐鼠逃虎头将军自天下拂庐连络屯长云提戈敢谓秦无人惊霆白昼振解叶淮地一扫无留尘歌謡千载淮民口将军归饮策勲酒乌袍使者来如烟腾书乞和胡稽首蝇鸣鸱噪初不闻贾怒一举雌雄分辛勤结髪七十战数奇堪笑李将军
题赵伯政医俗轩
风淫气格初不意往往腠脉流肠胃金匮一编亘古今几人用之能起废痛恙切身知谒医俗气痼人渠不知持筹侧肩蠹日力锦鞲金弹随痴儿斯人斯疾可攻否更恐良翳望之走南窗解榻竹风清请访轩中十全手
急笔赠欧处士【酒所欧索去甚急作此送之欧善画山水】
南州江山昔所历雨峰黯靉晴江碧几年思之忽堕前政得欧生醉时笔斯人历览山川奇得兴落笔天露机不须十日五日一水石已可王宰相攀追相逢便整南归柂短章许君慵未果酒边捜句敢言工不解似君盘礴赢
记梦示师是
青灯寒夜思吾乡合眼便坐吾家堂阿丁烱然目如水彩服蹁蹮趋我傍中心喜之谬督过还为遨嬉废书课指似斜日西窗红小赋未破书未供向渠不敢恩胜义亦怜忸缩不自容蝶蜚鹿失忽惊寤摵摵霜风在庭树几时笔力跨乃父与汝相忘不关虑
题胡处士猿麞图
画工神品今代无祁岳一脉传醉胡几年傲睨不落笔乘兴扫出赤县图今君所宝亦第一我疑神遇非有笔青林红叶晚未暝遥山远水秋一色五猿踞石相因依两猿挂树松枝低仰睇侧顾麞善疑其二行啮如不知昔人画马师廐马画山直付居山者野猿不驯麞易惊邈影渠能写间暇草露空荒远刀几即今放麑谁氏子山蜂负毒不足怜盍贷蠨蛸留报喜
百花楼
楼中香漂百和浓楼下锦缬翻东风玉樽美酒清若空吴姬粧面相映红人生一笑不易得是间一醉千金直元龙百尺君勿论芳时且可金杯侧
题刘明府所藏秋江欲雨图【明府侍儿善歌舞欲出不果】
墨云含雨江空蒙岛屿细琐连烟空我家茆屋菰苇丛卷蓑背笠随渔翁展掩倍觉心神融缅想惨澹经营中王孙玉面食肉相万里山川入遐想当时宫禁断过逢可得如侬逞江望江天漠漠那容画渺莽风烟生笔下鳬鸿灭没波不揺雾墅霜林共萧洒乃知絶艺神与通盘薄傲睨窥化工市师日日江湖上几人擅价能无穷君家双莲氷玉质此画与人俱第一固应缄鐍付牢收俗眼纷纷莫轻出
送项平甫教授之成都
昔人石穴命西蜀岂知桃源华胥隐石腹诗人昔吟蜀道难何曾锦城风物平时看平时风物今犹故井络坤维神所护汉官威仪二百年斩新不受胡尘汚蜀民日为药市游家说追欢不说愁蜀人之文落中州中州伧父缩颈羞吾徒向来梦游处今日登僊送君去遨头上客人所敬翰林先生士知慕似闻儒冠不容假【近士之滥吹者去其半】挽致邹鲁无难者况君笔力西汉前亟遣人才有杨马锦城之乐乐未涯緑鬓朱顔君更佳要奉板舆追胜日暮万里桥朝浣花古今胜槩争入眼归轩日日诗囊满黄鹄东飞定有书莫靳珠玑秪推懒【平甫能诗每言诗不工故懒作然人知其谦云】
题钦庙主器时所作登瀛图
唐家大府开天策祖庙工歌登七德伪王连组?颈归山东羞死虬须客文儒济济陪英游海内共指登瀛洲未妨滥吹一延族中有谋断臯伊流崇宁圣人抚洪业黄头遗种初芽蘖青宫进讲多暇日睿情远览思才杰水墨落纸分毫厘心融笔忘天运机鸾翔鹄峙俨在目更用褚亮摛辞为天翻地覆人得知神京北风吹皁旗空令便桥乞盟未央酒盛事拂膺正观时天家所宝君家得拜手披图悼今昔鼎湖龙去余弓劒上林鴈来断消息莫年笔力犹枝梧惯题七骑隂山图为君斵句偕画往贷我老泪淋衣裾
布谷吟【人以布谷为催耕其声曰脱了泼袴淮农传其言云郭嫂打婆浙人解云一百八个鸟何与人事人以意测之是非皆不同为作此】
泼袴不容脱鸟语徒殷勤输租质农器有袴那解新官中催科吏如虎告时趣耕尔能许即今春种未入田安得县胥知愧汝卑栖俛喙良易谋聒聒强任田家忧啼时未旦夜不休班班血痕衔口头人将近似测禽语汝意真解忧农不或传悍妻天所怒姑不可挝渠不顾罚为此鸟声曩愆警世母为郭家妇南方谀佛古到今人持数珠家梵音区区说似一百八讥诃劝相知何心浙风淮俗隔江水意解禽言乃如此苏黄妙句谁嗣之两地流传并须纪世间儒墨纷相攻巨细彼此臧谷同争如痛饮卧长昼付渠马耳射东风
薄薄酒【毕叔兹通判寓吴门无数日不觞客取足而已不求甚丰尝见招酒所小鬟诵薄薄酒侑樽有感予心拟作此诗】
薄薄酒顔可丹麤麤布身不寒丑丑妇贫相欢人生浪悲行路难欲不外骛心内安富贵底用极力奸政自沐猴求棘端君不见寒儒肮脏默自守横前书笈燕坐瓮牖麻畦可衣秫田可酒抽针纫绽侑罇鼓缶齐眉结发赖有此妇人不裂眦事无掣肘陶陶此兴殊未穷一身易足天地中巷东毕公子为乐渠能同宅舍颇轩亭园池亦花草相过便开樽掀髯写怀抱兰芳菊秀梅含春拂翠匀红随分好乏爱不无苎衣赠取醉何妨接?倒毕公子吾之乐兮乐自如一盃对妇兮布衣蔽其驱君之乐兮乐有余妓女能楚楚罇罍应指呼醉乡寛闲兮吾得俱设侍以金谷倾城之艶姝酌以宜城九醖之醪敷被狐白兮拥罗襦朝歌暮燕穷欢极娯婪酣佁儗骄妻孥外若丰泽中槁枯吾不彼愿犹彼不吾羡毕公子方吾徒狂歌而起舞更酬而递劝盖不知南威嫫母之有妍丑衮衣短褐之为贵贱彼骄其有殆醯鷄之撇天贪其取如蜗牛之交战益知心怡愉无穷涂中焚如无亨衢毕公子倡予和女笙应竽他年遂初赋老盍歌归去尘里无旷怀人间有同趣四方向来志一巢今可具亦不愿黄金为梁桂为柱茅屋三间近君住
读师文和郡侯喜雨诗次其韵【时秋雨霖霪大为民患临安最甚吾乡恰五分熟可喜】
涛波襄陵尚霖雨龙伯不省田家苦官中出瘗流尸内地之民无宅土京邑本根枝外邦渠侬枵虚闯官仓流亡可饱骨可肉县官仁爱吏慈祥古来畏天烖无小迄今百颦余一笑阳愆隂伏谁致此共说羣憸投有昊一昨雩祷飰不荤神祠佛屋香炷氲霓望朝昏耐局蹐风传真赝长纷纭我归得同郡人乐愍农喜雨收奇作想摩鲸牙凌浩荡更穿月脇翔辽邈吾邦不熟农告功溜匙云子行沾侬小儿解谢倩人诮捜镌径欲分吾穷乃公拙无尺一召他日当归有先兆耕先耘後计未失谁谓山林迹如扫世人二五不知十赴争夺场不遗力分表营营竟何补截趾适屦山藏泽黄堂诗老民所天秋来衢路有醉眠乐职未赋吾歉然人言此笔须臞仙小草可録寸有长会从之游据胡床蜂腰鹤膝容探汤借儿茹胾升公堂
娟峰【偷羊名山人恶其俗其峰崒秀整可喜余故作诗为山雪耻而以娟峰名之】
当年金华小家儿神游九天狭八维房陵之山秀而奇蔚蓝一山羣山推儿肯下顾停軿辎珠贝作宫琼门楣门前乱石无津涯一叱转眼羊万蹄羒羝?羯纷躨尼蹲鸣踞供儿嬉有褐之叟鬓已丝似黠非黠痴非痴傲睨窃觇儿所为掉臂席卷靡孑遗一盃见罚儿釂巵亟鞭风驭还瑶池幻变起灭荒是非彼此失得谁成亏即有而无道乃几仙者狡狯人得知以偷而名真见疵我来访古求端倪山吾良友儿吾师嘉木异石相因依如刻如?如鬓眉名峰以娟吾始之为丐片石傥可碑更遣子虚摛厥辞此儿此叟当解颐
垦山叟
杂木漫山谁所种居不临流多不用九月霜风卷黄落羣山一昔皆班駮遥看拖帔横椽衣农家刈粟山有畦家家垦田日嫌窄荒林翳荟惜虚掷斸荒作熟不挂籍输官之余给衣食州中之政常近厚不欲屑屑校升斗宁其弃之听民取实亦藉是作康阜继承不皆惠慈守底须弥缝吏胥口防有後来规税亩
竹米行
竹君亢宗擅楚墟一一修耸山泽臞风流秀整与世殊楚俗食息皆尔须薪之篱之且籧篨笲筥箱篚?篮笯沟瓦厥祖羮其雏随索斯获掇诸涂今岁麦秋旱岁余得麦仅足偿官租竹君悯农如士夫着化结实千林俱密砌玉粒缀旒珠株株撷取虽锱铢弥顷亘亩无闲株磑磨蒸炊胜雕葫邻里乞索水火如坐令颦蹙兴歌呼野叟好事能分吾香清而洌甘而膄此君行能不一书此惠及物旋就枯摩顶放踵忘其躯所学无乃墨者徒老子苟禄天之隅袖手无策苏孤投匕三叹吾慙渠
闻舒州书生聚衆为盗
边头仅絶胡尘警频年麦秕禾不頴淮民久矣困憔悴淮俗岂常藏不逞槌鑪血马中夜呼刧吏驱民刃加颈吾民苦旱无生意更复跳梁汝为梗堂堂王度无玷缺赫赫军容仍暇整前年蜑户煽凶威长蛇封狶揺湖岭元戎白羽才一挥欲丐微生一无幸尔曹么麽真癣疥大网莫倚容蛙黾昩逐青虫千斧鑕盍辞緑林救要领鲸鲵虀粉有前戒傥被皇恩各乡井旱魃逞妖民倒垂庙堂圣贤自司命径须委节发陈廪少息流离服顽犷劝分已责可次第庶援沉焚痊国病正资方岳佐尧禹侧伫剡章伸此请
田家叹
五月之初四月尾菖蒲叶长楝花紫淮乡农事不胜忙日落在田见星起前之不雨甫再旬秧畴已复生龟纹近者连朝雨如注麦陇横云欲殷腐如今麦枯秧失时举手仰天祷其私秧恶久晴雨害麦兼收并得宁【阙】饼托登盘米藏庾侬家岁寒无重糈岂知【阙】
凡几忧晴几忧雨吾侪一饱信关天下筯敢忘田家苦
寄冯尉【尉时捕蝗甚冗】
我遵兎径西山麓荆棘鈎衣尘眯目怜渠此地费流光君亦风飡并露宿遗蝗蹢躅无地皮田禾蚕食犹子遗洊饥可念劳可忍君自坦坦人怜之繁昌乱山仅容鏬一一到我马蹄下南村吃饭宿北村罢极凭诗写悲唶即今不作劳者歌器识视我几【阙】
简书趋走子如何皇家猎【阙】
五云深深护台阁缥缈羣僊依碧落即看郭振起通泉应笑卑陬郡文学
鹳带箭行【楚州营士射鹳中之鹳坠郡庭若诉云】
城边鹳城栖水食衣楚楚欲鸣不鸣候天雨此肉胡宜登鼎俎柳营子弟弓石八南山之石犹饮羽如汝正可虚弦取血毛分披谁汝怜低摧直诉使君前使君德意孚鱼鸟全汝之生令汝饱徐行侧睨若无旁饮洁啄腥近台沼使君暂拥山城麾诏音不日遄其归矢来无乡汝谁依江湖粗饱莫卑飞
送瑞莲新米白酒与韩监仓
珍珠滴红敌紫腴君家宝此如珍珠我家玉友亦胜友论交遣到君座隅秋莲结实甘胜蜜香稉荐新玉为粒遥知毫末不及宾一笑聊同孟光吃
招郑良佐
向来闻名思见面常恨东西异乡县即今去我一苇航亦复经年不相见重阳佳辰可虚辱橙香蠏肥家醸熟相过一醉犹待速为君已约东篱菊
腊茶并三诗送李元诚
池鱼千里磨蚁旋人生出处俱可怜束书结邻晏溪侧淮安一寤三十年积今成古閲飞电我与昔人同此叹悲欢离合置勿论且喜重逢各强健
向来衮衮论风期百年心事多好违君如荆石尚衷璞我似野马初受羁射阳广阳水云屋襄城邮城尘土衣俛眉作吏一不遂邱壑付君未觉非
北风吹霜战林樾菊花雕零梅未发留君无物供吟笔一炷沉烟伴清絶骚人悲凄为揺落舟挽不回仍此别还家试碾壑源春何似卢郎三百月
喜雪六首
寒空黯惨塞不开簁琼屑玉卷地来乾坤变灭定何意风为披拂云剪裁和声载路天亦喜簸弄花絮为春台了知麦秋更好在老农指此丰年媒
平明僮奴更笑呼羣飞掇取如拾涂僵鸢窘兎真鲜腴劝汝贷此惊啼乌巢营卯伏知念母一一向来反哺雏枭獍纵横凤高引殄灭此族宁良图
玉龙睡起长风激尽蜕玉鳞漂八极蓬仙帝女聚瑶台剪水效祥谁所役或疑天公陋尘域幻作氷壶供一剧是耶非耶竟莫知杯酒聊容曲身直
淮春之楼高突兀凭栏小耐寒如割平湖穹山两西子爱此鲜粧巧涂抹回首斜阳照屋梁玉际坤舆尚摧压今宵更呼甓社龙高挂明珠照空阔
去年孰不苏捐瘠今年已余四鬴食自公之来适吾愿挽回太和夀此域一旬再雪近岁无日日欢謡沸阡陌瓦沟待泮亦不恶要趂春前作三白
南邻赏雪珠箔褰红炉緑酒围婵娟北邻飞雪洒枕席拥户亭午无炊烟袁安吻燥屋不补东郭足皲履已穿呜呼悲歌兮歌且止安得薪炭如蓬酒如水
东园诗寄兴化吴从道【吴索诗久矣今寻盟云】
溪流抱玦园亭里三面栏干压清泚养花种竹今几年红红緑緑皆风烟黑头主人富文墨隙地营园喜留客去年香雾揺东风藉花一醉君见容翡翠拂衣蝶窥酒归时檐牙挂星斗有物系足寒前盟徙倚东风空复情歌前酒所何限意黄鹂应说鸥应记一春不风即蜚雨曾奉亲舆赏花否向来懽游付梦云向来劵负今偿君濡毫却叹无好语说似能诗叶明府
叶进卿寄和章次韵复之
君文如泛涛渊里方快惊澜忽清泚手抄口诵欲忘年小牕长日铜炉烟端宜饮我三斗墨有底向人矜此客平生歌颂仍歌风寛柔静直能形容心知公瑾胜醇酒人仰韩公真北斗词坛正倚君主盟笔驱化工钩物情诗来得我玩世意刻石便当幽居记儿曹转手作云雨陈雷输心可人否中牟报政径青云此老洗眼久徯君重逢首理车笠语定指渠侬笑城府
再次韵酬叶进卿
病翁耐病杯杓里鼠矢压书毫不泚眼中凛凛黄初年读诗意欲凌紫烟君才王佐绶犹墨公外从容作诗客心期与俗马牛风化顽惠弱清而容不学玄明刚制酒不学陶公辞五斗斯民信君如诅盟饮羊攫金皆用情圣皇旰食求贤意姓字今应御屏记太微清都上云雨盐梅调鼎极可否一艇付我眠溪云咏歌太平横紫君十行看君拜天语去酌天浆列仙府
次韵寄叶进卿
回车记我君能贤席门忽下鳬背僊参辰相避徒自惜但有妙语邦人传阿戎齿録虽牵聨陆沈父书如缚禅题凤不寘稽喜下杀鷄容羞季路前才名放君一头出高山可仰井用汲小儿弄笔不及嗔顾捐郑璞收和壁作十日饮当有时岸花水芝皆可诗祗忧老气不复振挑大国楚提偏师
再次韵酬进卿
平生友仁今事贤长裾每侍黄堂仙东方一士复石友平安几见邮音传斩新好语来翩聨当念醉叟方逃禅亦知平处古人上更卜气苏君子前敢辞敝帚为君出眢井尘生不受汲但思共坐莲荡风云锦明船月升壁把酒一欢当及时定费日仍费诗转头相望便淮浙已办雇直呼篙师
喜雪篇
玄冥职寒事庀职今几时穷秋试雪似早计冬令欲尽噤莫施风声不怒日车近客裘未绵河未澌吴门十万家心口同一疑天公行四序暑寒各有宜岁云暮矣未见雪嗣岁何以销疹疵或云太湖
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>