<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,补遗,文安集全文在线阅读,文安集全文在线下载,大玄古籍书库">
<meta name="description" content="又名《揭文安公全集》。诗文集。揭傒斯撰。十四卷。。傒斯字曼硕,龙兴富州(今江西丰城)人。延祐初荐授国史院编修。迁国子助教。天历初擢奎章阁授经郎。官至翰林侍讲学士。参修《经世大典》与辽、金、宋三史。卒追封豫章郡公,谥文安。诗文推为大家,与虞集等齐名。一时朝廷典册、名公碑版尽出其手。文集最初为门人锡喇布哈所编,约成于至正中。收诗二百七十余首,文一百二十余篇。诗和婉清丽,语言浅显。有的明显受北朝乐府民歌影响。文章严谨。语言简括。而《大元敕赐修堰碑》则详细记述修都江堰工程之始末及工料、用具,颇具科技史及文献价值。">
<title>文安集_揭傒斯_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">文安集</span> <br/>
          作者： <span class="inputVal" id="bkauthor">揭傒斯</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]92054</span> <br/>
          说明： <span class="inputVal" id="bkdec">又名《揭文安公全集》。诗文集。揭傒斯撰。十四卷。 傒斯字曼硕,龙兴富州(今江西丰城)人。延祐初荐授国史院编修。迁国子助教。天历初擢奎章阁授经郎。官至翰林侍讲学士。参修《经世大典》与辽、金、宋三史。卒追封豫章郡公,谥文安。诗文推为大家,与虞集等齐名。一时朝廷典册、名公碑版尽出其手。文集最初为门人锡喇布哈所编,约成于至正中。收诗二百七十余首,文一百二十余篇。诗和婉清丽,语言浅显。有的明显受北朝乐府民歌影响。文章严谨。语言简括。而《大元敕赐修堰碑》则详细记述修都江堰工程之始末及工料、用具,颇具科技史及文献价值。传世有抄本、刻本,且书名、卷册多不一致。以《四库全书》、《四部丛刊》本较通行。《豫章丛书》本分诗八卷、文九卷、并附校勘记。</span> <br/>
          封面： <span class="inputVal" id="bkimg">Z_18788.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]文安集
[book_author]揭傒斯
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]92054
[book_dec]又名《揭文安公全集》。诗文集。揭傒斯撰。十四卷。 傒斯字曼硕,龙兴富州(今江西丰城)人。延祐初荐授国史院编修。迁国子助教。天历初擢奎章阁授经郎。官至翰林侍讲学士。参修《经世大典》与辽、金、宋三史。卒追封豫章郡公,谥文安。诗文推为大家,与虞集等齐名。一时朝廷典册、名公碑版尽出其手。文集最初为门人锡喇布哈所编,约成于至正中。收诗二百七十余首,文一百二十余篇。诗和婉清丽,语言浅显。有的明显受北朝乐府民歌影响。文章严谨。语言简括。而《大元敕赐修堰碑》则详细记述修都江堰工程之始末及工料、用具,颇具科技史及文献价值。传世有抄本、刻本,且书名、卷册多不一致。以《四库全书》、《四部丛刊》本较通行。《豫章丛书》本分诗八卷、文九卷、并附校勘记。
[book_img]Z_18788.jpg


[book_title]提要
钦定四库全书　　　　　集部五
文安集　　　　　　　　别集类四【元】
提要
【臣】等谨案丈安集十四卷元掲傒斯撰傒斯字曼硕龙兴富州人延佑初以荐授国史院编修官应奉翰林文字迁国子助教告归复召还天历初开奎章阁首擢为授经郎与修经世大典累官翰林侍讲学士总修辽金宋三史卒於官追封豫章郡公谥文安事蹟具元史本传傒斯与虞集范梈杨载齐名其文章叙事严整语简而当凡朝廷大典册及碑版之文多出於其手一时推为钜制独於诗则清丽婉转别饶风韵与其文如出二手然神骨秀削寄托自深要非嫣红姹紫徒矜姿媚者所可比也虞集尝目其诗如三日新妇而自目所作如汉庭老吏傒斯颇不平故作忆昨诗有学士诗成每自夸句集见之答以诗曰故人不肯宿山家夜半驱车踏月华寄语旁人休大笑诗成端的向谁夸且题其後曰今日新妇老矣是二人虽契好?深而甲乙间乃两不相下考杨维祯竹枝词序曰掲曼硕文章居虞之次如欧之有苏曾其殆定论乎顾嗣立元诗选载傒斯诗题曰秋宜集今未见焦竑国史经籍志载徯斯集一卷今亦未见此本凡诗四卷又续集二卷制表书序记碑志杂文八卷乃其门人锡喇布哈【原作爕理溥化今改正】所编锡喇布哈字元普泰定四年进士第九卷有送锡元普序即其人也所编虽不足尽傒斯之着作然师弟相传得诸亲授终较他本为善观元诗选所载秋宜集中晓出顺承门有怀太虚絶句曰步出城南门遥望江南路前日风雪中故人从此去乃割裂汉乐府半首为傒斯之诗则所收必不甚精矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]卷一
钦定四库全书
文安集卷一
元　揭傒斯　撰
临川女
我本朱氏女住在临川城家世事赵氏业惟食农耕五岁父乃死天复令我盲莫知朝与昏所依母与兄母兄日困穷何以资我身一朝闻密言与盲出东门阿母送我出阿兄抱我行不见所向途但闻风雨声行行五里余忽有呼兄名兄乃弃我走客前抚我言我与赵世亲复与汝居邻闻汝即赴死扶服到河滨我身尽沾濡不复知我身汝但与我归养汝不记年涔涔遵旋路咽咽还入城城中尽惊问戚促不能言望门唤易衣恐我身致患再呼我母来汝勿忧饥寒汝但与盲居保汝母女全我母为之泣我邻为之叹喜我生来归疑我能再明况得与母居不异我父存我今已十三温饱两无营我母幸康强不知兄何行我母本慈爱我兄亦艰勤所驱病与贫遂使移中情当日不知死今日岂料生我死何足憾我生何足荣所恨天地生不如主翁仁谁能为此德娄公名起莘
夏五月武昌舟中触目
两髯背立鸣双?短蓑开合沧江雨青山如龙入云去白髪何人并沙语船头放歌船尾和篷上雨鸣篷下坐推篷不省是何乡但见双双白鸥过
张君寿先生鹄山隐居
当日自期顔杲卿莫年羞见鲁诸生膝兼多病终难屈身为长愁视转轻日晏典衣留客醉雨余开户看儿耕淮云楚树晴如扫卧送年年江水声
送赵履道虞叔常还江右
赵子我同里虞郎我同年手折武昌柳送上西江船买鱼沽酒烧荻鞭夜下西塞寒山前西塞山碧如苔君今去几时来东风花开春水涨待君黄鹤矶头望君庾公楼上
寄题九江义门陈氏寿安堂
匡庐之隂彭蠡涯七百余载真良家【宋御书表其门曰真良家】冲和郁勃吹不散飞落南山萱草花往时冠盖如流水撞钟鼎食三万指诏书十度复租庸每岁朝廷仍贷米父慈子孝则四方纪净纲明照闾里蓬莱水浅昆明空天开地辟元气通张公百忍泽未竭王母千年桃始红南山筑堂三百步翠竹屯云森玉树忠厚必有神明扶淳朴自是期颐具方瞳緑鬓红氍毹春酒摇荡香扶踈公侯子孙始必复日为太夫人起居
正月十二日寻卢学士船至汉口留诗为别
晴江澹微澜泄云在层巘参差连舫出散漫羣鸥远始知遵汉广遥睇高斾卷怀贤每忘贱临流亦忘蹇苍茫景将入窈眇春犹浅新知遽相违余悰何由展
黄尊师高轩观鵞因留宿
开轩南岳下世事未曾闻落叶常疑雨方池半是云偶寻骑鹤侣来此看鵞羣一夜潺湲里秋光得细分
衡山县晓渡
古县依江次轻舆落岸隈鸟冲行客过山向野船开近岳皆云气中流忽雨来何时还到此明月照沿洄题王山仲所藏潇湘八景图卷走笔作
潇湘夜雨
涔涔暗江树荒荒楚天路稳繋渡头船莫放流下去
远浦帆归
冥冥何处来小楼江上开长恨风帆色日日误郎囘
烟寺晚钟
朝送山僧去莫唤山僧归相唤复相送山露湿人衣
洞庭秋月
颢气自澄穆碧波还荡漾应有淩风人吹?君山上
平沙落雁
天寒关塞远水落洲渚阔已逐夕阳低还向黄芦没
渔村晚照
定从海底出且向平沙照渔网未全收渔舟还下钓
山市晴岚
近树参差出行人取次多板桥双路口此世几回过
江天暮雪
孤舟三日住不见有人家昏昏竹篱处却恐是梅华
以事蹔如武昌发临川
江转欲无路山回忽似围客程秋共远物色晚多疑稍稍沙鸥集葱葱野树稀武昌今夜梦定有故人知
女儿浦歌
女儿浦前湖水流女儿浦前过湖舟湖中日日多风浪湖边人人还白头
大孤山前女儿湾大孤山下浪如山山前日日风和雨山下舟轻自往还
送尹十六善叟谒告归茶陵会葬贤兄处士十韵
八岁赖贤兄未埋犹望生旋闻日下葬敢恋世间荣得告如无及严期况有程意长看路短义重觉身轻乡树迎船出江云入暮横望山占驿堠听鴈作城更但使能临穴犹堪略慰情死生今古异去住别离并尚足醻知已非贪美俗评匆匆不可尽回首各沾缨
送黄五舅得武陵校官还辰州寓居省侍
宁上山头种禾黍莫向他乡作羁旅山田得雨尚有年他乡顦顇何人怜一身千里家何在全家更在沅湘外独树鷄鸣枫叶飞荒村鴈没芦花碎亲在穷边望子还子在长途衣复单居无寸田出无仆明年作【音佐】官当食禄
贫交行
驱车涉广川扬帆陟崇丘结交四海内中道多愆尤朔风厉苦节独鹤横九州朝拂三岛树夕过五城楼两翅偶寒影旷然何所求登高临大江日暮万里流时哉疏凿人八年忘外留出必益稷俱归与夔龙俦进退两不疑功成垂千秋万事日相敓恩情若云浮吾心苟不渝反覆安足仇自非天地外何能独忘忧
晓坐张先生朝阳轩
朝日照高树幽人方啓关萧寥尘外事风叶满窻间
别武昌
欲归常恨迟将行反愁遽残年念骨肉久客多亲故伫立望江波江波正东注
南康夜泊闻庐阜钟声
庐山三百寺何处扣曾云宿鸟月中起归人湖上闻入空应更迥近瀑正难分遥想诸僧定香炉上夕熏
春日杂言七首
日月朝朝新何物能独久常恐天与地变化亦已朽东风闯然来茫茫浩无首起视桃李树晱艳一非旧如何扬子云泯然空自守
朝出城西门孤坟何穹窿雄狐窜其西修蛇出其东云昔有狂士七尺才且雄平生无所赖屠狗涉春冬一朝际风云身贵位益崇死生好恶间咄唶生秋风气骄日凭陵家国两蒿蓬子孙分散尽空有牛羊踪
羃?杨柳枝蒙茸春草齐夭夭谁家妇采桑临路岐零露沾其裳蛛丝卷其衣树高身苦弱蚕饥行复迟辛苦事姑嫜宿昔减容辉见者皆叹息此心知独谁良人日暮至醉问尔何为
啁啁田间雀啄啄常不给春水日已深网罗复相及既无养生具日夕汤火急多谢云间禽无为自羁絷祝融九千丈潇湘地底流汹涌洞庭野崩腾江汉秋上有飞仙人身披紫云裘昔者尝相遇缈若乘丹丘同歌黄鹤渚共醉岳阳楼思之忽不见独立怅悠悠
我有琅玕草欲赠江东客出门道路长卷袂空叹息灵苖世所尚良士余所惜神仙无千年耿耿谁复识五岁能读书十岁能赋诗十五事远游三十无所为既乖俯仰责复为邻里欺生计日已踈世态多瑕疵煌煌金张门徒隶皆光辉日宴宾客集轩车如风驰一笑掷千金片言委黄泥齐生独抱琴来往何迤迤
梦两离
阿英十二能辟纑阿牛五岁贪读书辟纑成缕无人识读书有志令人惜汝父飘零汝母休吾亲虽健俱白头雨声断道风惊屋阿婆独抱诸孙哭
梦武昌
黄鹤楼前鹦鹉洲梦中浑似昔时游苍山斜入三湘路落日平铺七泽流鼓角沈雄遥动地帆樯高下乱维舟故人虽在多分散独向南池看白鸥
游麻姑山五首【并序】
湖北宪使程公闲居盱上二年矣五月二十日诏拜翰林学士又十日公与使者及诸客同游麻姑山辄以览历所止赋诗五首
云关
君子荷初服思至若无荣穆穆芳雨散悠悠苍山行危关拥雾黑飞衢缘云青苔藓滑如积杉松窅冥冥时逢负苓翁忽闻流水声举足向益高矫然欲遐征徒隶各忘倦矧彼高人情
飞练亭
神工掷天绅挂之两崖间万古输不尽谁能测其端势割山石愁气挟草木寒安得天风吹系彼日月还麻姑緑云髪黝黝长不残
涌云亭
泉源出地底仰向云中行擘厓泻千丈乱石皆腾狞风霆日夜急雨雪虚空明不有神物扶兹山应久倾喷薄侧飞鸟砰鍧愁百灵仙家信为好喧聒何由平
三峡桥
两山束飞梁下堑不测渊谁开万寻铁逗此无穷泉淙淙辊空曲汹汹投奔川阳光下照之忽作龙腾天常恐桑田变中有瞿唐舡
麻姑坛
嵯峨仙都观遥望丹霞天後有千岁松前有百顷田风日夏飒沓烟云昼葱芊羣彦一时集安知非列仙持觞起相醻罢琴抗高言天道信悠邈人情何拘挛灵君不可致落景讵少延仰虽慙冥冥俯实忧元元主人顾坐客此中可忘年
卢学士奉旨南祀海岳繇锺陵相别闻尚宿留会稽有怀奉寄
锺陵一分手几日过钱唐五日山隂路千峰海上凉烟霞含景气草木识天香夙昔经行处风深转不忘
病夜
素壁深藏独客身桃枝姜胯只为邻极慙供给烦贤友尚恐传闻及老亲蛬响戒寒相应起烛花连夜为谁新多情造物真豪纵尽力相驱病与贫
得程翰林扬州消息
皇明属休期侧席伫贞良游麟既集薮鸣凤亦在冈君子乘时兴出饯何辉光车马塞江介笳鼓凝羽觞时秋风雨交四顾野茫茫晨钲激中流飞斾忽异方蓄思遵旋轨浮云纷北翔道路间邦畿草木陨寒霜晷景倏易流悲来但徊徨君怀经纶忧我负灾疾妨骞沉固异趣情谊结中肠居下衆所夷在贱谁不忘宛缅广陵翰胡独置我傍鬰悒憎愁思投袂睇莽苍自顾匪茅茹委迹任空墙渊渊贤逹心悢悢情内伤
归故园新居落成後作
亲老身仍苦家贫岁更凶抡材斤斧後发地草莱中面势看前迹欢呼集衆功聊存今日意敢望昔时同漂转何多岁艰难且定居隣人供菜菓穉子进诗书稍觉牛羊远兼知蔓草除此园三百载亦复返吾初
山行
稍出羣山复涉溪溪光山色冷相辉青裙独踞溪边石不顾行人自濯衣
寄题冯掾东臯园亭
时雨散繁緑绪风满平原兴言慕君子退食在丘园出应当世务入咏幽人言池流澹无声畦蔬蔚葱芊高林丽阳景羣山若浮烟好鸟应候鸣新声和且闲时与文士俱逍遥农圃间理逹自知简情忘可避喧庶云保贞和岁暮委周旋
宿梁安峡梦故室有感时还盱江
梁安峡里杜?啼絶壁苍苍北斗低云气倒连山影合石棱斜鬬浪声齐南风尽日迎归客落月空江梦故妻一室十人分数郡百年几处候晨鷄
送赵仲远瓯寜
仍为令尹去如送武夷仙旧政闽人说新诗海客传度关风散暑下瀬月依船不夺循良意因知幕府贤
山庄晚立有怀舍侄沆督获临川
??黄桑叶苍苍白竹峰居人争野碓归客背村钟路暗缘溪湿山寒着雾浓阿咸收稻未辛苦阙相从
哭王十良仲
深谷可为陵大海可为田唯有死者穷无由覩青天千古黄壤间万古黄泉下精神与时息形质随日化日落朝复生月缺望已盈不知死者别何时见形声悲哉复悲哉已矣复已矣我友初五人今焉忽成四死者不复见生者别离多人生如春花美好知几何欲为生者欢须念死者苦死生日相寻欢乐如粪土
雨述三篇
江南臈月天未雪居者单衣行苦热连山郡邑瘴尽行岂独岭南与闽越逋民穰穰度闽山十人不见一人还明知地恶去未巳可怜生死相追攀
近闻闽中瘴大作不间村原与城郭全家十口一朝空忍饥种稻无人获共言海上列城好地冷风清若蓬岛不见前年东海头一夜潮来迹如埽
冬来一晴四十日三日南风当有雪不知闽岭今何如念我故人书断絶剑南判官心所亲瓯宁大夫政有神腐儒多事浪忧喜安得贻书两故人
春暮闲居寄城西程汉翁十五韵
迢迢曾城阿峨峨凤凰山下有隐沦士能为淮汉言两日一寓音五日一承顔每谈经济事恒及离乱间言辞多忼忾文字少凋残不叹东逝川但忆南山田寜与无心游不受衆目怜褰衣必峻崿散步亦名园舒卷信在襟萧寂固所安经春僒疾痗抚时增懦孱羣书乱药裹高卧掩荆关蹇余属久要朝诣常暮还丑劣愧高情焉知君所观日出衆鸟语苍岑满楼端申章写深谊謭薄何由宣
长风沙夜泊
长风沙风沙不断行人嗟行人嗟柰君何南风正高北风起大船初湾小船喜移船更近大船头不独风沙夜可忧但祝行人好心事长江何处是安流茅屋参差数株柳时平尚置官军守青裙老妪诧鲜鱼白髪残兵卖私酒鱼贱可买酒可沽他人心事知如何
何郎失镜词
团团如月不曾亏家人亲置枕中时朝朝将正头上帻时时携镊鬓边丝古文宛转何人造失来始觉今难讨街头不値半缗钱古铜终较今铜好向人不敢再三寻客里空疑同舍心万里相随一朝别夜夜还瞻天上月
赠青城侯尊师次人韵
闻说名山采药踪多从云去少人逢蜀江春老归难定燕谷寒来望转浓案上僊经新长蠧匣中雄剑旧降龙不知少日寻真处还在青城第几峰
赠友
天道有恒运君子蹈其常时物自熙洽庶心亦惟康鄙人寡虑思沴气冒隂阳霜霰中夏零焉得不摧伤先圣有遗训血气戒方刚懿彼老氏言舌齿分存亡反躬实明哲观色屡回翔正德讵云害率欲乃非祥勿谓曐空明不足输景光勿谓径寸茎不足载春芳推余暨昏朝怀哉安能忘
晓出顺承门有怀大虚
步出城南门怅望江南路前日风雪中故人从此去
京城闲居杂言八首
都城列万雉楼观切飞霞太液深荡潏广寒高嵯峨重译踰万国流声竟四遐既宠瑰异才复保勋旧家忠厚企行苇明照彻羲娥永惟皇上德世世袭亨嘉
冀北多良马渔阳多壮士马休伏槽?壮士习农器桑枣竟中州朝贡四方至外无烽燧警内有耳目寄逍遥放良时欢乐永不替
济济从臣内赫赫公与侯伊昔从我皇守边瀚海头荷戈十余载力战如己忧寸策无遗用长智少淹留劳多必重赏功大靡轻酬意气相倾动恩深身若浮天子乘六龙垂衣临九州茅土亘河山甲第隘庄馗四海仰光耀出入拥华驺富贵欲如此宠禄信难侔从军亦云苦眷言享斯丘
朝从猎城南暮从猎城北白马喻飞翰轻裘如膏泽尘起如兽骇风高如鸟疾只箭落双鶖千金出俄刻归来拜恩宠乐饮过一石僮奴增意气宾客改顔色常恐文逹士轻薄多瑕擿高门临广衢秋风上荆棘
朔土高且厚民生劲而强榆柳虽弱质生植益繁昌桃李大於拳枣栗充餱粮谁谓苦寒地百物莫得伤青青云梦竹宿昔傲雪霜移植於此庭不如芥与杨竹性岂有改由来非本乡
眇眇寒门士客途困台城上无公卿故下无旧友朋裘褐不自蔽藿食空营营四顾烖沴余但闻号苦声日负道德懿敢怀轩冕荣节食慎所欲聊以厚我生
高步览九州谁独无与亲同室不相喻矧彼途路人诱訹更驱迫巧诈日眩真共美为善乐莫知与善邻未足保厥躬已谓贻子孙一言易为义一恩易为仁世无鲁东叟何以慰心神
衆飈惊野草日夜委鲜腴嗟哉白杨树高高淩玄虚朝游车马中夕息思故庐尘衿难为洁野性非京都贫贱不自保焉能恋簪裾赖有死与生可齐贤与愚
去妇词【并序】
江东有一士子留都下三年适娶一贵人女为妻久乃知其已有妻子矣一夕逃去因托去妇为之诗非徒欲传其事抑以示风戒云尔
轻合鲜义终苟容希礼遇远结万里昏多为才名误始与君结好不知君有妇有女嫁他人俱怀托迟暮青青墙下草生死墙下路姢姢道傍华零落无处所女子失其身何以保贞素既乖百年意百年谁能度对镜空悲唶中心良难诉浮萍难为托一木无两附弃旧属新欢新欢渐成故宁当中路析莫被他人去宁老阿母傍不受他人妬腾身出房闼两絶无复顾所愿嫁他人甘心西山树
四友诗【并序】
四友者广信王庭钰良仲李商弼良佐武昌卢廷鸾子仪同里熊坦从正也李亡已七年余亦亡二三年余索居京师每夕梦寐与四友相接伤其皆贤而无夀又与予笃好乃作四友诗一以志余哀一以槩见其平生云李得年二十三卢二十九熊三十四王四十有九王兄负奇伟十四已应门仓卒遘闵凶盗贼蔽丘原衰絰从伯父慷慨安其人豪横剧狼虎瞋目莫敢干降心相欵密共称孺子贤时应州县役调笑官长尊酬接虽靡盬讲习日多闻激烈忠愤际委曲礼法间时平俗益康放志农圃言【有集曰圃课】浮湖感龙变【尝泛彭蠡见龙见遂肆意墨龙悟解夐絶】陟巘思鸢骞古笛振哀铁清琴繁素弦每伤古人逝迸泪尊酒前与我初识面已誓为弟昆虽谓天不仁中路遂离分寥寥昂山阿黝黝砚井泉宾客一以散托梦与招魂嘉木不丛生犹为造化欺繁霜凋其叶震风荡其枝利虫啮其根饥禽啄其皮岂无雨露滋不得干云霓李氏年弱冠博通三氏词援毫捷飞电吐气裂豹螭信如海上潮直若琴上丝朗如九秋月温比三春晖志在跻圣贤宁复顾所私一悟生灭理天地忽若遗【君卒时一日晨兴有数道人叩门谒求作白莲庵记君援笔而就大为得意有顷忽奄然坐逝父母闻而趋哭之迎谓父母曰某兄弟幸多死生命也勿以为忧既瞑一道人抚其背曰檀越檀越生好处生好处复瞪目视道人厉声曰佛法本无生灭卒癸卯二月也?时衆轝出城初不能胜忽轻如羽】顔回蚤闻道短折非所悲茫茫後死者中夜独涟洏
武昌故旧中卢生亦奇杰雄才傲当世高谊凌白日贫贱有相知富贵莫能折冠盖如云雾而独与余密大德七年夏予有长沙役临河与余分揽袂久呜咽知心托生死谁能此离别千里竟相从风浪复炎热青天入杯酒歌啸中夜激便欲乘沧溟超遥送华髪行行亦云至终当与君拆舍棹即长途惆怅如永诀谓余平生怀时俗莫能逹学不追古人终不愿有室还闻起分教小邑傍萧瑟始为贤者哀那知遽沦没樊山罢欢讌赤壁空流月伫立想音形音形一何濶
亲友日凋谢况我情所锺熊子三十余亦在九原中高才只促龄积善适为凶天道不可依人命如飞蓬梦寐常相见烱若生相从亦知心不异矧复里閈同始君掾韶学我心实忡忡归来已三年微疾竟永终薄禄不救饥一官非高崇独令君子亡碧血冷秋风邻曲恩爱絶山川谈笑空名家失金匮樗栎入公宫谁复继粹温徒用相舂容千秋瓘山路缭绕剑池东
赋双陆
三五对参差高呼得采时犹疑双出早每恨独归迟散地偏难入全功或误奇极知妨日力聊足审安危
泊安庆时再北游
夜泊淮西郡寒生客子衣酒家临岸闭野烧暎江飞云尽月初出潮平风渐微前年城下路此际正南归
渔父
夫前撤网如飞轮妇後摇舻青衣裙全家托命烟波里扁舟为屋鸥为邻生男已解安贫贱生女已得供炊爨天生网罟作田园不教衣食看人面男大还娶家女女大还作家妇朝朝骨肉在眼前年年生计大江边更愿官中减征赋有钱沽酒供醉眠虽无余羡无不足何用世上千锺禄
高邮城
高邮城城何长城上种麦城下种桑昔日铁不如今为耕种场但愿千万年尽四海外为封疆桑隂隂麦茫茫终古不用城与隍
济州初度
辞家计日逢初度迟日暄风在帝京晓起慈亲望天北行行初泊济州城
杨柳青謡
杨柳青青河水黄河流两岸苇篱长河东女嫁河西郎河西烧烛河东光日日相迎苇檐下朝朝相送苇篱傍河边病叟长回首送儿北去还南走昨日临清卖苇囬今日贩鱼桃花口连年水旱更无蚕丁力夫徭百不堪惟有河边守坟墓数株高树晓相参
杂诗四首寄彭通复
日月丽中天列宿烂昭昭河汉高且深乌鹊以为桥寒霜昨夜降时菊委嘉苖地势西北雄终岁皆风飈玄工宰万物时至有荣消常恐光景迟不得与逍遥
区区九州内横从数千里谁设山与河愚者分表里京师天下本万国赴如水珠犀从南来狗马由西止浩浩荆吴船日夜行不已生材无定所一物孰非已皇天仁且广君道亦如此我思古唐虞当日谁共理
巢由伏箕颍园绮居商顔洗耳甘自洁茹芝竟不还三杰足为理五臣安可攀高尚诚所贵孔辙奚独环吾闻有隐沦多在衡霍间饭牛腹长饥百结凄以寒怀宝羞自献邈然老空山
脉脉我所思彭氏蹑遐踪婉婉若处子未曾出房栊相望四千里踰年阙相从五月君寄书九月逹京中我书欲报君书到岁已穷岂不怀缱绻无由觌君容参差天际云缥缈乘朔风羽翼不吾施翩彼南飞鸿君有高世行我无适时功天命人得违出处谅非同
栢堂诗【并序】
栢堂为刘母熊夫人作也夫人有淑德年二十五而寡守志不嫁有子曰观又贤作堂以奉其母请名於太史氏谓之栢堂而作是颂
郁彼北堂言树其栢其栢嶷嶷维木之特栢之始生于彼高陵雨露其凝金石其贞栢之既成凤臆鸾膺言树斯庭霜雪是凭雪霜浩浩其栢矫矫有美君子而弗偕老其叶栾栾其节桓桓其居安安永世式观我堂既构我栢既茂天锡眉寿保艾尔後
文安集卷一

[book_title]卷二
钦定四库全书
文安集卷二
元　掲傒斯　撰
献张平章
天历肇玄朔坤舆集皇灵汴蔡既榛夷南海沦炎精图书入天府将帅功业成宝玉被亲懿茅土列公卿庶类奋休祥羣贤基太平明公绍鸿烈文采敌华声出入三十年惕然心靡宁论兵軆安危揽辔思澄清矧宅股肱地夙夜在王庭名高德益难位隆责匪轻圣心诚弘裕臣节美战兢唐虞登夔臯尧舜犹日升周召竭师保成康措王刑昌明愿同济援笔播芳馨
题祝道士龙虎山先天观图
闻说先天观重重絶壁环鸟啼青涧里花落白云间樵子能长啸居人识大还洞门无处认唯有水潺湲
二贞诗
关右有姬氏父子皆蚤世姑赵妇张皆以年二十五而寡守节不嫁作二贞诗
关右有姬氏父子皆弃捐孀妇奉寡姑誓死各芳年膏沐谁复理罗襦委箧间辛苦事蚕缫祭祀亦靡愆父母既莫夺媒妁徒空言鳬鴈安所施币玉视如烟宁与枯瘁没不为欢乐存婉婉桃李花春鸟何翩翩万物各知时姑妇独累然
史馆独坐
地夐天逾近风高午尚寒虚庭松子落欹槛菊花乾抚卷俱千古忧时有万端寂寥麟父笔才薄欲辞官
周待制致乐堂诗
有堂渠渠在番之区维周寿母式燕以娯渠渠有堂在番之阳维周寿母式燕以康斯堂何有有兰有芷垂佩蘂蘂维周之子斯堂何有有兰有荪垂佩申申维周之孙曰烝曰尝孔时且具维甘维旨承于寿母母曰宁只福禄凝只升斯堂只我心平只母曰嘉只福禄遐只升斯堂只我心和只
马氏岩溪图
何处幽岩下复有清溪泻雾气散长林湍声落平野石宜白鸟憇树想玄猨把谁独此安居居人云姓马
山水图
幽人无世事高卧谢浮名山崦晴时出溪流尽处行还闻有渔钓相问扣柴荆不扫门前路莓苔满地生
送道士薛玄卿归江东
知君此去渐难招只在人间已廓寥市上有时逢卖药山头何处覔吹箫仙岩华落溪流满鬼谷云开树影遥未必故山安隐逸海天凉月夜萧萧
大明殿退朝和周待制
巍巍道德拱羲皇济济威仪陋汉光日射龙文宫女扇风传鷄舌侍臣香中霄景气浮双阙下界欢謡动八荒词馆小臣何以报皇图圣夀与天长
祖生诗
浦城孝子身姓祖自怜性命如粪土生才五岁遭乱离有母更被官军虏零丁二十八春秋母纵得生何处求天地茫茫明月恨江山漠漠白云愁忽得母书惊母在看书未尽泪先流书云流落河南县河南蹋遍无由见唐州境上忽相逢白髪萧萧霜满面谁知喜极情转悲旁人更问初别时千生万死到今日始为母子东南归东南迢逓闽山路入门犹记阶前树居人传说尽相看鷄黍提携竟朝暮祖生母子真可怜少壮离别老大还同时乡井被兵者几人骨肉能生全愿生母子长寿考四海升平永相保
孤雌行为郾城节妇作
有鸟有鸟雌雄相追哺雏未饱鸣且飞雏未长雄乃死子亦随朝朝暮暮唯孤雌长林广野风日美步步不敢离故栖燕雀摇扬差复池回身侧脑递相欺谁怜孤雌心到死终不移更有许州郾城徐氏母一生抱恨守空闺
燕氏救兄诗
千金之子不死市楚人竟杀陶朱子生者可杀死可生千金为重骨肉轻谁谓平阳有燕氏倾家乃出而兄死弟再有兄兄见弟里闾惊嗟官吏喜呜呼安得天下之吏廉且循庶政如水无寃民
送华尊师以天寿节奉诏祀武当
灵畤严汉祠神峰标楚甸羽人丹丘伯承诏驰嘉荐华渚曜玉虹条风舞玄燕长淮南中泻乔岳云间献涉旬历峻址梯空答弘愿授简香始升掲?帝如眷天清翼轸动地肃玄武见飞响迥更闻奇祥静逾绚是中有真侣蚤接诸方援胼胝负畚锸凿翠蓄雷电金芝产斋房璚云冠岩殿祈祷无岁年会节方纷衍既协时君降又乐明祀徧圣历齐堪舆丰泽周?县还归报天子独往奚所羡【真侣谓张真人有道行】
送马雍古御史抚喻河西
我皇属忧顾君子得安居孟春风且寒遣子以修途四牡何翩翩回首睇神都我怀正纡郁殽函忽已踰积雪被长峦萎者何时苏岿彼莲花峰上出浮云衢白日皦以悬下视若玄墟烟尘起西北原野无定株行者中顾怀居者念其庐黄河汹东流乃自崑仑渠四海岂不旷切若肌与肤亲贤远谗人古以致康娯君子诚多材乃用在驰驱秦陇阻关塞岁月浩已徂鞠躬尽明义足为世所模
送周山人之辽东
物变风已暄庭虚雪犹在每与君子违偏惊岁年改名山先梦到灵药随方采明月望行人云槎隔辽海
李宫人琵琶引
鄠县亢主簿言有李宫人者善琵琶至元十九年以良家子入宫得幸上比之昭君至大中入事兴圣宫比以足疾乃得赐归侍母给内俸如故因亢且乞诗於余遂作李宫人琵琶引其辞曰
茫茫青塜春风里岁岁春风吹不起传得琵琶马上声古今只有王与李李氏昔在至元中少小辞家来入宫一见世皇称艺絶殊歌翠舞忽如空君王岂为红顔惜自是衆人弹不得玉觞未举乐未停一曲便觉千金值广寒殿里月流辉太液池头花发时旧曲半存犹解谱新声万变总相宜三十六年如一日长得君王赐顔色形容渐改病相寻独抱琵琶空叹息兴圣宫中爱更深承恩始得遂归心时时尚被宫中召强理琵琶弦上音琵琶转调声中澁堂上慈亲还伫立回看旧赐满牀头落花飞絮春风急
题上都崇真宫陈宫人屋壁李学士所画墨竹走笔作
玉京滦水上仙馆白云乡虚壁数竿竹清风生满堂微吟弄寒影静坐伫幽香有客仍无事淡然方两忘集贤大学士赵国公王开府庆八十应制
昭代雍熙日词林赋颂时紫宸丹诏出甲第五云垂裕庙青宫里王公玉树枝朝趋陪绮甪夕侍接龙夔际会真难及飞腾已在兹暴公初绣斧方叔更藩维霜简惊风采天官肃羽仪还迎代邸入竟被汉文知位望跻三少权衡俯百司每蒙天黼黻直许国蓍龟凤龡广寒殿龙舟太液池羽觞春侍宴玉座夜观碁德业前贤继辞华後进推高情睎广受余事拟徵珪全赵山河富瀛洲日月迟九卿看采服八袠表龎眉皇覧逢初度殊恩介寿祺黄封中使出玉食尚饔移国老陈嘉庆【李韩公作序】羣公播盛辞礼非前代有施及老臣宜福禄何人并忠贞百岁期圣心诚念旧政用作臣规
陵阳牟景阳以名祖父之子孙负奇材劲气而与世不偶自台州教授入掾翰林一语不合竟弃去不顾以诗为别
奇璞刖之媒蛾眉妬之具悄悄君子心皇皇百王度高风集大木日夜如吼怒不畏枝叶残但恐本根蠧晓登荣台上天地一何巨白日光未吐羣星烂无数仙人五云车缥缈玉清路区区隂阳中可望那可遇忽闻金銮客岁暮仍南去不得与之同顿足毛髪竖
结羊肠词
正月十六好风光京师女儿结羊肠焚香再拜礼神毕剪纸九道尺许长捻成对绾双双结心有所祈口难说为轮为镫恒苦多忽作羊肠心自别邻家女儿闻踪至未辨吉凶忧且畏须臾结罢起送神满座懽忻杂顦顇但愿年年逢此日儿结羊肠神降吉
刘承旨父大司徒邢国公庆九十应制
圣主尊贤遂及亲邢公盛事更无伦身跻九袠瞳方碧貌过耆年鬓未银鸠杖乍颁宁畏噎龙章洊拜欲忘身上公建土山河富光禄分壶雨露频析木天清云五色梁园花发月重轮【锡宴梁氏园】三宫宠锡惊殊数四座称觞半老臣瑞锦斓斒迎化日兼金条脱照芳春素烟冉冉晴熏上白雪泠泠艶曲新先世勲庸归琬琰名家父子映冠绅三槐已验移居日五柳翻如寄傲人涧底桃花曾閲世枕中鸿宝自颐神词臣欲继庄生作才薄何堪论大椿
小孤山次韵
小孤山前一回盼苍然始识孤山面隔江叠嶂开翠屏絶壁浮云飘素练忆昔初蒙翰林聘舣棹探奇不知倦扪萝涉级至絶顶目极神开气为变大江东滙彭蠡来昼夜崩腾犇海甸笳鼓遥闻日月动帆樯忽度乾坤转舟人不识造物奇但趣急趂南风便蚤悟微官七载缚底用区区厌贫贱深窗冷壁守编摩何异扬雄困雕篆重来胜地岁云暮短景催人疾如箭天昏一火明山半石底犹疑有雷电彭郎矶下寒浪涌坐客正说龙君传人生可喜还可怜世事堪违不堪恋明朝匡庐复入眼虽有此境何由羡武城先生独好事名山每恨游难徧丰城客子无一钱但当作诗乞如愿
赠别曾编修归庐陵葬学士兄
孟冬凉风厉谒告归庐陵阿兄在九原岁暮岂遑宁兄昔事武皇海内希英声意气动人主文采何从横时事一朝异长揖去躬耕令弟绍芳猷荣足在承明如何奄忽间南北隔死生方舟发京国日落烟雾青万感缘中来惕焉如有惩羇臣恋魏阙一夕魂九升君子恩义重况此骨肉情情深不可忘悠悠道路长山川日夕改我行殊未央稍出燕冀都已涉齐鲁疆高天围四野怅望但茫茫道傍多古坟茔域递相当荒草吹北风日夕下牛羊不知何代人於此閲兴亡自古既有死谁独免摧伤死者虽所同私怀讵能已涂路犹感伤况我兄与弟世俗日衰谢常惧莫能起生者忽若遗谁复哀其死念昔贤哲人一一去为鬼诗书捐箧笥采采当路子掞藻厠明廷幸与君子同矧在弱冠年已获承其风家本圣门後孝友世所隆何意手足亲一别旷音容及我南归日舟楫复相从皦皦寒日高冥冥厉征鸿落帆沧江际渺然忽西东努力慎所托无为谩劳躬
寄题临川西磵范氏寓居
蟾塘塘更西幽涧总堪题流水花间住孤禽竹里啼石棱苔自合山径树相齐久客成真隐故围应已迷
寻舍弟将至东牢宿野店
岁暮寻我弟山行两舍余入云攀磴道落日及村墟茅店溪边冷松林石上踈如逢武陵客风景未应殊
赠王郎
王郎楚狂士意气飞秋霜读书一万卷下笔数千行富贵视浮云况肯矜文章十五耻闾里掉臂辞故乡夜宿东海月朝买西州航瞋目王公前结客少年场一饮或一石一醉或一觞宁揖屠狗人不与俗士当千金不易笑岁暮单衣裳阮籍在穷途英声连四方鸾翮有时铩反愧燕雀翔世无剧孟交不及青楼倡燕赵如花人翠袂黄金璫不识豪俊士空媚痴与狂王郎远过我坐我枯藜牀终夕无酒饮抚髀歌慨慷平明别我去极目空茫茫
沈逸人东观招饮山馆
野馆青山下晴轩积雨余招寻蒙远客寂寞愧闲居空翠沾盃冷残云度谷虚从兹结朋好随处问何如
画鸭
春草细还生春雏养渐成茸茸毛色起应解自呼名
题聂氏陶轩
开轩南山下日对南山云青松俯前楹秋菊被中园翳翳修竹林清泉出其间岁晏农务息衔盃乐余闲时从隣曲游共称稼穑难逹人贵知已俗士多所牵以兹谢簪绂委心此南轩列植既敷荣佳兴日以繁读书教儿子余事焉足言
送涂云章访旧武昌郤入京师
垂云厉惊风万里摩高圆蟠泥鼓巨浪岂顾九重渊毛生入楚庭颖脱俄顷间粲粲徐公子长啸起丘樊朝辞豫章台暮宿匡庐山大帆挂鹦鹉极目空波澜黄鹄锦袍仙吹笙紫霞端相顾一笑粲青春满南天黄金筑高台更觉郭隗贤聨翩剧孟辈相逐入幽燕平旦九门开剑佩踰五千岂无一字荐倾倒平生言东风杏花开待我蓟门前
归舟
汀洲春草徧风雨独归时大舸中流下青山两岸移鸦啼木郎庙人祭水神祠波浪争掀舞艰难久自知
小孤山晓发和蔡思敬韵
日落霞明锦浪翻厓倾石峭白云闲乾坤上下雄孤柱吴蜀东南壮此关神物夜移风动地仙舟晓渡月漫山回瞻絶顶登临处空翠冥蒙杳霭间
大信晚泊呈舟中诸公
千家杨柳江当门东梁西梁两岸蹲连樯大舰集日昏摐金伐鼓海上闻小江更出采石後前人立功後人守大信花采石酒陌上相逢莫回首
白杨河看月
白杨河上看明月昔人曾见今人别茅屋数家河上村化作三山白银阙波平风静棹歌来万倾冲融镜面开今夜江南忆游子空瞻云汉上昭囬茫茫万里燕齐路北斗从横泰阶曙黄河东逝月西流明日南风过洪去
歌风台和李提举韵
万里东归火德开汉王曾此宴高台沛中父老讴歌入海内英雄倒载回汤沐空余清泗在风云犹似翠华来穹碑立断苍烟上静閲人间几刼灰
题严陵独钓图
何事玄纁入里闾羊裘暂脱就安车空令太史惊同寝犹把狂奴视报书一出聊为天子重诸公莫道故人踈朝廷自足中兴士且放桐江着老
题鼯鼠食瓜图
种瓜中园予亦勤止瓜长而实汝则残止虽则残止予敢汝仇天实汝生予将何仇汝食之甘既肆既闲实之食矣无伤予根根存而微惟予之穷根盛而实惟乃之功
哭信州僊源观徐尊师乃玄教大宗师张开府之弟子也
玄霜捣罢世都遗葛屦蕉衫太古姿天上真人开府日山中仙子闭门时空林雨过金芝老深谷云寒白鹤饥万里驰书为永别卢敖何处定相期
送蔡思敬还豫章有怀辽阳李提举
来日能同去不同独携别恨向秋风眼看乱叶浑无定心与浮云并一空黄独山中归自斸玉梅溪上梦先通莫嗤留滞京华者更有辽阳送断鸿
孔林图诗
集贤待制周侯能修礼於孔林侍读学士商公图之史官掲傒斯诗之
峩峩尼山蔽于鲁邦笃生圣人维民之纲尼山之下有洙有泗有蔚孔林在泗之涘维彼圣人教之诱之凡厥有民则而傚之维彼圣人覆之载之凡厥有民敬而爱之既诵其言亦被其服孰秣其马于林之侧既诵其言亦履其武孰秣其马于林之下六辔既同周侯之东荐之侑之圣人之宫其音洋洋其趋跄跄其临皇皇圣人允藏商氏图之式昭其敬载瞻载思罔不由圣
寿栎山诗一首为吴真人生朝作寿栎山其里山名
峨峨寿栎山澒洞云锦溪百里空翠合诸峰南斗齐卧斮月窟桂坐听榑桑鸡临深测地轴升高径天倪隂厓覆琼蘂阳冈敷紫荑悬泉聒空响飞树淩风嘶侧畏猨鸟堕幽恐渔人迷兹山不自高与人作丹梯赤松栖其东王乔憩其西浮丘前捧拥安期後提携神君领天官出入黄金闺梅花照羽袂天书函紫泥归期指松栎千岁犹未稽飡和养灵源伏智埽荒蹊木公与金母大笑彭铿低
寿王副枢
七秩悬车两府稀五朝遗老百僚师寒梅看足行唫处旧史评来坐叹时身退已将心共远名高转觉世难遗且陪嘉客沾春酒政待武公歌抑诗
李将军歌一首送李天民赴邵武军口巡检
李将军材且武儒冠换得兜鍪去身疑南极老人星气食隂山雪毛虎雕弧白马金仆姑天地昂昂此丈夫五十方为求盗使人生何用苦诗书寄言邵武诸官长不是寻常一腐儒【时中书以吏部儒选员多有十年不得调者奏以为闽广诸道廵检然多非其人而天民式称是选老人星其常自喻】
文安集卷二

[book_title]卷三
钦定四库全书
文安集卷三
元　掲傒斯　撰
题明皇出游图应制
明皇八骏争驰道还是开元是天宝长安花发万年枝不识韶华醉中老奎章阁下文书静冕旒端拱唐虞圣此图莫作等闲看万古君王作金镜
画鹰
文梁五色绦秋高意气豪怒张两目直霄汉岂与短翮翔蓬蒿妖狐昼作猛虎嘷驺虞并与神麟逃嗟尔饱食心空劳
题张使君弃官学道诗卷
至元天子朝万国任丘使君谢病归门前未罢车马客身上已着朝真衣致君尧舜在豪杰洗耳巢由何是非栖云观里青松树惟有白云终日飞
登祝融峯赠星上人
洞庭南桂岭北衡山连延潇岸黑中有祝融如结鬟嵯峨七十二峯间祝融不自知千山万山自回环回环面面芙蓉起祝融正在芙蓉里俨如天仙朝紫皇千官百辟遥相望半夜每瞻东海日六月常飞满树霜龙拏凤攫熊虎踯云山雾灭何时极我来正值太平时时有山僧似畴昔凭高一览四海空草间培塿安足雄盘盘罗汉台翕翕炎帝宫复恐九天上视我犹井中朔风日夜相腾蹙谷老崖坚松栢秃古来铁丸尽飃扬山上至今犹版屋山僧劝我歌我歌徒自伤天下五岳嵩中央此山与我俱南疆我今三十始一见北望中原天更长
送何太虚南归
穷秋乍到深冬别来只俄然去忽然学士已分修史禄道人特送卖丹钱单车欲发无三日几处同行可百年积雪坚氷愁客路徐州城下便通船
忆昨四首
天历年中秘阁开授经新拜育羣才宫门待漏常先到讲席收书每後囘召试时蒙天语劳分题不待侍臣催满头白雪丹心在太液池边只独来
宫草葱茸禁树齐日趋延颢对凝晖朝迎步辇花间立暮送囘銮柳下归碧殿东浮苍巘合金河北引玉泉肥几回弘庆门前路春气蒙蒙欲湿衣
己巳羣儒映璧奎端阳侍燕宝慈西线分学士亲臣送诗赐皇姑御手题注酒含春瑶露重承尘转午锦云低日斜共出西门道既醉犹能散马蹄
奎章分署隔窻纱不断香风别殿花留守日颁中赐果宣徽月送上供茶诸生讲罢仍番直学士吟成每自夸五载光阴如过客九疑无处望重华
题李安中白翎雀
白翎雀白翎雀每见滦河河上飞平生未识百禽性不敢笼向江南归
寄题胡氏园趣亭
日与世情远学人聊治生畦蔬多品类树果各生成野老过偏数山禽近不惊诗书吾所好农圃也须明
题文瑞图【并序】
常德之龙阳居多蜀士祠事梓潼君甚严祠前有池曰景星咸淳癸酉莲两叶并蒂者六刘初登进士第延佑甲寅两花并蒂孙以忠登第天历己巳花如甲寅城东三雅湖莲复三花并蒂哈喇丹获独步迪音冯天泽聨贡而获独步迪音登第好事者写以为图邀余赋诗莲花复莲叶并蒂更连茎并叶已不见三花两花更有情如何与人作嘉瑞偏向龙阳水底生龙阳家事梓潼君花花叶叶梓潼神好在龙阳士汝但读书更绩文为花为叶汝莫论
题南顿孔氏复明诗卷
失明非有故复明还自然方其失明时万事俱弃捐外虽无所睹内则常渊渊如未尝有目不喜亦不怜如明入地中明未尝不全逍遥天地内如在天地先不助亦不忘一气自周旋不敢计此生敢计时序迁剥乃复之始自坤还至乾忽如浮云散还我苍苍天昔非果失之今亦固有焉如何孔氏家母子仁且贤先後俱失明其复皆十年十者数之终如月晦必圆养之固有道何疾非所痊愿言永保之母或忽此篇
奉同柯博士甘内掾下直赋
暮出阊阖门解鞍坐前庭泠泠草露白华月隔林生蟋蟀奋哀响鸿鴈流遗声常恐芳景晏不知寒节并万物肃将敛孤怀徒自盈捉衿激长謡栖泊谅难徵
赋得海上云送良上人归径山
荡荡无边涯悠悠何所之孤飞若有意羣往更无疑稍拂扶桑树还经若木枝迎阳成五色乘阴忽四垂作态离仍合多情去却追因风过别岛和月下蓬池且任从龙去寜知到岸时惟应学空者澹泊与相期
吴子高悼亡归岳阳
都门落叶满游子去京畿忽听离鸾操遥逐秋鸿飞愁霜晓入镜泪雨夕沾衣烟树黄河岸风帆采石矶平沙回渺漫寒宇暧熹微客心闲转切乡书近却稀梦闻儿女泣行将童仆依窃慕漆园放谁云潘岳非乘涛惯下险回江望若围武昌未易到更向岳阳归
秋夜作
露下气逾肃月高寒欲流落叶阶前树踈钟城北楼衰年对急景归心临暮秋当世非无意才薄徒淹留
进士张于高得邛州判官归成都
邛竹山前负弩迎去年曾是一书生天寒剑阁犹车马雪满绳桥正甲兵即恐徵求民力竭莫将忧患客心并六千余里关河路不尽深期远别情
题陶渊明归兴图
家贫无酒饮聊欲试弦歌去家百余里邈若异山河江上日多风浩浩水增波门前五柳树繁荫日婆娑秫田已成收归计当如何
寄题傅尊师兄弟所作寜寿道院
锺荣之山千万峯琵琶尘湖相叠重两翁入谷起台殿半夜空山闻鼓钟猛虎时逢涧边石飞龙却是云间松黄庭书罢人难见鸿宝披残手自封度壑采芝随鹿迹登厓望日蹑云踪已知尘世惟堪笑不是神人定少逢辟谷有方桃更美围碁无地橘相容但余一念封人祝未与人间万事慵
二月朔日雪中题欧阳少监所藏宋好古画竹
晨朝下延阁贻我翠琅玕微霜着节劲细雾入林寒欹枝偏称远压叶更宜攅孤石覆逾润横波晴不乾况兹春雪里相对五云端误当裁汗简谁拟截渔竿惟应湘浦上归共幽人观
云锦溪棹歌七首
云锦溪中云锦鲜好在高秋八月天西蜀锦江那得似西湖緑水更须怜
才过浮石是蓝溪溪上青山高复低山中泉是溪中水寻源直到华山西
蓝溪南去到蓝州水底崭崭石不流回望朱宫云雾里白云深处更高楼
宫前棃浦白茫茫岸上人家不似墙能到此中还有几行人莫厌棹歌长
扬金桥望玉真台台下桥头人往来崇文宫里看华去安仁县里卖薪囘
挹僊亭下薛公桥纷纷抵暮更连朝唯有桥西杨与柳无情长系木兰桡
溪上层层云锦山垂杨尽处是龙滩不是孤舟来逆上何人知道世途难
御书雪林二字赐赵中丞应制
圣主挥毫临秘阁亲臣执法坐崇台祥云五色从天下彩凤双飞映日来政欲清如林上雪已闻声奋地中雷君臣千载明良会咫尺微垣接上台
题胡?汲水蕃部图应制
沙碛茫茫塞草平沙泉下马满囊盛曾於王会图中见真向天山雪外行圣德只今包宇宙边庭随处乐农畊生绡半幅唐人笔留与君王驻远情
题辛澄莲华观音像应制
至人不可测宴坐青莲华珠缨被玉体白豪贯彤霞从何得此相来置玉皇家
杜节妇诗
结髪事夫子长言两相期语宴方婉娈生死遽分离室中无长子堂上无翁姑生计日萧条谁能心不渝良马不乱羣仁鸟不乱行昔者为夫妇今忍遂相忘生为董家女死作杜家妇安能若流水东流复西注春秋陈时祀苹藻宿所供一朝祭无主焉得不忡忡灼灼庭中花落落俱为实贱妾在空闺志愿从此毕
题内府画四首应制
韩滉土星像
五行土居中百兽牛有功土行降为神骑牛白髪翁有土复有牛惟神赐年丰谁知韩滉意政与皇心同
曹将军下槽马图
曹霸画马真是马宛颈相摩槽枥下卓荦权奇果如此岂有世上无知者朱丝不是凡马缰天闲十二皆龙骧曾从天子平四方画图彷佛余骊黄华山之阳春草长
韩干马
韩干画出曹将军干惟画肉犹逼真昂藏囘顾欲飞去老奚安知马有神想当此马未画时朝刷吴越莫燕秦顿辔长鸣风动地不数骅骝与骐骥当时用舍那知许粉墨萧条尚雄武千金骏骨何足论万世长留羣玉府宋徽宗成平殿曲宴蔡京图御画御记
东京诸蔡满周行延福成平乐未央十亩松篁笼玉殿九霄风露湿霓裳君臣契合同尧舜礼乐光华迈汉唐明日图成仍作记千秋留与监兴亡
送秘书李道济赴峡州幕
蓬莱道山芸阁里赤甲白盐莲幕中十载同朝君独去三年佐政我难同大河水满中宵雨钜野树凉清晓风夷陵江头几日到迎亲应先南飞鸿
奉送全平章赴江西
圣主恩南土明公起集贤直期凋瘵後共致太平年金虎分符重文龙赐服鲜权纲兼将相标格近神仙天地三江外星辰北极边丹心齐出处素志在陶甄请述江南事都非大德全但徼扶弱美竟坐抑强偏无复同忧乐徒令舞智权平畴吹渤澥暗室仗戈鋋贪虣明相训忠良默自怜民心随日坏世态与时迁况复兵饥接仍闻疫疠纒诛求殊未巳蟊贼转相挻若拟寛忧顾先须解倒悬久饥寜择食多病但求痊一语堪惩劝微机足转旋已知平似水更道直於弦遥想闻公志浑如望岁然九重天上别百丈雾中牵日月明金节山河入画船四方初息马五月正鸣蝉丰乐田多黍生香泺有莲岱宗标鲁地庐岳压湖天水怪收崩浪山灵扫瘴烟欢呼麟凤出踊跃吏民先笳鼓趋雄镇旌旗覆广川下车和气应袖手颂声延膏雨侵淮甸仁风扇海壖忠贞真世笃调燮有家传赤子皆同体苍生且息肩龚黄须警策方召在蕃宣
题青山白云图
萧寥青山晓迢递白云生衆树春已暗高原人未畊方思看桃去复拟采苓行深谷无机事白髪枕松声
桃花鹦鹉
岭外经年别花前得意飞客来呼每惯主爱食偏肥才子怜红嘴佳人学緑衣狸奴亦可怕莫自恋芳菲
赵孝子
庐陵赵孝子四岁父行贾一去三十年家惟大母母大母已云没而父行不归儿长亦有妇母子聊相依从父自北来汝父久已死母子哭且问父死何乡里闻汝父死时不知汝父处汝但欲往问京师多旧故再拜别阿母行行至京师自念不见父儿死无归时乃有曾老者往昔与父善言汝父死处滨州利津县徒跣二千里薄言至利津朱琪张文辈一一陈所因死以某年月葬以某木棺姓名某所题近在城南端城南冢累累翳然榛莽中极目千万塜能谁识其踪行哭七日余欲死不得所生者无由知死者岂能语解髪系马鞍负之坟坟过吾父倘有知髪解鞍自堕俄至一坟前鞍堕髪自解开坟见前和题字宛犹在既见父姓名痛絶心始安函骨陈野祭禽鸟声为酸隣老四面来惊叹未曾有相帅报县官县官骇之久即日上大府大府咸异之次第闻中朝行子正南驰行子行且伤哭踊如初丧路遥山川阻何时至故乡故乡既云至葬祭无违礼母子永不离万事若流水闻者尽称孝见者皆感泣期尔百岁昌望尔百禄集儿今一无愿愿母长不老岁岁父坟前洒饭坟上草
题姑苏陆友仁所藏卫青印
白玉蟠螭小篆文姓名识得卫将军卫将军今何在白草茫茫古时塞将军功业汉山河江南陆郎古意多庐山连尊师求真阳诗久诺而未作也一夕梦中得之因书以赠
稽天之浸不可灭焦石之烈不可絶香炉峯头按羽节满山桃花满湖月
赠项链师
吾闻有一士邈在吴越间骑虎沧海上茹芝天台山年约四十余七星布其冠燕赵虽旷絶倏忽一往还樵子常见之径去不可攀又闻好卖药往往在市闤疾者得寸匕立欲生羽翰吾常慕其人咫尺限河关道书读万过不如一承顔弱志揜昏气卑卑逐王官何为浪自苦食息於人寰
送乡人佑上人从师归当阳
学道玉泉寺从师天子都流年春事半归路客帆孤山势遥连蜀江声不入吴故园如可到种芋有遗区
送苏尊师归茅山
华阳隐居者闻复有苏仙时向梅花下高枕石头眠剑匣出飞电琴心流暗泉闲来京阙下夜夜梦云边
寄题张齐公庙
东安猛将张齐公十八夺父军囚中至元召募起亡命父子南伐收奇功酒酣一跃马上立拔剑四顾犇雷风十年转战江汉上万里直挽安南弓乾清坤夷四海一勲在旗常心帝室身封万户传子孙誓不偷生污天秩天下丰盛大德年天子明圣宰相贤小臣刘深射功利上疏自荐能开边鬼方寡妇号八百嫂叔操戈自争国刘深一言取大官远帅官军临险厄五溪运粮数万家哭声震动湖南北发徒开道径折节既勤其民大求索斗量金珠谷量马谿壑之欲安可塞此时张公亦在行捐躯力谏皆莫克折节薄险伏四起刘深夜遁张公死鸟飞不度山川愁坐看英雄化为鬼乃知自古守边鄙大忌邀功贵寜敉张公庙食东海头刘深枭首蛮烟里张公世为忠孝门刘深万年秽青史两家同死不同心试与题诗作臣轨
寄题杨敎授菊庄
归人种菊处乃在东海涯幽香发清真正色间奇葩百种犹未惬千株寜足多寒分石桥月晴通赤城霞特起表阴戺罗生骋阳阿门巷掩蒿莱荒径絶经过饮露咀其英孰知年岁遐
番阳萧性渊携其祖将领所爱唐琴号霜钟者还自和林求诗六月三日午门宣赦後作
嵩州昔有萧将军读书学剑天下闻南随龙马渡江去尚有孤琴传子孙孤琴云是唐人斵昔日军中自行乐至今犹存杀伐声一鼓哀风振寥廓将军之孙才且良文能作赋武蹶张秦皇城下饮白马祈连山中射白狼时平好文不好武抱琴却叹儒衣误昭王台上看青春彭郎矶头梦归路日长史馆幽且闲正冠拂琴为我弹京城六月日如火霜钟半夜鸣空山南风自有虞廷操可惜同心不同调捐琴决眼望青天今日天门有新诏
送王伯循编修赴南台御史
朝辞禁苑暮南台骢马翩翩道路开佐邑已知为治最经邦正赖济时才人情好恶非相远民力凋残实可哀鵰鹗秋天须搏击郊原恐有凤麟来
寄题邺下樊氏锺秀园
邺都雄地里樊氏好园林庭户花阴合池台树色深佳时惟饮酒永日自弹琴车马如相访流泉可洗心
题廖氏皆春堂
时清日月明心和寒暑平东风扇万物华开语流鸎农兴水泉动蚕起桑柘荣牛羊被原隰麟凤在郊垧少者击壤歌老者鼓腹行不知天壤内何物异吾生常愿天子圣四海无苛征夔龙满廊庙箫韶歌九成
大热疾势危甚项君子虚视之一药而起为赋五言一首为谢
天台项子虚乃是列仙俦卖药都市中疑是韩伯休欲见不可得不见忽相求神清骨秀耸苍松倚丹丘又如霜空月下照千丈流时有揭子者卧病城南陬驰往施寸匕大暑生清秋人言死复生仰视行云浮长揖忽不见思之生白头
周氏敖山驿水木清华亭
周家亭子敖山上断陇连冈紫翠开晴日卷帘幽鸟下微风倚柱白云来松间渔艇时俱放竹外樵歌晚独囘咫尺红尘车马地已知弱水限蓬莱
题赵照磨虚舟
刳木作孤舟乘风到处游寜求触无怒政用载能浮归共唯明月行随只白鸥浩然江海上何惧复何忧
送毛真人还龙虎山
手绾银章主秘祠翩然归去忽如遗尘湖龙井云间上凤曲鸾歌月下龡香逐蘅薇深更入气交梨枣静偏宜南屏风雨平坡雪争似山中梦觉时【南屏山在上都南七十里岁扈从至上都夏秋居焉平坡在大都西四十里西山之上冬春居焉盖皆所掌秘祠所在】
故中宪大夫岭北行省左右司郎中苏公志道哀诗
苏公廊庙姿推择起为吏论议动引经举措必由义惟时方大旱谓咎在寃滞决狱天乃雨凶年化丰岁流声满山西宪府立罗致慨慷平生怀遂佐直指使受命安边鄙正色行使事边臣既威服使亦免颠踬六曹收雄材两府资远器激昂天下事往往见谋议十载拘掾曹弥年困文字虽云富匡赞岂足尽材艺一命厠省僚鈎稽得深弊铨选班爵冗出入钱谷细并缘出多门穿穴肆奸利有如水上萍驱去还复至因风一披荡蹔得免蒙翳再命主贼曹持平独丕蔽恒求情中实动究法外意功罪必诛赏善恶俱惕厉三命参宥密令闻益昭晰和林跨大漠肇造此根柢东际瀚海头西控流沙裔北穷阴山外南掎两都势连营列万里仓庾千万计镇以磐石宗重以分省寄忆昔大德末成庙方厌世桓桓忠献王功大更多智武皇既践阼宫阙始清闷越邸矜微劳宠极心乃异国有社稷臣谗巧惑聪睿遂辍股肱任往重藩屏系有威如雷霆有恩若元气畊凿比中土什伍相错置士忘远戍苦民见太平治道路无拾遗商旅毕怀惠忠献一朝没武皇亦遐弃駸寻延佑中权相擢天位磨牙吮人血掉尾恣狂猘戕贼骨肉亲迫逐见危坠天人共震怒降灾及兹地大雪深丈余人马相枕毙重为朝廷忧夙夜靡寜志除吏超五等闻者尽惊避苏公拜郎中即日辞九陛厚禄非所荣高爵非所贵彼民亦天民安得皆坐视兼程到官所发廪急周济死者何嗟及存者再生遂闾阎渐苏息竭力补黥劓飞书九重天请为兵民备募粟实塞下慎忽惮劳费天子赐问劳名王致金币至今赖长策当时已多忌如何方赐环及国竟长逝都人走相哭行子为歔欷崩腾翔风迅惨淡浮云曳苍松拔其根黄鹄铩其趐幸哉有令子名已注简记千秋常山下豪杰一挥涕
题罗稚川所画临川罗益谦溪居图
迢递临川郡泱漭元献里溪上君子庐闭户青林里连山烟景晏断岸寒沙靡日暮孤舟还荒村隔流水
寄题武寛则湖山堂
祝融九千七百丈六月飞雪洒洞庭攸舆学者武寛则石鼓斋中穷六经气横潇湘波浪白思入嵩华烟云青四千余里到京国倒揷五色凤皇翎河西猛将今太尉一见握手坐黄庭立呼爱子俾受业岂独汝学我亦听猨肩虎头日侍侧长刀大剑罗青荧动陈忠义破肝胆衆目睒?开心扃丈夫乘遇岂偶尔纵不我听我则寜嗟予官冷材力薄每辱奇俊哀竛竮天晴风静辄过我如病得瘥醉得醒不为湖山劳梦寐不为富贵疲心形始知卓识出天性岂彼狗苟蝇营营方今夔皋满廊庙洪恩屡降无滥刑长材用世何不可大夫列卿如拾萤君如得位立行志慎勿学我空星星我今老矣何所称白云深谷寒烟汀
十月十八日夜南郊斋宿梦先帝召见便殿手赐橘花一枝有感而作
泪尽乌号不可攀传宣忽降白云间天花拜舞君王赐梦断斋庐月满坛
寄题上饶郑氏菊庄
上饶多隐者郑氏善为方移居倪阳里种菊今成庄近取徧吴楚远求至帝乡品类百十余顔色不可常溉以玉井泉樊以柳与杨晨兴即造之不忧露沾裳有时忘饥渴餐之以为粮门无催租吏家有白玉郎花前抚鸣琴花下列壶觞兴至辄痛饮饮罢卧其傍自谓得菊趣不知与菊忘但恐秋景晏繁露结为霜盆盛虚室中虚室仍面阳重帘护夕气踈牖逗朝光乱以青青蒲水石俨成行重得隐者心不辱桃李场玩物焉足计岁晚托余芳
题四清图
一清曰王右军平生富事业独以能书闻遂令吴越士至今学者犹纷纷于嗟乎王右军
二清曰轩辕弥明偶然吟石鼎狂怪使人惊遂令韩吏部至今妄得狂怪名于嗟乎轩辕弥明
三清曰玉川子忍穷吟月蚀天高叫欲死独对烹茶婢白头赤脚老无齿于嗟乎玉川子
四清曰林和靖周程明圣学韩范辅王政独对玉梅花山色湖光耿相映于嗟乎林和靖
题新安许氏兰秀轩
兰生兮深谷漱流泉兮荫乔木緑叶兮披披玉干兮紫蕤植之兮堂下播芳馨兮菲菲菲菲兮扬扬思君子兮高堂縆琴瑟兮会友嘉肴苾兮荐芳袭芳兮佩秀宜君子兮多寿
梦显墨梅
霜空冥冥江水暮江上梅花千万树无端折得一枝归一双蝴蝶相随飞
寄题永丰刘氏暖翠亭
孤亭万竹中危坐自生风近与山光合遥连野气通鸟啼深不见泉响静偏聪束帛休相污先生道未穷鷄山俯鹫溪亭子画堂西流水茭蒲合阳林竹树齐畊桑烟外集宾客雨中携万事俱尘土诗成手自题寄题信州德元观何真人林园长春亭
长春亭树倚云开百里湖山入座来渌水绕阶时自照好花如幄手亲栽青云每指寻真路白发频登望母台【墓在前山】六月神龙起潭井人间几处待风雷
题信上人春兰秋蕙四首
深谷暖云飞重岩花发时非因采樵者那得外人知孤芳不足干奕叶自含滋白石苍苔路落花流水时山深风露冷何处有花开直入云林去香沿石涧来幽樷不盈尺空谷为谁芳一径寒云色满林秋露香蔡七祖真人得朱文公所书读书二字以名其亭请赋
今人题遍古人书孔李通家意未疎万个犹嫌栽竹晚百围曾见种松初黄庭义密从心得白髪身闲对客梳近有方平消息否红莲成碧藕成车
送阴阳敎授赴浏阳
青草茫茫接洞庭浏阳江上好谈经遥瞻紫盖为南岳仰见长沙是寿星日晏投书招楚客夜阑鼓瑟感湘灵下帘高坐金钱满賸买盐梅寄在庭
赋得春鴈送张郎中省觐扬州
东风吹归鴈离离翔天侧朝发衡阳浦夕过阴山碛嘹唳浮云中万里才一息眷言思亲者相望有南北送聂太祝赴潮州録事聂天历潜邸旧人
三载从容礼乐间仙曹新拜度梅关春风忍过金陵道夜月重经黄木湾盗贼数州相应起甲兵诸道几时还凭君细讲安民策莫遣边防一日闲
题俞氏看雨轩
惨澹来何处崩腾忽满城遥连四山黑近洒半江明可爱华间湿偏宜竹上声中宵未可住高枕寄余情
题江道士清虚馆
遗纷极玄览宴坐白玉京日月朗朝夕河汉流无声冉冉两玉童双吹紫鸾笙下视九九州浮以四大瀛万刼犹一瞬逍遥乐太清
赋得吴歌送人归吴中
三月酒如渑高堂丝竹停绣筵双凤影珠箔乱莺声叠应红牙拍辞传金缕名彩云低不度芳尘暗自惊花发长洲苑日照阖闾城且奉千金寿寜忘万里情
文安集卷三

[book_title]卷四
<集部,别集类,金至元,文安集>
钦定四库全书
文安集卷四
元　掲傒斯　撰
所藏远山图
苍苍兮远山飞瀑兮潺潺思王孙兮未还苍苍兮远巘飞瀑兮偃蹇思王孙兮未返白石之上青松之间上有飞云下有流泉怅王孙兮留连留连兮何极望青山兮使予太息太息兮予独思王孙兮如玉
题陈氏松巢图
云英英兮承宇松亭亭兮在户问此何所兮庐山之阴大江之浒云可衣兮松可巢君何为兮不来予何为兮延竚山则有薇水则有鱼君归来兮予与女同居
桂林歌赠明秀才
远望兮桂林鬰苍苍兮窈深去无言兮来无期羌君子兮劳我思皎皎兮明月桂偃蹇兮不可掇旷荡荡兮商风发君思我兮远百越
萧生归颍奉寄三首
昔贤怀出处到处非一端冥冥鹿门子悠悠东陵园千载有其人常在羇旅间跂予欲从之路危不可干晨兴命徒旅驱车出重门出门何所适北睇嵩洛原浮云数千里怅然回我辕东风起空郊草色一何鲜百鸟纵横游孤鹄摩高天援笔不可写短意谁能传
迢迢楚王台泯泯湘水碧湘水深复深远送千里客客本金闺人观风戾南国漠然忽?举抗志箕颍迹荣华衆所趋知者审损益嶔崟狐兎穴泱漭风雨色常恐衣上尘污我林下石重华仰海宇夔卨易为力去去君勿迟憧憧孰云识
我本耕牧竖结庐章江涘微生属休明世尚犹典礼惊飈卷飞辙?落从此始三年江汉春万事随逝水既昧理生术复惭游方旨岂无青山归亦有桑与梓何为苦留滞眷眷存君子君子谅不然东臯毕耘耔
黄鹄山听雨得清字
玄扃息深构虚馆含余清潇洒松上来瑟缩花间鸣遥兼夜柝警暗与寒更并怀新感仳别抚物愧生成土思浩方殷春声耿逾明幸及朋知好逹此旦暮情北首非穷辕南山梦归耕何言托毫素聊用欵平生
赠别李时毅得南楼月
姢姢临古戍晃晃辞烟树寒通云梦深白映苍梧暮胡牀看愈近楚酒愁难驻鴈背欲成霜林梢初泫露故人明夜泊相望定何处且照东湖归行送归舟去
送江尚志得官後携新妾归省
淹薄徂年岁离别忽在兹寒城落木後虚馆残钟时家在双井上心随孤鸿飞落日布帆远青山尊酒移苍茫倚闾情怆怳零雨诗托身名敎中固应慎其仪志尚既不殊情锺自成悲昔见已云晚再会良无期濯足彭蠡瀦省侍高堂归鹤髪喜垂涕儿童问牵衣野老借檄看隣女隔墙窥田园各成熟松竹?菊篱淳俗一在眼鷄黍相提携翻知在家乐不恨为官迟放浪乘化迁何用世俗知
游禅林寺喜得昌上人
灵臯怀独往危轩泊闲寂偶与尘事违况值禅林客深苔剥修玉轻霏澹凝碧夐见飞鸟还静闻寒溜滴空明会真赏漂流见良觌常恐心迹乖无由展平昔
奉陪宪使程公游麻源第三谷宴藏书山房白云楼时三月三日
明公当暇豫胜日怀登临蹀躞骢马行窈窕幽人心县厓响晴雨犇流濯春阴云门转絶壑画桥贯长林扫石慨往运闻钟知古音耆松有百围突嶂踰万寻小憇钓鱼台聿瞻华子岑扪萝入缥缈侧迳凌萧森迢迢百尺楼下有孤猿吟初筵俯曾颠微风散危襟语笑信忘我觥筹浩难任岂不念永留惘然归思深
送雷山人游山
高人雨中至邀我游山作自非冥寂子肯耐纷华落方春乃发轫残雪犹映薄随云度神臯披烟望灵岳曦沐朝阳谷照影清水壑淹留皆隐沦往还必恬漠惟应樵与牧时逢得奇药归来虽未期鬓髪终如昨
送孙志言远游
志士游四海岂拘名利牵孙子三十余怀策靡遑安仰视流光驰千岁俄顷间青青镜中髪闭合守丘园昔者限南北放浪徒空言旷然六合中何为惜飞翻晨装既云具良友咸在门依依别老亲悃悃语弟昆出门即万里囘首惟浮云岂无骨肉念身负天地恩白日出东峯緑树徧平原欢会良未期伫情何由宣出处各努力还归观所敦
赠髤者黄生
髤饰肇有虞太朴已雕刓纷纷百代下巧密何多端黄金间毫髪文螺错斓斒竹树冠台殿祥云随凤鸾五采被牀几岂独匜与盘坐使圭璧暗所好移所观黄氏擅良工出入三十年驰誉必名流迎致皆上官美贾一朝起羣工那敢班艺絶诚足贵古道何由还
送管録事赴东平走笔作
十月燕地冻原野何萧条征车临长途行子去中朝济济同舍生载酒集河桥子当抚?嫠行役在晨朝脱叶辞高林散漫复风飈离鸿别枉渚嘹唳空层霄一觞不尽倾何处相招邀东鲁非远邦録事非冗僚矧宅夫子地余风谅非遥眷言懋殊绩夙夕伫嘉招
庐山郭敎授数相覔不见忽闻归省却赴官云南奉寄五言一首为别以答愿交之意
芜谬忝词馆晨出归恒夕亲交犹自踈况乃未尝觌误蒙君子赏驱车数相覔暮见门间题中夜犹怵惕反愧应门子时奉氷玉色云何心所懽万里西南役终乖携手好同是思亲客过家君已先淹泊谁复识东风动杨柳河水流不息何以展所怀中心着金石
和酬马伯庸供奉史馆闲题见示二首
阴沈闷华馆窈窕宜芳树秋日透清辉晨飈翼轻雾飞文尽威凤擢质皆振鹭平生寡俦匹及此同散聚云胡咸羇游对酒恒不御羡君蹑高第早听传胪句时从鸳鸿侣纵辔骅骝路紬史吾岂堪读书君不误
飞叶满京华青松临广筵连翩集轩盖卓荦皆时贤青松岂不高衆草自芊芊感此理文翰恒恐迷所先蒐猎残缺间终岁不成编矫情或伤直含辞非取妍宣尼万世标斯道庶昭宣元功既森列羣策咸牵聨终焉惧非才申旦长惕然
重送曾应奉及周邹诸君子
晨兴戒徒旅行子即长路天衢风雨过升阳在高树发辆东南门解櫂纷往绪回瞻彤庭阙彷佛玉堂署遗荣诚所难勇退无枉步聨翩数君子意气更相慕文采掩春华清言敌朝露超遥去留迹曾何悋情素懿此昌明时各有丘园趣
熊英德哀辞
灵飈戒先路叠鼓中夜发旌旐扬广衢輀车出城闼素緌纷前逝疏麻森後列罔罔迷据依营营会精魄流云冥飞盖平野一何濶恸哭积水滨哀歌青林樾翔鸟为回薄我马如顾秣农夫释耒叹行子凭蹊恻共隐善人丧矧承君子列平居异山陇累别兼岁月规戒曦暮龄欢燕中道歇时哲衆所属六十非短折抚物自伤摧瞻望犹慌惚南辕怿归斾北首凄往筏千春骥岑趾流蔼余篇帙宿草日已深声容閟幽泬
杂诗
东风吹百草沿路一时生繁桃与夭杏徧野复盈城东隣宰肥牛西里按新声孰不乘时节为乐快心情平明出南郭登高望帝京大哉山河固喟然独抚膺
社日玄鸟至入我高堂飞旧泥幸未拆新泥复相依岂徒安尔身复欲长其儿言语娇且闲上下递差池勿因秋风起相逐忽还归
嘤鸣出深谷草木皆华滋昨日悲严霜烂漫扬光辉鷄鸣车马动日暮交横驰贱士锦鞍韀贫女金裳衣各愿得所欲及此艳阳时
青青孤生松高出浮云中下无嘉树林上有万里风俯视原上草秀色何丰茸自顾岂不高独立难为容常恐本根蠧委此蒿与蓬
城南有名园车马何喧喧緑池夹高柳百草朝且鲜平明集高台日暮不能还美酒百壷少丰厨岂论钱丽服罗四座急管应繁弦燕歌俨成行赵舞交蹁跹但得主人顾陋质自成妍还过旧游处池馆谩依然
寓兴五首夀吴大宗师
古称神仙人乃自秦汉间由来英雄士重已轻人寰子房遇黄石取履非所艰一朝从赤松高风安可攀我生後千载独立当玄关
昔有安期生本是汉奇士高视羣雄间窃鄙蒯彻计学道沧海上却粒咀元气一食如瓜枣金石焉足贵超凌八极外洞逹无始际时从王子乔吹笙下游戏咄尔燕齐人宿留安可致
方朔起平原高志凌紫氛上书三千牍长揖万乘君沦迹寄中朝高爵固非羣缱绻缘世主谐笑匡国均三食王母桃不受王母嗔高风轶万代谁欤继清尘
伯阳闵衰周西度函谷关谁令守关者再拜希一言敛容为之陈文字至五千聊因令尹启本欲使之传煌煌百代下继者良独难
赤松隐崑仑广成在空同德为王母归道与轩辕通既枉赤水驾时欵玄圃宫先天本非始後天亦无终自非玄德人谁能蹑奇踪
雨中作
孟夏凉风来吹我罗裳衣此服岂不称炎暑方及期婉婉庭中花煌煌有光辉自信好顔色何能与时违冥心委元化勿为後世嗤
送刘旌德
大火流坤维西风集庭柯积流不归壑浮云鬰嵳峩山东拥盗贼淛右疲征科岭外兵不解湘南及干戈郡县无良材平人婴祸罗宓氏弹鸣琴言游亦弦歌刘子宰旌德为治当如何
题渊明抚松图
抱拙辞下邑旷然获所安孤松临广园聊且共盘桓清晨散游策日入自当还霜露不相贷时物倏殊观兹植焉所贵昔为圣者叹
题赵子昂寒翠图
石润欲生云山寒疑有雨高林叶尽脱低篁緑堪数因知静者要更觉王孙苦小草枯树根茸茸欲华予
初至京师和答友人病中见示
志士轻离别贫贱事多违秋风车马中故人高卧时远客江南至尘土满素衣既申离合情中多劳苦辞欢笑未几何感叹已乘之欲及田里事复恐疾疢滋亹亹流景迁榆柳各变衰偃息寄一室朝夕终在兹委运复何言人生信可疑我独何为者日出暮来归
重钱何太虚
鷄鸣晓色动行人出南郭裴徊望车马飞雪何漠漠巨野四面平中路凄以索黄狐超客过惊鸱向人落结轸赴悲笳凝酸属哀角时逢古人迹因究平生学回首睇关山低心望蓬霍离合两不期思怀独难托
赠洪参军兄弟
洪氏起辽海流章耀八紘孝友根世学忠贞自天成入为帝羽仪出秉国钧衡洋洋高门居济济罗公卿籍甚澄与澜玉质金为声析理贯秋豪摛藻艳春晴朝趋承明内暮进贤友生衣锦务尚絅穆然含粹精灵凤非求知出为世所惊奇璞隐崐岫采充清庙英尧汤揽羣才圣道日光明岂惟殷肤敏祼将在周京苍天虽云高乃心此黎氓君臣两不易相期底隆平君德贵并包臣道戒骄盈立贤必无方拔茅思彚征朂哉敬厥终两贤信国桢
送冯尊师还岳阳
冯公住天岳夙抱丹霞赏结构何威巍连延瞰高爽飞萦带遥甸周览春泱漭日落长沙明风回洞庭响事因多病简道与流年长郡邑费招邀贤豪毕知奬翳然庭中树宴坐寂余想流云时纵横幽弄自来往还因采灵药相觌稽神壤怅望忽言归川涂日修广
题山水卷
梢梢云木动蔼蔼烟峯乱远浦引归桡双厓临絶岸方思隐沦客欲结渔樵伴水濶山更遥幽期空汗漫
题清江黄氏池亭亭名玉壶氷
新亭环碧池池水何漾深偶携尘外侣薄言此窥临惴惴若有畏凭凭如弗任既抱执盈念仍怀履薄心白日丽清晖微风在远林洞逹忽无际澂明谐素襟还君玉如意理我云门琴
三月晦日送春得诗字
变化无终极形气递推移昨日名园中徂春忽在兹晔晔华林彩繁阴緑成帷徒结游女怀秪增志士悲况此客行子风水积川坻抚壮思始荣临芳念将衰安知盛长後不有坚凝时俯瞰江水流仰与东风期各言早还归毋劳东山诗
题陈掾菊迳
逹士随所适迹异心恒素时从府中归问菊松下路初欣碧樷长复爱繁英布灌以古井泉申之九秋露有酒共斟酌无人还独步结意常恐非留懽辄忘暮高天遥澄穆平川澹容与落日明归禽踈篱绕苍树怀芳谅为美居荣岂云暮矫首今何时孤云为谁去
题芦鴈四首
江湖处处非况汝一身微如何却欲下只合更高飞自不作双飞沙头叫向谁碧天无限好何处不堪随朝飞自作行夜宿更成双谁能如此鸟和月占秋江寒就江南暖饥就江南饱莫道江南恶须道江南好
题李陵送苏武图
一与故人别死生寜复亲休言典属国犹得画麒麟今朝送汉节迢递入秦关惟有沙场梦相随匹马还惨澹河梁路参差塞上山谁言是死别日夜望生还
题风烟雪月四梅图
逍遥芳树下解后寒花发立尽晚来风明朝恐成雪高花开几点澹霭拂成衣遥瞻应不见相对尚依稀年年霜雪里得见此花开此花元不筦一任雪霜催玉树临风好更於明月宜空山冷相照未必有人知
题牧羊图
求牧既已得败羣还复去白昼扪蝨眠清风满高树
题草虫图二首
倾阳朝莫同忘忧岁年改蜂蝶那得知侧翘方采采有竹不必多有荳当自熟坐看蜻蜓辈日晏纷相逐
再题二首
种药都防忧滋兰总为春青蛙与蜥蜴何用亦纷纷直节直弥坚弱蔓弱空纒微霜一夕降蚱蜢亦凄然
题石头和尚草庵图
青天不可量好风亦无价试覔庵中人萧然古松下题何尊师画牛图图惟一牛并无坡岸草树人物之属
莫是度关者寜非喘月时茫然天地内谁问复谁知
题柯博士为方叔高所画墨竹
苍苍四君子意气侵云端六月不敢近萧萧风露寒
丘氏南陵月矶亭
明月满湾碕先生独钓时渔人浑未识惟恐白鸥知题四梅图
【一兼松竹　　　一兼雪月一兼水仙山矾　一兼兰与芝草】
小径苍松侧疏篱翠竹间相逢如有约久立不知还乱蘂远难分寒香近却闻何人心与迹於此可同羣谁将配水仙更欲比山矾试问花知否临风笑不言芝草黄金色兰心紫玉蕤忽从花下见可恨不同时
送阿英童归扬氏
弱女年十三两年失母慈看拜阿婆去忆着初生时
野鸭词
野鸭双双没轻鸥两两浮人生亦如此那有别离忧
题雪竹初霁图
已奋尚离披连朝被压欹虚心与直节唯有太阳知
题蒲萄
翠实肥初熟琼浆迸欲流向来为酒者一斗博凉州
文安集卷四

[book_title]卷五
钦定四库全书
文安集卷五
元　掲傒斯　撰
饮酒篇悼亡後作
昨日饮酒酒苦薄今日饮酒必不乐未知明日还如何枝上落花能许多胡蝶飞飞春草草对语黄鹂清且好有酒有酒且莫沽庭前独宿鸳鸯雏
从他痛辞【并序】
江少虞类苑载开宝中金陵人修故营得石记隶书从他痛凡数百字末复云不为石子尽更书千万个从他痛未几王师渡江余谓此必埋恨者非渡江?也作从他痛辞
石可絶恨不灭日月虽光明不照石上情情深化作秦淮水水流成血波涛起流入东方大海中风吹复向秦淮里秦淮里深复深土囓石上字字字痛连心痛连心从他痛秦淮水空相送除是相逢话痛时始是此心无恨期
吴歌一首送张清夫提举征东校官先还吴中
吴中女儿白如华吴江燕燕拂波斜吴中鱼肥米可束夫君无事久忘家夫君自别吴江水声名籍籍京华里家家屏幛待新词日日王侯置酲醴吴中之居不可踰京华之乐天下无高官厚禄不愿有上疏乞官还海隅秋风高吹燕山树扁舟且向吴中去吴中儿女白如玉看着新袍入华屋
赠许道士
庐山道士许自然二十武当学飞仙白云冥冥不可见天际时闻清啸传虎将乳子共游戏龙化老人同食眠无求始悟身非患有道方知世可捐忽闻卖药入都市便欲乘风凌紫烟紫烟之中旷邈邈下视人世真堪怜尔曹龌龊尘埃下何日南山归种田
题见心李公小蓬莱
娲皇狡狯弄余智手揷神山沧海里不敎寸碧落人间弱水更环三万里何人抟土为此奇太乙真人谪仙子芙蓉为舟桂为楫碧玉连环白云履山根植枣渐如瓜山头种玉今成髓平生九州视一豪秦皇汉武空劳劳山林冥杳百鸟号明月飞出琴声高
黄母吴氏挽歌
新安之水清且深深深如见黄母心新安之水高且烈烈烈如见黄母节母也不幸早嫠居三十未有二十余六十余载一日如子又能孝孙诗书嗟母之德靡不宜人歌不足国旌之尔今死矣归何时新安之山可铲而夷新安之水可陆而驰黄母之德不可思
送墨工潘生还临江
豫章朱氏以墨名直与郭玘争豪英临江潘氏得墨法乃自柯山翁彦卿朱氏亲承天子诏墨入奎章独称妙潘氏近日来京师羣公得之惟恐後潘云吾墨犹草草尽艺为之当更好明年此际来京师始知吾墨堪为宝东风荡荡吹燕山行人苒苒掉臂还明年献墨奎章阁却与朱氏分朝班
武冈扶丘山紫府延夀宫宋张真人守静所居也至今祷雨阳辄应其徒纯真子饶君礼诚延佑中入京师为今玄教大宗师吴公所知居太乙延福宫十五年将南还山中诗以送之
洞庭之南扶丘之山绵连九疑控百蛮昔在嘉定之世真人张氏隐居学道於其间祈晴即晴祈雨即雨犇走郡县劳跻攀锄云架雾开紫府采芝种术留朱顔夜驱猛虎守庭户昼役鬼物除榛菅真人乘云上天去但有青鸾白鹤长往还云霆尚与司丰艰尔来一百五十岁弟子饶君通道气一住京华十五年太乙宫中独超异不求逸少写黄庭欲逐浮丘揽香袂南望凄其忆故宫黄河日与梦俱东河流到海不复返故宫长在白云中天地无停机日月无淹轨归去来白云里
题渔樵问答图
我在孤舟烂醉来君从何处看棋囘高山流水元同调明月清风不用媒江上柳早先摧天上鴈正裴徊富贵何如歌一曲功名争似酒三杯我但负薪君但钓百年谁喜复谁哀
题刘商观奕图李伯时临苏子瞻跋茅君彦刻
刘商画手神运笔龙眠临之如已出不知弈者何代人虽无名姓若有神神凝志定万缘息观者亦复遗秋春松风吹衣石泉响朱草樷生玉芝长眉阳仙客最相知更托茅君寄心赏
题所翁双龙图为寅上人作
双龙画擘玄渊开万物颠倒随云雷龙公被髪向空写身是真龙非画者铁作须鬛玉作鳞电出两目云绕身偶然会合此何处仰面向天天不嗔世间眩转空形影倏忽变化那能省高僧说法夜来听谁道相逢非梦境斗牛苍苍风雨暮泉阿岂识延平路当时纵无雷焕与张华未必终藏不飞去
题玉笥山邵道士所藏宋方奉使赠刘道士
紫帽山人方孚若临江谪居亦行乐二十四磵缘源行三十三峯看月明奉使不愧苏子卿招隐更遇刘佺平刘郎弹琴震金石方公作歌酒和墨一时意气倾座人千载风流寄仙籍两公一去无消息竹下松间尽行迹遗墨萧条鎻白云山中岁岁桃华春宋金往事无劳问夜夜虚坛候子真
题彭尊师祷雨诗卷
道人役雷如小儿颠倒鬼物愁蛟螭祈晴得晴雨得雨身不胜衣胆如虎东通吴越北淮汉到处逢人忧水旱手提丰岁与疲甿金帛盈庭未曾看闽山叠叠跻金峯蕲山樷樷碧玉宫洗剑长留双涧月弹琴尚忆万松风大臣无端荐天子十年留滞京华里悠悠扈从春复秋归心已逐东流水去年天下旱且蝗流殍满道无人藏安得君等遍八荒不使水旱忧尧汤
题春龙听雷图
雷冯神龙兴云云行雨施四海清雷之震神龙奋云行雨施四海润雷之令神龙听云行雨施四海庆圣君在上贤臣在下我无事而观化
蔡氏四适堂
君不见车辘辘长安陌上争驰逐朝出游暮还宿问何所得荣与辱又不见或渔于渊或樵于山或耕或牧其心和且闲我欲从之生羽翰丰之东丽之阳有美一人大溪之旁水竹兮萧萧云木兮苍苍弹鸣琴兮不下堂禾在囷薪在屋黄鷄皮白鱼腹嘉客来新酒熟君之乐兮惟日不足
题邢先辈西壁山水图
邢家苍苍西屋壁万壑千厓动寒色大江忽转天地回浮云孤飞日月白参差楼殿照林红松桧凄迷起朔风崑仑蓬莱不可到赤城白帝遥相通贱子平生尚奇伟南极衡湘北幽冀复从大驾上滦京始接邢君多意气君昔扈从戎马间少壮不知行路难月明饮马长城窟雪深射虎祈连山万里归来太平日坐我江山百忧失平明万骑出天门又驾官车就行役
送黄判官归江西
西辞夜郎国北上邯郸道方厌东华尘又说黄平好黄平遥遥度五溪五溪更在洞庭西十年世事浮云里一日孤舟万里归桃花流水孤舟客白发青山五色衣堂上慈亲称夀处堂前新妇拜姑时隣人邀种南山豆野老同寻北谷芝人生出处须经意富贵悠悠差是非
和刘修撰十二辰诗
掘鼠可以充饥饭牛可以待时何须入穴求虎子更学狡兎三穴为我生误逐攀龙者岁蛇冉冉那堪把又无筋力骑快马日射黄羊阴山下空余野性猕猴同但求归作祝鷄翁柴门狗吠闭阁睡万事浑如牧猪戏
发临湘得风
临湘县前江水流葫卢沽酒大如舟莫道天风不相待一时吹上岳阳楼
闻西师捷口号二首
闻道西南扫蚁封何时雨露洗妖凶必行往代羁縻策肯倚穷荒战伐功
万里春风送捷书千年王气拱皇居越裳白雉应频入浪泊飞鸢正念渠
汉茶陵侯庙
高帝安刘虑未危贾生可恨不同时长沙更有囘旋地千载荼陵无古祠
泉子岭作
已过泉子岭头路荒甸茫茫碧草乾日落不收牛马乱青烟起处是营盘
金衣翠帽路傍女蹋足连声驾犊车车下昼眠车上宿每逢水草便为家
北楼雪後酒醒独吟
几点微云翳晓晴半峯残雪隔江明小楼独对春城北酒醒匡牀闻鹊声
闻熊从呕血亡
碧血凝秋万事空此生无复一尊同到家又近重阳节应是哭君风雨中
待潮
扁舟夜阁寒沙际欹枕待潮红日高无数征帆背人去海门何处水滔滔
题吴越王答周克俭谢赐物及陈事宜状手帖
吴越山川画不如古今人物半能书从容霸国君臣礼犹见钱王翰墨余
文安集卷五

[book_title]卷六
钦定四库全书
文安集卷六
元　揭傒斯　撰
制　表
金紫光禄大夫山东行尚书省兵马都元帅知济南府事特封济南公致仕赠効忠宣力佐命功臣荣禄大夫司徒柱国追封齐国公谥忠襄张荣加赠推忠宣力正义佐命功臣太师开府仪同三司上柱国追封济南王仍谥忠襄制
朕纂承基绪每思创业之惟艰褒恤勲劳常恐推恩之未至况山东诸侯之起皆天下良将之?既尽厥忠宜丰其报某官沈几先物遗爱在人方保有齐民已知真主之受命及归我太祖历事累朝而致身秣马南征则孱金亡走拔劒东指则逆璮就擒握兵柄者余四十年未尝妄杀临军阵者凡数百战动必有功故诏有张相之称而世任元戎之寄虽列土之封犹及於悬车之日而漏泉之泽未究於盖棺之余况在尔孙复为朕使或守藩维於外或司喉舌於中世笃忠贞人推谨慎是用因尔山川之履增尔勲号之崇秩既陟於三公爵仍超於五等乃尔自致非朕敢私於戱紫绶金章尚念初来之日丹书铁劵永膺异姓之王神其有知服此加命可妻齐国夫人宋氏进封济南王夫人制
昔国有东诸侯既封於济今朕嗣大历服申爵以王载求齐体之贤宜与从夫之典故某官妻宋氏早以令德相其良人举五十万衆以归朝历三百余战而尽节分茅胙土传及子孙袭组彯缨布列中外皆尔相成於警戒用能共济於艰难是用锡尔乡闾贵其爵号以笃尔後以报尔前於戏翟茀鱼轩尚服异恩於永世虎头燕颔从怀旧将於当年其廸尔家以赞皇国可
诸王呼图克岱尔追封云安王谥忠武制
昔我世祖亲定云安命九王以镇之将百年於兹矣乃者国家多故边圉失宜健将骄王遂据城而称乱陈师鞠旅方下诏以讨平粤有忠烈之臣乃在伯叔之籍爰申褒恤以慰死生故呼图克岱尔沉鸷有谋刚勇独断三世藩辅蔚为磐石之宗一心朝廷不忘社稷之计方天历之反正而远人之未思中庆则巴古要盟即飞章而上变乌撒则戮余既叛先率衆以抗锋见危而奋不顾身力战而继之以死报已後矣朕甚悯焉虽析爵以列侯王何禆地下仍赐钱以给妻子式表予哀呜呼为子必孝为臣必忠既克承於我祖无言不酧无德不报尚永顾于尔邦魂而有知服此休命可
诸王罗罗岱追封保宁王谥昭义制
临战陈而思孝必有勇功於板荡以尽忠斯无愆义往在诸父罗罗岱世镇南诏心贯上苍适婴天历之兵独战罗?之境力竭而援不至兄死而弟亦随山川以之兴悲日月为之动色有宗王而尽节宜诸将之同心遂使叛亡无不俎醢非褒恤之独後属内外之多虞故畴尔庸超五等而命爵载考尔行诏百世以易名申锡缗钱以给家属所以昭国典所以劝远臣噫得猛士以守四方孰如同姓明俊德以亲九族尚监异恩可
申命三十九代天师张嗣成制
朕惟老聃度函谷关未始忘於天下留侯从赤松子岂果弃於人间式啓圣人神道设教之门遂任天子为民请福之寄主其法者代有功焉不远而朝宜新厥命翊元崇德正一教主嗣汉三十九代天师太元辅德体仁应道大真人主领三山符籙掌江南道教知集贤院道教事张嗣成神明之裔道德之宗自尔祖之遇世皇盖有天意洎乃父之於仁庙益简帝心虽有道之长实系圣明之世而无为之治庶闻清静之风诞播元休屡昭灵应卿既克承於後朕亦丕劳尔先往者海水为灾再免黔黎於昏垫近而天时作慝三致雨雪之感通功成弗居礼宜有报噫神仙以忠孝为本尚毋愧於传贤帝王以天地为心曷敢忘於敬德见所带职号悉如故
进至大圣德颂表
皇帝福?里江南布衣臣揭傒斯言恭惟正月七日皇太子暨丞相百僚耆耋等以皇帝陛下出抚边陲入继大统丰功盛德高出千古握符御极宜获徽称即日诣大明殿册上尊号十有一日躬事太室获瑞雪之应二月十有三日诏告天下覃告中外天人协庆日月增华凡具性情莫不欣戴宜形歌颂以达和气臣傒斯诚惶诚惧顿首顿首臣闻古者圣人之謌莫先於诗故圣主贤臣有大功显行必载之咏歌使天下晓然知君臣之所趋德化之所由见善而迁闻义而起去之万里如立其朝後之万世如生其时所以事神保民无右於此故有虞命夔以教之周制太师以掌之君臣朝燕必有赋郊庙荐享必登謌盖诗之为道诵其辞无鈎棘丛杂之繁聆其音有往来疏数之节玩其义有优柔沈藴之旨其感於人也易其入於人也深乖沴之气可变而为祥风甘雨奸回之行可化而为忠鲠贞良是以圣人尚之故虽反覆典谟训诰之文不若歌明良之赓康衢击壤之謡周南召南之什下至农野妇竖一关其耳熙熙灏灏想见其治汉魏以来骚人赋客时时间作虽不能尽追古道其抒情蓄志可兴可观斯义緜緜庶几未冺圣明之世尤所宜闻钦惟统天继圣钦文英武大章孝皇帝陛下道凖天地德?祖考惠泽周乎无间威棱叠乎八表举前王未究之礼叙洪范载锡之畴孝弟足以厚黎民刚明足以制万几见贤如已能闻谏如已出去恶如薙草芥好善如嗜饮食允文允武赫赫巍巍宜其克集大勲君临天下载膺显册彰厥大猷而耆俊如云良士如林必有振发毫楮铺张洪业为一代之盛典若微臣者曾何足云然想像於丘岑畎亩之中不若覩快於辇毂之下继漏於筐箧刀笔之末不若声诸咏歌之间近可以风动四方远可以流耀无穷臣自揆才薄迹微无以补益毫发幸因覉旅获际盛明谨譔圣德颂一篇缮写投进虽不足以加天下之大日月之明载之简牍传之天下亦可以见圣明德化之所由也臣无任瞻天乐圣激切屏营之至谨奉表以闻臣傒斯诚惶诚惧顿首顿首谨言
皇太后加尊号监修国史府贺表【延佑二年】
圣主尊亲稽先朝之盛典慈闱进号备昭代之徽称宝册载膺瑶图永固【中贺】钦惟仪天兴圣慈仁昭懿寿元全德泰宁福庆皇太后陛下德全坤厚功底泰宁福莫大於多祥两开帝业庆莫隆於至养咸戴母仪式兼崇极之名益衍昌明之祚臣某等久尘台鼎叨总国书兴圣春融幸仰陪於大礼含饴日永愿丕赞於鸿猷
天寿节监修国史府贺表
一人有庆节肇纪於重三万寿无疆位永垂於九五乾坤荐祉朝野腾欢【中贺】庆惟皇帝陛下道大德纯功崇业广举贤能兴学校天下文明异章服同车书海内率俾允极尊亲之孝益隆致治之基臣某等任忝国钧职严金匮蓬莱宫殿幸依日月之光河洛图书丕缵皇王之统
元旦翰林国史院贺皇太后表【延佑三年】
天子当阳八表奉夏时之历皇闱献岁万年称元日之觞云气蓬莱春风宇宙【中贺】钦惟尊号陛下德含坤育运啓泰亨推福庆以致崇日星显号溥慈仁而洽治雨露羣生隂教修而母道隆孝理彰而圣功远臣某等欣逢盛旦忝缀周行玉署日和愿播思齐之美瑶图天广永居长乐之尊
天寿节代蒙古国子监贺表【延佑三年】
一人受命适符上已之辰万岁称觞载协寿星之纪照临所被庆拚惟均【中贺】钦惟皇帝陛下德犹日中养以天下暨声教於四海俗美风淳舞干羽於两阶河清岳晏益体乾刚之用式隆震夙之祥臣某等学守国书班联胄监龙顔日角仰瞻穆穆之光鹤筭龟龄俯效绵绵之祝
上再即位奎章阁贺表【天历二年】
六龙启运飞跃得圣人之时万象趋新变化合太平之应普天之下如日再中【中贺】钦惟皇帝陛下刚健粹精聪明神武霜露洊更而不失其正乾坤再造而不居其功惟其有帝尧帝舜之圣仁乃能行祖甲祖庚之揖让慎徽五典则崇孝友以率先表章六经则进儒雅以为本皆天理人心之至当必明君义辟而後知宜历数之在躬虽同体而不易况祖宗之大统岂违道所可求是以践阼之初甘露卿云诸福毕至及夫明诏之下扶桑若木万姓欢呼允长驭於权纲斯永保夫社稷臣某等叨联延阁适际清朝羲画禹畴愿阐皇王之秘虞韶殷辂丕昭礼乐之隆
奎章阁贺正表【天历三年】
大人有造治隆揖让之余正月始和庆协发生之妙车书万国干羽两阶【中贺】钦惟皇帝陛下道接百王统承三正达夫郊社之礼禘尝之义躬致其严观乎天地之德日月之明益跻於圣是用格於上下莫不归其照临臣某等忝惠西清依光北极君臣父子永敦天秩之常礼乐诗书诞播皇风之盛
册皇太子奎章阁贺表
重明丽正作离咸仰於皇文一索得男出震允宜於主器既疏封於元土爰正位於青宫所以系人心所以本天下钦惟尊号陛下敬隆郊庙德洽乾坤当春秋鼎盛之时建宗社灵长之计惟聪明可以正百辟俾综枢机惟元良可以贞万邦足副储贰重以羣臣之固请聿遵累圣之宏规然监国抚军教尤资於四辅而问安视膳礼必谨於三朝式养圣功用光帝业臣某等屡陪大庆思赞清时迎春日之载阳益臻泰道瞻前星之有耀永固皇家
圣节贺表
阳德方亨喜太平之有象圣人在宥宜仁寿之咸臻八表同归万年惟永【中贺】钦惟皇帝陛下诞敷文德克缵武功既尊祖以配天比隆三代乃立嫡以主器用贞万邦允昭仁智之端是皆长久之道臣某等叨陪清燕莫赞圣明多寿多男徒切华封之祝是彛是训愿敷皇极之言
奎章阁贺表
圣人继体再昭揖让之隆天下归仁大慰平成之望庆绵宗社光被华夷钦惟尊号陛下德秉纯乾业承富有妙天人之协赞允历数之攸归惟上有成康之君下有周召之臣而内获臯夔之佐则外获唐虞之治苟日跻於圣敬咸世笃於忠贞臣某等职忝西清光被北阙经邦论道自有弼於鸿猷养老尊贤岂无禆於昭代
艺文监贺表
明继明圣继圣所以固皇图长以长贤以贤所以公天下一人有庆万国欢心【中贺】钦惟尊号陛下仰之如天就之如日体两朝之揖让有丕丕基开万世之隆平惟明明后此祖宗之深望亦臣庶之所期臣某等地切泰阶恩联文苑周为师而召为保德冀迈於成康稷教穑而契教伦治永跻於尧舜
艺文监贺表
一人受命适严践阼之仪百辟在廷已举尊亲之典孝先天下庆衍皇图【中贺】钦惟皇太后陛下德济艰难功成警畏每念鸿图之重独深燕翼之谋申揖让於中兴父而又子导继承於成命长亦惟贤宜膺至养之隆永极徽称之盛臣某等名惭艺苑身际熙朝长乐怡愉愿密扶於圣治大明照耀庶丕阐於皇猷
艺文监贺表
成命以长惟天以啓圣人南面受朝不日而尊大母爱敬之至神明所归【中贺】钦惟尊号陛下如日东升以天下养虽任寄伊霍之重足以发皇明必治资任姒之贤有以基王化尚致怡愉之乐式彰孝弟之风臣某等学愧前修职严内监仰陪大礼时已际於风云共戴皇猷寿永齐於天地
文安集卷六

[book_title]卷七
钦定四库全书
文安集卷七
元　揭傒斯　撰
书
上李秦公书
五月吉日豫章揭傒斯谨再拜奉书平章国公阁下夫士志为上时次之位次之农不以水旱怠其耕商不以寒暑辍其负贩故能致千金之产登百谷于场况士之致於道者乎不逢於今必显於後有其时有其位道行於天下天也无其时无其位道不行於天下亦天也君子无与焉故士之所患者志不立道不明不敢计其时与位也因其时求其位以行其道此士之志也而不敢必乎天也士苟志於道生乎今之世可谓得其时矣然犹往往以不得其位为患其信之不笃而欲必於天者从而为之言曰上之人不能用夫士且怨且愤呜呼过矣尝观夫用舍之际矣或一人荐之而百人阻之不能使之不用且大明其道於天下或百人举之而一人抑之卒罢而归致老死而无闻夫一人至寡也百人至多也用舍系焉而无所容於力非天也耶上之人苟能知其力之所至不能夺天之所与不能畀天之所不与贤者进而用之不贤者退而黜之不置一毫踈戚爱憎薄厚之心於其间惟以国家得人为务如是而犹有不信乎道上犹有遗才之恨者未之闻也尝观士之志立矣道明矣得其时与位矣而不能见知於其君道终莫能以行虽行而不远噫何其道之难行也耶伏惟阁下学富而德广志勤而行实不以摧困拆辱而易其节不以富贵显荣而改其度尊为天子之旧学信为天子之腹心位崇乎公相功施乎社稷名声昭乎四海可谓得其时与位而道信行矣又力能进退天下之士而无一毫踈戚薄厚爱憎之心置其间一务於为国而得人天下之士莫不顒顒然厉其志修其道以待时之用已然以一人之明笼天下之士岂必能保其固无遗才耶亦举其所知倡於其上而已耳仆少贫粗袭祖父业年十五六即挟其所有奔走衣食於四方乘惊湍絶峻崿触冒乎炎埃雨雪之间或过午而未食或既夕而犹迈人情物态之变风俗政化之异本末逆顺之由盖备尝而毕览之矣至於国家内外之体补偏救弊之术亦尝求其说而熟虑之矣然未始敢以告之人者踈远鄙贱之士虽告而不信徒取诟病焉耳既无上下之援可自取爵位而力行之又无知己之人可相告语事苟利於时不必由已出然终默默自悼行年三十有九蠢然而无闻近始因缘亲戚计可无旅食之忧遂自豫章附舟五千里而至京师虽童仆不敢携一人恐重以累诸人也凡平生寓之目属之耳体於身藏於心不敢以告之人者阁下皆已行之矣其未行者必次第而行之仆何敢踰涯越分而进以贻教玉人之讥夫翰林皆极天下之选不以愚不肖过相荐引私窃自幸事苟有集庶几由是而至於可为之地以自见其平生之所志万一不然亦可藉手以归曰吾尝获荐於翰林矣吾尝获登李公之门矣益厉其志修其道垂之简帙传之子孙乐夫天之所以命我者用之舍之不敢求必於天也惟阁下少垂察焉傒斯恐惧再拜
与尚书右丞相书
傒斯再拜尚书右丞相阁下傒闻因衆者可以显立功忘已者可以广得贤千尺之松不蔽其根者独立无辅也森木之林鸟兽羣聚者衆材咸济也是故自用无朋专欲无成得衆者昌寡助者亡此贤愚同智古今一轨者也易曰拔茅茹以其彚征吉夫泰之为卦君子道长之时也君子当道长之时其进尤必引其类则吉是进而不引其类虽当泰之时犹凶也人方安居暇食若无事於贤一旦风飞云会加之百官之上立於庙堂之内以数尺之身任天下之责方寸之心关天下之虑虽有周孔之智贲育之勇未闻能独成其功也此仆与阁下不能无情伏惟阁下聪明强毅卓荦宏大诵圣人之书行古人之事为政知王道之本好贤有虚已之实生民之所仰望君子之所依归又当天子鋭精求治之时身任鼎铉之寄以求治之时当鼎铉之地而生民有仰望之情君子有依归之心诚阁下垂名立功报国显亲之秋也然方今进贤用能之当否在阁下富民理财之能否在阁下斟酌庶务之宜否在阁下天子之所属寄生民之所责望在阁下其任亦甚重且难矣夫上有宰相下有参佐百官而独责任於阁下者以阁下明王道识治体知本末之所先後经权之所异宜也此春秋所以责备於贤者耳由今观之孰若一上下齐彼已旁罗俊乂广览英贤因其材而分任之而坐居其成功则功可大名可久福可致而祸可销也不然一身且未知所计况为朝廷计哉然凤凰鸑鷟非凡木可栖絶奇异能非常调可致悬千金之赏不患无徙木之人市千里之骨何忧无絶足之马诚能推诚折节激昂鼓舞则士必乐为用士乐为用何功不成且进贤者非所以市私恩也将以佐天子理万民也忠以出之信以行之忠信之人天必佑之毋患乎贤之不为用但尽其求贤之道而已牛之肯綮逢庖丁之刃则解木之盘错遇匠石之斤则离毋患乎事之难行但尽其用贤之道而已进一君子则君子之类应任一小人则小人之类应此善败祸福之由不可不审且慎也惟阁下察焉傒斯再拜
答胡汲仲书
傒斯顿首汲仲簿公执事傒斯比猥以陋薄之见泛浮之辞凟冒於执事意甚悔之既无及已连月滞留於外不得朝夕访问不图宏大更枉还答又以俗廹雨坐山疃者连旬不得上谢知执事於我如何哉然贤者之待不肖不肖之望於贤皆不可谓之无意也苟有忠告则肝胆相呈心口相宣不当蓄嫌畏挟蒙背若市井涂路之人也故有所祈不敢默默遂止以执事好古之敏信道之笃知足以知之勇足以行之可谓魁杰特达出羣之士至於商略人物言论风采颇若无人来书有云为衆所推谬当斯文之托仆窃以为过矣夫衰周之世文武几坠孔子以天纵之圣出为天下万世之宗且曰十室之邑必有忠信其自居者好学而已孟子当战国之时辟杨墨排纵横揭孔氏之道而明之若扫秽翳开日月之光疏百川益河海之深及其辩也曰不得已今幸与执事居休明之世吾道光盛贤士辈出礼乐非甚崩大坏际天所覆无不顺轨虽有孔孟犹不当骜然自任略无辞让之色使执事所学之道所居之世诚当孔孟之任必待後世之人推尊而光显之不当自道若此且以执事自处为何如时哉今年夏见青田陆如山谓执事自许直继孟子非知道之士不能为是言者犹或不识执事所言之旨由今而言则信有之矣夫孔孟大圣也大贤也当斯文之托者若孔孟可矣而孔子曰攻乎异端斯害也已孟子曰能言距杨墨者圣人之徒也然每与执事商论则甚尊信佛老氏至欲合三氏而为一则当斯文之托者道固应如是乎此皆甚不可者也或谓执事有师道而无友道诚知言哉传曰如有周公之才之美使骄且吝其余不足观也已此之谓也来书又云前乎千古圣贤相传之道由诗若文而知後乎千古亦将由诗若文而知今之道予读其言而悲之自汉以来继述之文多可读之文少夫道有本文有体尊卑大小长短踈戚华实正伪截乎若天地山川之不可相陵昭乎若日月星辰之不可相踰离乎若飞潜动植之不可相移惟适当而已耳近见执事序黄成性文章言辞夸大皆非事实其所称举皆公卿大臣之事非学道在下者所宜言抑亦自任之素不知其言之过也且文者古圣贤不得已者之所托也而今世行道之士不惟其事尚欲托之此而垂後不亦甚可悲夫仆之才不足以知执事仆之言不足以晓左右所以闻之父师之训有与执事戾者聊为僭越申言之前言敢以为执事之忠後之言敢以为执事之望尚冀致之用以幸学者以示来世则大愿也优柔之教敢不敬承闻将就天台之阙不知何时定行当於江浒一别
与萧维斗书
傒斯再拜论德萧公阁下仆性分麄谬昏戅絶不通时事与人交不计隆薄能否辄以古道相期待俗下诟病日甚不止终愧悔今复妄有谒於阁下焉惟天生贤哲常旷数百载不一二见及有其人或又废於庸主格於谗忌尽於懦怯畏慎弗克卒其大业仆甚痛之自来京师目覩耳听口诵心语惟公全才学富义精仁熟谦让克谨去就有节名与实侔位与德称有古大贤之风束帛之聘累光丘园每聘必增其帙每召必优其礼其尊德乐道右贤尚能崇信慕向若汉高帝之於四皓可谓隆矣然四皓不出则已一出则能割至尊之爱定天下之本建万世之名翛然而来浩然而归来不见其所难去不见其所穷何其裕哉且今天下非汉高之草创皇太子聪明仁孝过於惠帝上亲信笃爱无高帝之惑溺昔之储贰不得与国家之政今则无所不领宜若公者知无不言言无不从然天下之贤士未振者不闻有所举天下之政令有阙者不闻有所陈愔愔默默日以怀去为务又不能借一事决去就使天下有识之士蹀足?掔裴徊四顾而失望仆诚愚鄙未达其故抑尝举之而未用陈之而未行邪则去就可以兆矣道行於天下谓之达道不行於天下谓之穷孟子曰穷则独善其身达则兼善天下今公居达之时行穷之事尤所未喻且天之生斯人也岂徒欲宠荣其身体利泽其子孙而已亦欲使生民之有知也公诚能高卧空山远引遐陬则为巢许务涓之徒可为严陵鲁连之徒亦可虽欲骖风驷霞谈诡变眩如偓佺安期羡门卢敖徐福之徒亦可今业已出矣食其禄而居其位矣何乃若是恝恝邪窃为公计莫若摅肝沥胆激昂慷慨极论天下之贤士求当今政令之得失典章文物之损益君储切身之急务疏而陈之苟其说行则从容可为二疏之事不行则挂冠神武拂衣而去矣上不负朝廷之知下不觖天下之望天下之士莫不想望风槩咨嗟太息曰萧公真贤矣哉朝廷之尊贤下士必自公始则公进为国家之荣退为斯道之隆生为万全之人没有无穷之名不亦休乎又不得已则引年谢病而去耳或曰公不得已而起而身冒大名被至恩夙夜战掉兢慓犹惧不持若夫进贤补过则揆谏之司吾所职者辅廸是宜且言之而中则吾之归未可期言而不中则戮辱所归况若公者进退语默必有其时岂庸竖贱走所能察识哉仆益惑焉夫公之出处非若彼旅进旅退之人旅进旅退之人虽千万不为天下轻重公实有万世之系焉不可不暴白於天下後世後世使之有则也念之念之时不再矣仆近行河济之间有过而歌者曰我行河济兮瞻彼泰山圣人之不待兮我道孔艰进不汝信兮退即汝谖河兮济分道靡靡兮乃抚栧送而和之曰泰山巍巍吾其跂而河水弥弥吾其济而圣人虽远吾斯轨而因録其词并书以献惟公念生才之难遭时之不易悯斯民之无知贷狂瞽之不察视中道而导之归幸甚幸甚傒斯再拜
文安集卷七

[book_title]卷八
钦定四库全书
文安集卷八
元　揭傒斯　撰
序
吴清宁文集序
庐陵代为文献之邦自欧公始而天下为之归□溪作而江西为之变故江汉被文王之化无思犯礼华周感杞妻之哭而变国俗其所感虽殊而人心之变一也□溪没一十有年学者复靡然弃哀怨而趋和平科举之利诱之也永新吴清宁以英妙之年际休明之运方策名进士而独好古文已可谓豪杰之士矣然方今以明经取士所谓程文又皆复乎古以其所好固无害於所求也读清宁五七言诗已清润明快古赋已浏亮纯雅记序已宛委有法而予窃有献焉清宁庐陵人也姑以庐陵言之欧公天下之宗也百世之师也宜以为归□溪衰世之作也然其评诗数百年之间一人而已独非子之师乎因二公之盛浚六经之源益溯而求之海内之名必归子矣
丰水续志序
王顺伯修丰水志之六十有三年邑陞为富州又二十有五年李君肖翁典乡校居五年乃辑淳佑以来城池人物时政之蹟及前志所未备者为续志六卷条敷类析穷蒐极简将以垂信方来惟东南物产豫章为下故班孟坚曰物之所有取之不足以更费盖自古然矣是书於贡赋之变未尝不再三深致其意使为政者少有仁恕必能戚焉有动乎中思复其旧其於政教所书必録其善而遗其不善此居其乡不非其大夫之意亦作志者之法也君以硕学粹德起文献之家居儒师之位祠先贤尊景行育人才无所不用其道犹惓惓是书而岂徒哉後之君子尚求李君之志
萧孚有诗序
庐陵萧氏世为达官为能臣至临江从事煖有复以政事称而其季弟孚有乃以能诗闻夫为政与诗同心欲其平也气欲其和也情欲其真也思欲其深纪纲欲明法度欲齐而温柔敦厚之教常行其中也孚有之诗韦出也读苏州韦公之诗如单父之琴武城之弦歌不知其政之化而俗之迁也海内之学韦者吾识二人焉涿郡卢处道临川吴仲谷处道有爵位於朝有声名在天下其气完故独得其深厚而时发以简斋仲谷隐者也其气孤故独得其幽茂踈淡而时振以岑参崔正言今复得孚有焉孚有生文献之家袭富贵之业而性情温厚辞气闲雅故其为诗周旋俯仰举相似焉此非独善学韦也亦居相似而性相近也使他日推以为政民有不忍欺者萧氏之未艾於此可卜焉予闻其师刘君桂翁亦深造於韦岂其固有所自耶
孔氏谱序
孔氏世家一卷其派之在江西而显者是为临江三孔孔之子孙曰克已者是为先圣五十五世孙由江西不远千里拜曲阜陵庙且因以考订其谱牒而收其所未续者傒斯得与观焉於是悚然敬肃然惧进而告之曰凡天下之受姓命氏未有非圣贤之後者也凡有尊祖敬宗之心未有不知重其谱牒者也然徒知重其谱牒而不知求夫尊祖敬宗之实犹无谱牒也犹非其子孙也而况孔子之世家乎夫孔子鲁之陪臣也去年千七百有余岁矣天下至今诵其书讲其道祀之以天子之礼乐戴之如天地仰之如日月亲之如父母者果何以致是乎衢路庸衆寻常之人一有不合於孔子之教者犹得指而议之而况其子孙乎其为孔子之子孙亦难矣故笼天下之陆海不足以为其富极天下之爵禄不足以为其贵穷天下之奇珍异器不足以为其宝其可富可贵可宝者在闻乃祖之道而凡学孔子者犹必是为务而况其子孙乎夫谱其谱者尊祖之器也道其道者尊祖之实也敬之勉之勿徒抱其虚器而号於衆曰吾先圣之子孙也吾惧其有议其後者矣子其慎之天历二年二月丁酉後学揭傒斯敬书
重修揭氏族谱序
揭氏称汉安道侯之後者我桂阳府君据夹漈通志而言也旴江之族与我同出乃祖楚司揭氏汝宁之族则又祖汉阳信侯三者政未知所定也旴江与丰城之始祖兄弟也今丰城称始祖为旴江府君误矣唐乾宁二年仆射镇以败上官逢之功加银青光禄大夫持节袁州诸军事守袁州刺史兼御史大夫上柱国有劳绩於袁子孙世居袁於豫章旴江为近且我始祖府君其名政与仆射类岂其兄弟遭五季之乱遂散处诸郡耶是未可知也然吾先世之?文盛德在宋由进士而入者科不乏人自足着白於无穷又岂敢重贻拜汾阳之讥大德中族兄允中合诸谱而修之今则以宁兄复续而广之读此者油然孝弟之心凄然霜露之感必有不待喻而兴者凡我子子孙孙尚敬之哉
送刘旌德序
凡为进士有谒於予者余必有以告之余亦忝进士之名也至於庐陵刘君粹衷余知己也方擢高科拜新安之命而去余乃未有以告之粹衷亦以忧不果上今再调宣之旌德宰而终不有以告之何也粹衷之所受学皆贤师所与游皆良友所言皆仁义道德之懿所行皆孝弟忠信之实举於卿而无忝选於有司而无惭余不及则有之矣未有能过之者诚无以告之也然上之取士先德行次经学次文艺次政事其法甚叙其道甚备历二十余年非不久累七科之士非不多而天下政烦教弛民情壅塞风俗不兴上之泽不下流日甚一日其故何哉岂学无贤师游无良友以仁义道德为虚说以孝弟忠信为曲行特窃其言以取禄位非有躬行之实欤岂猜贤忌能者尚多怀奸挟诈者益衆附之则安富尊荣违之则贫贱忧辱虽儒者亦委而从之欤抑琐琐州县上廹大府震以不仁之威压以非理之势虽欲自竭有所不能虽能有所不容者欤抑任小者不可以谋大任轻者不可以图重守一官则治一官居一职则治一职非宰相不足以变天下之化易天下之俗虽更七科柄用者尚寡欤夫何儒者之无益於国也非儒者之无益於国也不能尽儒者之用焉耳今粹衷之为旌德也有君子之誉挟进士之号居一邑之长寄百里之命得於已者有躬行之实待於人者无越分之望是非听乎理屈伸由乎道乘饥渴之余反贪暴之风政教之流必浩浩乎若奔川东注风俗之变必靡靡乎若长风偃草儒者之效吾睹之有日矣余何以告之虽然粹衷所治一邑耳由一邑而天下是在天子与宰相能用不能用耳勉哉粹衷无画乎世之不能容不能知不能用也
通监纲目书法序
孔子因鲁史作春秋以为万世之法朱子因司马氏通监作纲目以正百王之统此天地之经君臣之义而圣贤之心也世之言春秋者自公羊谷梁左氏以下无虑数十家而义犹有所未明疑犹有所未解者鲁史不可复见且圣人之制作也後之羽翼六经者宜莫如朱子犹不敢言春秋然纲目之作非深得圣贤之旨者不能也故朱子不言春秋而知春秋者莫如朱子世之言纲目亦无虑数十家既有春秋为之义例又有诸史可以究其始末且去朱子之世为未远而又有亲及其门者然言愈烦而义愈密非深得朱子之意如朱子之知春秋者不能言也能言未有若庐陵刘氏纲目书法者其辞则公羊谷梁其义则春秋而其志则朱子也古之有天下者莫若舜禹汤武然汤有惭德武未尽善舜禹之後得天下者莫如汉曹氏亲受汉禅威加中国卒不能夺诸葛孔明汉贼之分元魏据有中国行政施化卒不能絶区区江左之晋而继之此万世之至公而不可易焉者而犹或易之此纲目不得不继春秋而作此书法不得不为纲目而发也此朱子之志也刘氏讳友益字益友遭宋讫録闭门读书既深於经复长於史其为此书几三十年寸寸而较铢铢而积微词隐义高见特识既足以啓发千载而中有无穷之忧余故曰非深知朱子之意如朱子之知春秋者不能言能言未有若刘氏纲目书法者而又曰此朱子之志也於乎後之览是书者尚求其志哉天历二年六月十日序
范先生诗序
范先生者讳梈字德机临江清江人也少家贫力学有文章工诗尤好为歌行年三十余辞家北游卖卜燕市见者皆惊异之相语曰此必非卖卜者已而为董中丞所知召置馆下命诸子弟皆受学焉由是名动京师遂荐为左卫教授迁翰林国史院编修官与浦城杨载仲宏蜀郡虞集伯生齐名而余亦与之游伯生尝评之曰杨仲宏诗如百战健儿范德机诗如唐临晋帖以余为三日新妇而自比汉廷老吏也闻者皆大笑余独谓范德机诗以为唐临晋帖终未廹真今故改评之曰范德机诗如秋空行云暗雨卷雷纵横变化出入无朕又如空山道者辟糓学仙疲骨崚嶒神气自若又如豪鹰掠野独鹤叫羣四顾无人一碧万里差有可彷佛耳晚尤工篆隶吴兴赵文敏公曰范德机汉隶我固当避之若其楷法人亦罕及其居官廉直门不受私谒历佐海北江西闽海三宪府三弃官养母天下称之尝一拜应奉翰林文字而有闽海之命不果行至顺元年年五十九卒其诗道之传庐陵杨中得其骨郡人傅若金得其神皆有盛名其生平交友之善终始不变者郡人熊輈也杨中将刻其诗命其子继文请序为书其始末如此呜呼若德机者可谓千载士矣杨中字伯允傅若金字与砺熊輈字敬舆诗凡若干卷
书王鼎翁文集序
余旧闻宋太学生庐陵王鼎翁作生祭文丞相文每叹曰士生於世不幸当国家破亡之时欲为一死而无可死之地又作为文章以望其友为万世立纲常其志亦可悲矣然当是时文丞相兴师勤王非不知大命已去天下已不可为废数十万生灵为无益诚不忍坐视君父之灭亡而不救其死国之志固已素定必不待王鼎翁之文而後死使文丞相不死虽百王鼎翁亦末如之何况一王鼎翁耶且其文见不见不可知而大丈夫从容就义之意亦有衆人所不能识者近从其邑刘省吾得王鼎翁集始见所谓生祭文丞相文既历陈其可死之义又反复古今所以死节之道激昂奋发累千五百余言大意在速文丞相死国使文丞相志不素定一读其文稍无苟活之心不即伏劒必自经於沟渎岂能间关颠沛至於见执又坐燕狱数年百计屈之而不可然後就刑都市使天下之人共覩於青天白日之下曰杀宋忠臣文丞相何其从容若此哉故文丞相必死国必不系王鼎翁之文其文见不见又不可知而鼎翁之志则甚可悲矣即鼎翁居文丞相之地亦岂肯低首下心含垢忍辱立他人之朝廷乎鼎翁德之粹学之正才之?诗文之奇古则刘会孟先生言之备矣兹不复论独论文丞相之心与鼎翁之志云尔
城南宴集诗後序
京师天下游士之滙其适然觏晤为千载谈者之资定百世通家之本代有之矣或以情附或以义感或以言求其取友虽岐苟轨於道均可以着简书而托子孙也城南兹集得朋之义盖备焉以仆愚戅亦俾在列肴核维旅酒醑惟旨威仪有数长幼有节举盏更属以亲以友比往风後若劝若惩杂以谈谐终归雅则残月既堕白露在庭觞酌未阑赋诗斯举饮者既不知其醉而不饮者若素嗜焉宾既不知其主而主者亦自忘焉居而殊方出乃合辙新知旧好脗然靡间则斯会也不已难乎白头如新倾盖如故昔闻其语今见其人特未知所以资千载本百世者果安在耳庐山郑君直卿既序其会集之详於前余复申其交友之乐於後君子所命不敢废焉
送胡伯友拜孔林序
胡某伯友吾乡之贤而秀者也好学而笃志尝谓吾受夫子罔极之恩欲一拜孔林而不获焉至顺三年夏以职事上计京师过任城距曲阜九十里欲往不可得及竣事将还告予曰吾必一至孔林遂所愿焉幸有以教我予进而告之曰夫能使我知所以为人之道而尽心焉者夫子之教也此所谓罔极之恩也服夫子之教尽为人之道所以报夫罔极之恩也非必造其居里谒其林庙而後为尽报夫子之道譬之其亲其生养之尽其乐其没也葬之尽其礼祭之尽其诚其服於身也惟父母之训是承可为真孝子矣其养也葬也祭也其服於身也悉反是曰必一造其亲之墓而致其哀焉得谓之孝子矣乎其事圣人也亦然非圣人之学不学非圣人之言不言非圣人之行不行其服於身也悉反是而岁必一至孔林而展其礼焉得谓圣人之徒矣乎吾既知所以为圣人之教所以为人之道吾尽吾知而行吾所知其报夫子罔极之恩孰大於是舍是人必谓要誉於乡党朋友而已夫读圣人之书求圣人之学能思其罔极之恩必求其居里谒其林庙斯过人亦远矣虽然吾子其勉之秋八月六日揭傒斯序
送张掾序
张君用以吏起南阳历澧州升宪府一旦又掾於监察之庭君用亦荣矣而余窃有言焉夫今之号称风宪者下而肃政上而台察皆朝廷耳目之寄四海生民之命以伐奸立善扶网振纪其为职任而得扬扬言天下得失抉智巧之所讳避莫如监察御史得与监察御史执简牍必可否持是非又莫若为其掾则居其任者其责不既重矣乎以至重之责而惟招人毫髪之不慎报其草芥之私顾以售其黜陟之威以逞快其欲心其为害亦大矣然君用之为人高明果毅人也公而忘私人也夫高明则情无不察果毅则事无不断公则理无不得持是以往何忧其不名之立功之成哉然余窃又有献焉传曰宥过无大刑故无小又曰举直错诸枉能使枉者直故以小善而掩大恶则为恶者滋以小过而弃大善则为善者惧举不当贤罚不及罪谓之不任故君子平其心而直其气思其职而竭其力乐其效不计其报君用其慎之哉君行见吾故人朱仲章亦称高明果毅公而忘私人也其为我谢焉
送陈文学序
新授靖州会同县文学旴江陈君将行而通国之人皆笑之巧者笑之以拙愚者笑之以狂强者笑之以不奋扬弱者笑之以不自爱其身其言曰繇旴而靖水陆行几三千里高如梯苍天深若航大海穿虎豹摩虬龙又何必弊弊焉为一文学哉君方趣装具糗粮倓然若不闻覔覔然笑且咍行有日矣告余别余曰人之笑子者衆矣子无以人之笑而自丧也人之笑子者不知子者也人之笑子者官卑而地遐也不闻笑子之学也夫文学虽卑王官也会同虽僻小王邑也吾守王官居王邑食王禄而行吾之道夫何不可之有子行矣其笃尔行谨尔言敬尔仪毋蔽尔私毋徇尔财求其可事者事之可友者友之可教者教之以无替王官尼王化竭吾职而已又安知官之卑地之遐乎且子方盛年而亲未老政自树立之日苟可以行其道虽寒荒穷发之外将不暇顾况会同哉子行矣勉旃善自树立官卑地遐非子之病也今之笑子者将拜子矣
赠医氏汤伯高序
楚俗信巫不信医自三代以来为然今为甚凡疾不计久近浅深药一入口不效即屏去至於巫反覆十数不效不悔且引咎痛自责殚其财竭其力卒不效且死乃交责之曰是医之误而用巫之晚也终不一语加咎巫故功恒归於巫败恒归於医效不效巫恒受上赏而医辄後焉故医之稍欲急於利信於人又必假邪魅之候以为容虽上智鲜不惑甚而沅湘之间用人以祭非鬼求利益被重刑厚罚而不怨悔而巫之祸盘错深固不解矣医之道既久不胜於巫虽有良医且不得施其用以成其名而学者曰以怠故或旷数郡求一良医不可致乌乎其先王之道不明欤何巫之祸至此也人之得终其天年不其幸欤吾里有徐先生若虚者郡大姓也年十五举进士即谢归业医人有一方之良一言之善必重币不远数百里而师之以必得乃止历数十年其学大成着易简归一数十卷辨疑补漏博约明察通彻融敏咸谓古人复生其治以脉不以证无富贵贫贱不责其报信而治无不效其不治必先知之惟一用巫乃去不顾自是吾里之巫稍不得专其巧矣余行数千里莫能及间一遇焉又止攻一门擅一技而已无兼善之者来旴江得汤伯高该明静深不伐不矜深有类於徐余方忧巫之祸医之道不明坐视民命之天阏而莫救而爱高学之有类於徐且试之辄效故并书巫医之行利害及徐之本末以赠之嗟夫使世之医皆若虚伯高信之者皆吾里之人巫其能久胜矣乎伯高名垚自号常静处士若虚名棪闻庐山有郭氏号南寄者亦有名
夷白先生集序
靖州史君郭履以外舅夷白先生郑氏所着须堂集若干卷请序於豫章揭傒斯序曰莆田郑氏自夹漈先生以博学闻天下其後百余年有夷白先生夷白先生早孤穷学於林臯父先生林臯父先生大奇之年十五六即弃去日纵饮博豪游市肆间林先生患之一日适过林先生门先生出遇之召闭斋阁中数月日夜切责诟辱遂大感悔悉谢絶游从研极经史下至百家外说无所不涉放笔为文厓崩崖豁幽诡变眩赫然如临百万之兵谋勇捷出宋末以乡赋与计偕不第大臣荐有史才得召试史馆去之淮汉间与诸健帅豪士游气益横厉多憾激慷慨之言入国朝辟聘交至杜门不起着古易观玩等书探圣人之微立後世之的子孙宾客相对竟日闻一语辄汗下其学行大抵类夹漈先生或谓其诗文之奇古过之悲夫世复有奇伟博达之士若夷白先生者乎使先生所遭皆合乎志少尽其用则英光盛烈不与古人飞驰於汗简哉而林臯父先生亦不冺然於世交称道之矣顾以是托余不亦重可叹哉先生名钺字伟节云
纯德先生梅西集序
纯德先生郭君讳隚字德基长乐人也世以明经显号书橱郭家父正子宋名进士好春秋着春秋传论由是治春秋者多师郭氏春秋先生少孤母林教育之长通六经尤长於易着易述治易者复师郭氏易而素尚高洁登山临水雅歌投壶宾馔无虚日酒酣为文下笔不少休每一篇出争相传写皆效其体闽中居士莫敢与比先生亦未尝少自矜衍人有一善称之不极不置故人乐出其下初补太学生宋亡居乡教授至元中以遗逸起家三为郡文学所至相贺以为得师先生之文益高道益尊而亦以是终焉闽之贤者黄监簿仲元论先生曰动静可识近乎时人不絶俗近乎知奬士成名近乎仁其有道者与郑国史钺曰先生之文流出肺腑诗有开元元和风致长短句妙处逼秦晏今翰林学士承旨程公亷问闽海时尤相雅爱亦曰其谈经明白统贯不刻凿以为异其诗若文和平沉深不琢镂以为工其为人踈通慷忼谨简易直不矫亢以为高其为子为父孝以慈其与人交弥久而孚益远而不可忘盖先生之质全於天先生之文粹於学不求敬而人敬之不求爱而人爱之不求知而人知之不求传而人传之乌乎此所以为先生也耶皇庆二年夏先生之子履由太子太傅府长史出知靖州其行也集先生之诗若文若干卷曰梅西集属余序余能序先生之文耶然余乐其人慕其道好其文庶几可以托不冺遂序之纯德其门生故友之所谥云是岁六月朔豫章揭傒斯序
送程叔永南归序
翰林程公以儒术起家出入三朝德盛望隆为国名臣为江南第一今天子即位加恩近臣佩相印者以百数惟公屹然岳立不倚不阿繇是名日登天子以为有大臣体特超迁三官追赠其考妣官其一子同知南丰州事赐七品服於是宠荣至矣咸以为宜而公惕然踖然如不胜人益以为难南丰君行且有日又属禁时不得奉尊酒写万里之怀乃为之辞曰君为郢公之孙翰林公之子日连衽结鞅而来者非名卿大臣则高人俊士凡修齐经济之道进退揖让之节忠孝亷恪之本宜皆饫闻而熟见之矣君藉旴南丰旴属邑今虽别为州犹乡邦也凡地之险易民之情伪务之缓急得失亦素讲而深喻之矣君又才高而识远气和而节下机未发而彀释声未振而响应以之剸繁剧解盘错事上而接下莫不宜惬吾恶能言之君见巷列之树乎其初也既宜其地而封植之矣又灌以液之援以周之剔其蠧而时视之靡不曰吾将夏息其隂冬取其材以成室屋矣而往往不相待焉幸而後之人爱而有之否则撒其藩垣肆其狂驰牛马触劘樵牧扳援先披其枝後拨其根见者伤嗟闻者愤惋不亦悲夫人之积德累行食勤衣苦远者数十世近者百数十年所以厚其子孙厥惟艰哉故周公有鸱鴞之遗鲁人贻閟宫之颂诚知机构之难承继之甚不一也今若君之家者亦已寡矣而君又将有民社之寄焉夫世降不古者亦已久矣吏民之憸巧豪横之伺候利诱之荡泊臧获之贪黩骄慢小有不诫则祖宗为辱不亦甚可畏哉伐柯伐柯其则不远能如翰林之於郢公则善矣虽然吾何以为君言哉位已高而意益下官已大而心益小禄已厚而慎不取此孙叔所以治楚也以是三者而行之以诚亦庶乎其善也敢书以引
送族子时益赴南康主簿序
古者内自御史府诸监寺外及郡县皆置主簿内掌印勾检稽失外关録诸事省署文书今惟县置之然得与令丞列坐联署相可否关决事其职乃与令等令曰可主簿曰不可不可行也主簿曰可令曰不可不可行也凡狱讼期会署文书又必自主簿始以次至於丞若令主簿不可即尼不行令虽尊亦有所不得专者故令主簿必惟其人族子时益性亷而平气和而清好友行於家忠孝着於宗族乡党通经学古敏而能下尝以国书教授临江上下交称其贤今又主簿南康吾知必得其职矣然子虽贤令非其人则不能以行令贤郡太守佐非其人亦将有所不行余闻新邑令则蒋君也余尝与之友读书习律和一平恕贤令也郡太守赵公余亦尝接言论於朝好古博雅贤守也其佐幕则一君为元僚一君以宪掾起家亷直明慎贤佐也余知之最有年夫令贤郡守佐又贤子虽有不及犹将容之况以子之贤乎余不独为子之幸实为南康民之幸吾闻南康有八百毒龙不深潜远逝则将化其德而从之矣古者主簿之职勾稽得其当犹有去为御史为卿监令仆者子其朂之
送李克俊赴长兴州同知序
夫今之所谓善政者亦曰亷而已矣亷非为政之极而为政必自亷始惟亷则欲必寡欲寡必公公则不匮然天下皆知亷之为贵也而莫知为之何也禄薄而任重内不足以给其妻子外不足以应其诛求孰能不为之动哉设有一人焉则自以为度越恒人且万万矣遂乃傲大府慢同列奴视胥吏而草芥其民及夫怨怒并兴祸衅交作又自咎曰亷不可为如此人亦曰亷不可为如此於是改行易节售私骋欲波荡而火焮亷耻之道无遗矣不败不知夫如是政何由善民何由生哉故知贵亷而能保其名者恒求一二於千万也吾独於河东李君克俊之贰长兴也跃然为之善君之先人是为集贤侍读学士?历中外余四十年天下号为能臣凡为政之道必讲之有素君又餍饫於诗书沉酣於礼义其平易足以近民长兴又为浙右上腴食公田之入足以自给也他日称亷循者实於君有望焉夫亷者固君子之事也不可以多上人
送刘真叟赴广东宪幕诗序
淮西有贤士曰刘君真叟初从诸生间有能诸声至大初部使按行至郡其掾方端甫刚直亷正人也雅知人闻君名即言部使者命有司贡焉将用为掾会有令君以南士罢佥事郑公善明独深惜其才不得用君方闭门读书大肆於学将就试有司延佑七年春郑公持节南海道遇故掾张信卿语刘君甚悉召与俱君叹曰士为知己用用不用命也吾不可以负郑公乃杖策踰梅关下韶水不远二千里往从之适余遇於章江之上诸士友为诗以艶其行复请余序所由来然余观刘君以粹德实学长才修名政恐区区一掾不足以辱刘君而郑公能知人如此能下士如此刘君固不得辞是行也夫公卿下士可以观其政矣君子见贤人出可以占其时矣故余不以刘君受知郑公为喜而以郑公能知人下士为喜不以刘君得一掾为喜而以贤人君子出应其时为喜刘君勉乎哉余望子於青云之上复系以诗曰新裁桂楫发龙舒南度梅关谒使车霜气春随五色笔虹光夜入满船书天涵圣泽鲸波澹雨洗蛮荒瘴雾虚日晏从容莲幕里知君随地有安居
宋史论序
传曰五帝异乐三王不相袭礼圣人非恶同而好异也势不能也是故圣人执经以达道君子因时势以立业经有定位权无常势变化消息与时皆极知此则可以明古今之故而制当世之务矣集贤大学士枢密院使大梁王公历观先儒论前史之得失必责以五帝三王之事乃本司马氏通监作历代论史一本陈均宋编年备要作宋史论凡十数万言不为甚高之论而求中行之实不务辞藻之富而求理义之当执经达权得易随时之义彰善黜恶有春秋责备之法所以求当於古人垂训於将来也而於宋论尤加详焉其称太祖之得天下也无异前代而能建过唐之祚接继尧之统者立国以仁设教以儒此有道之长也所深惜者太祖无娄敬之臣太宗有鲁桓之行神宗首用王安石以啓宗室衰削之深根哲宗起章惇徽宗任蔡京以致播迁之极辱高宗为中兴之主而李纲张浚废痼宗泽忧死岳飞杀黄潜善汪伯彦秦桧之徒彚征旅进更为腹心拒絶和之议弃恢复之几甘宴安於穷陬忘祖宗之大耻孝宗既非刚明之主徒声北伐之辞宁宗之疾委柄侂胄理宗之立归德弥远羣邪辐辏善类日消不顾唇齿之谋窃取复雠之美驯至度宗权归似道欺君败国卒至覆亡三党之祸成於三变四凶之毒继於五鬼反覆小人之情状痛悼君子之椓丧读之千载之下犹当拊膺扼腕流涕而永叹也至论其家法规制人才文物则薄唐而陋汉南北并国则帝宋而黜金以王钦若收湿谷蠲旱租放逋责吕惠卿却西夏丁谓经制施黔虽小人犹有所取赵普修私怨韩琦刺义勇司马光改助役范纯仁复青苗刘挚等议调停文彦博吕大防主回河寇凖荐丁谓张浚抑李纲杀曲端引秦桧虽君子而犹有所憾若此之类不可殚陈皆矫然出於羣思衆见之中嶷然立於大公至正之表所谓圣人复起不易吾言矣呜呼读诗书而不知经权之道时势之宜孔子曰虽多亦奚以为夫国以贤兴以谀衰君以忠安以忌危何自古人主之悟者恒鲜也以公文学行艺才识器度直内而方外忧国如忧家身事五朝位历二府?名硕望将五十年犹以余忠遗智托之空言使天下後世之为人君为人臣者知所龟监而为宋成书者亦有所折衷焉虽然今天下之望於公者其止是哉敢书以为宋史论序
文安集卷八

[book_title]卷九
<集部,别集类,金至元,文安集>
钦定四库全书
文安集卷九
元　揭傒斯　撰
序
送刘以德赴化州学正序
学校非三代之教久矣然犹幸学校未废儒者知有所依归况穷荒遐徼使无学校安知有所谓圣人之教哉故学校者教化之原而人心之所系也我元建国余六十载矣崇儒之意非不至兴学之令非不加俊造之士非不举而用之而犹未能浸淫乎三代之教者旬宣之道未尽亷耻之化未兴诟病之风未除也职教之徒拥肿腆?孳孳焉?锱铢计升斗是急使夤缘之吏间窥隙伺日相与为欺安敢望有三代之教哉幸而学无廪稍又幸而遇贤有司又幸而近大府或知所自爱此外所甚大幸者教官能自贤能自贤或不遇有司又不能以自立若今庐陵刘君以德所得化州者廪稍之有无有司之贤否不可知既不近於大府而远在数千里外然俗无美恶地无远近教之化之在我而已况君有学有行家足以自给稍得一贤守令自拔於上他日五岭之外穷海之滨有善教者必自君始爱之慎之吾将洗耳於北阙之下
送张都事序
天子既建奎章阁置大学士二人侍书学士二人承制学士二人供奉学士二人参书二人非尝任省台翰林及名进士不得居是官明年增置大学士二人典籖二人典籖秩从六品初命英宗龙飞进士第一人台哈巴哈兼善丞相掾张景先希哲为之希哲寻去为礼部主事又以丞相掾张中立惟正继之居一年兼善拜南台监察御史惟正以迁江西行省都事天下之选莫重於省台或由省台入为阁官或由阁官出居省台则阁官之选与省台等而又必天子亲擢之惟正一岁中两被擢皆得天子所重地其日夜求所以称塞固宜余与惟正同僚同与修皇朝经世大典惟正无一言不及於仁义无一事不致其精详余常谓惟正居职任事无不及者江西号繁剧难治然繁剧在郡县无在行省行省苟得其人虽使郡县皆务为简静犹反掌耳江西难治莫甚吉安然以前江西亷访使冯君辅今扬州总管纳怀治之政未尝不行讼未尝不简吏民未尝不心悦诚服非惟不能欺至不忍欺是故为政系其人不系其地而君辅纳怀之在郡也上之人恶其异已也沮之抑之不遗余力卒不能安其身以去江西之政日益弊民日益困加之以饥馑重之以疾疠有司恬然莫之恤者果谁为之耶故天下郡县不患无贤守令患上之人不能正其好恶以示其向方公其衡监以别其淑慝扶其善类以激昂其志气耳故行省者郡县之标凖也苟标不正凖不平欲其影之直钧石之和得乎今惟正之佐江西也以平章全公之简重亷正惟正之精实谨敏相与存大体略细故先人而後已使君子得以行其道小人无以骋其奸民之有瘳也必矣惟正敬之勉之其毋忘天子亲擢之意他日有论奎章人物曰惟正惟正则仆也与有荣耀焉
送艺林库提点毕申达弃官归养诗序
世言忠孝不两立忠孝亦有二乎见於事君谓之忠见於事亲为之孝人见其孝也而不知有忠之道存焉曰孝而已矣人见其忠也而不知有孝之道存焉曰忠而已矣一行非孝非忠也一念非忠非孝也天地之大也日月之明也人物之衆也其可感而通者莫疾乎忠与孝也虽庸人孺子一行其孝而风俗为之变世之行政施化有弗能焉虽孱卒贱隶一行其忠而天地为之重世之守职任事有弗及焉况身为名父之令子圣天子之贤臣者乎一出一处岂无所系哉艺林库提点樵隐君兼才德之名怀忠孝之实昔者天子既夺其养而寘之艺林矣君不以筦库为卑而怠其事又命摄授经而列於奎章矣君不以师道为尊而贪其荣一旦弃官归养如孤云之遇飘风瞬息而不可留也虽贲育之勇不能过焉济南之士岂无所动其心哉即使君日居朝廷之上奉一职效一官其忠亦如是止耳今退居庭闱之间尽甘旨之奉谨温凊之礼父母乐之乡党称之使天下闻者父以教其子兄以训其弟相率而归於孝弟之化以相隆平之治其为忠也不亦大乎故君子处亦一忠孝出亦一忠孝乌可岐而二之哉昔亲之壮也而不知事其君是不孝於亲者也亲既老矣而不知事其亲是不忠於君者也天下岂有不忠之孝不孝之忠哉则樵隐君之出处交得其道矣君行矣余欲归养而无所用吾情焉车既膏马既秣凡工为文辞者皆诗以送之而奎章阁承制学士李公命余为之序
送伊苏达尔齐序
自科举废而天下学士大夫之子弟不为农则为工为商自科举复而天下武臣氓隶之子弟皆为士为儒非昔之人无闻知而今之人独贤也顾在上之人所以导之者何如耳国家臣妾万邦南北为一余六十年而教化不兴风俗日坏奸宄屡作者任法律而务财用也仁宗皇帝赫然奋起宾兴天下贤能而用之虽刀笔筐箧之末并欲传之於士天下孰不释耒耜而谈诗书投干戈而从笔砚行之二十余年孔孟之道卒未能大洽於天下者仁宗皇帝在位日浅得人未衆作养之士未成新荑稚蘖不足以胜夫深根固蒂牛羊日夜又从而牧之信道笃者类指为迂濶稍出芒角为国家分忧者尽格之下位急功利者遂从而弥缝附会觊旦夕之余景而不知已为他人所衔辔矣自是法律愈重儒者愈轻羣然鼓簧谓士不足用科举无补於国计不罢不止呜呼果孰为国计哉至元初从军襄樊有察尔齐者哈喇娄人也以功为千夫长察尔齐传图噜罕图噜罕传图琳台三世皆戍建昌而三世皆贤图琳之子伊苏达尔齐从郡人李宗哲学进士业有声今年夏从其妇翁增城左君至京师拜余程文宪公故宅貌粹而气和才清而志鋭他日必为名进士然君子之学非所以为富贵利达之媒也所以进其德而达其才者也故其学不止於为进士夫文以制治武以定乱法律以辅治财用以立国皆君子之事所当学者且文武非两途也用之制治则文用之定乱则武非文之外有武武之外有文也法律非不任也任之以为辅治之具非为治之本也财用非不务也生之有道而用之有节非瘠民以肥国也故君子之学也用以致其君则为尧舜之君用以治其民则为尧舜之民非徒学以自别於农工商贾而已国家养之必以其道待之必以其诚任之必尽其才非徒用以窃任贤之名而已然学在我养不养用不用非所计也而用不用实关天地之否泰国家之盛衰吾道之通塞此君子之所忧不敢计焉者子归第务学焉勿以科举废兴为去就当天下任者倘有仁人之心不忍坐视沦胥於苛暴惨 刻必有为国家计者也幸勉旃毋自画
沇溪先生文集序
丰城文物之盛自汉徐孺子以高士之节读书龙泽山中为太守所礼唐王中丞以风后力牧之望留滞江湖为诗人所叹至宋彬彬不可胜载矣而黄氏居沇溪之上相望数世以文章学术显名天下盖自柳州公始公讳得礼字执中由元佑三年进士三迁而为柳州推官年三十九以卒其享年少其历官未久故其行事不能大暴於天下观其遗文则可得而论矣公之诗沉郁?健有矫齐梁晚唐之意公之文辩博闳大有忧天下之心盖当国家盛时其气浑其政平故其发於文也和而庄直而不迁至若论唐大宗遗憾於魏徵有耻不及其臣之失牛李之祸罪在德裕不能以公灭私阳城爱弟不娶甘弃父子兄弟夫妇之大伦为素隐行怪其志於世为何如也绍兴初公之玄孙原编其遗藁得诗九十二长短句五史论十杂着九拾遗诗二长短句一及附録四首离为四卷至淳佑中其子修纪始刻之已而毁於兵今公七世孙璧将复刻焉而属余为之序惟黄氏由金华徙丰城盖数百余年矣讫宋之世登进士第者十有三人而公之子吏部郎中次山公之孙礼部尚书畴若为最显其行事则载之国史其文章则吏部三余集尚书竹坡集世多有之故不复论
无底书囊序
无底书囊二卷故族父竹泉先生所着之书也先生讳垚翁字汝和世为豫章丰城人父讳泾伯父讳士林皆受学清江张文宪公之门文宪公器之稍不及之即以书詗先生十岁而孤惟母育养之而母性方严声色不少假先生亦强学力行事母极孝自为子弟以至没齿人未尝见其过踈髯广颡眉目耸秀癯然若不胜衣居碧山之下万竹之间竹间有泉甘冽不竭每清风徐至幅巾藜杖临於泉上望之若仙早从大人先生游如乡之翰林学士徐公经孙户部郎官李公义山临江萧左史山则监察御史泰来兵部侍郎徐公卿孙庐陵秘书监丞欧阳公守道湖南安抚使李公芾每与言论引据经史慷慨激烈风概凛然故莫不折节下之晚岁教授乡里凡经指授皆尚气节不碌碌随人後望而知为揭先生门人平生所读书皆手自编校其所论着必以扶树世道为本此书特其闻见绪余犹凿凿精实如此况其他哉元贞元年冬十有二月寝疾明年正月十四日早作沐浴易衣冠谒先祠毕还坐堂上手为书数通别亲故赋五言诗八句示其子载且戒之毋以释老污我端坐而没後三十有六年其嗣子将刻是书以传而命傒斯为之序临风开卷洒洒若睹其风仪历历若闻其平生之言而终古不可作矣呜呼悲夫谨序其槩如上至顺三年七月日序
临江路张同知自然颂序
自然道之极也因而品节之圣人之教也老庄明自然而不可入於圣人故儒者所弗道河南张侯之贰临江也其言曰是其所是非其所非是非非有於我也赏所当赏刑所当刑刑赏非有於我也皆自然之道也行之三年政果有闻遂名其所居之室曰自然其民之贤而文者陈宗元倡其友前乡贡进士易方猷等若干人为之颂而请余序夫张侯因自然之道而为之政不骋奇以取名宗元等因自然之政而为之颂不溢美以为说惟不骋奇故民得遂其性而乐其业不溢美故文得尽其辞而信於远皆可嘉也且以张侯之贤而得宗元以为之氓必能导之以亲亲长长之义使侯之政易行以宗元之贤而得张侯以为之上必能後其奔走力役之征使元之教益申是又皆可贺也惟其知自然是以合自然是为张侯自然颂序
送燮元溥序
庐州舒城长燮元溥泰定四年进士也元溥蒙古人名燮理布哈无氏姓故人取名之首字加其字之上若氏姓云者以便称谓今天下之通俗也元溥治舒城亷敏明恕见许於士君子赈饥兴学有恩惠予民时郡县吏初到官参所部必举元溥以为劝余尝载其槩於龙眠书院记中今迁抚之乐安其民慕亷吏思惠政与舒民同又多文而好学易以礼义化然抚五县皆无公田之入可以自养非痛自节缩去冗食之人鲜能自固者况元溥名进士人望之也尤深责之也尤严决不敢以他吏自恕自易其常今天下所共闻知者海南治公田之入十倍常赋民不堪命遂起而益拥衆数万破州略县贼杀将吏屠戮士民兵连祸结数年不解为朝廷之忧彼有田而赋之不以其道害犹如此况当天下兵饥疫疠之後诛求割剥之余民力耗竭之极又无田而残民以逞将无海南之事乎此吾与元溥所深忧而极虑者而天下行之若素漠然不以为意吾不知其何心也嗟夫元溥士不为仕则已仕则必尽其道毋贻父祖之羞为天下後世之戮笑也
送彭仲宝赴水北廵检序
临川彭仲宝以温厚之德深潜之学雅正之文佐修皇朝经世大典於奎章阁以恩借授衢州龙游水北寨廵检将行谓余曰余儒者也释俎豆而弓刀非素所从事也非所从事而从事焉去亲远且困不可久也以去亲远困不可久从事於非所从事如旷官何曰天下治以礼让为郛郭而莫能破以诗书为甲胄而莫能入以仁义为干橹而莫能犯故守之以谨勅之士而有余天下乱高城深池不为固长刀大剑不为利强弓致矢不为威故守之以熊虎之将而不足今天下之民涵恩而沐化好善而恶恶安耕而忌战争者五六十年虽有强王叛将屈强於数千里之外不过驰一介之使手数寸之革即缚致阙下视区区狗偷鼠窃曾蚍蜉蠛蠓之不若是故夷城塞堑束兵卷甲偃然有万亿年固安之势君以数十里之地善恶不掩乎耳强弱不逃乎目是非不惑乎心轻裘缓带足以坐镇之何旷官之足惧哉吾惟忧其所不忧虑其所不虑备其所不备仁言而义动虽守数十城可也何有於数十里哉仲宝以为然遂书以赠之
文安集卷九

[book_title]卷十
钦定四库全书
文安集卷十
元　掲傒斯　撰
记
富州重修学记
上御经筵之明年夏六月济南姚侯来为富州以舍菜礼见於先圣先师祝曰惟夫子之道参天地配日月用中罔敢知而用中实生齐鲁之交密迩夫子之训钦承明命来守是州今之州古千乘之国也敢不敬恭朝夕惟是顾瞻庙学摧陋弗称曰余之责也会教授清江陈明之继至议与志合明年秋大修孔子庙仍其旧者惟殿若明伦中庸二堂江山秀杰楼惟一改作而有加规制必裁就法度出入必限由正途凡为屋几七十二楹又刻铜为七十二弟子及诸贤像以严祀事凿半池其前仿古泮宫侯载经载度是董是劳吏忘其私工劝其勤涉冬徂春用告厥成而命傒斯为之记在至元二十有三年陞丰城县为富州以河东陈侯元凯为之尹时科举废十有五年矣士失其业民坠其教盗贼满野竟数十里不闻鸡犬声陈侯大惧遂修孔子庙建小学日集文儒故老讲求治要悉资以为政不数月境内大治知所务也今科举既复亦十有三年而侯实来当天下文明人复其业犹皇皇焉汲汲焉以兴学校明教化为先务者其守同其志亦同也夫兼有天下父师之责者君也承君之志行君之化者宰相与太守也宰相布於上太守奉於下故人之生也为之学校以教之设科以举之必使士有恒业民有恒志然後圣人之道可明贤材可得而治可成也古之有天下者莫盛於唐虞三代而不能去学校废选举以为治秦能去之废之二世而亡虽然君子之学视学校为汚隆以科举为去就亦异乎夫子之教矣夫善学圣人者在畎亩则行乎畎亩在鱼盐版筑则行乎鱼盐版筑岂待学校之教科举之劝哉然世岂能皆伊傅其人哉而不为之教与劝也此上之志而侯所以力行之者况上方亲御讲筵详求圣人之治愚虽不敏愿与学孔子者共勉之侯亷慎简正不为盛名而人敬畏之盖贤守云
全州学记
皇元制治举法周孔元徼絶壤同风邹鲁一郡一邑必谨学校以为教基在仁宗时太子太傅府长史郭侯履治靖五年俗兴民和克信其道泰定元年春移贰於全全居湖南九郡之极地小而严风气啙窳郡西湘山又称无量寿佛入灭之所世奉遗骸奔走万姓而夫子之庙荒圯穿漏曾莫顾者罢輭者以民劳为解贪墨者以廪薄而辞讲诵不兴荐祼无所侯至会缺太守侯总学事教授黄润以为请於是侯率僚佐倡於上士民劝於下明年二月即工前清湘长法赫进拜元侯知邑士邓桂能状命董其事遂斩木隂谷伐石阳崕食功佣力人不知役太守何公润继至朝劝夕劳休威并行及期而庙成乃易夫子十哲像分祠先儒及贤守於讲堂之左右翼门序轩陛以次咸毕又辟庙南废地为杏坛三成以拟阙里建明伦堂四槛以馆诸生既告成於庙教授谒告还江西会予庐陵曰郭侯每以不得君记为恨敢请乃述其事且俾告於衆昔靖之鄙为羣獠刼以自附者八百余家数自请吏吏不能讨而王赋之供不敢怠遑及郭侯为守天子出使督兵讨之八百余家咸在夷?侯以死争乃去刑书复为齐民侯非力能生之也以其民恪遵魏文靖公之教知有君臣之分身虽僻处而王共不阙故也全之四境尽为中邦又密迩周元公之里父传子习皆圣人之道民之情性岂独异乎夫殚财浚力以奉无益未必蒙福耕田凿井以服圣贤之教未必被祸且一丝一粟得以养生送死又使父子有亲君臣有义夫妇有别长幼有序朋友有信君子登於俊选野人免於刑戮果何惮而不为哉亦教化使之然耳为民上者曷敢不敬学在郡治之阴凤凰山之阳宋绍兴十三年之所迁也东南诸山秀丽奇诡湘灌漓水合流其下盖为一郡之胜云泰定四年八月丁亥记
舒城县龙眠书院记
治民之道使民知礼义而已使民知礼义先示其所尚而已民知所尚则知所向方哉庐陵舒城长燮理溥化用湖广举首取泰定四年进士第得兹邑首理学政咸用其学以教道民民始益知人之所以为贵儒之所以为重而复知所以养生而送死居二年曰民其可教矣乎於是又治地邑东得李公伯时龙眠山庄故基於东禅寺东舒王祠西尝没於寺者据山川之会想昔贤之游处乃会其禄入募工度功作书院以奉先圣先师以为出治立政之本不踰时而成凡殿堂门庑斋舍庖库及李公之祠为屋三十有六楹以其面龙眠之山端丽奇峻能出云雨膏泽天下榜之曰龙眠书院且示不忘李公之故而邑贤范凤瑞割田二百亩以供祭养既告成於庙遂立之师进诸生而教之凡民有来观者必劝之以学是时上既拨乱集大命兵革未息饥疫未复郡县长吏能以荒政自任且不足遑知礼乐之教哉而舒城劝分则出粟之家惟恐後民之强暴子弟一有弗若则父兄长老呵责诟怒惟恐见絶於长吏休休焉方日以兴学为事舒之民卒无一人携离转徙者长吏岂独贤民得其所以生者也舒着於春秋故山有春秋之山水有舒水始入於随後并於楚其民勇而好义非独舒为然楚之地皆然故楚常为强国最後宋室南迁赖其民蔽遮江淮几二百年然当时民虽欲为学其可得乎自国家有宋民不知兵者五十余载又有好文之君继出而学校之教欎而不兴仁义之政尼而不行养生者不得尽其欢丧死者不能究其礼此非上之过长吏之责也今吾君既畀尔以贤长吏一以诗书礼义觉尔民民亦知所尚乎若曰升其堂敶其器设其牲齐而行其典礼如是而已此事圣人之疏节也非作书院意也舒之人尚其朂哉李公名公麟邑人博学好古举进士历删定及检法官未老致仕苏文忠黄文节二人尝过其山庄故合祠於堂之北是役也建始於天历三年之春工毕而改元至顺县学之明伦堂亦其所建也是岁冬十月朔记
涿州孔子庙礼器记
古者祭器牺象罍洗登豆之属皆以木簠簋笾篚之属皆以竹後世惧其速朽也不能以时易也范之以铜取便於有司而古先圣王之制仅存其名号焉耳惟涿州孔子庙器皆尚陶残缺苦窳将事者耻焉观者议焉有司莫以异泰定四年秋庐陵曹君明则来领教事始白於有司驰数千里还庐陵范铜以易之及有事於先圣先师齐肃秩栗昔之耻者诚敬之心生焉昔之议者慢易之心冺焉远迩来观俯仰叹玩虽非古先圣王之制有不暇计於是州太守命范阳令杜肃府而藏之属奎章阁授经揭傒斯文而志之或曰范金非古也其亦必有
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>