<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,水心集全文在线阅读,水心集全文在线下载,大玄古籍书库">
<meta name="description" content="又作《水心文集》、《水心先生文集》、《叶适集》。诗文别集。南宋叶适撰。二十九卷。适字正刚,自号水心居士,温州永嘉(今属浙江)人。淳熙进士,官至兵部、工部侍郎,知建康府兼沿江制置使。开禧三年被劾归乡,苦心笔耕十六年,著成《习学纪言》,哲学思想上独立成派,卒谥忠定。其文风严谨踏实,“在南宋卓然为一大宗”,其诗竭力练字琢句,不乏佳品。原有集二十八卷,拾遗一卷,别集十六卷,是集为明正统中黎谅所编,卷一奏机,卷二表状,卷三至五奏议,卷六、七古诗、五言律诗,卷八七言律诗、绝句,卷九至十一记,卷十二序,卷十三至二十五墓">
<title>水心集_叶适_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">水心集</span> <br/>
          作者： <span class="inputVal" id="bkauthor">叶适</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]297718</span> <br/>
          说明： <span class="inputVal" id="bkdec">又作《水心文集》、《水心先生文集》、《叶适集》。诗文别集。南宋叶适撰。二十九卷。适字正刚,自号水心居士,温州永嘉(今属浙江)人。淳熙进士,官至兵部、工部侍郎,知建康府兼沿江制置使。开禧三年被劾归乡,苦心笔耕十六年,著成《习学纪言》,哲学思想上独立成派,卒谥忠定。其文风严谨踏实,“在南宋卓然为一大宗”,其诗竭力练字琢句,不乏佳品。原有集二十八卷,拾遗一卷,别集十六卷,是集为明正统中黎谅所编,卷一奏机,卷二表状,卷三至五奏议,卷六、七古诗、五言律诗,卷八七言律诗、绝句,卷九至十一记,卷十二序,卷十三至二十五墓志铭,卷二十六行状、谥议、青词、疏文,卷二十七书启,卷二十八祭文,卷二十九杂著。散文以政论著称,上孝宗、光宗、宁宗三札,分析缜密,论述条贯,详于辨理,证以经史,表现锐志改革、积极备战的强烈愿望。其诗“早已精严,晚尤高远”。有《四部备要》本。《四库全书》本题《水心集》,《四部丛刊》本题《水心先生文集》。另有《永嘉丛书》本,附“补遗”一卷和《别集》十六卷。一九六一年中华书局出版刘公纯等点校本,题名作《叶适集》。</span> <br/>
          封面： <span class="inputVal" id="bkimg">Z_18998.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]水心集
[book_author]叶适
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]297718
[book_dec]又作《水心文集》、《水心先生文集》、《叶适集》。诗文别集。南宋叶适撰。二十九卷。适字正刚,自号水心居士,温州永嘉(今属浙江)人。淳熙进士,官至兵部、工部侍郎,知建康府兼沿江制置使。开禧三年被劾归乡,苦心笔耕十六年,著成《习学纪言》,哲学思想上独立成派,卒谥忠定。其文风严谨踏实,“在南宋卓然为一大宗”,其诗竭力练字琢句,不乏佳品。原有集二十八卷,拾遗一卷,别集十六卷,是集为明正统中黎谅所编,卷一奏机,卷二表状,卷三至五奏议,卷六、七古诗、五言律诗,卷八七言律诗、绝句,卷九至十一记,卷十二序,卷十三至二十五墓志铭,卷二十六行状、谥议、青词、疏文,卷二十七书启,卷二十八祭文,卷二十九杂著。散文以政论著称,上孝宗、光宗、宁宗三札,分析缜密,论述条贯,详于辨理,证以经史,表现锐志改革、积极备战的强烈愿望。其诗“早已精严,晚尤高远”。有《四部备要》本。《四库全书》本题《水心集》,《四部丛刊》本题《水心先生文集》。另有《永嘉丛书》本,附“补遗”一卷和《别集》十六卷。一九六一年中华书局出版刘公纯等点校本,题名作《叶适集》。
[book_img]Z_18998.jpg


[book_title]提要
钦定四库全书　　　　　集部四
水心集　　　　　　　　别集类三【宋】
提要
【臣】等谨案水心集二十九卷宋叶适撰适有习学记言已着録其文集之目见於陈振孙书録解题赵希弁读书附志者皆二十八卷又有拾遗一卷别集十六卷则独载於书録解题且称淮东本无拾遗编次亦不同别集前九卷为制集进卷後六卷号外藁皆论时事末卷号後总专论买田赡兵读书附志则但纪其集为门人赵汝譡序刻而不详其体例此本为明正统中处州推官黎谅所编前有自识称少读适策场标凖慕其文至栝苍访求八年得劄状奏议等八百余篇因裒辑彚次合为一篇盖已非宋本之旧惟赵汝譡原序尚存然汝譡实用编年之法谅不加深考以意排纂遂至尽失其原次其间如财掜论田计诸篇多论时事当即别集佚篇不在原集二十八卷之内谅亦不能辨别也适文章雄赡才气奔逸在南渡後卓然为一大宗其碑版之作简质厚重尤可追配作者适尝自言譬如人家觞客虽或金银器照座然不免出於假借惟自家罗列者即仅甆缶瓦杯然都是自家物色其命意如此故能脱化町畦独运杼轴韩愈所谓文必已出者殆於无忝吴子良荆溪林下偶谈称水心作汪勃墓志有云佐佑执政共持国论执政乃秦桧同时者汪之孙纲不乐请改水心答书不从会水心卒赵蹈中方刋文集未就门下有受汪嘱者竟为除去佐佑执政四字今考集中汪勃志文已改为居纪纲地共持国论则子良所纪为足信而适作文之不苟亦可以概见矣乾隆四十六年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
水心集原序
备衆文名一家言者在唐始着前不多见也先生之作从壮至老繇今并古日迈月超神心穷天地伟刻动海岳翼然如登明堂入清庙黻冕崇丽金奏而玉应其光耀变化如骊龙翔而庆云随也盛矣哉其於文乎粹矣哉其於道乎盖周典孔籍之奥不传左册马书之妙不续诗迄韦张骚降景宋华与质始判正与奇始分道失其统绪久矣世遂以文为可玩之物争慕趍之骋驰以其力雕锼以其巧彰施以其色畅达以其才无不自托於文而道益离矣岂能言易知言难欤或者反之则曰吾亦有道焉尔文奚为哉夫子不云乎言之不文行之不远六艺非万世之文乎以词为经以藻为纬文人之文也以事为经以法为纬史氏之文也以理为经以言为纬圣哲之文也本之圣哲而参之史先生之文也乃所谓大成也欲植杰木必丰其根欲瀦巨泽必濬其源文其泽木也学其根源也学与文相为无穷也是果专在笔墨间乎集起淳熙壬寅更三朝四十余年中期运通塞人物散聚政化隆替策虑安危往往发之於文读之者可以感慨矣故一用编年庶有考也昔欧阳公独擅碑铭其於世道消长进退与其当时贤卿大夫功行以及闾巷山岩朴儒幽士隐晦未光者皆述焉辅史而行其意深矣此先生之志也门人大梁赵汝譡序余幼时先君东皋处士以遗书一帙名曰策场标凖集授谅读是书乃水心叶先生适在宋时所着也其忠君爱国之诚蔼然溢於言意之表惜乎前後亡缺脱落有不可读者尝慕求全集竟不可得及余领乡荐授官栝郡先生乃郡邑龙泉人也後徙居温之瑞安尝因公事诣邑访求遗本无有存者间或得一二篇或数十篇历八载始克备有曰文粹曰叶学士文集曰水心先生文集及余幼时所读标凖集者其总目有四惟标凖一集十亡其七八公暇躬自誊録其各集中所作劄状奏议记序诗铭并杂着成篇章者得八百余篇编集彚次分为二十九卷其所着经传子史编为後集总名曰水心文集绣梓以永其传与四方同志共览焉集中字义脱落无可考者不敢僭补姑虚以待後之君子而正之正统十三年戊辰岁孟春望日处州府推官章贡黎谅谨识

[book_title]卷一
钦定四库全书
水心集卷一
宋　叶适　撰
奏劄
上孝宗皇帝劄子
臣窃以今日人臣之义所当为陛下建明者一大事而已二陵之雠未报故疆之半未复此一大事者天下之公愤臣子之深责也或不知所言或言而不尽皆非人臣之义也金并兼强大而难攻故言者皆曰当乘其机积久坚固而不可动故言者又曰当待其时夫究极本末审定计虑而识所施为之後先然後知机自我发非彼之乘时自我为何彼之待今日之率易苟且习闻卑论而无复振起之实意则固以为必当乘机必当待时以缓岁月而误大事是必然矣且金知其不可以羁制中原久矣尼堪之立伪楚伪齐达兰之还五路河南今酋之初又议割白沟以南而定盟好盖其本谋未尝欲於河东河北之外越而有之也顔亮虽威脇天下而北方起事以归命者固巳系踵我之偏师虽浪战无律亦能捣陕虢揺关辅得其要郡而守矣然则金之所谓难攻者岂真难而不可动者岂真不可哉此姑未论可也方今之虑正以我自有所谓难我自有所谓不可耳夫我自有所谓难而不知变其难以从其易我自有所谓不可而不知变其不可以从其可於是力屈气索甘为退伏常愿和好抽兵反戍拱手奉金而暂安於东南臣以为此今日之大患所当先论者也陛下感念家祸始初嗣位葺两淮理荆襄慰绥蜀道安集归正人立忠毅忠锐等军教民兵弩手新城壁造器械讲马政籴米储货处处桩积臣诚愚陋窃计陛下志望广远中夜太息何止一事哉然而二十六年於此终未能奋发明诏有所举动者积今之所谓难者隂沮之积今之所谓不可者默制之而然也盖其难有四其不可有五臣请得为陛下条陈之夫重誓约畏先事以金币啗邻本景德以来立国之素规耳既隳於契丹复成於女真以至於浮海再三而谋夹攻费数百万以买空燕则又宣和之所画也故斡里雅布之始至也不过责纳张觉纷乱元约而已尼堪复至又不过责悔割三镇及间结伊都而已青城之辱忍复陈之则又不过以为当如誓书而已是三役者可谓覆灭天常神理不容之巨罪也然金自以彼直我曲用兵有名而国家遂为之包容垢耻恬受奇祸窜逐议臣降诏谢过建炎未和则祈请不絶绍兴既和则绌损不较册命行於至尊陪隶施於宰辅赖陛下威灵远畅始得以匹敌往来耳置不戴之雠而广兼爱之义自为敌弱既已久矣陛下欲尚加回护隂俟他隙则愤怒未昭固不足以激使受命之士若流涕行诛显示决絶而国信所藏典故具在亦恐天下之大义未足以易有司之常守此则国是之难一也国之所是既然矣而士大夫之论何独不然故不以金人为可怒而反咎平燕之不当不责主和之致寇而反罪守京之非策弃三镇则同议者皆是割大河则签书者不疑至於秦桧遂行其南自南北自北之论汤思退从而效之撤守弃地开门纳敌几危於隆兴之初王之望尹穑翕然附和更为务实黜虚破坏朋党趋赴事功之说相承至今况守已撤矣地已弃矣和亲成矣尚何实之可务何事功之可赴哉虽然此犹小人之论耳至若为奇谋袐画者则止於乘机待时忠义决策者则止於亲征迁都沉深虑远者则止於固本自治高谈者远述性命而以功业为可略精论者妄推天意而以中外为无辨小人之论如彼君子之论如此陛下欲询衆谋则流言成市互为废兴若断以独志则虑之不尽事难轻发如此则议论之难二也女真方之前世非劲敌也然而童贯逃师於始至种师道玩寇於被围李纲失守於太原李囘扫迹於河上黄潜善不知南渡杜充未战迎降赵鼎持重迄无定算张浚经略屡致奔溃此皆国家付托委心腹之大臣也贤佞虽异败事岂殊陛下遍览往策当艰难鼎峙之时岂无杰材异禀克就勲绩者乎今环视臣前者後者迭进迭退其知此事本而可以反覆论议者谁乎其抱此志意而可以策厉期望者谁乎以奔趋官簿为阀阅以勾挍朱墨为详练能缚一奸民遂自许为有智能斩一黥卒遽自负为有勇其怀利尚同毁伤善类隂塞正路谋以力据要津者充满内外陛下欲倚赖此徒责骥足於蹇步固无可言若出意收拾拔於度外则又孟浪欺谩无足凭仗此则人材之难三也国家规模特异前代本缘唐季陵夷藩方擅命其极为五代废立士卒断制之祸是以收揽天下之权铢分以上悉总於朝上独专操制之劳而不获享其富贵之逸故内治柔和无狡悍思乱之民不烦寸兵尺铁可以安枕无事此其得也然外网疎漏有骄横不臣之国虽聚重兵勇将而无一捷之用卒不免屈意损威以就和好此其失也论者方偏乐安靖以为寜有外虞而无使内变课其功效固己过於汉唐远矣且靖康之事未闻我有一城一邑敢为叛命而坐视敌人长驱深入惕息待死屠戮之惨与五代何异则得失之算岂不明哉夫徒鉴五代之致乱而不思靖康之得祸故李纲请裂河南为藩镇范宗尹尝割边面为镇抚皆随以废格陛下循守旧模而欲驱一世之人以报君仇则形势乖阻诚无展力之地若顺时增损则其所更张其所动揺关系至重岂得易言此则法度之难四也虽然是四难者特其精华景象而已计其事实又有甚不可者焉古者以民为兵不以兵为民因事以养兵不养兵以待事兵聚则求战不聚则不敢战今食钱自日一百以上家小口累仰给於官国力不供而常有饥寒之色是以兵为民也北方无事二十余年终不解甲是养兵以待事也养兵如故和亲亦如故是聚兵而不敢战也合营屯厢禁见卒至六十万羣挍贵将廪禄无算外虚州县内困朝廷盖兵以多而遂至於弱矣此举天下以为不可动者一也昔固有以乏财为患矣未有皇皇汲汲取之无度如今日之甚者也自漕司造船督府犒军而酒价十倍和买折帛行而民有二赋免役钱起供而役法弊盐袋钱增添而盐筴尽头子勘合免丁?契无不增钱而州县之间益以苛碎大抵经总制钱为州之害月摏板帐为县之害而西蜀折估青草水脚对减激赏隔槽名色其患苦又为特甚天下之钱岁入於官者八千万缗而支费常不足盖财以多而遂至於乏矣此举天下以为不可动者二也夫诛讨仇贼修立大事使不愆素是人主宰相之任也整挈纲目振举小治使不失时是百官羣有司之任也未有以百官羣有司之任付之吏胥而能治者今自捡正都司六部列属以及寺监皆纲目之所在也受守吏手能否莫辨贿赂公行关节交市民寃不直事滞不决小事若此况大事乎盖不信官而信吏使之然耳此举天下以为不可动者三也夫以官听吏疲耎之名人情之所避也然而不免焉何也国家以法为本以例为要其官虽贵也其人虽贤也然而非法无决也非例无行也骤而问之不若吏之素也蹔而居之不若吏之久也知其一不知其二不若吏之悉也故不得不举而归之吏官举而归之吏则朝廷之纲目其在吏也何疑夫先人而後法则人用先法而後人则人废不任人而任法则官失职而吏得志矣此举天下以为不可动者四也法虽用矣人虽废矣然人材之定品孰堪为某官孰不堪为某官孰宜为小孰宜为大其可用之实犹在也今也任职则以人为可废择官则为人之饵学科举挂名?计级而取循涂而进无不可为者何贤何不肖何君子何小人之有哉亷耻日缺名实日丧风俗大坏而不可救盖不任人而任法之弊遂至於不用贤能而用资格耳此举天下以为不可动者五也是之谓不特四者精华景象之难变而五者事实之尤不可动者也夫国是难变议论难变人才难变法度难变加以兵多而弱不可动财多而乏不可动不信官而信吏不可动不任人而任法不可动不用贤能而用资格不可动故期之以功名而志愈惰激之以气节而俗愈媮右列未能登进勇爵而儒生或以见薄为愧信臣未足承接密旨而外庭或以见疎为疑公卿大夫私窃告语咸以今之事势举无可为者姑以美衣甘食老身长子自足而已岂非今之实患深害一大事之残贼者欤沿习牵制非一时矣其利害当讲其虚实当明其是非当断其废置当决不讲不明不断不决陛下之志虽欲有为将何所恃而独行哉一世之人维絷手足涂塞耳目失正性矣岂知君仇之当报而为陛下尽死力哉臣故曰二十六年於此终未能奋发明诏有所举动者积今之所谓难者隂沮之积今之所谓不可者默制之而然也然则其难者岂真难乎其不可者岂真不可乎盖自古人君有虽居天下之尊位而不得制天下之利势以卒於无成者矣陛下则不然以陛下之圣之武之勤之明博学远览絶识独睿汉之宣帝光武唐之太宗皆不及也讲利害明虚实断是非决废置在陛下所为耳大议成立则国是之难者先变矣陛下之国是变则士大夫议论之难亦变矣羣臣之在内者进而问之在外者举而问之其任是事者亲用之其不任是事者斥远之则人材之难亦变矣变国是变议论变人材所以举大事也其所当顺时而增损者某事耳非轻动而妄更易也则法度之难亦变矣四难既变则兵以多而弱者可使少之而後强也财以多而乏者可使少之而後裕也然後使官与吏相制而不制於吏使人与法相参而不役於法使贤能与资格并行而不屈於资格皆无不可动之患矣期年必变三年必立五年必成二陵之雠必报故疆之半必复不越此矣臣故以为机自我发而非彼之乘时自我为而何彼之待者也若置而不论因而不改则我之所谓难者真难矣金岂复有易攻之机我之所谓不可者真不可矣金岂复有可动之时亶之废亮之殒斡鲁之叛皆彼之机也我何乘焉彼之时也我何待焉臣故以为率易苟且习闻卑论缓岁月而误大事者也臣昼诵夜思审观天意稽考人心十五年矣今日始得对清光发绪论陛下加听之愿反覆诘难以究其始末非独臣之幸天地祖宗之灵所以望於陛下也
上光宗皇帝劄子
臣恭惟陛下始初临御思深虑远曾未旬浃遽诏中外之臣各以其言疏列来上诚欲治之主正本始之先务也臣不敢泛滥条奏苟应故常惟陛下少留听焉臣闻古之号为贤君者必能先明所以治其国之意能先明所以治其国之意知病所在锼剔根柢不惮改为则虽已衰复兴垂败复成终必得其所愿而後已不能先明所以治其国之意因循姑息随目前之苟且望他日之远大错施杂用精神不应文理差舛久而无验心志怠忽则虽巳兴巳治之余衰乱出焉况欲求其兴且治乎所谓当先明治国之意何也盖当微弱之时则必思强大当分裂之时则必思混并当雠耻之时则必思报复当弊坏之时则必思振起当中国全盛之时则必思维持保守当四方宾服之时则必思兼爱休息先视其时之所当尚而择其术之所当出不可错施而杂用也尧舜三代莫不皆然秦汉以还可称之君暨我本朝艺祖太宗圣人迭起积其勤劳奋其勇智功隆业钜垂裕来叶何尝有迷其时而误其术者哉陛下以臣之言视今之时则其时果当何尚而其术果当何择欤岂以为微弱而当思强大分裂而当思混并雠耻而当思报复弊坏而当思振起欤抑以为中国全盛而当思维持保守四方宾服而当思兼爱休息也无乃当微弱分裂雠耻弊坏之时而但处之以中国全盛四方宾服之势用维持保守兼爱休息之术而欲庶几乎强大混并报复振起之功欤治道之象微而难知臣虽至愚窃论今日之事恐其繇前之时而处以後之势用後之术而欲求前之功补泻杂医不能起疾禾莠杂种迄靡丰年此所谓治国之意当先明者也诚先明其意则国之所是可斟酌而定议论趍向可审详而决课功责效可岁月而待臣昧死愿论今日之未善者六事皆治国之意未明之故何谓未善者六事今日之国势未善也今日之士未善也今日之民未善也今日之兵未善也今日之财未善也今日之纲纪法度未善也何谓今日之国势未善请即汉唐之兴衰以考见宣和靖康之始末汉中衰也为王莽所簒尺地一民非诸刘之有矣然其人心犹未溃也故光武以宗室疎属至与乞食之饥民聚谋协力卒以诛莽而尽复汉业者二百年唐自天宝之後大乱相乘盗窃名字跨据藩镇者接踵加以世有内患日就衰削亦以其人心犹未溃也故犹得专主行其命令尽覊縻其土宇者百五十年不至於播迁不复而使中原遂为草莽也国家宣和靖康之变虽曰小人造衅力取幽燕贪功不靖激成祸乱然三镇虽割而其民未尝愿降也京师虽陷而天下未尝有变也金虽以威立张邦昌刘豫而奸雄未有崛起而与我抗者也建炎巡幸远至温台从卫隆佑分适洪赣川陕处置自为扞御三方阻隔不相闻知然臣民奔走爱戴无异平日及刘豫再犯江淮乌珠复取河南震动陵逼自以为奔突之势莫之敢挍然将士用命首尾鏖击豫以退却而乌珠大败卒甘心而求盟焉自是宣和之末至绍兴十年之後凡二十年之间中国实无溃叛之形也然终不免於罢兵增币分裂南北以和寇雠大则无东汉戡复之勲小则无晚唐覊縻之政何也此臣所以深疑当时治国之意未明於微弱分裂雠耻弊坏之时猥用维持保守兼爱休息之术枘凿不合矛盾相戾畏而安之佐成其锋以致此也自是以来几二十年顔亮凶狂离其巢窟跳踯一战鼓声所震常润之屋瓦几无宁者当是之时我方过於防虑岂敢谓其真送死乎然而羣下反之诸华叛之卒殒其首於是中原响合殆将百万而我以素无纪律之兵声势不接犹能所向有功是中国虽名属彼而实未尝溃叛於我者如故也自是以来休而息之爱金而不敢爱中原者又几三十年矣岁月虽已远长老虽已亡号令虽已絶然而臣揆之天理验之人心察之事势虽有名属彼而实未尝溃叛於我者犹在也陛下盍先明所以治其国之意而斟酌国是於此乎且夫微弱者必思强大汤以七十里文王以百里是也分裂者必思混并秦晋隋之力争艺祖太宗之无敌是也雠耻者必思报复夏少康越勾践汉武帝唐太宗是也弊坏者必思振起秦孝公周世宗是也岂昔之能斟酌国是於此而今有不能乎若曰业已然矣吾独奈何又曰天不悔祸吾其敢逆事之未立则曰乘其机也不知动者之有机而不动者之无机矣纵其有机也与无奚异功之未成则曰待其时也不知为者之有时而不为者之无时矣纵其有时也与无奚别然则用後之术而欲求前之功治国之意终於未明而今日之国势亦终於未善而无所复论矣何谓今日之士未善自古国家曷尝不以任贤使能为急欤然而以意行事以人胜法者乃今日之所讳也故事之曲折无不诿法习而行之吏胥所工士大夫媿焉幸时无事将迎唯诺自可称职而贤能遂至於无用矣其无用也故今之修饰亷隅者反以行见异研玩经术者反以学见非志尚卓荦者反以材见嫉伦类通博者反以名见忌是岂世之恶贤能欤贤能之无用势有以激之也锢於朋党沉於卑贱老於岩穴何不可者然而臣窃怪其说无用於世矣而风流日以坠失士俗日以颓败官无素望人无定品诸路无平时之帅羣僚无充事之员举踌躇嗟息而且以乏财为患者何欤岂其既以为无用而可以抑遏又以为有用而不可磨灭欤然则以为有用而不求其实而收之以为无用而不思其弊而救之者何欤此臣所以深疑治国之意未明而使今日之士未善也陛下盍先明之乎若治国之意终於未明则今日之士亦终於未善而无所复论矣何谓今日之民未善三代之养民臣犹未敢言也若夫汉当文景之际则公私有余武帝则萧然耗矣江左元嘉之政其盛衰亦然盖民之富贫专系其用兵之多少矣自绍兴之中年及乾道淳熙将五十年中间用兵一二年尔亦可谓少矣民之富州县之寛宜与文景比而今独奈何民力最穷州县最困欤试即士大夫而问今天下之县曰某可为欤某不可为欤其不可为者十居八九矣又试即士大夫而问今天下之州曰某可为欤某不可为欤其不可为者十居六七矣又问其不可为者何事欤曰月桩板帐尔总制上供尔归正人官兵俸料尔又问民力之所以穷者何说欤曰役法尔和买尔折帛尔和买而又折帛尔然则国家有休兵之实过於文景而天下被用兵之害甚於武帝何欤此臣所以深疑治国之意未明而使今日之民未善也陛下盍先明之乎若治国之意终於未明则今日之民亦终於未善而无所复论矣何谓今日之兵未善古人之兵以宿师为拙以聚屯为病不敢别异於民而特养之虽特养之不多数也一朝有事菽椹其食料简其民虽少而未尝不胜者厉而使之也今之特养者将兵禁兵厢兵世世坐食总其成数斯不少矣古人之兵患未得此数尔固足横行於天下又有特养之大者御前之军屯驻四处铸兵买马截拨纲运赀力竭矣然而上下徊徨皆曰兵不可不养也屈意仇雠坚守盟誓行人岁遣賝货空矣然而内外怵惕又皆曰兵不可用也不知兵既不可不养而何以反不可用欤统副非人朘削廪赐卒伍穷饿怨嗟流闻议者又以为就使用之终不可以致其死命也不知既不可用而徒养之又何以徒养之者为累欤然则昔人之能厉其兵虽少而必胜今日之以兵自累虽多而愈弱者何欤臣所以深疑治国之意未明而使今日之兵未善也陛下盍先明之乎若治国之意终於未明则今日之兵亦终於未善而无所复论矣何谓今日之财未善财之善者不曰米粟布帛取於民力之所有欤及王制寖废运渔盐榷酒茗以佐用度然终不尽利而亦不尽以金钱责其下之所无虽少而不得不足者盖亦未至於一切肆行而不顾也今之茶盐净利酒税征榷何其浩大欤虽汉唐极盛之时尽一天下之输曾未能当今三务场之数其又有浩大者经总制钱强立窠名从而分隶和买白着折帛折变再倍而取累其所入开辟以来未之有也入既若是出亦如之盖常仓卒不继相视无策遂印两界会子而权之者有年数矣不知取钱之多既若是而何以卒岁扰扰反忧不足欤今天下幸欲暂安於无事而徒以是钱为患也设更有事其一切不顾而取之者又将覆出欤夫昔者不敢尽取虽少而犹足今日不顾而取之虽多而犹匮者何欤臣所以深疑治国之意未明而使今日之财未善也陛下盍先明之乎若治国之意终於未明则今日之财亦终於未善而无所复论矣何谓今日之纪纲法度未善昔之立国者知威柄之不能独专也故必有所分控持之不可尽用也故必有所纵三代以上星分棊布悉为诸侯其自居者千里而已此非後世之所能然犹坚植其四隅倚之扞御封崇其险厄示以形势至於对立鼎峙雌雄所争则必隆其委任多其分画岂无外重生奸跋扈致寇之患哉历代相承莫之或变盖非不欲其密而亦不能不使之疎也然则尽收权变一总事机视天下之大如一家之细孰有如本朝之密者欤呜呼靖康之祸何为金人作难而国家拱手欤小臣伏死而州郡迎降欤边关莫御而汴都摧破欤今犹弗之悟也岂私其臣之无一事不禀承我者为国利而忘其雠之无一事不禁切我者为国害欤岂其能专而不能分能密而不能疎知控持而不知纵舍欤此臣所以深疑治国之意未明而使今日之纪纲法度未善也陛下盍先明之乎若治国之意终於未明则今日之纪纲法度亦终於未善而无所复论矣恭承明诏念军国之利害不能究知生民之休戚无以自达法或不宜於俗事或不便於时臣固以为无大於此六者矣然而当先明治国之意而已不先明治国之意使此六者本伤於末坏心蠧而枝披支离涣散而臣之议论无所复用矣诚先明治国之意则臣今所论特其目耳源流汗漫变故万端非兼考古今不能尽其理非并知难易不能通其变非独悟良策不能操其决非豫覩成效不能待其久也陛下不以臣之愚试留听焉诚欲先明所以治国之意则固当视今之时陛下以为今果何时欤果微弱欤则意固在於强大矣果分裂欤则意固在於混并矣果雠耻欤则意固在於报复矣果弊坏欤则意固在於振起矣在陛下审观熟察而已然则谓今之时为中国全盛四方宾服者臣恐其名托之而实非也谓治国之意当维持保守兼爱休息者臣恐其形似之而实谬也在陛下果断改为而已臣伏覩夀皇圣帝在位二十八年英武刚健勤劳恭俭整厉臣工变移风俗大志未酬亲授陛下舜禹之美二典所载若帝之初何以过焉陛下严只寅畏足以膺受付托仁恕温厚足以慰答徯望虚心无我足以容受正直广览兼听足以照临欺蔽至公寡欲足以杜塞侥幸长驾远驭足以招徕英杰於此而先明所以治国之意又何难哉譬之行天下者在所问津而已干犯旒扆无任恐惧
上寜宗皇帝劄子【嘉泰三年】
臣闻欲占国家盛衰之符必以人材离合为验昔周文武身致多士作而用之顺上天命最为长久召康公从成王赋卷阿之诗言求贤用吉士其兴托渊然以深其旨意沃然以长不以美而以戒其词曰蔼蔼王多吉士惟君子使媚于天子又曰蔼蔼王多吉人惟君子命媚于庶人夫上媚天子下媚庶人不以抗犯为能而以顺悦为得此岂有谄曲之意存乎其间哉忠信诚实尽公忘家惟以国之休戚关忧乐不以巳之曲直校胜负故能上为人主所信下为百姓所爱盖人材合一之时和平极盛之治其效如此非末世所能及也往者陛下初嗣大宝臣服在百僚偶当进对辄不自已窃尝申绎卷阿之义为陛下献天启明圣德意开广志虑日新销磨党偏秉执中道人材庶几复合和平可以驯致臣灾疾羸残目覩斯事不胜感叹臣闻治国以和为体处事以平为极和如庖人之味焉主於养口而无酸醎甘苦之争也使犹有酸醎甘苦之争则非和矣平如工人之器焉主於利用而无?迹节目之累也若犹以?迹节目为累则非平矣故善调味者必使衆味不得各执其味而善制器者必能消衆不平使皆効其平人臣谁无有巳惟明主能使其忘巳仁宗初年尝有党论至和嘉佑之间昔所废弃皆复湔洗不分彼此不间新旧人材复合遂为本朝盛时臣久病积衰已絶荣望区区之愚所期人臣忘巳体国铭心既往图报方来如子事父无有怠竭职任所系毕智陈力分守所严极忠尽敬不私一身以自徇而与公家相为先後如此则下知和平之实义上享和平之实福远追文武近法仁宗以无媿於卷阿之诗陛下财幸
劄子二
臣病苦余日圣恩垂怜使转漕湖外守符泉南今又特蒙收召入奏之初有两处职事不敢不陈愚虑臣采湖南士民之论以为二十年来岁虽熟而小歉辄不耐地之所产米最盛而中家无储粮臣尝细察其故矣江湖连接无地不通一舟出门万里惟意靡有碍隔民计每岁种食之外余米尽以贸易大商则聚小家之所有小舟亦附大舰而同营展转贩粜以规厚利父子相袭老於风波以为常俗其不耐小歉而无余蓄势使之也故每遇小歉闾里不能自相给惟仰州县赈救城市之民青黄未接食於常平者十家而九此事诸司当任责而漕司为一路通融有无之处其责尤重然湖南漕司岁计所入甚少比江西才十之三四比湖北才十之五六曾不足以支本司一年之经用向者团簇大军钱数多总司所取不尽可以通借故不自觉而反冒富厚之名自大军钱屡减旧额总司按籍尽取积以岁月坐致漏底今漕司索然穷匮者五六年矣除凑足交头之外每遇新旧交易使者与属官聚议搏手无以具接送之费臣比取乏诸郡小歉虽先事讲求荒政终不能有所捐贷为诸司之倡去岁祁阳蒋圈十借粮作过守令张皇一时骇动幸而就擒欲出少米以哺之力不能及竟闵默而止臣以为一司事力殚乏至此平居不足以自存万一水旱急难辜负任使利害不细臣每念漕司所得属郡财赋久失定规不可复取本司当自择其间利源与州县百姓不相得宜制定规有则可以参酌施行者以渐经理庶稍有所作为万一水旱急难百姓指准之地此诚一路之急政不可忽也臣顷虽熟计不敢奏陈盖剏始既难而臣方病昏不能胜任今有通练敏达之士授以意指俾之讲求许其自行无使贻害足以为一路之预备寛九重之顾忧岂不幸甚
劄子三
臣切以泉南素有乐郡之名与他州异盖上供皆承平常赋过取殊少起输以产钱定入横费不多吏畏民不轻出令民爱吏思其遗化每示蠲放不知督迫郡计所入仅仅无余比因更易频仍通约岁终当欠四万余缗臣将去官百方补凑元交之数极为费力若更积累日月窃恐所欠愈甚昔之巳放不免复取一切之政既行吏民交相恨望乐郡之名自此不可复得矣臣仔细考究乃有本州合得财赋逓年循习不加整会者二事其一南外宗子等请受钱准元降指挥转运司与本州各应副一半今照嘉泰二年计支一十三万余贯而转运司自淳熙十五年止应副四万八千余贯又增拨漳州有名无实者其实每年只取惟二万一千余贯而已其米价钱转运司合拨一万五千贯近年只应副一半三项截日计亏少本州钱四十二万二千余贯其二本州递年代为宣信建昌邵武四郡发纳上供银一万五千六百余两四州军却合应副本州衣绢紬等自减半之後通计五千五百余匹绵七千余两帷信州取足而疎恶不堪三州军每年计亏三千二百余疋积欠紬价至五十九万八千余贯臣以为此二事於一郡非小故也且转运司以合应副之钱委之本州使自陪备以困民力其理岂得稳便况三州军士上供银本州每年两限起发不敢违欠铢两而三州军坐视不还使本州自擘画衣绵支散官兵於义安乎盖转运司於本州为所部官吏虽常伸愬不敢取必而三州军彼此列郡不相统临坐视积欠遂至百余万缗自应然尔自非守臣开析利害达於圣聪而陛下恻然主张特发圣训厥弊无繇可革欲乞睿旨转运司须管照元降指挥今後每岁应副本州一半宗子米价等钱并令支实价不将有名无实者搪拄充数以致欠折其三州军上供银并本州衣绢今後并令各自措置所有以前积欠却与尽行豁除如此则本州岁实可省三万余缗守臣更加撙节以补不足庶几已放者不至复取一切之政亦未遽行乐郡之名可以不失仰称陛下加惠泉民之意
上宁宗皇帝劄子【开禧二年】
臣闻甘弱而幸安者衰改弱以就强者兴今陛下申命大臣先虑预筭思报积耻规恢祖业者盖欲改弱以就强矣臣宿有志愿中夜感发切谓必先审知今日强弱之势而定其论论定而後修实政行实德如此则弱果可变而为强非有难也臣将博陈极论而事阔语长诚恐久留天听臣每念契丹累世大国也女真乃以数千人梃鬭而天祚无战不北遂至於亡以势而言当是时我疑若可以分功者然终不得一逞而卢沟之役累世军实皆殱焉何至此哉又况西兵我之劲卒也方腊猝叛声揺汴都诸将提偏师俘腊无遗种矣渡江以後扈卫艰难诛剪盗贼大抵西兵西将之余也夫契丹以燕辽全盛之力而灭於女真崛起之兵我以关陕骁悍之师而败於契丹垂尽之将然则宣和强弱之势斯可识矣自是以来京城则陷中原则失维扬则渡江会稽则航海十年之间未有能与女真抗者也其後彼与逆臣刘豫迫我不已激而思应於是我始能胜於大仪又胜於李家湾又胜於顺昌柘皋而彼始与我定和矣顔亮凶狂自殒而我始能以敌国自立矣夫金以败殒而後和虽和而犹不失为雄我以应久而後胜虽胜而犹不敢尽用然则绍兴隆兴强弱之势又可验矣今欲改弱以就强移迫动应久之兵而为问罪骤兴之举作东南幸安之气而摧女真素锐之锋此至大至重事也诚宜深谋诚宜熟虑宜百前而不慴不宜一却而不收故必备成而後动守定而後战今或谓彼已衰弱彼有天变彼有外患怵轻勇试进之计用麤武直上之策姑开先衅不惧後艰求宣和之所不能为绍兴隆兴之所不敢此至险至危事也臣愿陛下先定其论论定而後修实政行实德变弱为强诚无难者在所施设如何尔取进止
劄子二
臣所谓备成而後动守定而後战者臣伏覩建炎绍兴渡江之後非不欲固守两淮襄汉而金人冲突无常势不暇及既议和好则收兵撤戍巳有定约又不敢谋故淮汉千余里常荡然不自保也今虽分兵就边稍图外向然我既能往彼必能来是时淮汉守备不全仓猝不过移治而专倚大军迎敌胜负不可知要必扼江而後止如此则往者未足以系西北之望而来者已足以揺东南之心矣本期外攘岂愿内扰万一揺动将何赖焉故臣欲经营濒淮沿汉诸郡各做家计牢实自守敌虽拥衆而至阻於坚城彼此策应首尾相接藩墙御扞堂奥不动然後进取之计可言矣此臣所谓改弱就强实政之一也四处御前大兵国家倚以为命岁费缗钱数千万米斛数百万东南事力尽矣譬如亭子所赖四楹一楹有阙累及三陲无独全者臣虑其间统副将挍人马器甲营伍队阵进战退守必然未能一一皆是若今所委付果已得人尤宜晓夕用心事事警策件件理会若其人未当则利害甚多伏惟陛下审之重之此兵几三十万未可便望一可当十十可当百但一人真有一人之用淮汉能守此兵能战数年之内制胜有余此臣所谓改弱就强实政之二也图此大事莫先人材陛下比年首以大义倡率而在廷之臣和者极寡此未必皆怯懦首鼠不肯任责也亦繇积安之久素所不习耳闻目见茫然生疎昔宇文粹中论京城守具白时中自谓事非经历则不知而况两阵决机有大於此乎今天下亦非无智意材力愿得自効若淮汉千里果当固守四处大军果当精练四方之才随其小大宜付一职使之观事揆策以身尝试习熟渐久方能舍燕安而乐麤澁易脆腐而为坚强劲敌在前行者思奋此臣所谓改弱就强实政之三也至於朝廷之上封域之内纲纪法度号令赏罚黜虚从实条目至烦然总先是三者则其余可次第举矣取进止
劄子三
臣所谓行实德者臣窃观仁宗英宗号极盛之世而不能得志於西北者盖以增兵既多经费困乏寜自屈已不敢病民也王安石大挈利柄封桩之钱所在充满绍圣元符间拓地进筑而敛不及民熙丰旧人矜伐其美然陈瓘讥切曾布以为转天下之积耗之西边邦本自此拨矣於是蔡京变茶盐法括地宝走商贾所得千五万内穷奢侈外炽兵革宣和之後方腊甫平理伤残之地则七邑始立燕云乍复急新边之用而免夫又兴自是以来羽檄交警增取之目大者十数而东南之赋遂以八千万缗为额焉多财本以富国财既多而国愈贫加赋本以就事赋既加而事愈散然则英主身济非常之业岂以货财多少为拘近者国用置司偶当警饬武备之际外人但见立式太细鈎校甚详不能无疑谓将复取臣独以为不然何者名实不欺用度有纪式寛民力永底阜康此诏书也两浙盐丁既尽免矣方以寛民而何至於复取乎参考内外财赋所入经费所出一切会计而总核之其理固当然臣谓国家之体当先论其所入所入或悖足以殃民则所出非经其为蠧国审矣今经总制月输青草折估等钱虽稍已减损犹患太重趂办甚难而和买折帛之类民间至有用田租一半以上输纳者贪官暴吏展转科折民既穷极而州县亦不可为矣以此自保惧无善後之计况欲规恢宜有大赉之泽伏乞陛下特诏大臣使国用司详议审度何名之赋害民最甚何等横费裁节宜先减所入之额定所出之费不须对补便可蠲除小民蒙自活之利疲俗有寛息之实陛下修实政於上而又行实德於下和气融浃善颂流闻此其所以能屡战而不屈必胜而无败者也改弱以就强孰大於此凡此皆其大要而已陛下不以臣为愚且迂敢不自竭而详陈焉取进止
水心集卷一

[book_title]卷二
钦定四库全书
水心集卷二
宋　叶适　撰
状表
安集两淮申省状
右逐一开具在前外然其间利害曲折亦复不少某窃照去岁敌入两淮所残破处安丰濠盱眙楚庐和扬凡七郡其民奔迸渡江求活者几二十万家而依山傍水相保聚以自固者亦几二十万家今所圑结即其保聚下流徙者虽不能尽在其中大约已十余万家矣其流徙者死於冻饿疾疫几殚其半而保聚之民亦有为敌驱掠而去者散为盗贼则又不在焉度今七郡之民通计三十万家和议未定室庐不成就便和议有定其短长之期又未可知此三十万家者终当皇皇无所归宿盖淮上四战之场强敌往来之地民生其间势固应尔然自古立国未尝不有以处之也无以处之则地为弃地而国谁与共守设使今岁边报复急此三十万家者又将奔迸流徙而丧其生乎春秋战国之时画国而守大为城邑小为垒壁百里之国皆有边面自非暴君苛政其民未尝散之四方两汉以後裂为南北中原不合者凡数百年人在战地各自为家养生送死老子长孙未尝有阙彼非有以自守不肯轻弃其乡安能如此自唐以後至於本朝以和戎为国是千里之州百里之邑混然一区烟火相望无有扞蔽一旦边尘猝起星飞云散无有能自保者南渡之後前经逆亮之祸近有布萨揆之寇累世生聚一朝荡然故某昨於国家营度规恢之初以为未须便做且当於边淮先募弓弩手耕极边三十里之地西至襄汉东尽楚泗约可十万家列屋而居使边面牢实敌人不得踰越所以安其外也盖汉唐守边郡而安中州未有不如此者也今事已无及长淮之险与敌共之惟有因民之欲令其依山阻水自相保聚用其豪杰借其声势縻以小职济其急难春夏散耕秋冬入保大将凭城郭诸使总号令敌虽大入而吾之人民安堵如故扣城则不下攻壁则不入然後设伏以诱其进纵兵以扰其归使此谋果定行之有成又何汲汲於畏敌乎所以安其内也夫徒手搏虎以幸其毙一夫之勇也一夫之勇未必验而一夫之怯其为验也决矣为天下者不以天下之大而就一夫之勇故某愿朝廷以谋困敌以计守边安集两淮以扞江面使淮人不遁则敌又安敢萌窥江之谋乎故堡坞之作山水寨之聚守以精志行以强力少而必精小而必坚毋徇空言而妨实利则今日之所行与汉唐之屯田六朝三国春秋之垒壁彼各有以施之不相谋而相得故也伏乞照会指挥施行
定山瓜?石跋三堡坞状
某昨蒙差兼江淮制置专一措置屯田被命之始即尝深念以为今之屯田与昔不同夫省运就粮分兵久驻磨以岁月待敌之变此昔日屯田之常论也顷自外寇惊骚淮人奔迸南渡生理破坏田舍荒墟十郡萧然无复保聚今之所急在於耕其旧业而复其所常安守其旧庐而忘其所甚畏尔岂得以昔日之常论冒行之乎故某遽急且於江北创立三堡先作一层今三堡既就流民渐归所宜招徕安集量加赈贷今於东西一二百里南北三四十里之内其旧有田舍者依本住坐元无本业随便居止其间有强壮者稍加劝募给之弓弩教以习射时命程试利以赏激度一堡界分内可得二千家为率万一敌骑今秋再至随处入堡与官兵共守此今日经营之大略也至於屏蔽江南防把口岸则其说尤长敢不尽布愚悃某去岁忝缀朝列首建防江之议继来建康考详前後案牍无非葺治战舰布列岸兵栽埋鹿角钉设暗桩开堀沟堑计?而守数里而屯皆元勲故老之巳行谋臣策士之素讲虽其间用之有利不利然终未有能舍此而特立者也况某晚进未学何所能为不过守举旧事期於无阙而已如鹿角暗桩之类去岁论者固尝指为儿戏及扣其别有何策则又寂无所言某犹谓厉人心而坚守阻大江而自固则如前数事亦岂不足以立功至十月之末边遽告急淮人渡江以亿万计江南震动衆情惶惑一日有两骑伪效番装跃马江岸相传敌人至矣济渡之舟斫缆离岸橹楫失措渡者攀舟覆溺数十百人某始叹息曰是真不足赖也今虽岸?有寨江流有船鹿角暗桩数重并设沟堑深阔不可越踰其如人心已揺谁与力拒万一敌兵果至彼皆弃之而走尔所以建炎绍兴之间乌珠辈未尝不径渡江南如逆亮之不得济而殒者幸也於是始捐重赏募勇士渡江北刼敌营石跋定山上下凡十数往返取其俘馘系累以报江南奋气见者贾勇而人心始安敌亦繇此卷甲遁矣然後知三国孙氏常以江北守江而不以江南守江至於六朝无不皆然乃昔人已用之明验自南唐以来始稍失之故建炎绍兴不暇寻绎尔然渡江之兵苦於江北无家基寨无所驻足故石斌贤之徒不能成大功宣司尝急呼封益明王益欲令将兵策应和州竟闵嘿而止今石跋则屏蔽采石定山则屏蔽靖安瓜?则屏蔽东阳下蜀西护溧阳东连仪真缓急应援首尾联络所筑皆是故基砖石犹在今各堡无事之时只以五百人一将戍守常加修葺勿使废坏收聚居民与之为主今岸渡繁会自成市井若万一有警乞从朝廷即令各堡增募一千人照吐浑等仗并与幇收总领所请给随堡防守教閲诸州禁兵抽摘二千人以九月至并於防江效用内摘那千人各堡二千五百人并堡坞内外居民二千家之胜兵者或临时旋行招募亦各二千人各堡通为四千五百人相共守把然後令制置司以八九月别募精勇敢死士千人厚幇请给以待刼寨焚粮直前搏击之用盖堡坞之成於防江有四利往日江南列营五万人去岁亦不下三万而民兵不预然止可坐食而守敌果窥江责其不走固已难矣而况进战乎何者敌在北岸共长江之险兵衆骑多而吾军之气已夺矣今堡坞既立敌有所忌固不敢窥江就使来窥江南岸兵胆气自生志力得展使之前进无所畏怯一利也虽有各处战舰然敌已在江岸或声言夺船径渡或实为造舟之势我之舟师往往不敢放出北岸胜负未决旁观胆落忧恐万端今堡坞既成敌纵在江北我有应接之利或近岸排列千弩并发或舍舟登岸乘势击逐二利也至於海舟风帆八面便利捷疾尤在舟师之上然迫敌於岸而收全功者其势易俟其入江而决死鬬者其势难今堡坞既成有易无难三利也战舰甲士虚闲舟中拥戈坐观从昔病之无策可治今舟得便利人无虚设四利也使虏果忌堡坞为彼之害或拥大衆志在必取今石跋瓜?近在江津定山去江才三里尔我以战舰海舟为江中家计强弩所及敌人腹背受敌自投死地理在不疑脱若敌人畏而不前置而不问尽力攻击和滁真六合等城或有退遯我以堡坞全力助其袭逐或迎其前或出其後制胜必矣此堡坞之利所以为用力寡而收功博孙氏所谓以江北而守江南能立国於百战之余者非幸而免也故其欲因屯田堡坞之立收兵民杂守之用就於江面先作一层使江北之民心有所恃敌虽再来不复求渡腾突纷扰贻乱江南次第入深因其险要用其豪杰见圑结山水为寨者四十七处此於官司之力无缘周遍特借以声势使自为守春夏散耕秋冬入堡盖孙氏六朝保固江淮之成规非充国先零枣祗许下之谓也不然则南北并争之际无岁不有兵革淮人岂能屡逃屡复以自滨於流离死亡也哉某自去冬忧悸熏心旧疾之外复增新病背病半年呻吟宛转自有改兼江淮之命不敢辞避力疾督趣成此三堡其间条目极有未备而某羸证既成不能扶持忍死以待毕事岂胜惭惧伏乞朝廷速赐选择总练通方老於智谋之士前来建康纠剔某妄作疎漏之失考寻前史规画缜密之旧克集功绪以究远图某不任祈叩之至所有定山瓜步石跋三处堡坞图本并四十七处圑结山水寨居民户口姓名帐策谨随状缴申伏乞指挥施行
辞免华文阁待制提举西京嵩山崇福官状
次对之职为选甚高曩玷留都虽尝假宠退甘穷巷固己黜幽恍岁月之屡迁何梦寐之敢及七十既至一再控陈但得归休便为止足岂意矜怜枯瘁委曲陶熔特畀新除复还旧物然而窃寻故实兼考前文惟必谐告老则或容赋禄以示恩今犹使奉祠则安得因闲而冒受夙夜自揆震惊靡遑伏乞俯谅微诚特赐敷奏寝免华文阁待制恩命只以本官依旧官观不越常分庶几少安无任局蹐俟命之至
辞免除宝谟阁直学士提举凤翔府上清太平宫状
闻命殊常省躬震越盖臣子年耄而食贫上所矜闵则为之改祠赋禄所以示恩也至於超进职名宠光荣耀将以为劝则非德进而业广不在兹选某颓龄暮景贫病交廹伏蒙至仁曲加怜念特畀祠官所宜祗服恩私俯偻拜受无敢後矣恭惟先帝大训华阁袐藏学士寓直最为清近而某志行凋落问学空殚性与年徂材随老尽傥若贪荣冒处不知自引是彰圣朝滥予之过而非所以为劝也伏望钧慈特赐敷奏令某止仍旧职寅奉新祠所有宝谟阁直学士恩命乞赐寝免不胜俟命之至
辩兵部郎官朱元晦状
臣闻臣子告君父之言必以实非其实而敢告者惟私意之是徇而忘君父之为不可欺者也臣窃见近日朱熹除兵部郎官未供职间而侍郎林栗急劾去之士论怪骇莫测其故盖熹素有文学行谊居官所至有绩因王淮深恶不敢仕陛下差熹江西提刑使之奏事熹趦趄辞避终未敢前淮既罢去陛下趣熹入对用为郎官人知陛下进熹有渐无不称庆忽为栗诬奏逐去衆议所以汹汹不平臣始疑之以为栗何故至此得非熹果有事外人不能知而栗独得其实以告陛下也暨栗劾奏熹文字传播中外臣始得以始末参验然後知其言熹罪无一实者特发其私意而遂忘其欺尔栗虽贵而近臣虽贱而远然臣子之於君父大义一也乌有栗以熹不实之罪欺罔君父之前而臣忍不以实陈於陛下乎栗言熹敢自称私计非便只欲回就江西提刑已受省劄不肯赴部供职臣闻熹既受除郎官省劄即时遣回江西提刑司接人客将兵卒等皆已辞去其时朝士有候熹者皆共见之熹以脚疾发动不任下牀遂申尚书省乞给假俟痊安日供职是栗谓熹只欲回就江西不肯供职者非其实也栗言熹四司郎官厅印记不肯收受推出门外令送长贰缘长贰不合收管郎官厅印记臣再令送还仍加镌谕既能出入宫门上殿奏事并遍谒宰执台谏即乘轿入部供职良不为难兼郎官印记难以弃掷在外虑有失去其朱熹坚执不从臣为贰卿不能率属致其偃蹇拒违君命实负惭德所有印记无所归着不免令四司人吏抱守终夕至于达旦且臣闻熹未对之前脚疾已作当对之日偶然少止对下之日後与宰执台谏相见脚疾痛复剧既申尚书省祗受恩命止乞给假供职适会歇泊旬休未及将上所有郎官印记熹既未供职岂可受乎熹巳申省乞给假矣虽欲听栗镌谕而扶曳供职可乎郎官未供职以前印记合是何官收掌此正长贰之所当知其可推以委熹乎是栗谓熹不受印记偃蹇拒违君命非其实也栗又言熹本无学术徒窃张载程颐之绪余以为浮诞宗主谓之道学妄自推尊所至辄携门生十数人习为春秋战国之态妄希孔孟历聘之风绳以治世之法则乱人之首也臣闻朝廷开学校建儒官公教育於上士子辟家塾隆师友私淑艾於下自古而然矣使熹果无学术欤人何用仰之果有学术欤其相与从之者非欲强自标目以劝人为忠为孝者乃所以为人材计为国家计也惟蔡京用事讳习元佑学术曾有不得为师之禁今栗以诸生不得从熹讲学为熹之罪而又谓非治世之法宜禁絶之此又非其实也栗又言熹欲索高价妄意要津傲睨累日不肯供职以为作伪有不可掩夫栗逆探熹之用心而?扬之此非臣之所得知也臣所得知者熹以今月初八日除郎十一日再为江西提刑栗之劾熹当在初九初十尔相去隔日之间而栗以熹累日不肯供职是栗急於诬熹而不自顾其言之非实也栗又言陛下爱惜名器馆学寺监久次当迁郎官者只令兼权其视郎选亦不轻矣而熹乃轻之兵部郎官本系大宗丞计衡兼权以熹之故移计衡於都官而以兵部处熹所以待熹亦不薄矣而熹乃薄之臣闻陛下明诏曾任监司知县者始得除郎其事久矣馆学寺监虽久次而未尝历知县监司则不可兼权岂得谓其当迁郎哉差除之际那换阙次移衡用熹熹何德焉是又栗急於诬熹之罪组织其言语足其文尔而不自顾其言之非实也栗又言职制者朝廷之纪纲熹既除兵部在臣合有统摄乞将熹新旧任并且停罢臣闻唐左右丞进退郎官矣本朝故事未之或然惟台谏弹劾有停斥之请给舍缴驳有寝罢之文至於六部寺监举劾其属必曰乞行回避微其文婉其义所以重台纲尊国体也今熹得为栗之属尚未供职而栗望风劾之且兼有给舍台谏缴劾百官之例何哉栗以职制纪纲劾熹而先自乱之是职制纪纲非其实也凡栗之辞始末参验无一实者至於其中谓之道学一语则无实最甚利害所系不独朱熹臣不可不力辩盖自昔小人残害忠良率有指名或以为好名或以为立异或以为植党近创为道学之目郑丙倡之陈贾和之居要津者密相付授见士大夫有稍慕洁修麤能操守辄以道学之名归之以为善为玷阙以好学为己愆相为钩距使不能进从旁窥伺使不获安於是贤士惴栗中材解体销声灭影秽德垢行以避此名殆如吃菜事魔影迹犯败之类往日王淮表里台谏隂废正人盖用此术此於陛下彰善黜恶封殖人才以为子孙无穷之命者其损不细矣栗为侍从就其蹇浅无以达陛下之德意志虑示信於下而更袭用郑丙陈贾密相付授之说以道学为大罪文致语言逐去一熹自此游辞无实谗口横生善良受祸何所不有臣伏见栗耻不得与庙号之议遂为乐尧之说而人知其横怒详定所人吏执覆遂请罢局而人知其专而况职匪风闻古有常守今又苟恣一身之狠愎不畏君父之高明公形无实之言显逐知名之士陛下原其用心察其旨趣举动如此欲以何为诚不可不预防不可不早辩也臣去冬蒙恩面对论一大事有四难五不可之条其说至长未获究竟方斋心涤虑以俟陛下反覆诘难庶几竭尽愚衷今以郎官去留何至上封事譊譊徒溷宸虑哉盖见大臣以下畏栗凶焰莫敢明辩积在厉阶将害大体尔伏愿陛下正纪纲之所在絶欺罔於既形无惟其近惟其贤无惟其官惟其是摧折?横以扶善类奋发刚断以慰公言国家之本孰大於此臣不胜效忠思报之至干冒宸严伏地待罪
淮西论铁钱五事状
臣窃见近岁私铸铁钱散漫江淮公私受弊人情揺动其事多端幸蒙朝廷不惜厚费特与收换始得宁贴臣昨在蕲州目见利害询采吏民颇为亲切今暂领兼司所当随时补缉务使淮人迄臻安静谨具奏闻其事有五一曰开民间行使之路二曰责州县关防之要三曰审朝廷称提之政四曰谨诸监铸造之法五曰详冶司废置之宜何谓开民间行使之路始初铁钱不分官私民间不辨好恶得钱便使自禁私钱百姓惩创卖买交关文文拣择或将官钱指为私钱不肯收受或只要一色样钱谓如舒蕲人各只使本监字号钱之类或只要新铸官钱且免拣择民旅持钱买物一贯之中常退出三四百至以米谷他物自相酬准城市尚可村落尤甚缘此行用艰难物货稀少朝廷禁断私钱本要流通官钱若官钱方更疑惑岂得稳便臣近以乾道同安蕲春大冶宿松汉阳定城新旧诸样官钱钉板印榜晓谕民间令其从便行使亦立私钱样令拣选不用令各州签厅官委诸县钉样於都保又别差官亲至村落委曲劝喻欲其耳目接熟用钱不疑须待官钱流通物价复旧方见禁断私钱之利在臣本路已逐一如此施行其淮东湖北臣目所不见未知如何近因还司过蕲口镇镇民诣臣称扬真泰州凡绍兴熙元年二年蕲春监所铸钱皆嫌麤恶拣退不使臣寻令拆辩拣择其字文模糊尤甚十居二三见已关会诸处别议措置然则?择用钱人情不甚相远兼既有新旧诸钱并私钱色样不一曾经拣换钱文抵牾若不於行使地分明加告报终恐向後用者疑惑臣不敢作冶司发往两路州郡欲乞自朝廷降样行下永远照使要令村落僻远认识不疑民旅交易流通无碍如此则既扰之精神可以收回人亦知收换之实利矣何谓责州县关防之要两路先後立限收换私钱淮东多而淮西少虽缘禁有迟速之故然积累数年委有许多私钱别无归着其当与收换则一尔今已於限内申报尽絶而旧色私钱尚颇散在民间或限内齎赴不及出限不可投换或贯百少可无力投换或富人收藏意图他时禁弛复得行用既各尽絶难恤其余然市钱用之中常有夹带所幸民间识认择出不要其新铸私钱间有三两文到市上者奸民窥伺岂肯遽已自禁戢以来号令纷纷争为严峻或令五家结甲或令旬申有无私铸廵尉以捕捉入衔败获治经繇透漏沿流常要廵绰津渡皆须搜逻吏人甘伏决配官员当俟朝典臣捡照旧事及不住承准申明虽皆己遵守觉察然终未得关防之要必行则诬告罗织狱讼繁兴泛行则便同文具奸宄仍在臣近令各州签厅官责属内厢廵地分都保等处专一禁止行使私钱之家旬具委无行使私钱结罪类申本司只此一令不必繁多但要行之坚久私钱无用私铸自息此虽冶司职事亦但可施之本路欲乞朝廷指挥於行使铁钱州郡除照官钱色样从便流通行使外并要本州月具更无行使私钱文状结罪申尚书省盖欲必无私铸其说难信欲必不使私钱其事易遵况经收换朝廷为民之意已足如有违戾惩治大吏一人自然震耸用命如此则令简而可行实而可久矣何谓审朝廷称提之政始作铁钱非要添此一项泉币盖专以絶铜钱渗漏之患尔铜钱过江北既有铁钱以易之矣铁钱过江南亦必有铜钱易之可也今为铜钱地而不为铁钱地事不均平岂行法以来偶未之思欤故江北自行铁钱之後金银官会无不高贵富商大贾财本隔碍而淮旁之民只是往来两岸洲夹之内铜钱异用风波滞留便已盘费消折安居虽久仍旧凋疎淮人叹息以为朝廷缘铜钱之故致令江北不得自在空怀抑郁无与上闻近户部建明权作两淮交子百万通行沿江州郡仍许入纳淮人若骤得此数行用稍广目前利益但臣采其土俗之论以为月日稍久流转不行必有减落百陌之忧将为店铺停塌之利若要称提得所义理均平当使铁钱之过江南亦如铜钱之过江北皆有兑换之处两无废弃之虞於江南沿江州郡以铜钱会子中半或一分铜钱二分会子直行兑换铁钱计其所收或科拨付总领所或偏换铜钱则可以减诸监岁铸之额或付两淮和粜桩积马料修城则更不支降交会亦於朝廷初无所失淮人知铁钱过江有兑换之处自加贵重商旅之在淮南者亦不敢轻贱铁钱则金银官会及其他物货自当低小如此称提虽行铁钱可以经久无弊若恐铁钱过江兑换者多自合量宜撙节但要存此发泄一路而已何谓谨诸监铸造之法臣切详兴监以来所铸铁钱其轻重厚薄精麤大小略为相等就中淳熙七八九年中间蕲春监所铸字画精细轮郭坚明比於诸钱又为精好十五六年以至绍熙元二则顿成麤恶习久生弊势亦宜然昨铁冶司急欲取胜盗铸者遂翻新样四季别为字文旧重四斤十二两今增为五斤八两新钱比旧大几一轮臣窃以钱文宜一轻重大小宜均则民听不疑行用不惑季别一样自铸工不能记忆民间何繇辩认而又新钱特大形迹旧钱常人之情喜新厌旧所以有只要新钱之说岂可旧钱遂成无用又特大者自为贯辨则可行使分开互用串联不合巨细视之新钱刻画麤大其实不如旧钱用铁虽多钱体不重但加比验自可分明兼照自淳熙七年至绍熙二年上半年同春两监通铸过四百余万贯七年之前及他监所铸又未有数目前公私行用官中自应保护旧钱其新钱但当钤束监匠尽工铸造深鉴末年之弊必如初铸之精而已若徒翻样增铁以自别异深所未可故湖广总所近有申请以新旧官钱不同未敢通用正谓此也臣已行下诸监只以蕲春监淳熙七八九年钱样为准务令精好更不添两数及四季翻样欲乞更赐圣裁庶几民听不疑新旧一等何谓详冶司废置之宜臣窃以臣僚初议专置铁冶一司是时私铸炽盛铁钱流入浙西内地骇愕专官讲求诚合权道乃其方略禁奸摧遏锋鋭虽伤猛骤亦中事机今观冶司陈请三十余事皆已施行矣然终是论建太广行移束湿至使诸司乖戾州郡掣肘人心惊疑异论蜂起自有各路监司任责指挥人情少安方敢向前措置此臣所亲见也事变之来动以静胜不在张皇其後冶司亦自畏缩虽已得旨者多不果用且如舒蕲两监鼓铸之政旧责守臣其增造减工糙恶生弊走弄文历支用自繇当职官吏固宜黜罚为冶司者但当督察稽考总其大柄而已取而自铸遂致怨咨以为破坏两州事起仓猝至於碎置干官捡踏创造廨宇营房列属徒多控制州郡况铁炭中卖处处增足非比铜坑苗脉须要寻求坐食端闲冗仗无用以臣所见私钱既蒙朝廷收换若民间照样行使则官钱通流州郡严禁夹带则私铸止絶铸造并遵旧法而新旧钱不疑称提出於均平而江南北如一逐路自有监司任责则提点江淮湖北空令取会迂回更乞圣慈与宰执商量数月之间合与未合结局协於权制不为赘疣塞希恩侥幸之门杜贪功纷乱之意静治不扰淮人自安臣谬蒙恩选委所有愚虑不敢不言干冒天威臣无任陨越俟命之至
蕲州到任谢表
始从参幕无最可书骤借专城以恩被録对宠灵而甚愿误寄委以知难中谢伏念臣顷隶太常承乏博士方夀皇袭行舜禹之旧当陛下祗见祖宗之初颇预讨论尝叨奉引何幸清明之上获缀末班乃缘贫悴之余自求外补远役忽栖於故楚浮家几遍於长川恭惟驾驭豪杰之时兼有收挽孤寒之道遂令试郡课以治民江黄之间山泽相杂素号僻左本极贫虚属因淮南行铁以来暨乎蕲口置监而後隂仰官鑪之羡不胜伪冶之烦浸用骄奢无复绳矩所以捡核增铸禁絶私钱畏两文销折之多市井至於昼闭取十年工本之数军库为之顿空解纷既难任责良重将欲布宣国家拊循之德奉行监司督察之威稍安人情麤给经费惧非孱拙所克堪胜兹盖伏遇皇帝陛下详於使臣察於知远简擢疎贱即为守望之亲磨厉钝顽收其敏达之効辑和边面培壮本根臣敢不因时所宜以静为福日计不足虽无毫髪之功心力未穷尚答乾坤之造
除淮西提举谢表
素抱迂愚自投闲散责之御守试事浅而未酬就俾按行忝命优而难称中谢伏以久令一使兼总三台属昔荒残在权宜而当省於今垦辟盖吏道之滋繁重以铁冶之司旁制江湖之远适币泉淆杂之过幸朝廷收换之恩而钱之官私尚难辩其真伪铸有新旧致徒分於爱憎人心交疑物货浸少兹为大虑所贵周防譬之琴瑟既解而更张然胶柱之讥犹在如彼马牛不安於乘服则骇舆之患当思臣暂领蕲阳未彰善效弗谙淮土早动乡情敢以章句之诸生辄叨金谷之剧选此盖恭遇皇帝陛下顺时除弊因事讨论不惜厚费以解诖误之穷愁不变本谋以消奸非之阶祸臣祗承德意遵用寛慈察部之条视身为律倘刑罚可损而事以底定则威灵所被而民用遹宁
除太府卿淮东总领谢表
既筦钱米又知甲兵本乞漫游更叨烦委中谢伏念序迁学校固惭课业之荒唐内廹家门重困食用之寡薄一贫殆不可忍屡请期於必从然而辞尊居卑陈力就列视古为训於退则宜今乃升寄卿班示厥号名之宠预闻军政制其财赋之权猥用荣章被之弱质若夫此地爰自积年务塲坏而经常之镪大亏纲运弊而湿恶之粮亦匮口累日重者近忧而已兵民俱困则远患若何况於繇细入麤以轻驭重忽当警急无异承平国其选择而使能臣姑冒昧而就禄此盖恭遇皇帝陛下勤劳初载谨审外防谓臣麤读古书合更时务因其欲歛藏湖海之上且复令周旋戎马之间臣敢不事贵经通身先损节必吝出纳是为有司之常苟逃旷瘝终返腐儒之旧
谢除华文阁待制提举西京嵩山崇福宫表
昭示眷留未即野人之贱宠还旧职复参近侍之荣姓名已没於朽陈命赐忽超於新特伏念臣资朴疎信己之学乏进趣合变之能昨一内忝论思浸成违忤暨乎外专屏翰又负忧虞迄无显効於盛时固合冥心於暮齿若乃羸扶短策缓驾卑车追忆悔尤滥轩裳之非据自嗟衰耄指林壑以言归惟赖天度并涵皇明隐烛获从容而善退保优佚之令终至於踯躅往愆寂寥久废因兹告请遂曲轸於深慈悉与荡除俾再通於禁籍尚糜素廪仍蹑真游为幸则然非愿敢及此盖恭遇皇帝陛下躬秉上德化几泰和驭臣以贵为初美俗在寛之用哀怜末路盖欲补其前修矜恤老穷不忍失其故步窃仰鸿施有如神功臣身未殒而年徂志空存而力尽虽曰愈重受恩之地然而莫知报国之方颠越是期兢惭罔措
谢除宝谟阁直学士提举凤翔府上清太平宫表
帝典近而易遵皇居亲而愈切超踰次对啓沃前旒顾惭衰迈之踪难副知怜之厚宓以鉴观治忽审择後先大化所覃右文为盛藏奎图之府建自太宗直学士之官置从景德逮兹列圣并焕鸿名分命诸儒递升华序博逹今古从容规讽之间先识几微补报职业之外臣力耕朽壤勤凿枯泉空有胼手胝足之劳曾无曝背食芹之献或进陪於阁职复严奉於仙灵浅陋则多润色奚赖此盖恭遇皇帝陛下同天造化与世范围万物覩圣而作新一毫皆上所成就存留宿旧闵惜余残非必选贤示将假宠臣敢不寅恭异数夕惕茂恩待满今祠终偿晚岁乞身之愿试寻末学少殚平生致主之忠
湖南运判到任谢表
冒选择於久闲之日厚矣曷酬拜恩除於尚病之时羸而难任陈情未察恭命勉行中谢伏念臣思过特深自量尤审一昨赐归於穷舍即甘息望於荣涂惟君父之矜怜不衰与朝廷之记録常在甫颁祠廪遽锡州麾虽许控辞终蒙注意遂出重湖之节假以灌输之权示欲必行严为期会臣子供奔走之职何敢屡违穹苍垂覆盖之私所宜仰戴载驰袢暑绵涉修程既逹置司奉将隆指然念臣灾屯合聚痾恙侵凌形质至於变移心虑从而昏夺累年沉痼衆药备尝曾微除愈之期仅有苏醒之觉故人玩於存省惑疑无他医工莫知主名可谓异疾今有事任於一路不为少非展布其四体无以堪若姑以疲惫临之则何但卤莽而已更虞阙败上累生成此盖伏遇皇帝陛下法帝尧之知人致文王之多士考於已试宁使勿欺采其旧闻责以来效故令废惰玷此光华臣敢不销虚威以周下情立实信以观远俗视残躯之可力倾尽而为傥宿疚之或平糜捐以报
除秘阁修撰谢表
谂疾丐归将待休於一壑疏恩寓职乃增重於三湘衆之所荣臣以为忝中谢窃以典修中秘肇自政和必须资历之多号称馆阁之旧属厌时望积累外庸不虚论撰之名始副抡除之实伏思臣者素谓畸人虽早污於清班亦滥尘於烦使施已深而未报福遽过以延灾坐閲寒凉再徂岁闰及此扶行而问俗几成尸素以具官惘惘於簿书之程区区乎医药之事空抱膏肓之苦莫克砭磨迄何毫髪之劳可当褒序饰朽株以丹青之美登丑石於珪瓒之丛凛然无堪躐是异数此盖伏遇皇帝陛下至公衡听兼爱曲成怜其拙疎若在所取不缘孤外而有遐遗使之托身文字之林挂名奎璧之次焕矣贲赉?其宠章臣末路幸逢矢心铭激怅沉痾之萦薄未测颓龄恐绵力之支离弗酬大造
除工部侍郎谢表
未散沉忧徒抱不天之恨迄缘终制冒参掌土之联再窃身荣永辜亲养中谢伏念臣昨承君命而趋走遽罹家祸之悲伤当其冥迷仍复顾省虽云顺变惊日月之不留强使复常恍形神之非昔记怜俯逮命召趋行赐先见於延和归旧班於起部沐浴膏泽之美殆异余人生施枯槁之恩有愈造物而臣摧残故步损耗宿心岂无激昂之思滋甚衰迟之迫镒称铢失难课近功一忆十忘何裨未谊但积徊徨之媿莫知退避之方此盖伏遇皇帝陛下龙德显行乾刚独运毖而求助添以图终拔臣寡特之中冀销迎附察臣忧患之後多自创惩回视此生之几何常惧移忠而靡及沧溟善下或堪涓勺之输穹昊盖高尚谒公微之告
除吏部侍郎谢表
甫越兼旬遽移冠部畀之华剧增以事权中谢伏念臣素弱而不能自强无材而愿出人下乃欲安分匪云执谦胥疏退惰之中功名絶纪蹇产病昏之後意乐全销天许会逢上命亲近从冬卿而陪献纳考地贡而修虞衡外耀恩荣内藏拙守於臣何所不足愧臣无以仰承今也超六联之清高司右列之铨序効职既重责成必深用名已浮计实安有耳目睹记夙宵隐忧此盖恭遇皇帝陛下有拔士之至明以好贤为大德驭下极称亭之审待臣循理分之宜位着所严等威自辨臣萧然二簋不胜礼乐之陈眇矣一金岂在范熔之列虽励平凡之操曷酬卓异之知
除知建康到任谢表
内参从槖之华外付帅垣之重盖人以为宠而臣之所忧中谢伏以行宫蒙高宗临御之频建业为六朝都邑之旧感时虽远抚事尚存义执仇讐安得不居今而思古虑先根本则岂容忘实而狥名藩墙初鋭於扫除堂奥遽烦於备警江流回绕遂将数里而屯民力空殚必也计丁而役募市人至万数閲水舰且千余欲以岁年之规责於旬月之近自怜忧患复苦病昏忽被趣行罔知攸措此盖伏遇皇帝陛下文训武克天施地生观衣袽濡曳之爻所宜戒惧诵桑土绸缪之句尤在恩勤臣敢不怵惕以预防拊循而夙具视身衰谢已无欲速之心凭国威灵愿附不争之胜
代薛端明上遗表
臣闻不可移者有生之定数不能泯者将死之遗忠尚忍须臾愿殚悃愊中谢伏念臣奋身孤远逢世熙平孝宗圣德愈新超居谏职陛下大明始照擢忝从官荏苒岁年驱驰中外谕上指於师漕未和之际宣国威於汉虏既隙之余书殿陞华政途窃宠深惭非据不敢冒当迄荷隆慈许从晚退岩栖穴处未尝不戴於尧天气尽形销无复再瞻於舜日入冥已迫恋阙空多伏望皇帝陛下法泰道之裁成体乾行之变化灼见物则不失义理之中审知治原常以仁恕为本永膺大宝益迈昌图除华文阁待制提举西京嵩山崇福宫谢皇太子牋
於礼有稽宜并今祠而赐免以恩未听反叨旧次而重居猥以凋残蒙兹化育伏念某不能则止既老当休巳积处於退闲更求全於晚末故官何在初无昨梦之寻陈迹都忘杳若归云之静至廼兴怜遐远回念沉沦因再请之至诚焕一纶之新渥泾舟咏雅犹存飞跃之余舜阁垂文复纪赓歌之盛稀阔喧於里社疑信杂於友朋血气既衰虽云在得日月其逝终将奚为恭遇皇太子殿下惟德而誉时髦秉道而参国命内禀密训备谙多士之长外穆周行靡失一夫之用以其昔忝班列之久不使骤从农圃之游某敢不勉竭颓年温理幼学庖廪有继莫酬素食之讥扈卫无功益媿荣名之忝
受玉宝贺表
恭覩诏书元正日受玉宝者天运重来国宝再得感深昔念喜甚今逢中谢恭以圣宋一道相承九有率俾琢琱信玺膺受隆图西祀东封借曰着神休於炳炳继志述事于以见孝德之兢兢变或隐而难防理无往而不复窃何止於阳虎获廼自於蒙人憬彼远方慕仁风而愿献特因方镇转诚意以上通兼陈样册之文益彰篆籀之实以至初秦永昌之刻我家备物之珍殆无或遗靡不具在亶明德而密护迄假手以回还皇帝陛下师古以治身奉先而缵服何食息不存於祖业曾斯须敢怠於孙谋宜上穹之鉴临挈东州而归附敬致邦符之旧光昭帝命之新羣辟会同有司枚进江淮延颈望基本之常安关洛倾心想恩荣之遍及
受玉宝贺牋
副褘是御洪惟内治之彰明玉宝来归信矣外方之助顺慰满民望契合天心中谢恭惟皇后殿下德静而方仁润以泽绶黄赤以受玺文与帝同服澣濯以俭躬志先妇道宜致家邦之庆聿观符瑞之还喜协宸衷荐孚郊庙臣欣逢盛典陪阻近班赵璧全回无复间行而衣褐鲁宝再得尚堪泚笔以书经
申省乞致仕状
某伏自帖念初无艺能滥尘科目往备使令之偶乏猥超涯分而已多効职蔑闻扪心内愧今既七十余景不长素有气疾眩晕拘廹近尤畏寒澁缩惨檩咳随声涕泪交下倦惫屡月瘦悴羸残视?将息固无久存之理伏乞矜怜特赐敷奏许令致仕傥或垂逝之年犹保可全之节冀以歌咏太平之乐仰酬君父难报之恩不胜感激俟命之至
再申省状
某伏准省劄奉圣旨不允者上恩隆而未许诚不计其岁年下情迫以再干敢自违於经律伏念某少而怯懦长益病昏方当壮盛之时已无血气之勇论建常惭於迂阔事功奚有於毫分况今老至而衰心意销索目视耳听皆瞶眊之余手拘足挛非奔走之具惟欲乞身暮景得谢明朝麤希知足之风不为学者之愧伏乞俯加矜恻特赐奏闻许令就今年致仕渔樵故物复还山泽之臞耕凿遗民永被乾坤之造不胜衘荷激切俟命之至
水心集卷二
<集部,别集类,南宋建炎至德佑,水心集>

[book_title]卷三
钦定四库全书
水心集卷三
宋　叶适　撰
奏议
法度总论一
欲自为其国必先观古人之所以为国论者曰古今异时言古者常不通於今此其为说亦确而切矣虽然天下之大民此民也事此事也疆域内外建国立家下之情伪好恶上之生杀予夺古与今皆不异也而独曰古今异时言古则不通於今是摈古於今絶今於古且使为国者无所斟酌无所变通一切出於苟简而不可裁制矣故古今异时之论虽不可废然臣有献於此愿陛下深思之盖陛下之欲自为其国者必将因其己行袭其旧例听其巳然而不加振救之术以日入於积坏则不可谓之自为其国苟为不因巳行不袭旧例不听巳然而加之以振救之术则如之何而可必将以意行之以心运之忽出於一人之智虑而不合於天下之心则其谋愈谬而政愈疎矣故臣所谓有献於此请陛下先观古人之所以为国夫观古人之所以为国非必遽傚之也故观衆器者为良匠观衆病者为良医尽观而後自为之故无泥古之失而有合道之功且古之为国具在方册而已其观之弗难也陛下幸进臣而敎之指数策画不终朝食而古人为国之大槩森然见於目中矣陛下深览太息作而深惟以断自圣志则不待食顷而所以自为其国者可决意行之而无难矣夫以封建为天下者唐虞三代也以郡县为天下者秦汉魏晋隋唐也法度立於其间所以维持上下之势也唐虞三代必能不害其为封建而後王道行秦汉魏晋隋唐必能不害其为郡县而後霸政举故制礼作乐文书正朔律度量衡正名分别嫌疑尊贤举能厚民美俗唐虞三代之所谓法度也至於国各自行其政家各自专其业累世而不易终身而不变考察缓而必黜陟简而信此所以不害其封建而行王道也秉威明权簿书期会课计功効核虚实验勤惰令行禁止役省刑清秦汉魏晋隋唐之所谓法度也至於以一郡行其一郡以一县行其一县赏罚自明予夺自专刺史之问有条司隷之察不烦此所以不害其郡县而行霸政也论者所谓古今异时言古不通於今者谓王霸之未易分唐虞三代之未易复而已若将得其法度以制四海之命不去其所以害是者而劫劫然惴惴然害之愈深守之愈固胶而不解滞而不通此岂有古今之异时哉盖古人之所以为国者虽各系其德之厚薄化之浅深世祚之长短然陛下即而观之岂有欲其行之而乃从而害之者乎然则今世之法度其害之者重大而难去深远而难知矣视古之无害而求去今之害则陛下之国其大方数千里举而自为以复祖宗之旧雪百年之耻无不可者矣
法度总论二
昔人之所以得天下也必有以得之其失天下也亦必有以失之得失不相待而行是故不矫失以为得何也盖必有真得天下之理不俟乎矫其失而後得之也矫失以为得则必丧其得唐虞三代皆有相因之法而不以桀纣之坏乱废汤禹之治功汉虽灭秦亦多因秦旧然大抵天下之政日趋於细而法日加密矣惟其犹有自为国家之意而不专以惩创前人之失计矫而反之遂以为功且东汉之末四方分割坏乱甚矣魏武虽严科条审律令以重足屏息操制羣下而截然使人各得自尽以行其职守者犹在也至晋之败尤甚於汉南北角立递兴递灭及其崛然自见者犹皆自有为国之意使其下无饰非养过之心人存政举随其所立亦或了然可见及隋之末年丧乱蠭起痈疽溃裂而太宗一旦立法定制疏明简直上下易遵然则魏不以讳汉之失为兴唐不以惩隋之亡为强夫兴亡治乱各有常势欲兴者繇兴之涂将败者趋败之门此其所以不相待而非出於相矫也唐末之乱重以五代虽生人之无宁岁久矣然考其所以祸败亦何以远过於秦汉晋隋之亡盖国之将亡则其形证固已若此矣而本朝所以立国定制维持人心期於永存而不可动者皆以惩创五季而矫唐末之失策为言细者愈细密者愈密揺手举足辄有法禁而又文之以儒术辅之以正论人心日柔人气日惰人才日弱举为懦弛之行以相与奉繁密之法遂掲而号於世曰此王政也此仁泽也此长久不变之术也以仁宗极盛之世去五季远矣而其人之惩创五季者不忘也至於宣和又加远矣其法度紊失而亦曰所以惩创五季而已况靖康以後本朝大变乃与唐末五季同为祸难之余绍兴更新以及於今日然观朝廷之法制士大夫之议论堤防扃鐍孰曰非矫唐末而惩创五季也哉夫以二百余年所立之国专务以矫失为得而真所以得之之道独弃置而未讲故举一事本以求利於事也而卒以害是事立一法本以求利於法也而卒以害是法上则明知其不可行而姑委之於下下则明知其不可行而姑复之於上虚文相挻浮论相倚故君子不可用而用小人官不可任而任吏人情事理不可信而信法惟其恻怛寛平麤得古人之意而文具亡实亦独何以异於周秦之弊哉於是中原分剖而不悟其繇请和仇讐而不激其愤皆言今世之病而自以为无疗病之方甘心自处於不可振救以坐视其败据往鉴今而陛下深思其故者岂非真所以得之之道未讲欤诚讲之而行之当举者举当废者废昔之密者今为疎昔之细者今为大今日出令而明日丕变矣何俟於卒岁之久哉
法度总论三
所谓举一事求利於事而卒以害是事立一法求利於法而卒以害是法者何也今朝廷之法度其经久常行不可改变者十数条而已而皆为法度之害故用人以资格为利而资格为用人之害铨选以考任为利而考任为铨选之害荐举以关陞改官为利而关陞改官为荐举之害至於任子则有数害自员郎致仕即得?补为一害太中大夫待制以上?补得京官为一害一人入仕世爵无穷为一害今者汰其谬滥限其员数又为一害科举亦有数害取人以艺既薄於古今并与艺而失之为一害古者化天下之人而为士使之知义今者化天下之人而为士尽以入官为一害解额一定多者冒滥少者陆沉奔走射利丧其初心於今之法又自坏之为一害一预乡贡老不成名以官锡之既不择贤又不信艺徒曰恩泽官曹充满人才败坏又为一害夫京师之学有考察之法而以利诱天下州县之学无考察之法则聚食而已而学校之法为害制举所以求卓越方闻之士而责之於记诵取之以课试所言不行所习不用而制科之法为害博学宏词昔以罢词赋而进人於应用之文耳美官要职遂为捷径一居是选莫可退解而宏词之法为害募役之法本以免天下之为役者耳今也保正长之弊通天下皆患之而役法为害昔之勅律总核万事朝廷随时制宜定为新书以一条贯有出意见莫知推行但曰捡坐申严而已而新书为害国家本患州县之过失不得上闻故置监司以禁切之今也禁切监司之法又甚於州县之吏岂以监司为非其人乎抑惟其人而必用是法乎而监司之法为害府史胥徒所以行文书给趋走虽尧舜不能废也而今也植根固本不可揺动大官拱手惟吏之从而吏胥为害又因以推昔之所行行经界则经界为害行保甲则保甲为害行方田则方田为害行青苗市易则青苗市易为害举事立法无非所以求利而事立法行则无非为害上下内外亦举皆知其为害矣然而贤者则以为是必不可求之害庸愚者则恃其有是害也足以自容而其小人则或求甚於所害天下皆行於法度之害而不蒙於法度之利二百年於此日极一日岁极一岁天下之人皆以为不知其所终陛下将何以救之哉故臣愿陛下掲其条目而治之去害而就利使天下旷然一日得行昭昭之涂虽三代以上远而未易言两汉及唐之盛世可必致也
资格
请言资格为用人之害以贤举人以德命官贤有小大德有小大而官爵从之一定而不易此尧舜以来之常道也无有所谓自贱而历贵循小官之次而後至於卿相如近世之所谓资格者然尧舜以来远矣未可遽复则资格用人未可遽废至於不能得资格之利而受资格之害资格之害深则人皆弃贤而为愚治道日坏而不自知此不得不因今之法而少变之也夫计日月累资考虽尧舜三代则亦有然者而不以是待天下之贤才有德之人何者贤才有德之人以此官而称此人可也岂可疑其资格未至而姑迟之哉至汉人则已患苦其弊守相列侯为九卿九卿为三公天下之贤才伏而俗吏用矣伊吕周召之俦非其不为秦汉以後出而法度使之然也唐太宗虽以战伐取天下而用人能尽其才不拘挛於常格以起一时之治尚有可喜盖资格者生於世之不治贤否混并而无可别故以此限之耳而本朝遂以治世而行衰世之法艺祖太宗所用犹未有定式惟上所拔间得魁磊之士至咸平景德初资格始稍严一寇准欲出意取天下士而上下羣攻之故李沆王旦在真宗时王曾吕夷简富弼韩琦在仁宗英宗时司马光吕公着在哲宗时数人以谨守资格为贤名重当世惟王安石破资格以用人一时所谓名士力争而不胜其後章惇蔡京王黼秦桧相踵效之然而进小人而乱天下者此五人也繇五人之所用则当以不守资格为讳虽然资格非善法明矣而李沆十数人者以守资格得名而其时亦以称治何也盖能别其流品以分君子小人之涂以定清浊高下之序彼其号为德度智略足以居大位者亦已素许之矣特欲其履历以实之而已矣故其人有自小官而其望已足为卿相至其久也亦卒为之若此者可谓得资格之利也今也不然无有流品无有贤否繇出身而关陞繇关陞而改官知县繇改官知县而为四辖六院繇四辖六院而为察官繇察官而为卿监繇卿监而为侍从繇侍从而为执政大臣或繇知州监司而为郎繇郎而为卿监侍从执政资深者序进格到者次迁而已矣若是而欲以举贤才起治功其可得乎侍从不荐士宰执不举贤执资格而进曰此足以任此矣陛下虽欲责之以事询之以谋彼安所从知乎此臣所谓受资格之害也且本朝废资格而用人无若王安石章惇蔡京王黼秦桧之为相守资格以用人无若李沆王旦王曾吕夷简富弼韩琦司马光吕公着之为相然考其功效验其人才本朝以资格为用人之利也故臣欲陛下审乎资格之实念今日人才衰乏已甚稍加变通号召收拾以终成资格之利而不受资格之害且天之生才也甚难人主之得才也亦甚难母夭阏摧折之使至於尽盖今世犹有可用之人诚使朝廷之资格一出於人才之所当用则有资格之利而无资格之害矣
铨选
何谓铨选之害甄别有序黜陟不失者朝廷之要务也故自一命以上皆欲用天下之所谓贤者而不以便其不肖者之人窃怪人主之立法常为不肖者之地而消靡其贤才以俱入於不肖而已而其官最要其害最甚者铨选也吏部者朝廷?舌之处也尚书侍郎者天子贵近之臣也处之以其地任之以其官与之以甄别黜陟天下士大夫之柄而乃立法以付之曰吾一毫不信汝也汝一毫不自信也其人之贤否其事之罪功其地之远近其资之先後其禄之厚薄其阙之多少则曰是一切有法矣天下法度之至详曲折诘难之至多士大夫不能一举措手足不待刑法而自畏者顾无甚於铨选之法也呜呼与人以官赋人以禄生民之命繇此而出矣使加之意天下不於此乎望治风俗不於此乎求厚人才不於此乎责实而将安所取之奈何举天下之大柄而自束缚蔽蒙之尘坌蠧折乃为天下大弊之源乎虽然是几百年於是矣其相承者非一人之故学士大夫勤身苦力诵说孔孟传道先王未尝不知所谓治道者非若今日之法度也及其一旦之为是官噤舌拱手四顾吏胥以问其所尝知之法今吏胥上下其手以视之其人亦抗然自卞曰吾有司也固当守此法而已嗟夫岂其人之本若是陋哉陛下有是名器为鼓舞羣动之具与夺进退以叙天下何忍袭数百年之弊端汨没於区区坏烂之法以消靡天下之人才而甘心以便其不肖如此则治道安从出而治功安从见哉况自唐中世以前吏部用人之意犹有可考今之所循者乃其衰乱之余弊耳百王之常道不容於陛下而不复也夫曰私曰偏曰怨曰谤曰动衆曰招权此末世之庸人所以恐喝其上而疑坏治道於将兴之时者也陛下深考昔人之已行毅然不惑於衆因今之铨选一二人而付之盖今之大臣与人以堂除者乃昔日铨选常行之事大臣不知其职任有大於此而止以堂除为宰相之大权堂除为宰相之大权则无怪铨选为奉行文书之地也使今日铨选得稍稍自用若堂除之选尽归铨部然後大臣知职位而铨选亦少助朝廷用人尚书侍郎者不虚设矣
荐举
何谓荐举之害使天下之大吏得荐举天下之卑官宜若为善法矣而今乃为大害且关陞令録职官改官京官若陞朝官又转而至员郎此朝廷自设限隔以分贵贱而使人非举不得入若三考若四考有举者三人若六考若七考有举者五人则关陞则改官朝廷之立是法也岂不曰吾不徒与以贤能而与贤能不自知以荐而知乎然则朝廷岁与人以关陞改官者岂曰此诚贤与能者乎大吏岁举人以改官者亦岂曰此诚贤与能乎其人之得关陞改官者义岂曰吾诚贤与能者乎上不信其举人者举人者不信其求举者求举者不以自信必曰是皆不可知而朝廷之法既巳如此则不得不出於此朝廷亦曰吾之立法既已如此则不得不听其如此然则是上下相与为市均付於不可知而已故奔竞成风干谒盈门较权势之轻重不胜其求若此者不特下之人知之上之人亦知之矣方其人之未得出乎此也卑身屈体以求之仆隶贱人之所耻而不耻也此岂复有其中之所存哉及其人之既得脱乎此也抗颜庄色以居之彼其下者又为卑身屈体之状以进焉彼亦安受之而已相承若此则以此见举以此举人陛下之人才坏而生民受其病无足疑者嗟夫其始则或不至是矣而流弊之极皆固守而不思变且京朝官者已为天下之所贵而朝廷亦自贵之矣不自贵而使天下亦不知贵之宜在朝廷无不可为而计今或未之能也今合多而考累而任使其积日计月而无在官之过者可以循至於次第之京官毋必举焉其诚可举者因今之法而举之与之以今之所与之官若是则庶几乎士之稍自重者知有常途之可繇而不汲汲焉为是卑身屈体以求之则仆隶贱人之所耻者亦或知耻矣其举人者不困於求者之多庶几乎知所自立而或能真举其贤能以报上矣解举官之急姑用是要以风俗稍善治道稍明循次而进必无俟乎举者而大吏或以举其才则朝廷信而用之拔於常调此荐举之正也然此有司之事执政大臣之所当请而後行朝改夕定非若兵财之有所难也睥睨隐忍此而不为之遂为天下之大患亦可悲也
任子
何谓自员郎致仕即得?补为一害人臣以子任官亦国之重事也其与之宜当於义而称於恩使朝廷録功纪旧之意有所表见今自举主而改官率十余年而至员郎繇常调入仕不过佐郡而止其功业未有以异且从而官其子岂以为是庸庸无所短长之士而必使继世为之邪且又其仕而显者职任功效或见称於天下而不幸其官止於员郎则所以得任其子弟者亦无异於常调而至此者此所谓其义不当而恩不称也何谓自太中大夫待制以上?补得京官为一害京官者朝廷之所贵重使天下士大夫更六七考用举主五六人而後得之今阙远而待之者多入仕久者至三十年始得改官疾病忧患公私愆犯有终身不得者或一人特与改官上下相目以为异事今至使其为太中大夫待制者即以京官任子弟何重於彼而不惜於此耶岂为侍从大臣之子则无俟乎举主考第而已能度越天下之贤士大夫者欤重之则其法穷而不能变轻之则其恩滥而不能变所谓轻重彼此不相应也
何谓一人入仕世官无穷为一害古者裂地分茅以报人臣之有功使其子孙嗣之所以醻祖宗垂後裔也至於官使必有所宜不可以一夫官簿之所至苟应法令而直与之以为恩则滥以为法则弊以为义则悖且朝廷不尚贤而尚贵朱紫混然夷跖杂处崇观以来七八十年人臣不以道而得贵仕者在其元身则自宜削夺而今也子孙仕宦不知艺极骄侈无忌自称世家将使世之贤者何以劝焉
何谓今者汰其谬滥限以员数为一害且朝廷向之所以尽与之者不知其谬滥而姑为是无穷之恩也今也知而汰之而徒限以员数则亦不可夫为上者使其下以知义而已义所可与虽尽与之吾何所得吝不然与其一而弃其一曰此在吾限员之外耳此不得独贤彼不得独愚义理愈蔽而人纪隳矣故员郎非朝廷所甚重之官其常调而至此者可复勿与其果有勤劳或贤有德闻於上者与之可也京官为朝廷之所贵奈何以与从官执政之子弟以今之所与员郎卿监者与之可也计其入官之世次考其所任之多寡以稽其人有功无功贤与不贤为之正法可也如是则可与者与之何必以员数限之乎虽然因今之法而有所变改不得不出於是若举公卿大夫之子弟而养之於学挍择天下之明师良友以成就之使其材品卓然可以为家国用则於此官使之而昔之法烦前冲後皆可一决而去而先王之意见矣
科举
何谓今并与艺而失之为一害盖昔之所谓俊乂者其程试之文往往称於世俗而其人亦或有立於世今之所以取者非所以取之其在高选辄为天下之所鄙笑而乡曲之贱人父兄之庸子弟俯首诵习谓之黄册子者家以此敎国以此选命服之所贲者乃人之所轻且夫世之所重者岂必知重其人哉亦或其艺文之可称者耳此固不足以卜其内今其可称者又莫之获而人之所轻者乃反得之然则上之求士而用之公卿大臣繇此涂出岂有始於为人之所轻而终也乃足为国家之所重者乎
何谓化天下之人为士尽以入官为一害使天下有羡於为士而无羡於入官此至治之世而兎罝之诗所以作也盖羡於为士则知义知义则不待爵而赏不待禄而富穷人情之所歆慕者而不足以动其自守之勇今也举天下之人总角而学之力足以勉强於三日课试之文则嚣嚣乎青紫之望盈其前父兄以此督责朋友以此劝励然则尽有此心而亷隅之所砥砺义命之所服安者果何在乎朝廷得斯人者而用之将何所赖以兴起天下之人才哉
何谓解额一定为一害百人解一承平之世酌中之法也其时闽浙之士少有应书而为解之额狭矣今江淮之间或至以仅能识字成文者充数而闽浙之士其茂异頴发者乃困於额少而不以与选奔走四方或求门客或冒亲戚或趂籴纳夫士之为学其精至於性命之际而其用在於进退出处之间然後朝廷资其材力以任天下之重今也以利诱之於前而以法限之於後假冒干请无所不为然则以其有是士之可取也而取之此其义理之当然者耳则解额之狭於彼者何不通之使与寛者均乎
何谓一预乡贡以官锡之为一害古之取士也取之四五而後定其终身而本朝之法不然其乡贡也一取之而已一取而不复弃其人三十年之後怜其无成而亦命之官盖昔艺祖之初悯天下士有更五代困於场屋而犹不得自选者因以为之赐今也士人充塞偶然一得何足为言则安用此而遂为常法乎夫士者人才之本源立国之命系焉四患不除而朝廷於人才之本源戕贼斵丧不复长育则宜其不足於用也去四患得四利所谓养之於始自拱把而至於桐梓古人之言不可忽也
学校
何谓京师之学有考察之法而以利诱天下二代汉儒其言学法盛矣皆人耳目之所熟知而不复论若东汉太学则诚善矣唐初犹得为美观本朝其始议建学久而不克就至王安石乃卒就之然未几而大狱起矣崇观间以俊秀闻於学者旋为大官宣和靖康所用误朝之人大抵学校之名士也及诸生伏阙搥鼓以请起李纲天下或以为有忠义之气而朝廷以为倡乱动衆者无如太学之士及秦桧为相务使诸生为无亷耻以媚巳而以小利?之隂以拒塞言者士人靡然成风献颂拜表希望恩泽一有不及谤议喧然故至於今日太学尤弊遂为姑息之地夫秉义明道以此律己以此化人宜莫如天子之学而今也何以使之至此盖其本为之法使月书季考挍正分数之毫厘以为终身之利害而其外又以势利招徕是宜其至此而无怪也
何谓州县之学无考察之法则聚食而己往者崇观政和间盖尝考察州县之学如天子之学使士之进皆繇此而罢科举矣此其法度未必不善然所以行是法者皆天下之小人也故不久而遂废今州县有学宫室廪饩无所不备置官立师其过於汉唐甚远惟其无所考察而徒以聚食而士之负俊气者不愿於学矣州县有学先王之遗意幸而复见将以造士使之俊秀而其俊秀者乃反不愿於学岂非法度之有所偏而讲之不至乎今宜稍重太学变其故习无以利诱择当世之大儒久於其职而相与为师友讲习之道使源流有所自出其卓然成德者朝廷官使之为无难矣而州县之学宜使考察上於监司闻於礼部逹於天子其卓然成德者或进於太学或遂官之人知繇学而科举之陋稍可洗去学有本统而古之文宪庶不坠失若此类者更法定制皆於朝廷非有所难顾自以为不可耳虽然治道不明其纪纲度数不一一掲而正之则宜有不可为者陛下一掲而正之则如此类者虽欲不为亦不可得也
制科
用科举之常法不足以得天下之才其偶然得之者幸也自明道景佑以来能言之士有是论矣虽然原其本以至於末亦未见有偶然得之者要以为坏天下之材而使之至於举无所用此科举之弊法也至於制科者朝廷待之尤重选之尤难使科举不足以得才则制科者亦庶几乎得之矣虽然科举所以不得才者谓其以有常之法而律不常之人则制科庶乎得之者必其无法焉而制举之法反密於科举今夫求天下豪杰特起之士所以恢圣业而共治功彼区区题目记诵明数暗数制度者胡为而责之而又於一篇之策天文地理人事之纪问之略徧以为其说足以酬吾之问则亦可谓之奇才矣当制举之盛时置学立师以法相授浮言虚论披抉不穷号为制科习气故科举既不足以得之而制策又以失之然则朝廷之求为一事也必先立为一法若今制科之法是本无意於得才而徒立法以困天下之泛然能记诵者耳此固所谓豪杰特起者轻视而不屑就也又有甚此者盖昔以三题试进士而为制举者以答策为至难彼其能之则犹有以取之自熙宁以策试进士其说蔓延而五尺之童子无不习言利害以应故事则制举之策不足以为能故哲宗以为今进士之策有过此者而制科繇此废矣是以八九十年其荐而不得试者其试而不见取者其幸而取者其才凡下往往不逮於科举之俊士然且三年一下诏而追复不俟科举之岁皆得举之将何所为乎设之以至密之法与之以至美之名使其得与此者为急官爵计耳且天下识治知言之人不应如是之多则三岁以策试进士使肆言而无所用是诚失之矣今又使制举者自其所谓五十篇之文泛指古今敷陈利害其言烦杂见者厌视闻者厌听且士人猥多无甚於今世挟无以大相过之实而冒不加之名则朝廷所以汲汲然而求之者乃为讥笑之具今宜暂息天下之多言进士无亲策制举无记诵无论着稍稍忘其故步一日慨然天子自举之三代之英才未可骤得亦不至如近世之冗长无取非惟无益而反有害也
宏词
法或生於相激宏词之废久矣绍圣初既尽罢词赋而患天下应用之文繇此遂絶始立博学宏词科其後又为词学兼茂其为法尤不切事实何者朝廷诏告典册之文当使典直宏大敷畅义理以风晓天下典谟训诰诸书是也孔氏録为经常之辞以教後世而百王不能易可谓重矣至两汉制诰词意短陋不复髣髴其万一盖当时之人所贵者武功所重者经术而文词者虽其士人譁然自相矜尚而朝廷忽略之大要去刀笔吏之所能无几也然其深厚温雅犹称雄於後世而自汉以来莫有能及者若乃四六对偶铭檄赞颂循沿汉末以及宋齐此真两汉刀笔吏能之而不作者而今世谓之奇文絶技以此取天下士而用之於朝廷何哉自词科之兴其最贵者四六之文然其文最为陋而无用士大夫以对偶亲切用事精的相夸至有以一联之工而遂擅终身之官爵者此风炽而不可遏七八十年矣前後居卿相显人祖父子孙相望於要地者率词科之人也其人未尝知义也其学未尝知方也其才未尝中器也操纸援笔以为比偶之词又未尝取成於心而本其源流於古人也是何所取而以卿相显人待之相承而不能革哉且又有甚悖戾者自熙宁之以经术造士也固患天下之习为词赋之浮华而不适於实用凡王安石之与神宗往返极论至於尽摈斥一时之文人其意晓然矣绍圣崇宁号为追述熙宁既禁其求仕者不为词赋而反以美官诱其已仕者使为宏词是始以经义开廸之而终以文词蔽陷之也士何所折衷故既巳为宏词则其人巳自絶於道德性命之本统而以为天下之所能者尽於区区之曲艺则其患又不特举朝廷之高爵厚禄以与之而已也反使人才陷入於不肖而不可救且昔以罢宏词而置词科今词赋经义并行久矣而词科迄未有所更易是何创法於始而不能考其终何自为背驰也盖进士制科其法犹有可议而损益之者至宏词则直罢之而已矣
役法
自熙宁为募役法尽官府之役官自募之官受其病而民获其利官当其劳而民居其逸虽然官岂能自为其病与劳哉故差役之患虽去而募役之患方兴故役钱者募役之患而今之保副正长者又募役所不能行之患也役钱则不可复论保副正长者乃役法之一事耳而今为大患穷天下之能言者日夜相与谋之而不能自出一说也盖昔者保伍其民而有保正副将以兵法部勒其下而其法曰募有材勇及一都之内物力最高者户长则以催科耆长则以追胥而皆有雇直煕丰之法其分画详明如此然犹纷纷而不能定其後艰难用度日缺讲利源者无所取财以为耆户长雇钱者官未尝尽支而为耆户长者亦不愿请故取其窠名以起发上供而耆户长之役尽以归於保正副然则今之保正副募法未尝不存而未尝不强差之也其计较物力推排先後流水鼠尾白脚歇替之差乡胥高下其手而民不惮出死力以争之今天下之诉讼其大而难决者无甚於差役盖朝廷之上其於庶事条目纤悉委曲动有法禁而所谓保正副者乃独无法何为其无法也名募而实差是以若此其不齐也而近世浅夫庸人之论不过仇疾於官户诛抉於诡产其说有自宰执而与编户齐役矣而诡产半天下其弊安可絶且不咎州县之以差保正副长困民而区区然姑欲治官户诡产何哉今复以耆户长雇钱还州县使二税呼集之役有所分而隷之於保正副则差役之害大半已去矣使一都之内诚有材力可以服衆智勇可以率人者尊用旧法使为保正若副而除其一户二税之半要使保正副者人欲争为之而不可而不使强委巳而不愿也夫如是天下岂复以差役为患哉又如是则虽官户无问新故亦皆可为之而何以此督责官户哉且今世为民之意何其薄而办官之事何其至也且京师有诸道诸道有诸州诸州有诸县自县而後亲及於民也其势宜使什伍比闾里党而後达於县令则择其人而为保正副者正所以亲切於民服习其小争而无使至於大鬬教民使不犯省刑罚之先务也若此者其官事何所不可办而今顾未尝为之施甚陋之意以与民较至下之策民愈争而不知悔则鞭笞随其後是独何益哉是其行之非有所难而不思去者何也
新书
何谓新书之害本朝以律为经而勅令格式随时修立自嘉佑熙宁元丰元佑绍圣大观政和绍兴皆自为书近者乾道淳熙已再成书矣以後冲前以新改旧凡朝廷上下之所恃以相维持相制使者奉行此书而已且天下以法为治久矣臣岂敢遽议新书之为害如晋叔向之所以告郑子产者乎然而有三害最近不可不知凡天下之事无不备於此书而人之智虑不能出於此书之外者一害也书既备矣而事复弊法既具矣而令不行则宜有说焉今止谓之各已有见行条法止於捡坐申严而已明知法不足恃而欲强委之二害也人才因此浸以颓惰掎摭利害泛然推广及其终也不过亦曰臣愚欲望申严巳行之法而已以法为弊犹可言也以人为弊不可言也三害也至於朝省之前後批六部之勘当诸司州郡之照条施行又其相习公为欺诞以度岁月害之小者耳夫以法为治今世之大议论岂可不熟讲而详知也盖人不平而法至平人有私而法无私人有存亡而法常在故今世以人乱法不乱为常语此所以难於任人而易於任法也虽然人则未易任也以唐虞三代之盛王至诚一意以相与而後其人可任今则安能至於不任人而任法则必任其足以行吾法之人而不任其智不足以知法与力不足以行法者而後法可任此易见之论也而今则亦未之能何也夫使是书而果已备天下之事则将何取於人盖是书之所备者备其文不备其实备其似不备其真也夫使见行条法诚已皆具而天下何为尚有犯法而生弊者然非无其法之罪而无其人之罪也审矣今不改其人而曰捡坐申严以谆复其法然则法终不行矣故任人而废法虽诚未易论而任人以行法所以助法之不能自行者非必若今之所谓捡坐申严批状勘当照条之类而已也不任人以行法而止於捡坐申严批状勘当照条之类以烦天下之耳目使其人聪明愦眊智虑不知所出求以应故事而塞章奏则亦讙然愿助陛下之申严此法令之所以日坏而人才之所以日消日用饮食而不能自知法烂道穷暂相縻系而无经久固结之道国威之所以不振强敌之所以凭陵也臣故欲陛下纵未能任人而废法以行唐虞三代远大之政姑欲任人以行法使法不为虚文而人亦因以见其实用功罪当於赏罚号令一於观听简易而信果敢而仁若汉以来者可矣
吏胥
何谓吏胥之害从古患之非直一日也而今为甚者盖自崇宁极於宣和士大夫之职业虽皮肤蹇浅者亦不复修治而专从事於奔走进取其簿书期会一切惟吏胥之听而吏人根固窟穴权势熏炙滥恩横赐自占优比渡江之後文字散逸旧法往例尽用省记轻重予夺惟意所出其最骄横者三省密院吏部七司户刑若他曹外路从而傚视又其常情耳故今世号为公人世界又以为官无封建而吏有封建者皆指实而言也且公卿大臣之位其人不足以居之俛首刮席条令宪法多所不谙而寄命於吏此固然也然虽使得其人而居之如昔之所谓伊尹傅说之俦而已夫区区条令宪法仍为不晓而与是吏人共事终亦不可然则今世吏胥之害无问乎官之得其人与不得其人而要以为当革而已矣府史胥徒自有国以来所同有也然必使上不侵官下不病民以自治其事而听命焉而秦汉之弊法屈天下之豪杰繇刀笔选而至三公今幸已甄别品流而其余弊未尽去且又皆以天下经常之事立为成书以付之彼吏得知之而官不得知焉此其为害又过於秦汉何者今百司之吏其爵其禄往往有士大夫之所不敢望汉之公府掾诸卿主事辟召皆天下名士其权柄足以动揺守相者今之所谓都録行首主事之类是也此直以鞭挞戮刑待之而高爵厚禄若是何哉今官冗而无所置之士大夫不习国家台省故事一旦冒居其位见侮於胥今胡不使新进士及任子之应仕者更迭为之三考而满常调则出官州县才能超异者或遂録之若此则有三利士人顾惜终身畏法尚义受财鬻狱必大减少吏曹清则庶务举且因以习士夫使之有才而无至於今世之偷惰一利也更迭为之无根固窟穴之患无保引私名之弊而封建之势因以去矣二利也增员百余稍去冗官之患待阙择地争夺伺候之风亦渐衰息三利也得三利去三害此亦非有劳民动衆之难者京师纪纲之首吏曹清则诸司州县之吏蠧亦必少异於今日盖结托干请有所不行与决衆事整齐簿书不为疑玩则下知畏故也
监司
何谓监司之害朝廷之设官也必知其所以设官之意其用是人也必先知其所以用是人之说州郡衆而监司寡谓州郡之事难尽察也故置监司以察之谓州郡之官难尽择也故止於择监司亦足以寄之自汉以後所谓监司者亦若是而已未暇及于岳牧相维之义也且其若是则奉行法度者州郡也治其不奉行法度者监司也故监司者操制州郡者也使之操制州郡则必无又从而操制之此则今世所以置监司之体统当如是矣今也上之操制监司又甚於监司之操置州郡紧紧恐其擅权而自用或非时不得廵历或廵历不得过三日所从之吏卒所批之劵食所受之礼馈皆有明禁然则朝廷防监司之不暇而监司何足以防州郡哉且不责其大而姑禁其细何哉是谓不知设官之意用人之说而沿微文以立法一失也故监司弛惰人反以为寛大上亦以为知体监司之举职人反以为侵权上亦以为生事此真大谬戾者也夫监司者以法治下以义举事者也今转运司则以剗刷州县之财赋候伺其余羡衮杂其逋欠为一司岁计之常提举司则督责茶盐用法苛惨至常平义仓水利民田则置而不顾提刑司则以催趣经总制钱印给僧道免丁繇子为职而刑狱寃滥词诉繁滞则或莫之省焉是监司之不法不义反甚於州县故今之为州县者相与聚而嗤笑监司之所为岂监司之本然哉是谓不以法治不以义举之权付之而使监司之所操者在州郡之下矣二失也且不以法不以义则所为付之事功者固宜得其实焉今也转运司徒报上供之数於户部而转输运致之实则无之则其所以总一路之财计者将何所用也茶盐则已受其剩利於榷务都场而提举司受其掯留掌其住卖督其煎煮为之索逋理债而已经总制钱州郡各已趂办上供而提刑者徒文移知通收索季帐稽考纲解以报户部而已是三司者以此为职徒养资考多人徒凭意气作声势以便其私可也国纪民命何赖於此是谓既无法无义而事功又不得实三失也至於还转运之权以清户部之务罢提举之事以一转运之权又皆今日之甚急者昔人谓止择十道使犹患不得人则监司者盖甚重矣岂以为例差循致之用哉
水心集卷三

[book_title]卷四
钦定四库全书
水心集卷四
宋　叶适　撰
奏议
始论一
有天下之大必尽天下之虑不尽天下之虑鲜无患矣太祖太宗受天命身自剪平者七国尽有汉唐之天下惟燕蓟前入契丹力未能复而赵保吉兄弟乱西方灵夏继陷其後耶律浸骄继迁始自立边益警备矣当国事者不复深究始末直以中国既大也道德既富也患不能保境土息人民而已岂不足於二陲之区区哉非惟不务讨伐二敌以定西北之疆域而乃反行聘使封册以申百年之誓信屈意而奉币帛专力而守和好同此者为正论异此者为浮薄方其盛时南北相为兄弟而天下无兵安宁久於前世自以为天下之虑尽於此矣然而凭侮不除芽蘖终在小人因其间隙倡复燕之谋前衅始锄後患随出民心未变而国家之守离矣始也误委三镇而两河诸城犹以死固拒太原之帅犹力竭而後就擒建炎嗣统独已失者河东耳其他固在也大臣怯懦不能当日夜以谋退郤於是二年始尽失河南北绍兴元年又失京东西三年又失五路此非有叛将乱臣据而与我争衡者也刘豫乃自女真援立之尔又尼堪死伪齐废金用事厌兵举数千里之地以还我夫不战而得数千里地天诱之也然一旦乌珠背盟苦战则所谓分画者才江以北淮以南而我亦莫敢较焉至顔亮屠陨北方溃乱归义之民处处屯聚京东西秦凤熙河州县相次而复中国之威庶几振矣然宰辅无状踵失策继旧盟卒亦黾勉割四要郡畀之徒使中原遗黎饮泣内恨絶望於我夫我不能守则民虽不为变而终以分裂我不能守则地虽已得而终以失之其故岂有他哉始虑事之不尽而其患至此也虑事不尽使百七十载之天下不因民之怨叛而直失其大半隘处江浙以为南北之成形六十年矣嗟夫是已往之事不可追而悔者也方来之虑不尽则天下之患又将有甚於此者岂可坐而讲尧舜三代之旧洋洋焉熙熙焉而不思内外之分不辨逆顺之理不立雠耻之义一切听其为南北之成形以与宋齐梁陈并称而已者乎成败瞬息也得失反覆也何常之有虑不尽则昔之天下虽大而不能守虑之尽则今之天下岂惟能守之而反可以取之矣故以一取百帝王之虑也以一取十霸强之虑也以一取一必至之虑也加以思内外之分辨逆顺之理立雠耻之义又取吾之所失而非冒彼之所得也愈於必至之虑也夫以一取百以一取十其难明矣然取之者虑之尽也以一取一其易明矣然不取之者虑之不尽也今将尽天下而虑之而後以一取一者可得而见故不可以泛辞举不可以偏说定不可以远事言也
始论二
不尽天下之虑而终失天下之大计此最大事不可不极论也古之所谓忠臣贤士者竭力以行其所知言欲少行欲多言之若麤行之必酬故人莫敢多言而精於力行今世议论胜而用力寡大则制策小则科举高出唐虞下陋秦汉传合牵连皆取则於华辞耳非当世之要言也虽有精微深博之论务使天下之义理不可踰越然亦空言也盖一代之好尚既如此矣岂能尽天下之虑乎有大利必有大害为国者不敢专大利而分受其大害以人参之使其害消昔之帝王莫不然国家因唐五代之极弊收敛藩镇权归於上一兵之籍一财之源一地之守皆人主自为之也欲专大利而无受其大害遂废人而用法废官而用吏禁防纎悉特与古异而威柄最为不分虽然岂有是哉故人才衰乏外削中弱以天下之大而畏人是一代之法度又有以使之矣宜其不能尽天下之虑也自赵元昊反重之辽人求关南地天下之士始稍奋发深思远虑以为之说然而内堕好尚之多言外阻法度之自利未能得其中也不幸熙宁改法之事起自是以迄於宣和之末靖康之初士大夫争法之新旧辨党之邪正鼓为烈焰张为洪流而已过此何暇言之是又熙丰之後因於世故之纷更而不能尽天下之虑也靖康之难至痛极愤此上下深谋不知寒暑寝食之时也而苟目前忘大辱者为南自南北自北之论视宗庙君父之雠如疥痒之在身忍而不搔无害也明示祸福以刼脇衣冠举俛首而奉雠故二十余年未有出思虑於饮食刀笔之外者况其远者乎是又绍兴以来为小人之所挟制而不能尽天下之虑也陛下总权纲执枢要责功能课勤怠崇实用退虚名审於考察谨於迁叙破流品以求人才右武官以率勇敢天下靡然知上意而从之矣然而怀欲为之心者以无所为而消缩负妄作之累者以有所托而回容利惟谋新害不改旧取民者已困矣犹以为仁政趋事者已弊矣犹以为良法国无骏功常道先丧士无奇节常心先坏俗衰时迫谁与谋长是又隆兴以来不能尽天下之虑也自非深观远览遍知前失而不讳坚志强力独行所难而不惑当为则为毋以为昔未尝有当改则改毋以为今方循用除百年之宿蠧开兴王之大道计岁月之举措求日新之功效明发慷慨同於饥渴庶能尽天下而虑之乎故臣愿条列前後之源流疏陈当今之本务成败得失皎然而不乱所以佐聪明之一二者也
取燕一
致靖康之祸在於取燕追论靖康之失亦必曰取燕虽然究利害之极以定今日之大计不过取燕而已何谓致靖康之祸在於取燕自石晋割而不合太宗征而不定赵普田锡王禹偁之流固尝以志复幽蓟为非矣至景德约和而中国之人遂以燕为外物不置议论之内及庆历中刘六符反索周世宗关南诸县富弼为之设辞增赂而後仅止其後萧禧辨理河东疆域又举数百里畀之而王安石韩绦不之较也况於王黼蔡攸之佞庸乃欲必取异代巳割之燕卒於失信契丹取侮女真以贻大变此所谓致靖康之祸者然士大夫特泛言其粗耳未能知其实也何谓实曰不能取燕而已使契丹政令犹强社稷犹固我独抗宿愤劳累战虽得燕蓟而财竭民怨内溃外扰遂以失国若此而谓致靖康之祸在於取燕可也今天祚地丧於外位夺於内窜身夹山死亡朝夕其国灭矣因时拯乱汤武之业也疆理天下舜禹之政也纪律粗严将帅粗厉乘时以取全燕收拾汉唐之遗民何为不可夫坚守重誓於既亡之契丹不知女真一旦袭其迹以陵我当是之时王黼蔡攸所不论也以韩琦富弼之谋何以处之乎种师道既败刘延庆又败萧后古尔班以折北不支女真之溃兵轻突我师若无人焉其所为用衆者如此遂祷女真纳赂以巨百万计所买者山前六郡之空城乃以王安中与郭药师降寇共事竭中国事力以馈常胜军山後之地往返论难不决而郭药师挟女真以南矣繇是言之其祸在於不能取燕而非取燕致祸也夫不能取燕而命之曰取燕以是致祸是昔日之败事既然矣未尝得燕而犹曰祸在取燕是今日之谬论未解实害最大可不畏乎
取燕二
何谓追论靖康之失者亦必曰取燕计之失也可补者补之可惩者惩之当其时而悔未有犹悔於数十百年之後者也斡里雅布尼堪之交至也两河陷没京师倾败士大夫归祸於取燕无足怪也虽然取燕诚有罪矣救取燕之罪者不可以归罪而遂已也而耿南仲唐恪范宗尹则始终割地而已杨时则为悠缓之辞欲徐论其当而已胡舜陟则欲积诚意以待上天之悔祸而已许翰则请委事於种师中谓刼寨之失在於用猛将而忽老将兵非不可用而已若此者可以救取燕之失乎及建炎南驾维扬遂来江淛则天下之患益急而昔者取燕之事寖已远矣然士大夫犹追论取燕而不置徽宗凶问至光尧下哀恫之诏犹以海上之盟孚释本意以谢天下是论者惟知咎取燕之失而思所以救之者请和而已呜呼至於今日而靖康之祸六十年矣而所以咎取燕之失者犹在於论者之口问其谋曰无虚画也问其兵曰无轻用也问其所当施於国之大计曰姑自治也问其祖宗之雠耻曰天命也凡若此者岂以一取燕之失遂数十百年而不可救也乎昔魏冉攻齐夀纲范雎以为失计则取韩魏以救之郦食其请立六国张良以为败事则发八难以止之魏太武几获於统万遂灭赫连周武帝几死於晋阳亦灭高延宗唐庄之取梁亦仅免之筭耳乍合屡败忽来忽往胜负无常自古而然矣岂犹致恨於取燕哉
取燕三
何谓究利害之所极以定国家之论亦必曰取燕唐之中世燕蓟先为叛臣据有其地以至於亡及石氏分画以奉契丹彼匹夫盗贼之下者耳以救死之策冀非所望是乌知天下之常势哉使契丹坐全燕以制中国石氏竟不及守而开敌骑长驱渡河之事及周世宗未能克定而本朝独当失燕之祸端拱以後至於咸平京师常有戎马在郊之忧而齐赵之间殆无宁岁寇准曹利用始创和约出金帛以啗之而後少安庆历中谋欲败盟范仲淹谓敌必张犯阙之势请亟城汴都而吕夷简因建魏为北京示将亲征以伐敌情者卒至於增币卑辞而後巳盖渡河犯阙开运之已试景德之仅免而其覆辙常存繇是言之靖康之祸不特羣憸阶乱之所致而国家之弱势固使之久矣夫燕蓟中国之郛郭也河北河东中国之闤闠也弃其郛郭而设扞御於闤闠举一世之谋虑皆自以为可久安而无他此贾谊所谓非愚则谀非实知治乱之体者也且秦一六国而攘匈奴筑城以隔之秦汉之天下岂唐虞三代以前错居之法可以行於其间哉今虽使张王师返都邑欵陵庙尽复祖宗已失之地而燕蓟不复犹处国家之弱势未削石氏之覆辙威必不振国必不立何也有天下者以天下取以天下守故尽天下之势非可以畏缩苟安立私说而妨正论也不然则项氏刘氏中分天下自沛公起而得鸿沟以南孰曰不可而张良乃召黥彭韩信分数千里地以共灭之惜彼而弃此何哉故国家之论非习熟见闻者所能言也
亲征
将求今世之实谋必先息今世之虚论虚论有二一曰亲征二曰待时何谓亲征天下方有事君臣不得安宁以身鬬於兵革夷伤危苦而後定盖常事耳太祖太宗未尝不自总戎真宗之初固巳幸大名矣澶渊之役於时颇有异论传者以为王钦若请之江南陈尧叟请之蜀寇准决策扈从渡河六师驩动用命王达兰毙於游矢而契丹请和自此而上下始以亲征为袐策矣且契丹自岐沟以来无岁不得志大名澶渊之役大将拥兵闭城而不敢出契丹鼓兵行入无人之境达兰第偶死耳其约和金币之力耳岂可谓将士俱不用兵必待人主亲履行阵然後可以为功哉使寇准以此自衒可谓无识之甚者而虚论既成当靖康中亦有谓当如真宗故事亲征者亦有谓今日强弱不可复用亲征者建炎间深入两浙绍兴初赵鼎回建康而刘豫遁去於是论者真以为前日之所以屡败者为不亲征耳一亲征而敌退舍故秦桧二十年之和而或之罪秦桧者非能知其所以不和之说也意在亲征而已亮氏之来而光尧又尝一出建康虽名为劳师其实亦用亲征也故陛下初即位亦尝下劳师亲征之诏其後以约和而止夫今日之为谬论者曰久和好也以苟安而已其不以苟安而为正论者问其说则曰亲征而已矣呜呼谋国如是殆矣兵强可也财富可也将能而禽敌可也若此者分画明纪纲正法度修君臣上下一心同力以致之者也岂亲征可以致之哉百不一讲而委人主以临危事曰天子所在兵无不胜书生之虚论未见危於此久而不能变则利害之定形未可决也
待时
何谓待时此今论者所常以为言也夫时有未可而待其至昔之谋国者固皆如此而今之所言特似之而非也越之报吴也范蠡文种以为必在二十年之外二十年之内勾践欲不忍其愤而一决则二人者出死力以止之至其成功也果在於二十年之外此岂非所谓待时者邪然二十年之内越人日夜之所为皆报吴之具也故时未至则不动时至则动而灭吴若二十年之内无所为而欲待於二十年之外可乎自古两敌之争高者修德行政下者蓄力运谋皆有素治之术先定之形然必顺其势而因势之可为则胜违时而求以自为则败若此者曰待时可也陛下二十余年之间接乎光尧二十余年之事闻待时之论而行待时之说熟矣待时之说转而为乘机此羣臣之欵大事而误陛下以自寛也亮氏毙殒北方请命女真乱离其时岂不至邪及陛下按兵甲而休之玉帛交使繇乾道元年以迄今日不知何时可待而何机可乘乎时若是之久而当待机若是之远而未可乘则昔之所谓隋唐楚汉多事之时所以奋起而立功名者岂必若是之泯泯默默使少壮至於耆老而终不见邪盖待时之虚论其误天下国家审矣臣请决今日之论时自我为之则不可以有所待也机自我发之则不可以有所乘也不为则无时矣何待不发则无机矣何乘陛下姑自为其时而自待之毋使羣臣相倚相背徒玩岁月前者既去後者复来不过如此而已也昔之为国者两相形而时出焉极远者数年而近者不终日其君臣起而从时每患其迫促而不及时不患其悠远而不可待也悠远而不可待未有甚於今日也若此者非真有可待之时也乃姑为待时之说而已
实谋
何谓求今世之实谋今壤地半天下兼三国之吴蜀比南北之宋齐梁又财利之渊也北方地虽适半计其赋入十分之二三耳地大财富足以自为也然而五六十年不足以自为而听所为於敌者则有故焉盖自昔之所患者财不足也而今以多为累自昔之所患者兵不多也而今以多为累自昔之所患者法度疏濶也而今以密为累自昔之所患者纪纲分杂也而今以专为累姑请言四事之最急者今天下之财其为緍钱者茶盐榷货以二千四百万矣经总制以千五百万矣上供和买折帛以千余万矣又别计四川之钱引以三千三百余万矣古无有也不特古无有也宣和以前无有也是财多也而用之亦如是其多今略计户部之经费为千五百余万此祖宗盛时一倍之用也至於以六千余万供四屯驻之兵此开辟以来所未有也故财以多为累而至於竭今天下之兵惟其在内之三衙名曰宿卫京师是其虽可议而犹不可废也四屯驻之大军何其多也诸州之厢兵禁兵土兵又有小小控扼所屯之兵并兵之数亦且百万亦古所无有也虽然大则历数十岁与金人和亲而不敢鬬一日之兵也小则草窃穷寇数百人忽发而不能制又古所未见也故兵以多为累而至於弱今内外上下一事之小一罪之微皆先有法以待之极一世之人志虑之所周浃忽得一智自以为甚奇而法固巳备之矣是法之密也虽然人之才不获尽人之志不获伸昏然俛首一听於法度而事功日隳风俗日坏贫民愈无告奸人愈得志此上下之所同患而臣不敢诬也故法度以密为累而治道不举自今边徼犬牙万里之远皆自上制命一郡之内兵一官也财一官也彼监此临互有统属各有司存推之一路犹是也故万里之远嚬伸动息上皆知之是纪纲之专也虽然无所分画则无所寄任天下泛泛焉而已百年之忧一朝之患皆上所独当而羣臣不与也夫万里之远皆上所制命则上诚利矣百年之忧一朝之患皆上所独当而其害如之何此敌人所以凭陵而莫御雠耻所以最甚而莫报也故纪纲以专为患而至於国威不立陛下虽朝思夕虑薄滋味远声色执权明道欲有所为而终不可为者四事之累也然则奈何财以多为累则莫若少之故四总领为户部之害经制折帛钱为诸州之害板帐月桩为诸县之害则不可以不更也兵以多为累则莫若少之故四屯驻之大军耗总领之财计厢禁土兵耗诸州县之财计则不可以不更也法度以密为累则莫若疎之故兵财民政分任而不一者不可以不更也纪纲以专为累则莫若分之故四边无所付外无郛郭则内无堂室故处不可以守出不可以取者不可以不更也更之则慰民心苏民力解纒起痼兴滞补弊则一二年之间可以抗首出北而取燕之虑在掌握矣然非先尽其害则不能得其利害尽去则利见矣故四者之害又当条列而言之於後使知害者尽则去害者果去害诚果则有可言之利矣故言其所以为利者又在於四害之後也
财总论一
财用今日大事也必尽究其本末而後可以措於政事欲尽究今日之本末必先考古者财用之本末盖考古虽若无益而不能知古则不能知今故也夫财之多少有无非古人为国之所患而今世乃以为其患最大而不可整救此其说安从出哉盖自舜禹始有贡赋之法以会计天下之诸侯比於尧喾以前为密矣今禹贡之所载是也然总秸米粟不及於五百里之外九州之贡入较於今世乃充庭之仪品盖千百之一二耳周公之为周治其财用视舜禹为己详然王畿千里之外法或不及千里之内犹不尽取盖三代之所取者正天下之疆理而借民力以治公田为其无以阜通流转则作币铸金以权之当是之时不闻其以财少为患而以财多为功也虽然此其事远矣盐筴末利起自春秋鲁之中世田始有税然诸侯各以其国自足而无煎熬逼迫之忧盖汉兴文景之盛而天下之财不以入关中人主不租税天下而诸侯若吴人者亦不租税其国光武明章未闻其以财少自困而中年常更盗贼夷狄之难内外征讨亦不大屈惟秦始皇豪暴有头会箕歛之讥汉武帝奢侈有均榷征筭之政而西园聚钱大鬻天下之官爵以致之盖两汉虽不足以言三代而其以财为病非若今世也虽然此其事远矣分为三国裂为南北无岁不战无时少安且其运祚迫蹙祸变繁兴至於调度供亿犹曰有序而亦岂若今日之贫窘漏底哉此皆具载册书可即而见者虽然此其事远矣隋最富而亡唐最贫而兴唐之取民以租以庸以调过此无取也而唐之武功最多辟地最广用兵最久师行最胜此其事差近而可言矣致唐之治有唐之胜其不待财多而能之也决矣然则其所以有若唐者非以财少为患也故财之多少有无非古人为国之所患所患者谋虑取舍定计数必治功之间耳非如今世以一财之不足而百虑尽废奉头竭蹙以较锱铢譬若惰夫浅人劫劫徒知事其口腹而已者也而财少为患之最大而不可整救其说犹出於唐之中世盛於本朝之承平而极甚乃至於今日其为国之名物采章精神威望一切消耗内之所以取悦其民外之所以示武於敌者一切无有习为寛缓迂远之常说以文其无用而尽力於苟且督迫鞭挞疲民舞役小吏而谓之有能陛下回顾而加圣虑必有大不可安者故臣以为不究今日财之本末循而至於本朝以去其错缪而不合於常经者则无以知财之多少有无不足为国家之患此而不知则天下之大计皆不可得而预论而况望其有所设行以必成效哉
财总论二
唐末藩镇自擅财赋散失更五代而不能收加以非常之变屡作排门空肆以受科歛之害而财之匮甚矣故太祖之制诸镇以执其财用之权为最急既而僭伪次第平一诸节度伸缩惟命遂强主威以去其尾大之患者财在上也至於太宗真宗之初用度自给而犹不闻以财为患及祥符天禧以後内之蓄藏稍已空尽而仁宗景佑明道天灾流行继而西事暴兴五六年不能定夫当仁宗四十二年号为本朝至平极盛之世而财用始大乏天下之论扰扰皆以财爲虑矣当是时也善人君子以爲昔之已取者固不可去而今之所少者不可复取皆甘心於不能所谓精悍驵侩之吏亦深自藏抑不敢奋头角以裒歛为事虽然极天下之大而无终岁之储焦劳苦议乎盐茗榷货之间而未得也是以熙宁新政重司农之任更常平之法排兼并专歛散兴利之臣四出候望而市肆之会关津之要微至於小商贱隶十百之获皆有以征之盖财无乏於嘉佑治平而言利无甚於熙宁元丰其借先王以为说而奉上下以利旷然大变其俗矣崇观以来蔡京专国柄托以为其策出於王安石曾布吕惠卿之所未工故变钞法走商贾穷地之宝以佐上用自谓其蓄藏至五千万富足以备礼和足以广乐百侈并鬬不幸党与异同屡复屡变而王黼又欲出於蔡京策画之所不及者加以平方腊则加歛於东南取燕山则重困於北方而西师凡二十年关陕尤病然後靖康之难作矣方大元帅建府於河北而张慤任馈饷之责盐钱数十万缗而已及来维扬而黄潜善吕颐浩叶梦得之流汲汲乎皆以榷货自营而收旧经制钱之议起矣况乎大将殖私军食自制无复有统转运所至剗削攫拏朝廷科降大书文移守令丞佐持巨挍将五百追捉乡户号痛无告赃贪之人又因之以为巳利而经总制之窠名既立添酒折帛月桩和籴皆同常赋於是言财之急自古以来莫今为甚而财之乏少不继亦莫今为甚也自是以後辛巳之役甲申之役边一有警赋歛辄增既增之後不可复减尝试以祖宗之盛时所入之财比於汉唐之盛时一再倍於熙宁元丰以後随处之封桩役钱之寛剩青苗之倍息比治平以前数倍而蔡京变钞法以後比熙宁又再倍矣王黼之免夫至六千余万缗其大半不可鈎考然要之渡江以至於今其所入财赋视宣和又再倍矣是自有天地而财用之多未有今日之比也然其所以益困益乏皇皇营聚不可一朝居者其故安在夫计治道之兴废而不计财用之多少此善为国者也古者财愈少而愈治今者财愈多而愈不治古者财愈少而有余今者财愈多而不足然则善为国者将从其少而治之且有余乎多而不治且不足乎而况於多者劳而少者逸岂恶逸喜劳而至是哉故臣请论今日财之四患一曰经总制钱之患二曰折帛之患三曰和买之患四曰茶盐之患四患去则财少财少则有余有余则逸以之求治朝令而夕改矣
何谓经总制钱之患昔李宪经始熙河始有所谓经制财用者其後童贯继之亦曰经制盖其所措画以足一方之用而已非今之所谓经制也方腊既平东南残破郡县事须兴复陈亨伯以大漕兼经制使移用诸路财计其时所在艰窘无以救急故减役钱除头子卖糟酵以相补足靖康召募勤王兵翁奇国以知江宁兼总制强括民财以数百万计巳散者视若沙泥未用者弃之沟壑维扬驻警国用益困吕颐浩叶梦得实总财事四顾无策於是议亨伯所收经制钱者其说以为征商虽重未有能强之而使贩卖酒虽贵未有能强之而使饮若头子之类特取於州县之余而可供猝迫之用梦得号为士人而其言若此盖办目前者不暇及远亦无怪也然其所取止於一二百万而已其後内为户部外则为转运使不计前後动添窠名黄子游柳约之徒或以造运船或以供军兴逓添酒税随刻头子赵鼎张浚相继督师悉用取给而孟庾以执政之重当总制之名耆户长壮丁钱始行起发役法繇此大坏二制并出色额以数十计州之趂办本不过数条瓜割棊布皆以分隶一州则通判掌之一路则提点刑狱督之胥吏疲於磨筭属官倦於催发酒有柳运副王祠部都督府二分本柄亏折官本茶有秤头篰息油单靥面商税有增添七分免役有一分寛剩得产有勘合典买有牙契至於後也僧道有免丁截拨有縻费故酒之为胜也几至於二百头子之去贯也至於五十六而其所收之多也以贯计者至於千七百万凡今截取以畀总领所之外户部经常之用十八出於经总制钱士方其入仕执笔茫然莫知所谓老胥猾吏从旁而嗤之上之取财其多名若是於是州县之所以诛求者江湖为月桩两浙福建为印板帐其名尤繁其籍尤杂上下焦然役役以度日月者五十年於此向之学士大夫犹有知其不善叹息而不能拯今之新进後出者有智者矜有力者奋视两税为何物而况远及先王贡赋之法乎臣尝计之自王安石始正言财利其时青苗免役之所入公上无所用坊场河度免引茶场水磨之额止以给吏禄而已前有薛向後有吴居厚可谓刻薄矣蔡京继之行钞法改钱币诱赚商旅以盗贼之道利其财可谓甚矣然未有收拾零细解落贯陌饮人以不赀之酒其患如经总制之甚者盖王安石之法桑弘羊刘晏之所不道也蔡京之法又安石之所不道而总制之为钱也虽吴居厚蔡京亦羞为之矣至其急迫皇骇无所措其手足则虽绍兴以来号为名相如赵张者皆安焉又以遗後人如秦桧权忮劫脇一世而出其上及其取於弃余琐屑之间以为国命者是何其无耻之至是也哉故经总制钱不除一则人才日衰二则生民日困三则国用日乏陛下诚有意於惠天下以图兴复以报仇怨拔才养民以振国用在一出令而已
何谓人才日衰本朝人才所以衰弱不逮古人者直以文法繁密每事必守程度按故例一出意则为妄作矣当其风俗之成名节之厉犹知利之不当言财之不当取盖处而学与出而仕者虽不能合而犹未甚离也今也不然其平居道前古语仁义性与天道者特雅好耳特美观耳特科举之余习耳一日为吏簿书期会迫之於前而操切无义之术用矣曰彼学也此政也学与政判然为二县则以板帐月桩无失乎郡之经常为无罪郡则以经总制无失乎户部之经费为有能而已矣夫置守令监司以寄之人民社稷其所任必有大乎此者而今也推是术以往风流日散名节日坏求还祖宗盛时岂复可得是则人才日衰者经总制钱使之也何谓生民日困俗吏小人之说必曰经总制钱者朝廷所以取州县之弃余而板帐月桩各自以力趂办其於民固未尝明加之赋歛也赢缩多少惟人而已臣请以事验之知州去民尚远而知县去民最近者也月桩板帐多至万余缗少者犹不下数千缗昔之所谓窠名者强加之名而已今已失之所以通融收簇者用十数爪牙吏百计罔民日月消削盖昔之号为壮县富州者今所在皆不复可举手今之所谓富人者皆以其智足以兼并与县官抗衡及衣冠势力之家在耳若夫齐民中产衣食仅足昔可以耕织自营者今皆转徙为盗贼冻馁矣若经总制钱不除州县破坏生民之困未有已也何谓国用日乏今岁得缗钱千五百万昔三代汉唐不能进焉所以裕国也而何乏之敢言陛下知夫博者乎其聚为孤注与不博而丐其赢之一二者皆其本先竭者也为国有大计自始至末必有品节条章岂有左右望而罗其细碎不收之物且均之为朝廷出纳也又从而刻削其头子卖酒取数倍之息若此者犹可以为国乎彼国不贫宜不至此既至此矣何以能富故经总制不除则取之虽多歛之虽急而国用之乏终不可救也今欲变而通之莫若先削今额之半正其窠名之不当取者罢之然後令州县无敢为板帐月桩以困民黜其旧吏刻削之不可任使者而拔用恻怛爱民之人使稍收牧养之政其次罢和买其次罢折帛最後议茶盐而寛减之若此则人才不衰生民不困矣夫财用之所以至此兵多使之也财与兵相为变通则兵数少而兵政举若此则国用不乏矣陛下岂有爱於多财多兵哉直未得其所以去之之道耳一举而天下定王业之所由始也
何谓和买之患经总制钱之为患也自州县而後至於民民犹怨州县而後及於朝廷和买则正取之民而已国以二税为常赋也岂惟使经用有不足於二税之内而复有所求哉经用不足则大正其名实可也承平以前和买之患尚少民有以乏钱而须卖官有以先期而便民今也举昔日和买之数委之於民使与夏税并输民自家力钱之外浮财营运生生之具悉从折计且若此者上下皆知其不义独困於无策而莫之敢蠲耳陛下断然出命以号天下曰自今并罢和买取和买之为上供者所用紬绢惟军衣未可裁损其他宫禁官吏时节支赐格令之所应与者一切不治可也和买既罢取民之名正义声畅於四海矣
何谓折帛之患支移折变昔者之弊事固多矣而今莫甚於折帛折帛之始以兵兴绢价太踊至十余千而朝廷又方乏用於是计臣始创为折帛其说曰寛民而利公其後绢价即平而民之所纳折帛钱三倍於本色既有夏税折帛又有和买折帛且本以有所不足於夏税而和买以足之今乃使二者均折於事何名而取何义乎其事无名其取无义平居自治其国且不可而况有大於天下者乎虽然折帛之为钱多矣所资此以待用者广矣陛下必鈎考其凡目而後可以有所是正若经总制不减和买折帛不罢舍目睫之近而游视於八荒此方召不能为将良平不能为谋者也
何谓茶盐之患?之太甚利之太深刑之太重此其事已在於建炎绍兴之先今用度既繁经制未能一一复古减经总制罢和买折帛而舍茶盐则无以立国故最在後虽然?之不寛取利不轻制刑不省亦终不可以为政於天下使措诸事有绪二三年之後臣请言之
治势
欲治天下而不见其势天下不可治矣昔之论治天下者以为三代之时其君各有所尚夏之忠商之质周之文数百年而不变其後周之失弱秦之失强故忠质文相代若循环而无穷而或者又曰弱之失在於惠也则莫若济之以威强之失在於威也则莫若反之以惠惠止於赏威止於刑故赏不至於滥而无所劝刑不至於玩而无所惧盖其意以为治天下之势无出於此矣夫一弛一张者弓也而羿之能不与焉虚而欹满而覆者器也而倕之巧不与焉故三代非忠质文之尚而周秦无强弱之失治天下者姑舍是乎古之人君若尧舜禹汤文武汉之高祖光武唐之太宗此其人皆能以一身为天下之势虽其功德有厚薄治效有浅深而要以为天下之势在己不在物夫在己不在物则天下之事惟其所为而莫或制其後导水土通山泽作舟车剡兵刃立天地之道而列仁义礼乐刑罚庆赏以纪纲天下之民至於宾饯日月秩序寒暑而禽兽草木之类不能逃於运化之外此皆上世之所未有而圣人自为之者也及其後世天下之势在物而不在巳故其势之至也汤汤然而莫能遏反举人君威福之柄以佐其锋至其去也不能止而国家随之以亡夫不能以一身为天下之势而用区区之刑赏以就天下之势而求安其身者臣未见其可也盖天下之势有在於外戚者矣吕霍上官非不可以监也而王氏卒以亡汉有在於权臣者矣汉之曹氏魏之司马氏至於江南之齐梁皆亲见其簒夺之祸习以其天下与人而不恠而其甚也宦官之微匹夫之奋呼士卒之擅命而天下之势无不在焉若夫五胡之乱西晋之倾覆此其患特起於公卿子弟里巷书生游谈聚论沉湎淫佚而已而天地为之分裂者数十世呜呼势在天下而人君以其身求容焉犹豫反侧而不能以自定其或在於宦官或在於士卒而举威福之柄以尽寄之者此甚可叹也臣尝恠唐末五代之衰皆以列挍之卑易置人主如反掌之易而周世宗一日临大位北威契丹南服李璟法度修举文武并用太祖皇帝践祚十年之间不耀兵甲俘取僭伪之君若拾遗而天下为一身致太平为子孙万世之计向之衰败圯缺者二百余年英武之君忠智之臣图回收拾不能什一而孱王幼主俯首服从相顾愤发以至流涕痛哭莫敢谁何者一朝翕然皆在把握之内何其速也此无他能以其身为天下之势则天下之势亦环向而从已其必然而无疑者矣且均是人也而何以相使均是好恶利欲也而何以相治智者岂不能自谋勇者岂不能自卫一人刑而天下何必畏一人赏而天下何必慕而刑赏生杀岂以吾能为之而足以制天下者虽然鸟高飞於重云之上鱼深游於濳渊之下而皆不免有鼎俎之忧天下之人所以奔走後先维附联络而不敢自弃者诚以势之所在也故夫势者天下之至神也合则治离则乱张则盛弛则衰续则存絶则亡臣尝考之载籍自有天地以来其合离张弛絶续之变凡几见矣知其势而以一身为之此治天下之大原也
财计上
理财与聚歛异今之言理财者聚歛而已矣非独今之言理财者也自周衰而其义失以为取诸民而供上用故谓之理财而其善者则取之巧而民不知上有余而下不困斯其为理财而已矣故君子避理财之名而小人执理财之权夫君子不知其义而徒有仁义之意以为理之者必取之也是故避之而弗为小人无仁义之意而有聚歛之资虽非有益於己而务以多取为悦是故当之而不辞执之而弗置而其上亦以君子为不能也故举天下之大计属之小人虽明知其负天下之不义而莫之恤以为是固当然而不疑也呜呼使君子避理财之名小人执理财之权而上之任用亦出於小人而无愧民之受病国之受谤何时而已夫聚天下之人则不可以无衣食之具或此有而彼亡或此多而彼寡或不求则伏而不见或无节则散而莫收或消削而浸微或少竭而不继或其源虽在而浚导之无法则其流壅遏而不行是故以天下之财与天下共理之者大禹周公是也古之人未有不善理财而为圣君贤臣者也若是者其上之用度固巳沛然满足而不匮矣後世之论则以小人善理财而圣贤不为利也圣贤诚不为利也上下不给而圣贤不知所以通之徒曰我不为也此其所以使小人为之而无疑欤当熙宁之大臣慕周公之理财为市易之司以夺商贾之赢分天下以债而取其什二之息曰此周公泉府之法也天下之为君子者又从而争之曰此非周公之法也周公不为利也其人又从而解之曰此真周公之法也圣人之意六经之书而後世不足以知之以此嗤笑其辩者然而其法行而天下终以大弊故今之君子真以为圣贤不理财言理财者必小人而後可矣夫泉府之法歛市之不售货之滞於民用者以其贾买之其賖者祭祀丧纪皆有数而以国服为之息若此者真周公之所为也何者当是时天下号为齐民未有特富者也开阖歛散轻重之权一出於上均之田而使之耕筑之室而使之居衣食之具无不毕举然而祭祀丧纪犹有所未足而取於常数之外若是者周公不予则谁予之将无以充其用而遂予之也则民一切仰上而其费无名故賖而贷之使以日数偿而以其所服者为息且其市之不售货之滞於民用者民不足於此而上不歛之则为不仁然则二者之法非周公谁为之盖三代固行之矣今天下之民不齐久矣开阖歛散轻重之权不一出於上而富人大贾分而有之不知其几千百年也而遽夺之可也嫉其自利而欲为国利可乎呜呼居今之世周公固不行是法矣夫学周公之法於数千载之後世异时殊不可行而行之者固不足以理财也谓周公不为是法而以圣贤之道不出於理财者是足为深知周公乎且使周公为之固不以自利虽百取而不害而况尽与之乎然则奈何君子避理财之名苟欲以不言利为义坐视小人为之亦以为当然而无怪也徒使其後颦蹙而议之厉色而争之然则仁者固如是耶今天下之财亦可得而略计矣黄帝尧舜以来财之在天下今其不知取者几也秦汉之後创取於民後世日以增益今其弃而不求者几也天下之遗利天下之所不知不得而用之者几也抑犹有上之所未歛者乎抑已尽歛而不可复加欤然则有民而後有君有君而後有国有君有国而後有君与国之用非民之不以与其上也而不足者何说今之理财者自理之欤为天下理之欤父有十子阖其大门日取其子而不计其後将以富其父欤抑爱其子者必使之与其父欤抑孝其亲固将尽困其子欤抑其父固共其子之财欤然则今之开阖歛散轻重之权有余不足之数可以一辞而决矣奈何以聚歛为理财而其上至於使小人君子以为不当理财而听其絶而不继若是者何以为君子哉
财计下【缺】
外论一
臣为外论四篇其三篇言今事着其首篇曰为国以义以名以权中国不治外裔义也中国为中国外裔为外裔名也二者为我用故其来寇也斯与之战其来服也斯与之接视其所以来而治之者权也古者要荒均为蕃卫然而不得其义则不可以治不得其名则不可以守不得其权则不可以应三者并亡譬犹舍舟楫而济深渊以勇怯为沉浮幸而得济不可为常不幸溺没死且及之矣後世之事是也自严尤论御边以为前世未尝有上策至唐太宗能擒颉利郡县诸戎始以严尤为非若太宗者所谓上策欤噫亦陋矣以先王之待外裔何策之可论又况从而区别之与秦汉并称乎若太宗者又真以为有策则是不能知先王所以待外裔之意而何自谓上策乎尧舜之时南自淮徐东被青州之境土凡海滨广斥山谷深袤之地教治所不及者大抵皆外裔也盖与中国错居又非若後世有玁狁獯鬻乃在长城之外相去且数千里而以为难治也尧舜之土地至狭又无利兵危矢诈谋奇计而外裔不能侵暴者名义与权皆得也嗟夫中国之所以为中国以其有是三者而已苟舍其所以必胜之具而独以诈力为用是既巳化为外裔矣其至於纷纷何足怪乎盖自战国并起三百年之间秦人最为雄小国次第亡灭广大其地而为六国秦又灭六国合天下而尽有之又欲兼取匈奴秦人之暴甚於外裔矣汉起匹夫亲搏天下不数年而据秦之故地此其为仁义道德足以怀柔其民者何在奈何冒顿反不能控弦数十万以凭陵边塞入至太原晋阳乎盖三者自是并亡不复有中国外裔之分矣特以地势相别异耳力强则暴师转饷深入屠戮如鸷取禽兽力弱则俯首屈意出金银缯帛爱女以壻之亦独何所爱张良陈平盖策士而绦灌之为丞相主国论者故奋梃大呼望屋以食之人也是亦安能知先王之意哉独一贾谊知之以为匈奴召令主上之操天子共贡臣下之体虽然谊於制患之术浅矣请自为典属国用三表五饵而系之若是者先王待外裔之意乎真使匈奴不当汉一大县此何足治而况本不计强弱者乎夷狄尝苦中国无信义甘言厚利以相啗说首开兵端志在诛剪然则中国之不振其失道久矣岂一日之故也世无尧舜汤武待外裔之意终不可见无稷契伊尹终不能秉法陈义以佐其君其所诵习以为笑於天下者盖书籍之章句耳嗟乎有名义而不能执有权而不能用或伐或和视其势之强弱而不能定此汉唐之事不足论也是既然矣执之於无所执用之於无所用以和为与之为一而天下之人熟於闻见不知其为中国外裔之异者此祖宗之事臣不敢深论也臣之所论者一事自景德元年与契丹盟更六圣百二十年聘使往来天子亲与之揖逊於庭未尝一日败盟约也方谓边庭宁谧可常分无事不幸天祚失道金人骤起破取其国天祚以为与大国义兼兄弟当来投我或遂不复其国则望白沟以南自归当是时中国以大义之故遣十万衆制女真使不得逞彼知大国为之助其势何遽至此也岂与约并灭其国分取幽燕故地以为功者比乎失此不念遂有今日然则外裔虽远而常以信义望中国中国以外裔为不义是以不用而不知信义乃所以为中国者本不以外裔之无而废也夫兼考前世成败之故深思今日致患之本复修先王三者之道则中国之待外裔固无难矣何必劳神於智计鬬胜於士卒益趋於末而不能反哉故夫若不足听而决不可易者臣之论是也
外论二
秦汉以来待匈奴者不和亲则征伐何也其术尽於此矣和亲主辱名卑而民得安征伐有功则主荣名尊而民伤无功则主与民俱伤而有功常少无功常多是以後世之论是和亲者十九夫必知有征伐之害而後知有和亲之利先王未尝征伐外裔虽不与之为和而亦不与之为怨是故无以卑吾名而亦无以丧吾实虽然先王之道不行久矣而今日之请和尤为无名夫金人乃吾仇也非复可以寻常视而执事过计借和亲之名以抚之夫子弟不能报父兄之耻反惧仇人怀不释憾之疑遂欲与之结懽以自安可乎往者绍兴行之天下不厌至於废逐大臣诛杀名将尽黜异已者空士大夫之列汹汹数岁而後定一旦金人败约始举不得已之兵以应之天下又自言复雠为事暴师淮水之上久未有功宰相仍用前策建请罢督师撒攻具出东西北道四要郡以与而复为和俄而敌又大出天下之心凛然以为盟誓必不可保然自是疆圉无事又十余年虎卧在庭其起无时室中之人不得安也使无弓矢陷穽或不免徒手而搏之以必死为决犹愈於坐而待其死也若有弓矢陷穽可也乃畏虎而不敢用何哉呜呼失吾所操之具而听敌之自为是独何时而可也今天下非不知请和之非义矣然而不敢自言於上者畏用兵之害也其意以为一絶使罢赂则必至於战而吾未有以待之故也乃其以为不可而敢自言於上者非真知其义之不可也直媒之以自进也非可用以当敌也故真知其义之不可者皆内愧切叹而不敢言也真知者不敢言敢言者不足信然则今之所以待敌益疎略矣今日之议臣不敢独以告於上庶几执事者皆知之昔祖宗之世也内治巳定则所谓求和亲之利者为保全宋民计耳是不惮自屈而力行之可也今日存亡之忧不得尚用往事为比使敌复如辛巳甲申忽拥大衆以求战和固不可且其崛起暴强而据吾太平之土壤已五六十年矣如使复为天祚盛极将亡他人出而有之和亦不可也盖非惟其义之不可而势则然矣昔祖宗之世也唯其有以容养契丹使不敢桀傲则兵可以至於不用今日之兵其决不可不用矣其用有早暮迟速耳而早暮迟速又非大相辽也远者五六年近者三四年其尤近者或在朝夕耳然而执事者畏一战之故不敢以告其上因不复为之虑幸其事之不在己引而去之夫忧在子孙者偷吾身之不及见焉可也忧在吾身而出於数十岁之外者偷目前之所未及见焉可也今也无十年之远有朝夕之近是固不可免之急患也相顾而终未敢言者何也贾谊以为抱火厝之积薪之下火未及然因谓之安以诮绦灌之徒今积薪尽为火矣寝然火之中不知奋迅於烈焰以自求免而坐待其灼烂者是固不必谊之智而後诮之也以臣计之一战之可畏也犹未足畏也然虽絶使罢赂而臣以为犹未至於遽战者盖求战在敌使之不得战在我若此之术执事者所当思也夫胜敌固有道用兵固有法所当施行者固有次第矣执事者犹未敢闻其始而臣安敢详其终且今之能言者衆矣不度本末不量浅深而历数天下之至计以自衒鬻此其可用者安在夫惟以复仇为正义而明和亲之决不可为自此以往庶有可得而论
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>