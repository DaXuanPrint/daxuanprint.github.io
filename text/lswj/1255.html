<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="避寇集序,丁丑　一九三七年,戊寅　一九三八年,己卯　一九三九年,庚辰　一九四〇年,辛巳　一九四一年,避寇集全文在线阅读,避寇集全文在线下载,大玄古籍书库">
<meta name="description" content="马一浮，浙江绍兴人。名浮,幼名福田,。字一浮,号湛翁,别署蠲翁、蠲叟、蠲戏老人。曾任中央文。史馆副馆长,浙江文史馆馆长,晚年为浙江大学教授。著有。《泰和会语》、《宜山会语》、《避寇集》、《复性书院讲录》、《尔。雅台答问》、《老子道德经注》等。本书为国学大师马一浮先生于1937-1941年期间所作。当时因抗日战争爆发，马一浮先生由桐庐经赣、桂辗转避地至四川，故自编为“避寇集"_避寇集_全文在线阅读_避寇集_全文在线下载_大玄古籍书库">
<title>避寇集_马一浮_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">避寇集</span> <br/>
          作者： <span class="inputVal" id="bkauthor">马一浮</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]22742</span> <br/>
          说明： <span class="inputVal" id="bkdec">马一浮，浙江绍兴人。名浮,幼名福田, 字一浮,号湛翁,别署蠲翁、蠲叟、蠲戏老人。曾任中央文 史馆副馆长,浙江文史馆馆长,晚年为浙江大学教授。著有 《泰和会语》、《宜山会语》、《避寇集》、《复性书院讲录》、《尔 雅台答问》、《老子道德经注》等。本书为国学大师马一浮先生于1937-1941年期间所作。当时因抗日战争爆发，马一浮先生由桐庐经赣、桂辗转避地至四川，故自编为“避寇集"</span> <br/>
          封面： <span class="inputVal" id="bkimg">Z_19444.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]避寇集
[book_author]马一浮
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]22742
[book_dec]马一浮，浙江绍兴人。名浮,幼名福田, 字一浮,号湛翁,别署蠲翁、蠲叟、蠲戏老人。曾任中央文 史馆副馆长,浙江文史馆馆长,晚年为浙江大学教授。著有 《泰和会语》、《宜山会语》、《避寇集》、《复性书院讲录》、《尔 雅台答问》、《老子道德经注》等。本书为国学大师马一浮先生于1937-1941年期间所作。当时因抗日战争爆发，马一浮先生由桐庐经赣、桂辗转避地至四川，故自编为“避寇集"
[book_img]Z_19444.jpg


[book_title]避寇集序
王子渊曰：“诗人感而后思，思而后积，积而后满，满而后作。”夫澄鉴具则物来同，冥悟超则神发智，是以非吹而极天下之动，大齐以勰函类之和。诗者，人心之精、天德之符也。仲尼蔽之以“思无邪”。无邪者，正也。志之所之，无不得其正；形于比兴咏叹，亦无不得其正。正也者，不枉不滥，不增不减，辨而不諰，应而不滞，如其本然者也。故雨露风霆无非教，寒暑治乱惟其常；时乎雅颂则雅颂兴，时乎怨诽则怨诽作；显造化之真，同斯民之患，而后君子以观焉：此诗之义也。呜呼！繇诗亡以来，寥寥千载，其间篇章，未尝无偶合者。然或文胜其质，或理过其味，至于鄙倍卑狭细黠淫靡之流，得其正者益寡。虽李杜犹不免俗情，况下焉者乎！吾友马湛翁，崛起横流之中，治六艺之道于百世之下；求志岩薮，玉振南服，以其仁义熟而蓄积厚，故每敷扬芳润，含吐宫商，情寄有孚，辞诚相贯，庶几得诗人之正者欤！盖无高世之度则襟怀不旷，无夐出之智则理致不莹，无专精之才则词气不纯。《易》曰：“君子以言有物而行有恒。”君子安身于不易之处，而后出言皆得其中，充实于内者，则光辉于外也。仆于湛翁把臂服膺始于童冠，忘形悦义，垂老弥笃，诚如卢生之于伯玉，四海之内，一人而已。今湛翁以乡闾沦于寇盗，避地蜀中，至人翔集，有司致礼，爰启精舍，大集儒流，洙泗之业遇于旦暮，固且遏颓风于交丧，揭先几于将行。乃复善述之余，聊托歌咏，比于古人发愤而作，题曰《避寇集》。若夫《革言》诸篇，草堂诸什，其义之所被，直当及于齐州殊俗，非仅中土而已。斯世如有季札听音，子野评艺，知必取风于大国，无憾于雕虫，此岂惟仆区区之私言云尔！
民国二十九年四月谢无量谨序。

[book_title]丁丑　一九三七年
将避兵桐庐留别杭州诸友　丁丑九月
礼闻处灾变，大者亡邑国。奈何去坟墓，在士亦可式。妖寇今见侵，天地为改色。遂令陶唐人，坐饱虎狼食。伊谁生厉阶，讵独异含识。竭彼衣养资，殉此机械力。铿翟竟何裨，蒙羿递相贼。生存岂无道，奚乃矜战克？嗟哉一切智，不救天下惑！飞鸢蔽空下，遇者亡其魄。金城为之摧，万物就磔轹。海陆尚有际，不仁于此极。余生恋松楸，未敢怨逼迫。烝黎信何辜，胡为罹锋镝！吉凶同民患，安得殊欣戚。衡门不复完，书史随荡析。落落平生交，遁处各岩穴。我行自兹迈，回首增怆恻。临江多悲风，水石相荡激。逝从大泽钓，忍数犬戎厄。登高望九州，几地犹禹域？儒冠甘世弃，左衽伤耄及。甲兵其终偃，腥膻如可涤。遗诗谢故人，尚想三代直。
郊居述怀兼答诸友见问
天下虽干戈，吾心仍礼乐。避地将焉归？藏身亦已绰。求仁即首阳，齐物等南郭。秉此一理贯，未释群生缚。琐尾岂不伤？三界同漂泊。人灵眩都野，壹趣唯沟壑。鱼烂旋致亡，虎视犹相搏。纳阱曰予知，面规矜改错。胜暴当以仁，安在强与弱！野旷知霜寒，林幽见日薄。尚闻战伐悲，宁敢餍藜藿？蠢彼蜂蚁伦，岂识天地博！平怀頫沧溟，寂观尽寥廓。物难会终解，病幻应与药。定乱由人兴，森然具冲漠。麟凤在胸中，豺虎宜远却。风来晴雪异，时亨鱼鸟若。亲交不我遗，持用慰离索。
村舍偶成
绕舍唯深竹，安门仅短篱。居人先鸟起，寒日到林迟。客至常携酒，书来每附诗。老夫容坦卧，四海惜流离。
船形岭即事示王星贤
烽炎连诸郡，弦歌尚一椽。群儿諠似雀，比屋小于船。宴坐冰霜窟，调心虎兕边。故乡消息断，敌骑未应前。
旧历丁丑腊月避兵开化除夕书怀呈叶君左文
百年犹一疟，此语信非谩。寒暑相推移，天地自贞观。斋心思太平，垂老值世乱。凛秋寇始迫，严冬苦奔窜。脱身虎兕间，寄命芝兰畔。瞻乌得久要，幸遂依仁愿。雪霁及春归，鸡鸣当夜半。微显在一心，时论犹冰炭。昧此治忽本，坐令安危判。疲氓忍兵役，练卒夸劲悍。致戎夫谁尤？树栗无往谏。苞桑或可系，朋来仍衎衎。嗟予德未修，何以济终难。于野验同人，见睍识冰泮。密行大化中，巧历焉能算！缅想采薇节，仰止川上叹。私智真蹄涔，癙忧迷浩汗。貔貅静不哗，诗书泽犹焕。臂交失新故，目击泯常断。言从君子游，将俟天下旦。

[book_title]戊寅　一九三八年
古樟行
西昌古县多古樟，大者十抱称树王。自非散木一何寿，行人不睨同枯杨。老夫观树心常寂，尽日江楼坐深碧。密叶不因霜雪改，孤根几阅人代易。此邦景物唯余树，万事推移不如故。疲氓喘息尚相寻，飞鸟啁啾无一悟。卑栖枳棘将何用，解构橧巢弃梁栋。长枫老柏并毵毵，摄聚林神成海众。每因抚树念行藏，五月炎风似寇张。使汝儿孙覆天下，遍与道路生阴凉。
登快阁
峭岸奔流到此平，四郊如掌一江清。言前文字元无相，陨后虚空始寝兵。贞观犹存天地大，高歌何意鬼神惊。鸦飞不度狼烟远，独自登楼望月明。
寿毅成馈龙井茶　二首
龙井已没虏中，山民月夜潜摘，间道送上海，展转而后得之，自经乱离，久不尝此味矣！
门前空伫白牛车，但见群儿式怒蛙。火宅移来霜后绿，掌中或恐是焦芽。
舌根功德可通神，一酌忘言道始亲。空有茶经夸博物，当筵谁与辨劳薪。
赠贺昌群
贺君精于考据，以《藏云杂着》见示，作此赠之。
《藏云》书如《演繁露》，胜读《中华古今注》。探穴已窥《丘》《索》奥，倚杵更穷章亥步。番书梵夹供冥搜，况有流沙存汉故。鲰生蟆跳不出斗，阅肆焉能收武库！饼师摇舌题端门，撞钟方触波旬怒。阴惨阳舒理本然，尧臞舜瘠将谁悟？不忧龙战变玄黄，且喜谈经有贺玚。三《礼》注成煨烬后，《两京》赋好十年强。灵山咫尺能相见，玉海千寻不可量。世智无涯生有尽，逢君一为起膏肓。
谢郑晓沧惠香
心地初闻解脱香，净名无垢胜都梁。郑家诗谱真三昧，独抱椒兰惜众芳。
贺昌群王驾吾两君见过纵谈忘夕冒雨夜归次日奉简　二首
瞋龙行雨入清言，未解奔雷一夜喧。树下茅容常在定，群疑何事问风幡！
大麓风雷更不迷，宵来秉烛复冲泥。晴云江上仍舒卷，坐听流莺绕树啼。
村　居
未写群书付礼堂，尚容环堵住庚桑。晴天过鸟无留影，高树闻蝉得坐忘。阅世每同萤火聚，安心长在水云乡。万方何日销兵革？各使苍生足稻粱。
移桐庐所留残书新至喟然有述
生逢五厄抵三灾，远愧荣期与老莱。看月每因中夜起，捡书如见故人来。明夷垂翼当文纣，西狩嗟麟讫定哀。圣哲有心忧患在，江天鱼鸟漫相猜。
送梅迪生赴国民参政会议
象外谈玄得和予，荒年郑圃且移居。《春秋》广鲁无夷夏，尧舜同天有稼渔。百国宝书知损益，六家要指贵清虚。苍生仰首金门议，莫遣周王揽化祛。
邵潭秋寄示黄鹤楼有怀存没诸贤之作齿及衰陋率尔奉酬
临江倚阁动高吟，怀旧哀时独赏音。浊世观生同久逝，虚舟遇物本无心。群鸥易狎难驯虎，野老相将更入林。河叟山公俱不见，汉阳空忆伯牙琴。
羁泰和四阅月以寇迫将逾岭避地述怀呈诸讲友兼以为别
乘雷驱电乍相侵，度岭随流每独吟。宫燕焚巢天下计，溪鱼分膳老夫心。初忘静躁犹观化，并遣成亏不鼓琴。“比”乐“师”忧齐一贯，行歌长望入林深。
过大庾岭
衲僧迁客此经行，今我南游独避兵。境是无常心是一，殊方草木总关情。
过韶州
我从青原来，却向曹溪路。何事走千山，国土元无住。楼台火后茆，民命花间露。五兵何人作？一念贪瞋误。触目是菩提，奔车无缓步。悲兴际穷劫，痴伏泯流注。仁王解般若，鬼伯离恐怖。虚空如未消，众生不得度。祖庭已秋草，群迷方喜怒。衣止故不传，此法将谁付！
黔江道中从桂平至石龙
石怪滩高水激舷，渐亲炎瘴背烽烟。回流百折元归海，列嶂千重不碍天。尚苦干戈争霸王，却疑人物负山川。群龙瞋业吾怜尔，投老心情一惘然。
柳江道中
山如鹰隼云中攫，船似蟛蜞地上行。沤鸟自闲人自闹，黔江水浊柳江清。
柳州述事
荒服称雄镇，玄游即化城。山皆拔地起，人善御风行。航空学校设此，入境即睹飞机翱翔空际。 遗爱空祠庙，柳子厚祠荒薉不葺。 新猷亟战耕。有兵工厂、农场，规制颇广。 鲸鲵方内奰，式遏傥西成。
柳侯祠
百代文章柳与韩，要凭江海助波澜。蛮荒尚记经纶始，剑刃今同衽席安。蜀有文翁知教化，吴从泰伯识衣冠。我来不见龙城守，祠下谁歌《荔子丹》！
柳侯公园故有第七军阵亡将士纪念碑近方营抗战纪念新塔未就
伐树牵牲正筑坛，才人猛士古今难。黄柑亭下流离客，雨湿旌旗未忍看。
车经荔浦阳朔至桂林望沿途诸山
言象有险易，地道分刚柔。坎陷为川渎，艮止成山丘。自吾行天下，始见万物稠。厚坤蕴灵奇，此邦信殊尤。石气何棱棱，箭疾俯湍流。攒峰仰射天，壁立森戈矛。爪牙或撑距，喙颈相仇酬。共工怒不触，羿彀畴能游。颇疑张弛过，一往不可收。虽有产豹才，弦急令柱忧。乘器贵身安，体国在人谋。尉佗昔分背，崛起亦寡俦。回首望苍悟，虞舜今难求。感此将谁语？吾欲追许由。
初至桂林君武子恺敬生诸友为赁屋于城东窗槛临江隔岸诸峰罗列若在几案羁怀顿豁喜而作此　二首
避地翻成助胜缘，轻舟经月饱看山。今来小阁临江住，心与山云一味闲。
晴窗江岸对嵯峨，千里帆樯槛下过。宴坐浑忘羁旅恨，逢人更喜得天多。
桂林赠马君武　君晚年嗜乐剧，非复昔时意气矣。
昔时两年少，今日成两翁。昔欲慑九夷，今思调八风。默随大化运，已悟浮云空。王乔不可招，散发归崆峒。胥敖尚征战，未释心犹蓬。驱我曹溪来，相见独秀峰。予情久遗物，君颜乃复童。何术制隤龄，郑舞备姱容。坐我山水窟，视君花树中。婉彼丝与竹，润此岩下松。观生了如幻，忘年亦可宗。世事且勿道，目送冥飞鸿。
哀曹子起　钟钟山自衡山来书，始知子起以去腊避兵还青阳，病没于九华山。
永嘉大士曾有言，一切圣贤如电拂。昔闻此语悟无生，不识殷周是何物。坐脱立亡胡不有，咳唾掉臂都成佛。日中视影输子先，衲被蒙头毕万缘。示我未明末后句，任人题作老婆禅。祖祢儿孙互殃及，诸方公案何时圆？常啼菩萨古遗直，手提心肝卖不得。三灾唯现众生心，五胡亦念慈悲力。或可秕糠铸尧舜，底事桁杨辨儒墨。世智蹄涔谁可语？涌身青冥遂轻举。前山雨雹后山雷，海上沤成劫后灰。忽然南岳附书至，一入陵阳从此逝。知君三昧正安详，令我亡言空雪涕。业风吹我来瘴乡，蛇虎同游雀处堂。欲上高峰挝毒鼓，忍看边地苦飞蝗。千年悬解逢瞿鹊，一日归真哭子桑。月移云驶江流转，顿了无常即是常。
革　言
革言贵有孚，文德宜远柔。师贞在容民，干羽来歌讴。奈何弃忠信，夷夏同一流。圣智并思盗，力战贪共球。乱国务兼攻，接壤皆寇仇。佳兵焉得已，各各相尔矛。秦帝鲁连耻，宋亡墨翟愁。操刀一以割，所遇无全牛。朝矜虎豹变，夕叹麋鹿游。灭国五十二，大恶书《春秋》。矢人尔何心，民命贱蚍蜉。艨艟蔽江海，轻若坳堂舟。冲輣疾飙驰，铁骑盈山陬。飞鸢挟巨石，见卵纷下投。四衢绝人行，白日成九幽。野乌啄残尸，狐狸上高楼。长鲸制蝼蚁，濡需安猪 。略地岂不广，雨散将难收。举足困蒺藜，引手扼咙喉。伤哉横目民，瞑眩未有瘳！宛转就菹醢，咨嗟仰庙谋。秉旄信才杰，左次谁能訧！夸父有弃杖，王良竟摧辀。惊风扫枯箨，置国如传邮。岐山走亶父，豳馆思公刘。所嗟井邑弊，何以安疮疣？怒蛙虽可式，我武唯锄櫌。高视齐得丧，涣汗申嘉猷。重玄非世谛，誓诰殊俳优。存亡一语判，龟筮安庸诹。驱士如驱羊，心恻壑与沟。真宰胡可罪，汝命实不犹。奠国有至计，不与三五侔。糜躯义无悔，安用空名酬。国仇谅可塞，土宇亦可修。我疆与我理，愆责委干糇。杼轴不自供，岩穴已毕搜。凿山亟通道，裹粮足来麰。政成孰敢侮？无乃阙绸缪。人言实诳汝，充耳失前筹。所以有虞圣，恶佞诛欢兜。盗跖踞山阳，于今号西欧。睥睨雄鬼方，鞭挞逮诸侯。蠢彼卉服种，汰然傲旃裘。东西欲争帝，抱火益薪槱。阖户将自焚，冥行不知休。陵暴势有尽，神器不可求。俗情闇消长，物理别薰莸。众狙逞喜怒，异论徒啁啾。但秉轩皇心，汔可禽蚩尤。玄圣制六艺，大禹分九州。子孙承血脉，服此良田畴。体信扬天声，吐辞尽琳璆。群生脱桎梏，恭己垂冕旒。礼乐正万邦，庶物皆油油。童稚戏俎豆，峨冠在兜鍪。祥刑措不用，直道人共由。洗兵罢征讨，唯以事春搜。斯言渺河汉，予罪或山丘。生灭眼底翳，成坏海中沤。未来倏如云，谁与刮双眸！山径蹲熊罴，夜树叫鸺鹠。击蒙利御寇，窥观亦可羞。往蹇有来硕，亨困复何忧！
初至宜山与张晓峰郭洽周寓屋相望可以时接清言喜而赋此并寄怀桂林诸友
卜宅南村获起予，张衡郭泰对门居。边城驱士如归壑，山市逢辰尚趁墟。活国訏谟矜战伐，流人心迹混樵渔。神尧姑射能相见，始信狂言有接舆。
龙江漫兴
昼夜知无尽，虚空不可逃。山枯惟见石，江窄尚容舠。倦鸟愁林远，赪鱼逆浪高。白头川上叹，天下正滔滔。
赠丰子恺
昔有顾恺之，人称三绝才画痴。今有丰子恺，漫画高文惊四海。但逢井汲歌耆卿，所至儿童识姓名。人生真相貌不得，君自题其画曰“人间相”。 眼前万法空峥嵘。《护生》画了画《无常》。《护生》《无常》皆君画集名。 缘缘堂筑御儿乡。君家崇德。榜其居曰“缘缘堂”，今毁于寇。 吴楚名城一朝烬，辗转流离来象郡。谁言杀尽始安居，庞居士偈云：“护生须是杀，杀尽始安居。”此言杀者，谓断无明也。 此是无常非岁运。乱峰为笔云为纸，点染虚空如妙指。晴阴昏旦异风光，万物何心着忧喜。每忆栖霞洞里游，仙灵魑魅话无休。在桂林时与君同游是洞，导游者历指洞中物象述成故事，言皆谬悠。予因谓君世间历史或亦类此。 石头何预三生业，国史犹争九世仇。吾欲因之铲叠嶂，不见神尧天下丧。书契结绳等胶漆，鸡狗比邻相谯让。琴台汉上已成灰，破垒焦原百事哀。巴蛇吞象知无厌，黄鹤西飞遂不回。豪情壮思归何处？梦中勋业风前絮。君在汉上曾诒书见语朝野抗战情绪之烈。 岂如华子解操戈，不信留侯能借箸。伏波山下酒初醒，一别漓江入杳冥。丹穴空桐堪送老，白龙青鸟惜零丁。白龙洞、青鸟峰并在宜山。 若知缘起都无性，始悟名言离四病。如江印月鸟飞空，幻报何妨论依正。画师示现无边身，《华严》偈云：“心如工画师，能出一切相。”予每谓君三界唯心亦即三界唯画。若问：画是色，法无色界，作么生画？答曰：空处着笔。 痴与无痴共一真。骑得虎头作龙猛，会看地狱变天人。顾恺之小字虎头。龙树菩萨，玄奘译名龙猛。骑虎头把虎尾，禅师家恒言，亦即龙猛真智也。君尝题其画曰“人间相”，其实今之人间 殆与地狱不别。予尝谓君：画师之任，在以理想之美，改正现实之恶。故欲其画诸天妙庄严相，以彼易此，使大地众生转烦恼为菩提，则君之画境必一变至道矣！
宜州景物凋弊行将去之贺君昌群招游下笕河稍见林壑之美玄言终日喟然赋此即以为别
寂处观群动，万境常自闲。夷险憺已忘，寄迹在荆蛮。出郭少嘉树，四野唯荒菅。砾浅知鱼困，石瘠知民瘝。吾衰倦游履，愍此三界悭。天衢信寥廓，玄路绝跻攀。诛茆愿已违，蓬累岂予讪！人生皆旅泊，敢怨行役艰！朋来慰幽独，乍可开心颜。言憩青林隈，下有渌水环。不见岩栖士，白云閟空关。老渔罾网收，疲牛饮潺湲。儿諠出树杪，细鸟鸣沙闲。豁然寤生理，令我怀故山。瘴乡非佛土，椎髻欺华鬘。百城富烟水，一棹何时还！
将去宜州留别诸讲友
故国经年半草莱，瘴乡千里历崔嵬。地因有碍成高下，云自无心任去来。丈室能容师子坐，褒斜力遣五丁开。苞桑若系安危计，绵蕞应培禹稷才！
宜州书怀答缪彦威兼谢惠诗赠别诸友二十韵
旅泊同三界，流离惜此辰。藏身宁有地，求友可无邻？礼乐思存鲁，耕桑亦避秦。山川留邑聚，民物异陶甄。讲肆云初集，蛮陬俗未驯。炎风行海峤，飞雪向峨岷。贲育将何补？唐虞岂再淳！心源双树寂，归梦五湖春。世论犹河汉，玄言孰主宾。毗耶成杜口，函谷不逢人。稷下回车远，淹中发简新。千镫仍续焰，一性自相亲。宗旨门前水，生涯甑上尘。西江吞浩汗，南郭倚嶙峋。暮噪空仓雀，朝看透网鳞。息机将罢钓，执指枉迷津。硕果甘匏系，高文信席珍。辟雍终济济，阙里尚恂恂。兰芷薰常在，云雷象始屯。临崖劳致语，衰白竟谁陈！
郊　行
共工一触遂天倾，古路西风独客行。关塞无边田野尽，乱山寒月听江声。
自桂经黔入蜀道中述怀
平怀忧乐觉天宽，危栈盘纡识路难。野老争言兵后恨，乱山都在雾中看。地经骆越人烟少，春入巴渝草色寒。万里萧条长极目，残年敢计一身安！

[book_title]己卯　一九三九年
巴中咏古
秦楚英豪尽一丘，巴賨人散水长流。刚风不碍剩轩入，嘉月时闻解佩游。祇为有情怜杜宇，翻因多雾却蚩尤。江东微管知谁属，猛士如云下九州。
凌云寺
偶来石火光中住，闲踏毗卢顶上行。定后佳兵春雨迹，花前古帝杜鹃声。九峰力捍双江合，万木深环一塔明。不见桃花见流水，几人树下悟无生。
乌尤寺即古离堆方借僧寮营书院
昔闻神力战卢敖，身入安流置石牢。不使鱼龙惊匕鬯，未妨楼观截波涛。天回地转成三世，鳌坼鲸奔等一毛。剩有孤峰容宴坐，长怜江水日滔滔。
渝　灾
行客惊心问水滨，楼台见处已迷津。前歌后舞须臾事，万户千门一聚尘。云影暗随青鸟灭，江声諠似毒龙瞋。三春回首三巴远，鹤唳猿啼最恼人！
谢江翊云惠斗茶集即次其韵
隔林钟磬压兵哗，险韵诗成正雨花。客至每询江令宅，僧来先吃赵州茶。不因好事传新句，争解名山并作家。留得《西昆酬唱》在，华阳今日是京华。
翊云见答再和二律仍次前韵
一谔谁能息众哗，喜闻斗韵比拈花。清思濯锦江边水，酽味蒙山顶上茶。岂必东林皆入社，未妨双井自名家。百篇斗酒知无尽，已胜扬帆采石华。
不碍阶除鸟雀哗，幽居静对一庭花。长谣莫避言惊俗，薄酒犹堪力胜茶。后舞前歌巴子国，荒村独树老夫家。他年诗谱存风雅，荆楚何心纪岁华。
再和翊云韵　二首
人境都忘寂与哗，眼中万事本狂花。一生能着几量屐，坐客惟消永日茶。忧喜平怀元共域，冤亲觌面是同家。传闻英、日协定将成。 春秋进退存三世，蠢彼诸夷说制华！
骤雨惊雷一夜哗，崇兰犹护胆瓶花。何休杜预惟谈饼，罗汉观音并点茶。闽茶味特佳，今久不尝矣。 百草拈来俱是药，好山到处便为家。江淹才思知谁敌，何必区区漱井华。
再题斗茶集简翊云　二首
寻山载酒客毋哗，开卷搜奇眼未花。二水波澜通海气，三峨云雾育岩茶。春兰秋菊将同调，李耳韩非并一家。独悟四声推沈约，不劳博物问张华。
魔语今同佛语哗，昙花开后更无花。不逢国手轻除劫，却喜诗翁善斗茶。主客新图尊杜老，《江湖》雕本忆陈家。宋临安陈道人起善刻书，曾刻《江湖小集》。来书颇病嘉定印工之劣，而君假馆亦为陈氏，故云。 流传好事舒愁抱，恰胜峨眉睹日华。峨眉绝顶宝光，近人辨为日华。
述近事用茶字韵
阳春不敌郢人哗，幻眼旋开顷刻花。扶老犹须邛竹杖，论才如品武夷茶。月仪辞令能通好，张伯伦之模棱似之。 僮约科条教看家。近卫之很戾似之。 温伯无言匡鼎至，伊谁道力胜纷华。
闻警夜起望月用茶字韵
夜半频闻里巷哗，开门推案落镫花。相逢尽道依蛮窟，不寐非关嗜苦茶。拔宅计虚怜智士，御风术好误兵家。老夫观物心无碍，独坐空阶望月华。
感事用茶字韵　四首
盈庭众口自生哗，时论如栽石上花。尚恃櫌锄供器仗，更输缯帛榷盐茶。庙谋定许还三辅，豪右空闻徙万家。最是艰难齐楚并，褰裳犹自惜菁华。
江外争传敌骑哗，每逢佳节罢看花。断送一生惟有酒，消除百病可无茶？鹍鹏击水逾千里，杨柳分春作两家。莫倚朱颜能久驻，谁怜明月照铅华！
火帝云师一味哗，雹花落地似檐花。重庆屡灾。 邓林他日看遗杖，虏势似渐绌。 海市今年罢鬻茶。美、日商约废止。 宫里尹邢犹避面，英、法、苏谈判未洽。 穴中鸟鼠本通家。传闻德、意、日将进为同盟。 只愁满腹车轮转，不定援华或攘华！
席上行师且勿哗，流萤静夜度深花。近多夜袭。 远游竞跨王乔鹤，列强扩充军备，以空军互争雄长。 肥遁将搜陆羽茶。敌谋破坏我生产区。 《诅楚》迎巫皆寱语，国际盟约、外交辞令作如是观。 《过秦》箸论足名家。外报评论多与辞，抗战刊物多自诩。 苍生未必清谈误，只是蹄迒已乱华。
遣兴用茶字韵　三首
老翁无力止儿哗，一任江头捉柳花。南郭情忘惟隐几，北窗梦醒与添茶。渔樵问对成何事？儒墨桁杨岂异家！莫谓支离难共语，劝君黾勉爱春华。
凡楚存亡众莫哗，汉唐事业等空花。清阴不改惟看竹，上药难求且种茶。草长莺飞春日梦，水边林下道人家。诸方浩浩商量有，未解周行转法华。
睡厌饥蚊绕鬓哗，书憎秃笔惯开花。欲消美疢嗟无药，得润枯肠幸有茶。感寓诗成因和韵，买山计拙漫移家。人间万事云生岫，莫问南华与杂华！
寄怀老友谢无量
寻剑求珠百未真，陶尧铸舜一窗尘。十年观树谁名道？千里同风或有人。乱后亲朋多海峤，梦中鸾凤尚峨岷。遥知大药初成候，傥许遗书问谷神。
次韵答无量见怀
清都恒梦化人居，八表神鸾尚滞予。怒触山摧皆幻业，垂芒夜见是真书。诗亡周礼犹存鲁，禹后南音或在歈。白象青牛俱不驭，弥天处处得逢渠。
喜香宋翁书至并得读近作多篇次茶字韵即以奉简
床下时闻蚁斗哗，山前初植小园花。待迎乐令重挥尘，未许王蒙径设茶。鹙子早承双树记，鸱夷终泛五湖家。论诗已入如来地，百梵何曾抵一华！
尔雅台
静树深如海，晴天碧四垂。一江流浩瀚，千圣接孤危。聚沫观无始，因风阅众吹。虫鱼知已细，何物有成亏！
水　母
沫水边多有之，儿童取置盆盎中，见之感而托讽。逐浪随波不可寻，冥行怜尔是无心。沙边鸥鹭知何限？戴得双眸入水深。
荔枝楼示来学诸子
弹指门开到不疑，百城烟水莫嫌迟。明窗好与安排定，要使南人识荔枝。
渔樵相和歌
邵尧夫有《渔樵问对》，极论天人之理，目以渔樵，明贤者在下也。颇病时人见不及远，故尊渔樵不贵多闻。寄之是篇设为行歌相答之词，前语似嘲，后语似讽，有近于俚，然志隐而音谐，庶几沧浪之遗响。吾闻蜀多隐君子，安得此渔樵之人而与之言哉！
莫向他人行处行，渔唱。 捞鰕漉蚬当平生。樵答。 北山虎豹南山雾，渔唱。 河水千年几度清！樵答。
峨眉登轩皇台
昔予入天台，行歌思吕梁。及登黄山颠，浩然揖轩皇。一朝辞禹甸，萧条望八荒。百粤苦奔窜，所历皆剑铓。逾年徙巴蜀，未觉道路长。嘉州倦游履，遂造仙灵乡。三山信巍峨，众丘肃低昂。授箓知已遥，尚想群真翔。药苗孕岩窦，中有云雾藏。林卧招蒲公，涧鸣来楚狂。绝壁见宫阙，虚籁交笙簧。俯瞰星宿海，吞吐日月光。普贤眇何世？应迹称愿王。示现无边身，聋俗竟谁匡！道衰佛不圣，兰若空彷徨。夜寒烧舍利，世谛嗟难量。九老尔安逝，但遇松杉香。山僧习呼援，得食走跄跄。豪士遍六合，一相云何臧！念彼陶唐人，于今弃冠裳。万木一雨润，千载郁以苍。幸逃匠石睨，堪与斯民忘。山深不自名，好事焉能详！物諠理则寂，运徂胡可常？翳消眼自豁，钜岳真豪芒。群迷羿彀游，昕夕云路骧。眴栗岂足计？感此回刚肠。积惨暂可排，吾欲终括囊。谷处杂鼬径，戾天追鸟行。未应沟壑委，孰使弧矢张？避世匪在山，井邑何穰穰。乍释百里雾，远见江流黄。蔡蒙既旅平，无事忧蛮羌。禹功奠梁益，余黎尚耕桑。善国系人谋，禋祀重明堂。古帝勤望秩，时议高壶浆。山祇嶫无声，行客愁未央。傫傫将安归，悠悠绝梯航。弃置且勿道，当暑如履霜。甘留绥岭桃，力贡织贝筐。野分井鬼曜，或有芝房祥。流沙览西极，叱石方成羊。
九老洞即事用茶字韵
避人常恨入山哗，行爱看云坐爱花。禁足刚逢三日雨，忘言相对一瓯茶。腾猿得食犹争树，飞鸟遗音莫徙家。不羡蒲公收鼎药，却因松子忆金华。
夜　警　时假寓乌尤寺
江城黯淡月明中，山寺萧条夜夜风。尚许林间成露坐，不知天际有飞鸿。猎人箭尽犹寻梦，梵志岩居未解空。一段孤怀谁领得？老渔收钓听秋虫。
或传无量顺化因作此诗后乃知其妄
居夷怀宝悟今非，叹凤嗟麟百事违。三界人天俱有尽，一江风月可无归。诗成倚醉乾坤小，弈罢推枰国土微。玄赏不逢高韵绝，空山何意驻残晖。
见无量与敬仲书知其无恙前有人谓其已逝者讹也喜而作此并前诗寄之
梦觉千龄短，情忘九鼎轻。风波成易动，日月自贞明。海国看云卧，江天逐鸟行。衰年忧契阔，何以慰平生！
青衣江道中
翠竹青林不改时，尚余草木对流离。家山此日多红叶，一入西风倍远思。同舟客述峨边马边诸夷事并言铜河水险恶　沫水一名青衣江，俗谓之铜河。 顷年巨浸坏庐舍至多因念天下之水孰
非铜河人之未离乎夷狄者孰非峨边马边感而作此　二首
山民鸟处水栖苴，上畏鹰鹯下畏蛇。饶汝蛮夷矜圣智，千年城郭变流沙。
龙蛇虎兕杂人居，利爪腥涎尽毒予。踊入虚空谁可避？祥麟威凤在襟裾。
寓　言　三首
相逢何必问疏亲，歌哭邻家迹易陈。世事纷纭谁料得，异乡偏有助哀人。
呼蛇容易遣蛇难，谁解将心与汝安？寒暑到来无处避，出门长是草漫漫。
上国冠裳弃九夷，方音累译不通辞。山翁稍解钩辀语，收拾禽言入小诗。
喜无量书至并见和诸诗再酬一律
不因薄俗累刚肠，满目青山即故乡。沙上人行如鸟聚，水中云影与鱼忘。铢衣拂石看成劫，香海浮杯定可航。一树寒岩愁独倚，来鸿星畔数苍苍。
用前奉寄韵复成二律
飞动情知共一真，仰观霄汉等毛尘。箭穿白石疑成虎，窗唤弥猴喜似人。水性何缘判泾渭，禹功随地导嶓岷。端居料得深宁力，咳唾天生句有神。
每怪今非笑昨非，同坑一窟镇相违。玄言背俗惟高卧，野老忘情得醉归。海若不争荷露泫，醯鸡长守麦尘微。人间万事分明有，独对寒江望落晖。
寄怀香宋先生并约明春来山讲学
陨石名灾未绝书，鹢飞见处即殷墟。避兵已负登高约，载酒长怀有道居。海内诗篇尊硕果，岁寒心事托双鱼。定知冰雪初融候，梅柳将春拥后车。
山居与客言近事
高台临绝壁，下有万里船。舟师竞邪许，朝暮冲寒烟。盈目皆劳人，予亦愁屡迁。危邦履虎尾，穷谷逃腥涎。飞鸟林际翔，毛羽不复鲜。云端见金翅，心怵非鸣弦。夷俗好攻战，孰分雀与蝉！但知国土贵，坐令骨肉捐。斯人亦鸟群，所戴岂异天！强梁一以仆，金革失其坚。蹄迒交旷野，何以安井田？百年信须臾，何事求神仙？众情昧尧桀，物理齐夔蚿。墨者急世用，老氏任自然。二途俱不涉，宴卧秋山巅。
遣　怀
三年避地息心兵，暂对寒岩一日晴。留得虚空容万象，不因闲事长无明。霜天草树藏根密，佛国琉璃入掌平。劫后人间忧喜尽，飘风堕瓦未堪惊。
书　厄
郑君诫子言，遗憾在写书。区区求传人，何异委路隅！惠施辩者雄，其书盈五车。一字不可得，乃抵蚊虻愚。吾生非我有，更何有于书。收之似留惑，此惑与生俱。书亡惑亦尽，今乃入无余。非关智令尔，遭命事则殊。妖寇往见逼，薄海无完闾。载书行鸟道，三岁荒山趋。崎岖转百粤，艰苦戾蜀都。昔矜禹穴秘，今宝鼠壤蔬。所拾百一存，未至灵骨枯。居然出煨烬，仅免杂薪刍。皇皇圣者言，愚夫视若无。抱器竟谁语，不得比荷殳。自古有五厄，秦胡亦安诛！何年偃佳兵，匪独盛文儒。尚觊邦国活，当令岩穴苏。能仁愍弱丧，示彼衣中珠。剖散更不顾，老至长嗟吁。但知有社稷，由也非吾徒！
写　怀
南岳昔高视，一语天下愕。三世佛已吞，众生何处着？谈宗良浩浩，失旨劳穿凿。忘言但默成，玄解安可索！真儒俗所弃，胡为自羁缚？未释同伦悲，岂假瞑眩药。久矣遗世谛，无复恋丘壑。谁言聚人天？所得惟寂漠。法以从缘空，惑为然疑作。早知禹鼎铸，宁忧鲁酒薄。众魔瞋未已，诸天尔奚乐？尘尘入三昧，云起吾焉托！
寄题仇北崖祥云庵
北崖得雁荡一峰曰“祥云”，将卓庵隐居，书来乞题，并图其山形，奇诡可喜，为作此以贻之。
谢客寻山不到家，千山空自踏云霞。罗汉西来觅山住，遂传好事驱龙蛇。雁山久泄天地蕴，尚留邱壑贻樵隐。祥云五阙喜搜奇，披图忽觉灵居近。一庵卓地临中阙，坐见双丸时出没。南峰插海北依辰，东是天根西月窟。虚空无尽出身云，普贤身是云中君。识心流注太古瀑，吞吐元气长氤氲。瀑流不住齐生灭，云起无心现分别。过梦来云悟等观，弥勒深扃弹指彻。忆昔曾窥肘后方，山居养性君能详。但寻种药孙思邈，不羡还丹魏伯阳。绿葵紫蓼看盈亩，相逢何必论空有！湖水应怜劫后灰，辙还已类丧家狗。峨眉雪冷巫峡高，岷江瓯海不通潮。书来且喜家山在，云外蒲团早见招。
希　声
乾坤不终毁，斯文恒在玆。聋俗昧希声，贱之固其宜。有生岂免厄，或以昌吾诗。干戈羁旅中，舍是将焉之！忧端尽来际，时人安得知。寥寥弦外音，眇眇无言思。真心寄玄默，欲语难为辞。吾言直土梗，何以宣灵奇。目击道已存，遇雨亡群疑。达者忽有会，旦暮当与期。
乌尤山下有小溪曰麻濠书院借地就溪边构屋数椽因得暂憩以濠上草堂名之遂以成咏　五首
即物能忘我，逢人莫问鱼。且须求地僻，何敢论幽居！避世心犹在，移山事久虚。他年寻故宅，松竹是周余。
石路春泥滑，沙滩细草匀。溪山行处有，云月自为邻。已悟生如幻，长疑旅寡亲。把茆聊盖顶，拱手谢时人。
率野无安土，津梁亦已劳。魔宫犹震撼，佛力岂崇高！劫后双筇杖，花前一缊袍。尚余开径望，何事厌蓬蒿？
无复谈空有，从人判醉醒。但吟《枯树赋》，休比子云亭。韦绝朝闻道，鹑居夜见星。浮生劳拟议，山鸟日过庭。
世以儒为戏，吾甘俗似僧。松楸知已远，伏腊坐相仍。巢隐容身可，归飞羡鸟能。未忧风雨至，桑下且移镫。
凌云寺石佛像
梵相知从不动生，奔流度刃总无惊。观心但指门前水，说法时闻柳外莺。岁久风波忘起灭，江宽云日变阴晴。尘中苦爱丘陵险，反掌难期宝地平。
卧　佛
尚寐无吪信汝贤，相逢莫许问生缘。醍醐杂毒俱名字，弥勒威音孰后先？三昧何须论抖擞，涅槃今始息随眠。津梁已倦诸尘在，却见迁流是不迁。
旧历除夕简无量次见答韵
尺书怀袖薜萝中，野祭黄冠毕岁功。一语忘机知屦适，三年学幻得心空。南溟鲲徙云垂翼，朔旦鸡号雨间风。亥始天门吹律听，鹿裘带索会相逢。

[book_title]庚辰　一九四〇年
杂　感　三首
不住孤峰顶，将寻下泽游。有生皆念乱，无地可埋忧。春草忘言绿，沧江尽日流。残年知物理，任运更何求。
莫问西来意，唯消一字禅。掌擎千世界，眼烁四王天。弄影猿窥月，驰心鹿趁泉。拈提俱不到，觌面隔山川。
每为斯人惜，常于异类行。随流翻得妙，任俗强安名。山鸟衔花乱，溪鱼出水惊。翛然成独往，太息此时情。
夕　望
野处看天迥，闲行夕气清。山椒初月上，树杪一星明。随分堪忘老，穷年未解兵。从知心境寂，到眼是升平。
行　野
全生幸就闲，寂观悟《屯》《蒙》。目击知道存，耳顺知民聪。斯人信吾与，万物将毕同。胡为异肝胆，爱恶成相攻。及春犹泮奂，散策欣所逢。畦蔬因地味，寸穗皆天工。雨旸悦草木，鸡犬亲儿童。物情不终睽，感至理自通。山栖乐行野，群卉何葱茏？遂生会有时，条达来心胸。儒墨岂足异，狂简亦可风。我思唐虞仁，再睹黎民雍。
次韵答吴孟复见赠
体物今知赋海难，向来轮扁笑齐恒。南人学道如窥牖，裸国行游却整冠。衰病终年忧战伐，流离何地共团圞。移书千里劳相问，喜见高吟一字安。
寒食谢诸友馈问兼答讲舍诸生
海沤电拂倏无邻，乘化观缘得暂亲。岂有风轮持世界，但凭愿力向斯人。黍离麦秀终飘泊，谷响泉声孰主宾？留取瓣香酬古佛，衰残何意惜余春。
上巳日偶成用前韵
庾信哀时尚有邻，扬雄异代或相亲。山中薜荔忘归日，江上烟波思远人。楚畹滋兰疑昨梦，吴宫巢燕又新宾。移花买石寻常事，祇是池塘已暮春。
再和上巳日韵　二首
老去方知体物亲，兴来扶杖过西邻。年深洞壑唯藏雾，野净桑麻却少人。择日登遐逢鲁兀，初筵饮酎数虞宾。江南三月花飞尽，鶗鴂声声似饯春。
潜鱼翔鸟并交亲，翠竹苍松喜接邻。身入山林忘世味，心通天地属诗人。梵刹犹存三代礼，明堂不见四夷宾。常星夜落流沙远，别有拈花一线春。
王静伯见示新撰蜀风记两川风俗甚详书此答之
《荆楚》记岁时，《桂海》志虞衡。岂如《蜀都赋》，闳丽侔《两京》。览君问俗对，增我怀古情。蛮夷久猾夏，麋鹿犹全生。议兵失天险，野祭亡民正。三川更市朝，八表空峥嵘。匪风念周道，式微知变声。蒟酱不可求，归卧读《山经》。
咏　古　用人字韵
辞赋相如宋玉邻，争夸羽猎胜和亲。却怜炙毂雕龙手，同是鸾飘凤泊人。沛上风云思猛士，南楼游衍罢谈宾。新蒲细柳年年绿，何处莺啼旧苑春。
为朱铎民题陈石遗送其之官兰州诗序
昔闻都护奏，今睹拾遗篇。转饷犹邛笮，防边忆酒泉。新猷安石壮，旧牧季高贤。送别诗人意，经邦亦可传。
题章太炎文录
汉初儒术亦既绌，黄老刑名天下式。贾生为术良已疏，犹令绛灌无颜色。屠沽刀笔并封侯，经世文章不见收。剩有穷愁传礼议，心怜博士等俳优。章君有《丧服议》《救学弊论》，并为时人所不能言。
禽　诰
顾欢掌上山禽集，尽日啁啾鸣不息。争如海畔弄鸥人，空水相忘不相识。等慈大士观众生，毛衣刬却剩虚名。语言三昧成何用？不救榆枋自足情。
病起得无量书并示南温泉见怀诗用此代简谢赐序避寇集兼速枉教
登楼病肺一朝苏，海印遥通帝网珠。鹙子灵山劳记莂，蚕丛开国尚征诛。青天云在心俱往，夜雨龙吟树半枯。隔竹依松相望久，乘风御气得来无？
闻巴中频有空惊用前韵再简无量
空中舍利雨如珠，朽宅真同绝后苏。罗刹每因三毒炽，铁围不见四凶诛。援琴漏尽山犹舞，聚指冠成骨早枯。久信那伽常在定，未知丹灶竟安无？
寄怀万慧法师仰光
不隔灵光莫系风，梦中流转尚飘蓬。寄书金色拈花侣，可忆西湖卖酱翁？无舌人来应解语，吹毛剑在任挥空。六牙白象何时见？欲问瞿昙那一通。
为樊漱圃题樊绍述集
古者文与元气侔，降而渐靡乃俳优。唐贤起敝轶八代，其志上欲窥殷周。魁纪公书不可求，绵绛佚文犹见收。寸缣片玉珍共球，文从字顺今无俦。独许昌黎具只眼，岂若徐庾矜雕锼！蛮夷猾夏众庶咻，经籍道熄圣所忧。良冶之后能为裘，镇也白首思冥搜。抱书岩穴从吾游，今我何为滞嘉州！空山雨湿猿狖愁，金石不止万物流。取书还尔三叹息，无令言语增疮疣！
瞑　言　八首
寐中有言曰寱，寐觉而言曰寤。寱者，瞑言也。今天下之为言者，其为寤邪？其皆寱邪？吾不得而知之。病榻寂寥，感诸夷扰攘，有如 梦，遂成独谣，目以“瞑言”，非示寤者。
险阻成山海，迁流有岁年。明夷将入地，太白屡经天。故垒唯秋雁，荒林尚暮蝉。谁能驱虎豹，失计养鹰鹯！
奇计倡优拙，余威铁剑铦。驱民犹陷阱，攘国在飞钳。后羿弓还折，昆冈火正炎。振矜离畔速，况乃竭鱼盐。
成宪王官旧，神祠景教微。分茅侵地入，横海霸图归。邢卫邦犹活，仪秦计已违。楼船堪一战，祇恐误芳菲。
才士能高议，名王忆远征。林边谁氏塔，车上昔年盟。誓约蓝皮黯，降幡白鸟明。朝歌遗俗久，覆手是长城。
筹策尊孤立，讴歌止半球。长筵贪袖舞，遍地梦钱流。市易三河富，联盟一语休。犬羊非俊物，湩酪尔何求！
墨氏矜非乐，名家务去尊。并兼仍帝力，仁义总侯门。偶语刑方亟，群雄气可吞。干戈终不戢，智尽数鸡豚。
悔教逢蒙射，犹稽涿鹿诛。枭心缘暗恣，蚁命与膻俱。膑绝思扛鼎，形残类续凫。鬼方良可伺，东海有时枯。
聚湿三川气，惊雷六月声。峡围奔濑急，天压瘴云平。夜雨諠蛙黾，晨风卷旆旌。荣枯俄顷事，秦楚定空名。
新涨谣
四夷不守守四郊，秋风吹折三重茆。鸟飞啄屋垂羽翼，将雏冲雨移橧巢。武库人人夸智计，老翁噤口如悬匏。雷霆震耳走不辍，比邻鸡狗犹欢呶。君不见昨夜江头新涨落，鰕 鱼鳖争堂坳。
迟无量久不至却寄
荒江白屋傍风雷，问水看天日几回。世谛不堪扶老说，故人肯为破愁来。飘镫细雨微茫见，窜谷幽花惨淡开。鲑菜蒪羹俱梦杳，干戈无奈正相催。
马君武挽词
初服纷兰佩，隤年独桂丛。干戈丝竹外，山水乱离中。高议金门远，游车下泽同。祇今悲宿草，无复怨回风。
秋夜闻警
鼓角声初动，麇麚迹满林。无言天梦梦，不寐夜沉沉。水国秋风早，边氓疟疠深。平羌江上月，独照百年心。
杂　兴　二首
石势天根接，林光海气蒸。行山多猛兽，入寺少残僧。水尽鱼争饵，巢空鸟避矰。崎岖邦国计，落日下高陵。
望远思芳草，避人甘鸟群。愁心一轮月，归路万重云。山色阴晴见，猿声日夜闻。流波终电谢，余孽尚纷纷。
迟钟山不至寄简
栖栖缘梦事，踽踽益忧焚。恻恻望南岳，迢迢礼白云。巴山犹可度，羌笛不堪闻。应念峨眉月，清光独为君。
寄怀无量成都　二首
凌云山下日西斜，野寺空庭散暮鸦。却望门前江水碧，锦城东畔似天涯。
越客惊心海上槎，况闻羌笛近三巴。秋来十日深山雨，落尽檐前一树花。尔雅台有紫薇一株，盖百年物。秋初着花甚繁，今蘦落尽矣。
喜得无量惠诗再次前韵奉寄
惊人佳句似春雷，恰胜云中采药回。锦里幽居因地迥，词源江水自天来。喜闻密咒瞋龙伏，先得金鎞翳眼开。书字藏怀应不灭，游车乘兴未容催。
秋潦叹
愁心酝秋霖，日共江水长。乱流舟楫危，崩岸鼋鼍上。群黎忧墋黩，昊天同泱漭。禹胝鲧则殛，羿射奡犹荡。率土浩方割，亢龙仍纠攘。智殚五行汨，力堙九河广。岂假吕梁术，终堕余且网。凿坚酾百谷，在古义无爽。湍悍生民嗟，焉得天下往！病翁识气沴，坐聆哀壑响。怒积风涛生，翳豁星月朗。何时履安流，置国平如掌！
连雨水涨不止
昨日篱东江水平，草侵沙岸有鱼行。湿云不动连山暗，愁听滩声杂雨声。
野　圃
寂后观缘渐入微，江郊凉雨淡秋晖。藤花穿户垂旒细，瓜蓏盈阶实鼎肥。泥颗蟠蜗初并国，篱边斗鹊竟忘归。独留野圃生成意，未觉人间万事非。
移　菊
万国方云鸟，深山忽绮纨。似分琼玉佩，应共药苗餐。叶大根须护，风欹露正漙。故园秋色好，花发与谁看？
陇上吟
早闻法曲奏伊凉，此日胡笳总断肠。飞鸟无声边月冷，铁衣一夜已先霜。
从军行
云暗关山迥，风吹塞草低。九州瀛海外，落日大荒西。率土征求急，无家远近齐。蓬蒿纷满眼，早晚制鲸鲵。
赠寿毅成
学道贵晚闻，五十君始壮。受和识性甘，代斫谢时匠。事业寄苦茗，经纶比盐酱。嗟彼生民瘥，未睹邦国让。犹得餐落英，何须铲叠嶂。秉心既泽物，在手皆郁鬯。含精饮沆瀣，忘年逐禽尚。不随万象凋，将悟如来藏。
九日再答无量　二首
无量自桂湖还，见答前寄诸诗，并写示成都近作多篇，书此奉酬。
江濑清秋送夕雷，山窗晓霁宿云回。诗如上药风痹已，书带名湖桂影来。客径苔生长不扫，封泥箧满又重开。登高苦忆经时约，待取深杯细细催。
赤甲移居复几回，东林谈义少宗雷。书签药裹随年弃，云鸟虫沙入咏来。藕孔兵车愁地尽，华严楼阁望君开。贻诗足抵茱萸佩，头白微吟漏正催。
答王敬身见赠
珥笔曾依太华边，高吟应悟永嘉禅。羁游今向离堆住，愁卧空闻笛赋传。此土贞居惟竹杖，君家旧物是青毡。剑南秀句劳相问，差喜玄亭未寂然。
题张德钧藏宜黄丘居士遗著楞伽疏证残卷　三首
离名不秉故须名，谩道生姜树上生。五百年来宣胜义，针锥着处仗深经。
法王法令白衣传，蛛网尘封识旧编。兜率亲闻玄外句，祇今一塔枕松眠。
江西盐酱不曾无，双履穿云事已殊。庞老临行留半偈，后人珍重护衣珠。
答吴子馨用上巳日韵见怀
蕙带荷衣绝少邻，丰狐文豹若为亲。鲛涎日暖还生雾，鼬径蓬飞似有人。入社难逢陶靖节，买山应让郗嘉宾。行吟恰忆丹枫落，花发江南正小春。
杂　喻　四首
鬼车涂豕竞张弧，射遍千家白泽图。后有玄罴前赤豹，登山空戒佩灵符。
沟水东西各自流，落花扶不上枝头。道逢海若量尧桀，豪末丘山苦未休。
新罗百济尽游魂，蜂蚁今跨上国尊。祇为秦皇求药误，悔教徐福长儿孙。
鸜鹆爰居迤逦来，广川风暖识禽灾。仙人鸾驭排云出，王母终嗤汉武才。
追怀君武　三首
君武之殁，曾寄诗挽之。近无量写示挽诗三绝，枨触旧怀，因复继作。
玉田词让半塘工，浙有强邨桂蕙风。投老欢悰俱尽日，月牙豆粥思悲翁。君晚年好词，亦以晚清词人多桂产也。予避地至桂林，君饭之于月牙山，食豆粥甚美，因得见《元祐党人碑》，相与慨叹，思之犹昨。
四十年前探禹穴，老来一夕话巴山。不堪更记尘中事，凋尽朱颜意转闲。予始识君沪上，相将同上会稽，至今垂四十年矣。去年予入蜀，君亦自桂林来重庆，一晤于酒楼，意兴萧索，自此遂不复见。
残年易阅死生多，转绿回黄是刹那。旧友难逢新冢满，白杨风起奈愁何！
再答无量
未许全生学《马蹄》，每因《齐物》问王倪。禽栖鲁阙三冬暖，车到襄城七圣迷。凿后灵根亡溟涬，西来密意绝町畦。相逢莫话曹溪月，但乞新诗石上题。
为张伯珩题朱石君书清高宗正阳桥疏渠记
秘阁黄麻写瘦金，宣和朝士昔如林。冬官他日营三辅，但与胡僧话水深。
尔雅台偶成
江心山阁倚嶕峣，南树冬荣北树凋。窗外清阴惟久竹，与人忧喜不同条。
题传灯录
少室山前雪正深，栖栖鲁叟尚援琴。纵教吸尽西江水，难觅当年断臂心！
书院馈米二斛以代一岁之膳戏成二绝博诸友一笑藉酬庐陵米价兼谂后来达者　二首
应计休粮莫聚粮，老夫枣柏可充肠。诸天送食成孤负，种得山前麦未黄。
顶门空自下针锤，香饭何劳别甑炊。七日藜羹长不糁，满山黄独正葳蕤。
答艾宇眉
敢比西河老，差同郑圃居。嘘天初丧我，渡水得逢渠。任运杨生肘，无心乐出虚。尺书劳问讯，岁宴孰华予！
以风留诗为别书此答之即以赠其行
荆棘林中掉臂行，乱离何日偃佳兵。披衣弊垢无珍御，入坐聋喑有目成。李杜文章非俗好，巴歈歌舞更新声。以风将往重庆歌乐山。 北楼明月宣城赋，曩年以风居宣城，尝辑《北楼志》。 总是西湖旧别情。
答杜肖菊见怀
故人有语慰飘零，比塾齐年老复丁。来书中语。 拄杖久耽方外趣，微言空寄壁中经。佳兵驱我头先白，律句推君眼尚青。长望五峰天际远，肖菊在永康方岩。 涉江休问子云亭。
再答杜肖菊贻诗存问次见和茶字韵
山翁不顾市儿哗，或许颓龄就菊花。魔事难消方教战，客来无语但行茶。晨镵黄独邀僧饭，杖系青钱送酒家。终待骑牛函谷去，漫劳叱石问金华。
答林镜平见怀
亡友瑞安林同庄与予交甚笃，居杭近二十年，无逾旬不相见。镜平其冢嗣也，为人真挚坦易，有父风，书法酷肖其父，以医术自给，泊如也。戊寅予避地江西，镜平亦在。及予将逾岭而西，镜平送之赣州而别。忽忽两年，今来书附诗见怀，既嘉其笃旧，复喜其能诗，书此答之。
垂老何心作远游，故人有子慰离愁。传家笔势鹅能换，系肘神方木可求。佛是医王因病现，智如火聚愿兵休。书来一别沧江晚，忽忆杭州又赣州。
喜无量见枉乌，尤忆昔年同憩焦山。海西庵江天云物，仿佛相似而世事。已非吾二人者亦，老矣犹得执手于。患难之余焉能无感，因作此诗。以寓宿昔共抱蝉蜕，尘埃之志老而不改，史迁爽然于屈贾晦翁托喟于参同得其意者，亦无间于古今也。
四十年前两狂客，浮玉峰头读道书。雪埋酣卧焦处士，鹤冢篆铭陶隐居。今狂古狂日相遇，仰追仙跷执化袪。世事如云旋变灭，老来回首江东墟。波旬驱我离堆住，此日伽蓝重道故。梦里寒山夜半钟，兵前九野弥天雾。寺门不见泊吴船，月下犹疑横北固。麋鹿尚迎箕颍客，丹砂已负沧洲趣。豪士临江诩射蛟，不忧折鼎况焚巢。暮年诗赋各萧瑟，但寄《思玄》作解嘲。早悟人天同指马，终携询惠入云霄。苍梧碧海连朝话，足抵黄河一寸胶。
寄题王心湛阳明学
口中衔石阙，坐见劫火烧。天人在何许？或有龙场苗！迷悟不由他，今古元同条。仁者勤善巧，未欲虚空逃。尺书远见遗，令我思参寥。阳明乃古佛，岂与万象凋。于何证良知？冥冥亦昭昭。聋俗眩名字，郑声乱《箫》《韶》。廓彼垢染心，默成意已消。赞喜自吾分，附诗慰飘摇。所嗟言语拙，未至功德超。慎勿恣流布，但可示久要。
题思旧馆图
思旧馆者，明鄞县全太常大程为王评事家勤所筑，在鄞之东钱湖。明亡，浙中诸遗老谋恢复，鄞张忠烈煌言、钱忠介肃乐俱与。全、王交密，王访全于山中，值全不在而去，中途为逻者所获，竟殉焉，全因筑馆以思之。今其地为童氏居，亦曰“童谷”。童次布好文，追慕乡贤遗烈，属余樾园为之图，书来乞题，为书此绝。
赤堇山前斸紫芝，芦中人去鸟归迟。南冠心事西台恨，付与儿孙作画资。
无量见枉山中留止旬日以将如青城遂还成都别后却寄
山栖饮露慰凋年，目击忘言在帝先。姑射神游知损益，函关气见得坤干。还丹驻世应无疾，天眼观身是众缘。芝草琅玕随意长，青城道法定新传。
无量见和长篇因复成短律奉酬
塞向今知内视专，真人任物自逢天。江山凿处蚕丛杳，琼玖盈裾鸟篆妍。去圣时遥唯法象，华予岁晏赖诗篇。及春可许重游衍，石鹤初鸣瓦屋巅。
岁暮寄怀浙中诸故旧
万国兵前一雁声，千山深处背人行。观缘目极朝霞变，怀旧心同海月生。语是流泉亡圣解，峰留残雪待春晴。孤游已倦风尘黯，莫问三都与两京。
庚辰岁除遣兴　二首
头白斋心学坐忘，宵残炳烛送年光。言因俗异真俱遣，行与忧违乐可常。痴尽苍生终罢战，春来清梦似还乡。时人竞逐羲和驭，遍地弯弓射九阳。
沧沧寒日尚临轩，云外三山雪正繁。伐竹苦传供美箭，种桑悔不植高原。村尨当路时惊客，病鹊依檐懒负暄。愁思每随江水去，似闻巫峡有啼猿。

[book_title]辛巳　一九四一年
童子李芳远乞书为弘一法师寿即以代简敬问法师安隐　二首
世寿迅如朝露，腊高不涉春秋。宝掌千年犹驻，赵州百岁能留。
遍界何曾相隔，时寒珍重调柔。深入慈心三昧，红莲化尽戈矛。
赠童子李芳远
芳远承事音公，宿根不浅，以师命来乞书，寄此勖之。
佛日行茶得悟缘，沙弥有主定才贤。请看大士舒千臂，何似俱胝一指禅。
简袁心粲
碧溪经岁答书迟，每忆清波筑舍时。老我流离长念乱，多君岂弟足安诗。年饥橡栗犹堪拾，寇近乡邻未遣知。头白空山相望处，二陵风雨飒凄其。
赠樊漱圃
漱圃将如江津，以旧撰《冰柱雪车诗注》见质，即题卷尾，兼以赠其行。
云梦昔闻吞八九，巧历今成迷二三。眼底全牛终不见，庭前柏树几人参。韩门别调元和体，剑外孤吟老学庵。他日归帆穿峡去，莫须摇落恨江潭。
江村遣病　十二首
雾重山河渺，林幽日月昏。乱流知不断，拳石恐无根。鸟印空中灭，天心夜半存。穷年栖隐迹，壁观近沙门。
医拙难除病，僧多不会禅。诸天光似墨，周道直如弦。诗到三唐尽，书从六国传。庙谋夸剑利，物命等蕉坚。
岁久兵犹阻，春前病未苏。疲氓饥欲散，宿鸟夜频呼。冰炭随情异，甘酸入口殊。在缠知语拙，众醉力难扶。
说梦方占梦，知游已罢游。心生缘有取，佛在但无求。吹网焉能满，寻声卒未休。空华消不尽，门外总山丘。
成沤元自海，噫气强名风。见有天人隔，心知昼夜同。文如虫蚀木，行是鸟飞空。西岭千春雪，何年始欲融！
兵气连黄雾，春星数暗萤。崩崖从古赤，沙草暂时青。遇客求鸮炙，因风辨塔铃。蝮蛇犹未殄，鲛鳄近南溟。
水落沙逾阔，山长路转多。春禽仍睍睆，老树总婆娑。草屋依岩辟，风帆带雨过。万方征战急，凄恻对苍鹅。
处处征丘甲，朝朝挽日车。荒城风堕瓦，野树冷栖鸦。岁始盘飧减，春漧麦垄斜。老农忧旱虐，遍地播焦芽。
独念谁真宰，群生自苦轮。打鱼休再集，扑枣岂容瞋。杜甫还羁蜀，陶潜欲避秦。犹然归宛马，不得靖胡尘。
失计除三害，空言驾六龙。明珠犹可卖，尺布不堪缝。野雀衔蝉去，瓜田抱蔓终。长年唯杜口，万事莫藏胸。
地味偏姜桂，人心憯镆铘。周衰星在罶，越奋士尊蛙。齐物终忘我，观生未有涯。相逢无杂语，但可话桑麻。
薪卒时争渡，商船逆上滩。不忧吴地尽，犹觉杞天宽。河伯迎箫鼓，王乔奉药丸。几人留少壮，安得老渔竿！
简上海诸亲友
书札易经年，胡尘欲暗天。故人犹海澨，归梦及春前。万事忧虞毕，流波日夜迁。暂因飞鸟过，寄恨白云边。
敬生自仰光还昆明附万慧法师书至喜而作此简敬生兼讯慧师
片羽来鸡足，高轩忆桂林。干戈成间阻，衰病益愁吟。喜得支公讯，如闻海上琴。嘉君方外趣，识我故园心。
赠张真如
儒林承品藻，方外愧疏迂。空有终成待，云天始象《需》。谈宗今已寂，《诗》教失犹愚。安得三闾醉，徒忧子夏臞。
春日过田家
鱼上溪流浅，蜂諠草树低。荒村鸠唤雨，空屋燕争泥。竹箨新盈路，桑枝绿过蝭。但悲征敛急，无复劝耕犁。
雨　后
灵雨犹无改，酲忧得暂忘。菜畦铺地锦，麦垄度花香。竹掩郊扉静，云分岭树苍。干戈人境外，六合永茫茫。
题东坡楼
有患身名共，无成物我齐。空持河叟智，老客夜郎西。楼迥人何在，山深鸟尚啼。祇今儋耳地，尽委犬羊栖。
纪客语
王母贻灵药，张骞阻汉槎。屡传青鸟使，教舞白题斜。门外莺捎蝶，窗前月映纱。祇愁今日醉，不是去年花。
奉酬万慧法师　二首
寄简来西极，谈玄忆九旬。每看春水皱，不觉白头新。土伯人为食，瞿昙露是身。醍醐知已得，龙性可能驯。
道以随流妙，禅因得旨忘。三衣传已渺，五贼见能昌。贞观仍天地，空华几汉唐？聊凭南过雁，遥礼白豪光。
简钟钟山
摩诘方移榻，昭文欲罢琴。倦游成禁足，药病祇安心。鹿苑将何说？桃源不可寻。所思湘水远，南望独愁吟。
巴人曲　二首
萎花吹尽更新花，春草萋萋日未斜。园柳不曾来翠羽，郊林惟见集昏鸦。
入海量沙自古多，不妨阳里解操戈。却怜世上腥膻食，到死无能出网罗。
老友沈敬仲自号无倦居士因以名其斋属为题额书此贻之
金陀之后有安吴，自锡佳名以倦呼。歇是菩提行是客，未妨潘阆倒骑驴。
击壤谣　二首
往圣制文字，止戈以为武。山风挠万物，在象斯名蛊。胥敖尚蓬艾，周原良膴膴。胡为弃三正，陷此戎与虏！烝民艰粒食，虚空成网罟。力追夸父渴，迸触共工怒。黄屋谁为尊，白骨亦易腐。长城不救秦，龟山终蔽鲁。道衰见俗薄，辞危识心苦。六籍至今存，区区竟何补！
单豹岩居子，猛虎食其外。吕梁塘下游，出入于悬濑。人间无畏途，衽席始堪戒。嗟彼风波民，攻取为患害。杂毒甘如醪，徽纆持作带。本不异淄渑，何由判兰艾！强梁孰后亡，岂论成与败！入山避蛇蝎，近树防蜂虿。智者慎居方，忧吝存乎介。群迷不可回，我行日已迈。
谢北叟
南翁寄山南，出谷逢北叟。敷坐前致辞，聊共酌春酒。万物倏已陈，吾辈当速朽。人生一世间，趣舍各谐偶。胡语胜唐言，少年憎老丑。无为守古辙，善巧信多有！不闻养生术，如牧鞭其后。感此药石意，所愧铸尘垢。数穷思括囊，强斫惧伤手。不除陵气贪，宁窥天道久！圣者自为尧，惑者自为纣。惑圣吾安知，默存复何咎！
花朝五首
长夜愁无旦，花朝露未晞。天魔仍虎视，赤子尽鹑衣。瘠土人多细，空仓雀苦饥。形残终不寤，万物入于机。《淮南子》曰：“西方有形残之尸，寝居直梦。”今欧人好攻战，岂其苗裔邪！
智为量沙误，盲由说象乖。久疑龙在野，每恨橘逾淮。鼠穴偏寻梦，狐丘亦自埋。可怜三户子，终岁八关斋。
白鸟时侵户，青山尚入帘。祈天难雨粟，煮海不成盐。默示神巫却，蓍穷郑尹占。传闻封禅议，玉帛总精严。
草木同荣悴，山川自阻深。安诗惟法界，观象见天心。一壑吾将老，群龙战至今。浮云终日变，薄酒不堪斟！
冉冉春无住，芸芸物自生。花多胡地种，鸟是异乡声。风动看云驶，江清待月明。吾衰难起废，客至莫谈兵。
谢诸友馈食　二首
行年知化强知非，远望高歌可当归。牧女漫劳分乳酪，雪山麻麦与时违。
衰颜欲觅紫金丹，炊玉今成一饭难。自古三旬犹九食，寄书慎莫劝加餐。
题姚矩修诗卷
佳客传新句，高楼对夕曛。诗从元亮得，山自大峨分。开卷如窥牖，行歌每入云。祇应怀玉局，卷中五言多和陶拟陶。 何敢论风斤！
无量见示青城二律率和
洞天从古辟，玄释始今非。乘跷知真诀，谈空未解围。十年观树得，旬日御风归。雪岭长相望，书来正掩扉。
未得还丹术，将求辟谷方。山川空眇邈，兰芷不芬芳。药物从心产，游辰与道妨。饵芝吾恨拙，跨鹤冀来翔。
陈蔼士集剑南句四绝见贻次韵奉酬　四首
怀仁一序海波平，兴嗣千文力可惊。缀得珠囊遗远岫，剑南诗境喜双清。
暮景桑榆已不还，平生猿鸟尚相关。新诗坐对如佳客，满目斜阳一桁山。
岭上桃花红欲然，凌云见后句如仙。天涯流水知无尽，不碍蚊虻日过前。
凄成秋气煦成春，生是形劳法是尘。却愧身闲无一事，平畴风远看苗新。
奉酬王静伯惠诗用人字韵
卜居幸与辋川邻，得句应看子建亲。今我岂能留昨我，诗人强半是羁人。江风不定晴兼雨，禅客相逢主勘宾。寄谢海棠溪畔老，一年长负一番春。
题击壤集用人字韵
盘马弯弓足四邻，度阡越陌更无亲。九州有虎畏行路，六籍成灰甘醉人。吹剑惝然闻伐国，栽花偶尔当留宾。暮年诗思多萧瑟，输与尧夫一段春。
箜篌引
自古衰荣无定在，区区六合同尘芥。缯帛牛羊各有求，猪苓鸡壅恒相代。朝见蒲陶入汉宫，夕闻胡骑满山东。丹砂未就朱颜改，苍鹰一击茅茨空。贰师曾断匈奴臂，庙堂不复谈仁义。周王九鼎已沉江，鹑首赐秦天亦醉。仙药终难换鲍鱼，中宵衡石苦量书。闾左无人红粟腐，更竭铜山制强弩。楼船飞驭破关来，髑髅夜泣刑天舞。寒需裋褐饥糟糠，安民易戢危民妨。田中无稻衣无桑，锄櫌白梃及汝亡。谋臣猛士何攘攘？君不见和风甘雨归黄耇，献雉千山走越裳。
杜鹃行
华阴道士知丹诀，骑羊欲上峨眉阙。山下松脂长伏苓，林间杜宇闻啼血。自言身是蜀帝魂，衮衣销尽羽毛存。儿孙岂识前王度，故巢已毁鸱鸮蹲。为怜此鸟三叹息，谁令尔土生荆棘！麟斗龙伤日月昏，盈虚往复辨天根。君不见苍梧古圣犹无返，湘竹斑斑空泪痕。
听　鹂
久客年年白发生，因人问俗鸟占晴。轻云挟雨知山态，虚阁来风识水声。诗味都从兵后减，乡心常伴月边明。林花夜落催春涨，隔树黄鹂聒旦鸣。
胡旋曲
横海楼船甲杖新，鸣钟难制毒龙瞋。舞衣争裂齐纨素，交态翻疑鲁酒醇。天半笙歌犹暗度，尊前笑语不成春。西邻日日椎牛祭，谁解壶飧铺饿人！
归　思
乡音多与世人违，倦眼时看众鸟飞。草际风光含晓露，江边烟霭送斜晖。登高望远天无尽，曳杖行庭力已微。却忆西泠杨柳色，客游虽好不如归。
燕尾谣
燕尾何翦翦，雉尾何翛翛？霸因力取尽，养以临化消。乌鸢及汝丧，蝼蚁非天骄。众醉不可寤，空山栖一瓢。
黄柑行
蜀中黄柑大如斗，儿童见之绕树走。秦州崖蜜不可求，剖取霜皮看在手。自从避难绝滋味，脱粟苦茗习已久。颇忆曩年病消渴，调药甘酸应时有。红瓤六月海宁瓜，玉肪九孔西湖藕。祇今枯肠不得润，更无芋栗分园叟。客养区区岂足言？泽雉智堪十步守。愿移此树无何乡，施以诸佛之甘露，活以太古之玄酒。一色一香尽中道，何论秕糠与尘垢！但恨舌根少功德，不及腥膻可人口。
大麦行
小麦青青大麦枯，垄上老翁行负刍。问之不敢道困苦：“有男战死妇嫁夫，国仇当赴后者诛。已闻征发空里闾，官中有令仍索租。虽然长吏多仁慈，所恨亦有狼与狐。去年米贵急军食，今年雨少麦又无。敢辞荷戈备征戍，但愿膏泽民再苏。”翁言一何悲，道路侧听为嗟吁！古来立国尚宽大，中土自与夷狄殊。大宛罢归汗血驹，南海长留照夜珠。天生万物各有性，谁为宰割谁颛愚！宁饲山中白额虎，莫效今日赤须胡。赤须胡，尔终俘。一战破坚垒，再战堕名都。更贪百战好，岂知战胜国已墟！狂心祇见蛇吞象，佛法空言酪出酥。胡亡有麦犹可刈，胡来无麦人尽屠。羝羌酷烈虾夷岁，天乎彼族俱何辜！
有　寄
忽忆山阴雪夜船，鉴湖鰕菜足忘缘。荒年安用求珠玉？活国谁能起圣贤！绕树乌飞星历历，映池鱼戏叶田田。白榆天上如堪种，莫使河间姹女钱。
有　赠
斗以明中见，珠因象罔存。蒲卢如可变，芝草本无根。井谷唯求鲋，天高苦戴盆。由来安瓮牖，难与说千门。
北泉禊集诸贤分韵征咏未与斯游辄题短句奉寄
寥廓上无天，峥嵘下无地。不见火成寒，尚想泉流毖。山阴事高咏，哀乐岂一致。取足强名游，驾言理空寄。
野　兴　二首
小雨泫疏花，晴江接乱霞。草深鹰转疾，风细燕终斜。村社时驱傩，儿童学种瓜。婆娑看楚舞，鹭羽正随车。
山君行有伥，水母食依虾。总为安蓬艾，因之恃爪牙。藏舟难锁壑，炊饭误蒸沙。昧昧将何极？营营亦可嗟！
李光炯挽词　二首
投老羁栖眷旧乡，干戈衰谢两茫茫。驱车苦恨崦嵫迫，未向咸阳下洛阳。李君皖人，年七十余，久羁蜀，老病思还乡里，百计求得一车，将从剑阁入秦中，道洛阳以趋皖。病甚，未及成行而殁，闻者哀之。余闻之朱孟实云。
椎鼓鸣钟静不闻，百年桑扈息长勤。人间尚有思归客，目断江东日暮云。
有鸟夜鸣声异不辨为何鸟恶其聒而作是诗
闲鸣何独汝，佻巧亦憎鸠。鹦鹉疑钩吻，鸱枭得夜眸。违山终伐树，待旦不知秋。吾欲驱鸡鹜，青田与鹤游。
枯鱼叹
山南方种豆，山北更张罗。黄鹄逝高风，枯鱼争度河。岂不怀此都，蜷局亦已多。淹留竟何益，投书吊湘累。

        </div>
      </div>
    </div>
  </div>
</div>
<!--update:2025-08-30 10:29:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>