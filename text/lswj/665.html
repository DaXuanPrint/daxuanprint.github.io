<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五">
<meta name="description" content="八十卷。《附录》一卷。清朱彝尊撰。朱彝尊,字锡鬯,号竹垞,又号醧舫,晚称小长庐钓鱼师。浙江秀水(今浙江嘉兴)人。康熙时举博学鸿词科,授检讨,曾参加纂修明史。博通经史,擅长诗、古文。词宗姜夔、张炎,风格清丽。为浙派词的创始者。所作咏物词和集句词,偏重形式。诗与王士祯齐名,称“南北两大宗”。作品清峭而好用僻典。有。《经义考》三百卷、《月下旧闻》。四十二卷及《曝书亭集》、《明诗综》、《词综》等。是集凡赋一卷,诗二十二卷,皆编年为次。始于顺治二年(1645),迄于康熙四十八年(1709),凡六十五年之作。其纪年皆">
<title>曝书亭集【四库本】_朱彝尊_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">曝书亭集【四库本】</span> <br/>
          作者： <span class="inputVal" id="bkauthor">朱彝尊</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]518394</span> <br/>
          说明： <span class="inputVal" id="bkdec">八十卷。《附录》一卷。清朱彝尊撰。朱彝尊,字锡鬯,号竹垞,又号醧舫,晚称小长庐钓鱼师。浙江秀水(今浙江嘉兴)人。康熙时举博学鸿词科,授检讨,曾参加纂修明史。博通经史,擅长诗、古文。词宗姜夔、张炎,风格清丽。为浙派词的创始者。所作咏物词和集句词,偏重形式。诗与王士祯齐名,称“南北两大宗”。作品清峭而好用僻典。有 《经义考》三百卷、《月下旧闻》 四十二卷及《曝书亭集》、《明诗综》、《词综》等。是集凡赋一卷,诗二十二卷,皆编年为次。始于顺治二年(1645),迄于康熙四十八年(1709),凡六十五年之作。其纪年皆用《尔雅》岁阳岁阴之名,从古例。词七卷:有《江湖载酒集》、《茶烟閤体物集》、《蕃锦集》等杂文五十卷,分二十六体。附录《叶儿乐府》一卷,则所作小令。朱彝尊未入翰林时,尝编其行稿为《竹垞文类》。王士祯为作序,极称其永嘉诗中 “南亭”,“西射堂”,“孤屿”、“瞿溪”诸篇。然是时仅规模王、孟,未尽所长。至其中岁以还,则学问愈博,风骨愈壮。长篇险韵,出奇无穷。赵执信《谈龙录》论:“国朝之诗,以彝尊及王士祯为大家。王的才高,而朱的学博”,亦公论。暮年老笔纵横,天真烂漫,随意所造,颇乏翦裁。他的古文写作,根底也很深厚。题跋诸作,订讹辨异,考证源本,见出其作为经学家本事。诗以《风怀诗》为世所称,小诗如《上谷道中》也浑厚可读,有盛唐边塞诗气象。《水龙吟·谒张子房祠》一词,似有对明亡的遗恨寄托。作为浙派词领袖,他的词崇尚空灵,以清丽高秀见长。但过于追求形式,有时不免流于碎巧。《曝书亭集》初有康熙间刻本。后有乾隆间刻本。近代有民国间上海商务印书馆据清康熙五十三年本影印《四部丛刊》本,民国二十五年(1936)上海中华书局辑《四部备要》排印本,民国二十五年 (1936) 上海中华书局辑《四部备要》缩印本。此本为四库本，本站也有标点本，可以搜索查找！</span> <br/>
          封面： <span class="inputVal" id="bkimg">Z_18854.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]曝书亭集【四库本】
[book_author]朱彝尊
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]518394
[book_dec]八十卷。《附录》一卷。清朱彝尊撰。朱彝尊,字锡鬯,号竹垞,又号醧舫,晚称小长庐钓鱼师。浙江秀水(今浙江嘉兴)人。康熙时举博学鸿词科,授检讨,曾参加纂修明史。博通经史,擅长诗、古文。词宗姜夔、张炎,风格清丽。为浙派词的创始者。所作咏物词和集句词,偏重形式。诗与王士祯齐名,称“南北两大宗”。作品清峭而好用僻典。有 《经义考》三百卷、《月下旧闻》 四十二卷及《曝书亭集》、《明诗综》、《词综》等。是集凡赋一卷,诗二十二卷,皆编年为次。始于顺治二年(1645),迄于康熙四十八年(1709),凡六十五年之作。其纪年皆用《尔雅》岁阳岁阴之名,从古例。词七卷:有《江湖载酒集》、《茶烟閤体物集》、《蕃锦集》等杂文五十卷,分二十六体。附录《叶儿乐府》一卷,则所作小令。朱彝尊未入翰林时,尝编其行稿为《竹垞文类》。王士祯为作序,极称其永嘉诗中 “南亭”,“西射堂”,“孤屿”、“瞿溪”诸篇。然是时仅规模王、孟,未尽所长。至其中岁以还,则学问愈博,风骨愈壮。长篇险韵,出奇无穷。赵执信《谈龙录》论:“国朝之诗,以彝尊及王士祯为大家。王的才高,而朱的学博”,亦公论。暮年老笔纵横,天真烂漫,随意所造,颇乏翦裁。他的古文写作,根底也很深厚。题跋诸作,订讹辨异,考证源本,见出其作为经学家本事。诗以《风怀诗》为世所称,小诗如《上谷道中》也浑厚可读,有盛唐边塞诗气象。《水龙吟·谒张子房祠》一词,似有对明亡的遗恨寄托。作为浙派词领袖,他的词崇尚空灵,以清丽高秀见长。但过于追求形式,有时不免流于碎巧。《曝书亭集》初有康熙间刻本。后有乾隆间刻本。近代有民国间上海商务印书馆据清康熙五十三年本影印《四部丛刊》本,民国二十五年(1936)上海中华书局辑《四部备要》排印本,民国二十五年 (1936) 上海中华书局辑《四部备要》缩印本。此本为四库本，本站也有标点本，可以搜索查找！
[book_img]Z_18854.jpg


[book_title]提要
钦定四库全书　　　　　集部七
曝书亭集　　　　　　　别集类六
【国朝】
提要
【臣】等谨案曝书亭集八十卷附録一卷
国朝朱彞尊撰彞尊有经义考已着录此集凡赋一卷诗二十二卷皆编年为次始于顺治乙酉迄于康熙己丑凡六十五年之作其纪年皆用尔雅岁阳岁隂之名从古例也词七卷曰江湖载酒集曰茶烟阁体物集曰蕃锦集襍文五十卷分二十六体附录叶儿乐府一卷则所作小令也彞尊未入翰林时尝编其行稿为竹垞文类王士祯为作序极称其永嘉诗中南亭西射堂孤屿瞿溪诸篇然是时仅规橅王孟未尽所长至其中岁以还则学问愈博风骨愈壮长篇险韵出奇无穷赵执信谈龙录论
国朝之诗以彞尊及王士祯为大家谓王之才高而学足以副之朱之学博而才足以运之及论其失则曰朱贪多王爱好亦公论也惟暮年老笔纵横天真烂漫惟意所造颇乏翦裁然晩境颓唐杜陵不免亦不可苛论彞尊矣至所作古文率皆渊雅良由茹涵既富故根柢盘深其题跋诸作订譌辨异本本原原实跨黄伯思楼钥之上盖以诗而论与王士祯分途各骛未定孰先以文而论则渔洋文略固不免瞠乎後耳惟原本有风怀二百韵诗及静志居琴趣长短句皆流宕艶冶不止陶潜之赋闲情夫绮语难除词闲常态然韩偓香奁集别为篇帙不入内翰集中良以文章各有体裁编录亦各有义例溷而一之则自秽其书今并刋除庶不乖风雅之正也乾隆四十六年十月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]原序
曝书亭集原序
秀水朱文恪公以名德着万历中诸子姓彬彬继起号能文章四十年来浙西言文献者必首朱氏文恪公之曾孙曰彞尊锡鬯最晩出文章之名播海内一旦出诸父之右予考唐史若韦氏杜氏苏氏崔氏卢氏之属皆累世为公卿当时史官至为着宰相世系迄于宋代则有若邯郸李氏魏郡王氏夀春吕氏河南韩氏曁范文正韩忠献父子兄弟其功名率与国运相终始盖唐宋以来其重世臣如是锡鬯少逢丧乱弃制举自放于山巅水涯之间独肆力学古研究六艺之旨于汉唐诸儒注疏皆务穷其指归家苦贫依人远游南踰五岭北出云朔东泛沧海登之罘所至丛祠荒冢金石断缺之文莫不搜剔考证与史传参互同异其为文章益奇呜呼以文恪公之德锡鬯之才不得比于唐宋之世臣而老于布衣仅以文章自见盖遇不同矣是可感也锡鬯之文纡余澄澹蜕出风露于辩证尤精诗则舍筏登岸务寻古人不传之意于文句之外今之作者未能或之先也始顺治戊戌予在都下见锡鬯岭外诗嗟异之康熙甲辰锡鬯过广陵投予歌诗适予客金陵不及相见丁未始遇于京师中间聚散者不一迨今丁巳予复入京师而锡鬯又将有金陵之行回忆予始见锡鬯诗时忽忽已二十年两人论交且十有四年而锡鬯与予皆非少壮人矣锡鬯过别予以所着竹垞集属序予因述其所有感于中者而幷道予二人离合之情以遗之锡鬯其亦有感于予言也济南王士祯
古今之论博学者不必工于文工文者学不博秀水朱锡鬯幼负异才为太傅文恪公曾孙年十七弃举子业学古文博极羣书旣食贫历幕府则之豫章之粤之东瓯之燕之齐之晋凡山川碑志祠庙墓阙之文无弗观览故所作文考据古今人物得失为最工而经传注疏亦多所发明然世之博学者往往其文不工则何也老子曰当其无有室之用天下之理以实为体以虚为用是故风触于虚而声作水激于虚而澜生博学者惟思自用其实故窒抑烦懑而无以运之且夫鵾鹏之神也水不从南溟风不抟扶摇九万里则不能自运何者水狭而风卑则其虚也无几何地而何以运为然且见闻多则私智胜又好以其偶合穿凿傅会古今之事故其文愈根据而愈畔于道吾观锡鬯所论说兢兢然必稽于古古人所无有弗道也又必折衷圣贤之理而载籍所未尝明言者每引伸触类互推而得其说人之始视之也若夏云之起于空中若城市楼观台阁车马之见于海惝乎不见其根本旣而求之则皆有以得其确然之故而援古喻今使言者无罪闻者足戒是盖所谓能以虚运其实者非邪三吴顾寜人汪苕文博学穷物理予最爱其文有根据而锡鬯皆与为友虚已以下之相与切劘其学又能出新意自见此其文之日工也夫寜都魏禧
竹垞先生以名高入史馆刻其诗文数十万言旣为艺苑职志矣今年丙寅复辑其己未以来诗若文凡若干卷集成见示且属为之序愼行於先生中表兄弟然名位文章相去絶远何足以知先生虽然亦尝从事於文欲有所就正於先生久矣窃谓唐之文奇宋之文雅唐文之句短宋文之句长唐以诡卓顿挫为工宋以文从字顺为至昌黎之文进学解自言之矣答李翺书则为人言之矣李汉李翰诸人又言之矣緫蕲不蹈袭前人一语庐陵推论六艺之华则曰自能以功业光昭於时故不一於立言而垂不腐而今乃沿袭模拟以空疎不学之材强为无本之枝蔓不几为古人所笑乎先生於书无所不窥搜罗遗佚爬梳考辨深得古人之意而後发而为文粹然一泽於大雅固非今之称文者所敢望矣其称诗最早格亦稍稍变然终以有唐为宗语不雅驯者勿道正始之音不与人以代兴之业此愼行所窃窥於先生尝欲广诸同好而因举私见以质之先生者也故辱先生之命辄书此以进之海寜查愼行
词原序
往壬寅夏日与锡鬯聚首湖上时画船歌扇午风涤暑各有诗篇和答倏忽已十年矣中间离合不常锡鬯时理游屐历穷边汾隂之横吹已遥青冢之琵琶欲咽据鞍吊古音调弥高而仆且蹉跌不振奔走困顿於四方不减屈吟而贾赋也顷与锡鬯同客?沟出示近词一帙芊緜温丽为周柳擅塲时复杂以悲壮殆与秦缶燕筑相摩荡其为闺中之逸调邪为塞上之羽音邪盛年绮笔造而益深固宜其无所不有也仆髪已种种力衰思钝望其旗纛精整鬰若荼墨为之曳殳却走退三舍避之已嘉善曹尔堪
原夫乐府盛於齐梁倚声肇诸唐宋虽递为泛滥难目同源而揆厥风骚緫非异辙是以门前杨柳讵无托兴之风石上菖蒲大有相思之句新歌子夜独擅新声旧舞前溪还夸旧调迨夫月满秦楼倡新词於供奉家临长信叹丽制于温岐花间兰畹尽赏才华绰板琵琶别推风格梦回鸡塞难消後主之愁肠断人间惟有方回之句柳屯田无慙风雅李清照寔冠闺房凡诸作者俱隶风人吾友朱十天上谪星人间达士弄桓伊之笛姿致无双鼓安道之琴风流第一文情欣赏诗律羣推固已置之名山云霞蒸蔚试令掷地金石铿锵矣然而江文通之着作别绪居多庾开府之生平间关不少昔年远梦曾隔羊城此日思君还来雁塞李陵台畔诗咏浮云太武宫前愁随明月望昭君之青草能不伤心登秦女之白楼可无怀古爰历介推之地更寻尹铎之乡宝瑟晨弹尽是倡家荡妇锦裘夜猎都为上国王孙未免有情能无所感托深思于红豆忧亦中来悲摇落于青衫泣将何及於是被之小令不无惆怅之词写就衍波亦有绸缪之作抚箜篌而意远弹扞拨而魂消遂使赋称鹦鹉更传寸锦名文湖号鸳鸯争羡吹箫仙子嗟乎仆本恨人愁逢锦瑟君为上客雅擅金荃别逾三年时维九月若邪同泛曾闻越女之歌碣石相逢重觅燕王之馆怅飞花于大道何处狂游记残曲于当垆难忘送酒舞同鸜鹆谁怜落拓之人句是珊瑚终属清狂之客用为此序聊代红牙敢附高文永垂黄绢吴江叶舒崇蕃锦集原序
自严仪卿论诗别唐为初盛中晩高廷礼遂按籍分之同一开元也或为初或为盛同一乾元大历也或为盛或为中论世者因之定声律高下予尝惑之近见同郡朱锡鬯集唐人诗为词取而读之不能辨其为诗中之句又何初盛中晩声律高下之殊焉乃知拘方之论不足语於赏音者也而予之惑庶几可释已乃编为二卷为镂板以传好事之君子嘉善柯维祯

[book_title]卷一
钦定四库全书
曝书亭集卷一
翰林院检讨朱彞尊撰
赋
谒孔林赋
粤以屠维作噩之年我来自东至於仙源斯时也坛杏花繁庭桧甲坼元和之牺象毕陈阙里之榛芜尽辟旣释菜於庙堂旋探书於屋壁乃有百石卒史导我周行牵车鲁城之北緤马洙水之阳即大庭之遗库循端木之故场骄孙袝兮居前圣子藏兮在左自黄玉之封缄閟幽宫而密锁陨长鲸兮不惊慑祖龙兮远祸除荆棘之丛生罕翔禽之飞堕雨露旣濡迟景东隅整衣裳之肃肃正顔色之愉愉展谒方终诞寻往蹟超白兔之深沟抚青羊之卧石爰有草也苞蓍其名守之以龟一本百茎我求其德洵圆且灵爰有木也题之以楷非柏非枞靡瘿靡廆历千禩而常新贯四时而不改惟先师之遗泽道莫着乎六经配光华于日月若迭奏之琴筝降而後儒各事采获中文古文之书先天後天之易目郑卫以淫邪诬春秋以深刻藐往哲之嘉谟恒末师之是则滔滔天下後死其悲安得起素王於泉壤操笔削而正之我思古人耻同汚俗或六聘而收身或三詺而?禄或依李充之山或就张超之谷潜户壁于服?变姓名于梅福入源水兮栽桃隐丹霞兮种竹讵如此地桑海不迁可游可息有歌有弦耳不闻僧尼之鱼板目不覩旗鼔之楼船乐土乐土速营一廛愿为林户躬耕墓田庶几近圣人之居读圣人之书将不得为圣人之徒也与
春蒐赋
皇帝御宇十有八年握金镜运玉璇超百王之圣域漱六艺之神渊德无远而勿届声有濯而弥宣舞两阶之干羽靖万里之戈鋋雨洗炎洲之瘴波澄闽海之烟聿将秩祀衡岳底定巴滇犹克严夫武事洵无逸而有?乃
命仆臣乃
召司马选烝徒以大蒐诹吉日於小雅晋鼓则百二咸陈虞旌则东西来下车镂象以斒斓驷飞黄而白赭风清紫陌之尘天濶黄图之野於是乎驾六駮从百官建九斿緫三单经长杨陟上兰遵路直从桥安历平原之膴膴瞻秀木之丸丸云霏霏兮五色山磊磊兮层峦斯时也谷雨新晴暮春之序剑乍捧乎金人觞甫浮於鹤羽亚繁杏兮山邮舒崇桃於野圃药苗则的的依阑菖叶则青青被渚粉扬凤子之衣緑润桐孙之乳雉角角兮晨飞乌哑哑兮晩翥兔趯趯兮浅草之丛鹿呦呦兮平林之坞尔乃刷雾鬛腾风鬉击鸷鸟搏毅虫落惊雌骇高雄轻裘兮不御暄景兮方融释其一面之?射以九和之弓三驱兮四牡一发兮五豵於焉敛绥章彻表貊张幔城罗藻帟息?乎高林容与乎秀泽数兽计鲜犒勤赞获大庖不盈
乾心有怿用训俭而昭仁岂丘崇而山积调六膳而作甘饮三浆其如液则有飞龙之舸鸣鹤之舟梁排雁齿水涨鸭头和回波之妙曲咏在藻於中流沙停振鹭櫂起眠鸥白鱼涌跃黄鹄翔留胜昆明之习战与华林之泝游於是川后效珍河宗输宝山出醴泉地生朱草镌十鼔於岐阳列三山於蓬岛
天子师汤文之裕民法轩辕之访道省四野之耕农问百年之耆老照华薄以春曦浃恩膏於灵沼争击壤兮康衢永销兵兮海表在昔成王继序四征弗庭旣廵侯甸万国咸宁曁汉文帝边宇肃清犹选良家於六郡躬戎服而治兵稽春蒐之盛礼允治世之大经岂其宾客是燕乾豆是营惟居安而必虑斯坐致夫太平敢拟广成之颂用垂休美之声
太极图赋
原夫黄牙欲发苍精未垠一气融结万象胚浑冯冯翼翼烟烟煴煴睢睢盱盱緜緜分分旣龎鸿之莫兆何声臭之可闻量则包夫清浊质斯合乎昭昏谓虚无而有象运妙有而无邻鸿灵幽纷泰贞蠢辟混成天地之先互藏阴阳之宅观动静兮无端占回游兮不隔譬水车之恒转类果核之未坼尔其理则贯一象实函三白麟之书莫吐赤雀之籙未衔名虽传乎十翼义尚晦乎周耼启华山之妙藴藉营道之幽探种穆袐师授之说朱陆滋异同之谈至希至微无偏无侧一翕一施半白半黑外若离玦中如含薏万物於焉化生五行之所纠纆成能设位图往镜来化一气甄三才天根启月窟开悟儒言於冥赜允经学之伦魁乃知圣人能备全体先知可诏後觉大道为事物之母
天子有简能之学用广运而不穷信范围之非邈愿永绘於丹扆方金监之在握
夜明木赋同泽州陈侍郎作
皇帝避暑於兴州时维昭阳大渊献之秋寻捺鉢之旧蹟启帐殿於仙陬六屯内肃千庐外周云容容兮四合水决决兮交流风??兮徐来雨霏霏兮乍收爰有物焉星芒遥逗明灭露萤之尾吐吞火鸡之咮谓野烧而不延疑神灯而未辏乃
命俞骑即而视之是为廆木有枿无枝黝同桴炭涩若榴皮如场之转碌碡如繂之拽丰碑载以坚车驾之健犊入重关度平谷选郢匠以运斤俾奄人以司局舍科上槁存坚多心近
天顔兮咫尺位秘宇之崇深钻不劳兮司爟燎无灼兮烘煁等璧夜光类珠宵映方角枕而辉盈比风帘而神定四照俪若木之华　六宫拟宾连之庆岂非
圣德之咸临固无远而弗镜宜坤珍之毕效虽枯木朽株亦畴德而瑞
圣
省方赋
岁在甲子历应上元
圣化翔洽东汜西崑九州之外郡县重译而至桥门嘉谷骈穗浊河澂源於时山祗望
幸臣庶上言请钦祡以郊望或奉符而封峦
天子思省方以设教用求莫而监观践六十四民之遥迹省七十二后之弥文吉日旣诹
德音斯布蠲六军所过之租减四方惟正之赋推湛恩於槐宸霈解泽於棘路神人交赞遐迩乐附愿储祉以庆成其希光而景鹜乃以九月辛卯农事备收七驺始驾百工方休扈千官於
行所勒五营於道陬旣伯旣祷爰豫爰游承曲瑵之璇盖建太常之辰旒导以金钲琼鈒骖以紫燕玉虯鸣葭而云韶并和驻?而星庐外周黄图三辅青壤千里济鬲津以无波履平原其如砥则有单椒秀泽之山侧坎飞轮之水桥号鹊华湖名莲子踰历下之旧城寻介丘之遗趾美哉左海山有岱宗闾启仙人之石官存大夫之松天鸡鸣而跃日
宸驾至而呼嵩彻稭席蒲车之制罢泥金检玉之封於焉访淮土之仙茅验吴门之白马渡河则神献其賨遵海而风不鸣瓦泛藻舟於中流息参旗於大野越南兖与南徐溯吴下而白下
帝有恩言宣示函夏眺胜国之蒿莱封蒋陵之松檟德无施而不徧
恩未沾者盖寡由是展軨素王之里致斋金丝之堂陈元和之牺象循阙里之宫墙悬车在庙遗砚在牀肃拜杏坛之上翔步桧庭之旁洵礼隆乎三古而事冠乎百王衡律旣同秩祀有典振旅则迩考斯远览四渎而经五州乍六旬而还辇
两宫交悦万姓齐忭粤若稽古时致太平必命掌故登封告成或纪社首绎绎或礼云云亭亭石撼石距之状金匮玉匮之形祺安禅安之乐封坛觐坛之铭莫不云连帐殿雷动山庭未有谘询疾苦彰瘅浊清不警不跸不震不惊凡高年之耆老尺口之童婴妇子所集商旅所经咸得觐
天顔於咫尺瞻仙仗於郊垧至若
天纵之能溢於笔墨月璧星珠宝题灵式鸾踪凤藻被物成饰轹唐帝之八分陋宋宗之飞白扁榜峩峩发舒心画?之华榱勒之贞石诚与日月云汉共昭垂於无极者也
湘湖赋
岁柔兆困敦兮是月维阳辞监水之一曲兮言归故乡遵大路于萧山兮犹勾践之旧疆舍予舟于城阙兮别问渡于陂塘践荒涂之幽僻兮山是越而湖湘围列岫之周遭兮汇一水于中央蓴丝荇带齐消歇兮澄百顷之波光相兹湖之寥阔兮溯苍苍之葭苇漾轻舠而如所如兮逾五里而十里鲜泽农之耕作兮但罛师之栖止雉角角以飞鸣兮鹭娟娟而停峙瞻牛头与苎萝兮信不远而伊迩爱山川之清淑兮斯生长夫西子洵明艳之絶伦兮直夫差之一死以余曁为诸曁兮验往牒之非是眺越王之故峥兮丁国步之迍邅会稽不可保兮称臣妾而播迁洊临江而祖道兮奏哀曲于乌鸢迨返国而渡三津兮惟八臣四友谋猷之後先旣十年而生聚兮更教训之十年简俊士之四万兮率君子之六千诞一举而沼吴兮齐衣锦而师旋雠九世而当复兮岂身耻辱而忘焉志旣立而转死为覇兮胡後之人独不然他山难久留兮问西陵而前路夕旣济于钱唐兮尚踟蹰而回顾徒吊古而慨慷兮惜年岁之迟暮
水木明瑟园赋【并序】
仆生平不耐作赋虽以赋通籍非称意之作不存也康熙甲申八月陆上舍贻书相要过上沙别业遂泛舟木渎取道灵岩以往抵其闾则吴趋数子在焉爱其水木明瑟取以名园上舍延宾治具饮馔丰洁主客醉饱留七日乃还念胜引之难再也成赋一篇先民有言人各有能有不能赋非仆之所能也辞曰
度十亩之地葺宅一区沚有阡而可越潬分沙而不淤翦六枳而楗蕃因双树而辟闾嘉水木之明瑟爱径畛之盘纡山有穴而成岫土戴石而名岨礐两判而得路萼四照兮盈株园之主人则陆生稹也匪声利是趋惟古训是茹鼔枻而吟带经以锄不隐不仕无碍无拘良辰旣撰爰遣庄奴笔疏告吾商飇乍肃赫暑早祛葵倾芳步柰秀华芙桂英粟绽皁荚条麤苕缚厥帚镰刈其芜井汲缾绠牀转辘轳靡尘不涤靡秽不除可以谈讌可以歌歈夫子惠顾跂屩无虞於是竹垞一叟诞发僧庐遵彼横塘津逮岑隅风搪伞竹日漏衣袽亦有同调数子素心相於水抽其帆陆柅其车不速而集笑语轩渠离坐贯坐或跏或趺生也敕中?刲两羭诫食馔之次第传方法于膢朐乃羮乃瀹间以?腒?则有蒲鮓则有葅擘翠房之鲜菂剥紫芡之员珠旋棊改令覆斗倾盂倒季路之十榼慕宣尼之百觚生起避席颜色敷愉称园虽小聊可以娱夫子赋之可与否与叟曰可哉吾思鲁钝母疾而徐於焉闭关纳屦自晨及晡拂几案屏氍毹挹勺水注蟾蜍默耸羸肩潜捋短须虽有千虑终成一愚譬如奏事四足而非马书劵三纸而无驴尔乃舍左思之席溷投锺繇之笔柎循兰陔践椒涂蹑听雨之楼梯登升月之??流览帷林荡漾方壶心倾意写志豁神摅留宿宿兮信信忽便便兮诸诸而曰猗兹园之怡旷兮经夫差之故都驻我马于高冈兮想越来之师沼吴伤西子之不作兮徒凭吊于交衢聆宝屧而声销兮剩红心之草铺嗟宫墙流水之入兮验妖梦之非诬旣上山而下山兮复自田而之湖回瞻岩椒之夕阳兮挂霄汉之浮图逼茶隖之葱青兮占稻田之丰腴耘虽资乎疆以兮获免发彼租符眺松臯之明秀兮步衡薄而踟蹰辞八门与七堰兮远肥腻之姑苏望之丛丛蓊郁即之罗罗清疎旣外隈而内隩亦前渻而後沮磴希偪侧丘不崎岖涧无饮虎穴少濳狙石梁缓度坦坦舒舒春则桃殷李缟夏则笋白樱朱蔷一丈兮烂漫香五木兮纷敷架层阑之曲录刺不虑夫牵挐又有同心宿蕙并蔕新蕖未八月而剥枣先九日而囊茰野芳断兮复续湛露曦兮更濡讶鵁鶄之扑鹿纵乌鸟之毕逋喈喈楚雀泛泛江鳬雀则有鷇鳬则有雏翠羽定巢而不去文鳞在藻而忽徂非无牛宫豚栅麋罞兔罝羝藩鹿砦雉艾鸡笯螃蟹设簖鱣鲔施罛寜寛便了之僮约而免责其辛劬彼玉山之仲瑛曁光福之良夫连峯列岫夹涧通澞岂若斯之一丘一壑不见其隘而祗见其有余且客独不闻兹园经理之初邪曩有高士蜚遁山嵎履穿东郭面垢左徒垂芦帘于纸阁然篛叶于瓦垆朋慵迎兮勿送户罢阖而不逾柏虽生兮上槁桐已疈而无肤斯人去兮猿鹤散幸茅亭之尚在对鱼幢之咫尺而转觉其空虚生乃取介白之遗字【吾乡徐高士白旧居于此上舍请崑山徐吉士昂发大书介白之亭扁县之】县擘窠之大书志先民之轨躅作後学之范模岂非仁心仁术视富贵利逹买宅者攸殊今吾与诸子饮食宴乐于此倡予和女安知後之游者覩题壁之作不旷世而相感诵清风之穆如重为告曰四坐莫諠吾言不渝诸君卜筑近在郊郛吾独寥寥栖小长芦目极百里何山可居相生之宅其乐只且兄分布被母御板舆妇采苹而采蘩子耕菑而耕畲?泉则京挺都篮并载入市则修琴卖药非迂郊关一舍而近津渡扁舟可呼行不苦于趦趄策不藉乎翼扶我舟弗劳我仆免痡访翠墨而椎拓搨黄卷而流输凡灵威所守唐述之储莫不签题置笥装界开图尔雅释寓齸之属离骚笺草木之疏仆虽耄矣耽与道俱奇文疑义犹冀相须友直友谅为德不孤思载家具旁生层栌卜邻晨夕我与尔夫
檇李赋【并序】
嘉兴古之檇李也檇遵为切许愼说文解字从木有所捣贾思勰嫁李法腊月中以杖微打岐间正月复打之足子殆捣之义与府治西南二十里旧有檇李城今芜没李惟县东十里净相寺有之近苦官吏需索寺僧多伐去将来虑无存矣考之图经俱不载因体物成篇辞曰
植物有李兮应玉衡之星精受命南国兮特以檇名产维扬吴会之交兮载于鲁春秋之经旣殊河沂之黄建兮亦不类房陵之缥青夙传九标之称允宜五沃之土自空城之芜没迁净相之梵宇获要术于齐民授灵方于老圃甎着树以分岐犂不耕而用拊当其温风始至法苑徐开井上勿遗螬食林间恰有禽来价方高乎朱仲种不让夫颜回果熟偏蕃枝低易拜浆均玉乳之棃品胜红云之柰相珍果之离核县弱缕而虚中异怀仁之桃杏必待嫁而分丛宜登玉盘宜沉氷水雪素蕅而并陈配甘瓜而两美传诸故老一事矜奇遇入吴之西子臙脂之汇舟移经纤指之一掐量心赏之在斯何造物之工巧兮化千亿于来兹虽彼美之云亡兮髣髴若或覩之人情重故乡兮虽小物而增慕矧俊味之得尝兮信土产之有素怅图经未之及兮乃宣豪而作赋
曝书亭集卷一

[book_title]卷二
钦定四库全书
曝书亭集卷二
翰林院检讨朱彞尊撰
古今诗【一】
旃蒙作噩
村舍二首
村舍朱生感遇作也生年十七为赘壻避兵五儿子桥村舍有牛宫架以曲尺木牸牯盈四三恋此共泥伏牧童驱使行跨之上原陆日夕齐下来各自舐其犊吾生命不辰早岁去邦族父母谓他人安敢望拊畜吁嗟犊不如寝讹从所欲
村舍有鸡栅树近蓬门枢晓日披其樊一雌将衆雏村妪导之前握粟呼朱朱当前或更却母啄子必俱吾生早离家南北忽相踰父母谓他人衆中益羇孤吁嗟鸡不若骨肉长相须
夏墓荡二首
夏墓荡前停钓?荒沟极浦易迷津夕阳满地北风起飞遍芦花不见人
干戈静处见渔师羡尔花源信所之岂意义鱼艇子集杀机不异锐头儿
过丘生
丘生避地夏湖曲独伴流泉结书屋茅柴酒薄留故人破甑夜烧风折木
柔兆阉茂
晓入郡城
轻舟乘间入系缆坏篱根古道横边马孤城闭水门星含兵气动月傍晓烟昏辛苦乡关路重来断客魂
悲歌
我欲悲歌谁当和者四顾无人??旷野
过吴大村居
泛舟经谷口迢递入林端一径野烟夕孤村返照寒榴花赤玛瑙竹色青琅玕满酌主人酒休歌行路难
漫感
淮阴昔未遇旅食昌亭年薄俗爱惜费晨炊固宜焉哀哉赵元叔日叹囊无钱男儿虽落魄寜受衆目怜相逢游侠子白马黄金鞭揖我入酒家饮我斗十千临觞忽不御拔劒心茫然
暝
暝投人外宿桑柘蔼阴阴独树归禽少平川隐雾深松篁初月上钟磬夕阳沉渐觉微风起寥寥山水音
平陵东
平陵东蒿艾蓬尔为谁劫义公摐者金伐者鼔缚义公大旗下帐前力士头虎毛传呼欲下五尺刀如可赎君归卖白马我归卖黄犊
强圉大渊献
捉人行
步出西郭门遥望北郭路里胥来捉人县官一何怒县官去边兵来中流箫鼔官船开牛羊槖驼蔽原野天风蓬勃飞尘埃大船峩峩驻江步小船捉人更无数颓垣古巷无处?生死从他向前路沿江风急舟行难身牵百丈腰环环腰环环过杭州千人举櫂万人讴老拳毒手争敺逐愼勿前头看後头
马草行
阴风萧萧边马鸣健儿十万来空城角声呜呜满街道县官张灯徵马草阶前野老七十余身上鞭扑无完肤里胥扬扬出官署未明已到田家去横行叫骂呼盘飧阑牢四顾搜鸡豚归来输官仍不足挥金夜就倡楼宿
北邙山行
北邙山前望行路素车白马纷朝暮谁家丘墓树巃嵸白杨枌檟松柏桐黄金为鳬石为马鱼灯荧荧照泉下古碑崩剥无岁年後人於此犂为田雄狐侁侁兔矍矍人声夜哭乌声乐
春晩过放鹤洲
问讯裴公岛春来几度游古墙修竹上潭水落花浮烟雨无人境山泉放鹤洲鸱夷今不见往事问渔舟
雨後即事二首
暑雨凉初过高云薄未归泠泠山溜遍淅淅野风微日气晴虹断霞光白鸟飞农人乍相见欢笑款柴扉一雨平林外羣山倚杖前蛙声浮岸草鸟影度江天鸣磬上方寺扬帆何处船坐疑秋气近萧瑟感流年
野外
野外疎行迹深林客到迟江湖殊後会风雨惜前期秋草飞黄蝶浮萍漾緑池南楼夜吹笛寥落故园思
舟经震泽
泽国东南远楼船旧荷戈明霞开组练恶浪走蛟鼍横海将军号临江节士歌重来已陈迹叹息此经过
着雍困敦
董逃行
我欲上登崆峒谒见仙人韩终两骖白鹿云中轻车超忽西东驾者何人木公旁有千载玉童耳长覆髪丰茸天门阍者苏林复开阊阖招寻青蓝紫桂成隂清风细雨吹襟提壶设席盍簪苍龙白虎交临投壶六博无方中筵促坐芝房有美一人清扬轻躯畅舞洋洋宛若龙游鹄翔清歌妙曲难忘四坐欢乐未央曈曈日出榑桑
五游篇
崑仑有鸟自名希有东覆木公西藏金母【一解】飘风东来吹我西征路从弱水阿母未经【二解】云车隆隆土鼓逢逢道逢仙人言葬雷公【三解】河鼔渡河天孙设食奔星驰驱不见太白【四解】方丈之山其高五千羣仙往来不愿升天【五解】
少年子
臂上黑雕弧腰间金仆姑突骑五花马射杀千年狐
雀飞多
雀飞多饮啄野田里奈何卒逢黄鹞子谁其救者弹以丸何用报君双玉环玉环如可得不惜黄花与尔食
独不见
青楼百尺狭巷旁中有桂树临高堂啼乌自将八九子鸣鹤散立东西厢情人碧玉小家女快马琅琊大道王阳春三月独不见夜如何其守空牀
曹三秀才【山】秀读书馨庵同吴大【茝】访之遇雨留信宿
故人多寂寞而子寄僧房不见长相忆因之暂裹粮野云停曲几凉雨滴虚廊欲问归津渡蒹葭一水长
晩
白屋生寒早苍烟向晩阴松门清磬远枫岸夕阳深坐听农人语多谙静者心荆扉犹未掩倚杖数归禽
题项叟【圣谟】画柳
吾家旧宅由拳北恰与胥山樵对门巷柳萧条今已尽春风犹喜画图存【胥山樵顷叟自号也】
屠维赤奋若
春江花月夜
今夜江中月兼花照水滨春潮寒不起定有弄珠人
芳树
芳树不知名当君阶下生三春三月暮一雨一番晴看舞山芗曲听吹玉笛声相思人不见终日遶花行
拟古
东邻有女自名碧玉问年几何三六未足言采柔桑不盈一匊愧无南珠以慰心曲原田有雉艾而张罗爱而不见伤如之何
静夜思
静夜凉风天气清开轩白露滋前楹忧人伫立愁屏营仰观北斗悬高城浮云飘忽苍烟平谁家青楼葳蕤钥月寒沉沉夜飞鹊
阿那瓌二首
黄尘起?跋乃自渭桥过小袖织锦袍足路深雍鞾问客家何方扬鞭两走马四角白虎幡招摇来阙下
那呵滩
闻欢当远行泣下不可止大艑开江津懊恼铁鹿子
乌栖曲
天河漫漫月流光锦筵红袖灯煇煌城头乌栖夜击鼓吴王更衣西子舞
同作
【嘉兴】王翃【介人】
深宫乌啼天未旦城头击鼓明星烂吴王讌罢星已希繁霜落树乌惊飞
刘生
京华多侠客勇略重刘生一劒酬然诺千金问姓名歌钟喧北里冠盖隘东平闻道龙城战军前更请缨
当垆曲
吴姬春酒解当垆随意丝绳泻玉壶五马漫夸秦氏女双鬟愁杀霍家奴
小长干曲
江水东流急风波正未安郎今何处去留妾小长干
上章摄提格
同沈十二咏燕
节物惊人往事非愁看燕子又来归春风无限伤心地莫近乌衣巷口飞
夏至日为屠母夀
临高台将进酒君提壶我鼓缶君子且勿諠小人鼓缶歌一言我昔从东海上亲见上元夫人指爪长长鬓髪翩翩吹瑶笙击石鼓宴者谁有金母投壶玉女为客豪青虯白鹿相招邀锺山之李绥山桃李如缾桃如斗得而食之皆老夀今日高堂上夀称觞一年三百六十日三百五十九日无如此日长
夏日闲居二首同范四【路】作
兰草罗含宅蓬蒿仲蔚园桐隂初覆井瓜蔓渐踰垣归鸟檐前树斜阳岭上村无家昧生计漂泊信乾坤草阁亲鱼鸟江天满芰荷行吟多泽畔曦髪自阳阿傍水看垂钓因风听伐柯高阳寻酒伴乘醉亦来过
放言五首
长门卖赋司马秦市悬书吕韦吾生恨不能早手载其金以归
步兵真成老卒德祖亦是小儿功名竖子先遂诗赋壮夫不为
高士南州磨镜大夫吴市吹箫男儿不妨混迹何用匡居寂寥
为文思以冡葬对客寜将砚焚当年必无锺子後世定有扬云
种南山一顷豆瞻西畴三径松耕桑若得数亩吾岂不如老农
八月十五夜望月怀陈大【忱】
明月生沧海天横一气中遥怜今夜客相对与谁同应有良朋过衔杯学孟公思之不得见清露小庭空
赠诸葛丈
旅馆张灯夜未央相逢跋扈少年场同来大道朱楼上并坐佳人锦瑟傍白首悲歌非往日青春把酒是他乡襄阳耆旧今寥落乘醉还须问葛疆
怀郑【玥】客淞江
连江枫树外烟水隔层波岁暮饥寒逼荒城雨雪多故人居谷口策马去山阿几日离居恨还应独啸歌
寄家孝廉【一是】
怀归当岁晏木落徧江潭作客应相忆离羣自不堪阴风连晦朔寒日下西南早晩依同病穷愁意亦甘
重光单阏
春日闲居
幽栖城市隔好鸟亦来翔闭户野桥畔读书春草堂有时欹皁帽终日据绳牀且贳邻家酒狂歌尽一觞
怀朱山人【扉】
别时桂树秋相送衡门下不见所思来春水生堂下
语溪道中
小县初成市经春罢荷戈陂塘湖水缓桑柘石门多入馔鵞儿酒愁人阿子歌【见吴兢乐府解题】蒲帆十八幅一半客经过
东飞伯劳歌
伯劳飞来燕飞去参辰天上重相遇谁家女儿十五余织成湘绮三条裾回身微步乍生尘巧笑明眸善避人郁金为堂桂为柱中庭新种相思树阳春已暮花渐稀可怜高下从风飞
树萱篇
朱明四五月萱草满中园花花连枝发叶叶从风翻【一解】移萱南湖滨树萱北庭侧亮无同心人馨香讵相识【二解】兔丝自有枝桃叶自有根黄花特小草何用通殷懃【三解】冶容无故懽柔条易颠倒本是忘忧花翻成断膓草【四解】
休洗红
休洗红洗多红渐白人心初不同爱好非前日红顔絶世衆所尤美女入室恶女仇
采莲曲
采莲女两桨桥头去锦石清江日落时罗裙玉腕花深处采莲童素舸游湖中江讴越吹歌未歇朱唇玉面来相逢共道江南可采莲湖中莲叶已田田攀花风动飘香袂照水萍开整翠钿翠钿香袂逢人少回看兰泽多芳草青鸟飞来啄紫鳞白苹断处生红蓼云起暮流长飞花镜里香双双金翡翠一一锦鸳鸯鸳鸯翡翠飞无数兰桡并着轻摇橹素藕连根丝更柔红莲彻底心偏苦谁家年少垂杨下出入风姿独姸雅岸上徘徊七宝鞭湖边踯躅千金马渌江肠断起歌声惆怅方塘一望平水上轻衣吹乍湿风中细语听难明沙棠舟系青丝?相邀尽说江南乐白露初看翠盖飘秋风渐见红衣落横塘灯火采莲归隔浦歌声听已希云间月出开烟树惟见沙明白鹭飞
寄胡明府【振芳】
老去甘垂钓秋深叹转蓬虚堂惊蟋蟀凉露满梧桐隐吏思梅福忘年得孔融飘零方有日清宴几时同
鸡鸣
东方未白鸡长鸣离人束带步前楹中闺切切再三语晓寒入室灯光清家僮驱鸡误相触腷腷膊膊飞上屋
读曲歌
素藕生池中红荷浮水面与汝同一身本自不相见
华山畿三首
华山畿弩张不发箭知子未投机
两相望侬非弧矢星安能长对狼
奈何许安得凤凰子迎接侬与汝
游仙三首
东土非吾好西征岂惮劳何能从桂父且自学卢敖入水骑龙竹耕烟种鸭桃不知阆风去员阙几重高八桂何时植双鸾此日鸣然犀分水族悬镜照山精片石临河见浮槎贯月行心知逢织女不待问君平少小璇宫织当牕机九张天孙分重锦价直百千强欲渡明河去牵牛不服箱谪来北斗下无计挹天浆
臣里
臣里东家子生来十指柔已矜能挟瑟不自解梳头蜡泪挑珠凤风帘控玉鈎日长消午梦鬬草及春游
玄黓执徐
南湖夜闻歌者
轻舟暗度古城东惆怅霜天落塞鸿谁向夜深歌水调伤心不待管弦终
舟次平望驿
舟人争利涉日夕更扬舲一水分平望羣山接洞庭风来潮约约烟积雨冥冥愁听严更发中宵尚未寜
枫桥夜泊
初月开平林繁星罗远戍惊鸟沙上鸣渔子夜深语遥闻歌吹声暗入枫桥去
治平寺
招提下山路一径转迥塘墖影开初地钟声出上方隂崖深树緑斜日乱峯黄湖上扁舟兴沉吟意不忘
中峯寻【读彻】上人不遇
中峯藤萝上亭午传斋钟无复惮长路因之策短筇山明石齿齿树暗云容容不见支公鹤相随尘外踪
白紵词二首
吴王宫中夜欲阑秋江露白芙蓉残青娥二八罗裳单左铤右铤何娑盘明星满天月三五城头坎坎夜击鼓君王旣醉不知音犹向灯前作歌舞
天横北斗夜沉沉美人并进扬清音白紵轻衣香气深玉钗乱堕无人寻此时但恐君恩竭急管繁弦那能歇明灯忽灭乌夜啼醉起更衣满江月
江亭
杨柳官亭外春来送客频伤心车马地泪尽复生尘
古兴二首
空井双桐落叶深铜缾百丈响哀音美人不见凉风至愁对秋云日暮阴
罗生芳草绿汀洲少妇明妆北渚游日暮清歌何处发苹花秋水木兰舟
哭万儿
提携犹昨日髣髴忆平生夜火铜盘泪春风竹马声无钱轻药物濒死念聦明迢递黄泉道沉沉恸汝行
送王【翃】游粤
好去羊城道吁嗟契濶深离羣空怅望惜别重登临零雨哀南土晨风念北林征途祭酒客天末渡江吟烟火蛮乡少山云驿路阴桄榔交岭树孔雀扰家禽去问杨孚宅归看陆贾金梅花如可寄幸慰故人心
立秋後一夕同眭【修季】俞【亮】朱【一是】缪【永谋】集屠【爌】斋
凉风吹细雨萧瑟度庭阴把袂来何暮当杯夜已深天边同落魄江上独愁心谁念新亭泪飘零直至今
送袁【骏】还吴门
袁郎失意归去来弹铗长歌空复哀天寒好向汝南卧酒尽谁逢河朔杯远岸枫林孤櫂入平江秋水夕阳开要离墓上经过地知尔相思日几回
题画四首
林深屐齿未曾经万壑松涛偶坐听我若支筇来此地便携酒榼上茅亭
緑芜远近山参差露气暗浮松树枝乌篷七尺屡回首看到月明归未迟
长林枫叶早霜催絶磴鸣泉激石回料得山楼听不尽弦桐欲写又徘徊
竹梢藤蔓净飞沙冷翠疎林不着花羡杀幽人此高卧更无剥啄到山家
集句题王女史画莲
可爱深红间浅红满池荷叶动秋风萦回谢女题诗笔一片西飞一片东
昭阳大荒落
即席送王【廷璧】朱【士稚】同之松江
杨柳青青覆板桥春江花月夜生潮停杯又是他乡别无那相思一水遥
遣闷
一雨竟十日萧条成暮春欢娱那有地岁月渐过人烟草天边路风花陌上尘良游如可再尊酒莫辞频
闲情八首
邂逅重门露翠钿娉婷不嫁惜芳年徒劳暇日窥香掾漫想横陈得小怜洞口桃花何灼灼江南莲叶更田田输他三户人侥幸载上胭脂汇畔船【胭脂汇在檇李相传范蠡载西施处】生来里是比肩名两美须知定合并北地佳人矜絶世西隣名士悦倾城何缘珠树成连理便拟香车驾六萌不分秦台漏消息玉箫先有凤凰迎
家临大道不难知夹岸杨枝踠地垂春水白鱼多比目秋风红豆最相思飞龙药店虚存骨走马章台孰画眉多事定情繁主簿山南山北泪连丝
宛转吴歌别有腔蜻蛉舟小露红窻梅花日暮风吹树桃叶春深夜渡江荀令香消烟何郎烛暗影幢幢思凭谢女题诗笔画作轻鸾六百双
莲花细步上兰阶徐整同心七宝钗入室便应金作屋当垆须得酒如淮身前容易风吹袖梦里分明月堕怀五角六张看过了何愁作事两难谐
舍後方池一水流鵁鶄鸂鷘信沉浮从敎露井生桃树更遣中庭种若榴锦段未通千里字玉箫犹隔几层楼不知桑叶城南路五马寜能共载不
水北花南路不纡形相色授两心输莫须远结千丝网且缓平量十斛珠大妇亦怜中妇艳新人定与故人殊鸳鸯有分成头白肯许飞还野鸭俱
一自神珠别汉皐经春不见意徒劳门前种树名乌臼水上飞花尽碧桃三里雾同千里远九重楼恨十重高无因得似红襟燕恣拂帘鈎日几遭
渡黄浦
极浦连天阙惊涛壮海门扬舲辞驿路放溜入云根白雾鱼龙伏苍烟日月昏楼台朝作市雷雨暗翻盆疏凿千年久舟航万里奔摩霄盘野鹤吹浪涌江豚杳渺通长岛虚无出远村祠因黄歇起茸以陆机存上客今何在高文不可论乘槎应未得摇落问乾坤
龙潭晓发
晓发白龙潭移舟緑杨岸篙师暗中语行客水边饭鸡鸣潮始来月落天未旦冥冥烟雾生稍稍城鸦散乘风万里外击楫中流半慷慨游子心临江起长叹
嫁女词
唼唼重唼唼鸳鸯随野鸭谁家可怜窈窕嬢容顔精妙难意量大姑生儿仲姑嫁小姑独处犹无郎媒人登门教装束黄者为金白者玉阿婆嫁女重钱刀何不东家就食西家宿
七夕咏牛女二首
浪传灵匹几千秋天路微茫不易求今夜白榆连理树明朝银浦断肠流
瓜果中筵笑语微西楼凉月夜开扉无因得泛浮槎去亲向天孙乞巧归
南湖即事
南湖秋树緑放櫂出回塘箫鼓闻流水蒹葭泛夕阳心随江鴈灭目断楚云长惆怅佳人去凭谁咏凤凰
送林【佳玑】还莆田
高楼置酒觞今夕愁听骊歌送行客摇落深知羇旅情飘零况是云山隔林生磊落无等伦凤雏骥子谁能驯一朝忼慨辞乡里几载饥寒傍路人平生崔嵬好奇服流离耻作穷途哭往往诗歌泣鬼神时时谈笑惊流俗林生林生骨相奇昂藏不异幷州儿看君富贵当自有不合憔悴留天涯高秋别我闽中去行李萧条惨徒御客舍清江万里船乡心红叶千山树九里湖边倚翠屏谷城山下俯清泠寒风江路兼山路落日长亭更短亭嗟予分手天南远惆怅河桥送君返远客休辞行路难高堂应念还家晩
送十一叔游中州二首
木叶下亭皐西风一鴈高驱车千里道结客五陵豪河水浮官渡关门鎭虎牢骊驹方在路尊酒意徒劳旅馆凉风起秋城画角哀天涯方远客祖道且深杯山色阴中岳河流绕吹台梁园多雨雪岁暮好归来
送【通门】和尚住持太白山
越山东望路迢迢涧口寒藤度石桥惆怅空林飞锡远海门秋雨浙江潮
送屠【爌】入闽
故人千里去风雪上行车南浦悲长路西河叹索居江猿啼远近天水入空虚莫作经年别高堂正倚闾
逢姜给事【埰】
黄门先生官左掖力欲拔山气辟易虎豹天关闭九重孤臣血肉徒狼藉东莱蜃市易沉沦南国相逢泪满巾青鞵布韤江湖外谁念当时折槛人
简陈秀才【光縡】
几日秦嘉去应留赠妇篇盘龙明镜好双笑玉堂前
长安卖卜行赠吴三【统持】集杜句
翻手作云覆作雨长安布衣谁比数天涯涕泪一身遥避地何时免愁苦男儿性命絶可怜实籍君平卖卜钱身上须缯腹中实长安市上酒家眠酒酣拔剑肝胆露勾陈苍苍玄武暮人生万事无不有世人那得知其故扬眉结义黄金台亦知穷愁安在哉可怜怀抱向人尽黄帽青鞵归去来寂寞江天云雾里舍南舍北皆春水龎公隐时尽室去我独何为在泥滓强移栖息一枝安百遍经过意未阑复有楼台衔暮景也从江槛落风湍多才依旧能潦倒百壶且试开怀抱但觉高歌有鬼神不知明月为谁好吾兄吾弟巢许伦路难悠悠长傍人可怜为人好心事终日坎壈纒其身
无题六首
金谷繁华地风流石季伦量珠凡几斛买取堕楼人织女牵牛匹姮娥后羿妻神人犹薄命嫁娶不须啼梦逐山头去身从掌上回黄金如结屋先筑避风台月映淩波韤风飘出水衣莫教仙犬吠花下阮郎归汉皐珠易失洛浦佩难分不及闲男女肩挑六幅裙养就芙蓉粉匀成十様牋相思无别语只解劝归船
哭王处士【翃】六首
书信传初到铭旌已在途今来纷涕泪昔别念须臾迢递悲长道艰难丧老儒山阳怀旧赋流恨满江湖远道将归客孤舟返旧林招魂迷楚水卧病絶吴吟梦里罗含鸟囊中陆贾金犹怜别时语凄断故人心江海飘零日秦川丧乱余凄凉蒿里曲生死秣陵书零雨沾青草高原哭素车南山桂摇落无复子云居知已从今少平生负汝多人生看到此天道复如何流水笳箫曲悲风薤露歌王猷竹林在旧径不堪过落日明丹旐飘风卷繐帷途穷偏作客身老独无儿书籍今何托人琴不可知高山空有调回首失锺期相送悲长别还家惨独行流连简书札次第念交情自有箧中作何难身後名泉台应快意未必似平生
曝书亭集卷二

[book_title]卷三
钦定四库全书
曝书亭集卷三
翰林院检讨朱彞尊撰
古今诗【二】
阏逢敦牂
同舍人五兄登观山顶
杖策荒涂外凭高远树重微茫开积水缥缈见孤峰细雨春归鴈深山日暮钟何年共招隐相伴入云松
送王【汸】游岭南
送君西去大江深回首云烟枫树林岭路千山万山外相思孤月梦中寻
寄怀徐孝廉【之瑞】
忆别吴山事隐沦相思烟草历冬春余杭溪水空千尺不见双鱼白锦鳞
赠别王山人【元慧】
王猷原爱竹图画得天真老去贫尤甚年来妙入神与余情不浅倾盖日相亲纨扇题教遍屏风点更新萧疎抽直干苍翠染丛筠雨暗潇湘夕烟浮鄠杜春枝柯纷异色水石尽堪珍国史传文苑君家有舍人【舍人名绂善画竹不苟作尝退朝黔国以双缣索画呼之不应至三年始致之又月夜闻邻人吹箫因图尺幅与之日以箫材报汝其人更求别幅并前画裂之】风流存髣髴清切典丝纶散直矜通籍吹箫狎比邻一朝翻毁裂万里几逡廵能事原殊俗当时信絶伦昔贤从脱略似尔实悲辛白发重湖海青山废隐沦狂歌老藤杖醉脱小乌巾不厌经过密惟应叹息频物情轻一艺有识定千缗相赏知何地思归及此辰郊扉余旧业云壑息劳筋早晩扁舟就三江共采蓴
示弟【彞玠】
摊书仍不学万虑亦徒然就市非长策躬耕少薄田请缨今日事作赋几时传莫效诸兄嬾蹉跎媿昔年
即景
迟客无三径浮杯自独园林栖堪永日瓢饮坐忘言竹户青虫网荷风翠鸟翻更看凉月上徙倚向南轩
七月八日夜对月
素月弦初直清宵漏转添乍堪盈手赠无复两头纤影动明河鹊凉生碧海蟾玲珑看不定试上水晶帘
得谭七表兄【吉】西陵书集杜
鰕菜忘归范蠡船断肠分手各风烟更为後会知何地自断此生休问天纵酒欲谋良夜醉将诗不必万人传江山路远羁离日郭外谁家负郭田
俞【汝言】移居八首集杜
乱後居难定临江卜宅新入门高兴发对酒满壶频为客裁乌帽呼儿正葛巾平生飞动意披豁对吾真寂寞书斋里幽偏得自怡美花多映竹小水细通池丘壑曾忘返招邀屡有期论文或不媿步屣过东篱田园须暂住版筑不时操落景闻寒杵墙头过浊醪杂花分户映乱石闭门高试问垂纶客吾何随汝曹简易高人意村花不扫除日长唯鸟雀客至罢琴书晒药安垂老钞诗听小胥由来意气合岁晩莫情疎卜宅从兹老幽居不用名倒衣还命驾高枕笑浮生弟子贫原宪诸公厌祢衡看君多道气携手日同行隐者柴门内无村眺望賖圆荷浮小叶秋竹隐疎花帖石防隤岸倾壶就浅沙何时一茅屋来问尔东家牀上书连屋庭中藤刺檐看君用幽意胜槩欲相兼枣熟从人打杯乾自可添此时同一醉与汝定无嫌满目悲生事终朝有底忙世人皆欲杀词客未能忘回首驱流俗过逢类楚狂吾生无倚着配尔亦茫茫
怀黄十三【汲】客闽
八月霜清木叶飞关河秋望泪沾衣寒山桂树今摇落惆怅王孙尚不归
鸎脰湖寄周四【吉亥】
鸎脰湖边水临流好结庐桑麻深杜曲鸡犬扰秦余红叶层层树银花寸寸鱼耦耕兼有伴暇拟着丛书
八月十三日夜泛月太湖
为爱清秋月中流独扣舷艰难羣盗路寂寞五湖船白发从今夜青山忆往年酒阑愁不寐相顾意茫然
十七日夜月
待月良宵静更深醉玉缸空城悬北斗流水入西江落叶纷无数惊鳬起一双高楼思荡妇兹夕定当牕
旅兴呈舍人五兄二首
旧宅乌衣巷凉秋白苎歌湖山归路远风雨闭门多暗壑隐松桂深潭漂芰荷美人日迟暮芳草奈愁何旅馆三秋客端居百虑违张衡长不乐王粲竟无依夜月弹长铗凉风叹短衣天涯芳草尽我马亦怀归
寂寞行
寂寞复寂寞四壁归来竟何托男儿不肯学干时终当饿死塡沟壑布衣甘蹈湖海滨饥来乞食行负薪不然射猎南山下犹胜长安作贵人
九日同张【璵】缪【永谋】集钱【汝霖】宅分赋
鲁酒饮未醉商歌调复劳百年齐下泪九日罢登高短髪参军?重寒范叔袍旧来飞动意空羡五陵豪
旃蒙恊洽
谒广陵侯庙【并序】
钱塘江干有广陵侯庙其来古矣乙未三月将之越中问渡展谒庙下按枚乘七发观涛於广陵之曲江世疑广陵国为今扬州府治然元季钱思复试罗刹江赋证曲江即淅江杨廉夫韪之时号曲江处士而曾子固撰越郡赵公救灾记中有广陵斗门合之伍子之山胥母之场疑义可析因赋絶句纪之江月松风者思复自题其集名也
昔闻江月松风客赋证钱塘是曲江不见郊关广陵庙灵风长拂旧旛幢
固陵怀古
越王此地受重围置酒江亭感式微想像诸臣纷涕泪凄凉故国久暌违天寒竹箭参差见日暮乌鸢下上飞犹羡当年沼吴日六千君子锦衣归
萧山道中
古树参差暗春禽旦暮鸣东西开水市高下筑山城翠竹千家静清江二月平昔贤栖隐地岩壑有同情
梅市
仙吏经过处空江日夜流何年市门去千载渺难求竹暗清溪路沙明白石楼羇鸿与孤客归思两悠悠
监湖
狂客当年归四明经过遗迹不胜情澄湖一曲明如镜身在山阴道上行
雨坐文昌阁
芳草辞南浦晨风寄北林佳人天路隔帝子水云深风雨他乡别羇愁薄暮心冬青已无树忍向六陵寻偕谢【晋】吴【庆祯】登倪尚书衣云阁【阁初成日倪公讌漳浦黄公於此】
飞楼跨百尺画栋长氤氲我来偕客一延伫置身髣髴云中君忆昔楼成时尚书归田里北海方看尊酒开东山终为苍生起自从龙驭归鼎湖公亦仗节死京都子规燕市寻常见白鹤辽东岁月徂十余年间亭已坏游客经过增感慨噫吁嘻黄公授命大中桥魂兮欲归不可招千门白下緫萧瑟何况尚书一廛室请君下楼歌莫哀回首高城月东出
谒大禹陵二十韵
夏后廵游地茅峰会计时双圭开日月四载集輴欙国有防风戮书仍宛委披贡金三品入执帛万方随相古洪流割钦承帝曰咨寸阴轻尺璧昆命有元龟自授庚辰籍寜论癸甲期清都留玉女恶浪鏁支祁荒度功攸赖平成理自宜神奸魑魅屛典则子孙贻明德由来远升遐亦在兹丘林无改列弓劒祗同悲回首辞羣后伤心隔九疑鸟耘千亩徧龙负一舟移断草山阿井空亭岳麓碑芒芒怀旧迹肃肃礼荒祠黄屋神如在桐棺记有之筵谁包橘柚隧或守熊罴共讶梅梁失因探窆石遗朅来凭吊处拜手独陈辞
南鎭
稽山形胜郁迢嶤南鎭封坛世代遥絶壁暗愁风雨至阴崖深护鬼神朝云雷古洞藏金简灯火春祠奏玉箫千载六陵余劒舄帝乡魂断不堪招
晩过宝林山寺【相传山自琅琊东武海中一夕飞至人民皆徙焉】
春风从何来吹彼芳树枝客心坐惆怅日夕千里思出门异南北独往任所之眷言登兹山已见西日驰羣峰趋户外出没成参差置身空蒙间怳忽飞来时向下听鸡犬极视穷高卑沉沉西林路光闇从此辞回瞻白云合林外钟声迟
遶门山
修途缘广隰川暝高烟平迢迢前山路落日西林明舍舟复登陆慰我岩壑情斧斤山林外白石丁丁鸣危梯悬木杪幽谷闻人声阴晴古壁暗高下苍崖倾或见山火出时闻猿鸟惊平看雷雨黑下视源潭清微风吹素浪日夕沄沄生山田足禾黍水石明柴荆何年此幽栖深谢世上名无为在城市戚戚多所营
舟中望柯山
朝光丽华薄清川荡浮澜檥楫临江皐流目肆遐观丹葩眩重谷素云冒曾峦我行旣迟回顾景多所欢青林翳岩桂香风过崇兰空亭邈孤高修竹自檀栾?怀古之人知音良已难
蓬莱阁晩望
源水桃花树树春风燕子家家目断江南归思愁人不在天涯
再过倪尚书宅题池上壁
尚书池馆古城边卷幔山光绕座前一自鼎湖龙去後难期华表鹤归年石廊细雨生春草蒿里悲风起墓田枉付尼师作精舍粥鱼茶版此安禅
若耶溪
若耶溪头春水深南风北风樵采音浣纱女儿不得见清江日暮愁人心
蕺山亭子
石磴层层上凭高四望同君王遗迹在寂寞古亭空緑水人家外青林岛屿中昔年生聚日辛苦旧江东吊王义士【毓蓍王义士受学于都御史刘公宗周公闻南都不守乃絶食义士上书于公曰愼勿为王炎午所笑乃衣儒巾蓝衫投柳桥下死与义士先後死者潘生集周生卜年】
中丞弟子旧家风杖屦相随誓始终闭户坐忧天下事临危真与古人同短书燕市遗丞相余恨平陵哭义公此地由来多烈士千秋哀怨浙江东
岳忠武王墓
宋室偏安日真忘帝业艰但愁诸将在不计两宫还鄂国英雄士淮阴伯仲间策名先部曲薄伐自江关赤县期全复黄河度几湾龙庭生马角雪窖视刀鐶城下盟何急师中诏已颁盈庭尊狱吏囊木谢朝班相狡妻兼煽和成主愈孱长城隳道济大勇丧成旧井银缾失高坟石虎间铭功存版碣铸像列神奸旷世心犹感经过泪独澘传闻从父老流恨满湖山朔骑频来牧南枝尚可攀墓门人寂寞江树鸟缗蛮宿草经时緑秋花满目斑依然潭水月终古照潺湲
表忠观
城边碧瓦树灵旗庙口明湖濯翠微罢听缓歌归夜月独存丰碣对闲扉钱塘白马回犀弩玉座青苔上锦衣保障东南功不细祠官异代岂相违
归
江南春事早二月已飞花眼见芳菲尽吾生信有涯妻儿空待米风雨独归家自断无长策何劳感岁华
横山蛟潭
云根鴈齿阶旁覩怪石裂传闻此山隅有蛟出自穴崖倾箭栝门水暗玄黄血不见下山人怊怅芳菲节【山为顾况旧居有读书台下山歌云日日兮春风芳菲兮欲歇况所作也】
归次西小江行舟被捉夜宿蔡村田舍二首
石壕逢小吏日暮捉人船断续清江树冥蒙细雨天一身无倚着三命苦迍邅亟把迷津问萧山何处边野老原头立逢迎礼数增江村寒抱被茅屋夜张灯兵革愁何极桑麻话未能为言官道近一舍是西兴
拟古折杨柳辞
手折杨柳条倒树孟津河十年来系马杨柳今?娑
同作
【山阴】祁班孙
上马不执鞭但折杨柳枝出门不垂泪但歌杨柳辞
对月简周【篔】缪【永谋】
枫林初落日秋露渐沾牎仰视明明月遥临湛湛江游思陶谢并客有阮何双待发清溪櫂相要醉玉缸
柔兆涒滩
山隂道歌送沈十二【进】
我从山隂来却忆山隂道客舍高歌一送君江南愁思盈芳草芳草碧迢迢离人千里遥青山谢公屐白马伍胥潮潮来潮去春江路行车远发西陵渡云暗清溪梅市空风吹修竹柯亭暮迤逦镜湖边中流记采莲樵风空旧迹沉酿自成川谁家青翰长相见何处红妆不可怜溪风桥云门寺流泉淙淙石齿齿我昔爱奇未到此送君远游从此始直上秦山望海水
送舍弟【彞鉴】之山隂
别情不可道送汝益凄其分手怅前路离居感後时山中伯禹穴江上伍胥祠何处无芳草池塘遶梦思
午日吴门观渡
胜日衔杯罢轻舟解缆初尽传迎伍相不比吊三闾画舫龙鳞见飞楼蜃市居云涛看震荡雷雨任吹嘘别有张筵客相邀吴市墟王孙五花马少妇六萌车芳树晴川外平沙夕照余泉声间丝竹人影乱芙蕖为乐时将晩当歌恨不除闾阎成土俗天地感权舆江表遗风在承平旧事虚吾生多涕泪高会辄欷歔
将游岭南留别故园诸子
骊驹长路起秋尘远客清樽不厌频握手相看犹未醉满堂明月照离人
录别
飘飘山上云决决沟中水居人语前除行子夜中起揽衣候鸡鸣束带复隐几上堂辞严亲入室慰妻子戚戚对弟昆依依向邻里临当掩柴扉行复顾桑梓睠彼双飞鸿徘徊不能已
金山登妙高台
高台堪极目落景一登临衆水金陵下孤城铁瓮深平沙依鴈宿横笛想龙吟不见安禅叟寥寥江上心
秣陵
秣陵城阙暮云封估客帆樯落日逢万里星霜沙塞鴈五更风雨掖门松长江铁鎻空千尺大道朱楼定几重此夕愁人听鼔角惊心不似景阳钟
采石
采石矶边积雪晴横江馆外暮潮生金陵美酒百斛尽明月满江空复情
小孤山
北船乘长风南船载柔橹篙师戒晨征渡口动津鼓雾净开孤峰沙明横极浦逶迤经前山日色未亭午半岭界楼台参差近可覩离离金碧光窅窅神灵雨远望空愁心沿江采芳杜
大孤山
两孤去百里宛在中流半匪独形胜殊气亦变昏旦天梯鬼斧开庙火神鸦散昭昭云月辉历历明星烂空水旣澄鲜浮光亦凌乱飘颻御泠风怳忽度银汉未有归与情空深逝者叹
舟中望庐山
昔子志名山梦寐五老峰今兹远行迈舟楫欣来逢中流望员阙隐见金芙蓉空翠非一色飞云渺千重历历涧中水青青崖上松所嗟限于役策杖谁相从空愁石梁在缅怀虎溪踪岩栖不得遂惆怅东林钟
望湖亭对月
山色匡庐近湖光彭蠡开异乡频见月孤客乍登台远树雾中失浮云川上来离心似黄鹄中道一徘徊
封谿聂侯庙
返照封谿上停桡思惘然地传白鹿渚人记赤乌年箫鼔迎神曲帆樯送客船谁令戎马日万里入南天
滩行口号六首
白鹭洲前动客愁黄公滩畔驻行舟谁开瘴岭天边路惟见清江石上流
铜盘滩急水西东两岸高山四面风絶壁倒飞巫峡雨悬流直下吕梁洪
黄茅峡外野人居潭影空明漾碧虚长箭短衣朝射虎鸣榔持火夜惊鱼
断壑阴崖百丈牵斜风细雨万山连长年三老愁无力羡杀南来下瀬船
红霞深树岭云平两桨戈船石罅行浦口清猿催客泪一时齐作断肠声
羊肠鸟道几千盘设险寜惟十八滩见说一滩高一丈直从天上望南安
?州怀古
横浦楼船静西风草树雕城荒百战在地入九江遥豪杰争先後山陵惨寂寥郁孤台下水流恨自南朝南安客舍逢陆郡伯兄【世楷】以滕王阁诗见示漫赋
忆昨君从柘湖至扬舲争发吴趋市京口相逢借问君檥舟扬子江心寺晴云缥缈散碧空歘忽破波生长风孤舟如巨鱼鼔鬛洪涛中川原迢递不可极布帆飘忽随西东我从鹿渚超长薄君到洪都更栖泊远望开襟彼一时凭高独上滕王阁兹楼崛起天下雄珠帘绣柱垂文虹当年王师此高宴一时词赋推羣公留题真蹟不可见烟云过眼须臾变古来文采光焰长千载王郎信堪羡君家兄弟才难伍甫里声名动江左挥毫落纸气凌云坐令长才失千古我亦天南万里行白衣摇橹度江城闲云潭影徒回首南浦西山空复情大庾城边日将酉下马逢君复携手座上新开北海樽客中饮我兰陵酒酒阑相示絶妙辞九茎胜食斋房芝曲终定有湘娥怨读罢如闻帝子悲当前胜地不得上使我沉吟一惆怅舟楫重过定几时云山满目知无恙明发梅花岭外看长从驿使报平安侧身天地多知已且莫频歌行路难
度大庾岭
雄关直上岭云孤驿路梅花岁月徂丞相祠堂虚寂寞越王城阙緫荒芜自来北至无鸿鴈从此南飞有鹧鸪乡国不堪重伫望乱山落日满长途
浈阳峡
吴山多逶迤粤山独崭嵓壁立千仞余洞壑俯穹嵌子午见日月朝夕鸣松杉天风一以至萧瑟吹江帆悬崖答长啸空翠湿征衫侧闻飞仙度远见浮云衔何当斸灵药坐惜无长鑱
香炉峡
何年香炉峡擅此香炉名匡庐与会稽秀色同削成篁径散彩翠溪流澹澄明青云结车盖白日悬霓旌孤舟泛容与百丈纷纵横人影如沙虫林林川上行夕阳下长坂猿鸟尽哀鸣征途渺何极恻恻使心惊
大庙峡
连山何迢迢迢迢夕阳外我行曾几时虚舟入青霭崖倾断车箱庙古阴松桧遥见灵旗翻微风响清籁川光与天容上下如衣带累累白石明窅窅浮云晦日夕故乡心山川渺吴会
羚羊峡
泠泠高峡水际晓烟光微一闻征桡发宿鸟皆惊飞浦树旣迢迢山云亦依依谿回修竹静日出行人稀双崖信奇峻屹立如重围猨猱相叫啸水石湛清辉遂令游子心万里亦忘归林栖如可得愿息汉阴机
寄远
南风日夕度江潭旅梦还家路未谙寄语寒衣休忆远更无霜雪到天南
强圉作噩
元日隂
黯黕穷隂合萧条岁序迁故乡应雨雪絶域尚烽烟更忆高堂上频思远信传辛盘空自好谁为介樽前
首春端州述怀寄故乡诸子
客舍千山外春城万里心草青仍一度云暗结重隂往事随蓬转谋生愈陆沉承欢违菽水兄弟渺商参负米情空在离鸿思不禁此邦非乐土何处好怀音枉作穷途哭虚劳泽畔吟苍梧晴峡远桂水暮流深梦断梅鋗岭囊空陆贾金枫林悲落月苔石忆同岑燕笑应如昨沉吟独至今北归徒踯躅南望益萧森琼树佳人隔梅花驿使临短书知可报珍重问江浔
珠江午日观渡
蛮歌抚节下空江画舸朱旗得几双想像戈船犹汉日忽惊风土异乡邦芙蓉远水迷花渡琥珀深杯覆酒缸近市青楼经乱尽知无红粉出当牎
五羊观
中天台殿倚南溟玉佩云衣散百灵瘴雨不开烟树黑惊涛直下海门青骑羊旧说朝天驭衔谷何年降楚庭叹息遗墟今寂寞高林空度羽人经
篷轩落成曹方伯【溶】招饮纳凉即席分韵
卷幔溪光夕开轩露气澄参差交月树升降护风灯幕府容疎放蛮天罢郁蒸南园多胜友况挹酒如渑羊城客舍同万【泰】严【炜】陈【子升】薛【始亨】醉赋
客舍所居堂胜侣时相求兴来携手一展眺怳如孙楚之酒楼楼头取酒恣驩谑远胜十千宴平乐海寺钟声风末闻江城帆影樽前落夕阳飘忽晴满林须臾急雨来庭阴蛮天五月不知暑座客相看寒已深我本芦中人易下新亭泪莫辞鲁酒薄作高阳醉出亦复苦愁入亦复苦愁黄河之清不可俟何用长怀千载忧陈拾遗严夫子罗浮四明两道士意气寜从杯酒生文章本是千秋事况今生涯羇旅中时危得不悲途穷丈夫三十不自立一身漂泊随秋蓬虽未白头成老翁当前有酒且痛饮明朝岐路仍西东
同陈五【子升】过光孝寺
浩劫虞翻宅沙门大士居寒烟万井外春树六朝余是日风旙动诸天夕照虚更寻濠上乐偶坐一观鱼
越王台怀古
君不见越山高高越台古复道逶迤接南武北望山头徧白云西临城下环珠浦由来形胜尽高丘万里天南此壮游惊涛暗向扶胥落佳气晴连郁水浮忆昔中原逐秦鹿五军失利屠睢戮番君一出王衡山户将从征入函谷天教霸象开南溟宵分东井聚五星龙川县令起岭表被书移檄驰边庭声言三关盗兵至一时按法诛秦吏万人旣筑浈阳城千里还开雒王地汉帝当年为剖符陆生燕喜出西都冠裳魋结须臾变文锦蒲桃絶世无番禺之交一都会因山筑台落天外百丈回盘信壮观三时朔望长升拜自古羁縻称外藩谁令市铁禁关门不见鲛鱼重入贡旋看黄屋自言尊汉使陈觞更行乐紫贝明犀双孔雀重来锦石已成山归去黄金遂盈槖一从蒟酱启唐蒙越骑校尉甘泉中是谁戮杀弃繻者江淮巴蜀纷来攻伏波下瀬军三面楼船戈船齐教战合浦珠崖隶海隅山姜扶荔移深殿尉佗城圯夕阳原建德园荒秋树根虚传避暑游宫阙几见浮杯出石门木棉花开山雨积鹧鸪啼处蛮烟碧旧井潜移郭璞城离宫半入虞翻宅人事消沉洵可哀千秋朝汉余高台汉家遗蹟不可问吁嗟乎歌风柏梁安在哉
东官书所见
浦树重重暗郊扉户户关长年摇橹至少妇采珠还金齿屐一尺素馨花两鬟摸鱼歌未阕凉月出云间
赠张山人【穆】
铁桥山人逸兴长草堂卜筑东溪傍弹棊击剑有奇术饮酒赋诗多乐方逢人岂惮霸陵尉画马不数江都王莫道雄心今老去犹能结客少年塲
赠张五【家珍】
可叹张公子流离自妙年身孤百战後门掩万山前易下穷途泪难耕负郭田平陵松栢在余恨满南天
赠高【俨】
高生老画师往往赋新诗能事由来重狂歌和者谁饮知犀首好情识虎头痴不向铜鞮去寻常倒接?
哀莫处士【以寅】
浓花细雨落前檐忆别江楼暮卷帘今日天涯同调尽白杨荒草哭陶潜
食龙目
龙目原奇树嘉名自海区何年赋旁挺得与侧生俱黄拟支郎眼圆分汉女珠几人曾嗜此昌歜未应殊
送曹方伯还里
惆怅红亭酒登舻奈别何秋风空日夜岐路渺关河重以归与叹因之劳者歌还凭长短笛吹出感恩多
夜泊西南驿
生烟平楚夕隐隐见西南猎火寒归骑津亭暗落帆往来仍岭外憔悴即江潭纵有还家梦愁多已不堪
三水道中
浦树高原尽人家负郭稀夕阳明断塔风色上征衣老马长途伏饥鹰侧翅飞寒江日西下不送北?归
崧台晩眺
杰阁临江试独过侧身天地一悲歌苍梧风起愁云暮高峡晴开落照多緑草炎洲巢翠羽金鞭沙市走明驼平蛮更忆当年事诸将谁同马伏波
七星岩水月宫
晨策遵北渚初暾丽阳崖凄清曾颸发郁述素云霾横术越故蹊交林冠高斋苍烟秀松果白石崇基阶以兹清旷地结念澄中怀瑶琴虽无音山水调长谐何必答歗歌鱼鸟即朋侪怀新意犹眷抚往迹诚乖即事非浮欢真乐亮难偕
入景福洞登璇玑台
绀宇陟旣穷灵域探未竭援萝廵倾崖窥岩辨修碣灭迹超重深拂衣避硉矹入窞惊坎习出泉自蒙发泄云晴未归石火寒不伐吹万聆天风明两见日月芳尘凝花堂象纬逼金阙阴涧待息心阳阿足曦髪岁晏当来游毋令蕙草歇
由香关至玉虚观遂转登絶顶
山行不辞劳况非道路长石门攲层阿沙草敷阳冈仄径旣窈窕连峰复青苍登高睐千重矫首凌八荒飞鸟遗之音埃风吹我裳览彼终南诗有纪亦有堂亭亭翠旗列宛宛朱凤翔忘忧岂在迩为乐诚多方何当启阊阖高举朝紫皇
下扶啸台陟阆风崖自蓬壶径泛舟入钟鼓洞
高寒肆?搜幽异惬心赏穷梯背樵苏密径面筱簜睇後路旣回瞻前渚弥枉?辞苏门啸重作剡溪访泉石匪自今亭台已成曩其镗异短闻无射中奇响伟兹造化功流形信无妄津逮兴故超神渊道斯广怀哉谢人寰归与授吾党
阻风珠江口漫成十韵
疾风江上起舟楫尽停桡静听千林折惊传百丈嚻飞鸣连鴈落高下断蓬飘急鼔峒人伐残虹飓母骄土囊愁岌嶪板屋叹漂摇望入孤城近真成一水遥空仓寒聚雀深树昼闻鴞长短谁家笛东西背郭樵驱驰嗟异域摇落感今朝惆怅王孙路怀归不自聊
送严【炜】之惠阳
相期且乐酒相见辄悲歌相送有如此相思知若何晴川疎树远落日乱山多别後丰湖月闻钟应独过
郁洲寒望
一丘回枉渚独往失斜曛到地无南雪连天有朔云贪泉怀刺史蛮语问参军渐听寒潮落昏钟隔浦闻
曝书亭集卷三

[book_title]卷四
<集部,别集类,清代,曝书亭集
钦定四库全书
曝书亭集卷四
翰林院检讨朱彞尊撰
古今诗【三】
着雍阉茂
将归留别粤中知已
请君膝上琴弹我游子吟哀弦激危柱离思难为音宾御皆烦纡何况居者心于役既有年归哉方自今不辞路悠长眷此朋盍簪山川一以隔邈若商与参行迈日靡靡忧心亦钦钦泛舟沧浪天驱车遏云岑中诚何用写执手情靡任
峡山飞来寺
花宫萧瑟暮云间絶磴藤萝迥莫攀一自高风留帝子至今修竹满空山澄潭犀去沈金锁古洞猨归带玉环此夕登舻浑不寐更教沿月弄潺湲
凌江道中
远客千行泪离程一叶舟生憎江上水不肯向东流
杨历岩观瀑布水
瞻涂越修畛遵渚拂云苕驾言陶嘉月采隐涤氛嚻舍车循曲泛扪葛升陵乔柔荑挺英蕊灌木蔚丰条仰沾潺湲沫俯聆载道飇逝者如斯夫洊至非崇朝静观羣化迁始悟万象超一鼔丘中琴清响流山椒鸣鸟声相求潜虯德弥劭愿言絷白驹於焉永逍遥
雄州歌四首
雄州满目瘴云霾风物当年亦可怀大庾梅花连小庾正阶流水入斜阶
緑榕万树鹧鸪天水市山桥阿那边蜑雨蛮烟空日夜南来车马北来船
浈江西下墨江流来鴈孤亭春复秋十部棃园歌吹尽行人虚说小扬州
山头风急雨凄凄篁竹荒茅一望迷纵有归人归未得空劳夜夜子规啼
席上留别陆兄【世楷】
但秉中宵烛重为旅舍吟骊驹即长道丝竹本哀音越峤停云远秦关落日隂无劳岐路别酒坐已沾襟
庾岭三首
不随野雀栖不挹斜阶流顾兹非我乡胡然久滞留侵星陟长阜亭午次崇丘丸丸青松偃郁郁玄云浮有渰自东来毕景忽西遒征夫念独宿徒御方相尤
相尤夫何为独宿在车下往矣岁聿除来思月惟夏大仪互回游芳华两徂谢回车感长途如岁匪遥夜我马既已瘏征夫本靡暇曰旦候鸡鸣严程起夙驾
夙驾踰秦岭连冈势逶迤一为愁霖唱慨彼东山诗沾我征衣裳素丝以为缁不愁裳衣湿所嗟徒御饥薄寒忽中人不异三秋期言旋虽云乐翻使我心悲
谒张曲江祠
峻坂盘神树阴崖凿鬼工芳尘羽扇冷春燕玉堂空不覩关门险谁开造化功经过遗像肃千载岭云东
晩过东山寺
飞阁流丹蚀层蛮积翠多松间明月在惆怅下山歌
题南昌铁柱观
丹甍缥缈丽层城铁柱纵横链紫清阴洞蛟龙睛有气虚堂神鬼昼无声游人自爱登高赋仙吏仍兼济物情雷雨忽愁天外至江湖元在地中行
登滕王阁
峻阁峙洪都凌虚落照孤萦回穷岛屿波浪接荆吴旧地君王赏分封礼数殊霓旌千骑入玉佩几行趋水泛鱼龙宅花浓蛱蠂图星霜歌舞换俯仰物华徂蹟以三王重名将百代俱雄文思往事高兴亦吾徒阑槛看如昨登临信可娯西山开积雨南浦散平芜作赋秦公子行吟楚大夫由来凭眺地襟带有江湖
阻风吴城
客路愁何极清樽幸未空匡庐长在望不厌石尤风
舟次彭泽悼万孝廉【泰】
涕泪千秋在田园万事非悲风彭泽柳宿草首阳薇但有青蝇吊虚传白鹤归秣陵书不远何处觌音徽
秋浦
秋浦沙寒鹭浴敬亭山暝云流何处吹来片雨回风正湿邻舟
乌江谒西楚霸王庙
山前松柏愤王宫遗恨当年尚不穷忽见诸军尽垓下愁听父老说江东美人罢舞余春草骏马悲鸣自朔风万岁来游还此地千秋霸业有谁同
还家即事四首
回首辞江海惊心念物华渐看郷树近弥觉旅程賖避地虚留井无田学种瓜重为庑下客慙媿说还家远客朱顔改高堂白发新长贫谋半菽几日且兼珍遂有耕田计无劳陟岵频南陔兰可采眷恋及良辰卜筑仍无地来归转自怜痴儿犹昨日病妇已连年扇有蒲葵揽牀移莞蒻眠浊醪供取醉不向酒垆前至此犹余悸於焉暂息机不辞新蜡屐重理旧鹑衣鬼笑刘龙拙车看袁绍非生还良已幸长铗几人归【有感介人履安也】
雨中陈【三岛】过偕饮酒楼兼示徐【晟】
吴门十日风雨恶决明花开忽复落游人登高愁未已客子入门惨不乐陈生疎放良可喜雨中过我临顿里却话平生同调人吹篪击筑皆知已皋桥桥西多酒楼妖姬十五楼上头百钱一斗饮未足半醉典我青羔裘坐中临觞忽不语南州孺子高阳侣同是东西南北人明朝酒尽归何处
吴江顾处士【樵】扁舟过访留所画山水图并新诗见赠集杜句酬之
君不见东吴顾文学前者途中一相见同心不减骨肉亲素知贱子甘贫贱故国平居有所思数篇今见古人诗飘零已是沧浪客酒後尝称老画师画师不是无心学合沓高名动寥廓漫劳车马驻江干数问舟航留制作春山无伴独相求请君一来开我愁乘兴遣画沧洲趣舟楫渺然从此去乃知变化不可穷意匠惨澹经营中阴崖却承霜雪干山木尽亚洪涛风尤工远势古莫比云白山青万余里虚无只少对潇湘天下何曾有山水浴鳬飞鹭晩悠悠琴瑟几杖柴门幽呜呼何时眼前突兀见此屋独立缥缈之飞楼
屠维大渊献
喜罗浮友人过访
春风蝴蠂飞緑草南园遍知是麻姑五色裙罗浮山下曾相见开门一笑逢故人远来问我桃花津若非緑玉杖定跨黄麒麟不然出入京雒一万里何为布素无缁尘相知乐莫乐不用金箱图五岳况今天地多战争赤城华顶风烟惊山阴道士不得见四明狂客谁相迎由拳城南春可惜竹石如山水千尺从此扁舟范蠡湖长歌来往裴休宅
赠顔【鼎受】
桐郷顔氏子才大最能诗往作青齐客论交游侠儿星流赭白马日射黄金羁不惜归来困箪瓢乐可知
送王【援】入蜀省其尊人观察【庭】
向晩东城下骊歌不可听察亲远行迈送客出郊垧去马黄金络离筵碧玉缾山花开古驿河柳遍长亭絶域春零雨浮槎夜挂星连天秦栈树如日楚江萍已见投三峡曾传役五丁飞云横太白丹嶂落空青蜀道难如此瞿塘险未经猿声流暗壑鸟路入晴冥好醉临邛酒重题劒阁铭还凭梁上月梦想对仪形
渡钱塘
渡口乘潮漾北风轻舟如马泝江东明朝又是山阴道身在千岩万壑中
赠蔡五十一【仲光】
十里湘湖水回流入女墙君家湖水上时有落花香海月生江寺风琴响石堂更闻多古调识曲汉中郎梅市饮祁四居士【骏佳】宅同徐十五祁六分韵
旧里仙人市遥峰玉女岩牕中交浦树槛外落风帆药圃穿篱远沙泉近海咸绀园留过客黄独斸长鑱榻下同徐穉林中对阮咸坐来残暑退凉思入枫杉
题祁六【班孙】东书草屋
爱汝谿堂静开尊乍卷帷江花平岸发山鸟过庭飞东海赋垂钓西山怀采薇一为歌白雪高调和应稀
祁六坐上逢沈五【沈五配祁夫人湘君善诗】
东阳年少沈休文五载相思两地分今日谢家羣从在青绫障外更逢君
祁【理孙】席上口占
公子华筵醉几回玉箫金管夜重催他郷信美不归去一饮须倾一百杯
祁六紫芝轩席上留别
长路何年别幽居此地偏石林芝草秀兰泽荷花鲜上客且安坐主人犹未眠不知高馆里丝竹是离筵显皇帝大阅图为吴金吾【国辅】赋【并序】
万历初太师张文忠公【居正】秉国劝驾大阅时兵部尚书吴公【兑】实典禁旅俾图以传子孙锦衣都督同知【国辅】尚书曾孙也出以观客图长三丈余内自宫阙外至陵寝极于沙漠止焉繇是莱阳宋【琬】作赋南昌王【猷定】作记而【彝尊】作诗以述之
神庙垂衣日江陵总百官揆文先奋武虑乱本居安殿上萧何履朝中贡禹冠孙通明礼乐方叔莅师干驾驭英雄在超腾士焉驩车徒看翼翼禁旅尚桓桓画史真能事披图得钜观丹青荣顾恺宫室拟胡寛历历开城阙高高叠井干虚无凌倒影缥缈结重栾太液波还静长杨露未乾妆楼原自鏁圆殿不禁寒仙仗移平乐霓旌拥上兰忽惊千骑并旋讶六营团作气陈金鼓前驱建玉銮轻云承翠盖丽日表朱竿遂列堂堂阵爰升将将坛小侯班四姓大阅用三单紫燕双丝络花骢七宝鞍呈能羣角觝教射集星弁觯饮筹无算铙歌曲渐阑行知尘冉冉归想佩珊珊远势工尤极平原绘更难萧疎连板屋迢递出峰峦百里生毫末诸陵望郁盘蓟门无堠火函谷有泥丸元老谋犹壮诸孙手泽完锦题探箧笥湘簟展琅玕对此成希觏因之感万端雨烟飞蜀锦霜雪皎齐纨赋愧王延寿谣同梁伯鸾仪章常在目珍重岁时看
饮吴生【理桢】宅
吴郎爱客解千龄劝饮青丝挈玉缾落日儿童齐拍手过江三日几曾醒
食魱鱼
白小休论小奇珍信可珍炎天来积雪入馔总如银稻蟹时方早蓴鲈思莫频不知江海上几处罢垂纶
越江词
山围江郭水平沙过雨轻舟泛若邪一自西施采莲後越中生女尽如花
题越江词後
【上虞】钱霍
翩翩公子剡川游五月山阴镜里舟自向花前歌妙曲若邪溪女尽风流
曹娥庙观渡二首
问渡要津吏沿流信楫师江空鸣社鼓风细飒灵旗遂入曹娥庙同观汉代碑浮江千载恨犹有弄潮儿小小邪溪女潜来事祷祈罢歌河女坐不上越航归【晋书夏统传曹娥沉後国人哀其孝义为歌河女之章】斜日明金阙凉风到锦帏还持白团扇摇动五铢衣
土城山和钱六
江花江草满江关浣女清歌日暮还曲罢彩云犹未散春风吹上土城山
原作
【上虞】钱霍
西施明艳世间希此地曾经换舞衣春色不随流水尽暮山犹见彩云飞
杂诗三首
滔滔东流水中有西上鱼素鬐扬洪涛腾决势有余云雾生晦冥川岳助吹嘘白龙未变服胡然愁豫且亮无图南志终返北溟居
鶢鶋本大鸟海处扬波涛何意天风来吹之入鲁郊锵锵钟鼓鸣昂首思扶摇青云铩其翮烈风焚其巢先时方笑言後至斯号咷
骐骥服盐车猕猴骑土牛於心徒欲速为计苦不周白洋旣覆粟太行亦倾輈择术昧先几焉能获所求
寄友人金陵
新从白莲社旧事紫阳君贻我羣仙佩全胜十赉文风涛扬子渡松柏蒋陵云共有山栖志题书报尔闻
同作
【嘉兴】周篔【青士】
昭景元名族宗雷爱道流闻依灵谷住最近孝陵秋倚阁三松树【风香阁存陵树三株】浮江一叶舟匡山多胜侣何日虎谿游
又
【秀水】徐善【敬可】
传说灵均裔经秋尚未还卜居那有地緤马定何山五岳朝羣帝孤舟下百蛮遂令哀郢曲流转到人间
又
【秀水】朱彞【千里】
三闾文采後之子继清标少日矜奇服空门赋大招军容屯朔骑风物话南朝庾信伤心地江关入望遥八月十五夜集半逻钱【尔复】斋有怀钱四【汝霖钱四】
【本姓何】
旧识何顒宅嘉兴李绳远斯年溪亭杂树交秋花低结子彞尊寒竹暗抽梢屡下南州榻嘉兴李良年武曾弥惭左顾庖山缾携?酒海盐钱尔复子湘野蔌出杬肴乐饮倾三爵嘉兴李符分虎宾筵赋载呶风多沉北斗绳远云密自西郊肃肃离鸿下彞尊栖栖独鹤巢空堂惊蟋蟀良年凉牖落蠨蛸待月虚高咏尔复停杯试解嘲小山栖隐处符怅望隔衡茅绳远
过筏公西谿精舍怀罗浮友人留白下
为爱精庐好海宁朱一是近修还从胜侣探嘉兴屠爌闇伯连山藏磵户屠焯昭仲百顷漾风潭嘉兴李镜明远暇日同看竹嘉兴周篔青士终朝罢采蓝嘉兴缪永谋天自汀州萦曲岸嘉兴郑玥随始空翠入层岚嘉兴沈进山子静听莲花漏彞尊幽寻燕子龛李绳远林泉访支遁李良年晨夕过刘惔李符慧业知相似一是玄言试共参爌香云浮贝叶焯松火照金函镜坐起频移榻□迟留此盍簪永谋漫须观露槿玥且与荐霜柑进高兴虽云洽彞尊离怀总不堪绳远同心方远道良年辍櫂复停骖符泽畔吟应数一是淹中卧未甘爌飘零曾蓟北焯栖泊又江南镜赤羽纷传檄篔青鞵孰荷担永谋石城秋草积玥瓜步夕阳含进佳讯凭谁寄彞尊端居祗自绳远西飞有孤鹤良年天末望苏耽符
怀严【炜】客岭南
老去严夫子辞家久不回升沉安可问时命转堪哀尚有高堂在曾无驿使来遥怜望郷处日上越王台同曹侍郎遥和王司理【士祯】秋柳之作
回首秦川落照残西风远影对漓岏城头霜月从今白笛里关山祗自寒亡国尚怜吴苑在行人只向灞陵看春来已是伤心树犹记青青送玉鞍
同赋
【檇李】曹溶
灞陵原上百花残堤树无枝感万端攀折竟随宾御尽萧疎转觉道途寒月斜楼角藏乌起霜落河桥驻马看正值使臣归去日西风别酒望长安
初秋泊钱清江
钱清江口水平堤云木参覃磴不齐川静未闻鸿鴈度雨昏时有鹧鸪啼逃名梅尉来吴市避地梁生入会稽枉自含情临北渚秋风嫋嫋草萋萋
饮张司理【陛】南华馆题壁
南园载酒劝君歌凉月纷纷照薜萝镜水连天八百里张星依旧在明河
梅市对雨迟朱【士稚】不至同吕【师濓】祁【理孙班孙】分韵得泥字
溪亭萧瑟水云低积雨千山极望迷落叶渐看沙径满寒乌偏傍女墙啼重来宾客仍羇旅此去郷关亦鼓鼙何事怀人坐惆怅且今日醉如泥
留别董三【?】
离堂翦烛重烧烛深夜他郷说故郷作客萧条官舍下逢君歌哭酒垆傍明朝分手仍南北後会相期各渺茫长路烽烟惊海甸乱山风雨暗河梁
上章困敦
同杜【濬】俞【汝言】二处士春日在放鹤洲探梅分韵
径转丛篁曲谿回石磴斜为园传故相【唐相裴休别业】胜事复吾家晩日吹山雨阴云覆浦沙春风三百树犹有未开花
送汪进士【挺】游岭南
献岁发吴阊缘流抵建康北风吹五两几日上浔阳榕叶山城暗梅花驿路长回思旧游地飞梦到君傍
和曹使君忆姚州酒歌二首
姚州白酒白於泉醉客何论三百钱十月糟牀初满注莫教焚却子猷船
曹娥江口晩潮低两桨春船入会稽最忆黄冠欹倒日夕阳山色监湖西
闻东莞查明府舅【培继】擢户部书寄
飞来双燕子远自罗浮山为报神明宰青春万里还风烟辞粤峤车马下秦关从此相思梦无烦到百蛮
寄顾处士【冇孝】
东吴顾文学念尔亦穷途留客还鸡黍倾心及钓屠江城三岁别书札一行无何日能相访扁舟范蠡湖
别杜【濬】
石城烽火後孤客转浮沉乞食来吴市为园失汉阴襄阳耆旧传荆楚岁时心还复扁舟去凄其洛下吟同魏周二处士集锺【渊映】宅迟俞【汝言】不至
城隅急雨涨溪沙酒坐铜盘烛影斜有约南楼怀谢监起看江水落江花
【附】简朱十
【秀水】项奎【东井】
昨日南楼讌怀人到烛斜风前吟未足江水落江花
寇至二首
百里寒山下雈苻远近齐探丸分赤白放溜各东西都尉金争摸蚩尤雾忽迷今宵闻野哭应有万行啼我友遭维絷空留旧竹林徒闻鞭甯越犹未释陈琳黄犊诚难卖青毡讵可寻垂堂原有诫端不为千金【里中王秀才汸为寇执至营中家贫无金可赎遭害】
寿姚太学【澣】集杜
五十白头翁经书满腹中畏人成小筑把钓待秋风黄卷真如律清樽幸不空看君多道气耻与万人同
寄表弟查【容】
查容倜傥无与俦频年题诗黄鹤楼一朝携家忽西下挂席远返荆门舟平生与予未相识相逢意气何相投往时寒食一百五鬬鸡要我东城游东城春寒吹细雨留我南轩长夜语坐中陈【尤縡】吴【统持】十数公一时倾倒相矜许呼僮将炙襄阳儿唤婢监?大堤女盘中尚进武昌鱼瓮头更出宜城醑别来几月不相闻闻道新诗更轶羣九日登高还落帽三秋对酒定论文由拳城西白日短寒风凄凄雪纂纂舟楫传君数往来音书未得通情款妻子犹从庑下居朋簪尚遣堂中满年来我亦善留宾千金散尽空一身不知生产缘何事仍复饥寒傍路人只今交道非畴昔论心那得同金石空手徒令壮士惭因人远道非长策劝君有钱须爱惜杨朱岐路见不悲阮籍穷途恸何益
友人来自白下期作山阴之游
楚调闻高唱吴航下旧京凉秋八九月招我固陵城射的仙人去笼鹅道士迎明湖凡几曲携手镜中行
同作
最恨秦淮柳长条复短条西风吹落叶一夜别南朝范蠡湖边客相将荡画桡言寻大禹穴直渡浙江潮
送屠【爌】重入闽
闽峤曾游地仙歌听未终花源凡几曲身入幔亭中
梅市逢魏【璧】
前年逢君射襄城山楼置酒懽平生淳于一石饮未醉孟公四坐人皆惊今年逢君梅福市潦倒粗疎已无比寒暑推移六七年眼前贫贱犹如此悲君失意成老翁况复奔走随西东揽镜不知头尽白逢人先说耳初聋山阴祁生贤地主好奇往往相倾许岂无上客朱【用调】与姜【廷梧】齐向高堂饭鸡黍哀丝急管何其多酒酣坐起舞婆娑魏生魏生奈尔何百年强半成蹉跎天生汝才岂牖下何为抱膝徒悲歌
柯山
柯亭山下路修竹暮纷纷衆壑千寻暗双崖一径分沙光明草树日气冷江云更忆中郎笛寥寥不可闻
送钱六【霍】朱大【士曾】同游白下
高咏方从月下闻佳书犹未换鹅羣一朝并马金陵去闲杀羊欣白练裙
同王二【猷定】登种山怀古招友人
翠磴盘云外苍山出水隈楼从飞翼上峰引卧龙回相宅先谋士成功倚霸才扁舟一以去高鸟至今哀授命谁能尔知几不易哉古碑犹宿草春殿几寒灰流览穷高下川涂足溯洄车书王会地云物怪游台郷路迷吴苑宾朋得楚材清言同谢许妙道解宗雷不分征衣薄宁愁落日催成连能就我急为抱琴来
雪中得内人信
河桥风雪断归航远信沉吟祗自伤不道比来相忆苦虚烦锦字十三行
古意二首
凉秋八九月游子当远行写心未及竟辕马顾我鸣我车驾君马我马驾君车徘徊四野中执手且斯须何用问遗君约指于阗玉上有龙子蟠下有鸳鸯宿缭以五色丝青红与碧緑愿君一分手思我赠君时潜渊与皎日信誓终不移
严冬十二月飞来双白鹄锦字盘中诗中央周四角君书我当报我书君当开徘徊一室中庶以喻中怀何用问遗君却月裁胷前缝以七孔鍼着以同功緜青红与碧緑五色丝相连愿君一置腹思我寄君情辘轳与车毂辗转何时平
寓山访友人
草緑南园积雨余溪桥宛转石门虚山头白鹤遥相待知有仙人射的居
同宋使君【琬】游云门山
频年客会稽爱兹山水幽咫尺云门寺经句不出游朝霞开霁色喜见风雨收使君高兴发要我登轻舟轻舟出遥汀人语荅清泠流连石帆下遂至樵风泾北船吹以南南船吹以北欲问仙人居迢迢不可得仙人张射侯乃在云中弋一鹤西飞来拾矢清谿侧鹤飞犹在沙回流泛若邪可怜谁家女顔色如荷花新妆映碧水一笑浣溪纱如云匪我思但弄邪溪月袅袅緑萝烟照见清辉发际晓冲薄寒更衣度林樾郁金兰陵酒酌以鸬鷀杯一饮动一石不觉玉山颓扶我上马行有似乘船迥便蜡阮孚屐来登任公台昔贤多奇怀眷此沧洲钓至今台下泉清风满云峤萧萧翠竹阴隐隐哀猨啸猨啸溪风生动影摇空明时从翠微半一听钟鼓鸣钟声来何迟及此夕阳时山寻子敬宅塔访辨才基明当凌絶顶更读秦皇碑
山阴送叶六【燮】还当湖
画舸乘风一叶轻红亭相送客相迎最怜小史如初日不劝离筵到五更
山阴客舍送高舍人还胶州
公子翩翩狐白裘向予长揖返胶州西陵松柏阊门柳系马春风何处楼
送蒋翰林【超】归金坛
自听骊驹唱弥令客思牵相逢才破月惜别已残年红叶山中屐【翰林斿云门赋红叶诗三十首】金沙渡口船遥凭千里梦飞度玉堂边
万岁通天帖歌赠王舍人【作霖】
千金购墨妙摹自万岁通天年自从靖康乱人间始覩真蹟传百年以来藏项氏年时记得曾开视虽无乌衣四七人尚有金轮十三字若非薛稷锺绍京安能运腕如天成银鈎虿尾细豪髪悬针垂露纷纵横表上中书勅开宴九宾咸列武成殿题扇书裙恍再逢看朱成碧谁能辨由来神物难久留昨日之日忽我遒留题已入他人室想像空深异代愁王郎生长山隂县弱年通籍金闺彦赠我盈盈尺素书君家胜蹟重相见出门澒洞风尘多愿置怀中字不磨试将射的仙人鹤笼作山隂道士鵞
曝书亭集卷四

[book_title]卷五
钦定四库全书
曝书亭集卷五
翰林院检讨朱彞尊撰
古今诗【四】
重光赤奋若
元日对雪简宋孝廉【实颖】
令节他乡会春盘上客偏乱云迷禹穴独鹤语尧年坐下山隂雪无愁射的玄明朝江口望定有孝廉船
上元南镇逢萧链师
夏后藏书日时巡到海陬周王经野地作镇表扬州秩祀由来重神功未易酬河山维十道封爵视诸侯碧瓦云旗绕香烟石鼎浮笙箫陈里社巫觋醉春秋胜序羣贤至先生静者流真形图五岳遐想结三洲绦县年须数黄庭义可求终期御风去长袖挹浮丘
伎席赠王二
松楼竹馆映清辉半醉重窥玉女扉我欲传杯杯不放落花如雪满春衣
山隂雨霁同杨大【春华】游郊外饮朱廿二【士稚】墓下
箪醪河边闲杖藜道逢酒伴相招携醉向南邻抱被宿际晓不听天鸡啼醒来忽惊海日出披衣却步无东西残流小草水决决舍南舍北犹春泥扬云不晓事要我登会稽香炉乍见紫烟起石篑尚有隂云低坐我石桥上影落桥下溪笑看屐齿折未得凌丹梯敝车羸马寒食下感念同游泪盈把新鬼今从故鬼邻百年谁是长年者我今持盃一劝君有酒且对刘伶坟从教浣女溪头曲并入山阳笛里闻
侯山讌集【山系晋孔愉所居】
侯山山上放龟台百尺红亭镜里开试向花源齐列坐如何兰渚远浮杯巡檐浦树迎人出卷幔洲禽拂席回我欲临风歌一曲起行松月重徘徊
兰亭行赠朱大【士曾】
右军三十三修禊兰亭中一书兰亭序夭矫宛若天门龙我今生年与之同秋蛇春蚓百不工朅来山阴道柳青桃复红车如鸡栖马如狗空使林泉落吾手朝来蜡屐思入山雨急风颠重囘首吾宗?也书絶伦频过论书仍论文临池就我一题扇世上俗学徒纷纷持觞劝君且倾倒晴日今年去年少曲水东流不待人春风吹徧兰亭草
梅市访祁七明府【熊佳一】留赠公子【诚孙】因忆亡友朱廿二【七稚】
出郭试寻梅福市临流不减仲长园白花结实垂垂绽红药当阶故故翻公子风流能爱客君家兄弟数开樽重怜日同游少肠断空山听晓?
山阴苦雨酬谢处士【孔渊】
坐见天门笑何时后土乾游人三月罢烟树六陵攒苦雨同张协佳书报谢安濠梁有高兴春水更宜看与朱二十九【骅元】约过杨大【春华】三江村居
独树原头尽三江牐口深闻君理舟楫许我共招寻美醖千花露生鱼一寸鍼鼍峰如可望试作水仙吟
赠祁七【敷】
曹娥江上草初齐谢傅堂前日未西碧树红泉应有待春来丝竹正堪携
赠沈【华】
沈生好画兼好诗昨朝和我春游词临风一曲歌未已恼杀城南轻薄儿城南游女明珠佩青翰舟中时并载生也经营意匠新纤纤貌出当风带明眸皓腕倚芳丛修短穠纤思不同飞燕忽教辞汉殿西施不见入吴宫尤长花鸟工没骨染草萦沙细如髪蝴蝶麻姑五色裙蟠桃汉帝千年核新制齐纨更可怜明朝催送下江船烦君画作相思树出入怀中敢弃捐
彭山即事
谁家三妇艳新妆静鎻葳蕤春日长一出浣沙行石上飞来无数紫鸳鸯
重经彭山
犹忆清江旧板桥门前曲水细通潮埀杨不是伤心树那得长条更短条
南镇春游词
黄衫白帢染缁尘惆怅花时已暮春总向越王城下住扁舟须负五湖人
同作
【萧山】毛奇龄
春船初发白苹开十里横塘晩未回南镇祠前北风起夏王陵上雨飞来
酬毛十九【奇龄】兼寄张五【杉】
逝矣三春日萧然百尺岩知君南浦上朝夕望征帆湖水蓴丝熟樱桃鳦鸟衔归期今已近好遣报张杉偕曹侍郎【溶】施学使【闰章】徐秀才【缄】姜处士【廷梧】张处士【杉】祁公子【理孙班孙】段桥玩月分韵得三字
漠漠孤云合苍苍半岭含江山携谢朓风月助刘惔卧柳维舟数惊乌绕树三还同牛渚夜高咏信无慙同王处士【猷定】施学使【閠章】陆处士【圻】泛舟西湖遇雨
东风吹落日西下北高峰欲往南屏路中流听梵钟回船沙岸火骤雨石门松不觉碧云暮凉烟生几重
观海行赠施学士【闰章】
吾生空好游五岳未登一玉女青童笑向人问君婚嫁何时毕朅来四月西湖边兴尽却返山阴船余杭春酒亦不恶醉来只向垆头眠宛陵施夫子贻我观海篇吴歈会吟不足听高张齐瑟絙朱弦我歌且謡未终曲风雨秦松振崖谷天鸡叫罢榑桑枝羣飞海水摇空緑东临杰阁观蓬莱瀛洲草暖浮烟开丹田玉阙了可覩空中照曜金银台齐三士鲁两生由来此地才华盛我欲从公问姓名更寻徐市寻仙去亲向蓬莱采药行曹侍郎席上送别顾工部【大申】还华亭邹进士【祗谟】还晋陵【二子将有入都之役】
古寺登高尽平湖向晩晴琴书方燕息车马更逢迎置酒从曹植同游倦马卿壶觞无算爵丝竹渐飞声近地多佳客中筵忽送行苍茫浮水国迢递计王程顾恺名元重邹阳赋莫轻曳裾当日异画壁一时倾皎月衣裳好微风羽扇清潮回黄歇浦江入吕蒙城闻有南征士横行北府兵【时有兵警】河桥分手处前路若为情
西湖竹枝词六首
西子湖平镜面揩雷峰倒影象金钗云鬟妆就石新妇香草为裙笋作鞵
山到?留城下平桥从庆忌塔前横郎家侧近水仙庙可识水仙王姓名
西曲谁家窈窕娘独开小店松毛场何年偷得江陵様织就女儿黄竹箱
岳王祠外舞台偏半在湖塘半在田怕值油车苏小小劝郎骑马不如船
养鱼庄说养鱼肥放鹤亭看放鹤归妾在凤凰山下住生来不见凤凰飞
湖面蓴丝寸寸长为郎情好作羮汤朝云吹散峰头雨日出团团鸡子黄
同作
【秀水】朱彞鍳【千里】
段家桥边湖日阴石新妇下湖水深自从苏小西陵去松柏青青直到今
于忠肃公祠
昔在狼山下军书犯近垧六师轻朔漠万骑失雷霆土木尘长满龙蛇岁不宁豆田沙浩浩黍谷路冥冥济世须元老长材总四溟从容持国计指顾悉兵形瑕吕安羣议刘琨表外廷嗣王仍历数高庙有神灵既罢金缯欵无烦白马刑北辕旋翠辇南内啓朱扃命已甘刀镬功真溢鼎铭春秋隆代祀俎豆肃维馨一自轺车至难期?火停遗墟愁战伐大树日飘零碧草空祠长黄鹂过客听霜钟沉晓月风牖绕明星卞壶谁修墓巫阳数降庭谶还思雨帝碑欲堕江亭远水澄湖碧流云暗壑青千年华表鹤哀怨此重轻
徐吏部【旭龄】招饮西湖回舟即事
吴姬纎手抱云和花下回船烛下歌此夕缘流思并载愁人无那月明多
施学使【闰章】招集湖舫
朝骑青骢马摇鞭似飞燕道逢尺一书要我出芳甸是时孟夏初澹荡南风遍天公忽大笑向下生雷电吾党三五人类古之狂狷脱我寻山屐登舻接高宴作使平头奴行厨具丰膳双丝白玉缾劝饮嘉鲂荐向暝更移舟浮岚夜频变平湖静无波皎如一疋练怳忽葑田中明灭金牛见左持鹦鹉杯右把琉璃研一笑问主人何似宣城县试画敬亭云贻予白团扇
由净慈寺登南屏山絶顶晩憩壑庵精舍
南山色苍翠宛若屏风张下视湖水深十里浮清光是时溪雨止霁色开秋阳吴娃荡两桨送客上方塘静听烟寺钟忽落翠微傍緑萝挂絶壁紫葛悬层冈层冈何盘盘松林荫岩日公等皆好游我意雅相匹入洞窥乳泉登崖采蜂蜜失道苍耳中蒙茸久方出出谷齐下山遂叩中林关山僧顾我笑拍手磐石间檐前桂树白镜里荷花殷攀荷坐更迟拂石影相并爱此精舍闲留连日将暝日暝未足愁浮云蔽崇邱雷声惊客听急櫂回孤舟
吴山望浙江
一峰高出万松寒磴道虚疑十八盘近海鱼龙吹宿雾中天日月转浮澜风帆岸压明珠舶仙树花浓白石坛旧是锦衣行乐地江山真作霸图看
湖上赠兰陵陈生
西泠桥下水清拟惠山流笑问兰陵客能来酿酒不寒夜集灯公房听韩七山人【畕】弹琴兼送屈五还罗浮
韩生燕市来夜向招提宿本是悲歌击筑人援琴为鼔清商曲安弦操缦夜三更良久徘徊不出声坐使闲心远方闻逸响生商风泠泠七弦遍天马空山忽不见石上争流三峡泉平沙乱落潇湘鴈闻道清商固最悲不如清角更凄其一弹试奏思归引再转重愁双燕离此时晨钟犹未撞月露霜华满深巷四座无言叹息频篝灯欲灭风升降罗浮道士思幡然忽忆朱明旧洞天种得梅花凡几树泥成丹竈已千年云山告归从此始四百三十二峰里入海能驯海客鸥携琴便驾琴高鲤
夜过曹侍郎【溶】倦圃二首
水泛鸱夷宅沙沉檇李亭昏钟藏古寺修竹乱明星转信披衣惯仍看上马醒山翁余兴在擧手笑重经初筵月已上半醉榻频移罢奏飞龙引长謡猛虎词【时以虎啮城乐府见示】朱弦清庙瑟若木邓林枝正喜羊何在明当共和之【时周子篔李子兆潢适在郡】
玄黓摄提格
真如寺塔重建
旧涌仁王塔今开帝释宫蜂台重揽胜龙藏古称雄历历时堪纪高高望未穷地犹丞相宅石是上军功战火临城日飞尘浩劫中鱼羊乘乙酉象马失西东匠讶胡寛巧图看郭恕工【宣和画谱郭忠恕有雪山佛刹图】经营还故蹟髣髴像新丰点墨遗千界梯云上半空灯前招怖鸽舄下数归鸿不有危标建安知宝境崇火珠将月满金冶与天通盘峻宜承露幡吹定绕风留题存片碣高咏後羣公白髪愁韦诞炎飇静祝融伽蓝如可记应比洛阳同
采蓴
湖水清无底蓴丝滑可怜相要三五客采采莫回船坐恐葑田合生憎荇带牵祗应樱笋配羶岂容前
同作　　　　　　　　　　　周　篔
细蔓垂垂弱轻舟个个添参差方未已采摘定无嫌入馔银丝滑行厨翠釡黏为怜滋味别更下水晶盐
又　　　　　　　　　　　　朱彞鉴
四月湖流阔三潭塔影低最嫌丝滑腻易脱掌东西远水旋教濯归舟亦可携【家兄贮以瓦盆携归长水】当筵嗤小陆羊酪讵堪齐
又
【秀水】锺渊映【广汉】
丝蓴先夏摘何苦待秋风入掌螆蛦溜缘流藻荇同鱼苖盛水滑雉尾落盘空一笑辞伧父何劳蒜果筒
湖上逢杨二给事【雍建】
零雨三年别晨风万里遥川涂思往日舟楫复今朝碧草湖边寺青骢渡口桥东山有丝竹知尔定相邀同杨二给事饮徐给事【惺】舟中二首【集唐】
仙侣同舟晩更移娇歌急管杂青丝相逢苦觉人情好百罚深杯亦不辞
风吹洲渚锦帆开丝管啁啾空翠来此曲祗应天上有须成一醉习池回
夏日西湖同曹学士【尔堪】余山人【怀】泛舟待曹侍郎【溶】不至有感旧游怆然於怀作诗二首
翠壑南屏下微风细草薰山雷焚断塔沙柳拂晴云白舫朝朝度清歌处处闻芙蓉如可采相约望夫君囘首怜生事惊心念物华同携今日酒忽对去年花骤雨翻青盖圆珠溜白沙坐看云色暝余湿到山家
送曾司理【王孙】之官汉中
韩信台前冷战云汉王城北罢悬军三秦父老还相语国士无双属使君
西陵感旧
邺下刘文学陈留蔡议郎後身那再托同调转堪伤白首怜金谷青山弃北邙思归应有梦未许诉巫阳
九日
九日乌程县天寒菊自花远山初过鴈浅渚旧平沙叹逝黄垆隔登高白帢斜重怜故乡侣载酒问谁家
粝山桥观涨
重阳连夜雨初日泛层波不上濠梁望安知秋水多淹留攀橘柚想像驾鼋鼍北渚漫愁思佳期奈别何
题岘山洼樽亭
醉杀乌程酒天寒不放船从教骑马去日日岘山眠
吴兴客夜
东武亭边树栖乌夜半啼江清枫叶下天濶鴈行齐不寐仍杯酒劳生此杖藜谁家采菱调髣髴度前溪
由碧浪湖泛舟至仁王寺饭句公房
我爱仁王寺来从碧浪湖到门干树合登阁一峰孤仙梵迷高下香云忽有无坐愁风雨至还与饭秋菰
白雀寺
竹径何年寺松门百丈岩野云平石磴江日冷枫杉水落青莲涌花飞白雀衔五湖看在望生计有蒲帆
对酒酬周【篔】兄弟
去作西陵别来从下若还殷懃杯酒在试说道塲山
送曹侍郎备兵大同二首
司农议论朝端重副相声名辇下闻岂意尚烦西顾策翻教暂领朔方军河边远道人千里天外乡书鴈几羣到日关城春色早李陵台畔柳纷纷
关榆萧瑟二庭空堠火平安九塞通往日连师惊朔漠只今市马互西东黄河天上三城戍画角霜前万里风知有冯唐论将帅不令魏尚久云中
将之永嘉曹侍郎饯予江上吴客韦二丈为弹长亭之曲并吹笛送行歌以赠韦即送其出塞
韦郎旧隶羽林籍曾向营门教吹笛不听吴中白雪音定呼邺下黄须客平原相见转相亲置酒夸君坐上宾下若尊罍朝未罄东山丝竹夜还陈闲来坐我花闲奏玉洞飞泉向岩溜古调多传关马词新声似出康王授问我东行到海壖日斜江上惨离筵还将北鴈南飞曲催送钱塘楚客船船人攂鼔津头泊红叶千山富春郭忽作边秋出塞声江枫岸柳纷纷落哀弦促管不堪听宾御闻之亦涕零挂席远移严子濑看山直上谢公亭闻君欲问云中戍雪消饮马长城去广武营边折柳时黄瓜阜上题书处司农旧是出羣才此日征西幕府开试向尊前歌一曲梅花飞徧李陵台
舟行酬王明府【世显】
君从汉阳来饮我宜城酒酒尽沙头津吏迎乘潮直泝钱塘口忆别西陵各惘然东山零雨已三年一朝远作瀛壖吏千里重浮夏口船君家兄弟文章在【谓孝廉士乾】夙昔声名遍湖海此去题诗孤屿亭白云青草遥相待我欲看山到永嘉不辞蜡屐向天涯谢公正有同舟兴相与扬帆采石华
七里濑经严子陵钓台作【宋谢参军翺有西台痛哭记】
七里严陵濑平生眺览初江山谁痛哭天地此扶舆竹暗翻朱鸟滩清数白鱼扁舟如可就吾亦钓台居
兰溪道中怀远
近郭开门一水居别来消息近何如银丝细鱠兰江鲤不见佳人锦字书
双溪
小店双溪口官桥百尺长登盘鱼赤尾入市枣青筐菽乳成丝细姜芽配?良不知前路去何处石为羊
金华道上梦游天台歌
吾闻天台山高一万八千丈石梁远挂藤萝上飞流直下天际来散作哀湍衆山响烛龙衔日海风飘犹是天鸡夜半潮积雨自悬华顶月明霞长建赤城标我向金华问客程兰谿谿水百尺清金光瑶草不可拾梦中忽遇皇初平手携緑玉杖引我天台行天台山深断行路乱石如羊纷可数忽作哀猨四面啼青林緑筱那相顾我欲吹箫驾孔鸾璿台十二碧云端入林未愁苔径滑到面但觉松风寒松门之西转清旷桂树苍苍石坛上云鬟玉洞展双扉二女明妆俨相向粲然啓玉齿对客前致词昨朝东风来吹我芳树枝山桃花红亦已落问君采药来何迟曲房置酒张高宴芝草胡麻迭相劝不记仙源路易迷樽前只道长相见觉来霜月满城楼怳忽天台自昔游仍怜独客东南去不似双溪西北流
黄龙寺
黄龙隘口黄龙寺法鼔空林十里闻故老尚谈元总管成功实倚耿将军萧条象马金轮地寂寞山河铁劵文古往今来意无限仙坛瑶草几斜曛
蒋广文【薰】留饮缙云学舍为谈仙都之胜
轩后丹砂就乘龙上紫清不知沧海畔亦有鼎湖名故人家住梅溪上渡口扁舟日来往一别柴门已二年看山忽作仙都长要予松下饭胡麻言自仙都道士家时有仙童来海市或看玉女载河车一朝风雨青天注马迹龙?不知处莲花一片天上来从风飘落东阳去东阳游女弄潺湲素阿缘流濯足还笑拾飞花看不足当歌明月出云间广文先生居四壁青山无数堂阶侧采药曾迷阮客踪洼樽旧是阳冰宅君去仙都访道书金龙玉简定何如他时傥入神仙窟携手同骑白鲤鱼
缙云杂诗十首
吏隐山
隐吏昔山栖留题有真迹将寻好奇人结茅看青壁
洼樽石
不用青荷叶何须白玉杯洼樽山上石醉客有千回
忘归台
连山积翠深白石空林广落景不逢人长歌自来往
罗鸥滩
滩上羣鸥鸟还应日日来来时看野老百过莫相猜
天际楼【蒋广文薰读书处】
高楼上浮云故人曾此住何处问归舟惟见云中树
西岩
朝闻谷口猨暝宿崖上月夜久天风吹西岩桂花发
恶谿
恶谿无行舟高下惟乱石谿中玳瑁鱼可以荐嘉客
仙岩寺
咫尺仙岩寺云峯望转亲夕阳钟磬发犹有未归人
积翠亭
孤亭云木暝衆壑哀猨啸空翠湿衣裳夕阳忽来照
桂山
苍苍桂之树树下幽人语山中正可留惆怅王孙去繇丹枫驿晓行大雪度青云岭桃花隘诸山暮投丽水舟中三首
晓发舟枫驿微茫出远郊月斜吹积雪风急烧黄茅断岭羊肠折寒沙虎迹交军麾犹未靖何处得安巢隘口屯师日功臣汗马劳【耿再成破石未宜孙於此】空山无赤帜废垒但黄蒿乱插緐花尽千盘细路高繇来设险地未必尽神臯
峻岭行还出愁人迹转孤饥寒催暮日风雪遍穷途土锉须同燎金刀可剩沽莫辞舟楫小今夜宿江湖
石门怀古寄诸大【九鼎】
石门山中瀑布水奔流直下青云里晴日遥看细雨飘中林近见微风起谢公当日此山栖曦髪阳阿路不迷已遣连岩移密竹还营高馆对回谿昔贤胜迹今游眺佳处犹能领其要我亦沉冥山水人振衣便可称同调芳尘瑶席已无存惟见迢嶤双石门不携江海同车客何处相期知者论
谒刘文成公祠
草昧经纶日英雄战鬬年真人淮泗起王气斗牛躔命世生良弼卑栖役大贤一官齐簿尉千里正戈鋋记室依袁绍飞书谢鲁连神鹰思饱掣威凤必高骞汉祖除秦法周王卜渭畋庙堂才不易束帛礼宜先遂有君臣契能令帷幄专南征频克敌北伐旋摧坚王会收三统军谋出万全河山分带砺冠盖俨神仙未辟留侯谷长辞范蠡船麒麟当日画竹帛後时编一自邱陵改重愁岁月迁隆中犹故宅緜上少封田旧俗还祠庙清歌入管弦黄金遗像蚀铁劵几人传古瓦鼯鼪落荒庭桧栢圆珠丝虚寝罥鸟迹断碑眠想像阴符策沉吟宝剑篇前贤余事业後死尚迍邅去去辞枌梓栖栖到海壖空林多雨雪哀角满山川玉帐无遗术苍生久倒悬凭留一黄石相待谷城边
永嘉对月怀家孝廉【一是】四首
娟娟东城月濯濯中园露修堞乍升辉广墀已流素感物成忧端翘思念情故心赏竟莫同歗歌有遐慕昔我济江时别子澄湖阴申以欵曲言谓可超重深轩车来何晩离绪故难任不因道路修惠以瑶华音瑶华尚阻修何以展嘉觌瓯越非殊乡方舟冀来适新蒲纷紫茸春草齐碧色徒今芳醑陈庶几烦虑释芳醑无长筵烦虑何由捐我思一何笃有若明膏煎兼山义有托涉川道未愆安得飞鸿翼报子池上篇
永嘉除日述怀
不作牵车别飘然到海隅谋生真卤莾中岁益艰虞乡里轻孙楚衣冠厌鲁儒微名翻诋挫暇日少欢愉处贱无奇策因人远祸枢同舟邀楚客【王明府世显】听曲赏巴歈岸转羣峯出潮回衆壑趋江声渔浦静树色钓台殊祠宇浮空翠松林俨画图羁怀方浩荡前路已崎岖草宿侵寒兔林栖逐夜乌微茫辞建德缥缈望仙都水讶溪流恶山将栈道纡仆夫行木末风雪洒天衢老鹤侵晨语穷猨入暮呼转思临嵲屼谁分久泥涂柔橹轻帆下青田丽水区哀禽争叫啸孤屿忽须臾洵美东瓯地由来谢客娯诗篇留汗漫旅食慰饥劬强禁樽中酒难凭肘後符朋簪方克萃礼法未应拘生意窥笼鸟流年过隙驹笑看风土别惊见物华徂红绽官梅萼青分枥马刍深杯期夜酌细菜出春?坐久亲孤烛更深判百觚远书劳日夜归梦越江湖正忆高堂在知携两弟俱屡空无长物相视必长吁菽水承顔好辛盘令节须艰难存病妇灯火索邻逋书籍愁捻卖衣裳定有无女长上男大学投壶倚着忧他日沉吟愧壮夫虞翻仍去越张翰未归吴讵有追风骠恒随泛渚鳬逹生兼止托齐物任荣枯述作安时论莺花尽友于莫将乡国泪频洒阮公途
大墙上蒿行
高秋何多悲风草木黄落尽依于土壤我悲夫转蓬从风高下亦复南北西东人生在六合间渺若蜉蝣之羽促迫日暮宁保厥躬何不恣君中心所欲右挟矢左抨弓追脱兔落轻鸿胹熊蹯炙鹿茸开我中堂坐我友朋援琴倚瑟鼔鼔考钟胡为自苦乃尔十囊五囊之钱千仓万箱之粟细而盐?蒜果量筹握算戚戚思虑终成老翁上有苍苍者天下有薄薄之地日往月来寒往暑来人生安得久长视不如坐坚车张高盖贵且快意乘我廐马出入翺翔黄金为络青丝为缰鲁之乘駽周之訾黄燕之駃騠唐成驌驦虽自谓神且骏曾不如臣马良呼韩娥进赵倡歌阳阿引清商畅飞畅舞二八成行轻躯宛转长袖低昂目迎心荡蹑屣鸣璫晋之南威楚之阳文吴之夷光称名前代亦自谓美而艳夫何可方岁月疾如驰为欢能几时升沉分定穷逹天为获我所求亦复何思古来逹者饮不辞丰刑酒诰徒箴规刘伶毕卓真吾师但当一月二十九日醉忍使一年三百五日成齐期
襄阳曲
襄阳近大堤君当慎行旅笑客襄阳儿怜钱大堤女
曝书亭集卷五

[book_title]卷六
钦定四库全书
曝书亭集卷六
翰林院检讨朱彞尊撰
古今诗【五】
昭阳单阏
永嘉元日
官舍红梅放繁花一树春谁怜元日会无复故乡人
元夕寄故乡诸子
戍鼔动高城青灯暧虚壁为报故园人天涯此元夕
山雪
山雪消犹未江梅冻已残龙蛇翻远蛰鸟雀凛相看短服装绵少深杯入手乾今宵闻击柝转忆北城寒
梦中送祁六出关
酌酒一杯歌一篇沙头落叶何纷然朔方此去几时返南浦送君真可怜辽海月明霜满野阴山风动草连天红顔白髪双愁汝欲寄音书何处传
忆河豚二首
正月河豚美尝时下箸贪未应居海曲翻遣忆江南野老匙真滑西施乳更甘还持春酒榼烂醉与朋簪下若槎头鱠松江巨口鲈嘉鱼吾所欲美味尔终输一食轻生惯频年入馔无故乡弛海禁应得饱春厨
赋得归鴈寄曹使君云中
万里南来鴈归飞又一羣三江重泛泛二月正纷纷顾影愁官烛怀书望浦云关门他夜月应得故人闻
舍弟【彞鉴】远访东瓯喜而作诗
急难逢令弟访我自江东顿喜羇愁豁兼闻道里通晴江空翠里春草乱山中知汝南来日西陵定遇风题朱十江东见弟诗後
【钱塘】诸九鼎【骏男】
有客传朱十江东见弟诗长城四十字孰敢近偏师
永嘉杂诗二十首
松台山
苍苍山上松飒飒松根雨松子落空山朝来不知处
斜川
九曲斜川水分流到海滨金钗河上月留照浣纱人
青牛坞
我行白鹿城晓入青牛坞长啸不逢人松门已亭午
春草池
谢公去已久空余池上楼春风园柳色朝夕使人愁
太玉洞
亭亭五粒松华盖神君宅风吹寸草生依然緑袍色
东山
判向花前醉何难典緼袍江南春可乐策马自兰皋
南亭
薄云雨初霁返照南亭夕如逢秋水生我亦西归客
西射堂
已见官梅落还闻谷鸟啼愁人芳草色緑徧射堂西
北亭
日落空水深潮回春岸白时有看山人江南望江北
孤屿
孤屿题诗处中川激乱流相看风色暮未可缆轻舟
谢客岩
朝看白云飞暮看白云宿闻有山阿人曾歌白云曲
花柳塘
山雪初消尽春塘乱水喧州人还几日相见乐游原
吹台
仙人留吹台近在南山麓上有半死桐下有孤生竹
吴桥港
闻说吴桥港荷花百里开当年王内史五月櫂船回
白水漈
云峰断人行活活风泉落知有山桃花青春发红萼
斤竹涧
谷口啼清猨岩花泫深露美人兮不来风篁自朝暮
瞿谿
鸟惊山月落树静谿风缓法鼔响空林已有山僧饭
华严山
闻昔华严寺频经逸少过洮河流石研未若此中多
上戍渡
月露下樯乌天风静江树何处夜归人历历沙中语
緑嶂山
谿山百里阴霜叶鸣琴瑟试鼔邱中琴定有幽人出
雨
城晩吹烟雾风回渡水云入林初漠漠润础旋纷纷响爱青荷叶凉思白练裠西堂有官烛更遣夜深闻
七夕
远客清樽夕虚堂玉露秋关山频北望河汉已西流叶落他乡树砧催故国楼今宵看织女未必诣牵牛
东瓯王庙
九牧维扬外三江霸越余【王勾践之後同长沙王吴芮率百越师从汉祖入关灭楚】入关从汉约遵海裂秦墟豪俊宜如此艰难气不除策功居项籍分壤接无诸迹异尊黄屋忠能奉简书长沙堪伯仲百濮定何如万古开王会孤城指帝车【永嘉城象北斗号斗城】灵旗存髣髴过客尽欷歔殿瓦年频坼霜林日渐疎躨跜山鬼立苔藓石堂虚侧想风云会乘时草昧初远涂今日暮下拜独踌蹰
华阳精舍赠源上人
支公枥上马谢客郡东山系马林亭外看山日暮还瑶华犹未折桂树尚堪攀试醉陶潜酒狂歌白石间郡东山对月有怀周四【吉亥】陈大【忱】吴二【周瑾】
白露侵亭幔凉烟满桂丛如何秋色里不与故人同萧飒闻风叶飞扬见羽虫南楼灭明烛伫望海云东秋日对酒江心寺同高石埭【骏升】作二首
谢监寻山日江童击汰迎寒潮天外落秋草渡头生历览穷孤屿逍遥倚化城行厨深树里乳酒正须倾骤雨连山暗囘风病叶飞入林初缓带改席忽沾衣客醉从高枕川长得断矶扁舟怜范蠡鰕菜久忘归
雨
断续江天雨凉风满户庭转添秋草緑更洗暮山青积雾犹沉树明河早见星南亭有归客朝夕待扬舲
夜渡永嘉江入黄嶴
絶岸苍茫水穷山断续风雨归沉黑蜧川暝失丹枫华髪垂垂短悲歌处处同最怜中泽里深夜有哀鸿
送吴二先辈还汉阳
汉南归思遶晴川湓浦西风送客船莫上武昌门外望断肠杨柳似当年
九月十四日夜月
坐惜如珪月怀人历九秋关山仍远道西北有高楼苦忆前溪别应添少妇愁清辉怜玉臂独自下帘鈎
返照
反照开寒峡江城入翠微明霞飞不落独鸟去还归是处闻吹角高楼尚曝衣山家多畏虎应各掩柴扉
孤屿亭对月
皎月空江满寒云万里收纤毫瞻顾?怳忽动潜蚪望远高楼笛行歌半夜舟南征有鸿鴈相傍宿沙头
雨渡永嘉江夜入柟溪
落日下崦嵫飞雨自崇墉驾言出北郭泛舟横东江近岫既凌缅遥岑亦蒙笼葱青水竹交乃有樵迳通潜蚪寒载蛰海鸥夕来双顾望云叶开张星昏已中荒冈响哀狖枉渚遵轻鸿故乡日以远川路靡克终寄言薜萝客岁宴期来同
题廊下村主人壁
江城独客一千里海月愁人十上弦梦里还家无长物天涯归思逼残年饥寒僮仆今何有雨雪关山剧可怜珍重主人投辖饮几囘把酒意茫然
华坛望鴈宕山歌赠方十三【朱生】朱十八【振嘉】
我昔逢羽人迢迢历沧海贻我神山鴈宕图玉笈金箱至今在梦想忘归亭上游琪花瑶草几春秋崩流一万丈濯足大龙湫迩来作客荒山道欲往层崖事幽讨方君遇我顔色亲朱子更觉人情好揽环结佩山泽间乐酒今夕须欢顔登华坛之絶顶眺鴈宕之回峦云容容兮欲雨水嘈嘈兮下山遥岑出没不可以悉数但见哀禽杂兽日暝而俱还君不见宗少文当年意兴真轶羣名山卧游不得见眼前图画空纷纷君不见谢康乐迹近名山远城郭咫尺丹梯竟未登江南江北徒邱壑我今得偕二子从遥看一百二高峰弹琴坐待天边月携手同行石上松荆榛极天路参错惆怅平生远游诺安得仙人相赠九节筇招尔云中两黄鹤
病橘
病橘何年植巡檐许数过他乡淹岁月此树渐婆娑满院飞虫绕空庭落日多向来怀袖意华实竟蹉跎
西陵後感旧
潘安曾对酒吴质数论文旧史悲难续斯人意不羣一为江海别遽作死生分凄断山阳笛那堪岁岁闻
文丞相祠
尚忆文丞相当年此誓师讣成犹转战事去只题诗竹柏空祠屋牲牢尚岁时??他日恨异代有同悲【谓永嘉诸生邹维则也】
归次臯亭山作
去年雨雪桃花岭此日烟波檇李船相值臯亭山上月离家一十二回圆沧江游子愁心剧白髪高堂望眼穿行李自怜垂槖返田园生计转茫然
阏逢执徐
别李【绳远】
鸿鴈岁北向鹧鸪日南征弃置父母邦各事万里行我游踰上谷君去适昆明迢迢异乡县邈若参辰星登舻即长道祖席依修垧俯视沟水流仰见浮云平居人有余戚况乃衢路情昔贤重离别努力期修名忠信苟不渝川陆犹户庭日遄月斯迈暑往寒再更但令长相思何虑不合并
送孙处士【默】还黄山
芜城客散乱乌啼别业黄山路不迷後夜相思秋色远月明三十二峰西
淮阴城下作
岸柳行将遍郊扉日渐昏淮阴十万户谁解饭王孙
七夕雨
七夕他乡雨孤舟下相城戍楼连树黑渔火隔河明且展轻衾卧难沽浊酒倾故园儿女在相忆定含情
黄河夜月
落月黄河曲先秋白露寒牵牛何皎皎桂树此团团直北程难计天南泪不乾居人掩闺夕知已梦长安
谒先贤仲子祠
光岳锺青帝明禋配素王世家犹不泯俎豆俨成行力养嗟何及长贫更可伤如闻琴瑟在千载感升堂
分水庙酬高大【佑釲】
落月西风动戍楼津亭官柳系轻舟行人莫唱思归调汶水南来已北流
守牐清源驿凡五日不得度
清源驿路接幽燕日日沙头但系船五两南风空自好无由吹送卫河边
临清州大宁寺
西北浮云过雨晴香台落日散高城远烟归鸟忽双下法鼔空林时一鸣江海几人悬梦寐诗书无地问柴荆劳生扰扰成何事目极关山万里情
晓发东光县
际晓投前路冲寒祗緼袍关河仍鼔角舟楫已风涛落月金枢动疎烟上锉高谋生宜有策筋力尔徒劳
青县同高大【佑釲】雨泊
黄河秋潦急羣盗正纷纷去远惊秋半愁多语夜分空城寒更雨哀角断还闻正值南飞鴈嗷嗷度海云八月十五夜集天津曹武备【斌】官舍分韵得牀字
北里商歌倚笛牀层城秋色转苍凉关河西望犹千里【时余将适云中】乌鹊南飞更几行冷露自零丛桂树深杯无那郁金香习池不改山翁兴倒载还同旧葛疆
高博士【恒懋】席上留赠公子【缉睿】二首
列席先投辖升堂喜盍簪飘零忘蓟北风物尽江南沧酒瓷甖满张梨白露甘留连如意舞更与阿戎谈西陆清秋候东山旧宅开壶觞兼日夕文咏许追陪且为看花起还愁上马囘春风倚归櫂赌墅定重来
出居庸关
居庸关上子规啼饮马流泉落日低雨雪自飞千嶂外榆林祗隔数峰西
土木堡
平芜一篑狼山下九月驱车白雾昏到眼关河成故迹伤心土木但空屯元戎苦战翻回跸诸将论功首夺门早遣金缯和社稷祠官谁奉裕陵园
宣府镇
高城西北控燕都吹角清秋落日孤尚忆武皇巡玉塞亲从镇国剖金符宫槐御柳今萧瑟虎圈鹰坊旧有无边事百年虚想像谁夸天险塞飞狐
上谷道中
急雪千山下浑河万里流摇鞭逢汉使走马入云州
苦寒行
九州皆可历何为云中居听我歌苦寒泣下沾衣裾【一解】寒风利如刀雪花大如席重裘如束水安问絺与綌【二解】白日无光晶惊沙但茫茫舍我四方事土室独摧藏【三解】白登自言高乃是太古雪沤洟自言深腹坚不可裂【四解】斧冰持作糜铺糜糜已冰展转长宵中晨夙不得兴【五解】揽衣未及带手龟血出漉严霜割我面哽咽不得哭【六解】男儿可怜虫出门思故乡宁饮吴市酒不乐邯郸倡【七解】
伤歌行
北风其凉雨雪如捣栖栖素冠行彼周道【一解】蠏则有筐蝉则有緌父丧不葬谁怜我为【二解】瞻彼桓山有革其羽载鸣载扬忽失其侣【三解】力行虽疾不如奋飞远望虽高不如早归【四解】凡百君子庶几心恻翳桑之饥可以报德【五解】
十月十四日夜同曹使君云州对月
发轨自徂暑息鞅及玄冥迢迢沙际月皎皎云中明臯禽警朔吹别叶辞苦茎青霜降北陆参井缅纵横主人托嘉藻休澣寡所营悟彼行役艰曲宴奏中诚清樽湛瑶席兔首亦以烹但言音尘阙岂意良觌并谦谦君子柄习坎美不盈澄辉矢相照慰我殷忧情
十五日夜月
重阴积边亭风候异扬粤骈筵集亲懿复此亭上月析析静衰林斐斐满层阙清砧无缓响素云屡兴没客情易为怀庶用慰寂蔑哀鸿逝不居流芳久云歇天道互亏盈物理信昭昧诗人戒太康职思永无忽霜露日夜零故乡渺难越凄怆游子心独坐待明发
十六日夜席上赠陈孝廉
晷运方代序感此成郁陶良友絷白驹芳酒永今宵团圞东城月万象仍光昭谁言容辉减弥觉神理超哀笛奋层楼余响薄风霄悲哉远征士气轖不得骄冲魄会有宜盛满谁能要伯阳之流沙箕子去商郊苟怀艰贞节道德岂不劭申章托微讽抚景答长謡
十七夜月
磊磊列宿明晼晼塞日晩盍簪数晨夕吾道岂云远飞光上层轩薄云冒崇巘迢迢界斜汉恻恻引朔管圆灵乍警阙素魄已辞满清辉宁有渝潜德期日损幽人贞素履君子利往蹇择术虽殊涂心赏得所欵感目既多顔怀乡匪异撰申旦陈苦言庶令劳者纂
甲辰冬月朱十访我塞上赋对月诗奉荅三首
【同里】曹　溶【洁躬】
昔我登罗浮灵云翼飞轩炎光扇四序晔晔神芝顔有美俨相从盛作游览言芳兰丽重墀列植皆翩翩洗爵命清醑鱠鲤出丹渊选日驾轻檝跌荡珠江前矢口吐嘉藻衆宾称我贤聿来鴈门栖转瞬八九年寒燠既殊轨苦志何由宣灿灿金张徒凌忽若浮烟赖有同心士风雨仍勿愆乐莫故交乐遂赋明月篇月出照城闉兵甲何洋洋连山万余里緜亘不可详列营惨清角羽纛随凤翔束刍徵近郊飞駮蔚千行猎火耀繁星毳服御严霜章甫谬司宪饬躬戒无荒蓬菅闭重闼民俗偕吉康方厪索处忧之子凌大江弗效儿女仁忼慨溢中肠旷观幽与并囘睇思故乡旦夕事游燕孤抱成匹双何意尘土区逍遥奉圭璋圭璋慎中阙黾勉循昔经暂当展清辉释愤於边庭深雪蔽层阪修柏含青英匡世羡高度缁尘讵能撄短褐济三冬园葵待晨烹曲房剪茅茨静见游鸿征文籍绕四座持酒忻共倾开怀玩流景哀乐全其贞悠悠道路间乃得亲友生恒岳有盘石足以喻精诚环顾王化周冀方息交兵卷组及良时无为耽令名
雪中至日
去岁山川缙云岭今年雨雪白登台可怜日至长为客何意天涯数举杯城晩角声通鴈塞关寒马色上龙堆故园望断江村里愁说梅花细细开
云中客舍曹武备自津门以筐蟹银鱼见寄赋谢二首
千里三沽使倾筐异味传霜螯初入手腊月更须怜重马愁关吏香秔忆野田江乡好风物罢酒数归年水族殊乡至明灯夜不孤雪花寒意减玉盌近看无反厌流匙滑宜将剩酒沽遥怜垂钓客白首向江湖
赠周参政
周君北地推风雅几载栖迟白门下四壁萧然竟罢官知君亦是悠悠者匹马西来访故人相逢师友更情亲自言溽暑辞堂邑不觉辛盘换早春春晴风日官斋迥翰墨于今数公等画品真同顾恺工隶书远见锺繇并贻我梅边索句图江南春思到平芜苍苔浊酒寻常得冷蕊疎枝何处无纥干山高冻飞雀健步移来总萧索不见黄须细细开惟愁白雪纷纷落苏武城边送别迟桑乾河上已流澌遥将南浦离人曲迸入西征横笛词怜君此去壶关道盍簪到处逢迎好泽潞三时芳树多江风五月归帆早沧洲万里忆田庐流水柴门今尚虚卜邻傥就移家约来共梅花溪上居
絶塞
絶塞冲寒起妖星逼岁除几时离毕昴三见改蟾蜍我友官中禁忧时独上书【谓杨给事雍建时上疏言彗星见宜修省】由来天道远垂象果何如
旃蒙大荒落
长歌行
纠纠葛屦行彼中逵岂无辕马登高则危【一解】姬姜诲淫吉士悼之赫赫王侯窃鈎笑之【二解】羔羊之革可以御冬狐貉虽温君子固穷【三解】谁谓松柏微霜萎而谁谓风雨鸡鸣已而【四解】刍荛者谋先民所度志士立言岂必好爵【五解】陟彼北山俯视崇丘千秋万岁孰知我忧
短歌行
饮酒当醉拔劒当歌人生相知乐岂在多【一解】相彼中林枝叶猗傩严霜一至焜黄奈何【二解】飘飘寒风不知所届岂曰无衣将子于迈【三解】鸣鹿在囿载食其蒿男儿堕地惜无钱刀【四解】明星在天雨雪在野我思故人泣数行下【五解】今夕不饮来日大难今者不乐来朝永叹【六解】
和朱十短歌行
【嘉兴】郑　玥【随始】
北风烈烈雨雪载涂我思御冬旨蓄则无【一解】濯濯江湖曷取其鱼緜緜远道曷策其车【二解】仆夫夙驾揽子之袪子无先路俟我城隅【三解】尊有甘酒不在百觚俎有嘉肴不在两羭【四解】子有苑囿当推我居我有钱刀当念子需【五解】蜉蝣迫暮传语蟪蛄今者不乐斯焉已夫【六解】
鴈门关
南登鴈门道骋望勾注巅山冈郁参错石栈纷鈎连度岭风渐微入关寒未捐层冰如玉龙万丈来蜿蜒飞光一相射我马忽不前抗迹怀古人千载诚多贤郅都守长城烽火静居延刘琨发广莫吟啸扶风篇伟哉广与牧勇略天下传时来英雄奋事去陵谷迁数子不可期劳歌为谁宣嗷嗷中泽鸿聆我慷慨言
观猎
白狼堆近雪嵯峨风卷黄云入塞多尽道打围春更好夕阳飞骑兔毛河
晩次崞县
百战楼烦地三春尚朔风雪飞寒食後城闭夕阳中行役身将老艰难岁不同流移嗟鴈户生计各西东
滹沱河
滹沱河上流澌急骑马春冰滑可怜百尺浮桥空断板孤城哀角动荒烟愁顔送老饥寒日絶塞因人雨雪边转忆江乡多乐事花浓齐放五湖船
将次山阴堕马伤足张明府【施大】枉顾逆旅饷酒赋谢二首
可怪乘船客今朝堕马来半人宣武笑长路步兵哀地主逢倾盖天涯独爱才淹留怜逆旅相饷竹根杯果见轩车至仓皇啓夕扉亦知寛礼数强起着裳衣涕泪余生在泥涂万事非遐方坚卧辙犹得藉光辉
留赠王沙县【泰埙】四首【文端公家屏孙】
黄阁先朝重清门絶塞存东山遗别墅丙舍有诸孙吴楚游能徧诗书道自尊凭将飞盖夕联骑问词源堕马愁方剧欣逢出户迎人扶妨折足家远竟全生翦韭当三月浮杯及二更孰知舟楫趣欵欵话南征先臣典礼日相国去官初各建留侯策同传贾傅书【文端公以争建储去国至先文恪掌大宗伯事章凡三十上得允】听歌增忼忾话旧各欷歔俯仰悲身世相看计尽疎
范甑莱芜返王鳬叶县归饥寒仍不免子姓复何依挂壁蠲租诏张罗欵客扉由来被褐士万虑与时违
将之晋阳留别包十二【铭】
客程冰雪阻萧关蕙草芳时各未还此去尚同千里月相思知隔几重山
七马坊
积潦黄蒿外连冈黑雾中转愁人马滑真觉道途穷陶穴遗深井沙陀没故宫离程渺天末九月断征鸿
再度鴈门关【时闻舍弟彞鉴病卒】
鴈门关北鴈初飞万里征人泪湿衣囘首秋风行已断天南消息到应稀
梦寐
梦寐看儿女沉吟泣数行他时尝独立永日见相将去动怜渠小归应共我长云山千万里谁道不思乡
捕虎词
黄桑弯弧棘作弩村民少长齐捕虎南山有鹿北有獐何为驮我槛下羊青天杲杲白日出横行大道终罹殃君不见灵邱捕虎虎尽死太原城中狼入市
晋祠唐太宗碑亭题壁【集杜】
步屧深林晩春池赏不稀文章千古事社稷一戎衣野日荒荒白悲风稍稍飞无由覩雄略寥落壮心违
宋烈女行
红罗持作帕素练持作巾何必合衾帱始为同心人宋氏有女典生长蔚州之野西崖之山年纪十五余许配千字村村民兰州厮大义结夫妇忽登泰山籙人寿不得久女方晒谷闻之声悲哀长跪告父母儿当从黄泉下信誓旦旦不可乖父母向女言尊章尔未事慎勿捐形躯相保亲父子各各还室中涕泪终不止月正三十日其日二十三白日从东来奄忽堕西南阖门夜无人女向空庭坐揽我素练巾接彼红罗帕徘徊寝室旁自挂中门下父母啓视哽咽不得言观者四方至叹息日暮还童童?嵝侧乃有松栢林谁言寸草荄乃有松柏心
明妃曲
上林消息断归鸿记抱琵琶出汉宫红颊近来憔悴尽春风更逊画图中
柔兆敦牂
台骀庙
凤鸟书官後鸿荒障泽年神功开白壤帝系出金天分野扪参次山川奠禹先按图移岸谷纪远昧星躔乱水汾洮别诸姬沈姒联唐风谁始祀鲁史至今传箫鼔横流散风沙急溜穿势曾吞北汉润亦被西边璧马黄河并云旗玉井旋轩裳存想像凭吊一茫然
送赵三【湛】还永年
离堂卜夜且成欢酒尽休歌行路难四十逢时犹未晩看君骑马入长安
太原客舍同方三孝亷【育盛】话旧二首
远戍崔亭伯还家管幼安千金裘马尽十载道涂寒华髪同双鬓悲歌感万端平生萧瑟意长铗为谁弹旧业东山下曾经赌墅过飘摇秋雨後零落战塲多避地从人问诛茅奈老何乌衣双燕子留恨满关河
龚【百朋】自梗阳以诗见寄漫答二首
传闻花县客不异幔亭居【闽中张君汝瑚令清源龚子馆焉】旅兴吟红药宾筵鱠白鱼仲宣怀土日司马倦游初咫尺横汾隔难寻下泽车
道重论交地书题把臂前相怜烦缟紵永好有诗篇多难休儒服他乡涩酒钱但期羡隐见日话归田
七夕立秋王方伯【显祚】席上和毛【会建】
暑退林初暝尊开露渐滋客中怜夜集天上果秋期片叶辞风下长河卷幔垂莫教凉月尽同和谢庄诗
客夜
阳曲城头乌夜啼明灯深巷緑窗低从教赵女工瑶瑟不遣愁人醉似泥
闻黄鹤楼成赋寄楚中一二知已
平生未鼔湘江柁万里投诗黄鹤楼壮观百年今在眼异时独上迥含愁碧牕下涌樊山月红叶斜连鄂渚秋为报故人多酿酒飞帆真作汉南游
寄酬谭七舍人【吉】陆二舍人弟【葇】
客久怜书札乡遥感岁时空淹鸡鹿塞远隔凤凰池九月茱萸会频年雨雪诗朝回逢陆弟为报日相思
题倦圃图二十首
丛筠径
柴门面湖水深径闻人语月出翠烟开相送乘舟去
积翠池
流水石桥东修篁蔽空曲独吟桥上行缥缈衣带緑
浮岚
空鹭拳沙石虚牕啓夕烟东西望南北莲叶总田田
范湖草堂
松石闭门中芳菲蕙草丛春船回夜月鰕菜几时同
静春葊
晴户罥晴丝风花烂红药?怀风中琴兼此花下酌
圆谷
山墙高下筑中见林扉开相邀入空谷偶坐心悠哉
芳树亭
独石欹长卧空亭夜不扃春风平仲色相见几回青
谿山真意轩
远树闻疎钟夕阳上乔木相对忽忘言赏心在幽独
容与桥
清浅水石间文鱼散花屿催客引流觞山桥更延伫
漱研泉
主人南粤归独载端溪石昼日三摩娑此意人不识
潜山
积雪开半林泄云有肤寸会此静者心潜藏本无闷
锦淙洞
霜林吹石溜清响徧亭臯夜半愁风雨不知山月高
采山楼
高楼坐销忧檇李亭西路夕照望千家春浮倚双树
狷谿
我本狂歌子却爱狷谿水滔滔天下人谁能洗其耳
金陀别馆
旧识谈经地岩扉静不开秋深丛桂发金粟礼如来
听雨斋
风吹石兰花柔荑雨中长清梦入空山乱落红泉响
橘田
潇洒衡门下阳坡纵所如青霜犹未降先报右军书
留真馆
平生金石心一室千秋虑我亦问奇来徘徊不能去
澄怀阁
欲览城南胜宜登池上楼烟波长在望不放五湖舟
春水宅
远水浮桥直方塘入户低东风杨柳树吹緑草堂西
曝书亭集卷六

[book_title]卷七
<集部,别集类,清代,曝书亭集
钦定四库全书
曝书亭集卷七
翰林院检讨朱彞尊撰
古今诗【六】
强圉协洽
太原途中联句四首
涓涓难老泉分流晋祠侧【曲周王显祚湛求】中有长生苹冬夏同一色【彞尊】
三过朝阳洞一宿羽人居【彞尊】万籁夜俱寂想见天地初【显祚】
高欢避暑宫闻在龙山下【显祚】马蹄不敢踏虑有香姜瓦【彞尊】
一百二十六石柱刻作经【彞尊】会须抉风峪移置水边亭【显祚】
猛虎行
斑斑南山虎黄金环两目獐鹿非不甘妄意食人肉【一解】朝亦伏林间暮亦伏林间将军不敢射何况恶少年【二解】东海杀黄公山嵎逐冯妇牛哀导我前左飞踞我後【三解】下士捉虎尾上士持虎头雄豪安可常寝处托王侯【四解】
陈参议【上年】署中题画五首
香醪小榼载吴船隔岸桃花涌石泉此乐江乡常在眼披图那不数归年
密树云根一径开水亭风槛足淹洄最怜略彴前谿好可惜无人载酒来
岸柳山松压翠微笆篱宛转护柴扉主人且莫摊书坐看弄渔舟个个归
招提絶顶掩松关茅屋岩阿竹树环恍忆昔游长至日满衣风雪括苍山
水槛风亭八九椽丛筠秀木总堪怜炎天引我江湖兴懊恼黄骢白玉鞭
戏效香奁体二十六韵
緑水桥横度红楼壁暗錾轩牕开了鸟洞壑隐空嵌絶世歌难得同生感至諴裁通心叩叩爱执手掺掺?叶垂幺凤钗梁缀小【禾中女子有以织蛤簇蝶缀鬓花者】缃桃簪後放碧草鬬来芟浅黑鸦头韤微黄杏子衫粉融研麝和香润避梅黬点笔能成阵听诗便发凡聪明笺様改放诞酒筹监旧谱修箫史繁声擘阮咸目因留客送语以解围儳捕雀容猫戏移花信鸟鵮绣阑莺睍睆坐久燕詀諵钿镜清於水妆阶白胜瑊住须金作屋行即锦为帆郁郁亭前柳青青牐口杉囘船同别鹄去马逐惊颿角枕千行泪蛾眉衆女谗车轮肠内转石阙口中衔积思凝琼树轻邮逹?函犀文捣寒玉兔颖啮秋毚益智忘留赠当归费远缄神光渚离合梦雨峡崭岩虎阜东西寺乌山上下岩当年并游地悔不姓名劖
寿陈叟【继新】
城东小径旧升堂五载京华鬓已苍谁肯艰难全李燮未容名姓隐韩康风帘花市春游健云碓青精午饭香闾史佳辰须尽醉细论烟水送归艎
琼华岛
艮岳移花石离宫枕玉河年年御沟叶相送麴尘波【岛石相传金人自汴移此】
朱碧山银槎歌孙少宰席上赋
高堂宴客客未醉主人爱客期开顔羽觞玉爵讵足算劝我凿落重三锾槎枒老树几千岁霜皮崩剥枝柯删阴崖自遭鬼斧劈积雨暗啮苔纹斑寻源之使出想像高踞两膝顶秃鬝观其傲岸意独得髣髴归自明河湾流传河畔逢织女所恨尚少双烟鬟刳中郷衡入其腹未解刀削何由弯传之四座叫奇絶有如白鸟飞翾翾细看欵识刻至问谁为此朱碧山良工名盛心益苦顾兹毋乃经营艰主人博搜金石文向我更话天历间丹邱先生爱奇古命制芝菌如初攀当时虞揭相献酬酢是物亦得流人寰自从闯贼躙燕市大掠金帛仍西还纷纷入肆寻鍜冶否亦道半委榛菅闻之不觉三叹息可怜双觯今成鳏吾乡艺事多絶伦奇巧不数古输班张铜黄鍚近乃出未若此老技最?殊方促坐但酩酊莫遣酒醒怀乡关
食半翅二首
赋物怜穷鸟营飞日几回远依黄鼠穴低抢白龙堆不用深弓射恒愁短翼摧年年随冻雀重马纥干来味合添雏笋羮宜配冻醪登盘人未识入肆价须高且缓思鴞炙全胜食雉膏莫愁尝易尽谗鼎戒贪饕
食铁脚二首
本与黄头似羣传铁脚名网罗谋尽取膏火遽先烹冻免厨人割贫贪市价轻物微怜最苦化蛤也为羮捕自愁云外来从冻雪初体轻鶬鸹并骨脆鶺鴒如羮臛尝兼得膢朐法未书故乡无尔辈只鱠玉鲈鱼
着雍涒滩
人日同阎孝廉【尔梅】纪处士【映锺】陆处士【嘉淑】周处士【容】集龚尚书【鼎孶】斋中得人字
汾东代北三千里惆怅花前四度春江左文章公等在燕台风物客愁新牋题薛访夸车子【时命三歌童行酒】歌许荆卿和酒人不是尚书期我数天涯凄断此佳辰
落日
落日衔西岭惊沙卷北风今年春已半犹有未归鸿
题高六柘塘移居圆二首
伍员吹箫市韩信垂钓台昔贤曾混迹之子亦多才落月摇乡树清淮上酒杯诛茅三径在高咏日悠哉草緑连隋苑花飞忆楚州人间从散帙客至许登楼自卜罗含宅频移范蠡舟看君图画意转益故乡愁
中秋待月和刘【兴诗】
高馆清秋会愁阴怅望中当歌延夕漏卷幔?天风玉叶翻云细金波落酒红殊方寒思早甘作鹿皮翁
华不注
仙梵开初地春秋识旧名青莲齐吐萼石笋独抽萌泉忆边庭实居连许殿卿凄凉怀旧意驱马入荒城
自沂水至大岘山作
征衣莫浣泪痕斑五载辞家尚未还目送燕鸿南去尽计程翻度穆陵关
潍水吊韩淮阴
淮阴师十万曾此击龙且废垒人犹识囊沙水渐淤生惭诸将伍史并列侯书千载乌江庙君臣反不如【乌江项王庙以范增龙且配食】
寄钱二【枋】
我登鲁连台君入淮阴市不知千黄金何人酬国士
济南除夕
五载论除夕依然滞异乡逃名成白髪归讣复青阳枥马喧何事灯花喜太忙故园遗弟妹相忆或停觞
屠维作噩
邹县谒孟子庙二首
井地连滕壤诗书近孔门世儒多横议夫子独知言杨墨归斯受齐梁道自尊岩岩留气象千载肃心魂坏道残碑卧祠官异代?爵班公一位里纪母三迁丛木冬春冷风灯卒史悬空令布衣士瞻拜独凄然
曲阜晩眺同刘中丞
径转通油幕林深护石苔夕阳新雨过春杏旧璮开入庙车犹在看碑日几回东城寒食近不上鬬鸡台
和朱十韵
【宛平】刘芳躅【增美】
孔庭释菜後擕客步莓苔牺象汤孙彻金丝鲁殿开牲碑工拓就蓍草马驮囘媿少春秋癖言旋罢讲台
地轴
地轴连年震沂州接莒州春农千里旱野哭万家愁鸿鴈惊难定蛟龙鬬未休更闻城郭外蜃气接层楼
饮历下亭泛舟莲子湖作二首
济水来王屋源泉处处清自从湖口入不复地中行柳岸鸣蝉急荷风浴鸟轻江南归思缓髣髴櫂歌声海右亭仍在城隔路不賖竹深池馆静山转柁楼斜小队千行柳行厨五色瓜未愁沾席雨归櫂豁晴霞
长城堡皇姑寺【皇姑正统闲尼曾入大内谏止土木之行】
十室长城堡皇姑迹未湮偶然朝凤阙不惜撼龙鳞北伐囘辕後中宫感梦频荒祠巫觋在犹见舞冬春
度骆马湖
自从前度黄河决董口填淤骆马过夫柳至今喧里巷客帆终觉厌风波东南民力愁先竭西北源泉弃尚多安得岁星长守越年年挽粟上盘涡
淮南感事
城楼高见碧湖悬淮堰将倾近百年比岁凶荒耕未得向来修筑计谁先预愁四渎江河合直恐三吴财赋捐开济何人输上策升虚急诵楚宫篇
秋日登胥山
秋水日以驶【彞尊】轻船泛清澄【周篔青士】流沿转纡曲【沈传弓武功】櫂急黏菰菱【彞尊】仄峰尚阻树【篔】近寺俄飞梭【传弓】窅窅梵磬出【彞尊】鳞鳞波云兴【篔】流目讶突兀【传弓】赏心闚崚嶒【彞尊】舟维卧柳渡【篔】道失寒瓜塍【传弓】谁言培嵝微【彞尊】曲磴缘百层【篔】碣残藓欲剥【传弓】祠古藤交縆【彞尊】?怀大夫节【篔】千秋痛填膺【传弓】覆楚岂大义【彞尊】忠孝不两能【篔】饮泣芦中献【传弓】悲悲歌河上朋【彞尊】当其耻已雪【篔】属镂非所矜【传弓】慨此空山中【彞尊】遗迹犹可徵【篔】刃截两白石【传弓】指点由孤僧【彞尊】其旁卧石劒【篔】霜色长侵陵【传弓】皜如铺练带【彞尊】亘若横丹秤【篔】又如常山蛇【传弓】首尾相为应【彞尊】观其气怒激【篔】毋乃神式凭【传弓】尚想鞭荆尸【彞尊】壮士心摧崩【篔】至今祠下水【传弓】犹作胥江称【彞尊】吾徒久于役【篔】远揽岱与恒【传弓】顾兹百里内【彞尊】屐齿游未曾【篔】故乡洵足慕【传弓】高兴偶此乘【彞尊】寄言同心客【篔】暇日期重登【传弓】
上章阉茂
寄怀李【因笃】
鴈门北上忽西还未得相逢一解顔传道全家依渭曲几时匹马出潼关樽前旧事凭谁说箧里新诗待尔删三载齐东留滞日愁看李白读书山
送谢【燝】入燕
记昔别君时太原风雨梁公祠五年不一见顔色朅来济上樽重持劳人相顾徒草草白髪青灯且倾倒历下亭前柳满汀尘沙又走长安道人生聚散絶可怜吾将归种梅溪田夏盖山南湖水北扁舟期我知何年同纪处士【映锺】杜太史【镇】谭舍人兄【吉璁】集孙侍郎【承泽】研山斋四首
胜序愁初豁高斋近许过图书留客少花药闭门多兴每耽邱壑衣从挂薜萝千秋论述作出处本同科啓事东曹後名山岁月深论交半缝掖真乐在抽簪遽有忘年约虚陪作者林寥寥知已语一一感人心野趣行无次林栖坐不辞书看金薤出杯喜竹根持户牖分今古朋游隔岁时齐东囘首望最忆虎头痴【谓顾子炎武也】
改席尘逾远看花径转幽犹存汉金石不废晋阳秋客已呼沉醉谁当续後游六街分手缓归骑夕阳流九日集刺梅园松下送谭七舍人之官延安四十韵
秋风薄林木【南海程可则周量】萧条鸿鴈天他乡仍令节【彞尊】高会敞离筵客尽东南美【华亭高层云二鲍】情因去住悬黄花分汉苑【长洲申穟菽斾】緑酒自吴船系马斜阳里【嘉兴李良年武曹】班荆古树前枝撑寒雪厚【山阴沈胤范康臣】干走老龙纒空翠垂垂落【江都汪懋麟季甪】层阴的的圆旅怀长恋此【嘉兴谭吉璁舟石】幽兴岂徒然岁月风尘换【可则】川涂梦寐牵相逢曾几日【彞尊】囘首忆当年慷慨荆轲筑【层云】飞扬祖逖鞭一官乘絶障【穟】双阙动行旃入雒名元重【良年】临关汝最贤蒲桃随马至【胤笵】鹦鹉得人怜地险榆为塞【懋麟】原荒卤作田由来秦上郡【吉璁】远接汉居延百战山河旧【可则】单车骑吹阗自应思魏尚【彞尊】那复羡张骞美政知无敌【层云】雄文孰与传龙山争缱绻【穟】凤阁尚留连胜事归图画【良年】长歌当管弦江淹魂已黯【胤笵】顾恺技谁先银烛烧林黑【懋麟】金盘浥露鲜霜螯充海族【吉璁】香橘摘江烟麴米封鳞细【可则】茰房压鬓偏几忘身是客【彞尊】恰笑口流涎俊味还稠叠【层云】深杯莫弃捐剧谈逾衮衮【穟】屡舞各僊僊聚散时难定【良年】交亲志肯迁弹冠新得路【胤笵】簪笔旧随肩作吏今行矣【懋麟】专城敢任焉疮痍何术起【吉璁】井邑几家全不问金如粟【可则】宁论酒是泉徵书黄霸续【彞尊】拥传马卿旋但遣心期在【层云】无愁後会愆河流千尺练【穟】月挂九秋弦坐久频催漏【良年】衣轻更着緜祗缘诗録别【胤笵】遂使夜忘眠长短青门柳【懋麟】峥嵘华岳莲来朝一挥手【吉璁】惆怅隔幽燕【可则】
题谭【汉】画山水送七舍人兄三首
舍人佐郡出京华马後图书载五车欲上恒山最高顶自驯白鹿饭松花
大漠霜流碛草枯郫筒芦酒急须沽云中西去黄河曲未必山川似画图
桑乾九月未成桥想像关榆叶尽凋曾向鴈门三度宿人家历历在山椒
寿徐侍读【元文】
紫籞云霄迥【彞尊】金门雨露偏羣公争献纳【李良年】之子信才贤甲第乌衣盛【彞尊】家声凤沼沿堂看遗笏在【良年】经忆过庭传儒雅矜当代【彞尊】飞腾数妙年九重书第一【良年】三策对无前馔出仙厨美【彞尊】袍分兽锦鲜上阳芸是阁【良年】中禁木为天苑柳晴相映【彞尊】宫莺岁屡迁星轺驰汉节【良年】驿路入秦川得士皆殊絶【彞尊】难兄【编修学乾】更接联遥闻胪唱日【良年】正值使车旋两到须回辙【彞尊】双丁足比肩把文同谢舅【良年谓顾子炎武】染翰失张颠宾至交珠履【彞尊】朝囘并玉鞭连枝真不易【良年】初度乃居先南斗神仙籙【彞尊】江千载酒船因人慙入洛【良年】结客重投燕不谓迎缝掖【彞尊】翻教起昼眠茱茰犹结佩【良年】醽醁此开筵琖进崑山玉花明秘省甎【彞尊】豳歌应可续【良年】比调有新篇【彞尊】
酬潘【耒】
燕京秋九月雨雪纷湝湝初晴出户去延望西山崖薄衣先苦寒炙背返荆柴晩闻僮仆语有客叩吾斋新诗题纨扇留赠出中怀临风百过诵音响一何佳泠泠朱弦瑟调必宫商谐壮哉四方志独櫂浮江淮伤禽戢羽翼鸣鹿求其侪河东卫先生【简讨阮斋】埽室道南街希音辨元始望古穷津涯同声一相应衆说诚可排尔雅及三仓豪髪未尝乖伊余去乡国万里敝青鞵媿乏洛生咏徒观泰山柴戛玉闻琳琅披云豁尘霾譬彼同岑草所惜在根荄愿贞岁寒期簦笠行相偕
赠朱十
【吴江】潘　耒【次耕】
天台拔羣峰东壁辉列宿南州盛衣冠之子为领袖杰然云霄姿大厦资结构匏瓜悲天悬井渫恻寒甃间为苏门啸善作伶伦奏大雅还初元风骚独驰骤峨峨春明门英贤毕来辏高斋扫晴雪玉山惊邂逅闻游泰岱还应宿天门岫日轮涌扶桑几时割昬昼仆本同岑人折麻欣有旧才非士龙奇齿是公明幼偶然吊燕昭金台暂停留方办五岳装青精煮粮糗何日相提携莲峰掇三秀
寿申检讨【涵昐】
东山零雨别不见忽三年再作京华客重逢献寿筵岁星方朔并午夜望舒圆满把黄花酒豳歌九月篇慈仁寺夜归同李十九【良年】对雪兼有结邻之约
暝色辞沙界蓬门更埽除数钱灯下酒入馔雪前鱼远作比隣约相连水竹居扁舟当此夜来往意如何
孙少宰蛰室观吴季子劒四十韵
穷冬蛰室寒重扃昼飞雪【嘉兴李良年武曾】役车虽已休客子远相挈【彞尊】萧然主人意示我太古铁【吴江潘耒次耕】黯淡四座光馍糊百夫血【上海蔡湘竹涛】精气所结聚入手讵敢?【良年】摩挲读遗铭千春字不湼【彞尊】始知延陵佩曾挂徐君碣【耒】金碧争毫芒雨风助呜咽【湘】岁久蜡就颓中作黍米缺【良年】段冶难为良青白气先竭【彞尊】首广信参分身重裁七锊【耒】丸瓦初茎长衍衍渐後设【湘】制类铜虎符质并苍水玦【艮年】其文杂虫鱼其体蔓瓜瓞【彞尊】蜿蜒蛟螭纒错落星宿列【耒】当其铸始成见者皆骨裂【湘】洪钟无声拂坚玉应手切【良年】拭用华土良淬以江水洌【彞尊】一充君子服遂使雌雄别【耒】神灵相护持鬼物尽蹩【湘】试宜借诸离相必经欧薛【艮年】适楚羞湛卢制越定姑蔑【彞尊】神物不虚归抗首想前哲【耒】纷纭春秋季推刃相簒窃【湘】何为藐千乘脱屣意不屑【良年】远继让王风近慕子臧节【彞尊】投分寄缟带逹音在乐阕【耒】寸心义所要存没伤中诀【湘】留赠物则微高谊泉壤彻【良年】古树风萧萧下为狐兔穴【彞尊】何期陵谷变土花未云啮【耒】依然出人间百代共传閲【湘】题字勘孔碑装炭谈越絶【良年】接末惊穷猨千霄饮雌蜺【彞尊】雄思崆峒倚利想犀兕截【耒】是物洵希有宁许膜眼别【湘】博物赖张华造书辨臣颉【良年】岂为冯生弹聊效庄臾吷【彞尊】感我壮士怀慷慨中肠热【耒】持之祓不祥可
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>