<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●原叙,●岳忠武王集全文,●附录,提要,岳武穆遗文,岳忠武王集全文在线阅读,岳忠武王集全文在线下载,大玄古籍书库">
<meta name="description" content="诗文别集。一名《岳武穆遗文》。宋人岳飞(1103—1142)撰。一卷,一本八卷。飞字鹏举,相州汤阴(今属河南)人。家贫好学,应募从军,为南宋初抗金名将,反对议和,屡败金兵,为秦桧罗织罪名杀害,时年三十九岁。孝宗时,谥武穆,宁忠时追封为鄂王,理宗时改谥忠武。据陈振孙《直斋书录解题》载,飞有集十卷,今已不传。是集为明崇祯间单恂自《桯史》诸书所辑,有上书一篇,奏、奏略六篇,札二十五篇,表、檄、跋三篇,状二篇,题记四篇,五言律诗四首,七言律诗、绝句各二首。以岳飞在宁宗时追封“鄂王”,理宗时改谥“忠武”而名其集。岳">
<title>岳忠武王集_岳飞_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">岳忠武王集</span> <br/>
          作者： <span class="inputVal" id="bkauthor">岳飞</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗集,文集,完结</span> <br/>
          字数： <span class="inputVal" id="bknum">[book_length]19462</span> <br/>
          说明： <span class="inputVal" id="bkdec">诗文别集。一名《岳武穆遗文》。宋人岳飞(1103—1142)撰。一卷,一本八卷。飞字鹏举,相州汤阴(今属河南)人。家贫好学,应募从军,为南宋初抗金名将,反对议和,屡败金兵,为秦桧罗织罪名杀害,时年三十九岁。孝宗时,谥武穆,宁忠时追封为鄂王,理宗时改谥忠武。据陈振孙《直斋书录解题》载,飞有集十卷,今已不传。是集为明崇祯间单恂自《桯史》诸书所辑,有上书一篇,奏、奏略六篇,札二十五篇,表、檄、跋三篇,状二篇,题记四篇,五言律诗四首,七言律诗、绝句各二首。以岳飞在宁宗时追封“鄂王”,理宗时改谥“忠武”而名其集。岳飞遗稿最早由其孙岳珂在嘉定三年(1210)辑为《岳武穆集》10卷,《直斋书录解题》著录，今本《金陀粹编》亦有《经进鄂王家集》10卷。明嘉靖十五年(1536)刊徐阶编有《岳武穆集》5卷,此本其后有明万历二十年(1592)翻刻增补6卷本,《四库全书》本即出自这一系统。明崇祯十一年(1638)单恂编《岳少保忠武王集》1卷,从《家集》本辑出。</span> <br/>
          封面： <span class="inputVal" id="bkimg">Z_18671.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]岳忠武王集
[book_author]岳飞
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗集,文集,完结
[book_length]19462
[book_dec]诗文别集。一名《岳武穆遗文》。宋人岳飞(1103—1142)撰。一卷,一本八卷。飞字鹏举,相州汤阴(今属河南)人。家贫好学,应募从军,为南宋初抗金名将,反对议和,屡败金兵,为秦桧罗织罪名杀害,时年三十九岁。孝宗时,谥武穆,宁忠时追封为鄂王,理宗时改谥忠武。据陈振孙《直斋书录解题》载,飞有集十卷,今已不传。是集为明崇祯间单恂自《桯史》诸书所辑,有上书一篇,奏、奏略六篇,札二十五篇,表、檄、跋三篇,状二篇,题记四篇,五言律诗四首,七言律诗、绝句各二首。以岳飞在宁宗时追封“鄂王”,理宗时改谥“忠武”而名其集。岳飞遗稿最早由其孙岳珂在嘉定三年(1210)辑为《岳武穆集》10卷,《直斋书录解题》著录，今本《金陀粹编》亦有《经进鄂王家集》10卷。明嘉靖十五年(1536)刊徐阶编有《岳武穆集》5卷,此本其后有明万历二十年(1592)翻刻增补6卷本,《四库全书》本即出自这一系统。明崇祯十一年(1638)单恂编《岳少保忠武王集》1卷,从《家集》本辑出。
[book_img]Z_18671.jpg


[book_chapter]标点本

[book_title]●原叙
吾徒屏跡町廬。流覽史册。恆遇千古忠邪之林。國家存亡之故。未嘗不臨卷興懷。愴然欲絕也。粵考往喆。忠誠天植。殉國泯軀。自關漢壽公而下。若睢陽常山。指未勝詘。顧使人聞風悲憤。灑涕裂眥，莫若趙宋岳鄂王之事。豈非王忠孝大節。貫日月。泣鬼神。乃至罹巨奸之酷。毀垂成之功。抑異於授命疆旅。致歎時數者哉。當思陵御札頻頒。寢閣載命。詎不知恢復之圖。匪異人任。一旦入繆狠之計。自墮長城。論者謂淵聖南轅。黃屋非吾有也。矧黃龍直擣。或有劉裕滅秦歸篡之憂。雖小朝廷奚可得。斯皆帝意中事。檜遂建議逢合。忍輕社稷。蠟書徒馳。竟成三字之獄。由今觀之。卽其說豈盡誣耶。迨乎鍛鍊旣成。從容就義。韓何寃之。而弗聞於上。三大理士■〈亻褭〉劉允升諸君子訟其寃。而上弗察。王雖志抱餘憾乎。假令王不奉班師之詔。僥倖成功。有如後之妄議者。王以爲憾乃滋甚。故勿爲耳。王一死誠可無憾。惟宋室偏安。卒至版宇日蹙。中華淪喪。而莫可如何。此仁人志士。讀其書。論其世。所爲太息於陰陽大小之間。而仿徨天人之際也。王少力學。好左氏春秋。有關漢壽風。漢壽自一二牋牘外。撰著罕傳。而王所爲表劄詩記。沉摯壯涼。能自寫浩然之氣。又與武侯出師二篇相上下。余故採桯史諸書所載。裒次錄存之。庸繫千百載忠孝仰止之懷。他若遺言佚事。雜見於金陀粹編。及精忠諸錄。率多瑣複。又後賢憑吊之作。竊嫌掛漏。並缺弗存。觀者尙毋嗤其未備云。時崇禎十一年。戊寅人日。單恂題於東臯之白燕庵。

[book_title]●岳忠武王集全文
○南京上高宗書略
陛下已登大寶。黎元有歸。社稷有主。已足以伐虜人之謀。而勤王御營之師日集。兵勢漸盛。彼方謂我素弱。未必能敵。正宜乘其怠而擊之。而黃潛善、汪伯彥輩。不能承陛下之意。恢復故疆。迎還二聖。奉車駕日益南。又令臨安、維揚、襄陽、准備巡幸。有苟安之漸。無遠大之略。恐不足以係中原之望。雖使將帥之臣。戮力於外。終亡成功。爲今之計。莫若請車駕還京。罷三州巡幸之詔。乘二聖蒙塵未久。虜穴未固之際。親帥六軍。迤邐北渡。則天威所臨。將帥一心。士卒作氣。中原之地。指期可復。
○招曹成不服乞進兵劄
竊惟內寇不除。何以攘外。近郊多壘。何以服遠。比年羣盜競作。朝廷務廣德意。多命招安。故盜亦玩威不畏。力強則肆暴。力屈則就招。苟不略加勦除。蠭起之衆。未可遽殄。臣昨者被奉曹成之命。深以爲陛下好生之意如此。爲臣子者。患不能推廣而行之。故先宣布上恩。以期改行。閱日雖久。扞格是聞。臣常累遣探報。知其賊馬已離道州。進趨廣西。此寇所爲。未肯遽屈。意欲侵犯二廣。肆毒生靈。俟其力盡勢殫。然後徐爲服降之計。臣今進發自郴州、桂陽監以往。卽行措置。用兵掩殺。速除蕩以綏彼民。
○乞復襄陽劄
竊唯善觀敵者、當逆知其所始。善制敵者、當先去其所恃。今外有北虜之寇攘。內有楊幺之竊發。俱爲大患。上軫宸襟。然以臣觀之。楊幺雖近。爲腹心之憂。其實、外假李成以爲唇齒之援。今日之事。正當進兵襄陽。先取六郡。李成不就縶縛。則亦喪師遠逃。於是加兵湖湘。以殄羣盜。要不爲難。而況襄陽六郡。地爲險要。恢復中原。此爲基本。臣今已厲兵飭士。惟俟報可。指期北向。伏乞睿斷。速賜施行。庶幾上流早見平定。中興之功。次第而致。不勝天下之幸。取進止。
○畫守襄陽等郡劄略
陛下欲駐大兵於鄂州。則襄陽隨郢。量留軍馬。又于安復漢陽。亦量駐兵。兵勢相援。漕運相繼。荊門荊南。聲援亦已相接。江淮荊湖。皆可奠安。六州之屯。且以正兵六萬爲固守之計。就撥江西湖南糧斛。朝廷支降券錢。爲一年支遣。候營田就緒。軍儲旣成。則朝廷無饋餉之憂。進攻退守。皆兼利也。惟是葺治之初。未免艱難。必仰朝廷微有以資之。基本旣立。後之利源。無有窮已。又此地夏秋則江水漲隔。外可以禦寇。內足以運糧。至冬後春初。江水淺澀。吾資糧已備。可以坐待矣。 於今所見。在乎速備糧食。斟量屯守之兵。可善其後。臣職闇不學。輙具管見。仰報聖問。辭拙事直。伏乞聖慈裁決。
○乞出師劄
臣伏自國家變故以來。起於白屋。實懷捐軀報國、復讐雪恥之心。幸憑社稷威靈。前後粗立薄効。而陛下錄臣微勞。擢自布衣。曾未十年。官至太尉。品佚比三公。恩數視二府。又增重使名。宣撫諸路。臣一介賤微。寵榮超躐。有踰涯分。今者、又蒙益臣軍馬。使濟恢圖。臣實何人。誤辱神聖之知如此。敢不晝度夜思。以圖報稱。臣揣敵情。所以立劉豫於河南。而付之齊秦之地。蓋欲荼毒中原生靈。以中國而攻中國。粘罕因得休兵養馬。觀爨乘隙。包藏不淺。臣不及此時。稟陛下睿算妙略。以伐其謀。使劉豫父子隔絕。五路叛將。還歸兩河。故地漸復。則金賊詭計日生。它時浸盆難圖。臣愚。欲望陛下假臣日月。勿復拘臣淹速。使敵莫測。臣舉措萬一得便可入。則提兵直趨京洛。據河陽陝府潼關。以號召五路叛將。則劉豫必捨汴都而走河北。京畿陝右。可以盡復。至京東諸郡。陛下付之韓世忠心、張俊、亦可便下。臣然後分兵濬滑。經略兩河。劉豫父子。斷可成擒。如此。則金賊有破滅之理。爲陛下社稷長久無窮之計。實在此舉。假令汝、潁、陳、蔡。堅壁清野。商於虢洛。分屯要害。進或無糧可因。攻或難於餽運。臣須歛兵。還保上流。賊定追襲而南。臣俟其來。當率諸將。或挫其銳。或待其疲。賊利速戰。不得所欲。勢必復還。臣當設伏邀其歸路。小入則小勝。大入則大勝。然後徐謀再舉。設若賊見上流進兵。倂力來侵淮上。或分兵攻犯四川。臣卽長驅擣其巢穴。賊困於奔命。勢窮力殫。縱今年未盡平殄。來歲必得所欲。亦不過二三年間。可以盡復故地。陛下還歸舊京。或進都襄陽關中。惟陛下所擇也。臣聞興師十萬。日費千金。邦內騷動。七十萬家。此豈細事。然古者命將出師。民不再役。糧不再籍。蓋慮周而用足也。今臣部曲。遠在上流。去朝廷數千里。平時每有糧食不足之憂。是以去秋臣兵深入陝洛。而在寨卒伍。有饑餓閃走。故臣急還。不遂前功。致使戰地陷僞。忠義之人。旋被屠殺。皆臣之罪。今日唯賴陛下戒敕有司。廣爲儲備。俾臣得一意靜慮。不爲兵食亂其方寸。則謀定計審。仰遵陛下成算。必能濟此大事也。異時迎還太上皇帝。崇德皇后梓宮。奉邀天眷歸國。使宗廟再安。萬姓同歡。陛下高枕無北顧憂。臣之志願畢矣。然後乞身還田里。此臣夙昔所自許者。惟陛下恕臣狂易。臣無任戰汗。取進止。
○乞本軍進討劉豫劄
逆豫逋誅。尙穴中土。陵寢乏祀。皇圖偏安。六飛時巡。越在海際。天下之愚夫愚婦。莫不疾首痛心。願得伸鋤奮梃。以致死於敵。而陛下審重此舉。累年于茲。雖嘗分命將臣。鼎峙江漢。僅令自守以待敵。不敢遠攻而求勝。是以天下忠憤之氣。日以沮喪。中原來蘇之望。日以衰息。歲月益久。汙染漸深。趨向一背。不復可以轉移。此其利害。誠爲易見。臣待罪閫外。不能宣國家威靈。克殄小醜。致神州隔於王化。虜僞穴於宮闕。死有餘罪。敢逃司敗之誅。陛下比者寢閣之命。咸謂聖斷已堅。何至今日。尙未決策北向。臣願因此時。上稟睿算。不煩濟師。止以本軍進討。庶少塞鰥官之咎。以成陛下寤寐中興之志。順天之道。因民之情。以曲直爲老壯。以順逆爲強弱。萬全之效。茲焉可必。惟陛下力斷而行之。不勝大願。
○乞進屯淮甸劄
伏覩陛下。移蹕建康。將遂恢圖之計。近忽傳淮西軍馬潰叛、酈瓊等進脅軍民而去。然事出倉卒。實非士衆本心。亦聞半道逃歸。人數不少。於國計未有所損。不足上軫淵衷。臣度今日事必彼未能便有舉動。襄陽上流。目卽亦無賊馬侵犯。唯是淮甸。迫近行在。臣願提全軍進屯。萬一叛僞窺伺。臣當竭力奮擊。期於破滅。仍乞別遣軍馬。措置襄陽一帶。伏乞睿斷詳酌施行。
○乞乘機進兵劄
金賊近累敗衂。其虜酋四太子等。令老小渡河。惟是賊衆尙徘徊於京城南壁一帶。近却發八千人過河北。此正是陛下中興之機。乃金賊必亡之日。若不乘機殄滅。恐貽後患。伏望速降指揮。令諸路之兵。火急並進。庶幾早見成功。
○乞移都奏略
錢塘僻在海隅。非用武之地。臣請陛下建都上游。用漢光武故事。親率六軍。往來督戰。庶將士知聖意之所向。人人用命。臣當仗國威靈。鼓行而前。殄滅此虜。則中興之功。卽日可冀。
○論虜情奏略
金虜自靖康以來。以和款我者。十餘年矣。不悟其詐。受禍至此。今復無事請和。此殆必有肘腋之虞。未能攻犯邊境。又劉豫初廢。藩籬空虛。故詭出此耳。名以地歸我。然實寄之也。臣請量帶輕騎。隨二使祗謁陵寢。因以往觀敵爨。取進止。
○乞定儲嗣奏略
今欲恢復。必先正國本。以安人心。然後陛下不常厥居。以示無忘復讐之意。
○乞止班師詔奏略
契勘金虜重兵。盡聚東京。屢經敗衂。銳氣沮喪。內外震駭。聞之諜者。虜欲棄其輜重。疾走渡河。況今豪傑嚮風。士卒用命。天時人事。強弱已見。功及垂成。時不再來。機難輕失。臣日夜料之熟矣。惟陛下圖之。
○乞以明堂恩補張所男宗本奏
竊見張俊例。初除太尉。陳乞奏薦男于文資內安排。臣技能蔑取。勳伐無聞。遭際聖明。承乏將帥。伏念臣昨於建炎初。因上書論事。罪廢。偶幸逃死。實出聖造。于此孤孑一身。狼狽羈旅。因詣招撫使張所。一見與臣言兩河燕雲利害。適偶契合。臣自白身。借補修武郎。閣門宣贊舍人。充中軍統領。尋又陛統制。其後張所軍次北京。蒙朝廷貶責南方。卒以節死。臣念靖康以來。奮不顧身爲國捍難者。不爲無人。而其間誤國敗事者。固亦不乏。然聖恩寬大。終於一切衿貸。若張所先意兩河。而身未北渡。已遭橫議。今其身名凋喪。後嗣零落。使臣不言。臣則有負。欲望矜憐。將臣今歲奏薦恩例。奏補張所男宗本。依張俊例。於文資內安排。謹錄奏聞。
○辭鎮南軍承宣使第三奏
榮命下頒。驚魂頓失。辭章上達。帝命不俞。雖臣受之不慙。恐輿情之未協。輙陳懇愊。方切憂惶。復蒙天語之丁寧。告戒備至。愈使臣心之感戴。進退靡安。敢事虛辭。仰違明詔。竊念臣將天威而遠討。致賊巢之一空。妙策奇謀。悉遵聖訓。破堅却敵。咸得士心。臣實何能。輙膺殊賞。旣慙過量。復付重權。是誠叨冒以踰勳。非謂謙辭而避寵。況九江乃控扼之重地。連武昌爲襟帶之要衝。用得其人。周瑜所以敗曹公于赤壁。禦失其策。隋何所以取黥布於湓江。難使非才。濫膺此寄。伏望吝此嚥喉之付。以屬大臣；俯從螻蟻之誠。使安愚分。所有上件恩命。乞賜寢罷。干冒天威。死有餘罪。謹錄奏聞。伏候敕旨。
○乞侍親疾劄
臣輙具危懇。仰瀆睿聰。臣愚戆之迹。奮身單微。初無尺寸之先容。獨賴聖明之特眷。雖捐軀致命。曽不足以仰酬恩遇之絲毫。思報之心。寧有窮已。臣近者奉命收復襄漢。去家遠涉。六月餘日。臣老母姚氏。年幾七十。侵染疾病。連月未安。近復腿脚注痛。起止艱難。別無兼侍。以奉湯藥。人子之心。實難安處。伏望聖慈。察臣悃愊。無他規避。蹔乞許臣在假。以全侍奉之養。將本軍人馬。權蹔令統制官王貴、張憲、主管。候臣老母稍安。依舊管幹職事。恭聽驅策。結草銜環。誓圖報效。冒犯雷霆之威。臣無任戰懼激切之至。取進止。
○辭建節第四劄
念臣猥以不才。幸蒙委使。敢謂涓埃之效。遽叨旄節之榮。若不屢辭。干瀆天聽。不惟叨冒寵榮。不遑安處。方今戎馬侵擾。而誤恩若加於人。深慮名器不重。勸賞不實。何以厭服公議。臣雖三貢丹誠。宸衷未允。敢望聖慈。察臣之愚。實非矯飾。所有告命。見在鄂州軍資庫寄納，伏乞特賜追還。以安愚分。取進止。
○乞終制劄
伏念臣孤賤之迹。幼失所怙，鞠育訓導。皆自臣母。國家平燕雲之初。臣方束髮從事軍旅。誓期盡瘁。不知有家。自從陛下渡河以來。而臣母淪陷河朔。凡遣人一十八次。始能般挈，得脫虜禍。驚悸至疾。遂以纏綿。臣以身服戎事。未嘗一日獲侍親側。躬致湯藥之奉。今者遭此大難。茶毒哀苦。每加追念。輙欲無生。而陛下恩眷有加。卽命起復。在臣么微。固深銜戴。然臣重念爲人之子。生不能致菽水之歡。死不能終衰絰之制。而顔有靦。天地弗容。且以孝移忠。事有本末。若內不克盡事親之道。外豈復有愛主之忠。臣已般挈扶護前來。欲於江州、或南康、軍界營葬。伏望聖慈。矜憐餘生。許終服制。取進止。
○辭開府劄子帖黃
臣待罪二府。理有當言。不敢緘默。夫虜情奸詐。臣於面對。已嘗奏陳。切惟今日之事。可危而不可安。可憂而不可賀。可以訓兵飭士。謹備不虞。而不可以行賞論功。取笑夷狄。事關國政。不容不陳。初非立異於衆人。實欲盡忠於王室。欲望速行追寢。示四夷以不可測之意。萬一臣冒昧而受。將來虜寇叛盟。則似傷朝廷之體。仍望以此帖黃留中不出。保全臣子。臣不勝至情。伏乞睿照。
○辭開府第三劄
近者累犯天威。力辭恩寵。庶幾陛下□燭危懇終賜矜從。而溫詔諄諄。未回睿聽。跼地籲天。不知所措。夫爵賞者。人君所以爲厲世磨鈍之具。人臣得之。所以榮耀鄉里。而顯貴宗族也。誰不欲貪多而務得哉。然得所當得。固以爲榮。受非所受。反足爲辱。伏念臣奮迹羈單。被恩優腆。使臣終身。只守此官。已踰涯量。豈可分外。更冒顯榮。遂速顚隮。雖陛下推天地至寛之量。在所兼容。而微臣抱金石圖報之心。寧無自愧。所有臣爲將。不效獻言悖理之實。臣於累奏中。固已縷陳。更不敢諄復。紊煩聖聽。伏望陛下檢會臣累次劄子。追寢成命。特降俞音。庶使微臣少安愚分。
○辭開府第四劄
臣已三貢辭章。出於誠悃。冒犯天威。罪不容赦。聖恩廣大。一賜溫詔。兩降劄命。捫心揣分。感極涕零。伏念臣草茅固陋。備數戎行。曾無尺寸之功。仰報天地之德。竊以開府之位。實預孤卿之貴。所以賞有功而進豪傑也。如臣何人。輙膺斯秩。是以心不自安。終難冒受。不避譴誅。再伸前懇。非敢徒爲辭遜。伏望聖慈。矜察愚衷。收還成命。庶令臣少安愚分。臣不勝虔祈俟命之至。取進止。
○辭宣撫副使劄
臣近叨受招討使。不容牢辭。又蒙聖恩授以前件差遣。切念臣一介寒賤。誤膺器使。顧土宇恢復之迹。未見尺寸。而厚恩醲賞。涯分已踰。且以宣撫之重名。實寄專征之大事。自非廊廟近臣。勳伐高世者。豈當冒躐而居。異時付託失人。或誤驅策。雖粉臣骨。曷足以謝陛下。兼招討使。權不爲不重。若更加以甚高非常之寵。必起負乘斯奪之悔。所有宣撫副使恩命。實難祇受。伏望追寢誤恩。庶安愚分。臣無任悚懼。恭聽宸命之至。取進止。
○乞解軍務第二劄
臣頃以多病易衰。仰瀆宸聽。乞退處邱壠。以便養疴。伏蒙陛下。未忍棄去。尙閟俞音。不免控瀝肺盰。再攄悃愊。今賢能輩出。才智駢臻。干城心腹之士。可以付以軍旅者。類不乏人。則臣之所請。無邀君之嫌。今講好已定。兩宮天眷。不日可還。偃武休兵。可期歲月。臣之所請。無避事之謗。臣不揆庸愚。幸免此二事。止以疾病餘生。恐誤任使。久享厚祿。坐費太倉。蚤夜以思。身不遑處。所以不避鈇鉞。至于再而不已。伏望陛下垂溥照之明。回蓋高之聽。曲加仁惻。洞照愚衷。使一夫之微。終遂其欲。特許退休。就營醫藥。
○辭男雲特轉三官劄
臣聞君之馭臣。固不吝於厚賞。父之教子。豈可責以近功。臣昨恭依睿算。與賊决戰於陳頴之間。雲隨行迎敵。雖有薄效。殊未曾立到大功。遽超橫列。仍領郡防。賞典過優。義不遑處。所有誥命。臣不敢令雲祗受。伏望聖慈。俯垂天鑑。追還異恩。庶使雲激勵懦庸。別圖報效。取進止。
○辭男雲轉三官第二劄
伏念臣本以凡材。誤蒙陛下付以方面。若臣不能與士卒一律。則亦不能整齊其心。昨者之戰。士卒冒犯矢石。有斬將陷陣立奇功者。臣方列上事狀。得霑一級。而男雲何從超進崇資。臣正恐士卒有無功之謗。陛下致濫予之譏。且陛下方謹惜名器。以磨礪天下。將昭復大業。而乃因臣私恩。廢公議。臣不自安。伏望聖慈。特降睿旨。收還上件恩命。臣父子幸甚。取進止。
○辭男雲特轉恩命劄
臣聞惟名與器。不可以假人。故循守資格。自有常法。必有非常之功。而後有非常之賞。如臣男雲。始就義方。尙存乳臭。雖累經於行陳。曾未見於事功。比者仰蒙聖恩。曲垂異眷。超資躐等。驟進官聯。不惟使雲志氣怠惰。而臣益切滿盈之愧。況臣旣已仰竊國恩。致身顯仕。固有僥冒之名矣。今倂與其子而僥冒其可乎。伏望陛下揭離照之明。體乾健之斷。特賜睿旨。追還告命。庶使雲粗知官爵之難得。勉力學業。他日或能備效驅策。受之未晚。取進止。
○辭男雲特轉恩命第二劄
臣聞、正己然後可以正物。自治然後可以治人。臣奮身疎逖。冒國寵榮。陛下誤恩。擢置重任。以孱陋之資。將軍旅之衆。顧惟匪稱夙夜。惶懼惟恐。檢飭修省。有所未至。不足以服衆。比者男雲未嘗立功。遽遷優秩。在臣私分。實不遑處。臣庸懦無能。方將勉竭駑鈍。仰圖報稱。而自使其子受無功之賞。則是臣不能正己而自治。將何以率人哉。伏望陛下憐臣拙直。察臣愚衷。早賜俞音。收還成命。容臣男他日更立戰功。然後命之以官。亦未爲晚。所有官告一軸。除已令本司簽廳。牒鄂州於軍資庫寄納外。取進止。
○辭少保第三劄
臣聞忠臣之事。君計功而受賞。量力而受官。不爲苟得。以貪爵祿。況師旅方興。事功未著。臣方同士卒之甘苦。明將佐以恩威。冀成尺寸之功。仰報君父之德。豈可身被厚寵。而恝然不以當鋒刃。冒矢石者爲心哉。所有少保恩命。臣實不敢祗受。伏望陛下日月照臨。乾坤覆載。察臣肺腑。追寢異恩。臣願憑陛下雷霆之威。託宗廟山嶽之福。罄竭駑鈍。期效涓埃。候將來功績有成。臣將拜手稽首。祗承休命矣。誠懇迫切。至於再三。干瀆天威。臣不任戰悸恐懼之至。取進止。
○辭少保第四劄
臣聞爵以馭其貴。祿以馭其富。爵祿者、人君馭天下英豪。而使之貴富也。人孰不欣受而願享之。然名器假人。爲傳所譏。無功受祿。爲詩所刺。則君不可以輕予。臣不可以妄受。臣性資樸魯。久叨寵榮。每懼滿盈。弗克負荷。況乃孤卿。實爲異恩。若更無功。輙有貪冒。臣賦分譾薄。竊恐別招譴責。伏望陛下憐臣懃懇。特降俞音。追還恩命。庶使臣稍安愚分。別效寸長。仰報陛下天地生成之德。干冒鈇鉞。伏候敕旨。
○辭少保第五劄
臣之事君。義無有己。若夫貪慕爵祿。務榮一身。而不以國家爲念。則非臣之所忍爲也。比者、羯胡敗盟。再犯河南之地。肆爲殘忍。人神共憤。臣方將策駑礪鈍。冀效尺寸。以報陛下天地生成之德。今則虜騎寇邊。未見殄滅。區區之志。未效一二。臣復以身爲謀。惟貪爵祿。則誠恐不足爲將士之勸。而報恩無所。萬誅何贖。伏望睿慈。追寢成命。特賜俞音。姑詔有司。留以爲異時涓埃之賞。取進止。
○辭男雲除御帶第二劄
竊以御帶之職。至近冕旒。非有干城之才。可以任腹心之寄者。不足以當其選。臣男雲。年少蠢愚。殊未練達世務。一旦驟遷此職。實非騃幼所能。陛下爲官擇人。豈當出此。知子者父。誠不遑安。不免披露愚誠。再干天聽。
○乞敍立王次翁第二劄
臣契勘參政與樞副敍位。朝廷自有定例。豈可爲臣忝。竊孤卿敍位。使在參知政事之上。不免再具誠懇。仰瀆聖聽。伏望睿慈。曲垂昭鑑。許臣只依近例。敍位在參知政事之下。庶使庸愚不致僭越。取進止。
○乞解樞柄第三劄
露章待罪。自驚寵數之過優。溫詔示恩。猶閟俞音之下逮。再陳愚懇。仰瀆淵聰。伏念臣濫廁樞庭。誤陪國論。貪榮滋甚。補報蔑然。豈惟曠職之可憂。抑亦妨賢之是懼。冀保全於終始。宜遠引於山林。伏望聖慈。察其誠心。實非矯飾。速降睿旨。許罷機政。取進止。
○辭除兩鎮充萬壽觀使第二劄
竊以兩鎮節旄。國朝盛典。非有大勳。豈容輕授。臣前此叨據。常懼弗稱。自惟智術短淺。坐糜歲月。攷其績用。初無絲毫。安可更爾冒榮。矧內祠之任。得侍清光。朝廷所以貴老尊賢。用昭異數。在臣愚分。非所宜處。顧待遇之愈隆。夙夜以思。雖粉身碎骨。何以圖報萬一。愧深汗溢。感極涕橫。重念臣才疎德薄。人微望輕。若不自列。濫當優寵。必至顚隮。上孤宸眷。欲望聖慈。追寢成命。除臣一在外宮觀差遣。取進止。
○謝講和赦表
臣岳飛上表言。今月十二日。准進奏院遞到赦書一道。臣已卽躬率統制領將佐官屬等。望闕宣讀訖。觀時制變。仰聖哲之宏規。善勝不爭。實帝王之妙算。念此艱難之久。姑從和好之宜。睿澤誕敷。輿情胥悅。臣飛誠懽誠忭。稽首頓首。竊以婁欽獻言於漢帝。魏絳發策於晉公。皆盟墨未乾。顧口血猶在。俄驅南牧之馬。旋興北伐之師。蓋夷虜不情。犬羊無信。莫守金石之約。難充谿壑之求。圖暫安而解倒垂。猶之可也。顧長慮而尊中國。豈其然乎。恭惟皇帝陛下。大德有容。神武不殺。體乾之健行。巽之權務。和衆以安民。乃講信而修睦。已漸還於境土。想喜見於威儀。臣幸遇明時。獲觀盛事。身居將閫。功無補於涓埃。口誦詔書。面有慙於軍旅。尙作聰明而過慮。徒懷猶豫而致疑。謂無事而請和者謀。恐卑辭而益幣者進。臣願定謀於全勝。期收地於兩河。唾手燕雲。終欲復讐而報國。誓心天地。當令稽顙以稱藩。
○奉詔移僞齊檄
■〈契，廾代大〉勘僞齊僭號。竊據忭都。舊忝臺臣。累蒙任使。是宜執節效死。圖報國恩。乃敢背棄君父。無天而行。以祖宗涵養之澤。飜爲讐怨。率中華禮義之俗。甘事腥羶。紫色餘分。擬亂正統。想其面目。何以臨人。方且妄圖襄漢之行。欲窺川蜀之路。專犯不韙。自速誅夷。我國家危運已銷。中興在卽。天時旣順。人意悉諧。所在皆賈勇之夫。思共快不平之忿。今王師已盡壓淮泗。東過海沂。驛騎交馳。羽檄曡至。故我得兼收南陽智謀之士。提大河忠孝之人。仗義以行。乘時而動。金洋之兵。出其西。荊湖之師。繼其後。雖同心一德。足以吞彼國之梟羣。然三令五申。豈忍殘吾宋之赤子。爾應陷沒州縣。官吏兵民等。元非本意。諒皆脇從。屈於賊威。歸逃無路。我今奉辭伐罪。梂溺蘇枯。惟務安集。秋毫無犯。倘能開誠納款。肉袒迎降。或願倒戈以前驅。或列壺漿而在道。自應悉仍舊貫。不改職業。盡徐戎索。咸用漢條。如或執迷不悟。甘爲叛人。嗾桀犬以吠堯。詈獵師而哭虎。議當躬行天罰。玉石俱焚。禍並宗親。辱及父祖。掛今日之逆黨。遺千載之惡名。順逆二途。蚤宜擇處。兵戈旣逼。雖悔何追。謹連黃榜在前。各令知悉。
○御書屯田三事跋
臣聞先正司馬光有言。德勝才。謂之君子。才勝德。謂之小人。論人者。能審於才德之分。則無失人矣。曹操募百姓屯田許下。所在積粟。諸葛亮。分兵屯田。而百姓安堵。羊祜懷逺近。得江漢之心。亦以墾田獲利。若三子者。重本務農。使兵無艱食。其謀猷術略。皆不在人下。才有足稱者。然操酷虐變詐。掔申商之法術。雖號超世之傑。豈正直中和者所爲乎。許劭謂清平之奸賊。亂世之英雄。其德有貶云。亮、開誠心。布公道。邦域之内畏而愛之。祜、增修德言。以懷柔初附。則德過於操逺矣。觀亮素志。欲龍驤虎視。包括四海。以興漢室。天不假以年。遽有渭南之恨。祜輔晉武。慨然有幷吞之心。後平吳身不及見。二子有意於功名。而志弗克伸。惜哉。臣庸德薄才。誠不敢妄論古人。伏蒙陛下親灑宸翰。鋪述二三子屯田足食之事。俯以賜臣。臣敢不策駑礪鈍。仰副聖意萬一。夫服田力穡。乃亦有秋。農夫職爾。用屯田以足兵。食誠不爲難。臣不揆願遲之歲月。敢以奉詔。要使忠信以進德。不爲君子之棄。則臣將勉其所不逮焉。若夫鞭撻四夷。尊強中國。扶宗社於再安。輔明天子以享萬世無疆之休。臣竊有區區之志。不知得伸歟否也。紹興十年。正月初一日。武勝定國軍節度使。開府儀同三司。湖北京西路宣撫使。兼營田大使。武昌郡開國公。食邑四千戸。實封一千七百戸。臣岳飛謹書。
○申劉光世乞進兵狀
竊念飛以行伍賤隷。辱知朝廷。蒙被厚恩。殞歿難報。每以爲國家之難。雖非所命。猶當戮力。矧承楚之事。危迫如許。累准朝廷指揮催督。此正飛等捐身徇義之秋。切緣王鎮撫林。郭鎮撫仲威等。並不見差撥軍馬前來。使司王統制。雖聞已起發。卽日尙未知屯駐去處。據探。虜人急攻楚州。切恐萬一疎虞。於淮南諸鎮利害不細。飛已於今月十五日。具申使司去訖。飛一面起發。前往承州措置勦殺外。伏乞鈞慈。特捐一二千之衆。别差總統制官一員前來犄角。庶不致上誤國事。謹具狀申。伏候指揮。
○申劉光世乞兵馬糧食狀
飛昨奉聖旨。指揮差充前件差遣。於八月十五日還至常州宜興縣。于十八日起發前來。祗赴新任。二十二日至江州軍歇泊。據探報。金人見圍楚州。飛遂速急權差統制王貴。管押兵馬等船濟渡。切慮遲滯。有失事機。不免躬親。先入泰州。於二十六日夜二更到泰州城外。承准八月十九日指揮。令飛與趙鎮撫立犄角。飛遂措置調發兵夫糧食。幷不住差人勾喚王貴等軍馬。實緣舟船數少。今月初九日。方盡到泰州。飛已差張憲權行守城。見今大軍屯駐三。（光宗皇帝嫌諱）與金人大寨不逺。惟是新復建康之後。所有士馬。瘡痍尙新。羸弊方甚。兼自到任未及一旬。芻茭糗糧。一一窘乏。本未能卽從王事。重以承楚之急。甚於倒垂。不可以頃刻安居，理宜前進。欲望鈞慈。捐一二千之衆。假十餘□之糧。令飛得激厲士卒。徑赴敵壘。解二州之圍。掃犬羊之迹下。以禆相公之盛烈。上以寛主上之深憂。不勝幸甚。
○五嶽祠盟（題記）
自中原版蕩。夷狄交侵。余發憤河朔。起自相臺。總髮從軍。歴二百餘戰。雖未能逺入夷荒。洗蕩巢穴。亦且快國讐之萬一。今又提一旅孤軍。振起宜興。建康之城。一鼔敗虜。恨未能使匹馬不回耳。故且養兵休卒。蓄鋭待敵。嗣當激厲士卒。功期再戰。北踰沙漠。蹀血虜庭。盡屠夷種。迎二聖歸京闕。取故地上版圖。朝廷無虞。主上奠枕。余之願也。河朔岳飛題。
○題廣德軍金沙寺壁
余駐大兵宜興。沿幹王事過此。陪僧僚謁金仙。徘徊蹔憩。遂擁鐡騎千餘。長驅而往。當俟立奇功。殄醜虜。復三關。迎二聖。使宋朝再振。中國安彊。他時過此。得勒金石。不勝快哉。建炎四年。四月十二日。河朔岳飛題。
○題東松寺
余自江陰軍提兵起發。前赴饒郡。與張招討會合。■〈山責〉嶇山路。殆及千里。過祁門西約一舍餘。當途有菴一所。問其僧曰。東松。遂邀後軍王團練幷幙屬。隨嬉焉。觀其基址。乃鑿山開地。創立廟廡。三山環聳。勢凌碧落。萬木森鬱。密掩烟甍。勝景瀟洒。實爲可愛。所恨不能款曲進程遄速。俟他日殄滅盜賊。凱旋回歸。復得至此。卽當聊結喜緣。以慰菴僧。紹興改元仲春。十有四日。河朔岳飛題。
○題永州祁陽縣大營驛
權湖南帥岳飛。被旨討賊曹成。自桂嶺平蕩巢穴。二廣湖湘。悉皆安妥。痛念二聖逺狩沙漠。天下靡寜。誓忠孝。賴社稷威靈。君相賢聖。他日掃清胡虜。復歸故國。迎兩宮還朝。寛天子宵旰之憂。此所志也。顧蜂蟻之羣。豈足爲功。過此因留于壁。紹興二年七月初七日。
○題鄱陽嵬石山寺
嵬石山前寺。林泉勝景幽。紫金諸佛相。白雪老僧頭。潭水寒生月。松風夜帶秋。我來囑龍語。爲雨濟民憂。
○從駕遊西內應制
敕報遊西內。春光藹上林。花團千朶錦。柳撚萬條金。燕遶龍旗舞。鶯隨鳳輦吟。君王卽天地。化育一仁心。
○送紫巖張先生北伐
號令風霆迅。天聲動北陬。長驅渡河洛。直擣向燕幽。馬蹀閼氏血。旗梟克汗頭。歸來報明主。恢復舊神州。
○翠光亭
愛此倚欄杆。誰同寓目閒。輕陰晴弄日。秀色隱空山。島樹蕭颾外。征帆杳靄間。予雖江上老。心羨白雲關。
○題翠巖寺
秋風江上駐王師。蹔向雲山躡翠微。忠義必期清塞水。功名直欲鎮邊圻。山林嘯聚何勞取。沙漠羣兇定破機。行復三關迎二聖。金酋席捲盡擒歸。
○寄浮圖慧海
湓浦廬山幾度秋。長江萬折向東流。男兒立志扶王室。聖主專師滅虜酋。功業要刊燕石上。歸休終伴赤松遊。丁寧寄與東林老。蓮社從今着力修。
○池州翠微亭
經年塵土滿征衣。特特尋芳上翠微。好水好山看不足。馬蹄催趁月明歸。
○題新淦蕭寺壁
雄氣堂堂貫斗牛。誓將直節報君讐。斬除頑惡還車駕。不問登壇萬戸侯。
○滿江紅
怒髮衝冠。凭欄處、蕭蕭雨歇。擡望眼、仰天長嘯、壯懷激烈。三十功名塵與土。八千里路雲和月。莫等閒、白了少年頭。空悲切。　　靖康恥。猶未雪。臣子恨。何時滅。駕長車、踏破賀蘭山缺。壯志飢飡胡虜肉，笑談渴飲匈奴血。待從頭、收拾舊山河。朝天闕。
○小重山
昨夜寒蛩不住鳴。驚回千里夢。已三更。起來獨自遶堦行。人悄悄。簾外月籠明。　　白首爲功名。舊山松竹老。阻歸程。欲將心事付瑤琴。知音少。絃斷有誰聽。

[book_title]●附錄
單恂白燕庵詩集（字質生華亭人麻城知縣）（四庫全書·史部·目錄類·經籍之屬·千頃堂書目卷二十七）
單恂（字質生松江華亭人崇禎庚辰進士除知麻城縣有白燕菴詩集）（四庫全書·集部·總集類·御選宋金元明四朝詩__御選明詩·姓名爵里七）
[book_chapter]四库本

[book_title]提要
欽定四庫全書　　　　　集部四
岳武穆遺文　　　　　　别集類三〈宋〉
提要
〈臣〉等謹案岳武穆遺文一巻宋岳飛撰飛事迹具宋史本傳陳振孫書録解題載岳武穆集十巻今已不傳此遺文一卷乃明徐階所編凡上書一篇劄十六篇奏二篇狀二篇表一篇檄一篇跋一篇盟文一篇題識三篇詩四篇詞二篇其辭鎮南軍承宣使僅有第三奏辭開府僅有第四劄辭男雲轉官僅有第二劄辭男雲特轉恩命僅有第四劄辭少保僅有第三劄第五劄乞叙立王次翁下僅有第二劄乞解樞柄僅有第三劄辭除兩鎮僅有第二劄則其佚篇葢不可殫數史稱万俟卨白秦檜簿録飛家取當時御札蔵之以滅跡則奏議文字同遭毁棄固勢所必然矣然宋髙宗御書聖賢像贊刻石大學秦檜作記勒于後明宣徳中宋訥乃磨而去之飛之零章斷句後人乃掇拾于蠧蝕灰燼之餘是非之公千古不冺固不以篇什之多少論矣階所編本附録岳廟集後前冠以後人詩文四巻已為倒置其中明人惡札如提學僉亊蔡兖詩曰千古人來笑㑹之㑹之却恐笑今時若教似我當鈞軸未必相知岳少師尤為頂上之穢今併芟除而獨以飛遺文著録集部用示
聖朝表章之義焉乾隆四十六年四月恭校上
總纂官〈臣〉紀昀〈臣〉陸錫熊〈臣〉孫士毅
總　校　官〈臣〉陸　費　墀

[book_title]岳武穆遺文
宋　岳飛　撰
南京上高宗書略
陛下已登大寶黎元有歸社稷有主已足以伐敵人之謀而勤王御營之師日集兵勢漸盛彼方謂吾素弱未必能敵正宜乘其怠而擊之而黄濳善汪伯彦輩不能承陛下之意恢復故疆迎還二聖奉車駕日益南又令長安維揚襄陽准備巡幸有茍安之漸無逺大之略恐不足以係中原之望雖使將帥之臣戮力於外終亡成功為今之計莫若請車駕還京罷三州巡幸之詔乗二聖䝉塵未乆敵勢未固之際親帥六軍迤邐北渡則天威所臨將帥一心士卒作氣中原之地指期可復
乞復襄陽劄
鎮南軍承宣使神武後軍統制江南西路舒蘄州制置使臣岳飛劄奏臣竊惟善觀敵者當逆知其所始善制敵者當先去其所恃今外有金人之冦攘内有楊么之竊發俱為大患上軫宸襟然以臣觀之楊么雖近為腹心之憂其實外假李成以為脣齒之援今日之計正當進兵襄陽先取六郡李成不就縶縛則亦喪師逺逃於是加兵湖湘以殄羣盜要不為難而况襄陽六郡地為險要恢復中原此為基本臣今已厲兵飭士惟竢報可指期北向伏乞睿斷速賜施行庶幾上流早見平定中興之功次第而致不勝天下之幸取進止
乞出師劄
臣伏自國家變故以來起於白屋實懷捐軀報國復讐雪恥之心幸憑社稷威靈前後粗立薄効而陛下録臣微勞擢自布衣曾未十年官至太尉品秩比三公恩數視二府又增重使名宣撫諸路臣一介賤微寵榮超躐有踰涯分今者又䝉益臣軍馬使濟恢圖臣實何人誤辱神聖之知如此敢不晝度夜思以圖報稱臣揣敵情所以立劉豫於河南而付之齊秦之地葢欲荼毒中原生靈以中國而攻中國尼堪因得休兵養馬觀釁乗隙包藏不淺臣不及此時稟陛下睿筭妙略以伐其謀使劉豫父子隔絶五路叛將還歸兩河故地漸復則金人詭計日生他時浸益難圖臣愚欲望陛下假臣日月勿復拘臣淹速使敵莫測臣舉措萬一得便可入則提兵直趨京洛據河陽陜府潼關以號召五路叛將則劉豫必捨汴都而走河北京畿陜右可以盡復至於京東諸郡陛下付之韓世忠張俊亦可便下臣然後分兵濬滑經畧兩河劉豫父子斷可成擒如此則金人有破滅之理為陛下社稷長乆無窮之計實在此舉假令汝潁陳蔡堅壁清野商於虢洛分屯要害進或無糧可因攻或難於餽運臣須歛兵還保上流彼必追襲而南臣俟其來當率諸將或挫其銳或待其疲敵利速戰不得所欲勢必復還臣當設伏邀其歸路小入則小勝大入則大勝然後徐謀再舉設若敵見上流進兵併力來侵淮上或分兵攻犯四川臣即長驅擣其巢穴敵困於奔命勢窮力殫縱今年未盡平殄來歲必得所欲亦不過三二年間可以盡復故地陛下還歸舊京或進都襄陽關中惟陛下所擇也臣聞興師十萬日費千金邦内騷動七十萬家此豈細事然古者命將出師民不再役糧不再籍葢慮用足也今臣部曲逺在上流去朝廷數千里平時每有糧食不足之憂是以去秋臣兵深入陜洛而在寨卒伍有饑餓閃走故臣急還不遂前功致使敵地陷偽忠義之人旋被屠殺皆臣之罪今日唯賴陛下戒勑有司廣為儲備俾臣得一意靜慮不為兵食亂其方寸則謀定計審仰遵陛下成筭必能濟此大事也異時迎還太上皇帝寜德皇后梓宮奉邀天眷歸國使宗廟再安萬姓同懽陛下高枕無北顧憂臣之志願畢矣然後乞身還田里此臣夙昔所許者伏惟陛下恕臣狂易臣無任戰汗取進止〈高宗批答云覽奏事理明甚有臣如此顧復何憂進止之機朕不中制惟敕諸將廣布寛恩無或輕殺咈朕至意〉
乞出師劄
逆豫逋誅尚穴中土陵寢乏祀皇圖偏安陛下六飛時巡越在海際天下之愚夫愚婦咸願伸鋤奮挺以致死于敵而陛下審重此舉累年於兹雖嘗分命將臣鼎峙江漢僅令自守以待敵不敢逺攻而求勝是以天下忠憤之氣日以沮喪中原來蘇之望日以衰息歲月易乆汙染漸深趨向一背不復可以轉移此其利害誠為易見臣待罪閫外不能宣國威靈致神州隔於王化死有餘罪敢逃司敗之誅陛下比者寢閣之命咸謂聖斷已堅何至今日尚未决䇿北向臣願因此時上稟陛下睿筭不煩濟師止以本軍進討庶少塞瘝官之咎以成陛下寤寐中興之志順天之道因民之情以曲直為壯老以逆順為強弱萬全之效兹焉可必惟陛下力斷而行之
辭鎮南軍承宣使第三奏
竊念臣將天威而逺討致敵巢之一空妙䇿竒謀悉遵聖訓破堅却敵咸得士心臣實何能輒膺殊賞既慙過量復付重權是誠叨冒以踰勲非謂謙辭而避寵況九江乃控扼之重地連武昌為襟帶之要衝用得其人周瑜所以敗曹公於赤壁禦失其䇿隋何所以取黥布於湓江難使非才濫膺此寄伏望吝此嚥喉之付以屬大臣俯從螻蟻之誠使安愚分所有上件恩命乞賜寢罷干冒天威死有餘罪謹録奏聞伏候勅㫖
乞侍親疾劄
鎮南軍承宣使神武後軍統制江南西路舒蘄州兼荆南鄂岳黄復州漢陽軍德安府制置使臣岳飛劄子奏臣輒具危懇仰瀆睿聰臣愚戅之跡奮身單微初無尺寸之先容獨賴聖明之特眷雖捐軀致命曾不足以仰酬恩遇之絲毫思報之心寜有窮已臣近者奉命復收襄漢去家逺涉六月餘日臣老母姚氏年幾七十侵染疾病連月未安近復腿脚注痛起止艱難别無兼侍以奉湯藥人子之心實難安處伏望聖慈察臣悃愊無他規避蹔乞許臣在假以全侍奉之養將本軍人馬權蹔令統制官王貴張憲主管候臣老母稍安依舊管幹職事恭聽驅䇿結草銜環誓圖報効冒犯雷霆之威臣無任戰懼激切之至取進止
辭開府劄子貼黄
臣待罪二府理有當言不敢緘黙夫敵情姦詐臣於面對已嘗奏陳切惟今日之事可危而不可安可憂而不可賀可以訓兵飭士謹備不虞而不可以行賞論功取笑中外事關國政不容不陳初非立異於衆人實欲盡忠於王室欲望速行追寢示四方以不可測之意萬一臣冒昧而受將來強敵叛盟則似傷朝廷之體仍望以此貼黄畱中不出保全臣子臣不勝至情伏乞睿照
辭開府第四劄子
鎮寜崇信軍節度使神武後軍都統制荆湖南北襄陽府路蘄黄州制置使臣岳飛劄子奏臣已三貢辭章出于誠悃冒犯天威罪不容赦聖恩廣大一賜溫詔兩降劄命捫心揣分感極涕零伏念臣草芥固陋備數戎昭曽無尺寸之功仰報天地之德竊以亞保之位實預三孤之貴所以賞有功而進豪傑也如臣何人輒膺斯寵是以心不自安終難冒受不避譴誅再伸前懇非敢徒為辭遜伏望聖慈矜察愚衷早還成命庶令臣少安分守臣不勝䖍祈俟命之至取進止
乞止班師詔奏畧
契勘金人重兵盡聚東京屢經敗衂銳氣沮喪内外震駭聞之諜者敵欲棄其輜重疾走渡河況今豪傑嚮風士卒用命天時人事強弱已見功及垂成時不再來機難輕失臣日夜料之熟矣惟陛下圖之
辭宣撫副使劄子
檢校少保鎮寜崇信軍節度使湖北襄陽府路招討使兼本路營田使臣岳飛劄子奏臣近叨受招討使不容牢辭又䝉聖恩授以前件差遣切念臣一介寒賤誤膺器使顧土宇恢復之迹未見尺寸而厚恩醲賞涯分已踰且以宣撫之重名實寄專征之大事自非廊廟近臣勲伐高世者豈當冒躐而居異時付託失人或誤驅䇿雖粉臣骨曷足以謝陛下兼招討使權不為不重若更加以甚高非常之寵必起負乗斯奪之悔所有宣撫副使恩命實難祗受伏望追寢誤恩庶安愚分臣無任悚懼恭聽宸命之至取進止
乞終制劄子
草土臣岳飛劄子奏臣今月十二日江州瑞昌縣界准樞密院奏勘㑹岳飛丁母憂已即降制起復縁目今人馬無人主管及見措置進兵渡江不可等待奉聖㫖先次行下岳飛特起復仍日下主管軍馬措置邊事不得辭免伏念臣孤賤之迹㓜失所怙鞠育訓導皆自臣母國家平燕雲之初臣方束髮從事軍旅誓期盡瘁不知有家自從陛下渡河以來而臣母淪陷河朔凡遣人一十八次始能般挈得脱兵禍驚悸致疾遂以纒綿臣以身服戎事未嘗一日獲侍親側躬致湯藥之奉今者遭此大難荼毒哀苦每加追念輒欲無生而陛下恩眷有加即命起復在臣么微固深銜戴然臣重念為人之子生不能致菽水之歡死不能終衰絰之制面顔有靦天地弗容且以孝移忠事有本末若内不克盡事親之道外豈復有愛主之忠臣已般挈扶䕶前來欲於江州或南康軍界營葬伏望聖慈矜憐餘生許終服制取進止
辭男雲轉三官第二劄子
起復檢校少保武勝定國軍節度使湖北京西路宣撫副使兼營田使臣岳飛劄子奏臣近具奏辭免男雲特轉三官恩數今月二十日准尚書省劄子奉聖㫖不允伏念臣本以凡材誤䝉陛下付以方面若臣不能與士卒一律則亦不能整齊其心昨者之戰士卒冒犯矢石有斬將陷陣立竒功者臣方列上事狀得霑一級而男雲何從超進崇資臣正恐士卒有無功之謗陛下致濫予之譏且陛下方謹惜名器以磨厲天下將昭復大業而乃因臣私恩廢公議臣不自安伏望聖慈特降睿㫖收還上件恩命臣父子幸甚取進止
辭男雲特轉恩命第四劄子
臣岳飛劄子奏臣聞惟名與器不可以假人故循守資格自有常法必有非常之功而後有非常之賞如臣男雲始就義方尚存乳臭雖累經於行陣曾未見於事功比者伏䝉聖恩曲埀異眷超資躐等驟進官聨不惟雲志氣怠惰而臣益切滿盈之愧況臣既已仰竊國恩致身顯位固有僥冒之名矣今併與其子而僥冒其可乎伏望陛下揭離照之明體乾徤之斷特賜睿㫖追還誥命庶使雲粗知官爵之難得勉力學業他日或能備效驅䇿受之未晩取進止
辭少保第三劄子
臣岳飛劄子奏臣聞忠臣之事君計功而受賞量力而受官不為茍得以貪爵禄況師旅方興事功未著臣方同士卒之甘苦明將佐以恩威冀成尺寸之功仰報君父之德豈可身被厚寵而恝然不以當鋒刃冒矢石者為心哉所有少保恩命臣實不敢祗受伏望陛下日月照臨乾坤覆載察臣肺腑追寢異恩臣愿憑陛下雷霆之威託宗廟山嶽之福罄竭駑鈍期効涓埃候將來功績有成臣將拜手稽首祗承休命矣誠懇迫切至於再三干冒天威臣不任戰悸恐懼之至取進止
辭少保第五劄子
臣岳飛劄子奏臣伏䝉聖恩特降誥命除臣少保加食邑七百戸食實封三百戸臣已四具劄子辭免八月三十日准尚書省劄子三省同奉聖㫖不允令日下秪受仍依累降詔㫖不得再有陳請者臣之事君義無有已若夫貪慕爵禄務榮一身而不以國家為念則非臣之所忍為也比者金人敗盟再犯河南之地肆為殘忍人神共憤臣方將䇿駑厲鈍冀效尺寸以報陛下天地生成之德今則敵騎冦邊未見殄滅區區之志未效一二臣復以身為謀惟貪爵禄則誠恐不足為將士之勸而報恩無所萬誅何贖伏望睿慈追寢成命特賜俞音姑詔有司留以為臣異時涓埃之賞取進止
辭男雲特轉恩命劄子
臣岳飛劄子奏臣於今月二十六日准誥授臣男雲左武大夫忠州防禦使臣聞君之馭臣固不吝於厚賞父之教子豈可責以近功臣昨恭依睿算决戰於陳穎之間雲隨行迎敵雖有薄効殊未曾立到大功遽超横列仍領郡賞曲過優寵義不遑處所有誥命臣不敢令雲祗受伏望聖慈俯埀天鑒追還異恩庶使雲激勵懦庸别圖報効取進止
乞叙立王次翁下第二劄子
少保樞密副使臣岳飛劄子奏臣契勘叅政與樞副叙位朝廷自有定例豈可為臣忝竊孤卿叙位使在叅知政事之上不免再具誠懇仰瀆聖聽伏望睿慈曲埀昭鑒許臣只依近例叙位在叅知政事之下庶使庸愚不致僭越取進止
乞解樞柄第三劄子
少保樞密副使臣岳飛劄子奏臣已累具劄子乞解罷樞密副使職事伏䝉聖恩降詔不允者露章待罪自驚寵數之過優溫詔示恩猶閟俞音之下逮再陳愚懇仰瀆淵聰伏念臣濫厠樞庭誤陪國論貪榮滋甚補報蔑然豈惟曠職之可虞抑亦妨賢之是懼冀保全於終始宜逺引於山林伏望聖慈察其誠心實非矯飾速降睿㫖許罷機政取進止
辭除兩鎮乞在外宮觀第二劄子
少保臣岳飛劄子奏臣今月十二日伏䝉聖恩賜臣少保武勝定國軍節度使充萬壽觀使誥一軸仍奉朝請臣已謝恩外縁臣見具劄子辭免已將誥命寄納臨安府今月十四日伏奉詔命不允竊以兩鎮節旄國朝盛典非有大勲豈容輕授臣前此叨據常懼弗稱自惟智術短淺坐糜歲月攷其績用初無絲毫安可更爾冒榮矧内祠之任得侍清光朝廷所以貴老尊賢用昭異數在臣愚分非所宜處顧待遇之愈隆夙夜以思雖粉身碎骨何以圖報萬一愧深汗溢感極涕横重念臣才疎德薄人微望輕若不自列濫當優寵必致顛隮上辜宸眷欲望聖慈追寢成命除臣一在外宮觀差遣取進止
申劉光世乞進兵狀
武功大夫昌州防禦使通泰州鎮撫使兼知泰州岳飛狀申竊念飛以行伍賤𨽻辱知朝廷䝉被厚恩殞歿難報每以為國家之難雖非所命猶當戮力矧承楚之事危迫如許累准朝廷指揮催督此正飛等捐身狥義之秋切縁王鎮撫林郭鎮撫仲威等並不見差撥軍馬前來使司王統制雖聞已起發即日尚未知屯駐去處據探金人急攻楚州切恐萬一踈虞於淮南諸鎮利害不細飛已於今月十五日具申使司去訖飛一面起發前往承州措置𠞰除外伏乞鈞慈特捐一二千之衆别差總統制官一員前來犄角庶不致上誤國事謹具申安撫相公使司伏候指揮
申劉光世乞兵馬糧食狀
武功大夫昌州防禦使通泰州鎮撫使兼知泰州岳飛狀申飛昨奉聖㫖指揮差充前件差遣於八月十五日還至常州宜興縣於十八日起發前來祗赴新任二十二日至江陰軍歇泊據探報金人見圍楚州飛遂逐急權差統制王貴管押兵馬等船濟渡切慮遲滯有失事機不免親躬先入泰州於二十六日夜二更到泰州城外承准八月十九日指揮令飛與趙鎮撫立犄角飛遂措置調發兵夫糧食并不住差人勾喚王貴等軍馬實縁舟船數少今月初九日方盡到泰州飛已差張憲權行守城見今大軍屯駐三墩與金人大寨不逺惟是新復建康之後所有士馬瘡痍尚新羸𡚁方甚兼自到任未及一旬芻茭糗糧一一窘乏本未能即從王事重以承楚之急甚於倒埀不可以頃刻安居理宜前進欲望鈞慈捐一二千之衆假十餘日之糧令飛得激厲士卒徑赴敵壘解二州之圍掃戎馬之迹下以禆相公之盛烈上以寛主上之深憂不勝幸甚謹具申安撫相公使司伏候指揮
謝講和赦表
武勝定國軍節度使開府儀同三司湖北京西宣撫使兼營田大使臣岳飛上表言今月十二日准進奏院逓到赦書一道臣已即躬率統制領將佐官屬等望闕宣讀訖觀時制變仰聖哲之宏規善勝不爭實帝王之妙算念此艱難之乆姑從和好之宜睿澤誕敷輿情胥悦臣飛誠歡誠忭頓首頓首竊以婁欽獻言於漢帝魏絳發䇿於晉公皆盟墨未乾顧口血猶在俄驅南牧之馬旋興北伐之師葢佳兵不情要契無信莫守金石之約難充谿壑之求圖蹔安而解倒埀猶之可也顧長慮而尊中國豈其然乎恭惟皇帝陛下大德有容神武不殺體乾之徤行巽之權務和衆以安民迺講信而修睦已漸還於境土想喜見於威儀臣幸遇明時獲觀盛事身居將閫功無補於涓埃口誦詔書面有慚於軍旅尚作聰明而過慮徒懷猶豫而致疑謂無事而請和者謀恐卑辭而益幣者進臣願定謀於全勝期收地於兩河唾手燕雲終欲復讐而報國誓心天地當令稽顙以稱藩
奉詔移偽齊檄
契勘偽齊僭號竊據汴都舊忝臺臣累䝉任使是宜執節効死圖報國恩乃敢背棄君父無天而行以祖宗涵養之澤翻為叛亂率函夏禮義之俗甘事仇讎紫色餘分擬亂正統想其面目何以臨人方且妄圖襄漢之行欲窺川蜀之路專犯不韙自速誅夷我國家厄運已銷中興在即天時既順人意悉諧所在皆賈勇之夫思共快不平之忿今王師已盡壓淮泗東過海沂驛騎交馳羽檄疊至故我得兼收南陽智謀之士提大河忠孝之人仗義以行乗時而動金洋之兵出其西荆湖之師繼其後雖同心一德足以吞彼國之梟羣然三令五申豈忍殘吾宋之赤子爾應陷沒州縣官吏兵民等元非本意諒皆脇從屈於賊威歸逃無路我今奉辭伐罪拯溺蘇枯惟務安集秋毫無犯儻能開門納欵肉袒迎降或願倒戈以前驅或列壺漿而在道自應悉仍舊貫不改職業盡除戎索咸用漢條如或執迷不悟甘為叛人嗾桀犬以吠堯詈獵師而哭虎議當躬行天罰玉石俱焚禍並宗親辱及父祖掛今日之逆黨遺千載之惡名順逆二途蚤宜擇處兵戈既逼雖悔何追謹連黄榜在前各令知悉
御書屯田三事䟦
臣聞先正司馬光有言德勝才謂之君子才勝德謂之小人論人者能審於才德之分則無失人矣曹操募百姓屯田許下所在積粟諸葛亮分兵屯田而百姓安堵羊祜懷逺近得江漢之心示以墾田獲利若三子者知重本務農使兵無艱食其謀猷術略皆不在人下才有足稱者然操酷虐變詐掔申商之法術雖號超世之傑豈正直中和者所為乎許劭謂清平之奸賊亂世之英雄其德有貶云亮開誠心布公道邦域之内畏而愛之祜增修德言以懷柔初附則德過於操逺矣觀亮素志欲龍驤虎視包括四海以興漢室天不假以年遽有渭南之恨祜輔晉武慨然有并吞之心後平吳身不及見二子有意於功名而志弗克伸惜哉臣庸德薄才誠不敢妄論古人伏䝉陛下親灑宸翰鋪述二三子屯田足食之事俯以賜臣臣敢不䇿駑礪鈍仰副聖意萬一夫服田力穡乃亦有秋農夫職爾用屯田以足兵食誠不為難臣不揆願遲之歲月敢以奉詔要使忠信以進德不為君子之棄則臣將勉其所不逮焉若夫鞭撻四夷尊強中國扶宗社於再安輔明天子以享萬世無疆之休臣竊有區區之志不知得伸歟否也紹興十年正月初一日武勝定國軍節度使開府儀同三司湖北京西路宣撫使兼營田大使武昌郡開國公食邑四千戸實封一千七百戸臣岳飛謹書
五嶽祠盟
自中原版蕩戎馬交侵余發憤河朔起自相臺總髮從軍歴二百餘戰雖未能逺入窮荒洗蕩巢穴亦且快國讐之萬一今又提一旅孤軍振起宜興建康之城一鼔敗敵恨未能使匹馬不囬耳故且養兵休卒蓄鋭待敵嗣當激厲士卒功期再戰北踰沙漠蹀血疆場迎二聖歸京闕取故地上版圖朝廷無虞主上奠枕余之願也河朔岳飛題
題廣德軍金沙寺壁
余駐大兵宜興沿幹王事過此陪僧僚謁金仙徘徊暫憩遂擁鐡騎千餘長驅而往俟立竒功復三關迎二聖使宋朝再振中國安強他時過此得勒金石不勝快哉建炎四年四月十二日河朔岳飛題
題東松寺
余自江陰軍提兵起發前赴饒郡與張招討㑹合﨑嶇山路殆及千里過祁門西約一舍餘當途有庵一所問其僧曰東松遂邀後軍王團練并幕屬隨嬉焉觀其基址乃鑿山開地創立廟廡三山環聳勢凌碧落萬木森鬱密掩煙甍勝景瀟洒實為可愛所恨不能欵曲進程遄速俟他日殄滅盜賊凱旋回歸復得至此即當聊結喜縁以慰庵僧紹興改元仲春十有四日河朔岳飛題
永州祁陽縣大營驛
權湖南帥岳飛被㫖討賊曹成自桂嶺平蕩巢穴二廣湖湘悉皆安妥痛念二聖逺狩沙漠天下靡寜誓竭忠孝賴社稷威靈君相賢聖他日掃清中原復歸故國迎兩宮還朝寛天子宵旰之憂此所志也顧蜂蟻之羣豈足為功過此因留於壁紹興二年七月初七日
送紫巖張先生北伐
號令風霆迅天聲動北陬長驅渡河洛直擣向燕幽馬蹀沙場血旗翻朔野秋歸來報明主恢復舊神州〈自檄至此皆舊録〉
寄浮圖慧海
湓浦廬山幾度秋長江萬折向東流男兒立志扶王室聖主專師報國讐功業要刋燕石上歸休終伴赤松遊丁寜寄語東林老蓮社從今著力修
池州翠微亭
經年塵土滿征衣特特尋芳上翠微好水好山看不足馬蹄催趂月明歸
題新淦蕭寺壁
雄氣堂堂貫斗牛誓將直節報君讐斬除頑惡還車駕不問登壇萬戸侯
滿江紅
怒髮衝冠凭䦨處瀟瀟雨歇擡望眼仰天長嘯壯懷激烈三十功名塵與土八千里路雲和月莫等閒白了少年頭空悲切　靖康恥猶未雪臣子恨何時滅駕長車踏破賀蘭山缺壯志肯忘飛食肉笑談欲灑盈腔血待從頭收拾舊山河朝天闕
小重山
昨夜寒蛩不住鳴驚回千里夢已三更起來獨自遶堦行人悄悄（⿱𥫗亷）-- 簾外月籠明　白首為功名舊山松竹老阻歸程欲將心事付瑤琴知音少絃斷有誰聽
岳武穆遺文

        </div>
      </div>
    </div>
  </div>
</div>
<!--update:2025-08-30 10:25:59-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>