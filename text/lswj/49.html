<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,附录,东维子集【标点本】全文在线阅读,东维子集【标点本】全文在线下载,大玄古籍书库">
<meta name="description" content="诗文集。。元杨维祯(1296—1370)撰。三十卷,附录一卷。维祯有《铁崖古乐府》已著录。是集为维祯诗文别集的最早刊本。刻于明嘉靖间。集中以文为主。凡文二十八卷,收文四百三十四篇;诗歌二卷,计五十三首。附录一卷,为其门生等唱和之诗二十四首。世评维祯诗奇特,好异想,格调似李贺。文章多文从字顺,平达可观。以记、序为多,三百三十余篇,多为应学者名流之请而作,其中又多诗文别集序言。所述文学见解、论诗文之高下颇有见地。在文学创作上,极力提倡自然,反对无病呻吟。其论文《正统辨》原不在集中,清编《四库全书》时遵圣喻从陶">
<title>东维子集【标点本】_杨维桢_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东维子集【标点本】</span> <br/>
          作者： <span class="inputVal" id="bkauthor">杨维桢</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]236388</span> <br/>
          说明： <span class="inputVal" id="bkdec">诗文集。 元杨维祯(1296—1370)撰。三十卷,附录一卷。维祯有《铁崖古乐府》已著录。是集为维祯诗文别集的最早刊本。刻于明嘉靖间。集中以文为主。凡文二十八卷,收文四百三十四篇;诗歌二卷,计五十三首。附录一卷,为其门生等唱和之诗二十四首。世评维祯诗奇特,好异想,格调似李贺。文章多文从字顺,平达可观。以记、序为多,三百三十余篇,多为应学者名流之请而作,其中又多诗文别集序言。所述文学见解、论诗文之高下颇有见地。在文学创作上,极力提倡自然,反对无病呻吟。其论文《正统辨》原不在集中,清编《四库全书》时遵圣喻从陶宗仪《辍耕录》中补入。有明嘉靖间刻本、《四库全书》本、《四部丛刊》本。此本为标点本，本站也有四库本，可以搜索查找！</span> <br/>
          封面： <span class="inputVal" id="bkimg">Z_18237.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东维子集【标点本】
[book_author]杨维桢
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]236388
[book_dec]诗文集。 元杨维祯(1296—1370)撰。三十卷,附录一卷。维祯有《铁崖古乐府》已著录。是集为维祯诗文别集的最早刊本。刻于明嘉靖间。集中以文为主。凡文二十八卷,收文四百三十四篇;诗歌二卷,计五十三首。附录一卷,为其门生等唱和之诗二十四首。世评维祯诗奇特,好异想,格调似李贺。文章多文从字顺,平达可观。以记、序为多,三百三十余篇,多为应学者名流之请而作,其中又多诗文别集序言。所述文学见解、论诗文之高下颇有见地。在文学创作上,极力提倡自然,反对无病呻吟。其论文《正统辨》原不在集中,清编《四库全书》时遵圣喻从陶宗仪《辍耕录》中补入。有明嘉靖间刻本、《四库全书》本、《四部丛刊》本。此本为标点本，本站也有四库本，可以搜索查找！
[book_img]Z_18237.jpg


[book_title]提要
《东维子集》三十卷，《附录》一卷，元杨维桢撰。
维桢有《春秋合题著说》，已著录。此其初刊诗文集也。维桢以诗才奇逸凌跨一时。此编乃录文二十八卷，诗仅两卷，又以杂文六篇足之。盖以文为主，诗特附行耳。
朱国桢《涌幢小品》载王彝尝诋维桢为“文妖”。今观所传诸集，诗歌、乐府出入于卢仝、李贺之间，奇奇怪怪，溢为牛鬼蛇神者，诚所不免。至其文则文从字顺，无所谓“翦红刻翠以为涂饰，聱牙棘口以为古奥”者也。观其于句读疑似之处，必旁注一“句”字，使读者无所岐误。此岂故为险僻，欲使人读不可解者哉？
其作《鹿皮子文集序》曰：“卢殷之文凡千于篇，李础之诗凡八百篇，樊绍述著《樊子书》六十卷，杂诗文凡九百于篇，今皆安在哉？非其文不传也，言庞义淫，非传世之器也。孔孟而下，人乐传其文者屈原、荀况、董仲舒、司马迁。又其次王通、韩愈、欧阳修、周敦颐、苏洵父子。我朝则姚公燧、虞公集、吴公澄、李公孝光。凡此十数君子，其言皆高而当，其义皆奥而通也。”观其所论，则维桢之文不得概以妖目之矣。
陶宗仪《辍耕录》载维桢《辨统论》一篇，大旨谓元继宋而不继辽、金。此集不载此篇，未喻其故。今恭奉谕旨，补入集内。盖维桢虽反颜吠主，罪甚扬雄，而其言可采，则不以其人废之。仰见圣人衮钺之公，上超万古，非儒生浅见之能窥也。

[book_title]卷一
◇序
◇邹氏遗训序
吴常熟邹君玉氏，自旌德宦游归，理故园以老焉。其垂训子孙，严其蒨画者凡若干件，来谒余于姑胥邸次，曰：“某发已种种，惧一旦捐子孙去，故述诫若干件，虽话言拙直，使奉成规行之，亦不致畔名教、隳门地。且将勒石，位置奉先之宫。幸得子言重引之，庶吾后之人知所警也已。”
吾闻传曰，名门右族成立如升天，覆坠如燎毛。何难易之相悬遽绝甚如此？盖创者劳，而守者安；创者俭，而守者奢；创者畏，而守者骄也。为祖父者虑焉，故有身后之诫。虽古先哲王不能无之，书之竹帛，琢之盘盂，以遗乎后之人。盖惧耳听口受者易为灭绝，而托诸竹帛盘盂者，可不刊而垂无尽也。君玉氏之遗训，著于金石，非竹帛盘盂之意乎？为其子者幸得诸耳提面诲，子子孙孙又幸得诸示无穷者，则邹氏后人续初继业，虽百世而可也。虽然，子弗祗服厥父事，此无先之训也。恐无先之训矣，故吾重告之，使之恒有其先，庶畔名教、隳门地者免矣夫。
◇李参政倡和诗序
淇上野逸李，以世泽起身，十年至参大政江浙行垣，未几惠冠文江南端。其所建白有不合，即引去，退处白沙，日与布衣士谈文字为乐。其来江浙时，孤舟匹马，绝无左右之孚以奸政；其舟所载，又绝无他长物，不过随身所读书籍耳。其下交无杂宾，而天台蒋常翁乃以诗人获登其门，相与倡和，流布人间。嘻！公以八位之贵，不以下交寒素为厌；蒋常翁以一介之微，不以上交公相为抗等，此季世仅见之事。而议者犹以公进布衣为术者，吾不知其说已。常翁装潢其诗成卷，非以侈自遇，实以表著贤公卿下士之犹有古风也。故余为叙其卷，使世之登枢要隔寒微者见之，宜于此焉耻矣。
◇渔樵谱序
《诗三百》后，一变为骚赋，再变为曲引、为歌谣，极变为倚声制辞，而长短句平仄调出焉。至于今乐府之靡，杂以街巷齿舌之狭，诗之变盖于是乎极矣。
嘉禾素庵老人过予云间邸次，出古锦幞一帙曰：“《渔樵谱》者凡若干阕，虽出乎倚声制辞，而异乎今乐府之靡者也。”
吾尝求今辞于白石、梦窗之后，斤斤得寄间父子焉，遗山天籁之风骨、花间镜上之情致，殆兼而有之。盖风骨过遒，则邻于文人诗；情致过媟，则沦于诨官语也，其得体裁亦不易易。嗣余响于寄间父子后者，今又得素庵云。
夫谱之云者，音调可录，节族可被于弦歌者也。《诗三百篇》，无一不可被于弦歌，吾不知亦先有谱、后有声邪，抑先有声、后有辞邪。寄闻分谱于依永之殊，其腔有可度不可度者则何如，敢于素庵乎质焉。素庵然而笑曰：“嘻，吾志律吕于渔樵欸乃中，焉知所谓‘声依永、律和声’许事哉！虽然击辕之歌，野人之雅也，吾谱殆亦自当楚雅乎。”
素庵名抱素，字子云，裔出吴越王。有起进士第、号竹乡翁、家置万卷堂者，其曾王父云。
◇牡丹瑞花诗卷序
余读《后山氏丛谭》载，广陵芍药曰金带围者，无宿种而出，出则群吏有应其瑞，居台揆者，如韩魏公琦、王岐公圭、荆公安石皆应其瑞，为不诬也。於乎！山木无知，何预人事哉？盖德动草木，草木化焉，非偶然也。
江浙省检校孛术鲁子升之庭有牡丹，雪中作花，其大如斗，其色如魏家紫者，人咸谓孛术氏之瑞也。夫牡丹，芍药类也。芍药有当其瑞者，子升不当牡丹之瑞耶？明年，子升繇检校除淮幕宪府，其瑞亦不诬矣，庸讵知异日子升不跻人臣极品耶？吾固有俟于子升矣，抑吾于牡丹有感焉者。
世有花工如宋单父者，能变木芍药为千种姿，亦能使不令而华，人力奸化工乃尔。或谓子升之冬花，乌知不有人力奸造化者乎。茅山外史张公雨，神仙人也，能顷刻而开花者也，特为子升赋花，属之天瑞，为异时衫色之谶。吾读其诗，信为子升氏之谶也，人又何疑于是花云。
子升出其诗并图卷一通，求余叙，于是乎书花之开。至正九年十二月某日也。
◇丞相梅诗序
至正二年春，江浙行省丞相朵儿只公，以清静宁一之治报于上，上召入宰天下。公拜命且行，顾瞻后庭，有手植稚梅一本，俾移植于明庆寺之殿阳。邦民聚观，载抃载舞，咸手加额曰：“丞相弃我去，是足以系吾人之思已，见梅如见丞相焉。”于是，僧古源采民之言以永歌之，邑之人士从而和之，凡若干什。昔召伯相周，布政南国，舍于甘棠之下，后之人思其德，爱其树而不忍伤，此《甘棠》之诗所以作也。召伯之教明于南国，而《甘棠》之诗作；丞相之德布于江浙，而手植梅之诗作。若古源者，谓得古诗人之性情非欤？
丞相去今几十年，而是梅轮囷扶疏、硕大繁茂有加于昔，邑民于是有所瞻仰，公卿于是有所感慕，后之人于是有所兴起，而想见其形容。一木之植，千载之情系焉。吁！草木有托于人者，固不在地之有厚薄，而在德之有久近也，信矣。而况护持之力又出于金仙氏者乎。丞相氏之德以栽之，金仙氏之力以培之，吾见斯梅与孔老氏之植桧同无朽矣。不然，南门之柏有大四十围者，一萧欣能伐之，可不惧哉？
古源以诗来属余序，余为之言如此。夫思其德而爱其树者，人之情也；爱其树而永歌以颂美之者，诗人情性之正也。序诗人之意，而不忘乎戒惧者，亦文人忠厚之至也。是为序。
◇送经理官成教授还京序
前济宁郡教授成君彦明氏，以文墨长才，为今天子录用。洪武元年春，遣使行天下，经理田土事，而成君在选中，分履淞之三十八都二百一十五图。阅岁终，《鱼鳞图籍》成，父老咸喜其清明果决、竿尺有准、版帐不欺，积七不毛之土并附以见装潢手卷，来拜草玄阁次，求余言，以为赆千万，因成君致意万一；大农下问，先生之言亦有取藉年云。
予悼唐宇文融为括田使，时开元之治已久，天下户口未尝有所升降也，而融括籍外之田，得客户八十馀万，羡田称之，往往出于州县希旨，多张虚数，以正田为羡、遍户为客，民抱冤者无于所诉。今天子招徕南北流移、天下土田于废弃之馀，非袭融之敝迹也。而成君之所履，又皆得屯耕有亡之实，可以助明天子均田之政，岂开元敛臣可同日语哉！于其行也，书此为序。
◇姑苏知府何侯诗卷序
清明之朝，吏仁厚，不仁厚，无以兴其治；昏乱之世，吏遝虐，不遝虐，无以趣其亡，而守牧之系为最焉。守牧号民父母，非上下疾痛相关如出肺腑，不可称父母。元末藩镇赴仆，守牧寄于戎行，大偏小校，民望素不厌，惟与珥聿胥橐囊、纵群不逞，启告讦门、罗织善良，以朘削创罢司察于民。牧者又以墨败纪，吾民将孰从而号呼也哉？苏民罗张氏之厄，如芟草狝禽，殆绝生理。
大明龙兴，天子选守牧，劳来安集于板荡之馀，而侯实应选，民拜更生如脱焦火。乃者京师起发迁徙，苏为甚，雍容处决，民不知扰。金谷事暇，即以庠序为务。祀殿论堂废如逆旅舍，公一新之，弦诵鸣两庑，如承平时。尝以劳民事稽怠，奔命阙下，将以戎律加之，请忍死一言，曰：“杀一郡牧以活万生灵，某含笑入地矣。”上仁其言，贳刑为赏秩。吁！若公者，可以称民之父母矣。天子仁明，方选天下贤守牧入政堂，与大臣讲治款，公简知既有素，吾将听公之大用，而为天下之民之庆，岂直一郡而已哉！
吾徒宋敏，裒郡人士之咏歌，不远数百里，求余文引诸首，故书为序。
◇送祝正夫赴召如京序
吴元丁未春，番祝正夫知淞之上海县，明年以治状称最。海寇之变，不四三日转蹀血为衽席地，民为建生祠，君子有胜残去杀之颂。又明年，司臬者毛责细故，停其治三月，士庶老稚日夜号泣如襁脱慕父母，于是什什伍伍不远千里走阙下，恸哭为侯请。天子惊曰：“祝挺者，出吾特选，俾卧治海邦，而司臬者敢忘之！”覆罪司臬，侯复峻用，天日朗明，群情闿悦。于其行也，会稽杨某饯之以言曰：“昔圣人称宓不齐曰‘子贱君子也’，霸王佐也、单父之宰，屈以小试也。吾于祝正夫，既脱州县劳，亦以王佐之才属之，惟正夫自任焉。”正夫书座右之言曰：“天下事，见得理便做，弗计死生祸福。”观是言也，正夫知自任也，不待余言之嘱矣。
◇送陈、钱、赵三贤良赴京序
皇明龙兴之一年，天子思与天下之贤人共图天下之治事，于是遣南北访贤使凡若干人。而浙士之拔等者，曰陈睿、钱某、赵某，人以治才与学术兼属之，使者采诸舆论，内币起之。三人者受不辞，会府令与计偕，为浙士举首。其行也，来别东维先生，请一言为警教。先生酌之酒，而告之曰：“代以试经艺举于乡者，至三四千人，会于春官，第其可取者，然后上名于天子，天子赐出身，吏部授之官，不能二百人，其为选也艰矣。士有穷经老死而不得与于选者，吏部或以旁恩及之，其为情也亦苦矣。今三人名一闻于使者，不必试于乡，与乎四三千之数，察于春官，与乎二百之数。可谓步之骤，而其选不艰也；得之易，而其情不苦也。虽然三人者，朝奏即暮召矣，天子游心于经史，有顾问焉。厉精于政事，有试可焉。此非诚抱天人之学、民社之具凿凿乎？天子任耳目股肱之寄，为名九卿、才六部、良二千石，跻民于泰和，而措邦家于泰山之安。则其膺选而去也，已不诵愆，人不议忝，不然却而虑也，心亦寒已哉！”二三子避席谢曰：“幸先生警教，德甚大！”重酌之酒曰：“士穷而约易守，达而汰易迁，易守则德人之忠言，易汰则阴黜之矣。二三子母阳德吾言，而阴黜吾忠，吾将庆二三子之有成也。往矣，勉之。”
申年十一月十五日。
◇送松江帅黄公入吴序
松帅黄公彦美，以疾谢职于淮吴大府。手不执兵、战不卫户、金鼓不振、马不驾凡百日，大府以诈疑，力疾而往，辞始获允。未几，大府复以养疾吴门召，幸其疾瘳，大用之，寮将而下及淞郡官市老野叟、方外之民，无不抃手交庆，以为贤杰用大则惠益大矣，各执壶浆牲具，张于西门外，以伸颂祷。老客卿会稽杨公就举爵以规不以颂曰：“黄公之报所事于西夏侯，义亦至矣，台平（去声）不日，几死谗谲，幸公论反平、丹书雪，志又伸矣。丈夫事毕矣，他复奚望哉！”公闻规，起作长跪礼，复爵维桢曰：“先生言议入肺腑，凛若沃冰雪，所不解甲服、居庐西夏侯墓者，有如皎日。”予曰：“韪矣哉！”遂行。
◇送三士会试京师序
至正己亥夏四月，江浙省试吴越之士，吾门弟子在其选者三人焉，南士曰忻忭，色目曰宝宝、曰何生。三人者择日赴春官，来别曰：“先生何以教我？”余既期其大对为汉晁、董，而又勉其大器以宋李迪也。三人请迪故。迪盖从于种放先生者，业成试京师，种先以书见柳先生开。开留迪客门下，出题与门下共赋，迪赋出诸生右。开惊曰：“君必魁天下，且为宰相。”异时果然。余同年李中承稷，今之柳先生也，三人者以余言见之，并以文为贽，中承当以迪故事待三人。并以文之占三人，顾魁多士，为太平宰相，三人者谁先，惟三人焉勉之，勿多让迪。
◇刑统赋释义序
古者帝王恃以治天下者，大经大法而已，未所谓律也。世道既降，巧伪横生，法家者流始制律，以钳釱天下之民。奸日滋，则律日烦，亦时使然也。盖律令起于秦、定于汉，律法刑统遂大著于唐宋，而傅霖氏为之赋《刑统》，以便律学之诵习。夫绳墨陈而天下之曲直不能逃，规矩设而天下之方圆不能越，律固救弊之绳墨规矩乎。颖滨苏子曰“读书万卷不读律，致君尧、舜终无术”，君子于其言，可以占世变矣。
我朝混一海宇，丞平百年，方以儒道理天下，士往往繇科第入官，凡谳一狱、断一刑，稽经援史，与时制相参，未有吏不通经、儒不识律者也。
保定梁公彦举，早岁为宗正府掾，尝从府使者及省部官，谳狱河南、江北，阅业愈多，而审律愈精，人咸服其明允。后司泰州管库，遂著《刑统赋释义》一编，上探经传律疏、史鉴有可证者，而又折之以己意，推诸苛密而归诸仁厚，盖傅霖氏之忠臣矣。
今年维桢备员杭课提举，幸与公为同寮，平市之暇，尝论及古典及今之通制，且出此编以示，余始叹公不惟精于法家之律，而又明于儒者之经史也，岂非时之通才也哉！呜呼！郑子产铸《刑书》，叔向氏讥之，惧民弃礼而质之于书也。故曰先王议事以制辟，不知后世又有微于书而不竟者，律其可废乎？赋《刑统》者，既举律而约之；释义者，又即赋而精之，俾后之莅政者有所稽而准焉，足以权衡世变，扶植世道，而致其君于尧、舜之上。苏子之所感论者，岂诬我哉？
公自童年，即以吏事起身，至老而求诸经史，以文其律家之学，盖知所本哉！余三复其编，而深有所取，且僭为之首序云。
◇监宪决狱诗序
自军兴来，民不幸兵死者，无所诉；其诸误系诸有司者，幸而有诉已，有司又付之不理，讫与叛人戳死。盖杀民者，殆狗豕之不若。官以李为职，亦莫之卞已。呜呼！民之涂炭也极矣！
余读杭拔官朱莲峰君志监宪公平反冤狱事，为之慨叹不已。其言曰：“求狱不于其情，而欲以笔札求之乎？”是言也，平狱之本也。若监公者，真神明人哉，真仁长者哉！使今握兵在边、执法在廷者，皆如监宪公之处心，菑其不有吊，冤其有不白而枉死者哉？
於乎！孝妇衔冤，天为亢旱；邹衍系狱，六月降霜，天之于冤人报应如此。今旱暵甚矣，监公之决狱，人人不自以为冤，吾见随车之瑽至矣。杭大夫士咸作歌诗以美之，而推予为叙首，予乐为之书。至正己亥秋八月既望序。

[book_title]卷二
◇序
◇送帖山提举序
天下之仕之难于司杭征也，岁一办额赋十钜万。虽辇毂地宣课者不嬴，是无母钱以为之本，无旁司以为之倅；岁无论风雪阴雨、水旱兵燹、懋迁民通不通，临制者月钩季校，额稍褪，即戮辱其人，不啻罪奸伪，且不得以他故诉。其法外无漏，内始获，于是密立关纂，使亡赖游徼络纬而钩拦之。其故脱而漏籍为游徼资者，殆且过半。盖制无课吏禄食，俾就食其征，则不可责其人之不盗也。又其漏者，多势要者，不幸一败，获不一日二日，用上官令追呼胁持，不从句挟，衙校群小竟排户撒，其推去如取寄物。赋之陷而不登，类此。间有不畏强圉，誓以文法律人，人即中伤之；且入官五日，职轮课纲，一署其帐历，势不得登醇白、自引于亡过之地。故吏是者，洁入污出，号投墨海；完来残去，号入火狱，故曰天下之仕之难，莫难于司杭征也。今幸肆大之恩，若洞见其难状，旧之积陷既一日而蠲除，新之日赋又据实而取焉，使墨海、火狱而复有洁白清凉之日。于是旧官如帖山氏者，始寻与吾徒给解而去。吾既酌之酒，为彼此贺，而又过求余文，故道其不幸于难仕，而又幸其得殊恩，而墨海、火狱有洁白清凉之庆也，于是乎书。
◇送关宝临安县长序
北庭关宝氏擢春官弟，天子赐进士出身，往监临安县。以尝从余游，且余同年德流公之子也，过钱塘，乞一言为别。
余告曰：“方今盗起淮、颍间，挻祸于江浙，民耗于兵兴，罢于奔命者，四三年弗复休。民之良胥陷于盗，招之而未归。嘻，岂吾民之乐为盗哉？抚字乖而饥寒之逼也，水旱相仍而田不减赋，妻子相流而农不息徭。其被害之原，悬于州与县，州县不闻之府，府不闻之省台，借或闻而不信，以至吾民财竭力穷。财已竭、力已穷，而赋徭愈急，征求愈繁，民死道路者相藉，幸而生者，其不去盗也几希。生时百里邑，为试政之初，当推其情，曰上恤乎民，则民吾赤子；上不恤之，则民吾寇盗也，不可畏哉！迩者皇帝下明诏，哀痛遗民，诚以民为邦本。而本不可使戕而耗也，蠲之以赋，宽之以征，裕之以力，凛乎若朽索之驭六马；且申诫守牧者，务在康济生民，上承明天子之德意，下轸吾赤子之困穷，招寇于民，慎勿驱民于盗，吾将见疲者苏、流者复，休养生息，以还中统、至元之治，必自临安始也。生以余言勉之。”
◇送龙孔阳序
士有行年六十而强力如三二十，人居贫困不支而恒如富盛人，曰番之龙孔阳也。今年客钱唐，吾尝与之往来，见其才气学识，甄综天人；议论古今要害，以节量天下之成败治乱，如镜照蓍卜，如孔钥勘而左券合也。盖可附诸古豪杰者，而与今之豪杰盗虚声以误天下者，盖异日道也。然而，急材者弗之举也，使之蓄其有而无所于施，则取文墨氏聿椟，以代司寇之斧钺，诛伐古之憸人、谀子，以警今之似者。吁，此孰使之然哉！乃至正乙未秋八月，中书兵部黄公昭承天子明命，出吊民江之左，采天下之言，以选天下之才吏。其于豪杰之遗去者，意气足以徕之，权力足以振之，吾将贺孔阳氏之有贤知己也。
无几，孔阳来别，阳曰：“余不时与子相嬉娱矣，余橐铅椠，已偕黄公计史卜明日行，子何以赠我？”吾伟黄公之能得孔阳，而孔阳之为黄公得也，则为之言曰：“天下无事，中材奉三尺而有馀。天下多故，则虽豪杰应变，而不足安危。优劣之相县，而一时人才之所值者，真有幸不幸哉。今天下亦多故矣，人才非幸之时矣。行矣，孔阳毋自幸也。”重为我告黄公曰：“拔一者孔阳，拔类者亦孔阳，兰悴而蕙伤，鹄举而鸿悦。类不类，吾将问诸黄公，黄公问诸孔阳。”
◇送庆通公翰林承旨序
承旨非古官，始唐以文学士备顾问，出入侍从、因时参谋议纳谏诤，署以翰林，遂号内相。惟承旨尊为东阁第一人，诚以其人老熟故常，练达当世之务。凡天子机命，内外密奏，朝廷有大议、拟废置不时豫他人者，承旨得专受专对，而安危成败之决在焉。吁！仕之重若是，而世以承旨为安老置散，不误设官意乎？
至正十五年冬，江浙省平章庆公拜翰林承旨，东之人惊相谓曰：“朝廷以江浙为东南大方面，寇盗日横，楮币日塞，民日不聊生，天子授公密命，赐五绞龙衣、金虎双珠之符，俾专理东方，以便宜行事，假以岁月，期其克有成功、遂陟相位已日，乃今一旦挈而置之散地，于公优也，东人何恃耶？”会稽杨维桢为之解曰：“朝廷以公世臣，且负重名天下，出厘东土，岛夷革心，猫兵受令，文恬武熙，折冲千里于笑谈尊俎之外，吴越遗民不见兵革者几三年，可谓无负明天子东方之寄。今天子内治益切，归公于东阁，盖有寄之重于东方者已，庸讵知承旨非安老而置散？承旨非安老而置散，则有任天子之重者，公知之，天子知之，固非安老而置散也的矣。”
公之行也，传提举王本而下为歌诗凡若干者，推余为叙。余不辞，亦欲使公知东南之士有知公之深者，固异于东南之人也。公燕见天子时，天子或问公以承旨于东南士论为何如，则吾文可出矣，于是乎书。
◇送高都事序
传称子产为政，其所能者亡他，能材彼其人焉而已耳。材彼其人，人各能其所能，而子产之能无不能矣。裨谌能谋；子太叔文而能行；冯简子能断大事；公孙挥能知四国之为，且一辩其人之族姓、班位、能否，又善于辞令。子产间四国之为于子羽，使裨谌谋而简子断，然后授太叔行之，是以郑无败事。子产善于材使之力也。江浙平章左答纳失公徂征淮夷，总制于金陵，急以材使人才为首务，曰善谋、曰善断、曰善行而善辞令者，皆礼罗于幕府，使各竭其所能，此子产氏之善于能人之能也。
高子今之秀而文者也，又善知四国之为与其人之族姓、班位、能否，而善于辞令者也，是高子一人而兼古者二人之为。此总之者之选于子，如子产之选于太叔、公孙挥也，宜其有补于总制，而总制者无有败事，都之以幕府元僚，不为过已。
抑余有诘于高子者：今日之兵有曰猫、曰摐者，罔测甚于虏，人知以猫、摐御虏，不知以虏待猫、摐。既有烈于虏者，吁！知四国之为而辨其人之族姓、班位、能否者，其有不察于此乎？不察不智，察不言不忠，言不力不勇，总制之称善于材使者，疑不若是，故于高子申以问之。
◇送魏生德刚序
庠序师有主教，其次有正、有录，正、录而下有训导。训导出主教自辟，或提学官以物论推择之，位若卑，而其人之德行、文学则主教者之副相也。主教其人或下之非宜，副相实宾师已。故庠序不得贤主师，得一贤宾师，亦足以重学校也。
吾同年同知安庆公之子关国用氏，以明经擢第，来监杭之临安。以守令治本，莫先于学校，每朔望下学，悯其教非所教，养非所养，弟子员多阙之，人材无所成就，大惧无以答圣天子崇傅责效之意。于是走吏不远百里外，捧檄币于同门魏德刚氏，礼为庠序大学师。德刚戒行，来别余，求一言。
今盗起淮泗，挻祸杨于天下郡县，为郡县者方以募兵调赋、造弓矢器械为急务，奚暇治学哉。而国用以书谓余曰：“天下不可一日而无教，赦衣赤帻包城络野，剪以斧钺而不胜者，有司之教衰，而礼义之维缺也。吾其可以废学校一日之教哉？鲁邑弦歌，不以刘、项攘抢而暂废。今盗狗鼠尔，吾又可以鲁邑弦歌之俗，弃其民也哉？”余既喜而复其书，于魏生之行也，必叙以送之，且期其纳民于礼义，而还太平于今日当自临安始。
◇送司农丞杭公还京诗序
余友曹文炳过余次舍，谈大司农丞杭公之履历、行事：公当儒涂世家，钟峨眉之秀，负殊才。遇今主上开国金陵，以青年经术取法史，以法史取郡邑牧，以郡邑牧取相幕宾，逾月而御翰亲除今职。不十年，自下史至九卿，进取捷速，才之不负人也如是。出使吴松，经理僧道、故官田土，曾无苛察徼侥，以话言为期会，讫不刑一棰，而事集于两月之间。今还京报命，郡人士赠言未有当公意者，望吾子一言出庸众人右，且不为投之暗也。
余复之曰：“农，国本也。少昊氏以扈设正，仓姬氏以稷开国，秦汉以来曰治粟、曰大农、曰春卿、曰司稼，皆所以崇本也。今稽古建官，以大司农首列九卿，可谓知天下之本矣。而杭公方以才谞当御选之笔，言听计从，非农之福耶？其经理而归也，舆人诵之，考功书之，吾又何敢以老羸而辞于一言。”遂为序。而又系以古风人之辞曰：
十年农星晦无光，太史昨夜占五潢。国家大本重谷禄，曰奎曰胃明天仓。中书垣次大司农，署秩列九卿尊大府。春耕籍亩冬藏冰，六十五官分九扈。杭公均输少卿属，赋足国家民亦足。农田漕运一时了，文如锦绣人如玉。归来奏议帝曰俞，诏书宽大赐民租。太平治象今日见，不用再讲贞元宰相均田图。
◇又代冯县尹送序
司农在周官为太府，掌九赋、九贡。秦为治粟内史，属官两史，属官两丞。汉有司农丞，谓之中丞。唐置丞六人。今主上开国金陵，他府寺有未遑立，而农正司先之。盖以钱谷金帛委积所在，天子籍田耒耜、京师百官禄廪、朝会祭祀赏赉之取给。其务农重谷，实为富国强兵之本。故职司者，非康成之文学、牟融之达务，不以授之。
元年冬十月，大司农丞杭公仲玉，奉命来淞经理田赋，功成册上，无漏无溢。其用法不礉，驭下不烦，不越三月而事集。郡县称美其人曰：“无杜中立绳吏之急，而有郑庄千里不赍粮之效。”嘻！其治行可知矣。抑余有告于仲玉者：“主上新收浙地，官民田土，夙有成籍，然佃人租额，岁为地主，有增无减，阡陌日荒，庄佃日贫，至于今，盖穷极无所措乎足矣。农丞之秩，上亚大卿，而司吾庶土之生者。归觐主上，主上问吴民疾苦，倘有以言之，三吴之农幸矣。”是为序。
◇送淞江同知李侯朝京序
有明受天新命，开基金陵，百辟效职，百将效忠，实君臣千载一时之会，所以创大业臣妾天下，皆国家善于用人也。
宝定李侯浩字师孟，材足以任重，智足以拨乱，淞归附初，奉命来为二守，盖以股肱心腹之旧，授以劳来安集之寄。历政甫期，赋役高下以均，仓庾出内以平，功过黜陟以明，利害兴除以当，关梁启闭以严，狱讼审录以宽，淞士庶拜颂为古循吏。今年春，中使衔命下郡，取为机近法从。侯不税冕行，郡士民攀挽不可得，乃什什伍伍，相与饯之西关之郊，举爵于余，乞一言为赆。
余举爵酌侯曰：“天子任股肱心腹之臣如侯者不几也，侯慎之。”再酌曰：“侯历民间，往，当以生灵之忧为己忧，以答天子之大宠命。”三酌曰：“海宇尚有未宾服者，愿侯佐天子平定之，无久劳金革为也。”侯反爵谢余曰：“某不武，敢忘先生之规？”已而，上海祝大夫持缥轴来求书为饯，于是乎书。
◇送检校王君盖昌还京序
士生乱世，不以窭而苟售，必迟迟坚忍，俟其人焉而后兴，此非志之远、识之卓、毅然大丈夫不能，若今中书检校王君盖昌者是已。余归老淞学，君与富春吴毅、桐庐章木、会稽张宪、山东马成、吴门杨澂，咸在高才生之列。时秦邮张氏据有六州，憸佞朋进，欋椎碗脱谣于市者弗可计，或有率君往者，君曰：“咄哉丑尔！秦邮岂王郎之主哉？吾非恶仕也，顾仕有时，吾方慎俟其人也。”已而，君辞余，客泗水，转徙下邳。艰苦穷厄，人有所不堪，君方弹铗自哦，泰然无几微见颜面。皇明受天明命，君自贺曰：“天下定矣，仕有吾主矣。”徐守臣荐其所有于相国，见主上于谨身殿，敷奏顷，上伟其仪度，其论裁，大器之，特授中书检校。嘻！非其慎仕得时，讫于真主之遇，其能戾契致是哉？吾谓志之远、识之卓者，非其人欤？
今以使事至淞，首谒大成宫，释奠先圣，继访余草玄邸次，展师友拜，留若干日。行，郡守盛升宴之泮堂，诸客咸赋诗，为君侈，且为淞学校侈，又必推余为首叙。余重举酒祖之曰：“宰相，佐天子以治天下者也。检校，拾遗举缺，又赞宰相以治天下者也。天子倚治于相，相资失于检校。检校，相之弼、友也，任重矣哉，任重矣哉！”以为序。
◇送冯侯之新昌州尹序（二首）
余曩过田野，见父老四三人聚首，相与言县令冯侯之贤者，或泣、或叹。扣其故，则曰：“自侯下车将二期，民沐其福者，不可枚计。其驭事也简，其调役也均，其征赋也仁，其理狱也雪而明。民听其令，无有捍格，自公自平，若出钧石之制者。二期所行，殆如一日，而执臬者以毛发细故裁之。吾民疾苦颠连无告者三月，不啻失父母。”余闻其言而识之。
今年春，天子遣使行各道，核郡县吏名实，审侯之行为至忠，绩为上最。使复于上，上曰：“冯公者出吾御选，宜其政之不负吾法也。”于是嘉其功，升新州守。民又咸涕泣曰：“吾以侯为吾大官会府中，今不得，天何夺吾父母恩以恩彼人哉？”
吾尝论吏之良否，为民之戚休，得一良则一郡喜，失之则一郡忧，故汉吏重良二千石。今侯自县升郡，推华亭之治为新昌之政，吾知其为中朝良二千石矣。异日复来苏吾民，余日生望之。
又
华亭为松江望邑，贡税财赋当浙之什伍，编户至百万，迄乎兵燹，向之繁富者百不一二，为邑者亦难乎其治矣。丁未春，乌江冯侯尹是邦，以劳徕安集为己任，流离者返之，疮痍者起之，阅两期而邑始成署所，民欣然如痿者之起行、执热者之濯清风、弱裘者之归故乡见父母也。是年夏四月，海寇作，诖误逮华亭者几百数，侯誓死力办于统兵，曰：“华亭素善地，古二陆文物之邦，民非畔法轨而从人于逆者。”统兵允其请，而郡之生灵更生于圣代者，皆冯父之力也。民为建生祠颂其德，不忘其湣民之穷。凡可为民所□者无不为。
上闻其人，识其姓氏，以为可吾之良二千石者，遂升守新州。民父老幼稚奔饯于西关之外，遮马首而泣曰：“吾田之赋，侯均之。吾丁之役，侯节之。吾讼之郁而不平者，侯伸以理之。今去也，均吾节吾而伸以理吾者，将谁望欤？”其遑遑之情，不啻子之失慈父，而立于顾无人之境。余为解之曰：“杜甫氏有言元使君得结辈如十公，落落参错天下，为邦伯万物吐气。今使冯使君辈参错天下列郡，岂有万物不吐气者哉！新昌之生息，皆锋镝之馀，吾想民流未复、地荒未辟者，望吾侯父母之至如望岁然，将见颂声作其田里，而无叹息愁恨之声者，真我朝良二千石之庆也。他日秩满，归赞中书政堂，其泽天下者可胜计哉？吾民其俟之，又复何憾？”
◇送杨明归越觐亲序（二月八日）
仕与亲孰重？曰亲。仕有时乎为亲，则仕非重乎？曰：禄足以逮亲则仕；禄不足以逮亲则仕，无愈乎啜菽饮水之为亲乐也，仕又何重乎？
宗侄子明辞乌府檄而归里，为堂有垂白之母也。身虽居阙下，凡耿耿乎定省之前，东睡斗山之北，白云之思常在心目。今年春，自白下理舟楫过淞，谒余草玄阁次，急以别告。问何之，曰：“白云之思，日夕在倚门之庐矣。今乃行，请翁一言，以为教。”余以明在闾里时，十岁以孝悌称，洎长豪爽不羁。倚亲强健，又孝妇善事姑，遂起宦情，欲伸所抱。兵变，备涉险患，志不直遂而亲且老矣，庭前风木宁不有感乎？宜且归之晚也。于其归也，序以送之。又系之诗曰：
天西白云天东飞，乌台春之乌依依。高堂游子归未归，堂前春草生春晖。行行舟发彭郎矶，勿遗霜霜露露沾人衣。
◇送断事官李侯序
大梁李侯文彬氏，以世居执法，有决谳才，简知于今天子。天子亲赏拔为中书断事，转都督断事。克于其职，凡边民有诖误，郡牧有不白案，出使推覆，咸以平允取信朝廷。今年奉旨，以田覆实事至淞，旬浃间得成帐报于上。淞官吏父老喜侯勾检得失不苛扰而一辨，群来乞言于会稽杨维桢。
维桢闻侯任天子耳目寄者，已期年。大明之古遗直也，则为之言曰断事。在古为士官，周为寇，晋为理，秦汉为廷尉，今为大理断事。天下事有不平者，平于君，君以平于断事，断事之寄不轻也较然矣。狱必以果而断，断必以明而审，明、果俱至，又必不为上所夺、旁所挠，则其法始伸，职斯究矣。有其明，有其果，而又无其旁挠、上夺者，其称誉比古汉于、张。用是占侯之峻跻华要内中书郎，外部使者、郡二千石，不俟龟蔡证矣。吾与天下之民共望之。洪武二年九月十日序。

[book_title]卷三
◇序
◇曹氏世谱后序
广陵曹时复，以祖父《世谱》来告曰：“复以兵变去其乡，已十有七年，幸祖宗坟域先人某水某丘尚在。兵息，将挈家还乡。得先生一言叙其谱，庶吾某与后之人，不忘其先之所出、卒葬之岁月也。”
按《谱》：曹氏谯国人，自几世祖某徙居于汴，曾祖成之又自汴迁广陵之蜀冈。大父某，浙行省儤使。妣周、继王；宣使君卒，王以盛年守节。考某，翊正司照磨，赠爵奉议，汴梁路治中。妣霍氏、太康县君。太康君善理家，考游宦于外，子六人皆太康君力教而有立。长子时升，广帅府奏差，蚤世。次时泰，爵奉议，留守司经历。至正癸巳，某相奉诏招讨江淮海道，相择从者以时泰行。泰奋然无让，历险涉海，鲸浪猝作，舟覆而没。相闵其死忠，赠某官。妻郑氏，子一。次时益，翰林院典书，早有文名，三淮兵梗，奉母及孥脱难出虎口，辟地于杭，以疾卒。妻李氏，子三。次时晋，海道府掾，起漕抵京师，上多其功，赏官嘉禾照磨。道海还吴，值风，舟没莱州洋。妻舅氏霍仲皋女，通书史，喜读古孝义传，时贵人有闻其才，欲夺其志，誓曰：“曹氏世称忠孝门，妾敢如庸妇人，畔教苟夫两姓，以辱其门乎？”卒谢绝之。妯氏郑与李，闻其志节，相率守嫠而忘他志。李氏一子，力纺绩，资之出就外傅，使励学，罔队前闻人世胄。诸子亦相率有成。
三节氏胥有请于复曰：“愿归故乡，守吾舅姑坟墓，且使诸子有耕稼地，吾属死首丘，无纤毫憾。”复之归计遂决。行舟泊吾门，霍氏持茗且为吾老妻寿，后再有启曰：“某不幸三伯氏夭命而丘，嫂三氏同一守节，先生秉铁史笔，传信过国史，倘畀余论奖重之，非直三节有恩，曹氏一门其有光矣。”
铁史论曰：欧阳史著《五代》，死节臣不多见，得王凝氏断臂妻一人，特表以愧男子之不如者。今曹氏一门，男有没王氏，妇有守贞节非一人，得于丧乱流离中，皆不愧凝妻，代有欧太史，其不在列传乎？万一遗史氏，则吾录之以系诸曹氏谱，亦使亡国臣有不如三节氏者愧云。
◇送经理官黄侯还京序
今天子龙飞金陵，奄有四海，版图归职方者过唐越汉。兵兴以来，土田阡陌无定籍可稽，由是立大司农堂，庶土九赋九贡；又遣使行天下，以经界为重务也。而北庭黄侯万里氏在选中，分按华亭履田事。事毕还京，邑士朱辉为绘《田间竿尺图》，以见侯勤于王事而敏有成功也。持其卷来谒东维先生于草玄阁，求一言，以重其行。先生器其人品、才气、为相门之后，辞不获，为叙其事于图尾。又采民谣为诗一章，章八句。
侯前朝中书右相国孙、大参也速公之嗣也。让门荫于弟，自起身儤直，历太和县监、济宁行垣管勾，皆有体察。今以才干，履亩于松，其报最于上，所优赏爵秩，苟又分符三吴之地，吴民之所望也。侯尚以予言勉之。诗曰：
天子龙飞定两都，山川草木尽昭苏。三吴履亩难为籍，四海均田喜有图。海市鱼盐开斥卤，泖乡䆉稏熟膏腴。赏功行见承殊渥，此地重分汉以符。
◇送山西省参知政事陈公序
参政起北魏，而历代因之。我朝经纶草昧之初，设天下省署凡若干所，各以参相主之，名次丞相，而实则行丞相事也。嘻！方面之寄重矣。
茶陵陈公，由兵部尚书辍为松江郡守，未期月政成，天子又选升山西参知政事。濒行，索别于会稽杨某，某饯之言曰：“唐萧瑀参相事，太宗称曰‘瑀言事，不以利怵死惧，真社稷臣。’魏徵参相事，天下米斗三钱，太宗谓群臣曰‘此征劝我行仁义之效也’。今公在吴元初，以鲠正诤朝廷大事，不以死惧，参议朝章诏令律书纠正切劘，垂一代之大典。以平日圣贤之学，谈仁履义，匡弼帝躬务致尧、舜，此瑀、征之才之志也。天子简知，天下想望风采也久矣。山西创立方面，统州六十有三，为南北京腹地，天子时巡之所，首选重臣行丞相事，公当其选。吾见其益厉忠荩，以答重寄，劳徕流移，荐进遗逸，弓刀遗俗咸袭衣冠，入朝宿卫；群元仰给，至外户不闭，旅不赍粮，使洪武之治，出唐贞观之上。公称社稷臣，不在瑀、征之下，非某一人之望，天下人之望也。”
洪武二年九月二十六日叙。是日，松江通判方从善、推官孔道原、经历石宗亨祖帐西门外，举酒为公别，而令门生朱芾录予文为赆。
◇送都督府指挥龚使君序
于友濠梁龚君希鲁，以文武才，屡奉天子命，出使思、播峒蛮等绝域，得其要领，还报天子。天子多其功，授中顺大夫、京畿漕使。秩未满，转指挥大都督使。都督昉于唐，行军征讨，在其本道者曰大都督，大都督带使持节者谓之节度使，外任之重无比焉。今制革，拒使节度使，在朝立大都督府指挥正、副，凡三十有六员。戚钺雕戈，山玄朱组，视古班仪为有加，非智足以参朝、义勇足以总师干、勋劳夙著者，不得居是选也。天子耳目官有不言者，指挥出使得言之。指挥之鲠正强直，且为天子信近臣，非特掌严环卫而已也。
希鲁以布衣，不十年处宥密，地位益崇，心愈下兢兢焉，无一毫倨气矜色。君子占其人，为右资之原德重器，而况足迹所历，博览天下之民风、吏弊。他日衎衎论奏，徐吐吾民不平事，知无不言，言无不当，称天子信近臣，是在希鲁矣。希鲁行，索言以赠，于是乎书。
◇两浙运判王侯分漕序
圣天子以南服之土地人民未复版图，不忍加兵，选通经练时事者喻威德，使归诸正。于是，王侯某以大司农司都事在选中。驰传至吴浙，省大臣谓，蕞尔之寇首鼠之日久，惧辱天子信使，留弗遣。又明年，省大臣承制，授侯判两浙盐运事，分司海上。灶萌卤插闻侯名，皆手额庆，携提老稚，欢呼罗拜，愿受其条教。退则更相告戒，惟令之。共修牢盆，积薪草，准法程石益拓，池荡相时率化，无愆阴奔湍。少一戾期，则各知赴功，以登岁课，鞭笞愁苦之声不闻。猜祸吏窟仓场者，奸无所宿。好哗者，或设诬辞污蔑侯，侯行愈厉，焚香矢于神曰：“某行负朝廷、欺民庶，神不吾祐。否则，有以直吾枉，粤晋而哗者死。”民益骇。嘻！凡为天子命吏，惟诚可以格天，微而至于昆虫草木，其感应捷若影响，况于逆虏乎？况于差丁乎？侯以中原世禄家，为朝廷风纪臣，不幸不扬声虏庭、喻祸殉国难。及司海上之赋，究治本而力行之，又不幸为猜祸者所害，遂矢于神，神报之若响。嘻！民可欺也，天其可诬哉？吾悼世之横吏，受方伯连率之寄者，欺公罔上，锻炼民以遂其奸。天若罔闻者，未定故也，定则宁有遗噍乎！吾嘉王侯之能以诚任诸己，又能格诸神，录其治行，为他吏劝云。
◇送华亭县丞盛侯秩满序
昔西门豹为邺令，魏文侯诲以就功成名之术无他，使其取诸人以为善而已耳。乡邑先受坐之士，必敬而礼事之，又使求其掩美扬丑者参验之。盖以幽莠似禾，骊牛似虎，白骼似象，武夫似玉，此物以似而乱真者。取人亦然，其得不审乎？
广陵盛侯彦思，二尹于华亭。下车之初，首询邑士之先受坐者，以师礼事之；其次可友者，以友义待之，又必于掩美扬丑者覆而信其人。其人之翻覆倾危者，远而去之如避仇敌。故其取诸人以为善者，不可数计，旁及乎方外之士，亦所不遗，故其为治最绩彻上府。民之颂声，不归令长，而归之二尹。一考之内，三易令长，如阅过客，而侯安于佐位，覆如令长，民恃之如慈亲恋恋焉，惟恐其秩满而去也。嘻！二尹之贤于令长也，可知矣。探其治本，则聪明不作，智数不自用，而为吾聪明智数者取诸人，如西门豹而已耳。彼三易如过客者，其道相反，故其优劣之判如此。上府才其能，贤其德，升以佐大郡宾省幕，又何过耶？
其去也，方外士自延庆而次凡十人，征吾文以饯别，故吾乐书其治，为侯之赆，且为他吏之劝云。
◇送团结官刘理问序
至正廿六年秋七月，东藩吴主行郡县团结之政，选使之郡，大参周公躬至嘉禾诸郡，而理问刘侯至淞江。侯集民高年，用酒食礼，推择为众所纲者万夫长若干人，下至队长若干甲，大小相维。叟赠以言，归为国主告：“古者团结之政，盖已见于管仲之理丘兵矣。仲之军令，始于五家之轨，卒伍定于里，军政成乎郊，祸福相共，缓急相死，此霸国团结民兵之法也。然王家之兵，莫壮于临淄。苏秦曰临淄之户七万计，下户亦三男丁，三七可二十一万。盖临淄之民素富而实，其俗闘鸡走犬、六博蹋鞠，车毂击而人肩摩也。故齐之国，以临淄而强，天下莫能当。世降五季，则团结御冠者，适以长寇，民有所谓白甲军者，又皆不受令于公家者也。梁贞明五年，吴团结民兵徒，保卫乡里。”
今侯以文武才略，辅国主之政，为国理兵，管氏之令，其有不可举行者乎？吾将叩侯：以吴藩属郡之民，如齐临淄者有几哉？不则吾惧所结者大抵五季之白甲而已耳。於乎，后世霸国，不患世无仲，而患无临淄之民也。吁，安得民如临淄者，与侯论伯国团结之政也哉！
◇余公参政序
参政不见官于周，起于后魏，隋唐因之，亦职相者或有不及，故使参焉。职虽下相一等，而抗其职者在焉，则贰台衡燮元化，盖亦行相事矣。参之位也，不亦重已哉？非老成有谟议、坚凝而劲正者，弗足以居之。
淮行省在吴门，太尉张公实领之，参预其政者或出自辟，而自辟者非一己好恶之利，亦公论之出也。秦陵余公希贤，尝以正谏居参咨幕府，谏有不从辄求去。凡上公府有大刑政、大典礼，必先预其议，反复裁订至当其可而后止，府中称骨鲠臣。予闻昔忠肃鲁公参大政，权贵人惮其骨鲠，目为鱼头参政。公以参咨府骨鲠参政相垣，其不为鱼头鲁公乎？然昔之鱼头，内忠于天子升平之朝；今公匡救于藩国反正之日，其纠拨乱邪，风力凛凛焉者，不又难于昔之鱼头乎？於戏！一邪正之进退，一国之安危系焉。惟公之系安危者，至以身之去就争之，吾见上公府之有人，而淮之民蒙利，利及以江浙之民者，于公是已。予辱与公友，乐公有操，而期公之有为，故叙以言之，公必有以证吾言之不人妄也。
◇送提控案牍李君秩满序
府控牍官视大郡照磨官，不出吏部选，而二千石以宾礼礼其人者，为其赞治于二千石也。华亭以户口之庶，升松江会府，赋税输四十万。自淮兵度江，驻吴为方面，松以近辅雄紧为吴犬牙地，初以将官带二千石事，马步带法曹。迩者兵革稍戢，郡府还牧守，而别驾、判、推尚多缺焉。幕有提控案牍二，其分寄者，岂惟文案哉！官民僧道及海涂土田之赋，加旧十六，户口徭役、狱讼听断、营造供亿，亦倍蓰于曩时。虽府长得人，而幕佐乏材，长亦不能主辨，故其选也，必择才具绝人者居之。其责比古长史、司马，而功居半剌，其罢软不胜任者不敢觊而处焉。
邗城李君实氏，辍淮东宪史，居控牍于松，户口徭役、狱讼听断、营造供亿，加以一时浚河筑城、漕饷之剧，皆能相其府长，了于从容谈笑之顷，上不失责，而下不寡恩，野无怨声，府有坐啸，宜为长所宾礼，异于罢软不胜任者。今秩满去，长如失其友，寮如失其师，民父老如失其蓍蔡衡石。其行也，张于西关之外，父老谈道其能且贤者，谒文于会稽杨某，以祖之。予客松，耳目其赞治者，与父老之言合，于是乎书。九月初四日，其交承维扬秦文、绎彦思求书上轴。
◇送张先生赴河南幕府序
昔孔门诸子言志，有勇士、有辨士、有圣士之分，而圣士始可为王佐才也。子路愿得白羽如月、赤羽如火、钟鼓者震天、刀槊者连地，将而攻之，前无敌国。夫子许以勇士者，其人也。子贡欲素衣缟冠，使于两国之间，不持尺寸之兵、升斗之粮，使两国相亲如弟兄，夫子许以辨士者其人也。惟颜渊异二子之撰，愿相明王，使城郭不治，沟池不凿，阴阳和调，人物繁阜，铸库之兵化为农器，夫子许其圣士者此也。
余为之慨然曰：“圣门诸子，不幸生于乱世，而有可以强兵、可以排难，可以宰天下而安百姓者，其才无不备。由、赐之强兵排难者，随才以见矣。大不幸颜渊之相业，不见于时也。吾叹今世果无其人乎？抑有而无国君以主之乎？吾不得而知也。乃者河南省察罕公，以天下大将军佐天子中兴，不远数千里起张先生某于天台雁宕之间。先生隐居避世，学颜渊之学者也。学颜渊之学，则志颜渊之志。今赴河南，繇之见明天子，将以颜渊子之望，望其王佐之治已。吾闻河南公幕府有君子营者五千人，奋长戟、荡三军，如由之能者，有其人矣。誊辨舌，伐甲兵，如赐之能者，亦有其人矣。顾未知销兵为农器，拨乱还王道者，有其人乎？无也？果无也，吾于先生属之。先生能展颜子之所能，使由、赐其人无以施其能，则河南之业成矣，先生之志行矣。慎勿曰兰茝不与鲍鱼同肆，皋夔不与逢比同时。”
◇送张宪之汴梁序
会稽张宪与奉元赵信，俱游吾门。二人者，各负忠义之气、经济之才，而未遇大知己，以施诸行事也。
至正甲午，宪尝以布衣上书辨章三旦公，公奇之，列置三军之上，出奇料敌，言一一中，表为某官，非其志，弗就。乙未春，寇复陷常湖，又以策干苗部之总兵者，不能听，辄去。呜呜泣下，酾酒祝，期伟人佐世。太尉张公闻宪名，辟以行人，俾游说江东，且输平于淮安。来别曰：“宪行，必见察大将也，得吾师一言之教，宪有以藉于察公矣。”
予闻唐相臣裴度之佐主中兴也，延揽遗杰，恢复失土，入县瓠者以诉之勇，献德棣者以耆之辨，一武一文，各适其用，此所以成功之易也。今太尉，人期为唐之度也，豪杰归之唯恐后，顾得一耆诉已乎？倘得升，寇不足平矣。信既行，予以诉期之子。复踵往耆之所长，当属子已，子勉之。使大将之门三千客中十九人内，称有赵、张两奇士，岂惟光吾门也哉？
◇送倪进士中会试京师序
华亭倪中字德中，予在璜溪时，尝从予游于学，有异能解行，修志立一，时行辈推服之。至正壬寅，浙省贡士三十有二人，中名上游。明年会试，以病不行。今年丙午，会试于京，优其蹈海而来者，即奉大对，伦魁又不限南士，天子亲以制科策子大夫，询以时政之急，中以极言骨鲠应之。其为汉南弟一人必矣。
自兵兴来，士气不振将二十年，朝廷贡举未有卓然辈出，追隆延祐、泰定之盛；授牒以出者，类亡治状，至是羾牒换繻、更晋取逢、呼吸折节，以卖其所自出。若是者，岂徒辱科，其辱国甚矣！
自汉举贤良，荣以仲舒，而辱以公孙宏。唐举进士，荣以陆贽、韩愈，而辱于皇甫、王涯之流。宋举进士，荣以韩琦、欧阳修，而辱于丁谓、王介甫之辈。於乎！士之出于一日场屋言辞俯仰之顷，遂为天下后世成败毁誉之系如此。此今天子之厉精发情，而亲策子大夫，务得真材之用也。甲上第，科以之荣、国以之华者，吾有属于中矣。中尚以予言勉之，期无负于师，无负于明天子也。
◇送华亭主簿张侯明善序
天下钱粮计所百万，而吴为最。吴州辟计所百所，而松为甲。淞两邑华亭、上海，岁亦一百五十馀万。自张氏来，兵赋繁兴，民力单矣。重罹钱氏之祸，群萌凋丧，流走者十六七。今逢圣明，统有南北，首立司农，经理土亩，慎选守令，申以农事，所重在乎国赋也。守令于淞者，往往如履陷阱，则以民贫赋剧，律之簿责者甚严，而恐恐乎咎之及也。
郡守林公，下车未遑他事，首以国赋为第一义；攸属之官，与以期会，申以赏罚。而华亭主簿张侯明善所分堡社，督力有方，独奏先集之功。堡父老无怨言，且群谒铁史先生，乞文以送之。予喜侯为曹濮公卿之胄，青年敏学，有治才，盍侈之言，而况重以群公之命？遂为叙其事而以诗四章。
淞租一百五十万，比似他邦十倍过。不是乘除嬴缩妙，催科下下阱人多。
白粲红鲜百万艘，张侯三法独称优。黄堂赏罚明惩劝，彩帐旌功第一筹。
道不拾遗户不关，田莱尽辟驿桥完。金陵天使如相问，此是萍乡好宰官。
风云有路开骐骥，枳棘无巢宿凤凰。东阁相君为座主，便从玉笋立朝班。
◇送谭知事赴河南省掾序
济南谭君清叔，由奎章阁属史授儒教，再转而为平江路知事。于幕员，在经历左，然吏抱牍进，不涉其笔，长不敢先事，故府中事无巨细，得持可否。君参幕员以来，议可赞不，咸一一当理。府疑比未决，辄就咨访。吏伏民隐未露雪，又能发白之。同列风裁以君振，长官宾对以君肃，然犹以不得行平生志为慊慊。年考未满，而河南行省辟为属掾。滨行，吴人士为祖帐西风门，而乞余言，以为君赠。
予惟今之负才而仕者，往往限资格以为进退。而吏部以恒格外崇选用之科，或一再岁辄迁；甚近者或七八月、四三月，未尝有及考者。吁！用贤法当尔也。今谭君暴起身阁史，不二十年，跻七品秩，赞留守，佐行垣，非其才名、操行足以遭于时，而行丞相府又推中朝选用之科为急贤之务，曷致是乎？
夫河南为省，控要会于四方；礼乐文物，海内之所瞻而尚焉者也。君出赞，重裨政令，以成行丞相方面之功，亦可以少伸所用矣。用弥天声，弥振中朝，急贤者又以选用法拔而进之，由是以佐相府者工佐当守，以大流惠于天下，岂不在谭君乎哉？惟君益勉所至，以答所选而己耳。至正七年十月廿有二日序。
◇送陈汝嘉漕掾秩满序
国朝入仕之门，莫尚进士科。然士之怀抱才艺者，不能人由科而进也，转科之业入司椟吏为起身者，制书亦许之。故儒者以司椟吏积劳而阶于宰辅者，亦往往有焉，不必其劣于进士科也。
华亭陈汝嘉世业儒，始以文学自奋，踬于场屋，于是周毗陵郡侯薛公之辞，为司椟吏。及考，漕府复以汝嘉之才，复辟为案椟之司。今复书考，又将转之于帅阃。过此，则升省垣，入流品，官州县，而有民社之寄矣。
吾闻汝嘉之吏于郡也，廉而克勤；佐其守以行者，历历可称道。居漕府也，屡驾风舶涉洋海，周之以智虑，济之以忠诚，故调粟至京，如履砥道而往。功捷而数亡折阅，上所眷其劳，而赉之者甚厚。
呜呼！以汝嘉既往之行观之，则将来之绩盖有可言者已。汝嘉年方强，而志甚远，循格而进，都穷秩、食厚禄，可指日俟。况其材实益茂，声猷益大，执政者一汲引之，逾资级而上，则世之以司椟吏起身、阶至宰辅者，吾不敢以之期汝嘉乎？惟汝嘉之毋曰，吾不得上赐进士出身，为儒者诟病。吁，彼进士出身，庸讵知其踣而不得峻跻其格极者，又岂少也哉！
其行也，吴之大夫士咸赋诗以饯之，而取余言为叙首云。至正七年秋八月廿有一日。
◇送陈仲刚龙头司丞序
番阳陈君仲刚，由贵溪主簿迁浙之龙头盐司丞，见余钱塘。以余尝令于亭，请曰：“君独无言教我乎？”余曰：“治莫难于亭也久矣。治农者，农出租税视旱涝有所蠲置，治亭者异是。岁集盈数，约以三伏，伏计以旬，旬亏则簿责，岁亏则禄夺爵贬，其著为令甲，虽饥馑之年、雨涝之月，不得以妨工控诉。此职于亭者之难为也。漕府飞符蚤夜下，督责吏火急如律零，吏鹰击毛挚征其私者甚于公，而亭益惫矣。亭官出语为亭地，即以格令甲坐之。即坐，又不得损职去，被系徽缠，如胥靡之徙。故职于亭者，往往不得不蛟蜃其性，牛羊其民，人苛诛趣办，以为奇功，且可擅名声资进取。岂弟仁厚，务为善政，覆不足为贤，而重得咎祸，然则鹾无善政，势端使然也。君岂弟仁厚人也，善政施于贵溪之民，而移之于亭，得无法乖其政、势格其志耶？然而君子为政，与其不得誉于上，或者苛诛趣办为奇功，不知其下之病而上之累益甚矣。故鹾病至今日而极，非亟理其本，虽管、桑不能善其后也。大司农方思治病之本，减估直以通民食；蠲羡额以纾亭力；截日更新吏，专选廉良，勿俾奇刻者重病之。君新吏也，奉法顺流，与亭更始，善政之行适会其时矣。司之令豫章胡君，余所善，更以余言讲求其本末。异日课浙鹾最者，不与龙头第一，将谁与？”

[book_title]卷四
◇序
◇送张从德之湘乡州判序
保定张君从德，自其先侨居吴中有年矣。君以门荫初倅溧阳，再转诸暨，皆以忧不赴，制阅倅湘乡。其行也，吴士大夫悉知其世德与其为人，先大夫省斋公博极经史，励志立行，官登三品秩，名实布于中外；君早学不倦，晚志操愈高，为克绍所基者，故皆乐为歌诗以饯之，而属余有以序诸颠。
予闻而喜之曰：“自昔寓公子弟之居吴者，类以驰马走狗击踘博戏为事，否则甘色嗜声淫寄豭而亡其归，先人之业荡然矣，岂复有以学为事、志操为先者？及其荫仕也，鲜克其任，而斩其世泽者有矣。吾尝亲视张君在贫贱而有休色，于富贵则不无戚然者，非有学者能尔乎？夫行洁则可以闻道，志一则可以立功，道闻而功立，岂直倅一州而可哉？湘乡古熊湘之属邑也，地有三江五湖之壮且险，其民往往湍悍难治，而其士也则清而文为可善也。国初以其户齿之繁而升州，君倅于彼，以吾所谓闻道立功者理之，吾未见湍悍之难治，而且见清文之易为化也。况省斋公平日治道之讲者，君闻之稔矣，岂得悖吾言哉？于君之行，遂书为叙，而吴人士之诗系于后云。”至正七年秋八月十有八日。
◇送钱伯举衢州录判序
国家惩前朝守令专城之弊，止设监长，次及副贰，并出制命，又非异时私辟、使有主客势。嘻！专弊去矣，不知穷州下邑民日贫、户日耗，聚群行吏持之，又弗免十羊九牧之挠。唯郊关之内廛处之民，领之者曰录司，司设官仅二尔，官弗冗，事亦釐。录判者虽秩卑员末、职下旁于游徼，而一司之政得彼此持可不、议短长，录监守行弗率，判所守贞所出直而达，遂为民仪向，类覆上监守。嘻！官岂可以崇卑正副计哉？
吴中钱君伯举以故家台州通守之津，屡试仕管库，民休戚情悉矣，吏成败事谂矣。今登秩为衢州录判官，伯举年益增、学益优，又以其熟民情吏事者佐理于录，吾见衢之民庆其来之莫矣，况衢之君子类好文墨而敏于义事，市人出郭而嬉，登前山，临背水，飘飘然有神仙之思，其习嚚奸者寡矣。第未知监与守与伯举同志乎不也？果同焉，吾将庆伯举之佐理益易易也。岂曰录判颛职游徼而止哉？伯举勉之，以征吾言可也。至正七年秋九月初吉。
◇送王茂实慈利州同知序
谭州县职者，以同知比县之丞，上监守长焉，下通倅季焉。同知者得便文自营其中，故势权劣訾诟轻，黠胥奸民率制之者寡矣，其人之悦厓检者往往乐居之。嘻！此岂国家肇建守佐之意哉？守令之选，其淆也久矣。同知其事者，苟能以吾民为念，一贞其身，而左右后前靡不正，未有不行乎。顾行而推利下人者也，发政施令覆出监守上，固不得以地为限矣。
昆阳王公茂实，签省斋公之孙也，初承世泽为下砂令，考满转同知慈利州，所与游者咸为之庆，以其骤加秩三等为优；又不居守将责望之地，而在其贰焉，可以便文自营矣，岂不优甚哉！
余尝交茂实吴中，知其志甚远，每每悼民穷、疾官败，则知茂实之材将有为于时，而伉其官，不以同知为逭责地喜也。吾所论同知发政施令覆出监守上者，将于茂实为征之。抑吾闻慈利乃赤松隐遁之乡，其山多隐君子，以词章出仕者有骚人之遗风焉，故为慈利者甚易易。吾见茂实之得治民早，而其退之暇，又得水山之乐于骚人羽客之俦也，是则茂实之优者已。
于其行也，予既与客崇酒以别之，酒馀赋诗者若干首，而遂以余言为叙引云。至正七年秋九月序。
◇送芦沥巡检范生序
友生白子昭为余言栾城范生廉卿之为人：栾风坚忍隐厚，其人廉节而好礼，贞信而少文，廉卿本其风之微，而习经术于南中儒先生。术成无所于试，乃俯就门荫，官巡检芦沥。廉卿雅士，巡检引弓民长也，以雅士长引弓职，大盭若才。今佩武器拥逻士领职，其所与游者则既为慷慨歌诗，相与张饮西津，重徼一言以序其去。
余既闻廉卿雅士而乐之，及闻职芦沥，则不宁盭才之惧。芦沥盐榷之司在焉，盐萌依私榷为命，虽流死比交迹，不以属心。在令，巡榷官一失其觉分，其罪罪官；不幸再三失，小辍禄，大贬爵而。其夫或远出所逻外，波联蔓牵，莫之雪白，漕府猜祸吏聚椟如牛腰，明漕长不曲直；即有曲直，吏辄以律雌黄其明。嗟乎！榷之逮不辜，法端使然哉！故余于廉卿之巡检芦沥，不宁盭才之惧也。虽然，国家于鹾病之剧，方议更而新之，求天下之善言盐策者，是诹是采。廉卿试以其得于所学者，为采风者言之，使法不逮不辜，余之惧也庶几其或免矣夫！
◇送郭公知事还湖州序
杭，江以南望郡也，在宋为行都，今为行垣所郡治，领州一、县八、录事司四。其俗具五氏而不一，其民习躁争巧媮而不和厚，故奸伏易乘、狱市滋起，吏重应上取下、什百于它郡，非长以能材、佐以良干之属捷应办工发擿者，不能得治名。乃者总管某去，经历某又去，两知事坐不任废，府事麻沸狼籍，无与理者，推今湖州知事、河中郭公仲敏以佐治。令闻彻省府，相君简识其人，而伤杭治之难，无与承之者，乃特移职于兹。知事位在经历下，其识赞三尺平，以左右二千石者也。公至，则既鞚皞属曹而裁决予夺，实又兼二千石之职。时未期月，而府事偾者起、滞者疏、破者补，叉牙龃龉者无不妥帖顺易；相府而下察宪漕所疾呼急诺，又罔不周旋如意。于是摄职称治，民欢然诵之为良干官。今复政而去也，杭官吏相与张饮西亭以饯，而乞饯言于维桢。
维桢念民无赖于吏久矣，以吏苟于公而急于私而已矣。有能移其私于友与亲者鲜矣，矧能移其私于官乎？能物其官于本位者鲜矣，矧又能物其官于他之位乎？故维桢闻杭吏无治状至于废而去，未尝不悲其才之穷。及闻杭人谭郭公之政，又未尝不叹其才微而无私之治，足以及人之广如此也！
◇李经历治绩序
经历，古郡功曹之官。功曹，太守所自辟也。经历，今出吏部选用，七品印章，奏三尺平，控吏牍进退，上以齐二千石长吏之异同，而下以内群书佐于成轨，此其体益隆而责亦重矣。朝廷惧其选与守令同，以廉明者、有操尚者居之。故郡不得良二千石，幸而得一良经历，郡可治。
徽州路经历李君其代满归庐陵，其从子出其郡人士所书治迹，求余文叙以送之。
予惟李君之政班班可书，徽人士侈纪载者皆能之，抑今之称良经历者盖未有君之职其职也。君之简讼词、革滥卒吏，未足称良于经历也；平质剂于市，明爰书于狱，画委输之法，而州县之官便安之，未足称良于经历也。惟其政有弗正于上，必务引其人去弗正以就正，如曲木之就绳、悍马之就驭。吁！此真良经历矣。余闻徽之羾金也，岁监官取其羡为己有，君还羡于民，以准他岁羾之数。徽之禄廪也，田不足而取诸山，山不毛则白取诸佃。君收实入而蠲白取，为久久定则。乡之宿豪饵官府为奸也，抑之不得行；土胥相为根柢、持短长于官也，格之无所置手足，所谓上之异同有所齐，而下之成轨有所内。经历至此，信可以称良也。余阅郡经历凡若干人，往往陷于随而不立，未见职职如李君者。其能已于言乎，故为约其政件书之，且视人以吏师，非徒纪载也。
◇送海盐知州贾公秩满序
天下公论不在公府，而恒在闾巷之民。若甚愚，而是非之心则甚白也。邦大夫之政，其失者，议于市、谤于道；而其善者，亦啧啧不容口。故欲稽守令善恶，不察守令而察闾巷之言，得之矣。
余过海盐田间，往往逢伯格长颂其州太守之治，问守为谁，则宛丘贾公禧也，余已心贤之。未几，州人土张玉集其饯行歌诗凡若干首来请曰：“自海盐升州置守，其得民誉，未有若今贾公之最者也。曩时廉吏郡形迹仇视吾大姓家，讼多不获其平。公廉无嫌是避，即理直，大姓必举；即不直，虽贫弱诛不少借，故狱者积岁不决者，部使者多以属公而得其平。亭吏罢软者挠察佐、庸騃者蔽吏胥，虽令出无私，有不能以直遂者。公一施令，群佐虔若卑第生之听严傅；老胥顺流其风旨，又肃然若家老之奉其尊。行之以正，限之以信，故令有司可于上而惠无不达于下也。先是吏卒巡田里如蚁不绝，公至立削迹。上府闻之，因检戒左右，无奸州以其非令者。又州民与亭族交其习蜂马焉易生事，公申以条教，悉改心归化，无异时剽轻之风。此其得誉于民而布之州府，士之咏歌实有征焉。幸子一言叙诗首。”
余以其言与其伯格长之颂合，又以令之为守令者往往课米盐奉期会，不复知有伸民情、消民隐、恳恳然以厚民成俗为事者，遂乐为之叙，以风告他吏云。
◇送监郡观闾公秩满序
刘子曰：“忠孝不修，他善无取。”吁！臣子之职无他，忠与孝而已耳。韩非子曰：“亲之孝子，君之背臣。”吁！忠孝固不能两美也。今有人焉，于子不为悖，而于臣不为背也，岂非臣子之全美乎？吾于钱唐守将见之者，闾公是已。
公下车以来，先问民利害休戚，而务去其害与戚者。郡有猜祸吏与夫强宗世家不仁于人，必痛锄治之，犹之牧羊去其害群而群始蕃，犹之理疾劀杀其病本而病始平。民之怙法者，必刑；诖误者，必思出之，即不出，如梗在咽必吐乃已，此公理法也。红巾贼陷杭，凡捍城守土之臣，不微遁即卖降尔。公独佐监宪某官、监兵某官，与贼持者十有三日，阽危于矢石数四；城池破毁而复完者，公之雄谋大节作于人者矣。时则高堂太夫人屏居密所，公犹衷戎衣朝夕觐如平时，不贻其亲有一日忧。故出不称背臣，入不称悖子。
吁！若公之忠之孝，吾所谓臣子之美非欤？今代而去，郡之民如去其父，僚吏如去其师。去之日，民父老若干人走予次舍，谒文志去思，又持其谣送之卷请序，以为郭西门供帐。予亲见公之忠孝治状，有为世道劝者，于是乎书。至正十四年六月三日。
◇送旌德县监亦怜真公秩满序
国朝监官，郡邑咸设达鲁赤，于官属为最长，其次有令、有丞，有簿、尉；又有案牍官，以首领夫六曹之吏。凡事会之来，吏与令丞得相可否议论，然后白之达鲁赤，其署事也亦然。其职秩为甚尊，而职任为甚优。朝家近令，以大事责守令，达鲁赤任与令等。昔之尊而优者，令转烦剧矣。
宣之旌德县亦怜真公，始由省署而典符印，累监望县，三调至于今职，且四载。宣上德以及民，而使民无愁叹之声，山林草泽咸知向化；大府藉之以集事，同寅恃之以取则；民有所赖而不恐，吏有所惮而不肆。大事之备固无可议，而于学校尤加之意焉。延师儒、广生徒，月书季考，凡邑之人士咸囿于教养乐育中，弦诵之声相闻，是又知所本矣。往年淮寇渡江，列城残毁，延及旌德，而公首奋忠勇克复之。百里之命于兹有寄，是以兼资文武而才足以有为者也。
今年夏，政成上考，余学徒马某职教于县，承公勉励作兴之力，于其行也，求余文以赠。马生之言有信，于是乎书，使他日之史馆传循吏者有所采云。至正十三年九月廿有四日。
◇王学录秩满序
至正八年夏四月，平江学录王君达卿书满去，自教授而下洎郡之大夫士与君经游者，咸诗赋歌以饯，而属予为首叙。
予方游于苏，视苏学之废也甚矣，提学者非不薄责教也，而教无以教；钩稽养也，而养非所养，郡胶庠之大，句覆不如一齐民之家塾有程有则也。幸而官于是事有忧而有为焉，学之录王君是也。盖王君有孝有行人也。曩之养非材者，王君有以去之；材失养者，王君有以引之；养之非其敩、敩之非其术者，王君又有以纠而正之。它人日从其失，王君日修其勤，故苏学之废而稍正，伊王君是赖。于是士之议者曰：学校不得良校官，得一录，足以兴教，犹之郡不得良二千石，得一录亦足以兴治也。以王君之克官于录若是，则积阶为郡幕官，不能佐治于二千石者，吾弗信也。虽然，以王君之学愈修、行愈力、志愈远大也，又岂藉一文学之掾积为资级而起哉？
君应进士举，余尝视君大《易》之义矣深微而洁净，又尝视其赋也丽而则，其代言也温润而简古，连不幸未售主司，则主司之未明也。一遇明主司，君之未售者售矣。售则道山壁水，其选也尚暇为人司二千石吏牍之劳哉？嘻！抑之久者伸必远，怀之大者发必洪，吾言有俟于君矣。
◇送徐州路总管雷侯序
至正八年夏，天子以徐州之域风气悍劲，固以饥馑多寇盗，民困于昏垫八年，遂统有四州七县之境为会府。一时僚吏艰厥，选守长为尤艰。于是，海道都漕府万户雷公某以首选为总管。陛见其人，申之以丁宁训戒而后往。呜呼！以徐州为中原创府，雷公为其开府守将，非其人之才贤负宿望一时，且简在上心者，曷当此哉？
余闻雷公之为棣州也，棣寇盗之冲，历能守若干人，无以为御，公不特善御，且有以化遣之，至今棣人称雷防御啧不去口。其帅于海漕也，前漕而去者多直，鱼龙之渊，剽盗之巢薮，人销舶解。公起漕凡一百八十万，不十日舟凑，直沽道鲸涛如坦途，粟无升合遗。若公者，可称朝廷干臣，无负上选任者矣。吁！以棣州之化、道海之庸，推而大之于徐州也，其有不称重选、答上训旨者乎？
虽然，吾方有感于地气之王衰者，吴楚为古荒要蔡放之所，逮今为衣冠玉帛之乡。徐豫为中土，而鞠为山莽者十六七，一邑生齿有弗敌江以南一旅之聚，民望南而流，如水之欲东，司牧者弗能禁也。今二千石以地辟户羡为著，今公之为徐州也，治最对着令，吾见中土之富庶与今吴楚地同，又岂忧赤子弄兵者本末止哉！公尚以余言勉之，徐州之人日夜望之。
是年九月之三日，吴人士咸赋歌诗以饯，而会稽杨某为之序。
◇送平江路推官冯君序
平江路推官、许下冯君秩满，苏父老留不可，则相与述为歌谣以送之，求予言，登载其所善以为之序。
予客苏未久，不识其所善，询之父老，则曰：“由东嘉经历治最，任高等，升任刑官于苏。苏烦剧郡也，狱讼繁兴，奸伪百方出，上游之署有行丞相府、监漕官、都水使司、海道都司，或所为政不直，则卖直者乃声于上，受谤责在须臾间，而况贰推者阙？君独任大府狱事，其视犴狱，常欲为陷死者求生路，惟恐失附于律。成案具，吏多受狱货，欺情伪于君者。在署审成案未察，退参所疑于父老宾客，故月朔作乡约于父老宾客，使之过有以告。君之于刑官敬事类此。”
予曰：：“狱者天下之大命也，推官又命死生决也，何可以不之敬乎？孔子于言偃之宰，首以得人为问，欲其资于人者，施于首政也。矧狱之不自用而审取诸人以为明者乎。明智如皋陶，淑问如皋陶，其狱之疑，犹有资于神羊之所决者。冯君任推讯，而能取诸人以裕诸己，忠信清明见诸歌谣，不必资于神物以为聪，则冯君不贤于皋陶已乎？夫皋陶举，而不仁者远。冯君举而在高位，吾见其民之有赖其仁者矣，故书。至正八年冬十月。
◇送理问所知事马公序
行中书省，古之蕃国方伯连率之寄也，地大任重，故其法揆严、体统峻，宣布政条于百司庶府，惟大纲是张是主。凡细之务不至于执政之堂，乃署理问所于垣内，若法曹议府焉，所以发奸伏、伸抑枉，平允治法也。官其所者，非才且贤，莫胜其任。而幕府之员，又议法之所起也。
东平马公某为江浙行省理问所幕府官，刚毅有为，善持法才，每详刑决政，上其议于相府，六曹莫不韪之，而百司庶府仰之以为准。由是知所官之才且贤，又莫急于幕府员之才且贤也。
予唶代之居高位享厚禄者，率多世勋中贵之曹，奴隶其部属，牛羊其人民，以好恶决是非，以喜怒行赏罚，颐指奔走，孰敢少拂其情。为其部属，而又执笔居幕府员，独能持议不屈，与巍巍赫赫者相抗，而求归于口是若马公者，予所谓才且贤者非欤？公之所以持平曹，取重政府者，决非声音笑貌之所得也。盖公自公卿子弟练习朝章，起身宪府吏，为大郡从事，遂以廉能擢相府掾，由掾为今职，其能明庶事、决大议者可知已。秩满上名春官，明天子方急法则之臣，以理天下之幽枉，必有以处之矣。
于其行也，叙以为别。
◇送马彦远旌德教谕序
百里之治有长，长选于吏部，而承命于天子；百里之教有师，师选于学，而承檄于丞相垣，师若轻于长。然长不教民无以为治，教民必使专出于师，则师之道实甚重于长也。故师道尊者，百里之长礼之为宾，不敢以势上之。吁！主百里之教者，其可自待之微乎？
钱唐马生彦远，由明经举为师儒之官，初去为晋陵县教师。人以彦远才德受贡于乡大夫，宜达于天子以为通都大邑之吏，而低徊偃蹇为教师于十室之邑，疑其自视有懑懑然者，又岂知县教师之系有重于县长者乎！吾闻旌德山水邑也，地不肥沃而多出秀民，昔之擢高科为大儒者往往有焉。今历岁大比者凡十数，而士未有占贡籍者，岂人才之异于昔哉？亦职教者亡状之过也。
彦远居家孝于亲，与朋友交信义自立；而讲艺于晋陵者，皆圣贤之遗旨、当世之要务也。今去为旌德师，以其修于家者兴其人之孝悌忠信，以其讲于道者作其人之经济才略，吾见旌德之士以行艺歌鹿鸣而来者，皆推言其自于教师。则彦远之道行，有以佐一邑之治矣，有何计百里之吏穷卑彼此哉！况彦远道益大、闻益彰，其躐峻资取高位，与通都大邑之吏相颉颃，特跬步地耳，十室之邑果足以久稽彦远乎？长旌德者亦怜公、杨实公，皆右文以为治也，必以予言为然。
◇送孔汉臣之邵武经历序
国法慎守令之职号曰选用，幕而元僚亦不委之钤曹常格，以其司守令出内之喉舌也。今天子既申明守令之制，而尤重幕元僚之选。选必以廉靖有风才者居之，虽闽、蜀、二广去天万里远，三岁必遣使者抵其方面，用天子命以署置其官，慎选守令与其幕元僚，同一中书吏部之严也。奔竞者往往争入其选，以利转阶之速，而不知司选者其如此才而贤者升，而不才不贤者其黜多矣。
襄国公孔君汉臣始由胄监伴读出，从事徽州，丞相府闻其贤也，辟为属掾，年劳满，而司闽选者有署为经历邵武。盖孔君之廉足以寡欲，知足以察微刚而易以闘，故以武名。然小人勇于恶，君子亦勇于为善也。君先圣之五十四代孙也，胄监之秀也，丞相府之素推择也。推其善以及君子，而化覃于小人，吾见邵武咸以道义相高，而人人有邹鲁之风，不必击断鸷猛，以成二千石之理者，非君而孰兴于此乎？君往哉，毋从谓入官远徼利而转阶之速云尔。
其行也，取道吴，淞之士咸为歌诗以饯。而余适会于其乡人张彦明所，且介彦明征余序，故序之卷首云。至正九年四月四日。
◇送江浙都府史倪光大如京师序
自成周选士之法废，士有逸而他出焉者，吏道滞于儒者，目吏为俗流，于吏者目儒为迂，二者始相兵而不相谋矣。汉唐士有起自书佐卒吏至名宰相，如萧、曹辈者，固不可望十一于千百。且以今吏言之，例限七品秩，复开以四品，而不次登显荣者往往列八位而不鲜也。若者起，恪守陈编，刻画章句，执一自用，不达时宜；其于修身齐家、治国平天下之道，非讲之不详，一旦在官，颠倒悖乱，全与道戾。故由科第取官者，其政绩不能不愈于史椟起身者，则亦有愧于古之士矣。然吾亦有惑于今之吏者，揣摩狙伺、深诋巧文、力制长牧、气压豪氓称为能吏，苟俞刻薄，恃以为治具，而欲望其国理民安，是亦却行而求前矣。
虎林倪君光大蚤年读经史，欲由儒进，志伸弗遂，试吏于江浙都府，周行推之为儒史。柳子厚曰：“士之习吏，恒病于少文，故给而少文不肆，饰于华者又病于无断，故放而不制。”倪君以术饰吏治，吾知其给而能肆、放而能制者也。况其事七十之亲以孝闻，友朋友以信自任。夫孝与信，忠君爱民之所出也，君推之于吏治，以日涉穹位食厚禄，上列八位，以任国家之大事，非君谁望哉？又岂得与州邑俗吏循资格为进级者同日语哉！
今赴京师上计钱粮事，来别予吴门。而吴之士君子又为诗以壮其行，且推予为序，遂引于卷首若此，时见予望光大者远云。至正八年十月甲子序。

[book_title]卷五
◇序
◇送刘主事如京师序
圣朝设官，莫严于守令，莫要于风纪。风纪上明天宪，守令下逮民情。然居风纪，往往由守令之得其职者，以喻下情，而后可以申上宪也。审官于守令、风纪者，不已重乎？
大梁刘公文大，初用茂才掾广宪，以识大体称，同知于姚州事，大得民誉，力行核田事，富者惟见，贫者力纾，建穷摘伏，政号神明。转上海尹，剔弊蠹、振废坠，察哗民之挠于政者，积讼尽疏，狱市遂理。杜浦民有杀越人子货，公至亟改过自新。胥吏滥而诈者，遣归读书。公暇建社学、行乡约礼，凡民间簿书期会，揭信于墙屋，听民自诣胥隶意。公三年不出郊关，民扶老将幼听教诲、行礼让，刑错不用，由是大化。秩未满，司举者以公廉能迁主事户部，民泣而留，不得行。未几丁内艰，执丧如礼，躬庐干山之墓，民趋役者如子然。
始公尹邑之日，咸谓公登风纪，台省荐剡，且交上矣。而迁主户部事，与典邑谕民情者不殊科，皆御史之阶也。制阕觐京师，吾知其不留部矣。职风宪者方与循守令交调，公其不副邑民之望乎？果尔公去州郡承宣之劳，而将受明天子耳目之寄，以东南民间利病不能彻当宁者，公悉究知其情矣，某事利、某事弊、某法因、某法革，使民无所病苦，而明天子无赤子之忧，非吾之人所期望、公之所不自让者乎？
邑人士歌诗以送者，皆德于公而不能自已者。辱与公交最善、知最悉焉，故叙其所歌诗，而又著民之期望于公者如是。至正九年秋八月七日。
◇送省理问所提控范致道序
论吏者曰吏廉无才，不若亡廉而才。嘻！才吏之推重于世者如是，矧又才而廉者乎？论者之推从可知也。山东范君致道由簿出佐至提控理问所案牍，盖今之所谓廉而才者乎。
君在幕所在者，府讯鞠事下，持三尺论裁，诸曹林立，咸心仪君听关决；然后抱成案上署所，所官意三二，君攘决辨是否，归诸一；至其确于辨也，上政事堂与宰相而下争枉直，故难决事必经君，即不经君，必后有失。君既以廉律身，廉则公，公则明，而又有才以制之。其应事也如镜见微恶，议法也如度度短长，权定轻重毫杪不少忒。嘻！制谓理所为行中书法部，得廉而才如范君者为宾佐，非理所官之幸、庙堂法部之幸也？参府庄嘉王公尝奇其才，彼命南征，特辟君幕府，君即勇往参赞戎机、雄略君交，盖其才而廉者之所推，无逆而不理。年劳满，理所官咸叹息，不忍其去。
吾谓理所官为一所惜，以君之廉为天下信，以君之才为天下服，范君当为天下用。在古王制，辨论官才而告于上者，司马职也，今之居是职者方复王制。范君之名在辨论列，则范君自此将为天下大吏矣。拯吾民于涂炭，还太平于圣王，非范君吾谁望？范君尚以吾言力论。
◇送杭州路推官陈侯执中序
余尝读史窃叹，于定国之治狱无冤，则福流子孙；而燕士呼天，六月飞霜；东海杀孝妇，三年大旱。其变系于国者如是。代人法吏兴一狱，至蔓延数百人，积岁不能决，卒陷之死地，其伤天地之和者有矣。我朝奄四海为家，深虑一夫有不平者，内有刑部，外有刑所，郡又置推官专刑狱之事，盖以变之系者文，故慎之也。
余来钱唐，见杭之推官陈侯执中者，有定国之风焉。杭之为郡，地大民多，最号繁剧，刑之颇辟、狱之放纷，有不可胜言者。侯居杭三年，人仰之若父母，畏之若神明，咸颂之曰：“陈侯未来，政苛狱繁。陈侯既来，反薄而敦。民蹶于阱，陈侯生之。羊佷狼贪，陈侯惩之。于嗟陈侯，执法不烦。风霆霜露，生意流行。”余闻，而嘉陈侯以士君子待杭之人，遂有士君子行，且不忘陈侯之德而歌舞之。
乃至正十一年九月，侯去杭觐京师，士大夫谒余西湖之西，出所集诗若干篇，推余序之，故得论其事略。抑余闻陈氏之先有曰实者，尝为大丘长，以德重于世而泽流子孙，陈侯岂其后邪？今陈侯治狱无冤又若此，则省府上之，台宪察之，必将大显于天朝，而福之流于子孙者固未可一二数也。惟陈侯其勉之。
◇送李景昭掾史考满诗序
济宁李君景昭，为江浙行中书省掾也，以才器受知于丞相府凡若干，名称赫甚。考满还里，大夫士咸作歌诗，以道其意恋慕之私。诗成一卷，俾予序首。
予为之言曰：“夫世之所谓善于世其家者，岂徒传圭袭组之谓哉！其家法之所以贻于后者，必将继志承训，图以趾前人之美，而不陨其家声焉尔。惟君之先大夫文昌公，以文学政事为时名卿，其家则官规，夫人之所取法，而况于其子孙乎！盖吾于是而知君之善于继承也。始君游成均，即有隽名，继用公荫，授邺州鄄城县丞，既为推择为掾。君廉以律已、公以莅事，特文墨议论参赞硕画，奉上接下，罔有弗周，非所谓能趾前人之美而不陨其家声者乎？昔者孝孙行父之言，以谓先大夫臧文仲教行父事君之礼，行父奉以周旋，弗敢失坠其后，行父九十为鲁名卿。由是言之，世之所谓善于其家者，必若行父而后可名，君者岂非行父其人欤？夫善于世其家者，忠孝之道也。道人之善而不能无言者，诗人情性之厚也。序诗人之意，而必本其父兄者，厚之至也。时之知君者，尚以予言为不佞哉。”
◇送沙可学序
我国家混一天下，地大民众，既内立中书以总其纲，外复设行省十以分其治。而方面之重、土贡之多，江浙实居最省，故釐其地者其人为尤难。
某年，某官来总行省事，求从事掾之贤能者，首得一人焉曰沙可学氏，又得一人焉曰高则诚氏，又得一人焉曰葛元哲氏。三人者用，而浙称治。
盖三人者，天府登其乡书，大廷崇其高等，而拜进士出身，赐任州理佐理之职者也，宜其于簿书之繁剧、笔椟之纤细有不屑焉。而三人者屑焉，何也？或曰掾年劳视州若县加半，三人者盖利也。夫天子之所委重者，惟一二大臣，简在上心者，为股肱于内外。内相为天子得人，为朝廷；外相为天子得人，为四方，欲内外无治，不可也。矧江浙之方面重而上贡多，从事之掾不择其人之贤能有治才，足以赞画诺、辨是非可否、明治理得失成败，而推习文法利刀笔者是取，则何与为治哉？治不治，较诸一州一邑，其大小轻重何如耶！
今某官之求贤能掾于三人者，始能罗而致之以礼，三人者又能终不负其所求，而相与以有成也，则三人者岂果利于年劳，而私便其身图者邪？
可学秩且满，大臣留之，不将荐之中朝。其于行，书吾言以为赠。盖士以外相得人，为天子贺而不已；有用之学，为进士出身者勉。
◇送嘉兴学吏徐德明考满序
圣朝三岁一大比兴，其贤者能者布列中外，盖欲收儒效于天下，而致隆平之治也。犹虑所选者有遗才，州郡庠序司之史复用文学生，使以儒释吏事，其望儒之效切矣。吏出于儒者学，升于州、升于郡，等而上之，或宪漕史，或理曹、帅阃史；又等而上之，则入流，钤于吏部簿，部县寮、知幕府，坐禄位而治人矣，殆非刀笔吏胥起巡尉所者可同日较崇庳也。
朱方徐德明氏，世业儒，其祖、父皆以孝弟忠信为家风，朝廷以孝义旌其门，德明之才器涵育熏陶有自来矣。至正八年，侍父游嘉禾，肄业郡庠，学正应公学焉为学司吏。
德明之司椟于学也，凡春秋二丁朔望祭奠师儒之文告、生徒之膳养、金粟之句计、营缮之书庸，殚智竭虑，一以奉公为心。曩太守凌公留意学校，政季试以作人才，习大乐以奉祀事，德明奉承厥役，靡惓于勤有成绩。至正三年，教授康公来领学事，藉其协赞者居多。越明年，府檄本学官吏自征租入。德明奉行惟谨，推之以诚，约之以信，佃夫输逋莫不悦服。其有积日，门丁佃甲相根株为干没者，德明又能廉得之，不烦垂楚而征复元额。观德明之才敏学优，有功于学校者如此。推此以往，何试而不可乎？
年而既满，浩然有去志，士友挽留不可，相与崇酒于觞，载肉于俎，饯之东关之外。德明又枉舟过余次舍，求一言为行赆。夫千寻之本必自豪末而生，万里之途必由跬步而始。继自今，将见德明仕进之阶日高而日远，曰漕曰宪曰理曰节，入流铨于省部。吾所谓坐禄位而治人者，可指日俟。德明以予言勉之。至正十三年秋七月日序。
◇送理问所掾史王安正考满序
至正之三年，江浙行省理问所掾史、东平王安正考满，杭士友咸饯以诗。诗成卷，属于会稽杨维桢为之序。予惟仕之由吏进者，积年劳于簿书、循资格于流品者，常才之所能而能人之不能者，必英才俊特者也。吾见其人者安正王君者也。
淮贼猖獗一时，系仕版者非质惴而惧、识鄙而逃，则诡军功以资捷进者尔，执有忧国如家、委身徇职、不以利钝得失为却顾者哉？迩者平章教化荣禄公，统兵西讨，属掾在选中者安正为首列。安正起身理所，议事用法人称允；及在军中，献纳谋画卒能参赞成功。凯还计赏，当擢高要，而安正退就前考，不敢自有其功，以取一阶半级之荣，亦可以知安正之克守其正，与一时系仕版诡军卒功以资捷进者不侔矣。
方今国家急才于有为有守之人，安正虽不以军劳资进取，而为国求才者，吾知其不安正舍矣，惟安正戒严以俟。至正十三年秋九月十日序。
◇送浙江西宪书吏李公锡序
朝廷设官分职，百司庶府要而重者，无越于风纪，天子之耳目寄焉，生民之血脉贯与！台内外以总其纲，廉访十二道以张其目。官于是者，必思慎简乃僚；而书佐之吏，例以通大法、敦风操者在选列也。而士之欲出身自见于世者，不幸不为卿大夫所荐，则亦于是愿观其所为主焉。
燕城李公锡之为浙右宪书吏也，由宪府某官知其操行文艺之美而推择之。公锡于某官，观其所为主，乃褒然而来，如鱼水之相得、宫征之相宣。其为人廉介耿峭、才高而识远，司宪之长洎幕府之寮，无不以其言议为可否。而公锡之执简献替者，未尝不出于三尺之公。尝侍某官调兵某所，而赞画之长、弭戢之功彰彰显著。今年秋，年劳已满。濒行，吾属饯言以为别。
先是公锡由成均造士，筮仕善祐库使，遂历刑部吏、都水庸田照磨。今以职官为宪府史，昱其老成、才识谙时，宜达政体，有以赞画评佐中书之政者，可日月冀也。嘻！此海内之人所周望，岂直吾属之望而已哉？于其行也，序以为引。至正十三年冬十月吉序。
◇送李仲常之江阴知事序
江阴古延陵邑也，在唐为州，宋为县、复为军。今地利日广、民齿日繁，处以散州直隶省部，与他列州属会府者实殊。故居幕府者皆受天子命，与会府之宾僚等也。其地左姑苏、右京口，前控大江，后带沧海，鹅鼻为神禹之躯，席帽为郭璞之宅。翠君中立，石凤旁飞，此又其流峙之胜也。故乡有鱼稻之富，市有珠犀之珍，人秀而文，有淮楚之风。其官府事简，自宋以来称道院闲两浙，宦游于其地，不亦优且乐哉！然近者盗作，鱼龙之薮，挠及漕赋，文股椎结，且以江国之衣冠者相货居，官是邑者不无优焉。
东阳李君仲常去为其州知事。仲常博识而敏于才，好谋善断，掾内府十馀年，以通了称。其应外务，固恢乎其有馀裕矣。仲常往哉佐其长以善道，率其下以先劳。吾见江阴之治有江山风月之胜、鱼稻珠犀之富，而无鱼龙之薮之警以病吾政也，不在仲常乎？赞画之暇，形为咏歌，幸有以寄我。
◇送彭彦温直学满代序
学者司计，主金谷出纳之吝，犹有司之有庾氏也。庾得其司，则民无箕敛、官无悖出之患。计得其司，则农无失征、士无失养。然则校有官主教，而计主养也。养足而后教可以行，则计之有功于学校，又岂可以有司出纳之吝，贱其人乎？故著令必慎选其人，年劳满者为谕、录起阶。近更令，虽以府邑主椟吏易谕、录，而负才谞者得以一介之士上佐二千石出政令，其功德之及民者顺且易也。视谕、录五年十年不得升次以行其志，即得佐府邑，去老死不远者，孰优孰劣乎？
会稽彭彦温氏家世儒者也，乡大夫尝以经行举之有司弗售，犹不远数百里从师于吴下，由是吴学辟为学之司计。其职乎计也，能稽籍以为入，量入以为出，撙节其横费，而金谷之用恒有馀。是其力于计，而有功于学校者也。
年劳已满，教之官及学士大夫咸惜其去，而恐继者之未得如彦温氏也。然彦温阶此，以司政椟于府邑，以佐二千石之行事，将见及人之力有大于学校者，学士大夫又何惜乎其去也！咸送以诗，而属予为序。彦温为予乡闬生，其仲彦明又从予游，故序。
◇补过斋序
松江守陈府公初莅政，属吏皆移病于外，首鼠进退，公曰：“吴儿欲以习诈为俗耶？”下令召见诸曹史、书佐，视其可用者，于若干人中得萧兰，独称悃愊吏，呐呐似不能言者，而中则慧了识事体。府公前每曰：“事必兼数曹，无一误失者，诸曹疏诞者学之而弗能万一。”府公益独奇之，兰愈恪谨。退公，辄闭置斗室，翻阅往史及今令甲书。又自命其斋曰“补过”，取诸圣经之训“进尽忠，退补过”也。介其外舅阆翁，求一言于子杨子。
杨子喜淞之民上有良二千石、下有悃愊吏，一郡之庆也，为之叙曰：“昔李孝伯不就郡功曹，曰委质事人，亦何容易！惧以职小咎大，为身辱耳！子今有文，何有于补云。然古之大吏，亦有闭阁思过者，知矧郡功曹在拟议三尺书之末者乎！”于是乎叙而系之铭辞：
过而不闻，实惧尼父。过而能补，人为舜禹。惟萧史氏，匪利笔刀。补过尽忠，允中功曹。以悃愊之质，加以周密之理，以行乎贤府公之成规，过且无。
◇乡闱纪录序
军兴，贡举事中废，士皆以弧矢易铅椠之习。至正十八年冬，中书下议：驿梗，外省士人会试必道海，道海必候风信于夏，许先期春贡。于是江浙行省以至正十九年夏四月，群试吴越之士，斤斤百馀人。议者谓：戎马生郊，何暇闭门角文墨伎。时左辖崔公专提调，佥宪郑公又监督之，而大相、开府达公力主于上。平章、光禄张公特助金谷之资，假群堂为贡院所，不一月竣事。选中左右两榜，凡三十有六人，备榜十有五人。
郡守谢节既以鹿鸣典故宴士，又梓行选中程文，及帘内外官唱和诗亦联附于篇首。编成，征余叙。余既预考文事，不得辞。夫文事得于盛明之时，常不足纪。记得于丧乱多故之秋，得非常也，合叙以视后，遂书。是岁五月朔日。
◇送甘肃省参政王公序
自昔内外臣重轻逸劳之体各有差，故调有左右之辨。国家幅员之广，汉唐宋所未有也。笃近举远，众建行省。省各置首贰，平章、丞参是也。虽远方面如云南、甘肃，而内中书臣交相出入，不以轻重劳逸为辨与。况天下在太平全盛之日，则凡内臣之出参远方面者，岂果为左乎？
大梁王公可举以文墨旧臣，出参甘肃省政事，吾党之士谓公宜居中论事，陈王道上前，致其主于三代之隆也，而出治于边，远在万里外，岂不诚主哉？是未识国家众建省理，及吾圣人笃近举远之意也。甘肃古西戎地，自受国家节制，为冠带之区，数十年来兴材取士，其风一变与诸夏等。然则寄一边之重，而广之以声教之盛，非老成文臣不能。宜公受命跋涉万里外，虽不在天子之侧，不吝也是行也，公其可自左哉？
公之行也，自吴之海漕，吴人有赋诗以饯者，使余为之叙，故为公道其职之重而且解左调之疑公者也。至正七年冬十月初吉序。

[book_title]卷六
◇序
◇《鹿皮子文集》序
言有高而弗当，义有奥而弗通，若是者，后世有传焉？无有也。又况言厖而弗律、义淫而无轨者乎！自孔氏后，立言传世者，不知几人焉；其灭没不传、卒于齐民共腐者，亦不知几人焉。姑以唐人言之，卢殷之文凡千馀篇；李础之诗凡八百篇；樊绍述著《樊子书》六十卷，杂诗文凡九百馀篇，今皆安在哉？非其文不传也，言厖义淫，非传世之器也。自今观之，孔孟而下，人乐传其文者，屈原、荀况、董仲舒、司马迁，又其次王通、韩愈、欧阳修、周敦颐、苏洵父子。逮乎我朝，姚公燧、虞公集、吴公澄、李公孝光，凡此十数君子，其言皆高而当，其义皆奥而通也。
虞、李之次，复有鹿皮子者焉，著书凡二百馀卷。予始读其诗，曰李长吉之流也。又读其赋，曰刘禹锡之流也。至读其所著书，而后知其可继李、虞，以达乎欧、韩、王、董，以羽仪乎孔、孟子。盖公生于盛时，不习训诂文，而抱道大山长谷之间，其精神坚完足以立事，其志虑纯一足以穷物，其考览博大足以通乎典故；而其超然所得者，又足以达乎鬼神天地之宜。其文之所就可必行于人，为传世之器无疑也。
予怪言厖而义淫者，往往家自摹刻，以传布于世，富者怙资以为，而贵者又怙势以为，意将与十一经、历代诸子史并行而无敝。不知屈氏而次，彼虽欲不传不得也；必藉贵富以传，则贵富灭而文亦灭矣。呜呼！贵富者不足怙以传，而后知文字之果足以传世也。文如鹿皮子而不传，吾不信也！
予以鹿皮子同乡浙之东，而未获识其人，其子季持文集来，且将其命曰“序吾文者必会稽杨维桢也”，于是乎序。
鹿皮子陈氏，名樵，字君采，金华人，居圁谷磵，常衣鹿皮，自号鹿皮子云。
◇《留养愚文集》序
括之士以时文名于今日者，有林君则氏、叶见山氏、徐景熹氏、刘伯温氏、项子华氏；以古学名者，则有郑息堂公、洪乐闲公、叶壶谷公、留万石公。时文、古学使通能之，则有不工者矣。
留君睿养愚乃万石公之从孙也，过余姑苏所次，出巨册一编，视曰：“此睿之杂着也。先生号知文，幸为睿评而赐之序首焉。”
予始读其传志各一首，客来辍之，夜张灯继读之，箴铭诗赋乐词些语凡若干首，皆声毗法洽，各适其职。明日，又读其时文，所攻《尚书》义若干通，又辞敷义鬯，不谬夫古史氏传心之旨。为之大异曰：“古学与时文不通能，而何留君之通能乎？予闻括为山洲，而留君所居山水为尤胜，山有曰龙、曰鹤、曰文、曰锦、曰九楼，溪有曰好溪，石响石，潭有曰神潭。山川润气出为雨云，清明之英为日月之华，小秀于草木，而大秀于人。留君其大秀者欤？不然，括士之不兼长者，留君不克兼也。虽然，学古而后文古也，文之谐于古者必不谐于今。韩子论时之文曰‘予大惭者，人以为大好’，留君有志于今文为进取计，则不可以不惭者为之矣。以惭者为之，则于古者不能不悖矣。留君将何以处此？”留君曰：“睿宁以古不惭者病于今，毋宁以不大惭于今者病于古也。”遂书为序。
◇《聚桂文集》序
秦汉之士无时文，以其所陈说于上者皆近乎古，而未有立体制、定格律以为去取，如唐宋以来号为举业者也。韩愈氏病之，以为大惭者大好，则时文不可以传世也谂矣。我朝设科取士虽沿唐宋，而其制则成周，文则追古于唐宋之上，故科文往往有可传者。然有司大比之所选者，又不若师儒义试之所为取为优也，何者？大比之所选，仅一日之长；而义试之所取，则宽以岁月之所得也。大比开而作者或有遗珠之憾，则主司之负诸生也。义试开之，作者或无擅场之手，则诸生之负主司也。
嘉禾濮君乐闲为聚桂文会于家塾，东南之士以文卷赴其会者凡五百馀人，所取三十人，自魁名吴毅而下，其文皆足以寿诸梓而传于世也。予与豫章李君一初实主评裁，而葛君藏之、鲍君仲孚又相讨议于其后，故登诸选列者，物论公之，士誉荣之。即其今日之所选者，莫盛于江浙，而江浙之盛，饶、信为称首者。乡评里校之会，岁不乏绝也。今饶、信之盛，移于嘉禾，嘉禾之贤守长实为集贤凌公，颛务古文而崇化文士。有名世者作，不惟斯文增重，而嘉禾之文风义俗从而振焉。则文会之作，固有补于司政者不少也。
斯文锓梓，濮君又求一言以叙首，于是乎书。
◇《曹士宏文集》后序
余生晚，不及识庐陵曹先生，及来钱唐，获睹《与刘志善书》。书言刘光伯、杜子美诸人之学不闻道，王氏、陆氏之学为无用之空谈，独有志于述礼乐、征文献，余已异其为人，恨不得与之共世同里闬接其言议也。未几，其子希颜以南陵遗槁来，则知先生抱有用之才，不见于世，而见者惟此耳。吁！编简零脱曾无几矣，诗凡若干篇，文仅二十有九首，皆津津焉善言世故，综之以往史，而宿之以圣贤之理，非代之学者谬悠无边畔、芜涩险怪以为辞者之所可及也。观其翁彦杨之让议，则《范史》不无佚鸿子夺之悖；李庚伯之《孝纪》，则鄠人对亦不无忍薄之愧。议之近于情而依理，虽古之人惧焉，况今之缪悠为学而芜怪为文者邪？
先生之学之才如此，而世不材其人、利其道，岂不愧当代君子乎？予求生其人于今之所接者不能，为愧盖益甚矣。《孟子》以“诵其诗，读其书，不知其人可乎”，是尚论其世也。谨为之编次及正其脱讹而，且志其尾，以寄余尚友之心云。
◇《王希赐文集》序
干将之器利可刺钟，然其利之司于人者，有当不当焉，君子以御寇，利也；盗持以杀人，亦利也。文章大利器也，而妄庸者轻用之世，无时分寸利，而危至于杀人。吁！可不慎诸？故司文者，不以轻属妄庸，戛戛乎难其人者，诚以利器之雄伟不当，而有摧陷廓清之功者也。自今求其人于《六藉》而下，斤斤邹一人、楚一人、燕一人、西汉三人、唐二人（通、愈），宋三人（周、程在焉）、今姚（牧庵）、虞（邵庵）而次，未以数断。之数人之文，实代之利器，而利之当于人者也，皆雄伟不当而有摧陷廓清之功者也。今之妄庸者蔓衍草积，动自哆大曰：“吾文，邹楚而降之文也，当有传也。”布于今与后，不必越五年十年，其蔓衍草积者已与粪土同腐，传何有乎！
括苍王廉氏为文凡若干篇，遭兵火而失者过半，今拾遗稿及续为文又若干卷。王子读书二十年，而始敢为文，盖有利器之本。其为人磥砢有奇节，又有利器之操者也，知其利器不无用于世。不无用于世，则其传于人，与妄庸者异也必矣。书以序之。
◇再序
我朝文章，肇变为刘、杨，再变为姚、元，三变为虞、欧。揭宋而后，文为全盛，以气运言则全盛之时也，盛极则亦衰之始。自天历来，文章渐趋委靡，不失于蒐猎破碎，则沦于剽盗灭裂，能卓然自信、不流于俗者几希矣。吾尝以近代律今之文，仅得与曾巩、苏辙、王安石、李清臣、陈无已之流相追逐、相亡而中衰也，已不得步武于陆游、刘克庄、三洪，矧叶适、陈傅良、戴溪乎？不得步武于叶适、戴溪、陈傅良，矧晁、张、秦、黄乎？不得步武于晁、张、秦、黄，矧二苏、欧阳乎？时则举子之伎兴矣，不惟代无作者，而鉴识衡定为之先者，无其人也亦久矣。
吁！吾于此求夫笃于自信、不为流俗所移者，东浙之士斤四三人，曰王廉氏其一也，其为文不谐于人。人则以鉴识衡定者属于吾，吾每为之起畏。谂其追古作者，则西京而上，秦与燕也，楚之《骚》也，春秋之《国语》也，班固、崔枿而下弗论也。若是者，其时于一己之独，不以一代之气运盛衰为高下者也，岂不伟欤！吾使魏生镇录其追于古者，而告诸学古之友云。
◇《杨文举文集》序
文章非一人技也，大而缘乎世运之隆污，次而关乎家德之醇疵。当世运之隆，文从而隆；家德之醇，文从而醇。士以文墨为能事，幸而生乎昭运之代，又幸而出乎明德之家，若吾宗文举者，非其人也乎？
文举，通征先生之嗣也。先生领台檄主文浙闱时，予实列同考，听先生言议，凛然为起立。知先生之学出道江张氏，张氏之学出紫阳朱子，故其为议论文章，不一于正不出也。二十年来，先生之宰树共矣。幸先生有后如文举，获见予吴门次舍，示所著碑铭叙志箴颂论赞凡若干卷，累日读之，喜其识职而备毗于律，理察而其言沛如也。予自居吴门，阅今之名能文者，无虑数十家，类未有及文举者，则知文举之得其本于家，而又丁乎气运之盛于国家者，非庸众人之所同也昭昭矣，抑吾临文有感也。
先生入翰苑不两月，辄谢病归，高文大册不一二见诸史院；而文举之文，亦多遐方下邑之所撰录，未及铺张乎帝畿也。嘻！文举之文，岂遽尽于是编也哉！夫兰台芸馆，文章之居，编摩述作文章之职也。居其居而书，夫言职者或有矣，顾有得其职而不居其居者，吾不信也，文举尚以吾言俟之。皇元一经，业且作矣，文举尚以吾言勉之。至正戊子十二月序。
◇《春秋左氏传类编》序
《三传》有功于圣经者，首推左氏，以其所载先经而始事，后经以终义，圣人之《经》断也，左氏之《传》案也。欲观《经》之所断，必求《传》之所纪事之本末，而后是非褒贬白也。然考经者，欲于寸晷之际，会其事之本末，不无翻阅之厌，于是类编者欲出焉。钜鹿魏生德刚，初授《春秋》经学于应君之邵，应君始又执经于吾，吾于《三传》有所考索，必生焉是资。其暇日，以左氏所记本末不相穿贯者，每一事各为始终，其类编之，名曰《春秋左氏传类编》。昔铎椒、虞卿辈各作《左氏钞撮》，其书盖约言之编耳，未知求经统要也。生之是编，岂《钞撮》可以较小大哉！予念其用工之勤，俾缮写成帙，传于同门之士。生且求言以为序。
予于《春秋》诸家有《定是之录》，凡十有二卷，未敢传于世也。盖《经》有不待《传》而明者、因《传》而蔽者，学者通其明、祛其蔽，而后圣人之经如日月之杲杲焉。故不协者，虽三家大儒言之亦黜也。生尚以予言有以定是于《传》家，则《经》之如日月者，不患不明矣，生勉之哉！是为序。至正十四年秋七月朔序。
◇曹元博左氏本末序
左丘明受《经》于仲尼，故作《春秋传》，以为圣经之按。后之传左氏者，有铎椒尝作《钞撮》八卷，虞卿作《钞撮》九卷，是又有切于左氏者也，惜其文无传矣。至汉，张苍、贾谊复传左氏，河间王进于武帝，至成帝时，刘歆校秘书而好之，始立《左氏春秋》，和帝时遂立其学，而《左传》大著。又其后，晋杜预复表章之，而《传》有注释。夫左氏为圣门弟子，又身为国史，纂记本末，考索惟精，其文或先经以始事，或后经以终义，大抵有以原始而要终也。后之言《经》者，舍左氏无以为之统绪，故止斋陈氏谓著其所不书，以见《经》之所书者，皆左氏之功，此章指之所由也。
云间曹元博氏复按《经》以证《传》，索《传》以合《经》，为《左氏叙事本末》若干卷，类之精、订之审，以博学者之观览，其用心亦勤矣。论者以左氏作《传》，为仲尼忠臣，杜征南作注，为左氏顺臣、非忠臣。今元博序其本末，抑为左氏顺臣乎？忠臣乎？盖左氏之失，工于言而拙于理，好以成败论人妖祥，计事往往博过于注。元博既序其本传，复能权衡其是非，合乎笔削之大义，是又爱而知其恶，谓为丘明之忠臣也，岂不伟哉！元博尚以吾言勉诸。
◇《春秋百问》序
《六经》皆有疑，而莫疑于《春秋》，疑而不决，而欲得笔削之微者盖寡矣，此《春秋》之经有《百问》也。予家藏是书，凡六卷，尝授之无锡孟生季成，成又传之于华亭曹君继善之子元朴。朴以其传之不广也，特镌诸梓，而征予为序。
是书也失其首辞久，不知为何人所著，或以为万孝先生，又不知为何时人。观其设为问答者，往往与予补正之意合，实有以释是经笔削之疑。予令孟生勿秘所授，而未及板行于世。今曹君父子能推所秘于人，不遂吾之初心，而贤于汉儒之私《论衡》于一己者乎？
虽然，道学是讲者谓说书不故，虑学者不求诸心，而惟口耳之是资。夫《百问》之书，探圣意之微，而欲决之诸儒未决之论，非见之卓、思之精者，能之乎？谓资口耳之辨不可也。学者于《春秋》，苟读而未有疑，疑而未求释于心，而遽观是书之广传也为病，则固存乎其人焉。
◇《春秋定是录》序
柳子曰《春秋》如日月，不可赞也。然则高自立论者，皆诞也。欧阳子曰《春秋》如日月，然不为盲者明，而有物蔽之者亦不得见。然则将以制盲而怯蔽，则亦不能不暇于词也。《经》不待《传》而明者十七八，因《传》而蔽者十五六，明目者祛其蔽而通其明，则其如日月者杲杲矣。余怪三家既有蔽焉，而诸子又于其蔽者析宗而植党，争角是非，不异讼牒。使求《经》者必由《传》，而求《传》者又必繇诸子，是非纷纷，莫适所从，《经》之杲杲者晦矣。世之君子既晦于求《经》，复于诸子求异其说，是添讼于纷争之中，恶物蔽目，而又自投以医者也。
维桢自幼习《春秋》，不敢建一新论以立名氏，谨会诸儒之说，而辄自去取之，为《定是录》。说协于《经》，虽科举小生之义，在所不遗；其不协者，虽三家大儒之言，亦黜也。吁！予又何人，敢以一人之见，与夺千载之是非，何僭自甚？亦从其杲杲者决之焉耳。后之君子，倘以《录》犹未是，改而正诸，岂敢讳乎！
◇《褚氏家谱》序
褚氏之系出自微子，宋共公子段食采于褚，号曰褚师，因氏焉。其在衡，有褚师子申定子者，盖其族之仕于卫者也。汉元、成间，有褚先生大以行显，尝补司马迁《史记》。六朝以来，褚陶、褚裒皆以文学名。至唐，褚亮博学才敏，预瀛洲学士之选，其子遂良为顾命大臣。遂良由河南徙钱唐，其子孙所居号褚家塘。后有徙居苕城者，亦以褚姓其巷；今聚族乌程之朱坞，即自苕城来也。其祖为世超，墓在朱坞后浜，冢舍曰光远庵。云世超生世隆、生大理评事琳，琳生省干溶，溶生宋□□郎、提干大同，大同生宋迪功郎淮安县丞士登。士登之子，长宣教郎友龙，次仲龙。友龙无子，以仲龙之子将仕郎、国史实录院检阅文字天祐为嗣焉。天祐三子，长锡圭、善州教授，次锡琦，次锡瑜、蒙古学正。善州四子，嗣良、嗣英、嗣后、嗣贤。锡琦无子，以嗣英为其后。自士登以前凡十世，皆以诗书起家，由科举入仕者代不乏人。宋革，故居遭兵燹，子孙亡其实录，嘉言善行不复可考矣。嗣英于族叔祖桂岩公所访得《家谱》，令其子桂缮写为册。册成，乞予序。
予谓君子之泽五世，褚氏之泽已逾十世，而其来者尚未艾也。桂之为伯仲者凡六人，皆从硕师习举子业，里以衣冠之族称焉。岁大比，乡大夫录以充赋者，褚氏子孙居多。吾卜褚氏祖之积者厚，而嗣英之培其积者益至，吾见褚氏之来者益衍而大。以五世之泽论君子者，又岂可以律于褚氏之泽哉？褚氏子孙尚以予言勉之。
◇送朱女士桂英演史序
钱唐为宋行都，男女庯峭尚妩媚，号笼袖骄民。当思陵上太皇号、孝宗奉太皇寿，一时御前应制多女流也，若棋待召为沈姑姑，演史为张氏、宋氏、陈氏，说经为陆妙慧、妙静，小说为史惠英，队戏为李瑞娘，影戏为王润卿，皆中一时慧黠之选也。两宫游幸聚景玉津内园，各以艺呈，天颜喜，动则赏赉无算。此太平朝野极盛之际。今当此刀鸣镝语时，故家遗老或与退珰畸棨谈先朝故事，未尝不兴感陨泪也。
至正丙午春二月，予荡舟矣春过濯渡，一姝淡妆素服，貌娴雅，呼长年舣棹，敛衽而前称朱氏名桂英，家在钱唐，世为衣冠旧族，善记稗官小说、演史于三国五季。因延致舟中，为予说道君艮岳及秦太师事，坐客倾耳耸，知其腹笥有文史，无烟花脂粉。予奇之曰：“使英遇思陵太平之朝，如张、宋、陈、陆、史辈谈通典故，入登禁壸，岂久居瓦市间耶？曰忠曰孝，贯穿经史于稠人广众中，亦可以敦励薄俗，则吾徒号儒丈夫者为不如已！”古称卢文进女为女学士，予于桂英亦云。

[book_title]卷七
◇序
◇《吴复诗录》序
古风人之诗，类出于闾夫鄙隶，非尽公卿大夫士之作也。而传之后世，有非今公卿大夫士之所可及，则何也？古者人人有士君子之行，其学之成也尚已，故其出言如山出云、水出文、草木之出华实也。后之人执笔呻吟，摸朱拟白以为诗，尚为有诗也哉！故摹拟愈逼，而去古愈远。吾观后之岩拟为诗，而为世道感也远矣。间尝求诗于摹拟之外，而未见其何人。
富阳吴复见心持诗来，读其古什凡若干首，决非摹拟而成者，知学有古风人之旨矣。吁！使复达而有位，为朝廷道盛德、制雅颂，复之作不为古公卿大夫士之作乎？吁！又使人人如复，不以摹拟为诗，古诗不复作者，吾其无望于后乎？复益勉之，以征吾言焉可也。
◇《赵氏诗录》序
评诗之品，无异人品也。人有面目骨骼、有情性神气，诗之丑好高下亦然。风、雅而降为骚，骚降为十九首，十九首而降为陶杜、为二李，其情性不野，神气不群，故其骨骼不庳、面目不鄙。嘻！此诗之品在后无尚也。下是为齐梁、为晚唐季宋，其面目日鄙、骨骼日庳，其情性神气可知已。嘻！学诗于晚唐、季宋之后，而欲上下陶、杜、二李，以薄乎骚、雅，亦落落乎其难哉！然诗之情性神气，古今无间也，得古之情性神气，则古之诗在也。然而，面目未识而谓得其骨骼，妄矣。骨骼未得，而谓得其情性，妄矣。情性未得，而谓得其神气，益妄矣。
吾友宋生无逸，送其乡人赵璋之诗来曰：“璋诗有志于古，非锢于代之积习而弗变者也。是敢晋于先生，求一言自信。”余既讶宋言，而覆其诗，如桃源月蚀，颇能力拔于晚唐、季宋者。它日进不止，其于二李、杜、陶，庶亦识其面目。识其面目之久，庶乎情性、神气者并得之。璋父勉乎哉！毋曰吾诗止于是而已也。至正丁亥九月望，在姑苏锦秀坊写。
◇李仲虞诗序
删后求诗者尚家数，家数之大无止乎杜。宗杜者，要随其人之资所得尔；资之拙者，又随其师之所传得之尔。诗得于师，固不若得于资之为优也。诗者人之情性也，人各有情性，则人有各诗也。得于师者，其得为吾自家之诗哉？
天台李仲虞执诗为贽，见予于姑苏城南，且云学诗于乡先生丁仲容氏。明旦则复谒，出诗一编，求予言以序。予夜读其诗，知其法得于少陵矣。如五言有云“湛露仙盘白，朝阳虎殿红。诏起西河上，旌随斗柄东。西北干戈定，东南杼轴空”，置诸《少陵集》中，猝未能辨也。盖仲虞纯明笃茂、博极文而多识当朝典故。虽在布衣，忧君忧国之识，时见于咏歌之次。其资甚似杜者，故其为诗，不似之者或寡矣。吾求丁公之诗似杜者，或未之过，则知仲虞之诗列乎家数者，不得于其师，而得于其资也谂矣。虽然观杜者，不唯见其律，而有见其骚者焉；不唯见其骚，而有见其雅者焉；不唯见其骚与雅也，而有见其史者焉，此杜诗之全也。仲虞资近杜矣，尚于其全者求其备云。至正戊子九月丙辰序。
◇张北山《和陶集》序
诗得于言，言得于志。人各有志、有言以为诗，非迹人以得之者也。东坡《和渊明诗》非故假诗于渊明也，其解有合于渊明者，故和其诗，不知诗之为渊明、为东坡也。涪翁曰：“渊明千载人，东坡百世士，出处固不同，气味乃相似。”盖知东坡之诗可比渊明矣！
天台张北山著《和陶集》若干卷，藏于家，其孙师圣出其亲手泽，求余一言以传世。盖北山宋人也，宋革，当天朝收用南士，趋者澜倒，征书至北山，北山独閟关弗起，自称东海大布衣终其身。嘻！正士之节，其有似义熙处士者欤！故其见诸《和陶》，盖必有合者，观其胸中，不合乎渊明者寡矣。
步韵倚声，谓之迹人以得诗，吾不信也。虽然世之和陶者不止北山也，又岂人人北山哉？吾尝评陶、谢爱山之乐同也，而有不同者何也？康乐伐山开道，入数百人，自始宁至临海，敝敝焉不得一日以休，得一于山者粗矣。五柳先生断辕不出，一朝于篱落间见之，而悠然若莫逆也，其得于山者神矣。故五柳之《咏南山》可学也，而于南山之得之神，不可学也。不可学，则其得于山者，亦康乐之役于山者而已耳。吾于和陶而不陶者亦云。至正八年夏五月六日。
◇剡韶诗序
或问诗可学乎？曰诗不可以学为也。诗本情性，有性此有情，有情此有诗也。上而言之，雅诗情纯，风诗情杂；下而言之，屈诗情骚，陶诗情靖，李诗情逸，杜诗情厚。诗之状，未有不依情而出也。虽然不可学，诗之所出者，不可以无学也。声和平中正必由于情，情和平中正或失于性，则学问之功得矣。
或曰《三百篇》有出于匹夫匹妇之口，而岂为尽知学乎？曰匹妇无学也，而游于先王之泽者，学之至也，发于言辞，止于礼义，与一时公卿大夫君子之言同录于圣人也，非无本也。
我元之诗，虞为宗，赵、范、杨、马、陈、揭副之，继者叠出而未止。吾求之东南，永嘉李孝光，钱唐张天雨，天台丁复、项炯，毗陵吴恭、倪瓒，盖亦有本者也。近复得永嘉张天英、郑东，姑苏陈谦、郭翼，而吴兴得郯韶也。韶诗清丽而温重，无穷愁险苦之态，盖其强力于学，未止深其本之所出，极其作之所诣。盖得骚之声、得雅之情，则雅之声矣又岂直在元诗一人之数，追逐李张丁项辈而止乎？韶勉之而已。其成帙者若干卷。
◇《两浙作者》序
曩余在京师时，与同年黄子肃、俞原明、张志道论闽浙新诗，子肃数闽诗人凡若干辈，而深诋余两浙无诗。余喷曰：“言何诞也！诗出情性，岂闽有情性，浙皆木石肺肝乎？”余后归浙，思雪子肃之言之冤，闻一名能诗者，未尝不躬候其门，采其精工，往往未能深起人意。阅十有馀年，仅仅得七家，其一永嘉李孝光季和，其一天台项炯可立，其一东阳陈樵君采，其一元镇，其二老释氏曰句曲张伯雨、云门思断江也。昔王刘二子能重河朔，矧七家者，不足以重两浙乎？惜不令子肃见之。
尝论诗与文一技，而诗之工为尤难，不专其业，不造其家，冀传于世，妄也。盖仲容、季和放乎六朝，而归准老杜。可立有李骑鲸之气，而君采得元和鬼仙之变。元镇轩轾二陈，而造乎晋淡。断江衣钵乎老谷。句曲风格夙宗大历，而痛厘去纤艳不逞之习。七人作，备见诸体，凡若干什目，曰《两浙作者集》，非徒务厌子肃之言，实以见大雅在浙方作而未已也。若其作者继起而未已也，又岂限七人而止哉！
◇《卫子刚诗录》序
余入淞，见世家子弟凡十数人，能去裘马之习，以文墨为事者，盖寡矣。城西卫子刚，盖山斋别驾公之孙也。首贽诗见余，既而复出《敬聚斋诗稿》一编。读其古诗如《秋夜曲》《白苎词》，其排律如《九山宴集》。五言律如“江水深深碧，梨花淡淡明。九农劳畚锸，三泖足风波”。七言律如“亚夫旧是将军子，贾谊初传太傅官。玉人娇列锦步阵，银笔醉调金缕衣。醉吹银笛五老洞，闲拾瑶草三神山”。其绝句如《消寒图》一首，音节兴象皆造盛唐有馀地，非诗门之颛主者不能至也。
昔人论诗，谓穷苦之词易工，欢愉之词难好。子刚之工，不得于穷苦，而得于欢愉，可以知其才之高出等辈，不得以休戚之情限也。子刚之年未逾壮，而其词之工已如此，便复益之以春秋，才愈老茂而词愈高古，又岂止今日所睹而已哉？至正九年夏四月廿有九日序。
◇《玉山草堂雅集》序
昆山顾仲瑛，裒其所尝与游者往还唱和及杂赋之诗，悉锓诸梓。编帙既成，求余一言以引诸首。
余来吴，见吴之大姓家友于人者，往往市道耳、势要耳、声色货利耳，不好声利而好杂流者寡矣，矧好儒流乎？不好儒流而好书数者寡矣，矧好文墨章句为不朽之事乎？仲瑛嗜好既异于彼，故其取友亦异。其首内交于余也，筑亭曰其亭，以尊余之所学也；设榻曰其榻，以殊余之所止也。余何修而得此哉？盖仲瑛之慕义好贤，将以示始于余。示始于余，而海内之士有贤于余者至矣。故其取友日益众，计文墨所聚日益多，此《草堂雅集》之出于家而布于外也。
集自余而次凡五十馀家，诗凡七百馀首。其工拙浅深，自有定品观者，有不待余之评裁也；其或护短，凭愚持以多上人者，仲瑛自家榷度，又辄能是非而去取之。此次其有可观者焉揽之者，无论其人之贵贱稚宿及老释之异门，总其条贯，若金石之相宣也、盐梅之相济也，盖必有得于《雅集》者矣。得于《雅集》，则亦有得其为人者焉。仲瑛读书之室曰玉山草堂，故集以之名。其自著有《玉山瑛稿》《玉山乐府》行于时云。至正九年夏五月十有二日。
◇《郭羲仲诗集》序
诗与声文始，而邪正本诸情。皇世之辞无所述，间见于帝世，而备于《三百篇》，变于楚《离骚》、汉乐歌，再变于《琴操》五七言，大变于声律，驯至末唐、季宋，而其弊极矣。君子于诗可观世变者类此。古之诗人类有道，故发诸咏歌，其声和以平，其思深以长，不幸为放臣、逐子、出妇、寡妻之辞，哀怨感伤，而变风变雅作矣。后之诗人一有婴拂，或饥寒之迫、疾病之楚、一切无聊之窘，则必大号疾呼，肆其情而后止；间有不然，则其人必有大过人者，而世变莫之能移者也。
予在钱唐，阅诗人之作，无虑数百家，有曰古骚辞者、曰古乐府者、曰古琴操者，谈何易易，习其读，独其果得为古风人之诗乎不也？客有语予诗之学，则曰有《三百篇》、楚《离骚》、汉乐歌之辞。生年过五十，不敢出一语作末唐、季宋语，惧其非诗也，以此自劾，而又以之训人。人且覆诽我，则有未尝不悲。今世之无诗也，幸而合吾之论者斤斤四三人焉，曰蜀郡虞公集、永嘉李公光、东阳陈公樵其人也。窃继其绪馀者，亦斤斤得四三人焉，曰天台项炯、姑胥陈谦、永嘉郑东、昆山郭翼也。
翼蚤岁失怙，中年失子，家贫甚，屡病，宜其言之大号疾呼有不能自遏者。而予每见其所作，则皆悠然有思、澹然有旨，与寄高远而意趣深长，读之使人翛然自得，且爽然自失；而于君亲臣子之大义，或时有发焉，未尝不叹其天资有大过人者，而不为世变之所移也。
予在娄江时，翼持所作诗来谒序；今年，学子殷今又挟其编，来杭申前请，于是乎书。翼字羲仲，东郭生其自号也。至正十一年十二月廿有二日。
◇《云间纪游诗》序
诗有为纪行而作者乎？曰有“北风其凉，雨雪其雱。惠而好我，携手同行”。此民之行役、遭罹乱世，相携而去之作也。《黍离》曰“彼黍离离，彼稷之苗。行迈靡靡，中心摇摇”。此大夫行役过故都宫室，彷徨而不忍去之作也。后世大夫士纪行之什，则亦昉乎是。幸而出乎太平无事之时，则为登山临水、寻奇拾胜之诗。不幸而出于四方多事、豺虎纵横之时，则为伤今思古、险阻艰难之作。《北风》《黍离》代不乏已。
钱唐莫君景行自壮年弃仕，泊然为林下人，然好游而工诗不已。云间有游，所历名山巨川、前贤之宫、隐士之庐、名胜轩亭之所，一一纪之以诗，盖非《北风》《黍离》之时，则非《北风》《黍离》之诗，固依灼时之治乱，以为情之惨舒者也。莫君此集，好事者且传为寻奇拾胜之作，锓梓以行，莫君何幸也！集凡若干首，来谒予序。
予方被命为钱唐关令，日有官劳，无隙晷及文墨自况；海隅失太平者三四年，方将有大夫行役之艰，而不能如景行之从容啸歌于山水之乐也。因观是集，感慨系之。至正十四年秋八月十有四日书为序。
◇《金信诗集》序
言工而弗当于理，义窒而弗达于辞，若是者，后世有传焉无也。又况言庞而弗律，义淫而弗轨者乎？自《三百篇》后，人传之者凡几何人，屈、贾、苏、李、司马、扬雄尚矣，其次为曹、刘、阮、谢、陶、韦、李、杜之迭自名家，大抵言出而精，无庞而弗律也；义据而定，无淫而弗轨也。下此为唐人之律、宋人乐章，禅林提唱，无乡牛社丁俚之谣，诗之敝极矣。
金华金信氏从余游于松陵泽中，谈经断史，于古歌诗尤工，首诵余古乐府三百，辄能游泳吾辞，以深求古风人之六义。又自贺曰：“吾入门峻矣，大矣吾诗！降而下，吾不信也。一日使为吾诗评，曰或议铁雅句律本屈柳《天问》，某曰非也。属比之法实协乎《春秋》。先生之诗，《春秋》之诗欤！诗之《春秋》欤！”余为之喜而曰：“信可与言诗已！”于是绝笔于近体。
所为诗有春草轩所编，如《古琴操》、《赵壁词》、《荆卿篇》、《博浪椎》、《月支王头饮器歌》，其气充，其情激，其词郁以谐。吁！信之诗有法矣，此岂一朝一夕之致耶？其素所畜积，盖至今二十有馀年矣。今天子制礼作乐，使行天下，采风谣入国史，东州未有应之者，吾将以信似之。
◇《蕉囱律选》序
诗至律，诗家之一厄也。东坡尝举杜少陵句曰：“‘五更鼓角声悲壮，三峡星河动影摇。五夜漏声催晓箭，九重春色辞仙桃’。是后寂寥无闻。吾亦有云‘露布朝驰玉关寨，捷书夜报甘泉宫，令严钟鼓三更月，野宿貔貅万灶烟’，为近之耳。”余尝奇其识而韪其论，然犹以为未也。余在淞，凡诗家来请诗法无休日，《骚选》外谈律者十九。余每就律举崔颢《黄鹤》、少陵《夜归》等篇，先作其气，而后论其格也。崔、杜之作虽律，而有不为律缚者，惜不与老坡参讲之。
上海蕉梦生释安者集有元名能诗家，自虞、马而下律之唐者，凡三百馀首。帙成，命曰《蕉囱律选》，携以索余引，梓行海内，以警诏骫骳絺滞之音。选中多有雄浑合坡举似者，第轶出崔、杜上头者未见一二。编末过取余放律矹硬排奡者凡十馀，盖安学诗于吾门亦有日矣，是宜所取雅合余所讲者。
是集行，则皇朝风雅之选于赇者，君子有所不遗。
◇《梧溪诗集》序
世称老杜为诗史，以其所著备见时事。予谓老杜非直纪事史也，有《春秋》之法也，其旨直而婉，其辞隐而见，如《东灵湫》、《陈陶》、《花门》、《杜鹃》、《东狩》、《石壕》、《花卿》、《前后出塞》等作是也。故知杜诗者，《春秋》之诗也，岂徒史也哉？虽然，老杜岂有志于《春秋》者？《诗》亡，然后《春秋》作，圣人值其时有不容己者，杜亦然。
《梧溪集》者，江阴王逢氏遭丧乱之所作也。予读其诗悼家难、悯国难，采摭贞操，访求死节，网罗俗谣与民讴，如《帖木侯》、《张武略》、《张孝子》、《贾夫人》、《赵氏女》、《丙由纪事》、《月之初生》、《天门行》、《竹笠》、《黄官柳场》、《无家燕》诸篇，皆为他日国史起本，亦枉史之流欤。
逢本山泽之士，其澹泊闲静是其本状，而有《春秋》属比之教，故予亦云《春秋》之诗也。采诗之官苟未废也，则梧溪之《春秋》得以私自托也。不然，何其属比于册者，班班乎其无讳若是也。订其格裁，则有风流俊采，豪迈跌宕不让贵介威武之夫者，兼人之长亦颇似杜。吁！代之剿故残馀欲传于世，称为作人，而逢诗不传，吾不信也。至正十九年冬十一月初吉序。
◇《齐稿》序
诗之厚者，不忘本也。先民情性之正，异乎今之诗人。曰某体六朝体，杜夔州、孟襄阳、李西昆也，安识所谓推本其自者哉！
高唐卢升氏，三卢相家庄惠公之孙也，十三善为诗，尝从河东张生游，南来又相从余于分唐杖屦间。集其所自为诗一编曰《齐稿》。齐盖其所出，故以名，示不忘其本腃焉。故乡邈若隔世，升尚能对余画地为山川，及条其旧俗，纤悉可终，宜其诗之特也乎原。今观其诗，多协古诗人比兴，风容色泽类揖逊乎先生之世卿大夫周行也，此岂今人妄一男子谈汉魏六朝夔州襄阳西昆者耶？吾是以器而重之。
今闻虚瑩之森退，吾将约升循海而南，迹师尚父所封之履，登泰山日观，历数山河之旧。河西善讴者吾无间，将以寻小白君臣之霸烈，而灭威之贵风尚在，述为制作，当唱予而和汝。
◇孙氏瑞莲诗卷序
淞之东曰黄浦，浦之东曰横溪。溪之上，孙善之家焉，家有园池之胜。至正七年五月朔日，池上出瑞莲一茄而双花，远近闻者争睹。曰莲之层曰瑞，菡萏双而茄独者亦曰瑞。既而善之会宾友燕池上，皆举酒为善之贺，觞馀各赋诗凡若干首，裒而成卷，因予友许君如心来乞序。
余谓：“凡天地间物产之异，若人不以为怪，必以为瑞。然怪非自怪，因人而怪。瑞非自瑞，亦因人而瑞。人有怪之微，物虽瑞而瑞犹怪。人有瑞之微，物虽怪而怪犹瑞。芝巾产于商颜之隐，瑞也；见于元封虚耗之君，覆怪矣。嘉禾产于若和之时，瑞也；见于赤乌抢攘之年，覆怪矣。吾闻善之累世家风孝友；善之又倜傥有奇节，慕义而强仁，瑞莲之产，非其迈种德之验乎？德有瑞验，花有瑞符，谓莲非孙氏之瑞乎，吾不信也。善之益芸而学、益种而德，天之生祥下瑞为孙氏显章，殆未艾也。嘻！莲无一茄而双花，间有，则人称以为瑞物。人无累叶而不分，间有，则人不以为瑞人乎？《唐史》曰“天瑞五色云，人瑞郑仁表”，此瑞人说也。善之勉焉，尚有以膺此称也夫！
◇《诗史宗要》序
诗之教尚矣，虞廷载赓，君臣之道合；五子有作，兄弟之义章。《关雎》首夫妇之匹，《小弁》全父子之恩，诗之教也遂散于乡人、采于国史，而被诸歌乐，所以养人心、厚天伦、移风易俗之具，实在于是。后世风变而骚，骚变而选，流虽云远，而原尚根于是也。魏晋而下，其教遂熄矣。求诗者，类求端序于声病之末，而本诸三纲、远之五常者，遂弃弗寻，国史所资，又何采焉？及李唐之盛，士以诗命世者，殆百数家，尚有袭六代之敝者。唯老杜氏慨然起揽千载既坠之绪，陈古讽今，言诗者宗为一代诗史。下洗哇媱，上薄风雅，使海内靡然没知有《百篇》之旨，议论杜氏之功者，谓不在骚人之下。噫！比世末学，咸知诵少陵之诗矣，而弗求其旨义之所从出，则又徇末失本，与六代之弊同，余为太息者有年。
龙江殷生谒余钱唐次舍，袖出手编目曰《诗史宗要》。观其编什，首君臣，终朋友，一根极于伦理，表端分节，显要正讹，或有宗趣，炳然而日星列，沛然而江汉注，挈焉而领张，洞焉而钥启。千百五篇之大旨，博而约之于一帙之中。其忠君孝友之至情，纮鸠鹡鸰之馀韵，使习其读者油然而有感衰。得此，弗觉病怀洒然，若能言吾之所欲言者。后学小子操是，嘉量以广；品诸作，又何骚、雅之弗近，而声诗之教不还于古哉？
生重以序请，遂书其卷首如此。生名惟肖，字起岩，汝南人。尝从游于余，与海内名士李公孝光、张公天雨、段公天祐为忘年诗友云。至正十三年九月十日，在分塘之五柳园亭写。
◇曹氏雪斋《弦歌集》序
女子诵书属文者，史称东汉曹大家氏。近代易安、淑真之流，宣徽词翰，一诗一简，类有动于人，然出于小聪狭慧，拘于气习之陋，而未适乎情性之正；比大家氏之才之行，足以师表六宫、一时文学而光父兄者，不得并议矣。
予居钱唐，闻女士有曾雪斋氏，以才谞称于人，尝持所著诗文若干篇，介为其师者丘公其见，自陈：“幼获晋于酸斋贯公、恕斋班公，而犹未及见先生也，幸先生赐一言以自励。”今年予在吴兴，复偕乳母氏访予洞庭太湖之上，为予歌诗鼓琴，以写山川荒落之悲，引《关雎》《朝雉》《琴操》以和《白雪》之章。
予然谂雪斋氏之善人伦风操，述作又其馀尔。吁！大家氏之后，不为犹有人乎？予闻诗《三百篇》，或出于妇人女子之作，其词皆可被于弦歌，圣笔录而为经，律诸后世老于文学者，有所不及，其得以飐飐女人弃之乎？
若雪斋氏之述作也，本之以天质者，而达之以学，发之于咏，而协之以声律；使生于《三百篇》之时，有不为贤笔之所录者乎？故上下删取其所作，能追古诗人之风与其琴调善发贞人壮士之趣者，为曹氏《弦歌集》。他日太史氏或有采焉，截其过而适之中，约其偏而合之正，则王道之事毕矣，岂直大家氏之后犹为有人之庆哉！至正五年十一月序。
◇富春八景诗序
富春自严子陵耕钓后至今，一草一木与客里俱高。予观乌龙金华诸山，如奔猊渴骥夹江而下，与越之千岩万壑、吴之龙飞凤舞者会而同尽于海。其中朝潮夕一往一来，耀人耳目者，又天下之奇观。山川钟秀间世而起者，孙仲谋之称孤江左，叶中书入相本朝，他如名臣韵士仙踪梵迹，不可一二殚纪。昔柳之愚溪，僻在荒服，而见来柳子；黄之赤壁，鞠为战璟，而见赋坡公，遂皆有以表见于世。富春品题，独未表见于昔人，岂造物者之有待于后人乎？
至正乙未，余游富春，与其邑人冯正卿及予韩魏二三子相与品题时八景。先是吾里人张世昌有其大咏，其词未传。要之比兴体制，非徒求工于景物，兼欲道其人物名节之盛，必有待乎能言之士，使后日如李翰林之叹崔颢于黄鹤楼、阎都督之奇王勃于洪都府，则富春山水当与愚溪赤壁感柳、苏之遇者同一德色。品题之寄，其可苟也哉？余唱诗八首，二三子者和之，而予序之如此。
◇铁雅先生拗律序（附）
先生尝谓：“律诗不古，不作可也。”其在钱唐时，为诸生讲律体，始作二十首，多奇对。其起兴如杜少陵，用事如李商隐，江湖陋体为之一变。然于律中又时作放体，此乃得于类然天纵，不知有四声八病之拘。其可骇愕、如垂龙震虎、排海突岳、万物飞立、辟易无地，观者当以神逸悟之，不当以雄强险厄律之也。句曲张伯雨尝曰：“无老铁力者，便堕落卢马后大虫耳。”故今裒此拗体凡若干首。先生见之，且令某评之如何。太极生顿首曰：“真色脱涂抹，天巧谢雕锼。”太初生曰：“健有排山力，工无剪水痕。”安曰：“先生拗律，自是水犀硬弩、朱屠铁捶。人见之，昂然有不可犯之色。然其中自有翕张妙法。此先生拗律体也。”先生击几赏之，以为二三子知言。
并录为序，释安谨序。

[book_title]卷八
◇序
◇送邹生奕会试京师序
汉儒明经，贵不倍其师说。能不倍其师说者，上召用之，高下其材，为博士、郎、大夫、部刺史，驯至九卿、丞相、御史者不少也。吾是以知汉士之近古也，其为术也有师宗，其为行也有操尚，未始以经术自进为售利禄之具也。去古日远，则下之干进者以经术，而上亦以是设科而取之。然今日得之，明日弃之矣，视前日之所业者，不啻象龙刍狗物也，尚欲责其不倍师说于终身而不弃者，可得乎？
吴郡邹奕弘道，其大父为士表，吾之友也。士表乐善好客，教子孙尤切切，不重千金费，远延硕师居其家，此奕所以经之明而材之达也。今年秋，江浙乡试，以《诗经》充赴有司者凡七百人，中式者仅十人而已，而奕又为其魁，盖其得于祖父、师之讲明有素者可知已。将如京师，以余为大父执，行也拜而乞言，故余为陈汉士之近古者望之。况今天子既复科以取士，又且抡选经术之老者侍讲筵，进士之有经术者固将以次召用，如汉之九卿、丞相、御史者不难也。奕之得于祖父师之讲明，其可一日而忘去乎？奕勉之，大父不及见矣。异时果于无负所学也，岂惟慰望于其师，实慰汝祖于地下也。至正丁亥冬十一月初吉序。
◇送强彦栗游京师序
孔子曰“士而怀居，不足以为士”，知古人君子未尝不游也。而世之游者漫矣志，无以自信，贸贸焉行四方，以万一乎诡其所遇，取盈而以复菑其身、以累其人，往往是也若乃君子之游。延陵君子之不幸生于东徼也，志不有其国，而独志于上国之游，以历见夫华产之人物、先帝王之遗风善政，以广其耳目之陋、意气之隘，约而反之于中，有合不合，斯游之不可已也。嘉定强彦栗，生于延陵君子之乡，曩尝勇不自禁，出吴关，历毗陵、句曲，折而上金陵，遂绝大江而北涉洙泗，以翱翔乎阙里；过涿野，以蹈厉燕赵之俗，而遂达乎京师，以观天子之光。京师穷，贵人有奇其才，挽置于宿卫，而彦栗径决去，不暂留。是其志不在区区利达，而所存者大矣。今有不惮数千里行役，如曩时过吴门，别余曰：“余行李如京，不能与子久处已。”余壮其游不难而其志又不苟也，知其游似昔君子上国之游，而非代之漫焉而诡其所遇者类也。他日归，复见予吴门，听子之言议、觇子之心胸，有以惊异予者，而后知子之游不可以已者如是。顾吾在吴栖，其困滞如退羽之鸿，不能以丈尺奋飞，于子之行也，其不投袂而起乎！
◇谢生君举北上序
上饶谢生钧从余游者十年，通《春秋》五传学，其才日茂不已。自幼博行孝睦，人无闲言。往尝以行艺书于党正，连试有司弗售，不一咎有司，而咎其学未至也，盖进修弗倦。今年秋，来别余曰：“钧辱先生教，而未有仕路以行先生学也。辱在泥涂，钧耻之，先生耻之。幸吾乡应奉张公有以挟钧京国之行，谨造请先生，幸先生赐一言以警钧。”余为之喟然曰：“才弊于无先，行衰于寡党，此古今之士之通患也。士负才行，有不幸老死于三家之村、牛室之邑者不鲜矣。往往思借交青云之士，幸而奋焉，尺长斗满，皆得以伸所有，而况于才之茂、行之卓者乎？”
生往哉！吾闻张公大相府之宾卿也，相府以好贤闻天下，张公以贤荐相府。生患才之不懋、行之不卓耳，不患无其先与其党者矣。吾见张公之不以嫌而避贤也，吾见生之贤不以次而进也，传曰“大夫将昌，以其得士”，张公以之。又曰“庶人将昌，以其得子”，谢氏父以之。又曰“线因针入，不因针急。女因媒成，不因媒贞”，生以之。
◇送吴子照游闽序
云间吴生照将游闽，以四明臧彦诚之书来乞序其行。具言：“生年少负迈往之气，加以博学好古，慕先生之奇文章如慕太史公，盖将历览形胜，结交豪杰，于以开豁其心胸，发舒其意气，或者有所资以成其才也。乞先生一言申其志。”余谓：古百越地在《禹贡》扬州之域，物之贡闻天下，而人才之出未多见，岂山川磅礴之气未发泄欤？抑王者德化之所未覃也？汉以来，封疆之郡县之覃以诗书礼乐之泽，然后人才辈出，与中州文章道义之士等。至我朝，涵养外徼如圻内，士之擢高科、跻仕者磊磊相望。官于其地者，弗以冒崄巇、犯瘴疠为难，其山川足以豁心目，人才足以取师友。生之往也，登览或遇隐君奇士，有相识者、或未识而已相知者询及于余，即启行橐，出余《铁笛传》、及《史钺绝辨》凡若干言，必有以奇我者奇生矣。他日归吴，尚有以征吾言。”
◇张先生南归序
浙士多无恒，经治亦往往不颛，有一年辄更、或半年才更，而窃中科，以故士之经愈不颛，且又视经师之利不利为向拈。意学经将已明道也，岂计利不利哉！以科利而学经，则科一利，而经复弃矣，终亦必亡而已矣。
嘉禾张生汝霖独于经治有专习，曩余在钱唐时，首以父命来受《春秋》五传学。更乡举者三，而艺未竞，生不以咎有司，而咎经术之未至，益恒若力所习经，有加无已，坐诵行思，恒若无诲者，故又负笈，不远水陆，寻余九山之泽，以终其业焉。非其学经志于明道，而不计科之利不利者欤！吾义其不畔吾门，又奇其性之有恒，而志之必有成也。嘉禾之野，其得遗其人也哉！
吁！《春秋》主断之书，志成者及之也。明其道，不计其功者，又《春秋》之教也。若生之志，盖已得《春秋》之断，而其道已得《春秋》之教矣。他日推之任也，天下之治孰御焉！彼习经以利科，科一利而经复弃，终亦必亡而已者，又何议为？
◇送韩奕游吴兴序
同里生韩奕从余受《诗》《春秋》学，行日修、才日茂，其为文如云兴鸟屳，未见其止也。今年从予吕氏塾，辄思汗漫为神京游，余止之。复有请曰：“奕从先生学，幸知经史行墨。然闻先生奇气多发于东西洞庭、大小二雷、七十二弁之峰。今将访先生旧游鱼龙虎豹风烟林壑之奇遇，以扩所见，而终所业焉。幸先生赐一言，以警教奕也。”
余嘉其志曰：“人之学犹海也，水沿河溯以弗至于海不止，海集众流而后为百谷王也。学其可以小自满哉？洞庭之西，有蒋氏义门、刘范世家在焉，巽毅凤麟皆从余游者也，皆好学不倦；而知学之不可以小满也，又当不远数百里，寻余泖之乡，而卒业焉。奕往哉，与之洞庭上读书，然后繇洞庭而浮大江，度洪河，上北岳，以尽天下之大观，吐而为书，以献万言于明天子也，盖发轫乎此行已。奕勉哉。”至正十年三月三日序。
◇送齐易岩序
太极理也，一阴一阳生焉，教之所出也，尸物如天地，而不能逃乎十二万九千六百之纪，而况于万物乎？周与秦合不能逃乎五百一十六之数，伯而土又不逃乎十七之记，而况于一身乎？圣人作《易》前，数之用于蓍龟神矣，然未闻一语一画为之兆也。兆于一语一画之微，而捷乎蓍龟之著，数之用益神矣。此先天之学，在鲁为梓慎，郑为裨灶，齐为国甘公漠、为眭京，晋为管郭，唐为袁桑，宋为邵子，元为傅氏初庵。庵之宗为齐氏易岩也。
易岩之言曰：“初庵之传得之建昌廖学海，学海得之于蜀杜可大
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>