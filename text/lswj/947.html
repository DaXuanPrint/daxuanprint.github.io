<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="王谏议集,王谏议集全文在线阅读,王谏议集全文在线下载,大玄古籍书库">
<meta name="description" content="汉代文别集。1卷。王褒著。王褒曾为谏议大夫,后世称为“王谏议”。《汉书·艺文志》著录“王褒赋十六篇”,《汉书》本传又称王褒曾作《中和》、《乐职》、《宣布诗》、《圣主得贤臣颂》、《甘泉》及《洞箫颂》等。后多散逸。明代张溥辑其佚文,编为《王谏议集》,其中“赋”仅收《洞箫赋》,“骚”收《九怀》,“颂”收《圣主得贤臣颂》、《甘泉宫颂》,其他文章有《四子讲德论》、《移金马碧鸡文》、《僮约》、《责髯奴文》(《古文苑》黄香作,此从《艺文类聚》王褒作),书后附有《汉书》本传。王褒是汉宣帝时期的重要赋家,在赋史上与扬雄并称">
<title>王谏议集_王褒_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">王谏议集</span> <br/>
          作者： <span class="inputVal" id="bkauthor">王褒</span> <br/>
          朝代： <span class="inputVal" id="bkdate">汉代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]9530</span> <br/>
          说明： <span class="inputVal" id="bkdec">汉代文别集。1卷。王褒著。王褒曾为谏议大夫,后世称为“王谏议”。《汉书·艺文志》著录“王褒赋十六篇”,《汉书》本传又称王褒曾作《中和》、《乐职》、《宣布诗》、《圣主得贤臣颂》、《甘泉》及《洞箫颂》等。后多散逸。明代张溥辑其佚文,编为《王谏议集》,其中“赋”仅收《洞箫赋》,“骚”收《九怀》,“颂”收《圣主得贤臣颂》、《甘泉宫颂》,其他文章有《四子讲德论》、《移金马碧鸡文》、《僮约》、《责髯奴文》(《古文苑》黄香作,此从《艺文类聚》王褒作),书后附有《汉书》本传。王褒是汉宣帝时期的重要赋家,在赋史上与扬雄并称“渊云”(王褒字子渊,扬雄字子云)。其仅存的《洞箫赋》是纯粹的咏物赋,以善于描写声音见称,《文心雕龙·诠赋》说:“子渊《洞箫》,穷变于声貌”,对以后的咏物赋影响颇大。《僮约》一文,细致地描绘了奴隶的生活、劳动境况,且文笔谐放,具有较高的史料价值和文学价值。有《汉魏六朝百三名家集》本。</span> <br/>
          封面： <span class="inputVal" id="bkimg">Z_19136.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]王谏议集
[book_author]王褒
[book_date]汉代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]9530
[book_dec]汉代文别集。1卷。王褒著。王褒曾为谏议大夫,后世称为“王谏议”。《汉书·艺文志》著录“王褒赋十六篇”,《汉书》本传又称王褒曾作《中和》、《乐职》、《宣布诗》、《圣主得贤臣颂》、《甘泉》及《洞箫颂》等。后多散逸。明代张溥辑其佚文,编为《王谏议集》,其中“赋”仅收《洞箫赋》,“骚”收《九怀》,“颂”收《圣主得贤臣颂》、《甘泉宫颂》,其他文章有《四子讲德论》、《移金马碧鸡文》、《僮约》、《责髯奴文》(《古文苑》黄香作,此从《艺文类聚》王褒作),书后附有《汉书》本传。王褒是汉宣帝时期的重要赋家,在赋史上与扬雄并称“渊云”(王褒字子渊,扬雄字子云)。其仅存的《洞箫赋》是纯粹的咏物赋,以善于描写声音见称,《文心雕龙·诠赋》说:“子渊《洞箫》,穷变于声貌”,对以后的咏物赋影响颇大。《僮约》一文,细致地描绘了奴隶的生活、劳动境况,且文笔谐放,具有较高的史料价值和文学价值。有《汉魏六朝百三名家集》本。
[book_img]Z_19136.jpg


[book_title]王谏议集
賦
洞簫賦
原夫簫幹之所生兮，于江南之丘墟。洞條暢而罕節兮，標敷紛以扶疏。徒觀其旁山側兮，則嶇嶔巋崎，倚巇迤㠧，誠可悲乎其不安也！彌望儻莽，聯延曠盪，又足樂乎其敞閑也。託身軀於后土兮，經萬載而不遷。吸至精之滋熙兮，稟蒼色之潤堅。感陰陽之變化兮，附性命乎皇天。翔風蕭蕭而逕其末兮，迴江流川而溉其山。揚素波而揮連珠兮，聲磕磕而澍淵。朝露清泠而隕其側兮，玉液浸潤而承其根。孤雌寡鶴，娛優乎其下兮，春禽群嬉，翱翔乎其顛。秋蜩不食，抱樸而長吟兮，玄猿悲嘯，搜索乎其間。處幽隱而奧庰兮，密漠泊以𤡻猭。惟詳察其素體兮，宜清靜而弗諠。幸得謚為洞簫兮，蒙聖主之渥恩。可謂惠而不費兮，因天性之自然。
於是般匠施巧，夔妃准法。帶以象牙，掍其會合。鎪鏤離灑，絳脣錯雜。鄰菌繚糾，羅鱗捷獵。膠緻理比，挹抐㩎㩶。於是乃使夫性昧之宕冥，生不睹天地之體勢，闇於白黑之貌形。憤伊鬱而酷𦓖，愍眸子之喪精。寡所舒其思慮兮，專發憤乎音聲。故吻吮值夫宮商兮，龢紛離其匹溢。形旖旎以順吹兮，瞋㖤㗅以紆鬱。氣旁迕以飛射兮，馳散渙以輟律。趣從容其勿述兮，騖合遝以詭譎。或渾沌而潺湲兮。獵若枚折。或漫衍而駱驛兮，沛焉競溢。惏慄密率，掩以絕滅。㘊霵曄踕，跳然復出。
若乃徐聽其曲度兮，廉察其賦歌。啾咇㘉而將吟兮，行鍖銋以龢囉。風鴻洞而不絕兮，優嬈嬈以婆娑。翩綿連以牢落兮，漂乍棄而為他。要復遮其蹊徑兮，與謳謠乎相龢。故聽其巨音，則周流汜濫，并包吐含，若慈父之畜子也。其妙聲，則清靜厭㥷，順敘卑迖，若孝子之事父也。科條譬類，誠應義理，澎濞慷慨，一何壯士！優柔溫潤，又似君子。故其武聲，則若雷霆輘輷，佚豫以沸㥜。其仁聲，則若颽風紛披，容與而施惠。或雜遝以聚斂兮，或拔摋以奮棄。悲愴怳以惻惐兮，時恬淡以綏肆。被淋灑其靡靡兮，時橫潰以陽遂。哀悁悁之可懷兮，良醰醰而有味。
故貪饕者聽之而廉隅兮，狼戾者聞之而不懟。剛毅彊𧇭反仁恩兮，嘽唌逸豫戒其失。鍾期牙曠悵然而愕兮，杞梁之妻不能為其氣。師襄嚴春不敢竄其巧兮，浸淫叔子遠其類。嚚頑朱均惕復惠兮，桀跖鬻博儡以頓顇。吹參差而入道德兮，故永御而可貴。
時奏狡弄，則彷徨翱翔，或留而不行，或行而不留。愺恅瀾漫，亡耦失疇。薄索合沓，罔象相求。故知音者樂而悲之，不知音者怪而偉之，故聞其悲聲，則莫不愴然累欷，撆涕抆淚。其奏歡娛，則莫不憚漫衍凱，阿那腲腇者已。是以蟋蟀蚸蠖，蚑行喘息。螻蟻蝘蜒，蠅蠅翊翊。遷延徙迤，魚瞰雞睨。垂喙䖤轉，瞪瞢忘食。況感陰陽之龢，而化風俗之倫哉！
亂曰：狀若捷武，超騰踰曳，迅漂巧兮。又似流波，泡溲汎𣶏，趨巇道兮。哮呷呟喚，躋躓連絕，淈殄沌兮。攪搜㶅捎，逍遙踊躍，若壞頹兮。優游流離，躊躇稽詣，亦足耽兮。頹唐遂往，長辭遠逝，漂不還兮。賴蒙聖化，從容中道，樂不淫兮。條暢洞達，中節操兮。終詩卒曲，尚餘音兮。吟氣遺響，聯綿漂撇，生微風兮。連延駱驛，變無窮兮。
騷
《九懷》者，諫議大夫王襃之所作也。懷者，思也，言屈原雖見放逐，猶思念其君，憂國傾危而不能忘也。襃讀屈原之文，嘉其温雅，藻采敷衍，執握金玉，委之污瀆，遭世溷濁，莫之能識。追而愍之，故作《九懷》，以禆其詞。史官錄第，遂列于篇。
極運兮不中，來將屈兮困窮。余深愍兮慘怛，願一列兮無從。乘日月兮上征，顧遊心兮鄗酆。彌覽兮九隅，彷徨兮蘭宮。芷閭兮葯房，奮摇兮衆芳。菌閣兮蕙樓，觀道兮從橫。寶金兮委積，美玉兮盈堂。桂水兮潺湲，揚流兮洋洋。蓍蔡兮踊躍，孔鶴兮回翔。撫檻兮遠望，念君兮不忘。怫鬱兮莫陳，永懷兮内傷。
匡機
天門兮𡒰戶，孰由兮賢者？無正兮溷厠，懷徳兮何覩？假寐兮愍斯，誰可與兮寤語？痛鳳兮遠逝，畜鴳兮近處。鯨鱏兮幽潛，從蝦兮遊陼。乘虬兮登陽，載象兮上行。朝發兮葱嶺，夕至兮明光。北飲兮飛泉，南采兮芝英。宣遊兮列宿，順極兮彷徉。紅采兮騂衣，翠縹兮爲裳。舒佩兮綝纚，竦余劒兮干將。騰蛇兮後從，飛駏兮步旁。微觀兮玄圃，覽察兮瑶光。啓匱兮探筴，悲命兮相當。紉蕙兮永詞，將離兮所思。浮雲兮容與，道余兮何之？遠望兮仟眠，聞䨓兮闐闐。陰憂兮感余，惆悵兮自怜。
通路
林不容兮鳴蜩，余何留兮中州？陶嘉月兮緫駕，搴玉英兮自脩。結榮茝兮逶逝，將去烝兮遠遊。徑岱土兮魏闕，歷九曲兮牽牛。聊假日兮相佯，遺光燿兮周流。望太一兮淹息，紆余轡兮自休。晞白日兮皎皎，彌遠路兮悠悠。顧列孛兮縹縹，觀幽雲兮陳浮。鉅寶遷兮砏磤，雉咸雊兮相求。泱莽莽兮究志，懼吾心兮懤懤。步余馬兮飛柱，覽可與兮匹儔。卒莫有兮纖介，永余思兮怞怞。
危俊
世溷兮冥昏，違君兮歸真。乘龍兮偃蹇，高回翔兮上臻。襲英衣兮緹䌌，披華裳兮芳芬。登羊角兮扶輿，浮雲漠兮自娛。握神精兮雍容，與神人兮相胥。流星墜兮成雨，進瞵盼兮上丘墟。覽舊邦兮滃鬱，余安能兮久居？志懷逝兮心懰慄，紆余轡兮躊躇。聞素女兮微歌，聽王后兮吹竽。魂悽愴兮感哀，腸回回兮盤紆。撫余佩兮繽紛，高太息兮自憐。使祝融兮先行，令昭明兮開門。馳六蛟兮上征，竦余駕兮入冥。歷九州兮索合，誰可與兮終生？忽反顧兮西囿，覩軫丘兮崎傾。橫垂涕兮泫流，悲余后兮失靈。
昭世
季春兮陽陽，列草兮成行。余悲兮蘭生，委積兮從橫。江離兮遺捐，辛夷兮擠臧。伊思兮往古，亦多兮遭殃。伍胥兮浮江，屈子兮沈湘。運余兮念兹，心内兮懷傷。望淮兮沛沛，濱流兮則逝。榜舫兮下流，東注兮礚礚。蛟龍兮導引，文魚兮上瀨。抽蒲兮陳坐，援芙蕖兮爲蓋。水躍兮余旌，繼以兮微蔡。雲旗兮電騖，儵忽兮容裔。河伯兮開門，迎余兮歡欣。顧念兮舊都，懷恨兮艱難。竊哀兮浮萍，汎淫兮無根。
尊嘉
秋風兮蕭蕭，舒芳兮振條。微霜兮眇眇，病殀兮鳴蜩。玄鳥兮辭歸，飛翔兮靈丘。望谿兮滃鬱，熊羆兮呴嗥。唐虞兮不存，何故兮久留？臨淵兮汪洋，顧林兮忽荒。修余兮袿衣，騎霓兮南上。椉雲兮回回，亹亹兮自強。將息兮蘭皋，失志兮悠悠。蒶藴兮黴黧，思君兮無聊。身去兮意存，愴恨兮懷愁。
蓄英
登九靈兮遊神，靜女歌兮微晨。悲皇丘兮積葛，衆體錯兮交紛。貞枝抑兮枯槁，枉車登兮慶雲。感余志兮慘慄，心愴愴兮自憐。駕玄螭兮北征，曏吾路兮葱嶺。連五宿兮建旄，揚氛氣兮爲旌。歷廣漠兮馳騖，覽中國兮冥冥。玄武步兮水母，與吾期兮南榮。登華蓋兮乘陽，聊逍遥兮播光。抽庫婁兮酌醴，援瓟瓜兮接糧。畢休息兮遠逝，發玉軔兮西行。惟時俗兮疾正，弗可久兮此方。寤辟摽兮永思，心怫鬱兮内傷。
思忠
覽杳杳兮世惟，余惆悵兮何歸？傷時俗兮溷亂，將奮翼兮高飛。駕八龍兮連蜷，建虹旌兮威夷。觀中宇兮浩浩，紛翼翼兮上躋。浮溺水兮舒光，淹低佪兮京沶。屯余車兮索友，覩皇公兮問師。道莫貴兮歸真，羨余術兮可夷。吾乃逝兮南娭，道幽路兮九疑。越炎火兮萬里，過萬首兮㠜㠜。濟江海兮蟬蛻，絕北梁兮永辭。浮雲鬱兮晝昏，霾土忽兮塺塺。息陽城兮廣夏，衰色罔兮中怠。意曉陽兮燎寤，乃自𧦽兮在兹。思堯舜兮襲興，幸咎繇兮獲謀。悲九州兮靡君，撫軾歎兮作詩。
陶壅
悲哉于嗟兮，心内切磋。欵冬而生兮，凋彼葉柯。瓦礫進寶兮，捐弃隨和。鈆刀厲御兮，頓弃太阿。驥垂兩耳兮，中坂蹉跎。蹇驢服駕兮，無用日多。修潔處幽兮，貴寵沙劘。鳳皇不翔兮，鶉鴳飛揚。乘虹驂蜺兮，載雲變化。鷦䳟開路兮，後屬青蛇。步驟桂林兮，超驤卷阿。丘陵翔儛兮，谿谷悲歌。神章靈篇兮，赴曲相和。余私娛兹兮，孰哉復加。還顧世俗兮，壞敗罔羅。卷佩將逝兮，涕流滂沲。
株昭
亂曰：皇門開兮照下土，株穢除兮蘭芷覩。四佞放兮後得禹，聖舜攝兮昭堯緒，孰能若兮願爲輔。
論
四子講德論
褒既為益州刺史王襄作中和樂職宣布之詩，又作傳，名曰四子講德，以明其意焉。
微斯文學問於虛儀夫子曰：「蓋聞國有道，貧且賤焉，恥也。今夫子閉門距躍，專精趨學有日矣。幸遭聖主平世，而久懷寶，是伯牙去鍾期，而舜、禹遁帝堯也。於是欲顯名號，建功業，不亦難乎？」
夫子曰：「然，有是言也。夫蚊虻終日經營，不能越階序，附驥尾則涉千里，攀鴻翮則翔四海。僕雖嚚頑，願從足下。雖然，何由而自達哉？」
文學曰：「陳懇誠於本朝之上，行話談於公卿之門。」
夫子曰：「無介紹之道，安從行乎公卿？」
文學曰：「何為其然也？昔寗戚商歌以干齊桓，越石負芻而寤晏嬰，非有積素累舊之歡，皆塗覯卒遇，而以為親者也。故毛嬙西施，善毀者不能蔽其好；嫫姆倭傀，善譽者不能掩其醜。苟有至道，何必介紹？」
夫子曰：「咨，夫特達而相知者，千載之一遇也。招賢而處友者，衆士之常路也。是以空柯無刃，公輸不能以斲；但懸曼矰，蒲苴不能以射。故膺騰撇波而濟水，不如乘舟之逸也；衝蒙涉田而能致遠，未若遵塗之疾也。才蔽於無人，行衰於寡黨，此古今之患，唯文學慮之。」
文學曰：「唯唯，敬聞命矣。」
於是相與結侶，攜手俱遊，求賢索友，歷于西州。有二人焉，乘輅而歌。倚輗而聽之：詠歎中雅，轉運中律，嘽緩舒繹，曲折不失節。問歌者為誰？則所謂浮遊先生陳丘子者也。於是以士相見之禮友焉。
禮文既集，文學、夫子降席而稱曰：「俚人不識，寡見尠聞，曩從末路，望聽玉音，竊動心焉。敢問所歌何詩？請聞其說。」浮遊先生陳丘子曰：「所謂中和樂職宣布之詩，益州刺史之所作也。刺史見太上聖明，股肱竭力，德澤洪茂，黎庶和睦，天人並應，屢降瑞福，故作三篇之詩以歌詠之也。」
文學曰：「君子動作有應，從容得度，南容三復白珪，孔子睹其慎戒；太子擊誦晨風，文侯諭其指意。今吾子何樂此詩而詠之也？」
先生曰：「夫樂者感人密深，而風移俗易。吾所以詠歌之者，美其君術明而臣道得也。君者中心，臣者外體。外體作，然後知心之好惡；臣下動，然後知君之節趨。好惡不形，則是非不分，節趨不立，則功名不宣。故美玉蘊於碔砆，凡人視之怢焉，良工砥之，然後知其和寶也。精練藏於鑛朴，庸人視之忽焉，巧冶鑄之，然後知其幹也。況乎聖德巍巍蕩蕩，民氓所不能命哉！是以刺史推而詠之，揚君德美，深乎洋洋，罔不覆載，紛紜天地，寂寥宇宙。明君之惠顯，忠臣之節究。皇唐之世，何以加茲！是以每歌之，不知老之將至也。」
文學曰：「書云：迪一人使四方若卜筮。夫忠賢之臣，導主志，承君惠，攄盛德而化洪，天下安瀾，比屋可封，何必歌詠詩賦可以揚君哉？愚竊惑焉。」
浮遊先生色勃眥溢，曰：「是何言與？昔周公詠文王之德而作清廟，建為頌首；吉甫歎宣王穆如清風，列于大雅。夫世衰道微，偽臣虛稱者，殆也。世平道明，臣子不宣者，鄙也。鄙殆之累，傷乎王道。故自刺史之來也，宣布詔書，勞來不怠，令百姓遍曉聖德，莫不霑濡。厖眉耆耇之老，咸愛惜朝夕，願濟須臾，且觀大化之淳流。於是皇澤豐沛，主恩滿溢，百姓歡欣，中和感發，是以作歌而詠之也。傳曰：『詩人感而後思，思而後積，積而後滿，滿而後作，言之不足，故嗟歎之，嗟歎之不足，故詠歌之，詠歌之不厭，不知手之舞之足之蹈之也。』此臣子於君父之常義，古今一也。今子執分寸而罔億度，處把握而卻寥廓，乃欲圖大人之樞機。道方伯之失得，不亦遠乎？」
陳丘子見先生言切，恐二客慚，膝步而前曰：「先生詳之：行潦暴集，江海不以為多；鰌鱓並逃，九罭不以為虛。是以許由匿堯而深隱，唐氏不以衰；夷齊恥周而遠餓，文武不以卑。夫青蠅不能穢垂棘，邪論不能惑孔墨。今刺史質敏以流惠，舒化以揚名，采詩以顯至德，歌詠以董其文，受命如絲，明之如緍，甘棠之風，可倚而俟也。二客雖窒計沮議，何傷？」顧謂文學夫子曰：「先生微矜於談道，又不讓乎當仁，亦未巨過也。願二子措意焉。」
夫子曰：「否。夫雷霆必發，而潛底震動，枹鼓鏗鏘，而介士奮竦。故物不震不發，士不激不勇。今文學之言，欲以議愚感敵，舒先生之憤，願二生亦勿疑。」於是文繹復集，及始講德。
文學夫子曰：「昔成康之世，君之德與？臣之力也？」
先生曰：「非有聖智之君，惡有甘棠之臣？故虎嘯而風寥戾，龍起而致雲氣，蟋蟀俟秋吟，蜉蝣出以陰。易曰：飛龍在天，利見大人。鳴聲相應，仇偶相從。人由意合，物以類同。是以聖主不遍窺望而視以明，不殫傾耳而聽以聰。何則？淑人君子，人就者衆也。故千金之裘，非一狐之腋；大廈之材，非一丘之木；太平之功，非一人之略也。
「蓋君為元首，臣為股肱，明其一體，相待而成。有君而無臣，春秋刺焉。三代以上，皆有師傅；五伯以下，各自取友。齊桓有管鮑隰寗，九合諸侯，一匡天下。晉文公有咎犯趙衰，取威定霸，以尊天子。秦穆有王由五羖，攘卻西戎，始開帝緒。楚莊有叔孫子反，兼定江淮，威震諸夏。勾踐有種蠡渫庸，剋滅彊吳，雪會稽之恥。魏文有段干田翟，秦人寢兵，折衝萬里。燕昭有郭隗樂毅，夷破彊齊，困閔於莒。夫以諸侯之細，功名猶尚若此，而況帝王選於四海，羽翼百姓哉！
「故有賢聖之君，必有明智之臣。欲以積德，則天下不足平也。欲以立威，則百蠻不足攘也。今聖主冠道德，履純仁，被六藝，佩禮文，屢下明詔，舉賢良，求術士，招異倫，拔俊茂。是以海內歡慕，莫不風馳雨集，襲雜並至，填庭溢闕。含淳詠德之聲盈耳，登降揖讓之禮極目，進者樂其條暢，怠者欲罷不能。偃息匍匐乎詩書之門，遊觀乎道德之域，咸絜身修思，吐情素而披心腹，各悉精銳以貢忠誠，允願推主上，弘風俗而騁太平，濟濟乎多士，文王所以寧也。
「若乃美政所施，洪恩所潤，不可究陳。舉孝以篤行，崇能以招賢，去煩蠲苛以綏百姓，祿勤增奉以厲貞廉。減膳食，卑宮觀，省田官，損諸苑，疏繇役，振乏困，恤民災害，不遑遊宴。閔耄老之逢辜，憐縗絰之服事，側隱身死之腐人，悽愴子弟之縲匿。恩及飛鳥，惠加走獸，胎卵得以成育，草木遂其零茂。愷悌君子，民之父母，豈不然哉？
「先生獨不聞秦之時耶？違三王，背五帝，滅詩書，壞禮義；信任群小，憎惡仁智，詐偽者進達，佞諂者容入。宰相刻峭，大理峻法。處位而任政者，皆短於仁義，長於酷虐，狼摯虎攫，懷殘秉賊。其所臨蒞，莫不肌栗慴伏，吹毛求疵，並施螫毒。百姓征彸，無所措其手足。嗷嗷愁怨，遂亡秦族。是以養雞者不畜貍，牧獸者不育豺，樹木者憂其蠹，保民者除其賊。故大漢之為政也，崇簡易，尚寬柔，進淳仁，舉賢才，上下無怨，民用和睦。
「今海內樂業，朝廷淑清。天符既章，人瑞又明。品物咸亨，山川降靈。神光燿暉，洪洞朗天。鳳皇來儀，翼翼邕邕。群鳥並從，舞德垂容。神雀仍集，麒麟自至。甘靈滋液，嘉禾櫛比。大化隆洽，男女條暢。家給年豐，咸則三壤。豈不盛哉！昔文王應九尾狐而東夷歸周，武王獲白魚而諸侯同辭，周公受秬鬯而鬼方臣，宣王得白狼而夷狄賓。夫名自正而事自定也。今南郡獲白虎，亦偃武興文之應也。獲之者張武，武張而猛服也。是以北狄賓洽，邊不恤寇，甲士寢而旌旗仆也。」
文學夫子曰：「天符既聞命矣，敢問人瑞。」
先生曰：「夫匈奴者，百蠻之最彊者也。天性憍蹇，習俗傑暴，賤老貴壯，氣力相高。業在攻伐，事在獵射，兒能騎羊，走箭飛鏃，逐水隨畜，都無常處。鳥集獸散，往來馳騖，周流曠野，以濟嗜欲。其耒耜則弓矢鞍馬，播種則扞弦掌拊，收秋則奔狐馳兔，穫刈則顛倒殪仆。追之則奔遁，釋之則為寇。是以三王不能懷，五伯不能綏，驚邊扤士，屢犯芻蕘，詩人所歌，自古患之。今聖德隆盛，威靈外覆，日逐舉國而歸德，單于稱臣而朝賀。乾坤之所開，陰陽之所接，編結沮顏，燋齒梟瞯，翦髮黥首，文身裸袒之國，靡不奔走貢獻，懽忻來附，婆娑嘔吟，鼓掖而笑。夫鴻均之世，何物不樂？飛鳥翕翼，泉魚奮躍。是以刺史感懣舒音，而詠至德。鄙人黭淺，不能究識，敬遵所聞，未剋殫焉。」
於是二客醉于仁義，飽于盛德，終日仰歎，怡懌而悅服。
頌
聖主得賢臣頌
夫荷旃被毳者，難與道純綿之麗密；羹藜唅糗者，不足與論太牢之滋味。今臣僻在西蜀，生於窮巷之中，長於蓬茨之下，無有游觀廣覽之知，顧有至愚極陋之累，不足以塞厚望，應明旨。雖然，敢不略陳愚心，而杼情素！
記曰：恭惟春秋法五始之要，在乎審己正統而已。夫賢者，國家之器用也。所任賢，則趨舍省而功施普；器用利，則用力少而就效衆。故工人之用鈍器也，勞筋苦骨，終日矻矻。及至巧冶鑄干將之璞，清水淬其鋒，越砥歛其鍔，水斷蛟龍，陸剸犀革，忽若篲氾畫塗。如此則使離婁督繩，公輸削墨，雖崇臺五層，延袤百丈而不溷者，工用相得也。庸人之御駑馬，亦傷吻弊筴而不進於行，胸喘膚汗，人極馬倦。及至駕齧膝，驂乘旦，王良執靶，韓哀附輿，縱騁馳騖，忽如影靡，過都越國，蹶如歷塊；追奔電，逐遺風，周流八極，萬里一息。何其遼哉！人馬相得也。故服絺綌之涼者，不苦盛暑之鬱燠；襲狐貉之煖者，不憂至寒之淒愴。何則？有其具者易其備。賢人君子，亦聖王之所以易海內也。是以嘔喻受之，開寬裕之路，以延天下之英俊也。夫竭智附賢者，必建仁策；索人求士者，必樹伯跡。昔周公躬吐握之勞，故有圄空之隆；齊桓設庭燎之禮，故有匡合之功。由此觀之，君人者勤於求賢而逸於得人。
人臣亦然。昔賢者之未遭遇也，圖事揆策，則君不用其謀；陳見悃誠，則上不然其信。進仕不得施效，斥逐又非其愆。是故伊尹勤於鼎俎，太公困於鼓刀，百里自鬻，寗戚飯牛，離此患也。及其遇明君、遭聖主也，運籌合上意，諫諍則見聽，進退得關其忠，任職得行其術，去卑辱奧渫而升本朝，離蔬釋蹻而享膏粱，剖符錫壤，而光祖考，傳之子孫，以資說士。故世必有聖智之君，而後有賢明之臣。虎嘯而谷風冽，龍興而致雲氣，蟋蟀俟秋吟，蜉蝣出以陰。易曰：「飛龍在天，利見大人。」詩曰：「思皇多士，生此王國。」故世平主聖，俊乂將自至，若堯舜禹湯文武之君，獲稷契皋陶伊尹呂望之臣，明明在朝，穆穆列布，聚精會神，相得益章。雖伯牙操𥳠鐘，蓬門子彎烏號，猶未足以喻其意也。
故聖主必待賢臣而弘功業，俊士亦俟明主以顯其德。上下俱欲，懽然交欣，千載一會，論說無疑。翼乎如鴻毛遇順風，沛乎若巨魚縱大壑。其得意如此，則胡禁不止，曷令不行？化溢四表，橫被無窮，遐夷貢獻，萬祥必臻。是以聖主不遍窺望而視已明，不殫傾耳而聽已聰。恩從祥風翱，德與和氣游，太平之責塞，優游之望得。遵游自然之勢，恬淡無為之場。休徵自至，壽考無疆，雍容垂拱，永永萬年。何必偃仰詘信若彭祖，呴噓呼吸如喬松，眇然絕俗離世哉！詩曰：「濟濟多士，文王以寧。」蓋信乎其以寧也！
甘泉宮頌
甘泉山，天下顯敞之名處也。前接大荊，後臨北極，左撫仁鄉，右望素域。其宮室也，仍嶻嶭而為觀，攘抗岸以為階，壅波瀾而鱗坻，馳道列以曲遠。覽除閣之麗靡，覺堂殿之巍巍。徑落莫以差錯，編玳瑁之文㮰。鏤螭龍以造牖，采雲氣以為楣。神星羅於題鄂，虹蜺往往而繞榱。縵倏忽其無垠，意能了之者誰？竊想聖主之優遊，時娛神而款縱。坐鳳皇之堂，聽和鸞之弄。臨麒麟之域，驗符瑞之貢。詠中和之歌，讀太平之頌。
移文
移金馬碧雞文
持節使王襃謹拜南崖，敬移金精神馬縹碧之鷄，〈《水經注》作縹縹碧雞，《文選》注作剽剽碧雞。〉處南之荒。深谿回谷，非土之鄉。歸來歸來，漢德無疆。廉乎唐虞，澤配三皇。黃龍見兮白虎仁，歸來可以為倫。歸來翔兮，何事南荒？〈《後漢書‧西南夷傳》注、《水經注‧淹水》、《文選‧劉峻廣絕交論》注。〉
約
僮約
蜀郡王子淵，以事到湔，止寡婦楊惠舍。惠有夫時奴，名便了。子淵倩奴行酤酒，便了拽大杖，上夫冢嶺曰：「大夫買便了時，但要守家，不要為他人男子酤酒。」 子淵大怒曰：「奴寧欲賣耶？」 惠曰：「奴大忤人，人無欲者。」子淵即決買券云云。奴復曰：「欲使，皆上券；不上券，便了不能為也。」子淵曰：「諾。」
券文曰：神爵三年正月十五日，資中男子王子淵，從成都安志里女子楊惠買亡夫時戶下髯奴便了，決賈萬五千。奴當從百役使，不得有二言。晨起早掃，食了洗滌。居當穿臼縛箒，截竿鑿斗，浚渠縛落，鉏園斫陌，杜埤地，刻大枷，屈竹作杷，削治鹿盧。出入不得騎馬載車，踑坐大呶，下牀振頭。捶鉤刈芻，結葦躐纑，汲水絡，佐䣯𨢢，織履作麤。黏雀張烏，結網捕魚，繳雁彈鳧，登山射鹿，入水捕龜。後園縱養雁騖百餘，驅逐鴟鳥。持梢牧豬，種薑養芋，長育豚駒，糞除堂廡，餧食馬牛。鼓四起坐，夜半益芻。二月春分，被隄杜疆，落桑皮椶，種瓜作瓠。別落披葱，焚槎發芋，壟集破封。日中早熭，雞鳴起舂。調治馬戶，兼落三重。舍中有客，提壺行酤，汲水作餔。滌杯整桉，園中拔蒜，斷蘇切脯，築肉臛芋，膾魚炰鱉，烹茶盡具。已而蓋藏，關門塞竇。餧豬縱犬，勿與鄰里爭鬭。奴但當飯豆飲水，不得嗜酒。欲飲美酒，唯得染脣漬口，不得傾盂覆斗。不得辰出夜入，交關侔偶。舍後有樹，當裁作船，上至江州，下到湔主，為府掾求用錢。推訪堊販椶索。緜亭買席，往來都洛，當為婦女求脂澤，販於小市，歸都擔枲，轉出旁蹉。牽犬販鵝，武都買荼，楊氏擔荷，往市聚，慎護姧偷。入市不得夷蹲旁臥，惡言醜罵。多作刀矛，持入益州，貨易羊牛。奴自教精慧，不得癡愚。持斧入山，斷輮裁轅。若有餘殘，當作俎几、木屐及犬彘盤。焚薪作炭，礨石薄岸。治舍蓋屋，削書代牘。日暮欲歸，當送乾柴兩三束。四月當披，九月當穫，十月收豆，[木龠]麥窖芋。南安拾栗采橘。持車載輳。多取蒲苧，益作繩索。雨墮無所為，當編蔣織簿。種植桃李、梨柿柘桑。三丈一樹，八尺為行。果類相從，縱橫相當。果熟收斂，不得吮嘗。犬吠當起，驚告鄰里。棖門柱戶，上樓擊鼓。荷盾曳矛，還落三周。勤心疾作，不得遨遊。奴老力索，種莞織席。事訖休息，當舂一石。夜半無事，浣衣當白。若有私錢，主給賓客。奴不得有姧私，事事當關白。奴不聽教，當笞一百。
讀券文適訖，詞窮咋索，仡仡叩頭，兩手自搏，目淚下落，鼻涕長一尺：「審如王大夫言，不如早歸黃土陌，丘蚓鑽額。早知當爾，為王大夫酤酒，真不敢作惡。」
文
青髯奴文
〈《古文宛》作黃香，今從《藝文》作王褒。〉
我觀人鬚，長而復黑。冉弱而調，離離若緣坡之竹，鬱鬱若春田之苗，因風披靡，隨風飄颻。爾乃附以豐頤，表以蛾眉，發以素顏，呈以妍姿。約之以紲綫，潤之以芳脂，莘莘翼翼，靡靡綏綏。振之發曜，黝若玄珪之垂。於是搖奮髭，則論說虞唐，鼓䰇動鬣，則妍覈否臧。內有環形，外闡宮商，相如以之都雅，顓孫以之堂堂。豈若子髯，既亂且赭，枯槁禿瘁，劬勞辛苦，汗垢流離，污穢泥土，傖囁穰擩，與塵為侶。無素顏可依，無豐頤可怙。動則困於總滅，靜則窘於囚虜。薄命為髭，正著子頤。為身不能疵其四體，為智不能御其形骸。獺鬚瘦面，常如死灰，曾不如犬羊之毛尾，狐狸之毫氂。為子鬚者，不亦難哉。

        </div>
      </div>
    </div>
  </div>
</div>
<!--update:2025-08-30 10:28:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>