<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,曲江集全文在线阅读,曲江集全文在线下载,大玄古籍书库">
<meta name="description" content="二十卷。唐张九龄撰。张九龄名又作张博物,字子寿,韶州曲江(广东韶关)人,景龙进士,诗人,政治家,官至唐大臣。为官廉洁,且风度潇洒,对事敏感,他不避权要,直言上书,劝姚崇应该用人唯贤而不以私情。其诗除少量应制之作外,尽为五言。其五古多兴寄之作,诗风朴质遒劲,善于抒情,情意深长,韵味隽永。在开元诗坛影响很大。沈德潜在《唐诗别裁》(卷一)中评张九龄的诗云:“唐初五言古诗渐趋于律,风格未进,陈正字起衰而诗品始正,张曲江继续诗品乃醇。”王维把他看作哲人典范。僧皎然评其诗曰:“诗歌据上游”(《唐诗纪事》卷一五)。明人">
<title>曲江集_张九龄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">曲江集</span> <br/>
          作者： <span class="inputVal" id="bkauthor">张九龄</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]93108</span> <br/>
          说明： <span class="inputVal" id="bkdec">二十卷。唐张九龄撰。张九龄名又作张博物,字子寿,韶州曲江(广东韶关)人,景龙进士,诗人,政治家,官至唐大臣。为官廉洁,且风度潇洒,对事敏感,他不避权要,直言上书,劝姚崇应该用人唯贤而不以私情。其诗除少量应制之作外,尽为五言。其五古多兴寄之作,诗风朴质遒劲,善于抒情,情意深长,韵味隽永。在开元诗坛影响很大。沈德潜在《唐诗别裁》(卷一)中评张九龄的诗云:“唐初五言古诗渐趋于律,风格未进,陈正字起衰而诗品始正,张曲江继续诗品乃醇。”王维把他看作哲人典范。僧皎然评其诗曰:“诗歌据上游”(《唐诗纪事》卷一五)。明人胡震亨明确提出:“张子寿首创清淡之派。”《曲江集》全称《曲江张先生文集》,是一部相当丰富、完整的诗文集。其中诗、赋共五卷,敕、书十一卷,碑、铭四卷,诗二百一十三首,赋六篇。张九龄的诗多发自胸臆,情意真切,没有雕饰,这与唐代早期李峤、沈、宋的诗风大不相同,可是他的清新的诗风,最初未被人所赏识,如张说虽着重文才,却指责张九龄文章缺少富艳的藻饰。这正是张九龄高出诸人之处。“盛唐继起,孟浩然、王维、储光羲、常建、韦应物本曲江之清淡而益以风神者也。”(《唐音癸签》卷九)明人胡震亨对张九龄在唐诗发展中的地位、影响给予了确切的评价。有明万历十二年 (1584)《唐丞相曲江张先生文集》十二卷本,附录一卷,清雍正十年(1732)张世纲校刊十二卷本,附伪托张九龄著 《千秋金鉴录》五卷和附录一卷。</span> <br/>
          封面： <span class="inputVal" id="bkimg">Z_18856.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]曲江集
[book_author]张九龄
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]93108
[book_dec]二十卷。唐张九龄撰。张九龄名又作张博物,字子寿,韶州曲江(广东韶关)人,景龙进士,诗人,政治家,官至唐大臣。为官廉洁,且风度潇洒,对事敏感,他不避权要,直言上书,劝姚崇应该用人唯贤而不以私情。其诗除少量应制之作外,尽为五言。其五古多兴寄之作,诗风朴质遒劲,善于抒情,情意深长,韵味隽永。在开元诗坛影响很大。沈德潜在《唐诗别裁》(卷一)中评张九龄的诗云:“唐初五言古诗渐趋于律,风格未进,陈正字起衰而诗品始正,张曲江继续诗品乃醇。”王维把他看作哲人典范。僧皎然评其诗曰:“诗歌据上游”(《唐诗纪事》卷一五)。明人胡震亨明确提出:“张子寿首创清淡之派。”《曲江集》全称《曲江张先生文集》,是一部相当丰富、完整的诗文集。其中诗、赋共五卷,敕、书十一卷,碑、铭四卷,诗二百一十三首,赋六篇。张九龄的诗多发自胸臆,情意真切,没有雕饰,这与唐代早期李峤、沈、宋的诗风大不相同,可是他的清新的诗风,最初未被人所赏识,如张说虽着重文才,却指责张九龄文章缺少富艳的藻饰。这正是张九龄高出诸人之处。“盛唐继起,孟浩然、王维、储光羲、常建、韦应物本曲江之清淡而益以风神者也。”(《唐音癸签》卷九)明人胡震亨对张九龄在唐诗发展中的地位、影响给予了确切的评价。有明万历十二年 (1584)《唐丞相曲江张先生文集》十二卷本,附录一卷,清雍正十年(1732)张世纲校刊十二卷本,附伪托张九龄著 《千秋金鉴录》五卷和附录一卷。
[book_img]Z_18856.jpg


[book_title]提要
钦定四库全书　　　　　集部二
曲江集　　　　　　　　别集类一【唐】
提要
【臣】等谨案曲江集二十卷唐张九龄撰九龄字子夀韶州曲江人官至尚书右丞相贬荆州长史卒赠荆州大都督諡文献事迹具唐书本传徐浩作九龄墓碑称其学究精义文参微旨而不及其文集卷数唐宋二史艺文志俱载有九龄文集二十卷其後流播稍稀惟明文渊阁书目有曲江文集一部四册又一部五册而外间多未之覩成化间邱濬始从内阁録出韶州知府苏韡为刋行之其卷目与唐志相合盖犹宋以来之旧本也九龄守正嫉邪以道匡弼称开元贤相而文章高雅亦不在燕许诸人下新唐文艺传载徐坚之言谓其文如轻缣素练实济时用而窘边幅今观其感遇诸作神味超轶可与陈子昂方驾文笔宏博典实有垂绅正笏气象亦具见大雅之遗坚局於当时风气以富艳求之不足以为定论至所撰制草明白切当多得王言之体本传称为秘书少监时会赐渤海诏而书命无足为者乃命九龄为之被诏趣成寻迁工部侍郎知制诰今检集中有渤海王大武艺书当即其时所作而其他诏命亦多可与史传相参考如集中有勅奚都督右金吾卫大将军归诚王李归国书而核之唐书外国传所载奚事自开元以後仅有李大酺鲁苏李诗延宠姿固请名而不及归国知记载有所脱漏是尤可以补史之阙矣乾隆四十六年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
曲江集卷一
唐　张九龄　撰
颂　赞　赋
龙池圣德颂
臣闻昔者玄德升闻皇天眷命元圣有作上帝何言必见意於休徵不忘象於幽赞惟兹降鉴若曰专精道周万物者其神尤功济生人者其祥大粤若古始肇有君臣巢燧之前寂寞无纪书契而後焕炳可观若乃鬼神睢盱品彚纷错性命未正吉凶不定而太昊氏将通其德则河为之出图人食未粒鸟兽是茹时不耕稼器无耒耜而神农氏将教其本则天为之雨粟蚩尤不道炎帝不制铜铁铸兵豺狼横厉而轩辕氏将禁其暴则天为之降玄女洪水方割下民昏垫尧德莫能弭其灾舜功不能除其害而夏后氏将底其绩则洛为之出书自兹以还殆三千岁矣其间木火更生云物告符有若狼衔鈎鱼跃舟素灵哭黄星见岂不以汤德有慙武善未尽汉道既杂魏方亦偏唯以一至之应且为兴王之兆则未有天锡真符圣受明命远与大禹相续超与上皇比崇如我国家之盛者焉洪惟龙池盖天之所以祚圣即今上卜居之旧真京师爽垲之所傍无窦泽中勿滥泉非常而灵液?流无几而神池浸广荣光休气若烟若云所未尝有则此之出清可以监而深不见底鳞介瑰诡於牣其中时莫知其所然日徒见其有异中宗采识者之议压王气而来游圣上处或跃之时出飞龙而合应临淄始封也邸第在焉上党历试也灵符绍至天其以是永命我唐图象丁宁有所底止其若兹也夫成数有时而否至理无代而亡固在乎大圣之生乘运而作鼓天下之动安天下之危故将顺成功自古之啓佑也如彼克定多难自天之叶赞也如此初中宗违代后党窥隙大盗狃於得志羣慝起而擅权若缀旒然当此时也天与若不取鬼谋或不协则我祖宗之业无乃将坠而亿兆之命亦犹倒悬圣上蹙之提劔而起雷霆一奋祆沴以清内难既衰外虞有谧推戴太上照临万邦实天之为与人更始系皇统维乾纲决绽补坏荡瑕涤秽而乃阙典咸备旧章悉举处穷尽逹在困必通品物资以再生寰区为之一变然後返华伪於朴还浇漓於淳以大道为原以至仁为根动推是心以御於事人见德而兴行神享诚而介福故不在於刑罚不在於祷请大造裁成玄猷充塞有如阳春播泽触类皆滋太山起云无远不徧虽昆虫草木与蛮貊要荒乐其所生安其所习在牛羊而勿践有干戈而载戢又况於衣冠华夏礼乐家邦而不刑於斯须不久於渐渍者也夫然何教非德何化非经何能事之不举何醇精之未极周溥洋溢於戏缉熙至於太和莫不允若体侔天地之大事出皇王之表岂擎跽曲拳尽礼极力将用彦圣不啻其口所能称诵於吾君所可殆庶於至德且往者之有开也天感精以降圣圣敬命以奉天此诚有元则钦明文思及兹报本必严祗斋栗灵庆以属之神化以答之与初相明其徵乃着丝纶先兆非笃信欤由是言之统天者人合符者圣而差德序命殊尤卓絶岂多乎哉至如古之兴王必有所感五帝更尚五运旁通土者黄中之精於金为王水者善利之物於土为配苟应期而有来必合德而为表是则然矣天其或者亦以阜育羣化发挥茂祉始告以圣有明徵终成乎帝之神册因其立象之本会以相乘之数则载代六百历纪千年变而通之胡可量也宗子宗正卿褒信郡王璆等若干人伯父伯兄仲叔季弟聚族相与诣阙上言天意昭着固已久矣人事符合亦云至矣而一德是建太阶既平灵台灵沼赫赫明明天之为大虽莫能名皇王之镐岂无颂声上初克让抑而未许至於累请乃曰俞哉史臣不敏敢献颂曰
茫茫元昊载凝载薄在帝庖牺继天而作浩浩洪水包山襄陵舜亦命禹夏氏以兴龙图龟书二王是膺汤武已下夫何足徵
右元命
於铄巨唐乘运而起缵禹之迹系尧之纪五圣在天丕命曾孙高视河洛同符混元亦有黄龙出於灵沼明明穆穆天子之表
右圣德
倬彼东井昭章于天沉精降液下为灵泉灵泉有泚其深无底泌之洋洋其甘如醴清德之监柔道之体洪源濬规实天之啓
右灵泉
濯濯灵泉洞冥皇祗滋液流衍化为神池曰止曰行唯圣之作匪鱣匪鲔惟龙之跃植物斯生动物斯乐天眼有见曾是不涸
右神池
灵有休气纷纷郁郁如山之包如云之簇潜龙在下曕乌斯屋兆云其吉周爰咨询既契我龟又叶我人镐虽旧京其命维新
右休气
蜿蜿黄龙神池自出灵化恍惚喷云沃日告帝之符其仪孔吉或潜于泉或见于田与时顺动亦应乎天克配我皇无得称焉
右黄龙
开元纪功德颂并序
臣闻蛮夷猾夏唐虞已然天之所生类不可絶尝有拓境者矣而固也为患或有欵塞者矣而必也无亲是以古之哲王审其若此则限以荒服断非纯臣不贡不王武功居後不庭不率文德是先三代所以直道百蛮所以向化迨乎春秋之衰诸侯以力征伐自出戎心大啓谋夏乱华干盟偪好王纲弛而若缀天道厌而将革则有强能攘刼暴息交侵虽杂霸之无成亦反经之所取其负力者乃堑山堙谷尽境而筑长城其黩武者则挽粟飞刍穷兵以耗中国又失於下策而悔在末年彼王略之不恢殆千余载矣夫有其虞而无豫思其患而不图所谓能国将安贵圣物岂终否道非固穷监之者昊天救之者英主玄命阴隲畀付神武我太宗一戎衣而大定我皇帝再受命而太平不是古而务文不非今而忘战以时变而消息与天元而合符日月之所照临阴阳之所陶冶凡有在地莫不禀朔而东夏郡县北隟山戎先是四十年侵轶数百里自兹气夺数以病告既威让之不恭且力制之不可或朝或否为虺为蛇幽鄣未遑以灭烽边城安得而弛柝旷日持久兵连祸挐率由事边是无宁岁二十二年春乃命右羽林大将军兼御史中丞幽州长史张守珪将中军都督诸镇雄名先路夷裔生风载驰信臣继发精卒戒严有赫张皇若神公卿大夫未始测也将校部曲亦莫知也皇帝方日靖以虑之乾纲以断之初决策於九重已收功於万里矣二十二年冬十有二月中贵将命元戎受律三军疾雷於非时二庭丧胆於非意欲遁则衆溃不保欲拒则兵锋莫当因而伪降幸且纾祸遽图反覆将肆鸱张观衅先人岂伊负我以间谍而情得乘猜携而计从或奇兵以尝或厚利以啗无何变作果自族诛凶元恶首鬼惑神诱假天威而无前覆鸟巢而何有於是诸部大骇率衆复归责以不义之尤舍其不臣之罪既服即序有威且怀载籍以来固未之见也昔我睿祖取句骊如拾遗今兹圣谋易林胡於反掌献功有续後嗣无忘百王所废之勲四夷未宾之俗自我底定巍乎登皇其若此也於是彼节使与羣帅因东师之凯旋离而族谈合而公议以为主上悯一隅之苦垂不代之略以计易战以兵去兵神断自天虏平不日且军未血刃敌免膏原密承无方之谋坐致不阵之捷有征无战即王者之师欤而不彰美於吾君得无臣子之罪不表圣於帝载曷称文武之时乃率其属至於固请帝三让德而曰俞哉夫曲成万类者天为而不有下济兆庶者圣成而不居物无谢生於天虽云至道人无归功於圣何以最灵虽无已无名所宜絶於言象而惟忠与义固不废於颂述大雅云徐方既同天子之功又曰明明天子令闻不已其此之谓也臣再拜顿首敢献颂曰
赫赫天威兮被遐荒蠢兹山戎兮不来王命南仲兮整六师出幽陵兮轥九夷簸赤山兮荡沧海吊无告兮伐有罪徒不勤兮车不殆虏震惊兮兵气倍昔负固兮今安在魁自殱兮裔既平谋既集兮圣自明我不战兮献戎捷俾啓後兮扬天声
圣应图赞并序
臣闻啓圣者天也宜有以觉悟受命者圣也必有以明徵故神不言而可知时将至而先兆当陛下龙潜上党也或托类於云物或效灵於卜筮天之意者丁宁垂象唯恐後时又以潞水之泓深山鹿之捷走驰骑是获厉流不濡非力所能以明或跃乾之上体时在九四神道幽赞圣期密迩自後而占何着明其若此盖天福海内地降圣迹以瑞非常之后以决如神之策至于再三明必信耳有郡掾崔弼时其从行见龙骑先驰谓河流可?亦既数?遽已灭顶不沉也安足以验飞无凡也於何以昭圣事来自久命常惟新臣不胜至愿谨为圣图遂献赞曰
龙之或跃泉有可深神亦成象化为背禽凌厉是获明命则忱如彼从掾焉能不沉
开元正历握乾符颂并序
臣伏见景寅制书以开元历握乾符垂示天下幸甚其沙门玄偘等所言益部耆旧传洛下闳改颛顼历推校最为精密而曰後八百岁其历差一日当有圣人定之到于今历果有差圣果有定诚非常之嘉应旷代之灵符不可得而间也臣诚欢诚喜臣闻天道先圣而啓期圣人後天而奉时不当乎天心不在历数不登乎圣道不合元符玄命定而王者应幽数起而明者察故洛下闳极其数而知来耆旧传尚其占而示後我皇帝无思而感自然而同僧玄偘等幸会而言岂云素虑非人事也非神道也天固已储祥以俟时积分以差日出入数代多历年所畴人极力不能课其祥上林杂候亦莫徵其失则明天意以徯圣期期数未臻乃藏於密圣证将至如应如响彼幽深之何有此会通之不谋所以下叶黄锺上稽玄象以和六气以合三光复其见心间不容髪斗枢且运而况於人时元气巳调而况於月令於戏天下之动日用不知昆虫草木生者自遂麟凤龟龙灵者自瑞蛮夷戎狄远无不至山川鬼神幽罔不洎此圣人所以定天下之象通天下之志天人之道备也昔者河出图洛出书自时厥後符命非一空文而无应其殆乎人为实録而有徵焉用乎龙负则洛下闳者此其神乎不然是何见之明也夫圣有时而不作物无圣而不覩仲尼感时於凤鸟古人叹夀於清河皆伤於不达而恨於难见我后受成命重光乎文武累圣而无穷殊祥而无数彼哀命者曾不得而朝闻凡今之人诚何幸而目覩由是观之当其来运唐虞之屋可封非其有时孔丘之徒不遇也千载之会也万物岂知其谢生於天乎兆人亦云忘力於帝乎微臣荷宠灵扬休命则臣子之志在於尽美而惟天之大终莫能名不胜区区敢献颂曰
於皇惟后受命于天时来于今兆是厥先既定乃日允叶斯年赫赫光明应于上玄
白羽扇赋并序
开元二十四年夏盛暑奉勅使大将军高力士赐宰臣白羽扇某与焉窃有所感立献赋曰
当时而用任物所长彼鸿鹄之弱羽出江湖之下方安知烦暑可致清凉岂无纨素采画文章复有修竹剖析毫芒提携密迩揺动馨香惟衆珍之在御何短翮之敢当预窃恩於圣后且见持於未央伊昔臯泽之时亦有云霄之志苟效用之得所虽杀身而何忌肃肃白羽穆如微风纵秋气之移夺终感恩於箧中
御批答
朕顷赐扇聊以涤暑卿立赋之且见情素词高理妙朕详之久矣然佳彼劲翮方资利用与夫弃捐箧笥义不同也
荔枝赋并序
南海郡出荔枝焉每至季夏其实乃熟状甚瓌诡味特甘滋百果之中无一可比余往在西掖尝盛称之诸公莫之知而固未之信唯舍人彭城刘侯弱年累迁经届南海一闻斯谈倍复喜叹以为甘旨之极也又谓龙眼凡果而与荔枝齐名魏文帝方引蒲桃及龙眼相比是时二方不通传闻之大谬也每相顾闲议欲为赋述而世务卒卒此志莫就及理郡暇日追叙往心夫物以不知而轻味以无比而疑远不可验终然永屈况士有未效之用而身在无誉之间苟无深知与彼亦何以异也因道扬其实遂作此赋
果之美者厥有荔枝虽受气於震方实禀精於火离乃作酸於南裔爰负阳以从宜蒙休和之所播?寒暑而匪亏下合围以擢本傍荫亩而抱规紫纹绀理黛叶缃枝蓊郁而霮?环合而棼纚如盖之张如帷之垂云烟沃若孔翠于斯灵根所盘不高不卑陋下泽之沮洳恶层崖之嶮巇彼前志之或妄何侧生之见疵尔其勾芒在辰凯风入律肇允含滋芬敷谧溢緑穗靡靡青英苾苾不丰其华但甘其实如有意乎敦本故微文而妙质蔕药房而攅萃皮龙鳞以骈比肤玉英而含津色江萍以吐日朱苞剖明璫出冏然数寸犹不可匹未玉齿而殆销虽琼浆而可轶彼衆味之有五此甘滋之不一伊醇淑之无算非精言之能悉闻者欢而竦企见者讶而惊仡心恚可以蠲忿口爽可以忘疾且欲神於醴露何比数於甘橘援蒲桃以见拟亦古人之深疾若乃华轩洞开嘉宾四会时当燠煜客或烦愦而斯果在焉莫不心侈而体忲信雕盘之仙液实玳筵之绮绩有终食於累百愈益气而治内故无厌於所甘虽不贪而必爱沉美李而莫取浮甘瓜而自退岂一座之所荣冠四时之为最夫其贵可以荐宗庙其珍可以羞王公亭十里而莫致门九重兮曷通山五峤兮白云江千里兮清枫何斯美之独远嗟尔命之不逢每被销於凡口罕获知於贵躬柿何称乎梁侯梨何幸乎张公亦因人之所遇孰能辩乎其中哉
曲江集卷一

[book_title]卷二
钦定四库全书
曲江集卷二
唐　张九龄　撰
诗
奉和圣制南郊礼毕酺宴
配天昭圣业率土庆辉光春发三条路酺开百戏场流恩均庶品纵观聚康庄妙舞来平乐新声出建章分曹日抱戴赴节凤归昌幸奏承云乐同曦湛露阳气和皆有感泽厚自无疆饱德君臣醉连歌奉柏梁
奉和圣制早渡蒲津关
魏武中流处轩皇问道回长堤春树发高掌曙云开龙负王舟渡人占仙气来河津会日月天仗役风雷东顾重关尽西驰万国陪还闻股肱郡元首咏康哉
奉和圣制幸晋阳宫
隋季失天策万方罹凶残皇祖称义旗三灵皆获安圣期将申锡王业成艰难盗移未改命历在终履端彼汾惟帝乡雄都信郁盘二月朔廵狩羣后陪清銮霸迹在沛庭旧仪覩汉官唐风思何深舜典敷更寛户蒙枌榆复邑争牛酒欢缅惟剪商後岂独微禹叹三后既在天万年斯不刋尊祖实我皇天文皆仰观
奉和圣制同二相南出雀鼠谷
设险诸侯地承平圣主廵东君朝二月南斾拥三辰寒出重关尽年随行漏新瑞云丛捧日芳树曲迎春舞咏先驰道恩华及从臣汾川花鸟意并奉属车尘
奉和圣制次成皋先圣擒建德之所
天命诚有集王业初惟艰剪商自文祖夷项在兹山地识斩蛇处河临饮马间威加昔运往泽流今圣还尊祖颂先烈赓歌安用攀绍成即我后封岱出天关
奉和圣制过王濬墓
汉皇思钜鹿晋将在弘农入蜀举长筭平吴成大功与浑虽不协归浩实为雄孤绩沦千载流名感圣衷万乘渡荒陇一顾凛生风古节犹不弃令人争効忠
奉和圣制经孔子旧宅
孔门太山下不见登封时徒有先王法今为明主思恩加万乘幸礼致一牢祠旧宅千年外光华空在兹
奉和圣制经河上公庙
昔者河边叟谁知隐与仙姓名终不识章句此空传迹为坐忘晦言犹强着诠精灵竟何所祠宇独依然道在纡宸睠风行动睿篇从兹化天下清净复何先
奉和圣制赐诸州刺史以题坐右
圣人合天德洪覆在元元每劳苍生念不以黄屋尊兴化俟羣辟择贤守列藩得人此为盛咨岳今复存降鉴引君道殷懃啓政门容光无不照有象必为言成宪知所奉致理归其根肃肃禀玄猷煌煌戒朱轩岂徒任遇重兼尔宴锡繁载闻励臣节持答明主恩
奉和圣制瑞雪篇【杂言】
万年春三朝日上御明台旅庭实初瑞雪兮霏微俄同云兮蒙密此时骚切阴风生先过金殿有余清信宿婵姢飞雪度能使玉人俱掩嫮皓皓楼前月初白纷纷陌上尘皆素昨讶骄阳积数旬始知和气待迎新匪惟在人利曾是扶天意天意岂云遥雪下不崇朝皇情翫无斁雪委方盈尺草树纷早荣京坻宛先积君恩诚谓何岁稔复人和预数斯箱庆应如此雪多朝冕旒兮载悦想籉笠兮农节倚瑶琴兮或歌续薰风兮瑞雪福浸昌应尤盛瑞雪年年常感圣愿以栢梁作长为柳花咏
奉和圣制早发三乡山行【七言】
羽卫森森西向秦山川历历在清晨晴云稍卷寒岩树宿雨能销御路尘圣德由来合天道灵符即此应时廵遗贤一一皆羁致犹欲高深访隐沦
奉和圣制温泉歌【杂言】
有时神物待圣人去後汤还冷来时树亦春今兹十月自东归羽斾逶迤上翠微温谷葱葱佳气色离宫奕奕斗光辉临渭川近天邑浴日温泉复在兹羣仙洞府那相及吾君利物心玄泽浸苍黔渐渍神汤无疾苦薰歌一曲感人深
奉和圣制烛龙斋祭【四言】
上帝临下鉴亦有光孰云阴隲惟圣克彰六月徂暑四郊諐阳我后其勤告于坛场精意允溢羣灵鼓舞蔚兮朝云霈然时雨雨我原田亦既有年烛龙煌煌明宗报祀于以助之天人帝子闻诗有训国风兹始
奉和圣制喜雨【四言】
艰我稼穑载育载亭如物应之曷圣与灵谓我何凭惟德之馨谁云天远以诚必至太清无云羲和顿辔于斯蒸人瞻彼非觊阴冥倏忽霈泽咸洎何以致之我后之感无皋无隰黍稷黯黯无卉无木敷芬黮黤黄龙勿来鸣鸟不思人和年丰皇心则怡岂与周宣云汉徒诗
奉和圣制送十道采访使及朝集使
三年一上计万国趋河洛课最力已陈赏延恩复博垂衣深共理改瑟其咸若首路回竹符分镳扬木铎戒程有攸往诏饯无淹泊昭晰动天文殷勤在民瘼持久望兹念克终期所托行已当自强春耕庶秋获
奉和圣制次琼岳韵
山祗亦望幸云雨见灵心岳馆逢朝霁关门解宿阴咸京天上近清渭日边临我武因冬狩何言是即禽
奉和圣制送李尚书入蜀
眷言感忠义何有间山川徇节今如此离情空复然皇心在勤恤德泽委昭宣周月成功後明年或劳还
奉和圣制初出洛城
东土淹龙驾西人望翠华山川祗询物宫观岂为家十月回星斗千官捧日车洛阳无怨思廵幸更非賖
奉和圣制谒元皇帝庙斋
兴运昔有感建祠北山巅云雷初缔构日月今悠然紫气尚蓊郁玄元如在焉迨兹事追远轮奂复增鲜洞府香林处斋坛清汉边吾君乃尊祖夙驾此留连乐动人神会锺成律度圆笙歌下鸾鸖芝术萃灵仙曾是福黎庶岂唯味虚玄赓歌徒有作微薄谢昭宣
西郊文武出入舒和之乐【四言乐章】
祝史辞正人神庆叶福以德昭享以诚接六变云备百礼斯浃祀事孔明祚流万叶
奉和圣制龙池篇
天啓神龙生碧泉泉水灵源浸迤延飞龙已向珠潭出积水仍将银汉连岸傍花柳看胜画浦上楼台问是仙我后元符从此得方为万岁夀图川
南郊太尉酌献武舞作凯安之乐【乐章】
馨香惟后德明命光天保肃祀崇圣灵陈信表皇道玉戚初蹈厉金匏既静好介福何穰穰精诚格穹昊
奉和圣制送尚书燕国公赴朔方
宗臣事有征庙筭在休兵天与三台座人当万里城朔南方偃革河右暂扬旌宠锡从仙禁光华出汉京山川勤远略原隰轸皇情为奏薰琴唱仍题宝剑名闻风六郡伏计日五戎平山甫归应疾留侯功复成歌锺旋可望枕席岂难行四牡何时入吾君忆履声
奉和圣制途经华山
万乘华山下千岩云汉中灵居虽穾密睿览忽玄同日月临高掌神仙仰大风攅峯势岌岌翊辇气雄雄揆物知幽赞铭勲表圣衷会应陪检玉来此告成功
奉和圣制早登太行山率尔言志
孟月摄提贞乘时我后征晨严九折度暮戒六军行日御驰中道风师卷太清戈鋋林表出组练雪间明动植希皇豫高深奉睿情陪游七圣列望幸百神迎气色烟犹喜恩光草尚荣之罘称万岁今此复同声
奉和圣制登封礼毕洛城酺宴
大君毕能事端扆乐成功运与千龄合懽将万国同汉酺歌圣酒韶乐舞薰风河洛荣光遍云烟喜气通春华顿觉早天泽倍知崇草木皆沾被犹言不在躬
奉和圣制经函谷关作
函谷虽云险黄河复巳清圣心无所隔空此置关城
奉和圣制渡潼关口号
隐嶙故城垒荒凉空戍楼在德不在险方知王道休奉和吏部崔尚书雨後大明朝堂望南山
迢逓终南顶朝朝阊阖前朅来青绮外高在翠微先双凤褰为阙羣龙俨若仙还知到玄圃更是谒甘泉夜雨尘初?秋空月正悬诡容纷入望霁色宛成妍东极华阴践西弥嶓冢连奔峯出岭外瀑水落云边汉帝宫将苑商君陌与阡林华铺近甸烟霭遶晴川既庶仁斯及分忧政已宣山公啓事罢吉甫颂声传济济金门?洋洋玉树篇徒歌虽有属清越岂同年
和黄门卢监望秦始皇陵
秦帝始求仙骊山何遽卜中年既无效兹地所宜复徒役如雷奔珍怪亦云蓄黔首无寄命赭衣相驰逐人怨神亦怒身死宗遂覆土崩失天下龙鬬入函谷国为项籍屠君同华元戮始掘既由楚终焚乃因牧上宰议杨贤中阿感桓速一闻过秦论载怀空杼轴
苏侍郎紫微庭各赋一物得芍药
仙禁生红药微芳不自持幸因清切地还遇艳阳时名见桐君録香闻郑国诗孤根若可用非直爱华滋
和崔黄门寓直夜听蝉之作
蝉嘶玉树枝向夕惠风吹幸入连宵听应缘饮露知思深秋欲近声静夜相宜不是黄金饰清香徒尔为
和姚令公从幸温汤喜雪
万乘飞黄马千金狐白裘正逢银霰积如向玉京游瑞色铺驰道花文拂彩旒还闻吉甫颂不共郢歌俦和秋夜望月忆韩广等诸侍郎因以投赠吏部侍郎李林甫
秋天碧云夜明月悬东方皓皓庭际色稍稍林下光桂华澄远近璧彩散池塘鸿鴈飞难度关山曲易长揆予秉孤直虚薄忝文昌握镜慙先照持衡愧後行多才衆君子载笔久辞塲作赋推潘岳题诗许谢康当时陪宴语今夕恨相忘愿欲接高论清晨朝建章
和吏部李侍郎见示秋夜望月忆诸侍郎之什其卒章有前後行之戏因命仆继作
清秋发高兴凉月复闲宵光逐露华满情因水镜揺同持亦所见异路无相招美景向空尽欢言随事销忽听金华作诚如玉律调南宫尚为後东观何其辽名数虽云隔风期幸未遥今来重余论怀此更终朝
和崔尚书喜雨
积阳虽有晦经月未为灾上念人天重先祈云汉回仁心及草木号令起风雷照烂阴霞上交纷瑞雨来三辰破黍稷四逹屏氛埃池溜因添满林芳为洒开听中声滴沥望处影徘徊惠泽成丰岁昌言发上才无论验石皷不是御云台直颂皇恩浃崇朝遍九垓
和王司马折梅寄京邑昆弟
离别念同嬉方荣欲共持独攀南国树遥寄北风时林惜迎春早花愁去日迟还闻折梅处更有棣华诗
和许给事直夜简诸公
未央锺漏晚仙宇蔼沉沉武卫千庐合严扃万户深左掖知天近南窻见月临树揺金掌露庭徙玉楼阴他日闻更直中宵属所钦声华大国宝夙夜近臣心逸兴乘高阁雄飞在禁林宁思窃拚者情发为知音
和裴侍中承恩拜扫旋辔途中有怀寄州县官寮乡园故亲
嵩岳神惟降汾川鼎气雄生才作霖雨继代有清通天下称贤相朝端挹至公自家来佐国移孝入为忠霜露多前感邱园想旧风扈廵过晋北问俗到河东便道恩华降还乡礼教崇野樽延故老朝服见儿童
和姚令公哭李尚书
贵贱虽殊等平生窃下风云泥势已絶山海纳还通忽叹登龙者翻将吊鸖同琴诗犹可托劔履独成空畴昔尝论礼兴言每匪躬人思崔琰议朝掩祭遵公作善神何酷依仁命不融天文虚北斗人事罢南宫上宰既伤旧下流迷感衷无恩报国士徒欲问玄穹
张丞相与余有孝亷校理之旧又代余为荆州故有此赠襄州刺史宋鼎
汉上登飞幰荆南历旧居已尝临砌橘更覩跃池鱼盛德继微眇深衷能卷舒义申蓬阁际情坦庙堂初郡挹文章美人怀燮理余皇恩傥照亮岂厌承明庐
酬宋使君作
时来不自意宿昔谬枢衡翊圣负明主妨贤媿友生罢归犹右职待罪尚南荆政有留裳旧风因继组成高轩问疾苦烝庶荷仁明衰废时所薄祗言僚故情
酬通事舍人寓直见示篇中兼起居陆舍人景献
轩掖殊清秘才华固在斯兴因膏泽洒情与惠风吹所美应人誉何私亦我仪同声感乔木比翼谢长离价以陆生减贤慙鲍叔知薄游尝独愧芳讯乃兼施此夜金闺籍伊人琼树枝飞鸣复何远相顾幸媞媞
和黄门卢侍郎咏竹
清切紫庭垂葳蕤防露枝色无玄月变声有惠风吹高节人相重虚心世所知凤凰佳可食一去一来仪
和苏侍郎小园夕霁寄诸弟
清风阊阖至轩盖承明归云月爱秋景林堂开夜扉何言兼济日尚与宴私违兴属蒹葭变文因棠棣飞人伦用忠厚帝德已光辉赠弟今为贵方知陆氏微
和韦尚书答梓州兄南亭宴集
棠棣闻余兴乌衣有旧游门前杜城陌池上曲江流暇日尝繁会清风咏阻修始知西峙岳同气此相求【陆平原赠弟有子为东峙岳之句】
与袁补阙寻蔡拾遗会此公出行後蔡有五韵诗见赠以此篇答焉
辙迹陈家巷诗书孟子邻偶来乘兴者不值草玄人契是忘年合情非累日申闻君还薄暮见眷及兹辰赠我如琼玖将何报所亲
酬赵二侍御使西军赠两省旧寮
石室先鸣者金门待制同操刀尝愿割持斧竟称雄应敌兵初起缘边虏欲空使车经陇月征斾绕河风忽枉兼金讯非徒秣马功气清蒲海曲声满栢台中顾已尘华省欣君震远戎明时独匪报尝欲退微躬
答陈拾遗赠竹簪
与君尝此志因物复知心遗我龙锺节非无玳瑁簪幽素宜相重雕华岂所任为君安首饰怀此代兼金
答太常靳博士见赠一絶
上苑春先入中园花尽开唯余幽径草尚待日光催
酬宋使君见贻
陟隣初禀训献策幸逢时朝列且云忝君恩复若兹庭闱际海曲轺传荷天慈顾已欢乌鸟闻君泣素丝才明应主召福善岂神欺但愿白心在终然涅不缁
武司功初有幽庭春暄见贻夏首获见以诗报焉
芳月尽离居幽怀重起予虽言春事晚尚想物华初迟日暾方照高斋澹复虚笋成林向密花落树应疎赠鲤情无间求莺思有余暄妍不相待含叹欲焉如
赠澧阳韦明府
君有百链刃堪断七重犀谁开太阿匣持割武城鸡竟与尚书佩还应天子提何时遇操宰当使玉如泥酬周判官廵至始兴会改秘书少监见贻之作兼呈耿广州
惟昔迁乐土迨今已重世阴庆荷先德素风慙後裔唯益梓桑恭岂禀山川丽干时初自勉揆已无兼济瘠土资劳力良书啓蒙蔽一探石室文再擢金门第既起南宫草复掌西掖制过举及小人便蕃在中岁亚司河海秩转牧江湖澨勿谓符竹轻但觉?尘细一麾尚云忝十驾宜求税心息已如灰迹牵且为赘忽捧天书委将革海隅弊朝闻循诚节夕饮蒙瘴厉义疾耻无勇盗憎攻亦锐葵霍是倾心豺狼何返噬履险甘所受劳贤恧相曳揽辔但荒服循陔便私第嘉庆始获申恩华复相继无庸我先举同事君犹滞当推奉使绩且结拜亲契更延怀安旨曾是虑危际善谋虽若兹至理焉可替所仗有神道况承明主惠
在洪州答綦毋学士
旬雨不愆期由来自若时尔无言郡政吾岂欲天欺常念涓尘益惟欢草树滋课成非所拟人望在东菑
酬王六霁後书怀见示
云雨俱行罢江天已洞开炎氛霁後灭边绪望中来作骥君垂耳为鱼我曝鳃更怜湘水赋还是洛阳才
酬王六寒朝见诒
贾生流寓日扬子寂寥时在物多相背唯君独见思渔为江上曲雪作郢中词忽枉兼金讯长怀伐木诗
酬王履震游园林见诒
宅生惟海县素业守郊园中览霸王说上徼明主恩一行罢兰迳数载历金门既负潘生拙俄从周任言逶迤恋轩陛萧散反邱樊旧径稀人迹前池耗水痕并看芳树老唯觉敝庐存自我栖幽谷逢君翳覆盆孟轲应有命贾谊得无寃江上伤行远林间偶避喧地偏人事絶时霁鸟声繁独善心俱闭穷居道共尊乐因南涧藻忧岂北堂萱幽意加投漆新诗重赠轩平生狥知已穷逹与君论
曲江集卷二

[book_title]卷三
钦定四库全书
曲江集卷三
唐　张九龄　撰
诗
祭南岳事毕谒司马道士
将命祈灵岳回策诣真士絶迹寻一径异香闻数里分庭八桂树肃容两童子入室希把袖登牀愿啓齿诱我弃智诀迨兹长生理吸精反自然链药求不死斯言眇霄汉顾予婴纷滓相去九牛毛慙叹知何巳
登乐游原春望书怀
城隅有乐游表里见皇州策马既长远云山亦悠悠万壑清光满千门喜气浮花间直城路草际曲江流凭眺兹为美离居方独愁巳惊玄髪换空度緑荑柔奋翼笼中鸟归心海上鸥既伤日月逝且欲桑榆收豹变焉能及鸎鸣非可求愿言从所好初服返林邱
登襄阳恨岘山
昔年亟攀践征马复来过信若山川旧谁如岁月何蜀相吟安在羊公碣已磨令图犹寂寞嘉会亦蹉????宛宛樊城岸悠悠汉水波逶迤春日远感寄客情多地本原林秀朝来烟景和同心不同赏留叹此岩阿
九月九日登龙山
郡庭常窘束凉野求昭旷楚客凛秋时桓公旧台上清明风日好历落江山望极远何萧条中留坐惆怅东弥夏首阔西拒荆门壮夷险虽异时古今岂殊状先贤眇不接故老犹可访投吊伤昔人挥斤感前匠自为本疎散未始忘幽尚际会非有欲往来是无妄为邦复多幸去国殊迁放且泛篱下菊还聆郢中唱灌园亦何为於陵乃逃相
三月三日登龙山
伊川与霸津今日祓除人岂似龙山上还同湘水滨衰顔忧更老淑景望非春禊饮岂吾事聊将偶俗尘
晚霁登王六东阁
试上江楼望初逢山雨晴连空青嶂合向晩白云生彼美要殊观萧条见远情情来不可极日暮水流清
登郡城南楼
闭合幸无事登楼聊永日云霞千里开洲渚万形出澹澹澄江漫飞飞度鸟疾邑人半舻舰津树多枫橘感别时已屡凭眺情非一远怀不我同孤兴与谁悉平生本单绪邂逅承优秩谬忝为邦寄多慙理人术驽骀虽自勉仓廪素非实陈力傥无效谢病从芝术
岁初廵属县登高安南楼言怀
山城本孤峻凭高结层轩江气偏宜早林英粲已繁余滋含宿霁衆妍在朝暾拂衣释簿领伏槛遗纷喧深俯东溪澳远延南山樊归云纳前岭去鸟投遥村目尽有余意心恻不可谖朅来彭蠡泽载经敷浅原春及但生思时哉无与言不才叨过举唯力酬明恩美化犹寂蔑迅节徒飞奔虽无成立效庶以去思论行复狥孤迹亦云吾道存
登城楼望西山
城楼枕南浦日夕顾西山宛宛鸾鸖处高高烟雾间仙井今犹在洪崖久不还金编谁我授羽驾亦难攀檐际千峰远云中一鸟闲纵观穷水国游思遍人寰勿复尘埃事归来且闭关
候使石头驿楼
山槛凭高望川途眇北流远林天翠合前浦日华浮万井缘津渚千艘咽渡头渔商多末事耕稼少良畴自守陈蕃榻尝登王粲楼徒然骋目处岂是获心游向迹虽愚谷求名异盗丘息阴芳木所空复越乡忧
登荆州城楼
天宇何其旷江城坐自拘层楼百余尺迢逓在西隅暇日时登眺荒郊临故都累累见陈迹寂寂想雄图古往山川在今来郡邑殊北疆虽入郑东距岂防吴几代传荆国当时敌陕郛上流空有处中土复何虞枕席夷三峡关梁豁五湖承平无异境守隘莫论夫自罢金门籍来参竹使符端居向林薮微尚在桑榆直似王陵戅非如甯武愚今兹对南浦乘鴈与双鳬
登荆州城望江
滔滔大江水天地相终始经阅几世人复叹谁家子东望何悠悠西来昼夜流岁月既如此为心那不愁
秋晚登楼望南江入始兴郡路
潦收沙衍出霜降天宇晶伏槛一长眺津途多远情思来江山外望尽烟云生滔滔不自辨役役且何成我来飒衰鬓孰云彯华缨?马苦蜷局笼禽念遐征岁阴向晼晚日夕空屏营物生贵得性身累由近名内顾觉今是追叹何时平
登临沮楼
高深不可厌廵属复来过本与衆山絶况兹韶景和危楼入水倒飞槛向空摩杂树缘青壁樛枝挂緑萝潭清能彻底鱼乐好跳波有象言难具无端思转多同怀不在此孤赏欲如何
登古阳云台
庭树日衰飒风霜未云已驾言遣忧思乘兴求相似楚国兹故都兰台有余址传闻襄王世仍立巫山祀方此全盛时岂无婵娟子色荒神女至魂荡宫观啓蔓草今如积朝云为谁起
陪王司马登薛公逍遥台
尝闻薛公泪非直雍门琴窜逐留遗迹悲凉见此心府中因暇豫江上幸招寻人事已成古风流独至今闲情多感叹清景蹔登临无复甘棠在空余蔓草深晴光送远目胜气入幽襟水去朝沧海春来换碧林赋怀湘浦吊碑想汉川沉曾是陪游日徒为梁甫吟
贺给事尝诣蔡起居郊馆有诗因命同作
记言闻直史筑室面层阿岂不承明入终云幽意多沉冥高士致休澣故人过前岭游氛灭中林芳气和兹辰阻佳趣望美独如何
尝与大理丞袁公太府丞田公偶诣一所林沼尤胜因并坐其次相得甚欢遂赋诗焉以咏其事
方驾与吾友同怀不异寻偶逢池竹处便会江湖心夏近林方密春余水更深清华两辉映闲步亦窥临苹藻复佳色鳬鷖亦好音韶芳媚洲渚蕙气袭衣襟萧散皆为乐徘徊从所钦谓予成夙志岁晚共抽簪
与生公寻幽居处
同方入厌俗相与事遐讨及此云山去窅然岩径好疑入武陵源如逢汉阴老清谐欣有得幽闲歘盈抱我本玉堦侍偶访金仙道兹焉求卜筑所过皆神造岁晚林始敷日晏崖方杲不种缘岭竹岂植临潭草即途可淹留随目成黼藻期为静者说曾是终焉保今为简书畏祗令归思浩
与生公游石窟山
探秘孰云远忘怀复尔同日寻高深意宛是神仙中跻险遘灵室诡制非人功潜洞黝无底殊庭忽似梦岂如武安凿自若茅山通造物良有寄嬉游乃惬衷犹希咽玉液从此昇云空咄咄共携手泠然且驭风
林亭咏
穿筑非求丽幽闲欲寄情偶怀因壤石真意在蓬?苔益山文古池添竹气清从兹果萧散无事亦无营
郡舍南有园畦杂树聊以永日
为郡久无补越乡空复深苟能秉素节安用叨华簪却步园畦里追吾野逸心形骸拘俗吏光景赖闲林内讼诚知止外言犹匪忱成蹊谢李迳卫足感葵阴荣逹岂不伟孤生非所任江城何寂历秋树亦萧森下有北流水上有南飞禽我愿从归翼无然坐自沉
临泛东湖时任洪州
郡庭日休暇湖曲邀胜践乐职在中和虚心挹上善乘流坐清旷举目眺悠?林与西山重云因北风卷晶明画不逮阴影镜无辨晚秀复芬敷秋光更遥衍万族纷可佳一游岂能展羁孤忝邦牧顾已非时选梁公世不容长孺心亦褊永念出笼絷常思退疲蹇岁徂风露严日恐兰苕剪佳辰不可得良会何其鲜罢兴还江城闭关聊自遣
始兴南山下有林泉尝卜居焉荆州卧病有怀此地
出处各有在何者为陆沉幸无迫贱事聊可袪迷襟世路少夷坦孟门未岖多慙入火术常惕履冰心一跌不自保万全焉可寻行行念归路眇眇惜光阴浮生如过隙先逹已吾箴敢忘邱山施亦云年病侵力衰在所养时谢良不任但忆旧栖息愿言遂窥临云间目孤秀山下面清深萝茑自为幄风泉何必琴归此老吾老还当日千金
高斋闲望言怀
高斋复晴景延晀属清秋风物动归思烟林生远愁纷吾自穷海薄宦此中州取路无高足随波适下流岁华空冉冉心曲且悠悠坐惜芳时歇胡然久滞留
与弟游家园
定省荣君赐来归是昼游林乌飞旧里园菓让先秋枝长南庭树池连北涧流星霜屡尔别兰麝为谁幽善积家方庆恩深国未酬栖栖将义动安得久情留
郡内闲斋
郡合昼常掩庭芜日复滋檐风落鸟毳窻叶挂虫丝拙病宦情少羁闲秋气悲理人无异绩为郡但经时唯有江湖意沉冥空在兹
晨出郡舍林下
晨兴步北林萧散一开襟复见林上月姢姢犹未沉片云自孤远丛筱亦清深无事由来贵方知物外心
司马崔颂和
优闲表政清林薄赏秋成江上悬晓月往来亏复盈天云抗直意郡合晦高名坐啸应无欲宁辜济物情
晨坐斋中偶而成咏
寒露洁秋空遥山纷在瞩孤顶乍修耸微云复相续人兹赏地遍鸟亦爱林旭结念凭幽远抚躬曷羁束仰霄谢逸翰临路嗟疲足徂岁方暌携归心亟踯躅休闲傥有素岂负南山曲
园中时蔬尽皆锄理唯秋兰数本委而不顾彼虽一物有足悲者遂赋二章
塲藿已成岁园葵亦向阳兰时独不偶露节渐无芳旨异菁为蓄甘非蔗有浆人多利一饱谁复惜馨香幸得不锄去孤苗守旧根无心羡旨蓄岂欲近名园遇赏宁充佩为生莫碍门幽林芳意在非是为人论城南隅山池春中田袁二公盛称其美夏首获赏果会夙言故有此咏
忆昨闻佳境驾言寻昔蹊非唯初物变亦与旧游暌幽渚为君说清晨即我携逢深独睥睨历险共攀跻林笋苞青箨津杨委緑荑荷香初出浦草色复缘堤乐处将鸥狎谭端用马齐且言临海郡兼话武陵溪异壤风烟絶空山岩径迷如何际朝野从此待金闺
林亭寓言
林居逢岁晏遇物使情多蘅茝不时与芬荣柰汝何更怜篱下菊无如松上萝因依自有命非是隔阳和
南山下旧居闲放
祗役已云久乘闲返服初块然屏尘事幽独坐林闾清旷前山远纷喧此地疎乔木凌青霭修篁媚緑渠耳和绣翼鸟目畅锦鳞鱼寂寞心还闭飘颻体自虚兴来命旨酒临罢阅仙书但乐多幽意宁知有毁誉尚想争名者谁云要路居都忘下流叹倾夺竟何如
感遇
兰叶春葳蕤桂华秋皎洁欣欣似生意自尔为佳节谁知林栖者闻风坐相悦草木有本心何求美人折幽林归独卧滞虑洗孤清持此谢高鸟因之传远情日夕怀空意人谁感至精飞尘理自隔何所慰吾诚鱼游乐深池鸟栖欲高枝差尔蜉蝣羽薨薨亦何为有生岂不化所感奚若斯神理日微灭吾心安得知浩叹杨朱子徒然泣路歧
孤鸿海上来池潢不敢顾侧见双翠鸟巢在三株树矫矫珍木巅得无金丸惧美服患人指高明逼神恶今我游冥冥弋者何所慕
吴越数千里梦寐今夕见形骸非我亲衾枕即乡县化蝶犹不识川鱼安可羡海上有仙山归期觉神变西日下山隐北风乘夕流燕雀感昏旦檐楹呼匹俦鸿鹄虽自远哀音非所求贵人弃疵贱下士尝殷忧衆情累外物恕已忘内修感叹长如此使我心悠悠
江南有丹橘经冬犹緑林岂伊地气暖自有岁寒心可以荐嘉客奈何阻重深运命推所遇循环不可寻徒言树桃李此木岂无隂
永日徒离忧临风怀蹇修美人何处所孤客空悠悠青鸟跂不至朱鼈谁云浮夜分起踯躅时逝曷淹留抱影吟中夜谁闻此叹息美人适异方庭树含幽色白云愁不见沧海飞无翼凤皇一朝来竹花斯可食汉上有游女求思安可得袖中一札书欲寄双飞翼冥冥愁不见耿耿徒缄忆紫兰秀空蹊皓露夺幽色馨香岁欲晩感叹情何极白云在南山日暮长太息
我有异乡忆宛在云溶溶凭此目不觏要之心所锺但欲附高鸟安敢攀飞龙至精无感遇悲惋填心胷归来扣寂寞人愿天岂从
闭门赜群化凭林结所思啸叹此寒木畴昔乃芳蕤朝阳凤安在日暮蝉独悲浩思极中夜深嗟欲待谁所怀诚已矣既往不可追鼎食非吾事云仙尝我期胡越方杳杳车马何迟迟天壤一何异幽嘿卧帘帷
当涂界寄裴宣州
故人宣城守亦在江南偏如何分虎竹相与间山川章绶胡为者形骸非自然含情津渡濶倚望脰空延远近闻佳政平生仰大贤推心徒有属会面良无缘日夕遵前渚江村投暮烟念行祗意默怀远岂言宣委曲风波事难为尺素传
敬酬当涂界留赠宣州刺史裴耀卿
茂生寔王佐仲举信时英气覩冲天发人将下榻迎珪符肃有命江国远徂征九派期方越千钧或可轻高帆出风迥孤屿入云平遄迈嗟于役离忧空自情饬簪陪早岁接壤厠专城旷别心弥轸宏规义转倾徒然恨饥渇况乃讽瑶琼
曲江集卷三

[book_title]卷四
钦定四库全书
曲江集卷四
唐　张九龄　撰
诗　口号
饯王尚书出边
汉相推人杰殷宗伐鬼方还闻出将重坐见即戎良上策应为豫中权且用光令申兵气倍威憺虏魂亡树比公孙大城如道济长夏云登陇首秋露抵辽阳武德舒宸睠文思饯乐章感恩身既许激节胆犹尝祖帐倾朝列军麾驻道傍诗人何所咏尚父欲鹰扬
送赵都护赴安西
将相有更践简心良独难远图尝画地超拜乃登坛戎即崑山叙车同渤海单义无中国费情必远人安他日文兼武而今栗且寛自然来月窟何用刺楼兰南至三冬晩西驰万里寒封侯自有处征马去嘽嘽
送使广州
家在湘源住君今海峤行经过正中道相送倍为情心逐书邮去形随世网婴因声谢远别缘义不缘名
送姚评事入蜀各赋一物得卜肆
蜀严化巳久沉冥空所思尝闻卖卜处犹忆下帘时驱传应经此怀贤傥问之归来说往事历历偶心期
送窦校书见饯得云中辨江树
江水连天色无涯净野氛微明岸傍树凌乱渚前云举棹形随转登舻意渐分渺茫从此去空复惜离羣
饯王司马入计同用洲字
元寮行上计举饯出林邱忽望题兴远空思解榻游别筵铺柳岸征棹倚芦洲独叹湘江水朝宗向北流
东湖临泛饯王司马
南土秋虽半东湖草未黄聊乘风日好来泛芰荷香兰棹无劳速菱歌不厌长忽怀京洛去难与共清光
饯济阴梁明府各探一物得荷叶
荷叶生幽渚芳华信在兹朝朝空此地采采欲因谁但恐星霜改还将蒲稗衰怀君美人别聊以赠心期
饯陈学士还江南同用徵字
荷筱旋江澳衔杯饯覇陵别前林鸟息归处海烟凝风土乡情接云山客念凭圣朝岩穴选应待鸖书徵
通化门外送别
屡别容华改长愁意绪微义将私爱隔情与故人归薄宦无时赏劳生有事机离魂今夕梦先绕旧林飞
送杨道士往天台
鬼谷还成道天台去学仙行应松子化留与世人传此地烟波远何时羽驾旋当须一把袂城郭共依然
送杨府李功曹
平生属良友结绶望光辉何知人事拙相与宦情非别路穿林尽征帆际海归居然已多意况复两乡违
送宛句赵少府
解巾行作吏樽酒谢离居修竹含清景华池澹碧虚地将幽兴惬人与旧游疎林下纷相送多逢长者车
送韦城李少府
送客南昌尉离亭西候春野花看欲尽林鸟听犹新别酒青门路归轩白马津相知无远近万里尚为邻
送苏主簿赴偃师
我与文雄别胡然邑吏归贤人安下位鸷鸟欲卑飞激节轻华冕移官徇彩衣羡君行者乐从此拜庭闱
送广州周判官
海郡雄蛮落津亭壮越台城隅百雉映水曲万家开里树桄榔出时禽翡翠来观风犹未尽早晩使车回
别乡人南还
橘柚南中暖桑榆北地阴何言荣落异因见别离心吾亦江乡子思归梦寐深闻君去水宿结思渺云林牵缀从浮事迟回谢所钦东南行舫远秋浦念猿吟
郡南江上别孙侍御
云嶂天涯尽川途海县穷何言此地僻忽与故人同身负邦君弩情纡御史骢王程不我驻离思逐秋风
奉酬洪州江上见赠监察御史孙翊
受命谳封疆逢君牧豫章於焉审虞芮复尔共舟航怅别秋阴尽怀归客思长江皋枉离赠持此慰他乡
江上遇疾风
疾风江上起皷怒扬烟埃白昼晦如夕洪涛声若雷投林鸟铩羽入浦鱼曝鳃瓦飞屋且发帆快樯已催不知天地气何为此喧豗
初发江陵有怀
极望涔阳浦江天渺不分扁舟从此去鸥鸟自为羣他日怀真赏中年负俗纷适来果微尚倏尔会斯文复想金闺籍何如梦渚云我行多胜寄浩思独氛氲
自豫章南还江上作
归去南江水磷磷见底清转逢空濶处聊洗滞留情浦树遥如待江鸥近若迎津途别有趣况乃濯吾缨
道逢北使题赠京邑亲知
征骖稍靡靡去国方迟迟路遶南登岸情揺北上旗故人怜别日旅鴈逐归时岁晏无芳草将何寄所思
江上使风呈裴宣州
江路与天连风帆何淼然遥林浪出没孤舫鸟联翩常爱千钧重深思万事捐报恩非狥禄还逐贾人船
谿行寄王震
山气朝来爽谿流日向清远心何处惬闲棹此中行丛桂林间待羣鸥水上迎徒然适我愿幽独为谁情
将至岳阳有怀赵二
湘浦多深林青冥昼结阴独无谢客赏况复贾生心草色虽云发天光或未临江潭非所遇为尔白头吟
南阳道中作
登郢属岁阴及宛懵所适复闻东汉主遗此南都迹佳气蔼厥初覇图纷在昔兹邦称贵近与世尝薰赫遭遇感风云变衰空草泽不识邓公树犹传阴后石驱马历闉闍荆榛翳阡陌事去物无象感来心不怿怀古对穷秋兴言伤远客眇默遵歧路辛勤弊行役云鴈号相呼林麕走自索顾忆狥书劔未尝安枕席岂暇墨突黔空持辽豕白迷复期非远归欤赏农隙
西江夜行
遥夜人何在澄潭月里行悠悠天宇旷切切故乡情外物寂无扰中流澹自清念归林叶换愁坐露华生犹有汀洲鸖宵分乍一鸣
使还湘水
归舟宛何处正值楚江平夕逗烟村宿朝缘浦树行于役已弥岁言旋今惬情乡郊尚千里流目夏云生
初发道中寄远
日夜乡山远秋风复此时旧闻胡马思今听楚猿悲念别朝昏苦怀归岁月迟壮图空不息常恐髪如丝
湘中作
湘流绕南岳絶目转青青怀禄未能已瞻途屡所经烟屿宜春望林猿莫夜听永路日多绪孤舟天复冥浮没从此去嗟嗟劳我形
自湘水南行
落日催行舫逶迤洲渚间谁云有物役乘此更休闲暝色生前浦清晖发近山中流澹容与唯爱鸟飞还
南还湘水言怀
拙宦今何有劳歌念不成十年乖夙志一别悔前行归去田园老傥来轩冕轻江间稻正熟林里桂初荣鱼意思在藻鹿心怀食苹时哉苟不逹取乐遂吾情
初入湘中有喜
征鞍穷郢路归棹入湘流望鸟唯贪疾闻猿亦罢愁两边枫作岸数处橘为洲却计从来意飜疑梦里游
商洛山行怀古
园绮值秦末嘉遁此山阿陈迹向千古荒途始一过硕人久沦谢乔木自森罗故事昔尝览遗风今岂讹泌泉空活活樵叟独皤皤是处清晖满从中幽兴多长怀赤松意复忆紫芝歌避世辞轩冕逢时解薜萝盛明今在运吾道竟如何
耒阳溪夜行
乘夕棹归舟缘源路转幽月明看岭树风静听溪流岚气船间入霜华衣上浮猿声虽此夜不是别家愁
江上
长林何缭绕远水复悠悠尽日余无见为心那不愁忆将亲爱别行为主恩酬感激空如此芳时屡巳遒
自彭蠡湖初入江
江岫殊空濶云烟处处浮上来羣噪鸟中去独行舟牢落谁相顾逶迤日自愁更将心问影于役复何求
赴使泷峡
谿路日幽深寒空入两嶔霜清百丈水风落万重林夕鸟联归翼秋猿断去心别离多远思况乃岁方阴
湖口望庐山瀑布泉
万丈洪泉落迢迢半紫氛犇飞下杂树洒落出重云日照虹蜺似天清风雨闻灵山多秀色空水共氤氲
彭蠡湖上
沿涉经大湖湖流多行泆决晨趋北渚逗浦已西日所适虽淹旷中流且闲逸瑰诡良复多感见乃非一庐山直阳浒孤石当阴术一水云际飞数峯湖心出象类何交糺形言岂深悉且知皆自然高下无相恤
经江宁览旧迹至玄武湖
南国更数世北湖方十洲天清华林苑日晏景阳楼果下回仙骑津傍驻彩旒鳬鷖喧凤管荷芰鬬龙舟七子陪诗赋千人和棹讴应言在镐乐不让横汾秋风俗因纾慢江山成易由驹王信不武孙叔是无谋佳气日将歇覇功谁与修桑田东海变麋鹿姑苏游否运争三国康时劣九州山虽幕府在舘岂豫章留水淀还相閲菱歌亦故遒雄图不足问唯想事风流
入庐山仰望瀑布水
絶顶有悬泉喧喧出烟杪不知几时岁但见无昏晓闪闪青崖落鲜鲜白日皎洒流湿行云溅沬惊飞鸟雷吼何喷薄箭驰入窈窕昔闻山下蒙今乃林峦表物情有诡激坤元曷纷矫默然置此去变化谁能了
出为豫章郡途次庐山东岩下
兹山镇何所乃在澄湖阴下有蛟螭伏上与虹蜺寻灵仙未始旷窟宅何其深双阙出云峙三宫入烟沉攀崖犹昔境种杏非旧林想像终古迹惆怅独往心纷吾婴世网数载忝朝簪孤根自靡托量力况不任多谢周身防常恐横议侵岂匪鵷鸿列惕如泉壑临迨兹刺江郡来此涤尘襟有趣逢樵客忘怀狎野禽栖闲义未果用拙欢在今愿言答休命归事邱中琴
廵属县道中作
春令夙所奉驾言遵此行途中却郡掾林下招村氓至邑无纷剧来人但欢迎岂伊念邦政尔实在时清短才滥符竹弱岁起柴荆再入江村道永怀山薮情矧逢阳节献默听时禽鸣迹与素心别感从幽思盈流芳日不待夙志蹇无成知命且何欲所图唯退耕华簪极身泰衰鬓慙木荣苟得不可遂吾其谢世婴
南还以诗代书赠京都旧寮
薄宦晨昏阙遵尊义取斯穷愁年貌改寂历尔胡为不谄词多忤无容礼益卑微生尚何有远迹固其宜思扰梁山曲情遥越鸟枝故园从海上良友邈天涯云雨叹一别川原劳载驰上慙伯乐顾中负叔牙知去国诚寥落经途弊险巇岁逢霜雪苦林属蕙兰萎欲赠幽芳歇行悲旧赏移一从关作限两见月成?苒苒穷年龠行行尽路歧征鞍税北渚归帆指南垂树晩犹葱蒨江寒尚渺弥土风从楚别山水入湘奇石濑相奔触烟林更蔽亏层崖夹洞浦轻舸泛澄漪松筱行皆傍禽鱼动辄随惜哉边地隔不与故人窥畴昔陪鸳鹭朝阳振羽仪来音虽寂寞接景每逶迤朝罢冥尘事宾来话酒巵邀欢逐芳草结兴选华池及此风成叹何时雾可披自怜无用者谁念有情离望美音容濶怀贤梦想疲因声逹霄汉持拙守东陂
初发道中赠王司马兼寄诸公
昔岁尝陈力中年退屏居承顔方弄鸟放性或观鱼曾是安疵拙诚非议卷舒林园事益简烟月赏恒余不意栖愚谷无阶奉诏书湛恩均大造弱植愧空虚肃命趋仙阙侨装抚传车念行开祖帐怜别降题舆谁谓风期许叨延礼数殊义沾投分末情及解携初追饯扶江界光辉烛里闾子云应寂寞公绪为吹嘘景物春来异音容日向疎川原行稍稳钟皷听犹徐林隔王公轝云迷班氏庐恋亲唯委咽思德更踌躇徇义当由此怀安乃阙如愿酬明主惠行矣岂徒欤
夏日奉使南海在道中作
?然万里路赫曦三伏时飞走逃深林流烁恐生疵行李岂无苦而我方自怡肃事诚在公拜庆遂及私展力惭浅效衔恩感深慈且欲汤火蹈况无鬼神欺朝发高山阿夕济长江湄秋瘴宁我毒夏水胡不夷信知道存者但问心所之吕梁有出入乃觉非虚词
浈阳峡
行舟傍越岑窈窕越溪深水闇先秋冷山晴当昼阴重林间五色对壁耸千寻惜此生遐远谁知造化心
使至广州
昔年尝不调兹地亦邅回本谓双鳬少何知驷马来人非汉使槖郡是越王台去去虽殊事山川长在哉
春江晩景
江林皆秀发云日复相鲜征路那逢此春心益眇然兴来只自得佳处莫能传薄暮津亭下余花满客船
与王六履震广州津亭晓望
明发临前渚寒来净远空水纹天上碧日气海边红景物纷为异人情赖此同乘桴自有适非欲破长风
初发曲江谿中
溪流清且深松石复阴临正尔可嘉处胡为无赏心我由不忍别物亦有缘侵自匪尝行迈谁能知此音
自始兴谿夜上赴岭
尝蓄名山意滋为世网牵征途屡及此初服已非然日落青岩际谿行緑筱边去舟乘月後归鸟息人前数曲迷幽嶂连圻触闇泉深林风绪结遥夜客情悬非梗胡为泛无膏亦自煎不知于役者相乐在何年
奉使自蓝田玉山南行
征骖入云壑始忆步金门通籍微躯幸归途明主恩匪唯徇行役兼得慰晨昏是节暑云炽纷吾心所尊海县且悠?山邮日骏奔徒知恶嚣事未暇息阴论嶢武经陈迹衡湘指故园水闻南涧险烟望北林繁远霭千岩合幽声百籁喧阴泉夏犹冻阳景昼方暾懿此高深极徒令梦想存盛明期有报长往复奚言
廵按自漓水南行
理棹虽云远饮氷宁有惜况乃佳山川怡然傲潭石奇峯岌前转茂树隈中积猿鸟声自呼风泉气相激目因诡容逆心与清晖涤纷吾谬执简行郡将移檄即事聊独欢素怀岂兼适悠悠咏靡盬庶以穷日夕
使还都湘东作
苍庚昨归候阳鸟今去时感物遽如此劳生安可思养真无上格图进岂前期甘节往来苦壮容离别衰盛明非不遇弱操自云私孤檝清川渚征衣寒露滋风朝津树落日夕岭猿悲牵役而无悔坐愁祗自怡当须报恩巳终尔谢尘缁
旅宿淮阳亭口号
日暮荒亭上悠悠旅思多故乡临桂水今夜眇星河暗草霜华发空亭鴈影过兴来谁与晤劳者自为歌
曲江集卷四

[book_title]卷五
钦定四库全书
曲江集卷五
唐　张九龄　撰
诗
望月怀远
海上生明月天涯共此时情人怨遥夜竟夕起相思灭烛怜光满披衣觉露滋不堪盈手赠还寝梦佳期
秋夕望月
清迥江城月流光万里同所思如梦里相望在庭中皎洁青苔露萧条黄叶风含情不得语频使桂华空
咏鷰
海鷰何微眇乘春亦蹔来岂知泥滓贱只见玉堂开绣户时双入华轩日几回无心与物竞鹰隼莫相猜
咏史
大德始无颇中智是所是居然巳不一况乃务相诡小道致泥难巧言因萋毁穰侯或见迟苏生得阴揣轻既长沙傅重亦边郡徙势倾不幸然迹在胡宁尔沧溟所为大江汉日来委澧水虽复清鱼鼈岂游此贤哉有小白雠中有管氏若人不世生悠悠多如彼
勅赐宁王池宴
贤王有池舘明主赐春游淑气林间发恩光水上浮徒参和鼎地终谢巨川舟皇泽空如此轻生莫可酬
龙门旬宴得月字韵
恩华逐芳岁形胜兼韶月中席傍鱼潭前山倚龙阙花迎妙妓至鸟避仙舟发宴衎良在兹再来情不歇
天津桥东旬宴得歌字韵
清洛象天河东流形胜多朝来逢宴喜春尽却妍和泉鲔欢时跃林鸎醉里歌赐恩频若此为乐奈人何
上阳水牕旬宴得移字韵
河汉非应到汀洲忽在斯仍逢帝乐下如逐海槎窥春赏时将换皇恩岁不移今朝游宴所莫比天泉池
故刑部李尚书荆谷山集会
尝闻继老聃身退道弥躭结宇倚青壁疏泉喷碧潭苔石随人古烟花寄酒酣山光纷向夕归兴杜城南
三月三日申王园亭宴集
稽亭追往事睢苑胜前闻飞阁凌芳树华池落彩云藉草人留酌衘花鸟赴羣向来同赏处惟恨碧林曛
恩赐乐游园宴
实筐延後命供帐序羣公形胜宜春接威仪建礼同曦阳人似露解愠物从风朝庆千龄始年华二月中辉光变草木和气发丝桐岁岁长无事徒知乐九功
骊山下逍遥公旧居游集
君子体清尚归处有兼资虽然经济日无忘幽栖时卜居旧何所休澣尝来兹岑寂罕人至高深获我思松涧聆遗风兰林览余滋往事诚已矣道存犹可追遗子後黄金作歌先紫芝明德有自来奕世皆秉彞岂与磻溪老崛起周太师我心希硕人逮此问元龟怊怅既怀远沉吟亦省私已云宠禄过况在华髪衰轩盖有迷复邱壑无磷缁感物重所怀何但止足斯
祠紫盖山经玉泉山寺
指涂跻楚望策马望荆岑稍稍松篁入泠泠涧谷深观奇逐幽映历险忘岖上界投佛影中天扬梵音焚香懴在昔礼足誓来今灵异若有对圣先其可寻高僧闻逝者远俗是初心藓驳经行处猿啼燕坐林归真巳寂灭留迹岂埋沈法地自兹广何云千万金
冬中至玉泉山寺属穷隂氷闭崖谷无色及仲春行县复往焉故有此作
灵境信幽絶芳时重暄妍再来及兹胜一遇非无缘万木柔可结千花敷欲然松间鸣好鸟林下流清泉石壁开精舍金光照法筵真空本自寂假有聊相宣复此灰心者仍追巢顶禅简书虽有畏身世亦相捐
郢城西北有大古塚数十观其封域多是楚时诸王而年代久远不复可识唯直西有樊妃塚因後人为植松栢故行路尽知之
苹藻生南涧蕙兰秀中林嘉名有所在芳气无幽深楚子初逞志樊妃尝献箴能令更择士非直罢从禽旧国皆湮灭先王亦莫寻唯传贤媛陇犹结後人心牢落山川意萧疎松柏阴破墙时直上荒径或斜侵惠问终不絶风流独至今千春思窈窕黄鸟复哀音
戏题春意
一作江南守江林三四春相鸣不及鸟相乐喜关人日守朱丝直年催华髪新淮阳只有卧持此度芳辰
同綦母学士月夜闻鴈
栖宿岂无意飞飞更远寻长途未及半中夜有遗音月思关山笛风号流水琴空声两相应幽感一何深避缴归南浦离羣叫北林联翩俱不定怜尔越乡心
立春日晨起对积雪
忽对林亭雪瑶华处处开今年迎气始昨夜伴春回玉润窗前竹花繁院里梅东郊斋祭所应见五神来
庭梅咏
芳意何能早孤荣亦自危更怜花蒂弱不受岁寒移朔雪那相妬阴风已屡吹馨香虽尚尔飘荡复谁知
照镜见白髪联句
宿昔青云志蹉跎白髪年谁知明镜里形影自相怜
折杨柳
纤纤折杨柳持此寄情人一枝何足贵怜是故园春迟景那能久流芳不及新更愁征戍客容鬓老边尘
巫山高
巫山与天近烟景长青荧此中楚王梦梦得神女灵神女去已久云雨空冥冥唯有巴猿啸哀音不可听
剪彩
姹女矜容色为花不让春既争芳意早谁待物华真叶作参差发枝从点缀新自然无限态长在艳阳人
听筝
端居正无绪那复发秦筝纤指传新意繁弦起怨情悠扬思欲絶掩抑态还生岂是声能感人心自不平
赋得自君之出矣
自君之出矣不复理残机思君如满月夜夜减清辉
荆州作二首
先逹志其大求意不约文士伸在知已巳况仕於君微诚夙所尚细故不足云时来忽易失事往良难分顾念凡近姿焉欲殊常勲亦以行则是岂必素有闻千虑且犹失万绪何其纷进士苟非党免相安得羣衆口金可铄孤心丝共棼意忠仗朋信语勇同败军古劔徒有气幽兰只自薰高秩向所忝於义如浮云
其二
千载一遭遇往贤所至难问余奚为者无阶忽上抟明圣不世出翼亮非苟安崇高自有配孤陋何足干遇恩一时来窃位三岁寒谁谓诚不尽知穷力亦殚虽致负乘寇初无挟术鑚浩荡出江湖飜覆如波澜心伤不材树自念独飞翰狥义在匹夫报恩犹一餐况乃山海泽效无毫髪端内讼已慙沮积毁今摧残胡为复惕息伤鸟畏虚弹
在郡秋怀二首
秋风入前林萧瑟鸣高枝寂寞游子思寤叹何人知宦成名不立志存岁已驰五十而无闻古人深所疵平生去外饰直道如不覊未得操割效忽复寒暑移物情自古然身退毁亦随悠悠沧江渚望望白云涯路下霜且降泽中草离披兰艾若不分安用馨香为
其二
庭芜生白露岁候感遐心策蹇慙远途巢枝思故林小人恐致寇终日如临深鱼鸟好自逸池笼安所钦挂冠东都门采蕨南山岑议道诚愧昔览分还惬今无然忧成老空尔白头吟
郡府中每晨兴辄见羣鹤东飞至暮又行列而返哢唳云路甚和乐焉予愧独处江城常目送此意有所羡遂赋以诗
云间有数鹤抚翼意无违晓日东田去宵烟北渚归讙呼良自适罗列好相依远集长江静高翔衆鸟稀岂烦僊子驭何畏野人机却念乘轩者拘留不得飞
忝官二十年尽在内职及为郡尝积恋因赋诗焉
江流去朝宗昼夜兹不舍仲尼在川上子牟存阙下圣逹有由然孰是无心者一郡苟能化百城岂云寡爱礼谁为羊恋主吾犹马感初时不载思奋翼无假闲宇尝自闭沉心何用写揽衣?前庭登陴临旷野白水生迢逓清风寄萧洒愿言采芳泽终朝不盈把
初秋忆金均两弟
江渚秋风至他乡离别心孤云愁自远一叶感何深忧喜尝同域飞鸣忽异林青山西北望堪作白头吟二弟宰邑南海见羣鴈南飞因成咏以寄
鸿鴈自北来嗷嗷度烟景尝怀稻粱惠岂惮江山永小大每相从羽毛当自整双鳬侣晨泛独鹤参宵警为我更南飞因书至梅岭
将发还乡示诸弟
岁阳亦颓止林意日萧云胡当此时?迈复为客至爱孰能舍名义来相迫负德良不赀输诚靡所惜一木逢厦构纎尘愿山益无力主君恩宁利客卿壁去去荣归养怃然叹行役
叙怀二首
弱岁读羣史抗迹追古人被褐有怀玉佩印从负薪志合岂兄弟道行无贱贫孤根亦何赖感激此为邻
其二
晩节从卑秩歧路良非一既闻持两端复见挟三术木瓜诚有报玉楮论无实已矣直躬者平生壮图失去去勿重陈归来茹芝术
秋怀
感惜芳时换谁知客思悬忆随鸿向暖愁学马思边留滞机还息纷拏网自牵东南起归望何处是江天
杂诗五首
孤桐亦胡为百尺傍无枝疎阴不自覆修干欲何施高冈地复迥弱植风屡吹凡鸟已相噪凤凰安得知
其二
萝茑必有托风霜不能落酷在兰将蕙甘从葵与藿运命虽为宰寒暑自回薄悠悠天地间委顺无不乐
其三
良辰不可遇心赏更蹉跎终日块然坐有时劳者歌庭前揽芳蕙江上托微波路远无能逹忧情空复多
其四
湘水吊灵妃斑竹为情绪汉水访游女解佩无谁与同心不可见异路空延伫浦上青枫林津傍白沙渚行吟至落日坐望只愁予神物亦岂孤佳期竟何许
其五
木直几自寇石坚亦他攻何言为用薄而与火膏同物累有固然谁能取径通纎纎良田草靡靡唯从风日夜沐甘泽春秋等芳丛生性苟不夭香臭谁为中道家贵至柔儒生何固穷终始行一意无乃过愚公
故刑部李尚书挽歌词三首
仙宗出赵北相业起山东明德尝为礼嘉谋屡作忠论经白虎殿献赋甘泉宫与善今何在苍生望巳空
其二
宿昔三台践荣华驷马归印从青琐拜翰入紫宸挥题劔恩方重藏舟事巳非龙门不可望感激涕沾衣
其三
永叹常山宝沉埋京兆阡同盟会五月华表记千年渺漫野中草微茫空里烟共悲人事絶唯对杜陵田故徐州刺史赠吏部侍郎苏公挽歌词三首
韦玄方继相荀爽复齐名在贵兼天爵能贤出世卿学闻金马诏神见玉人清藏壑今如此为山遂不成
其二
相如只谢病子敬忽云亡岂悟瑶台雪分雕玉树行清规留草议故事在封章本谓三公啓而今殁始扬
其三
返葬长安陌秋风箫皷悲奈何相送者不是平生时寒影催年急哀歌助挽迟宁知建旟罢丹旐向京师
故荥阳君苏氏挽歌词三首
门绪公侯列嫔风诗礼行松萝方有寄桃李忽无成劔去双龙别雏哀九凤鸣何言峄山树还似半心生
其二
永叹芳魂断行看草露滋二宗荣盛日千古别离时竟罢生蒭赠空留画扇悲客车候晓发何岁是归期
其三
缟服纷相送玄扃翳不开更悲泉火灭徒见柳车回旧室容衣奠新茔拱树栽唯应月照簟潘岳此时哀
眉州康司马挽歌词
家受专门学人称入室贤刘桢徒有气管辂独无年谪去长沙国魂归京兆阡从来匣中劔埋没罢冲天
题画山水障
心累犹不尽果为物外牵偶因耳目好复假丹青妍尝抱野间意而迫区中缘尘事固巳矣秉意终不迁良工适我愿妙墨挥岩泉变化合羣有高深侔自然置陈北堂上仿像南山前静无户庭出行已兹地偏萱草忧可树合欢忿亦蠲所因本微物况乃凭幽筌言象会自泯意色聊自宣对翫有佳趣使我心眇绵
曲江集卷五

[book_title]卷六
钦定四库全书
曲江集卷六
唐　张九龄　撰
制书
南郊赦书
门下朕获主三灵于今一纪听政中昃每不敢康观书乙夜将求诸道而顷年巳来每思至理或远人勿率或嗣岁不登淳朴未还惕厉斯在为人上而慙德奉天明以畏威故祝史正辞必期於陈信郊邱备礼将俟於昇平今宗庙降灵克开厥後乾坤交泰保合太和麟凤龟龙玄符黄瑞之祉蛮夷戎狄梯山航海之琛莫不日月以闻道路相属顾惟不德当兹休运钦若昭报畴咨故实所以今年献春恭祠后土季秋吉日追崇九庙采必先於曾经稽肆类於虞典爰因长至钦谒上玄告受命之元符昭严配之成绩大典云备至诚克展诸侯骏奔来於穆之相百神受职率咸秩之丈六变已陈三献斯毕盖春秋之大事莫先乎祀王者之盛礼莫重於郊柴燎克终感庆罔极岂予一人之福亦尔万邦之赖宜因咸和之际俾承厚下之泽可大赦天下呜呼君臣一体休戚共焉朕钦承天命躬传大宝盖凭累祖余业得一之符亦由羣公旧勲不二之力永言繄赖其敢忘之自武德巳来实封功臣知政宰辅有身无大故而亡官实封子孙沦屈者所由勘责具状以闻存者可筹其官荣逝者当録其胤嗣使幽明同庆知有令辰
东封赦书
门下朕闻天监唯后后克奉天既合德以受命亦推功而复始厥初作者七十二君道洽迹着时至符出皆用事于介邱升中於上帝人神之望盖有以塞之皇王之序固可得而言之朕接统千岁承光五叶惟祖宗之德在人惟天地之灵作主往有内难幽赞而集大勲间无外虞守成而缵旧服未尝不乾乾终日思与公卿大夫上下叶心聿求至理引我列圣其庶乎馨香今九有大宁羣氓乐业时必敬授而不夺物亦顺成而无天懋建皇极幸致太和聚乃幽遐率由咸被戎狄不轨唯文告而来庭鳞凤已臻将觉悟而在薮以故凡百执事亟言大封顾惟不德初欲勿议伏以先圣储祉与天同功荷传符以在今敢侑神而无报大节斯在朕何让焉遂奉遵高祖太宗之业宪章乾符之典时迈东土柴告岱宗精意上逹肹蠁来应信宿行事云物呈祥登降之礼斯毕严配之诚获展百神羣望莫不怀柔四方诸侯莫不来庆斯事天下之介福邦家之耿光也无穷之休祉岂独在予非常之惠泽宜其逮下可大赦天下朕躬陟天门宿斋日观时属严冬雪候初夜风寒朕因露立祈恩誓欲代人当咎俯仰之际顿息霜飊莫献之辰变同韶景诚荷上天垂佑亦赖灵山吐祥诗云无德不报宜封太山神为天齐王礼秩加三公一等宜令所管崇饰祠庙环山十里禁其采樵给近山二十户复以奉神祠率土之内赐酺七日任於村坊宴乐不得聚歛烦劳其节文有未沾及者所司比类奏闻其封祀有数处行事者从一处叙赦书日行五百里主者施行
后土赦书
门下昔者廵狩所至柴瘗斯行盖取诚享以遵告类朕恭承祖宗之烈获主神只之祀夙夜祗畏不敢荒宁故勒兵朔陲先展义於汾社回斾睢上遂有事於郊坛王者父事天母事地则汉氏祈谷未始正名周礼降神乃为徼福而已朕以天命之重子道为先惟兹精神在乎敦孝庶蒙福於四海斯永康於兆人是以率由旧章敬恭明祀严配之诚既展奠献之礼又终且春秋之议大事若祀斋祭之福庶品维祺岂独在予而共有斯庆可大赦天下
籍田赦书
门下昔者受命为君体元立极未有不谨於礼而能见教於人朕其庶乎有慙作者方册存而可举旧章絶而复寻自古所行无一而废将以上乞灵於宗社下蒙福於黎元朕兹精诚天实降鉴今嗣岁初吉农事将起礼有先於耕籍义缘奉於粢盛是所严祗敢不敬事故躬载耒耜亲率公卿以先万姓遂终千亩谓敦本之为小何布泽之更深宜有顺於发生俾无偏於行惠可大赦天下宗庙致享务在丰洁礼经沿革必本人情笾豆之荐或未能备物服制之纪或有所未通宜令礼官学士详议具奏朕自临天下二纪于兹不敢荒宁日加兢业而灾眚未弭黎人未康若有由而然则在予之责有能直言极谏者具以状闻每渇贤良无忘寤寐顷虽虚伫未副旁求其才有王霸之略学究天人之际智勇堪将帅之选政能当牧宰之举者五品已上清官将军都督刺史各举一人孝悌力田乡闾推挹者本州长官勘责有才堪应务者各以名闻致仕官久历清资始终称着年渐衰迈情有可矜量与改职依前致仕宗子中有才行着闻比尚沉屈者委宗正勘责奏闻唐元两营立功官任折冲并改与郎将郎将改与中郎其亡官失爵量加收叙五岳四渎名山大川及自古圣帝明王忠臣良相并令所在长官以礼致祭赦书有所未该者所司比类奏闻亡命山泽挟藏军器百日不首复罪如初敢以赦前事相言告者以其罪罪之都城内赐酺三日布告遐迩咸使知闻
曲江集卷六

[book_title]卷七
<集部,别集类,汉至五代,曲江集>
钦定四库全书
曲江集卷七
唐　张九龄　撰
勑制
勑皇太子纳妃
勑礼有谨於初义亦重其本凡是姻媾且犹正於人伦况在元良更将承於宗祀皇太子鸿储副是属仁孝自然爰从吉辰式备嘉礼上事下继君子重之言告言归朕岂无慰非独在予之庆宜申与衆之泽应天下囚徒死罪特宜免死配流岭南远处流罪降至徒徒已下罪并宜释放其造伪头首勾合知情受伪人等罪虽徒流仍便隶为百姓至彼勿许东西诸道征行人家乃鳏寡惸独委州县长官检校矜放差科使安其业中间有不支济者量事赈给仍量助其营种长安万年两县百姓及今月当上彍骑卫士杂匠掌闲幕士驾士工人乐人供膳主膳官马主食人等并免其家今年地税三卫细引飞骑万骑监门长上及礼生有职掌者各减一年劳在京文武官九品已上见在京外官因公使及当上在京新除五品已上外官未辞并致仕官朝朔望者各赐勲一转东宫官九品巳上诸司缘礼会只供官等更加勲一转五礼使兵部尚书兼中书令萧嵩特封徐国公礼会使黄门侍郎同中书门下平章事韩休特与三品妃礼会使少府监冯绍正赐紫金鱼袋诸副使及判官更加勲一转礼官傧者夹侍官及孔目官使典主旌节等选日优与处分仗内马家内侍省给使教坊音声人缘太子礼会只供者各赐勲一转皇太子舅尚辇奉御赵迥进特与三品仍改三品官前右武卫骑曹赵迥进特与五品仍改与五品官皇太子侍读侍书等各加一阶皇太子谕德潘萧特与五品太子妃兄通事舍人薛愿特与五品仍改与五品官兄吏部常选薛某特与五品仍与六品官今日应预会官等各节级给赐物即宜领取宴会者所以宣其情颁锡者所以将其意公卿百辟庶知朕心
勑处分十道朝集使
勑朝集使等朕?已承天守文继位布一心於兆庶明四目於万方恒恐道或未周物不遂性旁求俊乂共理黎元于兹羣辟宁不我副凡今政要略有四端衣食本於桑农礼义兴於学校流亡出於不足争讼由於无耻故先王务其三时将以厚生也修其五教将以惇俗也有国有家同知此议不患不知患在不行尔且长吏数改政教屡移在官当先为国理人各惕其职不当冒荣干进苟利其身浇俗不可不革淳风不可不长近令刺史在任四考方迁实欲始终其情黜陟斯系必若县得良宰万户息肩州有贤牧千里解带仁政不遥行之则是皆能励节朕复何忧且如浮逃客户所在安辑征镇人家每事忧恤仓储唯实赋役唯均鳏寡抚存盗贼禁止邮驿无弊奸讹不生念兹八事朕常屡想嗟尔庶尹可不用心卿等还州逓相劝勉遵此王度恤彼下人敬顺天常无违月令夫星列躔次土分区域休咎之徵惟人所感善必知主恶亦有由每至岁成当加赏罚宜知朕意并即好去
勅处分十道朝集使
勅朕临御天下二十余载每思至理实仗羣贤何尝不敷求循良共底于道隼旟熊轼光宠有加甘露凤凰寂寥无纪岂朕之不德感致斯然为庶尹所能已极於此是用寤寐增叹殷勤永怀更为後图或未晩也且一郡之政系一已之能泉源既清蓬麻自直为长吏者可不勉之卿等至州递想慰诲以副共理之意用光分忧之委且如江左爰及山南岁小不登人已菜色皆由好逐朝夕之利而无水旱之储卒遇凶年莫非艰食此则政乖虑始人无劝分欲免流庸不可得也夫氓者冥也岂能自谋政者正也当矫其弊所由长吏可不勉欤相其物土之宜务以耕桑之本时无妨夺吏不侵渔既富而教奚畏不理至若征镇役重孤弱命穷特须哀矜以遂仁恕其余常科所禁自可举而行之岂烦缕说方振纲领乃者庚子制书已明理要徐思其意勿谓空言若风教未弘议能盖阙竟入朝计冀幸迁除勿曰不知将自诬也方牧参佐各宜思之朕所待贤能不惜官秩惟声实是与惟理行自凭古者刺史入为三公郎官出为宰百里岂有限也何在汲汲不安於理郡哉诚须励精以俟後命并即好去
勅处分朝集使
勅朕受命子人义兼君父思致可封之地无忘终食之间自有万邦几将二纪而刑政或舛风俗尚浇行所望而未至頋本怀而自失虽朕之不德在予之过有归而卿等共理患巳之诚岂到至如典州当侯伯之尊宰邑敌子男之宠好进之辈且不务於政成欲达之心独未思於义取朕所以数戒勅以见意增禄秩以劝能何尝有公方清白者不昇理道循良者不用若声绩未着黎庶未康牧守未朝而辄迁参佐踰年而竞入此独为人之资地尔岂是责成之意耶以故一切还州将矫其弊卿等至彼明谕朕意知不以中外为隔唯以亿兆为忧顷以天下浮逃先有处分所在括附便入差科辄相容隐亦令纠告如闻长吏不甚存心致令流庸更滋前弊未革自行此法即有奸生逃者租庸类多乾没长吏明察岂其然乎此色每年别须申省比类多少以为殿最又狱讼所寄人命是悬近恐妨农特原轻系俾加阅实乃多幽枉都邑尚尔郡县可知各以贬官用惩主吏自今巳後天下系囚非应申覆知证在远而就中稍重者不得过十日次不得过五日其余轻科量宜决遣不得因此复加楚毒且外台者长吏主之至如礼义不兴耕桑不劝孤寡不恤徭役不均不肃吏人不清盗贼不惩清暴不纠奸讹有一於此是谁之过其游僧幻者诳诱愚人穷其根萌特须禁絶诸军征镇每遣优矜如闻比来未免辛苦特宜抚恤使得安存今农扈戒期耕夫在野事非急切不得追呼卿等至州一一宣示当遣察问勿不用心即宜好去
勅处分十道朝集使
勅十道及朝集使等信赏以劝能刑罚以惩恶谓之二柄所以一人朕念彼黎元比遭水旱而赋役不等浮惰相仍且无缉宁渐用凋弊所以慎择长吏兼命使臣宠数所加亦云不薄智能是効岂是未图政之殊尤永用虚伫且郡县所理黎庶是切善为政者防於未然均其有无省其徭役事事有豫早为之所虽遭岁恶固亦人安况在丰年不能招缉遂使户多虚挂人苦均摊务欲削除更成诡故已迯者未必为削为奸者因此便除一啓其端岂胜其弊向若州有明牧县有良宰而精心缉理岂若是乎卿等至州将朕此意优柔慰勉各令用心招抚流庸补缀居业使免助逃之费是为救弊之先此不存心更知何理且刺史县令专任不轻自有非违将何率励至如亲识游客凭恃威权嘱托下僚摇动狱讼或差遣不当致令损失或处分有乖便至烦扰兼有不肃诸吏唯只自谨一身奸豪盗贼无所畏惧是虚荷荣宠徒增禄秩此而可容孰为尸旷并委诸道条察具状奏闻今甘泽以时农桑为重不急之务先巳勒停宜更申明勿妨春事诸处百姓贫窭者多虽有陇亩或无牛力劝率相助令其有秋所系囚徒速令决断无令寃滞致有妨夺鳏寡惸独征镇之家倍须抚存勿有科唤朕所悬爵秩惟待贤能若政举一州惠施一县使者廉问必以状闻既能副於朕怀亦当待以不次诚可复也岂食言哉并即好去
勅岁初处分
勅天地以大德生羣有圣人以大宝守万物古者受命之君谓之承天之序明有所代夫岂徒然道若无钦崇命不永保帝实临汝人曷戴君朕所以每期庶平合於仁覆之意也夫宓羲神农黄帝尧舜或诛而不怒或教而不诛彼亦何为独臻于此朕自有天下二纪及兹虽未能画衣以禁亦未尝刑人於市而政犹踳驳俗尚浇漓当是为治之心未返於本耳凡人岂不仁於父母兄弟不欲於饮食衣服乎而卒被无孝友之名不温饱之困其故何哉盖未闻义方不识善道或任小智而为诈或见小利而苟得致远则穷继之以暴已而身受戮诛家不相保愚妄之徒类多自陷讼狱之弊恒由此作吁可悲乎亦在教之不明也盖刑罚者不获已而用之天下黔黎皆朕赤子以诚告示其或知归何必用威然後致理先务仁恕宁不怀之且五常循行岂须深识六亲和睦何待丁宁自宜勉之以副所望刑措不用道在于兹今献岁之吉迎气伊始敬顺天常无违月令所由长吏可举旧章诸有妪伏孕育之物蠢动生植之类慎无杀伐致令夭伤九土异宜三农在候聚衆兴役妨时害功特宜禁止以助春事至若家有征镇人或孤惸物向阳和此独忧悴良可悯也亦宜所由随事忧恤盖不体仁无以为长不知道无以用心故道者衆妙之门而心者万事之统得其要会义可以兼济於人失其指归生不能自全於巳故我玄元皇帝着道德经五千文明乎真宗致於妙用而有位者未之讲习不务清浄欲令所为之政教何从而致于太和者耶百辟卿士各须详读勉存进退之诚更图前席之议至如计校小利综缉烦文邀名具行去道弥远违天和气生人怨心朕甚厌之所不取也各励精一共兴玄化俾苍生登於仁寿天下还於淳朴岂远乎哉行之可至其老子道德经宜令士庶家藏一本仍劝习读使知指要每年贡举人量减尚书论语一两道策准数加老子策俾敦崇道本附益化源朕推诚与人有此教诫必验行事岂埀空言今之此勅亦宜家置一本每须三省以识朕怀
勅令礼部掌贡人
勅每岁举人求士之本专典其事宁不重欤顷年巳来惟考功郎所职掌位轻事重名实不伦欲尽委长官又铨选猥积且六官之列体国是同况宗伯掌礼宜主宾荐自今已後每诸色举人及斋郎等简试并於礼部集旣衆务烦杂仍委侍郎专知
勅幸西京
勅朕所时迈皆顺物情顷属关辅无年遽尔东幸固非为巳将以息人今百谷既成庶务皆省而五陵所奉诚在京师安可更留周南有阙时荐宜以来年正月七日取南路幸西京所司准式应缘行幸所须务从节减所由明为条例勿使劳烦
勅置十道使
勅岁比不登人或流冗言念菜色朕用疚怀而牧宰是寄惠养犹缺黎元为本赋歛未均当宁思之良所於邑且十连为率六察分条周汉以还事有因革帝王之制义在随时其天下诸道宜依旧逐要便置使令采访处置若牧宰无政不能纲理吏人有犯所在侵渔及物土异宜人情不便差科赋税量事取安朕所责成贵在简要其余常务不可横干其使宜令中书门下即简择奏闻朕将亲览
勅授十道使
勅言念苍生心必遍於天下自古良牧福犹润於京师所以历选列城聿求连率岂徒刺察将委缉宁朝散大夫检校御史中丞关内道宣慰赈给使上柱国卢绚等任寄巳深声实兼茂咸贯通於理道益纯固於公心或华发不衰或白圭无玷可以范仪郡国康济黎元间岁巳来数州失稔颇致流冗能勿殷怀吏又不畏不仁人或不安不便诚须矫过必在仗贤而前此使车不无殷鉴事皆掣肘务欲总权小有举於毫发大莫振於纲领本令条察却用烦苛永言所期岂云自弊今既各膺重寄允谓通才以蠲疾苦之原当叶大中之义若令行一道利及万人朕所设官以待能者朝之优秩必归令誉言可复也宜副朕怀可依前件
勅停官祭赠太子
勑诸赠太子顷年官为立庙并致享祀虽欲归厚而情且未安烝尝之时子孙不预若专令官祭是以踈间亲遂此为常岂云教孝其诸赠太子有後者但官为致庙各令子孙自主祭其祭置及官悉停若无後宜令依旧
勑处分举人
勑求贤济理询事考言务取由衷以观深识顷年策试颇成弊风所问既不切於时宜所对亦何关於政事徒徵隐僻莫见才明以此择贤良未得所卿等各膺推荐副朕虚求宜其悉心各尽所见勿复仍旧空载游词各宜就食食讫就试
勑处分县令
勑诸县令等自古致理其在命官今之所切莫如守宰朕每属意尤重此官有善者虽远必昇无能者从近而废固巳惟取才实非务官资事亦坦然天下所见而浮竞之辈未识朕怀俾其宰邑便为弃地或以烦碎而不专意或以僻远而不畏法浸染成俗妨夺为常嗷嗷下人於何寄命朕所以寝兴轸念思有以济之故令吏曹精选才干卿等各膺推择用简朕心若能理化有成声实相副必有超擢终不食言如其谓人不知惟利是视自速负败两丧身名智者所图应不至是各宜勉励以副勤祝
勑处分县令
勑新除河南府密县令张稷等令长之任黎庶尤切比尝选衆未尽得人然而勇进之流乃非其好矫弊之政岂无所革今既各膺奬用当尽良能期月有成声能若着所列清要惟待贤才既尔有闻不患无位各宜勉励以副朕心
勑处分选人
勑朕悯兹下人不忘寤寐庶乎富教寄在牧宰所以推择才能亲加考核卿等各膺时用副朕虚求亦既得人伫闻佳政若能鋭精为理声绩有称即当待以不次信斯言之可复如其政不能举行且有遗岂独败于厥躬必将坐於举主此亦明约不得不然各宜勉之以成名节今赐卿少物各宜领取并於朝堂坐食食讫好去
勑议放私铸钱
勑布帛不可以尺寸为交易菽粟不可以抄勺贸有无故古之为钱将以通货弊盖人所作非天实生顷者耕织为资乃稍贱而伤本磨铸之物却以少而致贵顷虽官铸所入无几约工计本劳费又多公私之间给用不赡永言其弊岂无变通往者汉文之时已有放铸之令虽见非於贾谊亦无废於贤君况古往今来时异事变反经之义安有定耶终然自拘必无足用且欲不禁私铸其理如何公卿百僚详议可否朕将亲览择善而从
勑处分宴朔方将士
勑朔方军节度大使兵部尚书信安郡王褘总戎朔陲经略万里赋车籍马精卒鋭兵自其有虞莫不素练而丑虏背诞偏师致诛谋若有神取如俯拾虽庙略之云远亦将士之力焉威武载扬顽凶且慑狂寇覆巢以奔北羣帅掉鞅而来归因其凯旋聊加宴乐各宜坐食相与尽欢其军将巳下官赏别有处分信安郡王褘与一子官
勑宴幽州老人
勑幽州老人师知礼等比者林胡飜覆荐岁不宁戎马之郊良亦艰苦而贼虏自叛天实诱之主将致诛略无遗噍实省边患且减征徭卿等忠义因心远来陈贺深所嘉尚并宜坐食各有赐物食讫领取
勑虑囚
勑时向炎蒸人或寃系岂忘仁恕固须审察其京都城见禁囚宜令中书门下及留守检覆讫徒已下罪各委所由长官据情状量决罚便放死罪巳下递降一等有情状难容合格杖者决讫准例处分天下诸州亦并准此
勑择日告庙
勑边境为患莫甚於林胡朝廷是虞几烦於将帅车徒屡出刍菜载劳使燕赵黎氓略无宁岁而山戎种落常为匪人近有野心穷而归我曾是怀附每所抚柔而不变枭音辄为兽抟幽州节度使副大使张守珪等乘间电发表里奋讨积年逋诛一朝剪灭则东北之祲便以廓清河朔之人差寛征戍此皆上凭九庙之略下仗羣帅之功今其凯旋敢不以献宜择吉日告九庙所司准式
籍田之制
门下粢盛所以奉神只耕籍所以助人力既义率于下而敬在其中是为先农存诸大典故周宣不复於古而虢公致谏汉文能修其政而班史美谈朕自御极以来动咨故实惟是千亩未展三推匮神困人降灾移岁靡不在此良以怃然今星纪既周土膏将动去农祥而不日考帝籍之以时朕其亲耕以实御廪宜令礼官博士详择典故有司速即施行
诸王实封制
门下先王之制封建有等诸侯所食征赋以归河西节度大使原州都督庆王潭河东节度大使原牧棣王洽河北节度大使幽州大都督鄂王涓等性皆中和行无外饰教以诗礼能渐义方虽巳列於封圻竟未畴於井赋顷以孝友之习且在深宫服用之间亦从御府既申开国之典宜崇书社之数可各食实封二千户主者施行
贬韩朝宗洪州刺史制
门下所遣使臣将恤人隐频亦谕旨期於悉心而政或相蒙赏或失善以此致理未尝闻之朝请大夫荆州大都督府长史兼判襄州刺史山南道采访处置等使上柱国长山县开国伯韩朝宗亟登清要爰委条察宜?尔职以副朕怀而乃私其所亲请以为邑未盈三载巳至两迁既殊德举自速官谤及令按事果验非才伤败实多矫诬斯甚举不为党岂其然欤事咨於周则异於是不能自律何以正人仍期後效且示轻贬可使持节都督洪州诸军事守洪州刺史散官勲封如故驰驿赴任虽知人则哲在予之责巳深而事上竭诚为臣之节当励其有赏罚不正枉直失措陷於阿比隳我纲目有一於此谁其舍诸凡今刺举宜以为戒主者施行
废王皇后制
门下朕承五圣之绪为万国之君敢以私爱而废至公内顾而忘鸿业皇后王氏天命不佑华而不实居上畜虎狼之心御下甚鹰鸇之迹造起狱讼朋扇朝廷见无将之端有可讳之恶焉得敬承宗庙母仪天下可废为庶人将别院安置刑于家室有愧昔王为国大计盖非获已布告天下咸应知闻
停燕国中书令制
门下中书令燕国公张说往属艰难输诚於履险及兹辅相润色於告成而不察细微之人颇乖周慎之旨朕略小宥大念旧録功且法不欲屈宜罢中枢之任义亦有在更崇端揆之荣可尚书右丞相仍将国史於宅修撰主者施行
曲江集卷七

[book_title]卷八
钦定四库全书
曲江集卷八
唐　张九龄　撰
勑书
勑薛泰书
勑薛泰朕抚育降奚每事过厚衣食供给数年于兹而禽兽无知不怀恩信相率种落一时叛亡此於国家譬犹蚊?耳无所惮惜惟恶恶心摠是乱阶私相招诱若不扑灭何以示威卿可率所统与纪思诲王忠嗣等计会进讨卿既久在边镇深练兵权进退动静惟变所适敌则预料奇出临时会在审量不可轻举气候渐暖卿及将士巳下并得如宜遣书指不多及
勑安西节度王斛斯书
勑安西副大都护王斛斯使人兼赵璧近至省表具之前巳勅卿严加部勒近得奏请皆依处置卿当此信任必用尽诚蕃镇之虞且无西顾顷者刘涣凶悖遂起奸谋朕以偏荒比加隐忍而恶迹转露人神不容忠义之徒复知密旨自闻伏法自取诛夷狂愚至深亦何足道卿与彼地近想备知之突骑施北来窥隙会须审察至竟如何蕃中人来未可轻信但当抚养士卒而临事制宜必先保全以此为上夏初巳热卿及将士巳下平安好遣书指不及多
勑西州都督张待宾书
勑西州都督张待宾累得卿表一一具知刘涣凶狂自取诛灭远近闻者莫不庆快卿诚深疾恶初屡表闻边事动静皆尔用意即朕无忧也夏初渐热卿及将士官寮百姓已下并平安好遣书指不多及
勑清夷军使虞灵章书
勑清夷军使虞灵章穷寇伤残寄命无所犹以遗噍敢犯塞垣卿义勇过人临难无苟亲当矢石逐此丑徒略有枭夷足申威武边寄尽节朕甚嘉之仍闻锋镝既交在卿亦有所损神道助顺应不为灾今将药物可以时疗所有将士用命即具状以闻其不幸阵亡固将深悼惜亦宜追録当有加赠夏末甚热卿及将士巳下并平安好遣书指不多及
勑伊吾军使张楚宾书
勑伊州刺史伊吾军使张楚宾近得卿表知沙陁入界此为刘涣凶逆处置狂踈遂令此蕃蹔有迁转今刘涣伏法远近知之计沙陁部落当自归本处卿可具宣朝旨以慰其心兼与盖嘉运相知取其稳便丰草美水皆在北庭计必思归从其所欲也卿可量事安慰仍勿催迫处置了日具以状闻夏中盛热卿及将士百姓巳下并平安好遣书指不多及
勑河西节度牛仙客书
勑河西节度使牛仙客边事烦摠苦巳劳神若不纤悉安得条理顷闻训练士马蓄积军储资用有余动不忘备是卿忠烈更勤经略事事如此朕复何忧摩管之间想皆得所卿近有奏请并已处分夏末甚热卿及将士百姓巳下并平安好遣书指不多及
勑北庭将士已下书
勑北庭将士瀚海军使盖嘉运巳下逆寇忿戾乘此猖狂驱率匪人围犯边镇皆如素虑不出下策卿等虽在絶境且据坚城将士一心莫非勇义观衅而动取乱在兹宜临事筹之无失此便但苏禄本以奸诈诳诱羣胡无德在人何能有国今乃驱乌合之衆作不义之举师曲在老族灭其时卿可因其不固之心乘其已疲之衆掎角归路剪灭逋丑此亦天与岂直人谋仍熟料之取万全也国之重赏惟待奇功岂在言之自良图耳比秋气已冷卿及将士百姓并平安好遣书指不多及
勑西州都督张待宾书
勑西州都督张待宾及官吏百姓巳下不虞狂贼拥衆多时彼州军人素乏器械闻其悉力能不悬心卿等坚守孤城敌此凶寇亦既久拒终然万全斯乃义可感幽鬼神相助妖不胜德氛祲自销来无所能去无所得乌合之衆道路埋魂其於破伤亦云甚矣向使甲戈有预士卒且强蹑彼归途可无噍类即令所司支料以备後来其有功之人各且据实以时叙定当有酧赏其龙泉寺小堡被其残破虽已收拾犹虑损伤各宜宣慰令得存活秋气巳冷卿及寮吏百姓巳下并平安好今赐卿衣一副至宜领取遣书指不多及
勑北庭将士百姓等书
勑北庭将士部落及百姓等忠义所感在臣子而固然凶恶必诛虽鬼神而亦尔逆贼刘涣不意含气有此狂愚忽於夷涂坐生逆节奸谋虽起狡数自穷诱人不从欺天斯甚由是忠义奋发凶丑就擒虽则奴庸何足比数然於荒徼亦云除恶皆是卿等同心尽力向国输忠能协人鬼之谋不贻戎狄之笑朕每以嘉叹无忘於心所云有功皆巳优赏惩恶劝善实在于兹夏中甚热卿并平安好遣书指不多及
勑新罗王金兴光书
勑新罗王开府仪同三司使持节大都督鸡林州诸军事上柱国金兴光贺正使金碣丹等至兼得所进物省表具知海路艰阻朝贺不阙岁益忠谨日以嗟称所谓君子为邦动必由礼顷者渤海靺鞈不识恩信负恃荒远且尔逋诛卿嫉恶之情常以奋厉故去年遣中使伺行成与金思兰同往欲以叶谋比闻此贼困穷偷生海曲唯以抄窃作梗道路卿当随近伺隙掩袭取之奇功若有所成重赏更何所爱适欲多有寄附实虑此贼抄夺不可不防岂资穷寇待荡灭之後终无所惜一昨金志廉等到缘事绪未及还期忽婴疹疾遽令救疗而不幸殂逝相次数人言念殊乡载深轸悼想卿闻此良以增怀然死者生之常固其命也固当理遣无以累情初秋尚热卿及首领百姓巳下并平安好今有答物及别寄少信物并付金信忠往至宜领取遣书指不多及
勑河西节度使牛仙客书
勑河西节度使牛仙客戎狄无义包藏祸心但当以兵威袭取此岂可常道论之突骑施顷者通和朕每抚之如子行李来往不隔岁时赐与优饶非直君长而窥我边隙图陷庭川阙俟斤所以见诛天下孰云不当不思巳过仍敢我雠率其人民犯我城堡是其送死之日可谓天亡之时若不因其自来乘危决策一失此便後悔何追宜密令安西徵蕃汉兵一万人仍使人星夜倍道与大食计会取叶护?达等路入碎叶令王斛斯自领精骑取其家口河西节度内发蕃汉二万人取瓜州北高同伯帐路西入仍委卿简择骁将统率仍先与西庭等计会克日齐入比已勑朔方军西受降城定远城及灵州兼取大家子弟并丰安新泉等军共徵二万於瓜州北庭招托就中简择骁健五千人先入直赴北庭从瓜州宜给一月熟粮若至北庭粮贮可支五年巳上凡此诸道徵发并限十二月上旬齐集西庭等州一时讨袭时不可失兵贵从权破敌灭仇必在此举卿可火急支计无失便宜今故使内侍程元宗催遣兵马一一口具秋气渐冷卿及将士百姓已下并平安好遣书指不多及
勑瀚海军使盖嘉运书
勑瀚海军使北庭都护盖嘉运及将吏军士百姓已下苏禄反虏敢为寇雠犯我边城初闻蚁附投兵死地果自冰销朕始料之一不差也近得卿表知其狼狈而贼既不利衆必携离犯顺回天招殃破国将在此举已见其徵卿等坚守孤城赤心边徼言念於此嗟赏久之初解重围差有劳苦将士巳下并得如宜又卿表所云叶护被杀事势合尔殆非妄传向若安西出兵乘虚讨袭碎叶逋丑皆可成擒应为悬军未能越境逆虏漏刃莫不由兹今贼虽请和恃我张势以防大食之下以镇杂虏之心岂是真情此其奸数卿可与王斛斯计会伺其动静因利乘便取乱侮亡不以此时知待何日傥成功立事重赏高班信若四时固必然也近者所有效功一皆委卿甄録各据实状具以名闻初冬渐寒卿及将吏军士百姓并平安好遣书指不多及
勑安西节度王斛斯书
勑王斛斯得卿表知诸将接要亦有克捷是卿指麾获此凶丑苏禄背德敢兹寇雠自毙狂悖之羣我无毫厘之失闻其狼狈疲羸满道乘此剪扑势若摧枯张羲之等虽各行诛犹恨其少古之善用兵者不必在衆能制敌者会在出奇狂贼此来真亦送死衆既不整心且非一乌杂之虏持久气衰向有奇决破之必矣且如所奏亦足申威其将士立功擒杀有状各据实闻奏当加优赏顷来诸军奏请所患在於不实将既虚叙人则妄求如此相蒙自然挠法朕以信示下以赏劝劳岂於其间亦容有诡故委卿在远所寄则深必取诚实勿令致此冬初已冷卿等及将士巳下并平安好遣书指不多及
勑幽州节度张守珪书
勑幽州节度副大使兼御史中丞张守珪渔阳平卢东北重镇匈奴断臂山戎扼喉节制之权莫不在此朕所以雅仗才识诚思远图既膺此举当成本志今奚贼残破固不足言契丹余孽犹且为梗将遂扫荡悬赏须明至如寇抄之来边境常事苟非大敌不劳我师顷者偏小邀功或亦附益其事言而不赏示信何归赏而有虚叙劳何劝适使贪嗜小利之辈不思剪灭大举之策则深谋重赏更待何人而革弊成功当在卿尔其有贼非大下因有擒馘灼然殊效者可量事奏闻其余微劳并任军中赏赐冀能自勉令有後图若信其苟为终若成事而纲纪不立夷狄笑人以卿之明固在目撃也秋气已冷卿及将吏已下并平安好遣书指不多及
勑幽州节度使张守珪书
勑张守珪安禄山两蕃自昔辅车相依奚既破伤殆无遗噍契丹孤弱何能自全复闻突厥徵求欲有逃避传者纵其未实此虏终巳合然藉卿运筹徐以计取况禄山义勇武用絶人谋帅得贤禆将复尔以讨残蕞势若摧枯仗顺而行何敌之有今者又云遇贼略有芟夷乘其数穷日向歼尽其灼然有功效者可具以状闻会取实劳以当优赏赵堪云卿见部勒欲以师行兵贵从权以时经略在卿临事一以委之效命输忠成名立事居今慕古千载一时卫霍之俦独何人也边事烦摠无乃为劳冬初薄寒卿及禄山并诸将已下并平安好遣书指不多及
勑劒南节度使王昱书
勑劒南节度副大使兼采访使益州长史摄御史中丞王昱蛮夷相攻中国大利自古如此卿所知之然吐蕃请和近与结约郡蛮翻附彼将有词卿可审筹其宜就中处置使蛮落不失望吐蕃又无憾词柔远怀来在卿良筭所请入奏岂欲固违属诸蛮初降正有边要驰传以入不日遄归来去不遑殆为劳力卿当此重寄每竭公忠言念远情当亦想见义非获已来岁何迟冬初薄寒卿比平安好遣书指不多及
勑投降奚等书
勑新来投降奚等汝本小蕃不自存立顷年依我稍得安全而常持两端遽即背叛忘恩负义岂是人心今者闻汝复归亦应知过仍缘困蹙未免嫌疑汝若诚能洗心永以寄命便令处置汝等当一一听从即舍往愆更收来效官赏诸事皆如旧日各宜自勉勿不知恩比严寒汝等部落百姓并平安好遣书指不多及
勑契丹王据埓可突干等书
勑契丹王据埒及衙官可突干蜀活刺史郁捷等顺道则吉惟智能图逆节则凶岂愚所觉卿顷年背诞实养祸胎今而知之亦犹未晩固是转灾为福因败而成去百死之危保万全之计则昔者之去何其悖也今兹复来又何智也皆是卿素有筹略本於忠诚率先种人拔於死地自尔之後更有何忧朕於诸蕃未尝负约况於卿等更有旧恩闻卿此来豁然慰意一则兵革都息二则君臣如初百姓之间不失耕种丰草美水畜牧随之更无外虞且知上策人生自奉谁不求安保此永年一无他虑在卿所见何假朕言部落所归应须安置可与守珪审定务依蕃部所欲想其沃饶之所适彼寒暑之便无令下人有所不惬也冬末寒甚卿与衙官军吏刺史已下及部落百姓并平安好遣书指不多及
勑幽州节度张守珪书
勑幽州节度副大使兼御史大夫张守珪近有降人云虏骑东下其数稍衆固宜有以待之仍闻两蕃亦有应接当是妄语终须审观若保无他便可信任也至於兵马权略决在一时卿自审量不可悬料然虏骑驰突难与争锋会是乘其衰气然後邀击一战取灭或在此举顷者涅礼自擅虽以义责而未有名位恐其不安卿可宣示朝旨使知无他也并便处置讫奏闻朕当即有处分比秋热卿及将士已下并平安好今令赵惠琮往一一口具遣书指不多及
曲江集卷八

[book_title]卷九
钦定四库全书
曲江集卷九
唐　张九龄　撰
勑书
勑新罗都护金兴光书
勑鸡林州大都督新罗王金兴光贺正谢恩两使继至再省来表深具雅怀卿位摠一方道踰万里托诚见於章奏执礼存乎使臣虽隔沧溟亦如面会卿既能副朕虚己朕亦保卿一心言念恳诚每以嗟尚况文章礼乐粲焉可观德义簪裾浸以成俗自非才包时杰志合本朝岂得物土异宜而风流一变乃比卿於鲁卫岂复同於蕃服朕之此怀想所知也贺正使金义质及祖荣相次永逝念其远劳情以伤悯虽有宠赠犹不能忘想卿乍闻当甚轸悼近又得思兰表称知卿欲於江置戌既当渤海冲要又与禄山相望仍有远图固是长策且蕞尔渤海久已逋诛重劳师徒未能扑灭卿每疾恶深用嘉之警寇安边有何不可处置讫因使以闻今有少物荅卿厚意至宜领取春暮已暄卿及首领百姓并安好遣书指不多及
勑契丹都督涅礼书
勑契丹都督涅礼往者屈突干凶恶无心忧矜百姓背叛於我终日自防丁壮不得耕耘牛马不得生养及依附突厥而课税又多部落吁嗟卿所见也李过折因衆人之忿诛顽凶之徒诸部酋豪相率归我巳令随事当赐亦云且得安宁过折封王岂直赏功而已亦为百姓衆意赖其抚存不知近日已来若为非理亦闻杀害无罪捧打又多衆情不安遂致非命从来蕃民多无义於君长自昔如此朕亦知之然是卿蕃王有恶径杀为此王者不亦难乎但恐卿今为王後人亦常不自保谁愿作王卿虽蕃人是当土豪杰亦须防虑後事岂敢快志目前过折既亡卿初知都督百姓诸处分复得安宁与否张守珪先已往彼亦即令便就处置卿应有官赏即有处分夏中甚热卿及首领百姓并平安好今赐卿锦衣一副并细腰带七事至宜领取书
勑奚都督李归国书
勑李归国近得守珪表称奚倚官耨云辄构异谋携间部落兼藏突厥仍欲图卿知卿忠义一心纠逖无隐临危制变果获罪人此虽天诱其衷亦是卿诚效克着闻巳诛剪是自灭亡朕於诸蕃含养过厚忝预人类亦合知恩但百姓无识易为惊扰安危动静处之在人以卿才能自应率伏念加威惠勿使猜嫌既去乱羣当已宁贴所设官赏惟待有功苟能尽节何忧不赏各宜勉励以副朕怀秋凉卿及衙官已下并平安好遣书指不多及
勑奚都督李归国书
勑奚都督右金吾卫大将军归诚王李归国朕比闻突厥欲灭卿两蕃先勑守珪严为防护今闻涅礼已破凶徒仍虑其收合余烬复来掩袭卿可与涅礼相为腹背但突厥不尽後患终深卿可伺其归师乘其丧气与诸将计会逐要追袭时不可失宜自思之秋深极冷卿及衙官将士已下并平安好遣书指不多及
勑平卢使乌知义书
勑乌知义两蕃既已归我突厥仍敢犯边此其不顺诚可残灭适闻契丹及奚等并力合谋同破凶丑卿亦继进相与成功此之一捷使其丧气然鬭防困兽诱备羸师兵家之难慎在终始卿是宿将当自明之若见可则行务须尽敌固在临事难用速言必图万全不可轻举已勑守珪与卿计会可须观衅裁之秋凉卿及将士已下并平安好遣书指不多及
勑松漠都督涅礼书
勑松漠都督右金吾卫大将军涅礼得张守珪表知卿等破贼且突厥此来也其心毒害又甚轻敌人事之与神道可得不有伤残卿之忠诚加以义勇以顺讨逆自然必胜朕所悬爵秩惟赏有功况卿赤心复加戎捷然狂贼自远投於死地今其伤败必更有谋可须防之重不可失乌知义在彼宜与临事筹之若须邀截亦与之计会秋气渐冷卿及衙官首领百姓并平安好遣书指不多及
勑幽州节度张守珪书
勑幽州节度副大使幽州长史兼御史大夫张守珪北虏猖狂劳师远袭朕巳成料知其破伤得卿上言果如前策然契丹恃我其心不携以逸待劳取之必也既有克捷当更防之困兽犹鬭穷寇勿遏丧败之余其气不振乘此不取後悔难追熟料万全然可邀击蕃汉相杂使其莫辨此亦便不可失时不再来临事指麾在卿审断也事今若此得筭已多勿复怱怱致难于末路卿比疹疾今复何似宜善将疗不得自勤秋凉卿将士已下并平安好遣书指不多及
勑幽州节度张守珪书
勑幽州节度副大使张守珪赵堪至一一具知以国家之威武取叛亡之残孽太山压卵岂其难乎顷者缘卿大朝节制蹔阙二虏乘隙相继叛亡裨将无谋轻兵遣袭遂有输失挫我鋭气此故犹细彼祸更深卿可秣马训兵候时而动草衰木落其则不远近者所徵万人不日即令进发大集之後诸道齐驱蕞尔凶徒何足殱尽平卢信息日夕往来数与筹宜首尾相应令彼丑虏飞走无归事有预图临时合变想卿所悉不烦具言所有奏请并已处分讫夏末极热卿及将士已下并平安好遣书指不多及
勑幽州节度张守珪书
勑幽州节度副大使张守珪张奉高下叛奚自取殱灭此等恶积天将絶种故遽诱其衷叛亡相继及师徒追下皆就诛夷一二年间凶党必尽亦由卿指挥得所动不失宜明於兵权暗合神道故能致此也安禄山杨景晖取雪前耻亦云效命锋镝之下各致损伤言念忠诚岂忘收奬巳别有处分讫将士阵亡各须吊祭应合赠饰亦以状闻聚兵馈粮义不可久秋深木落规略是时不有蹔劳何以除恶永久为患将若之何委卿良图用息边甲彼军少马已勒朔方想卿早知之宜差人受领秋气渐冷卿及将士已下并平安好遣书指不多及
勑幽州节度张守珪书
勑幽州节度副大使张守珪顷者慰抚降虏每事优给而终不知恩惟图反噬名虽人类实甚豺狼今所叛亡何苦如此近者闻其家累多并为我所得惟有丁壮挺身走险然树木既闇弓矢亦全以穷寇失家之心乘深林必死之地若冒此轻进岂云料敌安禄山勇而无谋遂至失利衣甲资盗挫我军威论其轻敌合加重罪然即初闻勇鬭亦有诛杀又寇戎未灭军令从权故不以一败弃之将欲收其後效也不行薄责又无所惩宜且停旧官令白衣将领卿更审量本状亦任随事处之所将阵亡之人及战伤之者并收瘗救疗吊死问生寇讐之来岂亡获已言念於此良深嗟悼卿等各秉忠义式遏方隅躬冒险难宁不知此无以小失致夺军气数宜激厉以保功名平卢军储取能支久若贼口聚食费耗更多早宜处置使得所也今将金疮药往至可分疗将士并数令巡问春後渐热卿及将士并平安好遣书指不多及
勑幽州节度张守珪书
勑幽州节度副大使张守珪昨史思明往已有处分赵堪适至委曲知之安禄山等轻我兵威曾不审料致令损失宜其就诛卿既行军之法合尔然此贼初叛势尚未合乘其虚弱正可追擒直为林闇山深恃不存之地万一兽骇致损更多以此思之固须且守伺其有隙乘便剪除如此筹宜应是长策且战者凶事有胜有负无以邂逅遂至苍黄使我骁雄小有夺气负罪者既其即戮用命者亦宜昇奬彼之小丑何足可除所有奏人即当处分平卢以北动静须知得其委曲随事防备委卿在远一一必由但量宜行之奏未晩也
勑平卢使乌知义书
勑平卢使乌知义委卿重镇安辑两蕃动静须知节制斯在而二虏将叛来往有谋曾不是思信其至此又委安禄山轻突挫我军威不严其约是事无豫一朝损失虽悔何追但以卿忠勤复是耆旧虽有过失一切不论实欲尽卿所长收其後效固须易虑以补前阙此贼既叛意其却攻每事须防无失便也一一并赵堪口具夏初渐热卿及将士并平安好遣书指不多及
勑平卢诸将士书
勑平卢诸军镇将士已下两蕃残贼余类仅存朕尝怀抚柔冀其迁善而数年之内谋叛相仍信是枭鸱固非人也顷者所以列置军镇递为唇齿所虞在此岂欲劳人卿等委身边疆为国展効遇其反噬得不讨除近日安禄山无谋率尔轻敌驰突不顾遂损师徒择将非良伤人已甚事虽既往义实疚怀凡在平卢其阵亡之人并委张守珪差人吊祭并勘责乡贯具以状闻悯彼阳魂当有赠饰兴言悼惜久不能忘然此贼比来削弱已甚挼绳系颈人有其心安禄山之诛缘轻敌太过勿因此畏愞致失後图立功成名荣贵斯在各宜勉励共除凶恶夏初渐热卿等并平安好遣书指不多及
勑新罗王金兴光书
勑鸡林州大都督新罗王金兴光比岁使来朝贡相继虽隔沧海无异诸华礼乐衣冠亦在此矣皆是卿率心忠义能此恭勤朕每嘉之常优等数想卿在远应体至怀顷者彼处使来累有物故水土不习食饮异宜奄忽为灾遂至不救言近逝者此其命乎想卿乍闻应以伤悼所以表奏皆依来请夏初渐热卿及吏人并平安好遣书指不多及
勑渤海王大武艺书
勑忽汗州刺史渤海郡王大武艺卿於昆弟之间自相忿?门艺穷而归我安得不容然处之西陲为卿之故亦云不失颇谓得所何则卿地虽海曲常习华风至如兄友弟悌岂待训习骨月情深自所不忍门艺纵有过恶亦合容其改修卿遂请取东归拟肆屠戮朕教天下以孝友岂复忍闻此事诚惜卿名行岂是保护逃亡卿不知国恩遂尔背德卿所恃者远非能有他朕比年含容优恤中土所未命将事亦有时卿能悔过输诚转祸为福言则似顺意尚执迷请杀门艺然後归国是何言也观卿表状亦有忠诚可熟思之不容易尔今使内使往宣谕朕意一一并口具述使人李尽彦朕亦亲有处分皆所知之秋冷卿及衙官首领百姓平安好并遣崔寻挹同往书指不多及
勑渤海王大武艺书
勑渤海郡王忽汗州都督大武艺不识逆顺之端不知存亡之兆而能有国者未之闻也卿往年背德已为祸阶近能悔过不失臣节迷复非远善又何加朕记人之长忘人之短况此归伏载用嘉叹永祚东土不亦宜乎所令大戊庆等入朝并巳处分各加官赏想具知之所请赞人亦令还彼又近得卿表云突厥遣使求合拟打两蕃奚及契丹今既内属而突厥私恨欲讐此蕃卿但不从何妨有使拟行执缚义所不然此是人情况为君道然则知卿忠赤动必以闻永保此诚庆流未已春晚卿及衙官百姓并平安好遣书指不多及
勑渤海王大武艺书
勑渤海郡王忽汗州都督大武艺多蒙固所送水手及承前没落人等来表卿输诚无所不尽长能保此永作边扞自求多福无以加也渐冷卿及衙官百姓已下并平安好遣书指不多及
勑渤海王大武艺书
勅忽汗州刺史渤海郡王大武艺卿往者误计几於祸成而失道未遥闻义能徙何其智也朕弃人之过收物之诚表卿洗心良以慰意计卿既尽诚节永固东蕃子孙百代复何忧也近使至具知欵曲兼请宿卫及替亦巳依行大朗雅等先犯国章窜逐南鄙亦皆舍罪仍放归蕃卿可知之皆朕意也夏初渐热卿及首领百姓等并平安好遣书指不多及
勑平卢使乌知义书
勑平卢节度营州都督乌知义突厥去岁东侵已大不利志在报复行必再来契丹及奚一心归我不有将护岂云王略顷有没蕃人出云其见拟东行蕃汉诸军须有严备远加斥候动静须知纵有凶徒亦即无虑委卿在远实谓得人朕固无忧一任量事渤海黑水近复归国亦委卿节度想所知之春初尚寒卿及将士已下并平安好今令白真陁罗往亦赐卿衣一副至宜领取遣书指不多及
勑河东节度副使王忠嗣书
勑河东节度副使兼代州都督王忠嗣及诸将士等大叔承庆至知卿远经贼境昼夜勤劳虽不遇凶徒亦备尽诚効顷属时暑士马远来行李之间固应疲顿诸军将等各须抚养令其宁息行回之人当有宴劳宜令大同军即办宴设及时慰勉夏中极热卿及将士巳下并平安好遣书指不多及
曲江集卷九

[book_title]卷十
钦定四库全书
曲江集卷十
唐　张九龄　撰
勑书
勑常州别驾董惩运书
勑常州别驾董惩运省所奏王昱及严正诲表具知所缘卿父往在常州连年纵酒既加风疹行事乖踈董念封经使具论王昱始奏停废皆凭实状不是寃诬後自病亡岂可怨诉所言不直欲信无凭卿久袭冠带复拘法式宁不知此犹且有词至于卿身合承刺史比来未受亦则有由闻卿少年未闲抚字举州之衆交藉绥怀若蕃部不安岂虚此位卿若能自励从此改修父亡子及终不失旧卿表云部落据险几许无知亦虑恶人因此扇诱幸无他故勿取破亡今故令内使往问部落及百姓等此事虚实还日具名状闻比极暄卿及部落百姓并平安好遣书指不多及
勑当息羌首领书
勑当息柘静维翼等诸州首领百姓等前者令王承训往宣问事止当州比其却来云诸州亦有所望州县一也恩岂不均卿等祖父已来为国守境皆尽忠赤防扞外蕃朝廷嘉之官赏相继近者处置未当又得卿表所论朕皆依行想皆遂愿今闻吐蕃屯结近在安戎比来通和未有深隙计其不合为寇未知何故起兵卿彼临边各须伺候虑有侵轶损我居人若预图之保无忧也其董惩董嘉宗巳有处分讫其董念双羌羌嘉弄等亦即续有处分必须严勒蕃部豫备恶人寇讐纵来计无所得我之深策岂不在兹卿等荣赏勿忧不遂今故令王承训重宣往意比已热首领百姓等并平安好遣书指不多及
勑嶲州都督许齐物书
勑许齐物近者投降吐蕃云蕃兵已向南取盐井比已勑达奚守珪蒙归义讫卿可严备勿失事宜应须防守并委量事处分仍远着斥候知其有无有则从权无则仍旧慎勿生事骚扰边人秋中渐凉及吏人已下并平安好遣书指不多及
勑陇右节度隂承本书
勑陇右节度使隂承本使人范正顔至省表具知朕于吐蕃恩信不失彼心有异操持两端隂结突骑施密相来往事既丑露却以怨尤乃去姚嶲用兵取其城堡略观此意必欲为恶必不得先举但须严备远加斥候察其动静若形兆巳见驰状以闻诸处军城数加戒勒若不称职速须改换今年交兵新到陇右未经戎事大须训习在彼处置委卿裁之虽有边虞固无忧也秋初尚热卿及将士并平安好遣书指不多及
勑安西节度王斛斯书
勑四镇节度副大使安西副大都督护王斛斯及将士等突骑施辄凶暴侵我西陲卿等悬军遇此狂贼爰自去夏以迄于今攻战相仍念甚勤苦近者闻在拨换兵少贼多朕每忧之虑遭吞噬又闻兵势渐合将士同心父子之军亦不在衆乌合之类复何能为屡有杀获固其宜也卿等各负忠勇为国忘身锋镝之间疮痍未免或致物故深用哀伤朱仁惠竟致沦亡良可悼惜具有褒赠以慰营魂福流子孙良亦在此其有频当矢石每战有功义可成名勇能抗敌或能出奇以挫凶威并具状以闻即有优拔自余战士尽力边荒计其积劳又在絶远至于行赏岂比寻常勉树功名即有官爵且北山云间虏衆又疲归途既难必有?贰张义之将兵若至河西北庭兵又大集灭寇之举亦在今时可临事图之无失便也一劳永逸岂不在兹所奏纵宾轨魏蹇等官及前年第一立功入官并依所请讫告身即差使颁送初春尚寒卿及将士已下并平安好遣书指不多及
勑北庭经略使盖嘉运书
勑盖嘉运等安西去年屡有攻战丑虏肆虐悬军可忧卿深识事宜以时救援先声既振後殿载扬凶党闻之卷甲而遁使我边镇且得休息然此贼为患势未必已可数与王斛斯计会每事先防彼将自劳衆则?贰我乘其隙从此可图善熟筹之勿失便也春晚卿及将士巳下并平安好遣书指不多及
勑安西节度王斛斯书
勑四镇节度副大使安西副大都护王斛斯等狂贼经冬犯边为梗将士守备不失戈甲言念勤苦良深嗟叹既负忠义为国尽诚懦夫所难志士所重感激增气视死如归古人之言今知之矣又闻此贼寻亦退散攻围既解且得休息朕虽在九重心悬万里念虑之至想所知之近既加兵惟忧粮储诸处屯种今复何如逆贼有谋还虑残暴必须善守无令损失若诸城有粮兵复足用忿戾之虏行应再来劳衆离心岂能无隙乘此一举荡灭有期宜善抚我人以待其弊小捷小获何用此为春晚极喧卿及将士巳下并平安好今赐卿衣一副至宜领取遣书指不多及
勑安西节度王斛斯书
勑王斛斯得卿表并大食东面将军呼逻散诃密表具知卿使张舒耀计会兵马回此虽远蕃亦是强国观其意理似存信义若四月出兵是实卿彼已合知之还须量宜与其相应使知此者计会不是空言且突骑施负恩为天所弃诃密若能助国破此寇讐录其远劳即合优赏但未知事实不可虚行卿可观察蕃情颇有定否即须随事慰接令彼知之若舒耀等虚有报章未得要领岂徒不实当有所惩絶域行人不容易也今秋此贼形候如何须善防之勿使侵轶时暑卿及将士已下并平安好遣书指不多及
勑安西节度王斛斯书
勑四镇节度副大使安西副大都护王斛斯及将士已下朕虽居九重不忘征戍况强寇压境侵轶是虞言念勤劳良所叹懑卿等各怀忠义不惮荒遐以此弥年足见诚节去岁因有狂贼在彼屡有战亡昨得表言对之怆恻然卿状但言都数其中不列姓名已令勘责可速以实报朕当録其死义赠以官荣使异域之功存亡受赏近日狂虏形候如何屯收是时尤须备预更资一熟亦复何忧兼闻吐蕃与此贼会计应是要路斥候须明事必预知动即无患耳夏晚毒热卿及将士已下并平安好遣书指不多及
勑安西节度王斛斯书
勑王斛斯吐蕃与我盟约?血未乾已生异志远结凶党而甘言缓我欲待合谋连衡若成西镇何有卿能先觉有以待之观衅而行适是军法且屯苖既能践暴军人亦被拘囚如李混之所言不反何谓然则此蕃奸计颇亦隂深外示存约内实伺便事颇不济即云无负卿还须知其变诈随事交当使其退不得以此为词进不得成其凶计如此设拒乃为上策若事巳侵轶兵见交锋即当率励骁雄尽敌乃已秋冷卿及将士已下并平安好遣书指不多及
勑安西节度王斛斯书
勑王斛斯卿在西镇军务烦劳皆能用心处置不失顷与突骑施攻战历涉三年降虏生俘所获过当悬军能尔朕甚嘉焉行官已有赏劳在卿固合优奬今授卿重职兼彼领护且复褒进终为後图吐蕃此来意不徒尔所有计校前已略言先觉预防无能为也万里之外三军之宜一以委卿勿失权断秋後渐冷卿及将士巳下并平安好遣书指不多及
勑北庭经略使盖嘉运书
勑盖嘉运卿久在边镇庶事用心又去年出兵冒远入贼诸下皆赏卿岂无功言念忠勤不忘褒进今授卿雄要仍兼旧官宜知朕心当重寄也突骑施虽谓和好其意不真近勑彼军与天山计会当审观事势远着候人若有形势事资先据如无应会不可虚劳势在临时固难遥断秋後渐冷卿及将士已下并平安好遣书指不多及
勑瀚海使盖嘉运书
勑瀚海军使北庭都护盖嘉运突骑施凶逆犯我边陲自夏已来围逼踈勒频得王斛斯表见屯遍城张羲之等入据此城屡与之鬬将士效节逆虏破伤已不敢攻围而顿兵不去但边城粮少或为其所知持久则难不可不早为计也卿可简练骁武扬声大入仍有所保据以防不虞用解边城之围以挫逆贼之势临机适变委卿裁之仍与王斛斯审筹形势取万全也今故令内谒者监王尚客往一一口具冬中甚冷卿及将士已下并平安好遣书指不多及
勑四镇节度王斛斯书
勑四镇节度副大使安西副大都护王斛斯及将士已下万里悬军属此狂寇屡有攻战能挫凶威远闻义勇孰不增气卿等激厉将士为国尽诚决命寇讐成名当代奇功壮节何谢古人矢石之间见危致命良深嗟叹重其忠烈又闻朱惠中箭今复何似善须救疗使得不殂前令具奏阵亡将士欲加褒赠卿宜识此意即以实闻近日与贼交锋临阵杀敌事须优赏亦即奏来所云贼等请和仍尚顿兵北岭此虏奸诈首尾百端外示求和内将诱我卿所防虑皆中其心然则盖嘉运北庭近亦深入颇有所获想彼知之虏庭乍闻当合惊骇若复分兵守境诸处防虞乌合之丑岂堪劳役必将自溃势亦不久苏禄倘或觉此革心请和亦复量宜以时开纳仍与嘉运计会必取良图近所加兵且应支用临事制变岂待言之今将绯紫袍各二十领若有殊功应须速赏并委卿量事赐之冬中极寒卿及将士已下并平安好遣书指不多及
勑四镇节度王斛斯书
勑四镇节度副大使安西副大都护王斛斯苏禄忘我大惠敢作寇讐屡犯边城将肆其恶虽禽兽是似而天地不容卿等义心固所发愤朕已勑河西节度使牛仙客令河西于诸军州及在近诸军简练骁健五千人并十八年应替兵募五千四百八十人即相续发遣卿可与盖嘉运计会取彼道便随事进讨使此贼救首救尾形势分离本既乌合劳则自溃若以计取可不战而擒若守而不攻益为後患卿彼诸将皆是旧人既谙山川又能料敌兼与北庭并力事亦可图无为端然连年受弊所缘边镇要切并委卿临事筹之可与盖嘉运审量勿为彼此之计也所缘兵募行赐则令所由支遣已别勑牛仙客讫四镇蕃汉健儿并委卿随所召募可得几许仍具数奏闻史震袭父可汗即令彼招集兼与卿计会并临事处置无失所宜冬中甚寒卿及将士巳下并平安好遣书指不多及
勑安西节度王斛斯书
勑王斛斯累得卿表知贼等肆恶终冬不去又闻将士与鬬数有杀伤诸虏?乱将自此始朕比为料亦以为然卿受寄远方悉心奉国抚巡将士皆得输诚万夫一心以少击衆虽有狂寇固无远忧朕所悬官爵惟赏忠义苟能尽节亦岂忘功卿可慰勉将士知朕此意若有殊效即具状以闻且苏禄凶徒本是乌合今其师老必有怨嗟至如骨咄王子来投已是其效何国胡不受处分亦是明徵其下离心已至於此可令间谍更诱其余此贼败亡将从内溃且四镇絶远皆是孤军卒欲益兵颇难救急近巳勑牛仙客且送五千人其余骁勇亦即继发并勑北庭计会卿可与盖嘉运相知张皇国威诚在此举俘灭丑虏今也其时勉树边勲以成不朽冬中甚寒卿及将士比并如何遣书指不多及
勑北庭都护盖嘉运书
勑北庭都护盖嘉运近得卿表知旧疾发动请入都就医欲遂来表虑有边要万一失便虽悔何追且苏禄猖狂方拟肆恶边城经冬不去西州近复烧屯亦有杀伤想所闻也此贼诸头抄掠虏衆已疲亦无能为正可取便至如西州近者有贼其数无多烽候若明密与两军作号首尾邀击立可诛剪何为当军自守信贼公行来
飞亷煞一名大煞歌
大煞子人先是猴丑鷄寅犬问来由卯蛇辰午已逢未午虎未兎申龙头酉猪戌鼠难回避循环亥上却逢牛【此煞逢吉则主威权逢凶则主横死指南云凡煞不可执一而论如入格命视刑煞若将帅於兵卒指麾喝咄惟命是从故用刑煞为之驱使不入格命若常人遇兵卒则为?害故忌刑煞如畏兵卒此理甚明】亡神刼煞一云亡神谓七煞
亡为官符刼为大煞此二煞相对俱在寅申巳亥吉凶歌断在前
大耗煞歌
鼠忌羊头上牛嗔马不耕虎憎鷄嘴短兎怨猴不平龙嫌猪面黑蛇惊犬吠声有人犯此煞财食散伶仃【大抵煞谓之耗谓之刼惟怕田财二位学者当细详之】
穿心六害歌
穿心六害祸非轻尅?爷娘及弟兄若然双亲无损害自身妻子切须刑
三刑歌
三刑身体忌伤残不测官灾大不祥妻子亦须防尅破为官必定死他乡
【三刑寅刑已已刑申申刑寅转转相刑是也】
呑?煞歌
猪犬羊逢虎必伤猴蛇相会树头亡鷄逢犬子遭徒配兎赶蛇歌走远乡鼠见犬来当恶死马牛逢虎定相伤兎猴逢犬鷄回避龙来未上水中央凡人若值凶时日三合为灾仔细详
【此煞乃以二十八宿而论大禽吞小禽也人命时日值之更加三合主骨肉刑并】
流霞煞歌
甲鷄乙犬丙羊加丁是猴精戊见蛇己马庚龙辛逐虎壬猪癸虎是流霞
【此煞人命犯之男主他乡死女主产後亡】
返伏吟
年头为伏吟对宫为返吟忌行运到此主刑?六亲书云伏吟返吟泣涕零零
孤辰寡宿歌
寅卯辰人怕巳丑已午未人畏申辰申酉戌人嫌亥未亥子丑人寅戌嗔若人值此多孤寡刑害兼须损六亲男遇孤辰须切忌女逢寡宿独眠瞋
歌断
孤辰切忌男妨妇寡宿须教女害夫兄弟亦当离别去爷娘骨肉不同居
孤辰寡宿好为僧若居庶俗必伶仃更被穿心来守破不然带疾主双盲
论黄幡豹尾
申子辰年则辰是黄幡而戌是豹尾已酉丑年则丑是黄幡而未是豹尾寅午戌戌是亥卯未未是此煞是太岁墓人命犯之主孤寡损六畜及疾病官灾退财有救解无妨
红艶煞歌
多情多慾少人知六丙逢寅辛见鷄癸临申上丁见未眉开眼笑乐嬉嬉甲乙午申庚见戌世间只是衆人妻戊已怕辰壬怕子禄马相逢作路妓任是富豪官宦女花前月下会偷期
隂错阳差歌
阳差隂错是如何辛卯壬辰癸已多丙午丁未戊申位辛酉壬戌癸亥过丙子丁丑戊寅日十二宫中子细歌好风流处不风流花烛迎郎不自由不是寒房因孝娶残房入舍两家仇女人逢者亦依然真假公姑或续弦否则有刑多寡合外家零落是前缘
呻吟煞一名孤鸾煞歌
木火蛇无婿【木火蛇丁已乙巳是】金猪木虎伤【辛亥甲寅是】赤黄马独卧【丙午戊午是】黑鼠土猴孀【壬子戊申是】
总论驾前神煞歌
一太岁剑锋伏尸寄二太阳天空仍可畏三丧门内外孝事至四太隂贯索勾绞具五官符杖责难回避六死符月德同行位七岁破月空栏干是八龙德暴败天厄至九白虎飞亷同此据十天德福星卷舌系十一吊客天狗吠十二病符顺行位
总论驾後神煞歌【一年一宫逆行】
子年红鸾卯为首天喜对宫在於酉血刃浮沉及解神戌上分明牢掣肘天哭还从午上寻披头更向辰宫?流年诸煞与诸凶逆认地支人罕有此是神仙不肯留术人依此长相守
地煞赋总断
凡论岁殿以登殿为本论岁驾以登驾为先身命主俱登临显达无比日月主若拱夹富贵非常殿驾无星而无得禄主加临而更奇惟怕客曜临朝【余奴是也】飞星破殿【对冲是也】囚煞加临而不美主当刑煞以须防勲者天禄也欲全而不破忌空冲为要会玉马为奇【玉堂驿马】冲则四柱相冲破则飞星破禄禄主临曰崇勲宜居官福命宫值曰全吉忌见刼空禄逢帝座足有钱财贵值垣城堪称文雅子午相逢名为活禄辰戌丑未禄马不临如合通关吉无不利马者扶身之宝也欲生而不病喜逢勲玉忌在空亡马遇垣城须当富命则酒色皆好遇吉则转祸为祥空亡者煞灭也阳为空而隂为亡阳忌阳而隂忌隂煞者灭也灭者絶也命与日时值之暴亡必见忌木火之位宜金水之宫不宜居坎而宜居离诸煞逢空化凶为吉的煞相会成败不无四柱逢空不欲再见空亡不亡尤为庶几二位全见名利难成刑害者凶恶也三刑守命遇六害而凶恶难逃六害命逢遇三刑而同恶相济刑居五福极主官高害会的亡孤贫破败斯为祸福之凖绳诚乃加盘之妙法
百煞经
夫观命者未论禄马贵人先论胎息神煞夫煞人之成器能掌君子之重权能发庶人之财禄煞之一字千变万化煞多无贵即勇猛暴亡煞絶无贵即卑微孤独君子带煞权贵福禄之任庶人带煞挺立乡党之间女人带煞子夫刑伤之患煞无栏处定是伤身闭门带煞反受灾殃年上带煞自损其身月上带煞必损父兄日上有伤损去无关键岂是边镇之意也且西庭虽无节度受委固是一家有贼共除有患相救万里之外何待奏闻自此之後必须用意今遣医人将药往可善自将疗春初余寒卿及将士并平安好遣书指不多及
勑瀚海军使盖嘉运书
勑瀚海军使北庭都护盖嘉运及将士已下苏禄爰自今夏连犯西陲乌合之羣屯结不散诚欲出其不意乘虚以入凶党闻此必自解围卿识朕心有符成料比王尚客至闻已出师穷冬絶漠荷戈冒险又闻有所擒获张我国威言念忠诚良深赏叹在此行也四镇狂虏必应抽退彼既有效应合叙劳兼云擒获人当优赏宜具实状一一以闻然此贼为恶势将未已若困穷蹙实则不知安西近亦加兵卿彼士马自足可与王斛斯计议遂要图之春初余寒卿及将士已下并平安好遣书指不多及
曲江集卷十

[book_title]卷十一
<集部,别集类,汉至五代,曲江集>
钦定四库全书
曲江集卷十一
唐　张九龄　撰
勑书
勑契丹知兵马中郎李过折书
勑契丹知兵马中郎李过折等卿比在蕃中已知才略一此行事十倍所闻既立殊勲又成大节何其壮也可突千狡筭飜覆人面兽心事其君长不忠不义处其种落无信无恩专持两端随事向背而屈列愚蔽与之同恶卿比观变实为远图诛元凶而存一蕃行权宜而合正道所全者大所虑实深今诸部帖然皆卿之力也且顷者携叛又甚崎岖羊马不保於孳生田畴不安於耕种寄命山谷并力干戈总由顽凶致此劳苦向若无卿此举信彼所行以疲弊之残人当骁雄之巨衆彼则朝夕奔命此方岁月攻守而衆寡不敌殱灭有期赖卿先见之明遽为转祸之计以救万人之命以成万代之名岂独大功真为上智今将畴其井赋异姓封王以旌厥庸且有後命在彼初有变故乍应惊扰百姓既知想当安帖卿可与张守珪量事处置务逐便宜今既一家爱同赤子惟其所欲随事抚存春初尚寒卿及衙官刺史县令并百姓巳下并平安好遣书指不多及
勑突厥苾伽可汗书
勑突厥苾伽可汗比数有信知彼平安良足慰也自为父子情与年深中间往来亲缘义合虽云异域何殊一家边境之人更无他虑甚善甚善此是儿可汗能为承顺副朕之所亲厚人间恩好无以过之长保此心终享福禄子孙万代岂独在今比秋气渐冷卿及平章事并平安好遣书指不多及
勑突厥可汗书
勅儿登里突厥可汗天不福善祸终彼国苾伽可汗倾逝闻以恻然自二十年间结为父子及此痛悼何异所生又闻可汗继立蕃落并得宁静良深悲慰且知无他朕与可汗先人情重骨肉亦既与朕为子可汗即合为孙以孙比儿似踈少许今修先父之业复继往时之好此情更重只可从亲若以为孙渐成踈远故欲可汗今者还且为儿义结既深当熟思此意人情终始固亦可知葬事所须并依来请即与吊祭使将往必令及期言念宿昔深怀感怆春初犹冷可汗及平章事与首领部落并得如宜遣书指不多及
勑金城公主书
勑金城公主异域有怀连年不舍骨肉在爱固是难忘彼使近来具知安善又闻赞普情义是事叶和亦当善执柔谦永以为好前後所请诸物其中色种不违仍别有条録可依领也春晚极暄想念如宜诸下并平安好今令内常侍窦元礼往遣书指不多及
勑劔南节度王昱书
勑劒南节度使益州长史王昱近得卿表知蒙归义等效命出力自讨西蛮彼持两端宜其残破苟非生事定是输忠亦卿等指麾更张远略诸部所请朝贡及蒙归义等立功并委卿料若合行赏岂有不来时向炎蒸路且修阻邮传之弊公私可知亦云重劳非是有惜想卿临事思其所宜缘蛮落初宁当须计议若欲入奏亦任蹔来春晚极暄卿比如宜遣书指不多及
勑突厥登利可汗书
勑突厥登利可汗日月流迈将逼葬期悲慕之心何可堪处朕以父子之义情与年深及闻宅兆良以追悼前哥利施颉斤至所请葬料事事不违所以然者将荅忠孝故丧纪之数礼物有加道之所存地亦何远今又遣从叔金吾大将军佺持节吊祭兼营护葬事佺宗室之长信行所推欲达其情必重其使以将厚意更敦前约且以为保忠信者可以示子孙息兵革者可以训疆场故遣建碑立庙贻范纪功因命史官正辞朕亦亲为篆写以固终始想体至怀春中尚寒可汗及平章事并平安好遣书指不多及
勑突厥可汗书
勑儿突厥可汗朕与先可汗结为父子及儿绍续情义日深至於国计亦欲无别儿去年冬讨虽有先言然两蕃既归国家亦即不合侵伐朕既与儿无间终不以此为怀契丹及奚诸蕃穷者土地不足以放牧羊马不足以贪求远劳师徒兼冒锋镝胜不为武不胜亦危以此言之当务其大者突骑施本非贵种出自异姓惟任奸数诳诱羣胡十数年间又承国家庇廕因其荒远遂得苟存近日巳来敢兹背德又知儿意亦欲破之前与先可汗举哀其使不肯就哭当时辞拒彼使具知儿若总兵西行朕即出师相应安西瀚海近巳加兵欲以灭之复何难也傥事捷之日羊马土地总以与儿子女玉帛别有优赏信是长策可熟思之与儿情亲故言及此耳今有少信物至宜领取春初尚寒儿及平章事首领百姓已下并平安好遣书指不多及
勑突骑施毗伽可汗书
勑?骑施毗伽可汗天地有正位鬼神有正主敢此违犯必有祸殃不信朕言但试看取可汗虽为君长实在幽荒隂阳之气偏僻如此纵欲自大其如天何往年可汗初有册立以我国家常为势援诸蕃闻此不敢动摇是我有大造於可汗行隂德於彼国自尔以後二十余年情义相亲结为父子可汗身自不觉岂不知彼之大援而戎俗少义见利生心故阙俟斤入朝行至北庭有隙因此计议即起异心何羯达所言即是彼人自告踪迹已露然始行诛边头事宜未是全失朕以擅杀彼使兼为罪责北庭破刘涣之家仍传首於彼可汗纵有怨望亦合且有奏论朕若不依举兵未晚而乃总无来状即起凶谋侵我西州犯我四镇连年累月马死人亡於羣胡巳闻怨嗟於国家岂能大损中间使哥德都耽及安胡数半泥临河来此求和朕亦信受故遣使相逐具宣往意其後审观形势全是诈欺故密勑半道令回岂是元心有负自尔之後侵犯不絶可汗有何兵衆遂此凭陵诸国闻此岂不得计约筭巳西诸国未敌我一两大州可汗亦应先知何烦遂尔为恶况安西北庭将士皆是铁石为心可汗具谙不烦更道此则承前轻举彼自无义却以我为失无乃重其过乎可汗向若有礼以理论奏阙俟斤下羊马数虽稍多欲为补荅亦何足难惟费一州庸调酬还则巳大多而乃无义为雠暴我边镇孤城小堡仓卒见危大率而言其数非少彼若计索马价我亦须得此物忝是有识之类可不自解思量又可汗正为寇败阙伊难如从我界过?岭捕获并物奏来所有蕃书具言物数朕皆送还赞普其中一物不留可汗亦以此为词谓言朕留此物且蕃中贫薄所见不广银瓶香子将作珍奇黑球赤縻亦为好物我中国虽在贫下固不以此为贵可汗宜识此意勿妄生词且阙伊难如越界可汗复边头作梗如此不捉更捉何人适是边军明其用命观可汗求和之意此未有真心只拟诱引国家乘便取利如此等事何用为之我国守信如天终不欺物谓天无信物自无知然於四时终不差也可汗若遂能为恶朕当别有处分三二年内试看若何必其自省前非更思恩旧朕即弃舍大过父子如初可汗更有何忧百姓皆得安乐一任可汗自料朕亦不复多言一一在使者口具秋中渐冷可汗及公主衙官并平安好遣书指不多及
勑突厥可汗书
勑儿可汗比来和市常有限约承前马数不过数千去岁以儿初立欲相优赏特勤欲谷前至纳马倍多故总与留着巳给物市买中间苏农贺勒兼领坚昆马来朕以一年再市旧无此法哥解骨支去日丁宁示意又移健达于後到亦以理报知不遣重来须存信约遂乃不依处分驱马直来无礼无信是何道理朕缘儿义重深为含容论其无知岂能不恠计儿忠孝必无非理未悉此等何故而然念其远来碛路艰苦勒令却去似不相亲今覩都赐苏农贺勒下及坚昆使下总二万疋绢任其市易想儿知之其马今并勒令却去至彼之日以理告示也夏末甚热儿及平章事并平安好遣书指不多及
勑突厥可汗书
勑儿突厥可汗道路既远使命复稀近日巳来音信断絶朕每多悬念想所知之与儿情义既深庶事无间父子之国直往直来何异一家真无别也苏农贺勒处剌达干等去岁将马其数倍多又有诸蕃马来亦是儿所发遣往者先可汗在日每年纳马不过三四千匹马既无多物亦易辨此度所纳前後一万四千缘儿初立可汗朕又结为父子恩义相及不可却回所以总留计物五十万匹兼属国家大体并放天下租庸用度无穷非特和市缘此马价通容稍迟处利达于未还不是故为留滞念悉此意当复寛心今见续续市易不 久望了即当发遣回日非赊在此还如当家去住亦何异也此後将马来纳必不可多还如先可汗时约有定准来使交易发遣易为事须久长不是限隔今故令赵惠琮往并有少信物别具委曲至宜领取秋气渐冷儿及平章事并平安好遣书指不多及
勑突厥可汗书
勑突厥儿可汗内侍赵惠琮从彼还一一口具深慰远怀儿表中犹言前年退马多兼云苏农贺处罗达干三年在此与儿更无间外庶事一家所以赵惠琮去时皆以实报今者来报尚未体悉且去年所将马来前後数倍常岁至於好恶未必皆以儿知其中老弱病患及躯格全小不堪驾驭如何总留所以略简多少仍是十退一二是於儿处大为存情何故来章尚嫌多退必若留售恶马亦恐诸蕃笑人儿既君长北蕃复与朕为父子须存分义使远近知之勿信下人专由利动苏农贺处罗达干等续续市买甚有次第虽校迟少计物并好於往时不久当回亦勿恠也所欲遣使来者既爲父子之国来往乃是寻常须知平安复申朝觐伫闻来使用慰朕心冬中极寒儿及平章事并平安好所有委曲皆使至口具遣书指不多及
勑吐蕃赞普书
皇帝问赞普缘国家先代公主既是舅甥以今日公主即爲子婿如是重姻何待结约遇事足以相信随情足以相亲不知彼心复同以否近得四镇节度使表云彼使人与突骑施交通但苏禄小蕃负恩逆命赞普并既是亲好即合同嫉顽凶何爲却与恶人密相往来又将器物交通赂遗边镇守捉防遏是常彼使潜行一皆惊觉夜中挌拒人或死伤比及审知亦不总损所送金银诸物及偷盗人等并休悉诺教藏却将还彼既与赞普亲厚岂复以此猜疑自欲坦怀略无所隐纵通异域何虑异心又西南诸蛮元是异类或叛或附恍惚无常往年被略彼蕃率种归我缘李知古处置失所又即翻然改图彼此之间有何定分而彼有来者乃云此先举兵以蛮爲词未知孰是今既无外当以此思之缘彼州铁柱前书具报一言不信朕岂厚诬更以相仍便非义也铁柱书唐九徵所作百姓咸知何不审之徒劳往复至於边将在远下人邀功变好爲恶诚亦有此非独相规亦当自诫如此觉察更有何忧万事之间一无所限隔所以细故无不尽言想所知之体至怀也晚春极暄赞普及平章事首领并平安好有少信物别具委曲遣书指不多及
勑碛西支度等使章仇兼琼书
勑碛西支度营田等使兼知长行事殿中御史章仇兼琼近闻卿手足风缓颇有所废而不敢言病竭心在公良用嗟称有古人之节西庭既无节度缓急不相爲忧藉卿使车兼有提振不独长行转运营田而已事务方剧气候又偏将摄之间自须得所今遣医人将药就彼看疗可与之商量随病所宜冬寒卿比平安遣书指不多及
勑吐蕃赞普书
皇帝问吐蕃赞普近窦元礼往事具前书赞普後来亦知彼意朕推心天下皆合大和况於彼蕃复是亲娅仍加结约盟誓再三以至道言之此亦仁义不薄也而赞普且犹未信复是何心君长大蕃固不容易所云去年七月隽州将兵抄掠兼有詃诱隽州之外尚隔诸蛮既背吐蕃自行寇抄掠而乃推托於我何爲遥信虚词且西南羣蛮别是一物既不定於我亦不专於吐蕃去即不追来亦不拒乃是两界所有只合任其所归自数十年来或叛或附皆所亲见岂假缕言往者此蛮背恩侵我边鄙昆明即隽州之故县盐井乃昆明之本城今复旧疆何废修筑而云除却是何道理且边境备守彼此常事今既和好何有嫌疑至如西自?岭已来沿边诸处或地势是要或水土是好彼有城镇亦皆内侵朕既不解广求更以自益缘已和好不可细论且八叠山筑城改城置镇皆入汉界何曾以此爲言而彼即生词未知何意边城委任当择忠良无信小人令得间构夏中已热赞普及平章事并平安好遣书指不多及
勑吐蕃赞普书
皇帝问赞普自与彼蕃连姻亦巳数代又与赞普结约于今五年入使往还未尝有间朕以两国通好百姓获安子孙巳来坐受其福疆场之事幸且无忧此虽境上有兵固是存而不用在彼边事与此何殊近得来章又论蛮中地界所有本末前书具言赞普不体朕怀乃更傍引远事若论蛮不属汉岂复定属吐蕃耶彼不得所即叛来此不得所即背去如此常事何乃固执复於国家何有朕岂利之至如彼中铁柱州图地记是唐九徵所记之地诚有故事朕岂妄言所修城壁亦依故地若不复旧岂爲通和蛮中抄掠彼人勘问亦有此事缘其初附法令未行亦有姚隽边人奸险求利或入蛮同盗亦不可知既与赞普重亲朕又君临大国正欲混同六合岂复侵取一隅再三巳论何乃不信顾慙薄德良用咨嗟且如小勃律国归朝即是国家百姓前遭彼侵伐乃是违约之萌朕以结信既深不顾其小中间遣使曾不形言赞普何独相尤而不思已西之事所存既大当共成之近闻莽布支西行复有何故若与突骑施相合谋我碛西未必有成何须同恶若尔者欲先爲恶乃以南蛮爲词今料此情亦巳有备近令勒兵数万继赴安西傥有所伤慎勿爲恠也朕心无所负事欲论平但国家之所守者信鬼神之所助者顺未有背道求福违约能昌何况兵衆不可当而又天道所不假以此求济不亦难乎远道所传多应不实亦计赞普不合异图故令人审看定何缘也待潘息回日更别具委曲今附少物具如别数爲路远不得多附春首尚寒赞普及公主比如宜也平章事并平安好今使内常侍窦元礼遣书指不多及
曲江集卷十一

[book_title]卷十二
钦定四库全书
曲江集卷十二
唐　张九龄　撰
勑书
勑吐蕃赞普书
皇帝问赞普得七月一日信所言隂承本奏请不拟与彼和将兵马大入者至如和与不和事皆由朕自断何人辄敢奏闻何兵即敢擅入所结亲好不是近年文成公主已来亦重叠矣中间或絶或继终是旧好存焉惟道此有谗臣不知彼专构造亦须自觉岂可推过至如兵马边备彼与此同既见彼处加兵岂此总无备矣疑自彼起不可相尤近日筑城不出疆界边头有要随事修营何所致疑以此为语如彼频岁亦筑数城若不恶心何故严备固是边境常事不足为言忽此相尤深所未逹彼蕃必其自守此兵终不妄行所立盟约更知何用鬼神知意不必多言秋气巳冷赞普及平章事并平安好遣书指不多及
勑吐蕃赞普书
皇帝问赞普此使前至之日具知彼意窦元礼中间所云亦已备论且亲以舅甥之国申以婚姻之好义非不重心岂合疑顷岁以来加之盟约此又不信其如之何至如境上蛮夷元是衆物来不可拒去不可追前书巳言想所知也而每来信使皆以爲词或云越界筑城或称将兵抄掠且蛮既背彼伊自筑城城在蛮中人即随地所以侵窃亦是羣蛮皆在荒遐岂关处分而归过於我无乃甚乎边境小人不识大体此既未免彼亦有之间构既行猜嫌互起朕近巳知此赞普亦须察之勿取浮言亏我大信以絶两国之好甚善甚善所有诸事皆具前书公主所请与人官及内人品第即当续有处分春晚渐热赞普及平章事并平安好今有少物别具委曲至宜领取遣书指不多及
勑金城公主书
勑金城公主岁月流易忽复经年言念远情何能已已比者通好信使数来知彼所宜善足爲慰国家大计以义断恩离别婴心固当自抑仍善须和顺使欢好如初所请授官及内人品第既久在彼诚亦可矜即当续有处分宗元礼衰疾近不能起贾混之缘此未得独行待其稍瘳亦即遣去今有少信物至宜领取春晚公主巳下并平安好遣书指不多及
勑吐蕃赞普书
皇帝问赞普朕与彼国既是旧亲近年巳来又加盟约如此结固仍有猜嫌明知异域之心亦难可保比者所有信使惟知怨此相违自料国家何负於彼至於突骑施蕞尔丑虏顷年恃我为援幸至今日而敢辜恩朕未即诛之待其恶积赞普越界与其婚姻前者以意向道即云寻巳告絶朕亦委信以爲必然今乃定婚如初党恶可见又莽布支西出朕具知之令窦元礼往彼问以何故又道别缘他事爲此追还其人实将兵向西拟行攻取前後诈妄言与事违验在目前得不叹恨夫人之所以为贵者以其有信有礼国之所以能强亦云惟信与义若言不可信义不可亲虽在匹夫尚多耻媿何况君长能无情乎彼突厥施人面兽心偏僻荒远见利则背与亲实难赞普背朕宿恩共彼相厚应非长策可熟思之又比来观彼事意有殊往日惟任计数以此爲能今与突骑施和亲密相结托隂有赞助而傍作好人如此潜谋亦非远计所欲爲患不过边庭且边鄙之於国中如毫毛之在身耳以彼戎狄侵我毫毛虽实无多何须有损朕所以殷勤和好欲静边人君国之心不能忘也亦与赞普累代旧亲幸无大故不宜轻絶今边镇兵马不可不防彼亦有之与此无别既不先举自足知心从前所言岂有虚也秋晚稍冷赞普及平章事首领百姓并平安好遣书指不多及
勑金城公主书
勑金城公主数有来使闻彼安宁差慰遥心想所知也柔顺之道既以夙成终始用心贵於无失惟此而已余不足言所附物并依领具有还荅并更附少信物别有委曲至宜领取秋冷念比何似遣书指不多及
勑吐蕃赞普书
皇帝问吐蕃赞普比亦觉彼事势有异略加防备仍未益兵今得安西表来莽布支率衆巳到今见侵轶军镇并践暴屯苖先知彼有异谋犹未自将至此者且莽布支西出朕先知之前令问其行由得报自缘别事今乃爲贼负心如何安西诸军去此万里仓卒遇敌何暇奏裁既彼交侵必应拒闘倘有伤损可无相尤军城镇守之人不
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>