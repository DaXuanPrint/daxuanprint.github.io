<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,刘宾客外集卷一,刘宾客外集卷二,刘宾客外集卷三,刘宾客外集卷四,刘宾客外集卷五,刘宾客外集卷六,刘宾客外集卷七,刘宾客外集卷八,刘宾客外集卷九,刘宾客外集卷十,刘宾客文集全文在线阅读,刘宾客文集全文在线下载,大玄古籍书库">
<meta name="description" content="诗文集。唐刘禹锡撰。三十卷。外集十卷。晚年因裴度力荐,任太子宾客,加检校礼部尚书。世称刘宾客。与柳宗元交谊笃厚,世称“刘柳”。与白居易唱和甚多。世称“刘白”。其诗通俗清新,善用比兴手法。颇得民歌风韵。《金陵五题》、《乌衣巷》、《西塞山怀古》等咏史怀古之作语言平易,别有寄托,脍炙人口。《聚蚊谣》、《飞鸢操》等寓言诗讽刺时政,发泄积愤,感慨尤深。《酬乐天扬州初逢席上见赠》为有名的感慨身世之作。有句云“沉舟侧畔千帆过,病树前头万木春。”表现了诗人达观的人生态度。学习俚歌俗调,摹仿民歌所写的《竹枝词》、《杨柳枝词">
<title>刘宾客文集_刘禹锡_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">刘宾客文集</span> <br/>
          作者： <span class="inputVal" id="bkauthor">刘禹锡</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]155189</span> <br/>
          说明： <span class="inputVal" id="bkdec">诗文集。唐刘禹锡撰。三十卷。外集十卷。晚年因裴度力荐,任太子宾客,加检校礼部尚书。世称刘宾客。与柳宗元交谊笃厚,世称“刘柳”。与白居易唱和甚多。世称“刘白”。其诗通俗清新,善用比兴手法。颇得民歌风韵。《金陵五题》、《乌衣巷》、《西塞山怀古》等咏史怀古之作语言平易,别有寄托,脍炙人口。《聚蚊谣》、《飞鸢操》等寓言诗讽刺时政,发泄积愤,感慨尤深。《酬乐天扬州初逢席上见赠》为有名的感慨身世之作。有句云“沉舟侧畔千帆过,病树前头万木春。”表现了诗人达观的人生态度。学习俚歌俗调,摹仿民歌所写的《竹枝词》、《杨柳枝词》等,情绪健康开朗,具有浓郁的民歌色彩。刘氏手编《刘氏集略》自选集,以及《杭越寄和集》、《吴蜀集》、《彭阳唱和集》等多种诗文集。然《新唐书·艺文志》等仅著录有四十卷本,约为刘氏身后由他人整理以上诸集而成。至北宋,四十卷集已佚卷二十一至卷三十,剩三十卷。存诗五百多首。宋敏求从各集中辑出诗四百多首,文二十多篇,编为《刘宾客外集》,从而形成今本。《郡斋读书志》、《直斋书录解题》著录即此本。卷一至卷二十为文,卷二十一至卷三十为诗。文按赋、碑、论、记、书、表、状、启、集记、杂文十类分编,凡一百九十九篇。诗按杂兴、五言今体、古调、七言、杂体、乐府、送别、送僧、哀挽、悲伤九类分编,凡五百○九首。外集前八卷为诗四百○八首,后二卷为文二十二篇。该本正集三十卷经董弅校过,而外集十卷则未校。此编仍未能收全刘氏作品,如《文苑英华》卷一○四所收《平权衡赋》、卷三四八所收《竞渡歌》(“五月五日天晴明”)、《唐文粹》卷十四所收《三乡驿睹玄宗望女儿山诗有感》等,均失载。有南宋绍兴八年(1138)广川董弅刻本,《四库全书》本,近代刘氏嘉业堂刻本,一九七四年陕西人民出版社据明本影印本,一九七五年上海人民出版社排印本。</span> <br/>
          封面： <span class="inputVal" id="bkimg">Z_18387.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]刘宾客文集
[book_author]刘禹锡
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]155189
[book_dec]诗文集。唐刘禹锡撰。三十卷。外集十卷。晚年因裴度力荐,任太子宾客,加检校礼部尚书。世称刘宾客。与柳宗元交谊笃厚,世称“刘柳”。与白居易唱和甚多。世称“刘白”。其诗通俗清新,善用比兴手法。颇得民歌风韵。《金陵五题》、《乌衣巷》、《西塞山怀古》等咏史怀古之作语言平易,别有寄托,脍炙人口。《聚蚊谣》、《飞鸢操》等寓言诗讽刺时政,发泄积愤,感慨尤深。《酬乐天扬州初逢席上见赠》为有名的感慨身世之作。有句云“沉舟侧畔千帆过,病树前头万木春。”表现了诗人达观的人生态度。学习俚歌俗调,摹仿民歌所写的《竹枝词》、《杨柳枝词》等,情绪健康开朗,具有浓郁的民歌色彩。刘氏手编《刘氏集略》自选集,以及《杭越寄和集》、《吴蜀集》、《彭阳唱和集》等多种诗文集。然《新唐书·艺文志》等仅著录有四十卷本,约为刘氏身后由他人整理以上诸集而成。至北宋,四十卷集已佚卷二十一至卷三十,剩三十卷。存诗五百多首。宋敏求从各集中辑出诗四百多首,文二十多篇,编为《刘宾客外集》,从而形成今本。《郡斋读书志》、《直斋书录解题》著录即此本。卷一至卷二十为文,卷二十一至卷三十为诗。文按赋、碑、论、记、书、表、状、启、集记、杂文十类分编,凡一百九十九篇。诗按杂兴、五言今体、古调、七言、杂体、乐府、送别、送僧、哀挽、悲伤九类分编,凡五百○九首。外集前八卷为诗四百○八首,后二卷为文二十二篇。该本正集三十卷经董弅校过,而外集十卷则未校。此编仍未能收全刘氏作品,如《文苑英华》卷一○四所收《平权衡赋》、卷三四八所收《竞渡歌》(“五月五日天晴明”)、《唐文粹》卷十四所收《三乡驿睹玄宗望女儿山诗有感》等,均失载。有南宋绍兴八年(1138)广川董弅刻本,《四库全书》本,近代刘氏嘉业堂刻本,一九七四年陕西人民出版社据明本影印本,一九七五年上海人民出版社排印本。
[book_img]Z_18387.jpg


[book_title]提要
钦定四库全书　　　　　集部二
刘宾客文集　　　　　　别集类一【唐】
提要
【臣】等谨案刘宾客文集三十卷外集十卷唐刘禹锡撰禹锡字梦得彭城人贞元九年进士登博学宏词科历官检校礼部尚书兼太子宾客其集亦名中山集陈振孙称原本四十卷宋初佚其十卷宋次道裒其遗诗四百七篇杂文二十二首为外集然未必皆十卷所逸也禹锡在元和初以附王叔文被贬为八司马之一又喜以诗词调谑人颇嫉之以是屡起屡蹶然韩愈独与之友善集中有上杜黄裳书历引愈言为重又外集有作子刘子自传一篇叙述前事亦不甚诋諆叔文盖其人本急於功名致为羣邪所诖误者其文章恣肆宏辨近杜牧之之流而诗律尤精白居易盛推之至谓其在在处处有神物护持陈师道称苏轼诗初学禹锡吕本中亦谓苏辙晚年令人学禹锡诗以为用意深远有曲折处刘克庄後村诗话称其诗多感慨惟在人虽晚达於树似冬青十字差为闲婉似非笃论也始禹锡所与唱和者白居易及令狐楚李吉甫等皆一时名人尝编其唱和诗为彭阳集吴蜀集汝洛集有梦得所作序引皆在外集中而其书在宋已佚惟正集文二十卷诗十卷明时曾有刋本颇行於世而独无外集故流传甚罕今两淮所进有明毛晋汲古阁所藏抄本纸墨精好盖犹从宋刋本録存者谨合为一编着之於録用还文献通考卷目之旧焉乾隆四十四年正月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
刘宾客文集卷一　　　唐　刘禹锡　撰
赋
问大钧赋
始余失台郎为刺史又贬州司马俟罪朗州三见闰月人咸谓数之极理当迁焉因作谪九年赋以自广是岁腊月诏追明年自阙下重领连山郡印绶人咸曰美恶周必复第行无恤岁杪其复乎居五年不得调岁二月有事于社前一日致斋孤居虑静滞念欻起伊人理之不可以晓也将质诸神乎谨贡诚驰精敢问大钧其夕有遇寤而次第其词以为赋
圆方相函兮浩其无垠窅冥翕辟兮走三辰以腾振孰主张是兮有工其神迎随不见兮强名之曰大钧敧以临下兮巍乎雄尊天为独阳高不可问工居其中与人差近身执其权心乎其运循名想象斯可以讯曰嘻蒙之未生其犹泥耳落乎埏埴唯钧所措忽然为人为幸大矣工赋其形七情与俱啬智不授畀之以愚坦坦之衢万人所趋蒙一布武化为畏途人或誉【平声】之百说徒虚人或排之半言有余物壮则老乃唯其常否终则倾亦不可长老先期而骤至兮否踰数而叵量虽一夫之不获兮亦大化之攸病谨荐诚上问兮俛伏以听是夕寝熟梦游乎无何有之乡抗陛级乎重霄兮异人间之景光中有威神兮金甲而炜煌颔之使前兮其音琅琅曰吾大化之一工也居上临下亷其不平汝今有辞吾一以听播形肖貌生类积亿橐龠圈匡熔链消息我之司智初不尔啬不守以愚覆为汝贼既赋汝形辅之聪明盍求世师资适攸宜胡然抗志遐想前烈倚梯青冥举足斯跌韬尔智斧无为自伐凿窍太繁天和乃泄利迳前诱多逢覆辙名肠内煎外火非热今哀汝穷将厚汝愚剔去刚健纳之柔濡塞前窍之伤痍兮招太和而与居贯以待人兮急以自拘道存壼奥无示四隅轧物之势不作兮见伤之机自无汝不善用吾焉啬乎且夫贞而腾气者膴膴健而垂精者昊昊我居其中犹轮是蹈以不息为体以日新为道倮鳞蜚走灌莽苞皁乃牙乃甲乃殈乃剖阳荣隂悴生濡死槁各乘气化不以意造赋大运兮无有淑恶彼多方兮自生丑好尔奚不德余以骤壮姑尤我以速老邪观汝百为又或不然赤子哇哇急其能言亦既名物几时蹁跹春耕其丘投种之日释耒而叹何时粟实望所未至谓余舒舒欲其久留谓我瞥如我一子二谁之曲欤彼蒹葭之苍苍兮霜霰苦而中坚松竹之皲皴索箨兮不若榯荀之可怜纳材苇而构明堂兮固容消而力完扬且之晳兮不可以常然当锡尔以老成苍眉皓髯山立时行去敌气与矜色兮噤危言以端诚俾人望之侮黩不生尔之所得孰与壮多不善处老问余而何受教而回蘧蘧形开向之威神孰为来哉乃遽衣促盥端虑涤想委佩低簪持簿叩颡而言曰楚臣天问不詶今臣过幸一献三售始厚以愚终期以夀忘上问之罪濯已然之咎心憎故术腹饱新授驰神清玄拜手稽首
砥石赋【时在朗州】
南方气泄而雨淫地慝而伤物妪神噫湿渝色坏味虽金之坚亦失恒性始余有佩刀甚良至是涩不可拔剖其室乃出遡阳眇眡传刃蒙脊鳞然如痏痂如黑子如青蝇之恶锐气中锢犹人被病然客有闻焉裹密石以遗余沃之草腴杂以鸟膏切劘下上真质焯见踌躇四顾逌【余周切】尔谢客微子之贻几丧吾宝客曰吾闻诸梅福曰爵禄者天下之砥石也高皇帝所以砺世摩钝有是邪余退感其言作砥石赋
我有利金兮以利为佩遭土卑而慝作兮雄鋩为之潜晦如景昏而蚀既兮与肌漆而为疠顾秋蓬之不可刜兮尚可游乎髋髀之外利物蒙蔽材人惆怅俾百汰之至精蟠一检而多恙岂害气之独然兮将久不试而然彼屠者之刃兮猎者之鋋不灌不淬兮揉错衔鈆日鼓月挥兮刲腴击鲜晥??以耀芒蓊淫夷而腾羶岂不涉暑而蒙沴兮鼎用之而成妍有客自东遗余越砥圭形石质苍色腻理剗其鳞皴滑以滫瀡如衣澣垢如鼎出否雾尽披天萍开见水拭寒焰以破眦击清音而振耳故态复还宝心再起既赋形而终用一蒙垢焉何耻感利钝之有时兮寄雄心於瞪视嗟乎石以砥焉化钝为利法以砥焉化愚为智武王得之商俗以厚高帝得之杰材以奏得既有自失岂无因汉氏以还三光景分随道阔狭用之得人五百余年唐风始振悬此大砥以砻兆民播生在天成器在君天为物天君为人天安有执砺世之具而患乎无贤欤
楚望赋
予既谪于武陵其地故郢之裔邑与夜郎诸夷错杂系乎天者隂伏阳骄是已系乎人者风巫气窳是已嚣雰浮浮利于楼居城之丽谯实邻所舍四垂无蔽万景坌入因道其远迩所得为楚望赋云
翼轸之野祝融司方隂迫而专专实生沴天濡而雺土泄而泥气罕淑清兮淫氛曀曀中人体支兮为瘥为瘵以旷涤烦兮利居高于物外我卜我居于城之隅宛在藩落丽谯渠渠四阿垂空洞户发枢眸子不运坐陵虚无岁更周流时极惨舒万象起灭森来贶予棂轩之外羣山巃嵸冈陵靡阤势若相拱出云见怪窈蔚森耸露夕霞朝望如飞动檐庑之下大江澒洞支流合输泄入云梦羲和望舒出没两涯涵泳之族聱牙?呀秋水灌盈漩石飘沙流枿轩昂舞于盘涡逮及收潦澹如緑醽白石磷磷倒影罗生苹末风起有文无声悠远烟緜与空苍然湘沅之春先令而行腊月寒尽温风发荣土膏如濡言鸟嘤嘤三星嘒其晓中植物飒以飘英云归高唐草蔽洞庭目与天尽神将化并圆方相涵游气杳冥熙熙蔼蔼藻饰羣形枿树童丘积空凝青环洲曲塘含景曜明恢台之气发于春季涉夏如铄逮秋愈炽土山焦熬止水瀵沸翔禽跕堕呀咮垂翅曦赫歊蒸阳极反隂二仪交精下上相歆云兴天际歘若车盖凝矑未瞬弥漫霮?惊雷出火乔木糜碎殷地爇空万夫皆废悬溜绠缒日中见昧移晷而收野无完块少隂之中景物澄鲜丹叶星房烛耀川原夕月既望曜于丹泉上镜下冰湔尘濯烟宿丽潜芒独行高躔皓一气之悠然洁有形而溢清玄杳微明而斐斖想游目於化先夜无眹以徂征金霞晕乎海壖明星方扬斜汉西悬璿柄如堕半沈层澜鸡啁唽而晨鸣兮日荏苒以腾晶动植了兮已分山川郁乎不平复人寰之諠卑汹浩浩以营营追向时之景光不可骤得以再更意华胥之梦还犹仿像而驰精日次于房天未降霜百卉犹泽水泉收脉故道朘【音宣】削衍为广斥水禽嬉戏引吭伸翮纷惊鸣而决起拾彩翠于沙砾时时壮风振槁扬埃萧条边声与鴈俱来寒氛委积万窍交激楚云改容飞雨凝滴洒林递响淅沥捎槭飞电照雪以腾光柔蔬傲霜而秀坼躔次殊气川谷异宜民生其间俗鬼言夷招三闾以成謡德伏波而构祠投粔籹【尼吕反】以鼓檝豢鱣鲂而如牺蟠木靓深孼祆凭之祈年去疠蠲敬祗威击鼓肆筵河旁水湄荐诚致祝郤略躨跜【躨跜虯龙动皃灵光赋】渚居鱻食大掩水物罟张饵?不可遁伏显举潜缒昼撞夜触设机沈深如拾于陆彼游儵之琐类咸跳脱於窘束虽三趾与六眸时或加乎一目亦有轻舟轩轾泛浮拕纶往复驯鸥相逐莫夜澄寂啸歌羣族伧音俚态幽怨委曲逗踈柝於江城引哀猨於山木巢山之徒抨木开田灼龟伺泽兆食而燔郁攸起于岩阿腾绦气而蔽天熏歇雨濡颖垂林巅盗天和而藉地势谅无劳而有年罢士闲人逸为末作求金渚涘淘汰瀺灂流注濻沱繁光熠爚贪贾来贸发於怀握无翼而飞润于丰屋哂耕耘之悒悒徒胼胝以自鞫我处层轩日星回还阅天数而视民风百态变见乎其间非耳剽以臆说兮固幽求而纵观观物之余遂观我生何广覆与厚载岂有形而无情高莫高兮九阍远莫远兮故园舟有檝兮车有辖江山坐兮不可越吾又安知其所如怳临高以观物
伤往赋
人之所以取贵於蜚走者情也而诞者以遣情为智岂至言邪予授室九年而鳏痛若人之夭阏弗遂也作赋以伤之冀夫览者有以增伉俪之重云
叹独处之邑邑兮愤伊人之我遗情可杀而犹毒境当欢而复悲人或朝叹而莫息夫何越月而踰时太极运乎三辰转寒暑而下驰有归於无兮盛复于衰犹昧爽之必莫又安得而怨咨我今怨夫若人兮曾旭旦而潜晖飘零日及之萼【日及槿也朝生暮落一名王蒸尔雅】倏忽蜉蝣之衣川走下而不还露迎阳而易曦恩已甚兮叹絶见无期兮永思我行其野农民桑者举按来饁亦在林下我观于途禆贩之夫同荷均挈荆钗布襦羽毛之蕃鳞介之微和鸣灌丛双泳涟漪薨薨伊虫蠢蠢伊豸游空穴深两两相比何动类之万殊必雄雌而与俱物莫失俪以孤处我方踽踽而焉如我复虚室目凄凉兮心伊欝心伊欝兮将语谁坐匡牀兮抚婴儿何所丐沐兮何从仰饴襦袴在身兮昔围蹉跌鞶囊附臂兮余馥葳蕤诚天性之潜感顾童心兮如疑哓然有难继之慕漠然减好弄之姿指遗挂兮能认遡空帷兮欲归我入寝宫痛人亡兮物改其容宝瑟偃兮弦柱絶瑶台倾兮镜奁空寒罏委灰虚幌多风隙驹晨转牕蟾夜通步揺昏兮网黏翡翠芳褥掩兮尘化蛩蛩阅刀尺之余泽见巾箱之故封玩服俨兮犹具繁华谢兮焉从想翩跹於是非求僁窣与冥蒙信奇术之可致嗟此生兮不逢徒注视以寂听怳神疲而目穷还抱影以独出纷百哀而攻中系曰龙门风霜苦别鹤哀鸣夜衔羽吴江波浪深雌剑一去无遗音悲之来兮愦予心汹如行波洊浸淫怅缘情而莫极思执礼以自箴已焉哉苒苒生死悠悠古今乘彼一气兮聚散相寻或鼓而兴或罢而沈以无涯之情爱悼不驻之光隂谅自迷其有分徒终怨於匪忱彼蒙庄兮何人予独累叹而长吟
何卜赋
余既幼惑力命之说兮身久放而愈疑心回穴其莫晓兮将取质夫秉龟楚人俗巫而好术兮叟有鬻卜而来思乃招而祝之曰嘻人莫不塞有时而通伊我兮久而愈穷人莫不病有时而间伊我兮久而滋蔓吾闻人肖五行动止有则四时转续变於所极一岁之旱人斯具舟三月之热人斯具裘极必反焉其犹合符予首圆而足方予腹隂而背阳胡形象之有肖而变化之殊常经曰剥极则贲居贲而未尝剥者其谁否极受泰居否而未尝泰者又其谁鹤胡不截鳬胡不禆夔何罚而踸踔蚿何功而扶持纷纭恣睢交作舛驰似予似夺似信似欺孰主张之问于子龟卜者曰招我以粗问我以微有天下之是非有人人之是非在此为美兮在彼为嗤或昔而成或今而亏君问曷由主张其时时乎时乎去不可邀来不可逃淹兮【阙】孰舍孰操豕喙之毒堇鷄首之贱毛各於其时而伯【音霸】其曹屠龙之伎非曰不伟时无所用莫若履豨作俑之工非曰可珍时有所用贵於斵轮络首縻足兮骥不能踰跬前无所阻兮跛鼈千里同涉于川其时在风沿者之吉泝者之凶同艺于时其时在泽伊穜之利乃穋之厄故曰是邪非邪主者时邪谅淑恶之同出兮顾所丁之若何夫如是得非我美失非我耻其去曷思其来曷期姑蹈常而俟之夫何卜为言讫执龟而起予退而作何卜赋於是蹈道之心一而俟时之志坚内视羣疑犹冰释然
谪九年赋
古称思妇已历九秋未必有是举为深愁莫高者天莫濬者泉推以极数无踰九焉伊我之谪至於数极长沙之悲三倍其时廷尉不调行当跋而天有寒暑闰余三变朝有考绩明幽三见顾尧之民兮亦昏垫而有叹叹息兮倘佯登高高兮望苍苍突弁之夫我来始黄合抱之木我来犹芒山增昔容水改故坊童者郁郁而涸者洋洋天覆地生蓊兮无伤彼族而居曏之投荒彼轩而游昨日桁杨信及泽濡俄然复常稽天道与人纪咸一偾而一起去无久而不还棼无久而不理何吾道之一穷兮贯九年而犹尔噫不可得而知庸讵得而悲苟变化之莫及兮又安用夫肖天地之形为
望赋
邈不语兮临风境自外兮感从中晦明转续兮八极鸿蒙上下交气兮羣生异容发孤照於寸眸骛遐情乎大空物乘化兮多象人遇时兮不同嗟乎有目者必骋望以尽意当望者必缘情而感时有待者瞿瞿忘怀者熙熙虑深者瞠然若丧乐极者冲然无违外徙倚其如一中糺纷兮若斯望如何其望最乐睎庆霄兮遡阿阁如云兮天顔咫尺如草兮臣心踊跃扇交翟兮葳蕤旗升龙兮蠖略日转黄道天开碧落凝瑞景於庭树掬非烟於殿幕望如何其望且懽登灞岸兮见长安纷扰扰兮红尘合郁葱葱兮佳气盘池象汉兮昭回城依斗兮阑干避御史之骢马逐幸臣之金丸望如何其望攸好宗万灵兮越四隩汉帝仙台兮秦皇海峤霓衣踊于河上马迹穷乎越徼紫气度关而斐斖神光属天而照耀睆眷眷以驰精耸专专而观妙望如何其望有形视蠢蠢兮穷冥冥楚塞氛恶兮萧关燧明晕笼孤月角奋长庚沙多似雪碛有疑城烟云非女子之气草木尽王者之兵审曳柴之虚警破来驰之先声信有得於风鸟示无言於斾旌望如何其望且慕恩意隔兮年光度雕辇已辞兮金屋何处长信草生兮长门日莫徯翠华之傥来仰玄天以自诉况复湘水无还漳河空注泪染枝叶香余纨素风萧萧兮北渚波烟漠漠兮西陵树夫不归兮江上石子可见兮秦原墓拍琴翻朔塞之音挟瑟指邯郸之路望如何其望最伤俟环玦兮思帝乡龙门不见兮云雾苍苍乔木何许兮山高水长春之气兮说万族独含嚬兮千里目秋之景兮悬清光偏结情兮九回肠羡环拱於白榆惜驰晖於落棠谅冲斗兮谁见伊戴盆兮何望【平声】岂止苏武在胡管宁浮海送飞鸿之灭没附隂火之光彩鹤颈长引乌头未改恨已极兮平原空起何时兮东山在永望如何伤怀孔多降将有依风之感宫人成忆月之歌歌曰张衡侧身愁思久王粲登楼日回首不作渭滨垂钓臣羞为洛阳拜尘友
山阳城赋
山阳故城遗趾数雉四百之运终於此墟裔孙作赋盖闵汉也词曰
我止行车霣涕于山阳之墟是何苍莽与惨悴舂陵之气兮焉如踣昌运於四百辞至尊而伍匹夫有利器而倒持兮曾何芒刃之足舒懿王迹之肇基暨坤维之再敷邈汜阳与鄗上怳蛇变而龙摅痛人亡而事替终此地焉忽诸嗟乎积是为治积非成虐文景之欲处身以约播其德芽迄武乃获桓灵之欲纵心於昏爇其妖焰逮献而焚彼伊周不世兮奸雄乘衅而腾振物象漼以易位被虚号而阳尊终世殚而事去胡窃揖让以为文呜呼维神器之至重兮盖如山之不骞使人得譬乎逐鹿固健步者所先谅人事之云尔孰云当涂之兆也自天乱曰久矣莫可追陞彼墟兮噫嘻独遗武兮贻後王之元龟
秋声赋
相国中山公赋秋声以属天官太常伯唱和俱絶然皆得时道行之余兴犹有光隂之叹况伊郁老病者乎吟之斐然以寄孤愤
碧天如水兮窅窅悠悠百虫迎莫兮万叶吟秋欲辞林而萧飒潜命侣以啁啾送将归兮临水非吾土兮登楼晚枝多露蝉之思夕蔓趣寒螿之愁至若松竹含韵梧楸蚤脱惊绮疏之晓吹堕碧砌之凉月念塞外之征行顾闺中之骚屑夜蛩鸣兮机杼促朔鴈叫兮音书絶远杵续兮何泠泠虚窗静兮空切切如吟如啸非竹非丝当自然之宫徵动终岁之别离废井苔合荒园露滋草苍苍兮人寂寂树槭槭兮虫咿咿则有安石风流巨源多可平六符而佐主施九流而自我犹复感隂虫之鸣轩叹凉叶之初堕异宋玉之悲伤觉潘郎之么麽嗟乎骥伏枥而已老鹰在韝而有情聆朔风而心动眄天籁而神惊力将痑兮足受绁犹奋迅于秋声
刘宾客文集卷一

[book_title]卷二
钦定四库全书
刘宾客文集卷二　　　唐　刘禹锡　撰
碑上
代郡开国公王氏先庙碑
唐制五等有爵服而无山川登于三事得立四庙备物崇祀以交神明敬先报本以辅孝治有国之令典也维长庆三年前相国王公始卜庙于西京崇业里公时镇剑南东川上章曰臣涯官秩印绶品俱第三请如式以奉宗庙制曰可是岁仲冬申命长男孟坚祔其主于三室明年公入为御史大夫复以十二月躬行烝祭间岁公出梁州就拜司空礼崇异数庙加祀室太和二年增新室既成祔显考于尊位告飨由礼观之者以为世程第一室曰上仪同州别驾府君讳元政以妣博陵崔氏配第二室曰湖州安吉县令赠尚书刑部员外郎府君讳实以妣赠扶风县太君马氏配第三室曰朝散大夫青州司马赠户部侍郎府君讳祚以妣赠武威郡太夫人贾氏配第四室曰温州刺史赠太尉府君讳冕以妣赠鲁国太夫人博陵崔氏配初周灵王太子晋遇浮丘公化为神?时人号曰王家其後遂以命氏显於秦者曰翦三世将秦师子孙分居晋代间东汉有徵君霸霸孙甲亦号徵君徙居祁县为着姓故至于今为太原人自汉涉魏益以炽昌凡十叶至後魏度支尚书广阳侯冏广阳有二子神念神感神念南奔梁神感北仕齐惟仪同府君广阳侯五代孙也唐兴于太原实从义旗佐成王业故有开府仪同之宠惟刑部府君以功臣子理二邑不跻贵仕故有锡羡後大之祥惟户部府君幼孤以孝闻於乡曲未冠以文售於有司由前进士补延州临安县主簿会诏徵贤良策在甲科授瀛州饶阳尉岁满迁渭南天后在神都而东畿差重遂由渭南转河阳适逢建万象神宫甸内吏分董其役因上书切谏繇是名益闻开元初以大理司直驰轺车聨谳大狱闽禺朔漠所至决平蚤以栾棘伤生晚成剧恙乐就夷旷故不至大官惟太尉府君生於治平时以文学自奋年十有五贲然从秋赋明年春升名于司徒又一年玄宗御层楼发德音悬文词政术科以罝髦士府君策最高授太常寺太祝未几复以能通道德南华冲虚三真经进盩厔尉天宝中历右拾遗左补阙礼部司驾二外郎属幽陵乱华遣兵南服因佐闽粤改检校比部郎中行军司马时中原甫宁江南为吉地二千石多用名德乃以府君牧温州朝廷虚公卿以俟高第及闻讣永嘉人辍舂罢社搢绅间以不淑相吊焉虽位负于道而迈德垂矩後之人得以缵承丕扬之其储休启佑有自云尔生三子皆聪明絶人长曰沼以神童仕至检校礼部郎中次曰洁以奇文仕至国子司业今代郡公实季子也蚤在文士籍射策连中咸世其家贞元中德宗闻其名自蓝田尉召入禁中视草厥後三典书命再参内廷宪宗器之付以国柄翊赞有道虽册免常居大僚今年自梁州请觐上思用旧臣为羽仪遂领太常其公府如故以一心事六君显官重务靡不扬历且夫起诸生至三公而心愈卑道益广出授黄钺以伯诸侯入服华章以谒家庙追崇极大位血食备多室享全荣而奉昭荐呜呼公侯之孝欤宜书庙器以视乔公之三鼎其辞曰
閟宇神庭邃清而严上公之仪四室耽耽牺以洁牲粢以大糦交神尚敬合魄尚气子侄宗工骏奔奏事副笄侈袂俨恪居次孝孙兢兢执爵而升以祼以擩以伏以兴水陆具来羶芗毕登列于圜方其器增增乃禴乃尝敬而追远二昭二穆孝以尊本瞻瞻几幄蹜蹜堂梱礼成起慕涕落玄衮濡露践霜谁无永怀不如达者哀与荣偕逢时奋庸谁不得位不如仁人以道为贵惟公之达兮名以显亲惟公之仁兮德以澡身六朝之清臣一代之全人宜其世家翼翼振振罔不肃祗于庙之门
彭阳侯令狐氏先庙碑
今上元年七月十三日汴州刺史宣武军节度副大使知节度事汴宋亳等州观察处置使银青光禄大夫检校礼部尚书兼御史大夫上柱国彭阳县开国伯令狐公西向拜章上言守臣楚蒙被恩泽列为先侯得立家庙以奉常祀制书下其奏于有司於是善相考祥得地於京师通济里居无何新庙成公以守藩故申命季弟监察御史定卜牲练日越八月丁亥祔飨三室塪墉以尚幽设幄以迎精礼无尤违神用宁谧第一室曰秦州上邽县尉讳濬以妣太原王氏配第二室曰绵州昌明县令赠吏部尚书讳崇亮以妣赠太原郡夫人河东柳氏配第三室曰太原府功曹参军赠太子太保讳承简以妣赠魏国太夫人富春孙氏配明年十月公由浚郊以介圭入觐真拜户部尚书进爵为鲁侯既辞戎?得以列侯谒三庙是岁南至上不视朝又得以时展祭先期致斋栗然以敬既齐尽志歆然永思奉其百顺陈以具物始跻而处恭终献而丸澜既卒事顾丽牲之石宜有刋纪乃俾家老授其牒于所知云令狐晋邑也晋大夫魏颗以辅氏之功始封焉其易名曰文国语所谓令狐文子是已其先周文王之昭毕公高之裔毕万为晋卿始封于魏自万至颗盖四世其後三十七世蓝田侯蚪仕拓跋魏为炖煌郡太守子孙因家遂占数为郡人蓝田之孙熙在隋为纳言惟上邽府君纳言之玄孙道克肖而位不至惟尚书府君西州之右族光未辉而德已基惟太保府君志为君子儒以经明居上第调补阳安县主簿历正平尉汾州司法参军陕州大都督府兵曹终于太原府首掾始以颛经进既仕旁通百家爱谷梁子清而婉左丘明国语辨而工司马迁史记文而不华咸手笔朱墨究其微旨恺悌以肥家信谊以急人德充齿耋独享天爵故休佑集于身後徽章流乎佳城凡以子贵承泽降命书告第者始赠尚书祠部郎中再赠礼部尚书三加右仆射四为今称【一作四进太保五为上公】先夫人亦四徙封密印累累邦族耸慕生三子皆才彭阳公为嗣次子从端实肃给今为检校膳部郎中参河东军事季子前所谓监察御史今主柱下方书温敏而有文绰绰然真令兄弟唯彭阳以词笔取科名累参侍从由博士主尚书牋奏典内外书命遂登枢衡言文章者以为冠拥节总戎率身和衆留惠于盟津变风于浚都言方略者以为能夫浚师嚄唶难治乘衅窃发寖成习俗莅止五载饮和革心束马来朝熊罴陨涕问公还期觞必祝之留为常伯旋命居守汴人闻公之东近而愈怀翘翘瞿瞿尽西其首言遗爱者可纪焉贵而率礼老而能慕怵惕乎霜露斋庄乎庙祧睦其仲季施及乡党言孝悌者归厚焉勒铭于碑以代夷鼎文曰
已孤之孝莫如备物显显新庙四阿三室时惟仲月卜用柔日醴醆苾芬牲牷博腯笾甒在堂萧膋在庭孝孙烝烝躬若奉盈低簪委绅荐俎登鉶肹蠁交感涕流缘缨礼以备仪诚以致美祖考来格锡之丕祉工祝告讫退循轩戺乃授风人作诗以纪猗欤彭阳之宠光佐宪皇穆穆皇皇西省东台迭为侍郎国之大政咨尔平章敬宗凝旒俾镇雝丘入为地官令守东州彭阳之忠厚宜介福以夀东郊既厘可复朝右緜緜其胄系于周旧由我显起必昌其後太和纪元作庙之首刻碑庙门龙集巳酉
高陵令刘君遗爱碑
县内之大夫鲜有遗爱在其去者盖邑居多豪政出权道非有卓然异绩结于人心浃于骨髓安能久而愈思太和四年高陵人李士清等六十三人思前令刘君之德诣县请金石刻县令以状申府府以状考于明法吏吏上言谨按宝应诏书凡以政绩将立碑者其具所纪之文上尚书考功有司考其词宜有纪者乃奏明年八月庚午诏曰可今书其章明有以结人心者掲于道周云泾水东行注白渠酾而为三以沃关中故秦人常得善岁按水部式决泄有时畎浍有度居上游者不得拥泉而颛其腴每岁少尹一人行视之以诛不式兵兴已还寖失根本泾阳人果拥而颛之公取全流浸原为畦私开四窦泽不及下泾田独肥它邑为枯地力既移地征如初人或赴诉泣迎尹马而占泾之腴皆权幸家荣势足以破理诉者覆得罪繇是咋舌不敢言吞寃衔忍家视孙子长庆三年高陵令刘君励精吏治视人之瘼如熛疽在身不忍决去乃循故事考式文暨前後诏条又以新意请更水道入于我里请杜私窦使无弃流请遵田令使无越制别白纎悉列上便宜掾吏依囘不决居二岁距宝历元年端士郑覃为京兆秋九月始具以闻事下丞相御史御史属元谷实司察视持诏书诣渠上尽得利病还奏青规中上以谷奉使有状乃俾太常撰日京兆下其符司録姚康士曹掾李绍实成之县主簿谈孺直实董之冬十月百衆云奔愤与喜并口謡手运不屑鼛鼓揆功什七八而泾阳人以奇计赂术士上言田白渠下高祖故墅在焉子孙当恭敬不宜以畚锸近阡陌上闻命京兆立止絶君驰诣府控告具发其以赂致前事又谒丞相请以颡血汚车茵丞相彭原公歛容谢曰明府真爱人陛下视元元无所恡第未周知情伪耳即入言上前翌日果有诏许讫役仲冬新渠成涉季冬二日新堰成驶流浑浑如脉宣气蒿荒沤冒迎耜泽泽【音释】开塞分寸皆如诏条有秋之期投锸前定孺直告已事君率其寮躬劳俫之烝徒讙呼奋襏襫而舞咸曰吞恨六十年明府雪之擿奸犯豪?就施为呜呼成功之难也如是请名渠曰刘公而名堰曰彭城按股引而东千七百步其广四寻而深半之两涯夹植杞柳万本下垂根以作固上生材以备用仍岁旱沴而渠下田独有秋渠成之明年泾阳三原二邑中又?其冲为七堰以折水势使下流不厚君诣京兆索言之府命从事苏特至水滨尽撤不当?者繇是邑人享其长利生子以刘名之君讳仁师字行舆彭城人武德名臣刑部尚书德威之五代孙大历中诗人商之犹子少好文学亦以筹画干东诸侯遂参幕府历尹剧县皆以能事见陟率不时而迁既有绩于高陵转昭应令俄兼检校水曹外郎充渠堰副使且锡朱衣银章计相爱其能表为检校屯田郎中兼侍御史斡池盐于蒲锡紫衣金章岁余以课就加司勲正郎中执法理人为循吏理财为能臣一出於清白故也先是高陵人蒙被惠风而惜其舍去发於胸怀播为声诗今采其旨而变其词志于石文曰噫泾水之逶迤溉我公兮及我私水无心兮人多僻锢上游兮亁我泽时逢理兮官得材墨绶繠兮刘君来能爱人兮恤其隐心既公兮言既尽县申府兮府闻天积愤刷兮沈疴痊划新渠兮百畎流行龙虵兮止膏油遵水式兮复田制无荒区兮有良岁嗟刘君兮去翺翔遗我福兮牵我肠纪成功兮镌美石求信词兮昭懿绩唐故朝议郎守尚书吏部侍郎上柱国赐紫金鱼袋赠司空奚公神道碑
呜呼有唐清臣尚书吏部侍郎奚公贞元十五年十月甲子薨于位诏赠礼部尚书太常考行諡曰某是岁腊月丁酉葬于万年县之某原後三十有四年子为诸侯为大夫门户有炜於是门下生琢石纪德掲于我阡云公讳陟字殷衡其先在夏为车正以功封于薛下故以降为谯郡人或因仕适楚复之秦今为京兆人隋唐之际再世以明经为博士家有赐书曾祖简亦以文学为太子司议郎大父乾绎仕至光州刺史烈考讳某有道而尚晦终徐州司功参军赠和州刺史由子贵也天以大运生万物而以正气锺贤人至和来宅其德乃具公实有焉幼而擢陵苕之秀长而成清庙之器羣伦月旦咸以第一流处之及从乡赋暨升名太常果居上第明年诏郡国徵贤良设四科以尽材公居文词清丽之目授弘文馆校书郎时德宗新即位声怛虏庭西戎畏威底贡内附诏谏议大夫崔河图持节即虏帐以报之使臣欲盛其宾寮以自大遂嘿表公为介换大理评事除书到门公方为人子不敢许以远称病弗果行归宁夀春养志尽敬丞相杨炎勇於用才擢公为左拾遗奉安舆而西未几再集荼蓼居後丧将阕是岁建中四年京师急变黄屋顺动狩于巴梁公徒行间道以归王所既中月而诏授起居郎充翰林学士创钜愈迟病不拜职改太子司议郎从大驾回入尚书为司金元士且参榷筦之务有顷持愍册宣恩于蓟门将行锡银朱於青蒲上复命称旨转吏部外郎是曹在南宫为眉目在选士为司命公执直笔阅簿书纷挐盘错一瞬而剖时文昌缺左右丞都曹差重遂转左司郎中寻迁中书舍人执事者繄公识精以斟酌大政非独用文饰也会江淮间民被水祸上愍焉特命公宣抚之许以便宜及物赤车所至如东风变枯条其利病复奏咸可转刑部侍郎时主计臣延龄以险刻贵幸而与京兆尹相恶以危事中之尹坐谴已又逮系其吏峻绳之事下司宼主奏议者欲文致而甘心焉公侃然持平挫彼岳岳君子闻之善其知道不私刑曹既清以余刃兼领选事居一年授权知吏部侍郎又一年即真是秩言能审官者本朝有裴马卢李四君子物论以公嫓焉时得疾发痈有国医方直禁中上促遣如第且敕之曰某贤臣也悉术以治之及有司以不起闻上震悼加等公娶琅邪王氏石泉公之曾孙友壻皆一时彦士长子某蚤不禄第二子敬则历太仆少卿今为濮州刺史兼御史中丞赐金紫以连最就加贵秩俾视九卿第三子敬玄以词艺似续登文科历左补阙今为尚书刑部郎中第四子炅举进士最小子某咸砥砺纂修宜为名公家子其迈德垂裕之光乎公少以名器自任及显达急於推贤视其所举则在西省荐权丞相由右史掌训词在中铨表杨仆射由地曹郎综吏部二公後为天下伟人凡执文章权衡以揣量多士一入中禁考策词三在天官第章句披沙剖璞由我而显者落落然居多推是风鉴移于大冶则熔范之内无非祥金嗟乎天不遐其福而孤民望使由庚之什不作於贞元中惜也初公既齐终诏赠大宗伯後以第三子在郎位被霈泽再追襃至司空故昔之葬仪用常伯而今之碑制用三公云铭曰
仁麟智龙为瑞一辰未若君子瑞于人伦惟唐德宗道类汉宣责实绳下风棱言言公丁斯时籍在隽贤从难表节执羁而还帝曰汝器黄流瑟然可为大僚左右化源乃饰王度乃驰輶轩既执刑柄亦操吏权阳和熙熙贮在顔间守法持正嶷如秋山火不侵玉幸臣畏服凤鸣祥烟枭噪低跧帝方倚用天不假年公寐无寤其名愈远门人达者赤舄玄衮公居甚卑其德愈尊两子朝服骈驱朱轮佳城何在胄贵之里螭首龟趺德煇是纪呜呼後人下拜于此
刘宾客文集卷二

[book_title]卷三
钦定四库全书
刘宾客文集卷三　　　唐　刘禹锡　撰
碑中
唐故福建等州都团练观察处置使福州刺史兼御史中丞赠左散骑常侍薛公神道碑
薛在三代为侯国介于邹鲁间传世三十有一为齐所并其公子犇楚锡土田于沛汉末避仇之成都曹魏平蜀徙家汾隂遂为河东临晋人自奚仲为夏车服大夫距今数千年乘轩服冕舄奕冠世言氏族者署为关内甲姓天意若曰始有功於车服锡尔子孙世世有之公讳謇字某曾祖宝胤以名家子且有学行历尚书郎雝州司马邠州刺史王父绘有儁材刺三郡金密緜皆以治闻累绩至银青光禄大夫封龙门侯烈考承矩以文亡害仕至大理丞公幼承前人之覆露补崇文生岁满得调主簿书于亳之谯苦二邑又尉于东畿之河清贞元中上方与丞相调兵食思得通吏治而习边事者计相以公为对乃授监察御史里行充京兆水运使局居鴈门主谷籴具舟檝募勇壮且便弓矢者为榜夫千有余人隶尺籍伍符制如舟师诏以中贵人护之声震塞上每发粟泝河北行涉戎落以馈缘边诸军及乘障者虽河塞回远必克期如合符一岁中省费万计累加侍御史内供奉赐飞鱼袋有司条白其劳入拜殿内史未几淮海节将以戎倅缺闻事下丞相御史择可者佥曰公政事巳试遂授检校户部外郎兼御史淮南军司马寻转驾部郎中锡以金紫遇府迁申命真相赵国公带中书侍郎代之公主行台留务赵公文茵及境视置邮供帐及郊视将迎部伍下车视帘帏器备乃曰信奇才也此不足以展骥朝廷知之擢为泗滨守既报政就加御史中丞俄迁福建都团练观察使闽有负海之饶其民悍而俗鬼居洞砦【音寨】家桴筏者与华言不通公兼戎索以治之五州民咸说元和十年某月某日薨于位年六十七赠左散骑常侍夫人赵郡李氏无儿蚤世继夫人陇西李氏检校礼部尚书河东节度使说之女生子凝为嗣季子茂弘以诸侯礼仪返葬故里蛾眉原从周也後二十有三年元曰开成凝为平卢从事谨按令甲砻碑石来乞词以垂于悠久初公治粟于朔陲愚方冠惠文冠察行马外事聆风相厚谓可妻也以元女归之明年愚入尚书为郎职隶计司因白计相召公来会府行有日矣遇内禅惟新愚以缘坐左贬间关外役竟不克面然而公之德善灌注心耳孝悌为根柢诚明枝叶之直方为天质礼让缘饰之所至蔼然繇此道也公初下世故人丞相李太师志其墓其略曰弘深庄重干敏絶人此与游者传信之词也岂诬也哉故作铭曰
河汾奫沦鼎气歊云散为昌光凝为贤人常侍之生其宗孔硕从祖昆弟诜诜三百文馆入仕幽龙未光尺木为阶欻然欲翔司会知材绩宣朔方边师万喉俟我赢粮泝于黄河路出戎疆募乃勇士皁衣挽航膺索臂弧穹庐在旁虏闻公名惮不敢攘安北以南列城相望率有储?皆成金汤入居殿中分巡辇下淮海军大往为司马军中之治可移诸民乃牧于泗乃亷于闽闽悍而嚣夷风脆急恩信绥之妥然如蛰闽方不淑天夺其福公薨于寝玄頳以复天王废朝赠之金貂莓莓晋原郁矣中条大墓旧阡松楸萧萧笳鼓以归德音孔昭
许州文宣王新庙碑
岁在丙辰元曰开成许州牧尚书杜公作文宣王庙暨学舍于兑隅革故而鼎新也前年公受社与钺且董淮扬汝南之师八月上丁释菜于宣父之室陋宇荒阶不足回旋巳事而叹乃询黄发有乡先生前致辞曰自盗起幽陵许为兵冲连战交捽率无宁岁耳说钲鼓不闻弦歌目不知书不害为智尔来生聚教养起居祖习壹出於军容今幸天子怜许民为择贤侯此人人思治之时也公曰诺吾当先後之於是元年修戎律以通衆志次年成郡政以蠲民瘼季年崇教本以厚民风我言既从乃卜新宫潩水之濒城池在东登登其杵坎坎其斧绳之墨之凿枘枝梧载塈载涂焉陵虚寝庙弘敞斋宫严閟轩墀厢庑俨雅清洁门庭墙仞望之生敬外饰觚棱中设黼幄向明当宁用王礼也尧头禹身华冠象佩之容取之自邹鲁及门覩奥偶形画像之仪取之自太学尊彞笾豆青黄规矩之器秉周礼也牺牲制币荐献陞降之节遵国章也藏经于重檐敛器于庋椟讲筵有位鼓箧有室授经有博士督课有助教指踪有役夫洒埽有庙干公又割隙地为广圃莳其柔蔬而常菹旨蓄之御备舍己俸为子钱榷其孳赢而盐酪釭膏之用给济济莘莘化行风驱家慕恭俭户知敬让父诲其子兄规其弟不游学堂与挞市同繇是縻勇爵戴鶡冠者往往弭雄姿而观习礼矜甲胄者知根於忠信服缦胡者不敢侮逢掖教化之移人也如置邮焉冬十一月许人以新儒宫成来告且乞词欲行乎远也公名悰字永裕故丞相岐国公之孙岐公弼谐三帝硕学冠天下尝着书二百余篇言礼乐刑政古今损益统名曰通典藏在石室副行人间今孝孙聿修之形乎事业播于声诗懿哉能世其家也禹锡昔年忝岐公门下生四参公府近年牧汝州道许昌躬阅其政故不得让遂铭于丽牲之碑铭曰
许分韩魏四征之地兵兴已还其鬬??亦有儒宫轧于兵间贤侯戾止思乐泮水俾人向学王化之始便地爰相新规郁起庙貌斯严堂皇有炜秩秩礼物祁祁胄子入于门墙如造阙里春诵夏弦载扬淑声风于闾阎浃于郊垧途让班白家尊父兄与化而迁其犹性成昔之委巷相诟交侮今逢亲戚不道媟语昔之连营夸力使酒今遇宾客敛容拱手鲁有泮林鸟革其音许崇学斆民说其教镌于圭石以志新庙
唐故朝散大夫检校尚书吏部郎中兼御史中丞赐紫金鱼袋清河县开国男赠太师崔公神道碑
太师名倕字某清河东武城人太公望既封于营丘子汲嗣侯汲之孙曰穆伯食邑于崔遂以为氏後十四世至秦末东莱侯意如东莱之子伯基始居清河又十五叶生琰为魏名臣又九叶生休仕後魏为七兵尚书七兵之弟曰寅为乐安太守公即乐安八代孙始以门子补郑州参军力行好学於子道以孝闻处伯仲间以友闻读易至编絶以精义闻至德中戎羯猾夏王师出征公少有奇志思因时以自奋乃作伐鲸鲵赋上献既闻尔矣果器之会第五丞相以善言利得幸尽付利权始有盐铁使之目慎选寮属表公为介转临晋县丞处繁应卒鋩刃不顿府罢再迁至太子司议郎韩晋公时为户部侍郎掌邦赋急於用材荐公为监察御史主河东租庸之务寻转侍御史充京东平籴使建中初德宗始亲万机储精治本有汉宣与我共理之叹谓大臣求可当良二千石者遂以公带本官权知袁州刺史期月有成诏书显扬就加真秩益以金紫居无何韩晋公为丞相制国用思公前绩乃传召之抵京师授检校户部郎中兼侍御史斡池盐于蒲修牢盆谨衡石煎和既精饴散乃盈商通而荐至吏惧而循法民不絓网而国用益饶岁杪会其所入赢羡什百诏下襃其能转吏部正郎兼御史中丞且加五等之爵方倚以重任天富其材而不遐其福享龄六十有五贞元七年某月某日遘疾终于治所上闻悼之因降愍册赠郑州刺史赉钱三百万以备饰终之礼明年某月某日返葬于成周之偃师从世墓也累赠至太师夫人陇西李氏汾州司仓参军咸一之女生才子六人长曰邠及公时已为左拾遗後至太常次曰酆至太府卿次曰郾至外台尚书次曰郇今为廷尉次曰鄯至执金吾季曰郸今为太常卿同中书门下平章事惟夫人姑臧冠族以苹蘩组紃辅佐君子为令妻积三十余年以慈俭忠厚训诫诸子为贤母二十有三年当永贞初顺宗践祚泽流累叶长子邠时为词臣草册书以文当进阶遂上疏乞移荣於亲优诏允之特封清河郡太君士林耸慕皆自痛其不及邠为太常酆为大农咸白发贵绶以奉膳羞诸季各以簪裾给事左右愉愉然先意无违言世荣者举无与比以子贵累封赠至凉国太夫人元和八年三月十六日捐馆舍夀七十有九是岁十月某日合祔惟太常及尚书暨今相国皆自中书舍人为礼部侍郎凡五贡贤能书得士百四十有八人言兄弟者许为人瑞崔氏之门六人皆入文昌宫其间三人历八侍郎统而论之三大卿两连率二翰林学士一执金吾言冠冕者许为世雄与姑臧李范阳卢世为婚媾入于姻党无第二流言门阀者许为时表太常二子亦以才能同入尚书璜为吏部郎瓘为司勲郎其它支孙未登金闺籍者诜诜然鱼贯而进文业甚似而孝谨不衰猗欤君子之泽其所从来远而有光乎开成已未岁七月甲辰相君受诏于明庭始操国柄仲月奉尝事于家礼成起慕悄然永怀曰古者卿大夫庙有鼎墓有碑皆铭之以纪先德也今备位宰相敢不敭前人之耿光乃俾家老条白事功咨於学古者徵其词尚信也又命宗祝卜柔日告于庙尽诚也仪甚备而敬有余斯所谓达礼之君子遂刋勒如式掲于道周铭曰
奕奕四姓崔为之冠瞻其门墙倬若云汉善积家肥子孙多材如彼榱栋必生徂徕太公之後弥二千祀炯如贯珠焯见图史显允太师丕承德基构于其堂亦既塈茨生逢艰虞戎夏交师献赋伐叛忠存乎词兵兴事丛飞挽四驰历践剧职视屯如夷乃主平籴乃分竹使治粟为邦其道一致蒲实近地盐为利泓使车来思剗弊立程吏亷商通岁倍其赢奏课连最德音襃明就加执法好爵兼荣天赋之才不与夀并生树德本没扬淑声上闻轸怀侑乐为停赠禭之礼侔于公卿万石贻训根於孝友太丘种德乃稔身後家有令子妻为夀母三十余年人伦之首六子来侍如龙如虎衆妇来馈维筐及筥佩玉鸣环交响庭户申申秩秩欢不踰矩昔为甲族今为兴门天爵人爵蔚然两尊先德?之黕如重云孕和含粹濯润本根景亳之原图书之川阳陵帝坛磅礴回环世安其神世嗣其贤聆德风者拜于碑前
唐故宣歙池等州都团练观察处置使宣州刺史兼御史中丞赠左散骑常侍王公神道碑
常侍讳质字华卿始得姓自周灵王太子晋宾天而僊时人曰王子因去姬为王氐自秦汉以还世多显名由今而上十有一代名杰仕元魏为并州刺史子孙因家遂为太原祁人并州六代孙名通字仲淹在隋朝诸儒唯通能明王道隐居白牛谿游其门皆天下儁杰着书行於世既没諡曰文中子文中生福祚为蔡州上蔡主簿上蔡生勉举进士徵贤良皆上第仕至河中府宝鼎令宝鼎即公之曾祖也祖讳怡渝州司户参军考讳潜扬州天长县丞赠尚书吏部郎中公其季子也始文中先生有重名於隋末其弟绩亦以有道显於国初自号东臯子文章高逸传乎人间议者谓兄以大中立言弟游方外遂性二百年间君子称之虽四夷亦闻其名字公雅有远志常自忖度我大名之後不宜无见焉遂力学厚自淬琢於春秋得其公是於礼得之约侨居淝水上躬督穑事善积於已而淮楚间羣彦多与之游公歉然自少无进取意与游者激之曰卿文儒家子笃志如是盍求发闻【去声】俾家声不颓今夫以文学茫洋当世者谁如华卿庸自弃耶入谋于闺门咸以外言为是因决策而西在贡士籍天和内充不以时尚屑意角逐攻取初无此心如楩楠生于深林未始自贵而度材者一眄歆然在怀故以不争而速售既登第东诸侯交辟之从主者书记于岭南授正字参谋于淮右进协律郎其後佐许下暨梓潼南梁率为上介官至兼监察御史司宪闻其贤徵入南台转殿内历侍御史改尚书户部外郎复为知已所荐迁检校司封郎中摄御史中丞紫衣金章充山南西道节度副使入为尚书户部郎中以方雅特立除谏议大夫会宋丞相坐狷直为飞语所陷抱不测之罪大僚进言无益公率谏官数辈日晏伏合上为不时开便殿公於旅进中独感激雪涕居多由是上怒稍解得从轻比公终以言责为忧求为虢州刺史宰相惜去又重违诚请增之以兼御史中丞用示异於人也大凡以智谋而进者有时而衰以朴厚而知者无迹而固公雅为今扬州牧赞皇公所知人不见其迹方其虢略赞皇入相擢为左曹给事中凡有大官缺必宠荐居数月迁河南尹又未几镇宛陵是三者中外所注意不旬岁而周历之时论不以为党河南帝之别京其治尚体度风采而别白区处之宣城国之奥壤其治在束吏惠下苏罢羸讋剽轻而劳徕澄汰之公两得其道不由一检率身以俭而素风存任人以诚而羣务举遇中贵人以礼而故态革内洁其志下尽其忠外无以挠於理三者具求政之有秕曷由哉在镇三载开成元年十二月八日薨于位享年六十三监军使上言有诏轸悼不视朝赠左散骑常侍明年八月十一日葬于河南府永宁县洛川乡史原从旧阡也初公娶于荥阳郑氏生三女而没今盖祔焉一子曰庆存方齓矣犹子前太原府参军扶执宗长书来请曰扶也蚤孤荷世父常侍之覆露今其嗣幼未任克家姑封琴书司管钥以俟其长窃惧世父之德音不敭思有以垂于後者以诚告于从叔大司农复命曰俞谨砻贞石以乞词无忽余昔为郎与常侍同列已熟其行实及读墓志即今丞相益州牧赵郡李公之文自称为忘形友其在宣州李公再入相议以第一官处之牢让不取羔鴈所礼则河东裴夷直天水赵晢陇西李行方吴郡陆绍梁国刘蕡博陵崔珦人咸曰得士夫扬州少与也而见器益州寡合也而见亲六从事才不一也而毕乐用是足以观德庸可勿纪焉铭曰
隋有文中绍敭微言当时伟人咸出其门粹气纡余锺于後昆常侍恂恂文中来孙发源高麓中沫後大兰牙茁然秀出丛荟善不近名其声日彰行勇於退其道愈光哲者知之寘于周行以正持宪以文为郎以和佐戎以惠临邦以直司谏以公駮政守于三川顽民底定乃镇于宣先驰淑声邑中婆娑瞻我斾旌问谁询谋济济君子问谁出内洁洁亷士道本乎心畅于四支治本乎正形于百为黠吏敛手齐民扬眉江淮薮空夜柝弗施公卧于斋邦民凄凄公衣升屋邦民行哭牙璋斯来柳翣言旋棠树未老周人慕焉熊耳之阳泱泱洛川佳城在兹既固且安松楸飋然石马矫然过者必敬宛陵之阡
唐故邠宁庆等州节度观察处置使朝散大夫检校户部尚书兼御史大夫赐紫金鱼袋赠右仆射史公神道碑
仆射名孝章字得仁本北方之强世雄朔野其後因仕中国遂为灵武建康人曾祖道德赠右散骑常侍封怀泽郡王祖周洛银青光禄大夫检校太常卿兼御史中丞北海郡王赠太子太保考宪成蚤以武勇絶人积功至魏博节度使终于河中晋绦慈隰等州节度观察使检校司徒兼侍中河中尹赠太保其薨也大臣中书令晋国公裴氏为之碑其名益显公即侍中之元子母曰冀国夫人李氏幼而聪寤父母贤而加爱焉及长好学迁善秀出侪辈邺下诸儿号为书生元和中太尉愬为魏帅下令抡材於辕门取大将家翘秀者为子弟军列于诸校之上公独昌言愿效文职太尉深奇之遂假魏州大都督府参军长庆二年常山衆叛害其帅沂国公田司徒於帐下沂公发迹于魏人犹怀之诏命其子布以尚书授钺统魏兵问罪于北疆且报家祸布既启行士气不振涣然内溃独与冗从之旅偃旗而归百愤攻中卒自引决先侍中时为中军都知兵马使兼御史中丞全师在野哄然推戴之请为假侯以镇定中贵人飞驿上闻穆宗夜召翰林学士草诏书以真侯命之实有魏土从衆而合权也是岁公自摄官转本府士曹参军兼监察御史赐朱衣银印推恩以及子也一旦跪於父母前进苦言曰臣窃惟大河之北地雄兵精而天下贤士心侮之目曰河朔间视犹夷狄何也盖有土者多乘兵机际会非以义取今臣家父侯母封化为贵门君恩至矣非痛折节砺行彰信於朝廷无以弭识者之讥寤明君之意节着於外福延于家乘时蹈机祸不旋踵言讫泣下数行父俞母赞天性交感三心既叶万衆潜化天子闻而嘉之曰彼真有子乃授检校太子左谕德兼侍御史充节度副使累迁至散骑常侍兼御史大夫赐金印紫绶既贰军政事如命卿弛张损益得以参决潜革故态人知向方太和二年沧景节度使李全略卒其子同捷窃据故地诏下以文告弗革遂用大刑先侍中表请率先诸侯使元子以督战制曰可公承君父之命乃捐其躯一举而下平原压沧垒由是加工部尚书及王师凯旋上表愿一识承明庐诏允之遂赴北阙下得觌於便殿上曰向吾始征沧州议者皆曰彼魏之姻也虑隂为寇谋吾发使数辈以侦之其还也佥曰尔父沥款於宾筵尔毋抗词於帘下愿絶姻以立效其经始啓发出於尔心今沧海底平策勲之日宜贵尔三族命尔父为侍中迁镇于近地加尔礼部尚书析相卫澶三州为镇以居之俾尔一门大荣以夸天下公拜稽首谢父迁让已爵礼无违者翌日诏下于明庭人咸曰史氏之宠光古无有也牙旗碧幢方指东道侍中以帐下生变闻泰极而否当歌而哭迎柩于路仰天长号因葬于洛阳之邙山冀国夫人祔焉寝苫枕块以所仇同天为大酷未几诏举金革之义起为右金吾将军累表陈乞有司以违命督之舆疾即路间岁擢授鄜坊丹延等州节度观察处置等使居四年迁镇于滑一岁入为右领军卫大将军旋改右金吾大将军又授钺于邠土孟秋至治所首冬遘疾拜章入觐不克展和鸾鞗革之仪薨于靖恭里之私第享龄三十九当开成三年十月二十日上闻而悼之不视朝一日赠尚书右仆射明年二月归葬于洛都夫人琅邪王氏祔焉继室深泽县君博陵崔氏有一子曰焕生七年而孤仆射之丧自复魄至葬当门户备祭祀建碑表皆县君之能且命其家老具事功来请曰婺不恤家而忧幼嗣不知其先人之官业乞词以传于後也君子以为知礼谨书之铭曰
斗极之下崆峒播气锺于侍中孔武且贵奉上致命宜昌後嗣仆射承之良弓不坠耳烦钲鼓心说文字虎穴之中生此骐骥太和纪元沧景不?子弄父兵跳浪海壖有隣隂交蝟起鸡连诏下薄伐艮隅骚然时惟侍中实统魏师蓄锐未发衆心危疑仆射为子陈谋尽词兴言涕零有感尊慈絶姻效节精贯神祗沧波底宁王师襃之乃迁元侯来镇近畿乃胙元子别建旌麾一门四节焜燿当时倏忽变生魏郊纷披乔木虽大盲风不知干云之台列缺焚之哀哀孝嗣丁此大酷迎护帏輤葬于东洛诉天触地血染縗服礼有金革诏书敦促不遂枕戈骤膺推毂雕隂白马暨于邠谷虽荣三镇不荷百禄绮纨之间珪组累累如彼晨葩日中而萎有妻名家有子稺齿行号执礼归窆蒿里洛水之阳循邙之趾昭尊穆敬幽显同理旧松新栢亦象桥梓刻石纪功垂千万祀
刘宾客文集卷三

[book_title]卷四
<集部,别集类,汉至五代,刘宾客文集>
钦定四库全书
刘宾客文集卷四　　　　唐　刘禹锡　撰碑下【释门铭记附】
大唐曹溪第六祖大鉴禅师第二碑
元和十一年某月日诏书追襃曹溪第六祖能公諡曰大鉴实广州牧马惣以疏闻繇是可其奏尚道以尊名同归善善不隔异教一字之襃华夷孔怀得其所故也马公敬其事且谨始以垂後遂咨於文雄今柳州刺史河东柳君为前碑後三年有僧道琳率以其徒由曹溪来且曰愿立第二碑学者志也虽如来灭後中五百岁而摩腾竺法兰以经来华人始闻其言犹夫重昏之见曶爽後五百岁而达摩以法来华人始传其心犹夫昧旦之覩白日自达摩六传至大鉴如贯意珠有先後而无同异世之言真宗者所谓顿门初达摩与佛衣俱来得道传付以为真印至大鉴置而不传岂以是为筌蹄邪刍狗邪将人人之莫已若而不若置之邪吾不得而知也按大鉴生新州三十出家四十七年而没百有六年而谥始自蕲之东山从第五师得授记以归高宗使中贵人再徵不奉诏第以言为贡上敬行之铭曰至人之生无有种类同人者形出人者智蠢蠢南裔降生杰异父乾母坤独肖元气一言顿悟不践初地五师相承授以宝器宴坐曹溪世号南宗学徒爰来如水之东饮以妙药差其瘖聋诏不能致许为法雄去佛日远羣言积亿着空执有各走其域我立真筌掲起南国无修而修无得而得能使学者还其天识如黑而迷仰见斗极得之自然竟不可传口传手付则碍於有留衣空堂得者天授
佛衣铭【并引】
吾既为僧琳撰曹溪第二碑且思所以辩六祖置衣不传之旨作佛衣铭曰
佛言不行佛衣乃争忽近贵远古今常情尼父之生土无一里梦奠之後履存千祝惟昔有梁如象之狂达摩救世来为医王以言不痊因物乃迁如执符节行乎复关民不知官望车而畏俗不知佛得衣为贵坏色之衣道不在兹由之信道所以为宝六祖未彰其出也微既还狼荒憬俗蚩蚩不有信器衆生曷归是开便门非止传衣初必有终传岂无已物必归尽衣胡久恃先终知终用乃不穷我道无朽衣於何有其用巳陈孰非刍狗
唐故衡岳大师湘潭唐兴寺俨公碑
佛法在九州间随其方而化中夏之人汩於荣破荣莫若妙觉故言禅寂者宗嵩山北方之人鋭以武摄武莫若示现故言神通者宗清凉山南方之人剽而轻制轻莫若威仪故言律藏者宗衡山是三名山为庄严国必有达者与山比崇南岳律门以津公为上首津之後云峯证公承之证之後湘潭俨公承之星月丽天珠玑同贯由其门者为正法焉公号智俨曹氏子世为郴之右姓兆形在孕母不嗜荤成童在侣独不嗜戏其夙植因厚者欤生九年乐为僧父不能夺其志抱经笥入岣嵝山从名师执业凡进品受具闻经传印皆当时大长老我入明门不住诸乘我行觉路径入智地居室方丈名闻大千护法大臣多所宾礼嗣曹王臯之镇湖南请为人师自是登坛莅事三十有八载由我得度者万有余人人持宝衣解璎珞为礼公色受之谓门弟子曰彼以有相求我我以有为应之凡建宝幢修废寺饰大像皆极其工应物故也元和十三年九月二十七日中夜具汤沐剃颐顶与门人告别即寂而视身与色无有坏相呜呼岂生能全吾真故死不速朽将有愿力邪余不得而知也问年八十二问腊六十一葬于寺东北隅传律弟子中巽道准传经弟子圆皎贞璨与其徒圆静文外惠荣明素存政等欲其师之道光且远故咨余乞词乃作长句偈以铭之曰
祝融灵山禹所治非夫有道不可止中有毗尼出尘士以津视俨犹孙子登坛人师四十祀南方学徒宗奥旨幼无童心至儿齿识灭形全异凡死长沙潭西几五里陶侃故居石头寺门前一带湘江水吁嗟律席之名兮与湘流而不巳
牛头山第一祖融太师新塔记
初摩诃迦叶授佛心印得其人而传之至师子比丘凡二十五叶而达摩得焉东来中华华人奉之为第一祖又三传至双峯信公双峯广其道而岐之一为东山宗能秀寂其後也一为牛头宗岩持威鹤林径山其後也分慈氏之一支为如来之别子咸有祖称粲然贯珠大师号法融姓韦氏延陵人少为儒博极羣书既而叹曰此仁谊言耳吾志求出世间法遂入句曲依僧炅改逢掖而缁之徙居是山晏坐石室以慧力感通故旱麓泉涌以神功示现故皓雪莲生巨蛇摧伏羣鹿听法贞观中双峯过江望牛头顿锡曰此山有道气宜有得之者乃来果与大师相遇性合神授至于无言同跻智地密付真印掲立江左名闻九围学徒百千如水归海由其门而为天人师者皆脉分焉显庆二年报身示灭道在後觉神依故山戒香不絶龛坐未饰夫岂不思乎盖神期冥数必有所待太和三年润州牧浙江西道观察使检校礼部尚书赵郡李公在镇三闰百为大备尚理信古儒玄交修始下令禁桑门贩佛以眩人者而於真实相深达焉常谓大师像设宜从本教言自我启因自我成乃召主吏籍我月入得缗钱二十万俾秣陵令如符经营之三月甲子新塔成事严而工人尽蓻诚达而山神来护愿力既从衆心知归撞锺告白龙象大会诸天声香之藴如见如闻即相生敬明幽同感尚书欲传信于後远命愚志之夫上士解空而离相中士着空而嫉有不因相何以示觉不由有何以悟无彼达真谛而得中道者当知为而不有贤乎以不修为无为也
袁州萍乡县杨岐山故广禅师碑
天生人而不能使情欲有节君牧人而不能去威势以理至有乘天工之隙以补其化释王者之位以迁其人则素王立中区之教懋建大中慈氏起西方之教习登正觉至哉乾坤定位而圣人之道参行乎其中亦犹水火异气成味也同德轮辕异象致远也同功然则儒以中道御羣生罕言性命故世衰而寖息佛以大悲救诸苦广启因业故刦浊而益尊自白马东来而人知像教佛衣始传而人知心法弘以权实示其摄修味真实者即清净以观空存相好者怖威神而迁善厚於求者植因以觊福罹於苦者证业以销寃革盗心於冥昧之间泯爱缘於死生之际隂助教化总持人天所谓生成之外别有陶冶刑政不及曲为调柔其方可言其旨不可得而言也惟四海之大羣伦之富必有以得其门而会其宗者为世导师焉禅师讳乘广其生容州姓张氏七岁尚儒以俎豆为戏十三慕道遵坏削之仪至衡阳依天柱想公以启初地至洛阳依荷泽会公以契真乘洪钟藴声扣之斯应阳燧合焰曦之乃明始由见性终得自在常谓机有浅深法无高下分二宗者衆生存顿渐之见说三乘者如来开方便之门名自外得故生分别道由内证则无异同遂以摄化为心经行不倦愍彼南裔不闻佛经由是结庐此山心与境寂应念以起教随方而立因居涉旬而善根者知归逮周月而带缚者渐悟以月倍日以年倍时瘖蒙洞开荒憬潜革邑中长者十方善衆咸发信愿大其藩垣法堂四阿股引僧舍身心恒寂象马交驰堕其去来皆得利益踰岭之北涉湘而南仰兹高山知道有所在此地缘尽翛然化俱神归佛境悲结人世自趺坐而灭至于茶毗三百有六旬矣爪发加长容泽差衰真子号呼围绕薪火得舍利如珠玑者数十百焉於戏肖圆方之形故寂灭以示尽入菩提之位故殊相以现灵亦犹凤毛成字麟角生肉必有以异不知其然於是服勤闻法之上首曰甄升乃率其徒圆寂道弘如亮如海等相与擦泪具役建塔于禅室之右端从衆也初广公始生之辰岁在丁巳当玄宗之中元生三十而受且更腊五十二而终终之夕岁直戊寅当德宗之後元三月既望之又十日也後九年其门人还源以为崇塔以存神与建铭以垂休皆凭像寄怀不可以阙一谬谓余为习於文者故蠒足千里以诚相攻大惧其先师德音与时寖远且曰白月中黑东川无还扬于金石传信百刧彼堕泪之感岂儒家者流专之敬酬斯言铭示真俗文曰
如来说法徧满大千得胜义者强名为禅至道不二至言无辩心法东行羣迷丕变七叶无嗣四魔潜扇佛衣生尘佛法如绵吾师觉者冥极道枢承受密印端如贯珠一室寥然高山之隅为法来者千百人俱裔民嗤嗤户有犀渠摄以方便家藏佛书愿力既普度门斯盛合为一乘散为万行即动求静故能常定絶缘离觉乃得究竟生非我乐死非我病现灭者身常圆者性本无言说付嘱其谁等空无得後觉得之像閟虚塔迹留仁祠十方四辈瞻礼於斯
夔州始兴寺移铁像记
佛薪尽于乾竺而象教东行是法平等故所至为净土是身应供故随念如降生先是鱼复人有以利金为弥勒像者重千钧晬容瑞相人天两足鳬氏卒事而它工未备故寓于西偏不知其几年矣寺僧法照瞻礼发信赤肩白足入诸大城乃至聚落无空过者积十余年得信财无量繇是购工以尝巧募徒而毕力四辈增增工麾以肱中枢外脉隂转阳动欻如地踊岌如山行大匠无言尊容向明青莲承趺金兽捧持藻井花鬘葱茏四垂邑人膜拜如佛出世法照以愿力能就泣于佛前因持片石乞词以示後按此寺始於宇文周初濒江碑庳皇唐神龙中为水所坏有波那赖耶国僧广照浮海而至顿锡不去遂移於今道场所山曰磨刀岭曰虎冈其经始与克修皆蕃僧是力後之有志者岂无人哉法照夔人姓穆氏年十有五出家依江陵名僧受具肇自贞元二十年甲申归此寺愿崇建有为凡修大殿立菩萨大弟子侍佛左右逮长庆癸卯有成其善植德本者欤
毗卢遮那佛华藏世界图讃
佛说华严经直入妙觉不由诸乘非大圆智不能信解德宗朝有龙象观公能於是经了第一义居上都云华寺名闻十方沙门嗣肇是其上足以经中九会纂成华藏俾人瞻礼即色生敬因请余讃之即说讃曰
清净不染花中莲捧持世界百亿千踊出香海浩无边风轮负之昼夜旋大雄九会化诸天释梵八部来森然从昏至觉不依缘初初极极性自圆写之绡素色相全是色非色言非言
成都府新修福成寺记
益城右门衔大逵坦然西驰曰石笋街街之北有仁祠形焉直启曰福成寺寺之殿台与城之楼交错相辉绣于碧霄望之如崑阆间物太和四年蜀帅非将材不修边备南诏君长谍得内空乘隙坌入鬬于城下或纵火以骇衆此寺乃焚高门修廊委为寒烬如是者再岁帝念坤维丞相复来山川如迎父老相识环视故地寺为燋墟载兴起废之叹爰有植因之愿乃命主俸吏以吾緍钱三十万为经营之基自公来思蜀号无事时康岁稔人乐檀施公言既先应如决川乃倾囊褚乃出怀袖胜因化愚慧力摄悭男奔女骤急於徵令匠者度材以指衆徒艺者运思以役衆技斤锯磨砻丁丁登登陶者储精圬者效龙欻自火宅复为金绳沿故鼎新因毁成妍华夷纵观万目同耸既告讫役公来庆成云鲜日润辉映前後於是都人舞拚而谣曰昔公去此福成以毁今公重还福成复完民安军治亦如此寺庸可勿纪乎公实闻斯言遂折简见命谨月而日之时太和某年某某月日大檀越具官封爵段氏其它发大愿者程功董事者自中贵人及宾寮将吏若僧徒偕籍之而刻于石
刘宾客文集卷四

[book_title]卷五
钦定四库全书
刘宾客文集卷五　　　唐　刘禹锡　撰
论上
辩迹论
客有能通本朝之雅故者曰时之汚崇视辅臣之用否房与杜迹何观焉建官取士之制地征口赋之令礼乐刑法之章因隋而已矣二公奚施为余愀然曰三王之道犹夫循环非必变焉审所当救而已隋之过岂制置名数之间邪顾名与事乖耳因之何害焉夫上材之道非务所举必的然可使户晓为迹也吾观梁公之迹章章如悬?矣曷然哉请借一以明之史不云乎初太宗怒浑戎之横于塞也度诸将不足以必取当宁而叹曰得李靖为帅快哉靖时告老且病矣梁公虚其心以起之靖忘老与病一举虏其君郡县其地而还夫非伐国之难能起靖之难能也靖非不克之为虑居功之为虑也古之为将度柄轻不足以遂事重则嫌生焉是以有辞第以见志有多产以取信有子质以灭贰有嬖监以虞谤其多患也如是若靖者名既成位既崇重失畏偪其患又甚焉微梁公之能尽材能扞患能去忌能照私彼姑藉旧劳居素贵足矣恶乎起哉夫岂感空言而起邪心相见久矣夫岂饰小信而要邪道相笼久矣其後敬玄擅能失材臣而败随之林甫自便进蕃将而乱随之由是而言固相万矣子方规规然窥上材以户晓之迹此吾之所不取也若杜莱公者在相位日浅将史失其传然以梁公之鉴裁自天策府遂以王佐材许之则是又能以道笼房公者矣房之许与迹孰甚焉客无以应而作子刘子曰观书者当观其意慕贤者当慕其心循迹而求虽博寡要信矣
明贽论
古之人动必有以将意故贽之道自天子达焉夫芬芳在上臭达于下而温粹无择有似乎圣人者鬯也故用於天子清越而瑕不自揜洁白而物莫能汚内坚刚而外温润有似乎君子者玉也故用乎诸侯执之不鸣刑之不嘷似死义乳必能跪似知礼者羔也故卿执焉在人之上而有先後行列者鴈也故大夫执焉耿介而一志者雉也故士执焉视其所执而知其任是故食愈重而志愈卑位弥尊而道弥广耿介之志唯士得以行之何也务细而所试者寡齿卑而所蔽者衆言未足以动听故必激发以取异行未足以应远故必砥砺以沽闻借令由士为大夫舍雉而执鴈其志也随之故耿介之名不施於大夫矣况其上乎然则为士也不思雉之介为卿也能思羔之礼欤今夫或者不明分推理而观之则曰此居下而嗜直者是必得志而稔其讦矣彼当介而务弘者是必处高而肥其德矣曾不知讦当其分则地易而自迁弘非其所则志远而无制矣於戏责士以卿大夫之善犹谕君以士之行耳子以执贽之道得其分苟推分明矣求刑赏之潜滥得乎
华佗论
史称华佗以恃能厌事为曹公所怒荀文若请曰佗术实工人命系焉宜议能以宥曹公曰忧天下无此鼠辈邪遂考竟佗至苍舒病且死见【贤徧反】医不能生始有悔之之叹嗟乎以操之明略见几然犹轻杀材能如是文若之智力地望以的然之理攻之然犹不能返其恚执柄者之恚真可畏诸亦可慎诸原夫史氏之书于册也是使後之人寛能者之刑纳贤者之谕而惩暴者之轻杀故自恃能至有悔悉书焉後之惑者复用是为口实悲哉夫贤能不能无过苟寘于理矣或必有寛之之请彼壬人皆曰忧天下无材邪曾不知悔之日方痛材之不可多也或必有惜之之叹彼壬人皆曰譬彼死矣将若何曾不知悔之日方痛生之不可再也可不谓大哀乎夫以佗之不宜杀昭昭然不足言也独病夫史书之义是将推此而广耳吾观自曹魏以来执死生之柄者用一恚而杀材能衆矣又乌用书佗之事为呜呼前事之不忘期有劝且惩也而暴者复藉口以快意孙权则曰曹孟德杀孔文举矣孤於虞翻何如而孔融亦以应泰山杀孝亷自譬仲谋近霸者文举有高名犹以可惩为故事矧它人哉
【附】柳宗元天说
韩愈谓柳子曰若知天之说乎吾为子言天之说今夫人有疾痛倦辱饥寒甚者因仰而呼天曰残民者昌佑民者殃又仰而呼天曰何为使至此极戾也若是者举不能知天夫果蓏饮食既坏虫生之人之血气败逆壅底为痈疡疣赘瘻痔虫生之木朽而蝎中草腐而萤飞是岂不以坏而後出邪物坏虫由之生元气隂阳之坏人由之生虫之生而物益坏食啮之攻穴之虫之祸物也滋甚其能去之者有功於物者也蕃而息之者物之雠也人之坏元气隂阳也亦滋甚垦原田伐山林凿泉以井饮窾墓以送死而又穴为堰溲筑为墙垣城郭台榭观游疏为川渎沟洫陂池燧木以燔革金以熔陶甄琢磨悴然使天地万物不得其情幸幸冲冲攻残败挠而未尝息其为祸元气隂阳也不甚於虫之所为乎吾意有能残斯人使日薄岁削祸元气隂阳者滋少是则有功於天地者也蕃而息之者天地之雠也今夫人举不能知天故为是呼且怨也吾意天闻其呼且怨则有功者受赏必大矣其祸焉者受罚亦大矣子以吾言为何如柳子曰子诚有激而为是邪则信辩且美矣吾能终其说彼上而玄者世谓之天下而黄者世谓之地浑然而中处者世谓之元气寒而暑者世谓之隂阳是虽大无异果蓏痈痔草木也假而有能去其攻穴者是物也其能有报乎蕃而息之者其能有怒乎天地大果蓏也元气大痈痔也隂阳大草木也其乌能赏功而罚祸乎功者自功祸者自祸欲望其赏罚者大谬呼而怨欲望其哀且仁者愈大谬子而信子之仁义以游其内生而死尔乌置存亡得丧於果蓏痈痔草木邪
天论上
世之言天者二道焉拘於昭昭者则曰天与人实影响祸必以罪降福必以善来穷厄而呼必可闻隐痛而祈必可荅如有物的然以宰者故隂隲之说胜焉泥於冥冥者则曰天与人实剌【音辢】异霆震于畜木未尝在罪春滋乎堇荼未尝择善跖蹻焉而遂孔顔焉而厄是茫乎无有宰者故自然之说胜焉余之友河东解人柳子厚作天说以折韩退之之言文信美矣盖有激而云非所以尽天人之际故余作天论以极其辩云大凡入形器者皆有能有不能天有形之大者也人动物之尤者也天之能人固不能也人之能天亦有所不能也故余曰天与人交相胜耳其说曰天之道在生植其用在强弱人之道在法制其用在是非阳而阜生隂而肃杀水火伤物木坚金利壮而武健老而耗眊气雄相君力雄相长天之能也阳而艺树隂而揫敛防害用濡禁焚用光斩材窾坚液矿硎鋩义制强讦礼分长幼右贤尚功建极闲邪人之能也人能胜乎天者法也法大行则是为公是非为公非天下之人蹈道必赏违之必罚当其赏虽三旌之贵万锺之録处之咸曰宜何也为善而然也当其罚虽族属之夷刀锯之惨处之咸曰宜何也为恶而然也故其人曰天何预乃事邪唯告?报本肆类授时之礼曰天而已矣福兮可以善取祸兮可以恶召奚预乎天邪法小弛则是非駮赏不必尽善罚不必尽恶或贤而尊显时以不肖参焉或过而戮辱时以不辜参焉故其人曰彼宜然而信然理也彼不当然而固然岂理邪天也福或可以诈取而祸亦可以苟免人道駮故天命之说亦駮焉法大弛则是非易位赏恒在佞而罚恒在直义不足以制其强刑不足以胜其非人之能胜天之具尽丧矣夫实已丧而名徒存彼昧者方挈挈然提无实之名欲抗乎言天者斯数穷矣故曰天之所能者生万物也人之所能者治万物也法大行则其人曰天何预人邪我蹈道而已法大弛则其人曰道竟何为邪任人而已法小弛则天人之论駮焉今以一已之穷通而欲质天之有无惑矣余曰天恒执其所能以临乎下非有预乎治乱云尔人恒执其所能以仰乎天非有预於寒暑云尔生乎治者人道明咸知其所自故德与怨不归乎天生乎乱者人道昧不可知故由人者举归乎天非天预乎人尔
天论中
或曰子之言天与人交相胜其理微庸使户晓盍取诸譬焉刘子曰若知旅乎夫旅者羣适乎莽苍求休乎茂木饮乎水泉必强有力者先焉否则虽圣且贤莫能竞也斯非天胜乎羣次乎邑郛求?于华榱饱于饩牢必圣且贤者先焉否则强有力莫能竞也斯非人胜乎苟道乎虞芮虽莽苍犹郛邑然苟由乎匡宋虽郛邑犹莽苍然是一日之途天与人交相胜矣吾固曰是非存焉虽在野人理胜也是非亡焉虽在邦天理胜也然则天非预胜乎人者也何哉人不宰则归乎天也人诚务胜乎天者也何哉天无私故人可务乎胜也吾於一日之途而明乎天人取诸近也已或者曰若是则天之不相乎人已信矣古之人曷引天为荅曰若知操舟乎夫舟行乎潍淄伊洛者疾徐存乎天次舍存乎人风之怒号不能鼓为涛也流之泝洄不能峭为魁也适有迅而安亦人也适有覆而胶亦人也舟中之人未尝有言天者何哉理明故也彼行乎江河淮海者疾徐不可得而知也次舍不可得而必也鸣条之风可以沃日车盖之云可以见怪恬然济亦天也黯然沈亦天也阽危而仅存亦天也舟中之人未尝有言人者何哉理昧故也问者曰吾见其骈焉而济者风水等耳而有沈有不沈非天曷司欤荅曰水与舟二物也夫物之合并必有数存乎其间焉数存然後势形乎其间焉一以沈一以济适当其数乘其势耳彼势之附乎物而生犹影响也本乎徐者其势缓故人得以晓也本乎疾者其势遽故难得以晓也彼江海之覆犹伊淄之覆也势有疾徐故有不晓耳问者曰子之言数存而势生非天也天果狭於势邪荅曰天形恒圆而色恒青周回可以度得昼夜可以表候非数之存乎恒高而不卑恒动而不已非势之乘乎今夫苍苍然者一受其形于高大而不能自还於卑小一乘其气于动用而不能自休於俄顷又恶能逃乎数而越乎势邪吾固曰万物之所以为无穷者交相胜而已矣还相用而已矣天与人万物之尤者耳问者曰天果以有形而不能逃乎数彼无形者子安所寓其数邪荅曰若所谓无形者非空乎空者形之希微者也为体也不妨乎物而为用也恒资乎有必依於物而後形焉今为室庐而高厚之形藏乎内也为器用而规矩之形起乎内也音之作也有大小而响不能踰表之立也有曲直而影不能踰非空之数欤夫目之视非能有光也必因乎日月火炎而後光存焉所谓晦而幽者目有所不能烛耳彼狸狌犬鼠之目庸谓晦为幽邪吾固曰以目而视得形之粗者也以智而视得形之微者也乌有天地之内有无形者邪古所谓无形盖无常形耳必因物而後见耳乌能逃乎数邪
天论下
或曰古之言天之历象有宣夜浑天周髀之书言天之高远卓诡有邹子今子之言有自乎荅曰吾非斯人之徒也大凡入乎数者由小而推大必合由人而推天亦合以理揆之万物一贯也今夫人之有顔目耳鼻齿毛颐口百骸之粹美者也然而其本在乎肾肠心腹天之有三光悬?万象之神明者也然而其本在乎山川五行浊为清母重为轻始两位既仪还相为庸嘘为雨露噫为雷风乘气而生羣分彚从植类曰生【按尚书传云海隅苍生谓草木也】动类曰虫倮虫之长为智最大能执人理与天交胜用天之利立人之纪纪纲或坏复归其始尧舜之书首曰稽古不曰稽天幽厉之诗首曰上帝不言人事在舜之庭元凯举焉曰舜用之不曰天授在殷中宗袭乱而兴心知说贤乃曰帝赉尧民之余难以神诬商俗已讹引天而敺由是而言天预人乎
刘宾客文集卷五

[book_title]卷六
钦定四库全书
刘宾客文集卷六　　　　唐　刘禹锡　撰论中
因论七篇
刘子闲居作因论或问其旨曷归欤对曰因之为言有所自也夫造端乎无形垂训於至当其立言之徒放词乎无方措旨於至适其寓言之徒蒙之智不逮于是造形而有感因感而有词匪立匪寓以因为目因论之旨也云尔
鉴药　讯甿　叹牛　儆舟　原力　说骥　述病
鉴药
刘子闲居有负薪之忧食精良弗知其旨血气交沴炀然焚如客有谓予子病病积日矣乃今我里有方士沦迹於医厉者造焉而美肥辄者造焉而善驰矧常病也将子诣诸予然之之医所切脉观色聆声参合而後言曰子之病其兴居之节舛衣食之齐【去声】乖所由致也今夫藏鲜能安谷府鲜能母气徒为美疹之囊槖耳我能攻之乃出药一丸可兼方寸以授予曰服是足以瀹昏烦而鉏藴结销蛊慝而归耗气然中有毒须其疾瘳而止过当则伤和是以微其齐也予受药以饵过信而膇能轻痹能和涉旬而苛痒絶焉抑搔罢焉踰月而视分纎听察微蹈危如平嗜粝如精或闻而庆予且哄言曰子之获是药几神乎诚难遭已顾医之态多啬术以自贵遗患以要财盍重求之所至益深矣予昧者也泥通方而狃既效猜至诚而惑剿说卒行其言逮再饵半旬厥毒果肆岑岑周体如痁作焉悟而走诸医医大吒曰吾固知夫子未达也促和蠲毒者投之滨於殆而有喜异日进和药乃复初刘子慨然曰善哉医乎用毒以攻疹用和以安神易则两踬明矣苟循往以御变昧於节宣奚独吾侪小人理身之弊而已
讯甿
刘子如京师过徐之右鄙其道旁午有甿增增扶班白挈羁角齎生器荷农用摩肩而西仆夫告予曰斯宋人梁人亳人颍人之逋者今复矣予愕而讯云予闻陇西公畼毂之止方踰月矣今尔曹之来也欣欣然似恐後者其闻有劳倈之簿欤蠲复之条欤振赡之格欤硕鼠亡欤瘈狗逐欤曰皆未闻也且夫浚都吾政之上游也自巨盗间衅而武臣颛焉牧守由将校以授皆虎而冠子男由胥徒以出皆鹤而轩故其上也子视卒而芥视民其下也鸷其理而蛑其赋民弗堪命是轶于它土然咸重?也非阽危挤壑不能违之曩者虽归欤成謡而故态相沿莫我敢复今闻吾帅故为丞相也能清静画一必能以仁苏我矣其佐尝宰京邑也能诛鉏豪右必能以法卫我矣奉斯二必而来归恶待事实之及也予因浩叹曰行积於彼而化行於此实未至而声先驰声之感人若是之速欤然而民知至至矣政在终终也尝试论声实之先後曰民黠政颇须理而後劝斯实先声後也民离政乱须感而後化斯声先实後也立实以致声则难在经始由声以循实则难在克终操其柄者能审是理俾先後终始之不失斯诱民孔易也
叹牛
刘子行其野有叟牵跛牛于蹊偶问焉何形之瑰欤何足之病欤今觳觫然将安之欤叟揽縻而对云瑰其形饭之至也病其足役之过也请为君毕词焉我僦车以自给尝驱是牛引千钧北登太行南并商岭掣以回之叱以耸之虽涉淖跻高毂如蓬而輈不偾及今废矣顾其足虽伤而肤尚腯以畜豢之则无用以庖视之则有赢伊禁焉莫敢尸也甫闻邦君飨士卜刚日矣是往也当要【平声】售於宰夫余尸之曰以叟言之则利以牛言之则悲若之何予方窭且无长物愿解裘以赎将置诸丰草之乡可乎叟冁然而咍曰我之沽是屈指计其直可以持醪而啮肥饴子而衣妻若是之逸也奚事裘为且昔之厚其生非爱之也利其力今之致其死非恶之也利其财子恶乎落吾事刘子度是叟不可用词屈乃以杖叩牛角而叹曰所求尽矣所利移矣是以员能霸吴属镂赐斯既帝秦五刑具长平威振杜邮死陔下敌擒锺室诛皆用尽身贱功成祸归可不悲哉可不悲哉呜呼执不匮之用而应夫无方使时宜之莫吾害也苟拘於形器用极则忧明已
儆舟
刘子浮于汴涉淮而东亦既释绋纚榜人告予曰方今湍悍而舟盬宜谨其具以虞焉予闻言若厉繇是袽以窒之灰以墐之?以乾之仆怠而躬行夕惕而昼勤景霾晶而莫进风异响而遄止兢兢然累辰是用获济偃樯弭櫂次于淮隂於是舟之工咸沛然自暇自逸或游肆而觞矣或拊桥而歌矣隶也休役以尚寝矣吾曹无虞以宴息矣逮夜分而隟潜澍涣然隂隤至乎淹箦濡荐方卒愕传呼跣跳登墟仅以身脱目未及瞬而楼倾轴垫抵于泥沙力莫能支也刘子缺然自视而言曰曏予兢惕也汩洪涟而无害今予晏安也蹈常流而致危畏之途果无常所哉不生於所畏而生於所易也是以越子?行吴君忽晋宣尸居魏臣怠白公厉剑子西哂李园养士春申易至于覆国夷族可不儆哉呜呼祸福之胚胎也其动甚微倚伏之矛楯也其理甚明困而後儆斯弗及已
原力
刘子于迈舟次泗滨维?迩之于传传吏适传呼曰乘驿者方来谁何之则曰力人也雅以力闻於吴楚间中贵人器之谓宜为爪士献言于上有旨趣如京师顷其至则仡焉五辈咸硕其体毅其容动睛煜如曳趾岌如顾瞻迟回饮啜有声泗滨守伾由将授也说而劳之飨以太牢饮以百壶酒酣气振求试自矜傍如无人中若有冯有荡舟如沿者抉鼎如飞者綯键如麻者开两弧而脉不偾者屣巨石而如流者异哉果以力骇世而闻于上也异日话於儒家者流有客悱然自奋曰斯诚力矣上之不过夸胡人而戏角抵次之不过倅期门而振袀服我之力异然以道用之可以格三苖而宾左衽以威用之可以系六驘而断右臂由是而言彼力也长雄於匹夫然犹驿其騑饩其食我力也无敌於天下亦当蒲其轮鹤其书矣予诘之曰彼之力用於形者也子之力用於心者也形近而易见心远而难明理乎而言则子之力大矣时乎而言则彼之力大矣且夫小大迭用曷常哉彼固有小矣子固有大矣予所不能齐也客於邑垂涕洟刘子解之曰屠羊於肆适味於衆口也攻玉于山俟知於独见也贪日得则鼓刀利要岁计而韫椟多客闻之破涕曰吾方俟多於岁计也岁欤岁欤其我与欤
说骥
伯氏佐戎于朔陲获良马以遗予予不知其良也秣之稊秕饮之汚池廐枥也上痹而下蒸羁络也缀索而续韦其易之如此予方病且窭求沽于肆肆之驵亦不知其良也评其价六十缗将剂矣有裴氏子赢其二以求之谓善价也卒与裴氏裴所善李生雅挟相术於马也尤工覩之周体眙然视欣然笑既而拚随之且曰久矣吾之不觏於是也是何柔心劲骨奇精妍态宛如锵如煜如翔如之备邪今夫马之德也全矣顾其维驹藏鋭于内且秣之乖方是用不说乎常目须其齿备而气振【平声】则衆美灼见上可以献帝闲次可以鬻千金裴也闻言竦焉遂儆其仆蠲其皂筐其恶蜃其溲以美荐秣以芗粒起之居之澡之挋【音震】之无分隂之怠斯以马养养马之至分也居无何果以骥德闻客有唁予以丧其宝且讥其所贸也微予洒然曰始予有是马也予常马畜之今予易是马也彼宝马畜之宝与常在所遇耳且夫昔之翘陆也谓将蹄将啮抵以檛策不知其籋云耳昔之嘘呼也谓为疵为疠投以药石不知其喷玉耳夫如是则虽旷日历月将顿踣是以曾何宝之有焉繇是而言方之於士则八十其緍也不犹踰於五羖皮乎客谡而竦予遂言曰马之德也存乎形者也可以目取然犹为之若此矧德藴于心者乎斯从古之数予不敢叹
述病
刘子尝涉暑而征热攻于腠以致病其仆也告痛亦莫能兴逮浃日予有瘳医诊之曰疾幸间矣顾热沴而未平有遗类焉宜谨於摄卫卫之乖方则病复矣所苦既微而怠其说倦眠于衾而兴焉倦隐于几而步焉面不能罢頮髪不能捐栉口不能忘味心不能无思如是未移日而疾也瘮【疎锦反】如复癏于躬进药求汗凡三涣然後目能视视既分则向时之仆已睨然执桮圈侍予于前矣予讶而曰曩吾与若也病偕呻也謼也若酷而吾微药也饵也吾殷而若薄何患之同而痊之异哉仆谆谆而荅云已之被病也兀然而无知有问也亦兀然而无知髪蓬如而忘乎乱面黔如而忘乎垢洎疾之杀也虽饮食是念无滑甘之思日致复初亦不知也予喟然叹曰始予有斯仆也命之理畦则蔬荒主庖则味乖颛廐则马瘠常谓其无适能适乃今以兀然而贤我远甚利与钝果相长哉仆更矣刘子遂言曰乐於用则豫章贵厚其生则社栎贤唯理所之曾何胶於域哉
刘宾客文集卷六

[book_title]卷七
钦定四库全书
刘宾客文集卷七　　　唐　刘禹锡　撰
论下
辩易九六论
乾之爻皆九而坤六何也世之儒曰吾闻诸孔颖达云阳尊得兼乎隂隂不得兼乎阳也它日刘子与董生言及易生曰吾闻诸毕中和云举老而称也请徵诸揲蓍夫端策者一变而遇少与归奇而为五再变而遇少与归奇而为四三变如之是老阳之数分措于指间者十有三策焉其余三十有六四四而运得九是已故易系注云乾一爻三十六策也一变而遇多与归奇而为九再变而遇多与归奇而为八三变如之是老隂之数分措于指间者二十有五策焉其余二十有四四四而运得六是已故易系注云坤一爻二十四策也借如一变而遇少再变三变而遇多是少阳之数分措于指间者二十有一策其余二十有八四四而运得七一变而遇多再变三变而遇少是少隂之数分措于指间者十有七策其余三十有二四四而运得八故九与六为老老为变爻七与八为少少为定位故曰举老而称亦曰尚变而称且夫筮为乾者常遇七斯乾矣常遇九斯得坤矣筮为坤者常遇八斯坤矣常遇六斯得乾矣在左氏国语有之晋公子亲筮之曰尚有晋国得贞屯悔豫皆八八非变爻故不曰有所之按次二世而为屯屯之六二为世爻震一世而为豫豫之初六为世爻屯之二豫之初皆少隂不变斯非八乎卦由老数而举曰六筮由蓍数故斥曰八在左氏春秋传有之曰穆姜薨于东宫始往而筮之遇艮之八史曰是谓艮之随夫艮【艮下艮上】之随【震下兑上】唯二不动斯遇八也余五位皆九六故反焉筮法以少为卦主变者五而定者一故以八为占艮之六二曰艮其腓不拯其随其心不快史以为东宫实幽也遇此为不利故从变爻而占苟以说于姜也何则卦以少为主若定者五而变者一即宜曰之某卦观之否师之临类是也变与定均即决以内外今变者五定者一宜从少占惧不吉而更之故曰是谓艮之随是谓之云者苟以说也故穆姜终死于东宫与艮会耳而杜元凯於此注以为杂用三易故有遇八之云非臻极之理也刘子曰余与董生言九六之义信与理会为不诬矣余又於左氏二书参焉若合形影然而世人往往攘臂于其间曰生之名孰与颖达着邪而材孰与元凯贤邪历载旷日未尝有闻人明是说者虽余愤然用口舌争特貌从者什一二焉嗟乎由数立文所如皆合昭昭乎若观三辰其不晦也如此然犹贵听而贱视齗齗【五姧反】然莫可更也矧无形之理不可见之道邪余独悲而志之以俟夫後觉初董生言本毕中和中和本其师师之学本一行云
第一指【余一益三余二益二余三益一余四益四】第二指【余一益二余二益一余三益四余四益三】第三指【与第二指同】
右卦从下起指亦自下始第一指法地故益成偶第二法天故益成奇第三人极
第一指【遇一益三并挂一为五遇三遇二并谓之少与一同】第二指【遇一益二并挂一为四】第三指【遇一益二并挂一为四】
右三指俱遇少通计十三策其余三十六策四四运之得九为老阳故易系云乾之策二百一十有六注云阳爻九一爻三十六策六爻二百一十有六
第一指【遇四益四与挂一为九】第二指【遇四益三与挂一为八遇三亦同】第三指【遇四益三与挂一为八遇三亦同】
右三指俱遇多通计二十五策其余二十四策四四运之得六为老隂故易系云坤之策百四十有四谓隂爻六一爻二十四策六爻一百四十有四
第一指【遇一益三并挂一为五】第二指【遇四益三并挂一为八】第三指【遇四益三并挂一为八】
右初指少第二第三指多以少为主通计二十一策其余二十八策四四运之得七为少阳
第一指【遇四益四并挂一为九】第二指【遇一益二并挂一为四】第三指【遇一益二并挂一为四】
右初指多第二第三少以多为主通计一十七策其余三十二策四四而运得八为少隂
第一指【遇少谓一二也并止於五】第二指【遇多谓三四也并止於八】第三指【又遇少谓一二也并止於四】
右初指少第二指多第三指又少以多为主通计一十七策其余三十二策四四而运得八为少隂
第一指【遇多谓四也止於九】第二指【又遇多谓三四也止於八】第三指【遇少谓一二也止於四】右初指第二指并多第三指独少以少为主通计二十一策其余二十八策四四运之得七为少阳
第一指【遇少止於五】第二指【又遇少止於四】第三指【遇多止於八】
右初指二指并少三指独多以多为主通计一十七策其余三十二策四四运之得八为少隂右揲蓍数
穆姜薨于东宫始往而筮之遇艮之八史曰是谓艮之随夫艮【艮下艮上】之随【震下兑上】唯六二爻不动余五尽变变者遇九六也二不动者遇八也
晋公子亲筮之曰尚有晋国得贞屯悔豫皆八夫屯【震下坎上】六位尽不遇六九故不动既无所之即以世爻为占按屯是坎宫二世卦故以一为占则遇八夫豫【坤下震上】是震宫一世卦以初六为占亦遇八韦昭於此注云内曰贞外曰悔震下坎上为屯坤下震上为豫言得此两卦震在屯为贞在豫为悔八谓震两隂爻在贞在悔皆不动所以筮史占之谓闭而不通者爻无为也乾之策二百一十有六【谓阳爻九一爻三十六策六爻当二百一十六言三十六者举老阳也】坤之策一百四十有四【谓隂爻六一爻二十四策六爻当百四十有四言二十四者举老隂也】
凡三百有六十当朞之日凡二篇之策万有一千五百二十当万物之数六十四卦都三百六十四爻隂阳相半各一百九十二爻
阳爻一爻三十六策合为六千九百一十二隂爻一爻二十四策合为四千六百八
右六九之数
一行大衍论云三变皆刚太阳之象也三变皆柔太隂之象也一刚二柔少阳之象也一柔二刚少隂之象也少阳之刚有始有牡有究少隂之柔有始有牡有究因综四象之变而成八象焉八象之位而八卦之本列矣注云太阳始动施于太隂而生震象之七【谓少阳之七为震初九】再动于牡而生坎象之七【谓再索而得男也】三动于究而生艮象之七【谓三索而得男也】太隂始动施于太阳而生巽象之八【谓少隂之八为巽初六】再动于牡而生离象之八【谓再索而得女也】三动于究而生兑象之八【谓三索而得女也】是以九六七八分为八象
右大衍论
国语又云董因迎公于河公问焉曰吾其济乎对曰臣筮之得泰之八曰是谓天地配亨小往大来今及之矣何不济之有韦昭云泰三至五震象为侯隂爻不动其数皆八与贞屯悔豫义同刘子曰昭此说用互体有震按董因之言天地配亨是六五帝乙归妹以祉元吉之爻夫泰乾坤体全内外位正内为身外为事卜得国事也以外卦为占六五居尊位故统论卦下辞曰小往大来爻遇归妹故曰天地配亨何必取互体也
右与董生言易
刘宾客文集卷七

[book_title]卷八
<集部,别集类,汉至五代,刘宾客文集>
钦定四库全书
刘宾客文集卷八　　　唐　刘禹锡　撰
记上
天平军节度使厅壁记
元和十四年春二月王师平河南负固之地十有二州宪宗视地图户版俾参其地三月有诏其以曹濮棣郓为一隅按部三郡统兵三万乃新其军锡号天平盖承天威以平暴悖志动掦休在称为雄新邦始徕汚俗犹用朝廷革之以渐故命功臣或办吏以帅焉太和三年冬天平监军使以故候病闻上方注意治本乃以牙璋玉节鼎右仆射官称赐东都留守令狐公曰予择文武惟汝兼前年镇汴州有显庸往年弼宪宗有素贵徒得君重刚吾四支公西拜稽首登车有耀不踰旬祗治所夹清河而域之惟郓州在春秋为须句之国涉汉为济东盖禹贡兖州之域宣精在上奎为文宿画野在下鲁为儒乡故其人知书风俗信厚天宝末大憝起於幽都虏将因兵锋取其地右勇左德积六十年公之来思如古医之治剧病宣泄颐养气还神复大凡抗诏条国式於身以先之示菲约以裕人信赏罚以格物物力日完人风自移涉月报政踰年鼎治牙门之容暨暨而恭垒门之容仡仡而和里中之容阗阗而遂劳者以安去者以归分星不摇田祖降福凡革前非罢供第无名钱岁钜万菽粟如之锦缯且千两去苛法急徵毁家偿租之令故流庸自占四万室衆无吁咨和气乃来三田仍稔草木咸瑞岂偶尔哉初斯堂西墉有刺史记而元戎雄尊之位虚其左方岂有待邪公命愚志之俾来者仰公知变风之自太和五年夏四月二十六日记
汴州刺史厅壁记
本朝以浚仪为汴州刺史治所自隋酾新渠吸黄河而东行州含其枢为天下剧内屏王室东雄诸侯居无事时常带亷察使兵兴巳还益以节旄用人得否系国轻重长庆四年诏书命河南尹敦煌令狐公来莅来刺锡之介圭使印兵符汴人交贺肴醳腾贵惟是邦始都于魏惠王始郡于宇文周星躔回环天驷垂光地为四战故其俗右武人具五都故其气习豪公自为宰相时巳熟四方之利病凡所戾止参然前知既视事三日挹羣吏与之言曰吾食止圭田吾用止公入凡它给过制伤亷浼洁者悉罢之壹归乎公藏凡曲防苛禁不情乖体者悉剗之壹出乎令典凡关征船算夺时专利者悉更之壹遵乎诏条然後刑丽事而详赏以时而均兴学以劝艺示寛以化勇居数月而汴州人恂恂然无复故态明年大成议者若曰奕奕浚都国之咽颐咀清咽和旁畅四支东夏黠马由我以肥是浚之治非所泽于所履而已初公七代祖在隋为纳言大业中持节居此亦号刺史距今余二百年公实能似既拜阙发鱼书合左右契由阼阶跻遐踵前武歆然如闻其馨香肃然如覩其形容信乎君子之泽远而有光辉也它日命游梁客志之书于厅事谨按前贤之在此堂者张平原首之陆氏撰节度使记揭于东壁详矣今公命为刺史记书于右端谨月而日之以公为冠太和元年夏五月某日记
国学新修五经壁记
初大历中名儒张参为国子司业始定五经书于论堂东西厢之壁辩齐鲁之音取其宜考古今之文取其正繇是诸生之师心曲学偏听臆说咸束之而归于大同揭揭高悬积六十岁崩剥汚蔑淟然不鲜今天子尚文章尊典籍於苑囿不加尺椽而成均以治学上言遽赐千万时祭酒皥实尸之博士公肃实佐之国庠重严过者必式遂以羡赢再新壁书惩前土涂不克以夀乃析坚木负墉而比之其制如版牍而高广其平如粉泽而洁滑背施隂关使衆如一附离之际无迹而寻堂皇靓深两庑相照申命国子能通法书者分章揆日逊其业而缮写焉笔削既成讐校既精白黑彬斑了然飞动以蒙来求焕若星辰以敬来趋肃如神明以疑来质决若蓍蔡由京师而风天下覃及九译咸知宗师非止服逢掖者鑚仰而已於是学官某等暨生徒凡四百二十有八人请金石刻且歌之曰我有学宇既倾而成之我有壁经既昧而明之孰规摹之孰发挥之祭酒维齐博士维韦俾我学徒弦歌以时切切祁祁不敖不嬉庶乎道人来采我诗余为礼部郎凡瞽宗之事得以与闻而关决之故书此以移史官俾志之用得附于艺文之後云尔
汴州郑门新亭记
亭于西门尊阙路也实相公以心规羣僚以辞叶而百工以乐成斧斤无声丹素有严主人肃容落以金石走郑之门嶔为右垣黄河一支滉漾北轩前曕东顾甍动轨直含景生姿遡空欲翔汴城具八方之人殊形诡言而耳目一说初公来临拥节及门驭吏曰此郑州门公心非之若曰野哉居无何即旧号而更之曰郑门故事王人大僚之去来元侯前驱翊门而旋率立马尘坌中挹策为礼公心不然之乃下亭令于执事按亭东西函丈者三之有奇而南北五之有赢乐县宴豆前後以位棊阖对明弭掀顺时修梁衡建中虚上荷圆脊方亷高卑中经帘鑪茵帟文椸睆榻储以应猝周用而宜乃命尹阍视亭长抱关视掌固启闭拚除是谨是孜锡命赐胙劳迎赠饯我当躬行汝先汝蠲挟膳提醪生刍缟衣我寮展事靡问文武汝唯汝从凡入而修容凡出而修軷裼袭威仪勿籍勿诃繇是贵人称诸朝羣吏咏於家行者夸于道与人同其安者人人驿其声而吟之始乎諓諓而成乎龎鸿欲无文字不可也公遂条白其所以然远命学古者书之公姓令狐氏以文章典内外书命以誉明登左右相以飞语策免以思材复徵自有浚师无如今治文武两炽其古之大臣欤
郑州刺史东厅壁记
古诸侯之居公私皆曰寝其它室曰便坐今凡视事之所皆曰厅其它室以辨方为称今年郑州刺史杨君作东厅既成而落之且以书抵余为记按国章以甲乙第方域大凡环天子之居为雄州郑实迩王畿故望雄视其版多贵人且当大逵故务剧君侯始来三日司税掾举七县董租之吏累百君曰此百螣也悉罢之用户符而输入益办司贡掾举梨林之征请户晓君曰尽弛之勿籍用平贾而果益精里无吏迹民去痼疾授牍占租如临诅盟土毛人力日夕相长故周岁而完焉比年而愈肥虽军兴馈挽旁午大将牙旗往复相踵而里中清夷鸡犬音和人既宁而物有余政既成而日多暇圜视旧宇宜有以更之且书得时亦以谨始因列名氏授受月而日之庶乎继践于兹者知贯珠之首其山望泽浸土风甿俗与前贤之耿光备于正位有天宝中词人杜頠之文在太和四年某月日
管城新驿记
太和二年闰三月荥阳守归厚上言臣治所直天下大逵肘武牢而咽东夏谁何宜谨启闭宜度先是驿于城中驿遽不时四门牡键通夕弗禁请更于外隧永永便安制曰可守臣奉诏无徵命无夺时糜羡财募游手逮八月既望新驿成郑人胥说琢石而纪曰在兑之方面玄负阳门衔周道墙?行栗境胜于外也远购名材旁延世工塈涂宣晳瓴甓刚滑术精于内也蘧庐有甲乙牀帐有冬夏庭容牙节庑卧囊橐示礼而不慁也内庖外廏高仓邃库积薪就阳峙刍就燥有素而不愆也主吏有第役夫有区师行者有飨亭孥行者有别邸周以高墉乃楼其门劳迎展蠲洁之敬饯别起登临之思溱洧波澜嵩丘云烟四时万象来贶于我走毂奔蹄遄征急宣入而忘劳出必屡顾其传舍之尤乎太守姓杨氏字贞一华隂弘农人郑为雄州非闻人大吏不得在其选夫驿之宜选于外也前此二千石尝言之而重改作若贞一可谓果於从政而决行其言惜乎未施於大也
和州刺史厅壁记
历阳古扬州之邑於天文直南斗魁下在春秋实句吴之封後为楚所取秦并天下以隶九江而六为九江治所晋平吴复隶淮南至永兴初自析为郡益之以乌江宋台建目为南豫州又益之以龙亢梁之亡北齐图霸功拥贞阳侯以归王僧辩来迎会于兹地二国和协故更名和州陈隋间无所革国朝因隋武德中更龙亢为含山初开元诏书以口算第郡县为三品是为下州元和中复命有司参校之遂进品第一按见户万八千有奇输缗钱十六万岁贡纎紵二篚吴牛苏二钧糁鱏九瓮茅蒐七千两镇曰梁山浸曰历湖田艺四谷豢全六扰庐有旨酒庖有腴鱼神仙故事在郊在薮玄元有台彭铿有洞名山曰鸡笼名坞曰濡须异有血阃祥有沸井城高而坚亚父所营州师五百环峙于东南濒江划中流为水疆掲旗树蕝十有六戍自孙权距陈出入六代常为宿兵之地多以材能人处之本朝混一号为善部然用人差轻非复曩时之比也始余以尚书郎得谴刺连山今也由巴东来牧考前二邦之籍与版图才什五六而地征三之究其所从来生植有本女工尚完坚一经一纬无文章交错之奇男夫尚垦辟功苦恋本无即山近盬之逸市无嗤眩工无雕彤无游人异物以迁其志副徵令者率非外求凡百为一出於农桑故也繇是而言瘠天下者其在多巧乎宝历元年六月二十一日刺史中山刘某记
山南西道节度使厅壁记
文皇帝初元始画天下为十道古荆梁之地举曰山南厥後析为东西天汉之邦实居右部按梁州为都督治所领十有五州县道带蛮夷山川扼陇蜀故二千石有采访防御之名兵兴多故其任益重澄清节钺二柄兼委建中末德宗南巡狩偃翠华而徘徊箫勺之音洽于巴汉戡难清宫六龙言旋乃下诏复除征繇升州为府等威班制与歧益同地既尊大用人随异故自兴元至太和五十年间以勲庸佩相印者三以謩明历真相者九由台席授钺未几复入相者再焉磊落震耀冠于天下去年夏四月今丞相赵郡公徵还泰阶遂命左仆射炖煌公往践其武曏之真相及公而十焉初公自河阳节度使入操国柄其後镇宣武以礼悛犷悍治天平以清去掊克居大卤以仁苏荐饥今来是都蹑二三大君子之躅道同气协无所改更如鼓和琴布指成韵羌夷砥平旱麓发生人无左言乐有夏声俗既富庶居多闲暇圜视府局素阙者补之先是公堂尝为行殿人不敢斥别营侯居应门有闶棨戟未具公乃条白上言诏下有司可其奏军门肃清方有眉目趋而入者耸然生敬焉惟梁山国也其节用虎出扬其威入贮宜洁旧处仄陋黩其雄棱公遂分宅之别斋且据便地暑曰节室卜刚日乃迁焉敬君命而壹民心军中增气而知礼戟衣既垂师节既严流眄屋壁见前修之名氏列于坐右第以梁州刺史鼎兴元尹记与今称谓不合因发函进牍于不佞且曰我已饰东壁以新志累子於是按南梁故事起自始登斋坛之後为记云时开成二年岁在丁已春二月某日记
山南西道新修驿路记
开成四年梁州牧缺上玩其印凝旒深思曰伊尔卿族归氏以文儒再世居喉舌今天官贰卿融能嗣其耿光尝自内庭历南台尹毂下政事以试可为元侯乃付印绶进秩大宗伯兼御史大夫玉节兽符镇于妫墟公拜手稽首曰臣融敢扬王休于天汉之域既莅止咨于羣执事求急病者先之咸曰华阳黑水昔称丑地近者尝为王所百态丕变人风邑屋与山水俱一都之会目为善部矣唯驿遽之途敧危隘束其丑尚存使如周道在公颐指耳於是因年有秋因府无事军逸农隙人思贾余乃悬垦山刋木之佣募其力揆鑚凿撞柲之用庀其工具舁辇畚锸之器膺其要鼛鼓以程之糗醪以犒之说使之令既下奋行之徒坌集我之提封踞右扶风触劒阁千一百里自散关抵襃城次舍十有五牙门将贾黯董之自襃而南逾利州至于劒门次舍十有七同节度副使石文颖董之两将受命分曹星驰并山当蹊顽石万状坳者垤者兀者銛者磊落倾敧波翻兽蹲炽炭以烘之严?以沃之溃为埃煤一篲可埽栈阁盘虚下临?呀层崖峭絶枘木亘铁因而广之限以钩栏狭迳深陉衔尾相接从而拓之方驾从容急宣之骑宵夜不惑郄曲棱层一朝坦夷兴役得时国人不知繇是驶行者忘其劳吉行者徐其驱孥行者家以安货行者肩不病徒行者足不蠒乘行者蹄不刓公谈私咏溢于人听伊彼金其牛而诱之以利曷若我子其民而来之以义乎既讫役南梁人书事于牍请纪之以附于史官地里志
刘宾客文集卷八

[book_title]卷九
钦定四库全书
刘宾客文集卷九　　　唐　刘禹锡　撰
记下
夔州刺史厅壁记
夔在春秋为子国楚并为楚九县之一秦为鱼复汉为固陵蜀为巴东梁为信州初城于瀼西後周大总管龙门公拓王述登白帝叹曰此奇势可居遂移府于今治所是岁建德五年隋初杨素以越公领总管又张大之唐兴武德二年诏书其以信州为夔州七年增名都督府督黔巫一十九郡开元中犹领七州天宝初罢州置郡号云安至德二年命嗣道王链为太守赐之旌节统硖中五郡军事乾元初复为州偃节于有司第以防御使为称寻罢以支郡隶江陵按版图方输不足当通邑而今秩与上郡齿特以带蛮夷故也故相国安阳公乾曜尝参军事修图经言风俗甚备今以郡国更名之所以详着于壁云凡名殊必以国事建必以年谨始也长庆二年五月一日刺史中山刘某记
连州刺史厅壁记
此郡於天文与荆州同星分田壤制与番禺相犬牙观民风与长沙同祖习故尝隶三府中而别合乃今最久而安得人统也按宋高祖世始析郴之桂阳为小桂郡後以州统县更名如今其制谊也郡从岭州从山而县从其郡邑东之望曰顺山由顺以降无名而相歆者以万数回环郁遶迭高争秀西北朝拱于九疑城下之浸曰湟水由湟之外支流而合输以百数沦涟汩潏擘山为渠东南入于海山秀而高灵液渗漉故石锺乳为天下甲岁贡三百铢原鲜而膴卉物柔泽故紵蕉为三服贵岁贡十笥林富桂桧土宜陶旊故侯居以壮闻石侔琅玕水孕金碧故境物以丽闻环峯密林激清储隂海风敺温交战不胜触石转柯化为凉颸城压赭冈踞高负阳土伯嘘湿抵坚而散袭山逗谷化为鲜云故罕罹呕泄之患亟有华皓之齿信荒服之善部而炎裔之凉墟也永贞元年余始以尚书外郎坐党累出补兹郡居无何吏议以是迁也不足庚其责故道贬为朗州司马後十年诏书徵还抵京师俄复前命佩故印绶而南曩之骑竹马北向相傒者咸仕郡县巾韝来迎下车之日私唁且笑既视事得前二千石名姓于壁端宰臣王晙幸卿刘晃儒官严士元闻人韩泰佥拜焉或久於其治功利存乎人民或不之厥官翘顒载于歌谣余不佞从羣公之後肇武德距于今凡五十有七人所举者四君子犹振裘之於领?焉元和十一年七月二十四日刺史中山刘某记
机汲记
濒江之俗不饮於凿而皆饮之流予谪居之明年主人授馆于百雉之内江水茫茫周墉间之一旦有工爰来思以技自贾且曰观今之室庐及江之涯间不容亩顾积块峙焉而前耳请用机以汲俾矗然之状莫我遏巳予方异其说且命之饬力焉工也储思环视相面势而经营之由是比竹以为畚寘于流中中植数尺之臬辇石以壮其趾如建标焉索綯以为縆縻于标垂上属数仞之端亘空以峻其势如张弦焉锻铁为器外亷如鼎耳内键如乐鼓牝牡相函转於两端走于索上且受汲具及泉而修绠下缒盈器而圆轴上引其往有建瓴之驶其来有推毂之易瓶繘不羸如搏而升枝长澜出高岸拂林杪踰峻防刳蟠木以承澍贯修筠以达脉走下潺潺声寒空中通洞环折唯用所在周除而沃盥以蠲入爨而錡釡以盈餁餗之余移用于汤沐涑澣之末泄注于圃畦虽瀵涌于庭莫尚其霈洽也昔予尝登陴????然念悬流之莫可遽挹方勉保庸督臧获?而挈之至于裂肩龟手然犹家人视水如酒醪之贵今也一任人之智又从而信之机发于冥冥而形於用物浩溔东流赴海为期斡而迁焉逐我颐指曏之所谓阻且艰者莫能高其高而深其深也观夫流水之应物植木之善建绳以柔而有立金以刚而无固轴卷而能舒竹圆而能通合而同功斯所以然也今之工咸盗其古先工之遗法故能成之不能知所以为我也智尽于一端功止于一名而已噫彼经始者其取诸小过欤
洗心亭记
天下闻寺数十辈而吉祥尤章章蹲名山俯大江荆吴云水交错如绣始予以不到为恨今方弭所恨而充所望焉既周览讃叹於竹石间最奇处得新亭彤焉如巧人画鳌背上物即之四顾远迩细大然陈乎前引人目去求瞬不得徵其经始曰僧义然啸侣为工即山求材盘高孕虚万景坌来词人处之思出常格禅子处之遇境而寂忧人处之百虑冰息鸟思猿清绕梁历榱月来松间雕镂轩墀石列笋簴藤蟠蛟螭修竹万竿夏含凉颸斯亭之实録云尔然上人举如意挹我曰既志之盍名之以行乎远夫余始以是亭圜视无不适始适乎目而方寸为清故名洗心长庆四年九月二十三日刘某记
复荆门县记
直故郢北走之道其聚邑曰荆门掲起重关殿于乐都名视县内之制居殷形束之要故吏师重焉通外民之底贡会南藩之述职故宾礼蕃焉其肇允经营实王孙昌夔居荆以表之命行名建而缔构之弗暇无几何有由勇爵而授赤社于兹者徼驰名於省啬谓相沿为非智因请罢去其号发践更以董之有司不能端究事本循空言而可其奏繇是分地征以归它邑野之人有回远之叹废文吏而颛戍督行之旅有谁何之囏是利不及下也黎民病之自鄢而南斯为画疆抵郡之路贯其七舍持瑞节而衔急宣之使盖隂相交遂使服缦胡者备问俗之对执刀?者申饩牵之礼是敬之不及宾也君子病之如是几二十岁距永贞元年江陵尹裴公政成上游德及矜人大建长利俾无遗害乃外济羣欲内张全摹周图经制条白于状昌言既从公议攸同忘劳之徒乐用之工载大其门载高其墉径术脉分闤闾架空然後析便地以肥之建具官以司之糜羡财以偿其力役汰冗食以资其秩稍田里不闻於徵令县官无减於岁入越某月既成而落之官修其方人乐其居将迎犒饫之仪展厩置符繻之事举戍夫有伍公吏有职由彚而分率无踰闲入其封者可以知敎元和元年四海会同天子命公师长南宫三年公以介圭入觐途出斯邑邑人之华皓幼童咸须于道周距跃而謡曰起我堙废而完之徕我荡析而安之昔室于墟风揺雨濡自公优柔郛閈盈兮昔饮于洿夏溷冬枯自公感通觱沸生兮淑旗之华兮四牡之騑徯公之还兮觞以祝之却略蹁蹮百形一音公为驻错衡而劳之有以文从公者纪事于牍且曰民可怀也盍命夫学旧史之事以志焉公不得让而从之走是以有授简之辱初公以县之之便闻于上也禹锡方以郎位贴职于计曹章下之日得以省事逮今以迁人获宥于善部工休之日得以践履故於拜命无牢让於传信无愧词以为古之创物建庸宜于人民而得其时者则必謌其事功为後代法雅有营谢美召伯也传称城沂贤蒍敖也赋水泉原隰之状志虑事命日之规当书而咏之细亦弗可略也是用谨其本始而存乎篇俾後之视今者知楚郊之令典云
武陵北亭记
郡北有短亭繇旧也亭孤其名地藏其胜前此二千石全然见之建言而莫践去之日率遗恨焉七年冬诏书以竹使符授尚书水曹外郎窦公常曰命尔为武陵守莅止三月以硕画佐元侯平裔夷降渠魁又三月以顺令率蒸民增水坊表火道是岁大穰明年政成农缘亩以勇劝工执技以思贾因民之余力乘日之多暇乃顾其属曰郊道有候亭示宾以不慁也虽闻兹地韬美未发岂有待邪自吾之治于斯也购徒庀材大起堙废未尝植私庭砻燕寑役必先公人不余瑕调赋幸均矣城池幸完矣而重浃辰之役掠苟蕳之间卒使胜躅冒没犹璞而不攻惧换符之日远复齎恨无乃遗诮於来者乎言得其宜智愚同赞於是撤故材以移用相便地而居要去凡木以显珍茂汰汚池以通沦涟自天而胜者列於骋望由我而美者生於颐指箕张筵楹股引房栊斧斤息响风物异态大道出乎左藩澄湖浸乎前垠仙舟祖軷繇是区处九月壬午工告休亭长受成赤车威迟于以落之肃宾而入圜视有适沈水北澳阳山南麓焉蘧蘧雄殿郊隅前轩舒阳朱槛环之舞衣回旋乐簴参差北庑延隂外阿旁注芊眠清泚罗入洞户初筵修平雕俎静嘉林风天籁与金奏合亦既醉止州从事举白而言曰室成于私古有发焉矧成于公庸敢无词观乎棼楣有严丹艧相宣象公之文律晔然而光也望之弘深即之坦夷象公之酒德温然而达也庭芳万本跗萼交映如公之家肥炽而昌也门辟户阖连机弛张似公之政经便而通也因高而基因下而池跻其高可以广吾视泳其清可以濯吾缨俯于逵惟行旅讴吟是采瞰于野惟稼穑艰难是知云山多状昏旦异候百壶先韦之饯迎退食私辰之宴嬉观民风於啸咏之际展宸恋於天云之末动合于谊匪唯写忧公曰夫言之必可书者公言也从事不以私视余余从而让之是自还也其可乎乃授简于放臣俾书以示後後之思公者虽灌丛葽草尚勿翦拜矧翬飞之革然石刻之隐然欤
刘宾客文集卷九

[book_title]卷十
钦定四库全书
刘宾客文集卷十　　　唐　刘禹锡　撰
书
上杜司徒书【时元和元年】
月日故吏守朗州司马员外置同正员刘某谨斋沐致诚命仆夫持书敢献于司徒相公合下昔称韩非善着书而说难孤愤尤为激切故司马子长深悲之为着于篇显白其事夫以非之书可谓善言人情使逢时遇合之士观之固无以异於它书矣而独深悲之者岂非遭罹世故益感其言之至邪小人受性颛蒙涉道未至末学见浅少年气粗常谓尽诚可以絶嫌猜徇公可以弭谗愬谓慎独防微为近隘谓艰贞用晦为废忠刍狗巳陈刻舟徒识罟擭随足怅然无知事去凝想时时自笑然後知韩非之善说司马子长之深悲迹符理会千古相见虽欲勿悲可乎大凡恒人之所以灵於庶类以其能羣以胜物也烈士之所以异於恒人以其仗节以死谊也然则交相丧者世与道难合并者机与时是以有死谊之心而卒不获其所者世人悲之获其所矣而一旦如不得终焉者君子悲之世人之悲悲其不遇无成而亏故其感也近君子之悲悲其不幸既得而丧故其感也深其悲则同其所以为悲则异若小人者其不幸欤间者昧於藩身推致危地始以飞谤生衅终成公议抵刑旬朔之间再投裔土外黩相公知人之监内贻慈亲非疾之忧常恐恩义两乖家国同负寒心销志以生为慙虽欲沥血以自明吁天以自诉适足来衆多之诮岂复有特达见知者邪遂用诅盟於心不复自白以内咎为弭谤之具以吞声为窒隙之媒庶乎日月至焉而是非乃辨会友人江陵法曹掾韩愈以不幸相悲且曰相国扶风公之遇子也厚非独余知之天下之人皆知之矣余闻初子之横为口语所中独相国深明之及不得已而退则为之流涕以诀又不得已而谴则为之择地以居求之於今难与侔矣抑余又闻曩子之介于司徒府奉诚敬於山园上公亟称於人以为不懈于位今则有修仪以赞其诏相者有备物以赞其容卫者七月礼毕一朝庆行诰言敭之授以显秩子独足趾一跌而前劳并捐祝网之辰动絓疎目可封之代乃为穷人斯常情之所悲矧知子之厚者夫踣者想起必謼而求拯疾者思愈必呻而求医子宜謼於有力而呻於有术如何以箝口自絶为智以甘心受诬为贤嗛然自咎求知於默彼李斯逐焉而为上卿邹阳囚焉而为上客二子者岂默以求知者邪若可诉而不言则陷於畏可言而不辩则隣於怨畏与怨君子之所不处子其处之哉韩生之言未及竟而小人不知感从中来始赧然以愧又缺然以栗终悄然以悲悲斯叹叹斯愤愤必有泄故见乎词敢闻左右投所闵也嗟夫人之至信者心目也天性者父子也不惑者圣贤也然而於窃鉄而知心目之可乱於掇蜂而知父子之可间於拾煤而知圣贤之可疑况乎道谢孔顔恩异天性是非之际爱恶相攻争先利途虞相轧则衅起希合贵意虽无嫌而谤生鲁酒致邯郸之围飞鸢生博者之祸伯仁之杀由偶对伯奢之寃以器声动罹险中皆出意表虽欲周防亦难曲施加以吠声者多辨实者寡飞语一发胪言四驰萌芽如奋枝叶俄茂方谓语怪终成祸梯呜呼人必求知不能自达何投分效节有积尘之难何谮行爱弛有决防之易何将进之日必自见其可而後亲何将退之时乃人言其否而遂弃良由邪人必微邪谋必隂隂则难明微则易信罔极太甚古今同途是以前修鉴其若此姑以推心取信不以循迹生嫌由是求忠臣於孝子求良妇於骂巳食子尽节也推其忍可以疑心放麛违命也推其仁可以属国若谓其孝於亲未必能忠专於夫未必能贞忍於子未必能忍於其它仁於兽未必能仁於其类则是天下之人尽不可信而尽可诬固不然也凡人之行巳必恒於所安苟非狂易不能甚异小人自居门下仅踰十年未尝信宿而不侍坐率性所履固无遁逃言行之间足见真态伏惟推心以明其迹追往以鉴于今苟谓其尝掩人以自售矣尝近名以冒进矣尝欺谩於言说矣尝沓贪於求取矣尝狎比其琐细矣尝媒孽其僚友矣尝矫激以买直矣尝詀讘以取容矣尝漏言於咨诹矣尝败务以簿书矣有一于此虽人谓其贤我得而刑也岂止於弃乎苟或反是虽人谓其盗我得而任也庸可而弃乎由是而言小人之善否不在衆人所以受谴巳还行及半岁当食而叹闻弦尚惊不以衆人之善为是非唯以相公之意为衡准自违间左右亟蒙简书慰诲勤勤穷顇增感伏想仁念必思有以拯之况礼道贵终人情尚旧尝尽其力必加以仁於犬马之微有帷盖之报顾异於是岂无庶几傥浮言可以事久而明衆嗤可以时久而息弘我大信以祛羣疑使茕茕微志无已矣之叹觊乎异日得夷平民然後裹足西向谢恩有所复以尘缨黧貌称故吏於相门此言朝遂可以夕死何则复於变者其义重拯於危者其感深暌而後合示终不可暌也否而後泰示终不及否也获宝於巳丧得途於既迷与夫平居不为艰故所激者其味异矣伏以大君继明元宰柄用鸿钧播平分之气悬象廓无私之照涣汗大号与人惟新昭回汪濊旁下郡国投荒为民者咸释拲梏遂还里闾系於稍食犹在羁绊伏读赦令许移近郊今武陵距京师赢二千者无几小人祖先壤树在京索间瘠田可耕陋室未毁濡露增感临风永怀伏希闵其至诚而少加推恕命东曹补吏置籍於荥阳伍中得奉安舆而西拜先人松檟誓当齎志没齿尽力於井臼之间斯遂心之愿也如或官谤未塞私欲未从虽为裔民乃有善地则北距澧浦资宿舂而可行无道途之勤蠲仆赁之费重以镇南用和辅理扇仁风於上游霁严施惠得以自遂斯便家之愿也伏惟降意详察择可行者处之乞恩於指顾之间为惠有生成之重虽百谷之仰膏雨岂喻其急焉嗟哉小人仕逢圣日岂曰不辰知有相君岂曰不遇而乘运锺否俾躬罹灾同生无手足之助终岁有病贫之厄孰不求达而独招嫌孰不求安而独乘棘赋命如此虽悔何追湘沅之滨寒暑一候阳鴈才到华言罕闻猿哀鸟思啁啾响异莫夜之後并来愁肠怀乡倦越吟之苦举目多似人之喜俯视遗体仰安高堂悲愁惴栗常集方寸尽意之具固不在言身远与寡舍慈何托是以因言以见意恃旧以求哀敢希未光下烛幽蛰孤志多感重恩难忘顾瞻门馆慙恋交会伏纸流涕不知所云禹锡惶悚再拜
献权舍人书
禹锡在儿童时巳蒙见器终荷荐宠始见知名衆之指目忝阁下门客惧无以报称故厚自淬琢靡遗分隂乃今道未施於人所蓄者志见志之具匪文谓何是用颛颛恳恳於其间思有所寓非笃好其章句沈溺於浮华时态衆尚病未能也故拙於用誉直绳朗鉴乐所趋也故鋭於求益今谨録近所论撰凡十数篇蕲端较是非敢关于左右犹夫矿朴纳於容范尝闻昔宋广平之沈下僚也苏公味道时为绣衣直指使者广平投以梅花赋苏盛称之自是方列于闻人之目是知英贤卓荦可外文字然犹用片言借说於先达之口席其势而後骧首当时矧碌碌者畴能自异今阁下之名之位过於苏公之曩日而鄙生所赋或钜於梅花则沈泥干霄悬在指顾间其词汰而喻僭诚黩礼也繄游藩之久觊尚旧而霁严禹锡惶悚再拜
为京兆李尹荅于襄州第一书
合下以大墓世在三原而去河南益远尚系於数百年之外於义不安遂奋然移羣从率先行古占数为京兆人且命使者修敬於鄙薄缺然不敢当此之重洪惟合下世雄朔易四姓之冠其宗勲有八柱之贵其硕德有三老之重因都入雒锡之土田自生齿已上列于侯籍与夫其先尝为编户民者大殊谨按永徽格贯在两都者无害为本部官盖神州赤县尊有所厌非它土之比实待罪辇毂下合下宣风江汉为诸侯师介圭入觐必参大政其展礼措事宜为羣伦所观非据之荣赧然汗下不宣实再拜
第二书
实白前辱阁下书厚自枉屈执州人之礼兼示移羣从书明所以去河南从京兆为望之旨於古仪为得然而通行之自久或献疑焉是以前书不敢不逡巡牢让亦有以发合下之雄辨使皭然为世程者今月某日函使至果贻理言大明时人之所以失而我独障颓波而逢其原既一辞不获命又学浅不堪往复敢不敬从前史称以大将军而有揖客岂不为重循汲直之言则有以略其礼而增高者今鄙人之不让适有以增合下之重耳实白
答饶州元使君书
传使至蒙致书一函辱示政事与治兵之要明礼以及用通经以知权视隂阳惨舒之节取震虩泽濡之象知天而不泥於神怪知人而不遗於委琐先乡社之治以浃于举郡首队伍之法以及于成师犹言数者起一而至万操律者本黄锺以极八音诚通人之说章章必可行者也鄙人涉吏日浅尝耳剽老成人之言熟矣今研核至论渊乎有味非游言架空之徒喜未尝不至拚也故扬?所见以累下执事云盖丰荒异政系乎时也夷夏殊法牵乎俗也因时在乎善相因俗在乎便安不知发叙重轻之道虽岁有顺成犹水旱也不知日用乐成之义虽俗方阜安犹荡析也徙木之信必行则民不惑此政之先也置水之清必励则人知敬此政之本也缿筩之机或行则奸不敢欺此政之助也则有以其弛张雄雌唯变所适古之贤而治者称谓各异非至当有二也顾遭时不同耳夫民足则怀安安则自重而畏法乏则思滥滥则迫利而轻禁故文景之民厚其生为吏者率以仁恕显武宣之民亟於役为吏者率以武健称其寛猛迭用犹质文循环必稽其弊而矫之是宜审其救夺耳太史公云身修者官未尝乱也然则修身而不能及治者有矣未有不自已而能及民者今之号为有志於治者咸能知民困於杼柚罢於征徭则曰司牧之道莫先於简亷奉法而已其或材拘於局促智限於罢懦不能斟酌盈虚使人不倦以不知事为简以清一身为亷以守旧弊为奉法是心清於枨闑之内而柄移於胥吏之手岁登事简偷可理也岁札理丛则溃然携矣故曰身修而不及理者有矣若执事之言政诣理切情斥去迂缓简而通和而毅其修整非止乎一身必将及物也其程督非务乎一切必将经远也坊民之理甚周而不至皎察字民之方甚裕而不使侵蛑知革故之有悔审料民之多挠厚发奸之赏峻欺下之诛调赋之权不关於猾吏逋亡之责不迁於丰室因有年之利以补败汰不急之用以啬财为邦之要深切着明若此其悉也推是言按是理而笃行之乌有不及治邪古称言之必可行非乐垂空文耳有人民社稷固可践其言也濒江之郡饶为大履番君之故地渐瓯越之遗俗余干【音翰】有亩锺之地武林有千章之材其民牟利鬭力狃於轻悍故用暴虐闻重以山茂檟苦金丰镣铣齐民往往投鎡錤而即铲铸损丝枲而工搴撷乘时诡求其息倍称间闻主分土者尽笼其利而斡之坐簿书舛错为中执法所劾事下三府以受赇论其刑甚渥于今列郡不寒而栗彼邦人聆其风声固曰彼浚民者上罪之若此其念民也至矣今二千石以前失职非其罪执事者即人心而用之彼邦人是必翘然须其至而安矣以思治之民遇习治之守欲不至於富庶得乎昌黎韩宣英好实蹈中之士也前为司封郎以余刃剸剧于计曹号无逋事能承其家法而绍明之庭坚仲容之族也坐事为彼郡司马更闰余者再焉是必能知风俗之良窳采寮之善否盍尝问焉足为羣疑之宝龟也至於否臧文律戢玩之戒均权以制动函隶以稔勇平居使不堕萃聚使不譁坐作疾徐心和气振诚纎悉於所示也故置之以须执事异日承进律之命握兽符而驾寅车然後贡其瞽言重晓左右耳
荅容州窦中丞书
健步刘子良至猥奉书教以愚为希儒之徒重言一发华衮非贵世之服儒衣冠道古语居学官者为不鲜矣求其知所以然者几何人借曰有之未必不诟病耳今夫挟弓注矢遡空而发者人自以为皆羿可矣移之於泽宫则噤而不敢言何哉有的不可欺故也今夫儒者函矢相攻蜩螗相喧不啻於彀弓射空矢者孰为其的哉异日兄道大行则言益重使儒者之的悬於舌端不得让也由是知辱教之喜可胜既乎间承得一二易生列侍绦帐荒服之外持经鼎来争捐珠玑以易编简不疾而速其君子之德风欤而裔憬俗已丕变矣顾其风候非民和可移地泄恒燠冬无严气其在啬神以佐药兼味以御祲所谓养贤以及万民颐之时义不可不顺苟以有待及物为心则养已与养民非二道也矧羣情之顒顒乎禹锡再拜
荅柳子厚书
禹锡白零陵守以函置足下书爰来屑末三幅小章书仅千言申申亹亹茂勉甚悉相思之苦怀胶结赘聚至是泮然以销所不如晤言者无几书竟获新文二篇且戏余曰将子为巨衡以揣其钧石铢黍余吟而绎之顾其词甚约而味奫然以长气为干文为支跨跞古今鼓行乘空附离不以凿枘咀嚼不有文字端而曼苦而腴佶然以生癯然以清余之衡诚悬于心其揣也如是子之戏余果何如哉夫矢发乎羿彀而中微存乎它人子无曰必我之师而能我衡苟然则誉羿者皆羿也可乎索居三岁理言芜而不治临书轧轧不具禹锡白
与柳子厚书
间发书得筝郭师墓志一篇以为其工独得於天姿使木声丝声均其所自出抑折愉绎学者无能如繁休伯之言薛访车子不能曲尽如此能令鄙夫冲然南望如闻善音如见其师寻文寤事神骛心得倘佯伊郁久而不能平嗟夫郭师与不可传者死矣弦张柱差【楚宜反】枵然貌存中有至音含糊弗闻噫人亡而器存布方册者是已余之伊郁也岂独为郭师发邪想足下因仆书重有慨耳不宣禹锡白
荅道州薛侍郎论方书书
禹锡再拜初兄出中台守江华人咸曰函牛之鼎以之烹小鲜惜乎余地澶漫而无庸也愚独心有慨焉以为君子受乾阳健行之气不可以息苟吾位不足以充吾道是宜寄余术百艺以泄神用其无暇日与得位同久欲以是理求有得於兄而未有路会崔生来辱书敎果惠以所着奇方十通商古今之宜而去其并猥以一物足以了病者居多非累试辄效不在是族或取诸屑近亦以攟拾虑恒人多怠忽不省必建言显白扬其功於已然其它立论率以弭病於将然为先而攻治为後言君臣必以时言宣补必以性言砭火必本其输荥言祓攘必因其风俗齐和之宜炮剔之良暴炙有隂阳之候煎烹有少多之取挠【火高反】劳以制驶露置以养洁味有所走薰有所归存诸纎悉易则生患非博极遐览之士孰能知其所从来哉愚少多病犹省为童儿时夙具襦袴保姆抱之以如医巫家鍼烙灌饵咺然啼号巫妪辄阳阳满志引手直求竟未知何等方何等药饵及壮见里中儿年齿比者必睨然武健可爱羞已之不如遂从世医号富於术者借其书伏读之得小品方於羣方为最古又得药对知本草之所自出考素问识荣卫经络百骸九窍之相成学切脉以探表候而天机昏浅布指於位不能分累菽之重轻第知息至而已然於药石不为懵矣尔来垂三十年其术足以自卫或行乎门内疾辄良已家之婴儿未尝诣医门求治者顷因欲编次已试者为一家方书頋力不足今兄能我先所以辱贶之喜信踰拱璧有以赏音适道耳尝思世人居平不读一方病则委千金於庸夫之手至于甚殆而曰不幸岂真不幸邪甚者或乘少壮之气笑人言医以为非急昌言曰饴口饱腹药其如我何所承之气有时而既於祷神佞佛遂甘心焉兄以愚言覆观之其人固比肩耳前蒙示药焙法谨如教地之慝果不能伤虽茈【音柴】胡水泻喜速朽者率久居而无害万物不可以无法谓生不由养致其诬乎山川匪遐事使之远形不接而谕者莫贤乎书临纸怊怅不宣禹锡再拜
与刑部韩侍郎书
退之从丞相平戎还以功为第一官然犹议者嗛然如未迁陟此非特用文章学问有以当衆心也乃在恢廓器度以推贤尽材为孜孜故人心乐其道行行必及物故耳前日赦书下郡国有弃过之目以大国材富而失职者多千钧之机固省度而释岂鼷鼠所宜承当然譬诸蛰虫坯户而俯者与夫槁死无以异矣春雷一振必歆然翘首与生为徒况有吹律者召东风以薰之其化也益速雷且奋矣其知风之自乎既得位当行之无忽禹锡再拜
荅连州薛郎中论书仪书
吾兄不知愚无似猥以书见攻其非且曰我与子中外属当为伯仲其抵我书执礼太卑按旧仪凡兄姉之齿有唯无伏它以是为率其於匹敌即前云愿後云白而已大历初李赞皇贾常侍犹守之无渝二公何人也我与子何人也乌有从末俗以姑息为礼而不虞识者所窥邪其旨云尔愚得书退而思惟愀然自贺曰在恒人为宜而在愚为过岂不能幸欤故尽言於兄期有以相畅耳夫礼之文为着定宜尊宜卑犹四方上下左右前後称谓一立古先圣贤所不敢移管敬仲不敢当命卿之飨虞人不敢承士之招先礼而後身也汲黯不为大将军而亏九卿王祥不为録尚书而屈三公先道而後时也是则非据之荣虽君命有所不受非道之利虽衆尚有所不为兄长於大历初尝接前辈游故其风采去承平时不甚相远愚长於贞元中所与游皆後来诸生然犹於稠人广坐时闻老成人之说灌注耳目斑斑然不絶如綫其後为御史四方诸侯悉以书来贺校其礼皆駮不同唯洪州牧李常侍巽潭州牧杨中丞凭始言执事其它如仪而同在宪司者咸以二牧为不逊愚时与其僚柳宗元昌言於衆曰监察八品也当衣碧言执事为宜不当经怪衆咸听然而咍复谓愚云子奚不碧其服邪其不堪执事色深不可以言解及谪官十年居僻陋不闻世论所以书相问讯皆昵亲密友不容变更而时态高下无从知耳前年祗召抵京师偶故人席夔谈因及是事乃知与十年前大殊至有同姓属尊致书於属卑而贵者其纸尾言起居新妇夔独窃笑之而已然犹不敢显言诋之今有人谓东为西者一言发则凡人嗤为騃且狂苟不衆非之则东西易位久矣尊卑失其仪恬而不怪安得使人如东西不敢易之哉曾子有云君子之爱人也以德细民之爱人也以姑息谓古人悉朴且贤则斯言不当发於洙泗间耳盖三代之尚未尝无弊由野以至僿岂一日之为渐靡使之然也嫉其弊而救之以归于中道以俟乎荐绅先生德与位并者掲然建明之斯易也语曰俟自直之箭则百代无一矢俟自圆之木则千岁无一轮执矫揉之器者视之灌丛无非良材耳窃观今之人於文章无不慕古甚者或失於野於书疏独陋古而汩於浮二者同出於言而背驰非不能尽如古也盖为古文者得名声为今书者无悔吝如水走下兄其以愚言为然否耶禹锡再拜
刘宾客文集卷十

[book_title]卷十一
<集部,别集类,汉至五代,刘宾客文集>
钦定四库全书
刘宾客文集卷十一　　　唐　刘禹锡　撰表章一【为淮南杜相公佑修凡十首】
让同平章事表
臣某言高品吴千金至奉制加臣银青光禄大夫同中书门下平章事兼徐泗濠等州节度观察处置等使余如故者初受恩荣若登霄汉退思尘忝如履春氷臣诚惶诚恐顿首顿首臣闻以德诏官以劳定赏苟或虚授人无劝心臣自守方隅累更时岁荷唐虞宣力之寄乏齐鲁报政之能愧无可称以荅高位岂意圣慈弘奬天泽荐加以燮赞之崇名被庸虚之陋质惧速官谤有玷大猷伏以宰相之职安危是注其在当否系于惨舒惟以材陞例无平进举不失德则副苍生之心苟非其人或致外夷之哂臣虽愚昧尝览前言岂敢冒荣遂安窃位辄思事理冀尽刍荛若以汴河要津漕运所切徐方俶扰师旅未宁谨当上禀叡谋下贞戎律克期而进屈指可平励衆之先是臣之志既行其事必在正名所加节制安敢饰让至於银青贵服金铉重名勲绩无闻岂宜滥及伏乞赐寑前命俯亮愚衷微臣遂知止之宜圣朝无不称之服名器斯慎退让有闻遐迩聆风孰不知劝其新授官告谨重封进无任恳祷屏营之至
谢平章事表
臣某言伏蒙奬拔超践钧衡虑玷大猷昧死陈让再奉严旨不令固辞恩厚命轻位高责重【中谢】臣闻天下安危注意将相处论道具瞻之地当总戎作镇之权虽协梦而求无闻秉钺之寄登坛以拜不兼调鼎之荣授受惟艰伊昔犹尔况臣庸琐何以克堪陛下玄造曲成大明私照俾掌戎律复参庙谟宠光之崇在臣已极毫发之效於国何施谨当罄竭微诚奉遵至教仗天威以慑不类敷圣泽以遂羣生上分旰食之忧下塞素餐之责力诚不足心实念兹伏乞皇明俯赐昭鉴臣恪居官次遐守藩维不获伏谢彤庭陈露丹慊心存阙下同犬马之恋恩身在淮濆仰云天而结思无任恳悃屏营之至
谢手诏表【诏後批云朕自书】
臣某言中使阎忠信至奉宣圣旨存问兼赐臣手诏拜捧紫泥跪伸金简承旨见圣神之略感恩知身命之轻【中谢】臣素乏异能幸逢昌运猥当旄钺之寄未靖祆氛荣分台鼎之名何阶启沃窃位斯久速尤是虞岂谓玄化曲成鸿私荐及特纡睿思亲洒仙毫降自九重粲然五色初喜丽天之象远烛辉光旋惊垂露之踪曲覃霈泽鸾凤骞翔而变态烟云舒卷以呈姿赋彩飞文耸神荡目恭惟国宝何幸家藏感极涕零莫知上荅应缘军旅庶务谨具别状奏闻无任欣戴屏营之至
谢贷钱物表
臣某言中使南宫怀珍至奉宣圣旨存问兼赐臣墨诏天光下济叡泽曲流衔恩未酬居宠弥惧【中谢】臣受任斯极微功莫施昨以封略未宁干戈犹动夀春固垒以备盗淮甸兴师以扞奸经费所资数盈钜万馈饷时久供亿力殚虑始图终不敢缄默辄陈管见上黩宸聪伏蒙圣慈特遂诚请远承如綍之旨特假聚人之财军须不愆士气弥振糗粮既备永无半菽之虞襦袴足颁远超挟纩之感是为说使咸愿先登臣忝总戎倍百欣荷伏以上分国用俯济军兴候清烟尘谨备偿约
请赴行营表
臣某言臣自守淮濆巳周星纪?奉朝典粗安遐方素效未闻新恩荐及身曳两绶寄深一隅蚊蚋负山力诚不足鹰鸇逐鸟志则有余臣再授兵符夙参军幕被坚执鋭虽未经於戎行制胜伐谋亦尝习於事业自忝藩翰属时清平无施汗马之劳但咏櫜弓之什今则幸遇殊奬委之专征以身率先是臣素志况闻徐州士衆本无叛心仓卒之间危疑至此臣请自临疆场亲领纪纲裂帛系书谕其祸福椎牛飨士养以威声冀宣皇风煦兹蠢类以忠义感脇从之伍以含弘安反侧之徒革面悛心期乎不日其扬州留务请令行军司马路应权知伏乞圣慈俯赐昭鉴
谢兵马使朱郑等官表【初除侍御史续除中丞异姓王】
臣某言奏事官韦温特蒙圣恩重赐朱郑等官告宸象昭回焕然下烛荣分右职光贲遐藩【中谢】臣伏以朱郑朴忠为心沈毅见色当建封御侮之寄见张愔提孩之年昨者隶职徐州分镇蕲县绎骚之际梗亮弥彰历险而来寔繁其旅详探本末有足襃称辄具奏闻恐须奬劝伏蒙叡鉴俯亮微诚优诏先行已阶直指之列殊私荐至超陞独坐之崇户领三千爵踰五等恩生非次感异常伦辕门有光武旅增气遂使感激之士希勇爵以捐躯猖狂之徒聆圣泽而悛性风行草偃其势必然臣忝总戎麾倍百欣荷
贺复吴少诚官爵表
臣某言中使宋惟澄至奉宣圣旨存问兼赐臣墨诏及昭示洗雪吴少诚等事天地弘覆焘之恩雷雨施涣汗之泽瑕累咸涤危疑获安【中谢】臣伏以少诚擅兴兵戈事生挂误自王师致讨天威下临曾无悖辞亟闻引咎初怀疑惧虽拥衆以偷生旋感圣神屡拜章而请命陛下仁深解网虑轸纳隍念馈饷飞挽之勤闵战争暴露之苦举兹宥过之典副彼效顺之诚一方承再造之恩九有覩惟新之化敷鸿霈而覃及蠢类鼓仁风而臻于太和罢柝销锋自兹而始臣谬膺重寄?守遐藩不获称庆瑶墀陈露丹恳仰瞻宸极倍百常情无任庆拚屏营之至
贺徐?王等表
臣某言中使李国真至奉宣圣旨存问兼赐臣墨诏鸿泽浃下大明烛幽晓谕便蕃慰安稠叠【中谢】臣伏覩天书恭承睿旨弘爱人屈已之道酌因时适变之宜择贤王作镇徐方俾张愔便主留务上则成邦家磐石之固下则副士衆拜章之请戚藩之寄斯重旧勲之祀获全丕变猖狂之徒咸跻仁夀之域既弘在宥坐见止戈率土人臣孰不欣说臣素乏方略谬荷宠光猥承将相之名无施分寸之绩遭逢若此报效蔑闻官谤巳兴渥刑宜及陛下恩深覆载道务含弘恤公私馈饷之勤念吏士锋镝之苦特纡神算昭发德音危疑获安制置惟固好生宥过诚陛下开网之仁尸位无功重微臣素餐之责周章局蹐胡顔自安但以遐守藩条恪居官次不获仰谢云陛陈露血诚未遂周任知止之言敢逃臧文窃位之咎无任战越之至
慰义阳公主薨表
臣某言伏承义阳公主薨伏惟圣怀伤悼增切伏以公主妍姿令则冠絶天人禀教皇宫巳挺柔嘉之德降嫔卿族益彰贞粹之仪方期作范壼闱长荣邸第岂意遘兹短历奄谢昌辰伏虑陛下轸念未捐深慈莫遣有亏常膳罢设官悬臣子之情不任惕恋况圣凡礼异邦家制殊伏愿道齐彭殇理达修短割肌肤之爱慰寰海之心率土人臣孰不相慰无任恳悃屏营之至
慰王太尉薨表
臣某言伏承成德军节度使太尉兼中书令王武俊今月某日薨没伏以武俊生逢昌时天授忠节奋扬义勇茂建勲庸秩冠朝端参燮和於台铉姻连戚里承嘉庆於云霄荣掩华夷事高今昔方膺作翰之寄遽迫归泉之期鼎臣云亡梁木斯坏伏惟陛下君臣义重存没感深临册襚以兴怀听鼓鼙而轸念臣恪居官守奉慰无阶悲恸之诚有加常品谨遣某官某乙奉表陈慰以闻
刘宾客文集卷十一

[book_title]卷十二
钦定四库全书
刘宾客文集卷十二　　　唐　刘禹锡　撰表章二【为淮南杜相公佑修凡十一首】
谢冬衣表
臣某言中使王国清至伏奉圣旨慰劳臣及将佐官吏僧道耆夀百姓等并赐臣墨诏及冬衣两副大将衣四副者大明昭回远烛下土殊锡稠叠延及偏裨庆拚失图捧戴相贺【云　云】臣谬承委寄获守藩条灰琯屡移尘露无补陛下至仁天覆元化风薰颁以兼衣贲兹琐质降自天府光于辕门缄縢既开覩彩章之盛饰蹈舞而服发温燠於祁寒愧尘补衮之名更荷解衣之赐恩波下浃将校同沾共戴殊荣咸思竭节生成是荷雨露难酬无任恳悃慙荷之至
谢濠泗两州割属淮南表
臣某言伏奉十一月二十九日诏书其濠泗两州令臣依前收管臣谬承宠光作镇淮海位均九伯权总十连内省无堪常恐不逮岂谓恩私曲被封略有加慙无报政之勤重受分忧之寄伏以兵戈方息闾里未安谨当奉宣皇风慰彼黔首且责成於牧宰期不失於澄清伏惟圣明俯赐昭鉴无任感戴屏营之至
谢历日面脂口脂表
臣某言中使霍子璘至奉宣圣旨存问臣及将佐官吏僧道耆夀百姓等兼赐臣墨诏及贞元十七年新历一轴腊日面脂口脂红雪紫雪并金花银合二含棱合二皇明远烛殊锡荐臻拚舞失容捧戴无措伏惟皇帝陛下立极御人顺时布政礼崇大蜡泽浃遐藩臣叨荣日深窃位时久谬回宸眷猥降王人天书下临覩三光之照耀玉历爰授知四气之环周雕奁既开珍药斯见膏凝雪莹含液腾芳顿光蒲柳之容永去疠疵之患命轻恩重上荅何阶无任感拚屏营之至
谢墨诏表
臣某言中使陈日华至奉宣圣旨存问兼赐臣墨诏又以臣所奏罗珦及裴靖政理有方今各赐手诏激赏者恩降重霄泽流下土义存奬劝荣冠等夷臣昨以罗珦裴靖励精吏理効用着明人咸说安俗致殷阜恐须甄録以劝在官辄献封章具陈成绩伏蒙叡鉴俯亮愚衷载嘉理行之尤光示丝纶之旨守道者益以固志怀慝者由是悛心激俗化人於兹为大臣谬司亷问职在澄清幸遇旌善之时获免蔽贤之责无任欣感之至
论废楚州营田表
臣某言中使曹进玉至奉宣圣旨存问兼赐臣墨诏以楚州营田废置事令臣商量奏来者跪奉天书恭承叡旨道存致用义在随时【云　云】伏以本置营田是求足食今则徒有縻费鲜逢顺成刈获所收无裨於国用种粮每阙常假於供司较其利害宜废巳久比来循守旧制不敢轻有上陈皇明鉴微特革斯弊取其田蓄授彼黎蒸仍俾薄租诚为至当但以田数虽广地力各殊须量沃瘠用立程度臣已追里正臣与商量利便谨具别状奏闻伏惟圣虑俯赐详择无任震越屏营之至
请朝觐表
臣某言臣闻臣之事君有犯无隐恳诚所至敢不罄陈伏惟圣明俯赐矜察【云　云】臣代受国恩忝承门?脱巾筮仕敢期荣名陈力効官靡树声绩始因孤直骤历清班复加朝奬作藩外府远违辇下十有四年恪守淮濆逮今一纪犬马怀恋寝兴匪遑蒲柳易衰迟莫俄及窃位时久妨贤愧深况历官巳来四十八考只奉朝谒时才二周服勤郡符荏苒垂老屏营魏阙之思梦想承明之游如迫馁寒不忘衣食伏惟叡鉴俯亮愚衷蚤赐择人与臣交代授受之际冀无可虞然後脂车奔赴京辇微愿斯毕虽死犹生臣顷以戎务方殷猥加宰辅今既事罢实慙此名为有藩镇同时未敢轻上印绶伏以圣朝赫赫左右惟贤汉愧得人周慙多士臣才略既短齿发又衰柄用之地甘心自絶所冀退归旧里沐浴皇风絶锺鸣漏尽之讥展维桑与梓之敬匪惟名器不假实贵骸骨可全知止之心神祗所鉴无任恳悃怔营之至
谢春衣表
臣某言中使陈日华至伏奉圣旨慰劳臣及将佐官吏僧道耆夀百姓等并赐臣墨诏及春衣两副大将衣四副王人捧诏御府降衣宠光不隔於遐藩庆赐猥沾於裨将臣素乏器能谬膺驱使每慙效薄常惧食浮陛下覃以至仁均其厚施宰元和而布泽顺时律以颁衣出自禁中贲于臣下执领襘而拚舞失次被纎柔而顾眄增辉举体动容既安且吉在身不称恐招鹈翼之讥居位无功叨受鹤纹之赐下延将校同荷生成
谢赐门戟表
臣某言臣得进奏官裴遘状报今月九日军器使梁延夀奉宣进止付所司准省牒赐臣门戟十二竿者恩降云天荣加门户承旨庆拚省躬慙惶伏以礼着等威朝有命数是昭懋赏必在畴庸臣谬荷宠光素无绩效旌旄之寄巳忝外藩棨戟爰列更光私第贲于枨闑庆及子孙覩兹盛仪实愧虚受无任欣戴屏营之至
谢男师损等官表
伏见今月一日制授臣长男师损秘书省着作郎次男式方太常寺主簿又得进奏官裴遘状报伏承圣恩特降中使送官告到臣宅分付师损者宠渥非常授任不次惊跃无措腼惧失容【云　云】臣谬分重寄获守外藩受恩既深无绩可纪男师损等器惟凡品教阙义方蚤沐叡慈已阶官次每怀尘忝常诫满盈岂谓鸿霈曲覃大明私照寛臣尸素之责念臣葵藿之诚下延胤息叨践班级天书出禁中贵临门荣冠等夷庆流宗族况着作乃论撰之地唯才吏是居太常寔礼乐之司非儒者勿履顾兹庸昧忽此超昇内省慙惶若坠氷谷伏以圣朝立制建官惟贤名实无乖轮辕尽适微臣父子独为幸人非据踰涯自中徂外虚受丘山之赐实增负乘之忧进退彷徨不知所据无任战汗屏营之至
谢端午日赐物表
臣某言中使刘光弼至奉宣圣旨慰劳臣及将佐官吏僧道耆夀百姓等兼赐臣墨诏并衣一副金花银器三事彩丝一轴大将衣四副彩丝五轴宠光荐至庆赐曲沾拚舞失容捧戴无力伏以朱明仲月端午佳辰万国被薰风之和九天垂湛露之泽臣幸逢休运获守外藩叨承叡慈猥受荣赉发诏而焕窥宸象振衣而顿失炎威色丝表祥载光於佩服珍器充玩尽饰於圆方恩辉既盈喜惧交集下延裨将共荷鸿私无任感戴之至
谢墨诏表
臣某言中使陈日华至奉宣圣旨慰劳臣及将佐官吏僧道耆夀百姓等兼赐臣墨诏恩降紫泥泽流下土跪奉自天之命遥驰捧日之心【云　云】伏以皇帝陛下凝旒穆清轸念黎献巳洽雍熙之化尚存宵旰之勤远降王人特迂宸翰慰安稠叠晓谕便蕃任重力微不知上荅应缘戎旅庶务谨具别状奏闻伏乞皇明俯赐昭鉴无任感戴屏营之至
刘宾客文集卷十二

[book_title]卷十三
钦定四库全书
刘宾客文集卷十三　　　唐　刘禹锡　撰表章三
杜司徒让度支盐铁等使表
臣某言伏奉制书授臣检校司徒同中书门下平章事充度支及诸道盐铁转运等使者臣久尘高位尸素巳多更受新恩满盈为惧【云　云】伏惟皇帝陛下绍登宝位光纂鸿猷擢用之间华夷耸听况利权所在宜适变通国计是资须明轻重当至化鼎新之日是微臣迟莫之年将何以上副宸衷下成庶务进退惟谷氷炭在怀辄罄愚诚冀回天监陈力无补庶遵周任之言循涯若惊敢饰范宣之让慙惶局蹐倍万常情谨奉表陈让以闻
杜司徒谢追赠表
臣某言伏奉制书襃赠臣亡父先臣某官尚书左仆射者时逢霈泽礼极徽章【云　云】臣家受国恩至臣累叶常惧不克负荷以忝前人岂意多幸遭逢猥居高位陛下应乾御极作解庇人恩浃寰区礼成宗庙垂仁布德自叶流根紫书忽降於重霄密印荣加於厚夜星霜增感蒸尝有辉非臣殒越所能上报无任感咽屏营之至
杜司徒让淮南立去思碑表
臣某言伏见淮南节度使王锷所奏当道将吏僧道耆夀等请为臣立去思碑伏奉圣旨允其所奏臣内惟菲薄声绩无闻祗荷恩私慙惧交至【云　云】臣伏蒙先朝过奬累典方隅顷镇江都十有四载数周星纪水旱备经境接淮濆兵戈时起至於邑里粗免流离非臣所能悉禀圣化在唐尧可封之日奚假吏师当汉宣责实之时皆承诏旨王锷与臣交代辄有上闻况以去思为名慙无可纪之绩伏以建碑有制甲令垂文苟非至公翻益贻诮臣伏览故事宋璟自广州都督入为尚书南海之人请为刋石璟自逊让至于再三虽勒其文竟从降制着在国史垂为美谈璟非苟荣人益见德臣才诚不逮心实慕之伏乞圣慈赐寝前命臣情非饰让义在徇公【云云】
京兆李尹贺迁献懿二祖表【实】
臣某言伏见诏书以今月某日奉迁献祖懿祖神主祔于德明兴圣皇帝庙盛礼云毕宗祧永安【云　云】伏以太祖景皇帝膺期抚运启封于唐为百代不迁之宗开三灵眷命之兆顷以本朝初建清庙备仪二祖冠西室之先景皇阙东向之位诸儒献议历载未行陛下濬发叡谟旁延正论爰诏多士会於中台酌三礼之前文参百王之故事讲贯斯定询谋佥同撰日展仪考祥视履配贵神於远祖正尊位於始封庙貌有严禘尝允穆示人以孝得礼之中既观秩秩之容必降穰穰之福臣职居内史属忝本枝躬导盛仪获申诚敬无任感说屏营之至
京兆韦尹贺雨止表【夏卿】
臣某言今月某日中使吴文政奉宣圣旨缘今年雨多恐伤苗稼诸有灵迹处并宜祈祷者臣谨检寻祀典方议徧祠惟德动天倏已澄霁伏以至教惠农兆人务本今岁宿麦茂於常年爰自季春遂逢多雨盖隂阳常数有以推迁而陇亩之间未闻伤败陛下劳谦思切覆育恩深或虑成灾先期轸念昭荐未陈於方社叡诚巳格於上玄文明焕开隂曀潜扫有年之庆实兆於兹辰先天不违夐超於前代臣谬司京邑?抚蒸黎欣拚之诚倍百羣品无任踊跃屏营之至
京兆韦尹贺祈晴获应表
臣某言今月十七日中使某奉宣圣旨以霖雨未晴诸有灵迹处并令祈祷者臣当时於兴圣寺竹林神亲自祈祝兼差官城外分路徧祠伏以神祗效灵景物澄霁兆庶覩动天之德大田俟多稼之期臣谬荷恩辉忝司京邑拚说之至实倍常情
京兆韦尹谢许折籴表
臣某言伏奉诏旨以臣所请畿内折籴宜令度支计会定数奏来者天慈广被人瘼是求臣自理京邑不先威刑唯务便安所期富庶每因赐对常奉德音府县之间巨细令奏伏以圣明在上风雨应时顺成
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>