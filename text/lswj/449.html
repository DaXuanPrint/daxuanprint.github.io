<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="容春堂前集目录,容春堂原序,前集卷一,前集卷二,前集卷三,前集卷四,前集卷五,前集卷六,前集卷七,前集卷八,前集卷九,前集卷十,前集卷十一,前集卷十二,前集卷十三,前集卷十四,前集卷十五,前集卷十六,前集卷十七,前集卷十八,前集卷十九,前集卷二十,后集目录,后集卷一,后集卷二,后集卷三,后集卷四,后集卷五,后集卷六,后集卷七,后集卷八,后集卷九,后集卷十,后集卷十一,后集卷十二,后集卷十三,后集卷十四,续集目录,续集卷一,续集卷二,续集卷三,续集卷四,续集卷五,续集卷六,续集卷七,续集卷八,续集卷九,续集">
<meta name="description" content="明代诗文别集。邵宝(字国宝)著。初刻于正德年间,题名为《容春堂前集》20卷、后集14卷、续集18卷、别集9卷。集前有李东阳序、正德九年(1514)浦瑾序、正德十二年王鏊序。《四库全书》收录本正是以此刻本为底本。嘉靖十三年(1534)慎独斋刊刻《容春堂集》,为66卷本。前集20卷,除王鏊、浦瑾序外,还有邵宝自序,林俊的后序。卷21起接别集,凡9卷。卷30至卷66,不再分后、续2集。此集较正德4集刻本多出5卷。据《千顷堂书目》记载,邵宝除4集本外,还有《勿药集》14卷,此集今存有正、嘉间刻本,但书藏在台湾,目">
<title>容春堂集_邵宝_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">容春堂集</span> <br/>
          作者： <span class="inputVal" id="bkauthor">邵宝</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]456842</span> <br/>
          说明： <span class="inputVal" id="bkdec">明代诗文别集。邵宝(字国宝)著。初刻于正德年间,题名为《容春堂前集》20卷、后集14卷、续集18卷、别集9卷。集前有李东阳序、正德九年(1514)浦瑾序、正德十二年王鏊序。《四库全书》收录本正是以此刻本为底本。嘉靖十三年(1534)慎独斋刊刻《容春堂集》,为66卷本。前集20卷,除王鏊、浦瑾序外,还有邵宝自序,林俊的后序。卷21起接别集,凡9卷。卷30至卷66,不再分后、续2集。此集较正德4集刻本多出5卷。据《千顷堂书目》记载,邵宝除4集本外,还有《勿药集》14卷,此集今存有正、嘉间刻本,但书藏在台湾,目前还无从与正德4集刻本、嘉靖66卷刻本相互比勘。《四库全书总目》评其集说:“今统观四集,其文边幅少狭,而高简有法,要无愧于醇正之目。《明史·儒林传》称其学以洛、闽为的,尝曰吾愿为真士大夫,不愿为假道学。其文典重和雅,以李东阳为宗,而原本经术,粹然一出于正,殆非虚美。其诗清和淡泊,尤能抒写性灵。顾元庆《夷白斋诗话》极称其《乞归终养上疏不允》一篇,谓其感动激发,最为海内传诵,盖其真挚不可及云。”陈田《明诗纪事》亦评其诗说,其“诗格平衍,其蕴藉入古处,则学为之也。在茶陵诗派中,不失为第二流”。</span> <br/>
          封面： <span class="inputVal" id="bkimg">Z_18638.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]容春堂集
[book_author]邵宝
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]456842
[book_dec]明代诗文别集。邵宝(字国宝)著。初刻于正德年间,题名为《容春堂前集》20卷、后集14卷、续集18卷、别集9卷。集前有李东阳序、正德九年(1514)浦瑾序、正德十二年王鏊序。《四库全书》收录本正是以此刻本为底本。嘉靖十三年(1534)慎独斋刊刻《容春堂集》,为66卷本。前集20卷,除王鏊、浦瑾序外,还有邵宝自序,林俊的后序。卷21起接别集,凡9卷。卷30至卷66,不再分后、续2集。此集较正德4集刻本多出5卷。据《千顷堂书目》记载,邵宝除4集本外,还有《勿药集》14卷,此集今存有正、嘉间刻本,但书藏在台湾,目前还无从与正德4集刻本、嘉靖66卷刻本相互比勘。《四库全书总目》评其集说:“今统观四集,其文边幅少狭,而高简有法,要无愧于醇正之目。《明史·儒林传》称其学以洛、闽为的,尝曰吾愿为真士大夫,不愿为假道学。其文典重和雅,以李东阳为宗,而原本经术,粹然一出于正,殆非虚美。其诗清和淡泊,尤能抒写性灵。顾元庆《夷白斋诗话》极称其《乞归终养上疏不允》一篇,谓其感动激发,最为海内传诵,盖其真挚不可及云。”陈田《明诗纪事》亦评其诗说,其“诗格平衍,其蕴藉入古处,则学为之也。在茶陵诗派中,不失为第二流”。
[book_img]Z_18638.jpg


[book_title]容春堂前集目录
钦定四库全书　　　　　集部六
容春堂前集目录　　　　别集类五【明】
卷一
辞赋
卷二
古诗
卷三
古诗
卷四
五言律诗
卷五
五言絶句
卷六
七言律
卷七
七言律诗
卷八
七言絶句
卷九
杂着
卷十
杂着
卷十一
记
卷十二
记
卷十三
序
卷十四
序
卷十五
表传
卷十六
碑
卷十七
墓志铭
卷十八
墓志铭
卷十九
书简
卷二十
祭文
【臣】等谨案容春堂全集二十卷後集十四卷续集十八卷别集九卷明邵宝撰宝字国贤自号二泉无锡人成化庚辰进士授许州知州入为户部郎历官南京礼部尚书卒赠太子太保諡文庄事蹟具明史儒林传宝覃精经学颇能窥见原本与明季诸家摭拾空谈浮夸无实者相去迥殊其举於乡也为李东阳所得士故其诗文家数皆出自东阳东阳亦以衣鉢相传许之当宝以侍郎予告归东阳作信难一篇以赠称其集出入经史蒐罗传记该括情事摹写景物以极其所欲言而无冗字长语辛苦不怡之色若欲进於古之人且以欧阳修之知苏轼为比其心之相契如此然东阳所见祗有前集其後集续集别集则宝後所续编东阳弗及覩也宝文高简有法虽气局尚嫌拘狭要无愧於醇正之目诗则清和澹泊尤能抒写性灵锺惺称王李盛行以後真诗惟邵二泉其言虽未必尽当而论诗家正派当时实无以过之盖其风雅可匹吴寛而经术较深峻洁可比王鏊而才力更胜正嘉以前固卓然为一钜手矣其集称容春者乃其先世所居堂名宝重修复之因以名集云乾隆四十二年三月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]容春堂原序
文之制大率有二典重而严敷腴而畅严则望之巉巉其可畏者也畅则即之温温其可爱者也皆文之媺者也而兼之难文如韩柳可谓严矣其失也流而为晦甚则僻塞艰蹇声牙而难入文至欧苏可谓畅矣其失也流而为弱甚则熟烂萎薾冗长而不足观盖非四子者之过学之过也学韩柳者束於法有意而不得逞学欧苏者惟意之适而不知法以裁之是二者皆过也於乎斯亦难矣董南畿学政侍御张君手一编授予曰是为户部侍郎无锡邵公之文鳌山盖尝师焉将梓刻以传惟先生序之初予承乏翰林北上公时始得解过予舟中出所着眎予固已超然脱去凡近虽不得即而友之亦未克沃而忘之也其後官於朝公以进士补外久之召还予且以告归今兹公亦告归地且孔迩而衰病锢之不能朝夕数数独时得其文与诗读之体裁简重兴寄闲远未尝不改容钦叹今乃得其全观之知公之用力於斯也久其志直欲追古人而并之不屑为近世之文也是足以传矣或问公之文焉所师曰予也读之不能窥其所至又安能知其所出然妄意论之公盖师韩而不暇及乎其他者也其古歌诗盖有晋魏之风焉而有不同者何师其意不师其词此固韩公语也师韩而不必似韩此善学韩者也虽然此特於其外之文耳抑复有深於是者焉未敢遽论也公年未及悬车当朝廷渴贤之日方将复起大见於功业不徒托之文章而文章之出将日富而日深又非予所能涯者姑题其首以竢并以复侍御君以为何如也正德丁丑岁秋八月望震泽王鏊譔
文之好尚不同而相信者絶少盖文者人心之声信其人斯信其文矣人岂易信哉见之而不能知弗信也知之而以为不足信弗信也杜子美之於李太白韩退之之於柳子厚张籍皆极推许而三子者有异议焉惟欧阳永叔於苏子瞻称其奇才欲相逊避而子瞻心诚服之至以比孟子此何哉信不信之间耳世恒说古今人不相及今之君子果於自信而无所取信乎人故虽有奇才博学或陷於一偏而莫之觉於是益叹夫相信之难也予於南畿之试得邵君国贤意其非场屋士见所为古文歌诗爱其峭拔与之论焉数年而见之则加厚矣爱其简洁与之论焉数年而见之则又加裕矣比乃见其容春堂集出入经史蒐罗传记该括情事摹写景物以极其所欲言而无冗字长语辛苦不怡之色若欲进於古之人以几于口无择言言必有中者盖国贤信我太过而其所自信者固存独非有所合而然哉国贤清修好古自领科第以来为州守为郎正督学政历长藩臬更践台省虽公务丛委而条贯整饬未尝以文废政属以母老乞终养不得请仅予告以归省色养之暇大肆力於所谓文者故其所得益深而犹未见其止也作信难以贻之国贤名宝成化甲辰进士今为户部左侍郎容春者其先世所居之堂国贤所修复者因以名集其他集尤多予独备见其前集云长沙李东阳譔今天下以古文名大家者彬彬相望也其在东南凡几人在常之无锡则有若少司徒泉斋邵公公蚤孤力学弱冠即名於乡既第进士则游少师西涯李公之门而有得焉盖自是仕且学余三十年文日进以迈西涯人物县衡也寔以天下士目公於是公隐然为东南之望瑾晩末无似辱公宠而敎之尝从容问公曰文将安师曰师今之名天下者无以则先进乎无以则古之人乎曰先进而上宋古乎曰有唐有东西汉者在唐两汉古乎曰有先秦古文在古至先秦至矣乎曰庶乎其亦古也已曰将不有六经在曰六经尚矣夫学文而曰必且为六经吾则不敢也它日问诗公诏之如问文曰将不有三百篇在曰三百篇尚矣夫学诗而曰必且为三百篇吾则不敢也瑾切志之及公以侍养归自户部而病病愈无所於事则繙録旧所着文若诗日诵诸容春精舍以为乐乐则传以视瑾使篇为可否之瑾不佞辄缪复曰某者为可某者不为可公则取所可者覆诵焉曰然乎然乎又乐也如是者百七十日録始定凡得文之类篇若干诗之类篇若干其谨重精纯盖得诸宋其雄浑森严盖得诸唐其尔雅深厚盖得诸汉其近古盖得诸先秦至其诸篇每曰君子曰云云者则左氏盖尔也而公乃自附焉於是知公之尝以诏瑾者信乎不诬然文不必若六经而粹乎卒泽於理义诗不必若三百篇而温乎有风雅之遗音是又奚啻先秦而已也与哉盖所得於西涯与所自得焉者厥亦深矣其望东南而名天下也固宜公之诸门人请先刻今所録者为前集公谓瑾尝与闻於斯集也命为之序瑾不敢没公之敎且乐附名焉乃谨序其委源声实之槩俾天下後世之敦文献者於是乎徵公名某字某其奏议公移在别集其後集在续藳其德其政在史书正德甲戌秋八月既朢同邑浦瑾譔
内至者言焉成文如三精象垂衆凑效乎其职皆化机自然根诸道而发诸气者也故曰观乎人文以化成天下六经羣圣人之藴经纬天地纲纪人伦立万世常行之矩其根深其充养浩然其化机在我文之至也後世敝经则杂敝朴则靡敝庄则散敝润则流而入卑弱发乎才而语道或浅要诸理而语气为或衰文云文云乎哉前辈谓太极图像经西铭自孟子而後未见易传甚实而自得今与原道并观相去远矣数先生者曷尝屑屑然属意文事之工理至词至机有在我者矣予尝谬意古文懵於道而病乎其蹐於气也尝思名能文者听命焉心存意往海内士三数人弘治丙辰始得会吾二泉追讼相见之晩既而静思之百能媿诎独吾齿长尔尝见品士亭记曰其择也如此庙学记曰为夫子作也白鹿数篇曰为朱子作也及是容春堂集出得尽观焉曰是文也其是气也其不离是道也纡徐容与和以平乎庄以洁乎居而不有辩博而不肆黯然其长油油然其光将根干宋儒标枝秦汉收韩欧数君子之华实乎起衰斯文其先生始乎先生副上卿惜士者犹未酬其望世固有不相易者正德戊寅春仲见素子俊书于云庄青野莆田林俊譔

[book_title]前集卷一
钦定四库全书
容春堂前集卷一　　　　　明　邵宝　撰
辞赋【十首】
毁龙骨辞
弘治癸丑夏五月郑州某鎭地陷若干丈水暴出民以为有神物焉远近争赴祈祷巫获厚利六月许州小赵鎭有巫言龙骨出土中纵口道祸福以诳愚俗将如郑州之为者知州邵宝恐其久而惑衆也乃取所谓龙骨者毁之於庭杖巫而遣之复作此辞以贻州人俾勿惑辞曰
变化风雨兮上下于天古人有言兮维龙则然龙曷能然兮乘气与时斯以体乾尺窟兮非渊勺水兮非川彼朽骨兮几何岁年击鼓兮田田巫舞兮翩翩士女会兮如?龙无灵兮胡托彼传龙有灵兮彼胡制旃骨则何罪兮巫之愆逐彼巫兮毁斯骨为吾民兮辟妖物
荆蛮操
彼有物兮不可以取我有心兮不可以语不可以语兮安可以处荆蛮渺兮何许逝将徂兮终我攸宇吁嗟乎苟获我心兮孰非我所
哀秦封君辞
弘治乙卯春修敬先生秦公卒越二月讣闻於京师宝既有诗以哀之及读其墓碑感乡人私谥之公也复为之辞以泄予情公宝大父行能忘年而与之进所以规诲宝者多矣辞曰
违先生盖数载兮忽南向以兴嗟望碧山而不可往兮渺愁云於天涯问九原之安在兮慨德音之永遐维先生之明哲兮固神启而天赋筮遇履而之无妄兮曰坦坦其幽素服兰菊而佩蘅兮步前修以为度春与秋其汲汲兮恐岁年之迟暮惟至美不能以终秘兮於灿发於文章窥门墙乎汉魏兮谐律吕於中唐挥贾涕於太息兮舒孙啸於独伤知先生谓为逸民兮不知者曰其忘世言博利以为仁兮守善藏以为智维厥子之登庸兮亦讵非先生之所施繄太邱之率物兮树东京之高风越弘景之退处兮乃托迹於神农衆剪剪於寻丈兮亦孰能知夫所从苟此志之不愆兮又何分乎达与穷始趋涂之各异兮终要归以皆同徵孟生之为贞兮附陶氏之为靖曰舆情其既公兮信棺盖而後定彼曷其独不死兮顾偷生之为幸呜呼先生兮庶其得正怅余怀之无聊兮掩遗编以长謡极四方与上下兮肆远索而旁招典刑辽濶兮里社萧条彼水之澨兮山之椒先生不归兮使我心劳
思胡公赋
弘治丙辰春三月蒿庵俞先生将赴长兴敎谕谓其门人邵宝曰此安定先生之旧游也吾何以哉宝谨述其意作思胡公赋赋曰
凌具区之惊涛兮越苕溪而又南惟湖之为郡兮留海陵之余馣余束书以廷斆兮瞻前修而增惭高余冠之峩峩兮俨翼翼乎余席纷左右其来趋兮曰将考於古昔彼负姱而无成兮孰云非余之攸责嘅夫人其既远兮或庶几焉见之鼂登堂而夕下兮顾庭草之陆离地犹故而人则非兮余曷云其弗思岂话言之不可传兮将遗则之难服宁产材之固殊兮何千古而公独体与用其并修兮文与行其兼笃念余方慊於斯兮亦曷为而能淑指湖波以矢言兮情纠结乎余肠采溪毛以为俎兮酌山泉以为觞率青衿以将荐兮跽陈词而愿享【平声】灵洋洋以若临兮清风飒其吹衱羌愈思其奈之何兮退将修乎余业疏淳源而导之兮芟末习於枝叶庶冰蓝其有望兮允余怀之能惬噫嘻休乎猗哉湖山共兮盘纡湖水滙兮涵濡湖人秀兮繁且都湖之师兮公何可无公既逝兮吾道则孤孰起公兮予将与之为徒
归云赋
赋曰归云宝窃拟以为少师谦斋先生徐公赠也公道德文章勲庸惠泽着於三朝大被四海太史书之太常纪之有非小子所敢与闻者独其归也悟易象之消息随时事而卷舒盖於天道有得焉爰托诸云致词於祖肤寸之言敢谓知先生哉其辞曰
海江之间荆溪之濆元气之会蒸而为云始触合以成象忽变化而生雯尔乃辞岩谢谷逾林迈陆或当阳以曦或临泉以沐迤逦上征若有推毂挽之弗迟从之弗速已而攀日月参星辰弭东井济西津望华盖出轩辕歘儵布展纷郁轮囷瞻望为庆经纶以屯其出也无心其化也有神盖妙乎其未易陈也若岁大旱苗则槁矣云於是时从龙而起请命帝阍以为张弛帝曰云哉汝其翼予乃自帝庭腾鼓蹈厉顾视六合一息万里召江灵於南津麾河伯於北渚飞亷前导丰隆後从挥霍左右顷刻异同晻霭泱郁满盈太空微而为□骤而为涷沛而为霖无远弗遍无隐弗穷百谷薿薿庶草芃芃郊原生色山川发容解暵纾虐转沴召丰或曰风伯惟汝之绩伯曰云哉於我何力或曰雷师维汝之威师曰云哉於我何为云曰否否维帝之命飞龙在天实操其柄贪天为功人将予病爰返初服爰指旧林恬愉玄默用全吾真追山人之驾依野客之巾霞与为侣岫与为宾泯若弗迹荡乎无垠盖将以无穷为门太初为邻而东山之望犹有系於天下之人也乃有歌者曰云之游兮山之幽兮云之凝兮山之?兮维云在阿适且有仪旋兮盘兮委兮蛇兮云兮云兮奈尔何兮
观泉赋
维暮春者邵子步自庐麓观於龙池既观而憩於是赋之夫龙池之上中峰凌霄双泉下垂名曰瀑布若扬若飈若奔若驰浸星缀汉破云截霓孰从而速孰阻而迟此天下之至奇也及其中也回涧转谷放乎至足强弩释机轻车旋毂鲸舞於潮龙战於陆千雷万霆神藏鬼伏盖吾闻诸古人至是而得寓目焉又其下也石壁四立渊渊其潭其广可度而深不可探纳之滙之其量有涵濯之而清酌之而甘清不可?甘不可婪乃溢而流纡徐百折隂洞之窦阳崖之缺潺潺湲湲滔滔决决吾尝见其行也而未见其辍也乃若日星开朗动荡元精玉作之色金作之声载歌沧浪以舒幽情厥或雾霾晦蒙呼吸变化既郁而泄叫号怒骂大资经纶小入图画一日之内四时之中北南西东随观异容发太极秘妙地天通诘之莫辨测之莫穷非川上翁其将焉从邪山僧执笔请书於石予何言哉一笑而掷
毁淫祠颂
中丞林公巡视江西之一月檄毁诸寺观神庙弗在典与志者有司闻公风义奉行唯谨时宝舟由临江入袁河见土木像浮水而下後先沓至乃叹曰自狄梁公後不见此举几百年矣而公毅然行之不俟终日非信道笃而自知明者其孰能之公昔在朝尝止建寺语忤权要得祸几毙後在云南又尝毁诸佛像盖其辟邪崇正之念平生所存如此而非出於一时之感也夫安得不力哉颂曰
卓哉林公心与道谋是卫是距以邪为仇昔在先朝有寺将建孰不惜之而莫敢谏公书千言佛骨之遗曰有殃咎臣身不辞赦公复公惟明天子佥曰异哉一生九死公节滇南其气益昌曰毁斯毁神伏鬼藏公来江西诹民之瘼饮之食之培善剗恶公曰汝吏民愚罔觉?人求神日谷以壑粤若帝舜絶地天通降礼折刑民协於衷我非为异期古是同国宪斯在汝罔弗共吏奉公檄夙夜惟力靡远弗临靡深弗即曰火而焚曰水而流美石良材学宫是修唐有狄公尝事斯举太史书之君子所予公心正直与神明居凡此邪慝弗怒而除除其邪慝一崇我正曰士曰民肃肃於政民耕於郊士诵於庠虽赏不窃维祯维祥天子曰某汝入予辅士民曰嗟夺我父母夺我父母而弗敢留公在帝傍天下之休
吊赵烈妇赋
烈妇事予闻之志传旧矣兹读请祀疏而有感焉乃为赋以吊之赋曰
慨孤城之无守兮忽井里之绎骚虎豹肆而逐人兮衆有家其焉逃孰不有夫兮为妻有舅姑兮为妇幸瞬息之苟生兮宁节义之是顾相宫墙之深邃兮或彼寇之弗求抱厥婴以相从兮亦讵谓夫善谋彼硕人其曷见兮谭犹存予何敢死祸既殱於一家兮尚安之予舍此矧淫言之屡加兮初奚有於冶容惟一死之莫得兮恐予贞之弗终幸白刃之倏及兮免奔走之颠沛也矢九原以自归兮见死者之无愧也惟日月之下照兮心耿耿其自明纵血流之弗迹兮将天光而并荧嗟女妇之在家兮犹臣子之在国彼朝梁而暮燕兮吾纲常其安属惟此志之靡定兮谓夫【音无】夫而非夫或为雄兮投阁或为陵兮荅书蹈水火而必死兮虽愚者之能覩彼待姆与候符兮何为心之独苦嗟罹盗其犹水火兮旷然感於今古呜呼噫嘻魂兮曷归入有懿亲兮出将从夫古姬天冥冥兮魂不迷忽反顾於新宫兮增千载之涕洟
樛木颂
太恭人范氏今太常少卿兼翰林侍读靳先生充道之母也太恭人归赠太常公累娠不育公以为忧时太恭人方壮忧之甚屡请贰室而公弗从不期年太恭人有娠而太常生呜呼妇之从人其重在嗣嗣之弗立祀将焉依故樛木之仁国风载焉太恭人之葬太常远以墓铭见贻宝不佞考论其德窃最是事乃为樛木颂曰
婉婉恭人维古淑媛慈惠贞良以从所天我嗣恐迟我心孔悲烝然夙夜念兹在兹我室于人嗣实由我我嗣未成非贰其可我卜我贰如弗获已知嗣之重孰人孰已娶有不告我卜曷谋我贰既谐唯子之求母心何心心乎靳宗一念格天鬼神其从唯母是心吾道所向善养可王休容可相为家有子为国生贤匪庶而嫡孰知其然子贤维何克俊有德维邦之桢海内维则源源禄养夀母於堂良人乃瞑昭哉宠光
咎三凶词
赠行人司副偶轩黄公某以行人奉使海外至羊屿孤山大风激水石触舟坏公乃溺死事在成化某甲子至於今谈者哀之近读司寇彭公所为志铭予重悲焉凡中朝有事外国者必妙选超卓之士盖孔门专对之许汉廷絶域之徵自昔则然矣行人公在莆若子贱在鲁称君子者无间言乃遭奇祸呜呼悲哉予也鄙无能为公不朽窃怪风与水与石三者相值致兹惨烈肆斥为三凶词以咎之词曰
嘻其甚哉风兮何烈水兮何激石何崛顽与风水击三凶相朋贼我国士俾有一良酷不若是先生维善人维国纪纲虎符龙节王命是将而汝海弗航嘻其甚哉任载者水司动者风底柱颓波石哉尔功汝各有神曷其冥曚水不可回风不可捕惟石可求而险不可渡乾坤茫茫孰知其故人亦有言泰山鸿毛殇子彭铿孰公短长孰公重轻彼风水石有情无情曾何足徵我作咎词以泄不平呜呼先生
容春堂前集卷一

[book_title]前集卷二
钦定四库全书
容春堂前集卷二　　　　　明　邵宝　撰
古诗【五十六首】
庆成侍燕
嘉燕陈明堂黼座当春阳惠风拂宫扇亲覩穆穆光冠簪肃趋拜共进万夀觞箫韶叶舞佾宛然见虞唐三苗独何为不如兽跄跄天高复地厚永世垂衣裳
送东山公行边
司徒始受命朝野贺得人两边数万骑所望公一身公囊无刍粮公心有经纶亦有为国念对越天与神岂不知匮乏鞠躬在兹辰公复不自用乃荐一二臣遗事旁搜阅微言博咨询稽首殿陛下丰仪动高旻登车向西郭尊俎罗朝绅慨然尽余酌老眼无边尘谓公唐室晏谓公汉家恂千载有韩范公也真其伦公有激衆义公有抚衆仁未至百草秋既至万卉春缓急在公手琐琐何足陈
送刘用熙
今之异人刘牧龙绰有两汉先秦风等闲踪迹不肯露下混此世将无同或时耿耿作怪语恍忽使我难形容殷彛周鼎初出土置在清庙明堂中又如江水撞石钟天然音调非人工蛟龙跃舞送雷雨倏歘霁景留云松直将飞步泰华峰沐浴沆瀣观洪蒙身骑白鹤真自适口啖紫芝犹未穷彼哉皦皦不解事唯子能固还能通我今规子复有说古来夷隘惠不恭吁嗟此别拟三载河淮合流日夜东尚友千古谁其从
惠山泉歌奉次涯翁先生
击石长歌复长啸山无人声泉有窍诗人曾谓兹山空又闻山与南海通向来泉托山人姓公为收名名始定石池左右多槛泉东流迤逦非突还非悬公门如海纳川水肯向东方遗一士出山还似在山清中有石子星之精别公无言怀独泻公乃题诗赠行者高词尽得今古奇我歌合向观泉时年年夀公泉一酌公每书来问瀺灂援琴欲寄山中音水风吹月千里无遐心
世恩席上答诸公
我行西江自江东载书千里乘天风今夕何夕诗坛中碧瞳共照灯花红欧阳居士苏坡翁文星烂漫今古同不才有幸承诸公翰林四老儒之通【宜兴吴克温华亭顾士亷太仓毛宪清姑苏吴南夫】金石一振万籁空司封【金齿张进之】明并两考功【太原乔希大宜兴杭世卿】高堂白日悬青铜少游【秦国声】才思如冥鸿江湖渺渺谁能穷职方【郴阳何子元】平生怀至忠每谈疆场思弯弓从容授简钱南宫【世恩】总会诸壑归三洪清秋携对江上枫亦有短句随鸣虫云霄北上劳湘筒
夀张都运先生
古之洛社在洛中其人往矣犹高风今之洛社名偶同乃在蓉湖之北龙峰之东中有主者心好古脱略尘网追遗踪忆从三策献天子释褐登廷称进士漫将时事寄吟哦对客挥毫思如水职方郎官领禁符观风三辅赋两都朝鲜使者出关去尽道威明前所无鎭东楼高絶云海想见当年美丰采洞庭烟水严滩云耿耿幽怀三十载人言州县徒劳人使君所至皆阳春平生经济有余地万里江湖空一身今年归来闽海上洛社新堂旧屏障满庭宾客燕清秋水色山光正相向先生谢客焚妙香紫微天远云衢长膝前觞献森诸郎君不见黎平谣东平志回首他年皆小试愿公再起再归来手植青松看晩翠
赠王生子春
子从天台来衣裳带云气谁知山泽臞有志在当世经史随所询一一见深致董生去古近高明得超诣胡然丛猥中独与前修契士患饥与寒大节穷愈励论事须尽变变尽乃精义源头濬真泉如斯日川逝孰谓政粗迹而谓文小技所贵道在兹毫厘辨同异我行入湖南子作东归计伯氏古逸民知我知子意明年黄鹤楼待子共光霁
邃庵诗
长安陌上结书屋庭院沈沈几纡曲最深者号文密房如度层云入幽谷主人峩冠讲且读上遡虞唐犹未足手探元化玄更玄诸生拱侍森如玉原泉滔滔放四隩始知大雅歌穆穆声宏以实理则然陋彼寻常事边幅陵莪菁菁时雨沐不出户庭人望属乍闻俎豆复军旅平视边隅如辇毂隐微知谨公所独至虚生白能旁烛苏公漫说风水涣邵子闲吟地雷复我曹浅薄徒有目辱许升堂载瞻肃行行深入得大观何处湘南还岳麓
江雨来
西津渡头江雨来雨点入江江水回云飞逐风沙走石咫尺不见东冈台台树丛丛还可望台上看江更奔放明朝拟下鄱阳船月色浮江水微浪
题卧龙庵用晦翁韵
此有石如龙天成谅非凿是何空洞中云水起复落常疑雷雨时飞舞出深壑作庵者何人清风宛如昨两公固龙德恨也俱晩作秋霖不济旱千载领余酌方切忧旱怀行矣予所乐江湖极秋波长歌对冥漠
至亡女七儿墓
日无光兮风色寒望儿坟兮心悲酸坟有土兮土有棺儿咫尺兮欲见难浇浇坟头酒易乾纸成灰兮散漫漫散漫漫魂不返清泪下兮盈酒
题元章拜石图为俞国昌
元章玩世人低头拜奇石或问此何为我意人不识璆琳岂有声碣砥且无力拜如或使之但觉吾意适石奇恐未多屡拜非所惜我心不可转万仞立苍壁石也倘能拜向我须屈膝今虽无膝屈有拜当以臆我今对画图兀坐风雨夕击磬和新吟他年亦陈迹
泉上赠钱水部
八月十九日十贤祠成同社诸君往落之方燕饮泉上而钱水部东湖适至衆贺得佳客遂以礼神之觞觞东湖东湖亦不辞也於是相与谈笑终日予爱其有古风致於是乎赠
君来访我庐我方行山中命驾即我所浩兴乘天风风晨与雪夕今古将无同岂在形迹间所贵心相逢我有一勺泉坐奠桑苎翁载酌持献君侑以金芙蓉或歌沧浪篇声在涧水东君闻乃和之击节秋山空坐我石坛上共听风前松
寄题钱水部诗塜次沈石田韵
钱翁作诗塜粤惟己巳年厥地乃旧游山水相延缘翁诗出翁心混混真源泉譬诸山泽臞勤修欲成仙载赓阳春调剩读秋水篇知音孰云少三叹闻朱弦嗟予遇君晩纵言及前贤官衔列水部诗名亦由天投簪谢明主瀼西视琴川点检手所笔清兴常飘然天机忌独泄穴置还幽玄行将化为石万古存贞坚寻常有匡山头白归青莲韬光伺来哲古道君有焉
忠定祠享歌
迎神
吉日蠲兮祠公佩锵趋兮庭中湛露洒兮天风暾初发兮水东灵皇皇兮既降【叶】凤下仪兮翔龙响应谷兮鼓钟慰予思兮公有嘉容
送神
神翱翔兮渐遐载白云兮紫霞墓闽山兮天之涯钱塘兮公第梁溪兮公家陆有梁兮海有槎我思公兮咨嗟
酒间短歌次吴太史
延陵太史文之豪手持椽笔轻一毫却厌漆镂思匏陶别筑坛社延风骚健如风舸凌秋涛元气浩浩天滔滔忽入冰壑难容舠豫章言必称禹皋下视元白等播鼗坐令万类归笼牢间出水碧兼金膏关西夫子真凤毛咳唾中律鸣鸾刀风吹锦服飘双縧仙骨曾啖瑶池桃手持权衡有纵操收歛英迈胷中韬彼哉坐井吝以骄瑞物一见辟百妖裁之品藻谁能逃深许抱瓮恶桔槔一日千里不觉劳何尝仰首逢人号我喜麻直能扶蒿起家江左大布袍两以文字魁羣髦宝监出匣弓辞弢东陵野人随羽旄不饮自醉黄生醪雅终奏俗空嘈嘈不可得麾安可招自知一着良独高
芝山寺题壁
芝山草如黛青春空复过我来憩古寺落花看渐多林莺惜芳景和我登山歌白日不可挽更奈风雨何老僧供香茗小坐成天和江公旧游处长松罣新萝止水一亩池流衍同江河晩峰纵高眺番阳渺云波五老近相别笑指庐山阿
湘夫人用唐人韵
洒泪向楚岫白云生远愁重华不复返江水日夜流美人美如玉春草满汀洲
望云卷
龙山一片云万古白未了松楸谁家坟青青倚孤峤望云起孝思无间昏与晓我怀狄梁公清风满华表
劒江道中
我携数卷书歌诵劒江上书中何所言一一超形象我心会其神源泉莫知乡中有几微存欲语恐添障安得凌长风趋拜濓溪丈
为龙佥事致仁题画
爱汝锺山草堂静我欲造之无所因百年观物自得意风吹淮水波潾潾小舟西来乘有人悠然兴到山花春便须入室尽此夕沧浪一声何处津
吴太史画册
云飞本无意鹤鸣复何心危登复长啸我亦开吾襟云哉承我御鹤也起我吟兴至不自知天地高且深俯仰八极中悠悠怀古今
无鱼
沽海富鱼虾过者多买食异哉有今年兹物或几息载歌丰年诗临渊三太息
乐安大岭次见素公【五平五仄】
海岭夙孕秀登廷持忠清廿载正色立千秋和声鸣此地屈体力吾人增光精雾瘴久阏积霆颷初流行鹤骨瘦竦直鸾仪繁披横在北本岱岳於南聊方城万姓忽雨润三公真云轻亢作汲老揖卑为侯生迎吏属苦切束工徒欣番更辟异有故事推贤无遗名父老覩後恐儿童瞻先争一语破讼牒双声游诗评砥柱赖独障扶摇看高征孔孟道雅振皋夔功奇成凿凿社稷计昭昭神明盟传纪黜楚越诗歌惩舒荆雅颂古圣则春秋今王程面质祖训若心期皇猷平谊策重国事轲书高天氓九鼎任一摰无劳怀莘耕
题郭子仪见虏图
唐之大将汾阳公天畀才略成贞忠平生信义贯金石仓卒眼底无羌戎戎来如云驱以风我下我马何从容诸酋罗拜誓酹酒大人先兆巫言中世称谈笑可折冲万古一羽云霄空龙眠居士丹青雄笔到此事真奇逢寻常传玩岁复月时於敝箧腾长虹焚香坐阅精神通古来尚友只数老九原可作吾其从于嗟乎九原可作吾其从
济河谣夜过青县作
河可济济师不可济济贼贼济避我师东入钜野泽泽西为济南为淮贼乎贼乎安往哉野多罄室无青草豕突鲸奔我师老却恨令公来不蚤
天津舟中夜坐观水
河水东注海海流亦复东人言如沃焦毕竟谁能穷蓬莱不可渡万里悲天风北斗揭西柄影落清波中耿耿欲回澜荡漾涵虚空昔闻有碣石助禹成神功我将往求之道险多蛟龙静观叹逝者缅怀川上翁
偶读盖岩传
六兽入室莫敢撄岩也追格不税缨?分有死义无生家为重兮身为轻兽在途劒在手一狐殱五狼走我报主人我何有有?如岩主知否
题太白图
仙人骑驴如骑鲸睥睨尘海思东瀛等闲相逢但叱咜谁知万古千秋情醉来天地小於斗鞭策雷霆鬼神走豪奇自比齐东人大雅犹怀鲁中叟青春想像华清宫解识仙人图画中满浮渌酒唤不醒葛巾飒飒生天风
山樵曲
南山高高入云中有隐者操斧斤上方伐木下界闻声可闻人不可即自上求之雾湿我衣自下从之磵阻我舄县厓如天劳我力
郊坛分献东鎭退而有述
登坛礼东鎭嶪峩如在前惟皇对上帝小臣敢忘?沂山望海岱其高薄云天岂无方国祀百灵合从乾惠风自巽隅馨香偏中天明神固无语我思通幽玄心祈耳复听影响若有然山东盗方蔓禾稼妨大田辑宁当自兹在在歌丰年何以明予衷素月西南悬
元夕独坐
月光照灯夕清赏人所同而我独不乐有亲在江东江东岂无月白髪少懽容念子未即见厌见灯花红冉冉天边云悠悠江上峰当食发长叹何时得相从
秀江舟中
上水复下水昨日非今朝春江渌如酒天风澹飘摇坐数江上峰乍近忽已遥归心如东流迤逦迎海潮长歌武夷曲和以庐山谣闲情寄芳草极目青迢迢
渊明图为邃庵先生题
吾闻先生本是山中人谁遣作吏随风尘督邮迎送亦常事浩然归兴凌秋旻孤怀每感孔明汉一咏漫及荆轲秦北窻午梦入寥廓南山秋色争嶙峋昨非今是公自道门前五柳年年春柴桑彭泽才尺只五老峰高隔彭蠡片帆朝挂暮及门万古乾坤一江水昔闻奇幻谷城石又闻清激严陵滩是谁为易谁为难菊松三迳地虽小鸿鹄千里天何寛三南夫子今傅相心期远在羲皇上君不见丁卯桥边山水深江南春暮劳归心风云天上济时了我亦访公携我琴
庐山谣用李韵
庐山倚南极乾坤一高邱絶顶有佳处可作仙人楼诏书命我访奇品等闲却遂平生游白鹿洞在五老傍我来讲席重铺张青云见彩霞生光玉声左右泉不断我行东峰涧有梁眼明还直西南望澄湖烟水俱苍苍不知乘舟者谁子望我应恨天衢长庐山如庐几万间与仙作主去复还黄尘滔滔似海水此山即是蓬莱山载歌唐人诗我句亦时发九江秀色行揽之楚帆风送飞鸿没五老五老真有情万峰之中独自成何时拄杖往参立上呼羣仙下紫京笑攀北斗挽银汉共洗浊世邻太清
闻钱希翁讣
海鹤奄以逝海天邈难招高鸣尚我耳寻声竟寥寥伊昔来鸣初居然破羣嚣中鸣发天妙寡和多见嘲老心在万里有林不成巢彩凤云冥冥青田草萧萧哀音天弗闻引吭徒为劳乃今蜕世纷复得返逍遥仙骨当不朽我铭瘗江皋
人日喜晴
我来洪都城人日喜初霁夙兴省钟声起视星斗丽澄湖动晨光云霾散天际楼台东复西参差蔼清气惠风荡前楹公余步还憩案牍杂诗书吾事非日计独贺阳道亨从兹破隂翳请看回轺时春深满庭翠
新喻道中
夏木交垂隂登登入山路遥峰薄云青川原莽回互逾冈见长溪可涉亦可渡驱车独西之磴小仅容步幽花自成姿时时竹间露仰观天宇寛万有悉中布我怀美一人沧江渺烟雾
香炉峰怀李谪仙
半空飞流天作奇谪仙之诗真似之云松有巢今不见但见老僧歌妙词香炉紫烟日复夕散落平湖渺无迹九江秀色如我何我访仙人东挂席
采薇曲
岐山有仁者白首思来归愿闻康衢谣不图见戎衣渴梦北海水饥谢西山薇死从泰伯游此志终无违
感兴和李懋卿【三首】
明生又今夕浮云亦消除风吹薄暮雨炎歊为之袪而我坐中庭洒然心静虚浩歌古人句得意已忘书
又
夏日苦炎热浩思嵩山巅清泉环左右佳木?後前天风有时至大音犹浑全坐此不能往西望心独怜
又
我行汝颍间陶穴犹太古譬如观鼎彝令人变闻覩岂无好楼居巧极易摧腐回首太室山一望高万武
寄题东林寺壁
鴈门僧避胡尘来匡庐山中寻讲台谁云净土在西竺此池自有莲花开莲花开开千万朶江南君臣不疑我渊明故是避世人菊花醉揷头上巾攒眉掉臂谢公去一杯浊酒堪全真当年意在谁独识虎溪笑处泉流石至今古塔依西林月落江云树千尺
久闻徐朝文讣见胡献臣始信
明听得金矢有誉淮海区南征载持宪清风与之俱楚氛接腥蜃兵符杂刑书郑侨戒水狎一日三年如慈元复祠庙俨然古文儒坐令弄潢子稍戢萑蒲余进阶始称使滇途险仍纡方忧万里驾坦道生悲吁君病果何似却怪平生臞琼瑰夙入梦邱首真成虚瞑矣缘国事浅之谁敢欤野哭古所恶洒泪兰陵墟
楚江渔父图
有臞一夫立荒浦人云三闾问渔父楚江风景是邪非而况原心越千古原心上有先王知天地可质中无疑夫岂不解渔父意扬波歠醨焉用之物无滞碍能推移是圣者事吾何知苍苍故吾山湛湛故吾水宗国如何吾病矣九死侵寻无一是苍梧帝远天阍幽上下四方徒远游云骖风驾倏万里归来江上令人愁长揖向渔父渔父难与谋誓将鱼腹为狐邱君不见沧浪歌渔父去烟雾茫茫不知处
止水池
止水池芝山隂丞相初去国指水矢此心水止心亦止上有青天临朝临池暮临池丞相心人不知风尘来江汉沸止水池丞相死他日之心止於此
饶娥哭
饶娥哭哭何为哭求见父面不图今见屍屍浮水怪露已矣娥不知即使娥不死见屍未但已伏屍三日哭娥也终赴水娥心诚水神灵江上如闻号恸声水怪水怪犹纵横
砥柱歌
黄河之水天上来越数千里龙门开龙门南东有山出是名砥柱千丈高崒嵂水来不敢冲左右互洄潏山石岩岩复齿齿力有几何能胜水从来元气植根深万古千秋此中止君不见金焦两山控海门江水到此势已分不如此山当河急流处骤如风马方羣奔秋涛春涨暮撞朝击岿独存又不见碣石遮海道九河播合今澜倒不如此山为障早柱哉柱哉立自天功成神禹乘舟年沧桑有变此柱终无迁于嗟乎沧桑有变此柱终无迁
补洛中越歌
越人夏统游于洛遇贾充充讽之使歌统以足扣舟引声而歌者三今亡其词偶读夏传补之如左慕歌【统云禹寓嵇山朝会万国授化鄙邦崩殂而葬百姓咸咏遂作慕歌】
慕歌兮慕歌东渐兮海波海无波兮山有阿明德远兮玉帛孔多微斯人兮吾如鱼何慕歌兮慕歌
河女之章【统云孝女曹娥年甫十四其父堕江不得屍娥仰天哀号中流悲叹便投水死父子丧屍後乃俱出国人哀其孝义为作河女之章】
潮何为兮不回人何之兮不起父生兮女生父死兮女死岁复岁兮江滨人之心兮潮水潮水兮有声伯姬兮有灵纷两涯兮观者孰父子兮无情秋冥冥兮江峰青小海唱【统云伍子胥谏吴王不用见戮投海国人痛其忠烈为作小海唱】
潮来兮无天潮去兮何地若为凭兮斯厉彼鸱夷兮水中匪匏瓜兮焉系潮来兮谁驱潮去兮谁殿言之流兮何从海东回兮鏐箭潮来兮悲吴潮去兮吊越忠千古兮长寃潮复潮兮江月
观李劒州乐歌谱【劒州名璧字白夫】
凤箫声断惊风雨十有三弦移短柱江上何人一笛横别作黄锺起宫羽劒州劒州何苦心小悬钟鼓高张琴吴歌听罢今蜀道金玉近来真尔音
拟子陵辞
陵来为臣陵亦有言辅义怀仁吾丧我守臣於何有陵去为友客星犯兮日月光故人卧兮江湖长来时心去时迹山有云兮江有石
狄国老
五龙夹日日不沈公门桃李皆成林狄国老伊周心迁桐辟管天下乂伊周之学春秋义狄国老忠有余平生曾读伊周书为唐讨贼当何如如是邪不如是独怜国老身先死
鼂错墓
鼂公颍川产墓在城东隅顾兹一抔土尔来千载余中更几兵戈不与荒城俱公计不庇身朝议夕就诛我昔读公传亦尝笑其愚岂有身後谋犹能庇邱墟大愚见深忠耿耿固不渝而况公论在信史有特书自今重封植永久期无虞
八龙塚
北原有荒邱累累亘西东相传自古昔葬者汉八龙一蛰呼不起幽幽閟玄宫适野见遗蹟徘徊仰高风于嗟此神物时用乃不终孰为神君藏孰为慈明封千秋气不泯化为草丛丛立石当古道我意将焉穷
尉氏妇【妇时庐於其姑之墓三年矣子道出墓左见焉谕之使还】
嗟汝妇孝汝姑三年庐墓声呜呜泪洒墓上柏柏树为之枯彼反唇此庐墓此可讶兮彼可怒寸土如寸金寸寸皆妇心取汝心不取汝孝天地之间有名敎
容春堂前集卷二

[book_title]前集卷三
钦定四库全书
容春堂前集卷三　　　　　明　邵宝　撰古诗【五十二首】
送陈都宪赴南台
雄都鎭南服江流走其隈惊风鼓高浪驾御须公才公船树双帜令重御史台轻裘兀中坐一鼓千艘开江灵戒百神前驱步浮埃有陈既如云有声复如雷见将不见水颓波为之回周流有余暇独起吊古怀汉功陋昆明天堑胡为哉巍巍皇祖业万载恒规恢安危系所修愿见封章来
题王晋溪画兰
之子有国香幽居秘踪迹吾将一采之荐之君王席英英雅淡姿可写不可即珍重无奈何黄金以为饰
望瀑布亦用李韵
昔闻地中山今见天上水对日生虚明光照数百里声将助雷行势欲随云起矫矫白玉龙人立烟霞里飞流何其雄不受神禹功净洗下界浊无言归太空精灵忽旁射秀色溢厓壁动荡元化机落星不为石观水复观山万古心自闲愿借一泓清监我尘外顔布邪可剪裁衣被尽世间
湖口阻风书所见
湖西有青草湖东有白石水与草有情与石乃相激草边水微波石也奈水何有石水不滥不愿青草多
寄秦择之用莫如山韵
春江生绿芜所思恨远别美人有新篇开缄动风日商谣跂吴云转使心旌孑谁能袪渴尘惠我太古雪广文今冷官五斗腰不折朝吟水洋洋晩眺山嵲嵲君庭梧十寻我方咏瓜瓞大哉唐虞谈出口陋猥屑夕灯照虚堂屡系康侯节填然鸣鼓中乃独按鲁薛南沙旧同游有操如玉洁赠君四三章古调超巧拙岁寒结深盟纷华以为瞥劝君勿太潜行止故有说秋芳淡无姿美在人未撷我歌亦吾情不为闻者说
屯田二首寄胡用晦
从军古云苦况复远戍边强者乘障去羸弱乃屯田恶土不生草漠漠沙兼天犂锄亦病甚幸免荷戈鋋但得烽火息聊以延岁年
边塞少雨雪岁丰亦如荒相逢莫相问丰荒两无望荒岁固饥饿一死足以当幸哉遇丰年诛求益遑遑有生不如死长恸天苍茫
赠王古直
碌碌长安市有客戴葛巾问之何为者自言我山人山人本在山偶然落风尘尚余邱壑念时向诗中陈暮作琳宫主朝为玉堂宾兴到即成往孰能疏与亲浩歌对尊酒一醉全吾真
栖栖复栖栖而谓古遗直曾从西曹游冒禁为所识长揖称诗人法吏不敢斥泡灯亦儿戱破碎何足惜西堂坐春风凄凉泪沾臆兹事久已传野史谁当职
疎山寺
我来访疎山幽赏酬夙昔秋风吹新波系舟岩下石吊古诵其诗手拂苍藓壁游云相徘徊去地不盈尺清歌复清梦聊以终此夕
高安县学观习冠礼柬守巡二王君
洪州江涛激堤急江中老蛟似人立春来风雨助江灵万丈新堤无芥力谁将神物障狂流铁柱宫成几百秋番阳湖深东入海空厓禹庙何悠悠筠州有蛟今有柱山雾如江化为雨弦歌在泮修旧章允矣嘉宾吾愧主
朱仙鎭
绣旗扬扬出朱仙中原王气熄更然敌军万骑鸣归鞭故宫遗庙在眼前奈何忽有金牌宣金牌宣事甚迫将之南将之北南为吾君北社稷敢言君重社稷轻彼奸在侧方经营社稷无功君有罪到头两事恶乎成岳将军决南行南行即就死死不愧臣子
胥门
臣奢无事为君戮臣胥敢怒不敢哭朝辞楚疆暮吴国还兵入郢亦太酷愤愤心还未足楚何怨吴何恩豫让死王裒存是邪非不必论一片鸱夷皮裹骨难裹魂北风莫遣向越奔向越奔无不可只恐仇吴似仇楚东山公书来问久无书舟中作书怅然有感
不上山翁书非懒亦非傲知我者谓谁而不能一报平生观物心未得从吾好世途渺江湖执简靡所告章水东北流秋日波浩浩惟有匡庐峰万变犹古貌吾将作新图用为识者道
送王朝言
朝言天下士乃作西江行把酒酹岐路清风引双旌尊前即万里动我淮阳情淮阳岂可薄所志在汉庭君去江湖重君留江湖轻君行何所挟岱岳云英英远浮洞庭白高点匡庐青谁知造化意藉此方经营归欤作霖雨四海多苍生
赤壁图为王冬官题
古之达者苏黄州览尽赤壁无余秋至今赋在景亦在诵者如与公同舟公舟凌空与物游东山月出水漫流清风徐来酒在手羽人何处仍丹邱曹吴胜负江山羞洞箫一声生远愁眼前水月客知否一笑自点仙翁头水曹年来作浙游苏堤风景应全收却望美人图画里蒹葭霜满湖南洲
哭李方伯惟诚用老杜哀李北海韵
朋游三十年道谊曾不替知公定交初德音日相继公本西平胄水木有源柢少年擅才名文词出新制上书排帝阍此志一何鋭门停长者车青眼风尘际仰窥古作者流衍得真裔主司跃然惊擢桂亦常例献策回重瞳一朝荷嘉惠轩昂露头角清光映宸卫寻常笑语间历历邦家计力深稽古余致远未尝泥大哉养材功不负文明世钟镛悬华轩珪璧藉文罽令弟共翱翔科重甲辰岁发轫铨曹郎优游养经济登俊拔芳翘黜邪洗荒秽公余日扃门惟有庭鹤唳读礼归故山三年泪盈袂夏官故本兵独立谢权嬖三边诸将臣始得重轻势公心如青天风月动光霁挥毫寓军法烟云乱行缀奉使历南邦爽气消瘴疠西藩领参伯简在荷先帝公初度函关在在减征税向来暴如焚屏若扫以篲所不活羣生臣也誓有毙人情甚苦荼而我独深哜移旌向浙江山水心夙契相逢我知心懽顔照堂砌冉冉山云浮滔滔海波逝倡和吊忠魂情真句还丽恶风从北来羣芳不胜脆万怪歘呈露共讶天地闭公时居左辖只手披蒙翳抗冲等铁石调剂参姜桂哭声动九关天乎竟迢递力穷叫苍梧重华久云瘗飘然得赋归冰霜日凌厉乾坤浩茫茫吾道真成滞讣音隔三秋乃复自燕蓟日斜望芜汀些罢愁云蔽
萍乡虎
萍乡山中虎食畜不食人人亦感虎意罟穽不复陈虎乃有俗俗有仁不啻古云父子亲姚源洞华林山有人杀人如草菅吏见野人应厚顔
听雨歌读见素所上封事作
章江门下春水来黄流浑浑无津涯居人争言二月八水神作会多风雷拥衾听雨坐中夜我船明发开未开湿云十里接南浦滕王高阁空崔嵬我歌欲登江上台吁嗟行路真难哉莆阳谏草忽在眼歌声入江江欲回君看铁柱生莓苔
冬夜观树影
月树影在地横斜复横斜谁为水墨画老笔全无华又如春雷动初惊蛰龙蛇因之得篆法锥铁行平沙海云漾双玕江风落孤楂元冬万景閟嘉此独咨嗟他宵有繁隂莫向时人夸
建昌分司古松
古松当中庭荒馆幸有此微风亦秋涛雨翠复烟紫月来夜如何对我阅文史我爱巡行初见汝见君子
拟谒李旴江祠
旴江傍羣山何处李公墓城西深树林宛转通细路秋雨漫如丝沾湿兼瘴雾缅怀千载人乃独缺瞻顾惟公力古学虞周在襟度平生抱遗经芜径倏超惊周行日千里不识草多露典谟二三语一笔万蛟负横亘天地间精光破昏暮大哉忠孝词居然见公素宝也晩且愚焉能踵高步耿耿结中怀所向惟恐误何当洁芳尊再拜酬夙慕
宜黄秋日用韩韵
不雨已数日萧萧叶声乾青青独可爱庭下羣琅玕隂云何处来与雾昼作团驱瘴无妙术只在心气安古井湛止水安从起波澜焚香坐数息日月通泥丸江浅舟可放喜谢山中鞍
别罗太史景鸣用东坡韵
秋雨湿地无尘沙萧然薄暮居官衙人言此郡有岚瘴八月桂树初开花欲行未行待天霁取道特过山人家山人如鹤心万里争林每笑羣栖鸦我昔对语尽长夜别後四见春林葩人间万事似泉水谁哉鸿渐能尝茶台前舞劒聊一试楼上更鼓方三挝悬河之论透骨爽背痒安用麻姑爬明朝分手各大笑寻常为别何云嗟赠君此曲当琼佩报我万斛仙坛霞
李车驾行
李车驾奉玺书西行入关到边隅驾言数马阅牧地要穷利病实与虚有疏驰达承明庐镇将不敢沮藩吏不敢拘揽辔四顾意有余李车驾中州豪读书万卷志当世排云阊阖曾鸣号奈何落落不谐俗不为台谏为郎曹朝回闭阁日静坐簿领之外更有经济为心劳李车驾才瑚琏声球琳大司马知君深千钧重任他日须君任等闲一使亦易事中有至意试君以百年未断之盘错历君以万里未极之岩嶔登台长啸望西北秦城莽莽汉关磊磊吊古还思今挥君贾生涕动君杜甫吟收罗胜槩入胸臆不数双璧千黄金李车驾须早返落花如云春色晩风光去人不可挽宗社万年计庙堂四海忧车驾车驾何以为今谋
梦希翁
云顶仙人入我梦玉台之冠杖青藜不知此地是何所山水满坐风披披仙人命予歌古诗把酒向天天听之平生意气重韩孟壮大何以酬相知仙人仙人今茹芝清时吏隐非予谁春秋经世二三策化作水上沧浪词沧浪清浊两言足仙人一笑天无涯笑声到耳惊梦破惟见寒月悬松枝
题钱世恒吊文山遗墨卷
北风吹南冠行行一匏瓜作书谢骨肉涕泪纷交加此行已忘身此书又忘家身家既两忘未忘者何邪片纸今又灰浩叹天无涯
理发见白有感
日来栉我髪渐觉白者多世事非我力我忧欲如何我齿邻半百光隂逝江河老至不自觉自谓心无他我心但不改不妨髪皤皤
次吴匏翁谢冯廷伯送惠泉韵
我爱冯龙厓视山如画屏视泉复如酒有量元泓渟竹炉效僧海一煮尽一瓶朝朝亦暮暮相对双眼青细酌入肺腑洒然涤羶腥北燕又南粤观水记所经惠通万里外不似渭属泾昔人作水记高调声泠泠水行大地中有穴无人铭君行一尝饮郤忆漪澜亭梁溪带蓉湖飘然昼扬舲痛饮三百盃醉向泉头停携罏试煎法如酿新春醽饮罢更须汲一童负双瓴回视世间物洪波泛轻莛高情漫为戏题诗谢园丁夕斋待明月禅灯坐青荧试诵卢仝歌山僧或来听竹枝弄云影松花递风馨石牀独高卧月上人初醒尝闻黄河源有海名为星于江复于海一泻不计龄悟泉未为悟惺泉未为惺烦君奠山堂陆羽故有灵
送彭佥宪还莆田
壶公山南南海滨山中人兮尧舜民淮南有招招不得桂树丛丛秋复春壶山主人大隐者缄书远致南峰下丹厓青壁勿自夸我有幽怀为君写我招不是淮南招考盘同赋还同谣避人避地两无谓白云杳杳壶山高昔居郎曹更宪府理是渔纶断樵斧十年吏隐人不知却道渔樵自今伍掉头巢父入海东冥鸿万里商顔翁何如兹山倚南极中深可着神仙宫七人作者莫知氏为溺为沮竟谁是能从吾游吾与之坐共闲鸥看川逝
和陈玉溪得古刀歌
玉溪老人鬓雪色平生气薄秋空碧严冬遗我古刀歌白日无风寒栗栗公从何处得此刀而我未见难论直向来沦落未逢人有时隐跃光腾日一朝白璧落公手堪笑当时卞和泣乾坤万物递升沈今古千年超恍惚也知刚德本天成等闲未肯为人役西戎北虏不足诛豺狼在道那容息由来神物不自用义士兼资机与力昔年我亦得一镜篆刻摩挲汉遗迹愿将此镜配公刀共保刚明勿戕贼
读杨君谦和雪诗次韵寄之
秃豪一扫繁枝叶咏雪诗成淡于雪眼中作者吾君谦後出辞高意尤絶直追坡老千载上我辈不觉腰罄折看君风?有如此当知此制难磨灭愧我浅薄曾效颦把笔对君如或掣便欲索君书一通大卷珍藏饰文缬文章所贵自己出下此纷纷徒琐屑浑然元气未雕凿言外风神亦飞瞥知言未敢轻自许和篇聊致评诗说他年大作禆雅颂磨有贞珉镌有铁
寄王推府
王郎关西彦今为苏郡推忆昔骑瘦马送我黄金台寄言问江东谢公安在哉感此不能对慙愧经济才坐驰楚云尽望极吴天回遗君尺素书珍重烦君裁
答尹吉士
斋居坐薄暮西阳照墙东垂帘絶宾客树影何丛丛尹生偶入室依然故相从数语勤请益令人契深衷妙龄志尚友文翰岂徒工远游出彭蠡浩思偕溟蒙登廷列周士所得良己丰弦琴谢俗调三叹歌虞风大哉经世业乾坤与无穷吾衰负吾道俯仰增媿容安能挽星汉一洗兵戈空
小孤山
昔闻砥柱黄河中万古坐鎭狂澜东小孤乃是江砥柱特起不与羣山同羣山随江挺奔马爱此石笋凌苍穹孤哉孤哉本天造一任巨浪乘长风节宣夙受神禹戒滔滔不碍江朝宗我来信宿彭泽下咫尺仰望天妃宫翠烟霏霏落盃酒千帆阅尽澄潭空举盃酹江江日红隔江缥缈留青峰便当载笔赋东海三山点破云冥蒙
闻贺黄门讣
平生慕斯人室远不可即海云日悠悠医闾几千亿岁晩抚孤松山居正幽寂百章对秋旻耿耿梦畴昔清时乃遗贤风敎与有力往因范长史问我书咫尺好风从东来新诗寄相忆迩来十年余长空断飞翼哀昔忽予闻独坐风雨夕白沙久亡矣而公复窀穸北南两茫然乾坤浩无极短词托高侯歌残泪沾臆
都昌谒陶桓公祠
我航东滙泽来拜陶公祠英灵邈千古犹系吾人思公才不世出幼学多师资时衰领重鎭光辉动旌旗大哉砥柱力江汉如潢池公生清谈後惟勤禹为师运甓投博具举措非徒为道积业可大所志在济时挥霍掣雷电呼吸飞云霓公在国与立桓文下风斯进退自明正陋者徒生疑孙曾志公志痛恨晋祚移一辞谢世事采菊忘东篱公心愈表表後哲谅有知鄱湖水浩渺公神亦随之醴牲岁复岁乾坤以为期
发都昌
彭蠡古来称险絶其间左蠡尤滕说两山对峙舟中行白浪乘风昼翻雪都昌枯坐三日来一日东风帆早开匡庐云外露轻碧水如新镜无尘埃苍烟茫茫隔重浦风力催帆更双橹行行指点落星湾宛在中央手堪拊南康太守送我船船头忽见瀑布泉飞流未便解肺渴自觉清兴同神仙我今西南访黄鹤一水之间望官阁櫂歌起处天风长行尽澄湖帆未落
开先僧送泉水
泉斋爱泉如爱玉每向名山观未足长言世味无此真俗客浪夸鱼我欲匡庐瀑布故有名几囬坐饮龙池清不知泉亦我知否我独与泉如结盟兹行未暇登山寺远汲双瓶解焦思老僧闻我送茶来笑揖山灵谢珍赐賸携阳羡新春芽夜烹落尽青灯花吾泉在惠久能味岂以异好成遗遐相将一椀复一椀此味天教吾辈管明朝西望双虹垂放笔大书湖水满
为黄公献题和靖咏梅图
江梅万树万树春水边一株偏可人山人观物着妙语云月惨淡愁花神诗中香影本无色宛然眼界翻成真谁今以色写香影山人含笑花应嗔山人山人久寥落风韵犹存松与鹤
竹鹤图歌
太子太保户部尚书太原周公作保完堂於晋水之上久矣天下之人望公再起者未尝一日不西引首也今年春其馆甥陈君邦瑞以浙江按察佥事擢陕西苑马少卿便道谒公将遂为夀乃绘斯图属词於宝宝公旧属也夀公之心殆有同於苑马君者顾晩生浅陋何能执笔以写盛德之形容哉聊即图中所有为公诵之其词曰
国之元老太原公立朝鲠鲠持清忠作堂晋水近十载但见歌颂传儿童祝公何言再入相更期夀在乔松上东风吹嘘遍八埏乾坤无言物有象绿竹猗猗鸟鹤鹤石岩岩兮松落落衆禽鸣树山起云千花万花色相错苑马南来西入秦献图称夀意独真惟天佑德辅皇极岁寒贞操公其人宝也公门旧游者有怀如画无能写愿公自夀夀苍生士庆在朝农在野
为李惟诚题画
江边草亭好兴在江上山山留万古色白云时往还云来荡胷臆云去开姿顔云哉或出岫化为水潺潺观云复观水有道心自闲策杖者何人行将坐其间我怀李芜湖欲谢功名关
别王演之
驱马出国门风动晨光绚我怀方南驰北望逾眷恋之子何所来昨别今再面嘱予强加飡执手当觞饯驾言询江东畴应谢公选微词不自竟舆诵若为献离筵纷陆离宾客催入燕举首复叮咛上马君乃先君言良过哉相思泪如綫经纶予何知浮云未成变
与王德华别
初辞浑河津轻舟疾如驾相逢忽相问兹会乃天假去来各匆匆聊此半日暇对君新凉余王事深慰藉东藩税方逋北徼师未罢悠哉远臣心焦劳达晨夜谓予汝何言予有再拜谢依依复依依孤舟竟东下
为甯庵题画
修竹满?傍长松当道周青山生白云隐隐屋上头出门见溪水有桥复有舟天风作前驱时引幽人游琴尊侑高谈兴尽不强留静游羲皇梦闲听尧民讴命笔书暄凉山林有春秋独乐得深味岂尝抱先忧莫问此何人吾当意中求
孙翊妻
夫死矣妾何敢生夫讐为重身为轻贼尚生妾何敢死旧门幸有诸君子号召如风赴如水奉贼头祭夫墓白日下高天何处黄泉路
次乔考功种竹
考功忆南曹新竹旧所艺岁寒凡两经不见霜雪厉虚怀效前修浅薄谅非计斐然淇水涯千秋一根柢独立良可嘉羣居亦何戾体疑墨君诬用笑楮生敝城中地如金省庭更难诣植之固由人长养荷天惠醴酒散余酣医俗得妙剂等闲供听观淡中有真丽风清玉声流月暗金影翳结实虽未成凤鸟或来憩主人道眼明许与松齐岁岂无一视心余卉直柔脆我将节下题相过及春霁
次孙司勲种松
观树如观民岂不试故艺勲曹庭中松植难果谁厉公为百年谋乃狥一朝计知乎向来非勤搔动浮柢揠苖信轲书免归僮仆戾元气天地间万木未尝敝吾心有妙机到此深造诣况当春雨时点点荷嘉惠一培一灌之缓急在调剂新梢隐孤高短叶露修丽虽无虬龙姿白日弄隂翳主人退自公往往成小憩奇哉拔地材卓尔倚天势作诗告方来植也自兹岁桃李正芳华何心较坚脆请公看岁寒雪余晩峰霁
宿池江【二首】
秋热大可畏舟行乘微风岂不爱燕息兴在临川东晩泊择所止碧水连遥空沙鸥解人意来往如相从
又
放船泊中洲不住亦不流爱风当南港畏日背西邱浩歌待明月解带倚柁楼水花向我笑我意方悠悠
风雩台
危厓接云雨不雩自成坛偶从沂上游振衣复弹冠晩风西南来五老生高寒吾襟对阳春浩然天宇寛
鹿洞
山人与鹿游乃以鹿名洞洞草春复春人与物情共呦呦诗有之作者非好弄偶名亦佳哉千古兴弦诵
奉寄东山公【二首】
不见东山公已历两冰雪江远天与俱山深地尤絶吾道付闲云苍生望终觖月明千里心相望独纠结
又
巴陵胜槩地岳阳天下奇公昔游且钓今归几登之惊波感世路江湖渺无期再读希文记千古长相思
灵济宫即席赋白岩
孤峰何处所屹立太行东耸拔羣厓异苍茫四望同润疑连析木高欲跨崆峒绘妙初施处锋神未露中远堪回俗驾清许筑仙宫灵秀从何代风流到此公无劳成独迈不饰见真工点缀长凝雪跻攀合驭风一元开混沌万仞倚虚空夜共星辰烂春分雨露蒙凭谁磨藓壁为我扫榛丛明日西回首秋云渺去鸿
容春堂前集卷三

[book_title]前集卷四
钦定四库全书
容春堂前集卷四　　　　　明　邵宝　撰五言律诗【八十一首】
闻宪宗皇帝遗诏
帝德难思拟天高后土深惊闻八月诏哀裂万邦心慈壼虚文膳明堂辍舜琴扣头瞻北极清泪满衣襟
昭明太子读书台
江左风流在前梁复後唐壁分新竹色台散旧芸香迹与仙风远名随佛日长澄湖回首地云水一茫茫
赠李参政士清
两世交承旧三年晤语新艰危临塞日勤苦报君身藩省衔初大邱园业尚贫公心元似水何处见缁尘
春野卷
白洲千载笔春野百年心云白山无际草青江有浔杖藜乘晩霁鼔瑟散寒隂人去遗书在悠然怀古今
望龟峰
望里龟峰寺幽寻路可穷风尘四壁外天日一方中水曲真疑断云盈不碍空往来题未了独立叹神功
醴陵靖兴寺
古寺渌江畔僧闲喜客来殿堂分宝界钟磬落瑶台兴远云俱定情多雨未回旧庭元有树若为老夫栽
湘东道中括杜句二首
江汉风流在坐来春水船蚤闻黄阁画晴检白云篇节上风尘际司存雨露边朝班几回点奔走已三年浦雷喧昨夜瀼滑限西东径筱含风净林花着雨红短墙残草里高叶乱帆中长路关心在潇湘虚映空
送郑刑部汝华
郑君瑚琏器瘦马亦随行秋晩天涯别山多溪水长眼应空冀野泪欲洒泷冈直北须回首郎星帝座傍
送僧圆显住慧山寺
寺据诸山会公因一檄来梦惊松阁雨归扫石床苔得主怜西社遗书吊北台野云心迹在古洞傍泉开
舟中和唐诗五首
游少林寺
西出登封县来寻古少林幢开青嶂近钟隐白云深雨积溪初霁峰遮日早隂长廊诗刻满拂拭倩僧吟
晩至华隂
西瞻自夙心歇马向山隂玉井连云远金茎入露深半峰留夕照万籁起秋林往事今何在温泉未陆沈
岳阳晩景
木下秋风起青山送雨归日低真见落云远不知飞江色烟中淡鸿鸣渚外稀倚阑情未极寒气湿人衣
经废宝庆寺
山中留古寺门对夕阳开苓露松春长鸦风鹤夜回佛龛尘伏鼠僧榻雨封苔解得真空意荒凉未足哀
晩发五溪
晩鼔溪船发秋风动楚天月生洲杜外烟起渚鸥边野艇横村渡农蓑散水田夜凉何处宿远思正相牵
三竺道中
人行松径静数里不知遥路转还逢寺僧迎只过桥岩姿收独妙泉响息羣嚣东去频回首山花佀我邀
示吴宪
宪也来还去离怀奈尔何雨添双涧满云隔九峰多趋鲤承韦训迁莺和木歌源泉才一勺江海有余波
哭李徵伯三首【有序】
吾友李君徵伯不幸巳矣其讣至江西凡四十余日而後信惊疑悲感百思生于心非言所能尽也一恸之余略叙成诗因便附达几筵徵伯有知其必有以鉴我矣
安得惊心语疑真幸未真谁能知我意天乃夺斯人京国同游地江湖独坐身更堪风雨夜愁絶欲沾巾
又
信也还非信东来近有书病怜秋省误吟想夜斋虚标格风尘外珠玑咳唾余不须论旧事泪满故人裾
又
多情如子少忍弃白头亲晩节吾方爱中峰孰与邻月仍留客夜风亦散朝晨欲慰无由往空然北望频
留别娄郎中元善
廿载论交地溪山古信州晚园收硕果周道傍寒流天与裁春服人将渡野舟夕佳轩外月还照越江秋
苏门山
万古苏门胜乘闲一览之秋逢收潦後泉看出山时湿气生清润晴光动碧漪坐来心与湛昏黑忘归迟
挽秦封君
寥落湖山晚伊人谢草堂子迟封尚蚤身隐道逾光杖老曾于国祠贤合在乡未能从吊客东望意何长
再至东海祠
东海祠何处兹山旧所游带缘禅语舍衣为旅情留鸟弄峰云定花开涧水流凭人订遗像还似此翁不
宿池江
水落沙新白蝉鸣叶半黄郁蒸仍午焰淡荡自秋光梦就书应掷吟余牍未妨晩风生别渚起坐听沧浪
九江赠冯户部用见素韵
五载三曹彦登楼感旧游帆隂连水岸帘爽带云邱院静风生鹤城春雨应鸠明朝有尊酒还拟为君留
送人
解摈不足作江上悲蚤秋文非今日贽道有古人谋井恻泉初渫洋望潦已收千年陈榻後为我吊南州
挽姚提学秀夫
经济平生志江湖远奈何惠留吴地志哀起楚人歌卜筑溪边小交游海内多吊君追赋鵩愁絶洞庭波
上航夜泊
雪後过江驿平沙水半篙我方甘老懒谁复叹贤劳峰影云中淡滩声月下高回思十年里几度驻旌旄
将至邬子舟中作
咫尺鄱湖水相将入楚乡雨中帆力缓风外笛声长【时别船有吹笛者】梦渴山泉茗吟销海岛香【锺元普送牙香故云】旧游堪一憩何处有甘棠
赠陈平江
南浦逢君处相看各问津乘槎元有汉怀璧故无秦带砺千年地风波万里身东风淮水上古庙不胜春
过严滩
独上客星亭羣峰雨外青公心如介石吾道亦沧溟出处轻商楫来归重汉庭渔歌朝又暮云掩北山铭
女埠夜泊问章枫山
女埠芗溪上幽居路不遥山风听夕濑江雨问春潮清秩辞新命华缄忆旧招何时拜床下鄙吝为公消
秋野用杜韵二首
河汉三秋隔星辰万里违客怜双鸟去僧讶一人归相马吾何有知鱼尔亦非春风故相爱吹绿此山薇
又
亦知樵迳窄且放钓竿长夕籁成竽调寒潭发镜光小桥当驿道精舍近禅房十月春如许疎梅几蕊香
答孙山人
湖海有此客飘然何所投一瓢将水去双屐为山留落落弥明鼎茫茫太乙舟几时盛水石古寺共寻幽
追挽蒋参议惟深
忆驻西藩节观风几论心云收庐岳远水入蠡湖深正气埋邱劒余音挂壁琴箕裘佳子在相对一沾襟
读章恭毅年谱
国论非难定惟应敢谏难一封心自白九死泪如丹遗像凭谁问新编许我看敢言容易拜东向欲为坛
闻白沙先生讣二首
不仕缘慈母山林七十年识高翻似剧语妙欲无禅未肯桴浮海真将劒倚天沧波今夜月空向白沙圆
又
近读慈元记知公用意深若非碑矗矗空有树森森南海诸陵泪东山十载心春秋遗策在请听石翁吟
和盛汉臣二首
数年王事里奔走愧缨冠行止惟天在弦歌敢自安云松看卧鹿风竹听鸣鸾奉母余春酒须君罄一欢
又
鹤老何年逝遗音在士林诗中空见面史外独传心风月襟怀远湖山梦寐深愿君歌旧曲吾谱入吾琴
泉上答平江用姚少师韵
未了登山兴楼船冒雨开不须留带去便拟赐环来宝劒时时拭甘棠处处栽醉吟吾老矣迟子有茶杯
慧山十贤堂成有作
万古名泉地诸贤合有堂云龛藏旧影水监发新光国史千钧笔乡评一瓣香烦僧语游客到此肃冠裳
麻姑山次万长史韵二首
亭依青嶂曲路出绿萝间泉听云中佩峰看雾里鬟风烟初旷远花鸟各幽闲落尽西林日游人始拟还
又
景与情俱胜人归酒未阑舆分秋籁爽桥倚晩淙寒石鼎诗中纪兰亭画里看好山游欲遍东望眼初寛次许给事启衷九日感怀因以为赠二首
南极开天诏春来万物苏节随星动速槎向海浮迂鲲运溟风翼龙收渥水驹故园聊暂驻松菊未曾芜贾涕频封疏因诗复一号风尘人落落江汉日滔滔径晩菊生色庭秋鹤毨毛玉峰青琐外何处赋登高
南安谒濓溪先生祠
一脉濓溪水中涵太极天契符三圣後冠冕四儒前庭谒初除草峰寻几问莲略谙光霁在有笔未能传
夜坐
听雨山中寺萧条对佛灯春怀偏恼客野兴未嫌僧雷似千峰动泉应一夜增壮心方激烈静坐欲飞腾
王敬止使朝鲜卷
玉树挺高标绯袍勑度辽风传箕子国星动汉官轺沈斥春回蚤封疆晓望遥清名满东裔疋马自还朝
徐文靖公挽词
公为苍生恸私还哭所知名成归老日功在荐贤时风采山中杖文章海内碑向来参谒地风动古槐枝
登白云阁待友不至
路左离亭北幽寻兴亦多偶登仙阁坐又听道童歌云远双峰出林深一鸟过长吟无和者奈此素秋何
秋溪卷
潢潦初收尽寒泉走白沙云来疑鴈影雪舞爱芦花有客同书舫何人独钓槎沧浪才两语歌起水无涯
慧山寺次姚少师韵
十年酬远兴秋晩寺门开山色空中落泉声起处来草香寻异品树老问初栽欲为茶神酹还将酒一杯
闻西园叔讣
素守邱樊节无书谒贵人占从闲处熟吟到醉时真北渚鸿何晩西园草又春正怀家国念闻讣益沾巾
题观松卷
散步古松隂清风吹满襟雨滋萝薜密云隐茯苓深静对寜须臆真知只在心寒岩梅竹畔更许一相寻
赠毛渊之
寒风吹客衣之子正东归云影连蓬岛江光动少微天边栖凤沼海上钓鱼矶折得梅花在还将寄北扉
过龟山
渎庙龟山顶长淮日夜东放船方海月挂席更天风鬼物荒唐里神功镇静中济川吾岂敢斯道正无穷
答杨仪部
驱驰山水国野兴入秋多佳处每十宿浩然时一歌渡江乘月坐题石带云磨为问南峰主相逢谓我何
德兴思家
正是思家地山中更雨中林明初得月泉响半因风卧榻辰瞻北巡车道指东慈闱无一字何处问来鸿
访舒方伯本直
细雨深山路高风勇退人骨同仙入相心与道为邻白髪霜余少丹崖眼底真归舟逐烟水回首已迷津
金谿怀徐嘉兴用济
晩负苍生望寻山只欲深孤忠天北极遗爱海东浔霜骨全欺杖风髯半拂琴丹崖人似玉吾道愧知音
次杨澹成新春感怀韵
喜雪还愁雪人将谓我何不堪雷太蚤况复雨兼多黄鸟声全澁红梅色半酡凭谁吹古律一笑转阳和
将赴许州奉别西涯先生
我有文章愿公今海内师南畿叨荐日东阁听谈时地重怜才甚名高入相迟茫茫离与合何以尽心期
送邹光大
分手金台下东南望故乡春随三月尽水入五湖长爱石焚香拜评泉挟茗尝风光看不了一一付奚囊
次韵寄陆兵侍
仗劒风尘地皇言属汝为一书知胜筭三月定还期露檄晨驰遽围碁夜卧迟凯歌催布谷草绿雨丝丝
闻工侍徐公讣
千里闻公讣悲深吊却难客衣新泪湿宾馆旧盟寒南国兴居重东门进退寛诔词书不尽江水易为乾
过天津见新筑台
台起孤城外风尘地有余奔鲸惊筑观飞鸟避储胥鸥白连渔浦杨青引漕渠它年志兵卫史笔定联书
过沧州
指点沧州路秋来屡受攻一言符间法【贼围城时城上漫有尔衆即我衆语贼疑之遂杀新附者】数矢奏奇功败屋寒灰後荒城野浸中鱼盐近何价欲问海滨翁
德州
北路临流郡南来奉使身将怜初领地【谓守备桂勇】器问旧藏人【时地中掘得火器若干事】独立金汤险先登矢石亲盗平看出猎春草四郊新
夜遇高县尹【时新除无锡赴任】
独行寒夜清惊乌时一鸣相逢即相别翻使客愁生微论开新瘴幽怀抱宿酲临分还致语侧耳听贤声
清源别吴马二生【二生先送予北来至是南还】
卫水西风急将归客去时愁难禁下拜苦不会成诗三月师应老诸州盗未夷慈闱问消息言喜莫言悲
二生临行得家信
正恨慈闱远如何动笑顔一书三月至千里两人还岁月它乡误风尘此道艰何时拜家庆春酒对云山临清都府感旧【成化乙巳予初领许州道经临清时吾乡盛都宪为巡抚实馆于兹予尝燕焉今二十有七年矣】
宪府荒城里重门倚茂林壮怀天地阔旧梦岁年深月幌思秋霁风檐坐夕隂静中军国计一日几经心
晩至临清
汶水穷诸闸西来更卫川堤黄犹有柳浸白已无莲驿骑冲残日城鸦起宿烟时时闻盗警烽火似三边
武城夜泊
日暮路堪愁长河正北流风声城上柝星影驿边舟贤宰怀前辈【子游尝为武城宰】儒官感旧游【敎谕谢麟江西提学时故吏也是夜来远迓】黎明促南发漕卒正焦头
跃马泉
跃马泉何在西岩洞北头无疆坤亦健有本坎还流块历风争骤空行雪避遒百年谁执御江汉日悠悠
诸公以将石聨句为赠次韵以答
泉已离山久谁敎冽且寒无形成砥柱有价比琅玕重在移时试清从激处看不妨江海上风雨落花残
泉亭卷
此泉天下胜公乃爱泉人吾道今犹古空亭秋复春眼明曾作监心渴几生尘最喜前川水泠然却近真答王进士演之【演之予临行执手有谢安东山之望感而成此】
才短慙乡国君胡问谢安自缘忧世切谁谓识人难行卷诗俱漫离杯酒独乾相思江汉外回首朔云寒
容春堂前集卷四

[book_title]前集卷五
钦定四库全书
容春堂前集卷五　　　　　明　邵宝　撰五言絶句【三十七首】
匏翁东庄杂咏
东城
有圃城东偏石梁度幽径隐然见东城不见东山胜
竹田
楚云梦潇湘卫水歌淇澳吴城有竹田亦有人如玉
南港
南渡通西湖晩多渔艇宿人家深树中青烟起茅屋
桑洲
汲溪灌桑树叶多蚕亦稠衣被尽天下美哉真此洲
全真馆
何处适余兴寻师谈道经隔桥云满屋钟磬晩泠泠
耕息轩
陇上閲耕罢北牎清卧风豳诗读未了梦已见周公
鹤洞
老鹤爱云栖石洞自天凿秋风时一声飞云散寥廓
朱樱径
叶间缀朱实实落绿成隂一步还一摘不知苔径深
曲池
曲池如曲江水清花可怜池上木芙蓉红映池中莲
题画
日暮风雨恶咫尺不可去危桥下马过犹胜无桥处
湖上口占二首
不到西湖上于今二十年相逢多白髪山色只如前
又
画船入西湖风光正春暮指点两峰云先寻岳王墓
松下作二首
泉流古松下松影流不去时方望云霓谁留卧龙住
又
孤笛横秋江一声山月白芦花起天风萧瑟溪南北
题画二首
银河天上来不复上天去千载乘槎人应迷问津处
又
偶来坐松下爱此流泉声云山隔遥浦悠然空复情
春江曲
春色将归去江南草正新南风亦何意偏脑欲归人
有待
芳洲草青青云水半吞吐前船已过湖还听後船橹
寄吴嗣业
茶香邻酒国知味各称仙何日携茶具云山共我泉
题文徵明画
于画见书法萧然无滞情君看片石畔丛竹忽生生
雨过独坐
暑雨过不尽斜阳穿湿云雷声近还远隐隐隔江闻
为钱忠言题画
偶舣北来櫂淮隂听晩钟明朝渡江去秋浦采芙蓉
和溪为程进士赋
家住万山中云峰翠几重东山朝日出望见海霞红
集句
不寐
清风何飘颻左盻澄江湘天高万物肃松柏郁芒芒通波激柱渚大道夷且长愿为双鸣鹤施翮起高翔
遇王参政汝言
兰泽多芳草引领遥相曦河汉清且浅愁思当告谁我有一尊酒客从远方来临河濯长缨乐饮不知疲努力崇明德余光照我衣
述怀
东园桃与李白日忽蹉跎左右佩双璜徙倚引芳柯寒衣欲谁待春风扇微和齐心同所愿结根太山阿
有所思
兰荣一何晩向风长叹息褰裳欲从之磷磷水中石西游咸阳中入道逢深识驾鸿乘紫烟高举振六翮
闻时事有感集李四首
松柏本孤直翠绿如芙蓉独立自萧飋楚山邈千重安知天汉上乘云驾轻鸿沈叹终永夕世无洗耳翁
又
吾衰竟谁陈焉得偶君子倚楼青云端千春隔江水大雅思文王行行未能已鸑鷟有时鸣雄断自天启
又
长鲸正崔嵬世路有屈曲自挟两青龙挥手折若木沿芳剧春洲凤饥不啄粟楼船几时回秋露白如玉
又
明月出海底回风送天声宝劒双蛟龙虚步蹑太清云卧游八极三公运权衡努力保霜雪羣才属休明
舟中怀李方伯惟诚集杜二絶
老去才难尽秋天忆射雕白鸥波浩荡寒水不成潮
又
海内知名士如公复几人千秋一拭泪鼓柂视青旻
容春堂前集卷五

[book_title]前集卷六
钦定四库全书
容春堂前集卷六　　　　　明　邵宝　撰七言律诗【九十四首】
赐大明会典
缃函新捧出天衢十载文光照石渠唐作一经徒托语周遗六典始成书圣神功化三才里今昔经纶万卷余遐想先皇初诏日洞观千古欲何如
醴陵旋节
三月湘东应召还君恩免过万重山正缘岐路生愁思总为庭闱动笑顔云与新篇封石壁风随旧节度江关百年报答知何地只在丹心一寸间
歌风台
欲上高台水漫波向来遗恨付长河雄图自谓千年少猛士犹嫌一语多白日无端江草合赤龙何在野云过登临更作它时约却向中流听櫂歌
苦雨
江寒五月拥重衾雨滴空堦夜夜深无地诛求贫到骨有人恸哭苦关心百川何处堪囬砥三日它年本作霖坐对青灯头欲白敢言吾道在山林
拟游慈恩寺用涯翁韵
春残才作探春行古寺寻僧懒问名近海景多频立马对花情剧更闻莺镜湖敢乞君分赐宝地偏敎佛主盟却忆江南如画里万峰青接水边城
谒文信国祠
春色无端满地莎伤心燕市偶经过清风又读忠臣传白日如闻正气歌社稷一身惟死是纲常千古有功多瓣香未了平生拜囬首荒祠独奈何
答钱户部世恩
梅村东去问前津自折梅花欲赠人别恨却寻何处在寄声翻笑向来频鱼龙漫拟秋为夜草木先知地有春莫向尊前论出处彩衣公亦赐归臣
闻秦修敬讣
太守官封处士名十年诗社忽凋零伤心忍读苏洵传好事争夸许劭评下榻独怀它夜永濯缨谁爱此泉清故山回首相从地一曲哀歌万古情
陆宫詹亷伯挽词
谩为斯文叹寂寥长安谁赋楚人招江山奇气还千古台阁清衔在两朝门刺有名尘榻静院灯无梦玉堂遥西风落日铭旌短回首乡园恨未消
李絅庵渠南一老亭
诗名晩岁满江南却向渠南小结庵尘起汚人聊作界客来看竹亦容参迹如盘谷还嫌僻计似莬裘已绝贪不用丹青写行乐白头临水影涵涵
通州遇老母生日【辛未】
去岁兹辰正在家笑倾春酒对梅花日长自计还千筭地远谁敎各一涯天上鸾书重雨露山中萱室自烟霞凭谁为报真消息己谢秋风奉使槎
少师公祈雪斋居代啓奉问
白头灯火玉堂深三叹朱弦对古琴庭鹤梦清知夜气江梅花蚤见天心日将南至迎修景风自东来问捷音咫尺门墙劳跂望五云城阙漏沈沈
余干寄秦择之
别君风雨便随舟刚得山亭半日留乱草没泥还宿鹭密云笼树更鸣鸠山中一馆邻僧寺沙际诸生杂吏邮惭媿旧游无可道湖船连夜发饶州
题显公房寓泉?
满道清隂绿树遮肩舆坐我胜乘车僧头似雪逢应晩山价如金欲敢奢一榻此堂真有否百年吾道果非邪不须更索行?记击壤歌中日未斜
答杨杭州
京兆重分郡守符春风花鸟动西湖邺侯功远千年有坡老情闲一事无益下真成军国计虚中元出庙堂谟还朝请画东南水不但流民可献图
僧圆显请记行?以诗答之
随意云山放我歌不须文字记行?梦回赤壁月还小濯罢沧浪水更多静定故知禅榻在虚明今谓佛灯何相逢莫认鹅湖寺旧学无朋鬓欲皤
胶山忠定祠次施克和韵
壮怀千古了难偿太息羣隂剥一阳鸣凤未闻声徵角战龙曾见血元黄薄茅藉处非无地老树隂中合有堂风雨去城三十里满山箫鼓为谁忙
重登松风阁
天风满榻坐参禅上有松声下有泉高阁我来三纪外老僧谁起百年前茶罏夜湿昙花雨画壁春销刼火烟最是泷冈犹未表北山回首思悠然
卜居次西涯公【时公欲居宜兴】
偶侍西堂坐夕隂可胜欢喜动幽襟邻州卜筑闻新语晩岁依归惬素心不朽功言方远大本佳山水更高深愿敎多植梧桐树次第行听彩凤音
寄庄定山
几年书断定山翁极目江天送去鸿野史不妨朝报外病怀长托醉吟中短筇向晩云随在小榻逢秋月与同尚忆长安吟别地夜深风雨烛花红
沛县怀古次韵
台有遗基水有滨汉家碑刻未成尘独怜沛邑还称沛却笑秦人自灭秦猛士存时犹北顾故乡归日正东巡城隂秋草孤舟路往事茫茫问野人
盂城即事
盂城驿前吟夕阳高邮湖上好秋光红分菡萏初经雨绿满蒹葭未受霜远浦有波皆浴鹭近堤无路尚垂杨南来时见吴江棹却倚船窻问故乡
经元世祖庙次王应韶韵
断碑闲倚庙门斜往事伤心付一嗟春草长沙仍牧马晩风疎树偶栖鸦角端虚忆传神语劈正何从纪梦华谁向渎山陈酒海飞尘如雨乱闻蛙
和吴太史种竹
此君不作此老客庭院真应长绿苔古风藉汝数辈在今雨从渠何所来岁晩简书留石室月明环佩傍瑶台亦知迳造有故事一月须过三十回
谢方石以祖母旌门有作次韵
怀清台倚海天遥台上风吹宿瘴消云汉章回联北极山川光被表南条寜无乡里评如史信有闺门礼似朝白髪贤孙拜恩地贞?应亦望层霄
游从姑山
回首麻姑复从姑江中烟雾两峰孤伊人似玉丹崖阻吾道如川白日徂曾是待年终偃蹇也应阅世未馍糊晩来数点神灵雨莫谓巫山作画图
游麻姑山二首
千载荒坛故姓麻刼灰漫道在烟霞泉流云壑真能胜海变桑田或是夸此日佩兰贻水裔它年笙鹤问天涯不须更索题名记八月星河有使槎
几曲登登破岭烟一亭一曲兴超然开云田画殷人井转壑泉分禹日川独鹤每翔新表外双松长倚旧坛前顔碑谩为传闻録屈指于今又许年
都下诸友聨句见寄用韵答之
千里怀人似望仙春波碧漾草青芊周京汉署天寥濶楚缆吴樯地接连山下石钟谁定论江边铁柱或虚传欲凭山水寻诗句録取图经次第笺
山行觅句
尽日山行苦乏诗此山佳絶句难奇秖应使者孤吟在安得仙人一和之千涧水流皆独往万峰云起似相期春来漫兴何须记它日重寻亦未迟
东林寺
东西林在万山中石塔棱层见远公人结净缘还未了天留佳境本无穷千峰云影朝还暮一夜溪声雨更风欲觅莲花何处是旧池惟有水涵空
谒李忠文公祠
江上孤城尽力支忽惊风急仆旌旗已无天诉吾穷矣空有人书某死之不负大魁真此地终为厉鬼是何时何当合祀余安庆再刻文山双庙词
送徐畊隐【畊隐少师公叔氏】
白头京国为谁来星聚应占近上台天下仲淹元老在山中宏景隐君回竹林有句人争和云岫无心鹤漫猜相业家声千百世义庄新倚洑溪开
别後忆张元之
敝裘羸马未胜寒近别其如数会难郢国书来心独切江州衫在泪初乾月明西寺陪僧坐天濶东楼挟客看忆昔不知今又昔玉河风雪梦长安
梦松露公
几杖相从十载前东曹斋阁故依然远书泪落西江水【宝提学江西时尝得公书有林下不能忘之语】旧梦心悬北阙天【在浙江时又尝梦与公同入朝】秋渚孤鸿还信信春风嘉树自年年平生手疏遗编在海内于今已有传
南昌感旧
舟行何处不通津六载章江忆旧巡南浦但知乘传客西山独识倚楼人坛松月静斋居夜庭草风和燕坐春还向东亭问丛竹别来烟露几回新
湘东夜宿
到处春禽弄碧杨山行三月杂暄凉宜春台上吴关远萍实桥西楚路长使节乘风朝渡水客楼听雨夜焚香宪臣自识均劳义不向长沙吊洛阳
哭王都宪汝言
未尽平生已盖棺中丞风采豸为冠君臣药笼诸藩小江汉戎衣六月寒岁月几何惊世短风尘如此叹才难旧游却忆钱塘上泪满遗书不忍看
赠户侍王德华分赈东行
燕山东去马駸駸百姓应知使者心野有赭衣人似兽途多菜色米如金天开岱岳增新观春到甘棠复旧隂若过青州须吊古范公祠下石泉深
谒谢叠山祠
从容就义几封书三百年来养士余商老不知周粟富晋人方恨楚材虚庭留旧柏生同劲鼎荐新薇死亦臞有诏作人无事日江花江草正愁予
谢方石先生挽词
我归林下公长逝千里诗筒望不来海隐本非唐少室山居真似宋徂徕雅歌何处声相和野服它年手自裁有石大书明祭酒古松隂里墓门开
谢邑令请乡饮
迷途岁晩尚茫茫谓我嘉宾讵敢当扬觯有人惭杜举承筐无地想周行一经讲受曾它日三老周旋即此堂为语县侯休见讶莱衣方作小儿狂
太伯庙
太伯新祠古让乡老梅根畔水流长十年梦寐三间屋万古纲常一瓣香扁榜大书元自孔【庙额曰至德】衣冠遗制合存商向来曾拟荆蛮曲许作迎神第几章
与毛三江访匏翁故第暮归有作
久矣门墙梦寐中偶来还喜故人同赋诗尚有庭前树醒酒兼多竹外风百岁遗情孤绿野一言嘉惠重南宫【甲辰放榜日公在礼部堂揖予而进之谓诸公曰此邵国贤也予至今感之不忘】贤郎不负箕裘语地下真堪慰乃翁
通州遇老母生日
去岁兹辰捧夀觞一时冠盖总成行萱从蓟北还新梦梅到淮南有蚤香寓客馆看东野线望慈闱着老莱裳稀龄只在明年是春酒亲持笑上堂
答成户部汝从
一日看君或两过相思还问夜如何西风乌鸟听时切南国梅花梦里多吾道也知元尚白此心空有贲如皤旧传康济无它术数緼絪是太和
次崔世兴西郊韵
炎风吹雨满山阳【时在淮安】正想西园七月凉医国自知投药苦登山犹怪赋诗忙篇章独得君多有几杖相从我亦尝抚卷匆匆又陈迹江湖回首寸心长
途中次白参议辅之
舟行数日远尘歊秋旱长河潦未消程趣漕兵无邸阁报传候吏有津桥道傍垂枣全供鸟野外飞蝗半食苗几度观风入村落舆人堪诵不堪谣
登旴?山忆陈明之
汴泗南来见此山米翁书在翠峰间唐人漫诧僧归塔宋代曾悲使出关新讣忽迷云树碧旧题空拭雨苔斑欲登高处谁相伴黄鸟声中一啸还
和李方伯惟诚
西湖烟树晓依微正是平轩忆我时采石眺缘仙客晩金山留为故乡迟席随爽气真成画笔写幽怀不当诗它日别情君记否映江楼上酒盈巵
刘广德介夫至
千里缄书两日前今朝丰采复依然金莲寺里观风地白鹿斋中听雨年夜雪梦回开小迳秋涛观罢乏平川梅花已有真消息不用江南驿使传
十贤祠用唐人韵
千年祠宇此重开独为诸贤酹一杯涧石不随龙化去岭云还与鹤归来春风谷远嘤嘤鸟夜雨庭深点点苔听罢雅歌宾客醉共敎童子汲泉回
又用唐人韵
九峰回处石泉幽逝者应知感旧游万里风烟吾白首千年林壑此清流松筠无恙时方晩黍稷惟馨岁有秋却忆匡庐歌啸地几回春草鹿??
除夜雨
爆竹声中破积隂东风庭院晩沈沈闲评经世何人手老惜流年此夜心宸极有临香几近慈闱无恙酒杯深呼童起听南轩雨却报梅花已满林
寄秦提学国声
宪学名官媿我曾得君相继价逾增熔金有制元随可璞玉无形已付能河广正夸杭一苇崧高还爱驻双藤许州品士亭如在校罢诸生请试登
李惟正燕予通州漕府感旧有述追怀张中丞邦镇
旧馆苔荒郭外坡【己巳冬予寓此四十余日】故人相约又来过昔年盟有莺声在它夜诗如树影何东道意勤三设燕南风调远一赓歌却怀襄野经行地沙草茫茫隔潞河
送吴方伯献之赴山西
三月行旌度太行和风甘雨百花香吴公旧政曾於汉晋国余民本自唐双阙每瞻星北极诸邦兼领甸西方不须久作江湖念回首从容是庙堂
雨坐有怀
萧萧风雨不知春独坐东亭感慨频四海有怀非我力百年无愧是谁身翠留竹节心期远红入梅花眼界新尚觉平生诗兴在短吟须寄社中人
晓发南浦
西山南浦隔江流又作新春第一游舟趂微风斜渡水舆穿宿雾漫经邱此行更切真才望何处还多丽景收东向匡庐兴无限五峰青点白云头
得钱希翁诗简
云厓传得步虚歌回首苍生奈尔何觞酒谁家延北海瓣香它日谢东坡江湖秋水瞳兼碧花鸟春风鬓独皤共说陶潜能避俗却将心事托荆轲
赠周作之
别来风旨转深微雨雪青灯坐掩扉江晩不堪滕阁眺春初应及楚帆归寻常未必锺期少五十何妨伯玉非它夜南沙重下榻匡山云尚在征衣
次作之
鄱湖木落天雨霜故人西来故意长剧谈今古每半夜漫阅乾坤还一阳也知白鹿昔年梦却忆紫阳何处乡劝君且束旧诗卷回首春风踏去航
奉次少傅徐公内阁赏芍药
五云轻阁凤楼隂春入雕阑故故深培植敢忘明主力调和真见老臣心彭城谱絶看新续魏国盟寒许重寻却与长安添纸价词林传和赏花吟
谢少傅公惠梅子
谁将碧玉链成丸寒逼人间玛瑙盘数颗忽分元老赐十年如在故山看清含晓露真消渴老向春风常带酸嘉实秖应金鼎内调和功在颂皆难
叫岩次陈户部嘉言
师子逾江漫作奇此山真有物司之悬藤不与云俱化浮石应随鸟共驰郡将游来曾易榜【谈广信尝改为笑岩】民曹别去肯留诗山僧莫讶登临晩日落高天为我迟
闻吴甯庵转南京学士二首
山水江南是旧游公来谁不拟仙舟高陵云护锺山晓清禁星连阁道秋新制有词全逼汉旧章无恙正从周封君老向荆溪上十日三书慰白头
清风每有江东兴此地我知公欲来天上灵槎连震泽人间嘉树近蓬莱风云长护宣麻署日月遥临视草台闻道老槐当卧阁北扉回首是三台
张家湾东遇王参政德华
晋溪北上我南游潞水东头半日留何处可忘君父念此行须为庙堂谋百年雅颂知能夏千里歌讴望有秋指日王师收战绩勿言江左旧风流
释菜濓溪书院贻王佥宪景昭
一脉濓溪万古天江州名自道州传有神真与泉俱活无象还留月自圆将济晩舟犹滞在未成春服已悠然东风昨报新消息许我重栽玉井莲
谒东滙泽陈先生祠
圑山?里奠公堂何意重来致瓣香史及阙文怜误豕礼将求野幸存羊心精已与经行世德义元堪社在乡尚欠新碑书岁月祠官称秩有封章
陈方伯晋庵挽词
归云堂下雨哭寄长歌为晋庵诗律独追唐逸响史评常陋晋清谈入参台鼎阶无几退谢藩垣疏有三百岁高名碑石在松隂十里锡山南
过南康
突尔匡庐又眼前白笼云气碧笼烟天留风景都无恙我与山灵故有缘晴雨漫须询五老寒暄忽已计三年独怜渴思今如许为汲开先寺里泉
见五老峰
倚櫂看山卯到辰白云何意不随人久要未恨相逢晩远望还输独对真【独对亭在五老峰下予所作】坐客眼青高踞榻飞仙鬟碧浅笼巾它年问答应多事一笑而今共出尘【予至庐山有与五老问答诗】
读成布衣祭忠文【成器余姚人正统末闻刘忠愍死狱即邑中龙泉山顶为文祭之祭毕以餕颁诸同志其文历述古今权奸之祸凡二千余言人谓之祭忠文今其地谓祭忠坛】
万古兴亡泪满笺一坛遥忆祭忠年大书笔在凭谁执高调歌沈待我传无地可投湘水裔有天应照越山颠布衣闵世尤堪吊何处松楸是墓田
括王勃诗
高台迢遰絶浮埃俯瞰长安四望开绿树摇风春澹荡赤城映日晓崔嵬倡家今夜银鞍去戚里它年翠盖来不用哀歌对明月柏梁铜柏总莓苔
送杨衢州磐
秋晩山城别驾临水清石净万峰深风回祥凤轻千仞日转甘棠爱寸隂吾道百年皆此地斯民三代复何心赵公祠下瞻趋地共讶今来又一琴
忆东林精舍寄示华生云
东林寺里旧书堂三十年来野草荒百啭未忘初鸟韵一株犹剩晩柑香山怀龙阜神俱远水问梅村脉故长寄语云生为磨石客中新记已成章
舟中有见忆老母
老梅花吐北堂前春酒初成妇荐筵事与志违频易地心为形役几经年天恩於物真能厚子道如臣敢自偏检罢计书方静坐不堪乡语过吴船
两过德州未谒董子祠诗以志过
地产醇儒郡有光两来犹未谒祠堂春秋义已传迁史谊利心曾辨粤王拜位定依庭柏影荐仪空托沚苹香孤城回首风尘里读罢遗书送夕阳
忆母
手线缝衣欲问寒慈顔时向梦中看世间尽道为官好天下无如别母难读罢家音添鬓白书成国事剩心丹青灯自照塼河夜回首江南路渺漫
再至德州【八月中尝寓永庆寺数日】
奉使南来又德州僧堂还记旧淹留星明北极天初霁风扫中原雾已收野旷尚余千里水漕荒应负一年秋谘询未尽皇华体赋罢?羊独倚楼
沧州闻官军之捷寄兵侍陆公
露檄传来捷是真沧州南望正劳神功成鲁国追戎地断许唐年入蔡人有梦维鱼应得水此风何草不回春北辰瞻仰朝廷近欲拟韩诗献紫宸
再过清献祠
江回春水没荒矶石上看诗记旧题吾道百年开白日公心千古映清溪鹤留古貌何妨瘦松长新枝尚恨低却忆昔游如昨日楚云遥接越东西
次吴太史雪中见寄
玉河东下似山隂骑马如船雪满襟吏散偶忘前日约诗来真见故人心寒侵松骨知多少春入梅腮定浅深欲赋琼瑶报佳贶独怜才短负知音
吊李憩庵公墓次庄定山
萧萧宰木昼呼风旧壠新阡北又东防墓未须修孔氏泷冈真合表崇公两朝一德功何自五岁三封眷未终更爱颂声金石在碧天无际水无穷
闻陈行之讣
俗学如俳到十分玉溪高兴漫超羣着书笔自何时阁曳杖歌从昨夜闻絶壁倚云青未了落花带雪白还纷哀吟一曲无人和拟向西山更哭君
赠祝惟贞致仕南还次陈一夔
鹤骨棱棱苦为诗年来此癖已成奇与君抚卷俱陈迹及我登坛竟後期听鸟有情嗟反哺折花无语赠将离文星夜夜天南极千里长吟寄所思
通州留别李都宪惟正
潞河堤上望浑河诸老追随几度过春兴有余三月小夕谈无数十年多东郊正尔歌灵雨南浦何须赋渌波边马不嘶青草濶中丞问俗意如何
白鹿洞三首
五老峰前数亩宫坐凭云水镇南东山人骨相千年外洞主心期一赋中题壁定知谁不朽望洋真觉我难穷太山顶上蓬莱近何处青鸾欲御风
青山坐我对青衫吊古情多漫与谈眠鹿已无人主洞卧龙空有地名庵百年讲坐惭虚左万里驱车愿指南吹醒清风天未晩共谁长笑破烟岚
风雨崇朝洗宿岚古坛高倚五峰南坐看云气秋生壁卧听泉声夜绕庵杖履正堪成雅集弦歌犹恐落清谈殷勤好语来游客莫遣飞尘上旧衫
送邵佥宪用之复任山东
滇海归来老使君东行还共泰山云州兼青兖双旌去天近沧瀛一道分何处秦碑犹可识它年汉诏漫曾闻须公高揽澄清辔马首西风日未曛
送周工部元弼
水部官怜初拜日金陵地忆旧游时未应岁月闲供吏最是江山巧索诗秋色催人移棹急客怀逢雨出郊迟静中经济堪料理笑把清樽有所期
雨坐漫述是日郭仁宏寄小像至
镜中愁鬓欲成皤新画应惭郭泰和花谢晓风方恨急麦收春雨竟嫌多曲房辟湿频烧术单裌生寒重易罗满院青枝飞燕子扣门时有客相过
容春堂前集卷六

[book_title]前集卷七
钦定四库全书
容春堂前集卷七　　　　　明　邵宝　撰七言律诗【九十六首】
凤阳谒陵
郁葱佳气接邱坛【陵在圜丘南】真向乾坤得大观岁举留都周册祝月游原庙汉衣冠九重陟降天应近万世栽培地本寛瞻仰不胜心颂在无疆休与泰山安
雪中赏红梅奉次涯翁先生时邃翁擕酒共饮怀麓堂二首
浅绦英英忽满枝春风到此复何之正怜与雪相逢地却讶如人欲醉时南国已通千里信西湖空负一生诗白头二老青灯夜笑对江东绿酒巵
江南春色渺无涯借得芳枝似酒賖点染已经元老手品题还许大方家丹心独对年年树玉貌空传处处花雪夜门深清梦远敢将桃李向人夸
又叠前韵荅邃翁先生二首
谁寄江南第一枝岁寒如有物司之天於北道留余地人为东君惜後时太素风流难入画半酣顔色最禁诗平生鼎鼐心知在且共西堂雪夜巵
金鼍山畔洞庭涯咫尺寒香道路賖雪夜不回仙客棹春风元在相君家地应有律能生黍天亦多情为雨花投我琼瑶何以报拟将归向北堂夸
雪酒为孙司徒赋奉次涯翁先生
元酒曾闻侑大烹酿来寒雪品尤清也知承露能高致须信藏冰为曲成光动夜盃如有物暖销春罋本无声相看莫谓人间味一滴先天万古情
得见素公书
素老书来蜀道长洞庭春水正茫茫出羣才本安危寄习隐心应去住忘夔府孤城看落日杜陵野客梦沧浪远人欲挽难为计共指方平像在堂
寄李提学献吉
铁柱宫前春水深几回清梦忆登临新亭有客还题壁旧曲何年为入琴高士榻虚人似玉此君堂小地如金近来又读宗儒记回首匡庐万古心
文庙陪祀次柳方伯拱之
惠风入夜细吹衣坐爱宫墙咫尺违星破密云看渐朗尘消冻雨恨犹微梦余真覩殷楹奠语次空传点瑟希此意欲从何处道东堂灯火两冠巍【时林方伯同斋】
登滕王阁
望尽江湖极目天滕王楼阁尚巍然云中帆影寒流外雪後帘光夕照前它日赋曾倾客坐何人游更挟飞仙庙堂远念诸公在回首层霄北斗悬
袁州谒韩文公祠
一上春台草陆离忽瞻遗像起遐思江山恨少滕王赋风水愁多二女祠石廪不知云去地雷塘犹想雨来时凭君莫引飞鸿望万里骑龙任所之
次白洲公【时公起抚治郧阳】
且临岘首吊羊公回首台阶近九重千丈厓堪供巨笔一桮酒为庆奇逢谢安山卧曾江左召伯风行又陕东麟阁峥嵘它日地丹青能写汉臣功
奉次东山公在广元夕观灯韵
寻常诗句亦黎元垂老丹心照海门且以数桮酬客兴何曾一饭忘君恩漏声入夜风全静灯影乘春月半昏闻说总戎多解事漫将歌吹过江村
别庐山
山北山南几度游春风到处得相留鹿听李渤祠前晓菊采陶潜宅畔秋星落半湖苍岛出泉分双涧白云流五峰明月新亭兴它夜江天独倚楼
归兴六首
曾从渡口赋桃花【辛丑下第归有过桃花口诗】客路风光几岁华州郡十年还入省漕渠数月竟思家星辰近听趋朝履河汉虚随奉使槎斜日倚楼沧海上云山回首一长嗟东归诏许省慈亲瀛海西头问旧津宿麦穗余三月饷枯杨皮尽几家新平生酒慕苏门老【康节诗有曰美酒饮敎微醉後予尝爱其意故云】它日羮怜颍谷人闻道王师频报捷中原今已息风尘
镇日冲风起九河沽潮东上不胜波云蒙日影当晡密雨送雷声入夜多野史一书还夏五客灯十载几连?新凉却动江南思卧看青山听櫂歌
漕堤杨柳昔人功六月清阴处处同东国共看归海水南船方趂过淮风寻常民俗兵兴後百万军储岁挽中我有瓣香何所致礼官新祀宋司空
舣櫂来看治水碑沙湾堤上蚤凉时汉防故迹嗟谁志禹贡全书媿我师【予十五时从俞蒿庵先生受尚书在诸生中独不许予读禹贡撮要因举武功治水事以期之後三十年总督漕运未能成功於是乎媿焉】?柱尚存尘漠漠盐舟不至草离离忧勤更忆东山老白发江村一短藜湖上飞云小作阴龙神祠下水流深河渠未预千年计阙里徒勤万古心【久拟往谒未果】驿报正愁闻鲁警【是日闻有小寇在东平】櫂歌初喜听吴音【松江粮船至】顺流东下三千里一笑清风忽满襟
分司夜阅卷
肯信行台是隐居手寒中夜尚披书冰霜气逼庭初静星斗光临户正虚漫道相人如相马极知观理似观鱼九重方切真才念独对青灯意有余
青云峰用元人韵
眼中感慨几千秋第一峰春翠欲流迹为古人须下马兴当今日可登楼冰霜以後花兼鸟山水之间县复州采得寒梅香满袖更从江上问横舟
建昌道中见杏花
临川梅花尚在眼旴江忽复杏花红山行远近百里外春色浅深三日中有力已能知夜雨无心那复问东风明朝又向南丰路却听莺声处处同
小溪道中
春云收雨寂无功诗景依稀在眼中南去驿连分水?北来船趁上江风细泉落磵深成碧幽径垂花浅着红玉枕有名何处是令人却忆白沙翁
送金潮
万壑清冰贮玉壶相逢却讶是尘途頴师妙已传琴操米老奇还托画图白马五陵初入蓟绿杨三月又归吴凭谁为赋行吟地云满青山月满湖
寄姚都水秀夫
疏浚功成数十州东南应免九重忧奈何水部称多病却向鹅湖访旧游燕?暄凉凭候鴈楚江晴雨问鸣鸠草玄闻有平生意须及扬雄未白头
答潘维本
官忙十日九在省客邸劳君过几回片纸漫投今世刺千金曾吊旧时台江长云外鸿还去秋老山中菊正开却忆湖南湖北地和君诗罢一徘徊
闻三原公讣二首
五朝进退盛明时四海瞻依百辟师散地尚堪栖老凤格人真合拟元龟紫宸陛远星辰切绿野堂深日月迟韩富勲劳司马望大书谁作墓前碑
载起登廷七十余两童疋马老生如四夷相问相司马千载独知师敬舆咫尺天回书侃侃万间人庇屋渠渠典刑已矣遗文在西望三原泪满裾
还自长沙未有述作谢沈休翁【休翁谓予是行必多述作於是乎愧】
谓我南行大有诗鄙人何敢与闻之潇湘尚忆虞巡地云梦宁知楚猎时木落洞庭秋复尔鹤来赤壁夜何其登高坐待浮云尽回首青天见九疑
过长沙不得谒贾祠
巨笔谁修汉一经治安策已动天听奠无可藉茅空白采不堪纫草正青旧井定通瀍北水新祠真应斗南星独怜鵩鸟翻为瑞万古清风满石亭
生日和答王河南公济
新植甘棠未作阴生辰忽向冗时临人间乐事还莱彩天上佳音有传霖近不可亲鸥似玉淡犹堪赏菊如金岳楼记在何能读惭愧希文万古心
答魏宪使士华用公济韵二首
三礼周旋起一经凤皇鸣动九重听爱云曾袖匡庐白题石还磨劒阁青范记读余心耿耿楚骚歌罢鬓星星长沙回首相思极路隔湘东几驿亭
闲倚船窗看水经沧浪歌起隔江听霜台简自它年白雨寺灯犹昨夜青秋水南湖千万顷晩云北斗四三星重阳己负登高约何处寻盟更有亭
次魏士华韵岳州道中
嬾赋新诗记所经谁欤能为我歌听日生凉色荒荒白山露寒姿叠叠青晩席洗?分急水夜船檛鼓视明星长沙有约君先到何处登高倚草亭
新祥宫漫述亦用前韵
懒听道士诵仙经却爱吹笙隔院听江上云应无数白雨中山亦有时青囊琴正迓来今雨匣劒还将拭旧星莫道深秋佳趣少菊边修竹故亭亭
邃庵先生约登金山
世间谁信有瀛洲奇冠江南第一州龙窟不知何事露星槎真向几时浮石分砥柱还孤注水入沧溟正急流更上留云穷望眼海风吹浪晩飕飕
留别沈休翁
湖南会本自江东二十余年气味同此去春违丰采外向来心在简书中杜陵门径还今雨司马衣冠更古风西望武昌江汉表云连黄鹤倚晴空
追悼匏庵公
天夀斯文为国华枯藤瘦树着新葩无书谢客门长静有梦怀人室未遐十字谁题君子墓一编自许大方家梧桐高倚庵前月鸣鸟寥寥噪暮鸦
答陈提学文鸣
楚帆连日阻南东到处鱼羮老母同春水稳当新涨後晩山青在旧游中宦情於我聊今日师道如公自古风遥想楼船吟眺处潇湘千里一虚空
采石登谪仙楼
济上登楼已十年兹楼兴在未登前何人不道诗能圣昔日空传酒解仙舟楫心期风乍起屋梁顔色月犹悬留题讵敢轻磨石万古江山一慨然
望庐山用旧韵
曾从王守问山庵神思飞驰不自堪有意一亭擕客赏无言五老拟禅参朝宗江汉心初北梦寐烟霞眼正南我忆旧游多述作凭谁刻向卧龙龛
舟中望九华山用李韵
微雨初收草似茵九华山色欲迎人援琴正恠知音少倾盖何妨识面新溪泛绿波才隔夜树垂青子又余春风涛宦海今如许何处寻仙问出尘
龙兴寺述事【时王晋溪同游】
佛殿庄严似法宫圣恩偏注此山中南朝寺在俱凡界西竺僧来自祖风画栋本连陵树碧绮疏曾映苑花红题名幸与司徒後恠得行旌懒向东
舟中读匏翁诗
不见此翁还此诗读诗真想对翁时峰回深谷树重叠渚漾轻波草陆离载道弦歌邹鲁国旅庭彛鼎孔周祠平生海月庵中兴应许藤床竹几知
齐安晩泊时荣藩初之国偕二司迎之
漫向东坡问雪堂雪残寒日正荒荒地名自是因人重客思那胜为国忙万古江流从禹贡一时风力有周郎召南曾赋甘棠树谁遣春阴遍楚乡
谒苏祠用前韵
去公千载我登堂春草离离若与荒雨露不知天地阔江山应笑古今忙官衔漫逐三司使民瘼愁闻百里郎何处有灵还可吊旧游随地是吾乡【时黄冈县知县以民事来白】
望东莱墓
内白亭边墓道开瓣香深拟拜东莱风雩有象公何在棠树无歌我却来两月近思真定本千年大事未终裁白云回首山中寺寒日荒荒径满苔
观诚意伯像于处州
一代元功百世豪遗容瞻处丽阳高天留汤沐田无税人效明禋涧有毛莘野不妨初就桀草庐犹恨未诛曹万峰指点青田路断石枯松望眼劳
山中梦希翁
江涛夜寒公不来【予为文祭翁有庐山之阳有堂有坛迟公不来江涛夜寒之语】公来入梦亦奇哉百年知己惟心在万事随人可力回望久更无谁下榻兴多惟有独登台欲将五老峰头树移向西湖崦里栽
山中怀杨仪部【周九江云得仪部书有游庐山之兴】
未得登君野兴堂两年清梦独难忘笑谈每怪逢僧健文字犹嫌应客忙山月挂松真洒落海云迎鹤更昂藏吴天楚地同秋水老尽蒹葭一夜霜
读钓台集用陈白沙韵二首
莫将身世较行藏钓石能增处士光青眼屡烦真主顾白头端为故人昂云归故?龙应懒苹委空江水亦香九鼎一丝形迹外尽敎俗客笑荒唐
从来自信任人疑一寸丹心付所知白石有情依古庙青苔无赖上残碑芝从商?犹知主鱼向磻溪已得师未到桐江空仰止数章新和白沙诗
石钟山
九江怒逼蠡涛东独受舂撞万窍空人籁总输天与地石声还藉水兼风数椽僧结云厓上一舸仙乘夜月中何处别寻吴季子只留余地待铭功
九江靖忠书院
岁时江郡荐江苹异代衣冠略近真九死竟还唐社稷一生惟识晋君臣菊松尚拟它年晩桃李聊增此地春莫道近来公论少庙门题额是何人
广信遇龎大参元化
两省分司偶此同不堪信宿又西东衣冠元重藩臣体议论犹多国士风春殿香烟趋北阙夜堂灯火坐南宫它年更有相逢地又引鹅湖入话中
送马参议公御之陕西
外省元兼内六曹使君西去更贤劳迎舟风助黄流急随马云分华岳高远道谁敎歌憇茇丰年独遣问啼号一尊未尽临岐思寒日荒荒满节旄
夜坐怀刘用熙
芦泉本是神仙骨误落人间识者稀听竹每联风雨榻涉江曾制芰荷衣台荒蓟北千金筑帆远吴西一鹤飞寒日萧萧那可度凭君预拂钓鱼矶
送工侍徐公致政南还途中有作
祖帐东门久不陈古人高致又今人阙庭回首风光远岐路关心雨色新图画应传千万本经纶方倚二三臣送君濯发沧溟水晩节堂前戴角巾
吉水遇王敬止用送盛斯徵韵
江声初静晩风轻千里关山可计程独立已为它日重相逢真使故人荣望穷螮蝀云犹密歌罢沧浪水正清笑折梅花对摇落不须杨柳管离情
送喻祁阳时
永州南隔洞庭深令尹之官动楚吟展骥谁怜龎氏足捕蛇偏感柳侯心行春驾远歌盈路帘昼庭闲政在琴何日徵书君莫问东风郊野看棠隂
送张淳安羽
清才往往爱君诗百里为郎奈别离州县未为吾道屈江湖真见此行宜水连晩渡寜辞远春入山城却恨迟更爱公余多古意蛟峰高处读遗碑
高梁寺次赵栗夫韵
春晴方喜入山深古寺高梁故故寻江上诗囊连日兴雨中禅榻隔年心竹藏幽径云初合松倚高坛月正临指点匡庐何处是万峰回首问东林
谒关公庙【许州】
本来报効非心事死後英魂肯再游白日在天书一纸清风如水庙千秋伏桥有志寜臣赵左袒无期独为刘半部邱明真得力儿曹空解颂君侯
谒子产祠
一上高台万古情相君何在但留名论经孔孟真褒贬世到春秋有战争西北封疆犹接晋东南形势直吞荆如今想像驰词地庐井荒茫画不成
大忠祠
慈元殿上朔风侵讲罢孤臣泪雨深行在更无南去路中兴犹有北来心一言竟免青衣辱万古终悲白壁沈世乱经纶亦何济大忠祠下柏森森
赠李天瑞【癸丑十二月廿一日天瑞自京师还过许留三日别去用西涯先生韵】
坐听寒漏二更余一榻全胜两地书愁到几时凭我解病从今日为君除雪泥满地淹行李云岛如天阻卜居莫怪明朝欲投辖江湖回首鴈应疏
哭天瑞
百年豪气未消磨北骑南航苦更多恋阙有怀随口是乞祠无计奈身何山连巴蜀云层瘴春入潇湘水漫波最是游魂招不得隔江愁听楚人歌
送万晦之
南阳有约欲相寻回首清风别颍阴鲁望江湖从故态少陵花鸟负初心诗邀佳境云随杖梦破残更月在琴歇马烦君问诸葛草庐无径落华深
登九江郡城楼
浔阳之东东城楼秋日喜陪诸老游水深已失江九派云远还容山一头西风爽气自荆益南极清光当斗牛有怀晩在莲峰下千古美人周道州
余干东冈咏怀一首用虞邵庵韵【志称晦翁吊赵忠定尝馆于此始注离骚焉晦翁之注骚意固有在盖以屈原比忠定故诗中及之宋人冠冕谓忠定也】
东冈正在行台东我登其巅西日红宋人冠冕竟谁作吴地舟航元自通康山战罢蛟无穴鄱水祷回龙有宫千秋莫问注骚事宿莽洲边云接空
挽娄一斋谅【一斋吾提学莲塘先生之伯兄也且获交于其冢子元善是故不能无言顾言之不能尽哀耳】
它年曾读一斋书梦入云山问起居前辈风流犹有此古人门户竟何如鹅湖絶笔留真迹洛社深衣复故袪哭罢莲塘还再恸玉峰高塜两渠渠
次杨邃庵先生留别二首【时先生提学陕西】
百尺高台傍寺门杜陵秋兴此犹存赠行独愧清风句留坐还依古树根星共北辰双阙近山连西岳一峰尊明朝旌节投何处望断秦云眼欲昏
雨余风叶飞长林使君别去愁难任也知鸣铎自天意肯谓乘轺非我心燕山青连北极近渭水东入黄河深请看祖席半门下它日被褐今朝簪
次王朝言
有怀自遣坐新凉昼漏沈沈静里长千里乡关频入望两年朝省漫随行云迷晩渚花犹隐风入秋林树亦狂我忆美人元不远蒹葭空赋露为霜
武寜分司次见素公韵
万山旌节破风烟细草承舆软似绵莳稻有歌春鸟和采桑无侣晩蚕眠两旬庐岳仍回眼百里洪厓漫拍肩读罢妙词清不寐夜深犹忆对莆田
闻李兵备讣
郁孤台下鴞夜啼白日惨惨愁云低三年戎幕庾岭北万里旅榇巫峰西江湖落落岁复月风雨萧萧山更溪平生勤事数行墨回首敎场秋草迷
阻风用杜韵
画舫乘春满载书阻风聊傍野洲居此时独坐爱骑鹤何处老翁来卖鱼飞云漫逐海鸥远鸣雨渐敲江树疎莫言散局有底急湖上草深方待锄
次韵答万晦之
逢君在许复京师几向天涯叹别离南客讵无庄鷃适北人那有召棠思江湖兴远新居定风月情多旧榻知野寺梅花堪折未欲凭尊酒侑临岐
别白鹿
五老峰前双涧流洞门草长鹿呦呦深云似与春长住细雨何妨午未收千里客怀频出使数年吏事半藏修明朝我放东风棹分付山灵管素秋
通州相城呈同事诸公二首
眼中形势尽登临前辈经营亦苦心一道星河天廪近千年风气水门深驿亭东去多辽使商舶南来半越吟漕计经春定何似长安三月米如金
肩舆南浦复西邱尽日淹留为此州云隐层城才见塔水漫孤渡偶逢舟林风力浅花能晩山雨声迟麦未秋最是中丞忧国计几回独立向东流
乞终养未许
乞归未许奈亲何帝里风光梦里过三月春寒青草短五湖天远白云多客囊衣在缝犹密驿骑书来字欲磨圣主恩深臣分浅百年心事两蹉跎
吊林和靖墓
赋得梅花万古传水滨孤塚却萧然闲云於我心俱隐老鹤如人骨半仙朝市尚余观物地儿童不省入城年小桥东去今成路回首中洲但暮烟
谒于肃愍祠
祠前春雾隐绯袍隔岭松声应海涛伯纪空勤恢复计子仪还重廓清劳我将薄奠成三献谁作长歌寄一号西望岳坟才数里白云湖上两峰高
五老峰
匡庐山头五老人晩岁才见羲皇民雪蒙绿发不改色云映苍顔真入神岂无北海未须避自有南极堪为邻吾亭拟结白鹿上独对一杯公莫嗔
闻侍养命喜而有述
五疏才蒙一语俞拜扶老母望天除孤孀节操劬劳外独苦心情喜惧余寛处栽花占月令静中检药印方书东风吹绿长春径不羡潘家有板舆
重阳答钱户部
晴日重阳冗里过百年佳节几蹉跎山当对面愁登远客有知心恨别多白髪此僧聊尔耳【僧圆显同登】黄花明日又如何沧浪濯足非吾敢敢谓春湖胜王珂
松风阁赠方崑山用顾与成韵
石鼎诗成向我歌听松楼外竹为?风烟逸望三江远湖海清谈一夜多云近不知山是否雨深还问月如何相逢莫讶辞官蚤鬓发萧萧短更皤
寄题邵宪副东邱娯晩亭
荆南溪水水东头宪使归来访故邱绿野竟忘裴晋国香山真识白江州风尘迹远新图画山水情深旧钓游我有一尊思共醉扁舟将趁菊花秋
山中答黄明甫
谩乞新诗续旧诗小江高兴老僧知旌驰岭外观风地榻寄山中听雨时泉近不劳将石子云深惟许偃松枝浩歌一曲沧浪月万古心期酒在巵
夜泊邬子闻雷有感
鸣雨乍过江茫然龙津驿前还泊船柝声欲罢鸡且叫乡信未来吾独眠沙边白鸥手可掣湖上碧草梦相牵明星照水看渐隐春隂冉冉生云烟
谒严先生祠
碧石离离草色新富春山下几回春漫将卖菜辞求益本为观鱼得任真三代道亡还此有两生心在更何人客星亭倚浮云外未许渔翁来卜邻
容春堂前集卷七

[book_title]前集卷八
钦定四库全书
容春堂前集卷八　　　　　明　邵宝　撰七言絶句【四十九首】
夜赠陈都司
卫水东流起白波楼船灯火听渔歌仙翁本是乘槎客风雨其如此夜何
观东山草堂赋墨本
湖南刘是江东谢千古清风两草堂归去有词涯老在人间漫许晋文章
天台图
东南佳胜是天台刘阮当年亦偶来仙药有无君莫问山中桃似世间开
白莲小画
新雨池塘透晩凉蜻蜓飞处白莲香江南风景堪图画恠得龙臯欲断肠【龙臯陆宫詹先生别号先曾赋此】
画蟾
山鬼一脚臧三耳物幻人诬或有之刚道老蟇能蚀月玉川吟後到今疑
西溪书屋为张邦谷题
西溪又是太湖西东望龙峯路不迷我有草堂泉石畔十年云月梦栖栖
赠王翁
惇史曾闻古有之风流犹在汉文时圣朝恩典还三代笑对峩冠咏寿诗
赠徐东之
姓名已上古灵章却忆江南水竹乡忧似唐衢无涕泪古松隂里啸声长
制观泉巾
新制山巾似玉台正堪泉上咏归来镜中莫笑东坡影八九年前手自裁
客有持甯庵诗至山中者次韵赠之
山中十里绿阴长新涨浮浮架石梁赋罢蒹葭掩僧舍午风销尽佛前香
赠周山人
晓起空庭月在松慧山寺里正鸣钟诗翁访我来何蚤第七峯前一短筇
知微房夜坐
两宿禅房不问禅夜深无事足高眠西山松竹东山【月】共作清凉到榻前
答周作之
禅心闻说定多年却问东廵御史船我正厌听西北事涣然亭上对鸥眠
宿梅洲
秋水清如雪下船黄花半委月犹悬枕当星劔看牛斗鹤下云汀流石泉
琵琶亭二首
世间夫妇似君臣门外天涯语是真一曲琵琶皆掩涕无人传与买茶人
草堂卜筑傍东林老去寻山恐未深江上琵琶自秋月如何却有世间心
圆通寺
石乳峯前雷雨来圆通寺里咏茶杯明朝又向东林去山路新晴花正开
留别娄诚善
新诗赠我胜千金病阁青灯字字心正在溪冰山玉处月明还听老龙吟
喜晴二首
山行愁雨水愁风两月风中更雨中今日一帆天送我晴湖如监夕阳红
万山深处古寜州五日真成十载游千古濂翁招不返翠云亭上看江流
拜石图
风骚回首一茫然漫浪如公亦可怜懒是拜人偏拜石至今犹说米家顚
画鸠
鹊巢何处树深深苇有新丛水有浔乍雨忽晴天未定恐将消息误知音
南康寄陈分廵希冉时希冉之九江一日矣
江上春风酒一壶南来拟共对鄱湖夜深独听庐山雨却放诗人赋小孤
题画
扁舟风水弄残春画里江南恐未真不见当年何竹鹤山青云白正愁人
辛丑下第还重过开利寺
奔走尘途已半年扁舟重系寺门前分明记得离家日古殿寒灯月满天
哭亡儿德孙
哭儿泪尽眼将枯忽忆儿名又误呼灯影隔帘明月落断肠愁杀树头乌
和储静夫
宦途回首各风烟浪说春江有渡船?重寄书千里意高秋一鴈落云边
食角黍怀古
湘江千里碧连天绿遍芳洲草似烟餐尽落英人不见青芦包黍自年年
过湖
两洲相对五丈许十里湾湾下湖水借问舟人谁所为年年水落长如此
谢廵按使来问疾且惠米
藜杖无如病足何山中书枕两旬多廪人忽致霜台贶饭罢鱼羮一放歌
观松雪书渊明饮酒诗
墨花春洒水晶宫漫写陶诗岂醉中莫道柴桑非我地笔端真有晋人风
奉次涯翁老师惠内法酒
黄封罋上又加封?赐由来出上供我愿慈颜如此酒一番春色一番浓
寄莫如山二首
八月风吹汉水槎江东回首更思家南沙亭上人如玉赋罢清秋菊有华
亭倚南沙石作山凤凰巢处竹斑斑执经时有门人到万卷楼中不闭关
小舟
东海西陲震泽东杏花雨过藕花风世间多少江湖险不到蓬牎午梦中
与客谈竹茶炉二首
松下煎茶试古罏涛声隐隐起风湖老僧妙思禅机外烧尽山泉竹未枯
彭泽无弦浪抚琴琅琊山水醉翁心漫将罏火论茶味云隐松庵午梦深
谢浦文玉送黄雀及蟹
芦花风送稻花香湖上秋来味故长黄雀能黄蟹能紫不知何地更鲈乡
雨中偶成
午听浪浪晩未休萧然六月忽如秋东曹吏散文书静闲对堦除看水流
为华汝德题画二首
小桥南北总春风多少诗情杖屦中高阁卷帘还坐我天涯芳草更无穷
山中云起不知山坐听流泉尽日闲短壑青松凉似水却疑天上在人间
奉和西涯先生春日书怀二絶
游人竞逐赏花辰却有西堂独卧身江草江花春梦外题诗聊遣梦中春
江南春雨慰田家夏雨如春免踏车梦到江南心亦到不知春在紫薇花
云溪卷
半为溪水半为云元是山中一气分莫道无心时出岫沧浪歌似有心闻
过冯公岭
衣湿才知马入云隔峯人语半相闻前行共指桃花砦巨石如碑不见文
将至安仁秦择之来迓
沧浪水清濯我缨隔江如听櫂歌声故人相见笑相问一夜月明三载情
将至广信寄娄诚善
二月书来自蔡登南楼病榻几青灯灵山雨後明如许渴思令人一夜增
溪晴数日觉滩多坐听潺湲和櫂歌却到安流山有月独吟如此晩凉何
都昌瞻陶母像
穷巷欣来长者车淹留深愧食无鱼青丝一缕并刀下挽得中原九鼎余
泊储潭
储潭庙前春水深春云带雨昼阴阴撞钟击皷礼神去一十八滩行路心
花石潭阻雨
南方多雨北多风风雨多时各恼公二十年来南北路几回风雨忆江东
容春堂前集卷八

[book_title]前集卷九
钦定四库全书
容春堂前集卷九　　　　　明　邵宝撰
杂着【三十首】
守官箴
何以守官曰敬与廉敬则不忽廉乃有严何以守敬曰惟以畏国宪天彞罔或敢坠何以守廉曰惟以俭我用克节我俸亦赡循是二者静以待之可否在事喜怒曷施民曰父母君曰臣子勉焉夙夜庶几称此
同官箴
锡山邵宝为州於许五年而未即有功其幸免大过者同官之力居多焉思愼厥终乃作箴曰
同官为僚伊何其同莫非王事惟时天功王事同襄天功同亮惟私起争惟公生让诗咏攻玉易赞断金我思古人实获我心事否则否事可则可不必在人不必在我情义相孚同僚弟昆勿或有间斯爱斯惇德业相劝同僚朋友勿或有间斯敬斯久小子作箴告诸大夫同寅恊恭圣有嘉谟
治河论上
万世言治水者必曰禹治水而不法禹可乎孟子曰禹之治水水之道也水之所以为水禹之所以为治无出此矣河也者天下之水之大者也禹之治水其详见於禹贡其曰导河积石至於龙门南至于华阴东至于底柱又东至于孟津东过洛汭至于大伾北过绦水至于大陆又北播为九河同为逆河入于海者皆顺导之法初无逆障之说故能成府事之功而天下称神其极至於地平天成焉由今观之其所空之地甚广所处之势甚易所求之効甚小是故其成功也如此今之治水者其去禹也远矣而所空之地乃狭於禹所处之势乃难於禹所求之効乃大於禹欲其成功不亦难乎何谓所空之地狭於禹盖禹之导河自大伾以下分播合同随其所之而疏之不与争利故水得其性而无冲决之患非无冲决也彼自冲决而非吾之所得与也今夫一杯之水举而注之地必得方尺乃能容之其势然也河自大伾以上水之在杯者也大伾以下水之在地者也以在地之水而欲拘束周旋如在杯之时大禹不能而况他人乎今河南山东郡县棊布星列官亭民舍相比而居凡禹之所空以与水者今皆为吾有盖吾无容水之地而非水据吾之地也固宜其有冲决之患也故曰所空之地狭於禹何谓所处之势难於禹盖尝观禹之治矣随处施工初无窒碍亦无拘限今北有临清中有济宁南有徐州皆转漕要路而汴省在西南又为宗藩所在左盻右顾前瞻後望动则肘掣使水有知尚不能使之必随吾意况水无情物也其能逶迤曲折以济吾之事哉故曰所处之势难於禹何谓所求之效大於禹盖禹之所以为治去其垫溺之害而已此外无求焉今则赖之以漕不及汴矣又恐坏临清也不及临清矣又恐坏济宁也不及济宁矣又恐坏徐州也使皆无坏又恐漕渠不足於运也了是数者而後谓之治故曰所求之效大於禹以若地处若埶求若效虽使禹复生恐其难矣而或者犹譊譊然曰某为上策某为下策某为中策则惑之甚也然则奈何哉求其大治必至於大乱先王知其然是故以不治治之治之以不治者乃所以深治治之也某於河亦云
治河论下
夫所谓治之以不治者非不欲治之也盖难於其治也难於其治而遂不之治则其患有不可胜言者君子顾忍坐视吾无辜之百姓受兹酷烈哉今夫人有病其势笃且死也将求医以治之欤抑亦委之於不医欤委之於不医是待死而已矣是故谓河之不必治者待死而委之於不医者也苟知求医矣而谓其可恃以必不死且至千百年之寿此所谓不惟无益而又害之今之治河者何以异是是故亦治之以不治而已矣盖河自周定王时北徙汉氏而下决东郡决瓠子决魏之舘陶分屯氏决清河灵鸣犊口其变非一议者或欲疏禹之故道或欲塞所决之口或欲分流以杀其冲决之势或欲筑堤以障其泛溢之虞或又有望气用数而谓人力强塞未必可以应天者载考前史历历可见亦今日治河者之所熟讲而饫闻者也虽成败得失不能无辨然譬之医者其皆一方乎苟不问其缓急先後执一方而求病之愈不愈则归咎於方岂方之罪哉用方者之罪也取古之方随其缓急先後而用之此所谓治之以不治者也故如漕渠急则张秋等坝所当先筑而疏故道塞新决分流诸派次焉然故道若高则不必於必疏新流若下则不必於必塞其间泛出傍溢或用疏法或用塞法以水治水吾无容心故曰取古之方随其缓急先後而用之此之谓也今河之为患如一人之身而具百病者也朝轻而夕重表减而里加虽有卢扁不能使之全愈也故必得良医师坐守其侧切脉观色听其声音察其寒热究其病之所由起尽心力救之如前所谓取古之方随其缓急先後而用之者幸而愈则调理如故不幸而复发於此则改图而治之是故有求医无遣医药饵常备攻治常施而不必其成功要於不死而已矣故曰治之以不治今治河之大臣良医师也工与料药饵也凡所谓疏塞分筑之类攻治之法也为今之计宜常设总理大臣更置其属频廵视谨调护任满则代或加命使仍其职而不必其功之成备工与料而惟其所用焉可也然大臣之任其事在朝廷疏塞分筑之类其事在大臣而所谓工与料者则在民矣民可使之困乎故治河非难也备工与料之为难也
王魏论
或问王珪魏徵不死建成之难而从太宗君子以为害於义然欤曰不然王魏之於建成非君臣也何死难之有子游问曰丧慈母如母礼与孔子曰非礼也古者男子外有傅内有慈母君命所使教子也何服之有王魏承高祖之命而为建成之辅建成固不得而臣也王魏何从而为之死哉曰其事太宗可乎曰不可王魏义当死者也何也以建成之难虽不当死以高祖之命则不可不死也曲礼曰国君死社稷大夫死衆士死制受君命而辅太子其为制也尤重安危荣辱死生以之今有人焉杀其所辅而夺之位乃恝然莫之省则何以复君命矣且太宗以弟杀兄以藩王杀太子是有无君无亲之心比於簒弑特一间耳在春秋之法所谓人人得而诛之者况为其辅者乎王魏於此尽力致讨死而後已焉可也故王魏虽不当死建成之难而不可不死於高祖之命也如之何其事太宗也曰死建成则死死高祖则死死有异乎曰死非异处死为异均一死也此是彼非义则然耳故王魏之不能死固天理人心之所不与也然以建成而责其君臣之义则彼犹得以辞其责以高祖之命责之九原可作吾知其百喙不能为辞矣曰然则尹起莘之论亦无不可曰由尹氏之论此乱臣贼子所以接迹於世也乌乎可
事难
事之难者天下有之矣然东莱吕氏独以祭仲之女子南之子之闻将杀父也以为天下之至难而君子之所当先讲者卒乃引伐国不问仁人谓君子必无此事而不必讲也予谓天下之事有可以意度者亦有不可以意度者对孝子而公言将杀其亲固世之所无也假令彼不吾告而或偶闻之而或阴得之则亦将推托於不知而听其自相?贼哉弃疾於子南父子也於楚子君臣也当是时子南在楚盖僭越之甚而无君之渐萌矣而一旦君以杀其父告使弃疾而泄命则子南必先图於楚子否则坐视亲之将见杀而不顾也由前则党父以讐君由後则从君而贼父忠孝之罪人弃疾曷逃焉为弃疾之道者既闻是命必免冠徒跣号泣於庭以告其父曰吾族有位於国世食其禄以为巨室今王之弗强一国之所知也而吾乃揽其威权利其宠灵俾国人上下皆谓主降臣偪王亦不自安将有虞於吾族窃恐有拟吾後者虽王亦不能止也盍弃位出奔以全先大夫之祀乎如是恳恻至于再三假令不从则再拜而自尽若申生之为者吾亲之心庶其有感而君父之难万一可解也岂不愈於自经於沟渎哉不然从父起居父生则子不敢死父死则子不敢生固常情也今不此之图乃曰父戮子居将焉用之泄命重刑臣亦不为何为者邪若夫雍姬之事则尤有可论者父者子之天也夫者妇之天也国君杀大夫而专之非法也且命其壻以贼其舅君非义令臣非义共【平声】君不可谏夫可谏也谏其夫以逃不义一举而全二天此雍姬之道也谏而不从夫道絶矣则告於父而自经焉以明吾心其亦可也雍姬不明此义乃泄其谋而视其夫被戮以死岂不误哉虽然弃疾不惟可以谏父而亦可以谏君雍姬不惟可以谏夫而亦可以谏父不从则死之死於君犹死於父也死於父犹死於夫也死於君为忠死於父为孝死於夫为义乌乎孰谓天下果有难处之事哉
铜雀砚铭
兹惟陶氏遗邺之野摩挲汉年尚论作者俾与端居彬然文雅噫彼岂为砚我何用瓦器不以人时哉用舍
叶司徒赞
伟哉叶公经济之资迟回抑遏至老而施中外後先阅历二纪凡诸物宜验之在巳既成文治溢为戎勲南丹单骑荔浦孤军岷贼有徒怙凶惟旧公计灭之如缚病兽公在北边如其在西益障损戍精耀鼓旗是皆公功公则不伐从容庙堂藴乃丕发国计民生惟大司徒公曰艰哉我何以图内帑外庾岁漕月饷通融有无公执其量嬖人肆骄公语谔谔戚氏专利公疏凿凿彼以其宠公以宪章以国以民披肝沥肠帝曰都哉惟卿议是其所否者什才一二公胡能尔曰识曰才识以听纳而才以裁若古大臣厥亦无愧先忧仲淹善断如晦七十一年乃老于家锦衣犀带淮水之涯公寿无疆天用镇俗考德于何名臣有録
石祁子赞
沐佩则兆吾弗敢知吾所知者凶吉异仪或兆或否偶邪非偶大哉礼云维臣子守
纪叔姬赞
国亡君亡吾将曷归父母邦鲁先君庙酅归不于鲁而酅是依乌乎叔姬
泉研铭
我石汝琢我泉汝名无絶其源我心汝盟畜之池盈放之川行我词汝徵
白石朱研铭
坚白者石圆方者池中渥者丹我其用之
菽水堂铭
维士养亲鼎贵多有有鼎有实厥味维厚物有贵薄亦惟其诚我分乃是菽水三牲水曰玄酒菽曰嘉谷至薄而腴义我所欲所欲是承乐在其中菽水匪歉三牲匪丰苟为不义君子所弃一芥万锺理罔或异盗泉不顾仁粟必求是物是诚孝哉惟休我铭君堂要在养志参何人哉希之则是
江西小砚铭
介予汝嘉贞汝予乐持汝论士予斆予学勺汝为川卷汝为岳汝尚相予无忘始作也
杜氏琴铭
物以素贵有如此琴玄酒大羮实维我音或鼓而歌听之者心庶几古人复见于今乎
閟宫说
閟宫诗人颂祷其君以伯也僖公之时天王失驭诸侯强有力者肆为侵暴而蛮夷戎狄亦皆起而猾夏生民之荼毒甚矣故志於当世者莫不慕桓文之事焉閟宫诗人颂祷其君曰遂荒大东至于海邦又曰遂荒徐宅淮夷蛮貃及彼南夷又曰戎狄是膺荆舒是惩至论其所以为之则曰公车千乘公徒三万夫以车徒之衆而辟土服远兹岂非桓文之事欤於此而少进焉则有诗人之所不能及者故曰鲁一变至于道此仲尼之志也书録费誓诗録閟宫得巳哉得巳哉
观陶说
邵子观于景德之陶历群工所咸造焉客或叹曰吁陶之为器其难矣哉方其取土於山犹夫石也碓而粉之澄之以水滤之以渠浥之以甓和之以浆始可以揉而规之又必削其未整焉因以坏者什一磨其未泽焉坏者什二润之以膏饰之以采内诸火而出焉坏者什五其幸不坏者璺隙疣玷又什之三盖自始规而至成器以献于尚膳其不得与焉者多矣然取土而舁者若干人碓者若干人澄者滤者浥者和而揉者削者磨者润且饰者纳诸火者各若干人凡越工者十而后器斯得其成也其献之上不过备一御耳为之如是其难而用之不以为异是可叹也邵子曰是诚难矣虽然吾犹以为易也夫取土而制其质澄滤浥和而後就规刮磨润饰而後就火苟不坏者皆成器矣器而献之不过三月则离山野而荐诸郊庙陈诸宫寝祭祀享燕实与有用焉斯亦异矣视其为之之难亦何负哉乃若君子之修身以待用者材以为土学以为碓戒以为澄省以为滤从义以为浥力行以为和循礼以为规研精以为刮师友以为磨出词以为润表仪以为采自试而徵之以去其疣隙玷璺近者十年远者三四十年曾不得望君门而效用焉甚或终其身於山野其视夫陶也又何如邪宝方陶於人才知其难焉故陶吾犹以为易也客起而谢曰吾闻万室不足於一陶今乃知其难若是虽然器犹末也请着以为说俾用才者知焉
宋穆公论
宋宣公之立穆公也不使公子与夷避之穆公之立与夷也则使凭也出居於郑且与夷之将立也有非先君之意之言而凭也承穆公之命乃无逊词以对其弑夺之祸固不待他日而後见矣岂有敢为弑夺之人而可授之国乎吾尝疑穆公重嫌以致乱由是观之穆公之择继彼善於此固必舍凭而立与夷之为是也况使凭出居所以防之亦甚周密与夷於此苟能修德和民以好邻国则其位自定顾与逆贼合谋欲求除害而卒及於难盖自求之耳故君子谓之飨之道其常也飨而不飨与夷之罪也岂穆公之罪哉而或者以累宣公抑又过矣
学礼不议说
非天子不议礼礼者所以品节乎道道无变更而礼有损益损益之要其因以时其起以义故不敢议也虽然君子岂可不学哉子曰吾说夏礼杞不足徵也吾学殷礼有宋存焉吾学周礼今用之吾从周由是观之则孔子於三代之礼皆尝学之矣其所以不敢议者非义不足也时不当也时苟不当而欲议焉虽圣人不敢而况他人乎苟惟视为外事而於损益之故漫无考究则局而未博泥而未通虽圣人不能而况学者乎是故君子之於礼也学而不议因时起义有待而用焉斯得之矣
刘忠愍公像赞
刘礼部景玉以其祖忠愍公遗像见贻再拜敬瞻乃作赞曰
於忠愍公侃侃堂堂在正统中修省有章惟辟福威是膺戎狄义形于言谏匪公职公如元气柱我邦家彼奸贼公乃动于邪公学春秋上师孔子知有君臣不知生死死道多端公为其难赖公存者堂陛衣冠今日何日获瞻公貌我泪潸然为天下悼
诸侯葬称公对
或问春秋於诸侯之葬曷为槩公之曰从其臣子之私称也曷为从其臣子之私称曰见其私谥也私谥可乎曰古者生不爵死无谥谥与爵非天子孰敢议之天子之谥诸侯奈何曰从法而系以爵
使札对
或问吴子使札来聘在昧夷卒三十年前仲尼何贬之预也曰兄亡弟及既有父之命矣则札也实君之贰也吴子乌而使之是使也札将无意乎不然何历之诸国观乐论人从容暇豫如此传曰季札使而亡焉得其心矣此春秋贬札之实也何预之有曰传称寿梦贤季札欲立以为嗣札辞不可然後立诸樊则札之辞寿梦巳听之矣其必欲致国者乃诸兄之意非父之命也曰兄为君兄之命君之命也况初意出於父乎
小宗祭法对
谈莱州问小宗祭法於宝宝对曰祭法与宗法表里唯大宗有太祖之祭小宗则不敢祭别大宗也小宗而祭太祖则宗法废矣然则小宗之祭如何祭各始於所继而极于高故继祢者祭一世继祖者祭二世继曾者祭三世继高者祭四世不四世不祧也此小宗之祭也小宗亦可立祖乎贵者贤者有功者以义起焉可也虽然必至当祧而议焉未祧而议是二大宗也
将石亭箴
予以泉名斋盖感川流之旨而励志於道也他日或谓泉之流易浊汲水者必将以石则历久而其清如故於是又以将石名吾亭焉比承乏浙臬有澄清之寄益用自警宪副谢君汝为闻而予之为大书扁予燕室且辱为之记予不敏曷足以当此哉乃述鄙意箴于屏间期无负初志云箴曰
山下有泉其源本清出山乃浊岂泉之情历涧而溪尘沙汨没视我蒙初几如二物我泉我汲我石是将石置之水隐有激扬出山在山清也如素不远之复维此石故维石何为维贞维静壁立颓波何动不定动静相资厥修乃来放乎四海石哉泉哉
观我轩铭
予自臬司来浙省既适厥居旁观其东得隙地焉遂轩其间公暇居之有客请名名曰观我顾其义未之详也乃复着铭以俟询者其词曰
人有恒言静观万物万物我备我其敢忽观物於物盍于我心充之益宏鈎之益深以我体物以物徵我揆协後先原逢右左动不可乱赜不可恶我分固然求我矩度寂然不动我观其几感而遂通我观其宜孟曰养心程曰定性元公有图示我主静一事予耻一夫予辜至公无我大哉圣谟自公退食我坐我室俯仰两间万物职职物我异分而无异观我庭廓如地容天寛从事於斯是政是学匪敢为迂先民有作
瘗卷铭
江西诸生小试文总三万余卷盖自弘治庚申至乙丑凡四视学所得也念皆英才精力所寓故携庋草堂时一展焉然纸久则敝敝则弃且?者理必有之於是穴地以藏为铭其上曰
是惟奎壁之精庐蠡之气其腾耀而不可掩者既行於世矣兹其不可久者亦安可弃也还之造化亦曰义哉亦曰义哉
松坛铭
贤哉二大夫昔闻其语今乃见之古色苍然挺乎俨而我坛於斯参其离立山空无人仰不可及
鼋峰铭
九华烟霞五老氷雪夫何缥缈飞来奇絶天柱不折日观无穷我歌武夷考此石锺于嗟乎峰
时雨亭铭【有序】
今年春二月都御史彭公奉命剿河南流贼越四月贼平复命移师殪东贼之逋于南者公至颍州饬戎佥宪孙君伯坚避分司以馆公榜之曰都台维时大暑遂门其寝之北壁除地为庭且亭焉公坐以筹体舒神畅伯坚请名公名之曰时雨盖谓师出天王其神速如此伯坚以公命使来请铭初公得命将行予方在朝数与饯燕尝拟功成之日为诗颂之今而果然吾闻古之能师者惟贞以吉惟威以济惟全以胜惟豫以立而济之以机成之以断公通儒也知用是道为王师将克成厥功且不自居而归之于上亭名时雨不亦宜乎伯坚素着风裁於是师有劳焉铭曰
有镇斯川宿我重兵有屹斯台有翼斯亭孰亭台中而时雨是名吁嗟伟哉彭公中丞巾丞有文中丞有武钺秉节持自天子所拯我人斯殱彼豺虎中原既汛遂指南土民则大和式歌且舞维此舞歌中丞之功中丞曰吁帝载天工公赞神筭桓桓我师譬彼大旱雨来孔时人亦有言王师时雨公维雨师既雨既处侃侃宪臣从公于征廼後廼先驾风鞭霆有榜孔昭上对天日大田既膏嘉谷既实江汉滔滔河汴汤汤以苏以润雨流孔长公以雨来斯焉戾止时雨时阳其自今始人视亭只如棠斯阴公像弗留尚留公心
原寿
原寿寿封承德郎户部主事草亭成君也正德辛未君以子汝从贵致山东宁阳教事就封而归又明年寿七十汝从适还自京师乃大设燕以姻友宾客祝焉谓宝与君夙同庠序请为之词乃作原寿以归之其文曰寿其原於人之始生乎譬之射者其矢之注而发也力远则远力近则近於是乎有修短焉抑又有修短者由射於百步之外也其始发如是而风雹或挠於天陵木或絓於地干戟或拒於人发虽力未有能至者故或五六十步而止或八九十步而止其至少者弗论也夫人之寿亦何以异是哉是故或定於妙合之初或起於仓卒之变皆弗可得而知焉而亦归之数虽然物之无情非若人之有欲也故射之为物非外物阻之发惟弗力力斯至矣乃若人之生也则有莫之?焉而自贼其性情者故惟至人为能全其数下此而保其数者鲜矣孔子曰人之生也直至人者直乎直者也其余则未免杂之以罔瞬息之罔生理亏焉理亏而气亦亏由瞬息以至於旬时以至於岁年数之修短又於是乎在人见其若是短也若是修也乃亦遂谓之数数一也前所谓数人与物同後所谓数人与物异同焉者存乎天异焉者存乎人书曰若生子罔不在厥初生自贻哲命此之谓也是故数不可以加益而可以保全非知道者其孰能与於此然则年不可引乎夫贞观者天地而有时乎倾缺贞明者日月而有时乎昃亏数则然也数之所在天地日月且不能违之而况於人乎儒先君子尝以作圣之功祈天之道喻夫引年者盖即夫修为之至者言之固亦未尝出於数之外也是故论舜德者谓尽其性君子以为允论周祚者谓过其历君子以为诬予於论寿亦云作原寿
容春堂前集卷九

[book_title]前集卷十
钦定四库全书
容春堂前集卷十　　　　　明　邵宝　撰杂着【二十六首】
测影台考
按周礼以土圭之法测日景凡立五表其中表在阳城即今登封东南告县旧治是也予至其地有二台存焉其南一台琢大石为之上狭下濶高丈余广半於高中树一石碑刻曰周公测景台台北三丈所复有一台约高三丈余垒塼为之其北之中为缺道深广二尺许下列石为道直达于北约五丈许石上为二小渠渠侧刻尺寸甚精密最北一石为二小窍以出水询其土人云故老相传为量天尺又以为铜壶滴漏考之县志此名观星台亦周公所筑然予见其刻尺寸所书特今文耳恐非出於周公况历代律书言尺度者亦未尝言及阳城测星台尺盖不可信恐惟石台乃周公遗迹所谓观星台者则後人因而建耳且其地尝置金昌府治又尝置告县治建斯台者岂其时邪又按礼疏四方之表各去中表千里予以禹迹图考之南表当在郢之北东表当在辽之东北表当在肃之北西表当在华之西南终南山之东今其地不知亦有遗迹在否姑记兹台之制以备参考
徐君墓辩
徐君墓在襄城北二十里墓前有树相传为季札挂劔之处名曰灵树按史季札之初使北过徐君徐君好季札劔口勿敢言季札心知之为使上国未献还至徐徐君巳死於是解其宝劔系之徐君冢树而去徐即书所谓徐戎诗所谓徐方其地在今泗州季札自吴适鲁乃其所经之道是故过徐君焉襄城非徐地安得徐君而有是墓邪树之灵否不论也且季札适鲁观乐之後遂使齐去使於郑去郑适卫自卫如晋未闻其道於襄奚从而挂劔哉或谓古者诸侯有邦交之礼然则徐君适郑而卒於是亦不可知也独不观乎史称季札还至徐徐君死则其死在徐也明矣其曰解劒系其冢树则其冢在徐也亦明矣於是过於是吊奚不可知而必为之曲说乎予读一统志泗州城北则有徐君冢云或曰襄又有徐君故误称之
题王真静诗集
真静先生之诗王祠部应韶评之详矣宝则因是得其为人尝闻国初以来浙之东西号多隐君子至于今日或谓其凋谢殆尽宝以先生观之岂其然哉
书梅感卷後
姚翁好梅梅方花而翁卒花则尽落不花者三年乃复花翁之子观而悲之君子於是有梅感之诗乌乎忽而落者近乎有情三年如毁者近乎有礼梅其有知邪其无知邪其有以异於人邪其无以异於人邪诗曰梅感信乎其可以有感矣
题文山遗墨卷
予在京师读信国文公手书於钱佥宪世恒所而悲其蹟之毁也尝为诗吊之於今七年矣比者视学吉郡谒公新祠而其裔孙裕者复出此书真蹟烂然幸未遭毁予之悲之不减于昔盖悲在其人在其国在其世而不在其书也虽然前所见书乃公被执北行时遗其子女有父子之情焉而终不以恩胜义後所见书乃公赴难南行时遗其朋友有君亲之念焉而终不以力沮志仁义之人其言固如是夫乌乎悲不在书也读其书而悲果在毁未毁哉
私试策问
问昔人称周公为辅相一食三吐其哺一沐三握其髪其急於见贤至矣说者谓舜相尧禹相舜益相禹伊尹相汤傅说相高宗其勤且劳皆不如是岂周公之德不及前五人者欤他书载周公之言曰吾所执?而见者十人还?而相见者三十人貌执者百有余人欲言而请毕事千有余人说者谓是特春申孟尝之行非周公所宜有然则所谓吐哺握髪者将皆传闻之谬欤夫以人事君大臣事也为周公者宜何如而後可邪
江西小试策问
问先正论士品而为三其於古人论三不朽同焉者二异焉者一其故何也夫道德功名昔出於一今出於二不朽之论古之道也然亦曰是为上是为次焉必有说矣富贵不足为士而士品之今之士果非古之士乎诸生以士自名请试言焉以观所志
问仲尼传革之彖称顺天应人以汤武并言之其在论语既称大伯至德又称文王至德又曰殷有三仁又曰伯夷叔齐求仁得仁岂未满於牧野之师而独志於天下为公之世乎吾其东周之期期月三年必世之拟由今观之其作为当何如也不然而托之空言岂圣人之心哉予也欲闻此论久矣
问人莫盛於三代後此非无人也不知何人可以称三代之遗材言莫备於六经後此非无言也不知何言可以称六经之余论举一二以例其余则无愧於知人知言者矣谁欤我师谁欤我友我规我箴伊谁之辞愿诸生之终告之也
问古之教者始乎小学终乎大学其制备矣世降经残表章蒐辑待其人而明焉然而今之成材与古之成材果何如也大学卒章所引多鲁晋秦楚之言是言也果有是学而发诸口者乎小学外篇所采多汉晋隋唐之事是事也果有是学而措诸身者乎不然则圣贤立法岂若是之轻且易哉此予之所疑诸生倘能言之是予之所望也
问周子之图为道而画邵子之数为道而衍程子於此或受而不传或辞而不学岂无心於道欤不然则周邵之事赘矣予方思之诸生何以起之
问汉之人臣有近太公之材略者有近伊尹之出处者然而固陵之追成都之取君子不满焉由今论之果何如哉勿以成功而轻为衰世之待勿以成说而重为贤者之责要之归于中正而已此予发问之大意也问楚人亡弓圣人谓其楚亡楚得之言曷若谓人亡人得之为大也後世有亡钱者尝谓人亡人得矣而君子又谓其有体无用夫其事同其论不同此其故何哉不可不辩
问新城三老有兴邦之力而不与於赏力有大於此者乎商山四老有安国之功而不免於讥功有大於此者乎此汉史之余论也吾欲追决其是非而未能无疑故与诸生商之
问汉世之君或有见於封侯而无见於置将或无见於封侯而有见於命相其得失之故必有在矣酌而反之将安处乎而後为汉法也又安处乎而後为天下万世之法也
问礼乐不在玉帛钟鼔仲尼有是论矣然而告朔爱一羊之仪闻韶忘三月之味此其故何也若乃叹文献之难徵幸雅颂之得所博之聃襄而先进是从无亦谓夫声音节制之间也欤诸生盍於圣言求其本之所在详着于篇
问孟子叙道统自尧舜至文武乃至孔子尝考孔子自言文不在兹独承文王而凤鸟河图之叹其世其人亦可想见是何与孟子之言异欤孔子万世一人也人有恒言或曰伏羲孔子或曰尧舜孔子或曰文王孔子或曰周公孔子或曰孔颜或曰孔孟或又曰孔墨数圣贤者果若是班乎外此称圣贤者尚多而恒言不及之抑又何也诸生请无多言愿数言足矣
华珉字说
华甥珉迎妇于我其傅宗镐君其族叔氏也实以珉来珉冠而未字宗镐为之请予字之曰中玉复谓珉曰珉乎夫珉石之似玉者也似玉非玉故不曰玉不曰玉曷不曰石石而异乎石也故曰珉珉在我知珉在人故或玉之或石之然石其外玉其中始或石之终必玉之以是而珉有深藏之义焉吾惟恐其不珉也不然则虽玉其外不能掩其中之石而况中与外之皆石乎求或玉之不可得巳君子之行己也何以异是珉也识之宗镐曰子幸教珉珉也固佩之於是珉再拜请书于简
杂说【三首】
理不外气气之所以顺者理也象则在象形则在形反而复则在气无乎不顺无所往而无理也君子由形知象由象知气由气知理故曰逝者如斯夫此之谓也郑有二邑多盗一令视盗若无盗也其一令曰盗害吾民治弗可缓乃简卒授械百方诘捕之盗得则归货于室群盗闻之曰令吾治也非为民也将以巳利也诘捕虽勤吾亦力抗之而已矣於是盗悉其力诘捕者莫胜也盗之繁繁於视若无盗者乌乎吾乃今知假公以遂私如蹊田夺牛者固不能欺人哉
有虎自它山至将搏诸害人之兽然未动也群兽大骇走告山之神曰虎害我我受害神且孤矣山神弗察诉于帝帝曰虎能除害良虎也遂下令旌之虎之名自是大振乌乎孰知神之恶虎顾成虎之名哉
史氏二子字序
姚江史君秉直以生名其子长曰兆龙次曰兆马顷客江西尝问字於予予为之字龙曰乾用马曰坤用盖取诸易夫乾坤之道大矣而龙马为用之首然龙有可豢而马有不可羁可豢非龙也不可羁非马也必也伸於欲屈於道而乾坤之用於是乎成二子者其尚以此思之
题兄弟论
毛尹騤顷在南城以唐人所着兄弟论质疑误焉於予予方校文未暇一阅及予行武宁騤适调是邑复具别本如前请盖将梓之以谕民也夫天下之达道五而騤独於兄弟是申岂不谓夫兄弟之翕原於夫妇之正而效於父母之顺观一家而天下可知也乎异室之制君子所以保终同居之义君子所以敦始敝於异者戾而伤恩敝於同者狎而失礼恩礼之中君子酌焉騤也教其民将於斯焉在於是论之疑误也何有书其首简而归之
书太原陈氏所藏西涯公字刻
西涯公德行文章重天下其书在金石者天下之人重之若珪璧琬琰固无容赞矣但刻工有高下故其入神之妙或不能无异公尝谓近时京师惟阎杰刻为第一汴梁郝升刻篆文亦颇合古意後寄示扬州琼花诗不知何人刻又极称许余皆未满公意刻工之难有如是哉太原陈君邦瑞以所得公金石书若干通萃为一册邀宝观之宝出公门下闻公评书每及於刻因附数语俾观者知之公真行草书皆自古篆中来晋以下特兼取而时出之耳故所成如此若不求其原而惟迹之逐岂知公书者哉
书华世宏所藏匏翁卷後
匏翁此诗予二十年前尝见之今世宏复持以相示窃有感焉翁诗如汉循吏所至无赫赫声而去思不巳世或摸拟之鲜能似也翁逝矣诗失於彼而传於此予亦何知哉正德六年正月十三日
吴氏二子字说
人莫贵於知本知而不忘忠孝出焉吴之先姬姓国也视周为君视鲁为宗君而朝之不忘忠也宗而聘之不忘孝也非知本者其孰能与
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>