<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="杜征南集,杜征南集全文在线阅读,杜征南集全文在线下载,大玄古籍书库">
<meta name="description" content="文集。西晋杜预(222—284)撰。一卷。预字元凯,京兆杜陵(今陕西西安)人。著作家。司马懿之婿,仕魏历相府参军、镇西长史。入晋累官河南尹、秦州刺史、度支尚书,镇南大将军,都督荆州诸军事,镇襄阳,灭吴有功,封当阳侯,死后追谥征南大将军。博学多通,于经济、政治、军事、历法、算术、律令,水利工程等诸方面均有著述和研究。时有“杜武库”之美誉。尤好《左传》,自称有“左传癖”。著有《春秋左氏经传集解》,为现存之最早注本,已收入《十三经注疏》。另有《春秋释例》十五卷。原有集十八卷,已佚散。今集为明张溥辑刊,有《汉魏六">
<title>杜征南集_杜预_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">杜征南集</span> <br/>
          作者： <span class="inputVal" id="bkauthor">杜预</span> <br/>
          朝代： <span class="inputVal" id="bkdate">晋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]14865</span> <br/>
          说明： <span class="inputVal" id="bkdec">文集。西晋杜预(222—284)撰。一卷。预字元凯,京兆杜陵(今陕西西安)人。著作家。司马懿之婿,仕魏历相府参军、镇西长史。入晋累官河南尹、秦州刺史、度支尚书,镇南大将军,都督荆州诸军事,镇襄阳,灭吴有功,封当阳侯,死后追谥征南大将军。博学多通,于经济、政治、军事、历法、算术、律令,水利工程等诸方面均有著述和研究。时有“杜武库”之美誉。尤好《左传》,自称有“左传癖”。著有《春秋左氏经传集解》,为现存之最早注本,已收入《十三经注疏》。另有《春秋释例》十五卷。原有集十八卷,已佚散。今集为明张溥辑刊,有《汉魏六朝百三名家集》本,清吴汝纶评选本。</span> <br/>
          封面： <span class="inputVal" id="bkimg">Z_18899.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]杜征南集
[book_author]杜预
[book_date]晋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]14865
[book_dec]文集。西晋杜预(222—284)撰。一卷。预字元凯,京兆杜陵(今陕西西安)人。著作家。司马懿之婿,仕魏历相府参军、镇西长史。入晋累官河南尹、秦州刺史、度支尚书,镇南大将军,都督荆州诸军事,镇襄阳,灭吴有功,封当阳侯,死后追谥征南大将军。博学多通,于经济、政治、军事、历法、算术、律令,水利工程等诸方面均有著述和研究。时有“杜武库”之美誉。尤好《左传》,自称有“左传癖”。著有《春秋左氏经传集解》,为现存之最早注本,已收入《十三经注疏》。另有《春秋释例》十五卷。原有集十八卷,已佚散。今集为明张溥辑刊,有《汉魏六朝百三名家集》本,清吴汝纶评选本。
[book_img]Z_18899.jpg


[book_title]杜征南集
晉杜征南集題詞
《左傳》之有杜元凱，《六經》之孔、孟也。當時論者，猶以質直見輕，豈真貴古而賤今乎？子雲《太玄》，不遇桓譚幾覆醬瓿。元凱釋《左》，非摯虞亦莫知其孤行天地也。《杜集》絕無詩賦意者，其雕蟲邪？彼維彌綸經傳，自託獲麟，下者則薄之，誠不欲以此有名也。元凱嘗言「三不朽，庶幾立功、立言，其事皆踐。」漢興佐命，如酇侯刀筆，高密書生不免望塵而拜；章奏爾雅，悉西京風制。經術既深，凡文皆餘耳，不期工而工，此學者糞本之說也。武庫平吳，功堪廟食；《釋》、《左》一書，復懸日月之間，為世傳習，其於聖經，為後先疏附也，成勞過揚玄矣。儲君降服，議禮興譏，是將通世變以就古人。《檀弓》變禮，不辭作俑，未可與《素冠》之詩同相笑也。
婁東張溥題
內文
奏
上律令注解奏
法者葢繩墨之斷例，非窮理盡性之書也。故文約而例直，聽省而禁簡，例直易見，禁簡難犯，易見則人知所避，難犯則幾於刑厝。刑之本在於簡直，故必審名份，審名分者必忍小理。古之刑書，銘之鐘鼎，鑄之金石，所以遠塞異端，使無淫巧也。今所注皆網羅法意，格之以名分，使用之者，執名例以審趣舍，伸繩墨之直，去析薪之理也。
上黜陟課法略
臣聞上古之政，因循自然，虛己委誠，而信順之道應，神感心通，而天下之理得。逮至淳樸漸散，彰美顯惡，設官分職，以頒爵祿，弘宣六典，以詳考察。然猶倚明哲之輔，建忠貞之司，使名不得越功而獨美，功不得後名而獨隱，皆疇咨博詢，敷納以言。及至末世，不能紀遠而求於密微，疑諸心而信耳目，疑耳目而信簡書。簡書愈繁，官方愈偽，法令滋章，巧飾彌多。昔漢之刺史，亦歲終奏事，不制筭課，而清濁粗舉。魏氏考課，即京房之遺意，其文可謂至密。然繇於累細以違其體，故厯代不能通也。豈若申唐堯之舊，去密就簡，則簡而易從也。夫宣盡物理，神而明之，存乎其人。去人而任法，則以傷理。今科舉優劣，莫若委任達官，各考所統。在官一年以後，每歲言優者一人為上第，劣者一人為下第，因計偕以名聞。如此六載，主者總集採案，其六歲處優舉者，超用之；六歲處劣舉者，奏免之；其優多劣少者，敘用之；劣多優少者，左遷之。今考課之品，所對不鈞，誠有難易。若以難取優，以易而否，主者固當準量輕重，微加降殺，不足復曲以法盡也。己丑詔書以考課難成，聽通薦例。薦例之理，即亦取於風聲。六年頓薦，黜陟無漸，又非古者三考之意也。今每歲一考，則積優以成陟，累劣以取黜。以士君子之心相處，未有官故六年六黜清能，六進否劣者也。監司將亦隨而彈之。若令上下公相容過，此為清議大頹，亦無取於黜陟也。
秦川軍事
臣嘗聞邊人說虜，專以騎為寇，穿塹不如作馬埳。馬埳法，坑方三尺，錯平穿之，虜騎非下馬平治，則終不得入。又其外蹊要路，亦可隨作塢，施槍埳中訖，薄覆其上。如此，則虜當築地而行，不敢輒往來也。
奏事
竊惟籍田令，本以籍田千畝，十項之田，計其案行，周旋不過數里。凡宗廟粢盛，御用膳羞，及羣神之調，於是取，所籍戶口，足以當一縣一邑，所供至重，事貴臨履也。
又
臣前在南，聞魏興西北山，有野牛野羊，牛之大者二千斤，羊之大者數百斤。試令四求，今者各得一枚，并頭角蹄，按其形不與中土相似，然是野獸中所希有。
又
藥杵臼、澡槃、熨斗、釜瓮、銚槃、鎢鋗，皆亦民間之急用也。
又
被勑以臣造新律事，律吏杜景、李復等造律，皆未清本末之意者也。
疏
論水利疏
臣輒思惟，今者水災，東南特劇，非但五稼不收，居業并損，下田所在停污，高地皆多磽瘠，此即百姓困窮，方在來年。雖詔書切告長吏二千石為之設計，而不廓開大制，定其趨舍之宜，恐徒文具，所益葢薄。當今秋夏蔬食之時，而百姓已有不贍，前至冬春，野無青艸，則必指仰官穀，以為生命。此乃一方之大事，不可不豫為思慮者也。
臣愚謂：既以水為困，當恃魚菜螺蜯，而洪波汛濫，貧弱者終不能得。今者宜大壞兗、豫州東界諸陂，隨其所歸而宣導之。交令飢者盡得水產之饒，百姓不出境界之內，旦暮野食，此目下日給之益也。水去之後，填淤之田，畝收數鍾。至春大種，五穀必豐，此又明年之益也。
臣前啟，典牧種牛，不供耕駕，至於老不穿鼻者，無益於用，而徒有吏士穀艸之費，歲送任駕者甚少，尚復不調習，宜大出賣，以易穀及為賞直。
詔曰：「孳育之物，不宜減散。」事遂停寢。問主者，今典虞右典牧種產牛，大小相通，有四萬五千餘頭。苟不益世用，頭數雖多，其費日廣。古者匹馬丘牛，居則以耕，出則以戰，非如豬羊類也。今徒養宜用之牛，終為無用之費，甚失事宜。東南以水田為業，人無牛犢。今既壞陂，可分種牛三萬五千頭，以付二州將吏士庶，使及春耕。穀登之後，萬頭責二十斛。是為化無用之費，得運水次成穀七百萬斛，此又數年後之益也。加以百姓降丘宅土，將來公私之饒，乃不可計。其所留好種萬頭，可即令右典牧都尉官屬養之。人多畜少，可竝佃牧地，明其考課。此又三魏近甸，歲當復入數千萬斛穀，牛又皆當調習，動可駕用，皆今日之可全者也。
又疏
諸欲脩水田者，皆以火耕水耨為便。非不爾也。然此事施於新田草萊，與百姓居相絕離者耳。往者東南艸創人稀，故得水田之利。自頃戶口日增，而陂堨歲決，良田變生蒲葦，人居沮澤之際，水陸失宜，放牧絕種，樹木立枯，皆陂之害也。陂多則土薄水淺，潦不下潤。故每有水雨，輒復橫流，延及陸田。言者不思其故，因云此土不可陸種。臣計漢之戶口，以驗今之陂處，皆陸業也。其或有舊陂舊堨，則堅完修固，非今所謂當為人害者也。臣前見尚書胡威啟宜壞陂，其言懇至。臣中者又見宋侯相應遵上便宜，求壞泗陂，徙運道。時下都督、度支共處當，各據所見，不從遵言。臣按遵上事，運道東詣壽春，有舊渠，可不繇泗陂。泗陂在遵地界，壞地凡萬三千餘頃，傷敗成業。遵縣領應佃二千六百口，可謂至少，而猶患地狹，不足盡力，此皆水之為害也。當所共恤，而都督度支方復執異，非所見之難，直以不同害理也。人心所見既不同，利害之情又有異。軍家之與郡縣，士大夫之與百姓，其意莫有同者，此皆偏其利以忘其害者也。此理之所以未盡，而事之所以多患也。
臣又按，豫州界二度支所領佃者，州郡大軍雜士，凡用水田七千五百餘頃耳，計三年之儲，不過二萬餘頃。以常理言之，無為多積無用之水，況於今者水潦瓫溢，大為災害。臣以為與其失當，寧瀉之不滀。宜發明詔，勅刺史二千石，其漢氏舊陂舊堨及山谷私家小陂，皆當修繕以積水。其諸魏氏以來所造立，及諸因雨決溢，蒲葦馬腸陂之類，皆決瀝之。長吏二千石躬親勸功，諸食力之人並一時附功令，比及水凍，得粗枯涸，其所修功實之人皆以俾之。其舊陂堨溝渠，當有所補塞者，皆尋求微跡，一如漢時故事，豫為部分列上，須冬，東南休兵交代，各留一月以佐之。夫川瀆有常流，地形有定體，漢氏居人眾多，猶以無患，今因其所患而宣寫之，跡古事以明近，大理顯然，可坐論而得。臣不勝愚意，竊謂最是今日之實益也。
表
陳伐吳至計表
自閏月以來，賊但勑嚴下無兵上，以理勢推之，賊之窮計，力不兩完，必先認上流，勤保夏口以東，以延視息，無緣多兵西上，空其國都。而陛下過聽，便用委棄大計，縱敵患生。此誠國之遠圖，使舉而有敗，勿舉可也。事為之制，務從完牢，若或有成，則開太平之基，不成，不過費損日月之間，何惜而不一試之？若當須後年，天時人事，不得如常，臣恐其更難也。陛下宿議分命臣等，隨界分進其所禁持，東西同符，萬安之舉，未有傾敗之慮。臣心實了，不敢以暖昧之見，自取後累，唯陛下察之。
再上伐吳表
羊祜與朝臣多不同，不先博畫，而密與陛下共施此計，故益令多異。凡事當以利害相較，今此舉十有八九利，其一二止於無功耳。其言破敗之形，亦不可得。直是計不出已，功不在身，各恥其前言，故守之也。自頃朝廷事無大小，異意鋒起，雖人心不同，亦繇恃恩，不慮後難，故輕相同異也。昔漢宣帝議趙克國所上。事效之後，詰責諸議者，皆叩頭而謝，以塞異端也。自秋已來，討賊之形頗露，若今中止，孫皓怖而生計，或徙都武昌，更完修江南諸城，遠其居人，城不可攻，野無所掠，積大船於夏口，則明年之計，或無所及。
請署羊祜辟士表
（祜開府累年謙讓不辟士，始有所命，會卒，不得除署，故叅佐劉儈等，牋詣預，預表上，不許。）
祜雖開府，而不備僚屬，引謙之至，宜見顯明。及扶疾辟士，未到而沒，家無胤嗣，官無命士，此方之望，隱憂載懷。夫篤終追遠，人德歸厚，漢祖不惜四干戶之封，以慰趙子弟心。請議之。
舉賢良方正表
按蘇贊布行於草野，著德於閭閻。放心直意，若得珥筆丹墀；推訪格言，必有諤諤匪躬之節。〈《初學記》卷二十。〉
又
若得言諭，端委太學，錯總藝文，垂纓玉陛，論道紫官，誠帝宮之瑰寶，清廟之偉器。
又
長史劉儈，修治洛陽以東，運渠通舟，嘗用赤馬。
議
皇太子釋服議
（泰始十年，武元楊皇后崩，及將遷于峻陽陵，依舊制。旣塟，帝及羣臣除喪即吉。先是，尚書祠部奏從博士張靖議，皇太子亦從制，俱釋服。博士陳逵議以為「今制所依，葢漢帝權制，興于有事，非禮之正，皇太子無有國事，自宜終服。」有詔更詳議。預議云：）
古者天子諸侯三年之喪，始同齊斬，既塟除喪服，諒闇以居，心喪終制，不與士庶同禮。漢氏承秦，天下為天子脩服三年。漢文帝見其下不可久行，而不知古制，更以意制祥禫，除喪即吉。魏氏直以訖塟為節，嗣君皆不復諒闇終制。學者非之久矣，然意不推究經傳，考其行事，專謂王者三年之喪，當以衰麻終二十五月。嗣君苟若此，則天子羣臣，皆不得除喪，雖志在居篤，更逼而不行。至今世主皆從漢文輕典，由處制者非制也。今皇太子與尊同體，宜復古典，卒哭除衰麻，以諒闇終制。於義既不應不除，又無取於漢文，乃所以篤喪禮也。
答盧欽、魏舒問
（時尚書僕射盧欽、尚書魏舒，問預證據所依，預答云，于是欽、舒遂命預造議奏。）
傳稱三年之喪，自天子達，此謂天子絕朞，唯有三年喪也。非謂居喪衰服三年，與士庶同也。故后世子之喪，而叔嚮稱有三年之喪二也。周公不言高宗服喪三年，而云諒闇三年，此釋服心喪之文也。叔嚮不譏景王除喪，而譏其燕樂巳早，明既塟應除而違諒闇之節也。春秋晉侯享諸侯，子產相鄭伯，時簡公未塟，請免喪以聽命。君子謂之得禮，宰咺來婦惠公仲子之賵。傅曰：「弔生不及哀。」此皆既塟除服，諒闇之證。先儒舊說，往往亦見學者未之恩耳。喪服諸侯為天子亦斬衰，豈可謂終服三年耶。上考七代，未知王者君臣上下衰麻三年者，諸下推將來，恐百世之主，其理一也。非必不能，乃事勢不得故。知聖人不虛設不行之制，仲尼曰：「禮所損益，雖百世可知。」此之謂也。
皇太子諒闇終制奏
侍中尚書令司空魯公臣賈充、侍中尚書僕射奉車都尉大梁侯臣盧欽、尚書新沓伯臣山濤、尚書奉車都尉平春侯臣胡威、尚書劇陽子臣魏舒、司尚書堂陽子臣石鑒、尚書豐樂亭侯臣杜預稽首言，禮官㕘議博士張靖等議，以為孝文權制三十六日之服，以日易月，道有汚隆，禮不得全，皇太子亦宜割情除服。博士陳逵等議，以為三年之喪，人子所以自盡，故聖人制禮，自上逹下。是以今制將吏諸遭父母喪，皆假寧二十五月，敦崇孝道，所以風化天下。皇太子至孝著于內，而衰服除于外，非禮所謂稱情者也，宜其不除。臣欽、臣舒、臣預謹按靖、逵等議，各見所學之一端，未綂帝者居喪，古今之通禮也。自上及下，尊卑貴賤，物有其宜，故禮有以多為貴者，有以少為貴者，有以髙為貴者，有以下為貴者，唯其稱也。不然，則本末不經，行之不遠。天子之與羣臣，雖哀樂之情若一，而所居之宜實異，故禮不得同。《易》曰「上古之世，喪期無數」，《虞書》稱「三載四海，遏密八音」，其後無文，至周公旦乃稱「𣪞之髙宗諒闇，三年不言」，其傳曰「諒，信也；闇，黙也」，下逮五百餘歲，而子張疑之，以問仲尼，仲尼答云：「何必髙宗，古之人皆然。君薨，百官總已以聽於冢宰三年。」周景王有后世子之喪，既葬，除喪而樂。晉叔向譏之曰：「三年之喪，雖貴遂服，禮也。王雖弗遂，宴樂已早，亦非禮也。」此皆天子喪事，見於古文者也。稱髙宗不云服喪三年，而云諒闇三年，此釋服心喪之文也。譏景王不譏其除喪而譏其宴樂已早，明既塟應除，而違諒闇之節也。堯崩，舜諒闇三年，故稱遏密八音。由此言之，天子居喪，齊斬之制，菲杖絰帶，當遂其服既葬而除諒闇以終之，三年無改父之道，故百官總已聽於冢宰，喪服已除，故稱不言之美，明不復寢苫枕土，以荒大政也。《禮記》「三年之喪，自天子達」，又云「父母之喪，無貴賤一也」，又云「端衰喪車，皆無等」，此通謂天子居喪，衣服之節，同於凡人心喪之禮終於三年，亦無服喪三年之文。然繼體之君，猶多荒寧，自從廢諒闇之制至令，髙宗擅名於往，代子張致疑於當時，此乃賢聖所以為譏，非譏天子不以服終喪也。秦燔書籍，率意而行，亢上抑下，漢祖艸創，因而不革，乃至率天下皆終重服，旦夕哀臨，經罹寒暑，禁塞嫁娶，飲酒食肉，制不稱情。是以孝文遺詔，斂畢便塟，塟畢制紅禫之除，雖不合髙宗諒闇之義，近於古典。故傳之後嗣，于時預修陵廟，故斂塟得在浹辰之內，因以定制。近至明帝，存無陵寢，五旬乃葬，安在三十六日。此當時經學疏略，不師前聖之病也。魏氏革命，以既塟為節，合於古典，然不垂心諒闇，同譏前代。自泰始開元，陛下追尊諒闇之禮，慎終居篤，允臻古制，超絶於𣪞宗，天下歌徳，誠非靖等所能原本也。天子諸侯之禮，當以具矣。諸侯惡其害已而削其籍，今其存者，唯士喪一篇，戴聖之記，襍錯其間，亦難以取正。天子之位至尊，萬幾之政至大，羣臣之衆至廣，不同之於凡人。故大行既塟，祔祭于廟，則因疏而除之。已不除，則羣臣莫敢除，故屈已以除之，而諒闇以終制。天下之人皆曰：「我王之仁也，屈已以從宜。」皆曰：「我王之孝也，既除而心喪。」我王猶若此之篤也，凡等臣子亦焉得不自勉以崇禮？此乃聖制移風易俗之本，髙宗所以致雍熈，豈惟衰裳而已哉。若如難者，更以權制自居，疑於屈伸厭降，欲以職事為斷，則父在為母朞，父卒三年，此以至親屈於至尊之義也。出母之喪，以至親為屬，而長子不得有制體尊之義，升降皆從，不敢獨也。禮諸子之職，掌國子之倅，國有事則帥國子而致之太子，唯所用之。《傳》曰「君行則守，有守則從，從曰撫軍，守曰監國，不無事矣。」喪服，母為長子，妻為夫，妾為主，皆三年，內宫之主，可謂無事。揆度漢制，孝文之喪，紅禫既畢，孝景即吉於未央，薄后、竇后，必不得齊斬於别宫，此可知也。况皇太子配貳之至尊，與國為體，固宜遠遵古禮，近同時制，屈除以寛諸下，協一代之成典。君子之於禮，有直而行，曲而報，有經而等，有順而去之，存諸內而已。禮云非玉帛之謂，喪云惟衰麻之謂乎？此既臣等所謂經制大義，且即實近言，亦有不安今。皇太子至孝蒸蒸，發於自然，號咷之慕，匍匐殯宫，大行既奠，往而不反，必想像平故，彷徨寢殿。若不變從諒闇，則東宫臣僕義不釋服，此為永福官屬，當獨衰麻從事，出入殿省，亦難以繼。今將吏雖䝉同二十五月之事，寧至於大臣，亦奪其制。昔翟方進自以身為漢相，居喪三十六日，不敢踰國典，而况於皇太子。臣等以為皇太子宜如前奏，除服諒闇制。
又
諒闔之制，乃自上古。是以高宗無服喪之文，而惟文稱不言，漢文限三十六日。魏氏以降，既虞為節。皇太子與國為體，理宜釋服，卒哭便除。
祥祫議
《易》曰：「上古之代，喪期無數。」自殷高宗諒闇三年，不稱服喪三年，而稱諒闇三年，此釋服心喪之謂。《大戴篇》曰：「昔武王崩，成王十三而嗣立，周公居家宰，攝政。明年六月，既塟，周公冠成王而朝於祖，以見諸侯，命祝雍作頌。」是三年之內時，明矣。故今礿祀烝嘗，於是行焉。昔仲尼之制春秋也。因魯史以明王法，喪中之祥祫，譏貶之文著焉
書
與王濬書
（帝初，令濬下建平，受杜預節度。濬至西陵，預與濬書，濬大悅，表呈濬書。及濬將至秣陵，王渾遣信，要令暫過論事，濬舉帆直指，報曰：「風利，不得泊也。」）
足下既摧其西藩，便當徑取秣陵，討累世之逋寇，釋吳人於塗炭。自江入淮，逾於泗汴，沂河而上，振旅還都，亦曠世一事也。(秣陵，《通鑑》作建業。)
與子貺書
（預子錫，無名貺者。〈按：《晉書‧杜預傳》：「封子耽為亭侯，邑千戶。」豈預有另子名耽，而貺爲耽子之訛耶？」〉）
知汝頗欲念學，令同還。車到，副書可按錄受之。嘗別置一宅中，勿復以借人。
歲終帖
十一月十四日預頓首：歲忽已終，別久益兼其勞，道遠書問又簡，間得來況，知消息，中省，次若言面。 （米云「真」。）
親故帖
親故數移，轉想祖父，白具云也。祖父如足下來言，小大云具絕汝親親也。有信數附書信，以慰吾心也。 （黃伯思法帖刊誤云：道遠書問又簡間得來況非當時尺牘中語，或是江左人書不時特親故帖也。「數附書信以慰吾心」，亦近世流俗語耳。此帖米云「偽」。）
序
春秋左傳集解序
春秋者，魯史記之名也。記事者以事繫日，以日繫月，以月繫時，以時繫年，所以紀逺近，别同異也。故史之所記，必表年以首事。年有四時，故錯舉以為所記之名也。周禮有史官，掌邦國四方之事，達四方之志。諸侯亦各有國史，大事書之於策，小事簡牘而已。孟子曰：「楚謂之檮杌，晉謂之乘，而魯謂之春秋，其實一也。」韓宣子適魯，見易象與魯春秋，曰：「周禮盡在魯矣！吾乃今知周公之徳，與周之所以王也。」韓子所見，葢周之舊典禮經也。周徳既衰，官失其守，上之人不能使春秋昭明，赴告䇿書，諸所記注，多違舊章。仲尼因魯史策書成文，考其真偽，而志其典禮，上以遵周公之遺制，下以明將來之法。其敎之所存，文之所害，則刋而正之，以示勸戒，其餘則皆即用舊史。史有文質，辭有詳畧，不必改也。故《傳》曰其善志，又曰非聖人孰能修之，葢周公之志，仲尼從而明之。左丘明受經於仲尼，以為經者不刋之書也。故傳或先經以始事，或後經以終義，或依經以辯理，或錯經以合異，隨義而發其例之所重。舊史遺文，略不盡舉，非聖人所修之要故也。身為國史，躬覽載籍，必廣記而備言之。其文緩其㫖逺，將令學者，原始要終，尋其枝葉，究其所窮，優而柔之，使自求之，饜而飫之，使自趨之。若江河之浸，膏澤之潤，渙然冰釋，怡然理順，然後為得也。其發凡以言例，皆經國之常制，周公之垂法，史書之舊章，仲尼從而修之，以成一經之綂體。其微顯闡幽，裁成義類者，皆據舊例而發義，指行事以正褒貶，諸稱書，不書，先書，故書不言，不稱書曰之類，皆所以啟新舊，發大義，謂之變例。然亦有史所不書，即以為義者，此葢春秋新義。故傳不言凡，曲而暢之也。其經無義例，因行事而言，則傳直言其歸趣而已，非例也。故發傳之體有三，而為例之情有五：一曰微而顯，文見於此，而義起於彼，稱族尊君命，舍族尊夫人梁亡城縁陵之類是也；二曰志而晦，約言示制，推以知例，參㑹不地，與謀曰及之類是也；三曰婉而成章，曲從義訓，以示大順，諸所諱辟，璧假許田之類是也；四曰盡而不汙，直書其事，具文見意，丹楹刻桷，天王求車，齊侯獻㨗之類是也；五曰懲惡而勸善，求名而亡，欲盖而章，書齊豹盜，三叛人名之類是也。推此五體，以尋經傳，觸類而長之，附于二百四十二年行事，王道之正，人倫之紀，備矣。或曰《春秋》以錯文見義，若如所論，則經當有事同文異，而無其義也。先儒所傳，皆不其然，答曰：「《春秋》雖以一字為褒貶，然皆須數句以成言，非如八卦之爻，可錯綜為六十四也，固當依傳以為斷。古今言《左氏春秋》者多矣，今其遺文可見者十數家，大體轉相祖述，進不成為錯綜經文以盡其變，𨓆不守丘明之傳，於丘明之傳有所不通，皆沒而不說，而更膚引《公羊》、《榖梁》，適足自亂。預今所以為異，專修丘明之傳以釋經，經之條貫必出於傳，傳之義例摠歸諸凡推變例，以正褒貶，簡二傳而去異端，盖丘明之志也。其有疑錯，則備論而闕之，以俟後賢。然劉子駿創通大義，賈景伯父子、許惠卿皆先儒之美者也。末有穎子嚴者，雖淺近，亦復名家。故特舉劉賈、許穎之違，以見同異。分經之年與傳之年相附，比其義類，各隨而解之，名曰《經傳集解》，又别集諸例，及地名譜第厯數，相與為部，凡四十部十五卷，皆顯其異同，從而釋之，名曰「釋例」，將令學者觀其所聚異同之說，釋例詳之也。或曰：「《春秋》之作，左傳及榖梁無明文。」說者以為仲尼自衞反魯，修《春秋》，立素王，丘明為素臣，言《公羊》者，亦云黜周而王魯，危行言孫，以避當時之害，故微其文，隱其義。《公羊》經止獲麟，而《左氏》經終孔丘卒，敢問所安，答曰：異乎余所聞。仲尼曰：文王既沒，文不在兹乎？此制作之本意也。歎曰：鳯鳥不至，河不出圖，吾已矣夫盖傷時王之政也。麟鳯五靈，王者之嘉瑞也。今麟出非其時，虚其應而失其歸，此聖人所以為感也。絶筆於獲麟之一句者，所感而起，固所以為終也。曰：「然則《春秋》何始于魯隱公？」答曰：周平王，東周之始王也。隱公，讓國之賢君也。考乎其時則相接，言乎其位則列國，本乎其始則周公之祚𦙍也。若平王能祈天永命，紹開中興，隱公能𢎞宣祖業，光啟王室，則西周之美，可尋文武之迹不墜，是故因其厯數，附其行事，采周之舊，以㑹成王義，垂法將來，所書之王即平王也，所用之厯則周正也，所稱之公即魯隱也。安在其黜周而王魯乎？子曰：「如有用我者，吾其為東周乎？」此其義也。若夫制作之文，所以章徃考來，情見乎辭，言髙則㫖逺，辭約則義微。此理之常，非隱之也。聖人包周身之防，既作之後，方復隱諱以避患，非所聞也。子路欲使門人為臣，孔子以為欺天而云「仲尼素王，丘明素臣」，又非通論也。先儒以為制作三年，文成致麟，既已妖妄，又引經以至仲尼卒，亦又近誣。據《公羊》經止獲麟，而《左氏》小邾射不在三叛之數，故余以為感麟而作，作起獲麟則文，止於所起，為得其實，至於反袂拭面，稱吾道窮亦無取焉。（「義起于彼」，五臣作「起義在彼」。「諱辟」，善本作「避諱」。「若此」，五臣作「若如」。「有所」，善作「其所」。「公即」，五臣作「公則」。）
律序
律者以正罪名，令者以序事制，二者相須為用也。
論
春秋長厯論
《書》稱「期三百六旬有六日，以閏月定四時成歲，允釐百工，庶績咸熙。」是以天子必置日官，諸侯必置日御，世修其業以考其術。舉全數而言，故曰「六日」，其實五日四分之一日。日行一度，而月日行十三度十七分度之有奇。日官當會集此之遲疾，以考成晦朔錯綜，以設閏月。閏月無中氣，而北斗邪指兩辰之間，所以異於他月也。積此以相通，四時八節無違，乃得成歲，其微密至矣。得其精微，以合天道，事敘而不悖。故傳曰：「閏以正時，時以作事。事以厚生，生民之道，於是乎在。」然陰陽之運，隨動而差，差而不已，遂與厯錯。故仲尼、丘明每於朔閏發文，蓋矯正得失，因以宣明厯數也。
桓十七年，日食得朔，而史闕其日，單書朔。僖十五年，日食，而史闕朔與日，故傳因其得失，竝起時史之謬，兼以明其餘日食，或厯失其正也。莊二十五年，經書「六月辛未朔，日有食之，鼓用牲于社」，周之六月，夏之四月，所謂正陽之月也。而時厯誤，實是七月之朔，非六月，故傳云非常也，唯正月之朔，慝未作，日有食之，於是乎有用幣于社，伐鼓于朝，此非用幣伐鼓，常月因變而起，厯誤也。文十五年，經文皆同，而更復發。傳曰「非禮」，明前傳欲以審正陽之月，後傳發例，欲以明諸侯之禮也。此乃聖賢之微旨，先儒所未喻也。昭十七年夏六月，日有食之，而平子言非正陽之月，以誣一朝，近於指鹿為馬，故傳曰「不君矣」，且因以明此月為得天正也。劉子駿造《三統厯》以修《春秋》，《春秋》日食有甲乙者三十四，而《三統厯》唯一食，厯術比諸家既最疎，又六千餘歲輒益一日，凡歲當累日為次，而無故益之，此不可行之甚者。班固前代名儒，而謂之最密。非徒班固也，自古以來，諸論《春秋》者，多述謬誤，或造家術，或用黃帝以來諸厯，以推經傳朔日，皆不得諧合。日食於朔，此乃天驗，經傳又書其朔食，可謂得天。而劉賈諸儒說，皆以為月二日或三日，公違聖人明文，其弊在於守一元，不與天消息也。余感《春秋》之事，嘗著厯論，極言厯之通理。其大指曰：天行不息，日月星辰各運其舍，皆動物也。物動則不一，雖行度大量可得而限。累日為月，以新故相序，不得不有毫毛之差，此自然理也。故《春秋》日有頻月而食者，曠年不食者，理不得一，而筭守恒數，故厯無不有差失也。始失於毫毛，而尚未可覺，積而成多，以失弦望朔晦，則不得不改憲以從之。《書》所謂「欽若昊天，厯象日月星辰」，《易》所謂治厯明時，言當順天以求合，非為合以驗天者也。推此論之，春秋二百餘年，其治厯變通多矣。雖數術絕滅，還尋經傳微旨，大量可知，時之違謬，則經傳有驗，學者固當曲循經傳月日日之食，以考朔晦也，以推時驗。而皆不然，各據其學，以推《春秋》，此無異度己之跡，而欲削他人之足也。余為《厯論》之後，至咸寧中，善筭李修、夏顯，依論體為術，名《乾度厯》，表上朝廷。其術合日行四分之數，而微增月行，用三百歲改憲之意，二元相推，七十餘歲，承以強弱，強弱之差葢少，而適足以遠通盈縮。時尚書及史官，以乾度與《太始厯》參校古今記注，《乾度厯》殊勝。今其術具存。時又并攷古今十厯以驗《春秋》，知《三統厯》之最疎也。
今具列其時得失之數，又據經傳微旨證據及失閏旨，考日辰朔晦以相發明，為《經傳長厯》諸經傳證據及失閏時，文字謬誤皆甄發之。雖未必其得天，葢《春秋》當時文厯也，學者覽焉。
說
春秋長厯說
日行一度，月行十三度十七分之七有奇，日官當會集此之遲疾，以考成晦朔，以設閏月。閏月無中氣，而北斗邪指兩辰之間，所以異於他月。積此以相通，四時八節無違，乃得成歲，其微密至矣。得其精微，以合天道，則事敘而不�。故《傳》曰「閏以正時，時以作事。」然陰陽之運，隨動而差，差而不已，遂與厯錯。故仲尼、丘明每於朔閏發文，葢矯正得失，因以宣明厯數也。
劉子駿造《三統厯》以修《春秋》，日蝕有甲乙者三十四，而《三統厯》惟得一蝕，比諸家既最疎。又六千餘歲輒益一日，凡歲當累日為次，而故益之，此不可行之甚者。自古以來，諸論《春秋》者多述謬誤，或造家術，或用黃帝已來諸厯，以推經傳朔日，皆不諧合。日蝕於朔，此乃天驗，經傳又書其朔蝕，可謂得天，而劉賈諸儒說，皆以為月二日或三日，公違聖人明文，其弊在於守一元，不與天消息也。余感春秋之事，嘗著《厯論》，極言厯之通理。其大指曰：天行不息，日月星辰各運其舍，皆動物也。物動則不一，雖行度有大量，可得而限，累日為月，累月為歲，以新故相涉，不得不有毫末之差，此自然之理也。故《春秋》日有頻月有蝕者，曠年不蝕者，理不得一，而筭守恒數，故厯無不有先後也。始失於毫毛，而尚未可覺，積而成多，以失弦望晦朔，則不得不改憲以從之。《書》所謂「欽若昊天，厯象日月星辰」，《易》所謂「治歷明時，言當順天以求合，非為合以驗天者也。推此論之，《春秋》二百餘年，其治厯變通多矣。雖數術絕滅，遠尋經傳微旨，大量可知，時之違謬，則經傳有騐。學者固當曲循經傳月日、日蝕，以考晦朔，以推時騐；而皆不然，各據其學，以推《春秋》，此異於度己之跡，而欲削他人足也。
余為厯諸論之後，至咸寧中，善笇者李修、卜顯，依論體為術，名《乾度厯》，表上朝廷。其術合日行四分數，而微增月術，用三百歲改憲之意，二元相推，七十餘歲，承以強弱，強弱之差葢少，而適足以遠通盈縮。時尚書反史官，以《乾度》與《泰始厯》參挍古今記注，《乾度厯》殊勝《泰始厯》，上勝官歷四十五事。今其術具存。又并考今古十厯以驗《春秋》，知《三統》之最疎也。
譜
宗譜
別子者，君之嫡妻之子，長子之母弟也。君命為祖，其子則為太宗。常有一主，審昭穆之序，辨親疎之別，是故百代不遷。若無子，則支子為後。雖七十，無無主婦。若殤死，則縗絰加一等，以兄弟之列代之，殤無為父道，兄弟昭穆同故也。死皆為之齊縗，其月數各隨親疎為限；雖尊、雖出嫁，猶不敢降也。屬絕，則為之齊縗三月。若始封君相傳，則自祖始封君。其支子孫皆宗太宗。然則繼體君為中宗之尊，支庶莫敢宗之，是以命別子為宗主，一宗奉之。故曰祖者，高祖也，言屬逮於君則就君，屬絕於君則適宗子家也。而說者或云「君代代得立太宗」，或云「別子之母弟亦得為祖」，或云「命妾子為別子，其嫡妻子則遷宗於君」，皆非也。別子之弟，子孫無貴賤，皆宜宗別子之子孫。小宗，一家之長也，同族則宗之。其服隨親疎為比，姉妹出嫁，不敢降之。五屬斷服，則不宗之矣。
令
遺令
古不合塟，明於終始之理，同於無有也。中古聖人改而合之，葢以別合無在，更緣生以示教也。自此以來，大人君子，或合或否，未能知生，安能知死，故各以己意所欲也。
吾往為臺郎，嘗以公事使過密縣之邢山。山上有冢，問耕父，云是鄭大夫祭仲，或云子產之塚也，遂率從者祭而觀焉。其造冢居山之頂，四望周達，連山體南北之正而邪東北，向新鄭城，意不忘本也。其隧道唯塞其後而空其前，不填之，示藏無珍寶，不取於重深也。山多美石不用，必集洧水自然之石以為冢藏，貴不勞工巧，而此石不入世用也。君子尚其有情，小人無利可動，厯千載無毀，儉之致也。
吾去春入朝，因郭氏喪亡，緣陪陵舊義，自表營洛陽城東首陽之南為將來兆域。而所得地中有小山，上無舊冢。其高顯雖未足比邢山，然東奉二陵，西瞻宮闕，南觀伊洛，北望夷狄，曠然遠覽，情之所安也。故遂表樹開道，為一定之制。至時皆用洛水圓石，開隧道南向，儀制取法於鄭大夫，欲以儉自完耳。棺器小斂之事，皆當稱此。（「達」，一作「遠」。　「耕父」，《御覽》作「耕者」，「祭」作「登」，有情作「儉」。）
雜文
酒論
重醞醇醴，沃士泉清，甜苦無常，五味相并。
附錄
本傳
杜預，字元凱，京兆杜陵人也。祖畿，魏尚書僕射。父恕，幽州刺史。預博學多通，明於興廢之道，常言：「德不可以企及，立功立言可庶幾也。」初，其父與宣帝不相能，遂以幽死，故預久不得調。文帝嗣位，預尚弟妹高陸公主，起家拜尚書郎，襲祖爵豐樂亭侯。在職四年，轉叅相府軍事。鍾會伐蜀，以預為征西長史。及會反，寮佐並遇害，唯預以智獲免，增邑千一百三十戶。
與車騎將軍賈充等定律令，既成，預為之注解，乃奏之，詔班于天下。
泰始中，守河南尹。預以京師王化之始，自近及遠，凡所施論，務崇大體。受詔為黜陟之課。
司隸校尉石鑒以宿憾奏預，免職。時虜寇隴右，以預為安西軍司，給兵三百人，騎百匹。到長安，更除秦州刺史，領東羌校尉、輕車將軍、假節。屬虜兵強盛，石鑒時為安西將軍，使預出兵擊之。預以虜乘勝馬肥，而官軍懸乏，宜并力大運，須春進討，陳五不可、四不須。鑒大怒，復奏預擅餙城門官舍，稽乏軍興，遣御史檻車徵詣廷尉。以預尚主，在八議，以侯贖論。其後隴右之事卒如預策。是時朝廷皆以預明于籌略，會匈奴帥劉猛舉兵反，自并州西及河東、平陽，詔預以散侯定計省闥，俄拜度支尚書。預乃奏立藉田，建安邊論，處軍國之要。又作人排新器，興常平倉，定穀價，較鹽運，制課調，內以利國，外以救邊者五十餘條，皆納焉。石鑒自軍還，論功不實，為預所糾，遂相讐恨，言論喧嘩，並坐免官，以侯兼本職。數年，復拜度支尚書。
元皇后梓宮將遷于峻陽陵。舊制，既葬，帝及群臣即吉。尚書奏，皇太子亦宜釋服。預議「皇太子宜復古典，以諒闇不制」，從之。
預以時厯差舛，不應晷度，奏上《二元乾度厯》，行于世。預又以孟津渡險，有覆沒之患，請建河橋于富平津。議者以為殷周所都，厯聖賢而不作者，少不可立故也。預曰：「『造舟為梁』，則河橋之謂也。」及橋成，帝從百僚臨會，舉觴屬預曰：「非君，此橋不立也。」對曰：「非陛下之明，臣亦不得施其微巧。」周廟欹器，至漢東京猶在御坐。漢末喪亂，不復存，形制遂絕。預創意造成，奏上之，帝甚嘉歎焉。咸寧四年秋，大霖雨，蝗蟲起。預上疏多陳農要，事在《食貨志》。預在內七年，損益萬機，不可勝數，朝野稱美，號曰「杜武庫」，言其無所不有也。
時帝密有滅吳之計，而朝議多違，唯預、羊祜、張華與帝意合。祜病，舉預自代，因以本官假節行平東將軍，領征南軍司。及祜卒，拜鎮南大將軍、都督荊州諸軍事，給追鋒車，第二駙馬。預既至鎮，繕甲兵，耀威武，乃簡精銳，襲吳西陵督張政，大破之，以功增封三百六十五戶。政，吳之名將也，據要害之地，恥以無備取敗，不以所喪之實告于孫皓。預欲間吳邊將，乃表還其所獲之眾于皓。皓果召政，遣武昌監劉憲代之。故大軍臨至，使其將帥移易，以成傾蕩之勢。預處分既定，乃啟請伐吳之期。帝報待明年方欲大舉，預表陳至計。時帝與中書令張華圍棊，而預表適至。華推枰斂手曰：「陛下聖明神武，朝野清晏，國富兵強，號令如一，吳主荒淫驕虐，誅殺賢能，當今討之，可不勞而定。」帝乃許之。
預以太康元年正月，陳兵于江陵，遣叅軍樊顯、尹林、鄧圭、襄陽太守周奇等率眾循江西上，授以節度，旬日之間，累尅城邑，皆如預策焉。又遣牙門管定、周旨、伍巢等率奇兵八百，泛舟夜渡，以襲樂鄉，多張旗幟，起火巴山，出于要害之地，以奪賊心。吳都督孫歆震恐，與伍延書曰：「北來諸軍，乃飛渡江也。」吳之男女降者萬餘口，旨、巢等伏兵樂鄉城外。歆遣軍出距王濬，大敗而還。旨等發伏兵，隨歆軍而入，歆不覺，直至帳下，虜歆而還。故軍中為之謠曰：「以計代戰一當萬。」于是進逼江陵。吳督將伍延偽請降而列兵登陴，預攻尅之。既平上流，于是沅湘以南，至于交廣，吳之州郡皆望風歸命，奉送印綬，預仗節稱詔而綏撫之。凡所斬及生獲吳都督、監軍十四，牙門、郡守百二十餘人。又因兵威，徙將士屯戍之家以實江北，南郡故地各樹之長吏，荊士肅然，吳人赴者如歸矣。
王濬先列上得孫歆頭，預後生送歆，洛中以為大笑。時眾軍會議，或曰：「百年之寇，未可盡尅。今向暑，水潦方降，疾疫將起，宜俟來冬，更為大舉。」預曰：「昔樂毅藉濟西一戰以並強齊，今兵威已振，譬如破竹，數節之後，皆迎刃而解，無復著手處也。」遂指授羣帥，徑造秣陵。所過城邑，莫不束手。議者乃以書謝之。
孫皓既平，振旅凱入，以功進爵當陽縣侯，增邑并前九千六百戶，封子耽為亭侯，千戶，賜絹八千匹。
初，攻江陵，吳人知預病癭，憚其智計，以瓠繫狗頸示之，每大樹似癭，輒斫使白，題曰：「杜預頸。」及城平，盡捕殺之。
預既還鎮，累陳家世吏職，武非其功，請退。不許。
預以天下雖安，忘戰必危，勤于講武，修立泮宮，江漢懷德，化被萬里。攻破山夷，錯置屯營，分據要害之地，以固維持之勢。又修邵信臣遺跡，激用滍淯諸水以浸原田萬餘頃，分疆刊石，使有定分，公私同利。眾庶賴之，號曰「杜父」。舊水道唯沔漢達江陵千數百里，北無通路。又巴丘湖，沅湘之會，表裏山川，實為險固，荊蠻之所恃也。預乃開楊口，起夏水，達巴陵千餘里，內瀉長江之險，外通零桂之漕。南土歌之曰：「後世無叛由杜翁，孰識智名與勇功。」預公家之事，知無不為。凡所興造，必考度始終，鮮有敗事。或譏其意碎者，預曰：「禹稷之功，期于濟世，所庶幾也。」
預好為後世名，常言「高岸為谷，深谷為陵」，刻石為二碑，紀其勳績，一沉萬山之下，一立峴山之上，曰：「焉知此後不為陵谷乎！」
預身不跨馬，射不穿札，而每任大事，輒居將率之列。結交接物，恭而有禮，問無所隱，誨人不倦，敏於事而慎於言。既立功之後，從容無事，乃躭思經籍，為《春秋左氏經傳集解》。又參攷眾家譜第，謂之《釋例》。又作《盟會圖》、《春秋長厯》，備成一家之學，比老乃成。又撰《女記讚》。當時論者謂預文義質直，世人未之重，唯秘書監摯虞賞之，曰：「左丘明本為《春秋》作傳，而《左傳》遂自孤行，《釋例》本為《傳》設，而所發明何但《左傳》，故亦孤行。」時王濟解相馬，又甚愛之，而和嶠頗聚斂，預常稱「濟有馬癖，嶠有錢癖」。武帝聞之，謂預曰：「卿有何癖？」對曰：「臣有《左傳》癖。」
預在鎮，數餉遺洛中貴要。或問其故，預曰：「吾但恐為害，不求益也。」
預初在荊州，因宴集，醉臥垒中。外人聞嘔吐聲，竊窺于戶，止見一大蛇垂頭而吐。聞者異之。其後徵為司隸校尉，加位特進，行次鄧縣而卒，時年六十三。帝甚嗟悼，追贈征南大將軍、開府儀同三司，諡曰成。預先為遺令，子孫一以遵之。子錫嗣。

        </div>
      </div>
    </div>
  </div>
</div>
<!--update:2025-08-30 10:27:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>