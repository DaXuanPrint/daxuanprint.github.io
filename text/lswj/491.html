<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,嵩山集全文在线阅读,嵩山集全文在线下载,大玄古籍书库">
<meta name="description" content="宋代诗文别集。54卷。晁公遡撰。本集原刊行于乾道四年(1168),皆为作者守眉州之前的作品。据师璿序称:“尝窥公所谓《抱经堂稿》者,以甲乙分第,汗牛马而充栋宇,傅甫之所得殆管中之豹。”因而此集当非作者全集。其书卷1为赋5篇,卷2至卷14为古今体诗452首;以下诸卷为表、笺、状、青词、启、乐语、文、柬、札子、书、序、记、杂著、传、墓志等各体文章,其中启10卷、柬5卷、札子11卷。卷首载师璿序。序称其文章“雄深雅健,钜丽俊杰”。《四库全书总目》亦称:“王士祯尝评其诗,谓在无咎、叔用之下。盖体格稍卑,无复前人笔">
<title>嵩山集_晁公遡_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">嵩山集</span> <br/>
          作者： <span class="inputVal" id="bkauthor">晁公遡</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]153549</span> <br/>
          说明： <span class="inputVal" id="bkdec">宋代诗文别集。54卷。晁公遡撰。本集原刊行于乾道四年(1168),皆为作者守眉州之前的作品。据师璿序称:“尝窥公所谓《抱经堂稿》者,以甲乙分第,汗牛马而充栋宇,傅甫之所得殆管中之豹。”因而此集当非作者全集。其书卷1为赋5篇,卷2至卷14为古今体诗452首;以下诸卷为表、笺、状、青词、启、乐语、文、柬、札子、书、序、记、杂著、传、墓志等各体文章,其中启10卷、柬5卷、札子11卷。卷首载师璿序。序称其文章“雄深雅健,钜丽俊杰”。《四库全书总目》亦称:“王士祯尝评其诗,谓在无咎、叔用之下。盖体格稍卑,无复前人笔力,因由一时风气使然,而挥洒自如,亦尚能不受羁束。至其文章,劲气直达,颇有崟崎历落之致。以视景迂、鸡肋诸集,犹为不失典型焉。”北京图书馆及上海图书馆均藏有本集的清抄本。</span> <br/>
          封面： <span class="inputVal" id="bkimg">Z_18680.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]嵩山集
[book_author]晁公遡
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]153549
[book_dec]宋代诗文别集。54卷。晁公遡撰。本集原刊行于乾道四年(1168),皆为作者守眉州之前的作品。据师璿序称:“尝窥公所谓《抱经堂稿》者,以甲乙分第,汗牛马而充栋宇,傅甫之所得殆管中之豹。”因而此集当非作者全集。其书卷1为赋5篇,卷2至卷14为古今体诗452首;以下诸卷为表、笺、状、青词、启、乐语、文、柬、札子、书、序、记、杂著、传、墓志等各体文章,其中启10卷、柬5卷、札子11卷。卷首载师璿序。序称其文章“雄深雅健,钜丽俊杰”。《四库全书总目》亦称:“王士祯尝评其诗,谓在无咎、叔用之下。盖体格稍卑,无复前人笔力,因由一时风气使然,而挥洒自如,亦尚能不受羁束。至其文章,劲气直达,颇有崟崎历落之致。以视景迂、鸡肋诸集,犹为不失典型焉。”北京图书馆及上海图书馆均藏有本集的清抄本。
[book_img]Z_18680.jpg


[book_title]提要
钦定四库全书　　　　　　集部四
嵩山集　　　　　　　　别集类三【宋】
提要
【臣】等谨案嵩山集五十四卷宋晁公遡撰公遡字子西钜野人公武之弟宋史无传惟李心传朝野杂记中颇引其所着箕山日记一书而仕履已不可考今按集中上周通判书题左迪功郎知梁山军梁山县尉又程氏经史阁记称尝为涪州军事判官又与费行之小简称绍兴三十年内任施州通判又眉州到任谢表及谢执政啓则尝知眉州又答史梁山啓称猥从支郡遽按祥刑而集首师璿序亦称其为部使者则又尝擢官提刑而不详其地又眉州州学藏书记题乾道年月而丙戌元夕诗有刺史敢云乐句丙戌为乾道二年是时正在眉州此集刻於乾道四年盖皆眉州以前所作师璿序又称公遡抱经堂稿以甲乙分第汗牛充栋此特管中之豹则其选辑之本也晁氏自迥以来家传文学几於人人有集南渡後则公武兄弟知名公武郡斋读书志世称该博而所着昭德文集已不可见惟公遡此集仅存王士祯尝评其诗谓在无咎叔用之下盖体格稍卑无复前人笔力因由一时风会使然而挥洒自如亦尚能不受羁束至其文章劲气直达颇有崟崎历落之致以视景迂鸡肋诸集犹为不失典型焉乾隆四十三年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
嵩山集原序
文章之在天下其用至不一而其体亦各不同盖施於朝廷者为制诰为章表施於仕涂者为书疏为牋啓被之金石则为记为铭恊於音韵则为诗为赋为楚人之词以至立言则为着书纪事则为史笔或严或肆或质或华短长之殊度广狭之异制奇耦之不齐千彚万状不可穷极观陆士衡文赋之所列自诗赋而至於奏论韩退之进学解之所叙自姚姒而至於子云相如一名一体莫不皆有律令吁文之变若是其多乎昔之文人其才力声名固自有大小然求其兼是数者而能之或寡矣故诗如杜少陵而无韵者遂以无传文如曾南丰而有韵者殆亦不复着也惟东坡先生称欧阳子以为论大道似韩愈论事似陆贽记事似司马迁诗赋似李白鸣呼此其为大儒也欤嵩山先生晁公负絶人之资出於内海文章家凭厚而积深发之於文雄深雅健钜丽俊杰以是擅名声於时久矣今虽为部使者秉权任之重犹日论着数千百言凡属乎文艺不问何等下笔辄妙天下而皆与古作者合鸣呼天下之文至於公可谓大备矣吾家传甫从公游间掇拾其诗文凡一千余篇以世之学者争欲得公所作读之而恨见之未博也於是锓之板以传焉传甫以书抵璿曰子於公为门下士宜为序其首顾璿窽啓何足以与於斯文尝窥公所谓抱经堂藁者以甲乙分第汗牛马而充栋宇传甫之所得殆筦中之豹然已足盖一世矣虽然公岂徒尔哉以道德治其心以仁义修其身忠以事上公以待物其中浩然方与天地同量宜乎发於事业者既如彼而见於文章者又如此观公之文者尝试以是求之乾道四秊六月日门生左宣教郎充嘉州州学教授师璿谨序

[book_title]卷一
钦定四库全书
嵩山集卷一
宋　晁公遡　撰
古赋五首
登赋楼赋
晁子居於硖中已闻西山之可游盖武信之美尽在西山而西山之美无如兹楼己卯之冬归自益州始及西山之下而休焉霜露既降天高气清山川开除氛雾不兴乃从主人问兹楼而登焉四山苍苍其峙如屏江流茫然如带萦城一目千里野旷川平主人乐之顾客而喜将以是为东皋每登之而必赋也晁子曰富丽便美流连光景非今之所谓诗乎世方吹竽伐鼓其门在於五风不几於淫如曰山林之乐可以忘归藻绘岩壑与之光辉往告市朝殆以为欺曾未加重嗤点随之主人亦知言之者无罪闻之者足以戒古者十五国之诗乎当酒酣而未阑时劳宾而夀主辩者纵谈豪者起舞试为之歌蟋蟀则宴游者无荒而有度也为之歌既醉则五福可致而六极可去也为之歌七月则有事於农者识三时之先务也为之歌硕鼠则收养吾父兄子弟者感动而知惧也为之歌二南则美哉乎如周召之亲覩也於是至而乐之登而赋之其十五国之所咏皆足以托吾意之所寓凡其乡人孰不愿主人之日游而喜兹楼之有补也
屈原宅赋
余入蜀之初尝至於秭归之山有渔者过焉指其墟中而告余曰此吾三闾大夫之故居也余闻而异之问途而往观焉则羣山连绵若远若近风云渟滀不见其境于时秋也霜降气肃月光益明风林水麓之影相乱而大江之声若敲金击石泠泠然其可听也而所谓屈原之居则无复可识吾想夫牛羊之牧其上而樵苏之不禁也久矣而彼渔者何自而知耶余观于屈原之前者有唐叔之苗裔袭霸主之遗风方示侈于天下筑虒祁之新宫倾四封以来会贺匠氏之奏功其玉帛之容焜燿於下而环佩之音铿锵於中固已为诸侯之雄也自後强君桀主日益侈矣东西五里南北千步采玉砂以莹础布金椎以隐路者秦之骊山阿房也璧门凤阙上栖金爵缭周墙以百里而终南泰华之气上下而交错者汉之长杨五柞也嘉木崇冈蔽亏杳冥而珍台闲馆间见层出於幽深者唐之玉华九成也方其作而未毁固极侈以增丽五都之豪杰足留而目注者彷徨而不已然而千载之後皆漫灭而不记又况屈原之宅哉自沈沙之告终凡几易於星纪观陵谷之迁变想丘陇其已毁而後之人犹於荒榛野蔓之间求髣髴於田里而谓屈原之在是也噫吁悲哉独何为然岂五方之异俗惟楚人之为贤秦晋汉唐之址已泯絶而无有至于此而独传考厥俗之所托实祝融之世臣能遗迹於不朽矧郢中之旧京然今也平原旷野上下禾黍九嶷云梦之间水波烟云之容轮囷浩荡而弥漫於九土其章华之馆兰台之宫亦不知其处所矣予於是瞻怅久之泫然流涕而後知名节之可尊而富贵之为不足恃也渔者闻而笑之曰子真知吾三闾大夫者欤观此荒芜寻常之地岂昔者所以被放逐而不忍去者也闻其始也渔父语之而不从其终也宋玉招之而不来卒自葬於鱼腹邈神游於九陔曩云怀乎故都今何不少留而徘徊也余曰封狐雄虺象蚁壶蜂层冰积雪流金铄石之域当凛而夏宜燠而冬生于四方为物之凶然吾知其为异可前备而不逢惟楚国之衆士实同质而异心吾不量其有毒故见放于江滨然则彼可畏欤此可畏欤虽渔父之见告使扬其波焉如诵招?之哀唱亦小智而大愚所以赴江流而不悔其何爱於弊庐
神女庙赋
汉武帝既封泰山之五年临朝而叹曰朕念元元之民未蒙休德周览中土以施惠泽而南方以远故独弗及也朕甚悯焉是冬诏发佽飞羽林之士简车骑之衆盛清道之仪天子御雕玉之舆服龙文而驾鱼目系蒲梢而骖蹑云至于盛唐望九疑登天柱薄枞阳而出休于琅琊天子大悦作盛唐枞阳之诗命协律都尉延年歌之以觞羣臣酒未半天子戚然不怿时东方朔枚皋侍因进曰陛下不怿臣敢请罪帝曰朕适望琅瑘之上忽然云兴其气甚异因感高唐之事闻楚阳台之山下有神女旦为朝云暮为行雨朕心慕之异时诸方士尝言仙者非求人主人主求之乃可致今巡游天下冀一覩列仙之属而莫获焉殆朕之德不如楚王能有所遇也是以不怿朔跪曰楚王诸侯耳有臣宋玉善为微词感动神女见梦於王臣尝笑之玉安知神女若臣者乃知之上意乃解命谒者给朔札使为之赋朔即献辞曰径西那之绵邈兮积阆风之崇基缭玉墉以千里兮右翠水而左瑶池崑仑层峙以嵯峨兮弱渊周流而逶迤中龟台之清都兮垲洪敞而甚治粲丹房与玄室兮罨浮云而上齐谅丰隆列缺之矜工兮斧雷霆而斵之疏悬黎以代础兮莹结绿而饰墀虞渊倒景而下射兮光反激以交驰萃飞仙之游遨兮饵若英而咀琼枝戛丛霄之灵璈兮歌白云而忘归状愉乐而不可殚兮非羽轮其莫窥帝九灵之少女兮其名曰瑶姬受素书於紫清兮含洞隂之华滋习玉瑛而厌处兮乘回飈以长辞狂章大翳为之奉辔兮策苍虬而驾白蜺驭八景之玉辖兮曳纷纶之云旗载灵气而轻举兮朅鸾戾而鸿飞涉巨溟之层波兮予将蹑乎南箕聆梦泽之雄爽兮漭天水之相围介青丘而澶漫兮奄高唐以冥迷忽意乐而延伫兮弭绦节以徘徊胠丹笈授夫神禹兮靖九土而安柔只下民怀斯遗烈兮即石化而为祠象琼光之华阙兮骞辛夷以为楣矫藻栋以埀虹兮列药房而张薜帷羣峯连卷而十二兮烂云屏而扬辉俨玉立而正中兮貌渥饰而具宜沐兰泽而含若芳兮被袿裳而绣衣炯黼粧之丰丽兮澹聨娟之修眉肃容华之拱侍兮纷环佩之陆离神武蹲而抱关兮夕夹陛以文狸元猨悲吟以度曲兮女娲倚歌而舞冯夷三足乌往来为之使兮讯东华之灵妃迹逍遥乎中区兮亮素节之靡移鼻祖祝融之裔子兮窃息妫以荆尸蛊文夫人于前兮後又夺郧阳子之妻豹舄毙掩而攘内兮蠭目暴芉而蒙訾黑要挟夏而与居兮於菟盗?而遂孳世朋淫而上蒸兮尝见刺於湘累横下臣繄宋玉兮揆暴戾之不可?称先王尝与灵游兮荐枕席而嬖私今胡为而复遇兮意托讽於微词启後世之瞽惑兮诳魄化而为芝曰媚而服焉兮则与梦期宜圣鉴之孔昭兮独超悟於昨非厉皇荒德而慢神兮祸源起乎龙嫠悼卫蒯之失国兮艾貑实发其乱机屏宓妃而却玉女兮幸後王之三思
暑赋
盛夏之月风缄土囊郁伏不兴阳亢滋骄铄石流金草木焦燃气蒸山冥客有过其主人而告之曰吁可畏哉暑也吾闻朝歌令质从魏公子浮瓜清泉沈李寒氷嗟人夀之无几须富贵其何时南皮之乐仆甚慕之试与主人观乎崤函伊阙东西二京平乐毕圭长杨上林高台虽毁故基犹存菀多灌丛交映纷披渭滨雒脽弥皋被堤风来鸣枝影为参差散于平中清清泠泠凉丘爽垲不烦不蒸则主人亦欲游此耶试又倘佯四方彭蠡洞庭太湖松江龙渊金堤汨罗潇湘澒洞浩弥周数千里蛟龙郁怒水涌波起山谷震动草木尽靡观者凛然髪立胆悸则主人亦欲游此耶试又薄游东陲四明会稽衡庐九疑玉霄赤城高唐峨?大木干章崇巘百常含隂翳阳不见日光深林窅冥六月飞霜则主人亦欲游此耶主人笑曰佚者不视劳崇者不观庳终身戚戚何时乐为今夫大农之廛栉比鈎聨谷稚草壮尽日出田携畚荷锸长後幼先此人适逢綫溜滥觞如骥赴泉齐鲁之交平原广野黍稷盈畴百里一舍修途曼曼日赫如赭车殆人罢汗浃牛马举首而望不见尺瓦此人思得一丘息肩税驾止咸阳游邯郸郑卫溱洧五都之间迎夏之阳羣女条桑柔柯沃叶密不蔽日炎光下射肤泽沾溢此人登菅蒯之庐意犹自得从军出戍奉车挟毂象弭百钧甲裳三属荷戈而趋足蹈平陆毒阳中体炎沙燀目此人幸得休徒止舍以为至足绳枢之子宅不盈亩外逼闤闠纵步无所行者接武如穴中鼠衔窭龃龉偪仄环堵中置錡釜炀竈之烟烦寃勃郁冲牖袭户此人困于烦嚣不得动作一见天宇犹以为乐今吾偃仰一室息交谢客散髪弛带萧然终日客犹喔咿不满于色岂不过矣哉客无乃贪佚忘劳挟崇弃庳视我之居若绊若縻僒不得驰我实不然自适其适以休以息其乐易给故自居此室而暑不我疾也且夫与客清谈相对危坐隐几吾心湛然清若止水屏嚣尘其已除视纷华而不起尚何有於暑哉而当世之士恶寒附炎焦烂不止弗内省於厥躬徒归咎於一气亦甚矣客起而谢曰仆小人也实不及此
悯孤赋
有卫氏之君子兮鼻祖肇绪於初度灵根大於元庄兮益植德而埀裕后皇揆其中情兮嘉耿介以作辅绵蝉连而通籍兮逮五叶之踵武皇考生而謇直兮杂若芳以为佩中既有此修能兮罹氛浊而不得试服铜墨于嵓邑兮迫洿渎而缭戾鸱枭迭翔千仞兮鸾畏吓而增逝甑窐荐于清府兮倭傀纷其径侍惟謡之妬美兮君犹天其何怼犬戎忽其吠尧兮肆齮啮犹未果进铅刀以御冲兮衆固知其不可女嬃婉娈而来告兮圣乱邦而不居昔予弃而今辞兮揆厥礼而弗渝皇考申之怫郁兮曰食焉其可舍倚东藩以出奔兮日重趼而百舍奋大义以委命兮元戎感而就驾前茅蹶于宁陵兮胡天命之不假独立而弥厉兮遂结缨于此野夫差悼于憅阖兮岂忘越之伤指眕盱啜泣于卞陨兮宁蹈敌以偕死余杀身其非难兮实有慕于申子眷欲留此故都兮怀维桑之攸止豹侁侁而眴关兮宇将颠而藩陊心眐眐而横骛兮撰余辔于睢之阳朝发轫而南迈兮惨去故而?伤睨帝阍以增遐兮日沈翳其无光岑石摧其重輠兮豺狼跱夫中路夕惴栗而不寐兮昼徙倚而环顾察九土之洪旷兮予何为此窘步介淮海之具区兮幸去危而即安俄魏狸之涉泗兮赤囊翩其若翰幼遭世之厄艰兮尚童羇而未冠後?貐之淫噬兮前大江之奔湍睇鲵渊之赫怒兮枻将进而复止委虎蹊以颠越兮恐齎恨而永已冒危途以徼福兮寄性命于一苇阳侯悯予而奔属兮济中流之汤汤登句吴之崇壤兮聊弭节而彷徨?伧囊而稍宁兮卜予适其何方蓍龟告予以坤维兮盍避世以违害惟厥土之侧陋兮藜藿曼其不采厌棼乱而愿游兮问夫途之所在岁作噩之杪冬兮霜雪凛其漼溰絶楚泽之泱灙兮天无风而扬波陟三峡之峻阪兮陆纡轸而嵯峨曩予邑於浚都兮安平原之曼衍絶垠忽其迫隘兮感失径而悲惋念世遗予清白兮特缱绻于宾戚逮茕独而于役兮适旷野其焉觌踵尼父之厄陈兮七日惨其不食搴木兰以继粻兮腹虽洁而愈瘠顔有田以给飦兮陶环堵而潜伏夫吾块处无所兮餬予口其不足下乡困而哀歌兮微漂母吾其殆曾千金之获偿兮兰委霜而先败岁月怳其遄逝兮视金靉已胜帻岂不怀夫遗烈兮莫盛於畴昔三岁进而宾兴兮非吾宗其谁克岂来者之弗励兮降及予而若絶夜慷慨以雪涕兮恨放迹乎穷髪俗务相之是习兮巫觋以为师圣阃莽其榛塞兮意惝怳其何之粤予世有旧闻兮退紬绎而覃思尝俾予充赋兮求虽获而忸怩女采薇而惊悸兮终即鹿而有喜念坠绪之仅续兮抚初志其犹未义捧檄以娱亲兮善干禄之及时三千锺而不洎兮在子舆其益悲矧下秩之代耕兮蚤颠沛于百罹昊苍何其不仁兮而畀予以弱质衷坎毒而岂忘兮惧鞭冢其难必监伍尚之引决兮曰无愧乎今之人顾毁伤其髪肤兮岂圣言之是程百年倏其几何兮徒悒郁而终身
嵩山集卷一

[book_title]卷二
钦定四库全书
嵩山集卷二
宋　晁公遡　撰
古诗三十二首
送范道卿赴省试
君之先世真文雄异时奏赋蓬莱宫谁传副墨过沙漠至今犹称长啸公芝兰不乏後来秀谓将褎然为举首至音澹泊识者寡遂令声名落卢後北风吹霜日隐山彩鸾绣襦宁复寒同车西归信可乐得意自忘行路难明年春风紫宸仗遥对清光九天上长安花尽君亦归缓辔重来一相访
凌云寺
问途出青郊践胜得绀园始登十寻阁敬礼两足尊仰观碧玉螺瑞光发面门飞霞在指端甘泉生耳根屹为江山壮高掲日月存念此未云大法身满乾坤东望乌牛峯突起如伏鼋少休白云亭远见苍烟村晴波溢清辉午树增重昬方袍无平叔佳处莫与论
中嵓
久闻慈姥嵓今作嵓中游惊嗟未省见入蜀今白头松道夹萧森石门闭清幽藓字崖壁古虫书山叶秋突然起平地划若三神丘其旁宝瓶峯特立高岑楼错摩碧琅玕刻削青琳球周观劒东西孰得与此侔尊者何方来杖锡乃肯留乞泉为洗心一饮吾无求尊者默然许勿忘早归休
自过犍为山水益佳
客游三十年不出僰与巴江恶崖石麄十步九褒斜自过赖里西山水日夕佳冥冥见远树渺渺铺平沙两岸何所有郁郁皆桑麻良畴散牛羊支流入鱼蛇清絶益可爱岂复忆汉嘉怳如涉荆吴是耶复非耶儿女长硖中老妻髪已华兹来始及此举首亦惊嗟
清晨坐堂上
清晨坐堂上文书常满前皆自公府来徵发何纷然不闻问养民但闻横索钱按籍为之课独求最多年孰知人困穷岂有力贸迁商不愿出途农不愿授田居者转沟壑行者死道边此罪在郡县恩泽壅不宣公府不我责所贵为货泉长使货泉在吏曹同晏然
池上
烂醉高阳池长啸辟疆园当时自谓乐主人岂无烦方塘我所有嘉木亦已蕃盛夏每数来天高衆星繁露下莲花香风生荷叶飜微月衔林端光照瘿藤樽饮之心为清如洗浊水源念此宁久居行矣驾折辕凄然仰屋叹千载屹常存阅人犹传舍过者谁可言
喜张仲景范与蔡仲见过
昔游房相湖乃适与子逢迨其景将入不尽湖所穷今子聨翩来二难复相从散策破莓苔循池咏芙蓉子勿谓池小托之儋耳翁名重觉景胜人贤增地雄老夫实自庆得为使君公饮食玻璃江日汲水一锺洗我崑仑心充我云梦胸巾车且少留乐当与子同径幽木隂茂土腴莲实丰凌波挽碧茎剪房剥青蓬吾兄犹在远按节临泸戎吾亦思飘然摄身乘清风
比与鲜于柬之游池上已而辱三诗见示因次韵
循行修竹林爱此晩色浄萧然抱清节每见敢不敬香闻遥风度隂过微月映渭川游未能吁嗟子方病好风如高人于世岂求售惟予招则来怏出土囊口临风弄清泠笑视月在手吾州玻璃江不减蒲萄酒资州有佳儿贤哉青云器过我池上游长啸薄炎炽折花爱欹红堕叶轻拾翠风流良不凡可用观子志
承亲戚见过生朝赋此为谢
冠者五六人驾言款吾门是日射蓬矢请夀此山樽吾方念初生非止祭特豚保母亲食我卜士负且言劬劳曾莫报丧乱乃仅存愧子自远来戒妇具盘飱草木皆华滋春事亦婵媛如欲起我衰豪气薄乾坤何用酌酒浆斗柄可手援
外舅卫尉持节於此作尽心堂时与亲戚会饮今三十年予复与卫尉内外属置酒堂上不减当时喜赋一诗
卫尉筑此堂栋宇真杰立几容五百坐可饮三千客府中省文书堂上会亲戚金杯浪飜江铜盘光吐日侍女发清歌华筵美遥夕当时倏分散回首遂陈迹岂知吾继来复见少长集虽诚慰濶絶得无感畴昔在者皆其孙乐极悲且泣欢娱殆不减左右或太息谅曾事卫尉始壮今髪白诸郎各勉旃宗族期烜赫
於陵仲子
於陵有仲子筑室自躬耕辟纑以为食不肯从其兄而况区中士欲与并飞缨高节固可嘉由来无复情
桑大夫
汉朝议盐铁发言实盈庭赫赫桑大夫官高称九卿方斡山海藏难以口舌争力微不自量可笑茂陵生
羣荷
羣荷翳清澜不受明月光明月每下照但见露瀼瀼炯如翠盖中珠玑烂荧煌我起欲挹之倾泻入方塘
秋日
秋日淡无光晴云闲不行空中散白石仰看天宇明时闻败叶下摵摵微风生季月当泛菊栽培园中英
幽园
幽园有嘉植盛夏乃繁隂竹节见青眼榴花开赤心楼高可遐览地近无远寻时能卜胜地於此盍朋簪
妻妷师如石同妇见过
古人重生孙欲为王父尸尔姑念尔祖宰木今风悲不得见尔生况当逆妇归我独贺乃翁有妇能奉匜食上调滑甘寒煖视其宜更致大夫食乃翁喜可知还家勤五经进德要及时他年悬旌节门户增光辉
王元才携家来过有诗见示因简此作
我思见诸姑正复如父存诸姑不可见岂无若子孙天涯忽尔逢悲定喜且语惟我之老姑尔之外王母真能似我家炯然眉宇清闲暇幸数来慰此衰老情今朝擕妇至儿女亦成行富贵各勉旃他时勿相忘
六月五日池上
苍然暮色来初月光尚微河汉亦不高仰看天四埀衆星一何多粲若天围碁忽惊毛骨清漙露沾我衣放杯折荷花中有千丈丝织为芙蓉裳可作江湖归
次韵鲜于晋伯三月病起二首
桃李几何春已阑杂生蘼芜与射干永夏碧瓦藏绿暗凉秋青山吐白团开花旋见槐着荚解箨忽惊笋成竿资州无事吾所羡官居不殊涧谷盘【晋伯时守资州故云】
甘雨尚啬风未阑只今时清舞舜干山前四面云欲渰松上五鬛露已团甚憎尘土愿投帻颇思沧浪去持竿何当共作鸡黍社长者进酒少举盘
张若虚乃予妻党汤德翁外孙喜其来赋此
我昔见德翁其人直且温共知怀抱清宜使乡党尊竟无蒲轮召遂葬蒿里园张子极秀发乃是外诸孙谨厚甚似之好修仍寡言功名在少壮简编勤讨论剩观书连屋愿闻策临轩方起甯氏宅再兴文纪门
眉山史颐老秀才遣人寄诗用其韵答之
衰年临沧江华髪羞照映人怜貌枯槁水与心清浄所居少席煖况望有屋润但期牧鸡豚那得追驵骏为贫未归田投老聊为郡每行芙蓉湖鱼跃见於牣自欣逢外平兵木适无刃愿从贤者乐俯同农夫庆常令燔或炙安敢骄且吝使君非何武弟子乃乐正陈论翻犀革宴语对麈柄却思凌云下亦致宾客盛暇时可数来念此百里近
中嵓文老和予游字韵见寄用韵为报
我虽劵内士常思方外游未见夫铁脚况逢通钁头癯然只树老隐此隂崖幽修竹不知夏青松不知秋甚欲効柳子冉溪买西丘又欲追白傅香山寻石楼忽开化人书书中有鸣球其鸣疑飞泉清絶或可侔乃是寄我诗恨我昔莫留观者勿疵瑕谓以声音求句法传丛林五言如汤休
师伯浑自通义来且出诗一轴为之喜甚奉简短作
通义固多贤我昔守此邦不肯入城府私独敬老龎今谁念我去帐空列麾幢感子能远来香醪发春缸共登烟雨楼相对云雾牕赠贻诗五字何啻璧一双词源极峻洁石齿漱琮琮惊怪得尔清中有玻璃江
送宇文安行如吴下
往者华阳公熊轼始西还不断吴松江但取江中山千嵓与万壑归置函丈间白云生宴坐青壁照苍顔高标可想见逸驾难追攀公孙喟然叹顾我敢自闲要兴故老家再立清朝班结绶思登畿弃繻行入关嗟予忝父客送子亦涕澘愿谨视风水鱼龙多神奸
诸君以诗见夀用师伯浑韵为谢
远游天台登玉霄蓬莱仙人宜可招君诗持此为我夀爱君学问皆富饶有如翠駮与紫燕穆王画图昔曾见只今岂合地上行霜蹄去曳吴门练老夫惟思云梦州烟波渺渺非子愁湖中卉木足驱使归求橘奴买千头
张君玉用伯浑韵见示次韵为谢
瞿唐石城干云霄城中飞书频见招主公贤似晋重耳兼如郇瑕地沃饶此行华堂伴清燕退食从容日相见篇章卷舒文锦绣光彩照映军组练子宁为官滞一州不须仰天歌四愁主公早晚登凤阁子亦牵聨立螭头乐敦仁用师伯浑见示句中作禅语禅不可不领话头次韵为报
江边看云望青霄谁知隔江以扇招机缘句语无可录要如芝岭居上饶熔铁作牛石作燕鸣亦不闻飞不见凛然独立纨绮中大帛之冠衣大练果能出世去九州絶意着书为穷愁请来言下辨白黑试观海头并藏头
麦
层云挟雨来四郊树木苍东风吹春促尚带花药香年华不可驻倏见夏日长近传陵陂麦宿昔青已黄隣舍思煮饼隔墙闻沸汤里胥忽在门先当输官仓
三月二十日东山云蜿蜒而上衆指曰龙也已而大雨
东山龙起风雨来势虽暴甚天无雷蜿蜒气上黑云合喧豗浪打苍崖回千林通体有膏泽四郊画时无尘埃旧闻此地亦胜絶夜夜神光如五台【东山俗谓金灯】
嵩山集卷二

[book_title]卷三
钦定四库全书
嵩山集卷三
宋　晁公遡　撰
古诗二十四首
汤子才凌云山用予十四日韵见示且云卫尉顷登清音载酒二亭口占一聨清音见江来载酒送江去怅然感之
卫尉余乐广昔尝侍蓬莱暮年乃去国持节此徘徊时登清音亭遥见江西来凄然载酒地复送江东回崔嵬苍龙阙白首所仰怀宅相实在傍敬起酌公杯公诗不敢忘永藏十琼瑰我惭卫叔宝继领外行台每望凌云山尚想盖世才遗声落嵓壑松风有余哀
范子庚见示长书
百川各分流至海皆同源傥于中道画潢污无本根子今始滥觞如河发崑仑勿作涧溪止当规溟海尊谁谓水至弱盖有刚者存批嵓仍抉石万里争东奔朝来示我书此意固已原可鄙枨也慾奚为丘之门愿子更践履岂云但知言
正月十四日游凌云寺
昔贤登兹山逸气凌清旻诵诗怀太白考易思景纯至今平羌水常浸月半轮追寻所凿室石古莓苔新後岂无来者倏忽迹已陈壁间记岁月刻划如龙鳞自非传一世烂若配三辰姓名虽尚存谁复知其人我游方之外久忘实之宾但饮佛耳泉永洗凡心尘
奉简汤子和
卫尉女公子始生在开封君来谒卫尉见之文褓中却後十五载我乃卧厢东与君初会面修髯郁埀胸席间致大?一举酒辄空相看每叹息豪气如元龙今年凌云下访我采苹宫老妻髪亦白岁月犹转蓬人生能几何羡此江无穷家有百壶泉色作真珠红饮尽方可归庐山正春风
望峩嵋山作
普贤大开士神足靡不周世人妄指此象驭昔所留愿观百亿身奔走数十州见者喜称快不见默怀羞纷纷相矜夸隐晦盖有由正如官肆赦尽出系中囚岂其得预闻皆可除愆尤一方每惊动千乘时往游返为斯民劳实贻开士忧我师寒山子丰干非同流
师永锡家青神喜红花堰兴作诗因次韵
终岁辛勤农在野边头亦闻军茇舍指挥郡县催挽输兼伐苇蒲收檿柘诸将但思弧矢利教我力耕谁暇议兵多食少将奈何请君往问司徒锐秦人凿渠开陌阡坐临关东常晏然当时列国岂知此楚王内府藏三钱何须飞来黄鹄语吾已得於褐之父红花堰废今百年不复秋成颂多稌君看初未作此陂夏无暑雨民怨咨锸声殆合桑林舞千夫斸荒汗如雨道旁笑指堰复兴他日饱食勿忘今
送汤子才如吴下
俶装理蜀柁长啸下吴天摩挲乌牛石三系春江船结绶昨去国力田未逢年初看飞舄来皆谓令尹贤再看泥轼归日谒刺史前抱才宜为邦郁抑顾莫宣遇合会有时此行定腾骞圣人坐斋居羣公拱御筵召见渤海龚拜谢胪句传归乘廐吏车五马应翩翩
谢张文老饷酥
清晨坐堂上忽得故人书近自玉垒州远饷金城酥闻由笮都出来与枸酱俱开视静如练缄题投比珠甚知故人厚痟中怜老夫岂惟减肺渇兼可濡肠枯因之想风味更过酪醍醐致此未足言公才可时须似传滇池君愿献汗血驹高有八尺龙次有一丈乌论功当作颂请歌马斯徂
师永锡少出通义其归携伯浑诗来因用其韵伯浑顷尝相送至下嵓也
益州古建国远自蚕丛来吾敢怪鼈灵人有化牛哀惟爱老翁井苏仙手所开乘轺难少留门前廐吏催愧子远相送同把嵓下杯至今梦见之石壁青崔巍岂伊四座客能屈一世才去者不可招至者不可推
阎才元因程伯珍来寄近诗一轴不能尽和用师淮父韵奉简
我思买蜀山附田小峥嵘家本冰氏子室无孔方兄为郡非其乐强顔聊此行四夷幸兵休万邦喜时平所嗟啓利源开国始於荆当年惟迂叟乃如鲁二生高卧不肯起彼方事交征共兜自滔天尧舜实圣明至今天下士语及涕纵横今王益神武览奏每叹惊皇皇元首诗主歌臣则赓德音既屡下美意谁能成追怀符益州积恶高陵京老农扣头泣愿闻徭役轻故人佐太府因君烦寄声艰难念吾土慷慨见深情?血誓仁义由来盖同盟
次韵刘安收惠诗二首
此地冠盖国古来翰墨塲夜看蟇颐山上千牛斗光试酌老翁井尚余书传香想其居清华汉阁干步廊大字写汗青小楷书硬黄仙去不可追里人祀烝尝神兮肯下来冠劒在帝傍作诗遗里人闻者当感伤
耳悦齐王竽莫听蒉桴声口甘秦人炙莫采首阳苓沈酣自壮岁昬塞况暮龄谁能悟此理知几如穆生何须着胸中云梦一芥蔕要当空所有为彼亦过计惟思半岭云野老肯分似
劳刘子仪视作红花堰
冽冽天北风仰视寒云繁蛰虫亦坯户子独在丘原路人指此堰啧啧相与言堙废将百年故道今岂存旁有蒋子池沮洳无根源耕者病夏畦拥耒涕潺湲念子不惮劳塞茅手自掀忽报故道出万锸如雷喧堰成争来观矗若干丈垣少壮始从仕功绩已可论他时当不朽名配谢公墩
七月二十日雨中
浮云淡高天清雨洒广庭池馆飒以凉始知秋气生蒲荒叶乱委荷折盖已倾微风经草木猎猎有寒声炎蒸岂得久四时相代更当暑思折胶纎絺不为轻冬复念裘褐乃与寒暑争谁能安天运伤哉世上情
喜汤子才永丰筑室成
顔子在陋巷端居亦何难家有郭外田足以给一箪今我客四方衣食於县官罢则无所归奔走殊未安闻君筑室成内热自长叹近村争相助老幼常聚观斵者来运斤圬者来持镘经始曾几时烂然皆艧丹更须蓻嘉木竹已青檀栾藩篱护封植勿令牛鬬残
四月堰水甚小一雨灌田方足
岷江惟清流泾水惟浊泥泥浊禾黍茂流清稉稻宜旧传江发源瀵涌出沈黎老农望其来未至龙尾西今晨南山云蓊然忽朝隮滂沱三尺雨泛溢干步堤积潦始北滙余波各东酾茫茫黑壤润戢戢翠剡齐亦复到邑里沟浍争交驰往看芙蓉湖微风绿生漪似欲娱使君岂减习家池老农喜相语岁晩可无饥再拜勾龙社配我灵星祠更烦请天公膏泽常及时
石季野县丞见示喜雨诗次韵为谢
骄阳裂厚地沃壤变焦土野老呼苍天吁嗟击雩鼔三时农甚劳一饱天宜与自慙为刺史封内当镇抚有灾累其人无德及所部是邦喜讥切相语闻俦侣不作傅说霖空闵僖公雨敢欺二三子难长数百户徒知祷神只庶望救疾苦如起乖龙卧便觉商羊舞坐令郡两堰岂减渠六辅兹晨理衣冠未暇挂神武伤心念疲氓稽首谢明主丰年必可期甘泽常顺序与君俱何幸彼此德施普
从宋宪登万景楼
胜地开杰观大川壮重关使者领我来共此须臾闲玉节照绿野银瓶落青纶酒酣望八极气豪吞百蛮俯窥二江水远指三峩山遂令苍茫外尽在顾盻间崔嵬凌云寺缭绕含风湾洲渚递隐见烟霞渺斓斑静看浮鸥没坐数昏鸦还作者必磊落後来莫能攀不减鹳鹊楼可想熊豹顔下有安乐园惜哉半荆菅谁其为起废叹息岁方艰
师伯浑自所居东山来赋诗相示用韵酬之
东山鸣凤在九霄高翔千仞那可招胡为相顾肯下集竹实醴泉吾用饶春来淘河吓飞燕泉中老翁谁复见崇桃炫昼烂明霞穠李照夜舒素练去年念我守此州樽前歌者有莫愁遥持一盃属父老日暮仰天搔白头
范仲芑惠诗次韵为报
吾皇之居玄都秘龙为徼巡虎守卫太颠闳天尽奔走窦婴灌夫敢睥睨今年已徵虞公入圣代岂有舜门闭黄君近在承明庭着作磊落埀一世关子真宜校天禄文采不减特进丽刘郎闻亦对宣室上陈三宗下七制子当继往螭头立我但愿若龟尾曳坐看指日清中原同与老农歌乐岁
王伯厚和予墙字韵因用其韵记五月八日同饮池上之作
蜀人工词赋作者司马扬其声中律吕今有房中章顾尝评笔力盖可补诗亡追思每叹息浩歌徒慨慷虽无铜水池想见金芝芳属此乐大予徧之署清商是邦故俎豆夫岂数乐浪能唱襄阳曲不减大堤倡助我饮在泮慙君并游梁临波揽芙蓉翠叶以为觞酌酒满贮之如挹白露光放杯且勿遽更当谋乐方左右嗟未省旁观犹堵墙
比以酒饷师伯浑辱诗为谢今次韵
荷花为我衣荷叶为我觞白露以为醴濯我冰雪肠念君在东山宛若天一方想亦能自乐饮菲仍食芳及兹菰黍节日吉辰甚良笑揽北斗柄安可挹酒浆我有江南春的皪犹竹光传呼急走送两足趼复僵取君池中鱼酌此脍蜀姜遥知快大嚼饔子刀如霜
郭中行自汉中寄近诗来奉简一首
忆始衿袂分十载再相逢於时客益州俱在行李中不暇语衮衮至今恨匆匆惟昨一麾守其守百乘同乃翁持使节顾予属提封君归问寝门遣书托风通冀君或少留解绶将往从翻然先我去划若高飞鸿经行武都间古来多英雄前吊大耳儿追怀隆准公坏道想流马深山埋卧龙试寻所筑坛榛荒草蒙茸咏歌意有托嗤点昔未工才大当盛年气豪念勇功老夫犹少陵志堕身亦穷独思百丈潭俯临衰病容
喜刘文潜来奉简短作
吾州横絶峨嵋隂地胜无复俗尘侵慈姥嵓深不受暑老翁井寒能洗心子来触热可休驾我起呼风令解襟芙蓉池上更爽垲仰看参天皆茂林
嵩山集卷三

[book_title]卷四
钦定四库全书
嵩山集卷四
宋　晁公遡　撰
古诗二十三首
喜三十二弟来
吾家全盛时冠盖霭云屯上车入华省下车趋里门宗族百余人圭璋叠璵璠黄尘暗河洛分散各南奔豫章老风霜宁有枝叶繁识者犹爱重知为千岁根闻汝居沈黎乡党颇见尊尚蒙五世泽勿鄙三家村当令化箕子所在诵文元念汝今远来白首共盘飱会合良亦难乱离忍复言少留无遽归同姓可不敦
薛郎远以颂为夀句法崛奇读之喜甚赋此为谢
家藏五世书不减王铜川仕宦虽陆沈文章则蝉聨女归逢其良辞来亦粲然胸次龟负图笔端骥奔泉生朝远夀我细字书满牋手追淇澳诗句法两汉前念昔昌黎公尝赋猛虎篇南纪通古学已难与并传况堕牛李中百代莫洗湔开尊笑谓妇举酒属青天愈也殆我愧庶几太史迁更看敞夫人参语东厢边
简梁子辅
比报趋魏阙俄从三馆游此地非人间清絶乃瀛洲时应陪羣仙记帝蓬莱丘中有白玉京五城十二楼胡为凭熊轼复泝巴江流观者尽惊叹怪子不少留无宁薄蓬莱顾欲守一州自云见帝所侍御皆和柔始知未链形难与洪崖俦不如在下土为民除疮疣属予持汉节夙夜愧且忧日闻民呻吟盖甚鱼挂鈎幸子为之主其病往必瘳何由使有邦人人得贤侯
自叹
巴蜀久雕敝伤哉远朝廷大道舞狐狸嘉谷困蝗螟我尝行其野所在闻惟腥叹息莫能救熟视涕泪零今年不自意属当按邦刑平时语云何敢遽忘生灵拟於万仞渊挠以一寸筳贤者相告戒安坐看空囹愚者顾之笑谓我不自宁我非恶静乐独行苦伶仃糜费廪中粟奔走合前铃恐如执金椎而诵麦青青果欲中世用诸公乃仪型
李仁甫除丧作诗问之
闭门读丧礼荒庭蓬藋深愁云聚陇首悲风吹棘心隣里昨甚忧哭踊恐不任近除二月禫初御五日琴虽复瘦栾栾衆语喜见今谅其念遗体保此躯千金顾无疡可沐髪脱未胜簪稍当理衣冠结绶且正襟渠家符玺郎实冠翰墨林世业乏润色诏书行访寻紬绎须史迁校雠得刘歆再编中兴诗更载庭燎箴暇时侍君侧祈招诵愔愔
中嵓长老子文送罗汉松
驻车凌云山虽在官府中平生着幽禅意与方袍同已杖菩萨竹更来罗汉松天姿特高洁厚叶非蒙茸铜柯既天矫玉薤仍青葱上有五百士下笑十八公皆披闍黎衣如坐浮屠宫勿谓默不语说法声摩空
刘文潜来
虚亭布雨润高林来风声之子适过我气与秋争清胸次冰壶寒舌端河汉倾仰摩玉宇苍真是金天晶使我簿书中无复俗氛生惜哉不可留膏车明遂行
与李绍祖刘文潜饮酒
刘子我所敬未尝言嗫嚅李子我所畏气豪才有余自昔得二子重之比璠璵喜今至是邦乃与二子俱刘子忽告行具舟下东吴念欲相挽留佐我治文书天台望其来交章满公车李子复继往刺史亲题舆似云日延伫正此州家须二子古益友终岁可与居一朝舍我去别泪湿襟裾
观画
菰蒲欹倒洲渚生江流茫茫亦清平小舟击汰如有声入眼初觉非丹青便欲从之载酒行忽怪四壁风涛惊鲜于大任自吴下来比与之饮大任自取毗陵惠山泉酌之色清而味胜蜀无有也喜赋诗
君从毗陵来载酒与偕行酿以陆子泉可使伧父惊香味橄榄严顔色蒲萄清得非续玉浆无乃挹金茎固应压白堕亦未数乌程老夫家巴蜀华髪思南烹饮此惟恐尽酌之且徐倾君如建吴樯再见毗陵城相烦送一车救我枯肠鸣
喜邵孟清见过
尔居泰定山岂减独乐园但恨山中翁奄忽归九原我来不及识风流被後昆见尔眉骨似惊嗟翁尚存借问昔手植今应茂墙藩高松埀雨鬛大竹引霜根种木在闾里种德在子孙家有三絶编德乃一代尊闭门勤读此勿使絶微言
寄郭信可时假守忠州
君家老阿舒抗论王公前盍不托清静着书如子玄爱君识此意坐脱世纠纒不复眉炙狂惟应口谈天近假刺史节名高黄颍川无为渠自化多事岂所便只今鸣玉溪百尺来飞泉秋风木叶下想见清潺湲凉波纳华月洗此白璧圆借问掾曹内得无从事贤赏音不易逢胜景那可捐愿因东辕使寄我南楼篇
远望
山近色未佳山远看始好我居巴硖内所向苦奔峭清晨望西南忽尽牂牁徼时於苍茫外寸岫出林表云来翳遥碧眇眇没飞鸟方知胜絶处略已领其要何必亲跻攀辛勤事幽讨平生谢康乐往来永嘉道此意当未知蹑屐空至老
过陈行之饮
陈郎见我江阳城自起唤妇亲庖烹殷勤纎手为袒割始饮一盃和且平一盃已尽催进酒平头奴子皆传声几州春色入此盎陈郎调酒如调羮我家东牀有孙子亦得从容陪燕喜门前有客不速来笑说今朝动食指陶然胸次吞渭泾入口岂知醨与醇从兹剩致百家酒更可作意呼真真
陈行之二年三至宁江尝有游吴之兴而尚不果
君如历块马万里当霜蹄今为绕枝鹊终夕未安栖二年三见过每至醉似泥我贫觞豆薄饭豆兼羮藜汲碧云雨硖撷青风露畦焉能効季伦咄嗟办?荠君妇工烹调刀几劳柔荑昔尝留我饭鲜腴出中闺慎勿笑粢粝平生把鉏犁朝来忽告别复指巴渝西借问王内史何时游会稽
谢曾子长分饷临江军黄雀
远游旅食荒山里竹鼠山鷄汚刀几鸣鞭走送来扣门眼明忽见衔环子江南今秋禾黍熟塲间啄穗惊不起正缘一饱堕网罗包裹头颅行万里登盘始欣不负腹下箸未及先染指略须沃酒助甘腴更觉披绵愈丰美使我转忆江湖乡水珍海错那可忘十年不见尚能说楚人未数鲤与鲂蛤蜊含浆自有味蟹螯斫雪仍无肠红螺为酱胜食肉白作炙如截肪江瑶石首最贵者千金一枚谁得尝但愿浮家老吴越此生不愿尚书郎
入硖行
吾家文物如崔公向来世学工雕龙侧理固尝收会稽陶泓不独称洪农徂徕取煤如点漆宣城束颖能藏锋焉知于今一秃翁四宝委弃文房空近时稍稍复寻访嗜好亦须随土风磁洞疏波凿山骨沙陇剔薮求毛宗昌溪万碓捣白楮涪江千炬焚椅桐不须更问在何记已作僰叟从巴童但看所有乃如此亦足验我良羁穷君不见昔年平御史初得巨璞三硖中少陵酸寒真可笑欲使起草明光宫
宁江侨人刘生徽宗时以画供奉翰林中近过元汝功见其画甚多皆刘生笔也
刘生待诏蓬莱宫和铅舐墨称良工自从八骏狩西极万里流落巴山中老来摹写益神妙指麾草木回春风时将一幅换斗米千金旧价无由逢漫郎手筑江上宅水鸟山麋森满壁问君致此何其多答云嗜好今成癖野人未尝完袴襦安得绢素充我娱孰知世间皆画囿北尽汧泷南衡庐平生长啸桓将军客持寒具辄怒嗔细看粉绘托形似岂若海岱开精神我今丘壑随所向崖谷波涛入图障云罗雾縠虽可怜幻化纷纷徒自诳请君闲暇来相从翩然共跨高飞鸿当使真形识五岳老眼一洗丹青空
曾夔州座右山水图
华堂左右皆山川登堂一见心茫然松林忽在素壁上几杖却对隂崖前百年老树横高枝正当太古隂云埀近前细看才拱把生气凛凛如十围尚想昔年初下笔指顾江山生咫尺梁栋已受长风吹衣裘若溅洪涛湿回山倒海不作难此意谁能传笔端李成骨朽道宁死况复郑?杨契丹吾知此图未易逢颇思摹写置座中鹅溪生绡不难致只恐今世无良工
鲜于大任自东南归唐安遗予张安国所作水调歌墨本一轴且云明年复往吴下喜简作此
去蜀游东吴举头望赤霄君之门九重觚棱郁迢嶤是中盛文物簪笔立汉朝?摹觉地雄气象知天高计其所从客皆是夔与臯平生闻张公磊落一世豪示我水调歌奴仆可命骚尚想挥翰时淋漓宫锦袍问子何归来远指万里桥答云怀乔木聊复访衡茅未嗟功名忤非惮道路劳不见廊庙具乃对簿领曹明年买扁舟鼔枻出下牢西府有故人亦应遣弓招
送李检法赴夔州任
硖内如播州旷絶谁与隣君昔居其间簿书良苦辛舍之遂西游五见岷峩春屡为帐下士皆称席上珍昨闻乘轺使去作观国宾虽歌马离廐肯効鹰着人蹭蹬何所归复踏巴渝尘手持太府书仰推明主仁约束狴犴吏哀矜鳞介民为予语父老今使子国新
送李仁甫被召
天王览万事日昃坐承明甚思得奇才指望中原平小吏与计偕大夫招以旌结绶聨翩来屡闻开迩英少卑着三馆高者登九卿朝廷非不用功业竟何成岂其有所怀闭口且吞声岂其有所畏捩手恐覆羮吾伤风俗衰视此天下衡莫计事可否但随意重轻虽复建良法因兹无由行念予卧龙底二年饱躬耕世故已熟观见君勿屏营要陈治安策剀切如贾生愿无似扬雄词赋称西京
谢王元才见惠峨嵋山菩萨石
久闻光明山下有太古雪大冬剧严凝厚地愈融结峥嵘成层冰千岁终不灭野翁因斸荒得此走城阙初非人磨礲真是天剞劂形模如圭长顔色逾玉洁巨细皆晶荧表里俱洞澈或疑普贤化谁得昆吾切太阳一照曜神光时发越诚宜置宴坐相伴修白业可配寒露壶清泠濯明月
嵩山集卷四
<集部,别集类,南宋建炎至德佑,嵩山集>

[book_title]卷五
钦定四库全书
嵩山集卷五
宋　晁公遡　撰
古诗二十五首
今岁试士竟置酒起文堂延主司且作诗送之
吾州俗近古他邦那得如饮食犹俎豆佣贩皆诗书今年属宾兴诏下喧里闾白袍五千人崛起塞路衢入门坐试席正冠曳长裾谈经慕康成对策拟仲舒吟诗必二雅作赋?三都传闻选主司考阅须鸿儒果然提权衡未尝谬锱铢得者固惊喜失者亦欢呼乡党为叹息是事盖久无老守蒙此声增重西南隅何以为子谢举觞挽行车少留尽一醉归驾且勿驱
次韵杨光父见赠
为善惟不足务德莫如滋古人行此道名与星斗埀是邦秃鬓翁实乃古丑夷区区岂云难长者能折枝上寻声光远下感风俗衰老夫强解事曲学安所施不见南海滨举世谁保持吾言那可用乡党笑脱颐但皆指乔木故园今在兹乔木诚茂美叹息将何为
送杜时可归太学
宴安不可怀百年能几何况今五学开皆以礼为罗既书内舍籍天门近嵯峨云胡久不归滞留蜀江沱要须勇一往行即中十科君妇定复贤相敦戒蹉跎暂别德曜桉勿操子犯戈会看此里闾高车再来过路人笑指点驷马金盘陀远游那足悲所得盖已多罢酒当就途执杯听我歌司业乃父兄养材如菁莪
宇文叔介逆妇归过通义为置酒远景楼饯之
夜雨洗绿野平池磨青铜共登百尺楼遂享万里风远自木末来大音中笙镛盛夏安得此正是飞亷慵为我解炎蒸举觞谢天公君行亦快哉轻舟疾归鸿闺中当更喜新凉入房栊可赓白头吟写之以丝桐
寄宋嗣宗
蜀江自嶓冢流恶及丘原宁止数斗泥乃有千丈浑帝选高才郎远来乘輶轩凄然在川上会思澄其源重部今何如想无风水昏激浊使之清未觉禹功尊我戚闾丘生短衣方服辕得为经途尉可致薄夫敦何须读刑书顾欲多平反但令吏不汚信是民无寃
李仁甫和予如字韵诗再用韵寄之
神州久陆沈遂作蛇豕墟诸公颇愤激日上平边书览书帝震怒欲下雷霆诛金城筑三洲戈船浮五湖要令境土复再似祖宗初谁其为民言世独无郇模师克非在衆正当戒不虞讨论惟甲兵此岂战所须代思伊尹相语忆臯陶都皮亡毛安附体肆心自舒正宜询褐父难以访绮襦君今幸得用出驾班轮车为民盍尽言轩冕真块苏区区但投劾何贵於为儒春秋置桉上开卷一轩渠傥能遵伯禽焉在获侨如【仁甫有行亦自劾去之语】
罗仲思送伯父以道帖
我家嵩山翁平日慕迂叟斯文到苍史高节贯白首至今遗翰墨古意近科斗世人?时好娬媚无不有宁知虞书浑或笑夏篆丑往年君家尊得此盖以厚尝从诸父游於我实世旧念昔盟可寻与君期不朽
寄洪雅令孙良臣
志士居世间要为鹤鸣皋谁能如羊豕料拣充豢牢吾邦孙卿子闭门长蓬蒿慨然请治剧不惮簿领劳地虽百乘小名与九顶高老翁喜相语得见今官曹令行有盗奔冬煖无儿号君岂求人知知亦未易遭大哉龙伯国乃欲举六鳌区区毕吏部竟日把两螯且当置是事痛饮读离骚
谢张待制赴饮
我如沐猴冠强佩刺史章傥令入朝班惊倒鸳鹭行安敢延贵人置酒登此堂知公盖超然轩冕等粃糠但逢臭味同握手出肺肠肯为宣明面贫贱乃遽忘远从三峡来欲访五亩桑闻昨去郡时送者倾城隍皆言民疾苦公见必惨伤奏疏每建白细书亲贴黄岂容廊庙具而久滞一方使民济大川行矣为舟航杖屦可少留吉日辰甚良歌公竹枝词举我柏叶觞勿辞饮之釂不发寛饶狂酿以老翁泉中有班马香
赠罗仲思仲思今夏来试羣士八月予被朝命为别试所考试仲思亦来
子初至我邦受命蜀行台羣士森如林手自拣条枚试席莫敢譁棘门乃大开知是诤臣乡所出非凡材益州外南宫将遣与计偕诏书选主司帝谓汝往哉深喜与子逢再持钧石来因得享成事笑歌杂诙谐秋风吹帽帬白露入酒杯饮我玻瓈江泻子琼瑰怀相看语不厌预忧归驾催
杨承父与予同在别试所聊戏之奉简
近时文章衰浅陋亦可怜走趋王公门书记争翩翩开读令人慙语吃意莫宣今晨忽惊喜赠我手一编笔端吐虹霓直上欲干天樊南甲乙中乃有猗那篇如听正始音复回元佑年借问安能尔气刚得其全用为良有司吾实无间然要知取士公考阅外已传何由置汉朝直柄遂当权伏阁日论事不减阳城贤
杨周辅来考试刑法同在别闱刚直士也喜为赋此
风俗嗟久衰所见皆软熟今年客益州得此一士足古来丰镐都气压瀍涧卜岂须和氏璧自有蓝田玉琉璃非不佳炯炯先夺目只堪供把玩彼脆宁受触爱君坚重质坐阅世翻覆来试法家流因论廷尉狱张汤善爰书专乱汉约束何尝守律令正尔舞桎梏若人甚耿介不待城旦读恨我无长风送君骑鸿鹄
题先主庙
天地收霸气丘原余閟宫野人相指示旁有若堂封当时大耳儿甚似隆准公夫岂忘故都崎岖巴蜀中划然成三分正尔厄两雄武侯抱遗恨秦陇竟莫通独怜晋昌明千载时始逢坐看五季乱萧条河洛空
师永锡馈鹿
麋鹿爱丰草羣行鸣呦呦自谓山林逃可免刀几忧于人亦何事之死盖有由所入谅不深竟为罗网求所以安期生高举崑仑丘辍食为叹息吾其将远游
乡人欲开旧江相勉以诗
乡人填然来亦有双眉厖讙言我东堤夏潦所桩撞旧时水流处沙砾可手扛请开百步洪障以千石矼不令近城郭庶即回涛泷坐闻南堰民籍籍口语咙深忧堰或坏他日病此邦二论坚相持谁者肯屈降老夫莫能决君其问语江
诏除虚额钱计庭遣简州通判王和叟再至谓考实未然也人日赠和叟一首
天王念远民哀此西南隅主者按其籍取之尽锱铢扫地皆赤立名独存版图竭泽傥未已来年恐无鱼明诏甚寛大宿负当蠲除主者惨不乐何以充挽输刺史讵可信殆将有为无遣官视故府姑往考簿书簿书亦难凭缘絶或欺予不如持明诏却还桑大夫跋涉君徒劳两驾泥轼车所幸得一欢莫辞留斯须今晨属挑菜?我园中蔬蔬食君莫笑郡县诚空虚
予长女归叔尚偕往江津作诗送之
薛郎吾娇客昨肯过彭濮相从虽云久一岁如转烛外堂忽有请归驾行当促自称先君子嗣以病家督焉能主烝尝我祭则受福吾诚爱吾女抚视长不足人皆念其子此事非我独敢欺泉下友已拱宰上木论情夫何远守墓亦所欲老夫怀津乡山好田土沃寻穿蜂窠硖但种鸦铁谷先营五亩宅仗尔今往卜
四月十三日池上饮
圆荷受白露可爱池上凉相将携筇来羽衣?飘扬停觞待明月少焉出西方澄波照河汉俯仰清茫茫悠然望高天邀月入我觞肺肝聊一洗吸此空中光微风吹芙渠杂以草木香岂复知有暑踏冰挟飞霜乐哉且勿归况乃夜未央自疑非人间今夕不可忘
白宋瑞自益州和予池上诗来因用韵奉简
文宗爱夏日殿阁生微凉高帝思猛士大风云飞扬五子歌洛汭陶唐有冀方诚悬未识此古意堕淼茫我欲起九原釂以百罚觞作诗岂徒然日月要争光吾子堪校讐行飜芸叶香其师缙云老墓木已三霜有怀不及展往听銮声央子能偿彼恨下泉端不忘
任季明见和池上诗再用韵奉简且识予拳拳怀向之万分也
甘泉洗心清好风吹面凉循池步涟漪澹然波不扬怀君佳弟兄元方与季方正兹阻会集怳若限渺茫顾欲烦飞亷为子飘羽觞翔空浮河汉上略参井光因思从之去手攀蟾窟香结以飞霜佩衣以袍赤霜俯问夜何其未及庭燎央自笑乃默存蘧蘧真坐忘
师正二哥正三哥以诗贺雨次韵为谢
汉家用牧守斗酒得西凉圣朝盖不然事举或言扬顾我误见收分符来一方深知舜门辟远见禹迹茫春秋祀百神芒芒降嘉觞昨者为旱祷紫檀烛神光高天忽飞雨未彻金炉香润得三日霖获待九秋霜敬归慈姥泉导以旗旐央天功及帝力与尔俱敢忘
复用韵谢汤子才贺雨
亢阳乃为灾正坐我德凉有云辄复散南箕端扬旧闻江都相亦有请雨方星符久未下天意终眇茫斋居省愆尤客至不敢觞敬开紫函书要近青黎光电鞭烦列缺雷车呼阿香古人精诚感六月犹降霜夜来仅一洗高泽未渠央何时来贺我有约君勿忘
送邵仲象如吴下
乃翁昔为校书郎汗简所载日月光今看太史牛马走往见中朝鸳鹭行南公闻名定倾盖西府念旧当外堂傥思泰定山下路肯来从我无相忘
地行莫如马
地行莫如马蹴踏千里空西游到瑶池岂止过崆峒忽当涉江汉载之楼船中楼船谁能乘御者须阿童阿童亦何劳八尺真毛龙即将凌波涛复恐挟雷风或从琴高生化作赤鯶公径去不可执飘然朝河宗
病中
莓苔上车辙病客方卧家不知春将归怅然感年华雨砌粘落絮风廊走飞花坐久不知倦林梢来暮鸦
嵩山集卷五

[book_title]卷六
钦定四库全书
嵩山集卷六
宋　晁公遡　撰
古诗十八首
寄太府丞王能甫
君才雄万夫少也备文武前年有疆事假守在淮浦小试三里城已可固吾圉诸公职献纳见贤自当举虽闻对延英尚屈丞太府近往行芍陂四顾多旷土区区张全义此老安足数河南十八县髑髅相撑拄犹能披荆棘着手为摩抚朞年如承平何但兴百堵封内我得为幸梁为之主况今天子圣锐意思复古若人果尽用功利非小补吾将以是卜日望来告语
今年正月二十五日行园见羣花尽开怅然追思去年是日去江津县亲戚相送今一岁矣嗟叹不足情见乎辞
去年别津乡两岸麦离离亲戚知我行晓出相追随系船五里沙江水清涟漪俯窥皆白石绿色可染衣何以谢送者呼酒聊共持放杯不忍去看我船解维至今念其处岁月忽如驰还复见荠麦青青满陵陂桃李亦尽开风吹总成泥一岁春一来少留能几时乃若远行客日夜只欲归正须勤往游步遶芳菲枝酾渠引微流浮萍已生池无事但日饮更赋涉园诗
寄泸南子止兄
二年立王朝忽然厌承明受诏予印绶复作江阳行地当周五侯秩视汉九卿边清尘不扬主圣时自平上堂簪履集出门笳鼔鸣想亦多宴乐鼓瑟兼吹笙吏民更相戒岂敢烦敲榜田间黄髪叟闻此叹且惊触眼未尝见不毛今亦耕
郡人请开旧江口因往视之而作
大江何时来啮我干步堤居人念水至前年拆鷄栖浸淫势未已老圃忧夏畦青青五亩蔬素沙黄卷泥一朝失此利岂饱盐与荠纷然向我言有叟其齿齯使君幸静听衆论信可稽去城今几许坐视埤堄低愿移象鼻东复泻蟇颐西滙为沸白潭不入流丹溪【溪名】焉敢费使君畚挿各自携兹事盖体大更当访扶犁晨兴聊出郊浮云渰凄凄徐行见开塞指点了不迷得使负郭民朝涉无过脐肯辞他日劳远汲江玻瓈
前起居舍人何资深竹光酒法奇甚近得其法酿成以饷李仁甫
旧闻蜀酒浓今乃举此觞可怜如甘言难置烈士肠近者营糟丘始传柱下方青菽为麴糵碧蓼有微芳调和火齐得泉洁器甚良酿成酌樽中盎盎流琼浆味胜松醪春色作竹露光知君却奇温苫冷卧欲僵五十不致毁无彻桂与姜强起为我饮季冬天雨霜
赠张文饶
乾坤五十策巧历莫能算有如鈎其深坐见太极判文王所以王此道乃一贯即成灵台附岂畏羑里难自从商瞿传讫至子云赞孰知幽明故但乐文辞玩遂令圣人情亦同春秋散堂堂张汉州始屈诸侯泮於时抱韦编迨老识象彖盖将通昼夜而况谈治乱昨初与我言惊喜每窃叹响应真无穷图画皆可按归看所着书略已思过半属今招弓旌盍往执圭瓒冰霜待春融风雨催岁换宜乘涛濑平快下赤泽岸朝廷须君来天下疑以断
怀淛中兄弟
昔游楚泽窥衡湘飘然欲返川无梁途穷问津西入蜀十年一过如风狂欲知滞留视草木来时尺许今人长石龟尚有怀海心苟非达者宁无情倦游于此岂不厌况乃州县徒劳人官如敝屣端可捐投劾径去真欣然只忧口纹有从理一簪不着死道边近闻有客自吴至试问龙化今何年属车南游今尚尔翠华停停照江水会稽久阙神禹朝再喜吴儿识天子径山苕溪两奇絶凤舞龙飞临观阙宫中又起白玉城丹楼如霞高嵽嵲潮声浩浩江风急越水吴山动秋碧霓旌玉弭有光辉西湖蒲柳生顔色气象不与巴山同年来闻此益欲东但期生见翔凤阙岂敢望到明光宫举头试望长安日遥想乌衣泪沾臆逢人寄书往问讯流落犹为帝城客山川虽异风景同勿作楚囚相对泣
单于行
单于连年压吴壁道路当时多阻隔长安宫殿麋鹿游目见铜驼在荆棘一龙渡江已升天妖氛夜冲牛斗躔健儿临江饮朔马仓皇捐弃珊瑚鞭蒲萄宫中日复日长庚食月狼星戢边马心思塞草秋吹笳泪落旃裘湿岂知反覆十五年灵光再见犹岿然落南遗民喜相语日欲归理桑麻田平生思归今得归未归凄怆独先悲阖庐伤指越未报灌孟陷敌夫空回念昔结缨在何所遥想荒郊迷陇亩他时抱劒哭野中深目而髯当语汝王才谅自行朝归以进士题名示予怆然有感
先朝赐第白玉京五世不出长安城每闻三岁射策罢诸生盛服趋天庭禁门漏尽开九重阙角髣髴晨光红衣冠是日集殿下金支翠旗色相射空雷隐隐车转毂鸣梢一声禁籞肃须臾云开飞六龙皇帝亲御蓬莱宫宫槐满庭白日长侍臣玉立分两厢衆星煌煌拱北极龙顔负扆天中央羽林虎贲拥仗立霜交陛戟摩秋光天风徐来雉扇举遥识重瞳似文祖胪传初罢日当午起拜君恩谢明主日斜天门随仗出车马聨翩动阡陌金钱赐宴上林苑千花万草生顔色少年得意凌青云路人叹息家人迎昔为儿童亲见此当时仰望如天人岂知生世逢艰难流离忧患尤可怜乘舆巡狩在江表亮隂三年犹不言诏令蜀都别选士西游弹铗秋风前决科偶中太常第意气岂复如当年临安太守今为谁玉字能刻玻璃碑曲江题名岂料见摩挲墨本心伤悲楚山聨绵越山远梦魂不到明光殿一官留滞未得归北阙何时眼中见
乐温道中
路经新峯驿薄暮聊解装颓垣生秋草庭庑亦已荒北风吹空林崒崒叶陨廊夜寒不能寐起坐心彷徨出看天欲明疎星淡无光征夫稍速驾起拂车上霜墟中始辨道迢递征途长树色共空濶晨光尚苍茫鸡鸣始知村渐觉暾朝阳青烟出林际滞穗或在塲感兹田舍乐慨然怀故乡黄金百镒尽失路徒悲伤
修竹二首
虚牕倚修竹隂晴见佳景雨隙落余滋风棂乱疎影室幽境自闲心远地愈静丁宁护云根留伴岁寒永修林出夏笋戢戢如牛毛宁亡口腹味所冀逃炎熇露节半含粉风篁微解苞清隂日夜长会见干云霄
送鲜于运使西归
飞鸟避汉节朔风扬斾旌光芒候躔次始见入蜀星父老喜公至来临此江滨阳侯为先驱归指唐安城君恩解烦剧劒履休殊庭衆闻驷马还当为故乡荣眷兹峡中郡念昔德化深民无暴歛困士感铨衡平自闻有行色愁云黯秋隂已应江妃瑟泠然作离声大江亦安流不复洪涛惊天水相与碧云山无限青乃知盛德士扶持有神明但恨济世具遽起怀归心宁无北阙念未忘东山情君王正仄席漏下开延英如公藉甚久名闻汉公卿当赐宣室召不但问鬼神金印有斗大锦衣无夜行愿言不俟驾起焉慰苍生自嗟代舍客蒯缑郁悲音久落糠粃後日随车马尘不意侍广座见谓非凡鳞假之风雷势欲令化南溟误当一鹗荐敢冀万里程独念知己难感激爰至今时来或可勉庶隔云母屏
与鲜于茶干
吾犹蠧书鱼岂能味斯文但以性所嗜颇与黄卷亲喜闻天下言孝章有大名苟得从其游亦足慰此生向来昌黎翁始获拜北平停鸾与峙鹄未见心已倾朅来涪江上适遇君远行我穷天所怜特使见异人令闻金石奏暂破蟋蟀声相逢已定交遽别宁忘情谪仙不可见空望江东云
病中喜李仲霍王子载见过
春风饯余寒山雨留暝色杜门正卧病俯仰空四壁庭空鸟雀至牕破风雨入拥炉意无聊胸次百忧集肉消时抚髀啸罢空抱膝户外云气昏春泥汚阡陌清晨履声喧不见车马迹忽传高轩过未知当何适仆夫走告予有客来问疾起迎屐齿折颇觉心悦怿沈痾脱去体阳气满大宅坐闻枚叟言汗复淟然出平身拙自卫外邪屡见袭昔尝倦宾至束带难自力今者乃不然惟恐归骑急向来谢交游正乏君辈客
涪川寄蒲舜美桐烟墨来试之良佳因成长句
西风吹林秋日白修桐叶雕霣寒碧霜余结实凤不至野人取之出膏液山中老翁颇喜事买膏燃光归照室旋收轻煤下玉杵隂房掩翳烟不出泽麋解角麝荐香严冬折胶天与力律灰吹尽无裂文外乾中坚介如石故人怜我贫嗜书遗我一丸欣有得空堂无风尘亦静朝阳压牕书绕壁起临墨池洗砚试入手已怪光夺漆苍忙忽惊玄云晦罨霭顿失寒松色徐嗟流落用失所翰墨何由有勲绩从军豪气吾岂能倚马翩翩磨楯墨傍人笑言君勿疑着书固属穷愁客
送宋秀实罢官归将有东南之行
遑遑鲁东丘结友得聃耳两家千岁後尚复通爵里况予与先世相去百年迩常恨会面难此意恐遂已岂期官紵溪君为幕下士不但见典型自喜闻正始独嗟瓦砾後不遑蒹葭倚遽闻北海荐当为东山起春风洞庭波九泽弥空水挂帆下中流千里一日尔东南即王都分野乃星纪宫殿芙蓉旗玉佩白云委麒麟翳凤皇侍辇参劒履当知帝所乐顾非俗吏比良图宜早遂力行无遽止今朝离亭柳顔色已可喜欲君早着鞭折赠当马箠
送谭廷硕司户归鱼复
平生惜芳辰每负止酒诗不量井楣缾安得如鸱夷果中麴蘖毒抱病悔可追虽无腐肠忧乃有摏喉危晩闻仓曹掾巾车欲东归此君吾畏友议论可质疑相从未云久白首已可期莫陪诸公後往听阳关词羸然卧空舍不得一语离心旌无终薄日夕风中飞户外雨连昼水声已鸣溪行云候归盖花尘涨春泥人知乡闾近自忘车马疲似闻五亩宅止居瀼东西倾倒稷下学欢呼里中儿嗟予久去国流落天一涯因君返枌榆惨然起遐思不惟消魂苦益增游子悲
嵩山集卷六

[book_title]卷七
钦定四库全书
嵩山集卷七
宋　晁公遡　撰
古诗一十八首
得东南书报乱後东都故居犹存而州北松檟亦无毁者
旄头光埀北风起黄沙漫漫暗天地翠华清晓巡朔方咸阳宫殿生荆杞健儿解鞍留汉土凝碧池头日歌舞一朝忽弃洪河南来归舆图丞相府当初乱离谁料此南北中分指淮水天暌地隔十五年不知中原复何似至今兵罢关泥开始有北客中原来历言王侯故第宅瓦砾半在高台摧最怜长杨与宣曲树木荒凉迷御宿上林苑废花自开辇路春回草还绿宫中千门万户空兽扉凝尘生网虫遗民相对向天泣耳冷不闻长乐钟外城白昼无人行当道往往狐狸鸣天隂日暮闻鬼哭万家经乱今一存呜呼上帝白玉京繁华扫地令人惊此生复识太平象不及百年终未能世人宁有金石坚定恐不见全盛年出门恍惚忘南北故国何在山连天岂意扬雄一区宅城破萧条尚如昔闭门风雨长蓬蒿榱桷多年亦倾侧户牖尚带沙塲尘小儿犹学金笳声四隣半已易新主存者无复当时人城北凄凉九原路往往停车不忍去幸无樵牧犯松柏那有鲜卑护置墓春风冢木生苍烟北望拜泣还欣然向来艰难谁得免独我获此真天怜君不见开成相国玉杯第甘露变兴巢亦毁又不见骊山筑坟葬祖龙牧儿盗入焚其中儒生虑远无後忧生居敝庐死山丘五世相传盖有道中无所欲人何求迩来天涯倦为客角巾行卜东归日里中耆旧今已无忍听隣人更吹笛
尉廨无隙地不能莳花竹之属惟厅事前旧有柳一株予怜其独也增植其七焉暮春之月大有生意可喜为赋此
千林春入花梢红空庭无树来东风手栽杨柳三尺许芳意已在萌芽中官居难期十年木聊尔移根伴幽独雨催细叶相续生眉峯为谁出修绿君不见美人梦中春日长翠帘风开卷春光饥寒病叟宁有此苍苔破封对作行游丝飞空日停午乳燕巢成寂无语柔条作隂未覆庭影立东风不能舞明年我亦未成归会见袅袅生新枝清隂渐满揺落日度曲无力弓蛮埀人生於世无定着身与杨花共飘泊他年莫忘桓将军汉南重来看揺落
昼寝
官曹无人吏休沐杜门谢病车脱轴门前经旬客不至苔色侵堦春更绿书堂萧然白日静黄蜂收声蜜房足杨花浩荡天无风檐端三丈朝阳红晴薰病眼煖欲醉卧搔短髪如飞蓬枕书睡熟呼不醒黄粱正饭邯郸翁不知纷纭梦几许觉来烟际闻昬钟
平都山硖中胜处余思欲一到而不能近得予弟书云今岁仲春尝与外兄孙长文顺流往游焉闻之不胜怅然
沙痕夜涨春流生微风不起波纹平云间眩转失烟树轻舟直下鳬鸥惊橹声欲出含风湾舟人已指平都山仙宫无人锁春日苍烟漠漠松声寒谪仙宾天上寥廓三百年来无此乐知君此游殆奇絶硖中山川岂云恶昔年相期欲同往流落空山阻清赏兴公虽不见天台执笔犹能寄遐想
恭南道中有感
西风夜惊林木叶下寒浦大江未收潦黄流尚奔注起看曙光开忽已暗烟雾霭霭空谷云冥冥秋江雨昬霾天际山暝入云间树跳波乱沸白行旅皆断渡况复悲远行扶疾在道路严程不可缓端为斗米误有田傥可归破甑谁复顾
雨中
冥冥雨脚来岩谷生暝色大江失洲渚隐起烟雾白微茫沙边树坐觉云气隔霖霪已经时初不见天日城中三尺泥陌上无辙迹秋田获无时农父相对泣各言迫军输督责甚峻急今晨忽晴霁晓日照屋壁吾饥行可疗庶食明年麦
凝香堂
讼庭鞠茂草圜扉生网虫政成胡不乐酒肴可从容人云倡优拙公在宴寝中翰墨以自娱落纸惊游龙壁间三大字笔画元自工焚香日清坐未觉尘事蒙牕虚度清光帘疎卷秋风隐几衆山碧题诗秋叶红修篁发清籁为公奏笙镛坐客怃然笑此兴谁能同但闻太守乐焉知清静功
有客自关外来颇道边亭暴露之苦时子止兄方趋原上予因感而有作
平凉?血不濡齿奚车辚辚临渭水一丸未及封函关已复酣歌饮都市近闻移屯集岐下战声日震长平瓦两军相持久未决将军宝帐皆在野野田秋深风力劲边云日满青泥岭三军雨立甲裳重诸将露宿旃裘冷原头霜落黄芦乾西风猎猎边亭寒从军之乐今有几仲宣寄诗烦说似
题赵诚甫养恬轩
本朝流泽长後世多宗英故老称先王往往如咸平及见後来秀亦皆有典刑辟疆好清静虽仕不近名每笑黄须儿鞍马勤远征功成不过侯弹雀良自轻养恬一室内尤见避世情帝欲睦其族赐禄恩甚荣不烦亲指呼卧护铃下兵优游有余乐轩牕亦虚明客来愿置醴庶无忘穆生
游仙都山
松环楼殿青江遶石壁流清波天让碧月照无边秋风景自清好江山难独游举觞聊一醉放怀忘百忧
早起
晨烟生远山空翠蒙余昏天容颇不佳北风凄以寒醉眠拥败絮方知有奇温梦余忽惊悟檐有鬬鹊喧
冬暮
风林委黄叶寒乌噪枯枝四山失其蔽惨淡无奇姿是时岁云暮节物良可悲边马嘶北风塞垣草亦衰传闻西南戍未敢休王师不辞征行苦颇念馈饷迟遥怜持戟士半是五陵儿不知家存亡辛苦临边陲日暮裘褐单谁当寄征衣
岁晏
岁晏天益寒短景殊未长晓日出愈迟翳翳迷扶桑微阳不破雾髣髴光有芒开门视屋瓦北风吹朝霜起坐拥寒炉束带指已僵灰中见宿火晶荧无余光天寒不可出墐户宜深藏朝衙不敢後歛板趋公堂归来日正出临堦负朝阳兹晨暂自适明朝殊未央
天寒
树头谡谡风声来木叶已尽吹黄埃是时霜飞万瓦白晓雾欲破晨光开严天御寒惟酒可急唤江南鹦鹉盃一盃未尽醉色起红入两颊惊春回惟愁见守不少贷酒力未解还相催遥瞻浮云蔽北极故乡何在心悠哉茂陵先帝傥见梦敢不奏记通天台
子兼行後一日作
平生每临岐辄作数日恶况当暮冬际尤用感离索千林已空枝饥乌晚犹啄北风殊未已槭槭卷黄落想当道里远窈窕复寻壑霜寒清夜驿月树堕惊鹊仆夫睡已熟独坐谁与乐寄诗往问之聊以慰寂寞
冯万州当可以洞庭春色遗王子载盖用安定郡王遗法也子载招予饮为赋之
秋风洞庭波霜落洲渚出黄芦半倾倒江树无复色独余千木奴后皇所嘉植芳辛有余味不减玉斚沥可令披黄苞以甘授欢伯酿成无边春吞此云梦泽犹持陶家轮断取李衡宅纳之瓮盎中未觉宇宙窄方当玉腴熟溜溜糟床滴尚带含霜容未饮香满室味夺桑落醇色轻蒲萄碧夷考无前闻畴能妙仪狄流传自王家遗法後世得不宜博凉州时可饷宾客辍餐茗战罢持用解水厄
饮兵厨羔羊酒
沙晴草软羔羊肥玉肪与酒还相宜鸾刀荐味下麴蘖酿久骨醉凝浮脂朝来清香发瓮面起视绿涨微生漪入杯无声泻重碧仅得一醉夫何为君不见先王作诰已刺讥後来为此尤可悲
乐温舟中作
密云卷雨归空山暮林接翅昬鸦还须臾水面明月出沧江万顷瑠璃寒波平汗漫天无风水光月色相为容临流爱此无尽碧乘月直下沧浪中江心石出高崔嵬水作镜面无停埃琉璃万顷忽破碎知是一苇横江来中流与月更媚妩湛湛无声翠光舞飘然长啸顺流下櫂夫请留恐仙去姑令结缆寒沙边月方正中光入船洗杯索酒属明月今夕之乐宁非天
嵩山集卷七

[book_title]卷八
钦定四库全书
嵩山集卷八
宋　晁公遡　撰
古诗十七首
闻范道卿将赴试成都作此勉之
长来故倦游车辙环天下艰难不吾容虎兕适旷野世方卧积薪敢独怨飘瓦久荒小山桂几葬蒲圃檟百罹生不辰一死天所赦故交赠绨袍旅食悲冷炙将索长安米偶中泽宫射倚楹日悲歌鲁国疑欲嫁退慙一木微安足支大厦收声就泯默故意遂衰谢二年游诸侯弹铗守代舍地湿恐鹏来常畏阏单夏官慙司马巧学愧齐人诈低回甘折腰俯仰甚出胯入遭妻孥笑出畏官长骂一官终无成他日要税驾买山诛茅草遶屋植桑柘妇能躬井臼时饁南亩稼人皆见我穷连蹇足悲咤往往怪范君何不老闲暇不知骥伏枥风云要凌藉一日千里行汗沟沫流赭我方驭欵段敢追王良靶闻君近举子满室光照社少年早乘龙佳境渐食蔗杰思到班扬英妙等终贾被褐肯迷邦韫椟久待价理无珠遗海果见金跃冶出陈治安策去览德辉下大才哙非伍高论秦可借决科在此举定取一战霸勿为栖棘鸾会见上金马晚来秋风高木叶下清夜急令呼麴生为我饮伯雅家贫无丝竹作诗助陶写归时更过我扪蝨同倚桦
今秋久雨至八月望夕始晴月色尤清澈可爱置酒月下作
玉斧琢月玻瓈声月中桂树秋风惊终年待此一轮满不忧蛙食忧鼍鸣白鼍十日鸣空山雨师乘云呼不还黄尘晓涨三尺潦明河夜飞千丈澜广寒不复观霓裳公子岂解歌秋阳釡星未灭日已出风棂雨隙栖清光须臾绀缯展秋碧仰见西山衔半璧青天冥冥星益疎光芒寒溢干山白今夕何夕谁与度举杯属月当起舞陶然相对影凌乱不觉惊乌起庭树树头霏霏木叶坠白露悬空斗埀地虽无丝竹为陶写亦有鸣蛙当鼔吹向来悲歌子桑子饥坐虚忧木生耳安知上帝思澄清要令六合无泥滓
十月晦日同一属官刘司户师教授孙司理游九顶山登万景楼分韵赋诗得游字韵
今日当赐沐幸同官属休於时舆梁成径絶苍江流山灵念我来遂使蒙雨收林端膏泽滋岩际阳光浮倚杖送飞云列席俯沧洲所携坐上客不减枚与邹被服玳瑁簪辞华珊瑚鈎樽中潇湘清引满更献酬欲观南东亩往登西北楼其下岛屿出凄然洞庭秋将归各赋诗聊复记此游
哭盘石墓下
种木已大拱今年初一过方持斗酒奠其若下泉何寒日墟中淡悲风冢上多一为知己恸泪湿石盘沱
寄师会三郎
青松初生在涧阿未闻托根附女萝女萝弱质安足恃奈此岁晚风霜何我观妇翁念汝妇亦知阿翁昔念汝阿翁之恩那可忘明年归守五亩桑勿使父老祠桐乡
闻稻有成
庭柯不揺绿蔽空西风未囘尚南风香稻既收八月白晩花能开百日红安排物色慰年暮流落天涯嗟路穷炎江热石那可触少待征帆驾归鸿
竹醉日
尘埃蓬勃欲障天略无爽气北牖前五月风炎竹尚醉九衢日长柳亦眠小儿畏热书颇废老子罢食梦相牵桂浆蔗饮不解渇汲尽百壶冰井泉
赠师传郎
盘石山深鸟相呼常忧草木侵樵苏子孙存者亦牢落安得上冢来鸿胪忆初起家声烜赫翰林主人嗟莫及只今若使翁不亡再试南宫期第一传郎十四如我长骨骼已似能文章阿翁穿杨有旧箭传乎勉力不可忘
秋日送客梁山道中
白露下木末寒蜩抱枝鸣道旁几官树稍稍栖乌惊不知何为尔萧瑟来秋声遥山歛暝色凉月含空明吾其及清夜登车可徐行露帻受新爽风襟逐轻尘兀兀寄残梦泠泠析余酲东行二十里斗落参复横晨光明紫霞银潢淡疎星吾行不可缓晓复尘沙生
喜陈行之病起
闭门莓苔青欹枕风雨秋白日稍觉短急景逝不留鸣蝉尖旧响高槐老新柔吊古哀九辩感今怀百忧是时甫七月大火方西流隂麓悬暮色停云挂空愁凉风飒然至有声在林丘萧萧吹游子意己思良裘隐几默不乐读书将安求岂无三益友共此百尺楼陈郎漳滨卧久阙过我游朝来见顔色厥疾云已瘳自兹可来往笑谈更献酬不忧饭成糜相约劒买牛谁能与此世颠倒同薰莸
西风
西风何时来秋声已萧瑟卧闻庭前树终日鸣策策虽云未揺落惨淡损光泽官槐脱高花穉柏矜独碧感兹岁婉娩客路尚行役病骨感秋气疟疠苦见迫蜗牛犹自庇狐兔亦有宅抱病寄官舍意气非复昔顾无揣摩才胡为诸侯客
醉歌行赠闾丘伯有
昔别我髪青如葱再来两鬓真飞蓬怪君五十面犹红答我有妇贤梁鸿澹然意远态甚浓乃有谢家林下风诗书图史仍兼通岂惟刀尺工削缝入门不忧四壁空要使我乐忘其穷终朝举桉欢笑同方牀曲几陈座中纸牕云母明房栊华堂虽未挂桑弓两女杂佩琥珀龙大女已能绣芙蓉小女解唱风入松事夫如宾顔色恭岁时称夀曲三终自歌鹊巢咏阜螽正须富贵报汝功何时执戟明光宫只今西州兵马雄盍往献策西平戎
燕闲
四无市声身燕闲更居高明益清安铜缾水冷碧井冻冰浆饭香白雪寒味毋致和夏小正仗当早归汉从官此身不愿奉朝请但愿常甘藜藿盘
合江县舟中作
春江涨黄流渐没滩上石是时三日霖壠麦半腐黑四顾云气昏江树生远色苍茫何所辨目尽千顷白汗漫若无际空蒙如有觌萧萧雨中帆正此远行役冯夷喜我至归路风愈力中流浪为开荡漾放舟入恍疑潇湘游白苹了无迹故人楼中望天际应可识
三月二十九日舟中作
今晨天气佳晴光被茂草草际含余滋粲然泫清晓舟师催解缆及此风色好江神似相予扁舟若轻矫
病中一首简陈行之
冈陵虽坡陀其下水所积山通巫硖雨地类长沙湿太阳岂不照浸渍本膏脉气蒸柱础润暗起牕户黑老屋生菌衣隂墙上苔色不知今何时寒暑昼夜易邑人安土风特不宜北客我初忽不戒诗酒颇自适艰难出一语不博万户邑竟坐伤天和两卧漳滨疾急求三年艾几堕衆鬼域自惟形羸甚固易中肤革昔年见君至豪气非我敌谓将独免此不受瘴疠厄胡为亦效我倾倒弄翰墨吟哦雕肝肾辛苦出鈎棘迩来亦抱病发作乃并日涤胃无全功徙薪有上策意其水帝子欲君更奇出手掉芙蓉旗聊尔一戏剧庶闻谴疟篇相将还白石
雨
浮云起层隂空中薄为雾檐端雨声寒客子念迟暮祝融如昨日白帝已更御寒声傍络纬秋意入庭树六龙疾其驱岁月不吾与妇子催授衣荒城闻砧杵
嵩山集卷八
<集部,别集类,南宋建炎至德佑,嵩山集>

[book_title]卷九
钦定四库全书
嵩山集卷九
宋　晁公遡　撰
律诗五十五首
至汉嘉简李悦夫
一别相望费岁时盛山父老至今思才高方朔三千牍名配韦郎十二诗论荐久闻章奏上推迁独怪玺书迟少留剩看平羌水更继风流太白词
示犍为李令君
悻直每疾恶淹留无徙官性虽与物忤吾独惜才难埀老须闻道为邦贵在寛君宜念此语衰鬓各霜残
送梁子辅赴召
始见擢高第即当登赤墀今闻一节召已恨十年迟圣主图兴造诸儒合论思此行宜努力勿复负清时今日朝廷议如闻少及民诸侯无患楚三户可亡秦但使诛求减常令贡赋均荒年免离散率土尽王臣汉廷日徵召舟楫去纷纷行路子所见成功吾未闻故人期此去圣代用斯文会使如椽笔书勲继典坟
简谢达夫
吾识宣城守又违之一邦相看知雅曲必解赋澄江温厚气无杂衰慵心已降举觞喜见属亲为拨春缸
寄李仁甫
守地难越境吊生宁及哀自伤转蓬远莫致束刍来惨日熙夏屋悲风号夜台遥知倚庐处流泪渍苍苔
李悦夫刘文潜坐上醉归作
将老尚逐食相逢聊举觞贫非原宪病酒发次公狂未至世臣国先登君子堂谁能更拘束短髪已沧浪
赠张听声
张子目盲心不盲吾知胸次有人伦眼光安用如岩电白首王戎不识人
论士平生妙入神是谁无此耳轮囷唤锺作瓮皆堪笑自是渠侬听不真
自恭州之眉阳相送者六客意不可忘以诗为谢
所得乃三益相从非一朝龙方卧陇底鱼肯似阳桥月看玉奁满风吹金烬销少留吾亦住不待楚词招
赠朱师轲朱奎父
洛阳盛人物丧乱亦南迁今见大夫後犹如翁子贤端居送日月秀句写风烟相遇何匆促临分重惘然
置酒北郊外送张真甫还什邡
高木已在望不妨寛作程相看愁馔彻未用遽杯行春暖姜肱被川平雍齿城遥知喜公至鸡犬亦欢迎
东津
东津草生花未开西山雪消水欲来玻瓈江尽不受垢蒲萄酒浓初醱醅啄木唤君有扣户提壶劝我勤举杯春能几何看即暮一月杖藜须百回
龙爪滩
龙爪滩前江水平蟇颐山下春草生白石既出细可数杂花初开远更明日落尽见楼阁影天晴易闻钟鼔声至今囘思三峡路蛇退猿愁心甚惊
十二月八日雪
桃杏顔衰不解红朝来飞雪舞回风东风似与加湔拂病叶枯枝一洗空
登梁山县亭
举觞自起劝西风吹尽千林木叶红遮断前山浑不见恐妨极目送飞鸿
感事三首
中原耆旧老江东泪洒军前草木风巫峡山高苦霜雪附书那有北来鸿
长安摧堞有乌声草木犹蒙战伐尘应念关中不忘汉至今遗老愿王秦
常恐东南驿骑疎每逢人至问扬都深知白部心轻汉终倚黄旗运在吴
江上春涨
久坐思行乐兹晨强出门菰蒲荒少岸桑柘远知村波急春涛大山晴午树昏每来成独往佳处与谁论
送王师厚
宿草丘边手自耘辍耘过我意良勤可怜一语未深接借问去来何见闻
季父高名映里闾复欣千里识名驹当令东海评清誉他日还如二大夫
照上人去硖内游吴下十年而归眉宇炯然无复泸濮间气喜作二解赠之
几年持鉢下瞿塘踏遍东南古道塲乡里再来人不识碧瞳白颊带湖光
吴帆却入瞿塘硖草树连云山四围想见同来木上座怪君何苦复东归
过圆觉院简照上人
一洗糟粕地再闻钟梵音前身老东院具体小西林自昔知味少于今无巷深是中有妙理直下试参寻近承琮上人问讯甚勤老懒不能作书以偈答之
食时持鉢乞诸隣不用毗耶遣化身想见堂中慙此老法轮未转转饥轮
世界犹如露电身更於空里聚微尘何时麦积崖边路说法重来要度人
十年不到吴溪上闻道禅龛更斩新得见山中此松老後来谁是住庵人
次韵谢石教授喜雨
天子斋居坐法宫万方都属指挥中敢安无事思乐泮方戒有司归在丰每念三农皆望岁直期九月始休工知君亦喜连宵雨与涨词源更不穷
次韵谢张德粹主簿
久知经籍总皆通万卷纵横在腹中占雨正当求管辂藏冰更欲问申丰每惭列爵来分土未办通商与惠工君自还家歌乐职大碑深刻示无穷
雨中登披风榭望东山
冈岭逶迤草木低东山好处我能知色浓意远真堪画须在冥蒙奄霭时
方塘
清隂布幽径绿水溢回塘笋长露渍粉莲开风坏粧坐多惟踵息躁定自心凉学道今始得颐生真有方
年侵
年侵慵更甚帙乱卷还舒衰白愁看镜雌黄倦校书临风知地爽映日爱牕虚近报畲田粟洿邪亦满车
庭下荔子熟
修枝密叶总扶疎小摘登盘置坐隅翠盖高埀张葆羽赤缯全皱裹明珠不劳汉候十五里可压越人三百株欲与铨量立题品岂惟当使橘为奴
刘文潜以荔子并诗见寄
十里为一候奔腾南海来封章伯游切诗句少陵哀异县岁月改前年霜雪摧筠笼今远寄珍重手亲开
侯革以诗见示次韵
少陵有幽事止共阮生论把酒与贤乐为邦惭主恩欻倾宾客坐知出聘君门胜识中郎面区区对虎贲
送刘文潜如吴下
已聚粮三月聊为客数旬吾难留逸驾此去立通津圣主坐中具嘉谋思上陈请言尧舜道第一在安民
隆州道中
冉冉晨雾重晖晖冬日微草黄迷犊卧水白见鸥飞在野樵牧少闭关商旅稀妻孥属长至遥想望吾归
送张君玉赴宁江幕府七首
冠劒堂堂仁夀公昨提金鼓去平戎惜君不往分一矢共射佛狸江水中
莫言地近嶲昆明刺史题书笔不停解道澄江浄如练空蒙山水是昭亭
子去夔州颇自矜举杯大叫气凭陵新诗硖内流传满今有高人王右丞
来守劒西三里城胸中岂止俗尘生簿书堆案惟思睡见此魁梧觉眼明
远景楼高风月清酒酣要看笔纵横山川有待君知否可是东坡赋不成
衆水争流赴硖中轻舟东下疾飞鸿流金不信人间热知有长江万里风
江声汹汹雷霆硖山气苍苍云雨台白髪拾遗吟不尽分留物色待君来
鲜于东之晋伯之子赠诗次韵
微风猎树有佳声一榻无尘户牖明已擘荔枝怜玉破更开瓜碧嚼冰清
堂上诗书抵万锺席间罇俎是千峯萧然更听松风曲唤起江东阮仲容
高帘不卷户长开须子时时着屣来一坐清风生白羽九衢乌帽失黄埃
尊前每诵赤壁赋如见当年秃鬓翁谁谓流传到乔木果然遗响托悲风
一扫浮云万里空月华都在野航中葛巾藜杖勤相过共赏芙蓉四面风
资州太守知衰懒日日倒床惟睡浓走送甘鲜三百颗似君风味喜相逢
寄查元章
一别三十载再来闻未闻割鲜烦?我举酒欲浮君辩口霏木屑醉顔生缬纹相从能几日明发重离羣喜见吕元锡闻往谒李仁甫奉简短作
关塞三峩北山川五渡西喜逢连璧友【时与伯浑俱】来自钓璜溪先世施行马高才滞割鸡平生李元礼好士必提携
嵩山集卷九

[book_title]卷十
钦定四库全书
嵩山集卷十
宋　晁公遡　撰
律诗五十六首
王伯厚以诗招伯浑次韵同往邀之
忆昨归来万里遥不能对策未央朝山林得计成长往松石为朋是久要痛饮肯来同榼挈小诗聊遣当弓招请君莫学全椒老涧下辛勤舍堕樵
师伯浑用韵复次
束书归隐不辞遥庠序懒陪耆老朝野外卜居无鬼瞰山中誓墓以神要暂来同作荔枝社安可轻违桂树招已遣官奴理琴瑟岂惟百戱但歌樵
再赋
风俗相传三近古作成况自圣明朝藏家文字本苍史继世子孙非黑要近报汉廷频诏下时闻蜀士有旌招怪君尚尔衣逢掖独向空山伴采樵
背郭深通一径遥奔流坐看百川朝飞来黄鹄陂已复归去白鸥盟可要益部官曹宁久处津乡书札近相招此生若有躬耕地白首甘心老负樵
再赋
古者诸侯今牧守衰迟难强岁相朝惟须稚子理簔笠兼有老妻缝襋要来岁定从田父去飞书不待故人招平生最爱津乡聚江小可渔山可樵
东望行都绦阙遥老来筋力倦趋朝谁能作吏沈簿领但欲买田书质要雅意庶同高士传不才难望大夫招津乡旧有先贤宅过者蒭荛莫敢樵
再赋
筋力何堪道路遥难陪诸彦侍同朝初无计上三年最况敢功思万里要北塞单于皆入贡西山赞普不劳招传闻已卧清边鼔堑垒长闲守木樵
日飜蠧简书斋里往往编摹自汉朝鸡距束毫来武信马肝琢砚出高要时因抚事歌成相更复怀人作大招知子山中富吟咏纵横文力到孙樵
去通义按刑汉嘉至中岩师伯浑临别於此因成二诗
惭愧居士屩远来尊者岩深知烦露宿径为落风帆潭浄鱼堪唤花残鹿罢衔堂中有耆老禅病说呢喃相送自崖返忍看骑马回故情真独厚叠鼓未须催此去无三舍相留尽一杯风林如惜别摵摵暮声哀
次韵鲜于晋伯清明日过水南
盈牋寄我送春诗不减风流杜牧之觅句已应儿辈觉论书那得外人知如闻此上三年最相过能成一段奇况及霜天宜把酒四郊物色胜花时
又
又赋斜川五日诗行将去此欲何之一年春事仓庚报万里乡心杜宇知笔力早衰无痛快词源渐老乏经奇文章子骏惟君似学到扬州刺史时
岁尽
岁尽余一候年侵怀百忧人生汉南树节物劒西州风榭梅花委春杯柏叶浮峩眉有佳色领览为登楼师袭卿来权摄峩眉县禄东之来乃去送以诗乃元日也
白水诸山翠作堆岂令飞舄着尘埃勿嫌屈子峩眉县正得同吾婪尾杯淑日升堂迎昼永和风排闼送春来还家尚可为亲夀柏叶清尊手自开
送汤子才
江湖此去水连空万贾连樯浩渺中帆影浸斜青草月笛声吹尽碧芦风未论魏阙功名近不与巴山气象同更到临平看辇路沙堤十里软尘红
闻虞参政至玉屏山
宣室思贤久锋车促召还去调金铉鼎来别玉屏山拱木雨露下丰碑天地闲九原凛如在想足慰慈顔乡党敬前辈朝廷尊大儒公无念丘墓人自禁樵苏此去居衡轴长留执事枢求贤养邦本深为赞吁俞
示中岩长老子文【案此下古诗三首原编误入】
我为应真来欲结无生缘不食中岩饭但酌中岩泉莫言一杯水实具五味禅请师问应真此语然不然
子云
子云世所贱既死名乃传至今读其书共言以为贤必待成丘壠何如用当年贵耳不重目斯人真可怜
蔡光禄
白头蔡光禄不肯拜司徒满朝愕相视盖是时所无负乘初莫责循墙乃当诛古书若尽信夫子实欺予
江行
泸南道穷复劒西桃花浪生行苦迟百丈牵舟上春水三尺为邦逢圣时平芜细麦绿相映老树杂花红已衰峩眉山月今始见令人絶叹谪仙词
木犀花二首
粟玉开花顔色新秋光未觉减阳春萧然不受风埃涴知是高标可辟尘
满贮雕盘可镇帷论花压尽劒东西岂惟鼻观遭渠恼邻舍闻香亦骇鸡
杨参政挽章二首
学海波澜濶人间爵齿尊南宫冠多士东海起高门请去三公府归休五亩园何须篆幽石天下有师言亟上疏封印空驰会葬车山川浑不改气象比何如德行太常议功名惇史书平生所荐士岂复减严徐
清明
便觉近长夏温风蚕欲成冠欹知髪少衣薄喜身轻初荻青穿水繁隂绿满城朝来试新火茶鼎听松声
晩望
迟日高楼上江山引望长浮鸥轻浩渺飞鸟灭苍茫洲渚苹初白陵陂麦未黄流年太怱促转烛过春光
闻李士举宿马鞍山
入境封人报飞书侍史还初闻虎节使已至马鞍山霁野风烟丽端居日月闲此行吾所羡脱屣簿书间
江上
江浅晴沙见山高细路分老藤维堕石远树挂残云燕鴈遥难到巴鸎暖遂闻花飞少顔色委地自纷纷
春日
花发春连屋山晴昼满楼所过皆异县何处是皇州颃颉莺衔逐呢喃燕聚谋物生各有累於世孰无求
野亭
兴发寻春去宁知行路赊檐牙啄晴汉屐齿散平沙风偃陵陂麦云埀间道花芳菲看即过留滞改年华
挈榼
挈榼吾何往闲临积水边晩红看落日春碧爱晴川蜂蝶低窥酒鳬鷖狎近船平生五湖兴见此一欣然
出郭
出郭花相引寻荒草欲迷绿低怜独卧红缺见莺啼溪石皆堪坐山醪亦偶携淹留送落日直过石城西
合江舟中作
云气昏江树春流没钓矶如何连夜涨似欲送人归乱石水声急片帆风力微舟师且停橹鸥鹭畏人飞
江雨
江草被霜槁江云随雨飞稍看沾径湿故作映空微晓浪初吹浦春泥未汚衣南征羡鸿雁独有故乡归
出郊
寒江多石出危岸有沙摧短绿行穿麦高红仰嗅梅故人能共往胜日可频来春事从兹始羣花次第开
小立
小立临洲渚徐行过野亭颓沙江沸白穿径草分青秩酒近无给穷途真独醒春来慰羁放幽絶赖郊垧
梅【古】
微阳回孤根霜雪破余凛顔红发春鲜肤粟怜夜永轻风送幽香缺月散清影寒乌忽飞来伴此一枝冷
中岩十八咏
慈姥岩
栖岩既下集宾天复上征八子似荀氏中当有慈明
罗汉洞
释迦行中国设教周孔同吾知诸子弟不殊阙里中
唤鱼潭
潭水清见底老僧来唤鱼与渠同法食持鉢施斋余
宝瓶峯
谁将巾瓶来置此几席间不可唤木试往问沩山
虎头峯
山灵亦自喜尊者乃吾师得与鹫岭并不作虎头痴
盘陀石
飞亷日扫除预知尊者过不令有尘垢汚此石盘陀
风穴
有风地鸣籁无风石抱云上人如宴坐不可堕声闻
瀑布泉
溅沫响空谷分流清法筵元因卓锡地今为洗鉢泉
望江亭
偶来俯沧波遥见生白苹望望不得上笑彼涉江人
玉泉亭
徘徊立泉上谁敢酌寒清莫解金凿落且听玉琮琤
松风亭
皎皎石上月飕飕松下风清絶谁领会倚杖送飞鸿
应现亭
松道须雨洒山扉遣风开尘念自起灭至人无去来
寒峯轩
崖隂日惨惨石润露漙漙何似蓝田下高并玉山寒
碧筠亭
萧然一丛竹何当举似人不可妄认此青青为法身
石笋庵
奇峯如立笋太隂生古苔谁能此出入咄咄金石开
壁轩
卷书置案上默坐初不看侍者空堵立湛然惟壁观
止庵
智者有所说後生谁究明韦编具此眼时止复时行
西方阁
官失学四夷寂寥洙泗滨至此每再拜西方有圣人
嵩山集卷十

[book_title]卷十一
钦定四库全书
嵩山集卷十一
宋　晁公遡　撰
律诗五十二首
前恩阳尉周邦举出予兄激仲所书其父竹轩记求诗因题二解
眼看数竿今白头高标直节气横秋果能似此孤竹子何羡渭川千亩侯
俗士胷中数斛尘此君偃蹇不相亲当年曾识子猷面大令今来是故人
园中二首
南北东西极目天看天不比下牢关遥知前面山尤远直到飞鸦灭没间
眇眇周垣总路平森森夏木已隂成却疑身在华轩上翠幄中间曳杖行
用薛郎所寄示诗三韵
子勿诮毛颖渠言何使余遥知生白室谁助杀青书巴墨漆相似蜀牋霜不如殷勤遣分寄吾汝与同车阿传议酒食察贰更亷空开瓮鸭头绿磨刀鱼眼红报功他日在食淡暂时同富贵行自致圣时无道穷薛君昔在日才可齿诸任继世能传业为文有嗣音千秋当却老六籍更鈎深何以夀吾子高才无陆沈
请缘老住持象耳山有诗次韵
朦胧两眼着玄花认取空中起灭华我是官曹老龎藴终无瞎棒与盲枷
中岩尊者幸同堂浪走诸方有底忙若道渠侬棒可畏新罗未过合思量
送王章赴长宁通判
仰事各黄髪今为闾里荣共看朱绂贵更益彩衣明泥轼幸小驻羽觞当缓行期君如石建烜赫汉西京
次杨国材韵
形模岂称侍承明不愿箫韶听九成但愿丰年有高廪千夫获稻看秋晴
耆年何在隐墙东常乐箪瓢陋巷中白首可无知所自宜歌帝力颂天功
师廷珍以诗见惠因用其韵
欲平靺鞨与坚昆下诏旁求辟四门吾子莫孤明主意建隆开国圣云孙
苍苔半蚀蔡邕碑今日中郎有女归莫怪昏昏暗丘垄浮云泪湿不能飞
诗礼初闻卫尉旁起家期擅蜀文章快吟芍药当阶句剩看芙蓉别殿香
王元才甥见过其弟元济甥继来有诗次韵
把酒悲歌望蜀天感今怀昔重凄然道坚或谓如无忌灵运还欣对阿连他日鹏应自鵾化此生蚿岂待夔怜笔锋剩淬犹锥利明岁文塲破两甄
宇文绍恭所藏其父德闻手书其祖家训一卷
蜀士相与语故家谁得如千年令威宅一纸伏波书
晓望
城上高楼出女墙遥看初日尚苍凉松边淅沥风成响草际晶荧露有光乐岁共歌羊考牧新春不与雁还乡圣时愿报收舆地快自襄阳下洛阳
李士举见寄次韵为谢二首
忽鼔硖中櫂来从渝上城何为向南亩本合侍西清树色行相引滩声鸣不平青城有仙伯往矣授长生想见山灵喜如看柱史来江清无急硖野润失飞埃行揽孟博辔再然安国灰相过忍遽别莫放锦帆开
师伯浑以诗告别次韵
闲居何不乐非愿世兼收利乃庶人意道惟君子忧野花开北陌官酒酌东楼【嘉州酒名】故里有书至应言无久留此去即乡党子宁无友生不堪今日别真见故人情杯覆葵花小尊倾竹叶清送行须尽醉兼为破愁城杨复先寄荔子仍和予昨所赠二诗因次韵
林间熟丹实叶底缀红云并舍皆好事絶甘能劝分扣门知使至登俎觉香闻更与诗争丽纷披锦绣文嘉果喜三嗅名园思一游骈头丹殻皱绕指玉浆流味压乾子韵高萧洒侯安居日?此边堠幸兵休遥想载酒客时来从子云山高去天咫日永惜隂分秋稼田亩接夏弦闾里闻草堂无数出猿鹤有移文野色正如此废书时出游山吞落日尽硖束大江流俗驾谢逋客郊居如隐侯爱君吐佳句落纸不能休
书斋
廷尉已执天下平更出一节令循行时清断狱岁大减小臣何功君圣明纸牕风破夜自语瓦沟雨来寒有声官闲无事但宴坐满室惟对书纵横
离南平
晨光惨惨杂微霄寒水溅溅更断桥风陨栗房开紫玉烟蒙萝幄叠青绡官曹已毕三年考客路深嗟万里遥从此扬舲下巴硖新年当及未央朝
西山
万州城西何所有高山其下俯寒塘浮鸥藉草溪沙暖飞鸟冲花野树香他日拟从南岳隐平生尤爱北牕凉道人为我收松子剩种清隂十亩长
至日留滞荆渚同邓氏兄弟饮酒
今日当长至穷年尚远行野晴春草细江晩夕阳明衰病依僮仆经过得友生浊醪来近市坚坐且徐倾
行李
路出苍江上云生乱石间中年幸强健今日试跻攀湍硖寒鸣地颓阳暮隐山仆夫问行李早晩遂东还
硖内
硖内收多雨沙边惨积隂龙吟殷地远虹饮入江深不作山林去非忧荆棘侵经年困奔走无力更登临
闻笛
落日卧郿坞忽闻吹笛声天清孤鹤唳江浄蛰龙鸣谷响风时下山高月未生谁能永今夕呼酒与同倾
扫径
扫径通春屐开林啓夕扉浮鸥避人去轻鷰引雏飞尊俎深留客风尘渐息机不妨坐至晩少待月同归
山行
白沙素石浄无泥橘刺藤梢已不迷牛放远山连鴈鹜蛙鸣废沼下鳬鷖终年去国空弹铗尽日看云且杖藜久客诸侯成底事幸逢寛政免推挤
江边
素石寒沙共眇然荒城古木暮云悬空山静荅钟声远落日晴随树影圆屡报传烽沈塞外时来倚杖立江边东南耆旧今安否欲寄新诗谁为传
江边日日强登台越柁吴樯久不来投迹东巴留万里侧身南极望三台公朝遣使丁年去丞相疏恩甲第开圣主得贤如作颂微臣愧乏子渊才
郊外
草尽春泥绿花乘晩照明遥山先暝色平野易风声归沐休形役深居感物情据鞍聊一出佳处得徐行
春畦
水满春畦白云连晚照黄野花时结子溪柳不成行客礼容吾懒酣歌与世忘晚来得新句吟罢立苍茫
汉川
道路通襄野风烟近楚天地卑荒巨泽山断见平川舟楫自此去音书谁与传西南是巴峡应尽落霞边
大冶县见梅
客里逢春色江梅发故枝正应伤老大似欲慰栖迟雪树真相引风花莫倒吹南来愧何逊吾病不能诗
正月二日至九江过陈汉卿
行路伤徂岁思家伫远情云迷五尺道春动九江城耆旧无元亮交游得仲卿【汉卿慕王仲卿为人故取其名】尊前见芳草已似唤愁生
夜
树合春城暗江鸣夜硖喧艰难犹此地漂泊更何言冉冉轻烟集辉辉列宿繁巡檐望南斗无路入修门
官舍
雨径苍苔滑风帘翠筱斜邑居藏万室驿道接三巴晓堞调清角春庭放早衙归休幸无事随意酌流霞
晴野
草色熏晴野溪痕上白沙鸣鸠行哺子晚树续开花多事真堪厌浮生每自嗟坐来归兴动城郭欲吹笳
偶作
官居复何有幽事亦堪夸高树行春蔓疎篁上晩花常年皆作客随地即为家尚想关山路伤心故国赊
雨中过祁门十里不能进宿旅次
今日祁门县冲泥怯远行含风云叶细间雨雪花轻溪晚白鸥下草寒黄犊鸣吾今更何往漂泊愧平生
旅宿
漠漠硖云乱冥冥汀露微鸦喧得食喜鸥近畏人飞旅宿天涯滞心期岁暮违沧江闻已涨似欲劝吾归
岁暮
晴峡开寒祲沧波逗远光年华已衰谢春意尚微茫久汚功曹掾终慙谒者郎南方诚瘴疠经月或无霜
沙寒
沙寒兼白石瀼断入青溪硖雾连山暗江云出水低远游殊俗倦归路故乡迷日落荒原上城乌已复啼
江流
江流日日上平芜细径侵沙渐欲无嫋嫋紫苞开露笋森森青节乱风蒲晴川默数千艘过深硖遥看一水趋传道南樯有归使晚来失喜问扬都
偶成
离离树影晓仍疎寂寂禽声暖自呼雨垤蓄粻来聚蚁风檐坏网落悬蛛十年空诵归田赋万里试披舆地图老向人间定何许只今湖海更南隅
嵩山集卷十一

[book_title]卷十二
钦定四库全书
嵩山集卷十二
宋　晁公遡　撰
律诗五十二首
李仁甫将至郭下以诗迎之
公馆可休舍良宵宜对床肯污白云屦来过碧澜堂置馔同三饭开筵累十觞凉秋当泛菊小住撷微芳
次韵李仁甫
北牖厌高卧西山思胜游诗人少题咏物色尽分留小憩青城夜幽寻丹景秋何人与同往二老实风流
中原
中原北望连虎牢遗老略皆死草茅萧瑟千秋万岁殿尘埃四通五达郊无人雄心肯出塞何日战骨与封崤三军岁岁费供给但闻边庭峙刍茭
节往
节往天始肃地炎霜尚微静闻木叶下晴见荻花飞积水蛤犹吠并隣鸡正肥孤云吾所羡独有故山归
石判官惠诗用韵为谢
吾宗衰谢尚斯文长抱遗经教子孙海内世家惭卫史壁中编简即齐论交游幸得二三子毁誉当如六四坤肯为清谈饮一石絶胜杂坐独留髠
简任季明府判
昔别嗟何往今晨问始知兹为泛舟役端若赴襟期夜雨沾桃叶春风在柳枝相逢不同醉辜负艳阳时
遶树
遶树行百匝临池把一杯白知茶蕊上红对烛花开已作寻芳去何辞尽夜囘恶风无藉在明日满苍苔
游园
林隂忽忽已藏鸦作急寻芳赏岁华尊每不空缘好客席无何乡为随花开新合故从衣薄度密穿深信帽斜傥有归休五亩宅老夫着处便为家
他乡
故国山川安在哉他乡今复见春来蓬蒿并兴草益茂桃李不言花自开催促年华似推毂较量筋力试登台归田尚可扶犁在明岁当驱俗驾回
与官属往江上观淘江
郊原渐看荠麦繁尘沙远着榆柳昬花光照眼暖自醉江声入耳清不烦县官作堨相地利邦人防城酾水源我将载酒劳掾史酌言酬之两山尊
丙戌元夕
刺史敢云乐今非耆旧初香醪秋露薄膏火晓星疎岂止君不足谁能财有余近闻寛赋歛明诏议亏除
看花
春到人间得几时可堪鹎鳷趣春归不辞日去千回看便恐风飘万点飞
布谷
南村北村布谷鸣家家陇头催出耕道逢田父喜相语四十三个春水生
视通济堰二首
野树皆绿叶清江初白苹偶来无筮日小出当行春人颂勾龙社恩沾佩犊民横江三百丈遥见石嶙峋往年初堰坏乐岁亦民饥再见龙尾水如兴鸿却陂名同召伯埭人立许杨祠祝史有祀事歌予迎送诗
细雨
细雨真宜麦轻隂似养花人烟随土断村径逐溪斜大道能方轨春泥欲溅车归来洗鞾袴城郭未吹笳
新津道中
野绿平如案松青润更加两岐惟有麦一县已无花日色深迷雾江流浅见沙平生爱春事忽复过年华
郡县
郡县纷纷数代更循良少似汉西京未闻子产能寛服谁见翁归有急名所望家无空杼柚常令天不害粢盛打门不怕催科吏愿与君王竭地征
修觉寺
山遶象耳北堰横龙爪西遥瞻蜀玉垒不减汉金堤未合三江水仍通百社溪春流已可爱散乱浴鳬鷖
池上与师伯浑饮酒
冉冉烟生树溶溶水满池藻寒鱼不食花暖蝶先知相对饮凿落不妨歌接?还山何用遽同过艳阳时寄李悦夫时监成都军资库茶马司檄兼僚属闻近治胥吏数辈
宾筵聊可乐筦库亦何劳近巳尸鼠辈果能清马曹晴郊堪挈榼春事助挥毫借问浣花水只今深几篙恭州报恩长老宣公以四偈见别用韵为谢
再到丛林得我惊斩新花果自然成种田更有僧只户乞食何如舍卫城
甑中炊米釜烹鲜莫道巴儿不解禅日日扣门来乞火个中已有一灯传
大地八风初不动老夫自驾铁船行莫忧船上不知晓元有木鸡来报更
海头已白藏头黑老去心情总不堪请唱德山歌一曲却能打鼔似关南
次韵杜主簿
平生有志欲归休老向殊方尚转流五亩桑今如卜宅千章荻可比封侯几经峡口江水夜往看峨眉山月秋终恐官曹败人意不如一笠钓沧洲
喜简元辅兄二首
元有不病者君无嗟遽衰闭门谢余子扶杖看清时野树着花早春江生浪迟相过忍轻别小立为题诗息女有所托衰怀寛老翁通家犹孔氏得婿似权公奕世姻娅在平生忧患同追思九原友宰木亦悲风
白宋瑞
圣主思献纳诸公专讨论吾生端有命此去勿多言往泛碧万顷归来朱两轓江湖自可乐不必上龙门
次师瓌韵
迩来才力愈衰迟说向诸公笑脱颐来对老夫何所见归求文字有余师相期要作後雕柏自献当同前列龟莫学一官今潦倒白头深愧伐檀诗
与客饮池上
脱略簿书外按行池籞中笋长风解碧莲浄雨欹红佳客常契濶良宵难会同巾车幸过我取别莫匆匆
次刘机将仕韵
承平玉烛四时和处处惟闻击壤歌富国不须搜粟尉劝民当应力田科使君身似社樗老故里贤如乔木多今日九原诚可作吾谁归者有东坡
六月八日雷雨大作喜呈张仲季孟
云雾相纒暝不开披衣冲雨独登台风号旷野吹江立雷擘苍山震地来从使郊原昬白昼剩教草木洗黄埃夜凉如此真堪饮喜折圆荷作酒杯
送李敞逆妇叙州乃予友悦夫之子也
初戏涂鸦壁今升奠雁堂真堪当寝醮已共乃翁长岁月良易得诗书宜自强他时再相见儿女即成行
?荔子戏作
已觉香皮腥染乾渐忧熟颗鸟衔残高攀上帝红云朶笑撮仙人白玉丹
寄泸南子止兄
杖钺知何处看云望欲迷真同阮南北各寄蜀东西峡嶮水增急楼高山为低春来日行乐桃李想成蹊
吕子山杨廷仲廷试归
布席三峨见升堂二妙来端须置尊酒一为洗尘埃翔雪吴江渡薰风汉殿开往还虽万里亲得到蓬莱
谢人惠生日诗二絶
本将豪句慰衰迟开卷宁知起我悲独对春风挥老泪如闻人诵蓼莪诗
夀我新诗意甚勤此难专享要平分愿从蓟子摩铜狄可谢苏公赠铁君
夏夜
树隂高下遶周墙静夜犹闻刻漏长斗转未离天北极参斜已近月西厢
为邦
壤画东西劒川分上下江论才难塞职逐食强为邦晓起雨南亩晩来风北牕幽怀得陶写赖有酒盈缸
眉州燕游杂咏十首
碧澜堂
清澜深几许夏潦冬即空定非蛟龙宅徒为螺蚌宫
葵亭
杲杲东出日万方被照临鸜鹆不踰济草木有常心
临风阁
举扇谢风伯排闼有清音不可遣尘污但当开我襟
晚赋园
杂树略就列清晨时涉园逢幽付鼻咏怀新劳目存
披风榭
屏幛尽通彻萧然尘土空不畏赵盾日知有楚王风
起文堂
天地有万籁中存韶濩音斯文未尝废但见古犹今
野航
方牀客常满岂止两三人谁可负之走长留采白苹
芳菲亭
清隂夏可玩秀色春可餐桃李事且置四时各有观
揺香亭
临池可手揽何似湘水中冥冥望北渚木末有芙蓉
远景楼
山川未为远在此轩楯中我觉千岁近民今三代同
送李绍祖通判宁江
此去夔州气倍增白盐赤甲两崚喜看司隶李校尉往事高人王右丞若使主公登紫殿亦归郎省卧青绫老夫只拟安田亩他日烝民颂中兴
嵩山集卷十二

[book_title]卷十三
钦定四库全书
嵩山集卷十三
宋　晁公遡　撰
律诗四十五首
行役
胡为行役尚殊方已觉春容近艳阳石齿漱江飜翠浪蒋牙穿渚出青芒艰难去国成淹泊老大逢辰倍感伤幕府吾归具朋酒兕觥犹及享公堂
樊口
林乌晴自语水鹤暮知还故国浮云外寒溪积雪间东行临赤岸北望阻青关石上洼尊在吾将酌次山
上都
晚岁辞荒塞青春赴上都望云君日近犯斗客星孤献纳看多士衰迟失壮图功名吾已懒归拟着潜夫
溪上
野老门前云覆溪雨晴云气亦霏微水生芦笋纎纎长日暖杨花细细飞得食慈乌皆反哺卷帘乳鷰自知归天涯物色堪行乐况复淮西近解围
春晚
苔色侵堦上晴光度隙来庭花随鸟下池藻逐鱼开旧国悲铜雀新诗拟玉台一春常道路归即送春回野树交新叶春江上晚潮花泥粘落蘂麦陇散疎苗轻籁因风发游尘着雨消遥怜小山桂久负楚辞招
小筑
小筑何年隐巾车得再临竹隂覆地薄树影入池深云日清晖动山林暮景侵南枝栖未稳接翅有来禽
秋隂
出林云未断入坐雨初沾急点鸣高瓦寒声泻坏檐悬墙闲玉麈散帙乱牙籖谁道幽居胜吾今吏隐兼
蜀江
蜀江楚硖郁巉岩云雾中兼草木参飞鹘飜空投霁野游鱼跳水乱澄潭朝廷共仰辰之北羁旅长留斗以南更欲暇时求胜槩每从隣叟恣穷探
立春
我来伫立望晴空目极苍茫万壑中树色昏昏酣霁雾江纹细细织柔风一行殊俗犹为吏三揖今年拟送穷闻道东田耕帝藉慙无赋奏大明宫
江上春事
春来江上解霜严羣柏周庐笋出檐突兀狸头蒙紫箨参差龙甲长苍髯闲思井臼高人宅懒傍车舆刺史幨留滞殊方忧鵩入今年试为发书占
春回
城郭初瞻北斗移春回冰壑已流澌石林背日埀寒斾江藻舒风引细丝物色徐看催岁换形容先拟驻年衰天涯草木虽无赖亦复欣欣及圣时
巴城
比从关塞历巴城不复衣冠立汉庭越巂江寒嗟独往瞿塘硖险骇初经双崖石立悬深翠万岭排空送远青久抗尘容驱俗驾往来吾亦愧山灵
清秋
清秋独立望殊方粉堞遥瞻埤堄长水满苍江平巨硖风交翠木乱寒塘滞留晚岁违公府凖拟明年入帝乡多病早衰才不振豫慙无赋奏长杨
浔阳
渺渺苍江遶郭流菰蒲杜若满汀洲山云不动飞黄鹤春水无边没白鸥日落荒城闻戍鼓天清絶浦见行舟老夫旧有湘吴兴聊复今年作远游
郭外
修林遶屋尚扶疎绀叶樛枝老不枯晴庑无风乌自语秋塲落日雉相呼一区未有子云宅半世空看摩诘图终拟买田阳羡去肯浮沧海远乘桴
赵主簿护贡篚至吴下有诗见示用诗为谢
轴舻千里薄枞阳未数当年汉省方勿为催归啼望帝且看奉引驾乘黄四边每报风尘静万国同瞻日月光我愿与民歌击壤求田当卖槖中装
观雨
高阁前临野外村坐看急雨洒山根黑云合沓奔崖暗白水崩腾赴硖喧已快修渠通草径稍清瘴土浄柴门晚来更报沧江涨津北津南没旧痕
雨罢风大作
燕寝真宜雨卧闻风有声莫惊无碍睡宁为不平鸣折笋低行蚁飞梅暗打莺最怜两岐麦欹倒乱纵横
江上
岸冷霜排草川明月上梅清游诚可爱深夜孰能来不作寻山去难成访剡囘此生慙野老过往只田莱
白日
白日寒无色黄流涨未平云低催夕暝江浊汚秋清尚觉物多累敢期诗有声穷愁今至骨书或似虞卿次韵程愿以十诗见示篇中多及故起居舍人程子山老懒姑取其一用韵答之
故乡乔木莫知年闻道端居似玉川勿谓鲁侯吾不遇试言卫政子奚先传家学问三冬足挿架文书四库全颇复因君怀柱史当时高会有羣贤
费子范以予铭其父墓持锦物相饷尽归之姑留洮州绿石研一作诗谢之
大费家声星斗埀乃翁名蹟世人知平生於此辞无愧不减东京有道碑
讼牒装怀尘满胸少无笔力老尤慵洮州绿石堪为砺聊与襄翁淬笔锋
王才谅归自临安备道羣从内集之乐感而有作
岂料高阳里于今复旧游风尘两地隔江海一身留梦断乌衣夜魂伤白帝秋临平江上柳早晚系归舟
病中
官冷经过少门寒亦懒开雨余苔及榻病起研生埃客泪随猿落家书想雁来似闻溪上柳一一报春囘
立春有感
岁尽无人访汳州东风应到未央楼荒垣草没牛羊入废苑春生雉兔游万里艰难炊劒首十年流落梦刀头一官何事不归去空戴南冠泣楚囚
感事
征衣消尽洛阳尘泣向东风拭泪痕不及青春归有信一年一别乐游园
木枥观
离离荒草满遗宫羽化无人殿阁空白鹤亦应天上去独余枯枥起秋风
层楼
独立层楼上遥看衆壑中山头冠落日谷口吸长风云雾吴天接江湖蜀柁通只今洞庭岸白浪没青枫
溪上寻梅
冻雨霏霏不湿山冰溪浅浅欲生澜我来问讯无消息笑倩东风与破寒
病酒
遣愁自笑笔无功醉觉花梢入眼红本拟消磨付杯勺不堪中酒过春风
喜雨简仲霍行之
久晴风暖紵溪城陌上轻埃欲污人不惜春泥三日雨且消乌帽十分尘霏微着柳空添色浩荡欺花便减春拟作郊居雌霓赋故人今日有王筠
簿书
杨梢飞雪满城风暖日催花烂熳红诗兴消磨浑欲尽一春心事簿书中
春晩
花输落蘂归蜂室风约疎帘纳燕泥见此令人思故里出门搔首忘东西
二月
只知流落倦飘蓬岂识朝回合殿风二月春容山色里五更归梦雨声中
门外春寒数日风登楼聊恃醉顔红水浮渺莽春畦外山在冥茫暮雨中
去八月同张文饶考试始遂言集执经问道至今不敢忘因成二诗
属者俱被命敕书黄札光同将舜权量与较蜀文章投分虽已晚传经何可忘对床风雨地长记此升堂通变莫如易韦编存至今如传仲尼手尽见伏羲心此去被清问岂惟蒙赏音要通天下志观象得惟深
二十七叔父书来说东都故居如昔
吴蜀相望万里程经年书到说都城御沟犹泛宫花出春草还依辇路生京洛衣冠皆去国东南父老亦伤情郑公乡里闻如故方信文章可避兵
读江南诸公诗
吟尽江南草木春只今台阁有诗人汉廷安用沧浪句容我持竿咏白苹
午睡
渐觉铜壶刻漏迟卷帘花日弄晴辉午牕睡美无人唤梦逐游丝自在飞
南州
久矣吾人愧白鸥尘埃无路入南州愁横蜀岭何年断梦绕吴江尽日流病骨本无轩冕相微官端为稻粱谋与君共约东归日江总还家要黑头
官舍
得闲谁更傍人门且喜深居少送迎杨柳春风埀地影芭蕉夜雨隔牕声病寛束带围应减愁搅枮肠睡苦轻明日公庭有官事又须持板候鸡鸣
止酒
卧病经旬不举觞胸中无复少年狂春心已逐飞花尽午梦还随白日长尘事无穷那可了诗情常在不能忘闭门觅句无余事书策纷纷正绕牀
嵩山集卷十三

[book_title]卷十四
钦定四库全书
嵩山集卷十四
宋　晁公遡　撰
律诗三十五首
即事
故国边声静鼔鼙依然宫阙泪沾衣端门晓日乌声乐别殿春风燕影归目断楚天嗟树隔梦回梁苑逐云飞里中父老今谁在闻说比隣半是非
寄子兼弟时闻有平都之游
春风殿阁百花香欲去题诗细作行闻尔东游有佳句只应先我赋灵光
遣愁
白尽汀苹老黄雕岸草秋西风正萧瑟何处不堪愁
巴江
巴江暮秋末霜降千林空山色不改碧蓼花无数红木叶感湘浦蓴羮忆江东艰难志当壮吾未怨途穷
怀子兼弟时在宁江赴试
霸国山河在秋风草树疎羁游今几日旅食定何如梦想池塘句愁消鸿雁书细思治安策勉力献公车
又
江晩微收潦乘流久已归沈郎正多病水帝有余威鸿雁几时到脊鴒相背飞题书问行李东望独依依予己未十月二十有二日去涪上越明年八月二十有八日以事再来观山川之胜无异於昔而予之幽忧抑郁亦自若也
重来闲曳杖藜行白帽依前似管宁风雨只如当日恨江山不改故时青天寒未夕牕先暝霜晚无声叶自零诗罢时为洛生咏醉吟聊使故人听
送王和甄窦公瑞归鱼洞
壁挂凝尘榻苔生啸月楼喜闻佳客至能为故人留雨积山川暝风传鼔角秋沙边晩相别留眼送归舟
秋江
秋江水清不胜绿还与汉江顔色同望中白鸟忽飞去落日丹枫相映红
和郭安道【在试院作】
水落滩声急风来树影移懒穷千里目空诵四愁诗白帽何妨隐黄粱未遣炊要令乡国梦暂向枕中迟
雨晴
西风送残雨吹尽檐际滴稍稍江流清湛此千顷碧云收天倚盖山静月衔壁秋容日夕佳真欲慰北客
别郭安道卢能甫
客路悲秋落木边江流滚滚尚连天病来懒着登山屐归去聊乘下濑船回首关河嗟去国伤心风雨送残年相逢又作怱怱别拟续阳关第二篇
偶题怀子兼弟
秋色丹枫畔愁心白雁边东来又相失更拟待明年
梦中作
举鞭重到故都行予亦咨嗟恨不胜心与陇云留汉苑目随烟树遶秦陵
寻梅花尚未有开者
问讯溪头树如何殊未春亦应心老大不逐世陈新
有感
不见罘罳阙于今已十春素衣不忍弃为有洛阳尘
雨中观庭下梅二首
霏霏冻雨细无声解洗梅花花上尘似与横枝借顔色故应添我一分春
春近梅梢着意红留花不发待东风篱边一树最佳处半在冥蒙烟雨中
咏铜缾中梅
折得寒香日暮归铜缾添水养横枝书牕一夜月初满却似小溪清浅时
喜雨
提封为国守乐岁见天心与此一年食赐之三日霖打荷看急点历竹有清音上帝嗟何远昭昭寔汝临
三月晦日舟中
平生每欲惜芳菲人事还多与愿违卧病不常同客醉作诗才及送春归
四月一日舟中
渺渺无风浪自平顺流乘晓放舟行汀苹不与春同老池草能随梦复生山色向人元不改年华转景未须惊故人相会无多日有酒何妨为我倾
师安抚生日
鼻祖贻谋远承家积庆长青箱元不坠玉树久逾芳气验三嵎秀祥占五世昌向来蜀父老久忆汉文章试问风骚将谁登翰墨塲浮云玉垒变秋草墨池荒大雅沦金石斯文厌秕穅九成方命舜三变必兴唐东壁初观象南箕果降光终当荐清庙始验出崑冈世喜韶音在人皆肉味忘遥闻望帝国重立郑公乡议论看前辈春秋守素王谈经追服杜下笔逼班扬价重连城璧功高治水航词源倾灧澦才刃剧干将思涌辞穿月文成字挟霜高明齐日观豪健敌风樯不但埀金薤方期兆玉璜径宜排稷下不用奏阿房退草三千牍深窥数仞墙多闻正科斗博识辨商羊乡党尊王烈交游说郑庄弦歌化邹鲁文物见成康壮岁观周乐昭时笑楚狂风尘天下辙日月魏中梁星列桥门外霜寒璧水傍应书随汉传鼔箧上虞庠大策先多士高谈兀老苍诸儒甘折角宗伯许升堂擢秀聨龙虎凌霄翳凤凰西黉聊偃息北海暂徊翔绦帐师儒室青衿弟子行至音消郑卫俗学起膏肓德业方天纵才名故日彰筑岩宜梦说负鼎可干汤宪古兴华旦蒐儒列奉常鲁宫传礼乐赵铎应宫商金纳诸侯酎郊崇上帝觞朝仪修草具庙乐纪芝房方刺封中制将分岱岳祊守邦严典礼范俗正堤防恩赐尚书舄班齐骑省郎明光聨执戟建礼入含香鸣玉趋文陛埀绅拱御牀天临豸冠动风凛兽樽凉禁省吟红药朝廷少皂囊忧时惟贾傅疾恶甚张纲伏阁曾留谏埋轮讵畏强忠言深慷慨直气歘飞扬屡乞开宣室常思请尚方马皆贪立仗凤独见朝阳直道难容黯羣臣惜渡湘虚心忘宠辱知命信行藏徼道森长乐周庐肃未央赘衣重入侍交戟俨开张地有长城固时无宝瑟僵鸣銮思禹穴飞斾入雷塘仗狩崆峒远旌埀少海黄方资清宿卫乃遽释轩裳负郭俄回驾专城再耀鋩化移江北枳讼决召南棠已去浮江虎潜躯避境蝗使车更刺举夷路看腾骧未即归前席还闻出护羌不通五尺道坐富十年粮念昔东南帝多兴楚越疆聚星占晋国厌气走秦皇往者何劳继今王未易量布书埀象魏仄席在岩廊大业虽中偾神谋正外攘会须擒颉利方拟殄烧当宇宙依秦树山河接汶篁再令宫禁肃必赖股肱良岂久留乘塞行看入奉璋无安都护府亟趣舍人装有客弹长铗终年窃太仓乘龙安敢望飞凤果为祥贪禄难投帻登堂阻奉觞遥期千岁夀坐见海生桑
范令人生日
文正埀芳久风流八叶萧名传庆历颂功冠宝元朝人物追三代仪刑正百僚後来登玉笋故自有霜条配德皆乘凤生贤必珥貂赋高梁苑雪声振浙江潮已庆生金社俄闻梦紫霄颷车度弱水绦节下阳寥温润珠无纇清修玉不雕成家自褵结高节陋琴挑灵匹期河汉仙槎近斗杓择夫得温峤传业继班昭比物能吟絮逢辰解颂椒早遵王吉俭久去少君骄绦帐诗书在朱弦律吕调行皆图史应步节佩环揺林下风姿远闺中礼法饶翟衣严象服彤史嗣英颷夙御鱼轩驾和鸣凤管箫清标矜竹润盛德颂桃天八桂知同秀三芝等後雕他年看洗髓终不羡云翘
偶成
鸾监无尘月影圆不须朱粉汚红顔待传京兆眉膴様剩写春容入远山
脸上桃花春自开眉边柳色日全囘遥知弄粉粧成晚应待温郎玉镜台
楼上东风帘幕埀纤纤春笋弄粧迟玉笼鹦鹉知人意催报花梢日影移
深深小合夜笼香日上珠帘逗晓光为唤罗帷春睡起翠盆添水试新粧
九日
霜林木叶未全红疎雨萧萧不满空万里黄花欺病眼十年乌帽怯秋风可怜望远身能健愈觉追欢岁不同便欲题诗问乡国不堪囘首失飞鸿
答鲜于晋伯再用游卧龙山诗韵见赠之什
康成名已满山东复见谈经郑小同卧病向来嗟髀减诵诗多谢愈头风休随宾客游梁苑合有文章动汉宫如我空疎已何用一生丘壑坐奇穷
喜王志夫来
懒观南土化归勒北山铭蜡屐乃相过巾车何不停复囘千里驾去食五侯鲭想见知君到传呼合下铃
恭州教授宋师民有诗次韵
但闻两庑读书声学馆无尘地更清岁久缁林皆木拱春来泮水有芹生剩令龙虎登高第再赋鳬鷖美太平我老循行才不称愧君刻画与虚名
闻伯初兄从周宣谕往两京
闻道西从使者车殷勤问讯武侯庐卧牛已去多新冢化鹤重来失旧居草木久荒门外迳尘埃应化壁中书遥知流落归无处未免悲歌问孟诸
嵩山集卷十四
<集部,别集类,南宋建炎至德佑,嵩山集>

[book_title]卷十五
钦定四库全书
嵩山集卷十五
宋　晁公遡　撰
表
眉州到任谢表
列爵惟五朝廷不轻用人近古者三风俗最为务本欲付牧守之任必得通明之儒夫何选除乃在凉薄【中谢】伏念臣初无时用偶出故家豫台阁之选者盖已七人食郡县之禄者於焉六世方当门户寂寥之不振岂意陛下收拾而无遗近臣兄既执法於中今臣愚复宣化於外本乏治民之善状遽叨越次之名邦退而省循何以报称此盖伏遇皇帝陛下俭以富国劳以求贤念乔木而怀世臣叹西北人才之无几望中原而思王业乘东南王气而有为致令衰宗亦被殊宠臣敢不访诸耆旧考所见闻前事可师继黎錞厚重而无扰大节是慕如苏轼刚直之不回
谢太上皇表
始试以政治巴下邑之人今得此邦如鲁好贤之国岂其短浅可以抚循【中谢】臣始者入疆信其近古务本力作犹有三代汉唐之遗风絜大度长实与两蜀彭汉之比郡观里闾文物之盛被国家教化之多赧然自惭得此良幸伏遇光尧夀圣太上皇帝德施罔极道合无为不居成功退捐天下而筑特室亲授圣子并建豪英以为官师夫何妄庸亦膺任使臣敢不勉修善政推广上心戒谕远民皆将敬老而知礼追还旧俗益当合耦以劝耕
贺立皇太子表
太上皇帝
一人元良主兹大器万世永赖繄我神孙岂徒重太室之承祧亦以见慈闱之埀裕【中贺】恭惟光尧寿圣太上皇帝陛下既底于治不居其功财成以左右民退藏于密贻谋以燕翼子永孚于休申固庆基式行册礼臣欣逢华旦丕举盛仪乘緑车以从但想日陪於侍卫列黄麾之仗无缘往预於会朝
今上皇帝
正始王化之基少成於是知礼义太子天下之本豫建所以尊祖宗因肆宥以施仁示与民之同庆【中贺】恭惟皇帝陛下只承慈训益懋永图念后稷之艰难自周公所陈一之日喜王季之夀考见太姒之有百斯男眷乃春坊教之冬龠臣属居支郡遥想路朝位北上於横街初涓是日瞻南向之御坐独後羣臣
贺册皇太子礼成表
太上皇帝
宫架三十六?备乐在庭玉简七十五枚临轩授册盖永中兴之埀统实繄上圣之贻谋【中贺】恭惟光尧夀圣太上皇帝陛下嗣历无疆德施罔极岂独受於帝祉盖将裕於後昆含饴弄孙坐看胜衣之岐嶷持节遣使喜闻奏版之办严眷我庆基安于磐石臣仰知夀考之福遂及本支之兴比宣帝之爱皇孙今为既长见武王之为世子古盖未闻
今上皇帝
神器至重长子主之典礼既行天下定矣圣意喜大业之可托人心知宗鬯之有归传於迩遐为之鼓舞臣【中贺】恭惟皇帝陛下懋建上嗣亲承慈谟世嫡皇孙知宣帝之所爱师道教训必太公之可为岂徒盛有司之仪更将求端士之助臣属居支郡阻会路朝设次於重明门莫观赞引拜表於文德殿独後走趍
天申节贺表
养莫大乎天下极其尊崇穆将愉兮上皇享此逸乐载逢震夙之月无不鼔舞于途【中贺】恭惟光尧夀圣太上皇帝陛下储思穆清贻谋宏远一日而见三天子当传序於无穷大块之迷七圣人益冲虚而自得臣属居民社阻诣阙庭献禽于大安宫但想君王之致孝放鸡於新丰市莫陪父老之竦观
又
伏以十四月圣人之生庆关庙社五十年天子之贵事冠古今载逢震夙之辰尤极迩遐之喜【中谢】恭惟光尧夀圣太上皇帝陛下德隆丕祚威格遐荒黄屋非帝尧之心虽安清静便桥寻太宗之誓由畏圣明人既赖其至仁天亦锡之景福宜举广乐以彰太平臣属领州符阻趍朝列方明为御而昌?骖乘莫观物外之游豫章捧馔而闻喜持枪但想宫中之乐
提刑司
三圣合符同艺祖太宗之建亥五运埀统适盛德大火之司辰皇天所开振古未覩臣【中贺】恭惟光尧夀圣太上皇帝刚健不息志气如神有虞氏巍乎其功殆将并驾广成子蹶然而起愿就下风自得修身之方永享埀衣之乐臣属使外服阻趍路朝君子既醉太平无若今日公卿迭起为夀莫望清光
常平司
四七之际盖受命而再兴亿万斯年当与天而无极每逢震夙无不咏歌【中贺】恭惟光尧夀圣太上皇帝陛下经纶艰难埀裕永久陶铸尧舜燕翼圣神之子孙轩墀禹汤下视帝王之功业非特宗庙社稷之保佑亦应天地神祗之扶持臣属此按刑稽於就列岂不夙夜庶几忠臣之爱君多所平反要助大德之得夀
会庆节贺表
一人挺生天以克肖其德二帝驩乐邦其永孚于休翕然大和萃於今日臣【中贺】恭惟皇帝陛下兴隆丕祚寅奉慈谟伊吕伯仲之间求英才而既得文武父子之处同圣夀於无疆臣不待示宴之慈已备既醉之福虽莫与玉帛之国翼翼以趋有如闻管龠之音欣欣而喜
又
迁亳居亳再启兴王之符以尧继尧笃生命世之主惟天乃眷介福无疆恭惟皇帝陛下仰奉贻谋增隆累洽无怠无荒而蛮夷服近王近霸而孝悌修自世子而日朝三今伸以天下之养惟中国之长技五更加以文德之威隐然安强致此宁乂某属膺郡寄阻缀朝班谨举公等之觞莫闻帝语愿使圣人之夀岂止民言
又
十月良月共庆圣人之生一元建元莫穷年纪之数欣逢是日喜溢多方臣【中贺】恭惟皇帝陛下丕承圣谟专用孝治揜於往古未有前後圣之同时洽此至和遂使大小邦之向道宜膺眷佑永享隆平臣虽阻会朝敢忘称颂尧父舜子当同介福之无疆郑刀宋斤常见销兵而不用
提刑司
起於后稷大哉继继之无穷生此文王今我圣圣而相授是日可谓非常之庆上皇如见载育之初喜溢宫中欢腾海外【中贺】恭惟皇帝陛下志在复古神惟与能舍南之光属天蚤已眷於上帝瀍东之卜惟洛终当返於故都岂徒率土之滨欣然而歌又将华封之人举是以祝臣宜修职贡属奉德音臣事君以忠心但勤於驰阙仪及物曰享币莫备於充庭
常平司
汉四七之间再见於昭于天之盛舜五十而慕常喜诞弥厥月之时绵宇咏歌慈闱欢豫【中贺】恭惟皇帝陛下日闻宝训益务丕承鸡鸣而至寝门何止神於大养鸟迹之交中国将克定於神州奉迎上皇之归遂如至德之世自今以始受天之休臣遥想宸居真为盛事神尧在坐皆称万岁於宫中叔孙为仪更置九行於殿上
大礼进贺表
提刑司
圜锺礼天而函锺礼地当吉土之肇禋黄金为上而白金为中宜诸侯之助祭凡修职贡敢後骏奔臣【中贺】恭惟皇帝陛下恭己亊亲因时报贶日至以出建金支之秀华礼成而归奉玉巵而上夀臣属持旄节阻执豆笾莫敢来王不能瞻四簋之黍惟恭用币庶几同九牧之金
常平司
四圭有邸以旅上帝式举大祠九州献力以共皇天实为故事适在当郊之岁敢稽享上之仪臣【中贺】恭惟皇帝陛下因修明禋益显盛德太和浃於穹壤化羣慝於箫勺之中至诚格於神祗达精意於陶匏之外臣将与郡县均被福祥厥贡惟金既已助於毖祀其比如栉会当报之丰年
谢赐历日表
历象日月星辰使知时令善相原隰土地用劝农功岂徒太史之常是盖守臣之职臣【中谢】恭惟皇帝陛下则惟顺帝统乃得天俭而爱民安肯无益害有益动必合序未尝先时不及时凡在照临皆思宣布臣敢不愈勤牧养勿夺耕耘令正日成不待至於岁会克谨天戒更当奉於圣谟
又
晨闰分夕闰分惟上圣得推步之正春囹圄秋囹圄使有司顺省缮之宜属在平反敢忘遵奉【中谢】恭惟皇帝陛下覆露万国辑和四时民怀有仁知告以蚕晏之候王省惟岁至率其大小之臣臣敢不钦诵是书益思其职萍始生而视原野岂徒沟渎之皆修麦秋至而断薄刑要使狴牢之无滞
嵩山集卷十五

[book_title]卷十六
钦定四库全书
嵩山集卷十六
宋　晁公遡　撰
牋
太上皇后牋
艺祖之祧主此圭瓒秬卣文王之母见我圣子神孙喜溢宫闱欢传海宇臣【中贺】恭惟太上皇后殿下王基允正壼化盛行嗣皇承风岂止於思齐所以圣储后禀德能使之习贯若自然臣考所传闻冠於图史授太尉册於是日己侈宏休着双童髻於内朝更为盛事
皇后牋
命左庶子之赞拜於是礼成诣大长秋而进名皆当牋贺中外之庆小大攸同臣【中贺】恭惟皇后殿下慈教有成芳猷允塞能推行於坤道以训迪於震宫乃生而闻正言盖自亲豫建以重宗庙实慰母心臣欣覩昌时初行盛礼太尉入立於合外仰玺桉之尊严司宾引出於殿前想慈闱之欢喜
皇太子牋
刻白玉之简持按在前服朱明之衣执珪就位初闻宣册莫不属心某【中贺】恭惟皇太子殿下孝以事亲早於谕教乃圣乃神乃武资我二帝之文以嫡以长以贤具此三者之美庆关庙社望协天人某适在遐陬阻瞻储禁谅守宫之设次岂惟官属之皆来恨分土而剖符独望羽仪之莫及
又
以嫡兼以贤当主宗庙之鬯抱孙不抱子实慰上皇之心五学既成万邦以正某【中贺】恭惟皇太子殿下温柔毓悳敬爱事亲出则近於正人入复敷於祖训昏定晨省惟尧言尧行可得闻日就月将宜文子文孙所以圣青宫懋建赤县欢传某叹此闳休揜於前古问朝夕於内御者常视膳於两宫置左右而帝爱之更承顔於千岁遭逢盛际鼓舞远民
状
贡麸金状
列圣所贵莫如三品之良旧章攸存愿从九牧之贡前件麸金盖藏於市非敛於民遗子满赢皆有富饶之实与土同价益彰节俭之功
又
天生五材当供有国之用贡惟三品实为丽水所生爰率邦彛敬归王府前件麸金利以从革得於披沙象物以知神奸可助夏后之铸正土而底财赋不须毛伯之求
贡银绢状
孝莫大於尊亲养以天下物无可以称德惟我友邦爰率典常恭修职贡前件银绢本以爱养成此富饶曲薄具而蚕缲盖由斋戒之劝刑罚中则瓮出更彰瑞应之图
又
属临弥月山川鬼神莫不宁咸率旧章箱篚币帛以将意敬自侯服旅於王庭前件银绢虽出地征盖由家给夜皆识其气知风俗之不贪冬年号其寒见富饶之足用
进银绢状二
提刑司
帝王之制可举而行兹为故事天下之物莫称其德聊抒下情前件银绢出於沃饶取以艺极往实作贡之篚敢後走趍铸为上寿之枪永资宴乐
常平司
大哉乾元生民莫报其德养以天下圣子以事其亲前件银绢本溢於山盖藏之府仲夏东井正御明堂之朝大赂南金岂止淮夷之献
功德疏右语
天申节
为天下君已成功而高蹈祝圣人寿当久视以长生是惟普率之情莫报生成之施光尧寿圣太上皇帝伏愿年高五帝仁覆万方广成子之修身不待具茨之访道天可汗之在上永令回纥之畏威
又
弥月既临凡我尹伯庶常之士即日相率至于浮屠老子之祠爰设净筵共祈景贶光尧寿圣太上皇帝伏愿嗣周历服埀舜衣裳亿万年敬天之休自高上古之寿七百世守器以正更如圣祖之书
提刑司
太上有立德盖神只祖考之皆安率土莫非臣顾嗟叹咏歌之不足属临弥月往扣真乘光尧寿圣太上皇帝伏愿永御绵区倍膺景福同太祖丁亥之岁生而神灵推大挠甲子之书周而复始
常平司
天佑圣人不祷祠而福衆於是日皆竭蹷以趍凡集梵宫用祈景贶光尧寿圣太上皇帝伏愿巍然高拱乐此太平游於岩廊而无为常偃万方之兵革长於上古而不老亲见百世之子孙
会庆节
伏以黄老佛之道历代之所共尊微卢彭之人祈福於是有祷恭即诞弥之月相与骏奔於庭皇帝陛下伏愿永享万年再清四海放牛桃林之野此志必成献禽大安之宫其乐无极
又
非常道非常名盖为清静之教归依佛归依法是谓调御之师可以迎上天之休可以使圣人之寿恭因震夙共効祷祈皇帝陛下伏愿神以扶持天所仁爱得其位得其寿固高揜於百王合其德合其明更永临於万国
又
黄老于汉而佛于魏盖自千载而来泗沂入海而渭入河爰尽九州之地共崇其道仰祝吾君皇帝陛下伏愿储思穆清承顔温凊古之胥训胥保惠永禀德於慈宸天其命哲命历年自膺时之纯嘏
提刑司
天佑民而作之君笃生是日臣归美以报其上正在斯时祷於梵宫介於景福皇帝陛下伏愿寿高五帝德被万方东面而征南面而征威遂加於不服西海而准北海而凖化当格於无疆
常平司
有王者起盖不坼疈而赫厥灵为圣人氓固常春秋而祝於社及履帝武之日愿即浮屠之祠皇帝陛下伏愿邦休永孚天寿平格非特致上帝之梦与尔九龄盖将同王季之亲申以百福
中岩祈雨道场
惟长於千夫百夫若岁大旱乃至於一日二日靡神不宗终焦槁之未濡凡祷祈而莫应皆谓尊者近在中岩盖一念之甚慈兼六通而无碍密云自西郊不雨能悯斯时隐雷在南山之阳可召而至敬遣官属只设净筵顾以守土之拘阻於伏地以请其如激切当即感通
圜通道场
惟此封部盖百乘十万井之田计其赋输乃一岁三十倍於古宜我慈悯念其困穷已於播种立苗之云初救其旱暵忍见遗秉滞穗之将及使之焦劳愿终惠於疲民想不遗於神力
又
惟闻思修王有大誓愿於阎浮提国为衆归依今我部封之田遭此旱暵之苦尝闻神力善救羣生使沸镬之汤而化为池不起于坐泻净瓶之水而散作雨非有甚难敢期轸念以埀慈遂即寻声而赴感
青词
祈雨设醮
为政不善害於时和自夏以来再以旱告固知上天不宜屡渎每念荒年实有可忧岂惟转车人徒之属连无以奉饟亦恐父子兄弟之离散不能为邦愿悯夏畦久劳而未偿无使秋稼埀成而或败岁则大熟民可小康
又
民之贫困未有甚於此时田无敛收则使饿於我土惟天眷佑以时雨阳乃自是月以来遂致膏泽不下田亩之苗莫立堤阏之水未通今者部封惕焉忧惧傥三日之不雨必百谷之无秋如此闵闵农夫丕降汝罪告于皇皇后帝宁丁我躬吁嗟以祈陨越于下
嵩山集卷十六

[book_title]卷十七
钦定四库全书
嵩山集卷十七
宋　晁公遡　撰
启
眉州到任谢执政启
不谓姓名彻政事堂之右地遽膺制诏赐防御郡之左符揣分非宜抚躬自愧某切观兹地盖异他邦风俗甚文有苏程石典刑之尚在江山良美与彭蜀汉境土之相连久矣所传号其难治通儒宿学则不令而治庸夫俗吏则虽令不从庙堂何自於听闻忽加除授闾里皆为之惊叹未有识知岂徒无补於县官亦恐见轻於父老某官辅佐明主增隆丕图大贤无所不容兼短长而并用上策莫如自治冀内外之举安岂期惷愚亦与选用五十无大过谅知更事之寖多三千惟一心当体同德而不懈某敢不自知庆幸亲见升平地接蛮夷属雪山之无警民安田亩喜天鼓之不鸣
上政府启
太宰诏王必砺世而磨钝大夫授郡当治业以赴功外不乏於军兴内无困於民力使匹夫匹妇之得所免吾君吾相之为忧惟有於岁月之间能副上意不宜於职事之外辄通私书若竿牍之屡修致道途之相望自非其敌谁复敢然某朅来効官忽至踰岁每闻二府大臣当出处之际初无一介行人达声闻於前以小事大其体则宜由卑渎尊於礼不可惟将饥饿於土地则合赴愬於门庭载念羁穷行及换代傥归休有地亦饭蔬没齿而无言顾贫病可怜须疾首蹙頞而相告庶几得禄不至向隅某官帡幪斯民衡石多士以康济之才而力行康济之政有恢复之虑而不示恢复之形期於数年成此伟绩恶不仁者其为仁矣爱四海而皆推恩思有饥者由己饥之恐一夫之不被泽仰观忠厚之意具知宏远之规某窃恃高明遽陈悃愊波之余者君及晋庶轸大贤恻隐之心人莫如於我敬齐肯为虚言寒温之问静思干犯并切兢惶
上杨参政启
猥被上恩改临剧郡属问途於境上与故老言知休驾於里中有大臣在拊躬自庆进记宜先窃以古之为邦政有先务莫敢无人於子思之侧未尝不式於干木之闾尽其礼盖欲闻其言敬其德所以训其下而况庙堂之老近居乡党之间藉其德望则足以化民承其风旨则足以为政岂其迂拙乃此遭逢某官士之凖绳国之耆艾卷怀天下之智谋而居於五亩之宅收敛天下之法式而寄於三里之城浩然而归始如孔子之反鲁淡乎不出皆惜孟轲之居休仪型可师习俗自美人皆成於谨厚吏相戒於贪残吾党小子不知所裁尽持循於善道我孙黎民亦职有利咸安乐於故乡顾刺史何幸之多将部封不劳而治某暌离固久就见匪遥念乐正子之来未定舍馆要事奇章公以礼乃重朝廷
与杨参政到任启
久疲远道念衣服之不洁清将谒大臣须沐浴而後斋戒虽已入境未遑欵门当诹日於卜人复请期於侍史瞻依良迩向慕尤深某官归荣故乡震耀多士霖雨之泽敛之下施於里闾台星之光赫然上见於分野益令兹地加重他邦某顷辄通牋特蒙修报人皆相谓礼宜絶於百僚情有可言使更驰於一介其为干冒并切兢惶
问候虞参政启
乐圣避贤愿归印绶过家上冢言返里闾释政省之忧劳获故乡之安便难稽远业暂佚真祠某官名高搢绅勲在社稷昨遇有为之会皆称难得之时若不靖夫边烽汉则几殆今犹传於境外秦岂无人帝不忘於念功意将倚以纳诲为政者每人而悦谁复能然不知者谓我何求公亦奚恨惟大臣进退之际本前贤出处之常溺者由已溺而饥者由已饥莫有识胷中之志仁者谓之仁而智者谓之智姑一付天下之言某早被深知肯同流俗当将相和而士附自揣凉薄而安敢前及宾客衰而家居则思亲近而不忍去辄怀管见仰测天心聘使或来必叹张昭之不在国家所赖宁容裴度之常闲延英之开跂踵可俟
谢吴宣抚启
郡县转输正当流马之运诏书选授忽守卧牛之城虽有惧於夙兴复退思而知幸窃以远方梗命累岁窥边顾幅员凡在於提封而安乐不殊於平日至若蠢愚所领之郡尤如从容无事之时阡陌为农兵革之容不识里闾好学弦诵之声相闻夫何余生得此乐土兹盖某官书功盟府为国长城比闻外敌之交侵岂特遐方之所恃坐而制胜有长辔远驭之谋逸以待劳无亡矢遗镞之费遂令巡属皆荷生成某敢不効职惟勤抚躬自庆要须督父老之力穑致周积仓恨不遣子弟以戍边遵汉故事
贺宣抚吴郡王启
舍爵于庙圣主深嘉其功裂地而王天下犹恨其晚欢腾有衆荣冠当时窃以用兵以来几四十载帅师於外凡六七公孰有兄弟父子相率以守边致使官府都鄙常为之安堵国家所赖威望独高宜备礼以临轩并阖门而行赏某官自授斋钺隐为长城敌人避其锋敢潜窥於塞下士卒服其德皆乐属於军中顷出武都坐收德顺将入关而拓境忽受诏以班师非惟惜功名於难得之机盖念遗君父以未除之患如闻行路巴人蜀人之有言历数近年韩王张王之莫及比执介圭而入觐特歌出车以劳还都邑争先而聚观陛楯合语而叹息举家之经百战共谓其难即日而封三侯未足以报并加宠数式表元勲岂与彭越之同功更过汾阳之异姓世祚东海必传後嗣之子孙画像南宫尽掩中兴之将帅某喜闻册命阻贺辕门帐御如汉王之居想益隆於体貌尊宠拜显宗之传顾岂限於彛章请今太史之屡书传作宗臣之盛事
谢监司帅臣启
比试治民俭於百里荐叨易地违之一邦始者入境以观风号其通经而知法四邑着籍之户盖盈五万三岁较艺之士殆至六千弦歌之声闾里相接西蜀成都之大有不及者东汉大学之盛盖庶几焉故多才智之民尤难牧守之任为政未尽善负薪必议於市中读书不知方斵轮亦笑於堂下赖高明之临按致教化之流行悉禀成规庶几无事某官宣上德意为国信臣人主如堂实有赖於廉陛庶民惟草皆自偃於德风官吏无不洗心愚蠢可以安位但当遵守无可施为某敢不更以诗书训其乡党仕无远近实与寰内诸侯之不殊政有迂疎亦恐泉中老翁之见笑
贺樊漕启
即家而拜乡党有光乘传复来父老相贺窃以国之遣使职在观风均节一道之盈虚考察四民之善恶闾里欲为浮薄而不敢州县皆以有无而相通眷我提封异於他郡俗喜讥议可畏文士之笔端家藏诗书乃多在庾之粟粒地贫则敛之不足人巧则服之也难今得学古通明之才而当持节循行之任况当临抚罔不周知必将条教不日而成於是蠢愚可得而治实为幸会尤极欣愉某官学问精深性资沈厚文章深得其要有三代坦明之言政事尤为所长如两汉循良之吏比尝漕引复以最闻致正宁之咨嗟赐锋车而促召历观近世皆不俟驾而亟行独归故乡乃遂杜门而高卧圣主益为之嘉叹大邦尝畀於便安以为优游田园朞月然後之郡不若宠赐旄节功利即可及民恩隆如斯公起可矣某幸兹守土闻彼聚谈皆传昔日之曾来亦愧休声之莫继虽宰予不雕之木朽质难追而召伯所憩之棠清隂犹在栽培罔怠矜式无忘
贺赵总领转官启
天子大计三年应乃懿德命秩加进一等并于正卿虽咸谓之殊恩顾犹稽於大用某官才堪富国德足芘民念馈饷之久劳俾师徒之宿饱在廷皆思其至得侍同朝当宁方倚其能可使治赋难於选代宠以褒迁近者天语之远传悯吾民力之重困特烦考核将议蠲除盖如疾病之可忧甚於膏之上肓之下或恐簿书之难信谓其有若无实若虚惟恻隐之深仁必推行於上意皆倒戈以北正敌人彻戍而尽归有大造于西使诸郡给军之大减庶几薄赋不致乏兴即见大门受阳报於无穷真是上穹以隂功而相畀某敢同阖部亟遣奉牋伫观召节之来兹又将贺想开宣室以待不可以留
贺陈茶马启
帝念榷牧擢华省之望郎职在清华加内朝之延阁训辞甚宠眷倚益隆窃以法始於前代而密於近年效见於本朝而盛於今日既取其利以寛民力又发其余以空敌资傥能事举而政修可使兵强而国富公来何晚衆谓有时某官才宜六卿名满九牧岂止从容於台阁固当谋议於庙堂不遂持从槖於中乃使乘使轺於外惟试之详者盖欲大用而知之深者特观远猷仅取三千匹而还顾李广利之可笑止增百万缗以献若陆师闵其何功必思利害之相权即掩古今而专美坐臻滋殖谁肯伐园以避其征尽致骏良焉有数皮而归其直迄登休绩亟列近班某获在部封行奉条教当备执驱之校无後会期更继思臧之诗载形歌颂
贺任运使被召启
乘使者之传久劳远方招大夫以旌盖思至论想黼扆之虚宁望锋车之亟来凡在提封切相与语虽忧其去无以芘覆於下复喜所愿遂将论列以闻非徒成就於功名抑亦慰满其郡县某官早负成德每怀永图共推蜀部之英宜预汉廷之议尝欲安民而济衆有伊尹心谁敢较德以量才与诸任齿暨当漕引深察盈虚安得杼轴空而漫不知坐视仓库竭而督愈急伤异时之聚敛尽责所无冀抗疏以建明悉除其弊方下巡属各具条疏乃者南面之朝慨然西顾而叹见虞公而称五絶可为大臣计孟子所谓一乡必皆善士无烦於外遽召以还与其通进於银台之前曷若指陈於玉阶之上民斯胥庆帝亦有言喜朝夕纳诲辅台以其入觐殆神灵使公教我哀此矜人须即日以施行俾有邦之休息某兹因赞喜辄敢问途斋航果济於大川敝邑实为於通道君召不俟驾固阖境之莫留客入则就阶尚迎门之匪远
嵩山集卷十七

[book_title]卷十八
钦定四库全书
嵩山集卷十八
宋　晁公遡　撰
启
谢夔路监司启
初至部封未习民俗坐堂上而称太守固已甚惭视衆中而见老翁殆将窃笑私为之惧敢负所知追思昨者禀受之良规尚可取以施行於今日某官列州承楷多士向风将为君子而为野人使之各得其所不可小知而可大受宜其进用於朝乃眷远民独为厚幸尽涵濡於美化如安乐於平时今天下书同文盖有待乎於变诸大夫皆矜式兹特见於所临某近蒙荐论虽去巡属必称承流宣化之任不辱眷私庶使陈义秉法之民无可讥切
谢成都铃辖启
佩刺史之印绶实领兵符望大将之鼓旗亦有军礼属当视事之始敢废通牋之仪某官才高和门功在盟府可与古人而并驾岂徒敌国之知名已试治民季布守股肱之郡更宜入卫祈父为爪牙於王孰谓清时尚留远服但使四川之地恃若万里之城何幸斯人再见雪山之重宁久於外终列云台之图某仕本为贫器非适用预忧他日之瘝旷正赖诸公之保持竭其土地之征亦已极矣责以军旅之事则愿学焉
贺夔路周运使启
治民考功既上三年之最计户转漕遂烦六辔之驱焕乎皇华溢於邻壤某官才任烦剧声闻京师早读传家之书典刑具在盖深开物之智议论有余兹擢领於转输必更图於滋殖力为劝课尽使长刀短笠以烧畲皆有盖藏无复小市孤城之争米第恐锋车之至不容坐席之温某慕用良深披承尚阻虽百书不如见面未接英游而千里可以同风固知道合
与泸州王安抚启
近获视事未知为邦因念三揖三逊而外初蒙置酒盖得一话一言而去皆可书绅与其诵叹而服膺曷若施行而布政拊躬自幸拜贶实多某官执德不回作事可法乘桴浮于海能化岭峤之民排淮注之江尝行吴越之地观其威德则皆诸公之莫及语其功効则又当世之所难慨然有为盖自三十而立考其已试未易一二而言某顷登公堂熟听至论坐之坐而食之食待之有若於贤人步亦步而趋亦趋继此当如於夫子
与程安抚启
千里而来以利国家蔼然衆望十室之邑必有忠信况此名邦将何慰於舆情亦惟恃於耆德庶几矜式可免旷瘝某官抱负智能践更夷险进居宰辅可为宁王之大宝龟传及子孙亦使郎君之施行马岂期退托久尔燕闲忽自乐於故山遂无心於当世三千臣之事虞舜岂以耋老而固辞八十岁犹亮武王而况耄期之未至某泛舟至具望履有期春服既成虽喜趋承之匪远介圭入觐第恐趣召而已行
与赵参议启
属此守邦惧不胜任虽思家戒当修身谨行而无堕媮犹畏民言或陈义秉法而相讥切所恃贤哲可为芘存某官卓然大才推於当世浚明祗敬兼臯陶九德之施直亮多闻真孔子三益之友宜逢大君子之知己遂使小朝廷之得人必将审事废置而处其中如欲救民疾苦而赞其决推此实惠洽于远方要历数诸公开府以来皆莫如今日用贤之効某本缘逐食猥至分符方有抱虚负殿之忧无忘应办所望循名责实之政早议施行
与交代范才叔启
鱼鳬蚕丛之开国道此阻修鸡犬图书之共船困於偪仄瞻承在近沿泝忘劳某官才猷静深器宇凝重隐几而卧顾名望之自尊闭合不言己封部之大治谅比屋之太息念折辕之将行某预忧迂疎莫继忠厚至是邦也闻其政皆称刑罚之何施惟有德者能以寛但抚规模而永叹
再与范才叔启
泛舟而来是何濡滞解组已去不见踟蹰怅良觌之莫谐抚初心而自失某官躬禀厚德衆推耆英正当收揽豪俊之时岂宜回翔郡国之地才能是用盖甚武帝汲汲之求筋力何施奚责子思仆仆而拜即应还於魏阙难更屈於彭门某会晤未期瞻依徒切恨不穷日之力後宿亟至近郊庶乎朞月而已有成一遵善政
答李雅州启
猥守一邦方愧心劳而政拙相望百里敢言地丑而德齐窃承视事之初辄致交邻之问某官政能知要才善拨烦虽云当涂之所知尤恨用才之未
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>