<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,文章正宗目录,文章正宗卷一,文章正宗卷二,文章正宗卷三,文章正宗卷四,文章正宗卷五,文章正宗卷六,文章正宗卷七,文章正宗卷八,文章正宗卷九,文章正宗卷十,文章正宗卷十一,文章正宗卷十二,文章正宗卷十三,文章正宗卷十四,文章正宗卷十五,文章正宗卷十六,文章正宗卷十七,文章正宗卷十八,文章正宗卷十九,文章正宗卷二十,文章正宗卷二十一上,文章正宗卷二十一下,文章正宗卷二十二上,文章正宗卷二十二下,文章正宗卷二十三,文章正宗卷二十四,续文章正宗目录,续文章正宗卷一,续文章正宗卷二,续文章正宗卷三,续文章正宗">
<meta name="description" content="《左传》以下至唐诗文总集。三十卷。宋真德秀编。《文章正宗》分辞命、议论、叙事、诗歌四类。前五卷为辞命;六卷至十八卷、二十五卷、二十六卷为议论;十八卷至二十四卷、二十七卷、二十八卷为叙事;二十九卷、三十卷为诗歌。辞命、议论、叙事选自《春秋三传》、《国语》、《战国策》、《史记》、《两汉书》、《三国志》以及韩愈、柳宗元、李习之之文;诗歌有古逸诗、汉魏六朝诗及唐李白、杜甫之诗。四类皆按时代顺序编次。本书选择很严，大体主于论理而不主于论文。“正宗云者，以后世文辞之多变，欲学者识其源流之正也”。刘克庄在《后村诗话》里">
<title>文章正宗_真德秀_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">文章正宗</span> <br/>
          作者： <span class="inputVal" id="bkauthor">真德秀</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]834513</span> <br/>
          说明： <span class="inputVal" id="bkdec">《左传》以下至唐诗文总集。三十卷。宋真德秀编。《文章正宗》分辞命、议论、叙事、诗歌四类。前五卷为辞命;六卷至十八卷、二十五卷、二十六卷为议论;十八卷至二十四卷、二十七卷、二十八卷为叙事;二十九卷、三十卷为诗歌。辞命、议论、叙事选自《春秋三传》、《国语》、《战国策》、《史记》、《两汉书》、《三国志》以及韩愈、柳宗元、李习之之文;诗歌有古逸诗、汉魏六朝诗及唐李白、杜甫之诗。四类皆按时代顺序编次。本书选择很严，大体主于论理而不主于论文。“正宗云者，以后世文辞之多变，欲学者识其源流之正也”。刘克庄在《后村诗话》里说：“《文章正宗》初萌芽，以诗歌一门属予编类，且约以世教民彝为主，仙释、闺情宫怨之类皆弗取。余欲取汉武帝《秋风辞》，西山……意不欲取，其严如此。……凡余所取，而去之者大半，又增入陶诗甚多，如三谢之类多不收”。顾炎武《日知录》里说：“真希元《文章正宗》所选诗，一扫千古之陋，归之正旨。然病其以理为宗，不得诗人之趣。且如《古诗十九首》，虽非一人之作，而汉代之风略具乎此。今以希元所删者读之，‘不如饮美酒，被服纨与素’，何异唐风山有框之篇?……十九作无甚优劣，必以防淫正俗之旨，严为绳削，虽矫昭明之枉，恐失国风之意。六代浮华，固当刊落，必使徐庾不得为人，陈隋不得为代，毋乃太甚，岂非执理之过乎?”深切地论到了诗歌选择方面的得失。总的来说，本书选择范围过于狭窄，但所选之文，很有名篇。明正柏辑《文章正宗续集》二十卷，都是北宋之文，但缺诗歌、辞命二类，仅有叙事、议论，而末卷议论之文有录无书。有明刻本。《文章正宗》宋刻本残存四卷。有元刻明修本、明初刻本、明嘉靖四十三年(1564年)蒋氏家塾刻本、清同治三年(1864年)重刻本。</span> <br/>
          封面： <span class="inputVal" id="bkimg">Z_18801.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]文章正宗
[book_author]真德秀
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]834513
[book_dec]《左传》以下至唐诗文总集。三十卷。宋真德秀编。《文章正宗》分辞命、议论、叙事、诗歌四类。前五卷为辞命;六卷至十八卷、二十五卷、二十六卷为议论;十八卷至二十四卷、二十七卷、二十八卷为叙事;二十九卷、三十卷为诗歌。辞命、议论、叙事选自《春秋三传》、《国语》、《战国策》、《史记》、《两汉书》、《三国志》以及韩愈、柳宗元、李习之之文;诗歌有古逸诗、汉魏六朝诗及唐李白、杜甫之诗。四类皆按时代顺序编次。本书选择很严，大体主于论理而不主于论文。“正宗云者，以后世文辞之多变，欲学者识其源流之正也”。刘克庄在《后村诗话》里说：“《文章正宗》初萌芽，以诗歌一门属予编类，且约以世教民彝为主，仙释、闺情宫怨之类皆弗取。余欲取汉武帝《秋风辞》，西山……意不欲取，其严如此。……凡余所取，而去之者大半，又增入陶诗甚多，如三谢之类多不收”。顾炎武《日知录》里说：“真希元《文章正宗》所选诗，一扫千古之陋，归之正旨。然病其以理为宗，不得诗人之趣。且如《古诗十九首》，虽非一人之作，而汉代之风略具乎此。今以希元所删者读之，‘不如饮美酒，被服纨与素’，何异唐风山有框之篇?……十九作无甚优劣，必以防淫正俗之旨，严为绳削，虽矫昭明之枉，恐失国风之意。六代浮华，固当刊落，必使徐庾不得为人，陈隋不得为代，毋乃太甚，岂非执理之过乎?”深切地论到了诗歌选择方面的得失。总的来说，本书选择范围过于狭窄，但所选之文，很有名篇。明正柏辑《文章正宗续集》二十卷，都是北宋之文，但缺诗歌、辞命二类，仅有叙事、议论，而末卷议论之文有录无书。有明刻本。《文章正宗》宋刻本残存四卷。有元刻明修本、明初刻本、明嘉靖四十三年(1564年)蒋氏家塾刻本、清同治三年(1864年)重刻本。
[book_img]Z_18801.jpg


[book_title]提要
【臣】等谨案文章正宗二十卷续集二十卷宋真德秀编德秀有四书集编已着録是集分辞命议论叙事诗歌四类左传国语以下至于唐末之作【按总集之选録左传国语自是编始遂为後来坊刻古文之例】其持论甚严大意主于论理而不论文刘克庄集有赠郑宁文诗曰昔侍西山讲读时颇于函丈得精微书如逐客犹遭黜辞取横汾亦恐非筝笛焉能谐雅乐绮罗原未识深衣嗟予老矣君方少好向师门溯指归其宗旨具於是矣然克庄後村诗话又曰文章正宗初萌芽以诗歌一门属予编类且约以世教民?为主如仙释闺情宫苑之类皆勿取余取汉武帝秋风词西山曰文中子亦以此词为悔心之萌岂其然乎意不欲收其严如此然所谓怀佳人兮不能忘盖指公卿扈从者似非为後宫而设凡余所取而西山去之者大半又增入陶诗甚多如三谢之类多不收详其词意又若有所不满於德秀者盖道学之儒与文章之士各明一义固不可得而强同也顾炎武日知録亦曰真希元文章正宗所选诗一扫千古之陋归之正旨然病其以理为宗不得诗人之趣且如古诗十九首虽非一人之作而汉代之风畧具乎此今以希元之所删者读之不如饮美酒被服纨与素何异唐风山有枢之篇良人惟古欢枉驾惠前绥盖亦邶风雄雉于飞之义牵牛织女意仿大东兔丝女萝情同车舝十九作中无甚优劣必以坊淫正俗之旨严为绳削虽矫昭明之枉恐失国风之义六代浮华固当刋落必使徐庾不得为人陈隋不得为代毋乃太甚岂非执理之过乎所论至为平允深中其失故德秀虽号名儒其说亦卓然成理而四五百年以来自讲学家以外未有尊而用之者岂非不近人情之事终不能强行于天下欤然专执其法以论文固矫枉以过正兼存其理以救浮华冶荡之弊则亦未尝无裨藏弆之家至今着録厥亦有由矣续集二十卷皆北宋之文阙诗歌辞命二门仅有叙事议论而末一卷议论之文又有録无书盖未成之本旧附前集以行今亦仍并録焉乾隆四十二年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]文章正宗目录
钦定四库全书　　　　　集部八
文章正宗目録　　　　　总集类
卷一
辞命一
辞命二
卷二
辞命三
卷三
辞命四
卷四
议论一
议论二
卷五
议论三
议论四
卷六
议论五
卷七
议论六之一
卷八
议论六之二
卷九
议论六之三
卷十
议论六之四
卷十一
议论七
卷十二
议论八
卷十三
议论九
卷十四
议论十
卷十五
议论十一
卷十六
叙事一
卷十七
叙事二
卷十八
叙事三
卷十九
叙事四
卷二十
叙事五
卷二十一上
叙事六
卷二十一下
叙事七
卷二十二上
诗歌
卷二十二下
诗上
卷二十三
诗中
卷二十四
诗下
文章正宗纲目
正宗云者以後世文辞之多变欲学者识其源流之正也自昔集录文章者衆矣若杜预挚虞诸家往往堙没弗传今行於世者惟梁昭明文选姚铉文粹而已繇今眡之二书所録果皆得源流之正乎夫士之於学所以穷理而致用也文虽学之一事要亦不外乎此故今所辑以明义理切世用为主其体本乎古其指近乎经者然後取焉否则辞虽工亦不録其目凡四曰辞命曰议论曰叙事曰诗赋今凡二十余卷云绍定执除之岁正月甲申学易斋书
辞命
按周官太祝作六辞以通上下亲疏远近曰辞【郑氏曰辞谓辞令】曰命【谓禆谌草创之命】曰诰【谓康诰盘庚之属】曰会【谓胥命于蒲之命】曰祷【谓如卫太子战祷】曰诔【谓如哀公诔孔子之诔】内史凡命诸侯及孤卿大夫则策命之【策谓以简策书王命】御史掌赞书【若今尚书作诏文】质诸先儒注释之说则辞命以下皆王言也太祝以下掌为之辞则所谓代言者也以书考之其可见者有三一曰诰以之播告四方汤诰盘庚大诰多士多方康王之诰是也二曰誓以之行师誓衆甘誓泰誓牧誓费誓泰誓是也三曰命以之封国命官微子蔡仲君陈毕命君牙冏命吕刑文侯之命是也他皆无传焉意者王言之重惟此三者故圣人録之以示训乎汉世有制有诏有册有玺书其名虽殊要皆王言也文章之施於朝廷布之天下者莫此为重故今以为编之首书之诸篇圣人笔之为经不当与後世文辞同录独取春秋内外传所载周天子谕告诸侯之辞列国往来应对之辞下至两汉诏册而止盖魏晋以降文辞猥下无复深纯温厚之指至偶俪之作兴而去古益远矣学者欲知王言之体当以书之诰誓命为祖而参之以此编则所谓正宗者庶乎其可识矣
议论
按议论之文初无定体都俞吁咈发於君臣会聚之间语言问答见於师友切瑳之际与凡秉笔而书缔思而作者皆是也大抵以六经语孟为祖而书之大禹臯陶益稷仲虺之诰伊训太甲咸有一德说命高宗肜日旅獒召诰无逸立政则正告君之体学者所当取灋然圣贒大训不当与後之作者同録今独取春秋内外传所载谏争论说之辞先汉以後诸臣所上书疏封事之属以为议论之首他所篹述或发明义理或旉析治道或褒贬人物以次而列焉书记往来虽不关大体而其文卓然为世脍炙者亦缀其末学者之议论一以圣贒为凖的则反正之评诡道之辩不得而惑其文辞之灋度又必本之此编则华实相副彬彬乎可观矣
叙事
按叙事起於古史官其体有二有纪一代之始终者书之尧典舜典与春秋之经是也後世本纪似之有纪一事之始终者禹贡武成金縢顾命是也後世志记之属似之又有纪一人之始终者则先秦盖未之有而昉於汉司马氏後之碑志事状之属似之今於书之诸篇与史之纪传皆不复録独取左氏史汉叙事之尤可喜者与後世记序传志之典则简严者以为作文之式若夫有志於史笔者自当深求春秋大义而参之以迁固诸书非此所能该也
诗赋
按古者有诗自虞赓歌夏五子之歌始而备於孔子所定三百五篇若楚辞则又诗之变而赋之祖也朱文公尝言古今之诗凡有三变盖自书传所记虞夏以来下及汉魏自为一等自晋宋间顔谢以後下及唐初自为一等自沈宋以後定着律诗下及今日又为一等然自唐初以前其为诗者固有高下而法犹未变至律诗出而後诗之古法始皆大变矣故尝欲抄取经史诸书所载韵语下及文选古诗以尽乎郭景纯陶渊明之作自为一编而附于三百篇楚词之後以为诗之根本凖则又於其下二等之中择其近於古者各为一编以为之羽翼舆卫其不合者则悉去之不使其接於胷次要使方寸之中无一字世俗语言意思则其为诗不期於高远而自高远矣今惟虞夏二歌与三百五篇不録外自余皆以文公之言为凖而抜其尤者列之此编律诗虽工亦不得与若箴铭颂赞郊庙乐歌琴操皆诗之属间亦采摘一二以附其间至於辞赋则有文公集注楚词後语今亦不録或曰此编以明义理为主後世之诗其有之乎曰三百五篇之诗其正言义理者盖无几而讽咏之间悠然得其性情之正即所谓义理也後世之作虽未可同日而语然其间兴寄高远读之使人忘宠辱去系吝翛然有自得之趣而於君亲臣子大义亦时有发焉其为性情心术之助反有过於他文者盖不必颛言性命而後为关於义理也读者以是求之斯得之矣

[book_title]文章正宗卷一
钦定四库全书
文章正宗卷一　　　　　宋　真德秀　编辞命一
周襄王不许晋文公请隧【国语下同○僖公二十四年初甘昭公有宠於惠后惠后将立之未及而卒昭公奔齐王复之颓叔桃子奉太叔以狄师伐周大败周师王出适郑二十五年晋侯杀太叔纳王晋侯朝王王享醴命之宥请隧弗许与之阳樊温原櫕茅之田太叔即甘昭公也】
晋文公既定襄王于郏【韦氏曰郏洛邑王城之地也】王劳之以地辞【辞不受】请隧焉【贾侍中云隧王之葬礼阙地通路曰隧】王弗许曰昔我先王之有天下也规方千里以为甸服【规规画而有之】以供上帝山川百神之祀【以其职贡供王祭也】以备百姓兆民之用以待不庭不虞之患【百姓百官有世功者用财用也庭直也虞度也不直犹不道也不度不亿度而至之患】其余以均分公侯伯子男【其余甸服之外地也均平也】使各有宁宇【宁安也宇居也】以顺及天地无逢其灾害先王岂有赖焉【赖利也言无所利】内官不过九御【九御九嫔】外官不过九品【九品九御】足以供给神祗而已岂敢厌纵其耳目心腹以乱百度【厌足也耳目声色心腹嗜欲也】亦唯是死生之服物采章【采章采色文章也】以临长百姓而轻重布之王何异之有【轻重布之贵贱各有等也王何异之有言帝王皆然按此盖谓礼有尊卑隆杀不得不然非王有心於自异也】今天降祸灾於周室余
一人仅亦守府【仅犹劣也府先王之府藏】又不佞以勤叔父【勤劳也天子称九州之长同姓曰叔父】而班先王之大物以赏私德【班分也大物谓隧也】其叔父实应且憎以非余一人余一人岂敢有爱也【憎恶也愚按且憎言口是而心非之也】先民有言曰改玉改行【玉佩玉所以节行步也君臣尊卑迟速有节言服其服则行其礼】叔父若能光裕大德更姓改物以创制天下自显庸也【光广裕寛也更姓易姓改物改正朔易服色也创造庸用也谓为天子造创制度自显用於天下】而缩取备物以镇抚百姓【缩引也备物隧之属】余一人其流辟於裔土何辞之与有【流放也】若由是姬姓也尚将列为公侯以复先王之职大物其未可改也叔父其茂昭明德物将自至余敢以私劳变前之大章以忝天下【章表也所以表明天子与诸侯异物也】其若先王与百姓何何政令之为也若不然叔父有地而隧焉余安能知之【所不敢禁】文公遂不敢请受地而还【愚按此篇要领在班先王之大物以赏私德一语後云余敢以私劳变前之大章盖覆说此意也晋文之定襄王自以为不世之大功其请隧也盖寖寖乎窥大物之渐襄王目之曰私德曰私劳所以折其骄矜不逊之意玩其辞气若优游而实峻烈真可为告谕诸侯之法】
襄王止晋杀卫侯【僖公二十八年卫侯奔楚元咺奉叔武以守晋人复卫侯卫侯入杀叔武元咺出奔卫侯与元咺讼卫侯不胜执卫侯归之于京师按叔武卫侯弟元咺卫大夫叔武守国本无自立之意元咺亦忠於国卫侯不察乃杀叔武故咺讼之于晋也】
温之会晋人执卫成公归之于周晋侯请杀之王曰不可夫政自上下者也【当从王出也】上作政而下行之不逆故上下无怨今叔父作政而不行无乃不可乎【不行谓不顺也言晋侯不行德政而听元咺之愬欲杀卫侯】夫君臣无狱【狱讼也】今元咺虽直不可听也君臣皆狱父子将狱是无上下也而叔父听之一逆矣又为臣杀其君其安庸刑【庸用也刑法也】布刑而不庸再逆矣一合诸侯而有再逆政余惧其无後也不然余何私於卫侯晋人乃归卫侯
定王使王孙满对楚子【宣三年左传下同】
楚子伐陆浑之戎【楚庄王也】遂至於雒观兵于周疆【杜氏曰雒水名】定王使王孙满劳楚子【王孙满周大夫】楚子问鼎之大小轻重焉【示欲偪周取天下】对曰在德不在鼎昔夏之方有德也【禹之世】远方图物【图画山川奇异之物而献之】贡金九牧【使九州之牧贡金】铸鼎象物【象所图物着之於鼎】百物而为之备使民知神奸【图鬼神百物之形使民逆备之】故民入川泽山林不逢不若【若顺也】螭魅罔两【螭山神兽形魅怪物罔两水神】莫能逢之【逢遇也】用能恊于上下以承天休桀有昬德鼎迁于商载祀六百【载祀皆年】商纣暴虐鼎迁于周德之休明虽小重也其奸回昬乱虽大轻也天祚明德有所底止【底致也】成王定鼎于郏鄏【郏鄏今河南也武王迁之成王定之】卜世三十卜年七百天所命也周德虽衰天命未改鼎之轻重未可问也
定王辞巩朔献齐捷【成二年晋师败齐师于鞌】
晋侯使巩朔献齐捷于周王弗见使单襄公辞焉曰蛮夷戎狄不式王命【杜氏曰式用也】淫湎毁常王命伐之则有献捷王亲受而劳之所以惩不敬劝有功也兄弟甥舅侵败王畧【兄弟同姓国甥舅异姓国略经略法度】王命伐之告事而已不献其功所以敬亲昵禁淫慝也【淫慝为虣掠百姓取囚俘也】今叔父克遂有功于齐而不使命卿镇抚王室所使来抚余一人而巩伯实来未有职司於王室【巩朔上军大夫非命卿名位不达於王室】又奸先王之礼【谓献齐捷】余虽欲於巩伯【欲受其献】其敢废旧典以忝叔父夫齐甥舅之国也而大师之後也【齐世与周昬故曰甥舅】宁不亦淫从其欲以怒叔父抑岂不可谏诲士庄伯不能对【庄伯巩朔】王使委於三吏【委属也三吏三公也】礼之如侯伯克敌使大夫告庆之礼降於卿礼一等
景王使詹桓伯责晋【昭九年】
周甘人与晋阎嘉争阎田【杜氏曰甘人甘大夫襄阎嘉晋阎县大夫】晋梁丙张趯【皆大夫】率隂戎伐颍【隂戎陆浑之戎颍周邑】王使詹桓伯辞於晋【辞责让之桓伯周大夫】曰我自夏以后稷魏骀芮岐毕吾西土也【在夏世以后稷功受此五国为西土之长】及武王克商蒲姑商奄吾东土也巴濮楚邓吾南土也肃愼燕亳吾北土也吾何迩封之有【迩近也】文武成康之建母弟以蕃屏周亦其废队是为【为後世废队兄弟之国当救济之】岂如弁髦而因以敝之【童子垂髦始冠必三加冠成礼而弃其始冠故言弁髦因以敝之弁亦冠也】先王居檮杌于四裔以御螭魅【言檮杌略举四凶之一下言四裔则三苗在其中】故允姓之奸居于瓜州【允姓隂戎之祖与三苗俱放三危者瓜州今敦煌】伯父惠公归自秦而诱以来【僖十五年晋惠公自秦归二十二年秦晋迁陆浑之戎於伊川】使偪我诸姬入我郊甸则戎焉取之【邑外为郊郊外为甸言戎取周郊甸之地】戎有中国谁之咎也【咎在晋】后稷封殖天下今戎制之不亦难乎伯父图之我在伯父犹衣服之有冠冕木水之有本原民人之有谋主也【民人谋主宗族之师长】伯父若裂冠毁冕拔本塞原专弃谋主虽戎狄其何有余一人【伯父犹然则虽戎狄无所可责晋率隂戎伐周邑故云然】叔向谓宣子曰文之伯也岂能改物翼戴天子而加之以共自文以来世有衰德而暴蔑宗周以宣示其侈诸侯之贰不亦宜乎且王辞直子其图之宣子说王有姻丧使赵成如周吊且致阎田与禭反颍俘王亦使宾滑执甘大夫襄以说於晋晋人礼而归之
敬王告晋请城成周【昭二十三年尹氏立王子朝传春王正月二师围郊二十六年天王入于成周王子朝奔楚晋师使成公般戍周而还三十二年云云】
王使富辛与石张如晋请城成周【杜氏曰子朝之乱其余党多在王城敬王畏之徙都成周成周狭小故请城之】天子曰天降祸于周俾我兄弟并有乱心以为伯父忧【兄弟谓子朝也伯父谓晋侯】我一二亲昵甥舅不皇啓处於今十年【谓二十三年】勤戍五年【谓二十八年晋藉秦致诸侯之戍至于今】余一人无日忘之【念诸侯劳】闵闵焉如农夫之望岁惧以待时【闵闵忧貌】伯父若肆大惠复二文之业弛周室之忧【肆展放也二文谓文侯仇文公重耳也弛犹解也】徼文武之福以固盟主宣昭令名则余一人有大愿矣昔成王合诸侯城成周以为东都崇文德焉【作成周迁殷民以为京师之东都所以崇文王之德】今我欲徼福假灵于成王修成周之城俾戍人无勤诸侯用宁蝥贼远屏晋之力也【蝥贼喻灾害】其委诸伯父使伯父实重图之俾我一人无徵怨于百姓【徵召也】而伯父有荣施先王庸之【庸功也先王之灵以为大功】范献子谓魏献子曰与其戍周不如城之天子实云虽有後事晋勿与知可也从王命以纾诸侯晋国无忧是之不务而又焉从事魏献子曰善使伯音对曰天子有命敢不奉承以奔告於诸侯迟速衰序於是焉在【按周之望於晋者切矣而范鞅乃曰虽有後事晋勿与知岂诚於图王室者哉此伯业之所以衰也】
右周天子告谕诸侯之辞凡六事
辞命二
楚屈完对齐侯【左氏传下同　僖四年春公会齐侯宋公陈侯卫侯郑伯许男曹伯侵蔡蔡溃遂伐楚】
齐侯以诸侯之师侵蔡蔡溃遂伐楚楚子使与师言曰君处北海寡人处南海唯是风马牛不相及也【杜氏曰楚界犹未至南海因齐处北海遂称所近牛马风逸盖未界之微事故以取喻】不虞君之涉吾地也何故管仲对曰昔召康公命我先君大公曰五侯九伯女实征之以夹辅周室【五等诸侯九州之伯皆得征讨其罪齐桓因此命以夸楚】赐我先君履东至于海西至于河南至于穆陵北至于无棣【穆陵无棣皆齐竟也履所践履之界齐桓又因以自言其盛】尔贡包茅不入王祭不共无以缩酒寡人是徵昭王南征而不复寡人是问【昭王成王之孙南廵守涉汉船坏而溺周人讳而不赴诸侯不知其故故问之】对曰贡之不入寡君之罪也敢不共给昭王之不复君其问诸水滨【昭王时汉非楚竟故不受罪○按荆楚僭王罪之大者也包茅不入罪之小者也昭王之不复则非其罪矣管仲不以僭王责之而举此二罪是舍其所当责而责其不必责也仲岂懵乎哉吁此其所以为覇者之师也禹之征苗汤之伐桀皆明徵其辞盖有诸已而后可求诸人无诸已而後可非诸人齐桓之霸所谓以力服人而非心服者也内嬖如嫡同产不嫁内之失德者多矣灭谭灭遂迁阳降鄣外之失义者多矣楚大国也僭王其大恶也我以大恶责之彼肯弭然受责者哉必斥吾之恶以对方八国之师云集而为敌人指数其恶岂不为诸侯羞攻之弗克围之弗下将何词以退师乎故舍其所当责者而及其不必责者庶几楚人之为辞也易不尽力以抗我我之服楚也亦易不劳师而有功仲盖计之熟矣呜呼此其所以为覇者之师欤】师进次于陉【楚不服罪故复进师】夏楚子使屈完如师【如陉之师观强弱】师退次于召陵【完请盟故】齐侯陈诸侯之师与屈完乘而观之【乘共载】齐侯曰岂不谷是为先君之好是继与不谷同好如何对曰君惠徼福於敝邑之社稷辱收寡君寡君之愿也齐侯曰以此衆战谁能御之以此攻城何城不克对曰君若以德绥诸侯谁敢不服君若以力楚国方城以为城汉水以为池【方城山在南阳叶县南以言竟上之远汉水出武都至江夏南入江言其险固以当城池】虽衆无所用之屈完及诸侯盟【按屈完之对才数语耳皆足以折服齐侯之心盖善於辞令者也】
晋隂饴甥对秦伯【十五年秦伯伐晋秦获晋侯以归穆姬请于秦伯乃与晋平】
晋隂饴甥会秦伯盟于王城【杜氏曰隂饴甥即吕甥也食采於隂王城秦地】秦伯曰晋国和乎对曰不和小人耻失其君而悼丧其亲【痛其亲为秦所杀】不惮征缮以立圉也【圉惠公子】曰必报雠宁事戎狄君子爱其君而知其罪不惮征缮以待秦命曰必报德有死无二以此不和秦伯曰国谓君何对曰小人戚谓之不免君子恕以为必归小人曰我毒秦秦岂归君【毒谓三施不报】君子曰我知罪矣秦必归君贰而执之服而舍之德莫厚焉刑莫威焉服者怀德贰者畏刑此一役也秦可以霸纳而不定废而不立以德为怨秦不其然秦伯曰是吾心也改馆晋侯馈七牢焉【牛羊豕各一为一牢】
鲁展喜犒齐师【二十六年夏】
齐孝公伐我北鄙公使展喜犒师使受命于展禽【杜氏曰柳下惠】齐侯未入竟展喜从之曰寡君闻君亲举玉趾将辱於敝邑使下臣犒执事【言执事不敢斥尊也】齐侯曰鲁人恐乎对曰小人恐矣君子则否齐侯曰室如悬罄野无青草何恃而不恐对曰恃先王之命昔周公大公股肱周室夹辅成王成王劳之而赐之盟曰世世子孙无相害也载在盟府【载载书也】大师职之【职主也大公为大师兼主司盟之官】桓公是以纠合诸侯而谋其不恊弥缝其阙而匡救其灾昭旧职也及君即位诸侯之望曰其率桓之功【率循也】我敝邑用不敢保聚曰岂其嗣世九年而弃命废职其若先君何君必不然恃此以不恐齐侯乃还
郑烛之武说秦伯【三十年九月】
晋侯秦伯围郑以其无礼於晋【杜氏曰文公亡过郑郑不礼之】且贰於楚也晋军函陵秦军泛南佚之狐言於郑伯曰国危矣若使烛之武见秦君师必退【佚之狐烛之武皆郑大夫】公从之辞曰臣之壮也犹不如人今老矣无能为也已公曰吾不能早用子今急而求子是寡人之过也然郑亡子亦有不利焉许之夜缒而出【缒县城而下】见秦伯曰秦晋围郑郑既知亡矣若亡郑而有益於君敢以烦执事【执事亦谓秦】越国以鄙远君知其难也【设得郑以为秦边邑则越晋而难保】焉用亡郑以陪邻【陪益也】邻之厚君之薄也若舍郑以为东道主行李之往来共其乏困【行李使人】君亦无所害且君尝为晋君赐矣许君焦瑕朝济而夕设版焉君之所知也【晋君谓惠公也焦瑕晋河外五城之二邑朝济河而夕设版筑以距秦言背秦之速】夫晋何厌之有既东封郑又欲肆其西封【封疆也肆申也】若不阙秦将焉取之阙秦以利晋唯君图之秦伯说与郑人盟使杞子逢孙杨孙戍之乃还【三子秦大夫反为郑守】
郑子家告赵宣子【文十七年】
晋侯蒐于黄父【社氏曰晋地】遂复合诸侯于扈於是晋侯不见郑伯以为贰於楚也郑子家使执讯而与之书以告赵宣子【执讯通讯问之官为书与宣子】曰寡君即位三年【鲁文二年】召蔡侯而与之事君九月蔡侯入干敝邑以行【行朝晋也】敝邑以侯宣多之难寡君是以不得与蔡侯偕【宣多既立穆公恃宠专权】十一月克减侯宣多而随蔡侯以朝于执事【减损也难未尽而行言汲汲於朝晋】十二年六月归生佐寡君之嫡夷【归生子家名夷大子名】以请陈侯于楚而朝诸君【请陈于楚与俱朝晋】十四年七月寡君又朝以蒇陈事【蒇勑也勑成前好】十五年五月陈侯自敝邑往朝于君往年正月烛之武往朝夷也【将夷往朝晋】八月寡君又往朝以陈蔡之密迩於楚而不敢贰焉则敝邑之故也虽敝邑之事君何以不免【免免罪也】在位之中一朝于襄【襄公】而再见于君【君灵公也】夷与孤之二三臣相及於绦【孤之二三臣谓烛之武归生自谓也绦晋国都】虽我小国则蔑以过之矣今大国曰尔未逞吾志敝邑有亡无以加焉古人有言曰畏首畏尾身其余几【言首尾有畏则身中不畏者少】又曰鹿死不择音【音所茠?之处古字声同皆相假借】小国之事大国也德则其人也【以德加已则以人道相事】不德则其鹿也铤而走险急何能择【铤疾走貌言急则欲?茠於楚如鹿赴险】命之罔极亦知亡矣【言晋命无极】将悉敝赋以待於儵唯执事命之【儵晋郑之竟言欲以兵距晋】文公二年六月壬申朝于齐【郑文二年六月壬申鲁庄二十三年六月二十四日】四年二月壬戌为齐侵蔡【鲁庄二十五年二月无壬戌壬戌三月二十日】亦获成於楚【郑与楚成】居大国之间而从於强令岂其罪也【令号令也】大国若弗图无所逃命晋巩朔行成於郑赵穿公壻池为质焉【赵穿卿也公壻池晋侯女壻　按郑小国也子家辞直而晋遽畏之以其壻为质若事大国焉辞之不可已也如是夫】
晋解扬对楚子【宣十五年春】
公孙归父会楚子于宋宋人使乐婴齐告急于晋晋侯欲救之伯宗曰不可【伯宗晋大夫】乃止使解扬如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之【楼车车上望橹】遂致其君命楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命为义臣能承命为信信载义而行之为利谋不失利以卫社稷民之主也义无二信信无二命君之赂臣不知命也受命以出有死无霣【霣废队也】又可赂乎臣之许君以成命也死而成命臣之禄也寡君有信臣下臣获考【考成也】死又何求楚子舍之以归
齐国佐对晋人【成二年六月季孙行父臧孙许叔孙侨如公孙婴齐帅师会晋郤克卫孙良父曹公子首及齐侯战于鞌齐师败绩秋七月齐侯使国佐如师】
晋师从齐师入自邱舆击马陉【杜氏曰邱舆马陉皆齐邑】齐侯使宾媚人赂以纪甗玉磬与地【媚人国佐也甗玉甑皆灭纪所得】不可则听客之所为宾媚人致赂晋人不可曰必以萧同叔子为质【同叔萧君之字齐侯外祖父子女也难斥言其母故远言之】而使齐之封内尽东其亩【使陇亩东西行】对曰萧同叔子非他寡君之母也若以匹敌则亦晋君之母也吾子布大命於诸侯而曰必质其母以为信其若王命何【言违王命】且是以不孝令也诗曰孝子不匮永锡尔类【诗大雅言孝心不乏者又能以孝道长鍚其志类】若以不孝令於诸侯其无乃非德类也乎【不以孝德锡同类】先王疆理天下物土之宜而布其利【疆界也理正也物土之宜播殖之物各从土宜】故诗曰我疆我理南东其亩【诗小雅或南或东从其土宜】今吾子疆理诸侯而曰尽东其亩而已唯吾子戎车是利【晋之伐齐循垄东行易】无顾土宜其无乃非先王之命也乎反先王则不义何以为盟主其晋实有阙【阙失】四王之王也【禹汤文武】树德而济同欲焉【树立也济成也】五伯之霸也【夏伯昆吾商伯大彭豕韦周伯齐桓晋文】勤而抚之以役王命【役事也】今吾子求合诸侯以逞无疆之欲【疆竟也】诗曰布政优优百禄是遒【诗颂殷汤布政优和故百禄来聚遒聚也】子实不优而弃百禄诸侯何害焉【言不能为诸侯害】不然【不见许】寡君之命使臣则有辞矣曰子以君师辱於敝邑不腆敝赋以犒从者【战而曰犒为孙辞】畏君之震师徒挠败【震动挠曲也】吾子惠徼齐国之福不泯其社稷使继旧好唯是先君之敝器土地不敢爱子又不许请收合余烬【烬火余本】背城借一【欲於城下复借一战】敝邑之幸亦云从也况其不幸敢不唯命是听【鲁卫谏曰齐疾我矣其死亡者皆亲昵也子若不许讐我必甚唯子则又何求子得其国宝我亦得地而纾於难其荣多矣齐晋亦唯天所授岂必晋晋人许之对曰羣臣帅赋舆以为鲁卫请若苟有以藉口而复於寡君君之惠也敢不唯命是听秋七月晋师及齐国佐盟于袁娄使齐人归我汶阳之田】
晋智罃对楚子【成三年春】
晋人归楚公子谷臣与连尹襄老之尸于楚以求知罃【杜氏曰邲之战楚获知罃】於是荀首佐中军矣【荀首知罃父】故楚人许之王送知罃曰子其怨我乎对曰二国治戎臣不才不胜其任以为俘馘执事不以衅鼓【以血涂鼓为衅鼓】使归即戮君之惠也臣实不才又谁敢怨王曰然则德我乎对曰二国图其社稷而求纾其民【纾缓也】各惩其忿以相宥也【宥赦也】两释累囚以成其好【累系也】二国有好臣不与及其谁敢德【言二国本不为已】王曰子归何以报我对曰臣不任受怨君亦不任受德无怨无德不知所报王曰虽然必告不谷对曰以君之灵累臣得归骨於晋寡君之以为戮死且不朽若从君之惠而免之以赐君之外臣首【称於异国君曰外臣】首其请於寡君而以戮於宗亦死且不朽若不获命【君不许戮】而使嗣宗职【嗣其祖宗之位职】次及於事而帅偏师以修封疆虽遇执事【遇楚将帅】其弗敢违【违辟也】其竭力致死无有二心以尽臣礼所以报也王曰晋未可与争重为之礼而归之
鲁季文子语晋韩穿【成二年晋使齐人归我汶阳之田八年春晋侯使韩穿来云云杜氏曰齐服事晋故晋来语鲁使还二年所取田】
晋侯使韩穿来言汶阳之田归之于齐季文子饯之【杜氏曰饯送行饮酒】私焉【私与之言】曰大国制义以为盟主是以诸侯怀德畏讨无有贰心谓汶阳之田敝邑之旧也而用师於齐使归诸敝邑【用师鞌之战】今有二命曰归诸齐信以行义义以成命小国所望而怀也信不可知义无所立四方诸侯其谁不解体诗曰女也不爽士贰其行士也罔极二三其德【爽差也极中也诗卫风妇人怨丈夫不一其行喻鲁事晋犹女之不敢过差而晋有罔极之心反二三其德】七年之中一与一夺二三孰甚焉士之二三犹丧妃耦而况霸主霸主将德是以【以用也】而二三之其何以长有诸侯乎诗曰犹之未远是用大简【犹图也简谏也诗大雅言王者图事不远故用大道谏之】行父惧晋之不远犹而失诸侯也是以敢私言之
晋郤至答楚子反【十二年宋华元克合晋楚之成】
晋郤至如楚聘且涖盟楚子享之子反相为地室而县焉【杜氏曰县钟鼓也】郤至将登【登堂】金奏作於下【击钟而奏乐】惊而走出子反曰日云莫矣寡君须矣吾子其入也宾曰君不忘先君之好施及下臣贶之以大礼重之以备乐【贶赐也】如天之福两君相见何以代此下臣不敢【言此两君相见之礼】子反曰如天之福两君相见无亦唯是一矢以相加遗焉用乐【言两君战乃相见无用此乐】寡君须矣吾子其入也宾曰若让之以一矢祸之大者其何福之为世之治也诸侯间於天子之事则相朝也【王事间缺则修私好】於是乎有享宴之礼享以训共俭【享有体荐设几而不倚爵盈而不饮肴乾而不食所以训共俭】宴以示慈惠【宴则折俎相与共食】共俭以行礼而慈惠以布政政以礼成民是以息百官承事朝而不夕【不夕言无事】此公侯之所以扞城其民也【扞蔽也言享宴结好邻国所以蔽扞其民】故诗曰赳赳武夫公侯干城【诗周南之风赳赳武貌干扞也言公侯之与武夫止于扞难而已】及其乱也诸侯贪冒侵欲不忌争寻常以尽其民【八尺曰寻倍寻曰常言争尺文之地以相攻伐】略其武夫以为已腹心股肱爪牙【略取也言世乱则公候制御武夫以从已志使侵害邻国为抟噬之用无已】故诗曰赳赳武夫公侯腹心【举请之正以駮乱义诗言治世则武夫能合德公侯外为扞城内制其腹心】天下有道则公侯能为民干城而制其腹心乱则反之【畧其武夫以为已腹心爪牙】今吾子之言乱之道也不可以为法然吾子主也至敢不从遂入卒事归以语范文子文子曰无礼必食言吾死无日矣夫【言晋楚不能久和必复相伐为十六年鄢陵战张本】
晋侯使吕相絶秦【十三年夏四月】
晋侯使吕相絶秦【杜氏曰吕相魏錡子盖口宣已命】曰昔逮我献公及穆公【晋献秦穆】相好戮力同心申之以盟誓重之以昬姻【穆公夫人献公之女】天祸晋国文公如齐惠公如秦【辟骊姬也不言狄梁举所恃大国】无禄献公即世穆公不忘旧德俾我惠公用能奉祀于晋【僖十年秦纳惠公】又不能成大勲而为韩之师【僖十五年秦伐晋获惠公】亦悔于厥心用集我文公【集成也】是穆之成也【成功於晋】文公躬擐甲胄跋履山川【草行为跋】踰越险阻征东之诸侯虞夏商周之胤而朝诸秦则亦既报旧德矣郑人怒君之疆场我文公帅诸侯及秦围郑【晋自以郑贰於楚故围之郑非侵秦也晋以此诬秦事在僖三十年】秦大夫不询于我寡君擅及郑盟【询谋也盟者秦伯谦言大夫】诸侯疾之将致命于秦【致死命而讨秦时无诸侯盖诸侯遥致此意】文公恐惧绥静诸侯秦师克还无害是我有大造于西也【造成也言晋有成功於秦】无禄文公即世穆为不吊【不见吊伤】蔑死我君寡我襄公【寡弱也】迭我殽地奸絶我好伐我保城殄灭我费滑【伐保城诬之费滑滑国都於费】散离我兄弟挠乱我同盟【滑晋同姓】倾覆我国家我襄公未忘君之旧勲【纳文公之勲】而惧社稷之陨是以有殽之师【在僖三十三年】犹愿赦罪于穆公【晋欲求解於奉】穆公弗听而即楚谋我天诱其衷成王陨命【秦使鬬克归楚求成事见文十四年文元年楚弑成王】穆公是以不克逞志于我【逞快也】穆襄即世康灵即位【文六年晋襄秦穆皆卒】康公我之自出【晋外甥】又欲阙翦我公室倾覆我社稷帅我蝥贼以来荡揺我边疆【蝥贼食禾稼虫名谓秦纳公子雍】我是以有令狐之役【在文七年】康犹不悛入我河曲【悛改也】伐我涑川俘我王官【涑水名】翦我羁马我是以有河曲之战【在文十二年】东道之不通则是康公之絶我好也【言康公自絶故不复东通晋】及君之嗣也【君秦桓公】我君景公引领西望曰庶抚我乎【望秦抚恤晋】君亦不惠称盟【不肯称晋望而共盟】利吾有狄难【谓晋灭潞氏时】入我河县焚我箕郜芟夷我农功【夷伤也】?刘我边垂【?刘皆杀也】我是以有辅氏之聚【聚衆也在宣十五年】君亦悔祸之延【延长也】而欲徼福于先君献穆【晋献秦穆】使伯车来命我景公【伯车秦桓公子】曰吾与女同好弃恶复修旧德以追念前勲言誓未就景公即世我寡君是以有令狐之会【令狐会在十一年申厉公之命宜言寡人称君误也】君又不祥【祥善也】背弃盟誓白狄及君同州【及与也】君之仇雠而我昬姻也【季隗廧咎如赤狄之女也白狄伐而获之纳诸文公】君来赐命曰吾与女伐狄寡君不敢顾昬姻畏君之威而受命于吏君有二心於狄曰晋将伐女狄应且憎是用告我【言狄虽应答秦而心实憎秦无信】楚人恶君之二三其德也亦来告我曰秦背令狐之盟而来求盟于我昭告昊天上帝秦三公楚三王【三公穆康共三王成穆庄】曰余虽与晋出入【出入犹往来】余唯利是视不谷恶其无成德是用宣之以惩不壹诸侯备闻此言斯是用痛心疾首昵就寡人【疾首痛也昵亲也】寡人帅以听命唯好是求君若惠顾诸侯矜哀寡人而赐之盟则寡人之愿也其承宁诸侯以退【承君之意以宁静诸侯】岂敢徼乱【徼要也】君若不施大惠寡人不佞其不能以诸侯退矣敢尽布之执事俾执事实图利之【俾使也】秦桓公既与晋厉公为令狐之盟而又召狄与楚欲道以伐晋诸侯是以睦於晋【晋辞多诬秦故传据此三事以正秦罪】鲁使声伯请季孙于晋【十六年会于沙随谋伐郑晋侯以叔孙侨如之谋不见公执季文子】
晋人执季文子于苕邱公还待于郓【杜氏曰郓鲁西邑】使子叔声伯请季孙于晋郤?曰苟去仲孙蔑【孟献】而止季孙行父吾与子国亲於公室【亲鲁甚於晋公室】对曰侨如之情子必闻之矣【闻其淫慝情通按此谓通於穆姜而欲去季孟也】若去蔑与行父是大弃鲁国而罪寡君也若犹不弃而惠徼周公之福使寡君得事晋君则夫二人者鲁国社稷之臣也若朝亡之鲁必夕亡以鲁之密迩仇讐【仇雠谓齐楚】亡而为雠治之何及【言鲁属齐楚则还为晋雠】郤?曰吾为子请邑对曰婴齐鲁之常隶也【隶贱官也】敢介大国以求厚焉【介因也】承寡君之命以请【承奉也】若得所请吾子之赐多矣又何求【范文子谓栾武子曰季孙於鲁相二君矣妾不衣帛马不食粟可不谓忠乎信谗慝而弃忠良若诸侯何子叔婴齐奉君命无私谋国家不贰图其身不忘其君若虚其请是弃善人也子其图之乃许鲁平赦季孙】
郑告晋受盟于楚【襄八年夏郑子国子耳侵蔡楚子囊伐郑】
楚子囊伐郑讨其侵蔡也子驷子国子耳欲从楚子孔子蟜子展欲待晋【杜氏曰待晋来救子孔穆公子子蟜子游子子展子罕子】子驷曰周诗有之曰俟河之清人夀几何【逸诗也言人夀促而河清迟喻晋之不可待】兆云询多职竞作罗【兆卜询谋也职主也言既卜且谋多则竞作罗网之难无成功】谋之多族民之多违【族家也】事滋无成【滋益也】民急矣姑从楚以纾吾民晋师至吾又从之敬共币帛以待来者小国之道也牺牲玉帛待於二竟【二竟晋楚界】以待强者而庇民焉寇不为害民不罢病不亦可乎子展曰小所以事大信也小国无信兵乱日至亡无日矣五会之信【谓三年会鸡泽五年会戚又会城棣七年会鄬八年会邢邱】今将背之虽楚救我将安用之【言失信得楚不足贵】亲我无成【晋亲郑】鄙我是欲【楚欲以郑为鄙邑而反欲与成】不可从也【言子驷不可从】不如待晋晋君方明四军无阙八卿和睦必不弃郑【四军谓上中下新军也军有二卿】楚师辽远粮食将尽必将速归何患焉舍之闻之【舍之子展名】杖莫如信完守以老楚杖信以待晋不亦可乎子驷曰诗云谋夫孔多是用不集【诗小雅孔甚也集就也言人欲为政是非相乱而不成】发言盈庭谁敢执其咎【言谋者多若有不善无适受其咎】如匪行迈谋是用不得于道【匪彼也行迈谋谋於路人也不得於道衆无适从】请从楚騑也受其咎【騑子驷名】乃及楚平使王子伯骈告于晋【伯骈晋大夫】曰君命敝邑修而车赋儆而师徒以讨乱略蔡人不从敝邑之人不敢宁处悉索敝赋【索尽也】以讨于蔡获司马爕献于邢邱今楚来讨曰女何故称兵于蔡【称举也】焚我郊保【郭外曰郊保守也】冯陵我城郭【冯迫也】敝邑之衆夫妇男女不皇啓处以相救也【皇暇也啓跪也】翦焉倾覆无所控告【翦尽也控引也】民死亡者非其父兄即其子弟夫人愁痛【夫人犹人人也】不知所庇民知穷困而受盟于楚孤也与其二三臣不能禁止【孤郑伯】不敢不告知武子使行人子员对之曰君有楚命【见讨之命】亦不使一介行李告于寡君【一介独使也行李行人也】而即安于楚君之所欲也谁敢违君寡君将帅诸侯以见于城下唯君图之
郑公子騑与晋盟【襄九年十一月己亥】
同盟于戏郑服也【杜氏曰郑服故言同】将盟郑六卿公子騑【子驷】公子嘉【子孔】公孙辄【子耳】公孙虿【子蟜】公孙舍之【子展】及其大夫门子皆从郑伯【门子卿之适子】晋士庄子为载书【庄子士弱载书盟书】曰自今日既盟之後郑国而不唯晋命是听而或有异志者有如此盟【如违盟之罸】公子騑趋进曰天祸郑国使介居二大国之间【介犹间也】大国不加德音而乱以要之【谓以兵乱之力强要郑】使其鬼神不获歆其禋祀其民人不获享其土利夫妇辛苦垫隘无所底告【垫隘犹委顿底至也】自今日既盟之後郑国而不唯有礼与强可以庇民者是从而敢有异志者亦如之【亦如此盟】荀偃曰改载书公孙舍之曰昭大神要言焉【要誓以告神】若可改也大国亦可叛也知武子谓献子曰我实不德而要人以盟岂礼也哉非礼何以主盟姑盟而退修德息师而来终必获郑何必今日我之不德民将弃我岂唯郑若能休和远人将至何恃於郑乃盟而还【遂两用载书】
戎子驹支对范宣子【襄十四年春】
吴告败于晋【杜氏曰前年为楚所败】会于向为吴谋楚故也【谋为吴伐楚】将执戎子驹支【驹支戎子名】范宣子亲数诸朝【行之所在亦设朝位】曰来姜戎氏昔秦人迫逐乃祖吾离于瓜州【四岳之後皆姜姓又别为允姓瓜州地在今炖煌】乃祖吾离被苫盖【盖苫之别名】蒙荆棘以来归我先君【蒙冒也】我先君惠公有不腆之由【腆厚也】与女剖分而食之【中分为剖】今诸侯之事我寡君不如昔者盖言语漏泄则职女之由【职主也】诘朝之事尔无与焉【诘朝明旦不使复得与会事】与将执女对曰昔秦人负恃其衆贪于土地逐我诸戎惠公蠲其大德【蠲明也】谓我是四岳之裔胄也【四岳尧时方伯姜姓也裔远也胄後也】毋是翦弃【翦削也】赐我南鄙之田狐狸所居豺狼所嘷我诸戎除翦其荆棘驱其狐狸豺狼以为先君不侵不叛之臣至于今不贰【不内侵亦不外叛】昔文公与秦伐郑秦人窃与郑盟而舍戍焉【在僖三十年】於是乎有殽之师【在僖三十三年】晋御其上戎亢其下【亢犹当也】秦师不复我诸戎实然譬如捕鹿晋人角之诸戎掎之【掎其足也】与晋踣之【踣僵也】戎何以不免自是以来晋之百役与我诸戎相继于时【言给晋役不旷时】以从执政犹殽志也【意常如殽无中二也】岂敢离逷今官之师旅无乃实有所阙以携诸侯而罪我诸戎我诸戎饮食衣服不与华同贽币不通言语不达何恶之能为不与於会亦无瞢焉【瞢闷也】赋青蝇而退【青蝇诗小雅取其恺悌君子无信谗言】宣子辞焉【辞谢】使即事於会成恺悌也【成恺悌不信谗也】
郑公孙侨对晋徵朝【二十二年夏】
晋人徵朝于郑【杜氏曰召郑使朝】郑人使少正公孙侨对【少正郑卿官也公孙侨子产】曰在晋先君悼公九年我寡君於是即位【鲁襄八年】即位八月【即位年之八月】而我先大夫子驷从寡君以朝于执事执事不礼於寡君【言朝执事谦不敢斥晋侯】晋是以有戏之役【在九年】楚人犹竞而申礼於敝邑敝邑欲从执事而惧为大尤曰晋其谓我不共有礼是以不敢携贰於楚我四年三月先大夫子蟜又从寡君以观衅於楚【实朝言观衅饰辞也言欲往视楚知可往否】晋於是乎有萧鱼之役【在十一年】谓我敝邑迩在晋国譬诸草木吾臭味也【晋郑同姓故】而何敢差池【差池不齐也】楚亦不竞寡君尽其土实【土地所有】重之以宗器【宗庙礼乐之器钟磬之属】以受齐盟【齐同也】遂帅群臣随于执事以会岁终【朝正】贰於楚者子侯石盂归而讨之【石盂石?】溴梁之明年【溴梁在十六年】子蟜老矣公孙夏从寡君以朝于君见於尝酎【酒之新熟重者为酎尝新饮酒为尝酎】与执燔焉【助祭】间二年闻君将靖东夏【谓二十年澶渊盟】四月又朝以听事期【先澶渊二月往朝以听会期】不朝之间无岁不聘无役不从以大国政令之无常国家罢病不虞荐至【荐仍也】无日不惕岂敢忘职【惕惧也】大国若安定之其朝夕在庭何辱命焉【言自将往不须来召】若不恤其患而以为口实【口实但有其言而已】其无乃不堪任命而翦为仇雠【翦削也谓见剥削不堪命则成仇雠】敝邑是惧其敢忘君命委诸执事执事实重图之【传言子产有辞所以免大国之讨】
子产与范宣子论重币【二十四年】
范宣子为政诸侯之币重郑人病之二月郑伯如晋子产寓书於子西以告宣子【杜氏曰寓寄也】曰子为晋国四邻诸侯不闻令德而闻重币侨也惑之侨闻君子长国家者非无贿之患而无令名之难夫诸侯之贿聚於公室则诸侯贰【贰离也】若吾子赖之则晋国贰【赖恃用之】诸侯贰则晋国坏晋国贰则子之家坏何没没也【没没沈灭之言】将焉用贿夫令名德之舆也【德须令名以远闻】德国家之基也有基无坏无亦是务乎有德则乐乐则能久诗云乐只君子邦家之基有令德也夫【诗小雅言君子乐美其道为邦家之基所以济令德】上帝临女无贰尔心有令名也夫【诗大雅言武王为天所临不敢怀贰心所以济令名】恕思以明德则令名载而行之是以远至迩安毋宁使人谓子子实生我【无宁宁也】而谓子浚我以生乎【浚取也言取我财以自生】象有齿以焚其身贿也【焚毙也】宣子说乃轻币
子产对晋人问献捷【初陈侯会楚子伐郑当陈隧者井堙木刋郑人怨之二十五年郑子展子产帅车七百乘伐陈遂入之】
郑子产献捷于晋【杜氏曰献入陈之功而不献其俘】戎服将事【戎服军旅之衣异於朝服】晋人问陈之罪对曰昔虞阏父为周陶正以服事我先王【阏父舜之後当周之兴阏父为武王陶正】我先王赖其利器用也与其神明之後也【舜圣故谓之神明】庸以元女大姬配胡公【庸用也元女武王之长女胡公阏父之子满也】而封诸陈以备三恪【周得天下封夏殷二王後又封舜後谓之恪并二王後为三国其礼转降示敬而已故曰三恪】则我周之自出至于今是赖【言陈周之甥至今赖周德】桓公之乱蔡人欲立其出【陈桓公鲍卒於是陈乱事在鲁桓五年蔡出桓公之子厉公也】我先君庄公奉五父而立之【五父佗桓公弟杀大子免而代之郑庄公因就定其位】蔡人杀之【欲立其出故】我又与蔡人奉戴厉公【奉戴犹奉事】至於庄宣皆我之自立【陈庄公宣公皆厉公子】夏氏之乱成公播荡又我之自入君所知也【播荡流移失所宣十一年陈夏徵舒弑灵公灵公之子成公奔晋自晋因郑而入也】今陈忘周之大德蔑我大惠弃我姻亲介恃楚衆以冯陵我敝邑不可亿逞【亿度也逞尽也】我是以有往年之告【谓郑伯稽首告晋请伐陈】未获成命【未得伐陈命】则有我东门之役【前年陈从楚伐郑东门】当陈隧者井堙木刋敝邑大惧不竞而耻大姬【上辱大姬之灵】天诱其衷啓敝邑心【啓开也开道其心故得胜】陈知其罪授手于我用敢献功晋人曰何故侵小对曰先王之命唯罪所在各致其辟【辟诛也】且昔天子之地一圻【方千里】列国一同【方百里】自是以衰【衰差降】今大国多数圻矣若无侵小何以至焉晋人曰何故戎服对曰我先君武庄为平桓卿士【郑武公庄公为周平王桓王卿士】城濮之役文公布命曰各复旧职【晋文公】命我文公戎服辅王以授楚捷不敢废王命故也【城濮在僖二十八年】士庄伯不能诘【士庄伯士弱也】复於赵文子文子曰其辞顺犯顺不祥乃受之冬十月子展相郑伯如晋拜陈之功【谢晋受其功】子西复伐陈陈及郑平【前虽入陈服之而已故更伐以结成】仲尼曰志有之【志古书】言以足志文以足言【足犹成也】不言谁知其志言之无文行而不远【虽得行犹不能及远】晋为伯郑入陈非文辞不为功慎辞哉【枢机之发荣辱之主○按春秋辞命子产为最故论语称之曰为命禆谌草创之世叔讨论之行人子羽修饰之东里子产润色之然则辞命之所以善者盖非一人之功也】
子产对晋让坏垣【三十一年鲁襄公薨】
子产相郑伯以如晋晋侯以我丧故未之见也子产使尽坏其馆之垣而纳车马焉士文伯让之曰敝邑以政刑之不修寇盗充斥【杜氏曰充满斥见言其多】无若诸侯之属辱在寡君者何是以令吏人完客所馆【馆舍也】高其閈闳【闳门也】厚其墙垣以无忧客使【无令客使忧寇盗】今吾子坏之虽从者能戒其若异客何以敝邑之为盟主缮完葺墙【葺覆也】以待宾客若皆毁之其何以共命寡君使匄请命【请问毁垣之命】对曰以敝邑褊小介於大国【介间也】诛求无时【诛责也】是以不敢宁居悉索敝赋以来会时事【随时来朝会】逢执事之不闲而未得见又不获闻命未知见时不敢输币亦不敢暴露其输之则君之府实也非荐陈之不敢输也【荐陈犹献见也】其暴露之则恐燥湿之不时而朽蠧以重敝邑之罪侨闻文公之为盟主也【文公晋重耳】宫室卑庳无观台榭以崇大诸侯之馆馆如公寝库廐缮修司空以时平易道路【易治也】圬人以时塓馆宫室【圬人涂者塓涂也】诸侯宾至甸设庭燎【庭燎设火於庭】仆人廵宫【廵宫行夜】车马有所【有所处】宾从有代【代客役】巾车脂辖【巾车主车之官】隶人牧圉各瞻其事【瞻视客所当得】百官之属各展其物【展陈也谓羣官各陈其物以待客待宾】公不留宾而亦无废事【宾得速去则事不废】忧乐同之事则廵之【廵行也】教其不知而恤其不足宾至如归无宁菑患【言见遇如此宁当复有菑患邪无宁宁也】不畏寇盗而亦不患燥湿今铜鞮之宫数里【铜鞮晋离宫】而诸侯舍於隶人【舍如隶人舍】门不容车而不可踰越【门庭之内迫迮又有墙垣之限】盗贼公行而夭疠不戒【疠犹灾也言水潦无时】宾见无时命不可知若又勿坏是无所藏币以重罪也敢请执事将何所命之【问晋命已所止之宜】虽君之有鲁丧亦敝邑之忧也【言郑与鲁亦有同姓之忧】若获荐币【荐进也】修垣而行【行去也】君之惠也敢惮勤劳文伯复命【反命於晋君】赵文子曰信【信如子产言】我实不德而以隶人之垣以赢诸侯【赢受也】是吾罪也使士文伯谢不敏焉晋侯见郑伯有加礼【礼加敬】厚其宴好而归之乃筑诸侯之馆叔向曰辞之不可以已也如是夫子产有辞诸侯赖之若之何其释辞也诗曰辞之辑矣民之恊矣辞之绎矣民之莫矣【诗大雅言辞辑睦则民恊同辞说绎则民安定莫犹定也】其知之矣【谓诗人知辞之有益】
子羽辞公子围【昭元年春】
楚公子围聘于郑且娶於公孙段氏伍举为介【杜氏曰伍举椒举介副也】将入馆【就客舍】郑人恶之【知楚怀诈】使行人子羽与之言乃馆於外【舍城外】既聘将以衆逆【以兵入逆妇】子产患之使子羽辞曰以敝邑褊小不足以容从者请墠听命【欲於城外除地为墠行昏礼】令尹命大宰伯州犂对曰君辱贶寡大夫围谓围将使丰氏抚有而室【丰氏公孙段】围布几筵告於庄共之庙而来【庄王围之祖共王围之父】若野赐之是委君贶於草莽也是寡大夫不得列於诸卿也【言不得从卿礼】不宁唯是又使围蒙其先君【蒙欺也告先君而来不得成礼於女氏之庙故以为欺先君】将不得为寡君老【大臣称老惧辱命而黜退】其蔑以复矣唯大夫图之子羽曰小国无罪恃实其罪【恃大国而无备则是罪】将恃大国之安靖已而无乃包藏祸心以图之小国失恃而惩诸侯使莫不憾者距违君命而有所壅塞不行是惧【言已失所恃则诸侯惩恨以距君命壅塞不行所惧唯此】不然敝邑馆人之属也【馆人守舍人也】其敢爱丰氏之祧【祧远祖庙】伍举知其有备也请垂櫜而入【垂櫜示无弓】许之正月乙未入逆而出
晋叔向诒子产论铸刑书【昭六年】
郑人铸刑书【杜氏曰铸书於鼎以为国之常法】叔向使诒子产书【诒遗也】曰始吾有虞於子【虞度也言凖度子产以为已法】今则已矣【已止也】昔先王议事以制不为刑辟惧民之有争心也【临事制刑不预设法也法预设则民知争端】犹不可禁御是故闲之以义【闲防也】纠之以政【纠举也】行之以礼守之以信奉之以仁制为禄位以劝其从【劝从教】严断刑罚以威其淫【淫放也】惧其未也故诲之以忠耸之以行【耸惧也】教之以务【时所急】使之以和【说以使民】临之以敬涖之以强【施之於事为涖】断之以刚【义断也】犹求圣哲之上明察之官【上公侯也官卿大夫也】忠信之长慈惠之师民於是乎可任使也而不生祸乱民知有辟则不忌於上并有争心以徵於书而徼幸以成之【因危文以生争缘徼幸以成其巧伪】弗可为矣【为治也】夏有乱政而作禹刑商有乱政而作汤刑周有乱政而作九刑三辟之兴皆叔世也【言刑书不起於始盛之世】今吾子相郑国作封洫【在襄三十年】立谤政【作邱赋在四年】制参辟铸刑书【制参辟谓用三代之末法】将以靖民不亦难乎诗曰仪式刑文王之德日靖四方又曰仪刑文王万邦作孚如是何辟之有民知争端矣将弃礼而徵於书锥刀之末将尽争之【锥刀末喻小事】乱狱滋丰贿赂并行终子之世郑其败乎肸闻之国将亡必多制其此之谓乎复书曰若吾子之言侨不才不能及子孙吾以救世也既不承命敢忘大惠【以见箴戒为惠○按此私相规儆非辞命也姑附此】
吴蹶由对楚子【昭五年冬十月】
楚子以诸侯及东夷伐吴以报棘栎麻之役【杜氏曰役在四年】吴子使其弟蹶由犒师【犒劳】楚人执之将以衅鼓王使问焉曰女卜来吉乎对曰吉寡君闻君将治兵於敝邑卜之以守龟曰余亟使人犒师请行以观王怒之疾徐而为之备尚克知之【言吴令龟如此】龟兆告吉曰克可知也君若驩焉好逆使臣滋敝邑休怠【休解也】而忘其死亡无日矣今君奋焉震电冯怒【冯盛也】虐执使臣将以衅鼓则吴知所备矣敝邑虽羸若早修完【完器备】其可以息师【息楚之师】难易有备可谓吉矣且吴社稷是卜岂为一人使臣获衅军鼓而敝邑知备以御不虞其为吉孰大焉国之守龟其何事不卜【言常卜】一臧一否其谁能常之城濮之兆其报在邲【城濮战楚卜吉其效乃在邲】今此行也其庸有报志【言吴有报楚意】乃弗杀
郑子产争承【十三年】
晋合诸侯于平邱及盟子产争承【承贡赋之次】曰昔天子班贡轻重以列【杜氏曰列位也】列尊贡重周之制也【公侯地广故所贡者多】卑而贡重者甸服也【甸服谓天子畿内共职贡者】郑伯男也而使从公侯之贡【言郑国在甸服外爵列伯子男不应出公侯之贡】惧弗给也敢以为请诸侯靖兵好以为事【靖息也】行理之命【行理使人通聘问者】无月不至贡之无艺【艺法制】小国有阙所以得罪也诸侯修盟存小国也贡献无极亡可待也存亡之制将在今矣自日中以争至于昏晋人许之既盟子大叔咎之曰诸侯若讨其可渎乎【渎易也】子产曰晋政多门【政不出一家】贰偷之不暇何暇讨【贰不壹偷苟且】国不竞亦陵何国之为【不竞争则为人所侵陖不成为国】仲尼谓子产於是行也足以为国基矣
子产答韩宣子买环【十六年】
晋韩起聘于郑宣子有环其一在郑商【杜氏曰玉环同工共朴自共为双】宣子谒诸郑伯子产弗与曰非官府之守器也寡君不知子大叔子羽谓子产曰韩子亦无几求晋国亦未可以贰晋国韩子不可偷也若属有谗人交鬬其间鬼神而助之以兴其凶怒悔之何及吾子何爱於一环其以取憎於大国也盍求而与之子产曰吾非偷晋而有二心将终事之是以弗与忠信故也侨闻君子非无贿之难立而无令名之患侨闻为国非不能事大字小之难无礼以定其位之患夫大国之人令於小国而皆获其求将何以给之一共一否为罪滋大大国之求无礼以斥之何餍之有吾有为鄙邑则失位矣【不复成国】若韩子奉命以使而求玉焉贪淫甚矣独非罪乎出一玉以起二罪吾又失位韩子成贪将焉用之且吾以玉贾罪不亦锐乎【锐细小也】韩子买诸贾人既成贾矣商人曰必告君大夫韩子请诸子产曰日起请夫环执政弗义弗敢复也今买诸商人商人曰必以闻敢以为请子产对曰昔我先君桓公与商人皆出自周【郑本在周畿内桓公柬迁并与商人俱】庸次比耦【庸用也用次更相从耦耕】以艾杀此地斩之蓬蒿藜藋而共处之世有盟誓以相信也曰尔无我叛我无强贾毋或匄夺尔有利市宝贿我勿与知恃此质誓故能相保以至于今吾子以好来辱而谓敝邑强夺商人是教敝邑背盟誓也毋乃不可乎吾子得玉而失诸侯必不为也若大国令而共无艺郑鄙邑也亦弗为也【不欲为鄙邑之事】侨若献玉不知所成敢私布之韩子辞玉曰起不敏敢求玉以徼二罪敢辞之【传言子产知礼宣子能改过　夏四月郑六卿饯宣子於郊宣子私觐於子产以玉与马曰子命起舍夫玉是赐我玉而免吾死也敢不藉手以拜】
子产对晋边吏让登陴【十八年夏五月宋卫陈郑皆火】
火之作也子产授兵登陴子大叔曰晋无乃讨乎【辞晋公子公孙而授兵似若叛晋】子产曰吾闻之小国忘守则危况有灾乎国之不可小有备故也既晋之边吏让郑曰郑国有灾晋君大夫不敢宁居卜筮走望不爱牲玉郑之有灾寡君之忧也今执事????然授兵登陴【????然劲忿貌】将以谁罪边人恐惧不敢不告子产对曰若吾子之言敝邑之灾君之忧也敝邑失政天降之灾又惧谗慝之间谋之以啓贪人荐为敝邑不利【荐重也】以重君之忧幸而不亡犹可说也【说解也】不幸而亡君虽忧之亦无及也郑有他竟望走在晋【言郑虽与他国为竟每瞻望晋归赴之】既事晋矣其敢有二心【传言子产有备】
子产对晋人问立驷乞【十九年】
郑驷偃卒子游娶於晋大夫生丝弱【杜氏曰子游驷偃弱幼少】其父兄立子瑕【子瑕子游叔父驷乞】子产憎其为人【憎子瑕】且以为不顺【舍子立叔不顺礼】弗许亦弗止【许之为违礼不许之为违衆故中立】他日丝以告其舅冬晋人以币如郑问驷乞之立故驷氏惧驷乞欲逃子产弗遣请龟以卜亦弗予大夫谋对子产不待而对客曰郑国不天寡君之二三臣札瘥夭昏【大死曰札小疫曰瘥短折曰夭未名曰昏】今又丧我先大夫偃其子幼弱其一二父兄惧队宗主私族於谋而立长亲寡君与其二三老曰抑天实剥乱是吾何知焉谚曰无过乱门民有乱兵犹惮过之而况敢知天之所乱今大夫将问其故抑寡君实不敢知其谁实知之平邱之会【在十三年】君寻旧盟曰无或失职若寡君之二三臣其即世者晋大夫而专制其位是晋之县鄙也何国之为辞客币而报其使晋人舍之子大叔对范献子【二十四年是时王室乱尹氏立王子朝】
郑伯如晋子大叔相见范献子献子曰若王室何对曰老夫其国家不能恤敢及王室抑人亦有言曰嫠不恤其纬【嫠寡妇也织者常苦纬少寡妇所宜忧】而忧宗周之陨为将及焉【恐祸及已】今王室实蠢蠢焉【蠢蠢动扰貌】吾小国惧矣然大国之忧也吾侪何知焉吾子其早图之诗曰缾之罄矣惟罍之耻【诗小雅罍大器缾小器常禀於罍者而所受罄尽则罍为无余故耻之】王室之不宁晋之耻也献子惧而与宣子图之【宣子韩起】乃徵会於诸侯期以明年
王子朝告诸侯【二十三年尹氏立王子朝杜氏曰尹氏周世卿也书尹氏立子朝明非周人所欲立二十六年天王入于成周尹氏召伯毛伯以子朝奔楚按子朝乃周之庶子不当立其告诸侯皆饰辞也】
王子朝使告于诸侯曰昔武王克殷成王靖四方康王息民并建母弟以蕃屏周亦曰吾无专享文武之功【杜氏曰不敢专故建母弟】且为後人之迷败倾覆而溺入于难则振救之至于夷王王愆于厥身【夷王厉王父也愆恶疾也】诸侯莫不并走其望以祈王身至于厉王王心戾虐万民弗忍居王于彘【不忍害王也愚谓此言民不堪君故流王于彘】诸侯释位以间王政【间犹与也去其位与治王之政事】宣王有志而後效官【宣王厉王子彘之乱宣王尚少召公虎取而长之效授也】至于幽王天不吊周王昏不若用愆厥位【幽王宣王子若顺也愆失也】携王奸命诸侯替之而建王嗣用迁郏鄏【携王幽王少子伯服也王嗣宜臼也幽王后申姜生太子宜臼王幸褒姒生伯服欲立之而杀太子太子奔申申伯与鄫及西戎伐周战于戏幽王死诸侯废伯服而立宜臼是为平王东迁郏鄏】则是兄弟之能用力於王室也至于惠王天不靖周生颓祸心施于叔带惠襄辟难越去王都【惠王平王六世孙颓惠王庶叔也庄十九年作乱惠王适郑襄王惠王子叔带襄王弟僖二十四年叔带作难襄王处汜】则有晋郑咸黜不端【黜去也晋文杀叔带郑厉杀子颓为王室去不端直之人】以绥定王家则是兄弟之能率先王之命也在定王六年秦人降妖【定王襄王孙定王六年鲁宣八年】曰周其有頿王亦克能修其职诸侯服享二世共职【二世谓灵景】王室其有间王位诸侯不图而受其乱灾【间王位谓子朝也今子朝以为王猛受乱灾谓楚也今子朝以为晋】至于灵王生而有頿【灵王定王孙】王甚神圣无恶於诸侯灵王景王克终其世【景王灵王子】今王室乱单旗刘狄剥乱天下壹行不若【单旗穆公也刘狄刘蚠也壹专也】谓先王何常之有【言先王无常法】唯余心所命其谁敢讨之帅羣不吊之人【吊至也】以行乱于王室侵欲无厌规求无度贯渎鬼神【贯习也渎易也】慢弃刑法倍奸齐盟傲很威仪矫诬先王晋为不道是摄是赞【摄持也赞佐也先王谓景王】思肆其罔极【肆放也】兹不谷震荡播越窜在荆蛮【兹此也此不谷子朝自谓】未有攸底【底至也攸所也】若我一二兄弟甥舅奬顺天法无助狡猾以从先王之命毋速天罚赦图不谷【赦其忧而图其难】则所愿也敢尽布其腹心及先王之经而诸侯实深图之昔先王之命曰王后无适则择立长年钧以德德钧以卜【此所谓先王之经】王不立爱公卿无私古之制也穆后及大子夀早夭即世【在十五年】单刘赞私立少以间先王【间错先王之制】亦唯伯仲叔季图之【伯仲叔季捴谓诸侯闵马父闻子朝之辞曰文辞以行礼也子朝干景之命远晋之大以专其志无礼甚矣文辞何为○按此篇当削以其所陈多先王事姑存之】
郑游吉对士景伯【三十年六月】
晋顷公卒秋八月葬郑游吉吊且送葬魏献子使士景伯诘之曰悼公之丧子西吊子蟜送葬【杜氏曰在襄十五年】今吾子无贰何故【吊葬共使】对曰诸侯所以归晋君礼也礼也者小事大大字小之谓事大在共其时命【随时共所求】字小在恤其所无以敝邑居大国之间共其职贡与其备御不虞之患岂忘共命【言不敢忘共命以所备御者多不及办之】先王之制诸侯之丧士吊大夫送葬唯嘉好聘享三军之事於是乎使卿晋之丧事敝邑之间先君有所助执绋矣【绋挽索也礼送葬必执绋】若其不间虽士大夫有所不获数矣【不得如先王礼数】大国之惠亦庆其加【庆善也谓善其君自行】而不讨其乏明底其情【底致也】取备而已以为礼也灵王之丧【在襄二十九年】我先君简公在楚我先大夫印段实往敝邑之少卿也【少年少也】王吏不讨恤所无也今大夫曰女盍从旧【盍何不也】旧有丰有省不知所从从其丰则寡君幼弱是以不共从其省则吉在此矣唯大夫图之晋人不能诘【传言大叔之敏】
卫祝佗争先蔡【定四年春三月】
刘文公合诸侯于召陵谋伐楚也【杜氏曰文公王官伯也晋人假王命以讨楚之久留蔡侯故曰文公合诸侯】将会卫子行敬子言於灵公【子行敬子卫大夫】曰会同难【难得宜】啧有烦言莫之治也【啧至也烦言忿争】其使祝佗从【祝佗大祝子鱼】公曰善乃使子鱼及臯鼬【将盟】将长蔡於卫【欲令蔡先卫歃】卫侯使祝佗私於苌宏曰闻诸道路不知信否若闻蔡将先卫信乎苌宏曰信蔡叔康叔之兄也【蔡叔周公兄康叔周公弟】先卫不亦可乎子鱼曰以先王观之则尚德也昔武王克商成王定之选建明德以蕃屏周故周公相王室以尹天下【尹正也】於周为睦【睦亲厚也以盛德见亲厚】分鲁公以大路大旗【鲁公伯禽也此大路金路锡同姓诸侯车也交龙为旗周礼同姓以封】夏后氏之璜【璜美玉名】封父之繁弱【封父古诸侯也繁弱大弓名】殷民六族条氏徐氏萧氏索氏长勺氏尾勺氏使帅其宗氏辑其分族将其类丑【丑衆也】以法则周公用即命于周【即就也使六族就周受周公之法制】是使之职事于鲁【共鲁公之职事】以昭周公之明德【昭显也】分之土田陪敦【陪增也敦厚也】祝宗卜史【太祝宗人大卜太史凡四官】备物典策【典策春秋之制】官司彞器【官司百官也彞器常用器】因商奄之民【商奄国名也与四国流言或迸散在鲁皆令即属鲁怀柔之】命以伯禽【伯禽周公世子时周公唯遣伯禽之国故皆以付伯禽】而封於少皥之虚【少皥虚曲阜也在鲁城内】分康叔【康叔卫之祖】以大路少帛綪茷旃旌【少帛杂帛也綪茷大赤取染草名也通帛为旃析羽为旌】大吕【钟名】殷民七族陶氏施氏繁氏錡氏樊氏饥氏终葵氏封畛土略自武父以南及圃田之北竟【畛涂所径也略界也武父卫北界圃田郑薮名】取於有阎之土以共王职【有阎卫所受朝宿邑盖近京畿】取於相土之东都以会王之东蒐【为汤沐邑王东廵守以助祭泰山】聃季授土【聃季周公弟司空】陶叔授民【陶叔司徒】命以康诰而封於殷虚【康诰周书殷虚朝歌也】皆啓以商政疆以周索【皆鲁卫也启开也居殷故地因其风俗开用其政疆理土地以周法索法也】分唐叔【唐叔晋之祖】以大路密须之鼓【密须国名】阙巩【甲名】沽洗【钟名】怀姓九宗职官五正【怀姓唐之余民九宗一姓为九族职官五正五官之长】命以唐诰而封於夏虚【唐诰诰命篇名也夏虚大夏今大原晋阳也】啓以夏政【亦因夏风俗开用其政】疆以戎索【大原近戎而寒不与中国同故自以戎法】三者皆叔也而有令德故昭之以分物不然文武成康之伯犹多而不获是分也唯不尚年也管蔡啓商惎间王室【惎毒也周公摄政管叔蔡叔开道纣子禄父以毒乱王室】王於是乎杀管叔而蔡【素达反】蔡叔【周公称王命以讨二叔蔡放也】以车七乘徒七十人【与蔡叔车徒而放之】其子蔡仲改行帅德周公举之以为已卿士【为周公臣】见诸王而命之以蔡【命为蔡侯】其命书云王曰胡无若尔考之违王命也【胡蔡仲名】若之何其使蔡先卫也武王之母弟八人周公为太宰康叔为司寇聃季为司空五叔无官岂尚年哉【五叔管叔鲜蔡叔度成叔武霍叔处毛叔聃也】曹文之昭也【文王子与周公异母】晋武之穆也【武王子】曹为伯甸非尚年也【以伯爵居甸服言小】今将尚之是反先王也晋文公为践土之盟卫成公不在夷叔其母弟也犹先蔡其载书云王若曰晋重【文公】鲁申【僖公】卫武【叔武】蔡甲午【庄侯】郑捷【文公】齐潘【昭公】宋王臣【成公】莒期【兹丕公也齐序郑下周之宗盟异姓为後】藏在周府可覆视也吾子欲复文武之略【略道也】而不正其德将如之何苌宏说告刘子与范献子谋之乃长卫侯於盟
楚申包胥乞师于秦【四年吴入郢】
初伍员与申包胥友【杜氏曰包胥楚大夫】其亡也谓申包胥曰我必复楚国【复报也】申包胥曰勉之子能复之我必能兴之及昭王在随申包胥如秦乞师曰吴为封豕长蛇以荐食上国【荐数也言吴贪害如蛇豕】虐始於楚寡君失守社稷越在草莽使下臣告急曰夷德无厌若邻於君疆场之患也【吴有楚则与秦邻】逮吴之未定君其取分焉【与吴共分楚地】若楚之遂亡君之土也若以君灵抚之世以事君【抚存恤也】秦伯使辞焉曰寡人闻命矣子姑就馆将图而告对曰寡君越在草莽未获所伏【伏犹处也】下臣何敢即安立依於庭墙而哭日夜不絶声勺饮不入口七日秦哀公为之赋无衣【诗秦风取其王于兴师修我戈矛与子同仇与子偕作与子偕行】九顿首而坐【无衣三章章三顿首】秦师乃出【五年申包胥以秦师至秦子蒲子虎帅车五百乘以救楚大败吴师】
鲁孔子相夹谷之会【十年】
十年春及齐平夏公会齐侯于祝其实夹谷【杜氏曰夹谷即祝其也】孔?相【相会仪也】犁弥言於齐侯曰孔?知礼而无勇若使莱人以兵刼鲁侯必得志焉【莱人齐所灭莱夷也】齐侯从之孔?以公退曰士兵之【以兵击莱人】两君合好而裔夷之俘以兵乱之【裔远也】非齐君所以命诸侯也裔不谋夏夷不乱华俘不干盟兵不偪好於神为不祥【盟将告神犯之为不善】於德为愆义於人为失礼君必不然齐侯闻之遽辟之【辟去莱兵也】将盟齐人加於载书曰齐师出竟而不以甲车三百乘从我者有如此盟孔?使兹无还揖对【无还鲁大夫】曰而不反我汶阳之田吾以共命者亦如之【须齐归汶阳田乃当共齐命】齐侯将享公孔?谓梁邱据曰齐鲁之故吾子何不闻焉【故旧典】事既成矣【会事成】而又享之是勤执事也且牺象不出门嘉乐不野合【牺象酒器牺尊象尊也嘉乐钟磬也】飨而既具是弃礼也若其不具用秕稗也【秕谷不成者稗草之似谷者言享不具礼秽薄若秕稗】用秕稗君辱弃礼名恶子盍图之夫享所以昭德也不昭不如其已也乃不果享【孔子知齐侯怀诈故以礼距之】齐人来归郓讙龟隂之田
鲁子贡对吴请寻盟【哀十二年】
公会吴于槖臯吴子使大宰嚭请寻盟【杜氏曰寻鄫盟】公不欲使子贡对曰盟所以周信也【周固】故心以制之【制其义】玉帛以奉之【奉贽明神】言以结之【结其信】明神以要之【要以祸福】寡君以为苟有盟焉弗可改也已若犹可改日盟何益今吾子曰必寻盟若可寻也亦可寒也【寻重也寒歇也】乃不寻盟吴徵会于卫初卫人杀吴行人且姚而惧谋於行人子羽【子羽卫大夫】子羽曰吴方无道无乃辱吾君不如止也子木曰吴方无道【子木卫大夫】国无道必弃疾於人吴虽无道犹足以患卫【为卫患也】往也长木之毙无不摽也【摽击】国狗之瘈无不噬也【瘈狂也噬啮也】而况大国乎秋卫侯会吴于郧公及卫侯宋皇瑗盟【盟不书畏吴窃盟】而卒辞吴盟吴人藩卫侯之舍【藩篱】子服景伯谓子贡曰夫诸侯之会事既毕矣侯伯致礼地主归饩【侯伯致礼以礼宾也地主所会主人也饩生物】以相辞也【各以礼相辞让】今吴不行礼於卫而藩其君舍以难之【难苦困也】子盍见大宰乃请束锦以行【以赂吴】语及卫故【若本不为卫请者】大宰嚭曰寡君愿事卫君卫君之来也缓寡君惧故将止之【止执】子贡曰卫君之来必谋於其衆其衆或欲或否是以缓来其欲来者子之党也其不欲来者子之雠也若执卫君是堕党而崇雠也【堕毁也】夫堕子者得其志矣且合诸侯而执卫君谁敢不惧堕党崇雠而惧诸侯或者难以霸乎大宰嚭说乃舍卫侯
子服景伯对吴使者【哀十三年公会单平公晋定公吴夫差于黄池秋七月辛丑盟】
吴人将以公见晋侯子服景伯对使者曰王合诸侯则伯帅侯牧以见於王【杜氏曰伯王官伯侯牧方伯】伯合诸侯则侯帅子男以见於伯【伯诸侯长】自王以下朝聘玉帛不同故敝邑之职贡於吴有丰於晋无不及焉以为伯也今诸侯会而君将以寡君见晋君则晋成为伯矣敝邑将改职贡鲁赋於吴八百乘若为子男则将半邾以属於吴【半邾三百乘】而如邾以事晋【如邾六百乘】且执事以伯召诸侯而以侯终之何利之有焉吴人乃止既而悔之【谓景伯欺之】将囚景伯景伯曰何也立後于鲁矣【何景伯名】将以二乘与六人从迟速唯命遂囚以还及户牖【户牖陈留外黄县西北】谓大宰曰鲁将以十月上辛有事於上帝先王季辛而毕何世有职焉【有职於祭事】自襄以来未之改也【鲁襄公】若不会祝宗将曰吴实然【言鲁祝宗将告神云景伯不会坐为吴所囚吴人信鬼故以是恐之】且谓鲁不共而执其贱者七人何损焉大宰嚭言於王曰无损於鲁而祗为名【适为恶名】不如归之乃归景伯
陈芋尹盖对吴子【十五年】
楚子西子期伐吴及桐汭陈侯使公孙贞子吊焉及良而卒【杜氏曰良吴地】将以尸入【聘礼若宾死未将命则既歛於棺造於朝介将命】吴子使大宰嚭劳且辞曰以水潦之不时无乃廪然陨大夫之尸【廪然倾动貌】以重寡君之忧寡君敢辞上介芋尹盖对【盖陈大夫贞子上介】曰寡君闻楚为不道荐伐吴国灭厥民人寡君使盖备使【备犹副也】吊君之下吏无禄使人逢天之戚大命陨队絶世于良【絶世犹言弃世】废日共积【废行道之日以共具殡歛所积聚之用】一日迁次【一日便迁次不敢留君命】今君命逆使人曰无以尸造于门是我寡君之命委于草莽也且臣闻之曰事死如生礼也於是乎有朝聘而终以尸将事之礼【朝聘道死以尸行事】又有朝聘而遭丧之礼【遭所聘之丧】若不以尸将命是遭丧而还也无乃不可乎以礼防民犹或踰之今大夫曰死而弃之是弃礼也其何以为诸侯主【谓主盟也】先民有言曰无秽虐士【虐士死者】备使奉尸将命苟我寡君之命达于君所虽陨于深渊则天命也非君与涉人之过也吴人内之【传言芋尹盖知礼○按左氏辞命有其辞甚约而足以服诸侯者如诸侯之大夫如晋葬平公既葬欲因见新君叔向辞之曰大夫之事毕矣而又命孤孤斩然在衰服之中其以嘉服见则丧礼未毕其以丧礼见是重受吊也大夫将若之何皆无辞以见真可谓善与宾客言者矣以其仅数语故不録他放此】
越使诸稽郢行成於吴【国语】
吴王夫差起师伐越大夫种献谋曰王不如设戎约辞行成以喜其民以广侈吴王之心吾以卜之於天天若弃吴必许吴成而不吾足也将必寛然有伯诸侯之心焉既罢弊其民而天夺之食安受其烬乃无有命矣越王许诺乃命诸稽郢行成於吴【韦氏曰诸稽郢越大夫】曰寡君句践使下臣郢不敢显然布币行礼敢私告於下执事曰昔者越国见祸得罪於天王天王亲趋玉趾以心孤句践而又宥赦之君王之於越也繄起死人而肉白骨也孤不敢忘天灾其敢忘君王之大赐乎今句践申祸无良草鄙之人敢忘天王之大德而思边垂之小怨以重得罪於下执事句践用帅二三之老【家臣称老言此谦也】亲委重罪顿颡於边今君王不察盛怒属兵将残伐越国越国固贡献之邑也君王不以鞭箠使之而辱军士使寇令焉句践请盟一介嫡女执箕箒以晐姓於王宫【一介一人晐备也】一介嫡男奉盘匜以随诸御春秋贡献不解於王府天王岂辱裁之亦征诸侯之礼也夫谚曰狐埋之而狐搰之是以无成功今天王既封殖越国以明闻於天下而又刈亡之是天王之无成劳也虽四方之诸侯则何实以事吴敢使下臣尽辞唯天王秉利度义焉【按句践用大夫种之谋为卑辞以骄吴吴果堕其计中此亦可为世戒故附焉】
王孙圉对赵简子
王孙圉聘於晋【王孙圉楚大夫也】定公飨之赵简子鸣玉以相【定公晋顷公之子午也简子赵鞅也呜玉鸣其佩玉以相礼】问於王孙圉曰楚之白珩犹在乎【珩佩上之横者】对曰然简子曰其为宝也几何矣【几何世也】曰未尝为宝楚之所宝者曰观射父【言以贤为宝】能作训辞以行事於诸侯【言以训辞交结诸侯】使无以寡君为口实【口实毁弄也】又有左史倚相能道训典以叙百物【叙次也物事也】以朝夕献善败于寡君使寡君无忘先王之业又能上下说于鬼神顺道其欲恶【说媚也】使神无有怨痛于楚国【痛疾也】又有薮曰云连徒洲金木竹箭之所生也【楚有云梦薮泽也连属也水中之可居曰洲徒其名也】龟珠角齿皮革羽毛所以备赋用以戒不虞者也【龟所以备吉凶珠所以御火灾角所以为弓弩齿象齿所以为弭皮虎豹皮也所以为茵鞬革犀兕也所以为甲胄羽鸟羽也所以为旌毛旌牛尾所以注竿首赋兵赋虞度也】所以共币帛以宾享於诸侯者也【享献也】若诸侯之好币具而导之以训辞【导行也】有不虞之备而皇神相之【能媚於神故皇神相之皇大也相助也】寡君其可以免罪於诸侯而国民保焉此楚国之宝也若夫白珩先王之玩也何宝焉【玩玩弄之物】圉闻国之宝六而已圣能制议百物以辅相国家则宝之玉足以庇廕嘉谷使无水旱之灾则宝之【玉祭祀之玉也】龟足以宪臧否则宝之【宪法也取善恶之法】珠足以御火灾则宝之【珠水精故以御火灾】金足以御兵乱则宝之【金所以为兵也】山林薮泽足以备财用则宝之若夫譁嚣之美【譁嚣犹讙譁谓若鸣玉以相】楚虽蛮夷不能宝也【微刺简子】
右春秋列国往来应对之辞凡三十七事【东莱吕舍人曰文章不分明指切而从容委曲辞不迫切而意亦独至惟左传为然如当时诸国往来之辞与当时君臣相告相让之语盖可见矣亦是当时圣人余泽未远涵养自别故辞气不迫如此非後世人专学言语者比也】
文章正宗卷一

[book_title]文章正宗卷二
钦定四库全书
文章正宗卷二　　　　　宋　真德秀　编
辞命三
高祖入关告谕【汉元年十一月召诸县豪杰云云】
父老苦秦苛法久矣诽谤者族耦语者弃市吾与诸侯约先入关者王之吾当王关中与父老约法三章耳杀人者死伤人及盗抵罪【顔氐曰抵当也】余悉除去秦法吏民皆按堵如故【应氏曰按按次第堵墙也】凡吾所以来为父兄除害非有所侵暴毋恐且吾所以军覇上待诸侯至而定要束耳乃使人与秦吏行至县乡邑告谕之【按告谕之语财百余言而暴秦之弊为之一洗所谓若时雨降民大说者也】
为义帝发丧告诸侯【二年三月三老董公遮说汉王云云汉王曰善於是云云】
天下共立义帝北面事之今项羽放杀义帝江南大逆无道寡人亲为发丧兵皆缟素悉发关中兵收三河士南浮江汉以下愿从诸侯王击楚之杀义帝者【按此率诸侯王撃楚而曰愿从诸侯王所击者项羽而曰楚之杀义帝者犹有左氏辞命遗意】
祠祭诏【郊祀志汉二年东击项籍还入关问故秦时上帝祠何帝也对曰四帝有白青黄赤帝之祠高祖曰吾闻天有五帝而四何也莫知其说於是高祖曰吾知之矣乃待我而具五也乃立黑帝祠名曰北畤悉召故秦祀官复置太祝太宰如其故仪礼因令县为公社下诏云云按是时未为诏盖追书云】
吾甚重祠而敬祭今上帝之祭及山川诸神当祠者各以其时礼祠之如故
赦天下令【五年时方平项籍未即位故不言诏】
兵不得休八年万民与苦甚【与音相于与之与】今天下事毕其赦天下殊死已下【按祠祭诏及今此令才数语而事理曲尽存之以见汉诏简严之体云】令诸吏善遇高爵诏【五月诏略曰民前或相聚保山泽今天下已定令各归其县复故爵田宅吏以文法教训辨告勿笞辱民以饥饿为奴婢者皆免为庶人又曰云云】
士大夫公乘以上皆高爵也诸侯子及从军归者甚多高爵吾数诏吏先与田宅及所当求於吏者亟与爵或人君上所尊礼【顔氏曰人君谓自君其人上谓天子】久立吏前曾不为决甚亡谓也异日秦民爵公大夫以上令丞与亢礼【顔氏曰亢当也】今吾於爵非轻也吏独安取此且法以有功劳行田宅【苏氏曰行行酒之行犹付与也】今小吏未尝从军者多满而有功者顾不得【顔氏曰顾反也】背公立私守尉长吏教训甚不善其令诸吏善遇高爵称吾意且廉问有不如吾诏者以重论之【顔氏曰廉察也字本作音同】
尊太公曰太上皇诏【五年上归栎阳五日一朝太公太公家令说太公曰奈何令人主拜人臣後上朝太公拥篲迎门郤行上心善家令言五月诏云云】
人之至亲莫亲於父子故父有天下传归於子子有天下尊归於父此人道之极也前日天下大乱兵革并起万民苦殃朕亲被坚执锐自帅士卒犯危难平暴乱立诸侯偃兵息民天下大安此皆太公之教训也诸王通侯将军羣卿大夫已尊朕为皇帝而太公未有号令上尊太公曰太上皇【顔氏曰太上极尊之称也天子之父故号曰皇不预国政故不言帝】
狱谳诏【七年制诏御史】
狱之疑者吏或不敢决有罪者久而不论无罪者久繋不决自今以来县道官狱疑者各谳所属二千石官二千石官以其罪名当报之所不能决者皆移廷尉廷尉亦当报之【顔氏曰当谓处断也】廷尉所不能决谨具为奏傅所当比律令以闻【刑法志上恩如此吏犹不能奉宣故孝景中五年後元年下诏云云自此以後狱刑益详近於五听三宥之意】
定口赋诏【十一年二月】
欲省赋甚今献未有程【顔氏曰程法式也】吏或多赋以为献而诸侯王尤多民疾之令诸侯王通侯常以十月朝献及郡各以其口数率人岁六十三钱以给献费
求贤诏【同上】
盖闻王者莫高於周文伯者莫高於齐桓皆待贤人而成名今天下贤者智能岂特古之人乎患在人主不交故也士奚由进今吾以天之灵贤士大夫定有天下以为一家欲其长久世世奉宗庙亡絶也贤人已与我共平之矣而不与吾共安利之可乎贤士大夫有肯从我游者吾能尊显之布告天下使明知朕意御史大夫昌下相国相国鄼【音赞】侯下诸侯王御史中执法下郡守【晋氏曰中执法中丞也愚谓此诏令颁行之次第也】其有意称明德者必身劝为之驾【文氏曰郡守自往劝免驾车遣之】遣诣相国府署行义年有而弗言觉免年老癃病勿遣【按高纪诏儿十五六今所取止此盖余多直书其事故也十二年三月之诏其辞虽文至谓吾於天下贤士功臣可谓亡负矣非王者罪已之言故不録後放此】
文帝议犯法相坐诏【按文帝元年十月即阼十二月下此诏盖即位後第二诏也班氏载於刑法志而史记书之本纪太史公书於高景二纪诏皆不书独文帝纪凡诏皆称上曰以其出於帝之实意故也不然则山东老癃扶杖听诏愿见德化之成其可以空言动邪】
法者治之正所以禁暴而卫善人也今犯法者已论而使无罪之父母妻子同产坐之及收朕甚弗取其议【按刑法志汉兴之初虽有约法三章网漏吞舟之鱼然其大辟尚有夷三族之令高后元年乃除三族之罪孝文二年又诏丞相御史云云左右丞相周勃陈平奏言父母妻子同产相坐及收所以累其心使重犯法也臣愚以为如其故便文帝复曰云云】朕闻之法正则民慤罪当则民从且夫牧民而道之以善者吏也既不能道又以不正之法罪之是法反害於民为暴者也朕未见其便宜熟计之【平勃乃曰陛下幸加大惠天下使有罪不收无罪不相坐甚盛德臣等所不及谨奉诏尽除收律相坐法】答有司请建太子诏【元年正月有司请蚤建大子所以尊宗庙诏云云本文无答字今增之後放此】
朕既不德上帝神明未歆飨也天下人民未有?志【顔氏曰?快也】今纵不能博求天下贤圣有德之人而嬗天下焉而曰豫建太子是重吾不德也谓天下何其安之【有司曰豫建太子所以重宗庙社稷不忘天下也上曰楚王季父也春秋高阅天下之义理多矣明於国家之体吴王於朕兄也淮南王弟也皆□德以陪朕岂为不豫哉诸侯王宗室昆弟有功臣多贤及有德义者若举有德以陪朕之不能终是社稷之灵天下之福也今不选举焉而曰必子人其以朕为忘贤有德者而专於子非所以忧天下也朕甚不取按上曰以下疑是面谕有司之语有司固请乃以子启为太子时帝即位财数月有司之建白文帝之谦让皆可为後世法】
议振贷及养老诏【三月】
方春和时草木羣生之物皆有以自乐而吾百姓鳏寡孤独穷困之人或阽於死亡而莫之省忧【服曰阽音反坫孟曰阽音屋檐之檐顔曰并通】为民父母将何如其议所以振贷之【顔氏曰振起也俗从具非】又曰老者非帛不煖非肉不饱今岁首不时使人存问长老又无布帛酒肉之赐将何以佐天下子孙孝养其亲今闻吏禀当受鬻者【顔氏曰禀给也鬻淖糜也】或以陈粟岂称养老之意哉具为令【有司请令县道年八十已上赐米人月一石肉二十斤酒五斗其九十已上又赐帛人三疋絮三斤赐物及当禀鬻米者长吏阅视丞若尉致不满九十啬夫令史致二千石悉遣都吏循行不克称者督之刑者及有罪耐以上不甪此令】
令列侯之国诏【二年十月】
朕闻古者诸侯建国千余各守其地以时入贡民不劳苦上下欢欣靡有违德今列侯多居长安邑远吏卒给输费苦而列侯亦无繇教训其民其令列侯之国为吏及诏所止者遣太子【李氏曰为吏谓为卿大夫诏所止特以恩见留○明年十一月诏曰前日遣列侯之国或辞未行丞相朕所重其为朕率列侯之国绦侯勃免丞相就国】
日食诏【十月】
朕闻之天生民为之置君以养治之人主不德布政不均则天示之灾以戒不治廼十一月晦日有食之适【读曰谪】见于天灾孰大焉朕获保宗庙以微眇之身托于士民君王之上天下治乱在予一人唯二三执政犹吾股肱也朕下不能治育羣生上以累三光之明其不德大矣令至其悉思朕之过失及知见之所不及匄以啓告朕及举贤良方正能直言极谏者以匡朕之不逮因各敕以职任务省繇【音摇】费以便民朕既不能远德故然念外人之有非【下板切】是以设备未息今纵不能罢边屯戍又饬兵厚卫其罢卫将军军大仆见马遗财足【顔氏曰遗留也今当减留才足充事而已】余皆以给传置【顔氏曰传张恋反置者置驿传之所】
除诽谤法诏【五月】
古之治天下朝有进善之旌诽谤之木所以通治道而来谏者也今法有诽谤訞言之罪【顔氏曰高后元年除妖言令今此又有訞言之罪是中间曾复设此条也訞妖同】是使衆臣不敢尽情而上无由闻过失也将何以来远方之贤良其除之民或祝诅上以相约而後相谩【顔氏曰谩欺也初为要约共行祝诅後相欺诳中道而止无实事也谩音慢又莫连反】吏以为大逆其有他言吏又以为诽谤此细民之愚无知抵死【顔曰抵触也】朕甚不取自今以来有犯此者勿听治
劝农诏【是年正月诏曰农天下之本其开籍田朕亲率耕以给宗庙粢盛九月遂下此诏】
农天下之大本也民所恃以生也而民或不务本而事末故生不遂朕忧其然故今兹亲率羣臣农以劝之其赐天下民今年田租之半【按此议起於贾谊详见後】
劝农诏【十二年二月】
道民之路在於务本朕亲率天下农十年於今而野不加辟岁一不登民有饥色是从事焉尚寡而吏未加务也吾诏书数下岁劝民种树而功未兴是吏奉吾诏不勤而劝民不明也且吾农民甚苦而吏莫之省将何以劝焉其赐农民今年租税之半【明年六月诏曰农天下之本务莫大焉今廑身从事而有租税之赋是谓本末者无以异也其於劝农之道未备其除田之租税赐天下孤寡布帛絮各有数按文帝即位十二三年间减租税半者再除租税者一後世人主未有能及之者岂非躬行节俭之效欤按此议起於晁错详见後】
置三老孝悌力田常员诏【同上】
孝悌天下之大顺也力田为生之本也三老衆民之师也亷吏民之表也朕甚嘉此二三大夫之行今万家之县云无应令岂实人情是吏举贤之道未备也其遣谒者劳赐三老孝者帛人五匹悌者力田二匹廉吏二百石以上率百石者三匹及问民所不便安而以户口率置三老孝悌力田常员令各率其意以道民焉
除肉刑诏【五月刑法志云齐太仓令淳于公有罪当刑诏狱逮繋长安其少女缇萦随父至长安上书请没入为官婢以赎父刑罪书奏天子怜悲其意遂下令曰云云】
盖闻有虞氏之时画衣冠异章服以为戮而民弗犯何治之至也今法有肉刑三【孟康曰黥劓二刖左右趾合一凡三也】而奸不止其咎安在非乃朕德之薄而教不明与吾甚自愧故夫训道不纯而愚民陷焉诗曰恺弟君子民之父母今人有过教未施而刑已加焉或欲改行为善而道亡繇至朕甚怜之夫刑至断支体刻肌肤终身不息何其刑之痛而不德也岂称为民父母之意哉其除肉刑有以易之及令罪人各以轻重不亡逃有年而免具为令【丞相张仓御史大夫冯敬奏言云云制曰可】
增祀无祈诏【十四年春】
朕获执牺牲珪币以事上帝宗庙十四年于今历日弥长以不敏不明而久抚临天下朕甚自媿其广增诸祀坛场珪币昔先王远施不求其报望祀不祈其福右贤左戚先民後已至明之极也今吾闻祠官祝厘【音僖】皆归福於朕躬不为百姓朕甚媿之夫以朕之不德而专乡独美其福百姓不与焉是重吾不德也其令祠官致敬无有所祈【按十三年夏诏曰盖闻天道祸自怨起而福繇德兴百官之非皆由朕躬今秘祝之官移过於下以彰吾之不德朕甚不取其除之文帝过则自归福则衆共古帝王用心也】
议佐百姓诏【後元年三月】
间者数年比不登又有水旱疾疫之灾朕甚忧之愚而不明未达其咎意者朕之政有所失而行有过与乃天道有不顺地利或不得人事多失和鬼神废不享与何以致此将百官之奉养或废无用之事或多与何其民食之寡乏也夫度田非益寡而计民未加益【顔氏曰度谓量讣】以口量地其於古犹有余而食之甚不足者其咎安在无乃百姓之从事於末以害农者蕃【顔氏曰末谓工商之业】为酒醪以靡糓者多【顔氏曰靡散也音糜】六畜之食焉者衆与细大之义吾未能得其中【於仲反】其与丞相列侯吏二千石博士议之有可以佐百姓者率意远思无有所隐
与匈奴和亲诏【後三年六月】
朕既不明不能远德使方外之国或不宁息夫四荒之外不安其生【顔氏曰戎狄荒服故曰四荒】封圻之内勤劳不处【圻亦畿字不处不获安居】二者之咎皆自於朕之德薄而不能达远也间者累年匈奴并暴边境多杀吏民边臣兵吏又不能谕其内志以重吾不德夫久结难连兵中外之国将何以自宁今朕夙兴夜寐勤劳天下忧苦万民为之恻怛不安未尝一日忘於心故遣使者冠盖相望结辙於道【韦氏曰使车往还故辙如结也】以谕朕志於单于今单于反古之道计社稷之安便万民之利新与朕俱弃细过偕之大道结兄弟之义以全天下元元之民和亲以定始于今年
遗诏【七年夏六月帝崩于未央宫】
朕闻之盖天下万物之萌生【顔氏曰始生曰萌】靡不有死死者天地之理物之自然奚可甚哀当今之世咸嘉生而恶死厚葬以破业重服以伤生吾甚不取且朕既不德无以佐百姓今崩又使重服久临以罹寒暑之数哀人父子伤长老之志损其饮食絶鬼神之祭祀以重吾不德谓天下何朕获保宗庙以眇眇之身托于天下君王之上二十有余年矣赖天之灵社稷之福方内安宁靡有兵革朕既不敏常畏过行以羞先帝之遗德惟年之久长惧于不终今乃幸以天年得复供养于高庙朕之不明与嘉之其奚哀念之有【顔曰帝自言或者岂朕见之不明乎以不可嘉为嘉耳然朕自谓得终天年供养高庙为可嘉耳】其令天下吏民令到出临三日皆释服无禁取妇嫁女祠祀饮酒食肉者自当给丧事服临者皆无践【汉语作跣跣徒跣也】絰带无过三寸母布车及兵器毋发人男女哭临宫殿宫殿中当临者皆以旦夕各十五举声礼毕罢非旦夕临时禁毋得擅哭临以下【谓下板於墟也】服大红十五日小红十四日纎七日释服【服氏曰当言大功小功布也纎细布衣也顔氏曰红与功同文帝自率已意为之非有取於周礼何谓以日易月乎】他不在令者皆以此令比率【音类】从事布告天下使明知朕意覇陵山川因其故母有所改【○按文帝此诏乃短丧之始也然本文盖为吏民设耳景帝嗣君也可缘此而短其丧乎又高帝无遗诏景武以後亦不复有盖特出帝意而非故事也观其辞非知死生之说者不能孰谓帝不知学乎】
景帝立孝文庙乐舞诏【元年】
盖闻古者祖有功而宗有德制礼乐各有由歌者所以发德也舞者所以明功也高庙酎【直救反】奏武德文始五行之舞孝惠庙酎奏文始五行之舞孝文皇帝临天下通关梁不异远方除诽谤去肉刑赏赐长老收恤孤独以遂羣生减嗜欲不受献罪人不帑【读与孥同苏林曰刑不及妻子】不诛亡罪不私其利也除宫刑出美人重絶人之世也朕既不敏弗能胜识此皆上世之所不及而孝文皇帝亲行之德厚侔天地利泽施四海靡不获福明象乎日月而庙乐不称朕甚惧焉其为孝文皇帝庙为昭德之舞以明休德然后祖宗之功德施于万世永永无穷朕甚嘉之其与丞相列侯中二千石礼官具礼仪奏【丞相臣嘉等奏高皇帝庙宜为帝者太祖之庙孝文皇帝庙宜为帝者太宗之庙天子宜世世献祖宗之庙请宣布天下制曰可】
徙民寛大地诏【元年正月】
间者岁比不登民多乏食夭絶天年朕甚痛之郡国或硗陿无所农桑繋畜【顔氏曰硗谓硗确瘠薄陿谓褊隘也繋谓食养之畜谓牧放也】或地饶广荐草莽水泉利而不得徙其议民欲徙寛大地者听之
颂繋老幼等诏【三年】
高年老长人所尊敬也鳏寡不属逮者人所哀怜也其着令年八十以上八岁以下及孕者未乳师朱儒当鞠繋者颂繋之【顔氏曰颂读曰容寛容之不桎梏按刑法志云三年下诏云云至孝宣元康四年又诏诸年八十非诬告杀伤人他皆勿坐至成帝鸿嘉元年定令年未满七岁贼闘杀人及犯殊死者上请廷尉以闻得减死合於三赦幼弱老眊之人此皆法令稍定近古而便民者也】
谳狱诏【後元年正月】
狱重事也人有智愚官有上下狱疑者谳有司有司所不能决移廷尉有令谳而後不当谳者不为失欲令治狱者务先寛【顔氏曰假令谳讫其理不当所谳之人不为过失】
令二千石修职诏【後二年四月】
雕文刻镂伤农事者也锦绣纂组害女红者也【顔氏曰红读曰功】农事伤则饥之本也女红害则寒之原也夫饥寒并至而能亡为非者寡矣朕亲耕后亲桑以奉宗庙粢盛祭服为天下先不受献减太官省繇赋欲天下务农蚕素有畜积以备灾害强母攘弱衆毋暴寡老耆以寿终幼孤得遂长今岁或不登民食颇寡其咎安在或诈伪为吏吏以货赂为市渔夺百姓侵牟万民【李氏曰牟食苗根虫】县丞长吏也奸法与盗盗【李氏曰奸法作奸也顔氏曰与盗盗者共盗为盗耳】甚无谓也其令二千石各修其职不事官职耗乱者丞相以闻请其罪布告天下使明知朕意
禁采黄金珠玉诏【三年正月】
农天下之本也黄金珠玉饥不可食寒不可衣以为币用不识其终始间岁或不登意为末者衆农民寡也其令郡国务劝农桑益种树可得衣食物吏发民若取庸采黄金珠玉者坐臧为盗二千石听者与同罪
武帝复高年子孙诏【建元元年四月】
古之立教乡里以齿朝廷以爵扶世导民莫善於德然则於乡里先耆艾奉高年古之道也今天下孝子顺孙愿自竭尽以承其亲外迫公事内乏资财是以孝心阙焉朕甚哀之民年九十以上已有受鬻法【给米粟以为糜鬻之六反】为复子若孙令得身帅妻妾遂其供养之事
赦鴈门代郡军士诏【六年春匈奴入上谷杀畧吏民遣卫青出上谷公孙敖出代公孙贺出云中李广出鴈门青至龙城获首虏七百级广敖失师而还诏云云】
夷狄无义所从来久间者匈奴数寇边境故遣将抚师古者治兵振旅因遭虏之方入将吏新会上下未辑代郡将军敖鴈门将军广所任不肖校尉又背义妄行弃军而北少吏犯禁【文氏曰少小吏也】用兵之法不勤不教将率之过也教令宣明不能尽力士?之罪也将军已下廷尉使理正之而又加法於士?二者并行非仁圣之心朕闵衆庶罹?害欲刷耻改行复奉正义厥路无繇其赦鴈门代郡军士不循法者
议不举孝亷者罪诏【元朔元年十一月】
公卿大夫所使总方畧壹统类广教化美风俗也夫本仁祖义褒德録贤劝善刑暴五帝三王所繇昌也朕夙兴夜寐嘉与宇内之士臻於斯路故旅耆老【顔氏曰加惠耆老之人若宾旅也】复孝敬选豪俊讲文学稽参政事祈进民心深诏执事兴廉举孝庶几成风绍休圣绪夫十室之邑必有忠信三人并行厥有我师今或至阖郡而不荐一人是化不下究而积行之君子雍於上闻也二千石官长纪纲人伦将何以佐朕烛幽隐劝元元厉蒸庶崇乡党之训哉且进贤受上赏蔽贤蒙显戮古之道也其与中二千石礼官博士议不举孝廉者罪【有司奏议曰古者诸侯贡士一适谓之好德再适谓之贤贤三适谓之有功廼加九锡不贡士一则黜爵再则黜地三则黜爵地毕矣夫附下罔上者死附上罔下者刑与闻国政而无益於民者斥在上位而不能进贤者退此所以劝善黜恶也今诏书昭先帝圣绪令二千石举孝廉所以化元元移风俗也不举孝不奉诏当以不敬论不察廉不胜任也当免奏可】封丞相弘诏【元朔三年十一月弘代薛泽为丞相先是汉常以列侯为丞相唯弘无爵於是下诏封】
朕嘉先圣之道开广门路宣招四方之士盖古者任贤而序位量能以授官劳大者厥禄厚德盛者获爵尊故武功以显重而文德以行褒其以高城之平津乡户六百五十户封丞相弘为平津侯【其後以为故事至丞相封自弘始也】
报公孙弘诏【同前】
古者赏有功褒有德守成上文遭祸右武未有易此者也朕夙夜庶几获承至尊惧不能宁惟所与共为治者君宜知之盖君子善善及後世若兹行常在朕躬君不幸罹霜露之疾何恙不已乃上书归侯乞骸骨是章朕之不德也今事少间君其存精神止念虑辅助医药以自持
令礼官劝学诏【五年六月】
盖闻导民以礼风之以乐婚姻者居室之大伦也今礼坏乐崩朕甚悯焉故详延天下方闻之士【顔氏曰方道也间博闻也】咸荐诸朝其令礼官劝学讲议洽闻举遗兴礼以为天下先【顔氏曰举遗逸之文而兴礼乐】太常其议予博士弟子崇乡党之化以厉贤材焉【丞相弘请为博士置弟子员学者益广焉】
遣谒者廵行诏【元狩元年四月】
朕闻咎繇对禹曰在知人知人则哲惟帝难之盖君者心也民犹支体支体伤则心憯怛日者淮南衡山修文学流货赂两国接壤怵於邪说而造簒弑【顔氏曰怵诱也音如戌亥之戌非怵惕之怵】此朕之不德诗云忧心惨惨念国之为虐已赦天下涤除与之更始朕嘉孝弟力田哀夫老眊孤寡鳏独或匮於衣食甚怜闵焉其遣谒者廵行天下存问致赐曰皇帝使谒者赐县三老孝者帛人五疋乡三老弟者力田帛人三匹年九十以上及鳏寡孤独帛人三匹絮三斤八十以上米人三石有寃失职使者以闻县乡即赐无赘聚【顔氏曰即就也各遣就其所居而赐之勿会聚也】
遣博士循行诏【元狩六年六月】
日者有司以币轻多奸农伤而末衆又禁兼并之涂故改币以约之稽诸往古制宜於今废期有月【期音朞朞有余月矣】而山泽之民未谕夫仁行而从善义立则俗易意奉宪者所以导之未明与将百姓所安殊路而挢?吏因乘势以侵蒸庶邪何纷然其扰也今遣博士大等六人分循行天下存问鳏寡废疾无以自振业者贷与之谕三老孝弟以为民师举独行之君子徵诣行在所朕嘉贤者乐知其人广宣厥道士有特招使者之任也详问隐处亡位及寃失职奸猾为害野荒治苛者举奏郡国有所以为便者上丞相御史以闻【按食货志今县官销半两钱更铸三铢钱皆以兴利而禇大等之出亦为举兼并之徒是时张汤方用事盖其所建请也而此诏乃以存问鳏寡举独行为之辞岂其诚哉存此以见武帝诏令大抵出於空文非高文比也】
遣博士循行诏【元鼎二年九月】
仁不异远义不辞难今京师虽未为丰年山林池泽之饶与民共之今水潦移於江南迫隆冬至朕惧其饥寒不活江南之地火耕水耨【烧草下水种稻草与稻并生高土八寸因悉芟去复下水灌之草死独稻长所谓火耕水耨】方下巴蜀之粟致之江陵遣博士中等分循行谕告所抵无令重困吏民有振救饥民免其戹者具举以闻
察茂材异等诏【元封五年名臣文武欲尽诏云云】
盖有非常之功必待非常之人故马或奔踶而致千里【顔氏曰踶蹋也奔踶谓乘之则奔立则踶人也】士或有负俗之累而立功名【晋氏曰负俗谓被世讥论也】夫泛驾之马跅弛之士亦在御之而已【顔氏曰泛驾泛覆也音方勇反言马有逸气而不循轨辙也跅无检局也弛者放废不遵礼度也】其令州郡察吏民有茂材异等可为将相及使絶国者
止田轮台等诏【西域传自武帝初通西域置校尉屯田渠犁是时军旅连出师行三十二年海内虚耗征和中贰师将军李广利以军降匈奴上既悔远征伐而捜粟都尉桑弘羊与丞相御史奏言故轮台以东捷枝渠犁皆故国地广饶水草有溉田五千顷以上处温和田美可益通沟渠种五谷与中国同时熟其旁国少锥刀贵黄金采缯可以易谷食宜给足臣愚以为可遣屯田卒诣故轮台以东置校尉三人分护各举图地形通利沟渠务使以时益种五谷张掖酒泉遣骑假司马为斥候属校尉事有便宜因骑置以闻田岁有积谷募民壮健有累重敢徙者诣田所就畜积为本业益垦所溉田稍筑列亭连城而西以威西国辅乌孙为便臣谨昧死请上廼下诏深陈既往之悔曰云云】
前有司奏欲益民赋三十助边用【顔氏曰每口增三十钱也】是重困老弱孤独也而今又请遣卒田轮台轮台西於车师千余里前开陵侯击车师时【晋氏曰开陵侯匈奴降者】危须尉犂楼兰六国子弟在京师者皆先归发畜食迎汉军又自发兵凡数万人王各自将共围车师降其王诸国兵便罢力不能复至道上食【音嗣】汉军汉军破城食至多然士自载不足以竟师强者尽食畜产羸者道死数千人朕发酒泉驴槖駞负食出玉门迎军吏卒起张掖不甚远然尚厮留甚衆【顔氏曰厮留言前後离厮不相逮及也音厮】曩者朕之不明以军候弘上书言匈奴缚马前後足置城下驰言秦人我匄若马【匄乞与也】又汉使者久留不还故兴师遣贰师将军欲以为使者威重也古者卿大夫与【音预】谋参以蓍龟不吉不行乃者以缚马书徧视丞相御史二千石诸大夫郎为文学者乃至郡属国都尉成忠赵破奴等皆以虏自缚其马不祥甚哉或以为欲以见强【顔氏曰见显示也】夫不足者视人有余易之卦得大过爻在九五【孟氏曰其繇曰枯杨生华象曰云云何可久也言匈奴破不久】匈奴困败公车方士太史治星望气及太卜龟蓍皆以为吉匈奴必破时不可再得也又曰北伐行将於鬴山必克【顔氏曰行将谓遣将率行也鬴山山名】卦诸将贰师最吉故朕亲发贰师下鬴山诏之必毋深入今计谋卦兆皆反缪重合侯得虏候者言闻汉军当来匈奴使巫埋羊牛所出诸道及水土以诅军单于遗天子马裘常使巫祝之缚马者诅军事也又卜汉军一将不吉匈奴常言汉极大然不能【音耐】饥渇失一狼走千羊乃者贰师败汉军士死畧离散悲痛常在朕心今请远田轮台欲起亭隧是扰劳天下非所以优民也今朕不忍闻大鸿胪等又议欲募囚徒送匈奴使者明封侯之赏以报忿五伯所弗能为也【按大鸿胪不知为谁当考】且匈奴得汉降者常提掖搜索问以所闻今边塞未正阑出不禁障候长吏使卒猎兽以皮肉为利卒苦而?火乏失亦上集不得【顔氏曰言边塞有阑出逃亡之人而主者不禁又长吏利於皮肉多使障候之卒猎兽故令?火有乏又其人劳苦因致逃亡凡有此失皆不集所上文书】後降者来若捕生口虏乃知之【既不上书後有降者来及捕虏生口言之乃知此】当今务在禁苛暴止擅赋力本农修马复令【马复因养马以免徭赋也】以补阙毋乏武备而已郡国二千石各上进畜马方畧补边状与计对【按此武帝悔过之书也其事有四益民赋一田轮台二募囚徒送匈奴使者三明封侯赏以报忿四方帝志盛气壮时闻羣臣此请必锐然从之矣更变知难乃始悔艾时帝之齿已六十九虽徙义弗早然汉家社稷几危而复安实有赖焉方诸吕刑秦誓盖彷佛其遗意云又食货志言武帝末年悔征伐之事乃封丞相为富民侯下诏曰方今之务在於力农以赵过为捜粟都尉过能为代田一畮二甽岁代处故曰代田古法也即此时事云余见西域传赞】昭帝令民毋出田租等诏【始元二年遣使者振贷贫民毋种食者秋八月诏云云】
往年灾害多今年蚕麦伤所振贷种食勿收责毋令民出今年田租【四年秋七月诏曰比岁不登民匮於食流庸未尽还往时令民共出马其止勿出诸给中都官者且减之元凤二年六月诏曰朕闵百姓未瞻前年减漕三百万石颇省乘舆马及苑马以补边郡三辅传马其令郡国毋歛今年马口钱三辅太常郡得以菽粟当赋三年春正月诏曰廼者民被水灾颇匮於食朕虚仓廪使使者振困乏其止四年毋漕三年以前所振贷非丞相御史所请边郡受牛者勿收责六年春正月诏曰夫谷贱伤农今三辅太常谷减贱其令以菽粟当今年赋元平元年春二月诏曰天下以农桑为本日者省用罢不急官减外繇耕桑者益衆而百姓未能家给朕甚愍焉其减口赋钱有司奏请减什三上许之按是时霍光用事复修孝文之政轻徭薄赋与民休息而诏辞又皆简质可尚不事空文若有其事而无其辞者如始元元年遣故廷尉平等五人持节行郡国举贤良问民所疾苦寃失职者三年三月振贷种食五年夏罢天下亭母马及马弩关六年二月议罢盐铁榷酤秋七月罢榷酤官令民得以律占租元凤四年春正月诏毋收四年五年口赋三年以前逋更赋未入者皆勿收凡此皆与民休息之事也魏相之所条奏者其殆此乎】
宣帝议孝武庙乐诏【本始二年五月】
朕以眇身奏承祖宗夙夜惟念孝武皇帝躬履仁义选明将讨不服匈奴远遁平氐羌昆明南越百蛮乡风欵塞来享建太学修郊祀定正朔协音律封泰山塞宣房符瑞应宝鼎出白麟获功德茂盛不能尽宣而庙乐未称其议奏【有司奏请宜加尊号六月庚午尊孝武庙为世宗庙奏盛德文始五行之舞天下世世献】置廷平诏【刑法志云武帝时张汤赵禹之属条定法令奸吏因缘为市所欲活则傅生议所欲?则予死比宣帝自在闾阎而知其若此及即位廷史路温舒上疏言秦有十失其一尚存治狱之吏是也上深愍焉乃下诏云云】
间者吏用法巧文寖深是朕之不德也夫决狱不当使有罪兴邪不辜蒙戮父子悲恨朕甚伤之今遣廷史与郡鞠狱任轻禄薄其为置廷平秩六百石员四人其务平之以称朕意【於是选于定国为廷尉求明察寛恕黄覇等以为廷平季秋後请谳上常幸宣室斋居而决事狱刑号为平矣】
地震诏【四年三月郡国四十九地震或山崩水出】
盖灾异者天地之戒也朕承洪业奉宗庙托于士民之上未能和羣生乃者地震北海琅邪坏祖宗庙朕甚惧焉丞相御史其与列侯中二千石博问经学之士有以应变辅朕之不逮【一云博问经学之士有以应变补朕之阙】毋有所讳令三辅太常内郡国举贤良方正各一人律令有可蠲除以安百姓条奏被地震坏败甚者勿收租赋大赦天下【上以宗庙堕素服避正殿五日按汉自文帝日食下诏之後踵为故常不皆出於诚意此後非他有关系者不悉録】
嘉霍光诏【地节二年三月】
大司马大将军博陆侯宿卫孝武皇帝三十余年辅孝昭皇帝十有余年遭大难躬秉义率三公诸侯九卿定万世策以安宗庙天下蒸庶咸以安宁功德茂盛朕甚嘉之复其後世畴其爵邑世世毋有所与功如萧相国【是时先薨】
爵王成诏【三年三月】
盖闻有功不赏有罪不诛虽唐虞犹不能以化天下今胶东相成劳来不怠流民自占八万余口治有异等其秩成中二千石赐爵关内侯【後诏使丞相御史问郡国上讣长吏守丞以政令得失或对言前胶东相成伪自增加以蒙显赏是後俗吏多为虚名】
罢车骑等屯兵诏【三年十月】
乃者九月壬申地震朕甚惧焉有能箴朕过失及贤良方正直言极谏之士以匡朕之不逮毋讳有司朕既不德不能附远是以边境屯戍未息今复饬兵重屯久劳百姓非所以绥天下也其罢车骑将军右将军屯兵
令郡国举孝弟等诏【十一月】
朕既不逮导民不明反侧晨兴念虑万方不忘元元唯恐羞先帝圣德故并举贤良方正以亲万姓历载臻兹然而俗化阙焉传曰孝弟也者其为仁之本与其令郡国举孝弟有行义闻於乡里者各一人
有丧者勿繇事诏【四年二月】
导民以孝则天下顺今百姓或遭衰絰凶灾而吏繇事使不得葬【顔氏曰徭事谓役使之】伤孝子之心朕甚怜之自今诸有大父母父母丧者勿繇事使得收歛送终尽其子道
子首匿父母等勿坐诏【五月】
父子之亲夫妇之道天性也虽有患祸犹蒙死而存之【顔氏曰蒙冒也】诚爱结於心仁厚之至也岂能违之哉自今子首匿父母妻匿夫孙匿大父母皆勿坐其父母匿子夫匿妻大父母匿孙罪殊死皆上请廷尉以闻
减盐贾及岁上系囚诏【九月】
朕惟百姓失职不赡遣使者循行郡国问民所疾苦吏或营私烦扰不顾厥咎朕甚闵之今年郡国颇被水灾已振贷盐民之食而贾咸贵衆庶重困其减天下盐贾又曰令甲死者不可生【如氏曰令有先後故有令甲令乙令丙顔氏曰若今之第一篇第二篇】刑者不可息此先帝之所重而吏未称今繋者或以掠辜若饥寒瘐死狱中【瘐音庾】何用心逆人道也朕甚痛之其令郡国岁上繋囚以掠笞若瘐死者所坐名县爵里丞相御史课殿最以闻【顔氏曰凡言殿最者殿後也课居後也最凡要之首也课居先也】
博举吏民诏【元康元年八月】
朕不明六艺欝于大道是以隂阳风雨未时其博举吏民厥身修正通文学明於先王之术宣究其意者各二人中二千石各一人【按宣帝此诏最为知本然未闻当时有能举其人以副上意者惜哉】
令二千石察官属诏【二年五月】
狱者万民之命所以禁暴止邪养育羣生也能使生者不怨死者不恨则可谓文吏矣今则不然用法或持巧心析律贰端深浅不平【顔氏曰析分也谓分破律条妄生端绪以出入人罪】增辞饰非以成其罪奏不如实上亦亡繇知此朕之不明吏之不称四方黎民将何仰哉二千石各察官属勿用此人吏务平法或擅兴繇役饰厨传称过使客【韦氏曰厨谓饮食传谓传舍顔氏曰使人宾客来者称其意而遣之过者过度之过】越职踰法以取名誉譬犹践薄冰以待白日岂不殆哉今天下颇被疾疫朕甚愍之其令郡国被灾甚者毋出今年租赋
封海昏侯诏【二年】
盖闻象有罪舜封之骨肉之恩粲而不殊【顔氏曰粲明也殊絶也当明於仁恩不离絶也】其封故昌邑王贺为海昏侯食邑四千户
令八十以上非诬告等勿坐诏【四年正月】
朕惟耆老之人发齿堕落血气衰微亦亡暴虐【一作逆乱】之心今或罹文法拘执囹圄不终天命朕甚怜之自今以来诸年八十以上非诬告杀伤人他皆勿坐遣太中大夫疆等十二人循行天下存问鳏寡览观风俗察吏治得失举茂材异伦之士【刑法志曰景帝三年诏八十以上八岁以下当繋者颂繋之至孝宣元康四年又下诏云云至成帝鸿嘉元年定令年未满七岁贼鬬伤人及犯殊死者上请廷尉以闻得减死合於三赦幼弱老眊之人此皆法令稍定近古而便民者也】
报张安世诏
将军年老被病朕甚闵之虽不能视事折冲万里君先帝大臣明於治乱朕所不及得数问焉何感而上书归卫将军富平侯印薄朕忘故非所望也愿将军强餐食近毉药专精神以辅天年
亲奉祀诏
盖闻天子尊事天地修祀山川古今通礼也间者上帝之祠阙而不亲十有余年朕甚惧焉朕亲饬躬斋戒亲奉祀为百姓蒙嘉气获丰年
益小吏禄诏【神爵三年八月】
吏不廉平则治道衰今小吏皆勤事而奉禄薄欲其毋侵渔百姓难矣其益吏百石以下奉十五【韦氏曰若食一斛则益五斗】
褒黄覇诏
颍川太守覇宣布诏令百姓乡化孝子弟弟贞妇顺孙日以衆多田者让畔道不拾遗养视鳏寡赡助贫穷狱或八年亡重罪囚吏民乡於教化兴于行谊可谓贤人君子矣书不云乎股肱良哉其赐关内侯黄金百斤秩中二千石颍川孝弟有行义民三老力田皆以差赐爵及帛
郡国等勿行苛政【五凤二年八月】
夫婚姻之礼人伦之大者也酒食之会所以行礼乐也今郡国二千石或擅为苛禁禁民嫁娶不得具酒食相贺召由是废乡党之礼令民亡所乐非所以导民也诗不云乎民之失德乾餱以愆勿行苛政
客礼待单于诏【甘露二年十二月】
盖闻五帝三王礼所不施不及以政今匈奴单于称北藩臣朝正月朕之不逮德不能弘覆其以客礼待之位在诸侯王上【按此萧望之之议也事见後】
戒不禁奸邪诏【黄龙元年正月】
盖闻上古之治君臣同心举措曲直各得其所是以上下和洽海内康平其德弗可及已朕既不明数申诏公卿大夫务行寛大顺民所疾苦将欲配三王之隆明先帝之德也今吏或以不禁奸邪为寛大纵释有罪为不苛或以酷恶为贤皆失其中【竹仲反】奉诏宣化如此岂不缪哉方今天下少事繇役省减兵革不动而民多贫盗贼不止其咎安在上计簿具文而已务为欺谩以避其课三公不以为意朕将何任诸请诏省?徒自给者皆止【张氏曰先是武帝以用度不足或奉使求不受奉禄自省其徒衆以取其廪者或自给於是奸吏缘以为利所得多於本禄故絶之】御史察计簿疑非实者按之使真伪毋相乱【按旧说以为宣帝平时尚严至黄龙初熟知治体始务行寛大今玩其辞意正谓吏不禁奸邪纵释有罪为非而欲察计簿之欺谩非实者乃是欲加严耳非真务行寛大也】
元帝遣光禄大夫循行诏【初元元年四月】
朕承先帝之圣绪获奉宗庙战战兢兢间者地数动而未静惧於天地之戒不知所繇方田作时朕忧烝庶之失业临遣光禄大夫褒等十二人循行天下存问耆老鳏寡孤独困乏失职之民延登贤俊招显侧陋因览风俗之化相守二千石诚能正躬劳力宣明教化以亲万姓则六合之内和亲庶几虖无忧矣书不云乎股肱良哉庶事康哉布告天下使明知朕意
议律令诏【刑法志云宣帝置廷平狱刑号为平矣时郑昌上疏言不若删定律令宣帝未及修正元帝初立乃下诏云云】
夫法令者所以抑暴扶弱欲其难犯而易避也今律令烦多而不约自典文者不能分明而欲罗元元之不逮斯岂刑中之意哉其议律令可蠲除轻减者条奏惟在便安万姓而已【至成帝河平中复下诏议减死刑及可蠲除约省者令较然易知条奏有司无仲山甫将明之才不能因时广宣主恩建立明制为一代之法而徒摘摭微细毛举数事以塞诏而已是以大议不立遂以至今按史氏之说如此则元成虽有此诏徒文具而亡施行之实云】
宫馆希御者勿治诏
间者隂阳不调黎民饥寒无以保治惟德浅薄不足以充入旧贯之居【顔氏曰帝自谦言不足充入先帝之居室】其令诸宫馆希御幸者勿缮治太仆减糓食马水衡省肉食兽【按元帝诏令为民而下者甚衆然?显用事朝无善政岂能使民实被上泽今特其一二不尽録也】
罢击珠厓诏
珠厓虏杀吏民背畔为逆今廷议者或言可击或言可守或欲弃之其指各殊朕日夜惟思议者之言羞威不行则欲诛之狐疑辟难则守屯田通于时变则忧万民夫万民之饥饿与远蛮之不讨危孰大焉且宗庙之祭凶年不备况乎辟不嫌之辱哉今关东大困仓库空虚无以相赡又以动兵非特劳民凶年随之其罢珠厓郡民有慕义内属便处之不欲勿强【其事见後贾捐之议】
灾异赦天下诏【二年三月】
盖闻圣贤在位隂阳和风雨时日月光星辰静黎庶康宁考终厥命今朕恭承天地托于公侯之上明不能烛德不能绥灾异并臻连年不息乃二月戊午地震于陇西郡毁落太上皇庙殿壁木饰坏败豲道县城郭官寺及民室屋压杀人衆山崩地裂水泉涌出天惟降灾震惊朕师治有大亏咎至於斯夙夜兢兢不通大变深惟郁悼未知其序间者岁数不登元元困乏不胜饥寒以?刑辟朕甚闵之郡国被地动灾甚者无出租赋赦天下有可蠲除减省以便万姓者条奏母有所讳丞相御史中二千石举茂材异等直言极谏之士朕将亲览焉【按元帝之诏因灾异而下者亦多今不悉録】
报贡禹诏【初元二三年间】
朕以生有伯夷之廉史鱼之直守经据古不阿当世孳孳於民俗之所寡故亲近生几参国政今未得久闻生之奇论也而云欲退岂意有所恨与将在位者与生殊乎往者尝令金敞语生欲及生时禄生之子既已谕矣今复云子少夫以王命办护生家虽百子何以加传曰亡怀土何必思故乡生其强飰慎疾以自辅
赐萧望之爵邑诏【宣帝疾太子太传望之受遗诏为前将军辅政上即位数宴见言事中书令弘恭石显久典枢机奏望之等朋党请谒者召致廷尉免为庶人後数月制诏御史云云】
国之将兴尊师而重傅故前将军望之傅朕八年道以经术厥功茂焉其赐爵关内侯食邑八百户给事中朝朔望坐次将军【天子倚以为宰相会望之子汲上书讼望之前事恭显等白望之教子上书归非於上敕召望之望之自杀元帝无刚明之德故不能终全师傅之思後世人主所当戒也】
罢甘泉建章宫卫等诏【六月】
盖闻安民之道本繇隂阳【繇与由同】间者隂阳错缪风雨不时朕之不德庶几羣公有敢言朕之过者今则不然媮合苟从未肯极言【媮与偷同】朕甚闵焉永惟烝庶之饥寒远离父母妻子劳於非业之作卫於不居之宫恐非所以佐隂阳之道也其罢甘泉建章宫卫令就农百官各省费条奏毋有所讳有司勉之毋犯四时之禁丞相御史举天下明隂阳灾异者各三人【於是言事者衆或进擢召见人人自以得上意】
赦天下诏【永光元年三月】
五帝三王任贤使能以登治平而今不治者岂斯民异哉咎在朕之不明亡以知贤也是故壬人在位而吉士雍蔽【雍读曰壅】重以周秦之弊民渐薄俗去礼义触刑法岂不哀哉繇此观之元元何辜其赦天下令厉精自新各务农亩无田者皆假之贷种食如贫民赐吏六百户以上爵五大夫勤事吏二级为父後者民一级女子百户牛酒鳏寡孤独高年帛
条责丞相御史诏【永光元年春霜夏寒日青无光上以诏条责丞相于定国等】
郎有从东方来者言民父子相弃丞相御史案事之吏匿不言邪将从东方来者加增之也何以错缪至是欲知其实方今年岁未可预知也即有水旱其忧不细公卿有可以防其未然者其各以诚对毋有所讳【定国上书自劾归侯印上赐安车驰马罢就第】
议罢郡国庙诏【元帝时贡禹奏言古者天子七庙今孝惠孝景庙皆亲尽宜毁及郡国庙不应古礼宜正定天子是其议未及施耳永光四年乃下诏先罢郡国庙云云】
盖闻明王之御世也遭时为法因事制宜往者天下初定远方未宾因尝所亲以立宗庙盖建威销萌一民之至权也今赖天地之灵宗庙之福四方同轨蛮貊贡职久遵而不定令疏远卑贱共承尊祀殆非皇天祖宗之意朕甚惧焉传不云乎吾不与祭如不祭其与将军列侯中二千石诸大夫博士议郎议【丞相玄成等七十人皆曰宗庙在郡国者宜无修奏可详见後韦玄成等议】
议庙礼诏【罢郡国庙後月余复下诏曰盖闻明王制礼立亲庙四祖宗之庙万世不毁所以明尊祖敬宗着亲亲也朕获承祖宗之重惟大礼未备战栗恐惧不敢自颛其与将军列侯中二千石二千石诸大夫博士议玄成等四十四人奏议以为高帝宜为帝者太祖之庙世世不毁太上皇孝惠孝文孝景庙皆亲尽宜毁许嘉等二十九人以为孝文皇帝宜为帝者太宗之庙廷尉以为孝武皇帝宜为世宗之庙谏大夫尹更始等以为皇考庙上序於昭穆非正礼宜毁於是上重其事依违者一年乃下诏云云】
盖闻王者祖有功而宗有德尊尊之大义也存亲庙四亲亲之至恩也高皇帝为天下诛暴除乱受命而帝功莫大焉孝文皇帝国为代王诸吕作乱海内摇动然羣臣黎庶靡不壹意北面归心犹谦辞固让而後即位削乱秦之迹兴三代之风是以百姓晏然咸获嘉福德莫盛焉高皇帝为汉太祖孝文皇帝为太宗世世承祀传之无穷朕甚乐之孝宣皇帝为孝昭皇帝後於义壹体孝景皇帝庙及皇考庙皆亲尽其正礼仪【玄成等奏太上孝惠庙皆亲尽宜毁奏可详见後】
赦天下诏【二年二月】
盖闻唐虞象刑而民不犯殷周法行而奸轨服今朕获承高祖之洪业托位公侯之上夙夜战栗永惟百姓之急未尝有忘焉然而隂阳未调三光晻昧元元大困流散道路盗贼并兴有司又长残贼失牧民之术是皆朕之不明政有所亏咎至於此朕甚自耻为民父母若是之薄谓百姓何其大赦天下赐民爵一级女子百户牛酒鳏寡孤独高年三老孝弟力田帛
日食举茂材贤良诏【三月】
朕战战栗栗夙夜思过失不敢荒宁惟隂阳不调未烛其咎娄敕公卿日望有效至今有司执政未得其中施与禁切未合民心暴猛之俗弥长和睦之道日衰百姓愁苦靡所错躬是以氛邪岁增侵犯太阳正气湛掩日久夺光乃壬戌日有蚀之天见大异以戒朕躬朕甚悼焉其令内郡国举茂材异等贤良直言之士各一人
赦天下诏【六月】
间者连年不收四方咸困元元之民劳於耕耘又亡成功困於饥馑亡以相救朕为民父母德不能覆而有其刑甚自伤焉其赦天下
赦天下诏【四年二月】
朕承至尊之重不能烛理百姓娄遭凶咎加以边竟不安师旅在外赋歛转输元元骚动穷困亡聊犯法抵罪夫上失其道而绳下以深刑朕甚痛之其赦天下所贷贫民勿收责
日食求直言诏【六月】
盖闻明王在上忠贤布职则羣生和乐方外蒙泽今朕晻【暗】于大道夙夜忧劳不通其理靡瞻不眩靡听不惑是以政令多还【李氏曰还反也】民心未得邪说空进事亡成功此天下所着闻也公卿大夫好恶不同或缘奸作邪侵削细民元元安所归命哉乃六月晦日有食之诗不云虖今此下民亦孔之哀自今以来公卿大夫其勉思天戒慎身修永以辅朕之不逮直言尽意无有所讳
初陵勿置县邑诏【十月】
安土重迁黎民之性骨肉相附人情所愿也顷者有司缘臣子之义奏徙郡国民以奉园陵令百姓远弃先祖坟墓破业失产亲戚别离人怀思慕之心家有不自安之意是以东垂被虚耗之害关中有无聊之民非久长之策也诗不云虖民亦劳止迄可小康惠此中国以绥四方今所为初陵者勿置县邑使天下咸安土乐业亡有动摇之心布告天下令明知之
议封甘延寿等诏【建昭四年春】
匈奴郅支单于背畔礼义留杀汉使者吏士甚逆道理朕岂忘之哉所以优游而不征者重勤师衆劳将率故隐忍而未有云也今延寿汤睹便宜乘时利结城郭诸国擅兴师矫诏制而征之赖天地宗庙之灵诛讨郅支单于斩获其首及阏氏贵人名王以下千数虽踰义干法内不烦一夫之役不开府库之藏因敌之粮以赡军用立功万里之外威震百蛮名显四海为国除残兵革之原息边境得以安然犹不免死亡之患罪当在於奉宪朕甚闵之其赦延寿汤罪勿治诏公卿议封焉【事见後刘向请封甘延寿等事中】
赦天下诏【五年三月】
盖闻明王之治国也明好恶而定去就崇敬让而民兴行故法设而民不犯令施而民从今朕获保宗庙兢兢业业匪敢解怠德薄明晻教化浅微传不云乎百姓有过在予一人其赦天下赐民爵一级女子百户牛酒三老孝弟力田帛又曰方春农桑兴百姓戮力自尽之时也故是月劳农劝民无使後时今不良之吏覆案小罪徵召证案兴不急之事以妨百姓使失一时之作亡终岁之功公卿其明察申敕之
文章正宗卷二

[book_title]文章正宗卷三
钦定四库全书
文章正宗卷三　　　　　宋　真德秀　编
辞命四
成帝报匡衡诏【建始初】
君以道德修明位在三公先帝委政遂及朕躬君遵修法度勤劳公家朕嘉与君同心合意庶几有成今司隶校尉尊妄诋欺加非於君朕甚闵焉方下有司问状君何疑而上书归侯乞骸骨是章朕之未烛也传不云乎礼义不愆何恤人之言君其察焉专精神近医药强食自爱
报张禹策【同前】
朕以幼年执政万机惧失其中君以道德为师故委国政君何疑而数乞骸骨忽忘雅素欲避流言朕无闻焉君其固心致思总秉诸事推以孳孳无违朕意加赐黄金百斤养牛上尊酒太官致餐侍医视疾使者临问【按成帝之报匡衡报张禹礼意可谓至矣如非其人何存之以见当时贤者不任而任者非贤】
减死刑诏【河平中】
甫刑云五刑之属三千大辟之罚其属二百今大辟之刑千有余条律令烦多百有余万言奇请他比日以益滋自明习者不知所由欲以晓谕衆庶不亦难乎於以罗元元之民夭絶亡辜岂不哀哉其令中二千石二千石博士及明习律令者议减死刑及可蠲除约省者令较然易知条奏书不云乎惟刑之恤哉其审核之务准古法朕将尽心览焉【事已见元帝议律令诏下】
封楚王嚣子诏【河平四年六月○嚣宣帝子成帝时入朝被疾天子闵之下诏云云】
盖闻天地之性人为贵人之行莫大於孝楚王嚣素行孝顺仁慈之国以来二十余年孅介之过未尝闻朕甚嘉之今乃遭命罹于恶疾夫子所痛曰蔑之命矣夫斯人也而有斯疾也朕甚闵焉夫行纯茂而不显异则有国者将何朂哉书不云乎用德章厥善今王朝正月诏与子男一人俱其以广戚县户四千三百封其子勲为广戚侯
封丙吉後诏【宣帝初即位赐吉爵关内侯吉为人深厚不伐善自曾孙遭遇吉絶口不道前恩故朝廷莫能明其功及霍氏诛上亲政省尚书事是时掖庭宫婢则令民夫上书自陈有阿保之功引使者丙吉知状上亲见问然後知吉有旧恩而终不言上大贤之制诏丞相朕微眇时御史大夫吉与朕有旧恩厥德茂焉诗不云虖无德不报其封吉为博阳侯邑千三百户吉薨子显嗣有罪夺爵为关内侯成帝时修废功以吉旧恩尤重鸿嘉元年制诏丞相御史云云】
盖闻褒功德继絶统所以重宗庙广贤圣之路也故博阳侯吉以旧恩有功而封今其祀絶朕甚怜之夫善善及子孙古今之通谊也其封吉孙中郎将关内侯是故博阳侯奉吉後
忧郡国灾异诏【鸿嘉四年正月】
数敕有司务行寛大而禁苛暴讫今不改一人有辜举宗拘系农民失业怨恨者衆伤害和气水旱为灾关东流冗者衆【顔氏曰冗散失其本业也】青幽冀部尤剧朕甚痛焉未闻在位有恻然者孰当助朕忧之已遣使者循行郡国被灾害什四以上民赀不满三万勿出租赋逋贷未入皆勿收流民欲入关辄籍内所之郡国谨遇以理务有以全活之思称朕意
罢昌陵诏【永始元年七月】
朕执德不固谋不尽下过听将作大匠万年言昌陵三年可成作治五年中陵司马殿门内尚未加功天下虚耗百姓罢劳【顔氏曰罢读作疲】客土疏恶终不可成朕惟其难怛然伤心夫过而不改是谓过矣其罢昌陵及故陵勿徙吏民令天下毋有动摇之心
立太子诏【绥和元年二月孝哀帝纪帝元帝庶孙定陶恭王子嗣立为王成帝贤之徵立为皇太子】
朕承太祖鸿业奉宗庙二十五年德不能绥理宇内百姓怨恨者衆不蒙天佑至今未有继嗣天下无所系心观于往古近事之戒祸乱之萌皆由斯焉定陶王欣於朕为子慈仁孝顺可以承天序继祭祀其立欣为皇太子封中山王舅谏大夫冯参为宜乡侯益中山国三万户以慰其意赐诸侯王列侯金天下当为父後者爵三老孝弟力田帛各有差【按哀平之世诏令亦有可观者然弄臣为辅簒贼颛国尚何道哉故削之】
光武封卓茂诏【本传卓为密令劳心谆谆视人如子举善而教口无恶言吏人亲爱不忍欺之数年教化大行道不拾遗平帝时天下大蝗河南二十余县皆被其灾独不入密县界王莽秉政迁京都丞密人老少皆涕泣随送及莽居摄以病免归更始立以茂为侍中祭酒从至长安知更始政乱以年老乞骸骨归时光武初即位先访求茂茂诣河南谒见乃下诏云云】
前密令卓茂束身自修执节淳固诚能为人所不能为夫名冠天下当受天下重赏故武王诛纣封比干之墓表商容之闾今以茂为太傅封褒德侯【范氏论曰建武之初雄豪方扰虓呼者连响婴城者相望斯固倥偬不暇给之日卓茂断断小宰无他庸能时已七十余矣而首加聘命优辞重礼其与周燕之君表闾立馆何异哉○愚按西都之士以士节不厉故尔光武此举所以洗二百年靡敝之俗与礼严光周党之意同或者乃谓其褒表循吏夫茂於出处去就之节晔然光明如此岂徒一循吏而已是不惟不知帝亦不知茂矣】
议省刑法诏【建武二年三月】
顷狱多寃人用刑深刻朕甚愍之孔子云刑罚不中则民无所措手足其与中二千石二千石诸大夫博士议郎议省刑法
令中都官等出系囚诏【五年五月】
久旱伤麦秋种未下朕甚忧之将残吏未胜狱多寃抑元元愁恨感动天气乎其令中都官三辅郡国出繋囚罪非犯殊死一切勿案见徒免为庶人务进柔良退贪酷各正厥事焉
命郡国给禀高年等诏【六年春正月】
往岁水旱蝗虫为灾糓价腾跃人用困乏朕惟百姓无以自赡恻然愍之其命郡国有糓者给禀高年鳏寡孤独及笃癃无家属贫不能自存者如律二千石勉加循抚无令失职
省减吏员诏【六月】
夫张官置吏所以为人也今百姓遭难户口耗少而县官吏职所置尚繁其令司隶州牧各实所部省减吏员县国不足置长吏可并合者上大司徒大司空二府【於是条奏并省四百余县吏职减损十置其一】
日有食之诏【十月】
吾德薄不明寇贼为害强弱相陵元元失所诗云日月告凶不用其行永念厥咎内疚其心其勅公卿举贤良方正各一人百僚并上封事无有隐讳有司修职奉行法度【七年二月癸亥晦日有食之避正殿不听事五日诏上书者不得言圣】
三十税一诏
顷者师旅未解用度不足故行什一之税今军士屯田粮储差积其令郡国收见田租三十税一如旧制【章怀曰景帝二年令民田租三十而税一今依景帝故曰旧制】
戒厚葬诏
世以厚葬为德薄终为鄙至於富者奢僭贫者单财法令不能禁礼义不能止仓卒乃知其咎其布告天下令知忠臣孝子慈兄悌弟薄葬送终之义
令太官勿受异味诏【十三年正月】
往年已勅郡国异味不得有所献御今犹未止非徒有豫养导择之劳至乃烦扰道上疲费过所其令太官勿复受明勅下以远方口实所以荐宗庙自如旧制
地震诏【二十二年七月】
日者地震南阳尤甚夫地者任物至重静而不动者也而今震裂咎在君上鬼神不顺无德灾殃将及吏人朕甚惧焉其令南阳勿输今年田租刍藁遣谒者案行其死罪系囚在戊辰以前减死罪一等赐郡中居人压死者棺钱人三千吏人死亡或在坏垣毁屋之下而寡贫弱不能收拾者其以见钱糓取佣为寻求之
作寿陵诏【二十六年正月初作寿陵将作大匠窦融上言园陵广袤无虑所用帝诏云云此不言诏意必帝自言也】
古者帝王之葬皆陶人瓦器木车茅马使後世之人不知其处太宗识终始之义景帝能述遵孝道遭天下反覆而霸陵独完受其福岂不美哉今所制地不过二三顷无为山陵陂池裁令通水而已【按孝武以後诏令浮文多而实意少至光武乃复还汉初简质之旧其辞之尤约者如二年五月诏曰民有嫁妻卖子欲归父母者恣听之敢拘执论如律十二月诏曰惟宗室列侯为王莽所废先灵无所依归朕甚愍之其并复故国若侯身已殁属所上其子孙见名尚书封拜三年七月庚辰诏曰吏不满六百石下至墨绶长相有罪先请男子八十以上十岁以下及妇人从坐者自非不道诏所名捕皆不得系当验问者即就验六年五月诏曰惟天水陇西安定北地吏民为隗嚣所诖误者又三辅遭难赤眉有犯法不道者自殊死以下皆赦除之七年三月诏曰今国有衆军并多精勇宜且罢轻车骑士材官楼舩士及军假吏令还复民伍十一年二月诏曰天地之性人为贵其杀奴婢不得减罪八月诏曰敢炙灼奴婢论如律免所炙灼者为庶人十三年二月诏曰长沙王兴真定王得河间王邵中山王茂皆袭爵为王不应经义其以兴为临湘侯得为真定侯邵为乐成侯茂为单父侯其宗室及絶国封侯者凡一百三十七人十八年诏曰今边郡盗糓五十斛罪至於死开残吏妄杀之路其蠲除此法同之内郡二十七年五月诏曰昔契作司徒禹作司空皆无大名其令二府去大中元二年遗诏曰朕无益百姓皆如孝文皇帝制度务从约省刺史二千石长吏皆无离城郭无追吏及因邮奏若是者皆不炫文采而意旨自足盖自昔方隆之时事从简实故文不胜质及世之将敝则文胜而质衰矣此有国者当戒亦秉笔代言者所宜知也】报臧宫诏【本传匈奴饥疫自相分争宫愿得五千骑以立功帝笑曰常胜之家难与虑敌吾方自思之二十七年与扬虚侯马武上书云云诏报曰】
黄石公记曰柔能制刚弱能制强【时张良於下邳圮前见父老出一编书者】柔者德也刚者贼也弱者仁之助也强者怨之归也故曰有德之君以所乐乐人无德之君以所乐乐身乐人者其乐长乐身者不久而亡舍近谋远者劳而无功舍远谋近者逸而有终逸政多忠臣劳政多乱人故曰务广地者荒务广德者强有其有者安贪人有者残残灭之政虽成必败今国无善政灾变不息【左传曰国无善政则自取讁於日月之灾】百姓惊惶人不自保而复欲远事边外乎孔子曰吾恐季孙之忧不在颛臾且北狄尚强而屯田警备传闻之事恒多失实【公羊传曰见者异辞闻者异辞传闻者异辞】诚能举天下之半以灭大寇岂非至愿苟非其时不如息人【自是诸将莫敢复言兵事】
赐周党帛诏【建武中徵为议郎以病去职复被徵党着短布单衣光武引见伏而不谒自陈愿守所志诏云云】
诏曰自古明王圣主必有不宾之士伯夷叔齐不食周粟太原周党不受朕禄亦各有志焉其赐帛四十匹明帝行养老礼诏【永平二年十月幸辟雍初行养老礼诏云云按中元二年夏四月丙辰诏有方今上无天子下无方伯并涉渊水而无攸济之语说者谓汉诏多出於人主之手殆或然也丙辰诏今不载】
光武皇帝建三朝之礼而未及临飨【章怀曰三朝之礼谓中元元年初起明堂辟雍灵台也】眇眇小子属当圣业间暮春吉辰初行大射令月元日【东观记曰十月元日】复践辟雍尊事三老兄事五更安车輭轮供绥执授侯王设酱公卿馔珍朕亲袒割执爵而酳【汉官仪曰三老五更皆取有首妻男女全具者续汉志曰养三老五更先吉日司徒上太傅若讲师故三公人名用其德行年耆高者三公一人为三老次卿一人为五更皆服絺紵大袍单衣皂缘领袖中衣冠进贤扶玉杖五更亦如之不杖皆齐于太学讲堂其日乘舆先到辟雍礼毕殿坐于东厢遣使者安车迎三老五更天子迎于门屏交拜导自阼阶三老自宾阶升东面三公设几杖九卿正履天子亲袒割俎执酱而馈执爵而酳五更南面三公进供礼亦如之明日皆诣阙谢以其於已礼太隆也酱醢也珍谓肴羞之属即周礼八珍之类郑玄注仪礼云酳漱也所以洁口音胤】祝哽在前祝噎在後【老人食多哽咽故置人於前後祝之令其不哽咽也】升歌鹿鸣下管新宫【鹿鸣诗小雅篇名也新宫小雅逸篇也升登也登堂而歌所以重人声也】八佾具修万舞於庭【佾列也谓舞者行列也左氏传曰天子八佾诸侯六大夫四士二万亦舞也】朕固薄德何以克当易陈负乘诗刺彼已【易曰负且乘致寇至负也者小人之事也乘也者君子之器也小人而乘君子之器盗思夺之矣诗曰彼己之子不称其服也】永念慙疚无忘厥心三老李躬年耆学明五更桓荣授朕尚书诗曰无德不报无言不酬其赐荣爵关内侯食邑五千户三老五更皆以二千石禄养终厥身
有司顺时劝农诏【三年正月】
朕奉郊祀登灵台见史官正仪度【仪谓浑仪以铜为之置於灵台王者正天文之器也度谓日月星辰之行度也史官即太史掌天文之官也】夫春者岁之始也始得其正则三时有成比者水旱不节边人食寡政失於上人受其咎有司其勉顺时气劝督农桑去其螟蜮以及蝥贼【尔雅曰食苗心曰螟食根曰蝥蜮一名短狐今之水弩含沙射人为灾言此者欲令臣下顺时行政勿侵扰也】详刑慎罚明察单辞【单辞犹偏辞也】夙夜匪懈以称朕意
日食诏【八月】
朕奉承祖业无有善政日月薄蚀彗孛见天水旱不节稼穑不成人无宿储下生愁垫虽夙夜勤思而智能不逮昔楚庄无灾以致恐惧【说苑曰楚庄王见天不见妖而地不出孽则祷于山川曰天其忘余欤此能求过于天必不逆谏矣】鲁哀祸大天不降谴【鲁哀公时政弥乱絶不日食政乱之类当致日食之变而不应者谴之何益告之不悟故哀公之篇无日食之异】今之动变傥尚可救有司勉思厥职以匡无德古者卿士献诗百工箴谏其言事者靡有所讳
引咎诏【八年十月晦日有食之既】
朕以无德奉承大业而下贻人怨上动三光日食之变其灾尤大春秋图?所为至谴【春秋感精符曰人主含天光据玑衡齐七政操八极故君明圣人道得正则日月光明五星有度日明则道正不明则政乱故常戒以自勅厉日食皆象君之进退为盈缩当春秋拨乱日食三十六故曰至谴也】永思厥咎在予一人羣司勉修职事极言无讳於是在位者皆上封事各言得失帝览章深自引咎乃以所上班示百官又曰羣僚所言皆朕之过人寃不能理吏黠不能禁而轻用人力缮修宫宇出入无节喜怒过差昔应门失守关雎刺世【春秋说题辞曰人主不正应门失守故歌关雎以感之宋均注曰应门听政之处也言不以政事为务则有宣淫之心关雎乐而不淫思得贤人与之共化修应门之政者也薛君韩诗章句曰诗人言睢鸠贞洁慎匹以声相求隐蔽于无人之处故人君退朝入于私宫后妃御见有度应门击柝鼓人上堂退反宴处体安志明今时大人内倾于色贤人见其萌故咏关雎说淑女正容仪以刺时】飞蓬随风微子所叹【管子曰无仪法程式飞揺而无所定谓之飞蓬飞蓬之间明主不听此言微子未详】永览前戒竦然兢惧徒恐薄德久而致怠耳
申明车服制度诏【十二年五月】
昔曾闵奉亲竭欢致养仲尼葬子有棺无椁丧贵致哀礼存宁俭今百姓送终之制竞为奢靡生者无儋石之储而财力尽於坟土伏腊无糟糠而牲牢兼於一奠【史记曰秦德公始为伏祠历忌曰伏者何也金气伏藏之日也四气代谢皆以相生至于立秋以金代火金畏于火故庚日必伏月令孟冬之月腊先祖说文云腊冬至後祭百神始皇更腊曰嘉平奠丧祭也】糜破积世之业以供终朝之费子孙饥寒絶命於此岂祖考之意哉又车服制度恣极耳目田荒不耕游食者衆有司其申明科禁宜於今者宣下郡国
章帝尊师傅诏【永平十八年八月即位十月诏云云时未改元】
朕以眇身托于王侯之上统理万机惧失厥中兢兢业业未知所济深惟守文之主必建师傅之官诗不云乎不愆不忘率由旧章行太尉事节乡侯憙三世在位为国元老【赵憙光武时为太尉明帝时行太尉事】司空融【融牟融】典职六年勤劳不怠其以憙为太傅融为太尉并録尚书事三事大夫莫肯夙夜小雅之所伤也【诗雨无正之文也三事三公也郑玄注云幽王在外三公及诸侯随而行者皆无复君臣之礼不肯晨夜省王】予违汝弼汝无面从【尚书益稷之文也】股肱之正义也羣后百僚勉思厥职各贡忠诚以辅不逮申勅四方称朕意焉
地震诏【建初元年三月山阳东平地震】
朕以无德奉承大业夙夜栗栗不敢荒宁而灾异仍见与政相应朕既不明涉道日寡又选举乖实俗吏伤人官职耗乱刑罚不中可不忧与昔仲弓季氏之家臣子游武城之小宰孔子犹诲以贤才问以得人明政无大小以得人为本夫乡举里选必累功劳今刺史守相不明真伪茂才孝廉岁以百数既非能显而当授之政事甚无谓也每寻前世举人贡士或起甽亩不系阀阅敷奏以言则文章可采明试以功则政有异迹文质彬彬朕甚嘉之其令太傅三公中二千石二千石郡国守相举贤良方正能直言极谏之士各一人
三公纠非法诏【二年三月】
比年隂阳不调饥馑屡臻深惟先帝忧人之本诏书曰不伤财不害人诚欲元元去末归本而今贵戚近亲奢纵无度嫁娶送终尤为僭侈有司废典莫肯举察春秋之义以贵理贱今自三公并宜明纠非法宣振威风朕在弱冠未知稼穑之艰难区区管窥岂能照一隅哉其科条制度所宜施行在事者备为之禁先京师而後诸夏
讲议五经同异诏【四年十一月】
盖三代导人教学为本汉承暴秦襃显儒术建立五经为置博士其後学者精进虽曰承师亦别名家孝宣皇帝以为去圣久远学不厌博故遂立大小夏侯尚书後又立京氏易【大小夏侯谓夏侯胜胜从兄子建也京氏京房也】至建武中复置顔氏严氏春秋大小戴礼博士【严氏谓严彭祖顔氏谓顔安乐大小戴戴德戴圣也】此皆所以扶进微学尊广道艺也中元元年诏书五经章句烦多议欲减省至永平元年长水校尉儵【樊儵】奏言先帝大业当以时施行欲使诸儒共正经义颇令学者得以自助孔子曰学之不讲是吾忧也又曰博学而笃志切问而近思仁在其中矣於戱其勉之哉【於是下太常将大夫博士议郎郎官及诸生诸儒会白虎观讲议五经同异使五官中郎将魏应承制问侍中淳于恭奏帝亲称制临决如孝宣甘露石渠故事作白虎议奏】
选高才生受学诏【八年十二月】
五经剖判去圣弥远章句遗辞乖疑难正恐先师微言将遂废絶非所以重稽古求道真也其令羣儒选高才生受学左氏糓梁春秋古文尚书毛诗以扶微学广异义焉
禁考狱多酷诏【元和元年七月】
律云掠者唯得榜笞立【苍颉篇曰掠问也广雅曰榜击也音彭说文曰笞击也立谓立而考讯之】又令丙箠长短有数【令丙为篇之次也又景帝京师定箠令箠长五尺本大一寸其竹也末薄半寸其平去节故云长短有数也】自往者大狱已来掠考多酷钻鑚之属【大狱谓楚王英等事也钻音其廉反说文曰钻鋷也国语曰中刑用鑚凿皆谓惨酷其肌肤也】惨苦无极念其痛毒怵然动心书曰鞭作官刑岂云若此【孔安国注尚书曰以鞭为理官事之刑】宜及秋冬理狱明为其禁
蠲除禁锢诏【十二月】
书云父不慈子不祗兄不友弟不恭不相及也往者妖言大狱所及广远一人犯罪禁至三属【即三族也谓父族母族及妻族】莫得垂缨仕宦王朝如有贤才而没齿无用朕甚怜之非所谓与之更始也诸以前妖恶禁锢者一皆蠲除之以明弃咎之路但不得在宿卫而已
赐胎养糓等诏【二年正月】
令云人有产子者复勿筭三岁今诸怀姙者赐胎养糓人三斛复其夫勿筭一岁着以为令又诏三公曰方春生养万物莩甲【前书音义曰莩叶里白皮也易曰百果甲拆也】宜助萌阳以育时物其令有司罪非殊死且勿案验及吏人条书相告不得听受冀以息事宁人敬奉天气立秋如故夫俗吏矫饰外貌似是而非揆之人事则悦耳论之隂阳则伤化朕甚餍之甚苦之安静之吏悃愊无华【说文云悃愊至诚也】日计不足月计有余如襄城令刘方【方字伯况平原人】吏人同声谓之不烦虽未有他异斯亦殆近之矣间勅二千石各尚寛明而今富奸行赂於下贪吏枉法於上使有罪不论而无过被刑
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>