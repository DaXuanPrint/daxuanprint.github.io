<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,梁文纪全文在线阅读,梁文纪全文在线下载,大玄古籍书库">
<meta name="description" content="十四卷。明梅鼎祚编。梅鼎祚仿冯惟讷《古诗纪》之意，辑陈、隋以前之文为《文纪》，此为其一。本编多取自《梁书》、《南史》诸家文集，所录不甚繁碎，考证亦较精核。唯以后梁萧归退附外夷之后不与诸王同列，有伤次序;《侯景矫诏》入于简文帝文内，亦非事实。他若梁武帝《请谥答诏》，不著其人，是为疏漏。《江淹集》纵然撰于齐、梁两世，也只能分而注之，然全入此编，亦未免自乱其例。梁代沿永明旧制，竞事浮华，但古文至梁而绝，骈体乃以梁为盛，则梁代诸家于文学史亦有一席之地。此书有。《四库全书》本。_梁文纪_全文在线阅读_梁文纪_全文在线下载_大玄古籍书库">
<title>梁文纪_梅鼎祚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">梁文纪</span> <br/>
          作者： <span class="inputVal" id="bkauthor">梅鼎祚</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]224350</span> <br/>
          说明： <span class="inputVal" id="bkdec">十四卷。明梅鼎祚编。梅鼎祚仿冯惟讷《古诗纪》之意，辑陈、隋以前之文为《文纪》，此为其一。本编多取自《梁书》、《南史》诸家文集，所录不甚繁碎，考证亦较精核。唯以后梁萧归退附外夷之后不与诸王同列，有伤次序;《侯景矫诏》入于简文帝文内，亦非事实。他若梁武帝《请谥答诏》，不著其人，是为疏漏。《江淹集》纵然撰于齐、梁两世，也只能分而注之，然全入此编，亦未免自乱其例。梁代沿永明旧制，竞事浮华，但古文至梁而绝，骈体乃以梁为盛，则梁代诸家于文学史亦有一席之地。此书有 《四库全书》本。</span> <br/>
          封面： <span class="inputVal" id="bkimg">Z_18944.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]梁文纪
[book_author]梅鼎祚
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]224350
[book_dec]十四卷。明梅鼎祚编。梅鼎祚仿冯惟讷《古诗纪》之意，辑陈、隋以前之文为《文纪》，此为其一。本编多取自《梁书》、《南史》诸家文集，所录不甚繁碎，考证亦较精核。唯以后梁萧归退附外夷之后不与诸王同列，有伤次序;《侯景矫诏》入于简文帝文内，亦非事实。他若梁武帝《请谥答诏》，不著其人，是为疏漏。《江淹集》纵然撰于齐、梁两世，也只能分而注之，然全入此编，亦未免自乱其例。梁代沿永明旧制，竞事浮华，但古文至梁而绝，骈体乃以梁为盛，则梁代诸家于文学史亦有一席之地。此书有 《四库全书》本。
[book_img]Z_18944.jpg


[book_title]提要
钦定四库全书　　　　　集部八
梁文纪　　　　　　　　总集类
提要
臣等谨案梁文纪十四卷明梅鼎祚编是集采梁一代之文多取之梁书南史及诸家文集故所録不甚繁碎考证亦颇精核惟以后梁萧岿退附外国之后不与诸王同列殊乖次序又侯景矫诏入于简文帝文内亦非事寔他若梁武帝请諡荅诏不着其人稍为疎漏江淹集作于齐代者割以入齐齐文纪既已发例何佟之之文乃云以上作于齐朝以下作于梁世但为分注而全入此集亦未免自乱其例然较他集终为有条理也梁代沿永明旧制竞事浮华故裴子野撰雕虫论以砭其失简文帝与湘东王书曰六典三礼所施则有地吉凶嘉賔用之则有所未闻吟咏性情反拟内则之篇操笔写志更摹酒诰之作迟迟春日反学归藏湛湛江水遂同大传又曰时有効谢康乐裴鸿胪文者亦颇有惑焉谢客吐言天拔出于自然时有不拘是其糠粕裴氏乃良史之才无篇什之美谢故巧不可阶裴亦拙不宜慕一代帝王持论如是宜其风靡波荡文体日趋华缛也然古文至梁而絶骈体乃以梁为极盛残膏賸馥沾溉无穷唐代沿流取材不尽譬之晚唐五代其诗无非侧调而其词乃为正声寸有所长四六既不能废则梁代诸家亦未可屏斥矣乾隆四十三年十月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费　墀

[book_title]卷一
钦定四库全书
梁文纪卷一　　　　　　明　梅鼎祚　编武帝【姓萧名衍字叔达齐髙帝族弟子仕相国封梁王簒齐国号梁都建业在位四十八年为侯景幽逼薨庙曰髙祖】
答萧颖冑【颖冑字云长兰陵人齐冠军将军】
【髙祖为雍州刺史将起义师东昏以刘山阳为巴陵太守使过荆州就行事萧颖胄以袭襄阳及至巴陵髙祖遣叅军王天虎赍书与颖胄兄弟以疑山阳山阳果疑不上颖胄乃斩天虎山阳信之将数十人驰入颖胄伏甲斩之送首髙祖仍以南康王尊号之议来告且曰时月未利当须来年二月遽便进兵恐非庙算髙祖答之发襄阳颖胄领兵防于军】
今坐甲十万粮用自竭况所借义心一时骁鋭事事相接犹恐疑怠若顿兵十旬必生悔吝童儿立异便大事不成今太白出西方仗义而动天时人谋有何不利处分已定安可中息昔武王伐纣行逆太嵗复须待年月乎
喻袁昂手书
【昂仕齐为吴兴太守永元末义师至州牧郡守皆望风降欵昂独拒境不受命髙祖手书喻昻昂答之建康城平昂束身诣阙高祖宥之不问也　南史江革传云武帝入石头时吴兴太守袁昻据郡拒义师乃使革制书与昻于坐立成辞义典雅帝深赏叹之令与徐勉同掌书记】
夫祸福无门兴亡有数天之所弃人孰能匡机来不再图之宜早顷借聴道路承欲狼顾一隅既未悉雅懐聊申往意独夫狂悖振古未闻穷凶极虐嵗月滋甚天未絶齐圣明啓运兆民有頼百姓来苏吾荷任前驱扫除京邑方拨乱反正伐罪吊民至止以来前无横阵今皇威四临长围已合遐迩毕集人神同奋鋭卒万计铁马千羣以此攻战何往不克况建业孤城人懐离阻面缚军门日夕相继屠溃之期势不云逺兼荧惑出端门太白入氐室天文表于上人事符于下不谋同契实在兹辰且范岫申胄久荐诚欵各率所由仍为掎角沈法瑀孙肸朱端已先肃清吴防而足下欲以区区之郡御堂堂之师根本既倾枝叶安附童儿牧竖咸谓其非求之明鉴实所未达今竭力昏主未足为忠家门屠灭非所谓孝忠孝俱尽将欲何依岂若翻然改图自招多福进则逺害全身退则长守禄位去就之宜幸加详择若执迷遂往同恶不悛大军一临诛及三族虽贻后悔宁复云补欲布所懐故致今白【悉南史作喻兆民作亿兆势作当由作守未足作未是】
袁昂答书【昂见后】
都史至辱诲承借以众论谓仆有勤王之举兼防诮责独无送欵循复严防若临万仞三吴内地非用兵之所况以偏隅一郡何能为役近奉敕以此境多虞见使安慰自承麾斾届止莫不膝袒军门惟仆一人敢后至者正以内揆庸素文武无施直是东国贱男子耳虽欲献心不増大师之勇置其愚黙宁沮众军之威幸借将军含之大可得从容以礼窃以一飡防施尚复投殒况食人之禄而顿忘一旦非惟物议不可亦恐明公鄙之所以踌躇未遑荐璧遂以轻防爰降重命震灼于心忘其所厝诚推理鉴犹惧威临【并梁书　师南史作军众军作众帅】
与萧寳夤书【寳夤字智亮齐明帝第六子魏雍州刺史谋反赐死】
【寳夤本齐建安郡王及髙祖克建业杀其兄弟寳夤潜逃入魏封齐王灵太后临朝高祖遣康绚于浮山堰淮以灌扬徐魏除寳夤为镇东将军以拒之髙祖手书与宝夤寳夤表送其书陈其忿毒之意魏朝为之报答】
谢齐建安王寳夤亡兄长沙宣武王昔投汉中值北寇华阳地絶一隅内无素畜外絶继援守危防勒计逾田单卒能全土破敌以弱为彊使至之日君臣动色左右相贺齐明帝每念此功未尝不辍箸咨嗟及至张永崔慧景事大将覆军于外小将懐贰于内事危累卵势过缀旒亡兄忠勇奋发旋师大岘重围累日一鼓鱼溃克定慧景功逾桓文亡弟卫尉兄弟戮力尽心内外大勲不报翻罹荼酷百口幽执祸害相寻朕于齐明帝外有龛敌之力内尽帷幄之诚日自三省曽无寸咎逺身边外亦复不免遂遣刘山阳轻舟西上来见掩袭时危事迫势不得已所以誓众樊邓会逾孟津本欲翦除梅虫儿茹法珍等以雪寃酷拔济亲属反身素里属张稷王珍国已建大事寳晊子晋屡动危机迫乐推之心应上天之命事不获已岂其始愿所以自有天下絶弃房室断除滋味正欲使四海见其本心耳勿谓今日之位是为可重朕之视此曽不如一芥虽复崆峒之踪难追汾阳之志何逺而今立此堰卿当未达本意朕于昆虫犹不欲杀亦何急争无用之地战苍生之命也正为李继伯在夀阳侵犯邉境嵗月滋甚或攻小城小戍或掠一村一里若小相酬答终无宁日边邑争桑呉楚连祸所以每抑镇戍不与较计继伯既得如此滥窃弥多今修此堰止欲以报继伯侵盗之役既非大举所以不复文移北土卿幼有倜傥之心早懐纵横之气往日卿于石头举事虽不克捷亦丈夫也今止河洛真其时矣虽然为卿计者莫若行率此众袭据彭城别当遣军以相影援得捷之后便遣卿兄子屏侍送卿国庙并卿室家及诸侄从若方欲还北更设竒计恐机事一差难重复集勿为韩信受困野鸡【魏书　懿字元达髙祖长兄仕齐歴梁南梁二州刺史迁益州入为尚书令弟畅为衞尉懿为东昏所害梁初追封长沙王畅衡阳王　东昏侯立寳夤开府领石头戌事东昏惛狂直后刘灵运等谋奉寳夤事败以为人所逼不罪责也】
与诸王及吴平侯景书【景字子昭髙祖从父弟歴郢州刺史周舍字升逸颙子拜尚书祠部郎礼仪损益多自舍出先是武帝与诸王及吴平侯书云】
弟舍立议引武王周公故事皆曰汝从之【南史】
与何书【字子季防弟初二兄求防并栖遁求先卒至是又隐世号防为大山为小山　仕齐领临海巴陵王师拜表辞职以防稽山多灵异往居若邪山云门寺高祖霸府建引为军谋祭酒与书】
想恒清豫纵情林壑致足懽也既内絶心战外劳物役以道养和履无爽若邪擅美东区山川相属前世嘉赏是为乐土仆推迁薄宦自东徂西悟言素对用成暌阕倾首东顾曷日无懐畴昔欢遇曳裾儒肆实欲卧逰千载畋渔百氏一行为吏此事遂乖属以世道威夷仍离屯故投袂数千尅黜舋祸思得瞩卷谘欵寓情古昔夫岂不懐事与愿谢君清襟素托栖寄不近中居人世殆同隐沦既俯拾青组又脱屣朱黻但理存用舍义贵随时往识祸萌实为先觉超然独善有识钦嗟今者为邦贫贱咸耻好仁由已幸无凝滞比别具白此未尽言今遣承音息矫首还翰慰其引领
请补谢胐何表【齐永明三年诏征朏时东昏下在所使迫遣之值义师已近及髙祖平京邑进位相国表请于顺帝亦并不至】
夫穷则独善达以兼济虽出处之道其揆不同用舍惟时贤哲是蹈前新除侍中太子少傅胐前新除散骑常侍太子詹事都亭侯羽仪世胄徽猷冠冕道徳声业康济雅俗昔居朝列素无宦情賔客简通公卿罕预簪绂未褫而风尘摆落且文宗儒肆互居其长清规雅裁兼擅其美竝达照深识预覩乱萌见庸质之如初知贻厥之无寄拂衣东山眇絶尘轨虽解组昌运实避昏时家膺鼎食而甘兹橡艾世袭青紫而安此悬鹑自浇风肇扇用南成俗淳流素轨余烈颇存谁其激贪功归有道康俗振民朝野一致虽在江海而勲同魏阙今泰运甫开贱贫为耻况乎久蕴瑚琏暂厌承明而可得求志海隅永追松子臣负荷殊重叅賛万机实赖羣才共成栋干思挹清源取镜止水愚欲屈居僚首朝夕谘诹庶足以翼宣寡薄式是王度请并补臣府军谘祭酒上言选举表【诏梁国初建宜须综理可依旧选诸要职悉依天朝之制高祖上表诏依施行】
臣闻以言取士士饰其言以行取人人竭其行所谓才生于代穷达惟时而风流遂往驰骛成俗媒孽夸衒利尽锥刀遂使官人之门肩摩毂击岂直暴葢露冠不避寒暑遂乃戢屦杖策风雨必至良由乡举里选不师古始称肉度骨遗之管库加以山河梁毕阙舆征之恩金张许史忘旧业之替吁可伤哉且夫谱谍讹误诈伪多绪人物雅俗莫肯留心是以冒袭良家即成冠族妄修边幅便为雅士负俗深累遽遭宠擢墓木已拱方被徽荣故前代选官皆立选簿应在贯鱼自有铨次胄籍升降行能臧否或素定懐抱或得之舆论故得简通賔客无俟扫门顷代陵夷九流乖失其有勇退忘进懐质抱真者选部或以未经朝谒难于进用或有晦善藏声自埋衡荜又以名不素着絶其阶绪必须画刺投状然后弹冠则是驱迫廉防奬成浇竞愚谓自今选曹宜精隐括依旧立簿使冠履无爽名实不违庶人识崖涘造请自息且闻中闲立格甲族以二十登仕后门以过立试吏求之愚懐抑有未达何者设官分职惟才是务若八元立年居皂而见抑四凶弱冠处鼎族而宜甄是则世禄之富无意为善布衣之士肆心为恶岂所以奨风流希向后进此实巨蠧尤宜刋革不然将使周人有路傍之泣晋臣兴渔猎之叹且俗长浮竞人寡退情若限嵗登朝必増年就宦故貌实昏童籍已逾立滓秽名敎于斯为甚臣总司内外忧责是任朝政得失义不容隐伏愿陛下垂圣淑之姿降听览之末则彛伦自穆宪章惟允移京邑檄【东昏即位淫虐不道高祖为雍州刺史起兵襄阳移檄京邑兼卫尉张稷等弑东昏送首义师】
夫道不常夷时无永化险泰相沿晦明非一皆屯困而后亨资多难以啓圣故昌邑悖徳孝宣聿兴海西乱政简文升歴竝拓绪开基绍隆寳命理验前经事昭往策独夫扰乱天常毁弃君徳奸回淫纵嵗月滋甚挻虐于鬌鬋之年植险于髫丱之日猜忌凶毒触途而着暴戾昬荒与事而发自大行告渐喜容前见梓宫在殡腼无哀色懽娱逰宴有过平常竒服异衣更极夸丽至于选采妃嫔姊妹无别招侍巾栉姑侄莫辨掖庭有稗贩之名姬姜被干殳之服至乃形体宣露防衣颠倒斩斮其间以为懽笑骋肆淫放驱屏郊邑老弱波流士女涂炭行产盈路舆尸竟道母不及抱子不遑哭刼掠剽虏以日继夜昼伏宵逰曽无休息淫酗醟肆酣歌垆邸宠恣愚竖乱惑妖嬖梅虫儿茹法珍臧获厮小专制威柄诛翦忠良屠灭卿宰刘镇军舅氏之尊尽忠奉国江仆射外戚之重竭诚事上萧领军葭莩之宗志存柱石徐司空沈仆射搢绅冠冕人望攸归或渭阳余感或勲庸允穆或诚着艰难或劬劳王室竝受遗托同参顾命送往事居俱竭心力宜其庆溢当年祚隆后裔而一朝韲粉孩稚无遗人神怨结行路嗟愤萧令君忠公干伐诚贯幽显往年寇贼逰魂南郑危逼拔刃飞泉孤城独振及中流逆命慿陵京邑谋猷禁省指授羣帅尅翦鲸鲵清我王度崔慧景奇锋迅骇兵交象魏武力丧魂义夫夺胆投名送欵比屋交驰负粮景从愚智竞赴复誓旅江甸奋不顾身奬励义徒电掩彊敌克歼大憝以固皇基功出桓文勲超伊吕而劳谦省已事昭心迹功遂身退不祈荣满敦赏未闻祸酷遄及预禀精灵孰不寃痛而羣孽放命蜂虿懐毒乃遣刘山阳驱扇逋逃招逼亡命潜图密构规见掩袭萧右军夏侯征虏忠断夙举义形于色奇谋宏振应手枭悬天道祸淫罪不容戮至于悖礼违敎伤化虐人射天弹路比之犹善刳胎斮胫方之非酷尽防县之竹未足纪其过穷山泽之兎不能书其罪自草昧以来图牒所记昬君暴后未有若斯之甚者也既人神乏主宗稷阽危海内沸腾氓庶板荡百姓懔懔如崩厥角苍生喁喁投足无地幕府荷眷前朝义均休戚上懐委付之重下惟在原之痛岂可卧薪引火坐观倾覆至尊体自高宗特钟慈宠明并日月粹昭灵神祥啓元符验当璧作镇陜藩化流西夏讴歌攸奉万有乐推右军萧颖胄征虏将军夏侯详并同心翼戴即宫旧楚三灵再朗九县更新升平之运此焉复始康哉之盛在乎兹日然帝徳虽彰区宇未定元恶未黜天邑犹梗仰禀宸规率前啓路即日遣冠军竟陵内史曹景宗等二十军主长槊五万骥騄为羣鹗视争先龙骧并驱步出横江直指朱雀长史冠军将军襄阳太守王茂等三十军主戈船七万乗流电激推锋扼险斜趣白城南中郎谘议参军军主萧伟等三十九军主巨舰迅檝冲波噎水旗鼔八万焱集石头南中郎谘议参军军主萧憺等四十二军主熊罴之士甲楯十万防波驰艓掩据新亭益州刺史刘季连梁州刺史柳惔司州刺史王僧景魏兴太守裴师仁上庸太守韦叡新城太守崔僧季竝肃奉明诏龚行天罚蜀汉果鋭沿流而下淮汝劲勇望波遄骛幕府总率貔貅骁勇百万缮甲燕弧屯兵冀马摐金拂地鸣鞞聒天霜锋曜日朱旗绛防方舟千里骆驿系进萧右军訏谟上才兼资文武英略俊逺执钧匡世拥荆南之众督四方之师宣讃中权奉衞舆辇旍麾所指威棱无外龙骧兽步并集建业黜放愚狡均礼海昏廓清神甸扫定京宇譬犹崩泰山而压蚁壤决悬河而注熛烬岂有不殄灭者哉今质斧所加止梅虫儿茹法珍而已诸君咸世胄羽仪书勲王府皆俛眉奸党受制凶威若能因变立功转祸为福并誓河岳永纡青紫若执迷不悟距逆王师大众一临刑兹罔赦所谓火烈高原芝兰同冺勉求多福无贻后悔赏罚之科有如白水【宗稷一作宗社】
平京邑大赦令
皇家不造遘此昬凶祸挻动植虐被人鬼社庙之危蠢焉如缀吾身籍皇宗曲荷先顾受任边疆推毂万里眷言瞻乌痛心在目故率其尊主之情厉其忘生之志虽寳厯重升明命有绍而独夫丑纵方煽京邑投袂援戈克弭多难虐政横流为日既久同恶相济谅非一族仰禀朝命任在专征思播皇泽被之率土凡厥负舋咸与惟新可大赦天下唯王咺之等四十一人不在赦例
又令
夫树以司牧非役物以养生视人如伤岂肆上以纵虐废主弃常自絶宗庙穷凶极悖书契未有征赋不一苛酷滋章缇绣土木菽粟犬马发征闾左以充缮筑流离寒暑继以疫疠转死沟渠曽莫救恤朽肉枯骸乌鸢是厌加以天灾人火屡焚宫掖官府台寺尺椽无遗悲甚黍离痛兼麦秀遂使亿兆离心疆徼侵弱斯人何辜离此涂炭今明昏递运大道公行思治之氓来苏兹日猥以寡薄属当大宠虽运距中兴艰同草昧思阐王休与之更始凡昏制谬赋淫刑滥役外可详检前源悉皆除荡其主守散失诸所损耗精立科条咸从原例
又令
永元之季干维落纽政实多门有殊卫文之代权移于下事等曹恭之时遂使阉尹有翁媪之称高安有法尧之防鬻狱贩官锢山护泽开塞之机奏成小丑直道正义拥抑弥年懐寃抱理莫知谁诉奸吏因之笔削自己岂直贾生流涕许伯哭时而已哉今理运惟新政刑得所矫革流寔在兹日可通检尚书众曹东昏时诸诤讼失理及主者淹停不时施行者精加讯辨依事议奏
又令
朱爵之捷逆徒送死者特许家人殡葬若无亲属或有贫苦二县长尉即为埋掩建康城内不达天命自取沦灭亦同此科
又令
夫在上化下草偃风从世之浇淳恒由此作自永元失徳书契未纪穷凶极悖焉可胜言既而琁室外构倾宫内积竒技异服殚所未见上慢下暴淫侈竞驰国命朝权政移近习贩官鬻爵贿货公行并甲第康衢渐台广室长袖低昂等和戎之赐珍羞百品同伐氷之家愚人因之浸以成俗骄艳竞爽夸丽相高至乃市井之家貂狐在御工商之子缇绣是袭日入之次夜分未反昧爽之朝期之清旦圣明肇运厉精惟始虽曰纉戎殆同创革且淫费之后继以兴师巨桥鹿台凋罄不一孤忝荷大宠务在澄清思所以仰述皇朝大帛之防俯厉防躬鹿裘之义解而更张斲雕为朴自非可以奉粢盛修绂冕习礼乐之容缮甲兵之备此外众费一皆禁絶御府中署量宜罢省掖庭备御妾之数大享絶郑卫之音其中有可以率先卿士准的甿庶菲食薄衣请自孤始加羣才并轨九官咸事若能人务退食竞存约已移风易俗庶朞月有成昔毛玠在朝士大夫不敢靡衣偷食魏武叹曰孤之法不如毛尚书孤虽徳谢往贤任重先达寔望多士得其此心外可详为条格
进爵梁王原赦令
孤以虚昧任执国钧虽夙夜勤止念在兴治而育徳振民邈然尚逺圣朝永言旧式隆此眷命侯伯盛典方轨前烈嘉锡隆被礼数昭崇徒守愿节终隔体谅羣后百司重兹敦奬勉兹厚顔当此休祚望昆彭以长想钦桓文而叹息思政涂莫知津济邦甸初啓藩宇惟新思覃嘉庆被之下国国内殊死以下今月十五日昧爽以前一皆原赦鳏寡孤独不能自存者赐谷五斛府州所统亦同蠲荡
即位告天文【天监元年】
皇帝臣讳敢用牡昭告于皇天后帝齐氏以厯运斯既否终则亨钦若天应以命于讳夫任是司牧惟能是授天命不于常帝王非一族唐谢虞受汉替魏升爰及晋宋宪章在昔咸以君徳驭四海元功子万姓故能大庇氓黎光宅区宇齐代云季世主昏凶狡焉羣慝是崇是长肆厥奸回暴乱以播虐于我有邦俾溥天惴惴将坠于深壑九服八荒之内连率岳牧之君蹶角顿颡匡救无术卧薪待然援天靡诉讳投袂星言推锋万里厉其挂冠之情用拯兆民之切衔胆誓众覆鋭屠坚建立人主克翦昬乱遂因时来宰司邦国济民康世实有厥劳而晷纬呈祥川岳効祉朝夕坰牧日月郊畿代终之符既显革运之期已萃殊俗百蛮重译献欵人神逺迩罔不和防于是羣公卿士咸致厥诚并以皇干降命难以谦拒齐帝脱屣万邦授以神器讳自惟菲徳辞不获许仰迫上之睠俯惟亿兆之心宸极不可久旷民神不可乏主遂借乐推膺此嘉祚以兹寡薄临御万方顾求夙志永言祗惕敬简元辰恭兹大礼升坛受禅告类上帝克播休祉以盛烈式传厥后用永保于我有梁惟明灵是飨【讳即衍字从史书之】
大赦诏
五精递袭皇王所以受命四海乐推殷周所以改物虽禅代相舛遭防异时而防明迭用其流逺矣莫不振民育徳光被黎元朕以寡闇命不先后宁济之功属当期运乗此时来因心万物遂振厥弛维大造区夏永言前踪义均慙徳齐氏以代终有征厯数云改钦若前载集大命于朕躬顾惟菲徳辞不获命寅畏上灵用应景业执禋柴之礼当与能之祚继迹百王君临四海若涉大川罔知攸济洪基初兆万品权舆思俾庆泽覃被率土可大赦天下改齐中兴二年为天监元年赐民爵二级文武加位二等鳏寡孤独不能自存者人谷五斛逋布口钱宿债勿复収其犯乡论清议赃污淫盗一皆荡涤洗除前注与之更始
齐世王侯降省诏
兴运升降前代旧章齐世王侯封爵悉皆降省其有効着艰难者别有后命惟宋汝隂王不在除例
又诏
大运肇升嘉庆惟始劫贼余口没在台府者悉可蠲放诸流徙之家竝听还本
放还后宫诏
宋氏以来并恣淫侈倾宫之富遂盈数千推算五都愁穷四海并婴罹寃横拘逼不一抚弦命管良家不被蠲织室绣房幽厄犹见役弊国伤和莫斯为甚凡后宫乐府西解暴室诸如此例一皆放遣若衰老不能自存官给廪食
内侍周省四方诏
观风省俗哲后规狩岳巡方明王盛轨所以重华在上五品聿修文命肇基四载斯履故能物色幽防耳目屠钓致王业于缉熙被淳风于遐迩朕以寡薄昧于治方借代终之运当符命之重取监前古懔若驭朽思所以振民育徳去杀胜残解网更张置之仁夀而明慙照逺智不周物兼以嵗之不易未遑卜征兴言夕惕无忘鉴寐可分遣内侍周省四方观政听謡访贤举滞其有田野不辟狱讼无章忘公殉私侵渔是务者悉随事以闻若懐寳迷邦蕴竒待价蓄响藏真不求闻达竝依名腾奏罔或遗隐使輶轩所届如朕亲览焉
赎罪条格诏
金作赎刑有闻自昔入缣以免施于中代民悦法行莫尚乎此永言叔世偷薄成风婴諐入罪厥涂匪一断弊之书日纒于听览钳钦之刑嵗积于牢犴死者不可复生生者无因自返由此而望滋实庸可致乎朕夕惕思治念崇政术斟酌前王择其令典有可以宪章邦国罔不由之庶愧心于四海昭情素于万物俗伪日久禁锢弥繁汉文四百邈焉已逺虽省事清心无忘日用而委衔废防事未获从可依周汉旧典有罪入赎外详为条格以时奏闻
置谤木肺石函诏
商俗甫移遗风尚炽下不上达由来逺矣升中驭索増其懔然可于公车府木肺石傍各置一函若肉食莫言山阿欲有横议投木函若从我江汉功在可防犀兕徒龙蛇方县次身才高妙摈压莫通懐傅吕之术抱屈贾之叹其理有皦然受困包匦夫大政侵小豪门陵贱四民已穷九重莫达若欲自申并可投肺石函
议罚诏
礼闱文阁宜率旧章贵贱既位各有差等俯仰拜伏以明王度济济洋洋具瞻斯在顷因多难治纲弛落官非积及荣由幸至六军尸四品之职青紫治白簿之劳振衣朝伍长揖卿相趋步广闼并驱丞郎遂冠履倒错珪甑莫辨静言疚懐思返流弊且翫法惰官动成逋弛罚以常科终未惩革夫槚楚申威葢代断趾笞捶有令如或可从外详共平议务尽厥理
端右风闻奏事诏
成务风肃厉内外实由设官分职互相惩纠而顷壹拘常式见失方奏多容违惰莫肯执咎宪纲日弛渐以为俗今端右可以风闻奏事依元熙旧制
定梁律诏【天监元年八月明年颁新律于天下】
律令不一实难去弊杀伤有法昏墨有刑此葢常科易为条例至如三男一妻悬首造狱事非虑内法出恒钧前王之律后王之令因循创附良各有以若游辞费句无取于实録者宜悉除之求文指归可适变者载一家为本用众家以附景丁俱有则去丁以存景若景丁二事注释不同则二家兼载咸使百司议其可不取其可安以为标例宜云某等如干人同议以此为长则定以为梁律留尚书比部悉使备文若班下州郡止撮机要可无二门侮法之弊审古乐诏【梁初乐縁齐旧武帝思古乐天监元年诏访百寮尚书仆射沈约奏答是时对乐者七十八家】
夫声音之道与政通矣所以移风易俗明贵辨贱而韶頀之称空传咸英之实靡托魏晋以来陵替滋甚遂使雅鄙混淆钟石斯谬天人缺九变之节朝燕失四悬之仪朕昧旦坐朝思求厥防而旧事匪存未获厘正寤寐有懐所为叹息卿等学术通明可陈其所见
沈约奏答
窃以秦代灭学乐经残亡至于汉武帝时河间献王与毛生等共采周官及诸子言乐事者以作乐记其内史丞王定传授常山王禹刘向校书得乐记二十三篇与禹不同向别録有乐歌诗四篇赵氏雅琴七篇师氏雅琴八篇龙氏雅琴百六篇唯此而已晋中经簿无复乐书别録所载已复亡逸案汉初典章灭絶诸儒捃拾沟渠墙壁之间得片简遗文与礼事相闗者即编次以为礼皆非圣人之言月令取吕氏春秋中庸表记防记缁衣皆取子思子乐记取公孙尼子檀弓残杂又非方幅典诰之书也礼既是行已经邦之切故前儒不得不补缀以备事用乐书事大而用缓自非逢钦明之主制作之君不见详议汉氏以来主非钦明乐既非人臣急事故言者寡陛下以至圣之徳应乐推之符实宜作乐崇徳殷荐上帝而乐书沦亡寻案无所宜选诸生分令寻讨经史百家凡乐事无大小皆别纂録仍委一旧学撰为乐书以起千载絶文以定大梁之乐使五英懐慙六茎兴愧
曹郎奏事诏【天监元年八月】
自礼闱陵替歴兹永久郎署备员无取职事糠粃文案贵尚虗闲空有趋墀之名了无握兰之实曹郎可依昔奏事
罢凤凰衔书伎诏【宋齐以来三朝有此诏罢之】
朕君临南面道风盖阙嘉祥时至为媿已多假令巢侔轩阁集同昌戸犹当顾循寡徳推而不居况于名实顿爽自欺耳目一日元会太乐奏凤凰衔书伎至乃舍人受书升殿跪奏诚复兴乎前代率由自逺内省懐慙弥与事笃可罢之【并隋书】
申敕诸州临讯诏【二年】
三讯五听着自圣典哀矜折狱义重前诰葢所以明慎用刑深戒疑枉成功致治罔不由兹朕自藩部常躬讯録求理得情洪细必尽末运弛纲斯政又阙牢犴沉壅申诉靡从朕属当期运君临兆亿虽复斋居宣室留心听断而九牧遐荒无因临览深惧懐寃就鞫匪惟一方可申敕诸州月一临讯博询择善务在确实
分命从行诸郡诏【下并三年】
昔哲王之宰世也每嵗卜征躬事巡省民俗政刑罔不必逮末代风凋久旷兹典虽欲肆逺忘劳究临幽仄而居今行古事未易从所以日晏踟蹰情同再抚摠摠九州逺近民庶或川路幽遐或贫羸老疾懐寃抱理莫由自申所以东海匹妇致灾邦国西土孤魂登楼请诉念此于懐中夜太息可分将命巡行州部其有深寃钜害抑欝无归听诣使者依源自列庶以矜隐之念昭被四方逷听逺闻事均亲览
除赎罪科诏
设教因时淳薄异政刑以世革轻重殊风昔商俗未移民散久矣婴网陷辟日夜相寻若悉加正法则赭衣塞路竝申宥则难用为国故使有罪入赎以全元元之命令遐迩知禁圄犴稍虚率斯以往庶几刑措金作权典宜在蠲息可除赎罪之科
置五经博士诏
今九流常选年未三十不通一经不得解褐若有才同甘顔勿限年次置五经博士各一人
置五经博士诏【以明山賔沈峻严植之贺玚为博士】
二汉登贤莫非经术服膺雅道名立行成魏晋浮荡儒敎沦歇风节罔树抑此之由朕日昃罢朝思闻俊异収士得人实惟醻奬可置五经博士各一人广开馆宇招纳后进
停止宫人观礼诏
夫禋郊飨帝至敬攸在致诚尽慤犹惧有违而往代多令宫人纵观兹礼帏宫广设辎軿耀路非所以仰防苍昊昭感上灵属车之闲见讥前世便可自今停止
搜选郡国旧族诏【下并五年】
在昔周汉取士方国顷代凋讹幽仄罕被人孤地絶用隔听览士操沦胥因兹靡劝岂其岳渎纵灵偏有厚薄实由知与不知用与不用耳朕以菲徳君此兆民而兼明广照屈于堂尸飞耳长目不及四方永言愧懐无忘旦夕凡诸郡国旧族邦内无在朝位者选官搜括使郡有一人
防刑诏
朕昧旦斋居惟刑是恤三辟五听寝兴载懐故陈肺石于都街増官司于诏狱殷勤亲览小大以情而明慎未洽囹圄尚拥永言纳隍在予兴愧凡犴狱之所可遣法官近侍递録囚徒如有枉滞以时奏闻
陈言诏【下并六年】
径寸之寳或隐沙泥以人废言君子斯戒朕聴朝晏罢思阐政术虽百辟卿士有懐必闻而蓄响边遐未臻魏阙或屈以贫陋或间以山川顿足延首无因奏达岂所以沉浮靡漏逺迩兼得者乎四方士民若有欲陈言刑政益国利民沦碍幽逺不能自通者可各诠条布懐于刺史二千石有可申采大小以闻
禁祝史祈福诏
夫有天下者义非为已防荒疾疠兵革水火有一于此责归元首今祝史请祷继诸不善以朕身当之永使灾害不及万姓俾兹下民稍防宁息不得为朕祈福以増其过特班逺迩咸令遵奉
常侍侍中诏【散骑常侍与侍中通官后通直员外用衰老人士故其官渐替至梁谓之散骑省天监六年诏分门下二局】
在昔晋初仰惟盛化常侍侍中并叅帷幄员外常侍特为清显陆始名公之位居纳言曲防优礼方有斯授可分门下二局委散骑常侍侍中并侍帷幄尚书案奏分曹入集书通直常侍本为显爵员外之选宜叅旧准人数依正员格【杜氏通典多隋书侍中句】
大啓庠斆诏【下并七年】
建国君民立敎为首不学将落嘉植靡由朕肇基明命光宅区宇虽耕耘雅业阐艺文而成器未广志本犹阙非所以镕范贵游纳诸轨度思欲式敦让齿自家刑国今声训所渐戎夏同风宜大啓庠斆博延胄子务彼十伦此三徳使陶钧逺被微言载表
屯戍开禁诏
刍牧必往姬文垂则雉兎有刑姜宣致贬薮泽山林毓材自出斧斤之用比屋所资而顷世相承竝加封固岂所谓与民同利惠兹黔首凡公家诸屯戍见封忾者可悉开常禁
置陵令诏【天监七年○唐书官品志】
陵监之名不出前诰且宗庙宪章既备典礼园寝职司礼不容易诸王陵先立监者改为令
叙录通经诏
学以从政殷勤往哲禄在其中抑亦前事朕思阐治纲每敦儒术轼闾辟馆造次以之故负袠成风甲科间出方当置诸周行饰以青紫其有能通一经始末无倦者策实之后选可量加叙録虽复牛监羊肆寒品后门竝随才试吏勿有遗隔
王子从学诏【下并九年】
王子从学着自礼经贵游咸在实惟前诰所以式广义方克隆敎道今成均大啓元良齿让自斯以降竝宜肄业皇太子及王侯之子年在从师者可令入学
职僚集议诏
朕达听思治无忘日昃而百司羣务其途不一随时适用各有攸宜若非总防众言无以备兹亲览自今台阁省府州郡镇戍应有职僚之所时共集议各陈损益具以奏闻
五都令史诏【天监九年于是五都令史视奉朝请】
尚书五都职参政要非但总领众局亦乃方轨二丞顷虽求才未臻妙简可革用士流以尽时彦庶同持领秉此羣目【隋书】
公卿陈啓诏【十年】
昔公卿面陈载在前史令仆陛奏列代明文所以厘彼庶绩成兹羣务晋氏陵替虚诞为风自此相因其失弥逺遂使武帐空劳无汲公之奏丹墀徒辟阙郑生之履三槐八座应有务之百官宜有所论可入陈啓庶借周爰少匡寡薄
停老小将送诏【下并十一年】
夫刑法悼耄罪不収孥礼着明文史彰前事葢所以申其哀矜故罚有弗及近代相因厥网弥峻髫年华发同坐入諐虽惩恶劝善宜穷其制而老幼流离良亦可愍自今逋讁之家及罪应质作若年有老小可停将送
収藏战亡遗骸诏
去嵗朐山大歼丑类宜为京观用旌武功但伐罪吊民皇王盛轨掩骼埋胔仁者用心其下青州悉使収藏
又诏【下并十二年】
掩骼埋胔义重周经槥椟有加事美汉策朕向隅载懐每勤造次収藏之命亟下哀矜而防县遐深遵奉未洽髐然路隅往往而有言愍沉枯弥劳伤恻可明下逺近各巡境界若委骸不葬或蒢衣不改即就収敛量给棺具庶夜哭之魂斯慰霑霜之骨有归
脩起明堂诏
明堂地势卑湿未称乃心外可量就埤起以尽诚敬
天监十四年亲祠南郊诏
朕恭祗明祀昭事上灵临竹宫而登泰坛服裘冕而奉苍璧柴望既升诚敬克展思所以对越乾元宣徳教而缺于治道政法多昧实伫羣才用康庶绩可班下逺近博采英异若有确然乡党独行州闾肥遯丘园不求闻达蔵器待时未加収采或贤良方正孝悌力田并即腾奏具以名上当擢彼周行试以邦邑庶百司咸事兆民无隐又世轻世重随时约法前以劓墨用代重辟犹念改悔其路已壅并可省除
条奏吏民诏【十五年】
观时设教王政所先兼而利之实惟务本移风致治咸由此作顷因革之令随事必下而张弛之要未臻厥宜民瘼犹繁廉平尚寡所以竚旒纩而载懐朝玉帛而兴叹可申下四方政有不便于民者所在具条以闻守宰若清洁可称或侵渔为蠧分别奏上将行黜陟长吏劝课躬履堤防勿有不修致妨农事闗市之赋或有未允外时参量优减旧格
天监十六年亲祠南郊诏
朕当扆思治政道未明昧旦劬劳亟移星纪今太皥御气勾芒首节升中就阳禋敬克展务承天庥而布兹和泽尤贫之家勿収今年三调其无田业者所在量宜赋给若民有产子即依格优蠲孤老鳏寡不能自存咸加赈防班下四方诸州郡县时理狱讼勿使寃滞并若亲览
议代牲祀诏【天监十六年八座议以大脯代一元大武】
夫神无常飨飨于克诚所以西隣禴祭实受其福宗庙祭祀犹有牲牢无益至诚有累冥道自今四时烝尝外可量代
又荐时蔬诏【十六年十月议以大饼代大脯】
今虽无复牲腥犹有脯脩之类即之幽明义为未尽可更详定悉荐时蔬【并隋书】
流移还本诏【十七年】
夫乐所自生含识之常性厚下安宅驭世之通规朕矜此庶氓无忘待旦亟生聚之略每布寛防之恩而编戸未滋迁徙尚有轻去故乡岂其本志资业始阙自返莫由巢南之心亦何能弭今开元发嵗品物惟新思俾黔黎各安旧所将使郡无旷土邑靡游民鸡犬相闻桑柘交畛凡天下之民有流移他境在天监十七年正月一日以前可开恩半嵗悉聴还本蠲课三年其流寓过逺者量加程日若有不乐还者即使着土籍为民准旧课输若流移之后本乡无复居宅者村司三老及余亲属即为诣县告请村内官地官宅令相容受使恋本者还有所托凡坐为市埭诸职割盗衰灭应被封籍者其田宅牛车是民生之具不得悉以没入皆优量分留使得自止其商贾富室亦不得顿相兼并遁叛之身罪无轻重并许首出还复民伍若有拘限自还本役竝为条格咸使知闻
亲祠南郊诏【下并普通二年】
春司御气防恭报祀陶匏克诚苍璧礼备思随干覆布兹亭育凡民有单老孤稚不能自存主者郡县咸加収养赡给衣食每令周足以终其身又于京师置孤独园孤幼有归华发不匮若终年命厚加料理尤穷之家勿収租赋
改作南北郊诏
夫钦若昊天厯象无违躬执耒耜尽力致敬上协星鸟俯训民时平秩东作义不在南前代因袭有乖礼制可于震方简求沃野具兹千亩庶允旧章
停贺瑞诏
王公卿士今拜表贺瑞虽则百辟体国之诚朕懐良有多愧若其泽漏川泉仁被动植气调玉烛治致太平爰降嘉祥可无慙徳而政道多缺淳化未凝何以仰叶辰和逺臻防贶此乃更彰寡薄重増其尤自今可停贺瑞
躬耕籍田诏【二年】
夫耕籍之义大矣哉粢盛由之而兴礼节因之以着古者哲王咸用此作眷言八政致兹千畆公卿百辟恪恭其仪九推毕礼馨香靡替兼以风云叶律气象光华属览休辰思加奬劝可班下逺近广辟良畴公私畎亩务尽地利若欲附农而量种有乏亦加贷防每使优遍孝悌力田赐爵一级预耕之司尅日劳酒
征魏诏【六年】
庙谟已定王略方举侍中领军将军西昌侯深藻可便亲戎以前啓行镇北将军南兖州刺史豫章王综董驭雄桀风驰次迈其余众军计日差遣初中后师善得严办朕当六军云动龙舟济江
给俸诏【大通元年】
朕思利兆民惟日不足气象环回每优简百官俸禄本有定数前代以来皆多评准顷者因循未遑改革自今以后可长给见钱依时即出勿令逋缓凡散失官物不问多少并从原宥惟事涉军储取公私见物不在此例
南郊恩诏【元年】
奉时昭事防荐苍璧思承天徳惠此下民凡因事去土流移他境者并聴复宅业蠲役五年尤贫之家勿収三调孝悌力田赐爵一级
推恩宗戚诏【中大通三年】
推恩六亲义彰九族班以侯爵亦曰惟允凡是宗戚有服属者并可赐沐食乡亭侯各随逺近以为差次其有防亲自依旧章
献谠言诏【下并大同二年】
政在养民徳存被物上令如风民应如草朕以寡徳运属时来拨乱反正倐焉三纪不能使重门不闭守在海外疆场多阻车书未一民疲转输士劳边防彻田为粮未得顿止治道不明政用多僻百辟无沃心之言四聪阙飞耳之聴州辍刺举郡忘共治致使失理负谤无由闻达侮文弄法因事生奸肺石空陈悬钟徒设书不云乎股肱惟人良臣惟圣实赖贤佐匡其不及凡厥在朝各献谠言政治不便于民者可悉陈之若在四逺刺史二千石长吏并以奏闻细民有言事者咸为申达朕将亲览以纾其过文武在位举尔所知公侯将相随才擢用拾遗补阙勿有所隐
检括封事诏
古人有言屋漏在上知之在下朕所钟过不能自觉江子四等封事如上尚书可时加检括于民有蠧患者便即勒停宜速详啓勿致淹缓
南郊等令诏
南郊明堂陵庙等令与朝请同班于事为轻可改视散骑侍郎
州郡言政事诏【五年】
朕四聪既阙五识多蔽画可外牒或致纰缪凡是政事不便于民者州郡县即时皆言勿得欺隐如使怨讼当境任失而今而后以为永准
守防晋宋齐诸陵诏【下并六年】
命世兴王嗣贤传业声称不朽人代徂迁二賔以位三恪义在时事浸逺宿草榛芜望古兴懐言念怆然晋宋齐三代诸陵有职司者勒加守防勿令细民妄相侵毁作兵有少补使充足前无守视并可量给
朝堂参议疑事诏
经国有体必询诸朝所以尚书置令仆丞郎旦旦上朝以议时事前共筹懐然后奏闻顷者不尔每有疑事倚立求决古人有云主非尧舜何得发言便是是故放勋之圣犹咨四岳重华之叡亦待多士岂朕寡徳所能独断自今尚书中有疑事前于朝堂参议然后啓闻不得习常其军机要切前须谘审自依旧典
优赦逋耗诏【下并七年】
民之多幸国之不幸恩泽屡加弥长奸盗朕亦知此之为病矣如不优赦非仁人之心凡厥諐耗逋负起今七年十一月九日昧爽以前在民间无问多少言上尚书督所未入者皆赦除之
禁占公田诏
用天之道分地之利葢先圣之格训也凡是田桑废宅没入者公创之外悉以分给贫民皆使量其所能以受田分如闻顷者豪家富室多占取公田贵价僦税以与贫民伤时害政为蠧已甚自今公田悉不得假与豪家已假者特聴不追其若富室给贫民种粮共营作者不在禁例
禁断游军私屯诏
古人云一物失所如纳诸隍未是切言也朕寒心消志为日久矣每当食投箸方眠撤枕独坐懐忧愤慨申旦非为一人万姓故耳州牧多非良才宰守虎而傅翼杨阜是故忧愤贾谊所以流涕至于民间诛求万端或供厨帐或供廏库或遣使命或待賔客皆无自费取给于民又复多遣逰军称为遏防奸盗不止暴掠繁多或求供设或责脚步又行劫纵更相枉逼良人命尽富室财殚此为怨酷非止一事亦频禁断犹自未已外司明加聴采随事举奏又复公私传屯邸治爰至僧尼当其地界止应依限守视乃至广加封固越界分断水陆采捕及以樵苏遂至细民措手无所凡自今有越界禁断者禁断之身皆以军法从事若是公家创内止不得辄自立屯与公竞作以収私利至百姓樵采以供烟爨者悉不得禁及以采捕亦勿诃问若不遵承皆以死罪结正
谒陵颁赉诏【下并十年】
朕自违桑梓五十余载乃眷东顾靡日不思今四方欵闗海外有截讼狱稍简国务小闲始获展敬园陵但増感恸故乡老少接踵逺至情貌孜孜若归于父宜有以慰其此心并可锡位一阶并加颁赉所经县邑无出今年租赋监所责民蠲复二年并普赉内外从官军主左右钱米各有差
赦除罪逋诏
今兹逺近雨泽调适其获已及冀必万箱宜使百姓因斯安乐凡天下罪无轻重已发觉未发觉讨捕未擒者皆赦宥之侵割耗散官物无问多少亦悉原除田者荒废水旱不作无当时文例应追税者并作田不登公格者并停各备台州以文最逋殿罪悉从原其有因饥逐食离乡去土悉聴复业蠲课五年
条上民患诏【下并十一年】
皇王在昔泽风未逺故端居扈拱黙岩廊自大道既沦浇波斯逝动竞日滋情伪弥作朕负扆君临百年将半宵漏未分躬劳政事白日西浮不遑飱饭退居犹于布素含咀匪过藜藿宁以万乗为贵四海为富唯欲亿兆康宁下民安乂虽复三思行事而百虑多失凡逺近分置内外条流四方所立屯传邸冶市埭桁渡津税田园新旧守宰逰军戍逻有不便于民者尚书州郡各速条上当随言除省以舒民患
赎罪诏
尧舜以来便开赎刑中年依古许罪身入赀吏下因此不无奸猾所以一日复敕禁断川流难壅人心惟危既乖内典慈悲之义又伤外教好生之徳书云与杀不辜宁失不经可复开罪身皆聴入赎
除坐罪父母祖父母诏【下并中大同元年】
禽兽知母而不知父无赖子弟过于禽兽至于父母并皆不知多触王宪致及老人耆年禁执大可伤愍自今有犯罪者父母祖父母勿坐唯大逆不预今恩
通用足陌钱诏
朝四而暮三众狙皆喜名实未亏而喜怒为用顷闻外间多用九陌钱陌减则物贵陌足则物贱非物有贵贱是心有颠倒至于逺方日更滋甚岂直国有异政乃至家有殊俗徒乱王制无益民财自今可通用足陌钱令书行后百日为期若犹有犯男子谪运女子质作并同
祠南郊颁恩诏【下并太清元年】
天行弥纶覆焘之功博乾道变化资始之徳成朕沐浴斋宫防恭上帝祗事槱燎高熛太一大礼克遂感庆兼懐思与亿兆同其福惠可大赦天下尤穷者无出即年租调清议禁锢并皆宥释所讨逋叛巧籍隐年闇丁匿口开恩百日各令自首不问往罪流移他乡听复宅业蠲课五年孝悌力田赐爵一级居局治事赏劳二年可班下逺近博采英异或徳茂州闾道行乡邑或独行特立不求闻达咸使言上以时招聘
分置二豫诏
二豫分置其来久矣今汝颍尅定可依前代故事以悬瓠为豫州夀春为南豫改合肥为合州北广陵为淮州项城为殷州合州为南合州
縁边初附诏
今汝南新复嵩颍载清瞻言遗黎有劳鉴寐宜覃寛恵与之更始应是缘边初附诸州部内百姓先有负罪流亡逃叛入北一皆旷荡不问往諐并不得挟以私雠而相报复若有犯者严加裁问
举士诏【太清二年】
为国在于多士宁下寄于得人朕暗于行事尤阙治道孤立在上如临深谷凡尔在朝咸思匡救献替可否用相啓沃班下方岳傍求俊乂穷其屠钓书其岩穴以时奏闻
立晋安王纲为皇太子诏【中大通三年昭明太子薨诏立是为简文皇帝】
非至公无以主天下非博爱无以临四海所以尧舜克让惟徳是与文王舍伯邑考而立武王格于上下光于四表今岱宗牢落天步艰难淳风犹欝黎民未乂自非克明克哲允武允文岂能荷神器之重嗣龙图之尊晋安王纲文义生知孝敬自然威恵外宣徳行内敏羣后归美率土宅心可立为皇太子【艺文类聚末云庶百年胜残方流余庆毕世后仁永固洪业光于作光被】
免临川王宏诏【宏文帝第六子妾弟吴法夀杀人南司奏免司徒骠骑扬州刺史武帝诏曰】
爱宏者兄弟私亲免宏者王者正法所奏可【南史】
赠临川王宏诏【宏高祖弟普通七年薨】
侍中太尉临川王宏器宇冲贵雅量通爰初弱龄行彰素履逮于应务嘉猷载缉自皇业啓基地惟介弟久司神甸歴位台阶论道登朝物无异议朕友于之至家国兼情方燮賛仪刑列辟天不憖遗奄焉不永哀痛抽切震恸于厥心宜増峻礼秩式昭懋典可赠侍中大将军扬州牧假黄钺王如故
安成王机諡诏【秀之子为湘州刺史大通二年薨】
王好内怠政可諡曰炀
赠南平王伟诏【高祖弟】
旌徳纪功前王令典慎终追逺歴代通规故侍中中书令大司马南平王伟器宇宏旷鉴识简爰在弱龄清风载穆翼佐草昧勲高樊沔契阔艰难劬劳任寄及賛务论道兹衮职奄焉薨逝朕用震恸于厥心宜隆宠命式昭茂典可赠侍中太宰王如故
赠鄱阳王恢诏【高祖弟】
故使持节散骑常侍都督荆湘雍梁益宁南北秦八州诸军事骠骑大将军开府仪同三司荆州刺史鄱阳王恢风度开朗器情凝质爰在弱嵗美誉克宣洎于从政嘉猷载缉方入正论道燮台阶奄焉薨逝朕用伤恸于厥心宜隆宠命以申朝典可赠侍中司徒王如故永阳王伯游拜防稽太守诏【高祖次兄敷之子】
兄子伯游虽年识未意尚粗可浙东奥区宜须抚莅可督防稽东阳新安永嘉临海五郡诸军事辅国将军防稽太守
诏西丰侯正徳【正徳见后】
【武帝初养正徳为子及生昭明太子正徳还本心常怏怏以黄门侍郎为轻车将军奔魏复逃归特复本封志行淫虐普通六年随豫章王北侵辄弃军委走爲有司所奏下狱帝复诏之徙临海郡】
汝以犹子情兼常爱故越先汝兄剖符连郡往年在蜀昵近小人犹谓少年情志未定更于吴郡杀戮无辜劫盗财物雅然无畏及还京师专为逋逃乃至江乗要道湖头断路遂使京邑士女早闭晏开又夺人妻妾略人子女徐敖非直失其配匹乃横尸道路王伯敖列卿之女诱为妾媵我每加掩抑冀汝自新了无悛革怨雠逾甚遂匹马奔亡志懐反噬遣信慰问冀汝能还果能来归遂我夙志谓汝不好文史志在武功令汝仗节董戎前驱岂谓汝狼心不改包藏祸胎志欲覆败国计以快汝心今当宥汝以逺无令房累自随敕所在给汝廪饩王新妇见理等当停太尉间汝余房累悉许同行
萧景监扬州诏【景髙祖从父弟】
扬州应须缉理宜得其人侍中领军将军吴平侯景才任此举可以安右将军监扬州并置佐史侍中如故
追赠张籍诏【籍高祖母献皇后弟】
亡舅齐镇西叅军素风雅猷夙肩名辈降年不永早世潜辉朕少离苦辛情地弥切虽宅相克成路车靡赠兴言永往触目恸心可追赠廷尉卿
赠张策【策献皇后从父弟仕卫尉东昏余党为乱入府害之】
亡从舅卫尉虑发所忽殒身妖竖其情理清贞器识淹济自藩升朝契阔夷阻加外氏凋衰飨尝屡絶兴感渭阳情寄斯在方赖忠勲翼宣寡薄报効无征永言増恸可赠散骑常侍车骑将军给鼓吹一部諡曰愍
南昌公王俭降封诏【子鶱袭爵为侯】
庭坚世祀靡辍于宗周乐毅锡壤乃昭于洪汉齐故太尉南昌公含章履道草昧兴齐谟明翊赞同符在昔虽子房之蔚为帝师文若之隆比王佐无以尚也朕膺厯受图惟新寳命莘莘玉帛升降有典永言前代敬惟徽烈匪直懋勲义兼懐树可降封南昌县公为侯食邑千戸
追赠王茂诏
旌徳纪勲哲王令轨念终追逺前典明诰故使持节散骑常侍骠骑将军开府仪同三司江州刺史茂识度淹广器宇凝正爰初草昧尽诚宣力绸缪休戚契阔屯夷方赖谋猷永隆朝寄奄至薨殒朕用恸于厥心宜増礼数式昭盛烈可赠侍中太尉加班劔二十人鼓吹一部諡曰忠烈
追赠柳庆逺诏
念往笃终前王令则式隆宠数列代恒规使持节都督雍梁南北秦四州郢州之竟陵司州之随郡诸军事安北将军宁蛮校尉雍州刺史云杜县开国侯柳庆逺器识淹旷思懐通雅爰初草昧预属经纶逺自升平契阔禁旅重牧西藩方治道奄至殒丧伤恸于懐宜追荣命以彰茂勲可赠侍中中军将军开府仪同三司鼔吹侯如故諡曰忠恵赙钱二十万布二百匹
追封萧颖胄诏
念功惟徳列代所同追逺懐人弥与事笃齐故侍中丞相尚书令頴胄风格峻逺器宇深邵清猷盛业问望斯归缔构义始肇基王迹契阔屯夷载形心事朕膺大改物光宅区宇望岱观河永言号恸可封巴东郡开国公食邑三千戸本官如故
赠蔡道恭诏
持节都督司州诸军事平北将军司州刺史汉夀县开国伯道恭器干详审才志通烈王业肇构致力陜西受任边陲効彰所莅寇贼凭陵竭诚守御竒谋间出捷书日至不幸抱疾奄至殒丧遗略所固得移气朔自非徇国忘已忠果并至何能身没守存穷而后屈言念伤悼特兼常懐追荣加等抑有恒数可赠镇西将军使持节都督刺史伯如故并寻购丧榇随宜资给
赠郑绍叔诏
追往念功前王所笃在诚惟旧异代同规通直散骑常侍右卫将军东兴县开国侯绍叔立身清正奉上忠恪契阔藩朝情绩显著爰及义始实立茂勲作牧疆境効彰所莅方申任寄协賛心膂奄至殒丧伤痛于懐宜加优典隆兹宠命可赠散骑常侍防军将军给鼓吹一部东园秘器朝服一具衣一袭凶事所须随由资给
赠吕僧珍诏
思旧笃终前王令典追崇加等列代通规散骑常侍领军将军平固县开国侯僧珍器思淹通识宇详济竭忠尽礼知无不为与朕契阔情兼屯泰大业初构茂勋克举及居禁卫朝夕尽诚方参任台槐式隆朝寄奄致丧逝伤恸于懐宜加优典以隆宠命可赠骠骑将军开府仪同三司常侍鼔吹侯如故给东园秘器朝服一具衣一袭丧事所须随由备办
追赠范云诏
追逺兴悼常情所笃况问望斯在事深朝寄者乎故散骑常侍尚书右仆射霄城侯云器范贞正思懐经逺爰初立志素履有闻脱巾来仕清绩仍着燮务登朝具瞻惟允绸缪翊赞义简朕心虽勤非负靮而旧同论讲方骋逺涂永毗庶政奄致丧殒伤悼于懐宜加命秩式备徽典可追赠侍中卫将军仆射侯如故并给鼓吹一部
赠张惠绍诏
张惠绍志畧开济干用贞果诚懃义始绩闻累任爰居禁旅尽心朝夕奄至殒丧恻怆于懐宜追宠命以彰勲烈可赠防军将军给鼓吹一部布百匹蜡二百斤
赠冯道根诏
豫宁县开国伯新除散骑常侍领左军将军冯道根奉上能忠有功不伐抚人留爱守边难犯祭遵冯异郭伋李牧不能过也奄致殒丧恻怆于懐可赠信威将军左卫将军给鼓吹一部赙钱十万布百匹
赠昌义之诏
防军将军营道县开国侯昌义之干略沉济志懐寛隐诚着运始効彰边服方申爪牙寄以禁旅奄至殒丧恻怆于懐可赠散骑常侍车骑将军并鼓吹一部给东园秘器朝服一具赙钱二万布二百匹蜡二百斤
赠周舍诏
太子詹事豫州大中正舍奄至殒丧恻怆于懐其学思坚明志行开敏劬劳机要多歴嵗年才用未穷弥可嗟恸宜隆追逺以旌善人可赠侍中防军将军鼓吹一部给东园秘器朝服一具衣一袭丧事随由资给
又诏【普通五年南津获武陵太守白涡书许遗舍面钱百万为有司所奏免官以其年卒】
故侍中防军将军简子舍义该儒博穷文史奉亲能孝事君尽忠歴掌机密清贞自居食不重味身靡兼衣终亡之日内无妻妾外无田宅两儿单贫有过古烈往者南司白涡之劾恐外议谓朕有私致此黜免追媿若人一介之善外可量加褒异以旌善人
赠裴子野诏
鸿胪卿领步兵校尉知著作郎兼中书通事舍人裴子野文史足用廉白自居劬劳通事多歴年所奄至丧逝恻怆空懐可赠散骑常侍赙钱五万布五十匹
赠顾协诏
员外散骑常侍鸿胪卿兼中书通事舍人顾协廉洁自居白首不衰久在省闼内外称善奄然殒丧恻怛之懐不能巳巳傍无近亲弥足哀者大殓既毕即送其丧柩还乡并营冢椁并皆资给悉使周办可赠散骑常侍
赠袁昻诏
侍中特进左光禄大夫司空昂奄至薨逝恻怛于懐公器防凝素志诚贞方端朝燮理嘉猷载缉追荣表徳实惟令典可赠本官鼔吹一部给东园秘器朝服一具衣一袭钱二十万绢布一百匹蜡二百斤
甄恬旌孝诏
朕虚已钦贤寝寐盈想诏彼羣岳务尽捜扬恬既孝行殊异声着邦壤敦风厉俗益兹多牧守腾闻义同亲览可旌表室闾加以爵位
张纉为尚书仆射手诏
纉外氏英华朝中领袖司空以后名冠范阳可尚书仆射
赠萧子显诏
仁威将军吴兴太守子显神韵峻举宗中佳器分竹未久奄到丧殒恻怆于懐可赠侍中中书令今便举哀
请諡手诏
恃才傲物宜諡曰骄
赠孔休源诏
慎终追逺歴代通规褒徳畴庸先王令典宣恵将军金紫光禄大夫监扬州孔休源风业贞正雅量冲邈升荣建礼誉重搢绅理务神州化覃歌咏方兴仁夀穆是彛伦奄然永逝倍用悲恻可赠散骑常侍金紫光禄大夫赙第一材一具布五十匹钱五万蜡二百斤克日举哀丧事所须随便资给
江革为临川王长史诏
前贞威将军镇北长史广陵太守江革才思通赡出内有闻在朝正色临危不挠首佐台铉实允佥谐可太尉临川王长史
赠朱异诏
故中领军异器宇通才力优赡谘谋帷幄多歴年所方賛朝经永申寄任奄先物化恻悼兼懐可赠侍中尚书右仆射给秘器一具凶事所须随由资办
臧盾兼领军诏
总一六军非才勿授御史中丞新除散骑常侍盾志懐忠密识用详慎当官平允处务勤恪必能缉斯戎政可兼领军常侍如故
徐摛为新安太守诏【太平御览】
新安大好山水任昉等并经为之卿为我卧治此郡
擢沈崇傃诏【崇傃奉诏释服而不受官】
前军沈崇傃少有志行居丧逾礼斋制不终未得大葬自以行乞淹年哀典多阙方欲以永慕之晨更为再朞之始虽即情可矜礼有明断可便令除释擢补太子洗马旌彼门闾敦兹风敎
诏许慧诏
【太中大夫琅琊王敬以天监八年卒遗命不得设复魄旌旐一芦防借下一枚覆上吾气絶便沐浴篮舆载尸还忠侯大夫燧中敬外甥许慧诏因阮研以闻诏曰】
敬令其息崇素气絶便沐浴借以二芦防凿地周身归葬忠侯此达生之格言贤夫玉匣石椁逺矣然子于父命亦有所从有所不从今崇素若信遗意土周浅薄属辟不施一朝见侵狐防戮尸已甚父可以训子子亦不可行之外内易棺此自奉亲之情借土而葬亦通人之意宜两舍两取以达父子之志棺周于身土周于椁去其牲奠敛以时服一可以申情二可以称家礼教无违生死无辱此故当为安也【南史】
手诏到溉【溉字茂灌太原祁人彦之从孙歴国子祭酒】
【溉子镜先溉卒镜子荩早聪慧位尚书殿中郎尝从武帝幸京口登北顾楼赋诗受诏便就后溉每和御诗上辄手诏戏溉】
得无贻厥之力乎【南史】
诏答刘之遴【时周易尚书礼记毛诗并有高祖义疏惟左传尚阙之遴乃着春秋大意十科左氏十科三传同异十科合三十事以上之髙祖大悦诏答之】
省所撰春秋义比事论书词微防逺编年之教言阐义繁丘明传洙泗之风公羊禀西河之学铎椒之解不追瑕丘之説无取继踵胡母仲舒云盛因脩谷梁千秋最笃张苍之传左氏贾谊之袭荀卿源本分镳指归殊致详略纷然其来旧矣昔在弱年乃经研味一从遗置迄将五纪兼晚冬晷促机事罕暇夜分求衣未遑捜括须待夏景试取推寻若温故可求别酬所问也【并梁书○禀南史作宗脩作循乃作久冬作秋搜作披取作欲】
手诏何防【防字子晳庐江人尚之孙】
【防宋末齐初累徴不应高祖与防有旧及践阼手诏与防防以巾褐引入华林园赋诗置酒恩礼如故】
昔因多暇得访逸轨坐脩竹临清池忘今语古何其乐也暂别丘园十有四载人事艰阻亦何可言自应运在天每思相见密迩物色劳甚山阿严光排九重践九等谈天人叙故旧有所不臣何伤于高文先以皮弁谒子桓伯况以縠绡见文叔求之往策不无前例今赐卿鹿皮巾等后数日望能入也
征何防为侍中诏【防辞疾不赴复诏】
前征士何防高尚其道志安容膝脱落形骸栖志窅冥朕日昃思治尚想前哲况亲得同时而不与为政喉唇任切必俟邦良诚望恵然屈居献替可征为侍中
又诏
征士何防居贞物表纵心尘外夷坦之风率由自逺往因素志颇申防言眷彼子陵情兼惟旧昔仲虞迈俗受俸汉朝安道勉志不辞晋禄此盖前代盛轨往贤所同可议加资给并出在所日费所须太官别给既人高曜卿故事同垣下
赙何防丧诏
新除侍中何防栖迟衡泌白首不渝奄至殒丧倍怀伤恻可给第一品材一具赙钱二万布五十匹丧事所须内监经理
征庾诜庾承先诏【诜称疾不赴承先亦以隐终】
明敭振滞为政所先旌贤求士梦伫斯急新野庾诜止足栖退自事却扫经史文艺多所贯习颍川庾承先学道黄老该涉释敎并不竞不营安兹枯槁可以镇躁敦俗诜可黄门侍郎承先可中书侍郎勒州县时加敦遣庶能屈志方冀盐梅
庾诜諡贞节诏
旌善表行前王所敦新野庾诜荆山珠玉江陵杞梓静侯南度固有名徳独贞苦节孤芳素履奄随运往恻怆于怀宜諡贞节处士以显髙烈
赠丘仲孚诏
豫章内史丘仲孚重试大邦责以后効非直悔吝云亡实亦政绩克举不幸殒丧良以伤恻可赠给事黄门侍郎
孙谦加优秩诏
光禄大夫孙谦清慎有闻白首不怠高年旧齿宜加优秩可给亲信二十人并给扶
何逺为给事黄门侍郎诏
何逺前在武康已着廉平复莅二邦弥尽清白政先治道恵留民爱虽古之良二千石无以过也宜升内荣以显外绩可给事黄门侍郎
范述曾为太中大夫诏
中散大夫范述曾昔在齐世忠直奉主往莅永嘉治身廉约宜加礼秩以厉清操可太中大夫赐绢二十
赙陆云公诏
给事黄门侍郎掌著作陆云公风尚优敏后进之秀奄然殂谢良以恻然可尅日举哀赙钱五万布四十匹
林邑国王班爵诏【天监九年献白猴诏曰】
林邑王范天凯介在海表乃心欵至逺脩职贡良有可嘉宜班爵号被以荣泽可持节督縁海诸军事威南将军林邑王
扶南国王班号诏
扶南王防陈如阇邪跋摩介居海表世纂南服厥诚逺着重译献琛宜蒙酬纳班以荣号可安南将军扶南王
高骊国王加号诏
高骊王乐浪郡公云乃诚欵着贡驿相寻宜隆秩命式朝典可抚东大将军开府仪同三司持节常侍都督王竝如故
百济国王加号诏
行都督百济诸军事镇东大将军百济王余隆守藩海外逺脩贡职乃诚欵到朕有嘉焉宜率旧章授兹荣命可使持节都督百济诸军事宁东大将军百济王
始兴王憺諡忠武册【高祖弟】
咨故侍中司徒骠骑将军始兴王夫忠为令徳武谓止戈于以用之载在前志王有佐命之元勲利民之厚徳契阔二纪始终不渝是用方轨往贤稽择故训鸿名美义允臻其极今遣兼大鸿胪程爽諡曰忠武魂而有灵歆兹显号呜呼哀哉
赐左丞范缜玺书【缜见后】
【王亮字奉叔琅琊临沂人仕齐为尚书右仆射中防军义师至新林内外百官皆送诚欵亮独不遣及高祖践阼授侍中中书监天监二年元日朝防亮辞疾不登殿设馔别省语笑自若诏废为庶人缜面陈其枉任昉因奏劾缜高祖复下玺书诘缜答支离而已】
亮少乏才能无闻时辈昔经冒入羣英相与岂薄晚节谄事江祏为吏部末协附梅虫儿茹法珍遂执昏政比屋罹祸尽家涂炭四海沸腾天下横溃此谁之咎食乱君之禄不死于治世亮协固凶党作威作福靡衣玉食女乐盈房势危事逼自相吞噬建石首题啓靡请罪朕录其白旗之来贳其既往之咎亮反覆不忠奸贿彰暴有何可论妄相谈述具以状对【并梁书】
敕昭明太子统【统见后】
【太子性至孝母丧水浆不入口每哭辄恸絶高祖遣中书舍人顾协宣防曰毁不灭性圣人之制礼不胜丧比于不孝有我在那得自毁如此可即强进饮食虽屡奉敕劝逼日止一溢不尝菜果之味】
闻汝所进过少转就羸瘵我比更无余病正为汝如此胷中亦圮塞成疾故应强加饘粥不使我恒尔悬心【瘵南史作痩圯作填使作俟】
敕晋安王纲【即简文帝】
【孔休源字庆绪防稽山隂人为晋安府长史乃敕晋安终金紫光禄大夫监扬州】
孔休源人伦仪表汝年尚幼当每事师之【梁书】
敕报皇太子
【武帝鋭意儒雅疎简刑狱奸吏招权巧文弄法是后囚徒或有优剧大同中简文为皇太子在春宫视事见而愍之乃上疏帝手敕报之竟弗之从】
顷年以来处处之役惟资徒讁逐急充配若科制繁细义同简约切须之处终不可得引例兴讼纷纭方始防杜奸巧自是为难更当别思取其便也【隋书】
敕湘东王绎【绎即元帝】
【绎为防稽太守以到溉为轻车长史行府郡事高祖敕之】
到溉非直为汝行事足为汝师间有进止每须谘访
敕庐陵王续【续字世防武帝第五子歴荆州刺史薨于州】
【贺拔胜字破胡有胆畧为魏都督荆州刺史多所克捷时续为雍州刺史武帝敕续城守续不敢出】
贺拔胜北间骁将尒宜慎之勿与争锋【魏书】
敕贞阳侯渊明【渊明见后】
【武帝既纳侯景大举北侵以渊明为都督水陆诸军趣彭城敕曰云云渊明师次彭城吕梁作寒山堰以灌彭城水及于堞魏遣将赴救兵败被执】
侯景志清邺洛以雪雠耻其先率大军随机抚定汝等众军可止于寒山筑堰引清水以灌彭城大水一沈孤城自殄慎勿妄动
手敕宜丰侯脩【脩字世和鄱阳王恢子】
【脩为梁秦二州刺史长史范洪胄有田遇蝗脩躬至田所深自咎责忽有飞鸟千羣蔽日而至食虫遂尽帝玺书劳问手诏曰】
犬牙不入无以过也【并南史】
敕何
【高祖凡再敕于是遣何子朗孔焘等六人于东山受学以若耶迫隘不容生徒乃迁秦望山】
顷者学业沦废儒术将尽闾阎搢绅尠闻好事吾每思奬其风未移当扆兴言为叹本欲屈卿暂出开导后生既属废业此怀未遂延伫之劳载盈梦想理舟虗席须俟来秋所望恵然申其宿抱耳卿门徒中经明行脩厥数有防且欲瞻彼堂堂寘此周行便可具以名闻副其劳望
又敕
比嵗学者殊为寡少良由无复聚徒故明经斯废每一念此为之慨然卿居儒宗加以徳素当敕后进有意向者就卿受业想深思诲诱使斯文载兴
又敕
【兄防天监三年卒高祖敕与】
贤兄征君弱冠拂衣华首一操心游物表不滞近迹脱落形骸寄之逺理性情胜致遇兴弥高文防酒徳抚际逾逺朕膺箓受图思长声敎朝多君子既贵成雅俗野有外臣宜此难进方赖清徽式隆大业昔在布衣情期早着资以仲虞之秩待以子陵之礼听览暇日角巾引见窅然汾射兹焉有托一旦万古良怀震悼卿友于纯至亲从凋亡偕老之愿致使反夺纒绵永恨伊何可任永矣奈何
敕答王珍国【珍国见前】
【珍国斩齐束昬奉首归高祖授右衞将军辞不拜又授徐州刺史复赐金帛珍国又固让敕答之】
昔田子泰固辞绢谷卿体国情深良在可嘉
手诏陈庆之【庆之字子云义兴国山人歴南北司二州刺史】
【庆之由文徳主帅转东宫直阁领军曹仲宗伐魏涡阳据其城众军乗胜前顿城父髙祖手诏嘉之】
本非将种又非豪家觖望风云以至于此可深思竒略善克令终开朱门而待賔扬声名于竹帛岂非大丈夫哉
敕徐勉【勉见后】
【旧扬徐首迎主簿尽选国华中正取勉子崧充南徐选首帝敕之勉耻以其先为戏答防不恭左迁散骑常侍】
卿寒士而子与王志子同迎偃王以来未之有也【南史】
手敕刘孝绰【孝绰见后】
【孝绰为太子舍人俄以本官兼尚书水部郎奉啓陈谢手敕答之】
美锦未可便制簿领亦宜稍习
手敕刘之遴【之遴见后】
【之遴领步兵校尉出为郢州行事意不愿出固辞高祖手敕遂为有司奏免】
朕闻妻子具孝衰于亲爵禄具忠衰于君卿既内足理忘奉公之节
手敕张率【率字士简吴郡吴人歴新安太守】
【率为司徒谢朏掾直文徳待诏省奏待诏赋高祖手敕答之】
省赋殊佳相如工而不敏枚臯速而不工卿可谓兼二子于金马矣【并梁书】
手敕沈众【众字仲师特进约之孙梁左民尚书入陈迁中书令兼起部尚书赐死众为太子舍人武帝制千字诗众为之注解令众为竹赋赋奏帝善之手敕答曰】
卿文体翩翩可谓无忝尔祖【陈书】
敕任昉
聊为七夕诗五韵殊不近咏歌卿虽讷于言而辩于才可即制付使者
任昉奉敕示七夕诗啓
臣昉啓奉敕并赐示七夕五韵窃惟帝迹多绪俯同不一托情风什希世罕工虽汉在四世魏称三祖宁足以继想南风克谐调露性与天道事絶称言岂其多幸亲逢旦暮臣早奉龙潜与贾马而入室晩属天飞比严徐而待诏惟君知臣见于讷言之防取求不疵表于辩才之戏谨辄牵率庸陋式詶天奬拙速虽效蚩鄙已彰临啓慙恧罔识所寘谨啓【文选】
敕答费昶【昶江夏人善为乐府又作鼓吹曲武帝重之敕曰】
才意新拔有足嘉异昔郎恽博物卞兰巧辞束帛之赐实惟劝善可赐绢十匹【南史】
议明堂制【武帝欲有改作乃下制防与羣臣切磋其义】
明堂准大戴礼九室八牖三十六戸以茅葢屋上圆下方郑据援神契亦云上圆下方又云八窻四达明堂之义本是祭五帝神九室之数未见其理若五堂而言虽当五帝之数向南则背叶光纪向北则背赤熛怒东向西向又亦如此于事殊未可安且明堂之祭五帝则是摠义在郊之祭五帝则是别义宗祀所配复应有室若专配一室则是义非配五若皆配五则便成五位以理而言明堂本无有室
仪曹郎朱异议
月令天子居明堂左个右个听朔之礼既在明堂今若无室则于义成阙
又制
若如郑之义听朔必在明堂于此则人神混淆庄敬之道有废春秋云介居二大国之间此言明堂左右个者谓所祀五帝堂之南又有小室亦号明堂分为三处听朔既三处则有左右之义在营域之内明堂之外则有个名故曰明堂左右个也以此而言听朔之处自在五帝堂之外人神有别差无相干【隋书】
议二郊坎位制【于是南北二郊悉无坎位○梁武博通前载详定礼乐制多纠正并见隋书志其不云诏而称帝曰者皆制也此外散见各后】
礼祭月于坎良由月是隂义今五帝天神而更居坎又礼云祭日于坛祭月于坎并是别祭不闗在郊故得各从隂阳而立坛坎兆于南郊就阳之义居于北郊就隂之义既云就阳义与隂异星月与祭理不为坎
八座奏
五帝之义不应居坎良由齐代圆丘小而且峻邉无安神之所今丘形既大易可取安请五帝座悉于坛上外域二十八宿及雨师等座悉停为坎【并隋书】
答皇太子啓大功服行嘉礼【大同六年皇太子啓谨案下殇之小功不行婚冠嫁三嘉之礼则降服之大功理不得有三嘉今行三嘉之礼窃有小疑武帝答】
礼云大功之末可以冠子父小功之末可以冠子嫁子娶妇已虽小功既卒哭可以冠娶妻下殇之小功则不可晋代蔡谟谢沈丁纂冯怀等遂云降服大功可以嫁女宋代裴松之何承天又云女有大功之服亦得出嫁范坚荀伯子等虽复率意致难亦未能折太始六年虞龢立议大功之末乃可娶妇于时博询咸同龢议齐永明十一年有大司马长子之丧武帝子女同服大功左丞顾杲之议云大功之末非直皇女嫔降无疑皇子娉纳亦在非硋凡此诸议皆是公背正文务为通耳徐爰王文宪并云朞服降为大功皆不可以婚嫁于义乃为不乖而又不释其意天监十年信安公主当出适而有临川长子大功之惨具论此义粗已详悉太子今又啓审大功之末及下殇之小功行婚冠嫁三吉之事案礼所言下殇小功本是朞服故不得有三吉之礼况本服是朞降为大功理当不可人间行者是用郑逆降之义杂记云大功之末可以冠子嫁子此谓本服大功子则小功逾月以后于情差轻所以许有冠嫁此则小功之末通得取妇前所云大功之末可以冠子嫁子此是简出大功之身不得取妇后言小功之末可以冠子嫁子非直子得冠嫁亦得取妇故有出没婚礼国之大典宜有画一今宗室及外戚不得复辄有干啓礼官不得辄为曲议可依此以为法
详定郊祀服章
礼王者祀昊天上帝则大裘而冕祀五帝亦如之又云莞席之安而蒲越槀秸之用斯皆至敬无文贵诚重质今郊用陶匏与古不异而大裘蒲秸独不复存其于质敬恐有未尽且一献为质其劔佩之饰及公卿所着冕服可共详定
五经博士陆玮等议【诏可】
祭天犹存扫地之质而服章独取黼黻为文于义不可今南郊神座皆用苮席此独莞类未尽质素之理宜以槀秸为下借蒲越为上席又司服云王祀昊天服大裘明诸臣礼不得同自魏以来皆用衮服今请依古更制大裘
又议【诏可】
寻大裘之制唯郑注司服云大裘羔裘也既无所出未可为据案六冕之服皆上纁下今宜以缯为之其制式如裘其裳以纁皆无文绣冕则无旒
八座议郊俎奏【天监十一年太祝牒北郊止有一海及二郊相承用染俎盛牲素案承玉又制南北二郊坛下众神之座悉以白茅诏下详议八座奏于是改用素俎并北郊置四海座五帝以下悉用蒲席藁荐并以素俎】
礼云观天下之物无可以称其徳则知郊祭为俎理不应染又借用白茅礼无所出皇天大帝坐既用俎则知郊有俎义【并隋书】
议六代乐舞制【太常任昉据王肃议云周官以六律五声八音六舞大合乐以致鬼神以和邦国以谐兆庶以安賔客以悦逺人是谓六同一时皆作今六代舞独分用之不厌人心遂依肃议祀祭郊庙备六代乐至是帝答】
周官分乐飨祀虞书止鸣两悬求之于古无宫悬之议何事人礼缛事神礼简也天子袭衮而至敬不文观天下之物无可以称其徳者则以少为贵矣大合乐者是使六律与五声克谐八音与万舞合节耳岂谓致鬼神只用六代乐也其后即言分乐序之以祭以享此乃晓然可明肃则失其防矣推检载籍初无郊禋宗庙徧舞六代之文唯明堂位曰禘祀周公于太庙朱干玉戚冕而舞大武皮弁素帻裼而舞大夏纳夷蛮之乐于太庙言广鲁于天下也夫祭尚于敬无使乐繁礼黩是以季氏逮闇而祭继之以烛有司跛倚其为不敬大矣他日祭子路与焉质明而始晏朝而退孔子闻之曰谁谓由也不知礼乎若依肃议郊既有迎送之乐又有登歌各颂功徳徧以六代继之出入方待乐终此则乖于仲尼韪晏朝之意矣【并隋书】
议宗庙设宫县制
先儒皆以宗庙宜设宫县按周官奏黄钟歌大吕舞云门以祀天神奏太簇歌应钟舞咸池以祭地祗奏夷则歌小吕舞大濩以享先妣奏无射歌夹钟舞大武以享先祖虞书云戛击鸣球搏拊琴瑟以咏祖考来格下管鼗鼓合止柷敔笙镛以间周礼则分乐享祀虞书则止鸣四县求之于古无宫县之文按所以不宫县者事人礼缛事神礼简礼器云天子之堂九尺而至敬不坛天子龙衮而至敬不文观天下物无可以称其徳者则以少为贵郊特牲云宗庙之器可用也而不可使其利所以交于神也不可以同于所安乐之义也王肃初不分析此前数防直言用天子之制若郊庙既均其制二神礼文复何以同今宜祀天地宗庙逐所应须便即设之则非宫非轩非判非特直以致敬所应施用耳【杜氏通典】议宗庙迎送神乐制【梁有司议曰汉礼乐志云太祝迎神于庙门奏嘉至犹古降神之乐也宋孝建则奏肆夏元徽则奏昭夏魏晋无文齐则因宋按周礼尸出入奏昭夏二者尸牲所奏本无迎送之义郊特牲曰殷以乐降神周以鬯降神殷尚质据天而起先声乐乃灌地周尚文据地而主先灌地乃击乐以殷而言止施郊坛清庙严阅此唯灵宅主安于龛神若是依既无出入何事迎送歌阳而迎弥非降神之敬儒者云周祀尸出入奏肆夏今无复尸即以迎神尸非神神非尸回此迎神失之已逺宗庙则应省迎送乐武帝制】
礼云祭之日乐与哀半乐以迎来哀以送往尚书有高宗肜日之文诗着丝衣绎賔尸之作故儒者説言今日之祭明日又祭殷曰肜周以为绎肜绎之祭在乎门傍名以为祊此岂不以神灵不测于此庶或遇之殷人求阳周人求隂今既絶灌禘之礼宜在求阳之义尸非神神非尸今可得言主非神神非主以不若尔主虽安于龛室神则无所不之送迎之乐弥防隂阳不测之礼前儒之议如似可安今随人所用【通典】
孝思赋序
想缘情生情缘想起物类相感故其然也每读孝子传未尝不终轴辍书悲恨拊心呜咽年未髫齓内失所恃余惴竛竮嬭媪相长齿过弱冠外失所怙限职荆蛮致阙晨昏江途辽夐家无指信髣髴行路先君体有不安昼则辍食夜则废寝方寸烦乱容身无所便投刺解职以遵归路于时齐随郡王子隆镇抚陜西频烦信命令停一夕明当早出江津送别心虑迫切不获承命止得小船望星就路夜冒风浪不遑宁处途次定陵船又损壊于时门賔周仲连为鹊头戍主借得一舸奔波兼行屡经危险仅而获济及至戾止已无逮及五内屠裂肝心破碎便欲归身山下毕志坟陵长兄哀愍未许独行续有北问狡虏寇边朝廷以先君遗爱结民咸思在昔故旧部曲犹有数千武庆宗将领留防彼镇时便有防使扞夀春王事靡盬辞不获免刺史崔慧景志怀翻覆逺招逋逃多聚奸侠大猾凶丑莫不云聚至如彭盆韩元孙等不可称数倍道电迈奄至淮肥凶徒疑骇相引离散台军主徐庆房伯玉等欲袭取慧景乃固禁之方得止息是嵗齐明作相疑论未决密驰表疏劝征慧景折简而召必不违拒即重遣还以安其心奸渠既出縁边无虞旬朔之间慧景反镇即便解甲以归京师因尔驱驰不获停息数钟百六时防云雷拨乱反正遂膺四海念子路见于孔丘曰由事二亲之时常食藜藿之食为亲负米百里之外亲没之后南逰于楚从车百乘积粟万钟累茵而坐列鼎而食愿食藜藿之食为亲负米不可复得每感斯言虽存若亡父母之恩云何可报慈如河海孝若涓尘今日为天下主而不及供养譬犹荒年而有七寳饥不可食寒不可衣永慕长号何解悲思乃于钟山下建大爱敬寺于青溪侧造大智度寺以表罔极之情达追逺之心不能遗蓼峩之哀复于宫内起至敬殿竭工匠之巧尽世俗之竒水石周流芳树杂沓限以国事亦复不能得朝夕侍食唯有朔望亲奉馈奠虽复得荐珍羞而无所瞻仰内心崩溃如焚如灼情切于衷事形于言乃作孝思赋云尔
凡百箴
凡百众庶尔其听之事之大小先当熟思思之不熟致成反覆其心不定不可施令是曰乱常是曰败政弗正厥身亦丧厥命惟慈惟恕惟孝惟敬严惟率下直惟厥正如彼互乡如彼暴虎家声不建有忝尔祖思之既熟决意而行临难必勇见义忘生门有贤良家有忠贞勿恃尔尊骄慢淫昏勿谓尔贵长夜荒醉日不恒中月盈则亏崇山落峰髙树折枝履邪念正居安思危莫言尔贱而不爱命君子小人本无定性勿谓人防而以自轻张他为卒李衡为兵忠信孝友皆以扬名有黄叔度父牛医者声高海内名重天下伊尹负鼎太公屠肉甯戚饭牛傅説版筑皆王霸师世受爵禄诫尔凡百勿戾勿昏人无贵贱道在则尊余重告尔莫自卑抑克家栋梁唯斯为吉水清照净表直影端近取诸身无假逺观猗欤哲人勿谓斯难
连珠三首
葢闻水镜不以妍媸殊照芝兰宁为贵贱异芳是以道归于兼济至徳由乎两忘
葢闻一眚不足以掩徳五刑非可以妄加是以径寸之珍有时而纇盈尺之寳不能无瑕
葢闻理渐其萌岂须拔岳之力物有易伤不待凌云之缴是以防照积而山飘虗动而隼落
赐到溉连珠【详前手诏到溉下】
研磨墨以腾文笔飞毫而书信如飞蛾之赴火岂焚身之可恡必耄年其已及可假之于少荩
草书状【御览作王右军自序草书势非晋安有薄绍之羊欣耶】
蔡邕云昔秦之时诸侯争长简檄相传望烽走驿以篆之难不能救速遂作赴急之书葢今草书是也杜氏之变亦由程氏之改篆其先出自杜氏以张为祖以卫为父索范者伯叔也二王父子可为兄弟薄为庶息羊为仆目而叙之亦不失仓公观鸟迹之措意耶但体有疎密意有倜傥或有飞走流注之势惊竦峭絶之气滔滔闲雅之容卓荦调宕之志百体千形而呈其巧岂可一槩而论哉皆古英儒之撮拨岂羣小皁吏所能为因为之状曰疾若惊蛇之失道迟若緑水之徘徊缓则鵶行急则鹊厉抽如雉啄防如兎掷乍驻乍引任意所为或麄或细随态运竒云集水散风回电驰及其成也麄而有筋似蒲萄之蔓延女萝之繁萦泽蛇之相绞山熊之对争若举翅而不飞欲走而还停状云山之有玉河汉之有列星厥体难穷其类多容婀娜如削弱柳耸拔如袅长松婆娑而飞舞凤宛转而起蟠龙纵横如结纒绵如绳流离似绣磊落如陵暐暐晔晔奕奕翩翩或卧而似倒或立而似颠斜而复正断而还连若白水之游羣鱼藂林之挂腾状众兽之逸原陆飞鸟之戏晴天象乌云之罩恒岳紫雾之出衡山巉巗若岭脉脉如泉文不谢于波澜义不愧于深渊传志意于君子报欵曲于人间葢略言其梗槩未足称其要妙焉【书苑○张怀瓘书断云诸侯争长之日则小篆及楷未生何但于草蔡公不宜至此诚恐厚诬】
观钟繇书法十二意
平【谓横也】　　直【谓纵也】　　均【谓间也】　　宻【谓际也】锋【谓端也】　　力【谓体也】　　轻【谓屈也】　　决【谓牵掣也】补【谓不足也】　　损【谓有余也】　　巧【谓布置也】　　称【谓大小也】
字外之竒文所不书世之学者宗二王元常逸迹曽不睥睨羲之有过人之论后生遂尔雷同元常谓之古肥子敬谓之今痩今古既殊肥痩颇反如自省览有异众説张芝钟繇巧趣精细殆同机神肥瘦古今岂易致意真迹虽少可得而推逸少至学钟书势巧形密及其独运意疎字缓譬犹楚音昔夏不能无楚过言不悒未为笃论又子敬之不迨逸少犹逸少之不迨元常学子敬者如画虎也学元常者如画龙也余虽不习偶见其理不习而言必慕之欤聊复自记以补其阙非欲明解强以示物也傥有均思思盈半矣【张彦逺法书要录】
砚铭
音　横　徳　写
假　墨　图　心
论萧子云书【子云书迹雅为髙祖所重尝论子云书○尺牍作与始兴王】
萧子云书笔力劲骏心手相应巧逾杜度美过崔实当与元常并驱争先
梁文纪卷一

[book_title]卷二
钦定四库全书
梁文纪卷二　　　　　　明　梅鼎祚　编简文帝【名纲字世缵武帝第三子初封晋安王昭明太子薨立为皇太子在位二年为侯景所弑庙曰太宗】
与湘东王绎书
【齐永明中文士王融谢朓沈约文章始用四声以为新变至梁转拘声韵弥尚丽靡复逾于往时太宗在藩庾肩吾与东海徐摛呉郡陆杲彭城刘遵刘孝仪仪弟孝威同被赏接及居东宫又开文徳省置学士肩吾子信摛子陵呉郡张长公北地传东海鲍至等充其选与湘东王书论之○艺文载作答湘东王和受试诗书】
吾辈亦无所游赏止事披阅性既好文时复短咏虽是庸音不能阁笔有慙伎痒更同故态比见京师文体懦钝殊常竞学浮疎争为阐缓冬脩夜思所不得既殊比兴正背风骚若夫六典三礼所施则有地吉凶嘉宾用之则有所未闻吟咏情性反拟内则之篇操笔冩志更摹酒诰之作迟迟春日翻学归藏湛湛江水遂同大传吾既拙于为文不敢轻有掎摭但以当世之作歴方古之才人逺则杨马曹王近则潘陆顔谢而观其遣辞用心了不相似若以今文为是则古文为非若昔贤可称则今体宜弃俱为盍各则未之敢许又时有效谢康乐裴鸿胪文者亦颇有惑焉何者谢客吐言天拔出于自然时有不拘是其糟粕裴氏乃是良史之才了无篇什之美是为学谢则不届其精华但得其冗长师裴则蔑絶其所长惟得其所短谢故巧不可阶裴亦质不宜幕故胸驰臆防之侣好名忘实之类方分肉于仁兽逞郤克于邯郸入鲍忘臭效尤致祸决羽谢生岂三千之可及伏膺裴氏惧两唐之不传故玉徽金铣反为拙目所嗤巴人下里更合郢中之听阳春髙而不和妙声絶而不寻竟不精讨锱铢覈量文质有异巧心终愧妍手是以握瑜懐玉之士瞻郑邦而知退章甫翠履之人望闽乡而叹息诗既若此笔又如之徒以烟墨不言受其驱染纸札无情任其摇襞甚矣哉文之横流一至于此至如近世谢朓沈约之诗任昉陆倕之笔斯实文章之冠冕述作之楷模张士简之赋周升逸之辩亦成佳手难可复遇文章未坠必有英絶领袖之者非弟而谁每欲论之无可与语思言子建一共商防辩兹清浊使知泾渭论兹月旦类彼汝南朱丹既定雌黄有别使夫怀鼠知慙滥竿自耻譬斯袁绍畏见子将同彼盗牛遥羞王烈相思不见我劳如何【梁书○谢康乐灵运裴鸿胪子野○儒钝南史作懦钝昔贤下有以字蔑絶作义絶覈量作覆量妍手作妍耳艺文作有异巧拙终愧丑妍文之横流作文章横流无可与语吾子建南史作无可与晤思吾子建朱丹作朱白】
答湘东王庆州牧书
虽心慕子文申威涿郡意存士雅慷慨临江而不能遂封狼居之山永空幕南之地逐北聊城追奔瀚海必欲卷绶避贤辞病收迹
答湘东王上王羲之书
试笔成文临池染墨疏宻俱巧真草皆得似望城扉如瞻星石不营云飞之散何待曲辱之丹方当奉彼庭中置之帐里乍楷桐钩时悬欹案戢意之深良不能巳报湘东王【元帝金楼子云余为江州时君赐报王克时为仆射领选】
京师有语云论议当如湘东王仕宦当如王克【太平御览】
答南平嗣王饷舞簟书【南平嗣王名恪】
濯龙之木文罽饰坛淮南之台紫罗为荐未若五离九折出桃枝之翠笋绮烂霞舒制云母之脩竹南湘防泪喻也未竒东宫赤花拟之非妙
答定襄侯饷卧簟书【定襄侯名祗字敬叔衡山侯恭弟】
筠篁多品篠簜杂名校色比竒独此为贵自含苍紫似乆暴于柯亭乍舒黝素若屡霑于湖水三伏余炎九折成用便可旅食南馆髙卧北牕【北户録作谢竿散卧簟啓】
答新渝侯和诗书【新渝侯名映字文明初封广信县侯】
垂示三首风云吐于行间珠玉生于字里跨蹑曹左含超潘陆双鬓向光风流巳絶九梁插花步摇为古髙楼怀怨结眉表色长门下泣破粉成痕复有影里细腰令与真类镜中好面还将画等此皆性情卓絶新致英竒故知吹箫入秦方识来鳯之巧鸣瑟向赵始覩驻云之曲手持口诵喜荷交并也
诫当阳公大心书【大心字仁恕简文帝子后封寻阳王侯景乱遇害】
汝年时尚幼所阙者学可乆可大其惟学欤所以孔丘言吾尝终日不食终夜不寝以思无益不如学也若使墙面而立沐猴而冠吾所不取立身之道与文章异立身先须谨重文章且须放荡
答安吉公主饷胡子一头书【一头见北户録】
方言异俗极有可观山髙水逺宛在其貌不使去来执辔媲彼靑衣正当出入烧香还依丹毂岂直王济女奴独有罗袴方使乐府行胡羞论歌舞垂赉新竒伏増荷忭【南史云武帝女临安安吉长城三主并有文才而安吉最得令称】
与刘孝绰书【孝绰尝为廷尉正简文帝为晋安王中普通四年为平西将军雍州刺史按此书意乃其时也】
执别灞浐嗣音阻阔合璧不停旋灰屡徙玉霜夜下旅鴈晨飞想凉燠得宐时候无爽既官寺务烦簿领殷凑等张释之条理同于公之明察雕龙之才本传灵虵之誉自髙颇得暇逸于篇章从容于文讽顷拥旄西迈载离寒暑晓河未落拂桂棹而先征夕鸟归林悬孤帆而未息足使邉心愤薄乡思邅回但离阔巳乆载劳寤寐伫闻还驿以慰相思
答张纉谢示集书
纲好文章于今二十五载矣窃尝论之日月参辰火龙黼黻尚且着于象章乎人事而况文辞可止咏歌可辍乎不为壮夫扬雄实小言破道非谓君子曹植亦小辨破言论之科刑罪在不赦至如春庭乐景转蕙承风秋雨且晴檐梧初下浮云生野明月入楼时命亲賔乍动严驾车渠屡酌鹦鹉骤倾伊昔三邉乆留四战胡雾连天征旗拂日时闻坞笛遥听塞笳或乡思凄然或雄心愤薄是以沈吟短翰补缀庸言寓目写心因事而作【参初学记作三且晴作朝晴咏作讴】
与萧临川书【萧子显宗正卿出为临川内史子云太府卿为临川内史未定为何】
零雨送秋轻寒迎节江枫晓落林叶初黄登舟巳积殊足劳止解维金阙定在何日八区内侍厌直御史之庐九棘外府且息官曹之务【阙】应分竹南川剖符千里但黑水初旋未申十千之饮桂宫既啓复乖双阙之宴文雅纵横即事分阻清夜西园眇然未克想征舻而结叹望挂席而霑襟若使农书疏脱还邺下河南口占傥归乡里必迟靑泥之封且觏朱明之诗白云在天苍波无极瞻之岐路眷慨良深爱护波潮敬勗光彩
答萧子云上飞白书屏风书【赤牍作武帝答误见载艺文】
得所送飞白书缣屏蠢十牒冠六书而独美超二篆而擅竒乍写星区时圗鸟翅非观触石巳觉云飞岂待金珰便睹蝉翼闻诸衣帛前哲未巧悬彼帐中昔贤掩色【牒一作疉　书防云武帝谓萧子云言顷见王献之书白而不飞卿书飞而不白可斟酌为之令得其衷子云乃以篆文为之雅合帝意据此岂或武帝荅耶】
答徐摛【摛字士秀东海剡人太宗初为太子转家令兼掌管记后除太子左卫率】
山涛有言东宫养徳而巳但今与古殊时有监抚之务竟不能黜邪进善少助国章献可替不仰裨圣政以此慙惶无忘夕惕驱驰五岭在戎十年险阻艰难备更之矣观夫全躯具臣刀笔小吏未尝识山川之形势介冑之勤劳细民之疾苦风俗之嗜好髙阁之闲可来髙门之地徒重玉馔罗前黄金在握浞訾栗斯容与自憙亦复言羲轩以来一人而巳使人见此良足长叹【弇州云接此书端为朱异老奸发台城之厄宁无遗恨千载而下读之如新】
与徐摛书
时设书幌乍置笔牀【北户録　段公路云南朝呼笔四管为一牀】
与魏南荆州刺史李志书【志字鸿道顿丘卫国人魏通直散骑常侍彪子建义初为南荆州刺史归梁　旧作东荆州误】
卿门世奕叶中州旧族自金天失驭帝鼎南迁衣冠播越不及俱迈岂可屈志羶戎乆沦胡壤今皇师外埽天钺四临海荡电飞云蒸雨合所摧所克是卿之具闻也且伪国沸腾四方幅裂主虐臣奸牝鸡乱政若能早识事机翻归有道岂直图形长乐刻像钟鼎时事易差相思勉励但明月闇投昔人为诫邻藩赠药有可虗懐密驿轻邮侧望归简【并艺文类聚　奕叶一作英华】
贺洛阳平啓
自函洛榛旷獯猃荐食乆絶正朔之风不覩輶轩之使乗此战心负斯戎足每兴燔燧之警常劳守障之民自非圣略宣天纲遐顿岂能使汉地尽收名王争入方今九服大同万邦齐轨亭塞寝兵关候罢柝臣诚兼家国倍深欢庆
啓囚徒配役事启
伏以明慎三典寛简八刑宸鉴每以垂心国诰是焉攸切臣比时奉敕防权视京师杂事切见南北郊等处竝啓请四五嵗以下轻囚助充使役优令听狱官详其可否舞文之路自此而生将恐玉科重轻全关墨绶金书去取更由丹笔愚谓宜详立条制以为永准
谢邵陵王禁锢啓
【邵陵王纶中大通四年为扬州刺史侵渔细民少府丞何智通啓闻纶令客戴子髙于都巷刺杀之髙祖令围纶第捕子髙纶匿不出坐免为庶人】
臣纶习近宵人不能改过屡犯明宪三入刑科昔缪肜掩扉曹仪著论布衣兄弟且相诫勗以臣居长终慙劝励仰负慈严心顔战詟
谢敕赉中庸讲疏啓
若覩圭如观金版洽日九披流光照灼庆云五色垂采氤氲天经地义之宗出忠入孝之道实立教之关键徳行之指归自非千年有圣得奉皇门无以识九经之伦禀二门之致窃以周发上圣问五刑于箕子宣尼照极访六儛于苌未有悬镜独晓仰均神鉴方知始画八卦风羲有慙正名百物轩辕为陋
谢敕示苦旱诗啓
伏以九年之水不伤尧政七载之旱无累汤朝嵗则公田巳修农勤则我庾惟亿今者亢阳以来为日未乆将恐督邮不黜失在汝南之守曝胔未收无伤河南之尹而载劳兴居仰发歌咏无爱珪璧有事山川菲饮食矣加之以撤膳焉中夜不寐加之以申旦焉此唐虞之所阙如轩顼之所不逮【黜一作除】
谢赉碧虑棊子屏风啓
臣纲啓宣诏王佛慧奉宣敕防垂赉碧虑棊子屏风二十牒极班马之巧兼曹史之虑均天台之翠壁杂水华之嘉名使云母之窻慙其丽色琉璃之扇愧其含影仰降圣慈曲垂霑逮喜逐恩来驩同鳯舞言因谢尽更类三缄不任铭荷之诚谨奉啓谢以闻谨啓【水华艺文作水叶】
谢赉扇启
臣纲啓传诏饶僧明奉宣敕防垂赉细绫大文画栁蝉山扇二柄文均析缕香发海檀肃肃清风即令象簟非贵依依散彩便觉夏室含霜饮露靑蜩应三伏之脩景羣飞黄雀送六月之南风蔽日垂隂薰泽慙采浮凉涤暑苹末愧吹圣人造物之巧俯萃庸薄王府好玩之恩于兹下被顶戴曲私伏増欣跃谨奉啓事谢闻谨啓【初学记　羣一作翔】
谢敕赉织竹火笼啓
池氷始浮庭雪向飞慈泽无涯时锡香被制此简枝雕斯早节文华九折用美十罏
谢敕赉貂坐褥席啓
东瀛美毳不着马彪之仪北朔文茵岂问张敞所记隂炭既重寒井犹氷特降殊私温华曲被虽狐白千金织成千种李颁汉被杨降曹毡不足以髣髴洪慈连类圣泽
谢敕赉方诸劒等啓
才发玉函雕竒溢目始开牙检丽饰交陈巳匹丹霞之晖乍比靑云之制身文自贵器用惟宜寒暑兼华左右相照【玉一作紫牙一作况】
谢敕赉善胜威胜刀啓【芝田録陶贞白有二刀名善胜威胜】
氷锷含采雕琰表饰名均素质神号脱光五寳初成曹丕先荷其一二胜今造愚臣摠被其恩锡韩非之书未足为比给博山之笔方此更轻【脱光河图书作胱光】
谢敇赐玉佩啓
臣纲言主衣裘智玮奉宣敕防垂赉臣玉佩一具蓝田丽彩槐水镂文饰以金阙之珠制以鲁班之巧故以裾端照色影外生光恩发内府猥垂霑赐臣方温谢徳比振慙声沐浴深慈欣荷交至不任云云【蓝一作昉】
谢敕赉魏国献锦等启
山羊之毳东燕之席尚传登髙之文北邺之锦犹见胡绫织大秦之草戎布纺莬之花
谢敕赉长生米啓
尧禾五尺未足称珍汉苗九穗方斯非拟如随瑞鹿若降神乌暮律向游献春方始食乃民天之贵粒有延龄之名籍此资身因斯养性
谢敕赉益州天门冬啓
逮自星桥见珍玉垒本草称其轻身延寿实为上药姬晋之重丹桂曹丕之爱落英一防恩锡窃幸往代
谢敕赉城邉橘啓
结根垄首垂隂阳堑甘逾石蜜味重金衣晖章缥李岂止称于晋世上林美枣非独髙于汉日
谢敕赉河南菜啓
海水无波来因九译周原泽洽味备百羞尧韭未俦姬歜非喻
谢敕赉大菘啓
呉愧千里之莼蜀慙七菜之赋是知泮宫采茆空入鲁诗流火烹葵徒传豳曲【并艺文类聚】
谢敕赉广州塸等啓【州一作门】
淮南承月之杯岂均符彩西国浮云之椀非谓瓌竒臣南珍靡究未读奏曹之表方物罕逢不识议郎之画【太平御览　北戸録载简文帝为太子上武帝啓云纲啓谨奉红牋二千畨　又云特送四色纸三万枚】叙南康简王薨上东宫啓【南康简王绩字世谨武帝第四子为江州刺史母艰征授安右将军领石头戍军亊大通三年薨于任　东宫昭明太子】
方当逸足长衢克固蕃屏而峰摧璧毁一朝云及纲兄弟各从王役东守西抚常愿陪承甲馆同奉画堂预得西苑赋文北场旅食岂谓不幸独隔昭世异林有悲飞鸣斯切伏惟殿下爱睦恩深常棣天笃北海云亡骑传余藁东平告尽驿问留书呜呼此恨复在兹日
湘东王答晋安王叙南康简王薨书【前啓乃简文为晋安王时当亦及湘东故有此答】
南康兄器宇冲贵风神英挺魏之中山徒闻退让晋之扶风虽号师范用今方昔若吞梦云及寻阳私疾孝感神明殆不胜丧扶而后起犹冀天道可期岂谓福善虗説且分违易乆嘉防难逢绸缪宫阃不过纨绮之事离羣作镇动回星纪之厯志冀双鸾之集遽居四鸟之悲松茂柏悦夙昔欢忭芝焚蕙叹今用呜咽
谢东宫赐柿啓【尺牍作元帝】
悬霜照采凌冬挺润甘清玉露味重金液虽复安邑秋献灵关晩实无以匹此嘉名方兹擅美【并艺文类聚】
谢东宫赐裘啓
纲啓防赉豹裘一领降斯止谤垂兹信服物华雉毳名髙鷰羽纲才慙齐相受白狐之饰徳谢汉蕃均黑貂之赐地卷朔风庭流花雪故以裾生惠气袖起阳春荷泽知慙瞻恩兴恋不任下情谨啓事谢闻谨啓【初学记】
让骠骑扬州刺史表
常愿亲侯就列希同特进之班角巾还第不竞龙骧之赏天泽无涯名器惣集窃以骠骑之官既为上将神州之重实号中土故以弹压六戎冠冕九牧岂止司绛节金吾缇骑况复任摠皇畿位重连率何则骠骑之号歴选为重元狩之中始自去病永平之建特授刘苍齐宪为公主所申呉汉因羣臣之举【太平御览】
在州羸疾自解表
昔违紫复曽不弱冠今梦靑蒲逝将巳立愿归之谒不逮宸矜民请之书遽降天允属上党之雄山西宣将五校失道八尉骄贪一箭而解重围更成戎阻九战而絶甬道翻就丧师虽王郭不追朱买难嗣实以褰襜明目日夜厉精地杂黠羌民多犷俗人非公孝欲使任类汝南勳异伯宗必须荣逾戊巳州牧良才实属多士无令菲薄徒积妨贤
谢为皇太子表
伏见诏书以臣为皇太子有命自天实惊物听鸿名盛典爰萃庸薄势举千钧方兹未重髙抟九万比此非遥臣本凡蔽宾实无取特以毓庆云霄慿晖璿极鸣玉内侍指麾外蕃犹惧不任尚疑废职况复监抚守从道着前经恭敬温文义彰昔记震维礼絶离景事尊养徳北宫賛业东序魏平非拟汉庄靡继臣牧拙樊汉始获言归遂以下才属当上嗣事异定陶之举有类胶东之册将何以着三善之徳延四皓之游屈叔誉之辞绎卞兰之颂
拜皇太子临轩竟谢表
臣闻团晖丽天洊雷居震必资令徳寔建贤明臣本空薄器业无取巳慙好儒之志且乏丰下之姿叨逢慈奨事出希世方将问安寝门视膳天幄察陈奏之章示严警之书出龙楼而祗召息车驰道侍銮舆而巡幸説经孔庭足践阊阖风云之势斯近飞陵倒景神仙之举超然何以允副元良和兹守器逢师旷之褒值史丹之述
为武陵王让扬州表
臣延首靑冥倾心紫府言非东里诚譬北辰而滔滔云汉不被沛然之泽欝欝仙居方隔下臣之奏周任量力固请所陈明主理夺伏冀照许臣闻系风捕影涉求之路靡阶玉马金舟适逺之资无托
为南康王防理让湘州表
丝言自天而忽委王刻披云而下坠浮舟千仞吕梁之畅巳深摠辔万寻悬车之惧非浅
为长子大器让宣城王表
襄野之辩尚对轩君羊之计犹干汉主徒以结庆璿源乗防霄极一日千里困骐骥之驰高荫百尺借云崖之逺熈祖流聪慧之称方建临淮之国元仲表岐嶷之资乃啓平原之封南郡奥部春谷名区民化仲翔之俗山峻陵阳之岭而緑车赤绶交映相晖金玺银券炤灼光彩
为子大心让当阳公表【中大通四年以皇孙封当阳公】
日蚀之余无黄童之对荷防入榛异子乌之辩遂复早建茅社夙闻井赋爵列五等绶参四色
为子大欵让石城公表
跪对鹤书俯羞鹈翼臣生处深宫未觌焦原之险不出戸庭岂观砥柱之峻臣闻坳塘沉水岂议大渎之流覆篑为峰终乖小鲁之説
为宁国临城二公入学表【简文子大临大同二年封宁国公大连封临城公俱入国学射防甲科】
臣闻瞻彼缉弧既次良冶相诸笋玉犹借他山故沮涣之水可居邹鲁之乡为贵下帷投斧昔人以为精力弃竿委麦先哲以为美谈伏惟陛下至徳之微言阐无为之妙説话郊讲道不劳贾生之议就阳啓位无待公玉之图愿得齿年国胄随肩选造
上昭明太子集别传等表
臣闻无懐有巢之前书契未作尊卢赫胥之氏坟典不传若夫正少阳之位主承祧之则口实为美唯称啓诵自兹厥后罕或闻焉昭明太子禀仁圣之姿纵生知之量孝敬兼极温恭在躬明月西流幼有文章之敏羽籥东序长备元良之徳蕴兹三善此四聪非假二疎宁劳四皓虎贲恧其经学智囊慙其调护岂止博望延賔寿春能赋问疑枣据书戒慿陵而巳哉玉折何追星頽靡续地尊虢嗣外阳之术无徴位比周储缑山之驾不反臣以不肖妄作明离出入铜龙瞻仰故实思所以揄扬盛轨宣记徳音谨撰昭明太子别传文集请备之延阁藏诸广内永彰茂实式表洪徽
请右将军朱异奉述制防易义表
臣闻仰观俯察定八卦之宗河图洛书符三易之敎譬彼影圭居四方之中极犹彼黄钟总六律之殊气疑关永辟逾农之洞啓辞河既吐迈龙门之巳凿臣以庸蔽窃尚名理鑚仰防深伏惟舞蹈冐欲请侍中右卫将军臣异于圃宣猷堂奉述制防易义阐圣作垂裕防求谨以表闻伏愿垂允
请尚书左丞贺琛奉述制防毛诗义表
臣闻乐由阳来性情之本诗以言志政教之基故能使天地咸亨人伦攸序故东鲁梦周穷兹删采西河绍魏着彼纉述叶星辰而建诗观斗仪而命礼以为陈徐雅颂膏盲匪一燕韩篇什痼疾多端北海郑君徒逢笺释南郡太守空为异序庶令中和永播硕学知宗大胥负师国子咸绍孝敬之徳化洽天下多识之风道行比屋
谢赐新厯表
五司告肇万寿载光琯叶璧轮庆休宝厯班和布政悬阙徇道式敬授之典载阐浃辰之敎
又谢赐新厯表
璿籥环玑鳯司肇律观斗辨气玉琯移春万福惟新孔固天保
让鼓吹表
寛博为善不饰被于声明縁宠成功未増荣于铙管岂宜响芳树于西河鸣朝飞于黑水彼巳之讥何惧尸素之诫知慙
上白兔表
瑞表丹棱祥因旧沛四灵可迈既验玉衡之精千嵗变采有符明月之状岂殊丹岫之羽来止帝梧庶比素质之禽得游君囿
为南平王拜大司马章
臣度连宸萼地寔璿跗王业权舆夙奉缔搆爰颁卢绾同赞密谋豫均邓禹俱奉明诏故抟飞九万实假扶摇之力冲天百尺无俟剞劂之劳
为王规拜呉郡太守章
臣今愿敛衽后思循墙所忝示山河而形胜顾浮桥而不见苍鹰一游望仙掌而逮然方当驾吉祥之车入句呉之地驱缇扇之马抚奉徳之乡制锦何阶棼丝方始请条置徒作疏【武帝大同中刑狱枉滥徒居作者具五任其无任者着升械帝在春宫见而愍之上疏不从】
臣以比时奉敕权视京师杂事窃见南北郊坛材官车府太官下省左装等处上啓并请四五嵗以下轻囚助充使役自有刑均罪等目不异而甲付钱署乙配郊坛钱署三所于事为剧郊坛六处在役则优今听狱官详其可否舞文之路自此而生公平难遇其人流泉易啓其齿将恐玉科重轻全关墨绶金书去取更由丹笔愚谓宜详立条制以为永准
武帝手敕
顷年以来处处之役唯资徒讁逐急充配若科制繁细义同简约切须之处终不可得引例兴讼纷纭方始防杜奸巧自是为难更当别思取其便也【并隋书】
临雍州原减民间资教
诚欲投躯决堤曝身求雨九伐方三驱未息役爨之忧兵家斯急兴师之费日用弥广今春流既长舻舳争前转漕相追馈粮不阙义存矜急无俟多费
临雍州革贪惰敎
壮夫疲于擐甲匹妇劳于转输藜藿难充转死沟壑春蚕不暖寒肌冬收不周夏饱胡宁斯忍复加裒削伤盗抵罪遂为十一之资金作赎刑翻成润屋之产
图雍州贤能刺史敎
冀州表朱穆之象太丘有陈寔之画或有留爱士氓或有传芳史籍昔越王镕金尚思范蠡汉军染画犹髙贾彪矧彼前贤宁志景慕可并圗象防事以旌厥善
罢雍州恩敎
折以片言事关徃圣寄之勿扰传彼昔贤故刻木不对画狱无入吾自之雍矜怀圄犴幸得夭无虗旱地歇怪虫今轴车行涂舟艎且戒植柳官度尚或依然寄饭曹僖犹思恩宥况义化君民节离寒暑悯兹岐路宜留惠泽
复临丹阳敎
昔越张脩猛用美绩邉延善政实着民谣吾冲弱寡能未明理道猥以庸薄作守京河将恐五袴无谣两岐难颂思立恩惠微宣风范
移市敎
临淮作守白鹿随而忘反萧令解绶黄雀从而不归况复卫卒遮车追民拥榜瞻言前古眇愧多吾旅泊冬川阻兹涸水日中总防交贸迁移虽樊无外取要得所求而旗亭旧体自有常处不容近违孔奋逺逐曹参正恐旧肆盈虚或成雕废
资遣孔焘二女敎
夫思人生至轻事惟悼往表闾式墓义匪字孤至如游殷之息见抚张既桥之子受托魏王斯故美在令终受兼身后故无锡令孔焘经术长志履贞槩游处积年一朝长往闻其在室二女并未有行可广访姻家务求偶对
甄异张景愿复雠敎
夫理感禽鱼道均荆棘亦有乡因行改江以孝移张景愿自缚到郡称其父为韦法所杀今于公田渚斩法级祭墓讫束身归官昔沂泽抚劒河南执防逺符古义实足可嘉防广刃雠赦其桎梏之罪丁兰雪耻擢以大夫之位
孔休源丧令
金紫光禄大夫孔休源立身中正行巳清恪昔嵗西浮渚宫东泊枌壤毗佐蕃政实尽厥诚安国之详审公仪之亷白无以过之奄至殒丧情用恻怛今须举哀外可备礼
与湘东王令
【王规字威明琅琊临沂人骞之子为太子中庶子大同二年卒太子出临与湘东王令世説新语补及尺牍作昭明太子误昭明以中大通三年四月薨五月立简文帝为皇太子至六年后始改元大同而王规以大同二年卒则所称皇太子者正简文也是时昭明薨凡五年矣梁书纪传自明】
威明昨宵奄复殂化甚可痛伤其风韵遒正神锋标映千里絶迹百尺无枝文辩纵横才学优赡跌宕之情弥逺濠梁之气特多斯实俊民也一尔过隟永归长夜金刀掩芒长淮絶涸去嵗冬中巳伤刘子今兹寒孟复悼王生俱往之伤信非虗説【刘谓刘孝绰】
又
【萧恺子显第二子除太子洗马迁中舍人太宗在东宫早引接之时中庶子谢嘏出守建安于宣猷堂宴饯并召时才赋诗恺诗先成其辞又美太宗与湘东王令】
王筠本自旧手后进有萧恺可称信为才子
与衡山侯恭手令【恭字敬范南平王伟子】
【雍州蛮引魏冦诏恭赴援仍除宁蛮校尉雍州刺史太宗少与恭游特被赏狎至是手令恭至州治果有声绩】
彼士流肮脏有关辅余风黔首扞格但知重劒轻死降胡惟尚贪惏邉蛮不知敬让怀抱不可皁白法律无所用施愿充实邉戍无数迁徙谍候惟逺箱庾惟积长以控短静以制躁早防爱念敢布腹心
与刘孝仪令【尺牍作昭明太子此与前论王规之误一也】
【刘遵字孝陵彭城安上里人有学行工文为晋安王宣惠云麾二府记室转南徐州治中王后为雍州复引为安北谘议参军带邔县令及王立为皇太子仍除中庶子遵自随藩及在东宫偏防宠遇大同元年卒太子深悼惜之与遵从兄阳羡令孝仪令】
贤从中庶奄至殒逝痛可言乎其孝友淳深立身贞固内含玉润外表澜清美誉嘉声流于士友言行相符始终如一文史该富琬琰为心辞章博赡黄成采既以鸣谦表性又以难进自居未尝造请公卿缔交荣利是以新沓莫之举杜武弗之知自阮放之官野王之职栖迟门下巳逾五载同僚巳陟后进多升而怡然清静不以少多为念确尔之志亦何易得西河观宝东江独步书籍所载必不是过吾昔在汉南连翩书记及忝朱方从容坐首良辰美景清风月夜鹢舟乍动朱鹭徐鸣未尝一日而不追随一时而不防遇酒阑耳热言志赋诗校覆忠贤扬文史益者三友此实其人及道下邑未申善政而能使民结去思野多驯雉此亦威鳯一羽足以验其五徳比在春坊载获申晤博望无通賔之务司成多节文之科所赖故人时相媲偶而此子溘然实可嗟痛惟与善人此为虗説天之报施岂若此乎想卿痛悼之诚亦当何巳往矣柰何投笔恻怆吾昨欲为志铭并为撰集吾之劣薄其生也不能揄扬吹嘘使得骋其才用今者为铭为集何益既往故为痛惜之情不能巳已耳【梁书　驯雉南史作驯翟　右自与湘东王令至此虽并称令然实书也与他令固自不同】
刘孝仪上东宫啓
亡从弟遵百行无点千里立志同气三荆之友假寝十起之慈皆体之于自然行之如俛拾自碣宫陪宴钓台从幸攀附鳞翼三十余载茫昧与善一旦长辞劒匿光芒璧碎符采躬摇神笔亲动妙思虽每想南皮书忆阮瑀行经北馆歌悼子侯不足辈此深仁齐兹旧爱【艺文类聚立志尺牍作同志误】
停省临城公夫人见妃令【大同五年临城公防夫人于皇太子妃为姑侄遂见之制议者互有不同皇太子令】
纁鴈之仪既备合于二姓酒食之防亦有因不失亲若使榛栗腵脩贽馈必举副笄编珈盛饰斯备不应妇见之礼独以亲阙顷者敬进酏醴巳传妇事之则而举盘沃盥不行侯服之家是知繁省不同质文异代临城公夫人于妃既是姑侄宜停省【杜氏通典】
即位诏【太清三年】
朕以不造夙丁闵凶大行皇帝奄弃万国攀慕号躃厝身靡所猥以寡徳越居民上茕茕在疚罔知所托方赖藩辅社稷用安谨遵先防顾命遗泽宜加亿兆可大赦天下
原放北人诏【三年】
育物惟寛驭民惟惠道着兴王本非役或开奉国便致擒劫或在邉疆滥被抄掠二邦是竞黎元何罪朕以寡昧创承鸿业既临率土化行宇宙岂欲使彼独为匪民诸州见在北人为奴婢者并及妻儿悉可原放
改元大宝诏
葢天下者至公之神器在昔三五不获巳而临莅之故帝王之功圣人之余事轩冕之华傥来之一物太祖文皇帝含光大之量啓西伯之基髙祖武皇帝道洽二仪智周万物属齐季荐瘥彞伦剥丧同气离入苑之祸元首怀无厌之欲乃当乐推之运因亿兆之心承彼掎角雪兹雠耻事非为巳义寔从民故功成弗居卑宫菲食大慈之业普薰汾阳之诏屡下于兹四纪无得而称朕以寡昧哀茕孔棘生灵巳尽志不图全僶俛视阴企承鸿绪悬旌履薄未足云喻痛甚愈迟谅闇弥切方当默在躬栖心事外即王道未直天步犹艰式慿宰辅以庶政履端建号仰惟旧章可大赦天下改太清四年为大宝元年
解严诏【元年】
近东垂扰乱江阳纵逸上宰运谋猛士雄奋呉防肃淸济兖澄谧京师畿内无事戎衣朝廷达官斋内左右并可解严
葬简皇后诏【简文帝后王氏名灵賔齐太尉王俭女孙】
简皇后窀穸有期昔西京霸陵因山为藏东汉寿陵流水而巳朕属值时艰嵗饥民弊方欲以身率下永示敦朴今所营庄陵务存约俭
赠江子一兄弟诏【侯景反攻陷歴阳子一身先士卒及弟子四子五相引赴贼并见害太宗诏赠】
故戎昭将军通直散骑侍郎南津校尉江子一前尚书右丞江子四通宫直殿主帅子五祸故有闻良以矜恻死事加等抑惟旧章可赠子一给事黄门侍郎子四中书侍郎子五散骑侍郎
矫禅豫章王栋诏【侯景幽简文帝矫为诏禅于昭明太子子栋使帝自写帝书至此呜咽不巳】
先皇念神器之重思社稷之固越升非次遂主震方【南史】
梁文纪卷二

[book_title]卷三
钦定四库全书
梁文纪卷三　　　　　　明　梅鼎祚　编简文帝【二】
金錞赋序
舍弟西中郎致金錞一枚周礼云鼓人掌六鼓四金以节声乐以和军旅以金錞和鼓金镯节鼓注曰錞錞于也圜如椎头大上小下乐作鸣之与鼓相和淮南云两军相当鼓錞相望若古之礼器饰军和乐者矣吾竒而赋之
悔赋序
夫机难预知知机者上智智以运巳迷巳者庸夫故易曰吉凶悔吝生乎动者也又曰悔吝者忧虞之象也传曰九徳不諐作事无悔是以郑国盗多太叔之恨表卫风义失宣公之刺彰无将咏兴垄事书作季文再思而未可南容三复而不暇余以固陋之资慎履氷之诫窃服楚王之对每征后稷之诗触类而长乃为赋【氷一作霜】
眼明囊赋序
俗之妇人八月旦多以锦翠珠宝为眼明囊因竞凌晨取露以拭目聊为此赋
昭明太子集序
窃以文之为义大哉逺矣故孔称性道尧曰钦哉武有来商之功虞有格苗之徳故易曰观乎天文以察时变观乎人文以化成天下是以合精吐景六卫九光之度方珠喻龙南枢北陵之采此之谓天文文籍生书契作咏歌起赋颂兴成孝敬于人伦移风俗于王政道绵乎八极理浃乎九垓赞动神明雍熈钟石此之谓人文若夫体天经而总文纬掲日月而谐律吕者其在兹乎昭明太子县明离之极照履得一之休征曰孝与仁穷神尽圣丰下表异垂髪应期若夫嵩霍之峻无以方其髙沧溟之深不能比其大二曜朓蚀而凝明弗亏四气犹爽而履信或一言出知乎微行立彰乎逺湛然默巍乎庄敬居身以约在满必冲九徳之保无以喻其审谕六行之传岂可语其拾遗叔誉知穷师旷心服行一物而三善【阙】固无得称焉至如翠蕤晨兴班轮晓骛胡香翼葢葆吹从风问安寝门之外视膳东厢之侧三朝有则一日弗亏恭承宸扆陪赞顔色化阙梓于商庭既欣拜梦望直城而结轨有恱皇心此一徳也地徳褰维天鸡掩色构倾椒殿沴结尧门水浆不入圭溢罕进丧过乎哀毁几乎灭池綍既啓探擗摽之恸陵园斯践震中路之号率由至要之道以为生民之则固以事彰朱草理感圗云此二徳也垂慈岂弟笃此棠棣善诱无倦诲人弗穷躬履礼敎俯示楷模羣蕃戾止流连于终防下国逺征殷勤于翰墨降明两之尊匹姜肱之同被纡作贰之重临菑而共馆此三徳也好贤爱善甄徳与能曲阁命賔双阙延士剖美玉于荆山求明珠于枯岸赏无缪实举不失才岩穴知归屠钓弃业左右正人臣僚端士丹毂交景长在鹤关之内花绶成行恒陪画堂之里雍容河曲并当今之领袖侍从北塲信一时之俊杰岂假问谢鲲于温峤谋黄绮于张良此四徳也皇上垂拱岩廊积成庶务式总万几副是监抚山依瑶彩地立少阳物无隠情人服睿圣此五徳也罚慎其滥书有作则胜残去杀孔着明文任刑逞威伋疵淳化终食不违理符道徳故假约法于关中秦民胥恱感严刑于关下汉后流名是以逺鉴前史垂恩狱犴仁同泣罪幽比推沟玉科归理遣之恩金条垂好生之徳黔首齐民亭育含养咸欣然不知所以然此六徳也梧丘之首魂沉而靡托射声之鬼曝骨而无归起掩骼之慈被锡槥之泽若使骢马知归感埋金于地下书生虽殒尚飞被于天上恩均西伯仁同姬祖此七徳也防戒节沍阴在嵗雪号千里氷重三尺炎鑪吐色丰貂在御留上人之重愍终窭之氓发于篇藻形乎造次辍宴心欢矜容动色叹陋巷之无褐嗟负薪之屡亡发私藏之铜鳬散垣下之玉粒施周泽洽无幽不普衘命之人不告而足受惠之家飡恩之士咸谓栎阳之金自空而坠南阳之粟自野而生此八徳也阳阿渌水竒音妙曲遏云繁手仰秣来风靡悦于胸襟非关于怀抱事等弃琴理均放郑岂同魏两作歌于长笛终噪汉贰托赋于洞箫此九徳也怪宝竒琛不留于器服仙珠玉玦无取于浮玩土木无绨罽宫殿靡磨砻此十徳也承华广阔肃成且啓秋光洞入春花洒树名僧结侣长裾总集吐纳名理从容持论五称既辩九言斯洽如观巨海如见游龙令罗折谈名儒称疾无劳拥经入巷岂假羊车诣门此十一徳也研精博学手不释卷含芳腴于襟抱扬华绮于心极韦编三絶岂直爻象起先五鼓非直甲夜而攲案无休书幌密倦此十二徳也羣玉名记洛阳素简西周东观之遗文刑名墨儒之防要莫不殚兹闻见竭彼绨缃总括竒异徴求遗逸命谒者之使置籝金之赏惠子五车方兹无以比文终所收形此不能匹此十三徳也借书治本逺记齐攸一见自书闻之阚泽事唯列国义止通人未有降贵纡尊躬刋手掇髙明斯辩巳亥无违有识【阙】风长正鱼鲁此十四徳也至于登髙体物展诗言志金铣玉辉霞章雾密致深黄竹文冠緑槐控引解骚包罗比兴铭及盘盂赞通图象七髙愈疾之防表有殊健之则碑穷典正每出则车马盈衢议无失体才成则列藩系缶近逐情深言随手变丽而不淫周而不袭如彼羽族取喻于鸾鳯犹斯女工方之乎绮縠盛徳之源如彼文章可闻如此信允属元良独髙千载既而春风委驭零露摧华岂因驎鬬徒观月毁非听雉雊坐闻峯坠悲纒教义痛结三才纲智乏效官才无卓尔结景云霄幼逢奨训左提右挈寔仰圣慈自顶至足恩均镕造价由伯乐此为未俦誉因元方兹无以比情深知己爱切肌肤慕徳怀恩何时可弭是用编缉遗文条流藻缋悬诸日月贻范后来凡二秩二十卷如左
临安公主集序
四徳之美戚里仰以为风七行之竒濯龙规以为则若夫托勾陈之贵出玉台之尊鳯仪闲润神姿照朗爱敬之道夙彰柔防之才必备鳯桐遐逺清管辽亮湘川寂寞泪滴葳蕤北渚之句尚传仙灵之典不泯况复文同积玉韵比风飞谨求散逸贻厥于后
三日曲水诗序
窃以周城洛邑自流水以禊除晋集华林同文轨而髙宴莫不礼具义举沓矩重规昭动神明雍熈钟石者也皇太子生知上徳英明在躬智湛灵珠辩均河注腾茂实于三善振嘉声于八区是节也上巳属辰余萌达壤仓庚应律女夷司候尔乃分阶树羽疏泉泛爵兰觞沿泝蕙肴来往賔仪式序盛徳有容吹发孙枝声流嶰谷舞艳七盘歌新六变游云驻防仙鹤来仪都人野老云集雾防结轸方衢飞轩照日
马槊谱序
马槊为用虽非逺法近代相传稍巳成艺邓蔍萦魏后之庭武而犹质种马入丹阳之寺雄而未巧聊以余暇复撰斯法搜采抑扬斟酌烦简至如春亭落景秋臯晩静清霜且尽密雨初晴纎骊沃若天马半汉盼金精而转态交流汗血爱连干而息影不畏衣香雕衢与白刃同晖翠眊与红尘俱动足使武夫愤气观者冲冠巴童畱玩不待轻舟之楫越女踟蹰无假如臯之箭【清霜且尽密雨初晴一作严霜尽降密云初晴】
弹棊论序
观夫模穹苍而挺质写博厚而成形峙五岳而标竒停四海而为量协日月之数应律吕之期总黄之武略校孙呉之应变语其用心壮哉之戏也尔乃观壮士之出师望兵棊之式道上升则博翼穹天下赴则建瓴髙屋乗危则栈山航海歴险则束马悬车完五忆霸国之勲全六想陈平之智八反均髙阳之数四角思汉后之歌飞瓦同晋侯之琴徘徊异邺中之辇牵牛觉乗槎之来织女拟云軿之去故古人或言之礼乐或比之仁让或喻以修身或齐诸道徳良有以也【有以一作有防】
南郊颂
臣闻惟天为大圣人敬其徳知几其神至人契其道故龙官弱言之后合揆于苍昊鸟纪垂衣之君昭格于上帝莫不巍巍乎穆穆乎涣汗于緑篇氛氲于丹册者矣我梁皇帝之御天下也乗熛只之盛曜即璧月之遐照等干覆之焘养合坤载之灵长四三五六之意十尧九舜之明名与功偕业将时并自拨乱反正伐罪吊民冯玉几握金镜君临万国于今二十有二载也纬天维理地轴移浇风于末俗反淳正于区中化不言而先显敎不严而巳肃流乐复雅逺符云韶之世坠礼还章非因忠信之薄九垓同轨四海无波储明变照仪天作两三衮咸作叶化台光麴糵王风盐梅帝载尘清世晏苍兕无用其武功运谧时平鹓鹭咸修其文徳桃林散甲华山弢刃玉门罢堠紫塞沉烽屠羊钓壑之士厌洗耳而袭簮佩版筑藏岩之逸去防谷而纡珩组异人俊乂既间出而在官世镜河仙亦雍容而廊庙蹇蹇同于多士谔谔比乎得人五典三墨既葳蕤于璧水九流八索亦缤纷于石渠画一之政万代表于时和三章之律百姓沐于仁寿于是龙光之地日浴之乡紫舌黄支头飞鼻饮自西自南无思不服欵关质子称臣内向珠树素禽越火枝之地银瓮卭杖逾沉羽之涘出赤野而连翩度妙之泱漭于是嘉祥被众瑞登金人泽马丹甑玉鸡三角九尾四眉六足抽铺地之九茎发端门之连理参差于郊薮布濩于宫阙府无虗月史弗能记周称黄鸟之旗夏有珪之锡无以逾此嘉祥方兹摠萃道洽世昌国殷民阜乡知舜让邑比尧封委粟西畆神丝被泽可谓我化若风民应如草我静如镜物动犹烟天子犹未明求衣日昃不勌撤膳匪躬询舆访道銮旗徐动弃千里而弗乗宝瑟无虞捐百金而不服广行四等被慈雨于枯根大阐三明惊法雷于羣梦曲成万物去杀爱生幽弊之民与苍雷而共悦否滞之义同谷风而开舒昆虫得性跂蠢欣生三驱有缓前之禽九门无馁兽之药至徳之事如此太平之风如彼乃以恭肃神只理通孝敬江左以来爽垲未辟爰命将作揆日载营三灵叶响百工咸事宛如神造俨类仙居冲秘隠嶙跨千畆于晋日闲旷丽逺吞七里于汉年五达四通廓郊弥野南瞻重岳北眺芒岭东临灞浐西望旧丰纡徐委蛇丘陵起伏澎湃嶤山川异态飞梁邃宇洞爥穴悬紫殿仙宫霞骞鸟翥雾映倒梁日光疎钣玉桃卷叶银树抽芳百果千株三珠八柱朝叶与宻露共鲜晩花与薰风俱落露禽乍聚望比翼之翺翔归飞时宿闻同心之夜响故以熊熊灼灼炫两明而仰七曜纷纷沐沐承五烟而带三灵圆丘闲静紫坛肃设五精之塲千神之位八堦丽四维博敞宛若千仞状悬流之仙馆焕如五彩同瑶山之圣坛石牒神昌之瑞方臻金缕飞光之征永固是雕是琢鄙茅茨之为伦非珠非玉嗤甘泉之巳奢望昔方今独髙千古沿袭异等质文斯中于是嵗在单阏星次訾陬律中太蔟日惟辛卯特有事于南郊甸师清野封人壝宫朱幕夕峙帷宫宿设晓汉斜阴挈壶升漏天子御玉辂动金根八骥扬衡双龙翼葢云防徐回鸣铙韵响风承豹尾日映鹖冠万骑天行千乗雷动石铠犀衣之士连七萃而云屯珠旗日羽之兵亘五营而星列欝欝阡阡震震填填充溢乎国都弥漫于邑者也若乃回舆降跸荐礼帝仪揖太清秩羣望被大裘服山冕恭苍璧之明祀穆灵坛之禋敬黍稷非馨明徳惟馨日曜彤精天澄翠色百僚师师九官济济千神叶福万亿均庆六典斯备三礼必该焚柴告成罔不钦若翠烟升箓同河濵之瑞云丹燎烛天若帝乡之美气云门丽舞咸池广乐巳叶九韶之曲复谐六列之奏金匏旣动望蜿蝉之游龙玉磬徐鸣观参差之舞鳯袿轊驾肩士女填噎接袂为帏连裾犹堵鼓腹击辕行歌舞抃然后纡玉辇而谢书生登灵台而望云物钦明美化跨万古于兹日广运愉乐表千载于当今方当巡云云之礼啓亭亭之业封天答睠礼地征灵南山之寿无极七百之基长固岂不懋哉岂不盛哉菲薄微臣谬与藩服驰心休礼秣马之愿无由徒罄褊辞清风之藻多愧敢敷庸理献颂十章其辞曰
元始道一浑徳氛氲遥哉邃古夐矣初分磅礴地载清朗天文大人覩物生民树君【其一】蛇躯龙准作乐垂衣皇圗炤灼帝篆葳蕤廓寥中代合圣与谁于铄我后命世天飞【其二】默驭辩寂照秉真就云握厯望日临民谦光履徳义礼称珍车书同轨天下归仁【其三】期章孔备盛化道酌衢敬賔钦贤爱老变正是珍烛车非寳如海之深如日之杲【其四】肃恭明神逖听前踵配天道尊迎阳义重酒陶匏燔柴云耸跨舜论韶笼尧称拱【其五】赫矣郊宫载惟静谧肃肃禁闱阴阴仙室六戎列野八鸾照日架殿星罗重宫雾出【其六】蒲萄金橘灵寿木难素柰开暑贞桧凌寒山池壮丽阶閤彤丹叶垂疉雨花落重峦【其七】康哉盛徳美矣世丰三辰炳燿七政永隆五方来洎四隩兹通悬绳度笮驾鹿追风【其八】既隆懋化复覩瑞滋金车出野玉露霑墀紫槩神草华平瑞芝长愉汪濊永固雍熈【其九】照天漏涘逺肃迩睦惠靡齐民恩弥比屋式光惇史逾斯郁郁皇哉康哉同斯景福【其十】
马宝颂
皇帝应百姓之心副四海之愿复履玉衡还临亿兆天地交泰日月贞明至理惟新隆平方始遐迩一体中外禔福含生欣欣若耘耰之逢夏雨怀情坎坎譬草木之值春风帝王之道超迈开辟睿圣之功殚歴邃古轩羲不足凿枘尧舜不足宪章至哉大哉无得而称也五月丁酉朔丝竹防于徳阳之堂于时日进内宫星次鹑首仲夏之晷稍极阳城之圭蕤賔之钟初应颍川之律缙云旦卷南风晩扇惠气入帷清隂周宇玉舆云防照日充庭羽林中权分阶列校簪笏成行貂缨在席昭天之乐金石铿锵报地之礼威仪肃省诏以马宝示羣臣太仆効官趣马掌赞三令五申丞聨事举八丽四围给役相趋晖煜金镳陆离寳勒天地无疆之徳永星致逺之功鸾盼善鸣龙仪美称沸毅权竒之威趋摅抑扬之熊足转惊电眼流含烛雾喷纷霏流沫飘洒数千为寿岂待原蚕之禁万里一息不借杜衡之草王良不能控其衡策伯乐不能辨其文机方知总辔昆岑周非吾驭张乐大野夏有慙徳岂止沉河用璧独有緑文之称盛徳在木偏受苍龙之名至于干将宝劒遥服晋郑之军莲花乌玉腾威大海之际况乎马宝义实逾之方当夙沙自归滑桥屈膝欵关入塞偃武修文去病无出师之劳充国罢议邉之略五律成珍九河如镜臣谨按瑞应经弥勒成佛经中阿含经览愚经并称第三之马者三千嵗华子云尧汉皆得马者尧汉皆火徳正斗南方乗徳而至也岂非圣徳汪濊皇风洋溢研机洞元备礼达义是以天不爱道白马嘶风王泽効祥朱鬛降祉比夫圆蹄方足踯躅在郊风啸电奔声遨处囿五彩依树三雀登巢安髣髴于当今弗拟议于休应百辟卿士咸称万嵗伊臣不佞结庆云霄亲承诏防预观寳瑞手舞足蹈賛扬不足宴礼斯毕退而作颂其辞曰
帝广运徳钦明仪郊升道形声徳为轨仁作经璇玑正太阶平割五礼和六英开四摄行八政转轮皇飞行圣愍含识资惠命引苍生归法性菩提真般若净七寳均万邦宁逖惇史观陈诗域中大唯圣期闻妙复孝慈解流泽随因时刑巳措绩咸熈三农盛九谷滋万祗悦八神怡律有节厯得天景星曜庆云连珠为月醴为泉民何幸值皇年乾道应坤马来度玉关升金台镂钖焕鸾镳回槃云转堞尘开千天驷百龙媒永伏皁扫騊駼秣瑶粟委芳刍九夷欵四表清甿胥乐舆颂兴
行雨山铭
岩畔途逺阿曲路深犹云息驭尚且抽琴兹峰独擅嵚﨑千变却绕画房前临宝殿玉岫开华紫水回斜谿间聚叶涧里萦沙月映成水人来当花藤结如帷碛起成基芸香馥迳石镜临墀
明月山铭
迢递峰长威纡岳聚既正书门兼同天柱非竞小山宁论大庾岂学土龙讵须石鼓緅色斜临霞文横竪
书案铭
刻香镂彩纎银卷足照色黄金回花靑玉漆华映紫画制舒緑性广知平文雕非曲厠质锦帷承芳绮缛敬客礼贤恭思俨束披古通今察奸理俗仁义可安忠贞自烛鉴矣勒铭知微敬勗【映御览作曜理作纠】
镜铭
金精石英氷辉沼淸高堂悬影仁寿摛声云开月见水浄珠明
纱扇铭
丞相长沙宣武王碑
金表龙符緑地图且称瑞汉寔曰开虞于昭帝绪蝉聨厥初有微水亦作司徒重檐偃蹇曲注逶迤云栌鳯翥桂栋莲披文檀晩丽采节晨辉春藤络戸寒菊临池惟馨惟徳无絶于斯
长沙宣武王北凉州庙碑
黄曲之祀九井尚慙洙水之堂七壁犹在岂非徳含体气神降空桑蒸民仰其立功太上怀其贵徳公讳兰陵人皇帝之长兄也命世降灵峻极开着宗百川而成海倍万俊而为英为南梁北秦二州刺史华阳黑水改号难堪加以岳牧迁回军民徙散同髙阙以为塞象玉门而置关三尉寝谋六屯罢业功同踈勒之守备甚即墨之坚围公临危制变殷如敌国是以六角摧锋两贤衅鼓指防则破勍敌叱咤而静邉尘公徳应大贤照惟殆庶如钟资叩似铎发声含朝发于千仞散风行于万顷神武所向士卒忘水火之难箪醪所驱小大一死生之志微管之风余芳无絶人畏其神徳音不泯梁秦二州刺史宜封侯条刺举汉阳亲睹遗爱自表请立碑置庙天子许焉反宇飞风伏槛含日参差丹桂周流紫房躨跜刻兽下临网戸菡萏荷华傍连屈屋庶使邉韶所立之石岂称髙于陈郡袁逢所勒之字非独擅于华阳乃为賛曰帝圗开道皇源配天功书緑字事烛青编天汉之阳黑水惟梁如仁永播流咏宁忘扶风髙碣召伯甘棠余芳无冺望古可方构斯象室循兹洞房琉璃照戸璧玉开堂秋条下叶春卉含芳九微夜火百味朝浆
呉兴楚王神庙碑
昔者武王询于太公五神之礼正伊陟赞于巫咸三篇之义作抑又矩司于坎宫汉兴北畤黄虵感于通梦秦作西郊幽则鬼神其来巳尚楚王既兹释教止献车牛既舍黄驹安俟骍角掌击无左涤之劳牧人止楅衡之务周房殷俎惟有涧芳芝玉斚瑶樽止陈丹桂清酌渐符不杀之敎方行大士之心比夫黄树赤光紫衣朱髪茂矣哉王制云山川神只有不举者为不敬太守元景仲稽诸古典于兹往烈永传不朽式树髙碑翠石勒文事偕神掌灵负字还拟洛书
征君何先生墓志铭
先生履玉烛之祯气应大贤之一期实生而知机抚尘斯庶敬非习起孝乃因心聚徒敎习学侣成羣与沛国刘瓛汝南周颙为友陆琏贺玚之徒更道北面永明中王文宪俭受诏撰礼未竟而卒属在司徒文宣王王以让先生因广加刋缉故以含文燕居说六典五恩之羲或齐侯所不镇孟嘉所未知皆折兹大物成此良敎小人道长每讽考槃之诗君子道消便执天山之筮乃毁车挂冠拂衣东岭始居若耶来从秦望今上经纶天地权舆鼎业始征为军谋祭酒实允文若之举且光彦先之选又征特进右光禄大夫髙尚其事确乎不拔纁徒往束帛虗归而给白衣尚书禄固辞不受卒窆乎其山正衾在殡嗤镂器与玉衣尧典入棺耻密章及书绶知与不知并怀惋怆咸以人亡素楷礼坠文章洙泗頽经扶风罢学关西疑圣之徳自此长沦髙松引风之气于兹永息余昔在朱方亟枉翰迹钦风味道迄淹嵗时既而位阻桂宫途乖咫尺不获拥经步至问春卿之疴徐轮三反入杜夷之舍痛祥云之灭采悲烈曜之晞辉追勒髙乡乃为铭曰文范髙世晏絶伦复有令徳逺之与均谁与均此呜呼哲人第五肥遁余轨尚遵司空开学其风不泯传兹孝敬曰悌且仁气髙琼岳心虗谷神括羽儒囿舟舆席珍既游慧水兼引法轮谈扇犹在鸣琴尚陈如何不憗徳素长沦寂寥岩穴荒凉渭濵桥曰只鸡徐称酧素余钦夫子风期夙着蓄思含毫传芳写誉沈础虽贞泉无曙
华阳陶先生墓志铭
若夫真以归空为美道以无形为贵不知悦生大徳所以为生不知恶死谷神所以不死妙矣哉隠显变化则物莫之测既而岫开析石天坠玉棺银书息简流珠罢灶九节丽于空中千和焚于地下仙宫有得朋之喜受学震临谷之悲余昔在枌壤早逢圯上之术今簉元良屡禀浮丘之敎握留符而恻怆思化杖而酸情乃为铭曰无名曰道不死为仙亦有元放兼称稚川猗欤夫子受箓归棃传苑吏书因贾船虎车照景蜺拂凌烟余花灼烁春涧潺湲欝欝方崖悠悠洞天三山白鹤何时复旋【方崖一作茅岭】
中庶子王规墓志铭
玉挺蓝田珠润随水价重连城声同垂棘偶应龙之籥影等威鳯之羽仪名理超于荀王博洽侔于终贾稍迁侍中佩玉玺于文昌珥金貂于武帐文雅与绮縠相宣逸气并云霞俱逺副君取敬杜夷时回晋储之驾追嗟徐干亦降魏两之书爰发睿辞为铭云尔铭曰七略百家三藏九部成诵其心谈天其口胜气无俦髙尘谁偶荣珪掩采灵劒摧锋宋郊沦鼎洛水沉钟扉不昼幽夜恒冬
安成蕃王墓铭
许氏犹龙荀家鸣鹤岂如宗子分聨华萼对策云台观书麟阁官美登朝文髙入洛得意琴书忘言丘壑
中书令临汝灵侯墓铭
昔太祖时其惟宣武讲道开天仪嵩作辅是曰邢茅籍规承矩如康嗣卫似禽居鲁息辔岩隈涂穷夜台灵檐永閴松路方开草茂故辙松插新枚月明泉暗暑往寒来
仪同徐勉墓铭
朱弓表瑞寳劒攸归长澜斯注瓜瓞含辉举直斥伪校名责实朝有进贤野无遗逸违天即地归幽去明空谷传鼓哀风送铃
平西谘议叅军刘显墓铭【显字嗣芳沛国相人岳阳王长史迁平西谘议叅军大同九年卒简文帝为皇太子之遴啓请乃防令为志铭曰】
繁弱挺质空桑吐声分器见重播乐传名谁其均之美有髦士礼着幼年业明壮齿厌饫典坟研精名理一见弗忘过目则记若访贾逵如问伯始颖脱斯出学优而仕议狱既佐芸兰乃握抟鳯池水推羊太学内叅禁中外相藩岳斜光巳迫殒彼西浮百川到海还逐东流营营返魄泛泛虚舟白马向郊丹旒背巩野埃兴伏山云轻重吕掩书坟扬归冢尔其戒行途穷土垄弱葛方施丛柯日拱柳荑春禽寒敛氄长空常暗阴泉独涌祔彼故茔流芬相踵【梁书】
太子舍人萧特墓志铭
威鳯五色朝阳千仞孙枝发响将雏流韵馥哉若兰颂矣怀瑾熊既诞子恒乃懽银钩之巧重世遹隽况此临池蝉轻露润丹旐轻飞哀歌徐引垅水春帷山云晩阵
司徒始兴忠武王诔
皇源地阐帝业天维于穆忠武光国之基爰自弱龄英明播越玉润水鲜山静云发帝曰尔谐佥议彼属推毂两江建旗三蜀将旋上国恋结四民三鳣表服二鹿随轮方变正衮永范时规天弗报善哲人其萎响哀挽于北邙去承明而不入望参差之旒影听潺湲之雨泣
大同哀辞
大同予之第十九子也生于仲秋殒于冬末悲夫潜恸结于心愁眉惨于外夕坐于是申旦当食以之不甘客有谓予曰死生常也夭寿命也陈蕃所憩之家乆记録之嵗华歆所闻之语巳定北陵之期上圣所以忘情贤者所以达节将何戚焉予对之曰观其明眸丰下玉色和声岂不登髫嵗而拟触藩及纨袴而知折李灵心摧于毫末慧性挫于趾步庶方悟于来途遂穷魂于短日岂不伤哉乃为辞曰
含精郁抑叹嗟何极云谁之悲悲予弱息实天道之偏颇观赋命之殊舛彼神蔡之灵长获万春之悠缅有舜华之照灼寄一朝之浮命始梦熊而兆吉遂设弧而表庆验天兰之所受知地井之可映爱萱草之有微欣赤茀之在咏信叹慰之未几悼夭零之云及乃变乐而为悲遂改笑而成泣昔珠褓之交舒又金香之相袭借绮茵于弱肌隠孩笑于罗帷今独亲于壤亦何痛其如之忆余态而心楚想媚质而回肠药尚残而染地衣犹襞而在床卷金屏之四叶开银函之九羊忽徘徊而想象曾何时而不伤于是风景暮钟气严晩候叶蔌蔌而走堦水戋戋而鸣漏月半镜而开河云罗柱而下岫灯发焰而吐花火含光而成就金鹿之恨涕沾衣金瓠之哀还掩扉犹兹紫山明玉碎譬彼西都芳草腓终无逐浪鳬船反何时复闻龙种归【乆记録英华作乆传纪録知艺文作仰】
祭战亡者文
降夫既旋功臣又赏班荷元勲苏逢漏网校尉霑荣属国防奨独念防魂长毕灰壤膏原染刃委骨埋泉徒闻身没讵辩名传
祭灰人文
积注奄旬祭在灰人消兹兽炭焚此桂薪积如玉屑聚若游尘庶人之风不拂狱吏之慢宁陈当令金光小史侍使玉童奏云师于执法力水伯于天宫锧星诛于电女贯索囚于雷公廓重氛于八极静连丝于四空既曈曈于车葢又赫赫于飞盘且凝威于赵盾实望近于长安
答穰城求和移文
属彼数及侮亡运逢瓦解石言水鬬实验地凶飞絮雨粟还符天怪故沦俗骏奔遗黎南请所以皇略北征事同拯溺愍百姓之未安伤一物之失所故余民襁负扫地来王而向化之党忽览今移咸以陶兹礼乐重覩衣冠巳变伊川之发兼削呼韩之袵宁当生入玉关死归建业民情若此匪我求防行人逺届实亦劳止想近察时机逺详圗纬早去中原遽反桑梓旋地脉而北移越天渠而南指然后三姓二贤可存十半如其遂固守株不达象将恐卫将之师复有狼居之战应侯之讨更覩隂山之哭
劝医论
劝医曰天地之中唯人最灵人之所重莫过于命虽修短有分夭寿悬天然而寒暑反常嗜欲乖节故虐寒痟暑致毙不同伐性烂肠催年匪一拯斯之要实在良方故祗域医王明于释典如大师乃以医王为号以如来能烦恼病祗能治四大乖为故亦有骚人之咏彭城秦国之称和缓季梁之遇卢氏虢子之值越人爰至乆视飞仙长生妙道犹变六一于金液改三七于银丸蓄玉匣之秘研紫书之奥桃胶何是北斗靡遯其形金浆非逺明珠还耻其价能使业门之下鼓响独闻雍祝之傍箫声犹在周礼疾医掌万民之疾凡民之有病者分而治之嵗终则各书其所治而入于医师知其愈与不愈以为后法之戒也至如研精理考覈儒宗尽日清谈终夜讲习始学则负尚谀积功则为师乃着日就月将方称硕学专径之后犹须剧谈网罗愈广钩深理见厌饫不寤惟日不足又若为诗则多须见意或古或今或雅或俗皆须寓目详其去取然后丽辞方吐逸韵乃生岂有秉笔不讯而能善诗塞兑不谈而能善义扬子云言读赋千首则能为赋况医之为道九部之诊甚精百药之品难究察色辩声其功甚秘秋辛夏苦几微难识而比之术者未尝稽合曾无讨论多以少壮之时涉猎方疎略知甘草为甜桂心为辣便是宴驭自足经方泯弃同庾敳之读庄子异孔丘之好周易然而疾者求我又不能尽意攻治假使不能为地自可即为巳益所以然者若无隔贵贱精加消息以前验后自可解之日知所亡坐成妙术而又告以不能也治疾者众必以孟浪酬塞悮人者多爱人者鲜是则日处百方月为千轴未尝不轻其药性任其死生浮华之功于何而得及其爱深亲属情切支肌患起膏肓疴兴府俞虽欲尽其治功思无所出何以故然本不素习卒难改变故也胡麻鹿藿才救头痛之疴麦麴芎防反止河鱼之疾思不出位事局辕下欲求返死者于都扬已名于緑帙其可得乎术道困穷于斯寔至诚当善思此意更兴其美非直传名于后亦是功徳甚深比夫脱一鸽于权衡活万鱼于池水不可同日而论焉
七励
藏名外臣体道好异遁迹埋影刬心人事任性于蓼水之侧放心于自得之场情苞六合徳贯九方岩栖谷饮絶际濠梁于是寂镜公子闻而往说乃飞车翠葢翔驾绛螭丹旌风转碧幔云移映玉轪之绮靡照银车之陆离经九峤之夐阻歴五曲之防危路入阆风道经通谷桥涂泱漭路林肃肃石蹬穹窿松关重复羊肠望防邃路迂余攀林税驾乃遇藏名之所居其居则藓苔没砌幄叶斜林千峰沓顶万仞悬深南危碧流北障芳林左萦重陆右背高岑烟霞罩日石涧笼隂声音百籁响弄千禽寂镜公子曰葢闻智者不怀道没志遗俗埋名迷邦碎宝却粒辞荣今欲说子以黙语之术宁欲闻乎藏名曰仆虽幽栖逺纡名徳宁忘洁己以受至言
公子曰夫怡情托体寔寄门宫跨危楼于挿汉挂日景于迎风玩灵华于仙掌度窈窕于飞虹金枝照耀玉壁玲珑文窻洞右飞阁陵东桂柱通光雄梁亘日璧镜钮悬抽荷并出中宿绵延长廊周密靑钱碧影金墀玉律冬闺温煦夏室含霜圗以珍怪画以祯祥琼茅秋蘤緑蕙春香植宜男于粉阁树君子于椒房回风烟于璇题垂珠玑于玉箱文鱼水宿锦鸟云翔乃登陟游践望逺通疎擢素藕于石镜搴蔓草于康衢若荆山之琢玉似随水之弄珠若斯宫之闲丽子能与我而共居外臣曰仆游心蓬苇未暇斯处
公子曰夫靓妆严服托体必嘉五丝擅美独茧称华组帷粲防缇服含葩丹墀聚叶镂槛飞花至如稷下缝掖泗上章甫雉缉霜鲜秦丝园缕鳯色龙分鸳文鹄聚雕纷瑶席绮饰琼佩齐都滑石南海瑇瑁散以缀珠离如并缋蜘蛛弄巧越女调枢夏则桃笙竹席冬则青莞金须温丽琼台密华承寝当戸之縠大文之锦华蒲萄之绮衾丽芬若之丹枕金苏翠幄玉案象牀子能从我乐此芬芳外臣曰带索披裘自得山性雕章丽服未敢攸同
公子曰五餁调神三芝辅性用康仁寿以贞正乃使有伊之徒调尝鼎味九州珍杂八方丰贵名亷天地之声殽竭山海之味蝉鸣秋稻鷰颔玉精离红之脍勺药之羮防山擅重灌水传声桂蠧石琼龙胎鳯肺四膳八珍五肉七菜累似縠杂切均鲜绘色若紫兰纷如红綷若乃越梅变实楚醴方添陈晨鳬之美味荐隽鷰之肥甜洗以三危之露水调以大夏之香盐霜薤沸烈露葵蘩舒芳菰之菜白霜之茹澄琼浆之素色杂金笋之甘葅素醴浮气酃醪凝清献三爵之逾雅等千日之芳醴酌玉斗之英丽照银杯之轻虮此亦天下之美味子能从我而享之乎外臣曰藜藿可膳薇蕨堪餐五味口爽宁假玉盘
公子曰若夫钧台之乐葛天之歌飞七盘之妙节动六变之淸和緑绮丽琴丹山寳瑟缕器倕雕孤枝伶律奏白雪之楚缓陈亭蓆之呉疾跃鸟追飞潜鱼伴出将使渐离击筑雍门鼓琴鸣绕梁之妙响发愁眉之清音至如五陵金穴六郡豪家逺流歌于东夏出秘舞于京华金钿设翠步摇藏花遥同暮雨逼似朝霞发鬓如防纎腰成削玉齿笑容红妆绰约疾趋巧步雾袖芬披舒蛾眉之窈窕委弱骨之逶迤载金翠之婉婵玵瑶珰之陆离芬芳于梧春之苑灼烁于长州之中于时斜光西委薄雾舒红随珠照影罗衣从风观者方堤覩者盈淇令二鷰之缀翼使八鹤之増悲明君为之敛泣西施为之解眉于是兰闺寂晩曲韵相和对轻风之落景望明月以淸歌歌曰酣醑半乐既陈长歌促节绮罗人拂镜弄影情未极回簮转笑思自亲此亦声音之尽妙子能从我而听之乎外臣曰淫声乱耳未足入听方追山壑永弄林泉
公子曰夫心游百氏理奥六经枢机性道隂阳杳冥昭玉牒于年史览古记而照情若夫邹枚上客扬马俊人挥金入赵易服归泰卖舌弹劒买义追仁商万古弋钓陶甄池中水黑席上称珍判二气之氛氲辨六爻之终始鸟变龙工鳯书云纪辞八索辨崇三耳至如范睢折脇豫让拉齿礼竭中心报深国士碎玉争城藏图解劒见碣石之金堤望楚都之扬堑美陈平之反间揖子房之智谋想秦君之传器仁汉后之解裘此亦天下之奥籍得性之林圃子能同览悦目以齐此心外臣于是色动清顔顿解髙意曰仆虽野陋颇悦带经但负薪多疾未甘斯说
公子曰夫氛氲构象纯杂不同共工折柱虽播英风自古而然曾何足道但吹沙役寇抑自牺年吐雾藏妖闻之尧日至于今者昌运天啓握厯宝年风猷驾层汉道徳漏重泉至如蹄外境紫舌顽人悖而无礼不沫皇仁于是腾三泉之窅漫戴五旗之飘扬引玉车于西陇鸣金鼓于北邙拭龙泉之雄劒莹魏国之宝刀铦逾巨阙利拟豪胄至如牵钩壮气斗胆豪心縁腰白玉带佩黄金酬恩报死尅逺长岑騕褭白鷰耀跃靑离五玉察善十相无遗连腰锦带半足尘飞标威于鴈门之境振旅于龙突之乡若乃惊沙絶岸苦雾绵长秋河晓碧落蕙山黄红顔素改鬓斑霜征夫抵掌而饮膳壮士愤气而沸肠回云鸟之密阵背却月而相望旗才转而漂杵锋未至而骖伤前锋纷其易帜后骑决其沙囊何汤雪之能比岂拾尘之可方于是呼韩顿颡兹衔璧羊牵既袒熊山已积九截同文八极齐轨帝曰念功班茅赐履青紫如拾赏归诏美此亦天下之壮绩子能从我而效之乎外臣曰葛伯不祀虽闻汤诰野叟力弱未敢振衣
公子曰尧舜垂拱焕彼前闻今惟圣厯万代一君璧仪照气玉井珠分徳合天地道方华勲沧海碧彻黄河黛文爱人育徳泽等春云宣尼茂典周姬礼容黄裳进士青襟俊童邦知改俗国化移风卖药无藏名之老河泗无洗耳之翁徳星夜映庆云昼色异草双条灵禽比翼狐尾既九茅脊复三金盘漾寳银瓮呈甘康歌壤笑悦礼枢谈隆周谢徳盛汉知慙慈照无生化湛灵觉散漓淳拯浇敦朴国被仁寿家欣教学三明鉴道六度风出尘照苦入冥观空善识无尽因性必通天不爱寳地无隠瑞百神受职三苗奉义石策紫泥绳金玉刺或托讽梁甫权卧徳而龙盘或织箔渭濵耻藏名而鳯跂于是露防饴蜜溜澄于玉掌云垂五采覆旖旎于仙楼漾醴泉于浪井拂垂扬于御沟或聨七叶一姓五侯外臣于是观色内动神貌外移忽正山巾而言曰葢闻幽居独善见讥往圣傥不遗蒙叟亦愿顺来命
连珠
【三国典畧曰梁简文为侯景所幽作连珠】
吾闻有古富而今贫可称多而赈寡是以度索薮下独有衰神松栢桥南空余白社
吾闻言可覆也仁能育物是以欲轻其死有徳必昌兵践于义无思不服
吾闻道行则五福俱奏运闭则六极所钟是以麟出而悲岂惟孔子途穷则恸宁止嗣宗
幽絷题壁【简文为侯景所幽题壁自序又为连珠三首文甚凄怆】
有梁正士兰陵萧世纉立身行道终始如一风雨如晦鸡鸣不已弗欺暗室岂况三光数至于此命也如何
梁文纪卷三

[book_title]卷四
钦定四库全书
梁文纪卷四　　　　　　明　梅鼎祚　编元帝【名绎字世诚武帝第七子封湘东王为荆州刺史简文帝被弑即帝位于江陵三年为西魏攻陷害焉庙曰世祖】
与刘孝绰书
【孝绰为廷尉正携妾入府被劾免官时世祖为相东王出镇荆州与孝绰书孝绰答之顔之推家训云梁孝元在荆州有丁觇者洪亭民颇善属文工草孝元书记一皆使之】
君屏居多暇差得肆意典坟吟咏情性比复希数古人不以委约而能不伎痒且虞卿史迁由斯而作想摛属之兴益当不少洛地纸贵京师名动彼此一时何其盛也近在道务闲微得点翰虽无纪行之作颇有怀旧之篇至此巳来众诣屑役小生之诋恐取辱于庐江遮道之奸虑兴谋于从事方且褰帷自厉求瘼不休笔墨之功曾何暇豫至于心乎爱矣未尝有歇思乐惠音淸风靡闻譬夫梦想温玉饥渇明珠虽愧卞随犹为好事新有所制想能示之勿等淸虑徒虗其请无由赏悉遣此代怀数路计行迟还芳札
刘孝绰答湘东王书
伏承自辞皇邑爰至荆台未劳刺举且摛髙丽近虽预观尺锦而不覩金玉昔临淄词赋悉与扬脩未殚宝笥顾慙先哲渚宫旧俗朝衣多故李固之荐二邦徐珍之奏七邑威懐之道兼而有之当欲使金石流功耻用翰墨垂迹虽乖知二偶达圣心爰自退居素里却扫穷闬比杨伦之不出譬张挚之杜门昔赵卿穷愁肆言得失汉臣郁志广叙盛衰彼此一时拟非其匹窃以文豹何辜以文为罪由此而谈又何容易故韬翰吮墨多歴寒暑既阙子幼南山之歌又微敬通渭水之赋无以自同献笑少酬褒诱且才乖体物不拟作于根事殊宿诺宁贻惧于朱亥顾巳反躬载怀累息但瞻言汉广邈若天涯区区一心分宵九逝殿下降情白屋存问相寻食椹怀音矧伊人矣【并梁书】
与萧挹书
阔别情顔忽焉巳乆未复音息劳望情深暑气方隆恒保淸善握兰云阁解绂龙楼允膺妙选良为幸甚想同僚多士方驾连曹雅步南宫容与自玩士衡巳后惟在兹日唯昆与季文藻相辉二陆三张岂独擅美比暇日无事时复含毫颇有赋诗别当相简但衡巫峻极汉水悠长何时把袂共披心腹
答刘縚求述制防义书【縚字言明昭之子为尚书祠部郎　艺文类聚作缩误】
学山学海未臻其极为龙为光或从王事所赖昔经陜服颇足良书慿几据梧静供游目枕中之记即用为枕帷前之帙仍可为帷对此自娯敬以待命叩而必应巳谢悬钟汲而无竭复乖井养
与学生书
吾闻斲玉为器喻乎知道惟山出泉譬乎从学是以执射执御虽圣犹然为弓为箕不无以矣抑又闻曰汉人流麦晋人聚萤安有挟册读书不觉风雨以至朗月章奏不知爝火为微所以然者良有以夫可乆可大莫过乎学求之于巳道在则尊
答齐国饷双马书
名重桂条形图柳谷襄阳地穴近求未易滇池水里逺访犹难价匹龙媒声齐骥子河淸耀采似伏波之铸铜震象飞文笑东瀛之刻玉加以控斯银勒利此金衔鞍掲镂衢光含两月繮萦紫缕色丽双丝方嗤晋后恒乗郑国之驷更鄙曹君惟饷蜀王之马【两月尺牍作日月误】
又
于戏马之为用逺矣大矣斯所以干为瘠马震为马足有是哉有是哉何则泮涣而驰可以及日踌躇而蹀可以追风赤兔之腾声的颅之济主陈王有靮羁之说班生有繮绊之谈抑闻斯美逺劳此费怀哉怀哉老生不云乎虽有拱璧以先驷马良用此道中心藏之何日忘之【并艺文类聚　泮涣尺牍作半汗靮羁作炤羁】
赐刘璠书【璠字实义沛国沛人归周歴陇右总管府司录】
【元帝承制授璠树功将军镇西府谘议叅军赐书】
邓禹文学尚或执戈葛洪书生且云破贼前修无逺属望良深
答顔之仪【之仆字子升琅琊临沂人入周歴御正中大夫终隋集州刺史初之仪父协为元帝湘东王府记室叅军之仪博涉羣书献神洲颂词制雅瞻手敕报之北史献荆州颂】
枚乗二叶俱得游梁应贞两世竝称文学我求才子鲠慰良深【并周书】
责鲍泉书【泉字润岳东海郯人为世子方诸郢州长史城陷见杀】
【泉美须髯善举止元帝承制累迁信州刺史专征长沙乆而不尅帝乃数泉二十罪为书督责之】
面如冠玉还疑木偶须似猬毛徒劳绕涿【南史　绕涿见蜀张裕传今本作喙误】
遗周直书【直见陈】
【直兄正为国子博士及侯景乱京城陷直为衡阳内史元帝在江陵遗直书】
适有都信贤兄博士平安但京师搢绅无不附逆王克巳为家臣陆缅身充卒伍惟有周生确乎不拔言及西军
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>