<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,牟氏陵阳集全文在线阅读,牟氏陵阳集全文在线下载,大玄古籍书库">
<meta name="description" content="宋代诗文别集。24卷。牟巘著。王士禛《居易录》称其诗有苏轼、黄庭坚的风格。《四库全书总目》谓其“杂文皆典实详雅”。总的看来,全集主要抒写遗民的凄怆婉恻的意绪。如《孤雁》:“如何苦作断肠声,度尽关山失弟兄。万里他乡谁是伴,单栖半夜若为情。。嘐嘐每叹众人薄,落落孤将一意行。只恐影沉湘水后,更无来者继高名。”《和梅君遇退闲》更表现出物我两忘的萧散情感:“鞅掌徒劳耳,人皆羡子闲。惟甘寄市隐,勿苦忆家山。街鼓朝眠稳,丹田夜气还。萧然无一事,意已出区寰。”其奏议书札,对时政亦有周到的论述。除《四库全书》本,常见版本尚">
<title>牟氏陵阳集_牟巘_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">牟氏陵阳集</span> <br/>
          作者： <span class="inputVal" id="bkauthor">牟巘</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]126188</span> <br/>
          说明： <span class="inputVal" id="bkdec">宋代诗文别集。24卷。牟巘著。王士禛《居易录》称其诗有苏轼、黄庭坚的风格。《四库全书总目》谓其“杂文皆典实详雅”。总的看来,全集主要抒写遗民的凄怆婉恻的意绪。如《孤雁》:“如何苦作断肠声,度尽关山失弟兄。万里他乡谁是伴,单栖半夜若为情。 嘐嘐每叹众人薄,落落孤将一意行。只恐影沉湘水后,更无来者继高名。”《和梅君遇退闲》更表现出物我两忘的萧散情感:“鞅掌徒劳耳,人皆羡子闲。惟甘寄市隐,勿苦忆家山。街鼓朝眠稳,丹田夜气还。萧然无一事,意已出区寰。”其奏议书札,对时政亦有周到的论述。除《四库全书》本,常见版本尚有《吴兴丛书》本。</span> <br/>
          封面： <span class="inputVal" id="bkimg">Z_19110.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]牟氏陵阳集
[book_author]牟巘
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]126188
[book_dec]宋代诗文别集。24卷。牟巘著。王士禛《居易录》称其诗有苏轼、黄庭坚的风格。《四库全书总目》谓其“杂文皆典实详雅”。总的看来,全集主要抒写遗民的凄怆婉恻的意绪。如《孤雁》:“如何苦作断肠声,度尽关山失弟兄。万里他乡谁是伴,单栖半夜若为情。 嘐嘐每叹众人薄,落落孤将一意行。只恐影沉湘水后,更无来者继高名。”《和梅君遇退闲》更表现出物我两忘的萧散情感:“鞅掌徒劳耳,人皆羡子闲。惟甘寄市隐,勿苦忆家山。街鼓朝眠稳,丹田夜气还。萧然无一事,意已出区寰。”其奏议书札,对时政亦有周到的论述。除《四库全书》本,常见版本尚有《吴兴丛书》本。
[book_img]Z_19110.jpg


[book_title]提要
钦定四库全书　　　　集部四
陵阳集　　　　　　　别集类三【宋】
提要
【臣】等谨案陵阳集二十四卷宋牟巘撰巘字献之湖州人父子才理宗朝官端明殿学士礼部尚书以刚直着名巘亦登进士第官至大理少卿入元不仕闭户三十六年故其集中九日五言诗序论陶潜於王宏中路具酒食事及题渊明图诸文意皆自寓又尝谓世喜称渊明入宋书甲子无年号黄豫章亦曰甲子不数义煕前然今陶集诗本无书年号者渊明耻事刘裕大节较然此未须深论云云故巘文中多书至元年号意本此也是集凡诗六卷襍文十八卷前有至顺二年程端学序王士祯居易录称其诗有坡谷门风襍文皆典实详雅今观所作知士祯之论不诬巘本蜀之井研人世居陵山之阳至子才始着籍湖州其以陵阳名集者盖不忘本也乾隆四十六年十月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]原序
陵阳集原序
文者言语之精华也因吾道以有传然古者文以道传後世道以饰文古之人有是道然後托於文以达之道若斯文亦若斯故其言约以实是谓文以传道易诗书春秋论孟是也後世不必皆以其道亦欲为文以自见道若斯文不若斯故其言支以虚是谓道以饰文文士之文是也然则终不复古乎复古有道道弸乎中不得已而有言文斯复古矣故周程张朱数君子者出而太极图说西铭易传语类诸书不在中庸孟子下谁谓文不可复古乎亦在实之而已矣西汉之文道虽不醇大略言由事发犹近古也自余随其人品以为重轻若诸葛孔明陶元亮杜子美陆敬舆韩退之欧阳永叔苏子瞻曾子固数子者其忠义直谅磊磊落落有以自显於世而其文亦可相为不朽至如司马相如扬雄柳宗元王安石之流其声音步骤盖亦无媿乎数子然予不知读其言者视其人何如也由是观之传道之文与天地悠久其?与其重轻下此犹荣华飘风而殚一世之力而为之者惑也故元初陵阳先生牟公巘博学实德为时名卿天下之书无所不读古今典礼无所不考其源出於伊洛其出处有元亮大节故其发於文章渊源雅淡从容造理其法度之妙盖有与欧曾并驰而其实则吾道之言也天下後世当有慕其人而爱其文诵其文而想见其人者矣端学自史院归田於鄞公之?子浙东帅府都事应复景阳甫在鄞出公诗文若干卷将锓诸梓属端学序引自惟庸陋生晚於公无能为役其敬赞一辞然亦尝登公之堂而识公之容亦尝诵公之文於学者所传且得交於景阳悉观公之着述非幸欤敬附一言以志予之幸若公之德业文章则不待赞也至顺二年八月朔从仕郎前翰林国史院编修官程端学序

[book_title]卷一
钦定四库全书
陵阳集卷一
元　牟巘　撰
古诗五言
东野平陵图
鞅掌不可耐壮士缚申卯驱驴古平林水木乐幽茂苦吟到斜日危坐类持钓俗情见摆落鹅鴈极衆口两曹第忍之适满百乃报吾终不以此而易彼升斗小裁鹤料案官事竟未了斯人坐诗穷咎在亏天巧有如发其羃为谑岂不暴理宜得嫌憎枵腹镇雷吼区区尤李氏此颇天意不
赵春谷约游北山?陈本斋韵
病士痼於懒举世少匹亚未省读道书低头蒙绦帕梦想北山北户限久不跨折简许我游篮舆暂相借腹鸣肩自举悠然谢衔靶邂逅得水竹神明湛吾舍山亦紫翠横了不费要迓平生赤两脚城市所深怕何妨岩石间共永一日暇高情伟卓荦不在古人下喜客见眉宇煮茗扫风榭老山澹一癯龟息闻静夜摄衣倒凌景回首怜俗驾吾侪偶会弁小语辄雷咤风雨万虑清讵肯随物化商山尚局促而况彼畦夏
东坡九日尊俎萧然有怀宜兴高安诸子侄和渊明贫士七首余今岁重九有酒无肴而长儿在宜兴诸儿苏杭溧阳因辄继和
吾翁始落南土思尚依依筑堂扁岷峨目断落日晖忆昔丙申岁锦里烟尘飞甲子巳一周而我犹未归孤蓬失本丛旅鴈抱长饥百年直寄尔旷然勿徒悲
惊颷举落叶意气何轩轩秋高百卉尽寂寞但空园何异富与贵变灭随云烟缅怀陶彭泽平生极几研朗咏贫士诗相对如晤言今人之所耻古人以为贤
我殆胜彭泽无酒亦无琴湖外来远饷屋角啭好音吹帽节巳迫醉乡路可寻勿违故人意洗盏起自斟甜酒乏风骨谷永与杜钦而此清且劲良足慰我心
人生徒自苦与世为卷娄何如有美酒自献还自酬贫虽不若富用寡庶易周婚嫁愿巳毕此外复何忧况无下潠田得与彭泽俦年丰米长贱一饱或可求
翁媪老白髪萧然老江干大儿荆溪游折腰岂为官诸儿走异县亦各营一餐别多会面少端复坐饥寒诸幼且眼前笑语开我顔勿问贤与愚怀抱俱相关
好恶岂不察凿垣植蒿蓬而此庭前菊锄灌少人工此物抱至洁有似楚两龚留香待严凛意与烈士同粪土笑伯始金钱鄙邓通千载一元亮舍此将安从
两山南北峙四水贯此州登临岂不嘉出门自寡俦客乡几重九岁月如奔流萧然具果饮聊以散百忧平生和陶集韵高乃敢酬乃复咏歌之岁晚葆姱修
和程渔庄救燕
燕巢屹高垒蛇行危折罄不虞猝见侵怪事发轩屏黄口养渐大紫翮翻相映雌雄力难护吞噬气方盛岂不避戊巳天意特未定主人勇赴救为惠固当竟蜿蜒堕尺箠折首甘所迎古人致隂类嗜好用其性此族遭炮燔往往多夭横人固异於物纵暴胡忍听试看自古来善者终必胜羿殒莽亦屠曾莫保躯命报应各以类岂不信可证驱而放之菹是乃三代政姑用柳子言锄吾草莱径
题渊明图【并序】
渊明九日无酒坐宅边菊丛中意殊寂寞江州刺史王弘诸孙已荷朝寄犹知有赋归去来者能於此时遣白衣担酒远饷邂逅一醉大是奇事集中九日诗仅两首无酒则曰尘爵耻虚罍寒花徒自荣有酒则曰何以称此情浊酒且自陶而王茂弘所饷己酉九日十有九年略不见诗集何耶此翁志节耿亮与秋俱高往往逃於酒而寓於菊二诗之作一感一喜微见於意固不暇於岁岁皆诗此中有真意欲辨巳忘言正当求之言句之外可也此幅笔虽简意有余辄和己酉九日韵述其事醉中看画未免发千古一笑
平生抱耿介四海寡朋交凄其九日至颇感顔髪凋无酒醒对菊风味乃更高谁识此时情白云行远霄地主有佳饷得之良已劳而我适邂逅赴饮如沃焦永言大化内朽质非所陶惟有饮美酒一醉可千朝
九日【并序】
陶公再为建威参军刘裕幕府也忽弃去屈为彭泽令未几又弃去裕是时巳有异志刘穆之宁死不与九锡事王弘自江北来首以此事风朝廷裕遂移晋祚而弘为吏部尚书为江州刺史遂被心腹之寄既来江州柴桑近在境内於陶公时惓惓岂非内怀前媿欲拔高人胜士以自湔祓耶彼曷不知名节之为高也陶公未易致则使人中路具酒食候其出醉而要之庶几一见斯盖已甚迫则亦可以见吾胸怀本趣固有在岂端为一王弘哉适乘篮舆足以自返其视华轩为何物而弘欲以此荣其归此又可笑也前是论者偶未及九日萧然因赋数语
秋风?以至今日重阳日明明对南山尚想陶彭泽向来建威幕颇见有此客驱车不少留驾言公田秫如何又弃去此意谁能识寄奴趣殊礼风旨来自北只今王江州建白功第一故是僧弥孙举动殊足惜饮媿望柴桑稍欲自湔涤殷勤白衣饷犹恐不我即中路候篮舆要致已甚迫葛巾赤两脚颓然向州宅此翁本坦荡焉能苦违物一时可计取中实未易屈华轩有何羡自载返蓬荜终身书甲子凛凛义形色如使磷且缁安得为玉雪篱边有佳菊弄黄正堪摘我方持空觞千载高风激
简赵子昂
君维大雅姿被服蔼兰荪胷?综流略本本又元元手追七子作凌厉气所吞余事到翰墨藉甚声价喧居然难自藏珠玉走中原四年郎省户小滞当高骞肯来为多士复除布春温力争吾道回中流收崩奔眷言维桑旧从容驻輶轩我亦喜再见一笑略寒暄首诵新诗章两耳为君尊高情殊磊落俗子何足论顾我寂寞地无物当赠言乃复携尺纸看君醉墨翻霜木石共老野竹翠不蕃落笔频申顷岁晚古色存思君时一把此意期勿谖
和赵子俊闲居十首
俛仰一室内我兴尚无为凝尘澹素几乍见闲居诗吐词甚高简观者未必知士固各有志肯为富贵移汲多羸其瓶居然井在湄何似鸱夷全张弛随所宜杨子不违物赵子不干时此意谅所同相与三复之
窘步殊蹒跚户限久不踰若或絷维之媿彼空谷驹俛焉念平生我亦酷信书所得不偿失每与忧患俱饮水饭脱粟此意岂愿余贫实为我累舍贫将焉如堪嗟嗜利者死甘諡为愚
维昔陶元亮早岁尚隐沦从事建威幕奔走戎马尘宵征亦良苦我岂恋轩茵时运不可回物态日以新悠然彭泽去渐与乡里亲公田半税秫亦足慰我贫有人企高躅漫仕求所伸闽峤虽云远弦歌遂其真
九日忽巳过霜薄阳光曦未漉头上巾先典箧中衣时物尚有菊采掇频尔稀对酒胡不饮坐看白日飞五胜更囚旺万事谁是非且复进一觞酒尽情依依晚蝶抱孤蘂无乃昧先几
势利苦炎炎名节贵皜皜河县开桃李家园熟梨枣当年归骑省名誉岂不早一染金谷尘萧艾没芳草胡为闲居赋乃诮任安巧所以惟慕陶固穷而守道
我亦爱闲居好山环屋青拄頬坐来久冉冉白云生山中有三秀谁为采其荣散我腰脚顽使我神观清我居殊偪仄东西凿两牖卧起於其间不知岁年久秋菜上墙生废圃一何有只应谿上人笑我巳白首橘柚非所种劝我且种柳也莫种牡丹与物争妍丑
闲居维弄翰窻明庭户寂硬黄力追古旁观共叹息当由结习深亹亹向晨夕持用自怡悦而不为物役但恐好事者逸少混铁石我能别真赝一纸百金直
衣短不及骭髪短不满梳惟有忧世心皇皇此生俱鲋鱼呼辙中微湿以相濡斗水旦夕急岂与人意殊试诵反招隐愿无怀故居墨突何曾黔行矣勿踟蹰
人生与出处要不失其正手捧毛义檄以为庭闱庆禄养有甘旨东西惟所命贺客来何多踏破苍苔径再拜称夀觞闾里生新敬
米元晖山水
鹘突烟树外水远山更长天地有如许扁舟何处藏如何短篷底结习犹未忘是时水月繁不见此夜光於今尚无恙怀袖行可将我亦流落者此味惯所尝谁能画峩堂坐我於其旁
十月既望能静饮客海棠花下即席索诗走笔一笑
久闻使君归扁舟欲自载竟负九日约吾意良有待今朝得得来适与佳辰会名园盛衆卉摇落不少爱为语玉林神无乃风景杀春葩发霜枝一夜作奇怪此花红湿处无如锦城最衔来定鸿鹄万里从雪外高情相暖热置酒出花背固知是乡人岂不在我辈西庄见西产一笑心领解主人独妙年有花正宜戴胡为亦见分无乃嘲老大谁令开非时故遣白髪对君勿轻白髪髪白老更耐洛阳刘伯夀耆英典型在醉帽仍揷花岂是儿女态还以夀主人风流更耆艾
罗汉臣拄笏亭
爽气锺於西峨眉横太白春风吹不暖暑路有积雪月照平羌冷云顶七顶湿游戏两谪仙银河洒醉墨遂令汉嘉郡千古占一色一从殊方走江山颇萧瑟流落各天涯相逢未相识微闻庄舄吟握手话畴昔乃知此邦秀终不断地脉权门车如雾衆甘炙手热而君独几先惟恐涴我笏伟哉百尺楼西望即乡国爽气今巳回何妨高拄頬里中表圣公千载推汲直当年几谏纸扣笏良鲠切意欲摧百士死职非所惜此笏岂其遗正自峭风骨愿君善藏之击邪看他日也无羡堆牀富贵竟何益长鑱白木柄乃我手中物惟有故乡梦与君共愁絶何当驾双鹄万里遡寥碧
文本心参政约游西山分韵得顶字
仆仆事行役度尽千峰顶恣览亦云倦困卧殊未醒西爽俄见要前约欲重订结习若犹在宁复计两胫天际豁轻隂溪头横短艇挳手谢篮舆信步蹋荒径适意自忘远迷途谁为詗此翁平生意故自略畦町何妨一笑回呼僮催煮茗两年已三至我如饫鼋鼎无乃太属厌徒欲逃酩酊老笔忽先倡高标谁与并尚记去载游金碧光炯炯何处非吾乡一气相滓溟
送姚子敬
方闻兴秀孝久矣无令举公车冷於冰吾巳弃如土提书向孔墙万代礼乐主而与先簿正厥有圣法寓士也得所归至穷亦云遇於惟京頖旧幸不生蒿穭斯文谅在兹天意岂轻付之子抱渊静萧然守环堵光彩难自閟珠玉满囊楮一从鹗表飞诸公共称许如何但熟睨引鼎力不武栖迟冷椽间无乃太廉取相縻共升斗端欲重黉宇勿嫌屋打头硉兀气未吐六月取一息千里始跬步期君在远业看君即轩翥风雨忽道别悢悢寡悰绪从今闭柴荆何以慰衰暮
题张老山从好堂
世有嗜土炭恣啖等梁稻海上逐臭夫自谓姣且好好恶一失正万境昡颠倒亦有欲富者蝇营无不到洗削夸鼎食执鞭甘隶皂於此还有人深耻货赂冒一笑视千驷贫贱守以道厥好岂尔殊吾自有至宝但恐好不真回夺谅难保老山殊絶尘褰裳衣欲缟区区名与利何曾挂怀抱世人定不爱昌歜与羊枣吾意各有在端未恨枯槁从好以名堂一室聊笑傲心惟有所好乃能无所好好仁者夫子不知岁年老益晚而好易易编穷所好彼富如浮云非义是所悼谅兹得其从圣言极探讨孰重复孰轻辨之亦既早而我方忍饥四壁浄如埽舍鱼取熊掌因用儆衰耄
十日菊为子昂夀
风露浩如洗渐觉霜气滋九日已成旬黄花烂盈枝谁云清香减清香在诗脾诗人亦未老皎皎氷雪姿为我掇繁英和露三咽之此物是夀耐千载以为期一点缀须髪真是麒麟儿长大着膝上彩衣相娱嬉
戚子云袖诗见过且笃叙先祭酒与先人同朝之雅意甚古用韵为谢
白髪祭酒公仪刑古君子多士所共敬岂独桑与梓吾翁幸同朝辇路时并辔流风日以邈追慨徒倚徙子云笃世谊朅来自檇李念我一破庐落落荒城址遗以五朶云置之五云里我是老祠官未忘镜湖水握手更细论书味渊以旨嘉问有青衿十载诗千纸
西嵓使君上冢过霅首访敝庐又会能静话旧感慨情见於辞所以道别
自为盱江行最声日飞驰赤子问襦袴白云满鬓髭苕边重会晤握手慰所思旧有泷冈表三读起懦衰乃翁平生志正在造膝时曾击戚畹悍曾疏公田欺曾陈岘山急或讶话太危移疾逃相印何忍张悌为全归干戈际一致视险夷象贤有令子纪实无溢辞刻之并纂疏自足永久垂忆昔姑孰守欲碎脱鞾碑博士何伟哉奋身力护持麤沙与大石彼计竟莫施遂令两图在留作千载奇此事关世道矶激我匪私他时记先友要当附见之顾我穷未死仅存骨裹皮殷勤绨衣贶古道其在斯无物当赠策远大以为期愿勿忘吾州岁晚托茅茨
和德清曹鲁郊七十一吟
元日书甲子晓盘问五辛颇记绦县老宜有善颂陈君乎生是岁早晚战伐尘明年七十二旧谍无纠纷斜飞滞栖枳旁观叹积薪欸乃来泽国比屋多嚬呻何由跻夀域君勿开荒榛遗以大有年在在鼔腹人非徒事勾稽耄稚情日亲溪流甚清泚鵞山亦嶙峋胡为动乡思便欲乞其身驾言登东山遐眺穷厓垠有时於沂浴庶几远俗氛平生布衣旧方今鼎铉臣挽留不听去好语温如春悠然复少住终惠此邑民九十以珍重八十起渭滨如君老益壮眼明无眵昏精力殊未衰齿宿意自新盍陪英俊游可是枯槁伦而况二三子左右参鱼鳞从翁取青紫且姑置垂纶忆昨初相识气象清以淳而我巳索如髪短不可耘蓬庐辱再访顿觉双眉伸大笑向我言六甲那解轮惟须饮美酒分饷良巳勤珍重君子意自酌不及宾和气何盎盎喜色何津津长我梨与枣平地即仙宸勿使他馈伤小大相参辰悛诵长短歌尤足夷我神倘来视富贵高情渺浮云想其下笔时健能斡千钧君倡我当和捻髭檐屡巡向来九老集往往多沉沦亦欲相从去病惫力弗臻似闻纪初度先我十二旬看君咏薰风笑我醉霜旻所期在千载天地见本真【盖其生五月予九月也】
饯潜冈南提举
君前郡文学端自吾州始坛坫日以高到处执牛耳平生洒落胸作事故奇伟飞上南楼去坐得数千里全楚带五岭古俗甚丰美一昨干戈後或未识瑚簋禾穭生黉宫学士气如洗此行累佩印良为吾党喜三闾屈大夫四海洗凿齿堂堂始兴公亦从韶石起何地不生贤幸勿遐陋视着意绚荒余文物中州比况复多蜀客谁其顾琐尾相与噢休之我颇念桑梓垂老犹惜别何以当马箠愿君为广厦大庇天下士
栢生两石间千岁终不大韩子则欲移之平地以遂其生栢生两石间天命本如此苏子则欲安之石间以全其生二说若异然韩子爱惜人物以有用者也故又曰伤根栢不死千丈不难至苏子爱惜名节以自保者也故曰虽云生之艰与石相终始爱栢一也虽然处险难而出险尤难金华倪君老儒也以栢山自号因取二公意赋诗寄之
栢生两石间平地盍移置平地岂不好又恐伤生意两翁为栢谋其虑各巳至受命独也正固与凡木异夷险犹尔殊而我本一致但能全其天所择不在地我闻栢山名抱艺久不试自种秋栢实离离满山翠石碍曾不伤地平亦不肆岁月渐婉娩氷雪几凌厉此栢初不知老大见根柢一笑谢两翁何省为荣悴
送洪竹堂
家住西湖西爱吟仍爱竹富贵岂不好变灭如转烛一昨流落後破垣竹犹绿往事何用访得此良自足胡为被书误弹冠向苕曲三年饭脱粟不饱而况肉颇有青衿子对之寻旧读时复吐佳句家山如在目不知竹是伴谁护苍玉束官满还滞留欲归未可卜无钱买扁舟迁居更勿促悠然谢此君行止任迟速新年雨雪深忽巳归期告天公似有意为尔开晴旭士固不可料穷久理当复东风吹浩荡万里奔鸿鹄
赠姜医
越人尝游齐後世多名医汉时太仓长亦复出临淄子实同乡里两翁谅所师从今霅川水饮者不厉疵
赠日者薛东湖
抱疴蓬庐下白日背我驰我生已如此天命复奚疑悠哉东湖水不迎亦不随相对澹无语可以乐我饥
陵阳集卷一

[book_title]卷二
钦定四库全书
陵阳集卷二
元　牟巘　撰
古诗五言
和德问弟苦雨
鹁鸠朝唤晴竹鷄莫催雨翛翛晴雨间平生睡足处剥啄忽以诗使我浪愁苦此事属天公底用强如许淋漓不得休土偶复於土君何见之晚三叹咏集栩不如两忘言危坐拥败絮向来夏畦劳抱瓮汉隂圃旱涝相乘除天地只此数为我语老农未用轻喜怒使有二顷田亦欲荷锄去我评昔逊世幼安胜根矩毋为苦近名江湖多数罟但看采荣者隐约殆终古彼以膏自煎谢去非吾侣无巳则沮溺躬耕谅所取吾侪固长贫正坐力不武所营薄少耳抟沙尚难聚却笑杜陵翁欲把漏天补胡不归自谋飕飕破茅宇天边金老鵶巳放晴曜吐马嘶羣动起吾惟守环堵
和无逸子敬独姥山
维址呀洞户云气一缕烟老龙蓄精佑万石护其巅从此叩林屋倒翻水中天金庭漫隔凡穷探未拟旋轰豗四面动兀坐孤寂然颇疑北山脉跨湖濳属聨归来梦所历跳波撼昼眠种橘化为枳我髪日巳宣何时边路去伴毛公仙独姥旧闻名俚俗讹巳传一朝得妙语涂抹乃更妍天姥似失色叶姥休语年而我复自笑槁乾非叶鲜聊以调二士鼓棹还延缘
和善之游龟溪乾元寺
畴昔侍吾翁尚记入霅年米麯家家酿蒲荷处处田龟溪见鹤林欲去遭挽牵借屋度长夏对牀时醉眠或登左顾亭风物清且妍回顾一甲子往事随奔川翰林左绵秀宫锦不上舩肯寻两翁游来弄明月泉弄泉珠丽袖吟诗箭脱弦是谁修月斧斵地成空穿犹有半泓碧柰此笔如椽乃知宇宙内小大常相悬惟堪供我辈古瓦生茶烟云乳聊一啜松风洒秃颠
和善之游法华
胜游得胜士欲济得健橹如此正自佳宁论晴复雨徐行看前山云气互呑吐借我乌藤枝急奔青莲宇跋?良亦疲籧篨可能俯呼酒酹此脚一笑失枝拄吾怀巳旷然阿香殷余怒牀敷相对睡不暇参佛祖晨光报新霁生色浮宿莽诸峰忽自献颇自作眉妩絶顶瞰具区勇往不可户而我跛躄者迟钝谁比数窘步竟难陪内热生心腑庞通远相要渊明喜欲舞篮舆叩隐庐趺坐直香缕四士苦未还踏破辛夷坞俱是青云客那得薄圭组新笋甜如蜜新茗白胜乳山灵倘见容吾欲老兹土预愁下山去尘事纷旁午试问白木鑱何如长柄麈他日蒙菜把终当作地主此翁无乃痴紞如巳五鼓
真隐诗
招隐费招呼习隐聊习步素隐为素餐充隐似充数悠悠千载内罕与真隐遇少小慕真隐每诵坡老句朅来法华游正在题诗处真境忽在前更慕坡所慕真则思虑冺不真精爽骛真则光尘合不真圭角露真书无敧仄真味无反恶真乐无安排真逸无疲苦所以要任真从其讶箕踞所以贵葆真从他笑椎鲁但看真隐庐萧然只环堵青山以为屏白云常在户随宜种花药快意扫庭宇可作真率会可说真实语可饮真一酒何者非天趣玄真乃诗流季真是仙侣拉之相与俱巾屦此容与坐闻雏鹤鸣时看苍虬舞疎散略边幅谁客复谁主吾亦忘吾真酣歌下山去
俞好客又号菊庄为赋数语
人生自作计北屋连南庄其间复何有积粟埋屋梁敢村有退士用意独异常种菊一万株规作岁晩粮老农与老圃工勤略相当春雨茁陈根柔荑緑於秧剪翳披厥頴叶盛在本昌啜之付茗椀聊诳藜苋膓秋高饱风露粲粲枝间黄使天而雨金不可以为粮此赐何敢慢再拜然後尝挼挲不劳咀迸入牙颊香三咽下丹田字之曰黄粱其情性具烈毋以他馈伤为尔制颓龄使尔寿而康彭泽有公田秫种半顷强正使及秋成所得亦巳凉奈何不少忍决去惊鸿翔百匝绕东篱采采不盈筐高吟发清饿持此送一觞珠玉实其腹千载有耿光子亦慕陶者闭户歌慨慷但得三径存何虑一庄荒老我饥不死谁与辟谷方作诗聊以赠一笑为发棠乡曲诸名宿不鄙老朽移樽见过风谊甚古语笑甚欢辄借昌黎人日城南诗韵少见谢意
人生贵合并造物忌嘲弄颇与同社阔正坐两骭冻南城七日游前事诸贤用但愁茅屋陋不足置宾从此会岂偶然岁月日时共【皆壬寅】四癸义可取三壬老堪送况有蹇东阳初不减潘葑渴吻久已燥乐饮宜一纵笑谈更温克容与非倥偬永言戢厚意拜嘉敢不重
李千秋访数语代谢
昔有孟万年脱帽狂不休今有李千秋吟诗醉愈遒我久闻佳句一面苦未酬殷勤忽过我意气殊相投能道太白语便可太白浮清论或抵掌乌纱犹在头而我巳颓然颇有此乐不伟抱自卓荦下国难淹留同来玉雪郎外家乃名流好歌凤将雏飞上丹极游
宣和御画紫芥
荒园老蔓菁空见根叶大苦硬螫人口弃去何足赖穰穰来万蚁微醒有余嘬
岳君举用东阳法酿酒味颇藴藉长儿携归偶得数语
昔屡饮东阳往往错认水次公似少猛汲生终戆耳知我野心性雅不便软美契阔二十年那复此风味饮酒真饮蜜直欲呕心胃儿从南塘归殷勤有佳遗公等久要在相看犹故意曲江加藴藉郑公殊妩媚一见极倾倒吻渴不能止正性固自存遽莫测其际徐觉和以诤虽劲还可喜酒固未易知知酒亦非易酩酊何适从不夷而不惠
德清孙氏和乐秀明堂
人生致足乐莫如令兄弟绰绰而有裕其中自春意龟溪有二孙能笃友于义同居五十载阖门数百指几微无间言轮囷有和气粤从鸿雁散惟恐棠棣废欲挽古道回兹事良非易亦既成新居始得遂初志和乐揭高扁秀明屹对峙怡然两白发埙箎伯仲氏子孙皆雍睦闾里亦顺悌复如无事时难得真可贵唐史传孝义颇记张刘李迹其屡易世往往干戈际义风不少衰大书乃无媿嗟哉广明后旌命曾弗至虽有笃行者谁为纪姓字我闻二孙名不觉为之喜两记信实録聨名尽名士先见衆论公必得一行史行看表门闾乡邦夸盛事我诗甚鄙拙愿尔多寿祉
赠俞山月
童奴从长耳万风声萧骚归从半山路问字良亦劳卧闻饥虎啸唤醒平生豪前山忽涌月始觉所见高颀然有远孙载酒江湖敖胸中湛水镜邂逅得所遭古月还相照了不隔秋毫但怜露草湿时复暮虫号
送唐同知
平生一寸心神游梦华録喜君晩相遇风景宛在目肯为此邦来大是渠侬福我但饮若水生意已俱复轧轧寒女手何事嗟空轴欲去复停车为尔两眉蹙犹是前叔度五袴回余燠千家万家喜吾意始云足路稳驱车去祖帐纷相属贺下不贺上此语传古俗况携善颂归亲舍喜可掬炰羔倾家酿懽声动隣曲麾节愿早还春风棠树緑
适安斋
天圆如旋磨万古几曾息日毂环之走西坠俄东出圣贤法天运所以长汲汲大禹生胼胝孔弗遑煖席客寝何太康人或?不及亦有功名者斋内运甓百不放身暂闲苦欲劳筋骨如何适安斋燕处甘暇佚此斋匪侈丽易安取容膝竹几对藜牀左右置书册有时值佳友从容遂竟日体适任屈伸意适任语默惟其适之安适且忘吾适向来孤山老保此踰耄耋以安遗子孙此计固已得人生天地间何事非吾职夜思昼所为然後安可即况君抱修能当念踵前业相期在万里无从守一室精义以致用龙蛇岂其蛰
次韵程晋辅
一宿蘧庐托百事弁髦弃平生意何如犹动沾沾喜我喜在丘壑富贵非所睨况子好山居泉甘野芳媚鹿门时上冢了不慕城市或嫌人村远知一未知二试看近市者事夺纷梦寐正堕胶网中辗转悞身世举手谢逋客士固各有志结习奈己深坐上漫同异山空隂緑净长日惟宜睡夜半呼僮奴发火燃枯蒂满纸诗巳成文采一何丽墨池涨玄云晴窗蔼微霨自子来此山与山相昆弟又将三昧手於焉小游戏向来蜀之日往往召狺吠逌尔付一噱千载息攘袂变?今安在但有山绕翠可怜七十翁嬉遨尚童稚坐闻酒如川留客烂漫醉亦思翩然去芒屫踏初霁就林煨短茁带泥落花蘂清絶恐无分得巳吾欲巳那堪迫暮末来日能余几城外土馒头区区诚过计卓哉荷插翁旷逹未可毁
仲实示中秋诗甚恨不同此乐用韵一笑病中殊无思也
谁其持氷炭晨夕闯我庭遥哉水帝后乃有此宁馨不受百药镌奈何顽且冥是时八月半无云天正清居然作灾怪流汗如翻瓶捕逐出八荒弱步愁【缺】　而子方寘酒宾主更醉醒作诗调明月顾兎下乞灵饮量闻小减犹能吸南溟客疾扫巳空荡荡白云扃何必傚渊明若问神影形吾生七望八朏朒知几经不乐复奚为羡子鬓未星何时定一来眼中见鸾停软语到夜阑发火烹中泠诵子新诗篇我亦能静聼
同赋开元宫避暑诗
避暑如避虎山林每逢旃谁知浩穰内自有清静缘同来戴牟张作计良亦贤是时正流汗赤日行中天劳坐苦役役何异烹炰煎居然得胜地神观为爽然凉颷起珍簟妙香泛琼篇坐客易生感泉隐独谈玄静者躁之君方寸湛其渊勿谓火胜月此意谅默传我户隔珠庭遥企玉真仙仙游虽云邈肯逐大化迁曲池况未平中多蒲与莲更有离离者使我增愁涓
次韵仲实秋夜
空庭两犀株吹香满前轩颇疑顾虎头幻此金粟繁或是乘鸾女月窟分天根更与泻浩露尽洗蜂蝶喧若无好事者为我载一尊而我子张子古谊夙所敦肯将新诗句到我罗雀门何殊小山赋欲招楚客魂犀首累佩印陋矣不足论老我罕出户东墙甘曝暄应同花下醉式副我愿言
送家自昭长慈湖
眉山锺神秀翁季天下伟直到仲虎辈奕奕殊未巳家为文章家百年兼两侍存翁名侍从颐山古肤使秘书性具存文脉益演迤前除罗玉树乃复有令子超趋夐不羣老气压纨绮早岁瑟僴篇短檠午夜几要渠绍编剗敎示正勤止家宝未轻出吾侪方侧耳一朝着斑衣束书事行李堂上白髪翁为尔颜色喜涛江日日静酒酣可以起慈湖在何许精庐屹其沚我欲鼓枻游浩渺曷涯涘长风驾高浪瞥忽可千里如此宁不超踔厉前无比须知归宿处其道元甚迩鲤庭尊所闻固自有源委愿毋厌凡近读书愈穷理修程与远业亦从今日始合沓来衆誉烜赫继世美持以贻家尊良足当甘旨
赠陈一斋
谢公文物郡山川如错綉转眼成萧瑟富览宁复有自我识君子再挹中屿秀卓荦妙言语经术更兼茂早岁六典书嘐嘐发孤咮春官失分寸苦不入吾彀天意将有待本郡烦客授乡人弟子行月旦师友旧朝随贡篚入莫处儒席右固知致远业当时无近售多士皆景附三道共辐辏而我初何心高下随所就澹然守吾一拥书坐清昼交帚谢俗物氷雪凛怀袖独於吾辈人倒屐惟恐後谁云一缝掖不如鴈门守好贤笃缁衣同心蔼兰臭况乃诸老翁夜艾耿残宿殷勤见尊礼能使风俗厚颇怜世议隘或用儒为诟元气须爱护大体必争捄诵言百僚上大作万间覆君当自此升儒藴获尽究是为斯文福岂弟神明佑平生闻人善喜气如饙馏作诗继鲁頖千岁俾眉寿
送王仲明长明道
君本邺中士行向建业去故都多感慨尽在登临处乃心所师仰当年上元簿闭门玩微言春风会归趣
和马侯游何山
自还吴兴居头童而齿豁信意时出敎所览深以廓何山在何许细路穿木末跻攀不惮劳历历见郛郭晴岚堆紫翠正在吾屋角世事苦坌并我但专一壑嗟彼竞利者为计自各各缅怀安定公雅合居台阁平生惟自道未有轻造脚朅从海陵来姑苏亦暂泊湖学得公重学子有攸托南园庆历间六老曾会酌当年马太守高谊谁能若直卿为之记文字诚磊落厥今同姓侯胷次有活着长篇俄写就传写腕欲脱昨闻上湖坟寒色正错莫樵木不为禁宰树叹濯濯新祠巳卜龟华表伫立鹤神游倘来下旷逹离尘缚
送吕锡入闽省觐
吾友邓善之从游多佳士其间最妙龄英英有吕子虚中风寒处子独锺秀美忆昨初过我丰度如氷峙不肯逐利名惟耽玩文史闭门肆探讨往往穷日晷刻意逗幽深飞辨摘譌记我欲濬其源融液会衆理何事遽索去明发事行李八咏须恣游三山亦甚邃人生着彩衣侍官真乐只行当拜家庆亲顔为渠喜非复旧阿蒙有子能如此便可置膝下家室勿轻视
聚星堂【并序】
颍川周宅有聚星堂世但传欧苏白战诗句晦翁在建安固作新陈氏之考亭始绘荀陈聚星故事於屏上考订指示甚详且为之赞世或称先生为考亭盖误赞中一语若不满于膝上长文文若二孙者然其意则为侂胄发也陈氏乃晦翁之孙故曰课忠责孝独慨余衷此横幅意亦是时所作以便卷舒尔今考亭巳毁而此本独传於世岂偶然哉曹士开博雅士也能宝藏之因识于下方云
建武重名节狂奴态犹故客星复何事一夕感乾度风声激末造骈首死党锢而五百里内乃有贤人聚行行望德星高阳里中去德隆则星晷时网不足与元气之所全政在簪盍处乃知忠贤类天每下其顾二老甘隐沦四海起尊慕有如子孙行巳是廊庙具深期任世道相期扶国步皇路方险岩倾輈当急赴赤手徒捧块讵障奔流怒濡迹本捄时其忍诿诸数事盖有至难竟乖天所付汝南榜堂皇考亭绘缣素室有聚星事四远竞传布老眼苦昏暗见画如隔雾卷还坐太息氷炭扰百虑
史彦明致乐堂
高堂有寿母黄发映儿齿天方畀修龄康宁燕多祉怡然人子心何物堪伦比和气为愉色皆自深爱始郁穆涵春风融怡妙天理此是谓至乐乐则焉可巳再拜为献言忠养极娯侍随时换轻煖每侍进修瀡初非假外内至乐皆在此况能以志养先意而承旨魽鮓故自珍懽不如菽水有时平反归儿喜亲亦喜吾以名吾堂致乐义最美试看纪孝行昔曾今日史会有邦人士升堂奉醇醴俾尔登期颐俾尔宜孙子
次史德载韵示诸孙
我家无绦帐贫贱人所弃忽闻唔吚声老怀倍懽喜比隣亦惊怪捩眼不敢睨先生史鱼直自谓骨不媚珠玉在短褐深藏未轻市而况门阀高指不屈第二肯应童蒙求为尔觉昏昧袖中一卷书传之自名世尔幸近得师盍勉从学志人品分中下敎法初无异采芑复采芑我田自新美那似斥卤滨弥望荒白苇短园围败屋不见花药丽赖此小窗明晴光开霮?日长书好读所讲先孝悌泥牛共土狗勿复事嬉戏後池蒲稗深竟日羣蛤吠也勿向池边照影如孔翠低头勤笔砚翻墨满裾袂男儿十四五年纪非幼穉不妨笑阿翁愦愦长如醉先生有雪霜严威不汝霁今朝发长吟闭门苦覔句老年谢丸药殆似陈无巳区区古人心今人知者几平生颍川教不作功名计但令本根在浮华终易毁
侍辂院叔过山庐意行甚适夜过半乃知醉卧山中而亲友或去或留因借渊明时运暮春篇一笑
宿戒亲友蓐食诘朝携幼偕往历览江郊鸣吭在谷时云在霄灼灼桃华青青麦苗且行且扶且憩且濯桥有危蹑湖有遐瞩古人惜春常若不足又一月多何如其乐狷者隐沦狂者咏沂千载彭泽异致同归匪怨匪荒天趣发挥大阮静渊心慕以追暑嬉我林夕偃我庐或醉或逃听客所如林堕片月室耿残壶一笑成诗良非起子
再和
摩肩趋利市门之朝夷然抱关市也亦郊一念静躁悬隔壤霄旱火禾焚实焮我苖饮氷内热其何能濯大播昧昧近或弗瞩我有至境反观内足寂寞寛闲自得其乐茫茫禹迹海岱淮沂游子倦矣故乡如归牛羊在野举肱一挥既入其苙夫又何追八荒我闼天地我庐六凿何有一席晏如西风篱落剥枣断壶静以观复闭户者予
陵阳集卷二

[book_title]卷三
钦定四库全书
陵阳集卷三
元　牟巘　撰
古诗七言
长江图
汉川影落鹦鹉洲金山钟到多景楼老龙几载卧寒碧中间不断万古流晚来雪浪大如屋澎湃舞我一叶舟舟移?转知何处离离烟草令人愁说与渠侬莫倚柁转帆别浦盍少休此图此景俱可惜展玩不足空白头家在江水发源处何时还我旧菟裘
山水图
凝尘不去鼠行几划见巨然与千里修眉拂略远意开碎点孤烟树如荠髯龙郁郁新翠摇我觉郑公殊妩媚悬知自是栋梁具岁晩霜雪须饱试旧闻北岳锺沍寒长松造天氷裂地苍皮玉骨不受冻礧砢千丈世絶拟谁能为我试貌取奇姿伟状来眼底张君平生饫所见雅复爱此秀而美虽然莫作差池观老壮险夷同一致
凤凰山涧石图
南湖山人小戏剧夜半钧天闻拊击音节疎宕凤起舞至今笋簴遗枞业君来访古用此时地老天荒何处覔矻矻渡尽涧与冈确荦径微予趾棘重华忽巳三千载凤鸟一去无消息石兮石兮奈尔何搔首湖滣徒伫立羣仙拍手相劳苦但知簸空吸寒碧殷勤问翁今何如方瞳炯炯映丹颊颇记三生石上无读书双趺雨苔澁归来举似翁一笑飞鸿踏雪那可忆子其为我谢羣仙不妨天游复八极袖中行记真画图留向人间作奇特
题洪崖先生出市图
洪崖先生住何许支离拥肿之为伍萧然行李偶出市束书瓢剑略可数自谓生在三皇前野鹿标枝何太古当时但以结绳治书中正复作何语舆马络头亦复来雪精胡为馽绁具只呼张老无不可面谩三郎直戏侮承平无事相娯嬉力追遐风来湛露一朝恍惚思草昧此意似巳厌繁膴千邨万落荆杞生宛是洪荒一风土袖中纸驴不吃草拍手还向洪崖去
王维画孟浩然骑驴图
穷浩然老摩诘平生交情两莫逆也曾携去宿禁中堪笑诗人命奇薄只应寂莫归旧庐此翁殷勤殊未足作诗借问襄阳老诗中犹苦忆孟六悠悠江汉经几秋一夕神交如在目分明写出骑驴图丰度散朗貌清淑更有倜傥一片心不是相知那得貌行行复行向何许酸风吹驴耳卓朔向来十上困旅尘驴饥拒地愁向洛不如乘舆且田园万山亭前大堤曲鲠鱼正肥甘蔗美鸡黍可具杨梅熟一樽相与寿先生醉归勿遣驴失脚
和王寅甫御史游南山韵
平生爱山苦趼足况此对面美冠玉也曾杖屦极跻攀稍度湾碕转虚曲径踏青螭脊上行所历渐高山渐束红亭白塔出湖外下瞰诸峰等臣仆祖禅晏坐服生狞法席宏开俨清肃何人梵呗呼僧定划然透户如击筑浮岚暖翠忽纷披依依精舍傍修竹至今犹作吚唔声饱食颇惭空洞腹崎岖竟日亦巳劳应接满前端为目道人对境了无羡折脚铛中煨脱粟小立为尔起深悟愿事埽除甘播掬峥嵘岁月苦难记三寸穉杉俄立鹄山中老宿亦向尽访旧无人空感触细评道人似豪家台殿耽耽枕岩谷当时气象雄一方谁敎刼火烧糜竺十年旧观未全还金钱奔走倾缁俗何山试问何所有一溪清冷寒緑入门使我意也消不省人间有华辱殆是高人胜士徒山灵笑许兹论笃旷荡幽深两俱胜胡不重游勇奔鹿多病欢娯久去心良辰美景宁相属昬昬午窗供坐凉跳丸西走白日速夜来可奈风雨尽尽力催花亦良酷痛杀新红三万片园林惨澹余老木作诗遣愁愁未遣那知飜作愁根窟古人真欲焚笔砚苦语殆可书绅笏颇怜阮屐共嵇锻更笑周妻与何肉留连一物即是碍羡君开襟少频促爱诗乃复宜相似句语卓荦光透幅倦还始觉心和平人生有手莫操牍
送陈正德敎谕常熟
此邦自是高阳里陈太丘家好孙子十年闭户养隽声我先子後一时起前时送兄今送弟彩衣拜亲亲为喜人言昆令而季强羡君清标如玉峙善和尚有千卷书一一穷探亲夜几新诗那更翻手成便当拾芥取青紫小营甘旨束书去且烦私淑青衿士天公应念友于情任国相望才尺咫苏州明白照两县正好高吟清影里吴江定作对牀留笑隔垂虹脍鲜鲤托好我巳三世深待老敢当二生侍萧萧风雨起送客万里飞鸿看双眦端明老子旧家声一举先鞭从此始
杨求仁路敎游何道山之明日余始自洞庭归恨不与隽游漫趂韵一笑
君能匝腊过苕水我正絶湖寻橘里人生有数会不免先後差池数日耳天敎新年暂相见握手如获丹与砥略似德公上冢回径入就谈倾底里如闻前月清兴发杖藜晓对南山起苍官掀髯自虹举清流照影时鹄峙我归巳晩不得陪脚中平生信有鬼独留诗卷使我和思枯预怕搜脂髓小溪深处是何山藏机一句无多子当时言下谁领会只认泉石为对履至今遗迹记东坡遂使此山同畏垒拟议固巳输一筹跻攀锐欲穷寸晷真境不乐有无间更使高人为标指先生醉归方熟睡冻蝇一任钻故纸
和顾伯玉陈朝桧
长城大雄古刹里一庭老枿质已死依约仅见左纽纹垂柯布叶乃如此相传云是陈朝桧欲论往事皆死鬼氷悬雪跨黄尘尽何烦皁荚相料理只应孤根铁石坚不怕如壶之赤螘四旁那复有生意生意却从中心起陈氏机浅根枝弱虽有子孙何足倚峥嵘霸业随手坏五传不堪重屈指君语居然多硬语千载兴亡杂悲喜隋唐而来尤可感区区未数钱与李
寄阎静斋徐容斋二学士【代人作】
斯人宗工国司命容斋有容静斋静海涵岳峙俱伟人心同道同不同姓向来先後持玉节共仰福星在吴分一公归领集仙班一公继登六鳌禁大名本是宰相职高搴书帷地步峻导密亦是翰林长快埽槐厅消息紧天敎两翁转鸿钧赤子到头合苏醒东南秀士颇不乏当年着意极搜引而今造化况在手想见姓名犹见省石生巳起有温生我爱莫助德怲怲苦为百草忧春雨坐待风霜发苕頴
善之入霅兰臯置酒小诗纪坐中事
病翁禁酒仍禁脚不省人间有行乐主人善最客善之邀我来同鸡黍约清樽快吸船落琭颇悔从前谢杯酌故人久别如此酒一时倾倒慰离索更擘新笋供春淘狐泉槐叶未须学殷勤入鼎煮过熟老饕恣呑不劳嚼人生难得是合并开口一笑良不恶呼车载我雨中归阿香推车散飞雹分明戒我轻破戒故把春衫都湿却我亦投牀作雷吼无数残红枕边落
倒撑鱼船上滩图
倒撑鱼船逆上溪六鷁过飞风退飞吕梁悬瀑行越之灔澦如象人西归一笑恬视险与夷同波委顺未必非
赵石心诗
试问吴儿歌小海何如广平赋梅花一片石心元不死平生不落徐庾家赵子陈陈有胷府云根半夜生槎芽有时盘空吐硬语更觉世上浮且夸谁能为爇青藜杖苔莓荒尽天禄与辟邪
赠刘心月
心月还将眼为月秋空表里俱澄澈閲尽世间媸与妍分明无处藏毫髪我方回向心地初含光自照非外谍平生最喜阮嗣宗臧否两字何曾说
送陈正德长慈湖【并序】
陈正德甫本斋端明公之孙姿禀頴异而气象峻整与其二兄无逸正则相後先克持世业盖本斋师蒋实斋友汤东涧而闻之魏鹤山真西山者也师友绪言讲之甚悉以选为慈湖山长兄无逸取东涧送本斋教授金华诗和之以送而送者亦皆和焉杨文元自号慈湖在慈溪其乡里在乐平其仕国遂有两慈湖相望千余里慈溪之慈湖其在乐平之慈湖否耶不可知也或谓莫妙乎吾之心之神变化无方俛仰之间【缺】拊海外安知慈溪之不乐平乎然则正德之乐平也亦且三月聚粮撰日而戒行乎告行於尝所往来问途之所出孰为近远乎其既至书院也亦且循序而进历阶而升堂乎集其学者正席而登义乎正德曰若是者固知之且慈湖每举心之精神是谓圣者语其徒亦未尝不曰孝也敬也实也忠信也诚使学者极高明而道中庸下学而上逹尽心知性而知天其有不至於圣也乎子深异其言夫义理无穷其是非疑似不过毫厘之间讲去其疑而求其是可也昔吕成公平亭而议陆氏之学以为勇於求道之时若不由阶序然毫发之偏不敢安兼听并视却立回顾不造於至平至粹之地弗措其语可念也盍以是求之焉遂和诗以赠
本斋之孙盛词华下视流辈十倍过家书虽散尚千卷其奈储无儋石何二昆研席相与共勘辨不遣毫发讹一朝束书慈湖去慈湖之学自象梭人之高明骛高远不由梯级陡上坡而其下者保固陋终岁无路登嵯峩万形惟实乃无弊此道自古传思轲慈湖论心论无我真意初不烦镌磨虚明一语更超絶不肯与人同其波却笑禅宗用心错我每读此毋麾哦微言日絶诸老尽独抱永感如宿疴君家诗友讲贯熟持之以注岂在他我耕我获粒我腹而彼徒梦笠与蓑
题喊泉亭
大龙小龙天下絶水帘高挂三千尺吕梁悬水那复言便应压倒栖贤峡我来覔水洗双眵怪底老崖枯欲裂龙公何处抱宝眠閟蓄精枯未渠泄谁知水火本无根重隂可以阳气彻倚空长啸山为开以虚为感感尤烈千山屭贔方沍寒锺乳淙流忽飞发珠玑喷薄杂霏雾琼瑶倾泻溅白日若非卷取银河水那得变幻在呼吸看泉须看无泉时自无而有乃奇特龙公作事真狡狯吾侪用意亦奇崛经营小立看未了洞门忽巳云霏湿龙公龙公可以止何如翻手作飞雪便将丰年报明主苍生赤子俱函活火云六月汗如浆更为渠侬洗炎热一笑回首谢龙公神用俱停天地寂
再和杨求仁何道二山韵
雪堂西席雪江水广文先生是乡里此翁平生事崛奇欲上虚空鞭騄耳迩来深藏老锋锷未许容易试越砥揷天光气尚历历若为着渠岩石里仲华本愿郡文学百年功名一日起峥嵘今不少自贬吾道毋乃太孤峙苦将新句调山灵不遣陈迹蹋死鬼世俗贵耳不贵目谁得其皮兼得髓翰林主人墨客卿会将此事全付子吾衰正复何所用两钱之锥漫苴履固知梅老难抵当夜半偏师来研垒襆砚囊笔俱坚坐尔以不战淹客晷天地冻合万木僵军中颇怪多堕指春风呼酒为解严十部从事贤一纸
律诗五言
和孟能静总管西庄闲居九日见招
风物居然好亭池稳处安上饶初奏最西墅且追懽朗诵诗千首高眠日几竿放怀闻孟浩乘兴过苏端近局人人喜闲居事事寛扶筇差可强投社亦非难岁月期鲐背功名付鼠肝相将斟寿斚一笑拂尘冠红蕾春犹小黄花晚更寒摩挲话铜狄惟许鹤来观
张彦清学士以使事来杭访问忠烈王子孙盖其先皆自保定原系实同乃合二谱聚族谒庙叙拜厥谊甚古仲实赋诗以纪録寄山中辄和之
有伟秦咸望厥初保定人风云际兴运茅土褒勲臣端自积余庆非徒荣一身闻孙蔼令誉抗志矫秋旻嗜学今该古问安昬复晨金方感义气内谱存宗亲肤使光华盛輶轩采访频乃知清庙器俱是崑山珍分????既同出驰声尤絶伦仙班重典领宥府久弥纶揭节方宣化挥毫看爽神应嗟远俗薄欲挽古风淳钜族同三春高情隘八垠焚香肃遗像序拜欣嘉辰颇屈彦清贵宁嫌仲实贫绵延百年绪翕合一家春乐只饮此酒勤哉书尔绅寻盟谅愈笃踏道毋胥沦暂别山河阻终期事业新相从万里去伐鼔起通津
和梅君遇退闲
鞅掌徒劳耳人皆羡子闲惟甘寄市隐勿苦忆家山街鼓晨眠稳丹田夜气还萧然无一事意已出区寰
赠厉白云上人
双径闻钟罢而今夜熟眠事须红日上身在白云边古貌应违俗高吟不碍禅炉头煨芋火相对各欣然
羣羊踏菜畦戏作
活计元堪笑毛羣尚见欺蹴蔬元匪梦樊柳竟何禆正尔败诸葛从何捉左慈若鞭其後者犹得养生规
次韵八咏楼
八咏楼中景都从笔下收使君容此客诗卷重於舟我颇曾三至君应倍四愁潇湘与章贡千古只同流
赠叶一山
气?有如许当年乃鶡冠覔官谈笑易知巳古今难膊耸如山瘦心坚可岁寒郎濳有顔驷博士却儒酸
题诗禅方丈
切忌犯正位须敎截衆流闻钟应巳悟缚律未为遒室小才容膝诗成自点头出门忽大笑明月一天秋仲实践约来访又得韶甫方君同行数日语蝉聨甚慰五诗寄意甚高次韵为一笑
重膇嫌卑湿那堪暑雨稠抛书事药裹攲枕听溪流何用摅孤愤惟宜号四休谁能访生死天际有来舟江河去不息金石仰而观但未随流转安能制汗漫亲情人所重友谊古尤难二士俱来意遥知可岁寒红带承顔色青霄奋翮时犹寻云弁约肯为水亭嬉快婿岂娇客老翁真小儿五噫且勿作举案乐齐眉阳羡长腰米儋州秃鬓翁相传作佳话好为表遗忠收槛溪山胜从容诗酒中南湖未归客岁晩倘来同平湖好亭子高出乱云层一水作之字衆山罗豆登襟怀为尔豁杯勺尚能胜却笑鑚故纸窗巾效冻蝇
答术者
贤关夙多士子独抱遗经衣尚旧时褐眼谁今日青直须行万里未许赴三星会友诵佳句等闲生鹤翎
送吴古邨入越
笑我甘苕隐因君动越思绿波元可监缟髪已成丝共说修斋老仍怀閲道时匆匆还别去江海入新诗
次韵寄卫山斋
蜀客嗟留落甘为学圃迟年华空自老心事复谁知未有盍簪日还须上冢时绪余何足论相对但期期
送周东甫敎授余干【并序】
太学贤士之关异时英隽如林冠盖如云眎功名富贵可立致一旦高攀远蹈携书入山林惟恐其不深且密也盖久之而稍稍出为时用何进之难耶然流落颠顿之余尤为人所爱重譬如珠玉犀象之珍要未易煨历之也吴兴周君东甫以前太学诸生敎授饶之余干州人皆谓此未足以处东甫也东甫笑曰曩使吾幸而久於太学或四三年或五六年又甚者十余年以得一第而又幸在前列法得为学官须次且数年幸而得至其官岂有异今日之为哉而何所寘淹速喜叹於其间乃亟装为行予闻而壮之以东甫辩博而文通敏而能何适不宜况博士非冗官可行其志余干非陋邦可施其敎行矣东甫久郁者其发必大其进孰御子姑自爱重敬修其可愿以俟其远者大者焉是邦自忠定公以及近世之诸贤绪言余烈尚有存者诗云高山仰止景行行止敢以是为赠言诗曰
博士广文馆迟君二十年新邦重于越旧俗记诸贤【谓古心檞峯东涧碧梧】鷁首南风至臯比右席专暮年尤惜别搔首意凄然
和雨中
但听四檐滴真成万事休空邨就谁饭高树系吾舟那忍田翁笑还怜木偶流老人浑忘事略记酉年秋薄宦亦良苦救圬泥溅裘陈红犹不足太白几曾浮赖有两诗好聊寛一日忧天公应念此未用祝篝瓯
水邨图
山色浓还淡孤村水遶之俗尘飞不到野老住偏宜碕岸疎疎柳茅檐短短篱小舟敧仄过便是少陵诗
陵阳集卷三

[book_title]卷四
钦定四库全书
陵阳集卷四
元　牟巘　撰
律诗七言
劭农日漫成
白髪红顔乌帽翁年年从尔覔年丰争看汉诏来身畔便觉豳诗在眼中且喜畦秧三日雨莫愁花信几番风我今亦是惰游者不稼而禾愧食功
景定甲子理宗尝以顔曾传道配飨下问词臣越咸淳丁卯昉以曾子子思升侑孔庭盖推本先意也先臣所被宸笔藏之私室会军学撤旧庙崇新阁愿得摹刻其上而某固未敢也府教张君遂诗以成之後之观者将有考於斯文谨用韵以谢
在昔前朝帝问颁龙楼当日正承颜曾思参侑褒崇后尧舜相传密勿间遹骏先猷昭若日於皇吾道重于山老臣独抱乌号痛不及临雍扈从班
藻有嘉鱼首自颁师儒乐育士懽颜宸奎恍若从天下杰阁崇成不日间要识道原观泮水坐令文物盛黔山熙明殿下槐龙舞便合归陪讲读班
荷花辱於淫邪陷於老佛几千载自托根濓溪而後始得以其中通外直者侪於道而近世魏鹤山又推本周子之意取泽陂之诗所谓硕大且俨者归之君子焉明伦堂後新池骤着花教授遂见之诗且有取于周子香远之句寄兴远矣因次韵
道中何物不生焉顷刻能开碧玉莲根脚好时花发越源头活处水漪涟唤醒佛土从前梦细绎陈诗最後篇霁月光风真洒落千年此意後谁传
和张敎雨诗
占云日日问何如物意焦卷重可吁微洒人皆忧未济积诚我自愧中孚滂沱幸巳符先兆?稏行看获上膄此事相关情正切吾侪初岂事夸谀
试院和李提管韵
圣世旁搜盛武宣几人舍耒叹胝胼武成宜取二三策稽古还夸数万言充栋此时唯恐後着鞭他日竟谁先空筌相对真堪笑半夜鱼龙已变迁
无党为东冈赋远游余卧病空山闻而壮之和韵为别
鬓丝梅雪两鬖鬖底事征车又指南自是曾游习蛙黾不妨小住话鱼蚕掺袪中岁情良苦秉耒平生分所甘若有书来访生死白云多处是吾庵
次韵无党留别
涛波万木撼新秋却笑茅庐似叶舟我但萧疎眠颍尾君方矍铄向壶头早凉巳喜无残暑老别当须似壮游黄木扶胥最奇处想留句子待浮洲
和刘朔斋海棠
人物当今第一流以花为屋玉为舟晓粧未许褰帏看夜醉何妨秉烛游锦里宣华思旧梦黄州定惠起新愁何如归伴徐公饮稳结一巢花上头
和善之寄游何道二山
行尽千峰日未晡斋余扣槛唤红鱼百梁扶栋神输巧一铎鸣檐乐出虚那得诗情陪岛可但夸山色胜衡庐老禅趺坐浑无语案上旁行几叶书
两人相对说蚕丛蒿穭堪嗟满故宫忽见画图如雪外不知身世此山中余生才寓一稊米独往殊欣六尺篷寄得诗来何处覔南湖蒲稗没鳬翁
送李仲宾同知
一别丰仪十载间新春再见为开颜鷄林传去诗如锦龙节归来鬓未斑白日丝纶端可待平分风月早须还此行巳满英雄彀同上烟霞紫禁班
七儿应复同客饮樱桃园摘新归以遗亲用其诗韵识所感
闻汝相随入翠微归时晩色巳凄迷樱桃为喜筠笼重燕子休嫌茅屋低我老恐妨儿辈乐新诗欲继古人题年高自觉摧颓甚送客何嫌过虎溪
尚记当年荐寝园百官分赐荷恩渊带青丝笼空余梦搔白头人苦不欢诗老夸称作崖蜜野翁惊看泻银盘南山见说红千树鸟雀儿童任入阑
次韵王寅甫
共惜余春赋式微莫敎当饭失苖藜行行直度南云北得得还寻东院西白发已应随日长黄鹂更与尽情啼试哦小雨轻埃句絶胜前邨滑滑泥
和陈无逸九日
扬鸾设醴奏丝桐九日台头咏渚鸿宣远风情虽旷代渊明霜气直横空卧龙自命初非过戏马当时未足雄莫笑东篱太岑寂南山长在醉醒中
万事真成一缪悠西风节物若为酬鸿饥未觉他乡远菊老谁同此日愁巳洗眵昬看白眼更扶衰病费丹头吟情笑我今何似废笕寒泉澁不流
和张老山辞免运同
曾驱海若傲波臣底事年来苦乞身径为蒪鲈称退掾要将蓑笠伴玄真流空素月光难掩过雨青山老更新秖恐未应闲袖手盐梅鼎餁正须人
和李侯九日
自愧羸缾在井湄颇思时复一中之平生殊欠题餻字今日堪怜对菊时乌帽巳忻新得酒白衣谁似更携诗吴兴太守真三絶烂醉轻敎玉笛吹
几回九日九江湄杖屦从容信所之下潠远寻观获处东篱想见醉眠时共陪今日吴兴守犹记当年己酉诗我亦平生知所慕飘飘衣裾任风吹
贺张老山得代
富贵方来本不期湖山径去岂无辞衆咻直欲齐为语一笑姑存郐与讥难辨求田还问舍且敎入务并寻医幡然强为招延起从此岩阿烂蕨薇
别赵子昂
粉省星郎蹋晓班暂随使传走日间荆州利得习凿齿江左今称庾子山君意颇为蓴菜喜人情争羡锦衣还但怜老病匆匆别白发如何更可删
送萧子中
诚斋手摘千岩藁诗律清森近代无仍世科名香未歇诸孙文采蔚相扶横经为喜臯比稳覔句何妨鹤骨癯会见萧生起东海几年志抱一时摅
春雪
一冬只辨作严寒剪水飞花事竟难闭户不知春意动扑窗忽觉雨声乾颇闻万事正云集何处一蓑如画看但喜畦蔬得苏醒从今小摘有余懽
送罗汉臣
向曾平步上仙鳌拂袖归来气尚豪自有西山堪拄笏不妨右手且持螯凌云载酒浑如梦泛雪回舟也自高顾我余生复何事闭门三径削蓬蒿
过洞庭山书湖中所见
欲谈旧事恐凄然谁遣奇观堕我前骛阵万屯湖为黑氷须千尺水皆悬无多风色似天相阿那人家疑地仙更有一般堪羡处嫩醅绿蚁醉无眠
送赵兰臯敎杭学
一似彭城向颍时重开讲席整冠緌青衿喜得新师范白发能言旧尹厘独冷定应非热属衆芳况复异凡姿不妨且作回翔意直上抟扶亦未迟
送种南仲主簿
六客堂前翠竹屏双谿馆下碧麟生遍经此老行吟处可是常行簿领人吏为求蚕覔休假官因祭竈请比隣也知矮屋难淹滞且与空山作好春
题用拙斋
柿林园里伾文党金谷丛中石贾尘漫说愚溪诳当世苦将巧宦目他人何如杜老幽居处一似无怀太古民说道书斋名用拙可存吾道乐吾真
曩在长沙有遗以石山今旧物云散此石以坚顽独存渔庄为赋九芙蓉之句遂以归之目为壶中九华致其怅望
当年持饷自襄东共载尤怜翠色浓莫向壶头疑薏苡要从华顶看芙蓉诸郎自是阶庭秀此物聊堪笔砚供却笑仇池无与伴图中怅望九奇峰
饯留忠斋丞相【并序】
赵清献公自衢过永嘉曾文清公自越过姑苏皆以八十之年就养子舍此东州盛事也大丞相忠斋留先生视两公名德同乡里同寿年同而东阁府判将迎安舆以踵芳躅邦人士日夜望者余以老门生敢援前比赋小诗赞公之行
咫尺柯山路未賖人生迎养最堪夸续茶山集过吴下看戏彩堂来永嘉八袠高龄忻子舍同乡盛事属公家邦人莫笑门生老日日花间望小车
予与会孟同游古心先生之门死生契濶今见其十年前与仲实诗帅初记和予亦继焉
扰扰人间万事尘旧交无奈白头新此翁固是同门友今日真成旷世人千里赏音知絶识九秋落木见横陈也休频把遗篇看说到铜人更怆神
和虚谷韵简唐月心
平生自分只虞毗况是而今一槁枝江左何人谭太极洛阳有客赋新诗物情於我真疎矣吾道非公谁与斯未必梅边柳索笑微言好与共参之
饯陈正则学录长城
本翁十载郡博士司铎官清亦未迟暂屈吴淞湖海气来看陈桧雪霜姿近家聊喜片帆稳远业当为万里期老我柴扉看岑寂不妨时寄昼溪诗
再和虚谷韵
肯随世事事夸毗得得来寻霜雪枝苕曲新添渔隐话陵阳别论????家诗卜隣巳喜同王翰到处犹能说项斯不是晩来投社去杖藜兀兀欲何之
和梅遇二诗
除却壶中日月长不知何处是真常等闲铅汞自生死从古薰莸更臭香粪扫袍边覔锺吕步虚曲里换伊凉何当月朗风清夜唤出胎仙舞一场
行止非人所可为疎慵何事不违时已惊梦里鸡呜早翻笑人间鹤到迟剡曲船回空此兴洞庭飞过怕渠知依然身世溪亭上售用新添五首诗
高贤孺厚斋使君之令子自番来霅访明亲旧此意甚古岁辛亥余识厚斋金陵通守之舍堂陪朔斋刘公饮海棠花下俛仰四十五年追念凄然
厚德流光报必丰当年齿穉已奇童兰芽秀擢孤根内华表惊呼一梦中肯向陈人论世好絶知新句有家风海棠花下看锺蒋说着令人念此翁
和王梅泉黄静斋载酒问花
逃疟形容兀似槎谁寻独树老夫家高人早擅无双誉佳客争看第一花巳为义尊成酩酊更夸信笔写葩华斑斓小草真儿戏得借余光亦所嘉
吾五十年间未尝一杯自寿汝曹所知者今乃力营甘旨为七袠庆事出创见欲深避去复不可使汝曹他日懊恨亦如吾者小诗答渠勤意丙申正月十五示诸儿
七十新年未尽穷香醪满泛馔尤丰便同五鼎为吾养汝有双亲胜乃翁一念自能通造物诸孙更与振家风花灯璧月今何夕春在亲情笑语中
十六日谢郡官两学及乡里朋友
七夕空余永感情南园养病闭柴荆一朝破戒为儿子四坐合并表友情地主每能容枯枿天公特为放新晴余年得此今多幸白发倾敧一醉成
十七日谢赵子昂孟能静及诸亲友
儿将白发共嬉娯敢意高轩访敝庐七袠年龄同绦县诸贤诗句过黄初菌芝那解出枯朽冠盖便能倾里闾烂醉休须问生理贫家今有百车渠
送杨兴府
细语当年别後春惊心?县尚吹尘浊醪易贳新丰酒衰俗难逢旧雨人君似伏波当益壮我几南斗不能神合并未几匆匆去鱼鸟蒹葭谁与隣
大水後得雪
便涓飞洒又何佳得得来寻贫士家破屋青灯才一黍荒园老树忽千花酒逢寒夜饶偏贵诗出穷人矫转夸两月儿书浑未到定应行脚更天涯
萧条篱落胜於邨还径人稀早闭门过眼风花才一瞥到头石笋只双蹲何妨岁恶诗仍好那笑炉空火自存笑咏车斜徵雪事诸君本本又元元
再和
饥年得雪意殊佳天亦终怜田父家是处连云畦宿麦一时积水散空花预占饼饵真堪喜若比琼瑶未足夸我正坐须来岁麨夜中踏瓮喜无涯
正思覔食遶诸邨咄咄今朝雪塞门屋角空囷饥雀噪牀头败絮冻鸱蹲分无醽醁能相熟赖有符赀仅自存堪笑少陵穷不死区区苦欲问黎元
三用韵
雪中饶有百般佳却似绸缪困约家老病自应余菜色风骚犹未合梅花背暄拟向田翁覔面少时闻儿女夸可是年来四不出也随笭箵傍南涯
惭愧长髯市入邨送诗踏冻到衡门未愁顾兎千毫秃持看阳乌三足蹲我亦欲寻安道去人应共怪阿先存界天雪岭依然白更忆当年李仲元
四用韵
寄食於人苦未佳从来逆旅便为家四时长是缾无粟一夜偶然灯有花雪夜又寒谁复料物中惟老不堪夸卷书危坐时相望不觉西南各一涯
五十年前三尺雪匆匆捩柁下荆门坐惊荏苒吴枫换长忆轮囷蜀芋蹲覆局还如一日事刼灰能有几人存新诗读罢令人感转瞬看看又岁元
道士号庭梅为赋此
苦把庭梅劣野梅庭梅元自野梅来肯辞台鼎当年贵直向丹田内景开山意浓时还耐看道根孤处更深培玄机参透何分别猛拊阑干一笑回
送张刚甫广德学正
桐川咫尺路平寛华檄春风白髪欢敎育兼全三者乐起居频报四时安的传何况自诸老【谓实斋本斋】远业岂徒荣一官从此江东有新句寄来应对暮云看
十一月朔冬至
鲁僖再闰孰为偏五载之终似远然辛亥徒为章首岁上元直在太初年【是年上元甲子朔旦始正周正秦正】未从元凯叩长历且效少陵吟短篇一线闲愁随日长形容空老此江边
饯余好问入燕
炎?渐已转凉颸想见湖亭送别时发仞功名初得意聨镳宾主总能诗昔人犹自荐佳客今日何忧乏巳知最是人生急三釡高堂白髪数归期
和徐容斋正旦
想见新年试笔时风流应不减丘迟归来燕子元相识落尽桃花若未知何事兰亭修禊乐便怀墨客感秋悲湖山胜践无由共禅榻茶烟老鬓丝
和赵景程提举见招
高标照我发星星百尺楼边一寸茎樽自不空如北海客非善饮类公荣四筵惊起闻豪唱五斗敎解宿醒何事诗筒来较晚且容汤粥煮榆羮
再用前韵盖座上有九老绣幛
耆英图障烂如星胜似屏风映紫茎洛社便如同此乐商颜未必采其荣戴花刘九徒歌舞当局温公岂醉醒试问诸贤闲得否熙丰一鼎沸於羮
次本斋韵
七十八春华髪老斡旋文鼎力犹堪品题人物多成传管领溪山尽属衔了不安排方是适本无全缺又何惭夸传析国睢阳冠五字新诗落枕函
十月能静饮于海棠花下唐同知适至因言昔在汉中十月海棠亦开用韵
贰车曾上汉中台十月海棠无数开万里相逢曾识面双眵埽净更传杯高情共惜燕支晕归梦还思灔澦堆客去主人应卜夜不妨唤取烛笼来
和除日闻鹊
门前车马气如云鹊噪惊猜意甚驯别岁风光从草草报人消息喜频频当家金印君先得明日椒盘我自亲共乐高堂称斚寿安舆迎养趂垂龄
送邓善之
尺一俄闻有急徵风云奋迅在南溟正如蜀客怀鈆笔未羡鸿都写石经此事惟须一艮卦今朝顿见两文星帻沟娄畔藏书去人在金坡白玉扃
送人赴宜兴敎授
催唤沙棠港口船门前龙象耸初筵养亲始愿家良近事道中年志愈坚美俗一新吾礼乐高贤多羡此山川不妨且为坡翁住却上玉堂陪衆仙
陵阳集卷四

[book_title]卷五
<集部,别集类,南宋建炎至德佑,牟氏陵阳集>
钦定四库全书
陵阳集卷五
元　牟巘　撰
律诗七言
次韵李千秋中秋
节物诗情总索然漫将梨栗当盘筵堪怜永夜空樽月记取衰翁断酒年十日尙留花影在两缾便作竹根眠分明破戒缘佳句免使儿童诮禁烟
癸卯人日送李千秋还杭
喜闻罨昼初回棹便拟共公吟过春何事客郷还送客今朝人日更愁人风吹杯面梅花老路转裙腰草色新只恐西湖留不住重来好为活疲民
失题
篇章何事等嬉游尚想挥毫剪烛秋从古杀青徒自苦只今醉墨可能求忽传鹭立沙头句又见鸿归天外州襆研去来须猛省不由自已更谁由
岁在丙辰元日立春是时先人守当涂郡斋宾客云集皆用元佑八年东坡和王仲至秦少游诗故事所谓省事天公厌雨回先人笑曰天公省事今乃多事耶今三十有九年矣追念感慨小诗聊记当时笑谈之语
忆昨姑溪岁丙辰老仙元日去班春当家句子频催客省事天公却笑人紫凤天涯今已老泥牛岁首又还新笑谈谁记当时选独立东风倍怆神
和任东津山长
吴兴学法徧诸华吾道元无迩与遐今日谁能【缺】下马古人犹自酹先茶肯开燕豆惊流俗共喜臯比得当家入手新诗惟重拜颉颃那得并飞霞
和汴教耶律伯明
翩然来自旧京华历数山河不谓遐往事巳空惟重黍元谈未了更浇茶南游句好俄惊座东道情深未忆家也欲卫州门外去一声长啸入烟霞
新城罗氏棣华堂
中和偶向此枝藂友爱当知吾意同十世共居尤盛事一家三代共春风试看华萼相扶处正在闺门载翕中昭谏而来名节伟更添新记与无穷
寄昌化孙梅泉
挥手秦稽信宿然未行俄已两周天云缄尺素惟开後雪辊双溪恐堕前高谊谁能似孙宰旧题应复记苏仙何时布韈青鞋去摘野芎苗古寺边
送季云在学録
横经之暇即吟诗三载如常匪激随听雨不知官独冷看云自与意俱迟翬飞黉宇生新敬鹄立儒衣动去思还恐西湖难久滞此声梁楚已先驰
次韵九日寄史推
弁有山兮水有湄登临舍此复何之髪踈帽脱狂嘲後鴈过江涵感慨时盛府主宾俱好事满城风雨苦吟诗人生自可行乐耳剑首功名但一吹
次韵寄史彦明
等闲看尽弁衡毗旁郡聊从捧檄驰候管乍披新定志邮筒忽见故人诗君方清絶行明镜我正催颓据槁枝为喜彩衣还膝下椒柈趂得颂花时
答朱芗林见寄
天目羣仙帝所毗别来引领但神驰分明输与芗山老活脱吟成玉局诗论旧惊心几甲子扶羸笑覔一筇枝如公再合幡然起勿恋春先笋蕨肥
次韵李侯喜雨
谁似当年召信臣天教来此活疲民水郷怕旱相传古甘澍随车总是春坐看丰登成乐岁只将恺悌对明神已闻宣布形歌咏宾主殷勤用意新
谢李侯枉过
鸣驺穷巷忽相过其柰将迎窘步何每望故都身不羽欲赓新句砚空磨篮舆端复为公出泥饮唯应说尹多却是旁观工指点若为公锦杂渔蓑
长儿授馆於杭每休暇过仲实家相与谭经析理间则饮酒赋诗为乐今闰秋十四日会於复轩相视而笑曰好天凉月即中秋况今岁两中秋乎乃留饮剧论夜参半蝉聨不休情愈郁穆予闻之甚喜因为诗寄之
共饮方酣月满楼剧谈无寐露侵裘此宵此景应难值吾婿吾儿亦罕俦情谊浑如同一姓风流不负两中秋絶怜老子婆娑甚破戒何当大白浮
和陈无逸木犀
秋旻金气正高张并作西风一夜凉何处杯中无白堕如今扇底有黄香自慙老枿如犀秃却笑春花为蝶狂胜赏清吟两奇絶吴山横过即仙郷
和仲实秋兴
金颷吹暑顿然清闻早空庭一叶惊拄颊偏宜对朝爽挥毫正好赋秋声镜中髯短休烦镊壁上弦闲不受檠志士由来多慷慨何如百啭听鸎鸣
黄元静饮客蒲莲海中殊胜絶
扁舟径入芙渠国一笑俱非褦襶人低拂柳阴偏障暑活烹芡觜快尝新小巾脱去我先醉大杓取来渠更真啜釂数觥诗兴发羡君越漾老精神
次姚子敬简高司丞
西风小立对晴川冷笑人间目圣颠使事端因荔枝出归期休在菊花前平生漫说少陵老终日谁陪上界仙应是杜中鸥与鹭诗情比旧更依然
王梅泉生日惠诗次韵答之
堪笑衰翁作计狂又随笭箵到鱼梁未秋早觉凋蒲柳已老安能种豫章谁似读骚仍饮酒有时赞易自焚香梅边有约君应记但愧年来久覆觞
白贲
致饰虽云贲则亨含章内照乃为真离明外附天光发艮止中存道体纯玉质未雕虹贯日素功後绘物生春也应笑我元犹白不比羔羊正直人
次韵
大海相环宛一洲浮沤乍起巳千秋三壬笑向人间世四癸时寻物外游我辈安能知许事平生未若乐斯丘开窗翠竹时相对更说诸余总谬悠
送程晋辅长和靖
传家气脉固深长挟策来登和靖堂南渡金声元不泯西庵草色可能荒要知持守为涵养好把精微重发扬共喜慈帏得甘旨他时远到未渠央
赵君宝宣慰别三十五年矣末由再晤近张倩仲实转似西湖诗图乃知吟啸湖山之乐辄为五诗奉答
南屛环拥翠云堆谁遣精庐特地开祭酒先生甘隐遯燃藜太乙忽飞来胸中礧磈五千卷门外芙蕖十万栽白日竟抛妻子去羣仙携手上瑶台【右南屏书院】
橘园亭畔市多尘麯院桥边境转清山色湖光精舍敞笔牀茶竈钓船轻柰何一字不堪煮且与三贤相竝行笑问夀藏何早计不妨更学赵台卿【右西湖书院】
毅斋大老除【缺】　名节尤偏无所尊曾是胪传第一唱却留衣付外诸孙挹挼柳汁初承渥称泛霞觞共拜恩尙记吾家多夙契何当握手得重论【右郑夫人传】
伯子尧夫豪杰人四时佳致四时春静能观动一机活会复乘元千古淳造物生生还化化世情故故又新新不妨长向亭中醉自觉冲融气味真【右四时春】
平生知旧一李友别後长关白板扉偶有客来孤鹤起也无人觉小舟归尽渠俗子频相恼只恐仙禽未肯飞莫笑?琴并煮鹤醉眠林下两忘机【右小舟归】
孤鴈
如何苦作断膓声度尽关山失弟兄万里他郷谁是伴单栖半夜若为情嘐嘐每叹衆人薄落落孤将一意行只恐影沉湘水後更无来者继高名
赠陈东洲
散髪披襟颇自由野麋见客忽惊投新诗生怕将愁至博学何妨与艺游未说天边金弹子试寻城外土馒头不然且学伯伦醉荷插相随死便休
题陆起濳皆山楼
醉翁朝暮四时景谁遣描摹入此图唤作皆山真个是携来到处与之俱也曾佳客相陪否亦有清泉可酿无更喜一般僧侣旧高楼百尺俯尘区
送屠存博教授溧水
直道方心古所难任渠俗眼笑儒冠子龙有屋犹黄壤老郑无氊漫冷官一片湖光清客署三州鼎足屹书坛只应翠绿迎人意岁月功名正好看
送鄣南俞教谕
试把溪堂旧谱看三千苜蓿守酸寒吟肩祗自初来瘦?尾方知细满难忧患可能期学力功名终不误儒冠到家莫作多时住趂取秋风送羽翰
絶句五言
贾节庵冒夏暑越修涂过我苕霅情谊甚厚令闻古式无思大节不可复见而骨肉消息访问难真相对殆感慨不能为怀青灯夜语诵少陵夜阑更秉烛相对如梦寐之句意甚惘然其归也儿曹以此为韵赋诗道别余亦作焉衰老拙恶姑写我怀且以卜後期云尔
君留剑水浔我卧弁峰下十书九不到思君无日夜一朝忽在眼喜极生悲酸老泪如撒菽泪尽气亦阑事故不可料柯烂碁局更两家骨肉内往往隔死生英英君令弟介烈夙所秉就死得处所我意复何恨吾女去二穉何处吞声哭忠孝果何辜神理谅未烛君能为置後此意不可忘嶢嶢峙头骨正好玉其相自言勤教督灯火与之对泉明定不孤门户期汝大我为饥寒困坐遣恩义疎君固不忘我我愧当何如连宵接软语共说梦中梦聚行时未多归骖忽巳动别饥别尤苦辗转那得寐後会倘可期握手三致意
拂菻天马图
赤手谢衔辔踏蹴飜九衢健哉此女子果胜大丈夫
和渔具十絶
买得五泻舟江湖落我手呼儿下笥去此事渠能了【舟】卧吹月明里龙吟鼍打鼔别是一家风荻花摆头舞【笛】披时响萧骚卧处堆偪仄傲然烟雨中安知有睢泽【蓑】轻圆兀其颠不受暑雨厄时将篷外挂旋转卷七泽【笠】袅袅不自持何以制沈犗聊悬一鲂饵鲸鱣未可狎【竿】彼已苦其密此犹患其疎欢呼试新罔一举双白鱼【网】荧荧枯?中急雪洒不?西风明日晴双花为侬结【灯】呼风忙趂鱼一片如掌大且等後船来过船犹早在【帆】登登远还合声从何处起鱼走濳深波祸在深波里【榔】即此是庾氷醉棹舞波面何似宫亭湖为我覔如愿【楫】
赠薛东湖
抱疴蓬庐下白日背我驰我生已如此天命复奚疑悠哉东湖水不迎亦不随相对澹无谈可以乐我饥希年初度老友王希宣扁舟远访夙谊甚厚贶以十诗实用渊明采菊东篱下语五章云每岁思亲不持斚蓼莪几欲废诗雅盖深知予心者读之凄然辄尔和韵
行年似啓期顔发日夜改此身尙我累橡栗时自采古人歌既醉其中有五福如何憔悴者忍饮但餐菊有酒巾可漉无酒榼自空但怀停云友相望各西东九日把夀酒时节无差池我生秋已老菊荒而崩篱扁舟过寂寞十诗继骚雅定是王弘孙犹记南山下渊明六十三我巳多数秋未死亦偶然神仙殊谬悠平生遇初度何曾具盘筵感君知我意老泪更潸然人生百年内荣华仅少选何似鷄黍约岁晩长相见怜彼武昌柳揺落向江潭虚名竟何益北斗与箕南渊明咏三士讲学马队间斯道幸不广石高嫓庐山
溪边钓船
莫出前溪去随宜下钓鈎风波苦不恶鲈鳜满船头
方竹杖
此君久不见岁晩伴华颠直节要到底勿论方与圆
题束季博山园二十韵
是谁挼蓝染千条万条碧我欲问东风东风澹无迹【垂柳】轮囷肖天巧沾?含雨意惟应野老知此是丰年瑞【瑞雪】云卧不禁冷误把岩扃触翻动若木枝红光被空曲【东壑】落落金弹丸飞鸟不敢下卢橘不到吴杨梅同过夏【枇杷坞】
行行西崦西暝色苍然入芸芸各归根我亦坐内息【西崦】緑醅春灔灔緑水烟渺渺百年散诞内空以愁自绕【緑绕】倚阑发长啸援笔记旧游想见同来者俱非第二流【第一溪】
桃源逃不彻真境宛在目要令千载下知有古风俗【桃源】泉脉十字过石亷千里通汲来聊煮茗风味故应同【小谷帘】
青青南涧芹雪消春已动如闻修废笕岩半发流湩【南涧】穷鳞无处避网罟如云密悠然钓台畔袖手看落日【钓台】神仙好狡狯空飞万里行石桥小如许铁杖响彭铿【石桥】扪萝上复上未省所历高忽与归鸿值万里一羽毛【山亭】冷石眠夏天氷室透毛骨所以安乐窝大暑苦不出【安乐窝】
澄然蓄清浏百尺往往深不放寒沤发可以观我心【寒湫】此处若为关自来还自去中有无心人不妨相伴住【云关】都将千石危化作一林雪尽日无别香五月何曾热【薝卜林】
幽人读书处皎皎霜月烂香影不可掇高花在岩畔【梅岩】别来五百岁於焉驻颷驭吴市梅子真解后亦神遇【聚仙】好着在眼前世上少人觉留此妙不传付与神仙着【奕仙】
张敞画眉图
眉妩臣罪小君王一笑休明日章台路便面越风流
相如抚琴
不负百年心琴中托意深如何浑忘却犹费白头吟
猿鹿图
野鹿正周张猿投两臂长由基方逞巧何似总相忘
胡孙图
山果包已尽充然两嗛中雄雌自相命槲叶老秋风
陵阳集卷五

[book_title]卷六
钦定四库全书
陵阳集卷六
元　牟巘　撰
絶句七言
巳巳秋七月不雨人心焦然乃戊午斋宿致城隍清源渠渡龙君嶅山五神于州宅以祷始至雨洗尘自是间微雨辄随止旱气转深苗且就槁要神弗获某忧惧不知所出越癸亥日亭午率郡僚吏申祷於庭未移顷雨大挚旄穉呼舞皆曰神之赐也某既拜贶又明日以神归念无为神报者乃作送神之诗七章以侈神功且又以祈焉
休休早稻已焦卷晩稻揺风更可怜枯尽百源无一滴老龙何处卷云眠
几度看云眼欲穿不应气数总关天去年兵又今年旱守也於民自寡缘
五神萃止足精神迅发风霆一欠伸能事莫嫌相迫促门前多少望霓人
老火犹骄气藴隆炉香爇罢日方中片云忽卷天河落顷刻难名造化功
神佑恭惟及物深中间感应妙精勤要知应处还为感终始惟当秉一心
眼前物意颇昭苏未省郊原遍也无更覔洗车三日雨普教大地活焦枯
龙輈欲驾已多时父老遮留一日迟秋菊寒泉何以报精勤更写送神诗
都梁北乡士多好学有向君敏衡者一日访予语甚质气甚夷礼甚度予心异之间为予言曰家故沅徙也今所居有谿实自沅来乃筑室聚书其上以教子弟因以沅溪书舍名之而其亭则曰无加盖其地旧号无加庄以其东止於石西止於?南止於路北止於泉也愿有以发之予既为籀右书二顔而向君复以所谓廉崖者谂予予闻此石杰立千尺实陗厉峻削可敬可仰有类乎廉者颇思一至其处摩挲此石以激衰懦而未能也乃各为一解以谢焉
书满精庐芷绕门门前流水出於沅夫君自得濂溪意直向沄沄认本原【周子寓匡庐号濂溪　右沅溪书舍者本春陵故居也】
无加之义复何如解尽当年太极图【朱子曰太极者犹曰举天下之至极无以如此云尔】八面四方都恰匝更於止善用工夫【右无加亭】
亷崖千仭孰能干一见令人毛发寒可以人而不如石我当为石共衣冠【右亷崖】
予方卧病税院刘君以画梅坚索诗口占遣之
今年四野赤如赭安有吟情到此花何况病夫空百妄只於真实认根芽
题德范弟三香图
水仙侑食老逋家更着江南小白花三雅如渠好兄弟衆芳未许以肩差
次韵洪帅喜雨
礟车亭午作云头喜雨亭前黍稌秋但得人间瓯寠满等闲万虑一时收
感孚妙处捷风雷造化於人岂远哉见说商霖一尺字向前车马待公来
游高园用前韵
蝉声紧唤客回头依约疎僚去後秋不是先生新句子一川云锦费勾收
尽渠弦索辊春雷相对清风君子哉凉观主人归未得不妨却许蜀人来
和本斋止酒
白家老瓦惯从游和气如春不汝邮近日更谁嫌外酒梦成燥吻吸青丘
羡渠痛饮日亡何一石如髠亦未多麯米春浓禁不撤酒肠笑我本无它
闻公久矣空诸妄止酒真成一事无旧说蜜殊惟饮蜜不妨试候小风罏
生憎市酒赤如霞难效当年老阿嘉一任花前杀风景破除旧赐小龙茶
酒名真一妙形容方法传来玉局翁揺动天关出琼液澄然不比小槽红
病余井臼不任劳欲饮无钱可是高一笑犹堪谁空腹少陵诗里学燋糟
送程茂叔
天涯忽送非常喜阿囝斑衣郎罢前话尽青灯十年事牀头周易故依然
真成有子万事足何况人生七十稀莫道梅花遮五岭头轻月朗去如飞
赠罗竹山术者
此君乃肯与人事辩舌生风有竹山何似竹林惟痛饮嗒然臧否两相闲
鱼须翠碧都抛却重糈今居卜隐中门外有来能握粟为渠满意说年丰
鞾纹纸帐稻畦衲榾柮地罏煨芋供此是人间真富贵莫将轻易许渠侬
和陈无逸中秋风雨
身似浮槎何足绊家同堕甑不须看枉裁白髪三千丈可柰青泥八百盘
病攻我剧声摩垒月避人深目眯糠一盏浊醪如许障诸余不容苦思量
饯高仁卿农丞奉使还北
常平旧法最为良颇记中丞耿夀昌此意推行在人耳肯教丰歉制低昂
好农使者惯经常归路西风水国凉但使人皆歌美稷故应此即是甘棠
别来五度见重阳草草宾朋共此觞听得酒边新句子可人风味故难忘
装轻路稳好兼程还向鵷班侣隽英自叶流根谁识此老农摩腹送余生
舜举水仙梅五絶
横出一枝谁与并整青葱佩立多时窗明几净好风日移向此中渠不知
檀晕金杯两擅奇晩风并作一香吹此中毕竟同还别付与司南鼻孔知
雪椀氷瓯荐茗时萧然相与对幽姿一生肝胆何由俗时有清风披拂之
当代涪翁有素评此花雅合唤梅兄玉宸殿上重差次可是诗人许与轻
老逋久共梅同住好事谁令侑酒仙变化侯王等闲耳不堪持到影香前
舜举马
常得奚官剪拂齐也思骧首一长嘶好随便面章台去柳色如烟路不泥
秋江晩渡图
晩来江上鲤鱼风十里青山一望中自是欲归人意急等闲付与济川功
梦会图并叙
赵尧卿尝梦东坡野服乘驴访之顾室中书史环列喜曰天下之乐无以加此他日又梦问以水仙王事即答以茫昧语尧卿与斜川游稔而是时方补注坡诗故心诚所感如此今翰林张周卿所记澄照德公之事人皆以为异余谓东坡之精神无往不在而平生喜佛言句流布中土历刼不磨岂非澄照素知向慕虽乱离奔走结习未忘有以得之欤一以诗一以禅所趋虽不同而所感未始不同也乐广以形神不接而梦为因东坡为之说曰心依尘而有梦梦觉之间尘尘相授数传之後失其本矣岂非因乎信斯言也二会之梦东坡必他有所因使因东坡则数传之後不当复为东坡故窃有疑於其说然澄照梦公时年六十有一而其夀至一百有十四则倍夀之语亦几矣正甫御史视澄照为同姓是宜保其图而登其夀二小诗附下方
觉来犹记旧仪型趺坐无言月满庭毕竟是因还是想不妨重举梦斋铭
洛僧加满九十五也向香山画作图况是东坡曾嘱付夀年多似手中珠
题戚子云五云图
一从鳌去波翻海梦断蓬莱不可寻当日五云依约处有人掩卷自微吟
金南峰隐居图
高哉千丈屹南端路入层云欲到难试看幼舆岩石里人间争似画图看
身在山中不见山却因远看更孱顔煌煌三秀如堪采拂石眠云未忍还
四安道中所见
苍凉初日破林霏几度言归今得归兀兀篮舆续残梦门前儿女挽人衣
分明路入茶山去唤起昬昬嗜睡翁共笑翁来已差晩珍芽秀甲老秋风
一溪百折渡复渡寻日如行纠篆中自叹劳生欲飞去琴高借我赤鯶公
何事区区外谍光五浆先馈岂其当尽渠争炀仍争席物我而今已两忘
生怕秋虫稻把稀腰鎌争出傍晴辉尻高首下泥中鹤啄得黄云尽始归
狭路倾敧下涧隈归牛忽带夕阳来狂遮瞪视浑无柰凭仗谁人拽鼻回
纷惹多岐意转猜若为误向此中来平生不作穷途叹途若穷时一笑回
依约茅茨傍翠微炊烟孤起半开扉早禾趂日连耞閙老荚争风拍板飞
木瓜已过折山来黄帕封林未敢开想见白沙红照里绣纹冷落见奇瑰【木瓜园入折山数里供进後方敢卖土人取瓜埋其半於沙中以纸镂花贴上以溪水洒之日晒乃红】
千颗丰融怕日侵楮生调护贵於金直须待折囊封了方见氷霜一片心
薄酒三盃醉不成雨敲疎瓦见分明破衾判作空堦滴滴到乾时也解晴
听得荒鷄第一鸣吹灯发火饭初成衣囊减尽浑无裌又是萧萧带雨行
崎岖踏破布行纒负米担盐似蚁缘为羡生涯随处足五湖鲑菜范公船
人向长安渡口归长安不见但云霏只应白鹭曾相识船到前头更不飞
可是茅冈太无赖苦要钱足刺船行却闻官路相将近便觉山舆陡顿轻
千山过尽又行脚惭愧道人看客勤裹得白云欲相赠一瓯茶复白於云
斧斤不贷老根株素节苍皮委路隅忆昨此中逃午暑前知愧不及尧夫
落落长松不许年轮囷扳斡欲参天流肪已化为神物枉损苍鳞亦可怜
姑溪小队带薰风笳鼓懽迎鹤发翁三十九年成一梦几多陈迹泪痕中
每羡向平婚嫁了恣游五岳可曾回也应未断尘缘在依旧挑包入浙来
支离病骨倦泥行拟向蓬窗睡到明绕鬓秋蚊故相恼更求底物是亲情
亭亭明月无人伴一意孤行天地间怜我扁舟连夜发肯分清影到苍湾
中秋有约竟须归未到家时月已随不合尽情看到晓今宵杀漫雨垂垂
儿能忍渴留佳醖我亦开包得快梨自笑初无泥可洗颓然还得醉如泥
归途拟向城中去论旧飜惊人已非怅望敬亭烟雨外平生漫说谢元晖
题罗御史诗
谏草诗篇好护持又吟蜀井竹西诗携将高节堂前去题作云旧也更奇
丘咏涯
圣道洋洋陋百家就其浅矣咏其涯直须辨取槎乘去未许当年海若夸
月轩
坐叹氷轮吐复吞长风忽为拂霾昏褰开万里无纎翳到处人家月满轩
题择庵云山图
老圆画里也藏机云抹前山冻不飞寸许塔尖何处市扁舟腊日访僧归
约家性存
春风小语记怀岷二十年中臂屈伸白髪遗民几人在重来老鹤更精神
萧条今尙有谁来老尽荒庭一树梅多谢高情肯相过冲寒自起扫苍苔
送李际可婺源学録
说看琼台气塞胸天教有子慰孤忠春秋为喜一经在兄弟谁知异姓同
乃祖当年洗日功特书赖有紫阳翁此邦况是渊源地好玩遗编振绪风
羯鼓图
春光一曲透霓屏红锦綳中养不廷谁道青峰白雨点开元宰相也渠听
山矾图
玉殿何劳定等差弟兄俱是老涪家季方也与新名字免得人呼作瑒花
赠东臯讲师
飞锡曾闻五台去云间瑞相是耶非峩眉清现更奇絶万里白头吾未归
东臯何事字无功讲罢应知万法空时枕苕溪作归梦临平一路藕花风
送戚性传
睢阳书院戚先生纶也名孙侍从臣文物相传今几叶又开讲席淑来人
送萧之刚
旬宣幕府得君重直到千峰尽处回闻道棠阴【阙】
倦书图
日长偏困校讐人袖手旁观亦欠伸一觉黑甜酣午枕絶怜识字苦劳神
谁道春酣雨不禁蒙笼眼色透云屏着人花气深於雾却是三郎睡未醒
题高丽字迹
片纸殷勤赠跋篇来从箕子旧朝鲜六经原不经秦火好为刋传惠後贤
毗山之居不皆竹也而其所尙友独在竹遂擅此山予观野纵横陈荆扉半启小舟划柳下不觉欣然呼渡径入万竹烟霏中山灵颇怪俗客何自来耶因留诗云
指点山居向那边闭门花木养风烟隣人不馔苍玉束一一而今欲造天
山人犹未出山时风月云烟总为诗笑问年来间何濶此盟应有此君知
右军书裙帖
?将墨妙写烟云晓起惊呼失素裙尽洗当年羞澁态从今不比旧羊欣
题四画
天气融和冻巳开桃花浪暖亦佳哉人生办取东南尉底用一双鸂?来
多情宛颈两鸳鸯贪趂湖心错裹香散发幽人休荡桨夜深花露湿衣裳
金颷争放木夫容蘸影清波分外红玉立前庭一公子丰标不与俗人同
积雪凝寒不肯融梅花伫立待春风嫰波正比鸭头緑厚叶休嗤鹤顶红
南岳魏监庙曩自请奉祠恬於声利十余年来益闭户读易人罕识之余托婣且契比来吴惠教五絶笃叙故旧情谊蔼然用韵复寄不足酬盛意
人生一世匆匆尔筵帙亡何已旅酬南岳罏头芋初熟等闲知閲几春秋
谁知白鹤早登门遗墨犹余屋漏痕师友百年同慧脉固应自有不云存
全真闭户魏不琢二纪怡然外世荣留得诗名皮陆集到君句法有余清
阿囝离鸾嗟嘱耳谁陪老妇祭缾盆二雏幸足寛怀抱共说河汾有外孙
静探五一共谁论悔不当初迳扣门自笑吾元今尙白刻舟空守旧时痕
三禽
何处飞来把修竹数声圆活梦还惊雨鸠那解知人意寂寞梨花雨又晴
风里空余碧玉柯离离秋子不胜多莫教却向人间语金井银牀愁柰何
送恩上人还云门
当日亲曾见珙公如雷辨舌振宗风分明句句字字是又向苕川访病翁
澈师何处覔遗踪坐听云门寺里钟正自年来苦行脚个中元自有千峰
挽诗
挽杨知府
蜀有古爱直公为令子孙驻原曾婉画治狱辄平反槁落荣观尽纡徐雅道存灵光洞刼火德齿晩弥尊肮脏羣飞外康强七袠余耆年犹谨礼细字每抄书十载甘琳馆三州奉板舆挂冠天木可双犊老康庐见说佳眠食遗身疾自无方期操几杖俄已易牀肤久读耆旧传仍联嫁娶图湘岑望不到洒泪向天隅
挽师叔理
卓尔见成鐻超然惊絶尘形骸脱边幅肝膈炯精神正自关天分应难语俗人谁收身後藁隽逸更清新巳饱忧患味方收翰墨勲龙飞新进士猿臂老将军千里推车轴羣工愧斧斤天乎如有意更为续斯文四海东坡老平生秦太虚神游已冥漠坐念更欷歔手墨看犹湿心期炯未疎堪怜畴昔语腹痛勿驱车
挽赵春谷
堕地追风骥垂天驾海鹏嗟哉中道止藉甚到今称几士待举火一生甘饮氷居然使跖夀念此拂人膺子美转同谷灵均怀此都修名千载短多难一臣孤天意终难料心期自不渝西风吹更急萧索间泉途北弁方胥会西崦遽莫追津梁摩诘病台沼雍门悲鹤有还家梦乌无反哺期泷冈松檟近足慰九原思
挽孙太监
埋玉愁闻薤露歌向来耆艾日消磨平生所至棠阴在晩岁其如麦秀何洛社竟虚同甲会监湖应改旧时波四春手植烦调护万感今犹忆烂柯
挽陈本斋尙书
在昔实斋老公能继盛名平生守师说晩岁萃儒荣禋赦原兵祸台纲忤物情抽身甬东去腾上几公卿天俾公多夀人知道不孤超然一室内不与万波俱甲子新诗藁烝尝旧布襦何妨传遗老文字照龟趺
挽王厚斋尙书
清要三朝望文章一世荣掌纶夸独直荷槖表羣英石室资殚洽金华赖阐明孤臣伤暮景风雨自鷄鸣开庆言容悦咸淳奏直前每逢时宰怒自保哲人全垂世三千卷归田二十年汾亭有遗操独拍泪潸然文献遗诸老风霜鲁殿余斯人不可赎吾道意何如永念年家好曾联选部居无繇陪缟送东望泪沾裾
挽陈本斋尙书【补遗一首】
有意超尘俗无心爱夕晖劝餐惟屡却持璧竟全归得正复奚憾偷生良所非传家孙子盛端不坠前徽
挽成峩峯
轻举游帷宅高辞神武门赐湖分老监遗笏付诸孙玉映神尤朗丹成道自真只应峩顶月万里照仙魂吾叔联姻好当年记汉嘉回头一甲子遗恨满天涯尚喜长庚老俄闻大耋嗟区区论畴昔何处挹蜚霞
挽赵止善
自处若素士不知为贵游多闻每是正寡欲更清修方借望郎重巳深宗国忧嗟哉事竟尔乔木委林丘昔日三株树雕容顿可惊一癯危独坐多难失孤撑官舍煎茶梦天涯裹饭情无由送车後擦泪愧平生
挽亲家孟从吾
东野哭其子难存百感身孤孙犹在抱行路亦沾巾满目家园树何时泪叶春诸生为执绋良足化郷人
挽岳君举
五十余年事都将作梦看早方磨铁砚老遂葬桐棺蚁结途方戒驹驰岁已阑山前一片石读者为悲酸
挽姚景春
昔在仙都世人称善士门丘山叹华屋风雨长孤根鹤瘦空余影鸿冥更断植斋书万卷喜有外孙存
挽赵碧兰母刘氏
苗裔真王後仪型老监同庭惟参玉树气未感秋蓬衣制先期具舟藏半夜空故应芳懿在位刻贲幽宫
挽张师道
少日追杨晏由来间气锺两科无近比万里有奇逢正喜鳌扉重俄惊鹏舍凶輤车方远税已见若堂封在昔台州守先人事分多通家能记忆上冢每来过老我病未死送君情柰何贤哉幸有子健翮看云摩
挽唐学宾
奕世诗书味端知积庆长於人不畦畛为世作津梁肯助鲁修泮能令齐发棠阴功天所相食报在诸郎
陵阳集卷六

[book_title]卷七
钦定四库全书
陵阳集卷七
元　牟巘　撰
杂着
乔木亭铭并序
晋国王公佑手植三槐於庭虽不作王溥官职而其子文正公旦为名宰相孙懿敏公素为名谏官名将帅曾孙巩苏文忠公为记三槐堂称其好学而文以世其家又为作懿敏真赞发明故国世臣之义以为世臣者其勲烈以着於时德望以服乎人譬之乔木封殖之勤养自拱把以至合抱非一日之故其论懿敏公之父祖子孙盖足以当之予倩张楧字仲实循王五世孙追维前烈宝其旧物近又复乔木之亭取苏文忠公所称王巩定国者以铭其亭曰
循王甲第吴山之麓勤身事国虮蝨刀?而不妄杀一念纯熟三十年间种木绕屋厥木惟乔异彼朴樕爰自芽蘖以长以育以至拱把合抱连幅忠根义干积善渗漉其阴数亩万世之福我思其人犹爱其木曾是比隣弗戒樵牧仅逃斤斧容惨神辱维时闻孙有恻心目赎之以归天实从欲泛埽其庭云涨新绿嫓美王氏三槐鼎足日有清辉如曦膏沐风有清音如韵琴筑可娯其亲可庇其族我诵角弓封殖是祝自今伊始公侯必复万叶子孙并受戬谷
俞好问摘西铭玉成二字揭之座右俾其子若孙因名思义克遂有成
天地之心生於万物其生维何凝沍摧剥蒹葭苍苍受变乃成霜露既杀而况在人贫贱忧戚是为福泽德慧术知是为疢疾增益不能空乏其身於维此意未或不仁父母於子夫岂不爱厥既爱之曷骄以败恩之过甚如饱则伤所以古人教必义方旨哉西铭造化全体惟好问父以训其子他山之石攻玉之工物有相假始就厥功彼粗而厉此温而密宛其成矣错落圭璧如琢如磨君子自修既恂且栗镌发孔周匪玉其美伊石其力生成之德
陈玉岩真赞
尔巾犹古尔鬓未斑画前有易胸次不凡早岁塲屋略取二三一旦弃去隐几穷探时乎神游双溪之间亦有负苓相与往还怨而无极肯露机缄山空月朗虹贯岩盘
周公谨赞
儒而侠其非欤?而隐其几欤违俗而聱牙玩世而滑稽欤吾亦不自知或隐几着书或狂歌醉墨是殆见吾衡气机也将求之北山之北忽在乎西湖之西然己见囿於笔墨矣俨幅巾而杖藜
谢竹所岁寒图
我观在昔交道实难风雪凌芳衆卉日殚睠乃三友媚於岁寒松劲梅清绸缪相欢竹亦欣然枝举叶攒如相告语晩节是完复有石交竦立漓岏三而四之愈久能看允矣谢子取友必端顾彼市道慨其永叹设图燕坐铭诗载刋勿渝此盟以鍳以观
学古斋箴并序
吾婿张仲实好学者也尝即其家教授生徒着籍颇衆束修以养意甚乐而尤与吾乡邓善之相友善其之江阴也善之实继为之今所谓学古斋者盖是其处善之比有远役此斋复归张氏程则去苏实来德孺子箴未始不同也事弥似其年仲实方念自弛使函溉埽老屋数椽环以华竹日挟二子开卷其间唔咿声彻户外锵如鸾鹄学子欣然乃皆来集如其初讲肄之暇俯仰千载啸歌一室自乐其乐书来颇有骄妇翁意余欲扁舟自致以同其乐而未能也夫世有古今学无古今一人巳之分霄壤悬絶此乃圣师吃紧为人语然施之斆学之室则几若教人者之为为人而为己者之私为己予疑焉仲实曰今将使教者以为己之心为人学者以为人之心为己若何余曰然何教非学何今非古则为之箴曰
今人与居戢戢同宇古往之宙庶越而语匪好曷求匪执曷御是以君子惟古是慕学古之斋不过环堵我友寓之子去我处窗明几净研席有所爰命二子密侍巾屦亦有来学五合六聚鱼雅童贯其进以序执业呻毕岂不夙莫其教伊何吾行必与非以为己成人之故虽我有余不尔闭拒大匠自治为世规矩其学伊何反躬内顾非以为人成己是务自足于己不外驰骛舍己而耘何有黍稌惟学惟教惟忠惟恕古人皆然今人则否絶今不为是谓学古咨尔学者目击心悟亦惟敬哉我仲实甫
渔父听琴图
出缁帷坐杏坛环弟子而琴穆然深思盖托之文王想见其人渔者何为下船而来持颐以听既以仁称夫子犹叹其苦心劳形而欲语之以所谓真者岂以文王之操其有忧患之心乎故其离世远害甘终身以隐沦然自居以知道未有真而不仁者也曾余论之未竟怅莫驻於挐音
有翅天马图
何年尘镜昬乍洗金背涌出状怪诡自古空言马生角今乃见马生两翅恐是渥洼种往往感龙气龙惟神飞行天若傅两翅何足贵想似穆天子会瑶池肉多身重不得飞一朝乘之逍遥出六合奔风轶电那容追万里一息日未旰当时从官无乃疲或云车辙马迹往往有如此安用彼翅为徒留诞谲诳後世我愿观者更勿疑我闻西王母参目而虎首物以类应固宜尔
石上道士閲经图
石盘盘可容膝山竹亚罏烟直捐尔书捐尔笔嗒然坐自纳息【缺】
昔朱桃椎见高士亷瞪视而其意竟莫传言固不若不言之全吾终日言而未尝言亦不自知其所以然是语是无以问月川
张季宜像
貌古貌巾凡巾孰知其满腹下笔如神盖昔之勇冠军而今之老斵轮也可为中国之式席上之珍然且弗屑方超然企涪翁而浥元真
画竹
临风永啸剑戟相摩大节凛然正而不阿
玉立娟娟现清净身匪雨之力本无垢尘
维翠琅玕高拂晴空朝采之发有若长虹
枝叶清润发此华滋蒙雾之力而不自知
孟集虚像
黄冠野服翛然於大涤天柱无何有之滨吾与之虚而委蛇其虚缘而葆真者欤
四虎图
藜藿不采林有伏猛其何一日朝无骨鲠
惊雷游雪赴此渴吻下噉清泚有文其炳
顾视有威岩下之电不疾而速风行草偃
画梅
清香袭人无处可着起视天宇参横月落
老逋之诗逃禅之笔洞其玉屑忽在吾侧
画猫
剪红以聘文炳如虎鼠辈疾走莫予敢侮
放鹤图
放鹤兮林臯澹容与兮萧骚欻素风而孤矫兮舞空中之落毛翁在南山南北山北兮羌欲往而从之翺翁曷为自还兮波粼粼而送轫轫鹤如迎兮乃下翺婉欲止兮锵鸣璈噫吾与汝兮犹未离乎天弢数数然肆可迹兮宇宙虽大将焉逃吾曾不得夫白鸥兮以为曹吾何意兮客之适与遭吾气以为驭盖未尝去来兮彼延竚祗徒劳日暮客去但见鹤啄乎空庭兮首下而尻高我亦嗒然而忘吾兮眇天地其秋毫
故驾部郎中扪膝先生喻公赞并序
唐时喻鳬天宝末从驾狩蜀尝为陵州守卒官遂家焉蜀之有喻从此始其俗益蕃大与牟氏世通婚姻如古朱陈人以为美谈扪膝讳汝砺汝舟则其季也无闷翁讳炜然皆有文集传於世越自属难先父存斋公与舅氏名绳先後出蜀舅氏寓太湖之西山盖隐於橘诸子亦能自树立不替家声昔陶濳尝作外祖孟嘉传某窃不自揆援此比为扪膝翁赞当求名笔书而刻之俾後有考焉外诸孙牟某赞
蜀有遗直陵阳喻公靖康之末驾部郎中惟国与主已所愿忠阳九百六厄运适逢两宫北狩外诅内讧金虏伪首议易宋宗我之百官若盲若聋以次署议屏息厥恭贼臣邦昌何等妄庸僭干天位自取其凶公于是时义愤填胸吾膝虽弱与铁石同誓不少屈以仕楚宫掷笔竟去矫如惊鸿扪膝之令走卒儿童不肯帝秦自以为功呜呼鲁连万夫之雄惟吾扪膝异代同风国有生气炎绍再隆揭节谕蜀公来自东一有不合归卧藁蓬信意为文大篇舂容时乎自写纸上横纵奇奇怪怪龙蛇之踪而其英烈冲斗贯虹奕叶诗书至无闷翁惟我祖母庆善夙锺越至吾母信安肇封謭焉小子敢昧所从爰述斯赞传示无穷
赞缪淡圃之祖四训
缪淡圃以其祖中斋君遗训四言者求予言衆俱备乃申述其意以复焉
积善曰　有所为而为善必不力能真积力万善身一持忍曰　惟不忍於人乃能忍於己忍者义所为忍过事堪喜
勤俭曰　勤俭必起家更有为己学进修贵自勉敛退贵自约
安分曰　人生已分事犹恐不得尽鸡豚认隣栅毋乃非吾分　虽然所以行之者一敬而已矣祖训孔昭淡圃其懋敬之
陵阳集卷七

[book_title]卷八
钦定四库全书
陵阳集卷八
元　牟巘　撰
奏劄
咸淳辛未十二月初一日转对劄子
臣一介踈贱误玷周行每窃惟念自先臣子才以来世受国恩至深至厚涓埃未报日惧空官兹者皇帝陛下视朔前殿诸门洞开旦气清明而臣以此时猥当转对天光所临其敢具文以塞故事臣尝伏读国史窃观元佑三年五月一日苏轼转对条陈三事其一条曰唐大宗司门令式云其有无门籍人有急奏者皆令监门与仗家引奏不许关碍祖宗之制自两省两制近臣六曹等监长贰有所欲言及典大藩镇奉使一路出入辞见皆得奏事殿上其余小臣布衣亦时特赐召问非独以通下情知外事亦以考察羣臣能否情伪非苟而已伏望更与大臣商议除台谏开封知府已许上殿外其余臣僚旧制许请间奏事及出入辞见许上殿者皆复祖宗故事元佑六年八月一日范百禄转对亦条陈三事其一条曰太祖皇帝建隆三年诏自今每五日内殿起居翰林学士及文班常转官转对既又命尚书省集官议其可者而行之真宗皇帝诏有司録转对章疏一本留中祖宗之於转对其勤且至如此今一岁之中侍朝者有数臣僚每次二员转对不过十余人借使人悉知而言言皆见用亦不过十数事耳望诏执事审议转对之制悉由太宗真宗旧章二臣之言大祗因转对以通下情以广上意而已臣尝谨心考观元佑五六年间大小之臣类无不得其言者或入见上十事或经筵陈三劄此言及君德者也或议差役或争回河此言及政事者也或言陕西地震或言冬温不雪或言日食六分之变此言及灾异者也或十九疏论章惇或十三疏论蔡确或十疏论安焘此言及小人者也或乞免浙西五谷力胜钱或乞蠲放户部余剩钱或乞取常平敇令删为一书且放秋成收籴斗斛此言及民事者也或乞昭宝元庆历令内侍省取先朝帐籍比较近年用度之数或言奉宸库已取珠子六十斤户部已用金三千六百两此言及节用者也禁中求乳母则刘安世等言之内中朱红车子乱行则苏轼劾之其言及宫闱者如此皇太后亲属向宗良知邢州则苏辙言之皇太后亲属扑断酒务少欠官属钱均作七年送纳则曾肇等言之其言及戚畹者如此随龙冯宗道迁转则王岩叟言之内批钱班干当牛羊司刘言干当翰林司则曾肇言之一宋用臣叙复中州刺史则范祖禹以为官寺兴土木不可以复用一陈景元校黄本道书则范祖禹又以为异端虚诞不可以成宗夫其一时更进迭谏议论己有余并包兼容听受巳甚美而臣轼臣百禄犹惓惓以复旧制议转对为言岂过计哉忠言利行固不厌其多王道利宣固不嫌其广也伏惟皇帝陛下作共即位於今八年凡其所建植施置壹是皆以元佑为的而听言一事尤极谦隆初元诏书尽复祖宗旧制间因臣僚避对则又戒饬申严导人使言固巳无所壅蔽乃自比岁顿异流传皆谓诸臣进言稍有忤拂圣意厌惮玉色弗怡或顾左右而言他或视屋溜而不答人臣犯顔逆耳本为难事藉令未能施用柰何更加沮伤遂使循默成风此岂盛世宜有我朝以言立国列圣相传未尝罪一言者虽中更大拂乱大伤败而社稷之长久终有赖于人言然则人言何负於国倘陛下不察径销毁之志士忠臣宁不为之解体况外而边事孔繁内而隂邪伺隙日食不见天且忘予而入冬过燠寒气未效其何以兴来岁寇敓相挺或能胜予而丰岁且然脱有水旱其何以善其後惟有一綫言脉所当极意扶持今日果巳尽如元佑则听言之法固当益循于元佑今日或未尽如元佑则听言之法尤当百倍于元佑陛下试取元佑诸臣之论奏与夫愚臣前者之条陈蠖濩燕闲特赐观省圣明之意必将有槩於中其继自今益恢圣听毋疑其归过而卖直毋嫌其立异而要名凡有苦口之言率皆虚心以考其恳直恂忱者则欣然容受其忠实有补者则立见施行或者偶非其人则他山之石可以攻玉不当以人而废言或皆无可采则川泽纳汚山薮藏疾亦当容之而勿问庶几听言之美一与元佑同符天下幸甚臣於二臣无能为役特援转对之比以写忧爱之私干冒天威惟陛下幸赦状
乾会节进银状【武冈】
弥月不迟於赫一人之有庆任圡作贡丕昭万国之来朝上件银品列於金英生於石地不爱宝式彰万亿年之休天用降康诞受九五福之夀
申省乞祠状
某本以濶疎加之闇劣荷明时曲矜於先绪而大造不弃於微踪擢之於患难之余畀之以民社之寄盖亦自知其非据犹欲少报於殊私领事以来尽力所至虽一毫未有於实惠而千里或谅其苦心顾以资浅望轻平时不足以镇压数奇命薄所至辄值于艰虞妖虽人兴咎将谁执何敢效相尤之语但知为自治之规赖庙朝远扬於德威幸封境获清于旬浃有如旁郡之元恶亦为多方而悉擒尙藉覆存未闻触罢兹遂书于下考正当勉于後图外则障蔽客邪内则补治元气必得精神强诩之吏庶无岁月玩愒之风重念某鼠技已穷马力既竭况以跨年之久病凛乎末路之难全深恐疾颠有辜隆使敢摅真悃上渎公朝欲乞矜怜特赐敷奏纵未加于显黜愿亟畀以闲祠得稍遂休息之私实仰拜生成之德
辞免除浙东提刑状
除委骤加愚衷增惕伏念某素无能解见谓迂踈自污省署之华居惭玩愒比吁祠宫之请实出忱真盖深惧于踰涯惟必期于从欲俄蒙简擢躐畀臬司惟外台之寄最严而左翊之区至近地大物博岸狱颇滋人微望轻风棱何有况复侵于多病亦欲遂於稍休敢乞公朝特赐敷奏收回成焕谨毖祥刑或未弃于微踪尙改畀于小垒庶可效涓糜之力兹允谓生成之恩
申省乞祠状
某藐尔孱庸误蒙奬拔平生梦想岂望台郎旦夕驰驱况在甸服固知极难于称塞犹欲少効于疲驽逮此弥年居然愒日既不能悉聪明智虑坐蔽于狱成又不能体疾痛痒疴力伸于民隐振扬何有仇怨巳多良以物望之轻祗为明指之玷载惟弱质每觉早衰自夏秋以讫冬率菑病而寡懽况心力必凋意绪怔忡无非亲斋居之时固己积旷瘝之咎前奏力祈于夙退庶几少逭于疾颠自堕因循第增愧惕兹幸书于下考其敢昧於初心是用力控微忱上干钧造欲望察其真切赐以敷陈特赋祠官俾安愚分别遴时望以重职司誓殚香火之勤仰答乾坤之施
武冈置靖安寨申省状
本军虽为僻垒然西通融桂北控沅靖南连全永家与溪洞相联旧来节次於要害去处置立堡寨控扼防札无虑十五六而後徭省各安武冈一邑虽地无溪洞而紫阳郷都分最濶去军县且二百余里其俗顽犷又与永郡接境往往恶少之所出没乃无巡寨以为弹压戊辰妖寇相挺啸聚无所控制几至猖獗本军随宜招捕仰赖圣朝威德随得弭宁事定之余傥又不知防守非所以惩前事而毖後患也某虽侥幸替去然不敢不为此邦长久之虑昨差官相度下育渡乃紫阳乡要害之地遂行创立寨屋三十余间及寨官衙守等皆是本军自行措办一毫不以扰民并已齐备了毕今来欲以靖安寨为名招刺寨军一百人驻北防守见将标钉到已断妖贼周千四等及其余妖徒田产尽行籍入本寨充养军之费或尙支用不敷在本军随时那融应付其契勘得本官旧有武阳寨监押一员并同管辖一员阙官岁久欲乞公朝敷奏将上件二阙省罢特置知靖安寨兼巡检一员专任武冈县紫阳长溪两乡防札之责仍下吏部作阙许经任人差注或从本军选辟一名庶几此寨既建可以联接声势禁伏奸暴千里均拜安靖之福实为利便
剙大礼例库申省状
本军每遇大礼例进奉银二千二百十一两一钱四分随纲别进奉银三百八十四两五钱二分五厘所有价钱系照指挥截拨及剗刷杂色窠名应副外尚且不敷旧来弊例或敷之质库墟户或敷之军县吏胥甚至有告讦献助之名本非得已而吏胥缘奸重贻民害质库墟户之往往停闭以避科买市井萧然日甚一日某曩岁抵军询知此病应词诉并不许告讦献助而他未能区处也缘本军以县为军赋入有限兼因妖寇调发官军民兵为费不赀某不敢以一镪一粒科扰百姓自行那融应办皆出於常年调度之外郡计愈见单窘无可措画遂痛行樽节浮费及供给等钱铢积寸累计见钱一万贯者创置大礼银纲贴助解库一坐月收微息专一桩管不许移动无遇大礼年分收买两项进奉银两除久例截拨剗刷钱外将本军三年所积息钱支出添助上件银两价钱咸淳八年明堂大礼为始大约可增钱六千四百余贯者比之目今市价略同在民可无倍费庶几稍革科配献助等弊田闾之间生意初回务以仰称圣朝严恭大礼不渎不扰之意本军除以节次施行外所合具申公朝欲乞劄下本军照应永为无穷之利
祈雨未获申诸司状
本军今岁苗稼茂盛但自六月以来一向缺雨高下之田率皆告病早稻抽穗者亦多焦卷连日祈求虽四郊间有得雨去处却未沾足万人之命一年之计决此数日虽巳多方疎剔狱讼讲行寛恤如诸牢囚系勘酌疎放合催钱物等第寛减外窃念谬政致菑实为守者之罪岂容恬然自处谨蔬食闭合自省应出入并用小轿仪物後乐并省少见身自贬削之意仍备申诸台乞赐申奏将某罢黜以谢千里之民
表
贺乾会节表
阳居大夏实符炎运之兴德为圣人爰记虹流之瑞亨嘉之会福禄攸同中贺恭惟皇帝陛下祗遹骏猷丕厘熹命文宜多子共知有道之长汉举高年尤欲及人之老时万时亿之德之纯臣幸际昌期阻陪贺列周而复始泰元愿神荚之增罄无不宜天保效南山之祝
贺夀崇节表
至哉坤元乃顺承天诞弥厥月于其王母受兹介福於万斯年庆辑无疆欢生有感中贺恭惟夀和皇太后陛下俭慈是宝恬澹无为在太极先自见两仪之运以天下养坐膺五日之朝瑞节相宣瑶觞胥怿臣欣逢华旦越任黔邦听长乐之严钟莫陪鸣玉增泰元之神筴复见循环
浙东提刑到任谢表
右铨愒日方自恶于鹈梁左翊观风俾载驰于駰辔宠光舄奕感激轮囷中谢惟民之生皆天所命本无不善何有于刑自後世尊用司空城旦之书故斯人浸迷关雎麟趾之意然则臬事亦重矣安得仁者以司之禁於未然辅所不及矜畀庶戮必深识圣人不获己之心明清单辞类皆非俗吏所能为之事盍咨淑问庸受嘉师伏念臣见谓謭能粗承忠教带衡佩矩仅守曲士之寻常错节盘根初蔑良工之剖劂荷曲予於先绪每加録於後踪出领州麾专城良忝入污省户典选何裨自知称塞之难愿循止足之分俞音汔閲误渥更加叨乘使传之华越在帝王之近然而地大物衆曷诹度之能周人微望轻於振扬乎奚有觉铅刀之甚钝惧绣斧之莫胜视事云初抚躬增惕兹盖恭遇皇帝陛下好生如舜克寛若汤得位曰仁式广天地之大德措刑不用方臻帝王之极功爰重职司以严甸服臣敢不明谨于狱殚既厥心迭礼乐而有光愧曷当於华选画衣冠而不犯惟仰赞于盛时
谢吿奏
将命俶临赞书申锡宠临所被戴捧奚堪恭惟皇帝陛下体念臣工惠绥畿服训词至厚盖有三代之风威严在前不违咫尺之地纶音所建节瑞以光臣自愧微踪骤膺隆使维丕显休命何以对扬监於兹祥刑尚思勉厉
贺明堂庆成表
度九尺之筵称秩元祀歌万年之颂申命用休庆衍宗祊泽流函夏中贺恭惟皇帝陛下斋庄中正寅畏严恭式彰致美之忱菲食如禹聿严昭事之德卑服即文宜迄用于肇禋而毕来于诸福臣滥将隆擢幸际昌辰宫庙骏奔莫赞声明之盛邦家燕祉益祈运祚之长
贺皇太后表
世室合祛肇成熙事东朝介福喜溢慈顔万国咸欢两宫交贺中贺恭惟皇太后陛下功高保佑德备徽柔肃在庙之忱此思齐所以圣等如山之夀曰天保莫不增属载举于缛仪庸茂迎于景贶臣亲逢盛旦滥玷使华燕及皇天繁祉愿绥于文母于彼原隰懽謡乐听于尧民
贺皇后牋
礼严上帝於皇旒璪之仪美萃中宫爰赞玉齍之祀万方禔福三殿均懽中贺恭惟皇后殿下文定厥祥柔嘉维则夙有家而警戒孝敬相成兹在庙而肃雝徽音是嗣赞今日王猷之盛踵我朝后德之贤臣拭目邦荣縻身外服秉文显相莫陪多士之联移俗厚伦共美二南之化
谢赦表
熙事备成礼严三载庆条敷宥和畅九垓圣泽流行嘉生欢怿中谢恭惟皇帝陛下寅恭飨帝忠厚承家神感至诚已聿怀於多福邦有大赉用敛锡於庶民开释无辜薰蒸极治臣初将隆指即奉寛书汤网濶疎咸识自新之路吕刑明恤益宣不杀之仁
贺夀崇节表
四月维夏日行南陆之长八千为春天锡东朝之夀宫闱辑庆海宇均懽中贺恭惟皇太后陛下秉德静专游神恬澹诗歌震夙生民时维姜嫄易用正中介福於其王母谷旦相先於嘉会藻旒亲奉於怡愉臣幸际昌期敬裒善颂近畿持节莫陪长乐之仪广内称觞第想瑶池之集
贺乾会节表
岁在夀星爰纪诞弥之节阳居大夏况逢长养之辰华渚流光寰区辑庆中贺恭惟皇帝陛下聪明天纵圣敬日跻亿载怡愉方奉称觞之乐四方绥靖自臻磐石之安于万斯年既多受祉臣欣逢盛际敬辑颂声自惭周雅之使臣阻陪在列愿与帝乡之父老仰祝殊龄
陵阳集卷八

[book_title]卷九
<集部,别集类,南宋建炎至德佑,牟氏陵阳集>
钦定四库全书
陵阳集卷九
元　牟巘　撰
记
范文正公忠烈庙记
文正范公忠烈庙今在姑苏三让里天平山公自睦移守乡郡再省三世松楸不但汉人过家上冢之荣而已尝建白云庵奉香火洎登政府得追奉三世置坟寺始奏改庵为白云寺祀徐国公唐国公周国公盖庆历时也犹未有忠烈庙之名先是元昊据灵武纳旌节僭位号威胁诸羌肆为边患朝议举兵攻讨遂以边事付公首用种世衡筑青涧城扼冲要大营屯田听民互市鄜延乃异时西夏贡路但严备不出以示招纳有筑大顺城以扞环庆筑细腰朝芦十二寨以制明珠灭臧二族元昊势渐析乃命公及诸号知兵者分领要害为持久计以待其敝已而昊卒内疑如公言而公在庙堂以议论不同均佚南阳继遂谢事矣公内刚外和恩威迭用当时边人相语此小范老子胷中有数万甲兵不比大范指雍也或又以龙图老子大范老子称之其为人所畏爱如此邠庆诸郡与属羌皆立生祠绘像以事其终也属羌酋数百举哀僧舍哭之如此三日乃去宣和间庆帅宇文虚中以郡人思公不忘祠祀甚谨奏赐额忠烈庙它有旧额皆易新榜绍兴失秦陇庆阳庙貌邈在它方始改奉于天平山每岁上巳三司率僚属郡博士率前序偕来致祭庙久颓毁至元乙酉主祭邦瑞提管士贵共议重建取义学余米归之义庄为土木费司计邦翰宗逊等佐之其年四月既望新庙成丙戌二月既望率族奉安前设文正公神像内设三国公神仪庙凡十楹黝垩丹漆备极壮丽供具皆完好大德甲辰行省闻于朝禁治烦扰崇奉尤严於是士贵以书抵某碑记厥成謭焉末学固辞弗获惟昔文正公在朝闻延州危急自请代张存正欲委身不测之地人以为难某窃谓未若公上百官图诋宰相为张禹虽触盛怒坐以越职曾不少沮为尤难盖不顾其一身之利害祸福故能内肃朝纲外抗方面谥曰文正庙号忠烈如是之伟也夫士大夫则知尊祖矣尊之者何铭其德善也是宜作为铭诗刻石列庑下其辞曰
南阳诸葛蜀汉再造志决身殱民哭陌道乃庙沔阳成都夔子号曰忠武西人悲喜相传尚记馘双诛合於惟文正异世同辙虽老益壮虽死不亡精忠盛烈夏日秋霜昔讨灵武皇威远加声势震燀摧其角牙忠宣有庙参错西土公像在堂莫予敢侮天平之山白云之泉公归自西庙貌宛然谁实新之伟矣柱石上公之服扬休山立内祀先公爰备庙制维垣啓宇光荣三世式济美忠宣弟之昆粤至斯今代有贤孙乃厚义廪乃广义学同忠合虑新庙攸作洁我牲牢率我宗党竭?妥灵默通肹蠁公在帝旁玉虬既驾神游逶迤驭风来下佑我後人俾炽而昌庙佑是保千载奉尝
苍山小隐记
歙之婺源有佳士曰遯叟戴君宜自其先人以诗书遗後至君宜遂发闻而着能名负屈称久泊然无当世意盖尝取邵子书四四而相因为十六者上下究极之叹曰世逾邈岁逾老兹庸讵非吾自佚时乎别业在苍山距其居二里许饶信诸峯环左右皆历历可名物指数一方胜处也筑楼藏书隐事巳略具复营小隐于山之旁且疏泉自山趾以为九曲池游者必道池中曰横舟者以入稍进则名花异卉骈罗杂袭於四时佳致窈而洞崇而坛位置略如京洛好事家又进则罗分二圃莳佳鞠而挹晩香若松梅类也参合四并与主人而五其堂曰五隐萧然幽人静士之庐也又益进则岛沚萦环有船出菰蒲中桃花流水试寻源而问三山对峙藏春中敞霞蒸绣错亭观相望便疑神仙去人不远遯叟杖履日游而乐之曰是足佚吾老矣驰书苕霅属予记予每病世之隘小举足辄值墙壁抵荆榛顾在隐约而平寛若遯叟之于苍山者其乐盖无涯而君以为小隐何也东方生阳狂滑稽自谓陆沈於俗避世金马门何必深山之中蒿芦之下於是有大隐隐朝市小隐隐陵薮之论世之出入名利者此固其所藉口小隐岂果小哉吾尝闻大隐于夫子曰贤者避世盖巳居辟色辟言之右而乾初九之文言遂发其义曰遯世无闷夫不见是而无闷非乾之大孰能之遯乾之变也故曰遯而亨而亦有大矣哉之辞未有大而不亨者也至于考盘在涧硕人之寛乃诗人所以形容贤者退而穷处之德体气象而夫子曰於考盘之诗见遯世之士者而无闷于世遽与乾并言之夫亦惟其大而已矣吾所谓大隐者盖如此要非方朔辈所可与遯叟应虎学甚博气甚静不怵于物变者而迁方且依山林即闲旷穷理而参乎数以观夫寒暑之代谢草木之零茂人事之儵来忽往而自乐其所乐以遂隐居求志之愿於夫子所称易诗之旨固巳识其大者况生紫阳之里同遯翁之号而九曲之池实为小隐称首其仰高希贤尤切余恨未能一至其处窃惟九曲有大隐屏之名反招隐者也敢附斯义以复於遯叟其小也秪以为大欤波潭之东池离而志不果者也余得以略遯叟曰大矣哉子之大吾隐也乃歌曰云山之苍苍兮言采其荣其下九曲兮彷佛乎大隐之屏吾端策而得遯兮又慕夫嘉名噫孰知吾之乐乎肆其外而中闳纷衆美此具备乎大莫大乎吾身吾将出王游衍兮曰旦而明藏之至密兮拓之无垠举堪舆其犹小兮何况朝市之与山林
木斋记
东平李君公略自号木斋间以谂予予曰古盖有端木其氏干木其名子木其字木心人其号者抑是之取乎公略曰济也非敢自拟於是顾平生狷急往往以语言忤物欲为椎鲁木强而不能早闻论语木讷近仁之义因窃取其警焉特未知蒙庄氏所称形如槁木望之如木鸡者何如也试为我订之夫仁道至大夫子何取於形之不外饰欤故其言也訒木讷类也则亦许之以仁巧言令色反乎木讷也则直以鲜仁目之人患不木讷耳然尝观之木质朴坚韧之中盖有闓动发生者在于其形不于其心非所以论仁亦非所以论木也人有心木亦有心仁人心也心之德也且孰为木之心春盛德在木是木之德具于心者也春也即仁也木神则仁是木之神妙于心者也仁也亦春也程子曰木仁之气像恻隐之心春之气象木也春也仁也盖合三者而言此木讷之所以为仁质朴坚韧之所以为闓动发生也公略其以形求之乎以心求之乎天下固有形似而心非者彼南郭子綦以形之徒劳行若驰而莫之止也终身役役而无功也嗒然隐几使如槁木焉似矣然心可使如死灰乎纪渻氏以鸡之欲鬬虚憍而恃气也应响景而疾视也养之三月使如木鸡焉亦似矣然其德全者岂吾所谓心之德乎信斯言也是率天下而不仁也毫厘之差千里之谬盖不可以不辩公略有文墨议论尝为吴兴纠曹又为台省掾皆有声质直而好义志仁而无恶不肯媕阿容悦固已知木讷之义矣予犹疑于形似之间故以是语焉
以斋记
汉嘉以峩眉重本名眉山郡後乃易今名不但山川奇絶闻天下昔康节翁前知靖康分裂此为善地可避兵故邵氏之孙皆来卜居七易之学遂盛行于蜀其地距我乡百里鸡犬声相闻也我先人尝仕焉当宝庆丁亥而予以生越十有二年侍亲去蜀昔之善地莽为荆棘六十必复今巳踰其数矣辛丑曹君克明举茂异自燕来杭汉复有人在省需选闻之良喜张仲实为予言克明笃实有气义异乎流俗闭门读书一意于学谓易六十四卦卦下象皆有以字因以以名其斋且求予语夫易圣人有忧患之所作吾与克明俱流落万里外忧患备尝固当相与共讲焉易之诸卦皆观象取法乾居其首孔子於此不过曰天行健何哉伊川曰天道覆育之象至大非圣人莫能体欲人皆可取法故取其健而已君子以自强不息法天行之健也大率人一呼吸为一息一息之间天行八十里一昼夜万三千六百息故天行百万余里然则天之行健人之自强不息实相流通一息间断人与天始不相似矣以斋之以要当法乾之自强不息而予读文言则又知所以自强不息在于学以聚之问以辨之两言者又学者吃紧用力处天之运行无巳时则人之学问无止法孔子犹韦编三絶而况他人学者诚能用其力者虽休勿休胷中有全易而理无不明自一至六十四何莫非吾日用间事朱子曰以者圣人以易之书也克明尚勉之予耄惛不能进矣毋忘乡里故其亦有以儆我哉
范文正公义学记
古者二十五家为闾闾左右各设塾乡先生为之师襃衣博带晨坐闾门教其民之出入田亩者有教有养诚为良法自井田废闾左废古制荡除汉以来或为讲堂为精舍而养则未之闻也范文正公尝建义宅置义田义庄以收其宗族又设以义学教养咸备意最近古夷考厥初宋时天下有四书院应天府书院为首光是郡人戚同文聚徒讲授士不远千里而至文正公亦依之以学同文为人质直尚信义宗族贫乏则賙给之丧则赈恤之不积财不营居室或勉之辄曰人生以行义为贵安用是义之一字实与公意合暨公登第立朝为守为帅以至大用名位日盛禄赐日厚遂成义庄义学为其宗族宅于斯学于斯所耕者义田所游者义路何适不宜嘉遗後人可谓笃至继继承承亦惟成规是守粤乙亥兵戈俶扰未遑兹事至元丁丑提管士贵主祭邦瑞共议兴学卜地于吴县三让里距祖茔二里所涓日庀工为屋三十楹祀文正公于其中会讲之堂扁曰清白东斋曰知本西斋曰敬身外辟室为教谕偃息之处庖湢廪廥蔬茹之圃咸在外为周垣扁其大门曰义学清溪松竹之间昉闻弦诵声是役也义庄掌计之劳为多提管又撙节助济浮用增田山仅百亩备师资束修之礼子弟笔札之费一有以劝大德戊戌朝旨以义庄义学有补世教申饬攸司禁治烦扰尝加优恤无复干吾藩者可肆意于学矣至大戊申提管驰书来霅俾为之记昔钱公辅尝记义田某也何敢与斯文窃闻文正公早岁就学应天时夜以继旦冬月惫甚以水沃面食糜度日人不堪其忧其苦心劳形者如此博通六经尤长于易学者从之叩质终日往复无微弗究其难疑答问者又如此用力何啻十倍今人耶咨尔来学书尔佩衿盍亦追思先志俛焉孳孳毋以寒暑而为作辍庶几他日业精行成式克有立得为名儒以应选用以副二范君惓惓兴学之意其年七月旦日记
重修妙行院记
杭北关之外江涨桥至左家桥有喻弥陀浄公接待妙行院浄公早岁喜画弥陀佛无为子杨次公呼之曰喻弥陀名遂大传院距喻家桥甚迩盖以其姓姓其桥也予异时屡至焉比不至且久每记无垢张公所作窣堵铭具言方腊之乱浄公径入贼垒愿以一身代一城之命贼悚为少戢夫为善之心勇猛坚确而本於诚实是能感通神明彼盗贼之徒虽甚悍桀亦有人心宁不为之革面改图惟善之归乎况推之以造事立业将无不可为者浄公前後所为如欲饭百万僧乃至三百余万凿西湖多宝山为弥勒像又增广其居为殿堂楼观皆一念之诚实始而终之方其画时坐一浄室禅观寂然见阿弥陀光明好像而後下笔故所画如所见凡所建造如其所画也事见于张忠献赵忠简张无尽之颂之赞皆世之钜人元夫也圜悟勤大慧杲真歇了皆敬重之如见在佛则佛法中之大知证也不亦伟欤院更多故久就摧圮幼山冲公提点早受业妙行往来诸山遍历僧职各有劳能雅意第欲弘其祖师前规以酬夙愿而已乃以华亭义兴两庄八百六十余亩山一百五十余亩归之常住一新其院三门藏殿佛殿浴室无量寿阁廊庑楯楹高下曲折奇花异卉芳菲掩映宛为胜处大开养鱼池每岁临池放生以申祝赞圉圉洋洋不可胜纪又通船步拓蔬圃广栴檀林以安挂锡至于建菩提园修水陆堂由中徂外莫不完备祖师心传所谓勇猛坚确而本之诚实者朝夕奉以从事冲公年巳八十许健强如六七十其力足以达其所为用克底于成先是喻弥陀之寂也张循忠烈王以文祭之王五世孙楧予婿也承其先志以来求记戊申十一月也予闻冲公自称方是闲观其大作佛事无负祖师之付嘱亦可以少闲矣而犹曰未是闲也自有此院未始有记真大欠阙事必得记方是闲也其果遂可闲欤予愿冲公益加之意虽休勿休予弥陀死而不亡岁时来归顾曕新宇亦当忻然为之一笑
松江普照寺记
一切世间佛法最盛盛矣而不能不变者数也变矣而不能不复者时也必理足以驭数而不尽诿乎数智足以因时而不至违乎时而其能又足以立事式克底于成故垂名无穷焉普照本堂乾元元年大明寺也相传为陆氏故居始孙吴时陆抗封华亭侯世居华谷三十五里谷水之阳崑山之隂时尚隶姑苏天宝十年始为县石晋天福五年始创秀州割华亭以隶至元丁丑陞为松江府史传称陆机自孙氏之亡退居旧里盖自建邺宅归也普照岂非其别墅欤自梦形黑幰地化宝坊舂钟击鼓而作佛事此其盛之始也会昌五年天下僧寺皆废普照亦其一也钱氏时镇守司空张瑗於寺後凿河通流寺故基去三之二矣此其变之始也大中十二年良惠元珂等再建寺宋祥符元年改为普照主僧必以学行者充寺僧凡二百余房至无所容此其变而复盛者也建炎绍兴至淳佑戊申屡经郁攸此其屡变者也宝佑乙卯行金再造山门翬飞翼跂此其屡变而复盛者也役之大者释迦殿千佛水陆院千僧海会堂予尝为记以具载其事他如库厅海月堂即高僧惠辨号海月法师也梵修院尝立观堂即旧之五百罗汉殿也善住教院即旧之东塔院也至于圆通殿西方殿懴院藏殿之类靡不完具钟楼钜钟声闻五十里而宝塔峥嵘屹出云表尤为奇观每岁官僚于此建道塲申祝赞益广善缘为民祈福遇首春仲春仲夏四立日皆修期观诵经典率以为常此皆前後诸人所共修营或捐巳资或转化施或出主僧或出徒弟其智足因时而能足以立事不徒诿诸数也庶几盛而不复变焉前主僧佛智通悟大师子闻实相与规度叶赞其力居多大德丁未因来求记非徒侈土木之盛也以见诸人之劳使後者考也况佛之智慧即吾之智慧不如待时也佛之能仁即吾之能用力於仁也岂流俗任智矜能者之比哉铭曰
大相国寺并包百数殊涂同归不内外故人之观物必於会通剖去籓篱是谓大同林林总总普照院室言栖尔单几瓶几锡有万其法各闲户牖贯以一理何殊己有而今而後阐尔弘规洞朗轩辟尽撤己私自然福德遍河沙界不可限量亦无障碍是为普照释迦之殿高竦挿云邦壤攸奠蒲牢霜吼扶桑日出红光陆离幽雾辟易靡所不照斯之谓普普照之中物无患苦潮汐以时亦无风灾稻海日富布施日来稽首佛慈其何以报谨尔薰修是祈是祷悔过兴善一念猛烈愿尔衆生永离尘刼
君子轩记
是气流行阳一而隂二故为君子者常少不为君子者常多有所不及则有所胜焉惟立教之君子以降衷秉彛修道而制其数以默扶造化之所不及之为君子亦欲人之皆为君子君子多则为物之春否则草木当大夏而黄落分数多少之间教之浅深之验也古者家塾而党庠遂序小学而大学皆有教法当其时之可不过时而扞格也知类通达至于大成不小成而止也从容以尽其声不徒记问也长善而救其失不徒私淑艾也此即孟子所谓君子所以教者五虽各因其人品所施若殊要不过教人使为君子而已先儒以孔孟弟子言之时雨化之之顔曾成德之闵冉达财之由赐固君子也若乃樊迟之不终絶于君子陈亢之概有闻于君子亦得与于答问私淑艾焉由是而推诚圣门教人之大法也後百余载孔子所教之君子散在四方既巳略尽异端起而功利炽孟子不求胜之惟举圣法以示学者圣法修则君子多君子多则邪说息孟子之所愿也孟子亚圣似顔子传道似曾子时无孔子不当在弟子之列方且日与其徒难疑答问欿然自谓予未得为孔子徒也予私淑诸人也夫孟子曾不得为时雨之事淑艾自私独为君子岂其所愿哉天之生圣贤固不使其自有余於己而独为君子也张仲实居今而学古从之者衆乃拓学古斋之右创为使斋疏朗清旷体日以舒教日以专学者日以亲予本孟子语榜之曰君子轩而戴君师初为之铭仲实复求予语予闻数岁来吾党之私淑艾者不忍独善颇出其绪余以惠後进弦诵之声相闻教之将盛欤况欲人之为君子而幸世之多君子仲实夙志也今将进而任君子之教与世道之责有大於是惟吾仲实勉焉若时雨之义则师初之铭美之矣
陵阳集卷九

[book_title]卷十
钦定四库全书
陵阳集卷十
元　牟巘　撰
记
周公谨复庵记
周公谨以复名其山中之庵间谓予曰岁丁丑吾庐破始去而寓杭燕雀过故墟犹有噍啁之意况先中丞迨先人三世之墓故在霅岁一至或再至焉辄旁徨不忍去年益老惧无以自还抱恨没齿近得吉土先人之茔侧倘异时营菟裘遂狐首下从九京志愿毕矣幸为我记复庵新息後在泊浪鸢影站站中卧念从弟少游平生语欲守坟墓称乡里不可得今杭视霅为旁近郡公谨岁时展省沃酹不废巳得为马少游尚何羡乎复虽然试为子言之天地之间一气混沦而磅礴求之于黄钟八十一分九寸之管牵牛一丈三尺一寸四分之晷阳九万四千六百一十七岁出入之元求其复也岂不在吾方寸中剥烂复反穷而後有复失而後有复君家无极翁曰复其不善之动而已复则无不善焉复之初九复之善者也不远而复何悔之有故曰元吉大之也若乃六三频复失之屡危矣而犹曰无咎六四独复力之微难矣而犹曰以从道此其意开人以善自非终迷不复如上六未尝不致其惓惓公谨侨寄他邦盖不得尚若穷于性分未云失也顾戚然以远家事为巳缺者亟图维厥终使治复庵而日从事於复不以独复之难自阻必以不远复之善自期一旦膏车秣马问复庵之里闯其籓而休於其居图书无恙鸡犬相识忻然以笑曰吾今始真归矣载瞻楸檟根荄芽甲於霜露之既降而函活於春雨之既濡喜极而感则又以之怵惕以之焄蒿而凄怆此固吾方寸中之一大复卦也因思夫物溃反原以已屈之气为方寸中之气者则非吾所复而得吾之初焉善孰有加于此抑予闻复善道也亦长道也其未复也顺而正以观其长其既复也顺而行以导其长顺斯长而亨出入无疾则眉寿无害考终命之福也朋来无咎则子孙逢吉必复其始之祥也予敢自附善颂以落复庵之盛
俞好问交乐轩记
俞好问名其轩曰交乐以问於吾吾曰是何居好问曰吾得之蒙庄书吾曰岂非老子之语南荣趎所谓交食於地交乐於天者欤他日子綦以语九方歅则又曰邀食焉邀乐焉何也夫交者同也邀者求也试就其说而言之曰交是矣交食於地人乐也交乐於天天乐也人乐与人为徒者也天乐与天为徒者也人游乎天地之内而未出乎天地之外是故人物同宇而物易汨乎人利害同域而害实生乎利四者盖同行而异情天而不人则相安以恬乐也人而不天则相争以夺不乐也乌呼安得至人而与之论天乐好问胸襟洒落疎快无町畦无留藏居敢溪之上萧爽数椽堂有老母以志为养菽水尽欢有如甘旨一可乐其性喜书昼抄夜诵有四犹子时来讲说二可乐又喜为诗操笔立就有佳客至相与吟哦三可乐隙地杂植有香之花四时皆春芳菲不断四可乐好问每曰我交食於地不与地争嶮巇之利交乐於天不与天争隂阳之和孰为人与物孰为利与害惟其无四者之累是以有四者之乐未尝力邀而强取之如子之云者天耶人耶人耶天耶吾闻之叹曰吾於好问托其交而不知其乐吾其至愚哉何足与论天乐虽然至愚同至人其亦可乐吾所乐乎哉
重刻晦庵景行堂记
古者建学释奠必有合有国故则否而乡先生亦得祭於社焉三衢郡故有尊贤祠如端明汪公太史范公犹合之他邦惟江山县学祠是正介先生而次五贤于景行堂则国故也乡先生之位也文公朱子记其氏名与其学行气节备矣车牵之卒章曰高山仰止景行行止孔子亟称之以为好贤如此此五贤之所立虽若不同然正介学于胡安定延平学于杨龟山所以求仁也谏议力攻蔡京童贯仁人之能恶人也叔缜以一士曹掾叱睦寇宅卿以一太学生责金酋则又杀身成仁者也壹是皆人心天理之不可冺考信史参轶闻大书深刻以风励当世而兴起後人盖诗之好仁朱子有焉夫无欲而好仁一人而已在孔子时已叹其少况後乎孔子後乎朱子乎淳熙以来仅百余载碑巳漶漫残缺越在榛莽过者恬弗怪焉乌呼可观世变矣郡人柴君来领教事丞与周君谟召匠治石更为刻遗文重担穹趺视旧加严於是五贤之遗风余烈犹有足证暂晦益彰而观者亦改容更貌复知学行节气之可贵可重可企慕有功斯文有补世教实大其庶几能好朱子之所好者欤二君皆名家後柴君谏议四世外诸孙其先世潜心君兄弟尝与延平共学龟山之门而周君则正介诸孙也至今犹藏其诗稿源流有自是尤可纪者既成属某识颠末某父子尝先後贰衢他日子将按部又至焉每以未得一拜祠下为恨焉今隩伏深潜旦暮且迫乃幸睹是刻之新获附名于碑因窃自喜夫高山仰止者知之事景行行止者行之事何莫非学亦何莫非仁俛焉孳孳惟尊闻行知是务此又朱子所为推本於学之意因并以谂观者云
重修顔鲁公祠堂记
吴兴多贤守在唐顔鲁公以名节着人皆曰吾邦鲁公也余则曰天下鲁公也盖张巡许远从父兄杲卿一辈人平原蔡州事具史册无庸察察言惟是乾元己亥公尝撰天下放生池碑铭进之而其再进大字本则上元庚子帅百僚上表请问起居西宫遂贬蓬川则庚子八月越明年辛丑至大历癸丑十有三年公由临汝转吴兴始追刻而建之郡东放生之池上所谓一日三朝大明天子之孝问安视膳不改家人之礼示天下必有尊也苏文公以为公实规讽肃宗非区区放生池者可谓知公之心惟公大忠大虑奋不顾身每为朝廷争典礼为国家折奸邪而又一正其本为天下万世明纲常使凡为人臣子无敢遗君後亲虽触忤陨越卒陷死地而不悔夫感慨杀身易从容就义难平居能犯顔敢谏则临难能仗节死谊兹其为天下鲁公也欤当宋嘉佑辛丑之际始即池上剏鲁公祠绍兴初始赐额忠烈庙崇树表章伟矣乃自近岁编户杂居庙毁像坏过者太息东平李侯奇以今辛丑夏四月实来为守下车闻之矍然丞按祀典考郡乘躬至其处参订申画而谋诸长若贰佐作新庙民相其役始七月成十月中萧公像揭?妥灵大其门庑敞其轩楹规制尤宏杰既用牲祠下郡学教授周鲔以侯意属记於陵阳牟某某氓也弗获辞焉乌呼轮奂虽新感怀犹昔尝试凭楹而观波光渺弥镜明黛蓄照彻上下而公忠义所在其精神之盛焄蒿凄怆千载如生安知不睠遗民怀遗刻乘风云而来下余盖不足以见之若夫斸荒而兴怀耸善而扶正如李侯之为者则诚有补世教而卓然异于流俗可尚矣诗云高山仰止景行行止维侯有焉後之人尚毋忘斯语是为记
普照千僧海会堂记
三代盛时礼乐制度学校伦教修设明备外物莫干其籓厥後寖衰以微东汉明帝时竺法兰摩腾首负四十二章经至白马寺符丈六金身之梦上所崇信趋者澜倒诸人先生徒持空言以抗曾莫之止日蔓月滋唐会昌五年以前不啻二十七万余僧宋天禧以後不啻三十九万何其盛也一盛一衰相与消长势使之然昔伊川程子尝游觉海惠林精舍见衆衲方食忽叹曰三代威仪尽在是矣彼其拜则膝拜衣则条衣非可比而同之三代程子之言顾若是何欤礼失必求之野或者观其会而得其意欤方其于于而来脱双屦而升临席而坐不语而食蔬食菜羮必祭如必斋如雍容可观古意犹有存焉者故程子有慨于衷不觉喟然而叹欤礼仪三百威仪三千其目繁多要不必尽同亦取其意之存乎古者而已它可类推特未知佛氏所谓三千威仪八百细行同乎否乎维松江普照寺有千僧堂自唐乾元宋淳佑丙戌由囘禄之厄无复旧观崇教六师祖祥之所建潼川北涧之所建者又悉为瓦砾之塲至元丙子万户沙侯来镇是邑与慧悟兴教大师某相为倡率首创钟楼库堂西庑而千僧堂未遑暇也又四年己卯里人赵架合施所居堂为之因陋就简意未称临化之际专以此事嘱其後人於是徒弟通辨大师其铢积寸累且募檀施大德癸卯於旧址重建其堂完明周密风日不到设座备物使僧衆得以如法而住繙诵经帙下自巳功夫出则听说法申祝赞功德无量因来求文以记逆施之人当去未去视被临化洒脱明了一办大事者为何如且强立文字以传久远海会之丛林有具眼者不得献笑乎重说偈言曰
盛哉海会千僧之堂是为普照选佛之塲其有禅客白丹霞帨若去选官不如选佛霞问选佛当在何所选佛之堂江西马祖万中选千千中选百於百之中又选其一愈选愈少其义伊何人以为少我犹曰多有如此堂愿友所造窗几静深牀坐完好夏有疏簟冬有重席摄衣而起振履而出千僧齐唱一口百声千口万声清彻朗朗有大导师默然晏坐忽狮子吼唤醒惛惰闻者震越得大警悟须臾之顷万善咸具凡诸佛子皆得度巳稽首首照朝夕弹指
绍兴嵊县新建东岳行祠记
古者诸侯祭境内山川以其能出云气为风雨祭之礼也春秋书鲁犹三望公羊氏曰望者望祭泰山河海也郑司农以为鲁境不及河鲁得祭泰山曰河者非也三望淮海岱也公羊盖失之然鲁之旧法旱则修雩吁嗟求雨而已未闻有事於泰山是鲁虽得祭泰山而谨之重之不轻于祭也如此今东岳之祠徧四方穷陬下邑往往而有田夫里媪日扳援叫号以祷以禬不惧其渎何欤夫泰山之云肤寸触石不崇朝而雨天下其施溥其功钜天下通祀可也鲁固不得私焉嵊越之名邑其民知礼义而通於法号为易治青社余君洪以丙申岁来为尹平易近民济以明敏夙夜讲求民瘼与为便安距县一里有东岳行祠比岁旱祷辄应丁酉秋青虫为孽祷之明日虫罔遗育令知神之信巳愈自饬敬事神越己亥夏六月大旱早苗多槁死老农谓过处暑藉不得雨晩禾不复矣令闻之戚曰民以食为天今视天枯然设不幸如老农语民且殆令何心独全复走祠下愿减已寿年为百里命请命于神越三日果大雨四境沾浃焦卷尽活苗怒长乃有秋民皆喜色相告我从令得雨令实活我令谢曰神赐也吾敢攘神之功惟是旧祠久毁神栖数瓦下前令李繙於其东南六百余步作後寝今令至继作正殿掲?妥灵盥荐始有所而两庑门观未备也乃谂于衆曷图之用答神意民又皆喜愿尽力赋丈属役某任某事而为之期起九月毕十月趣具百烦工徒竭作至期成焉屋凡百楹昔所未备今也大完翬飞雄跱一旦杰出官道之西中为一亭由亭达于桥由桥达於祠池蓄异鱼环植佳木侈庙貌而昭神贶也士民共乐之?稏在野歌舞在道薰为太和以迎善气以占嗣岁其屡丰年无有害又益喜相贺愿伐石纪其成则因予世旧上虞刘悌壻西秦张楧以来请纪惟神无方无在不在贤令尹不有其躬欲以?塞民灾发于衷诚非有一毫自为意故神之听之虽远而迩大庇于民民从之役不踰时食其报者而或者昧损上益下之义刻民之肌惟已是利水旱弗恤诿曰非吾咎神弗顾答则且将事土木以要於神失其本矣曾谓泰山不如林放乎予尝使越未能忘其民也既幸其获蒙神休而尤有感于今之义特书之俾刻焉以告于来者而系以诗曰
岩岩泰山实奄东鲁龙驾帝服爰作神主使云前驱风以为御歘衣尚征左右帝所惟越在东则一其顾嘅彼槁乾沃之膏雨旱火不光休气布濩维山之阳民拓新宇石梁既抗於堂於庑庙寝孔硕神其来下其灵剡剡瑶席椒糈载揄尔瑟民歌以舞水有鲂鲤陆有秔稌至於来兹丰年其屡神功莫名乐哉此土维郡维邑皇受多祜
至乐斋记
古涪文君心之间为予言吾室环堵门关落然孰使吾终日安从而不去者非书乎书诚吾之至乐也或者曰书糟粕也忧患也至乐无乐乃皆束书不观游谈相高以是为至乐焉人盖有饮食而不知味者未有不饮食而知其味者也吾固疑而不信且吾先人寡慾而好书颇勤勤辑散轶以遗其後授而读之未尝一日而舍书以敖至哉天下乐终日在书案此欧阳书语也故吾摘之以名读书之室而求吾之所谓至乐者予闻而异之读书亦大难异时藏书之家所少非书而读书者常少无他书易得而不知其为可乐书肆而已虽读之不乐也与亡书同占哔而已虽读之不乐也与不读同邺侯之架一一悬牙籖新若手未触韩子之书视欧阳殆不免乎讥韩言藏欧言读李繁辈其果能读而乐乎否今之书日益以少而难得读者宜益以少君知其难易将至矣有能知书之难得则知书之可乐而至乐者出焉心之生长见闻资禀卓异意气之盛如川方增乃退然承其先志以欧阳子读书为法夫欧阳子盖知其难者也自其蚤岁率从人借书且抄且读尝见昌黎集於随州某氏破箧中求之以归始为古文每叹在夷陵欲求史汉一观不可得是时承平且久书难得尚尔迨其晩岁所藏仅万卷三代以来金石刻千卷又皆出於四方万里穷絶之处得之难然二者非有声色臭味可以移人而公甚笃好或手自校雠或以立训传或以订史传百家之讹谬至与其为六一而乐之终身其得之之难而乐之至如此诗盖言其平生所得而实则天下之名言也彼谓欧九不会读书岂知言者哉心之藏书不多於欧阳子之晩岁亦不易於欧阳子之早岁今也坐一室中牕明几浄左右横陈俛仰千载非芝编缥帙部居条列以为美也非虞初稗官凡将急就以为博也非薰香摘艶以为功也盖有其至乐者之存吾心而已所自得言莫能喻抑知其难而有以乐之欤心之属予记顾眊惛因记其所与予言者且以信予之说母遽忘其难而寖趋於易则其乐亦无穷矣如江海之浸膏泽之润涣然氷释怡然理顺此则至乐之候也又将以是观焉
林庵记
壬寅首春林庵亷访佥事按临吴兴郡郡之吏民莫不洒然改视易听与岁俱新不以苛察为明健决为断深刻为能酌缓急寛猛之中隐然虎豹在山林而藜藿不采盖舆人之诵如此而予卧病荒园久絶情造请乃特枉车骑过之濶略将迎高谈朗咏瀹茗从容因知其所存过人远甚间谓予曰若知吾林庵之意乎昔吾尝从事安西幕为蒲城长由河洛嵩华道襄岘以出岐梁往来秦商蜀汉之间今自监察御史出赞浙西宪司由鲁复淮泗絶涛江至京口过姑苏憩于钱塘以来苕霅凡天下之名山巨镇雄伟而杰特孤峭而奇絶涓秀而窅深者皆徧经而历览虽外縻乎职未能超然自放其间以遂吾平生之志然未尝一日不梦想坐驰每念入林恐不密之语为之慨叹故以林名庵以见吾意愿为我识之予以眊惛辞不可窃惟古之高人胜士胸中自有林壑功名富贵不能涉其籓干其虑故在魏阙如江海在市?如山林不见其异否则富贵之念先入其中藉今岩居川观其视嘉木奇石萦绊耳晴岚暖翠尘眯耳朝猿夜鹤笼槛耳适足为吾病焉况方沈着富贵又安能使之一旦以此易彼哉林庵恬淡文雅公退之余观书之隙或呼砚与笔浓墨大书体岩势逸各当其物或倚阑舒眺捻髭索句嘲弄风月直欲与椠人墨客角其技或屏都骑载单舸上下林壑穷幽选胜忘其日晏其视富贵为何如也林虑之山豹林之谷衡岳之雩林岳楚之道林庐山之东西二林固已尽在林庵中尚何俟予言夫以林庵之能諝抱负有功见之当大究厥藴次犹当长谏官御史言听志行使穷陬僻壤山颠涧隈之氓皆被其泽而支离疏辈亦得与木石共老岂徒专林庵之乐以自乐哉尚平了婚嫁而恣游五岳谢安石成功名而雅志东山付之他日未晩也
周景远君子堂记
东平周君景远甫壬寅之夏以使事过霅首扁舟访敝庐静专大雅温然君子也良以既见为喜他日再见语益亲盖君子尝名其燕处之室曰君子而以问于予夫君子成名之人也君能取以自名美矣予何足以言之且孰不愿为君子如尧时君子十六人周时人皆有士君子之行而鲁亦多君子其类衆其道广固君子之愿也不必自有其名然阳一隂二大往小来可为君子而不肯为君子可化中人而不能化中人则君子之类少而君子之名始着君子之名着而君子之道始孤矣岂君子所愿哉名者忌之招而又嶤嶤然抗其名以为的於天下吾惧其立于独却往来无方也故蘧伯玉耻独为君子何耻也耻不能使人皆为君子而已立于独也後之君子或不能为蘧伯玉徒使恶直丑正者竞起而相仇名适为君子累楚之好修汉之尚节义及唐之清流是也无乃好名之过欤周君曰子之言几矣其曰好名之过者何也君子病其名之不章学以求于君子求而不得者有之矣未有不求而自得者吾方求于君子之不暇而暇好名之避乎避好名是君子不可为必同流合污而後为得也夫实之所在名斯从之抗君子之名不可避君子之名滋不可吾升吾堂因名思义凡易象传记称君子者殆数十百其嘉言善行一日森列左右实果外乎名哉吾家濓溪子曰实胜善名胜耻也故君子进德修业孜孜不息务实也意谓务实则其实修而名善非恶乎名也而敢以是说继衆君子後以自儆焉不亦可乎予益异之予闻周君之先尝跻膴仕习闻中州风俗文物之旧君趾美象贤早有令誉宦辙所至不合辄引去不少徇流俗往往寓意於诗旨趣甚远今以博文多识与於礼文之事盖所谓君子以制度议德行者既无负明堂之义而犹务实自儆如此可敬也因具识之予前言则陋矣
陵阳集卷十

[book_title]卷十一
钦定四库全书
陵阳集卷十一
元　牟巘　撰
记
游桃坞记
程周卿纠湖学晋辅长尹堂两邦相望故家蔚如此会晋辅秩满归相与挈家望母憩桃坞庵楚望汉卿偕内外诸孙侍文孺辑杖候于门亲友来会者予与文性之史顺甫刘道甫自俞步至庵五六里所庵雅洁可居沧洲翁所位置翁以来增葺之前曰桃坞後曰更不疑巨碣峙立赵庸斋笔也先人氏名亦在焉时适三月半雨新霁青松如沐笋已上番荼蘼盛开芍药亦有开者主人兄弟怡怡愉愉连日以奉母之觞徧酌客饮酹甚欢中夜复浮大白对牀笑语尤真吾观周卿饭不足晋辅囊无余而能调娱其亲不知山中为寂寞而妻子皆有自得之色此固人之所难而吾侪之所为喜也留三宿与时止时作拄杖叩诸庵徧叨茗供殊清适性之玩金鲫鱼良久隐见不常若自珍贵不可致者雨盛还庵中性之大
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>