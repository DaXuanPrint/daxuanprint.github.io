<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,学古绪言全文在线阅读,学古绪言全文在线下载,大玄古籍书库">
<meta name="description" content="诗文集。。明人娄坚撰。二十五卷。娄坚字子柔,嘉定(今属上海)人,一说为长洲(今江苏苏州)人。隆庆、万历间贡生。少从归有光游。工书法。与唐时升、程嘉燧、李流芳号“嘉定四先生”。诗颇清新。是集近二十万字。其文颇得有光之传,而能融会师说,以成一家之言。《四库总目提要》称:“其文沿溯八家而不剿袭其面貌。和平安雅,能以真朴胜人。”王士祯亦极赞其文,尝称其《长庆集序》,“以为真古文。”有《四库全书》本。_学古绪言_全文在线阅读_学古绪言_全文在线下载_大玄古籍书库">
<title>学古绪言_娄坚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">学古绪言</span> <br/>
          作者： <span class="inputVal" id="bkauthor">娄坚</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]178487</span> <br/>
          说明： <span class="inputVal" id="bkdec">诗文集。 明人娄坚撰。二十五卷。娄坚字子柔,嘉定(今属上海)人,一说为长洲(今江苏苏州)人。隆庆、万历间贡生。少从归有光游。工书法。与唐时升、程嘉燧、李流芳号“嘉定四先生”。诗颇清新。是集近二十万字。其文颇得有光之传,而能融会师说,以成一家之言。《四库总目提要》称:“其文沿溯八家而不剿袭其面貌。和平安雅,能以真朴胜人。”王士祯亦极赞其文,尝称其《长庆集序》,“以为真古文。”有《四库全书》本。</span> <br/>
          封面： <span class="inputVal" id="bkimg">Z_18605.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]学古绪言
[book_author]娄坚
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]178487
[book_dec]诗文集。 明人娄坚撰。二十五卷。娄坚字子柔,嘉定(今属上海)人,一说为长洲(今江苏苏州)人。隆庆、万历间贡生。少从归有光游。工书法。与唐时升、程嘉燧、李流芳号“嘉定四先生”。诗颇清新。是集近二十万字。其文颇得有光之传,而能融会师说,以成一家之言。《四库总目提要》称:“其文沿溯八家而不剿袭其面貌。和平安雅,能以真朴胜人。”王士祯亦极赞其文,尝称其《长庆集序》,“以为真古文。”有《四库全书》本。
[book_img]Z_18605.jpg


[book_title]提要
钦定四库全书　　　　　集部六
学古绪言　　　　　　　别集类五【明】
提要
【臣】等谨案学古绪言二十五卷明娄坚撰坚字子柔长洲人隆万间贡生早从归有光游明史文苑传附载有光传中称其与唐时升程嘉燧号练川三老又与时升嘉燧及李流芳号嘉定四先生然嘉燧以依附钱谦益得名本非端士核其所作与三人如蒹葭倚玉未可同称至三人之中时升流芳虽均得有光之传而能融会师说以成一家言者又当以坚为冠盖明之末造太仓历下余焰犹张公安竟陵新声屡变文章衰敝莫甚斯时坚以乡曲儒生独能支拄颓澜延古文之一派其文沿溯八家而不剿袭其面貌和平安雅能以真朴胜人亦可谓永嘉之末得闻正始之音矣王士祯居易录尝称其长庆集序以为真古文今观是集大抵具有古法不但是篇士祯特偶举其一也乾隆四十五年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
学古绪言卷一
明　娄坚　撰
序十二首
重刻元氏长庆集序
序者叙所以作之指也盖始於子夏之序诗其後刘向以较书为职每一编成即为之序文极雅驯矣左思既赋三都自以名不甚着求序於皇甫谧自是缀文之士多有托於人以传者皆汲汲於名而唯恐人之不吾知也至於其传既久刻本之存者或漫漶不可读有缮写而重刻之则又复序之是宜叙所以刻之意可也而今之述者非追论昔贤妄为优劣之辨即过称好事多设游扬之辞皆吾所不取也唐之文章至元和而极盛矣元白二氏创为新体以相倡和各极才人之致皆以编次於穆宗朝题曰长庆集惜其传之久而不无漫漶以譌也马巽甫从予游未冠即好古文辞尝欲募工合刻以行於世而尤以微之之文世人知爱之者尤少乃刻自元始而以序见属予观微之序乐天集称其所长可谓极备而卒未尝求叙於白者岂自越移鄂以至於卒官之日年仅踰艾将有待而未暇欤後白为铭墓而终亦不序其遗文何欤当白在浔阳元在通州时其寄诗往复之书固已毕见其所志矣则虽不为之叙可也世所传集刻於宋宣和中建安刘氏收拾於缺逸之余功已勤矣然考唐书艺文志元氏长庆集凡一百卷又小集十卷而所与白书自叙年十六时至元和七年有诗八百余首凡十体二十卷七年已後又二百五十首此其二十余年之作也计其还朝至殁不知复几百首今已杂见於集矣而古诗不过百三十余律诗不过三百余共三十卷又他文三十卷类次既非其旧卷帙半减於前盖诗之亡者已不翅如其所传则他文之不见於集者又可知也嗟夫昔之君子所以疲耗心力於言语文字之间者盖多以不为时用而优游於笔砚以舒写其感愤无聊之意故其文之多且工若是士之浅陋不学未有甚於今日者也幸而得志於有司则又自多其才以谓虽不学而可试於用反诋好古之士为涧远不识时务及其见於行事苟且灭裂无足怪者间或沾沾焉欲以言语自见则皆浮游无用之辞耳夫孰知文章为经世之大业哉如元氏者世多訾其为人盖摧折困顿之余躁於求进比之乐天悬矣然吾以其言求之知其卓然有可用於世者未尝不为之叹惜焉至若巽甫之用心於斯文旁搜博采苟力所及殆无一字之遗且为考其岁月而附见当时之事不亦已勤也欤
白氏长庆集序
白氏集较刻完而巽甫复属予序其端予曰白之所以为文者元序之详矣子之合刻二氏者向已具言其槩矣窃尝尚论其世以谓二君子当元和长庆之间以才力敏赡相敌相推无倡不和少或二韵多至千言实诗人次韵之所从始其於作者之指无所不窥而尤以杜子美为宗师虽浑涵雄伟未足庶几要为能言其所欲言矣观白公之所以自见其意者尤在於讽谕乐府诸篇则夫以声调格律而论其高下者亦未为深知之者也世徒知论公於出处之际盖进而几於大用者屡矣而公每徊翔容与终於乞身以行其志虽以牛李之相轧公居其间颇不为李所容而卒能不受其祸以是为达人之高致而至於公之忠诚鲠亮敢於劘上而切於论事必不能以一毫之媕阿少徇乎人者虽时见於言语文章而世能知之者鲜矣抑吾於公尤自有感也当公之退居於洛裴晋公方留守东都数与同诗酒醼游之乐欢然无间吾意如晋公者即微之尚存必不以元故有纎芥於乐天也李卫公一与牛隙遂至不欲见公诗文且曰见便当爱此岂宰相之语哉盖於是益知晋公之贤远於人矣予又以为非公恬於进取或以杨李之援骤见用於太和开成则会昌之世亦或有不能自全者矣公尝有诗云麒麟作脯龙为醢何似涂中曳尾龟早退先知非徒言之实允蹈之终唐之世独公以贤达见称有以哉故予尝谓士大夫若能为公虽微之之构於裴思黯之憾於李公皆与厚善而不能为之累而为大臣者但当若晋公之休休毋使贤达如公而亦不免於见忌则予所以序斯文之意也万历丙午孟秋序
读史商语序
崑山王驾部淑士自南都还示予读史商语俾一毕其愚盖君在郎署时曹务颇简意不欲以江山之胜博奕讌游之欢而虚耗其心力也於是日偕其同志以读史为事至秦汉而下讫於五代之季必先求之正史而参以司马氏之资治通监错综其说而折衷之日有记月有编其考据详而核其持论确而平其剖析简而辨予既受而卒业窃喜学术久坏之日犹及见士大夫能留意经世之学为世鍼砭而稍起琱刻无用剽窃无根之沈痼岂非衰晚之厚幸欤乃为叙之曰古今之变圣人之所不能违也而史於是焉重固得失之林而法戒之所从出也史盖莫备於周既经秦火而其书不尽传汉初藏於民间者相继复出於时老生宿儒往往亦口传笔授若春秋一经而公羊谷梁左氏专门之学凡三家并行於世非周监二代一何文之郁郁若是盛哉迁固以降何代无史氏何国无史书至天下分为南北而史益蹐驳然至於今而犹得论其世者固赖夫史之各有传也是故胜国之绪余而兴王必垂纪録前人之臧否而後嗣亟为之叙次惧夫迹之湮而遂至於无可考耳此诚王者所以垂宪百代之深意也顾其时代渐远卷袠寖繁即使家有其书或不暇於徧观又况其书尤不易得也哉通监之书会粹衆史而更定为纪年一编纵横贯穿一览了然而学者欲知古今之变亦赖以有考矣其後儒者争务标牓而高谈性命以为多学而识仲尼所非吾第求得其本而万事理矣一倡羣和至於今日益趋苟简成败无考於前而是非纷出於臆独於经义更好为新奇背经叛圣几乎不知所云而世且目无盐以西子识者忧之虽有资性警敏颇知涉猎古今者而其力固未暇也不过以资其谈言润其手笔而已而实无可施用用之则必至於偾事盖顷已微见其兆矣岂不可叹也哉予慵且驽每顾影自慙所幸不为世用得藏其拙然数为年少有志者言之且以为朂今者商语之编一出向之沈痼其有瘳乎顾复念士人之习必由科举而程试之文必由主司安知世无大人先生伤今文敝而愓然有生心害政之忧言之於朝廷仍还经义五题之旧使其一日之力无忧於不给而考文章者必先於论策之文观其识四六之文观其学而经义则但以理为权衡不必于绣其鞶帨也庶几豪杰之士争自奋励濯磨为有用之学而文词之高雅亦可以无媿於前代不亦劝学之盛事欤则斯编也虽谓之才士之嗃矢可也
丽句集序
友人许君伯隆以博览强记有声江南北久矣昨岁之暮复自黄州东下示予以所纂丽句集属为序之盖上溯秦汉下逮隋唐其披揽博而诠择精问以积日力几何而成仅数月耳微独才敏而功专良由途之熟也故力有余鉴之明也故绪易就如予者年踰七十则旧学已荒性躭暇逸而腐毫久谢且幼之所闻蚤已成癖时之所尚或匪同涂虽欲质疑将无召闹欤夫四六之文滥觞於後汉而澜倒於六朝以故实为铺张差得炫其浮藻以援引为规切或未忤於褊衷代以相沿久而益敝嗟乎此武侯出师二表彭泽归去来词所以超然独迈於流俗者也自後唐宋之初皆接踵前靡逮贞元中昌黎倡为古文柳李皇甫和之而远绍秦汉之作天圣中欧阳变其少作三苏曾王继之而复寻中唐之绪顾此非所论於俪偶之文也如以菁华藻丽而已凡伯隆之所诠择皆其尤也虽然即以四六言之韩欧诸君子之作不迥异於时之人乎予考欧之初登第也所为投谒陈谢之篇敷华振响盖极追寻已乃尽出於驯雅至其称苏氏父子能以四六述叙委曲精尽正恐此後无复能继且以前後得相及为幸此岂过为誉而重自暴哉盖於斯文有深忧焉嗟乎文之敝於前代也以浮以靡而其敝於今日也以贋以龎独四六之文犹为去之未远盖其在俪偶音响之间乎今者伯隆之编出譬之采明月於碧海鲜有纇焉抽上乘於列驷无或蹶焉其为摅华者捜材也可谓钜且丽矣功不亦伟乎若夫溯流而穷源得鱼兔而忘筌蹄是在善读斯编者而已
小字録补序
余友沈公路自顷岁积痾无复当世之意若遂忘其畴昔之勤者以为今日所须唯药物耳而草木性偏吾疾而既偏矣岂宜力与之争其唯作无益以悦有涯乎尝一寄情於丝竹焉初若有适久之则又憬然悟曰此所谓益多者也欲以药吾偏而药之偏愈甚求其若存若亡可作可辍而聊以寄吾心者独书而已往往客至语合以忘其病去则澹然独居发箧陈书而婆娑其间少疲即又置之以为常无几何而虫天志成矣又未几而纂小字録补有向之适而无其劳徐徐于于饮噉有加而霍然可知也予以谓君之为此编非独以广异闻而已凡人品之高下与时事之得失而兴亡之鉴戒亦略见其概焉嗟乎父母之生子也甫三月而命之名年十六而又有字以尊其名自童子而渐教之以成人之礼盖如此也当夫乳哺孩提之日顾之复之不胜其爱怜之也而别命之小名子未有知也闻呼其名则应之以笑至於能言而唯阿能行而步趋且教之诵诗教之舞勺舞象爱弥深则诲弥殷而防闲之弥切夫岂独曰吾幸有子焉而已吾父吾祖之幸有後焉而已不忍其贱且贫也则祝之以贵富其幸而遭时也则又望之誉闻彰而功烈着唯恐其一失足而陷於不义以为父母羞斯尤君子之异於庸衆人也而为之子者亦必思其所以报也鼎食不足以为养公卿不足以为荣而必且贻之令名卓然与流俗异趣而後可以无负於吾亲此人子之大孝也盖自童穉而逮於衰老中间所蚤作夜休以自效於时以有传於後未有不自命名始矣其寻常无闻与鸟兽草木同朽腐者盖不足论也夫孰使百世而下诵其言语考其行事而想像如景星庆云和风甘雨海涵而岳峙者乎又孰使闻其姓名则唾且骂迹其所为如封豕如长蛇如妖狐射工犹忿忿为当时之人怒目而切齿者乎嗟乎贱不如贵贫不如富夫非恒情也欤而及其变也富乃不如其贫贵乃不如其贱是以君子必顾名而思义也而没没者乃谓不能垂芳亦当遗臭一何不爱其名之甚也夫独非人子乎哉昔者夫子之论孝曰父母唯其疾之忧盖其所不忧有大焉者矣是可以为孝矣若夫公路之意以为疾吾无如之何也有慎之而已所以慰二亲於地下又孰为大乎名乎名乎可不慎乎此其所以补是録之微旨也吾行当见子之疾虽勿药可焉
重刻衍极序
沈行叔年甫踰冠而富有六书之学其所剖析务极於微眇上遡篆籀下逮隶分有遘必收有蓄必奇尝得元人郑子经衍极一编有当於心将刻而公之同志猥以序见属书凡五篇予得而论次其概焉首言至朴原始也而所列十三人下逮伯高君谟同称作者疑非其伦壁藏古文岂无杂揉何知尼父缘饰为之比于盘铭所未见也季札墓碣岂其然乎其次书要着法也而篇首谐声意在尊元训纂滂喜於法无当书衡较近包蒙吾不知其要也又次造书似与前二端复采摭往籍摹拟成文设为问荅窃比子云又次古学观其持论独於北海碑记訾以作俑创为此论良所服膺然实是僧怀仁高正臣始也虞欧及褚自晋而变各擅厥长未可轻议张草颜正诚务极笔势不拘晋法而自臻其妙莆阳以飞白作草亦旭素渴笔之遗也曾见数帖笔似劲耳结字岂能望素奴仆之诮得无过欤南宋而後何足置评最後天五衍极所由名也其论石鼔夹漈是凭刀漆之辨可垂後来若夫用笔执笔谓篆用直分用侧隶乃间出是固然矣而寸以内字法在掌指寸以外字法兼肘腕尤极分明阁帖之辨於好事家眯目庶有瘳乎郑之此书文辞颇简得刘之释其用乃弘行叔以为世人侈言博洽而问之六书茫无所解使家有是编人知书学亦可无以浅陋讥矣然而好古之士或遂欲以篆籀之文入之今隶是犹却胡床而还席地脱巾帽而冠竹皮无乃生今反古有戾同文之化乎
徐氏宗谱序
吾吴之人以文学为世所推重士大夫仕而登朝有名声於时者不为少矣然至言世泽故家聚族而居即甚疎远犹与同其休戚则邑不能数姓族不能过百人也此唯吴为然虽世所号为能文章者欲一见其谱牒而不可得也问之则曰世远而湮已矣或有以邻郡邑相识剏为同宗则其人非贵即富终不及於贱贫往往反为人所姗笑友人徐汝益伤之念其世之远而族属之繁也不早为之谱後将遂至於湮乃以再从父原和先生之命仿苏氏族谱而叙之加详集録累世所得锡命之辞与夫碑志之文悉附於後而又以平日诵读所得自中材而下皆可使口诵耳闻而入者上自经史而下逮於当世凡一言之合咸録而传之永以为子若孙训且以自见其志亦良可尚已盖予尝深思其故以谓吴人之不能聚族者非其性然习俗使之也俗之失有二曰鄙曰奢奢则不务循乎分故益冒於利鄙则不务洁乎名故轻去其宗凡贵盛之家所赖其力而与之昵者虽亲兄弟或不如僮奴也及势去家落遭不肖子荡然不复顾其家世容有不再传而去为人奴者矣嗟夫不变其俗则何族之能聚哉徐氏自中丞公父子皆以向用之年致其官归为当时所重後世子孙虽不甚贵显然而诗书之泽远矣如予所交汝益兄弟多敦行好学泊然自守家传儒雅之风人羞绮纨之习其能使族之人不胥而奢且鄙也决矣又邑唯徐氏能行宗法故有祠堂在遗第左偏岁时尝再合飨必以宗子主之诸父虽耋老逡逡陪其後唯谨每岁之朝宗子者必蚤作而待事及礼成诸父必先升宗子之堂行贺岁礼然後还受宗子之贺盖邑唯徐氏一姓能如是而已今汝益又能为之谱以遗於後吾知徐氏之族不湮矣敬为序其端以致欣慕之私焉且曰自徐氏而及於邑之人自一邑而及於凡吴之人庶有兴乎子曰德不孤必有邻吾以此徵之矣
论语驳异序
夫学孔氏者必之乎论语论语之书皆圣贤所与问荅平实切近之旨不可以玄远求也生乎夫子之後而尊信其遗言以教於後世盖孟氏其醇矣然其词旨激昂尚有类好辩而求胜者况於近代儒者乎至束之以一家之疏导之以求用之途则已离况复骇其舛也而目为才幸其得也而矜为巧则弥甚其又可望於雅驯耶友人王辰玉伤之以谓纷纷之是非其卒无定乎抑自有是非之至者乎尝试虚心而思之唯至当之求焉凡世之好为异者吾不暇纵与之辨也必也姑极其谬悠而徐以一言驳正之庶几盲者了寐者觉其不复堕于广莫之野入於藂棘之林而徐行於方轨之涂必矣于是徧阅诸家之言或得其解矣而世未必知也则揭而行之或妄为解也而衆且同眩焉则薙而絶之至所自得亦时附见於篇末方具草而疾作病三年而竟以夭临殁以属其子时敏曰此吾志之所存也以一苇而障狂澜其克济乎虽草剏未成汝其问序於吾友刻而存之以俟夫真学孔氏者予既受其书反覆观之喟然废书而叹以今政教休明俊民用章而学术文章之敝乃似日趋於妄庸者何哉将孟子之所谓生心乱政殆空言欤不然则学道用世之君子其果能勿忧也欤如君之汲汲乎忧孔孟之将坠当世宜有赖焉顾其所确然自守者欲以一言自见其意而尚未克也岂不可惜哉论语之终篇曰不知言无以知人也有能因是书以知君之言亦可以得其为人之概矣或有语其子盍椟而藏之必俟夫能知者而後出焉殆非君之所以汲汲之意也夫德不孤必有邻纷纷之论或於是焉定容可以厚诬当世也耶
重较四书集注序
太仓金氏绩较刻四书集注而王太常敬美先生序之大抵言近世无复小学故多不得其句读音义而嘉绩之独勤於是书也自岁壬午距今三十年所板刻漫漶而读者或续订其讹舛复得数条於是邑人周缵虞辄改定而重刻之来以序请予於宋之说经者得二人焉或尽废专门之学创为独断而当时遂用以取士者王介甫之新学也或颇本师承之绪自许折衷而至今行之不废者朱元晦之集注也盖介甫以得君显当时之不与者衆故骤行而旋废元晦以讲学名其徒之推崇者力故派远而弥彰亦势之所趋也间尝读王洪范传窃以为非苟然者思一见其全书而不可得而胜国儒者若吴幼清金吉甫皆号为精诣其说时与朱相出入盖有助焉而世亦莫之讲也昔者闻通儒之论以谓圣人之经宜存衆多异同之说以待读者之自得且汉人去古尚近学有承受其说决不可尽废当国初儒学之臣不能将顺明主之德意而狃於所闻一切抺摋此与介甫之新学何异今之举子业自当以朱传为宗若好古博雅之士似宜斟酌古今之间不容守其固陋而已世有讐较汉唐之遗文如金氏周氏之於是书者予虽老矣犹愿执笔而陪其後
归太仆应试论策集序
昔人之论谓晁董公孙皆有科举之累然则应试之文其皆不足以语於古欤予以为苟得古人之意虽降而应试不害为古不然即规摹泰汉要为世俗之文耳文章自汉东京渐以衰弱迄於唐宋作者再振起之其才气之秀杰与所自得於古岂减贾马二刘扬班之俦哉而或者乃谓古文之法亡於韩不知彼所谓古者何等也苏氏之讥陋於文而劣於识目以儿童信非过矣崐山归熙甫先生少而邃於经术於注疏无所不读厌薄时之文力追大雅尤好左氏太史公书平生丹铅其旁提要钩玄不啻数本虽繁简少异要於先求指归次及菁藻而唐宋六氏之作则皆所沈浸而取裁也间语其门人吾久不读欧苏文辄自谓庶几及取读之不觉瞠乎後矣然至其得意於曾王亦不多让焉又言吾为举子业信笔纵横而世多以为奇至为古文辞必谨於程度不敢少自弛顾其深知我者举世仅数公而已先生尝为人序其文中有妄庸之讥或曰妄诚有之未必庸也先生曰子未之思耳唯庸故妄唯妄益庸闻者莫不心厌焉当是时吴之以高文称者曰王司寇元美其始不无异同及归自留都从其家求画像摹为小幅系以传赞属予书之盖曰千载有公继韩欧阳予岂异趋久而始伤而司寇季子时为予言公之归也尝读苏应诏诸篇顾语之曰此乃可谓策耳吾晋楚録文岂能及哉予以是叹服司寇晚年识益高而心益下盖如此而世之君子或未必知之也先生之从季弟有达非闻甫荟粹其应试论策若干首刻而传之而其孙昌世文休甫谓余居常服膺先生之文於今时特为真正又所闻於其门人者颇详因属为之序夫先生之所自得於古而予之获闻绪言略窥见其概者盖古文辞非科举之文也顾其时出绪余以应有司之试者要自超然亦不同於流俗人之作矣父执傅士凯张茂仁两先生尝见语曰吾师之论泰伯至德圣人之心无穷塲屋之文未有其比若其纵谈理学出入於南宋诸儒会通其说而发之以汪洋超忽殆得之庄子他人莫能企而及也又曰先生少尝就试论袁安任隗自言学未成史书未淹贯不能破的而世已争传诵之况其得之审谛者乎又况其他文之高雅者乎窃念予即有论说不足以尽先生而私喜其姓名得附见于兹集则姑述夙昔所闻以复於文休庶几以俟後之君子当有读是集而悠然会心识其与时之人异者若其终以襞积故实琱绘语句为工则斯文虽勿刻可也
石岩先生澹语序
老子曰道之出口澹乎其无味夫无味也而犹言之所谓强而名之曰道也吾夫子不云乎予欲无言又曰吾无行而不与而释氏之书亦称默然无言是真实不二法门然则词弥繁意弥广其皆道之所不存欤虽然以言语文字求之即单词片语要为賸耳若夫领之於心措之於躬由博而之乎约虽洋洋纚纚安在其不为澹乎论语记孔子之荅问可谓要言不烦矣顾其详乃在於删述六经而要归於平实所以为儒者宗也君子由之上而达於道小人由之下而达於器器之所不可知不可言者道也以俟能者从焉固不容诬也此夫子无言之指也老氏之玄盖为尹喜着书所言皆道德之意进乎器矣不然彼独非孔子所从问礼者耶若释氏之洸洋宏肆崇虚者溺之执有者非之而儒之能通其说者至谓与易论语合然则离之而三可也合之而一可也其为六经耶五千言耶十二部耶靡不味其腴而未始不合於澹以不言言之以无味味之门户不分诤论不立而道乃玄同矣石岩先生之为是编也由孔氏而之於二氏盖举世之能为言者皆咀嚼而饫其膏矣然後疏其所自得以托於大方名之曰澹语而属为序之予以谓调五味而侑五齐斯亦味之美已而必曰大羹玄酒云者为其未离乎味也口用是爽醇用是醨矣则莫若澹然一冺之於无酸醎甘苦曾莫得而名之而犹譊譊焉号易牙以羞於人者吾知先生之所必不许也
北海集後序【代】
自昔以文章名世而传於後者或终老无所遇即遇也或连蹇不得志以殁其幸而进用举世望之以为显荣虽其人亦自谓遭时而中所蓄积果获自效於用者不亦鲜哉岂立功与言固不可得兼欤夫古之君子修之於身见之於行事发之为言语文章一而已矣其君知之与之侪者能容之吾何敢负也於是焉不得已而功成君弗知也与之异而挤排之者衆也无所望於进而思有所垂於後於是乎不得已而言出岂有二哉自科举之学兴而士不必有其志言不必施於用其法屡变而屡穷薄诗赋而求之以明经以论策似也而士且日趋於苟简以徼幸一日之遇其平居相与疲精竭思以为之者一遇於时而皆置之於无用即有过人之才非蚤获自见又幸为词学之臣者其无乃以政学乎虽遇之早矣进而窥金匮石室之藏矣其用与舍未可期也若上方向用而用之未尽其才乃又以中道夭阏者揽其遗文岂不深可惜哉故礼部尚书北海冯公弱冠登朝及强而贰冢宰分别贤不肖以肃吏治以佐天子惠养元元又先後数考文章登用俊良备朝廷器使世咸以为能举其职上方将用公於调燮而公不及待以殁矣当公在经筵欲借讲说以规切时事上自战国下逮东汉之季为通监直讲一编反覆谆切其言简而明读之凛然庶几绎而改乎斯日月以冀矣时朔方强劲之师东西扰攘忠愤所发皆见於其书及身为大僚而矿税之使侵官蠧民凡所以调护其间皆词婉意深默有回天之力焉公之不获尽其才用也岂非天哉使公得永年上之能尽公与否所不可知其不胜世道之忧而见於论列者又当何如也某昔荐於南省实出公门下今方为吏东吴得公遗集较而刻之独惜公之早达受知人主实深顾不获尽见於行事而犹托於文字以传也若夫序公之诗若文者则有宗伯于公之言在
学古绪言卷一

[book_title]卷二
钦定四库全书
学古绪言卷二
明　娄坚　撰
序十五首
缑山先生集序
夫士志於当世其遇则名实加於上下一时言论风采垂之後世咸考信焉其不遇则屏居自晦已耳然中有未忘犹数咏歌先王自见其意於言表者盖多有之若夫遭时显名矣而徒扬其芬未茹其实乃仅仅托於语言文字以有传於後良足悲矣呜呼此予於王君辰玉之遗文所为揽涕而叙之者也予之识君自其甫冠坦然以夷邈然以远不可得而亲疎者也既而与之习悉其内行淳备平居於物无所好而独好观古人之书终日矻矻丹铅其傍而识之敏而加勤学日益而意愈下其为文章顷刻千言若江河决而日星明也少喜为诗出入古今之间初若不拘拘而卒与之合要归於刻露骏发非苟然也年垂壮始举於乡又十余年而以进士第二人擢官编修念文肃公之老也旋上疏乞终养奉亲之暇将益究心当世之务曾未几而病困顿数年竟以不起悲夫病革手疏告其子皆生人之大节於忠孝尤惓惓也且曰吾於古诗文能窥其藩未造其域也然诗似差胜他日发箧以属执友某某诠择而叙之亦吾志之所存也盖余昔尝语君文不当以时代论也凡人之杰然者其识高其自得者深虽卒然而吐其中所欲言必有异於流俗斯以为可传而已如陆宣公其文词岂有异时之人哉而至今称其奏议与贾生埒何欤以公之所言皆切於匡主济时凿然有所不可易耳故曰文章经世之大业也而区区焉以世之先後词之难易论者一何陋欤君慨然叹曰今之世其谁复可告以斯言者乎故余叙君之文独惜其志在当世而不及於施用其词或郁纡悲愤或慷慨激昂盖直取以寄焉进未能矫中世士大夫之习而砭其膏肓退不获抉古圣贤人之奥以为时耳目徒负其才抗其志而冺冺以殁使人咨嗟叹息而不能已固予所以序斯文之指也君诗文凡若干卷皆録其大略而已曰缑山先生者君少时颇有游僊之志所尝以自号也逊之盖不胜悼念以谓君之才与其志行之不苟既幸遭时而终无所效於世意今者或已游其神於大虚寥廓乎则犹有足慰者乎故以是名其集於乎其亦可悲也已
钱密纬寒玉斋诗序
昨岁予游京口於友人陈仲醇舟中与密纬相识因得览其文意深而绪密非敏且勤弗能也明日获共若冲先生登眺从容夜深乃别虽玄心质行非造次可尽知其超然脱去世俗而游於埃之表也为赋长句四韵五言古三十韵以寄其慨慕焉自後密纬数过从未尝不言诗出其诗数篇骤读之如风雨过而晴日在轩庭开霁人也予为言今之经义与词赋迥然分途即才能兼之有得於此必有妨於彼吾见其两乖矣未见其并诣也颇疑经义屡变而弥浅是可贋售也非若词赋似靡而源远不可袭取也盍先为可售而徐及於深造庶几终有合乎盖予尝折臂於斯矣密纬不以余言为迕而低回首肯者久之别一年所闻其复不售於有司方为怅然而寒玉斋一编至矣夫遇不遇固非人之所得为也然彼是各一途而吾欲迫而强合之亦非力之所能及也以密纬之勤敏而求合有司之尺度又三年希有不中程矣则吾愿与子终言诗必也博综以濬其源深思以极其趣毋昡於俗以需中之自得毋急於名以俟衆之自归持论则母狃於时代而但谛观其所就取裁则母矜於华靡而务力遡其所从苟能是即汉魏晋唐之遗音将亦时见於宋之作者而喋喋焉沿袭口耳以轻肆诋訾者或实未有窥也密纬以为然耶不耶吾观昔贤之论譬文章於悬衡今子之诗固已使予服膺而俯他日功益专增益重吾首之至地夫何疑顾如余驽钝既拙於争时又恧於虚名终身穷初不自悔终身学老而无成又以是荐之密纬何也
易经程墨文选序
六经皆圣人之书易为最幽深矣扬子云作太玄以拟之儒者讥焉然要为能知易者自汉儒之易不传而王韩之说独行於世逮宋程朱二氏出而学者又废王韩不复讲今之为文以应有司之求者名为推本朱氏而往往谬袭时师之曲说苟以邀一旦之遇而已然则荟粹而録之又属为序之其亦可以已乎曰是一代之制而士所由以进也其言不必为传翼也言不必翼传而上以此取士故读仲鸣之所诠次而其人可知也自成化弘治而迄於今文辞之在録者可以观世焉昔之朴直者未必是而今之藻缋者未必非也有司者第甲乙而登进之四方之学者争操觚而拟之又务为新特以胜之亦其宜矣然自朴而之藻势之所必趋也藻极而反於朴犹挽江河而之西也今又当变矣将变而何之乎此实世道之忧已唐诗之温许皮陆宋文之吕杨陈廖其言语非不工也当时以为仪的焉自今而读之今昔之变将孰置是非於其问乎曰是存乎辞而不在乎传之合与否也夫昔人之才岂反不逮今而今人之才岂皆能出乎古然而必务胜乎其前是果能有胜乎昔者唯斤斤焉有所守而不敢肆故宁不尽其才今且过求於力之所不及矣其词弥诞其陋弥彰耳彼以为非是不足以争时也士以是日趋於譸张谲诡而敦朴近於迟钝平淡近於枮寂反摈而莫之收此孔子所谓不知言无以知人也岂不亦可惜哉往时归熙甫先生锐意经学工力甚苦至为应试之文伸纸疾书初未尝经意也然今之言经义者必推归卒未有能逮也岂非积之厚者不求异而人自异之耶若夫易吾不能知也向尝读欧阳永叔童子问而是之既又得苏子瞻易解盖其说始於明允彼所自谓有易以来未之有也志乎易者其无废王韩而以欧苏之说参考之可焉吾与仲鸣游最习相与论文颇数数姑以是塞其请不知仲鸣以为然乎否也
吴江沈祖均选刻钩玄録序
钩玄録者沈子下帷修业之所辑也或曰玄之为言幽深微渺之名也而以称斯编何欤夫性与天道孔氏之及门者犹不得闻今之文直义疏之余耳而乌在其玄乎若果玄也则无乃离其本欤昔人作玄以拟易举世仅一二人知之今之业文者欲求知於人人而乃托於人所不能知之玄又得无与希世之术谬欤予应之曰沈子之所为辑也时之人以为玄则从而玄之已耳夫臭腐神奇之迭变至於斯艺而极今时则又甚焉凡与於编者其人皆已售於当世既有司以为工而天下之人亦翕然趋之不必深於撰述之旨也而其言皆有枝叶靡靡焉以为悦於目而快於心也则宜谓之玄矣盖昔有编诗而以极玄又玄名其或与之类欤是又不然昔之玄合一代之作者而钩之也今之玄就一时之能者而钩之也假令後先错列则震泽毘陵二先生几同扬子之覆瓿矣虽然前人之作历百年而未有能继之者今虽五尺童子试一操觚而衆且诧为奇焉则今昔之异当孰处玄乎夫玄不玄非吾所能知也饮食不可无盐梅而味尝在醎酸之外若此者玄耶不耶与是编者有合焉不耶易牙之调世或不嗜焉时之所为也沈子以为世之君子非其才不足以与於斯文而謭謭拘拘以是古非今为者要为无意於当世故其所诠择云尔必欲就斯编而诘其所以为玄者微独吾与沈子不能言虽其人亦不能自知之也夫如是则吾将以其不可知而名之曰玄矣
二王公车义序
予尝谓文之工拙如百物在市肆咸有定价虽复低昂以获售要於其常终不得而易也世乃欲以爱憎之蔽而混美恶之常不已过乎虽然工与拙则必有分矣而特不可论於进取夫士不必短於才也虽得号为工文辞者未能无蹷也主司不必劣於识也虽得号为有鉴裁者未能无爽也士或称心以言有合有离上之人操程度而求之其得者十五六焉略玄黄而取之其得者十二三焉是犹有一二人者在必不得之数也如使得失眩其中而卒迫困其外於累黍未必合而天机未必动也庸可徒冀人以格外之赏哉虽然其在於今则又有异焉上唯恐才士之失也见似才者而辄收之宁过而离毋不及而合也甚且以不及之实而饰为过之形者亦往往误见録焉士徼幸於诡遇则妄意以投主司之好上之人以怜才受欺而下之人以苟得长伪世亦皆知病之而其流几於不可返矣若两王生伯栩闲仲抑可谓不惑於流俗者也自乙未北还出箧中文示予予读而叹曰夫二君者则诚工於文矣盖伯栩之长在横溢而闲仲之长在组织其程度其天机世无工倕亦知其不失尺寸也世无伯乐亦知其超逸絶尘也而不能必之於有司则岂非文之工拙诚不可以论进取乎哉然而二君之文固在也虽不能尽知其奇者亦不谓我好之而昂其直也韩退之有言吾文自谓大好人必大笑之夫如是虽或有疵二君文者容何伤乎夫以千金享敝帚者非也见世有宝燕石者而遽疑璞玉之难售亦非待价而沽之道也余久困塲屋念当遂弃去而二君以平日之雅顾令叙所为文夫予言之不足重二君审矣抑老子曰知常曰明吾试言其常以俟世之能知二君者焉
张伯隅稿序
予尝论制举之文意不必创而依於传注法不必古而束於排偶然而能者亦往往微见其胷中之奇读之知为杰然者也非好学深思需之以岁月而中有所自得则莫能为之若夫胜人而取於人斯有不得而必者矣自学术日衰世多以贪常嗜琐得之遂谓文固宜然乌用好古而不适於时为哉而炫奇之士则又托玄虚以为高争钩棘以为工羣聚而姗笑曰文何必雅驯而坐令自困若此夫濬发巧心受嗤拙目从古已然而乃以区区之得失定其工拙亦过甚矣乎友人张伯隅闻而是之相与砺镞括羽之日久其文之丰蔚如其先司马公而潜思诣极盖进而未已也既连摈於有司而气益锐功益专今伯隅既得之矣吾请以伯隅之所以自得质之伯隅往时有司之考文章也唯程度之拘故文之窜窃而萎苶者得幸进焉伯隅虽学为温润绵密而竟不能得也於是益务去其芒角以求合於时几不能自持者比就试而掉鞅无前若鸷鸟之击不极其力不止而会典试者冀得伟异之才弃瑕求瑜苟骇於目无不收者以伯隅之宕而能法赡而能洁宜不後人而一时同举於乡先之者且若干人岂其文尽出伯隅右哉则是既能得之而犹有不可必也其不当较量於得失之间审矣伯隅将尽出其槖中之文以观於人人而予为之序盖喜伯隅之遭而并以解於世俗之相笑者也
二陆读礼草序
友人陆孟祥仲鸣兄弟居忧之明年既小祥矣痛念泰初先生白首塲屋不遇以殁相与茹哀绩学其文日益工同社之友遂合其小试诸篇録而授之梓孟祥文若渥洼名驹不可控制而乃能抑受衔勒仲鸣文若芙蕖出水特为鲜妍而时杂宋人楮叶文若是其遇於时必矣顾吾不独喜其文辞而已夫二君者之为之也异乎不忍读父之书欤乃所谓如有闻其音声者欤予犹忆侍先生酒酣慷慨叙说生平及论为文利病皆凿然可据暮年壮心隐隐见眉睫间也辛卯之秋携二子试留都闻人传一题不移晷即袖其文以示迨三塲皆尽夜而出予私怜其意以为士之志於当世者岂好自苦哉其中心有所感激诚不能自已耳既咸摈於有司间一过从则先生病欲殆矣嗟夫使二君者而徇礼之末不早自奋以毕先生之志世之訾议必有归矣今以其哀悲惨戚之怀一寓之於文以求合於时故能若是工也虽然二君固为予言之矣曰吾兄弟之呕心而为此非徒以夸世而竞名也惧吾今之未必然而功力之或未至冀夫爱我者之朂我而以慰吾之心也子可无为我一言乎因述其意以为读礼草叙
三侯日课小引
侯氏三少如儿驹骤风聨翩并骛予昔有诗赠之时则长者舞象少才九龄耳又二岁丙午而同日补博士弟子员闾里叹羡比於河东之薛且谓璩?机云犹让一焉今将彚其所课求四方是正而谬以士安见推请为之序夫将为名乎吾少非滥竽晚复罢瑟衆所同去也而何名可借将以为实乎浮洲渚者不以艨艟穿林麓者不以列驷又实之所不在矣虽然今之谈经义者吾亦能言之指趣为宗标格为异菁藻为华不越此三矣夫圣贤之微奥经百家而传注莫能穷也经生之帖括率三年而面目为一变也苟徒以拾唾为解悟学步为矜奇不已恧乎然则何涂之从耶唯气与辞咸谓殆庶盛气而前则当之者辟易不必其儒雅也择言而吐则闻之者解颐不必其谛当也此於工拙利钝宜有合矣而或又相左何欤吾尝试揣之必也似之而非乎其非也所以出之而易为工其似也所以投之而易为入斯言也其必为达人所姗笑抑有命焉不可得而力争也而岂为三俊少愿之乎聊以寓衰世之感而已顷者寻绎孟氏知言合之於世道人心而豁然以悟悚然以惧然後知吾向之未始读孟子也何时当相与剧谈此义而姑以此塞今日之请戊申冬杪通家老友某叙
嘉定县均役册序【代】
嘉定於吴为濒海下邑沙浮而川涸常仰食於四方之获种宜木棉然而夏秋之交或熇以枯或潦而腐加以飓风乘潮所摧折飘荡亩无留茎而邻壤之秔稌自如也盖某始受事而闻於邑之人者如此及按籍而稽之田之在户者凡一百三十万亩而赢其役於官者岁以二十五万亩而足士大夫之不往役者民之役而得代者贫不任役者常有八十万亩之余而海壖之泻卤芦苇之所藂生不与焉盖自漕折以来迄於今其岁额类如此去岁庚戌御史中丞徐公某以巡抚涖治三吴图政之钜馈运为先裕国之储赋敛为亟江以南赋最重而吴又江南之尤也向者患占田不实役使不均民之瘼矣害且贻之国家甚非所以恤下而忠上也具疏言之於朝请依会典限田之制而酌议免役焉品官而下以次为之等差靡不有加然後率所赢田而役其丁壮与庶民均已得旨下所部州县尽发花诡宿蠧与之更始独嘉定令缺前後来署事者数更易桀黠反缘为奸利公又烛厥隐蔽行县覆简核而某适受朝命来为公属吏於是勾稽剔抉复得花分诡寄之田十七万五千余亩各归之於户而定其重轻之役凡五年以请於公而行之民间计役之田视昔加十万焉始之譁者终而悦服籍成刋而布之某宜叙公之德意以垂於久远有来谂曰漕不折役不以排年吾民不死而徙耳今者赖天子之恩得安於田亩役之不均殆未若邻境之亟乎应之曰尔之邻譬病甚而以药石起之效在迩邑之人譬病起而以梁肉养之利在远而必欲湔洗肠胃漱涤五脏以见功乎吾恐秦越人之不数遇也则又曰是固然矣夫籍田而役之役各视所当其剧易已分且岁更故均之易计亩而赋之赋不能无逋其急缓或偏且日棼故均之难往者获奉上俞旨蠲漕之诸费派徵视邻邑悬矣已又均派而别以其剩抵他所徵则已淆又或徵且输矣而不入於司农後又责之民或用军兴加编事已而次第减免矣犹复徵之复输之则非法或量田之腴瘠而为之则矣而受赇骫法者高下在心长吏不能诘也毒良惠顽且滋扰凡若此者皆在事者之所宜先也亟图之则政之平如役矣某於是懵然未有以应也窃以谓朝廷设官理人自州县之长已得比於古诸侯上至中丞而綦贵矣实古连率之任也任重则德施普而所图於民者大若概之於平也必自斛焉斗升可勿问矣位卑则痌瘝切而所图於民者详若镪之在藏也一而数之即万亿自此覩矣公今既先其大者某也敢不黾勉於其详以庶几从公之後且一塞言者之意乎
选刻邑学诸生经义序【代】
予始至嘉定士或谒予而谭治河其指画旧坊与今日疏导之宜如亲至其地者且曰夫学犹是也不循其源不足以合於道不通其塞不足以适於时予闻而心异之有过从者与语移时叩其中所欲言往往令人解颐古所称南方之学得其精华信矣已问知其举於乡者率不能过十人私怪士之售者少也及试礼部则此十人之中其得荐者又不後於郡之人焉岂其技诚然耶抑有幸不幸耶有儒一生诣余而请曰先生亦知工与拙存乎人得与失悬乎天此不同途而趋也能必其果相值欤世以其不相值也而献嘲吾以其适相值也而自解皆惑矣以为得之者工耶其所以得者文具在也或羣一世而诋訾焉以为不得者拙耶是固然矣假令以其言而笔之得之者之牍或亦过而赏焉且此一文也一人焉以为工又一人焉以为拙必是与非分焉夫安知考文章者之必出於是欤吾以谓言语之工未必适用之具也要以匪是则末由诠择焉耳夫如是虽有幸而得不幸以失者犹未为害也士亦务吾学而已夫苟学其用於世者而不务修其词以求其合是亦吾罪也辞之修矣其得与失不与吾事焉先生以为然乎否耶予曰子言类有道者畴昔之言治河殆子之徒欤故予从蒋先生次第诸生之文姑就予所见而以质於人人不敢言利钝也有弃其本而以争时为得计吾恐狂澜之溃堤防汨陵谷以至於祸天下也因识其说以附於末简若夫邑人士之学问渊源与师帅者之造就则有二先生之言在
选刻邑学诸生经义後序【代】
今天下文学之士江以南为最若东吴又江南之尤也予生长於粤虽刻苦自力常恨不得游於四方以开发其意岁乙未始获以赀至京师浮江涉淮过齐鲁之郊经涂万里耳目所闻见日新往往闻人称说江东山川土风之美与其贤士大夫之清华妙丽辄思一游焉吊延陵季子之遗而访问六朝遗蹟且观古今人相去远不远也已谒选得苏之嘉定学训导以行窃念予之朴鄙而为吴士人师中不能无慙然夙昔所怀一朝慰之实所自幸而快意者也比至未几奉督学陈公檄率其儶二十人试於合肥与俱往返极登临觞咏之适中殊洒然还而诸生以次来谒雍雍愉愉进止皆可观已从会稽赵先生後得览观其文辞虽所诣不同要非生於文盛之邦不克至是也而是时慈谿王公为邑之日久矣务为作兴长育以成人士之才不概以齐民之役折困之以故士得殚其力於艺文而赵先生素得号为能文章胡先生又自泗州来佐之故以予之不敏而获乐观其成焉兹録也自去年夏以迄於今诸生之文之工者人各采择以见其大凡或学成而方圆合度如大匠巧运规矩之中或才美而纵逸不羁如骏马方骋康庄之足盖予向之想慕其地而欲一至焉者得从容与其人游而又得徧观其文且以暇为之品第焉此固予所深媿而且自以为慰者也夫吴子游之乡也其文学渊源必卓然有异而粤之文章自唐元和柳柳州始有师法其相去固已远矣柳之言曰文以明道非苟为炳炳琅琅而已吾乡学者至於今尊之不废而予之得闻於长老者如是傥其指亦无以异乎如曰古今人不相及而务为俗学焉唯绣其鞶帨是务则非予所望於文士之尤者也
武先生挍士録序【代】
自士以剽窃为文索意愈深而实离属辞愈妍而实陋主司亦能知之而误揣以为才也反亟收之其人之得者因不复自知而世且妄推之谓是尝胜於人而取於人矣且相与仿效以为之及他日在事则又操是以为衡嗟夫此昔人之所以叹譌种相承也非一朝一夕之故矣邑故多老师宿儒凡读书论文多得之归太仆先生归既晚达其才不能逮而效之者益更濶疎坐是或终困世之能捷得者遂用相诋訾谓得失果在我不闻诡遇可以获禽乎於是邑之少俊咸思改辙而从焉去年冬华亭王先生既北上试於礼部而溧水武先生独留课诸生於二三月间得文若干首选而刻之谓是可与世之巧捷者并驱而争先矣乃不以屡蹶而弃之猥属为之序某也质鲁而意远好古而不宜於今其何足以知之辞不敢当先生笑曰子之玉未尝献而足固未尝刖也姑试之庸何伤窃以谓唯耕而获猎而飨者乃可以论於稼穑之利抟击之能耳终不敢开口而论以重为世俗之所譁独诸君子之涂辙更矣其必将骋骥足於康庄无疑也若夫区区之所守譬之资章甫而适越虽不悔亦不敢以进也
三先生选刻经义序【代】
予为嘉定之三年而蒋先生来自岭右未期月胡先生自淮南渡江先後至为诸生师其明年六月会稽赵先生应聘为考官山西已中进士乙榜擢知桂阳州以去当是时二先生实左提右挈数进诸生试之拔其文之尤捐俸入刻焉以致其奬借之意而率诸生来问序於予予以谓士之用世其讨论古今而擘画当世之务见诸行事而间发为文章以润饰太平独经义几於无用然而非精研传注之学以求合於圣贤之旨则其文多不能工而施於用者亦往往卤莽而不得其当故经义於取士为先且重然其体率数年而小变变而之盛则朴鄙者以华然拘牵者以超然而萎苶者以杰然其变而衰则求为丽适得靡焉求为奇适得诞焉求为健适得矿焉迭相胜而互相非其大凡也至於雕镂之极朴以渐丧?缋之过质以无余又其骛於得者锐情帖括而谓博宗者迂专事剽剥而谓独剏者愚渐染成风识者有隐忧焉嘉定僻在吴东偏俗号简质其人多负气有志节而出仕於时皆能有所自树若没没焉以媿其乡之人者未有闻焉盖自王文恪公时已称其长材秀民有出於他郡邑之上者而举业之文则金式之先生其尤也雅自负与文恪争鸣迨选於礼部名即相亚今又百二十余年矣风气日益以开而学问独有渊源不随俗汨没以故变而未即於衰虽然吾惧夫?然者之未几而靡也超然者之未几而诞以矿也夫士患不能何患莫知苟能矣而或不见知是有命焉不可得而强也士苟为炫饰之文以竞时而争名世俗必以为然其他日者之用於世能无苟且而冒没者希矣今诸生之文具在也其所致力於学而求为可知者必能自信其何如也有二先生以策励之又从而扬其名声於时勉之哉毋苟为变而不虞其衰毋急於名而遂遗其实其所成就决不止於进士高第也审矣夫岂独二先生之志抑亦吏於兹土者之光也
钱士孙射评序
友人钱士孙既撰次射评寄示予且属为之序予不能知射也而乌能言之顾往时见士孙与其友孙履正履和兄弟数聚而较射未尝不往观焉射毕弢弓囊矢相与追论其所以曰如此而得如此而失三人者亦未尝不相视而笑也予又从问之则曰吾岂能为不知者言耶即言之君亦欣然而赏之其不可得而言者君终不能尽之也予退而思其言叹曰事固有习之而不能知者乃欲以不习知耶今夫贵人之家耳非不厌八音口非不厌五味也至问其所以宫商相宣酸醎相和者彼有惘然而已况於窭夫望屠门而大嚼闻管弦而窃叹者顾可以语此哉天下聪明絶异之资往往用之於言语文章虽世所号为能者童而习之逮老而好之尚不足以窥作者之用心况下此者乎然予不辞为士孙序之者自以少即好学书每观古人之论辄三复而思之闻有古人之遗蹟辄往求观之若饥渴然予之不能书盖天限之也若心固能通其理矣士孙之射固已得之於心应之於手岂独天性实由积习而然宜其能言之也古之言射者如所云贯蝨之心去杨叶百步而百中正如书家之言径寸千字皆极论其妙非必尽然也唯中石没镞不数十步内不轻发此则诚然耳士孙以为然乎否耶夫士孙既以才勇用於当世摧折方张之敌立功絶域之外矣一不为世俗所容年未及衰去士伍而侣田夫方将灌畦种树求为寻常无闻之人以自老特以其所自得於射者与世之所习闻者异不得已而笔之於书窃意知者见之当如孙氏兄弟之莫逆於心即不能知如予者亦必不至於疑怪其言也昔士孙未第时与二孙就试郡城於时四郡之士咸集而见其射者无不啧啧叹息以为能士孙既免归而履正夭死履和今尚未为时用岂士之遇合果不在於能也欤近闻士孙好种植又往往能言人之所不能言岂其天性敏妙如易牙之於味师旷之於声故其知之为独易也欤士孙或又出一编将复为序之若予者殆所谓徒好言之实不能知之者也
赠王先生试礼部序
华亭王先生来教嘉定三年矣岁十月当偕计上南宫与诸生别酒半有执爵而言者曰唯先生绩学缵言着美名而负屈称以淹於兹土唯吾党从先生游由所闻知自勤励无怠然至有司考文章凡先生之所知售者十而一岂果不合於时之程度欤夫为有司者惧士之以奇衺进也寜失才务谨守其师说是则然矣窃以为士患不学不患其好为异也诚学矣即有所异同要不诡於圣贤人之指则何以拘拘謭謭为主司患不知也不必张一目以为罗也苟唯拘拘焉謭謭焉不务得士而若出於绳士以求自为解此亦非知言者之所出也盖士尝进而妄号为奇矣或误以为才而收焉已而渐厌薄之士又将退而妄托於平若又误而收焉是士终谬为形以应而主司直虚为名以自解也等谬与虚耳岂可谓能得哉先生行矣将卒守其学唯在我者之信焉不虞失时乎将亦少贬而诡为之形欤夫非独奇者诡也虽平亦诡也是犹乡愿之托於中庸诡遇而获学道者不以为恧乎先生?然曰吾平日相与语者谓何其弃之也惩於往而不必谐於今告於人而不必持於已不知命无以为君子且吾不幸不蚤遇於时犹幸与二三子优游以从事於斯文也夫亦中有乐焉非独以人之见收为已荣也且向之妄为奇者宁能尽有合乎吾终不敢以欺有司矣或有笑而应者曰先生慎之哉今之文章以襞积故实为有学以琱缋语句为精新此昔人之所嗤也世更相与慕效之而尚莫克以为况於守吾之学而又安所之耶则又有整冠捉衿而前者曰请觞之夫上之人谓士无实学易下之人谓上无知言难且子之言以为世卒无有能知者激也先生之言以为自信其是而姑有待焉正也先生今将遇矣谓世果无良有司能知言者焉吾不敢诬也於是先生起执爵而釂之曰敬受赐衆咸谓某宜叙次其言以窃比於古人之赠处遂不辞而书之
学古绪言卷二
[集部,别集类,明洪武至崇祯,学古绪言]

[book_title]卷三
钦定四库全书
学古绪言卷三
明　娄坚　撰
赠行序十一首
赠邑侯韩使君考绩序
淄川韩侯为予邑之期月政令肃然慢者知戢邑无逋赋又二年则废坠毕举俗用丕变虽小人罔不革面矣报政於朝廷得受训辞以其官封其父母於是邑之搢绅先生思所以颂厥盛美而属予为之叙夫侯之所施设朝堂皇而暮四境捷於风行草偃者予固不能悉知而具陈也独念邑之难治其贤者学道而笃於信古其不肖者骛利而敢于扞网其侗以愿则禀上之令局蹐而求免其身其桀以黠则伺上之微隂阳而尝试其巧夫使信古者袖手而熟观其所为愿朴者安居而不见其所苦虽不肖以黠骛於利而犹知顾其害巧於伺而终不敢轻有所尝非其所施设真有以大慰人之心而能然乎哉盖唯公平不颇务於求民之瘼不急於就一时之功而後足以与此呜呼此侯之所以能为吾邑者欤往者邑多贤宰然自南昌万公而後逮今四十余年之间其为邑人所思慕者则嘉禾朱公广安熊公其尤也盖朱以清简熊以悃愊皆仁心为质而行之以无扰今侯又继之虽其因时布政不必同於二公要为邑之所庇赖均矣岂非瘠土疲氓之厚幸哉虽然邑之难为在事者凡几变矣至於今而尤有厪侯之用心者予窃愿有请也盖始者邑尝困於税额矣而均则之议行已尚困於兑运也而折漕之奏下自是虽单丁下户亦得充赋役以不至於困踣然而民不加饶俗以日偷又何欤盖尝深思而得其故以谓人之贤者必不胜不肖之衆也其愿者必不胜桀黠之衆也且夫朝廷之寛政又必不胜里闾之薄俗也今侯已纠其慢矣计自兹以往其去此而为京朝官也尚需二三年则所深虑而亟图之以终惠吾邑者意必先於化导乎夫以子产治郑孔子所谓古之遗爱者而犹曰衆人之母能食之不能教也则求化民成俗於今之世不已迂乎盖此圣贤人之所忧而王道之所不得已也故曰君子学道则爱人小人学道则易使也自邑之免於漕而理人者其政不格於势其泽易被於民以侯之贤加以课最之後则今日之所宜先者将必出於此矣语有之夫事易成者名小难成者功大愿侯之卒为其难予将执笔以竢以纪侯之德政垂之无穷使後之讴吟而思慕者将有考焉矣是为序
赠明府胡公改任长洲序
齐安胡公来为邑之二年讼清事简桀黠稍戢孱懦获安方将穷簿书之纷糅剔租赋之奸蠧孰为病良而惠顽期扫而更之贻邑人永利而当路者嘉其治办谓宜亟旌以劝移咨吏部改令长洲於是邑之大夫士庶咸惜公未究厥施欲叩阍留之而不可得也相与侈为文辞称道盛美以赠其行且以致夫眷恋不忍舍之情而诸生若而人尤以受公特达之知不当苟同於衆人已也而以齿见属为序则请言士人之职业以质於公退而与二三子共朂焉以终其惠教之意庶几乎在诸生亦言诸生而已窃惟朝廷之所以求士而士之用於世者为其立身行已具有本末又以熟观古今之故通变适时举而措之可以利安元元为我国家树不抜之基也罗之以庠序董之以师儒将长养之使有成焉欲知其材品之高下也则试之以文章生於其心而笔之於书於以知其素所蓄积而需将来之用或十得二三焉若今日之所以养士取士者何如也士所以待其身不过苟慕贵富之鄙夫而已上所以求於士不过幸徼科目之时文而已一旦爵命於朝而责之以事任欲使忘其身图而专意公家之事岂可得哉吴之士号为好嚣而负气而实不然也其偶诖於文法直一二轻躁少不更事之人若论其大凡往往狃於寻常而不自树立骛於进取而不知本原欲求坚忍耿介不随世汨没者殆累数百人而未有遇也昔者君之戒其臣曰无效某人之饮酒游山也而吴之俗至以此自喜夫饮酒游山固未足以累贤达岂不犹贤於恣睢足欲而无所忌惮者哉不知由君子观之是二人者之无用於世正相等也而一且为衆所訾垢一且为世所艳慕是孰当垂诫也哉昔有侍欧阳文忠怪其多言尘俗闲事而不及於文史公曰吾尝谪官夷陵远地无书可读得故牍一箧反覆观之悉究其所以由此识日益进古之君子好用其心盖若此而近世仕者嗤簿书为俗乃耗其精於鞶帨学者务?窃为文至辱其身於躁竞一何陋且左也吾观圣王之世虽其顽且谗不出於忠直犹以侯明挞记而又识之书要於欲其并生焉而今也上方谓士骜故摧抑之士又谓上戾复心非之表率之不先习尚之愈下尚何暇知学之本原耻自夷於寻常而卓然能有所树哉坚也怀此久矣将俟公政成徐及於稽古礼文之事然後一毕其愚以谂於同志而孰意公之不终惠斯人也虽然长洲吴岩邑也四方取则焉下邑之人拭目以俟譬之赤子方去慈母之怀慈母岂遽忘之哉所以衣食其饥寒而风励其行谊诗人之歌孔迩岂有间於去留哉若吾诸生进而古人为师退而内顾其安勉勉焉求所以不负公之知者乃所以报也
赠署县事郡丞吴公还署司理序
江右吴公来贰吴郡之又明年会邑长侯官陈公以入觐留内台当道者悯泻卤凋瘁之氓则以噢咻属之公遭岁之凶方厪公忧民且恃以为命而直指房公以行部阙理官又夺公还署其事里父老惜公之不终惠於疲氓也谒予而请序公之德政以赠其行盖父老之言曰以吾土之瘠也力耕而常不足於食赋之繁也急敛而或益之以蠧俗之嚚也无辜而横困之以狱吾侪小人病之长人者未必遽知也即知之非迟以岁月未易纾其疾苦也维公始至恒雨为菑民号而吁之公为言於上官若恫之在身往者岁尝凶矣幸而朝廷寛之久之遂不复征今或连二三年取盈於一旦察公之意似常留意於急缓不忍以一切求也凡民之黠者多为械悍者轻犯刑聚羣不逞以眩上之听而侥幸於一螫而公察之若观火惩之若加砭枉挫直信民且归而安其田亩庶几其渐苏乎而孰意公之遽去吾民也其何可无一言以识斯人之不忘乎予闻古之为政者在时其威惠而善用之今公之惠如和风甘雨之於嘉禾将使根培而实茂焉而其威若锄稂莠若驱蟊贼唯恐一日留为吾禾之害以数月之间而所施於人者已若是则予之为里父老序之虽谓颂而无谄可也且以谂来者俾有观焉亦公终惠斯人之意也夫
赠长洲胡侯入觐序
胡侯为长洲三年将以上计朝于京师於是嘉定之诸生相与荷其甄陶庇覆者咸谓侯既去而不忘吾侪勤施无倦今兹行矣将蹑其後而送之江浒子受知最深其可无一言以赠予盖闻侯之改长洲也有谓夺其已信之民而阏其渐深之泽仁人君子或亦有不乐焉是固然矣顾吾海滨之俗其君子务自简而莫肯相朂以诚其小人务自润而莫知相怵以法以故见德易久成难岂若试之通邑大都即不遽孚久必大洽俄而闻长洲之政则已曰稂莠除而嘉禾可殖也未几则又曰脂膏远而中饱可絶也其最後则曰堤防完而疑骇者且胥为颂也以长洲剧县而侯之治办若此非独仁足以惠养才足以剸割而已亦曰亷静无扰能自克於已必有孚於人故举而措之不难耳然而岁中侯每书来必殷勤谘访顾予拙不适时慙无以应则尝为毛举细琐以自托於不敢自外盖在布衣之交有不必尽者而侯终不讶其迂且愚也每感慨而策励之何耶其所欲加惠之心无穷宜其不以刍荛而有遗耳昔者仲尼之门天下贤俊之所聚也其或果或达或艺皆从政之才夫子盖亟称之至问其仁而皆曰不知所称三月不违者独颜氏子而已耳以是知不仁之不可恒与不恒之不可为仁一也今侯之仁施於二邑矣进而立于朝所得伸其志者非铨曹即言官耳夫是二者其责弥重则其於仁尤大且难贤不肖之分途而是非得失之相左日接於吾也见贤焉而用之其不贤则去之见可也而持之其不可则排之此孰不谓然者而未必其果有合也必也平心而察之公听而参之无眩於似无牵於情无动於气无夺於利害始乎一人而可以对於天下行乎一时而可以信於异日夫是之谓不违仁不然乖於独则偏见耳殉於同则阿党耳非误於不能知即失於不自克也欲无违仁不亦鲜乎是故君子必学古以精其鉴必虚中以持其衡必厚自待以树其基必慎所与以防其蔽力此四者故全也呜呼世之苟以通显为荣者其中之媿负多矣有以斯言进且谓是病狂耳然则非胡侯其何以发予之狂言哉既以告於诸子退而书之以为赠
卓明府奏最受秩蒙恩褒赠序
上即位之明年壬戌天下郡邑之长咸以述职朝正京师而吾吴之贤令用抚按重臣疏请得不行者二人一为长洲叶侯其境四达舟车日常辏集且督抚之行台在焉上事下辑加以过客之求称而一以清静简易处之谧如也一为吾嘉定卓侯邑东濒海常虞跋浪土田不宜禾岁仰给於境外之籴又其俗嚚讼苟力足以求胜颠倒是非猝难得其要领侯为之再期月以勤敏亷辨着称既而秩满於秋八月奉上玺书褒称赐之秩荣及其亲於是邑之人士撰文辞道盛美以摅其三年之佩服者踵相接也若黉舍三先生咸荷庇宇下亦既焜耀厥辞矣又辱使一毕其愚辞让不获辄略陈惠政之大凡因僭及於侯之劝学作人而士之所宜黾勉报称者以为赠盖昔人之论治其言流俗之弊莫甚於犯上亡等矣而今者蚩蚩之氓自改漕而折幸赖我朝廷数十年休养生息之恩与良有司之调剂缓急而沃以膏泽抚以抑搔自是邑多垦熟之田人受更生之赐而懵焉忘其所自不急於上供而顾轻耗於衣食且竞骛於诤讼营窟於簿书因而相夸耀相仇怨以没於案牍之深渊以膏於刀笔之銛锋一何戾哉夫非独蚩蚩然也甘诤讼之鸩毒而蹈倾危之坎穽者比比是也是何异贫儿苦饥以赁舂积缗钱而尽捐之博徒几何其不沟壑以毙也於此有人焉提耳而训之尔其勤拮据乎毋饱食以嬉乎且急病让?乎此则长吏之赤子吾民者如侯今日之政是也若其学於古训已得号为士人者而犹然不知戒焉是岂可不深长思乎请得具陈今昔之势与吏治之难而後徐及於造士盖尝闻之父老嘉靖之季年邑尝中倭矣於时仅积土为城耳贼之慓悍势若风雨然卒能固守使贼倦而被创以退者徒以仓有积粟可恃为守故也自折漕至今民之逋逃者以归地之荒芜者以垦下无所患苦而上亦易以抚循顾乃城无岁月之储乡有侈靡之习昨岁贩籴少梗米价骤腾盖四隣咸为震悚而小东尤极忧惶几於开衅幸而渐苏有如顷者齐南鲁北小蠢为患而创残至今未息亦足虑也夫不忧空城而徒忧羣盗必无及矣窃谓忧盗起不若忧无储惩仓卒之变未若惩积渐之媮此非齐民所能知而在事者不可不早虑也非侯之贤而孰任之非深为桑梓计而孰肯以斯言进苟为今日计向者媮惰苟且之习其亦可以一振刷矣而其暇莫急於劝学作人是贤士之模范而名公卿之所从发迹也登於朝则为世梁栋处於乡则为衆表仪夫士而以经义求之正为其材品其学殖有可得之於文词耳而今之人士唯浮华是炫务於争时而已是可以为世用乎否也故欲劝学必先明经明经必守其师说似也尤当进而求之於古以广其识无以株守隘之无以新异汨之即如诗子衿说者盖云刺学校废也世乱则学校不修其留者思其散而去者则曰宁能不嗣音乎风雨思君子也当乱世则思君子不改其常度如风雨之晨而鸡犹不失其喈喈也古之人盖有所本矣自儒者之以意说经弃古而自用而今之经义渐不难以剿说炫矣夫明经三先生之所以教也亦侯所以作新一邑之士而可推之於天下者也坚也窃谓颂侯之德政者多矣或未有及於此辄不量而一吐其狂愚傥亦有可以疗宴安之鸩毒坊澜倒之横流者乎毋曰此腐迂不适於用也而摈之则於加惠非浅鲜矣非三先生而又孰为进之
赠少府丘侯擢宰景宁序
吴郡於东南为沃壤赋倍於他郡邑独嘉定僻在海隅土高而瘠不宜秔稌多种木绵又夏旱秋涝之逓仍几至不给於上供当神祖初幸奉有俞旨民间得输金以代漕渐以少苏顾其俗颇嚚讼强者忮害弱者悁忿在事者惩而两妨也颇为调剂以解之则过客之慕羶者又踵相接故其长吏必清节干略兼乃能称塞矧於丞哉闽之上杭丘侯以诸生高等谒选来为丞古者丞以佐令於邑之政皆得与闻而今且与簿尉分曹至专以诘除为职直尉耳丞之名於是焉虚非独与前代异即在国朝建官之初制固不若是轻也陵迟至此而欲责以守官非其人素知自爱加以才堪治办弗胜也是岂可多得哉始侯甫涖官即以亷辨着称每於日短民隩率其徒隶以夜分巡行闾巷而所由亦慑不敢肆为奸弊故为邑者得倚以不患盗盖其克勤於官类若此既秩满考功绩其荐剡擢为处州之景宁令以行於其别也予友数辈来属为赠言夫予向之为丞鞅鞅不得比於令者侯今且为真矣以彼佐剧县而优况永嘉所领下邑其俗又崇让力田而鲜狱讼於卧治何有又其境东南与临汀接壤风气不相远而人情易为调不待涖事久而政声着已逆知其易於反掌矣以予所闻侯少师事李文节公欧冶之铸何虞缺折良乐之眄必无泛驾且异日者为人佐而优今幸得自展而宁有弗办哉顾独有一言欲质之於侯今之君子不尝曰善事上官无失名誉乎夫所谓善事者何等也将为朘削以充馈遗乎则小邑贫民弗给也且君亦弗屑也将以工窥觇善逢迎乎则时之人未遽为动也若曰是在吾居官何如耳则君将出於?然者乎抑闷闷焉已乎夫闷闷之不逮?然也已久矣即求以夸世炫俗亦似不易则曷若行侯之所学於文节者乎当李公在朝廷士之欲躏公以干进者不啻多口今其人皆何如而於日月固无伤也是在侯审之而已顾予数年以来衰嬾杜门不获数聆绪言以为恨而穉子复闻才学弄笔乃重为侯所叹赏数称於人人岂腐迂之家学傥亦有合於文节之所授乎辄不辞让吐所欲言而质之且以为侯赠
赠申美中北上序
万历丁未春予友申君美中以进士试礼部程文为主司所赏甲乙巳定发卷得君姓名矣及索第三塲卷於帘外久之不能得遂相与叹息置之人皆谓君或忌而挤乎君独曰胥史之误容时有之吾不幸适与之会耳且得失命也早暮时也宁可厚为人诬耶又三年庚戌君复束装偕计北上道病而还则又叹曰此岂复人所为乎吾时尚未至故也闻者莫不韪之兹岁秋杪君行有期於是君之懿亲徐元嘏尔常属予为赠行之词予以谓古今之变若寒暑之迭更而人情未尝变也昔者韦贤相汉实启玄成至唐李德裕宋韩维皆以任子进用致位宰相莫或轻之以视今日岂不去古远哉然以李之才气勲业尤三人中之杰然者而未免介介於科名人情之常古今一揆斯可覩矣今君之行也词学日益富而志意不少衰其遇合必矣如予驽钝自分为太平之不遇人而辱与之游久益相习窃尝窥见一二使君获遇其所树立於他日当必有本末非苟然而已自君受室於徐中间盛衰之故存殁之感为不少矣当宗伯公之无恙也岁中仅一再至少留即别去逮老成云亡竞爽继谢而勤渠有加盖犹以外姑存焉至於夫人之丧遗祚茕茕然後见君之不改其度不爱其力诚非世俗之君子所可及也予以是知君必能自力以显功名於世岂肯随世汨没者哉然予观文饶之为相在太和中则困於相轧不能安其身於朝廷至会昌向用然後勲名日着以是知君臣之际苟不能尽其才犹弗用耳方今当国家全盛固非若唐之中叶然而否隔之势岂独庸庸者无所措其手足士生斯时而犹汲汲於一日之遇必非苟慕富贵而诚欲有所自见审矣则将何以哉尔常数称君平生不妄交一人唯以着述为事此於用世诚豫之矣独未知他日所以得尽其才者能自必与否耳犹记初相识时君甫踰冠予已壮盛忽不自觉荏苒以老而君亦及於服政之年矣斯行也遇合未可前期而试用咸所怂恿若予之赠行独有慨然於太和会昌之际而已
赠别王逊之尚宝诗序
盖闻迈种之英趾美之彦其才皆有大过乎人以故通方之论未尝或轩轾焉夫寒士每困於无资然而忧患之玉成为不少矣世胄每凭於有藉然而宴安之鸩毒亦多有之譬之方舟而溯拾级而登虽迟以勩何虞溺且踬哉若夫顺流张帆走坂以马十有一危能勿惧乎今吾逊之以甫冠之年承祖父之绪人谓世德之难求也薄俗之难谐也弱龄之难立也咸为疑之乃未几以?恪无惰媮称於族姻矣又未几以精警无滞碍称於贤士大夫矣向之羣疑化为多誉行且涉江淮越齐鲁而游大都揖让公卿之间雍容清华之署譬怀珠玉而走市肆必有贾胡挟重赀而议其价不翅乡闾之誉而已於以趾美祖父不足重欤始予劝逊之勿为经生之学宜专力於前史史之书莫要於司马氏通监此治身之药石而医国之俞跗也逮今三年矣逊之识益明才益裕则又将进之於学道夫道非他即史之所载有险有夷有经有权而皆不诡於正无动於气无牵於情无慑於势不失其本心者是已吾尝怪李文饶相业尽掩时彦有光前人卒以懻忮之私酿朋党之祸旋至身窜国危惜乎有才如是而於道未有闻也逊之傥不以予言为迂乎则其於读史也弥博弥精矣吾二三子之自托於赠言叔达既序於篇首而余复申之以见拳拳於逊之如此者知必有以大慰之也
送程孟阳游楚诗序
孟阳以是岁冬首将为楚游与之善者咸谓孟阳性爱佳山水遇所快意尝独留经时况自吴适楚溯江而西南浮洞庭历衡湘而返数千里之遥怪奇伟丽之观皆平生之所未遇也又得贤主人焉从之游岂复如儿女子眷眷焉恋不能别乎哉於是咸赋诗以赠别而属予序之予以为吾党之交或壮或衰或久或近各称情言之靡不见乎辞矣予又何叙焉无已则以规乎自予方壮而获交孟阳今衰甚矣其始盖得之於诗知其能不为世俗之文也既而爱其为人超然远韵固非予之钝顽所得而友也晚与读释氏之书皆信以为实然自是观於身世常思渐解纒缚而孟阳困於谋生予衰始抱子知其莫可如何则愈益信其言虽有姗笑不为动也顾吾两人独自有不释然者予之疚在多岐而神不得宁孟阳之癖在爱奇而意有偏溺盖其志初若甚远顾往往心知其非而终不能割吾两人实自媿之其为人之姗笑宜也今兹之别未知相见在何岁月每念此身各自有役谁能解免但能澄怀观妙即千里同风若长为习气锢而留之将嗜慾日深而天机日浅即相随若形影亦曷足贵哉试相与反而循其本予之疚孟阳之癖是安从生哉多岐生於自扰而爱奇生於自喜苟有一焉横於胸中欲坐进此道其可得乎盖非独予以潦倒废虽孟阳之高抗絶俗亦恐其龃龉而不相入也斯言也以赠子行且以自朂不知复何以处我予虽不敏将唯子言之从以慰子他日相见各得澹然洒然庶几乎相与於无相与云尔
赠大理朱公北上序
檇李朱公自去下邑官南曹一出视江右学政以能得士擢亚南光禄洁清公忠之誉播传於天朝俄晋大理丞丁外艰归服除当北上需次诸生某辱知最深以久牵小舟送之吴门从容而言曰国家以政事责成六卿虽与密勿之谋谟者不兼是任官不尊焉至其与六卿并重者都察院以总宪也通政司以纳言也而大理寺与列为三夫掌邦刑而诘奸慝者大司寇职也理官不以为属而独得以驳议参听槐棘之下岂非圣人重民命而恤刑罚之意欤今天下狱成而上岁得旨决者有几至所遣恤刑之官平反累囚凡几当不翅十倍之也则几无寃民矣顾其不丽於法而贪残之吏冯怒榜笞以死者何可胜计无乃加详於疑似而顾卤莽於无辜欤夫若此者在廷之臣不得而与知也则曰非吾责也虽有能举其职者不能及於所不见不闻也虽然辇毂之下无辜而吁天者为不少矣吾既闻且见之矣而不以言姑纵舍一二微罪以博寛平之名谓能举其职乎否也且世有居是官者一以直道黜则後来者希有能继之矣然则君子之欲行其志也如之何曰审所重轻而以去就当之其始也务婉而争焉其卒也无诡而随焉若曰洁其身而污其君信於独而毁於同君子必不尔为也要自有吾所得为者矣夫子曰举尔所知尔所不知人其舍诸夫用人固然况於关人命之至重哉其毋以不肖之心逆待天下之人而尽心焉以为士大夫倡则必自明清单辞而务审克之庶几乎国家所以重任理官之意请以是为公赠
赠明府韩侯擢兵部序
盖闻君子之取人也唯其果有异於庸衆而不求备乎才其人之受知者亦不以一时之知为荣而常以中之无媿为乐是故可以相信而不疑也淄川韩侯为邑凡六年而擢为兵部郎於其行也咸侈为文辞以赠之大要颂其守官勤民六年如一日能使四境之内室庐栉比向之泻卤比为膏腴若侯之贤固非一邑之所得私也某於诸生中受知最深自以朴遫小材无足比数而侯常欲嘘之既枯庶几使有闻焉将所以取之不在乎其才欤抑以为士苟有以自信其幸而遭时或可终不负欤则某也愿有陈於前其果以是而取焉否也某闲居读书好观古人之奇节伟行而尤注意於经世捄时之略尝以谓豪杰之士虽目不知书而能坐策成败无一爽然则苟才矣虽不学可焉若其泥古而不知适时一旦为事任所属几何而不偾哉昔者孟荀二子同时号为大儒而一则追论唐虞三代一则曰法後王二子者岂诚有异耶夫古今势殊譬犹江河之不可挽而西也然而古人之所以待其身与推而用之当世者其意终不可失也是犹水之坊也以旧坊为无用而坏之者必有水患士之锐於集事而不能深惟其後者岂不自负以为一世之才儁哉彼其中之所守与学道之君子异矣唐之季世非李文饶不能辅成会昌之治今观其才殆过於裴晋公而勋名终有媿焉亦其意之不广也某也顾其驽钝不敢希望於古之才儁以为得贤者而从其後量力而处之或可以少有补於时不幸不为时用则直已守道求以不媿於心庶几不为贤人君子之所弃如是而已矣今韩侯不以其衰废无用而常思振其不逮将所以取之者或在是乎不然侯之聪明絶异宜不可一世岂必某之潦倒而後为无当哉侯行矣将佐尚书为我国家筹制驭四夷之策夫兵事常先机权其倏忽变幻如雷霆风雨之骤至尤不可以蹈常袭故为也吾固知侯之处此不难矣昔人之言曰不求有功不得已而功成故天下安之噫嘻非某之好古而不适时孰肯为斯言非侯之虚怀乐善素有意乎其人亦何从而发其狂言哉某也年加衰道不益修自今以往虽其姓名亦不愿人之知之独於侯数年之知中不能无媿而尤欲质其所守以自乐於田野之闲也於是乎言
学古绪言卷三

[book_title]卷四
钦定四库全书
学古绪言卷四
明　娄坚　撰
碑记七首
娄塘里别建邑侯朱公生祠碑【代】
嘉邑於吴最僻以遐竟东北为海壖尤泻卤硗薄获不偿劳民以疲?剽轻鸷悍之徒辄相聚为贼盗纵横村落间无所忌自嘉禾朱公来涖兹土抚循刮摩稍稍复苏其民三年奏最擢为南仪部郎邑人咸追思之谒大宗伯徐公请纪其德政於碑碑在治城西三里所固已铿鍧焜燿倾动人耳目而娄塘里独处北偏相去十里而遥里人念往时终岁拮据莫克内赡其私啼饥号寒户相属也而催科之吏又日经其门叫噪索食饮逮日晏方息乃邻里复相戒唯不免其机杼鸡犬以为忧今之优游田亩父子相保以幸一日之生者繄公之赐於是鸠工聚材为三楹肖公像其中尸而祝之而属予为记予家里中尝从里父老言民所疾苦以壤地高下错高者无所受水不宜禾其庳下则蓄而不泄往往漫为陂池乃禾之费烦顾不若木绵之利饶贫民益甘心焉而以岁委之雨阳岁穰即寛然有余具酒食会闾里为乐然莫为卒岁之储岁俭即相寇敓语难夜聚晓散日操锄犂与平民杂处耕作人畏之咸摇首缩舌噤莫敢出声吏亦知而不能诘今天子御宇之七年吴中大祲於时主计者方急东南之赋有司奉行若束湿尫羸就毙之民而以箠楚令乃十年之秋濒海如埽幸而不飘荡淹没则又病疫以死公始至之日与时休息行之期年民大和会乃捜奸剔蠧锄其强不顾化为民蟊贼者十数辈而吾里乃晏然以安既又行视其地喟然叹曰夫民孰不顾其父母妻子顾为饥寒所驱则身之不遑恤吾当为开其长利焉里中故北受海潮其东北别滙为双河度通之可溉田数百顷化疏恶为膏腴民永以庇赖决策行之会公归朝廷不克以为而继公者今广安熊公竟成公志庶几为百年之利余惟公之洁亷慈惠一试於闽漳再试於吾嘉方日益光显究其所施设岂穷陬僻壤得而私之哉顾昔之君子如朱邑既去桐乡犹眷焉不忘夫民之安其治也则公或尚惠顾焉况於赤子之念慈母幸得见其彷佛者何能无藉於斯因纪所以建祠之意而系之以诗诗曰
泽国弥弥湖海络维厥田下下唯稌则宜曾是瘠土杂高以卑孰菑孰畲以卒莫治其高伊何弥望斯茅其庳伊何有泳斯鲦民亦劳止尽室嗷嗷或张之喙踯躅咆哮天降灾沴岁比不登以饥以馑奋敓朋兴孰弱是绥孰强是惩显允我侯洵惠且明侯来自南时靡有息呴之吹之衽而席之摧之刈之扰而迪之肆以敉寜化其頟頟侯归朝廷未究厥犹有来代之步武之求爰疏爰瀹合于下流匪乾匪溢迄可有秋有湎流水言构之堂朱甍绣户华煜其光维侯之像象服斯皇唯侯之德穹碑在旁
吴淞守御所建中丞周公去思碑文【代王文肃公作】
国家自御史台简命抚臣文武兼资外控四夷内辑诸夏凡若而人而两京兆洎外藩长以下咸受辖焉盖中外臂指之势居重驭轻故督抚中丞最为尊官而重寄然独南都特以粮储勑之者岂非以三吴财赋之区尤重其责故耶顾其地带江环湖北界河淮而东濒海兼鱼盐之利则剽敓时有邻岛屿之夷则门户为虞非守文之吏可从容以簿书治也故治军与民为并重予观昔之郡守皆兼军政得称帅而今制独委重於督抚如藩臬之有巡守畿辅之有备兵反若专於弹压郡县为法纪之司至於兵戎不过期会之间耳五六十年以来幸当重熙累洽之运海波不惊萑蒲易扑民间恬然几不知有兵一旦猝有颿樯驾浪之警於以办贼难矣顷岁中丞周公奉命巡抚江南至则按行故事深究利病叹曰凡吾所职国之储民之卫也两者治则兼赖敝则俱妨今吴民劳於野士疲於伍譬之琴瑟不调意向者其急於下而缓於上乎殆不可以复鼔所以更张之不在今日欤夫民有不足於耕吾不能督之输也兵有不给於饷吾不能驱之战也必也若养苗然厚培其根而务去其蟊贼乃克有济於是条为方略与民之牧士之帅矢共守之盖三年而前之劳者安於堵垣疲者朂於步伐有彤弓之右飨无鸿鴈之哀鸣政成俗和朝廷方用公於治河代者将至而公以请告去吴吴之为文辞以纪盛美者多矣而总戎郑君印率其属夏君永昌谒予而请为去思之文以勒之石以识将吏之不忘予以谓凡公之施於民者非兹文之所悉也虽其所以治军亦未暇更仆也吾尝闻之自公在事而不以束湿绳武吏使咸得展其材用良楛辨而黜陟公以故卒旅之长母敢以不肖之心骜於其军而拳力之士亦毋敢以不逞之气譁於其伍凡下之所欲不谒而皆有以慰其心凡上之所驱不约而皆有以倡其勇如是而军乃大治史称杜预镇襄阳勤讲武严戍守引水通漕公私咸利意预之学长於春秋左氏传其经文纬武优於干略宜矣今公之抚吴傥亦出其武库之绪余乎公名孔教江西之临川人起家万历庚辰进士
嘉定县吴淞所新建吴侯通渠记【代】
凡吏於吴者所以修民之急有三曰赋敛也狱讼也沟渠也而嘉定东濒海其土田薄其人多憃以嚚其地高不受江湖之润潮汐至则盈还则淤故於修此三者为难然赋之逋也能勤勾较乎均缓急乎则易矣讼之繁也能絶请托乎惩贪狡乎则易矣甚哉水之为利害也嘉定之水不数疏则灌溉无所引疏之则瘠土疲民惧不胜役焉计塘浦之在四境其大者犹以百数每岁自孟冬即役境内之民奔走数十里外裹餱粮冒犯霜雪常至春暮乃得罢督作治者更缘为奸利役不均或更加抶以罚作苦之今年而东明年而西以次及於四境不数年而东又告淤矣岁所兴役民间之费几於常赋外亩增十二而衆不至怨且怒者以为犹愈於淤而无可畊以濒於死也此其视旁郡邑何如哉长吏虽贤重悯斯民而势终不得已则务讲求方略身行视慰劳之不轻以属丞簿苟如是即民亦歌呼趋事务为中程罔敢怠先是境西偏多纳湖水东贯治城迤北入海故有练祁之名自松江中掣於新洋夏驾今之东西流皆潮汐也积数十年来海水之入采淘港者西北至月浦又西至马路塘日再停淤才通一线耳居人至无以溉田以故其收常不给於赋今南康吴侯涖政之五月岁丰人和田收既毕当有畚锸之役侯既相度兼以谘诹慨然叹曰邑所仰松江也而非邑宰之所及也凡江水之所从入吾将多凿故道而迎之未遑也吴淞戎镇为防海重地督抚大臣及台使者岁一至焉而舟楫不通庸非吏责乎於是戒期鸠工测量深濶督旌怠勤方略既具鞭箠不烦幸值冬旱无坐靡廪食之费无蹴氷蹑雪之劳役凡阅月而成向之平陆疏为洪流农人相贺泄涝沃枯戎卒之来扬帆飞桨侯又悯其功之勤而虞其湮之易也将筑为坝以图於永远然而沟塍久涸人喜骤盈侯曰乐成之民虑不及远且吾兴役於积湮之後故用民力过多後有继者数年一濬第求母减於濶其深必杀之则力省而功倍矣遂止不复坝焉於是所城之军若民快所未覩美侯之勤施相率来请纪厥成功以告於後来予哀嘉定之民独岁不免於畚锸故具言濬渠之便利俾知劝而忘其劳焉若侯之所以施於政者其赋敛之平狱讼之简侯既易其所难矣而况於易易者乎兹固不得而详也侯名某江西之星子人万历辛丑进士
修复真际庵记
自竺乾之法东至支那其徒之能绍隆者译梵为华疏隐为明所在为大衆宣说胜妙往往致天雨花石点头良由戒墉慧户善本夙植非偶然矣迨菩提达摩摆落圣谛解粘释缚直传心印而禅学骤盛以今观楞伽四卷性相了然固脗合二宗也其後禅之訾讲则曰枝蔓讲之诋禅则曰荒唐盖末流自分源岂有二哉有三际师性通者自蜀宕渠来游瞽也而善说经其渟而蓄之如水在潭注而不溢其吐而出之如缾泻水酌而不穷七岁丧父八岁丧明十一出家明年礼峨嵋鸡足南登衡岳凡历十年所北至五台留京师又数年反而渡江访牛头祖堂之遗东浮海礼补陀落迦而还遂止吴中往来嘉定太仓间时年未三十也善信翕然归依愿闻圆觉楞严法华师随其根器而为之说或详或略咸令心开予尝赠诗云近遇西来盲讲师世间文字未曾知澜翻千偈纵横说媿杀窗前弄笔儿昨岁又闇诵不可思议解脱法门通其大指将复就善知识而研究焉其精勤不懈如此先是元泰定中僧良玉者创真际庵以聚其徒在州治之南面城临隍圮久矣居人以佛地莫敢为室庐鞠为草莱咸谓师之来其当复乎度其地广轮可五亩故李参议之子愿舍以为施衆曰夫檀那不专於一人也与吾侪共之其可乎相与率钱九千酬其直於是凡屋之材无踁而自至凡屋之工不募而自集而庵以成焉师尝乞故王文肃公题堂额仍其旧名又属予书悬之门且请为之记师之言曰吾非不知吾身之幻而斯庵者又直幻之寄也顾昔人创之已废而人莫之居也吾自东川适来因善信之缘而修复焉他日吾虽去此其必复为缁流之所栖乎书以告为吾徒者昔何由剏今何由复以幻躯寄而以真际名何居则知四大幻也轩楹墙壁幻也即之则究无一真离之则真亦不立有实相焉以去来今为境尘尘密移而莫穷其际以空假中为观法法俱舍而默契其真昔之逍遥云水耶今之托宿蘧庐耶何者为际何者为真拓而广之吾不为德撤而毁之吾不为怨顾合衆人之力历三年之勤以与吾之徒寄於此也唯其为佛地焉而莫与之争故也後之人能无忘真际则庵其永存乎予乃记之曰庵之经始以岁己酉而地之辟也以明年其屋於前後者各五间有崇庳无广狭而左右翼又各三间佛菩萨之像设僧之寮斋之厨亦略具焉庵前隙地其徒以诵持之暇锄而灌之亦可以不匮於蔬予以谓百年之废一朝复之於吾邑佛事之盛衰亦当使後有考焉
寿荣堂记
岁丁未春娄子游杭之西湖又至径山皆从学佛者信宿归而名其堂若庵曰寿荣曰歇客有过而问焉子之所谓歇者虽余能言之矣子自少壮至於今渐衰服仁义以饬其躬敦诗书以修其文汛而涉於小道以自适其意可谓已勤矣今将反之於无思无为尚不欲揭仁义以行而奚謭謭焉以艺文为顾子既已遗形忘生澹然无所慕於世而犹若有羡於寿且荣者何欤娄子笑而应之曰若殆知人寿而未知天寿知势荣而未知义荣也夫吾生有涯而性无尽复其性者列仙不足为其寿矣吾身可贱而道甚尊乐其道者三公不足为其荣矣吾虽与世异趋直寄而名焉奚不可哉虽然吾之所以名吾堂者盖可得而详也昔者先大父始卜居於此及寿八十会朝廷以元子生覃恩海内获膺冠服之荣有司以是旌焉所不忍没也又所居在市南负庚而面申每至於夏朝之旭满吾堂焉夕之阳满吾墙焉不胜熇也乃於中庭及旁舍之东西檐外种桐数株不二三年交柯布叶无风自凉及冬而叶脱林立又不碍吾暴焉夫桐荣木也或曰其植根浅而干中空易为风所摧多不克於寿今吾家闤闠之中垣屋四周吾自下而望其颠如出於井中况又镇之以巨石不虞摧也庶几其寿乎堂以是二者名焉虽性与道非吾指也矧於若之言云尔哉於是客亦冁然笑曰非其意子之浅也不献吾疑则子之名斯堂者不着因次第其语以为之记
慈月庵记
释氏之书言观世音以慈悲愿力安乐衆生自无量刼前已证如来果复於今贤刼现大士身佐能仁阐化安忍而补陁落迦庄严道塲则无碍大悲心所由演说也况又补处安养故长行密咒见於梵策多矣而七俱胝佛母心大准提陁罗尼独以密圆与大悲埒皆未来世薄福衆生之所依怙也自非业重障深即未能悟万法一心其孰无意於诵持乎若夫闺房季女所见不越於户外所图仅狃於目前气非禀乎刚强巧未极於机变少能以柔和销其隂忮未尝不悔多生之迷闷而庶几一日之解脱也故其志能不渝而其勤能无倦以予所闻潘母施孺人其庶乎吾吴之产而吴兴潘大夫之簉也子振为诸生有名以书来称其母之贤而痛其不及於下寿也且曰吾母之姙振也供养观世音甚?比生而白衣重胞其徵也又尝捐赀造准提金像送资福院供焉而晨夕持陁罗尼靡有间其深信如此今不幸殁矣将舍其簪珥之遗剏慈月庵而具像设其中盖吾母之手泽存焉庶可以寄吾之思慕也愿为我记之予以为亲之鬻子自孩提稍长而成人凡所得致於其子无弗用也而子幸无恙又幸无过能自立以为亲慰可必乎哉子之事亲自用力用劳而养志凡所得致於其亲无弗用也而亲之所遭与其所享安常处顺以永其天年可必乎哉然则孰为可必者不曰惠迪吉从逆凶惟影响乎而时有不尽然於是又分别言之曰天定人定云尔独佛氏以为其必然而无爽者多生相报之业屡迁而常定者历刦不昧之心颇为妙圆而拘拘焉者且诋其谬悠也彼盖曰凡愚皆动乎其情情有染而堕於因因所以为果之招圣哲唯循乎其性性不动而妙於常常所以为果之净信斯言也夫焉有常而不可必者乎所谓常者何也殁者存者净信之心是己母以是为慈焉子以是为孝焉慈非有为慈吾为人亲则知有慈爱而已是即法王之愍念也孝非有为孝吾为人子则知有孝诚而已是即衆生之悲仰也虽以观世音之十力四无畏三十二应大准提之吐黑变白根器芽生即显即密一谛一圆岂有加於此心哉试以论於孺人母子可信一念而通三世焉夫安知今之母非昔之报而後之子不还受今之报耶彼其言升忉利天为母说法而岂诬也哉若孺人之淑慎且慈虽殁而生天其可也如有诮我学孔氏而言谬悠者傥亦可无辩乎
曹氏北郭园居记
太仓治城之北去郭六里而遥有宅一区岿然村落中水萦之若带曰杜氏之故园而曹养吾先生之所更葺也入门为广除堂高而深左右庖□具列折而东则一楼踞焉傍植玉兰大各几数围其枝皆出於檐花时照耀楼中目为之眩楼之东藂桂参差又杂莳百卉为屏春暮过之其香殆百合也径转得赤栏桥跨池上再折而入双梧交?一亭子最宜於暑昼不见日夜不受露独凉风飂飂自踈枝中来耳桥左出迤逦而北行药栏中数十步忽复得一亭亭之基累石为坻在水中央以一木低水而度又其北甃石引流客至以滥觞别有亭北面酒阑得少憩焉蹑磴而下乍见修竹离立如人循而右渐益深密中为楹三间常以三伏时与公之孙申锡课文其中清虚隂森爽气彻人肌骨盖园之东观於是焉穷矣公既以养痾谢事数来居於此又爱其孙俊才欲亟观其文以娱老则又别营其西偏隙地凡为楼为槛为轩者又相望而出轩背三老树面列湖石为小山水槛僻在西南幽夐如别境楼四面阻水仅辟左扉为桥以通出入桥之中复为茆亭觞咏奕博咸宜每一登楼临牖豁然野色无所不受公来必与客俱围碁既罢间一吹管度曲声出水间恍在山谷而申锡复与其徒伊吾隔林窗间夜分时一灯青荧书声来入公耳高枕听之此乐不复与人共也公既殁且葬而申锡复来读书念其祖之平生绘为图而以记见属且曰申锡年已壮矣庶几蚤夜兢兢以无忘先大父所以训敇之意今且与天下之士献其义於主司见似目瞿则恃有斯图之在吾笥也子其为我识之予之识公也晚顾幸得游其三世甚习盖公时年已踰七十又素善病里中人莫得睹其面而公之子进士君思所以娱公者数置酒召公所厚善二三丈人与谈笑终日公或坐或卧欣然忘疲而予以通家子数得侍见其形羸神王而议论必依於孝悌谦厚非苟然者呜呼今之世几不复有斯人矣几不复闻斯言矣故予为记其园而不觉夫涕之潸然也万历甲午仲秋娄某记
传七首
先友朱清甫先生传
昔我先君以温文笃行称於其乡多隐君子之交故予自垂髫已获侍老成人及稍长辱以小友接之距今盖四纪余其人皆已凋谢先君之殁亦垂二十年而向之发鬖鬖侍侧者不觉已头童矣追数先友若王丈叔楚唐丈道述宣丈仲济丘丈子成张丈茂仁洎清甫丈此数公者或颀然严重或坦然恬夷中或退然而勇於为义言或呐呐然而叩之不穷行修而识明论议皆依於忠厚而确然有所不可夺非世俗之君子也幸犹及识其人闻其所以论身世之故窃尝识之每叹世道交丧日趋浮薄正犹狂澜横流而前哲之遗范遂同潦水之归壑几无复存者盖不胜今昔之感焉朱先生之子若孙既属书志铭又列其遗事请别为之传以垂示於後人予以谓先生穷而畸於世与俗为无町畦虽子孙岂能悉数其生平独其不可得而招不可得而慑以艺事之精絶而强半入於酒家有欲名先生者第当以此想见其风采譬如传神乃在颊上三毛不然而徒拘拘焉求肖於丰羸黔晳其神弗存也忆予少时尚未能尽知先生而独喜从之游每往扣门必坐语移日周览一室之内墙壁窗牖皆古人乐性之言及再往则又别书易之凡与游者真若挹清泠以沃焦腑数称薄糜不继襦不暖讴吟犹似钟球鸣以自况焉尝闻之张茂仁丈一日於衆中饮坐客纷呶私有诋訾独执手附耳曰吾第与君饮此何足污吾耳耶盖爪入於掌几至伤焉先生之天性耿介絶无阿比意可?见矣闲居遇可喜可愕辄寓之於酒曰一与之同其适一与之分其涂以是乐之终身不厌也当其久病且亟予往问焉呼入坐卧榻傍因问病中亦复饮乎微哂而应曰固知今为所困但与之昵久如形影然终不能絶也时亦濡唇焉以待尽而已昔苏长公称陶靖节出妙语於属纩之余若斯言近之矣以嬉笑谑浪而处死生之际此为何如人哉先生少而多能博涉有余力而世或重其琱镂几欲一切抹杀则过矣其书工小篆及行草画尤长於气韵长卷小幅各有异趣不多为诗而间一书其中所欲言悠然之味常在言外庶几香山击壤之遗音焉良由胸怀洒脱有所自得於贫贱故絶不同於俗耳先生名缨清甫其字家世本新安自宋建炎徙於华亭又六世而东徙故遂为苏之嘉定人
赞曰邑於吴为海乡仅娄县东偏一隅然以风气愿朴故多贤士大夫若先君之贫交其人尚多有足称以予所称诸君子者其尤也今朴且渐散非复曩时予为朱先生传因并列之皆贤而不试者俾後犹有考焉其人率永年王最先逝秩宗徐公志之又志唐及朱而三顾予少且贱亦铭丘宣两翁兹又为先生别传夫人固不待文而传乃文实因其人而足重予生也晚少而得侍先生殁且三十年而猥承论次之役一何幸欤
缑山子传
缑山子者王太史辰玉之别号也君天资警敏又少而勤学甫习经义即已趋高朗骏发度越寻常矣未几试於有司三冠其俦而意乃?然凡所目击耳闻莫不叹羡以为远器娶於嘉定金氏文肃公乡荐之同年友也妇兄兆登字子鱼自是数求友於邑始与张君定安同砚席仲慧其字也又因张而交唐时升字叔达及予娄坚子柔既而读书支硎山房则与华亭陈仲醇俱皆其弱龄也君於受经之暇出入内阁见其女兄独居小楼修默存之道往往羣仙宵降天乐空来甘露飘洒盖屡覩光景而不觉心动焉久之道成请於父母同往徐氏墓田以白昼化去远近来观耆年宿德咸共咨嗟瞻仰若君之目覩而神往积以岁月又何如也第方诵法周孔醰思经史未遑耳君之别自为号聊以志也当是时文肃公琅邪弇州公相与叹日月之如流而贵盛难久居也遂筑观於城西南中堂以供龛东西二个各处一焉而署之曰恬澹殆欲蹑扬许之踪窥性命之奥而未几文肃公迫於内召弇州亦起赞留枢虽裵衰萧远之运命已企羡渊明之归来矣居久之为岁戊子君之秋试程文极为主司所赏擢为第一衆皆叹服顾以文肃公之在事也清介已絶人而刚方又忤俗如君之才敏文赡犹未免於覆试迨乎忌才者无瑕可蹈傍观者公论益彰然君且因是更澹於世味矣遂留侍公朝夕图史之暇偕其友策蹇入山每慨焉兴叹思浮游尘埃之外蝉蜕污浊之中而未能也既而奉侍吴太夫人东还自後文肃公尝一乞假归省才半岁连三使召还遂陟首揆是时也人皆称公以清峻絶干谒为忠而君以恭谨防隙瑕为孝云比岁甲午公累疏恳乞谢事归侍母夫人昕夕得覩其寿终焉自公宅忧君内奉二亲外应宾客暇而修其文章如是者又数年而中礼部试洎对大廷皆第二人胪传之日天颜有喜顾谓侍臣曰王先生有子一时争传之以为荣乃君犹不能无憾者母夫人之前逝也未几以升储大典奉诏驰谕东南四郡而还比归觐文肃公喜而迎慰之第对曰儿今日以後有长依膝前而已遂乞终养云自公家居蒙恩特勅行人存问俄又召还者皆至再远近皆所欣慕而君独窃叹曰此殆吾父子毕命之期乎已而君病病以郁且瘁遂不复能起呜呼君於学问文章自少及强不怠益勤经史而外泛览於诸子百家殆无隙晷且丹铅其傍以识焉诚欲有所用之非徒以炫博而已顾自早岁知名迄乎登第精力方强曾未及施用而身已疲於过客矣岂不可惜哉初予过州城读书琅邪蓠薋园密迩君第每一过从往往淹留及於文字之饮以为乐其後又久縻贲园相去差远不暇数相求而异时把酒论文之乐时复如昨君每文成辄以相示间有求全即时改定盖其虚而能受又若此犹记尝一日雨中三过则皆自城南客舟还也冏伯留之少淹再辞不暇及三乃留明灯相对当杯而叹涉世之纠纷岂若闲居之清暇低回者久之君於读书缀文必以古人为师然不屑屑求肖於形模而务以豁其胸怀往往造於自得凡其寄情翰墨者蕲乎独创而极之於宏肆伟丽然後已虽人皆知其长才而或未悉其沈思独所与同笔砚者能名言之耳以君之才之志使得究其所学踵在昔之仪刑为流俗之砥砺岂可量哉而年甫及衰用未少展譬犹花荣而未茹其实渊深而尚屯其膏岂独执友之叹道穷实亦通国之伤埋玉者也予盖尝叙次其遗文而犹未悉其雅尚故於尚宝之请伤其进未及於施用退不获於遂初辄别为之传以俟後之能知君者焉
赞曰君之内行淳备人多能言之若其与人交又靡偷也困思振之殆欲为之遒也有长必暴之不啻躬之售也闻有疾药虽珍必捐曰吾不施焉用勼也与人异同好相与往复既而洒然有诤而无侜也吾亦何以名之盖曰古之君子而今也殆鲜其俦乎
新安江德宣传
予尝论新安在山谷间其人重迟而尚气故其才且贤者往往能自力於进取次亦能贬衣节食以致厚赀急病让夷以然诺为名高而不然者即逐利若骛啬内而张外义不捐一毫而睚眦之怨至不顾顶踵盖多有之以予所闻若江君德宣者殆可谓允蹈其美而务远於疵累者乎君名应选其先太末人也宋绍圣间有汝刚者为徽州倅乐其风土因留家焉凡十五传至君曾大父麻城令汉大父紫阳令敦相继以诗书之业显父禹会娶於罗有男六人而君其叔子也少尝授经有远志坐外家累破耗其赀见父母愀然以生计为忧则请於父曰儿学为士固未必效也且图大者不速成即不怠以奋亦当数岁需也不若去而为贾视时所急而趋焉朝吾耕而夕以敛虽良农弗如於是南浮瓯闽东北走齐鲁之郊以逐什一之息视其赀少赢矣则又曰向吾需之急第求可以必不求为饶也求为饶则莫若三吴可以安坐而多获焉遂定迁邑之南翔里其转贩之迹远至蓟门辽左第持筹计算出入而已君虽起於贸易意度豁如尤好行其德族姻之以假贷告者无不应也尝拯人於戹人或终负之絶口不责其报焉所积槖金曾一中盗既又毁於火而处之恬然曰吾向尝困乏本无是金也今虽失是岂有异畴曩之乏乎且吾积金将以遗所不知何人耶故居常每称损智益过二言以为子孙戒君貌庄而色和是非之诤不形於口短长之见不藏於心尝曰以吾容人视吾为人容孰愈乎性尤好书所至必以数卷自随晚岁弥喜儒生所以资遣其子为师友之费不少恡焉凡生十男子数抚而叹曰吾後世其有以儒显者乎是穮是蓘必有丰年今君之年六十有四矣语其叔子之瀚凡吾生平汝其以告文而不靡者一述其概必使吾读之而无媿庶足慰乎予於是嘉其志而为之传焉
赞曰以予观士之务为名者未有不没没於利也彼直以名为饵乌睹所谓士哉夫商逐末工执艺事人咸轻之其中有士焉系乎其志行也世衰道微吾见士而贾矣安在贾不为士乎业之分途何足论人哉何足论人哉
徐复贞别传
予每读史见其人有自负干略倔强不苟同於俗者辄慨然慕之非独予然也数举以告人亦皆咨嗟企羡问其姓名有不获生同其时之叹顾或有一人焉负其气不肯侪於俗则又羣起譁之是不近人情好为名而不务出乎实者也夫闻人称之而喜及亲见其人则反疑且骇焉岂古之道其不可行於今耶抑今之人实与古异趣宜阳浮慕之而终不可与并立於世耶予游太仓尝识徐君复贞闲与仲子文任游颇闻其刚直自喜而未之悉也比殁且葬钱太史受之志而铭之予读其词慨然太息以为非世俗之君子而文任复请为论次辞不获也君讳可久字复贞其先吴长洲人自国初东徙崑山者十世祖福孙也自後世居茜泾里弘治中割其地建州於是又隶太仓父整老於诸生有仲曰侍御公敦侍御之子三人其嫡长曰可贤娶於太原王氏无子仲弟可达之子思任嗣焉以母氏之偏怜其女也赀渐耗可贤既殁嗣子几无以为生至讼之於官君挺身为左右之人皆曰母家贵盛虽其父兄贤者将无忧及身乎君曰彼吾中表不余毒也人各自为门户计耳语有之畏首畏尾身其余几且他日何以见吾父吾叔於地下嗟乎若君者岂非量彼与此真能自奋於义者乎君少为诸生已而去游太学晚乃需次京师数接时贵人意颇轻之叹曰吾岂能以赀郎俛首事此辈乎竟以例授光禄寺署丞罢还其喜为义益甚务急人之病州人盖多能言之者昔者孔子称不得中行必与狂狷夫进取也而目之曰狂有不为也而目之曰狷盖亦取节焉而已此皆果於自信不顾世俗之訾议其於中道不跳而越焉即有类株守焉而孔子顾独思之为其不外饰焉故也自儒者说经误以为思其人将以传吾道故孔孟之指迄於不明然则今之世有若君之勇往不慑不亦可谓之进取欤视夫依阿淟涊不复知有亷耻曾未得比乡愿而诡自托於中行者何如哉故予为之传特论其大节以破世俗之论姑勿言中行而且辨其人之真伪庶几膏肓之沈痼其有瘳乎
赞曰予闻之州人岁戊子州尝大饥君为粥以食城中饿者度隙地三所视道里远近与之期聚散先後衆以不譁其後二十年再试之野君曰维水所滙於衆之趋赴便又与期而集之往者益便第谨伺乾没而已盖终一岁乃致其事而竣距今又十年所吴中米价腾涌长吏以上束手无所措使复有如君者条上方略必能使米不壅籴不贵民岂至若是困哉
朱节妇传
朱节妇浙江鄞县人姓桑氏嫁为同县朱某妻某游象山以暴疾殁丧还节妇恸哭不欲生少苏泣且言曰舅姑老矣男长者才总角次犹乳下儿且方娠幸而复生男所以慰吾夫地下在二老人及穉子耳不可以徒死无宁茹荼以养字其幼以需其成立而终身布衣疏食以寄吾哀乎盖又三月而遗腹子生男也数年之後少者渐壮然以生计窘艰苦万状各授之职弗克竟其学意未尝不在第三男也稍长即遣从里中师受书夜归与共一灯织且课之读悯其勤即好言慰勉之小怠或垂涕挞之及为诸生见所与游皆才俊每为之喜辄至泣下凡三试而名未成家贫游学远方资脯修以为养意尝不自得数贻书戒之曰吾不以儿去吾侧为忧而以获交海内之士为乐也吾不以儿未遇为戚戚而以吾母子获有今日为幸也吾虽妇人犹知男子桑弧蓬矢以射四方不意尔之若是浅也呜呼可谓贤而有识也已节妇奉其舅逾七旬而终孝养如一日事姑张及费前後皆能当其意朂三子各以其力有所就先世遗庐偶不戒於火困弥甚然未几能葺而完之寡居三十余年其事老者生养死葬不以菲废礼其抚少者有子及孙不以慈废严向微母贤不能复振朱氏虽生人之所谓不幸而名永无穷意者天道之福祸或多与人情不相合而适以相成也耶
赞曰节妇之少子啓仕以文学知名前年来授经友人家始与相识尝为予言母氏凄然自伤其不遇贫无以为养也予以为若夫人所遭以视慷慨死节难易何如也彼能是亦何羡世俗之禄养哉予於戒子书尤三复而悲之贤於世之士人远矣非独少而教之书盖其天性贞顺明达固然也
王节妇传
王节妇者姓陆氏崑山人也而嫁为嘉定王梦鸾妇其父岩少尝受经以故里中及邻境多延为童子师数往来嘉定识梦鸾知其未有子也因以女归之嫁三年许生一男未及期而寡几欲以身殉既而抱婴儿哭告翁媪新妇命薄诚无以生为顾吾夫之所以瞑目地下而二老人之可幸不斩其嗣者独有此儿也吾何敢死吾何敢死且仰事俯育相与拮据不犹足赖乎居久之而岛夷流刼围城人不自保以一穷嫠扶老携幼以谋其生宁有冀乎比寇退而翁媪旋相继病殁窘益甚昼织夜绩殆於不支颇仰遗秉滞穗以给饘粥亦足悲矣而子玉自幼及壮强亦能痛念母慈黾勉有无闾巷咸目为孝子当岁戊子旱魃为虐儋石之储缗钱三千节妇顇且殆矣玉夜祷於神刲股作羹以进一啜少苏遂以复起嗟乎母以慈育子以孝报人道信迩矣即天道亦何尝远哉
论曰予昔尝书封节妇金氏传後自嘉靖初至万历之季年其从容就义而得旌者宣氏孙氏及金而三耳今王节妇家世微也而又良死其辛苦终始大义视感愤一朝者不更难乎昨岁予友张君之嫠亦以奏上奉俞旨表闾今已年踰六十犹安享其子之养居常以明智刚决见称於舅姑盖家本旧族其兼有节孝固宜若王节妇特出於天性而所遭尤为不幸诗不云乎谁谓荼苦其甘如荠斯节妇之谓矣
王常宗先生小传
王彝字常宗其先蜀人元末父孝恭先生为崑山县学训导因东下留家焉高皇帝混一区宇徵海内文学之士纂修元史先生与高太史啓凡数辈同应召史成当得官翰林以疾乞归洪武五年魏太守观初行乡饮酒礼请先生为碑文其後卒以观得罪与高同被诛方先生之得请而归也自号妫蜼子以见志妫陈姓也先生本陈氏之裔欲复姓而未果蜼於物卬鼻长尾雨则挂於木以尾窒鼻革命之初天下习於惰窳高皇帝方以猛纠之士大夫重足屏息以营职业不则佯狂自放庶几於无咎焉如先生者亦可以免矣而卒谴死岂非命欤同时杨维桢以文词名东南先生谓其文非雅作文妖一篇以诋斥之其辞云云盖嘉定僻在海滨其俗敦朴近厚虽嗜古勤学之士不後於旁郡邑而其人率不骛於名故世鲜有知者然学有本原或熟於典章或深於盛衰得失之故往往不同於剽剥之学乃其以文显於国初者先生一人而已予既求得先生之集挍而藏之欲得墓志行状以考其生平而问之故老莫有及见者岂世远而莫之传耶抑当时法严莫敢为之辞者耶姑识其大凡以贻後之人使向学之士犹知有先生而已
学古绪言卷四

[book_title]卷五
钦定四库全书
学古绪言卷五
明　娄坚　撰
夀序十三首
少师申公八十夀序
传称盛王之治所尚不同而未有遗年者故以天子之尊袒割牲而躬馈酳其崇重如此今不可得见矣独於大臣之年人主必遣使存问以示不忘而民间之礼往往盛筐篚侈文辞以颂且祝焉亦庶几养老之遗乎至古之所谓宪老乞言者遂邈焉无闻而又无好古之士追寻其意以求髣髴於万一为可慨也今年仲秋上以少师申公夀八十宠赉优渥闾里荣之夫公德全福备天人合符臻兹休美蔑以加矣窃不自量欲献其所疑而乞一言以发其覆虽世俗以为迂或亦大君子之所深许也维我肃皇御宇不次之擢不测之威几狎至焉然岂无以一言登用始终眷注殁而不忘者乎及上之初年付托得人权不旁落纲纪毕张然而始赖其力卒不能弃其瑕焉夫事或衆人见其似一人见其真人主断而行之而势之所偏重盖有终不能尽其议者矣岂非将顺易而匡救难欤人主幼冲大臣在事权太重迹太专成王犹疑周公况其为汰者乎虽然汰可罪也功亦不可没也此非若议礼之难也而至今莫为一言者自公之归二十余年矣今操柄实在上也而若其委之宫府非能一也而若或合之诤论各不相下也而若中立以持之举天下惟名之趋而不务出於功实无乃惩前之任之者而究且至於不可为欤某愚且贱曰彼不与吾事可也窃谓公虽优游林泉然大臣之义必尝深思极虑计所以亟反之使乾不亢而蛊可亨以图於长久者可得略闻其概乎抑此升降之大机有不容轻以告语者乎昔者卫武公年踰九十犹作抑之诗以献规我公岂独无意欤上以报天子之宠命下以慰海内之称道盛美者而比於懿戒且为一发醯鸡之覆可不可也
勅封广西道监察御史淄川韩太公七十夀序
淄川封侍御韩太公以今岁壬子春秋七十高矣其生之辰四月二十有二日也於是吴嘉定人士相与先期致颂祷之辞祝公无疆以见数千里外慕爱之情如长公侍御未去下邑时也某之驽钝辱国士知最深且久思所以侑燕喜之觞虽言之不文固不可以已窃尝谓享生人之备福者躬生人之厚德者也顾修违福祸之途宜出於恒而间出於有幸不幸盖君子之不幸而不克备於福者为不少矣然则其躬德厚享福履若操劵而责之天者人之尤艳羡而乐道之固其宜也太公尝一至吴矣览观山川宜亦乐之居无几何饬驾北还衆以为怪不知公之来所以观为政於兹土也知其理平人和肃而不扰敏而能勤斯可以归矣怀乡闾之土风接亲朋之言笑虽鼎食之奉诚不以易此也闻公家居未晨而兴就田舍课耕桑日中而少休率以为常其暇也则以象戏壶觞弥缝之又多购异方储良药修合以施病者如其治生乐之不倦夫习於劳如户之枢也托於戏如弓之弛也勤於施如衢之尊也体用是康神用是恬德用是广矣晚而偕其夫人皈依佛乘屏除腥羶以清浄为乐处贵盛而奉养不加丰当衰晚而神守不少懈俗之所羡有而若无衆之所骛去而若凂德积厥躬厚矣远矣夫如是虽百龄不足为其夀也而某也将奚以祝为昔侍御之为邑也垂六年所旣去而民之思之至今若加新合一邑之欲献夀者而以祝於公何如也去不数年而持使节来视鹾蠧剔利兴商与民并赖合全浙三吴南至歙西至信之欲献夀者而以祝於公何如也夫词专而不咸咸难罄专易知也何者衆多之心一人之心是已某以布衣诸生庇於宇下上之不能以浮华丽藻显名当世次之不能以卖声市文夸炫流俗徒以朴直自守为侍御所知久困矣犹望其一日之遇焉已而刳形去皮益以自放而眷念不少衰使节之临礼遇异常书疏之枉慰藉弥笃闻其生男也渐长成也则喜见於色闻其学禅也能淡漠也则信以为然以侍御之所以见待某之为太公祝者可知矣以某之所以为祝由一邑而推之凡江以南受侍御之赐者又可知矣盖不过一言而已曰攸好德之谓也如是而富夀而康宁皆公自有岂待他人之祝哉所为颂而祷者德厚存乎人者也福履悬乎天者也天与人适相遭而出於恒贤於君子之不幸而不克备於福者多矣自今以往固未艾也而能勿言乎若夫韡韡其华森森其玉家世之显赫闺门之雍肃人多能言之而非謭薄之所暇悉也
南谯费克庵先生八十夀序
万历庚戌春友人马巽甫读书杭之西湖上与滁之来游者费君敦甫一见契合久之因游於滁拜克庵先生於堂上遂留共研席比岁暮归生之言曰始吾读醉翁亭记爱其文词每思一至其地览观山川之深秀与夫朝暮晦明之变而未之暇也今幸得游焉乃知斯文无一字虚设读古人之文盖未易也窃意欧阳公以气刚行方不安於朝廷来守是州幸岁物之丰登颂太平之涵煦岂诚有乐於一醉哉中必有不释然者矣甚矣夫直已守官之难也若克庵先生踰冠举於乡及强选为令建昌之政一不得志於邻郡守弃去如敝屣当路者欲挽留之不得也假令先生得志於时遇所欲为肯以媕阿丧其所守哉即此可以比於古人之风节矣自归田三十余年先生之欲有见於世者旣终老不得试少而好青乌家言则覃精竭思务尽通其说乃已其所自得常能使不知者知或时陪杖屦於溪山辄指示某处可藏也尝试求穴之所在即人人可以意揣得之至其所不言竟莫能知也虽一家之小道不足以尽先生要其所造必精诣亦可槩见矣将先生之肮脏而不获试其才耶抑时人之卤莽而莫知赖其用耶今先生年跻大耋有子五人以娯侍昕夕而敦甫以其文第五去学为武皆有志於当世子其为我一言以献夀可乎予应之曰凡生所言皆足以见先生之大矣即欲侈而张之其何以加此独慨夫欧阳公之贤旣遇合矣而不幸遭谗被谤以自适其意於一亭之间如克庵先生韫其才负其志不肯少自贬则徒以耗其精於方技而天亦锡之难老以彰好德之报然则昔之诋訾欧阳而今之媕阿取容以苟求利达者由君子观之将孰置取舍於其间哉敬书而进之为一觞侑
邹愚谷先生七十夀序
愚谷邹先生未壮登朝未几归隐筑室於惠山之麓而名之曰愚公谷岁中数移家屏迹其中足以忘世而自乐也闲居以文章自娯其辞出入古今峥嵘璀璨务极伟丽之观而止以故名闻当世士大夫行过其邑者无近远皆思一从之游客至留连见其穆然之度似简而实恭外若矜庄而中实?易固已心醉而泉石之清冷歌舞之妙丽又若佐公以为客欢是宜其至即忘反已去而不忘数数也兹岁戊午公年七十以老矣而飘须未改双颊犹童望之如神仙中人也或谓如公异禀使得为世大用其所展错必?异流俗而惜乎世之莫容也乃令早自放於山水虽公之达中得无有不乐乎予解之曰夫君子志於当世急生人也其用之而效虽百里之政有足慰焉其不效则三公之崇媿弥甚耳先生旣与世濶疎其视得吾志与不得吾志等耳而岂以身世为介介哉且古之君子盖有以大臣重望而忧谗畏讥尝惧以身为祸府者幸而脱於忧患之途若白公之分司欧阳公之思颍至今诵其诗文真若息?而弛担也此岂独达人之高致其於进退之际见之审矣岂犹夫营营者之终老而不悟欤自予得接公以来尝窃观其对客私语所知孰有终席危坐每至夜分巵酒脔肉曾不入口而了无倦容此岂无得而然哉夫重乎内必轻乎外即谓公於言语之工宫室之美而声色之奉直取以寄焉与世俗为无町畦可耳岂其中之所自以为乐者哉又尝闻之於公家世素封及既贵顾有减无增每岁计其所入而出自公家之租经费之耗以及懿亲旧好之馈遗有余则尽以葺园庐供施舍终不留一钱近世士大夫贵即务肥其家徒为子孙计耳若夫公之处此殆有二疏之风焉其於身世之浮荣又可知矣自今而後吾意公且虚其心於无有而与造物者游虽绮语结习尚将解免况其他乎则夫人间之夀盖有不足为公祝者矣所媿不?於词第书其平日之所闻而进之
侍御时君六十夀序
时侍御乾所方按部於晋中会上怒言事诸臣不能将顺非讪即欺欲引绳批根一切抹摋乃坐巡视西城时失察贜贿与其曹数人同日免官而非其罪归後屇岁戊申而年且六十矣于时龚方伯石岩张大参明初出而与敭历中外归而与优游薮泽既昵甚兼有姻连屇其生日相将登堂奉觞而辱以为夀之词见属予虽不敏窃尝於君之出处有感也夫昔人之论以谓台谏之得行其志几与宰相等顾君以能容尽下之忠臣以能言匡主之过两者实相成而常患於不相遇何也大抵寛仁之主能容矣其臣或玩而流为市名为行诈感激之士能言矣其君或厌而加之诮让或黜免盖自古已然也自顷朝廷之上章奏纷纭以致令主上薄其言亦薄其罚且以为虽台谏员阙亦可勿补若其人举无足仗者然且用一人焉而辄使兼数人之职岂以为才固堪之乎直姑为是名而已宁独用人者之过哉事势之相激使然无足怪者当君在台中时疏数上所言皆天下大计不务为婞直名言甚谆切而上亦弗为忤也假令前後之言者皆若此何至令明主尽疑其臣哉顾朝廷之所薄在彼而一旦以诖误使夫不屑为彼者亦无以尽其用玉石不分为可惜耳且夫士之求用於时盖絫百人而幸有一售也其幸而获售而试之果可以用者盖又百人而不过二三也自壮而老三四十年之间效用之早暮又不可期也即早遇合矣其克至於耉老或十才得一焉今也黜之不以其罪一黜而遂至不复振以老其人既不可多得得人焉而又不使尽其用国家之用人可若是焉否也君既壮出仕中间再以艰归前後为邑者凡四任而以课最旋擢为天子耳目之臣所居官亷而不刿严而不残强执而不胶以君之为令知其所论荐与所劾免其人之贤不肖如黑白较然也自君归田以来数年间时事日非长吏几不知有小民而惟知上官之喜怒上官见其人輭媚即以为可喜或鸷悍则又曰是可畏人噤不敢出一言也嗟乎君之举错虽不克尽行於全晋视世之君子何如哉予既惜君之坐废又窃以为即不见黜必不乐为骫骳视早自弛於田间何如哉虽然君今始下夀耳鬒髪朱顔尚如未衰之年假令主上一旦悔前之误嘉与士大夫更始追用老成以为世坊表君且与时俯仰乎哉抑终不可一世乎哉愿二公於醼酣之际聊试以予言质之当必有不激不随足以风励当世而终不为习俗之所移者此亦迂儒之所欲亟闻也
少司寇归公七十夀序
予友少司寇春阳归公以亷辨敬慎称於朝廷温醇退让孚於乡党不蕲名高而闻誉自远不为崖异而人皆叹羡以为不可及虽色温貌恭然中有确然皭然者未尝谐俗而世犹能容之历官中书舍人工科给事中尚宝司太仆太常寺卿已擢为南京通政司使今之归也又宠之刑部侍郎以贲其行夫以谗邪之言爚乱衆听人主而欲絶之出纳之司盖綦重焉以故明目达聪之世宅揆惠畴而终以龙之纳言诚以为非是则天下大计或有壅蔽而不通者矣而不知者且谓?舌之司漫无可否狃於所见闻而不原其所从始因是而辄轻之不亦谬乎夫给事中侍御史之重亦若是焉已矣知弹劾之为重而不知纳言之职之尤重君以纳言归而姑借六卿之衔名以为荣观若曰姑以是重大臣之去焉耳嗟乎古之帝王所为忧勤於上而寄之乎臣邻者其亦可以深长思矣士方其未得志也若曰吾得一命而自效焉亦可以少补於时有闻於後果尔则诚可谓之不旷瘝不素餐者也究且百不得二三焉不皆其人之负也有尼之使不得展者矣然则何论其为纳言乎封駮乎宠之以衔名曾不课之於进贤退不肖而徒使儃僈以归足为贤者慰乎不也若曰老而佚之里闾荣之是朝廷之所以宠眷旧臣使得优游於桑梓则可耳公以春首还里门未几而屇七十初度之辰於是邑之老而获久要者壮强而在弟子之行者非其姻聨即所厚善之世讲也谓予稔知公宜为之词以侑献夀之觞公少食贫几不给於诵读然以敏而好学一试冠其俦遂有名於黉舍未几荐於乡又十年而成进士惟不习吏事以为歉然历官皆清曹阶至三品而未尝积日疲於句简亦未尝一念动於脂膏居官则家於俸入居乡则以贷且质佐其不给里闾之闻誉日腾而锱铢之耗费每缺非独知交所悉而已而公泊如也晏如也节食贬衣杜门却扫每手一编为欢竟日间有交讁之经耳终无窃叹之愠容即今高卧林樊将无每怀魏阙彼达人之高致岂大臣之深衷自今以後但以诵诗读书望之垂髫总角对盈樽之酒或浩浩而歌澄止水之怀长欣欣而喜唱予和汝虽惭达者之数子此往彼来总是平生之故人兹乐也顔氏之子之箪瓢也岂不贤远於人哉敬书之以为献夀序
夀丹阳刘心乾先生七十夀序
予昔少壮数偕友人襆被囊书航湖陟巘憩虎邱之奇石漱石湖之澄波披帷而烟云满席点笔即鱼鸟关情或间与俱还亦仍留相对惟有岁时之觐省乃获模范之追随以故虽遇人师多违肃括惟新安王先生金陵姚先生数承披豁每慰栖迟王以狷介方严姚以淹通高朗而中皆泊如咸许莫逆焉最後倦游得侍刘先生幸絷维之俄脱欣杖屦之数陪何拘礼数都忘形骸暇即跬步相过谈必移时相对及迁楚黄不忘吴苑颇深山川在望登眺缘悭之叹予解之曰苏公杖履遗迹齐安士子能言纵使临皋雪堂鞠为野田荒草而其升高望远独立放怀目无一世之雄者诚足为百代所仰也及夫西游旣倦东望慨然辱以苇航来过蓬户篝灯话旧把酒兴怀慨焉於岁月之不居而情好之如昨也凡在投分争欲攀留何图夜谈倏已晨发盖缘予方为儿纳妇而先生意在山巅水涯知不能从故去之速耳维岁之首屇其生辰先生盖老而传矣及门可无颂而祷乎偕我好友亦其通家念大父之游润州犹先生之来下邑也甫弱而获聆謦欬及强而弥荷吹嘘请与同往称觞托於祝词以颂云耳夫风日之佳笑谈之乐苍顔白髪既可相求忘形与年孰非吾侣藜杖堪携缓步浊醪聊借微酣有赏会之清言无醼集之靡费行吟多陶谢之幽深醉歌即李杜之豪宕山椒水澳竹净花明兴发而寻兴尽而返若乃春莫而日方永似於围棊最宜秋深而漏渐长正可烧灯为乐门前剥啄来谈笑之老翁窻下伊吾怜诵读之穉齿口不谈中朝之黜降耳不闻长吏之追呼岂止一日可当一旬行且渐老复得渐耄室远心迩想慕固已勤矣一觞献夀趋陪不亦乐乎
严乐山先生八十夀序
壬寅岁二月二十日为严二丈八十生辰龚方伯汝修以虞部公之执也屇期登堂献夀而属为之序予方在疚辞未暇为於时先君之友尚有适吾宣翁及先生二人者存焉其後每相见必曰吾衰且惫矣子可无为我一言乎旣诺而逡巡不果盖又三年始克为之则宣翁亦已厌世独先生存而已始虞部公年少气鋭尝於里第之旁曰四门小学者聚其徒数人与读书其中皆自负以为功名可立取公旣不幸早萎而数君子者亦荏苒以老无一人获酬其志犹幸以长年见方伯君聨取科第累官至方面大臣及罢归尚以故人子来见退让不敢当宾主之礼盖先生与先君子未尝不接之而喜既别去而慨然以叹息也先生老而食贫遣其壮子孙力耕田间而独居城中每以其身分婢仆之劳然常萧然有自得之色岁时亲朋社会必为祭酒饮仅濡唇而食噉不减於壮盛时尤与先君子昵甚先君之抱疾以岁丁酉自是屦不出户外而故人来者必扶杖迎之与终日围棊不厌至於先生非风雨为阻殆无一日不相过也予每侍侧听其相与议论不为高奇刻核之言而皆如布帛菽粟之切於用私以为自今以往将无复有斯人者矣虽斯言也尚可得而屡闻乎先生生於嘉靖癸未当肃皇帝励精之始公卿大臣謇謇谔谔其出处进退去今未百年一何其辽絶也至於民间之习俗富者靡靡日竞於奢桀黠者齗齗胥骛於鬬诤几不知有贵贱等威矣而世之君子方且务扬其波若以为是固然者长此将安穷耶盖予之所获闻於先生者如此自先君与宣翁相继殁老成益凋谢独先生为硕果至今神恬气和步履如常其为百岁人无疑也比邑之东偏有百岁薛翁彼田野畊农未尝役其心於当世於世俗一切可喜可愕之感亦不以关其思虑则夀固宜也若先生岂非所谓天锡难老者乎且吾闻薛翁自食饮而外即昼日亦多卧如是者累年矣盖又无先生讌游博奕之欢焉由今而逆计其期颐之年所得不更多乎顾未知又十年而後其於世道盛衰之感当复何如也
君锡徐兄七十夀序
予尝於闲居追数少时之交不过数人存耳而君锡兄齿最长盖先余六年以生是岁季夏值其七十生辰将奉一觞为夀不可无辞以先之君昔与吾侪结为文社意亦欲有所表见於世而或以早夭或终老无所遇以世俗观之皆士之朴不得志者耳然其中所自得颇能不屑於荣通丑穷以彼贵富者之所营虽其人自视为意得或未必如吾党之无负也以穷通推之则又信知彭殇可齐而较量於顔跖者之浅矣夫孔顔学者之师也观孔子之所自言不过曰疏食饮水而乐在其中如是而已至其称顔子亦曰人不堪其忧而回也不改其乐然则圣贤人之所以异於流俗盖可见矣自宋之儒者知尊圣人而未能知圣人之所自得求其所乐似神仙之不可庶几其尊之愈至而去之愈远矣夫所谓学为君子者不以其道得之而有不处焉不去焉举凡流俗人之所重而吾能轻之夫然後可试之於用耳近世卿大夫笑狂狷之朴而举归於乡原且以谓时有不得不然者曾不知狷之足尚而且为鄙夫之无所不至矣若吾君锡其处身也兢兢然而接物也恂恂然闻有不善他人以为是固然无足多怪而君已不觉义形於色独愕?不敢言耳岂非孔子之所谓狷者乎予自少识君五十年之交如一日也见君或不乐辄谈笑解之退而默自媿其不如以为君虽褊狭然貌如其心若吾辈或遇可畏人安知能决然不丧其所守乎然或谓君诚心质行无他肠固宜其夀则又儿童之见也市井小夫夀至八九十者世多有之夫所见仅眉睫之间而区区焉妄以论於天人之际多见其懵於道耳顾予又有感焉方君踰冠予甫成童所耳闻目见吾吴之俗视壮强时何如也自壮强至今又何如也则是年日益长而中日益不释然也诚不若一切置之於无有夫贤不肖有当世之责者之忧也此何与我事而强取以为喜怒耶吾愿自今以往与君心忘是非口忘臧否以共乐其天年岂不快哉视夫拘拘之较量不又迳庭乎哉请以是侑今日之樽酒君必欣然临风共釂一笑而别
君锡徐兄八十夀序
昔者夫子之答问士盖以有耻不辱命为先而次及於孝弟若曰士莫先於守身然或无可用於世亦未得为完人也若夫人生之大本修之门内而可以达之天下者非考与弟乎彼其必信必果亦异乎儇浮懦怯者矣何至轻之若此则必之为害非小也而或昧昧焉乃谓濶略之犹贤於恭谨斯溺其指矣予少而佻轻与其侪数为驳杂之戏及见吾君锡兄亦时游戏其间辄笑曰此所谓谨厚者亦复为之乎然而君实不数数也自後渐壮与同砚席汨汨於应举之文君既喜人见规亦每以补过望之於所厚善内敦其孝弟以刑於一家外修其洁亷以孚于一乡人皆称之为长者君之先世有若中丞参议二公父子相继有勲名於时再世称邑之巨公焉君少攻苦勤学晚以不售谢去老而为乡祭酒人无贤不肖咸所叹羡以为不媿斯名斯礼者独斯人而已而君顾恬然不屑也君既饮人以和然意所不可即时见於词色表里洞然虽其迕之者旋亦涣然以解自君移居东城相去殆三里许每一相思彼此过从必晤语移时乃别别即君与偕南予与偕东尝至中道而返以为常或过友人饮先後至或少迟未尝不讶而问故此岂复少年时之徵逐已哉然彼一时似兴浓此一时似兴澹浓所以为快意澹所以为寄情也予少於兄仅六年而君之二孙皆长於吾儿同为诸生且复追往日之好以驰於翰墨之场而兄嫂又以遐龄将观厥成两家後生其欲少慰於翁媪又当何如也虽然娯目前所以为慰冀日後无乃为痴吾姑与兄一笑而置之唐叔达兄以中表兄弟同执友砚席其文详赡而出之以核其意谆恳而托之以谐想见称觞之晨必有喷饭之乐予虽不?於颂祷亦以少侑夫壶觞
王慕芝先生七十夀序
墅沟王氏之世嫡有仲曰慕芝先生故赠太子太保礼部尚书武英殿大学士王公之从弟也於文肃公为父行文肃公薨之九年当岁已未而年始七十六月二日其生之辰也於是君之令子将及未暑雨张筵会客娯君以笑言之乐谓余颇悉其家世来请为献夀之文予昔未衰每叹人生百年汲汲曾未有暇夀命旣不可期而所享或丰或啬又似有定命而非吾力所及其幸而获享备福以及於耄耋者初亦不自觉而荏苒以老矣方其勤一生以贻於後不过曰堂而构菑而获庶其克昌也乎而後之获庇於前亦不过曰是父某之子大父某之孙远祖某之裔而已计一州一邑之地四境之内某为数百年以来远至十余传者有几又族大而蕃者有几其间幸而富夀康宁者又复有几则宜乎若人之夀自其至亲逮於姻友虽所与同里閈之人无不以为祝也祝之者如彼而若人之自喜以为幸者又可知也顾所与共娯目前不过孙曾而止其久而益远则所不知何人耳然则君子之笃於其亲苟吾族也岂以远故遗哉遡其初固一人之身也吾以是知谱牒之於生人重矣而举世多忽遗焉以至於无可考者何哉墅沟东濒海故娄县之东偏也自宋嘉定初割而建邑逮弘治中城东仓以防海又割而隶焉而王氏盖世雄其乡可考於谱者今十余传矣江水东注而潮汐之吐吞天地鸿蒙沆茫之气於是焉锺而钜公出焉固非偶然矣孰能谱其家世而使後之人永有考者非先生乎是举也信不媿於前人而且以俟後之君子吾虽未获一接先生而於是见其大焉或言先生幼起孤童弱能自立学儒之庄契佛之慈而负气似侠慢世似达可谓能名其为人矣而未足为先生夀也彼直欲使所不知何人常念其始固一人之身也而岂寻常之人也哉予犹忆昔侍文肃公一日言闻之署州事者有讼吾族人某将下其辞一为处分吾第应之曰事所不可知其人则素长者而已窥公辞色似微不平编修君时已病困即曰事似宜悉其本末果诬也亟为白之诚如讼者言亦须为料理今日在事人见诉吾宗辄不疑其诬此不足怪也予叹以为然而公亦首肯盖公之厚於其族如此若辰玉数言允可谓审於接物矣当公父子时有言内无喜争之宗人外无不戢之家衆其孰肯信者及夫荣盛稍谢炎凉俄变而公之同宗无不晏然信乎盛衰之际君子宜有以自持矣若先生诚尤其卓然者也今之夀筵自君之姻友而推之凡昔所厚善孰犹若平生欢乎孰为少替其初乎孰为去不复顾者乎先生傥能?然接之不以一毫动其心此尤所以养夀命之源也虽古之得道而忘物者亦如是焉而已何上夀之不可几乎
徐摄山先生八十夀序
摄山先生以天启三年癸亥夀八十仲春二十六日其诞辰也吾党之辱与厚善者图所以侑夀觞而属为之序予未弱冠即获以通家兄弟从之游君视予十年以长有声诸生间久矣体羸而神王其为文词汪洋自恣顾屡进屡蹶会诏下御史凡诸生之廪於学宫者皆得就试拔其尤是役也予亦往参焉而君竟得拔升为太学生侪辈相谓曰宜然终不售於京兆仅以贡谒选为县令闽之永福君晚而自号曰摄山盖闻此山多药草可采而养生所以志也其为令有古循吏风君旣不求名人亦莫为之地秩满不得志当改官去之京师竟留友人许久之友病殁护其丧还旣渡扬子遂溯江游楚之南陲过洞庭浮沅湘蛮獠之与居然且为留诲其子使知有文字予尝称支道林之目澄公以季龙为海沤鸟君殆似之去数年二子念君不已仲往迎焉君於是归复从平生故人游然亦时时往来阳羡濑水间流连嘉山水之区固为其门人留亦天性好游不乐局蹐家居故也或曰君之欲采药名山谓何而乃数数为客子游乎又不知君何以自将老而不衰若此乎余应之曰夫数游乃君之所以夀而康也而独不闻户枢之不螙与且也其视都会之繁盛与蛮荆之荒邈等耳自昔学道之君子翛然而来翛然而往岂复有夷险净秽之动其心哉惟心忘愉怫故其於土俗奉养无所不忘必曰如此而乐有不得焉则怆然以悲斯乃流俗人之恋恋耳彼所谓偷肥其体而顾近於死者也若夫先生殆可谓衣其裋褐有狐貉之温焉茹其藜藿有粱肉之美焉正惟其无不忘也而後可以养生可以长年彼不能知求赢而反以得亏求长而反以得促者何可胜数久矣先生之了然於此矣不求夀乃得夀岂与夫规规焉争得丧於寻常而中道夭阏者同乎哉君气温而识明闻其居官几於不罚永福之人戴之如慈母然尝按作奸为豪衆所仄目者数辈悉置之法其人则又颂之曰信仁者之必有勇也特以苞苴竿牍之问不出於境终无赫赫名耳自君留楚予尝邂逅闽人知其福州也因问亦知有永福令徐君者乎曰此吾邻境也宁有不知又问为邑若何曰闻之父老二百年来第一亷善令也夫以邻之氓犹知君而上官莫能知夫安用监司为嗟乎此时事之所以日可忧也昨岁剑南不戒至戕大臣西南苗彛辄窥戎索间尝语及君策之曰若安民无足忧也彼拥厚赀而侈自奉必不动动即速其毙耳已而果然及春而鸟兽散西陲以宁君岂臆决而好为大言哉在南中久见之审矣盖其在事外犹若此以君之识之年可比於老成壮猷而顾使终身道路白首邱园仅有吾侪数陪杖屦而聆罄欬虽足自幸咸为慨然如予潦倒麤疎将从先生求所以鞭其後者庶几乎息黥补劓而已
瞿君八十夀序
邑之西南受松江之水迤东而北入於海其故家着姓聚族而居若傅氏瞿氏黄氏皆其望也而沈为尤着起家登朝者先後多闻人而广信太守公最後起予先君尝师事焉其配恭人瞿也公之将赴江右邀先君与其伯子同砚席而瞿之族子亦渡江来从游中表兄弟相得驩甚盖予方舞勺便已识面得称通家兄弟者子受君也父曰心畴翁怜君使学为士已弃而归农父子相继遂以本富为一乡所信服比沈氏困於衆嚚翁父子弥缝其阙诸囓沈者皆严重之无後言所为德於沈甚厚有弟幼真以诸生廪黉舍方有名而夭君痛其逝也思所以慰翁之心者课其子若孙先後补诸生而翁得优游以夀终乡之人由是益严重瞿氏岁在甲子君夀跻八十矣屇季冬生日凡邑之懿亲好友将往称觞焉而属为祝词旣数世之交且元孙又予妺婿不可以老眊辞窃尝谓人之生世各以其时为世重轻世治则兴朝之士出而展其猷为上下赖之比其衰也即岩隐者常退而安辑其乡闾顇者以苏弱者以立豪夺武断之徒靡敢以逞凡司牧者之求无旷於官也所为纳约而要归於当亦有赖焉君既閲世久更事多於人情物理之变迁轻重缓急之差数虑之而熟出之以恬故人之听受若以石投水君之条陈若因风鼓龠上有裨於长吏下为德於小民盖贤士大夫之所不能逮也优游岁晚享遐龄而受多祉岂偶然哉以较之先公时人情弥变世态日纷所以调剂其间固非迂疎之所得而详也人或谓君悉心劳形以图一邑之利病而塞长吏之谘询其利甚溥而把锄犁者固多所未悉坐堂皇者或偶不訾省盖自壮强至今公私劳瘁常数倍他人而乃得夀康殆犹户枢之不蠧其?然疲役乃其所以为夀者欤嗟夫修短之数岂不悬之於天惟夫不诿其天者於偶然而乐尽其人者为固然旣醉之备五福要归於攸好德而已夫呼吸吐纳而夀力田服穑而夀夀等耳非人主之势能锡之而攸好德者之宜有此锡也区区以摄生言者陋矣
学古绪言卷五

[book_title]卷六
钦定四库全书
学古绪言卷六
明　娄坚　撰
夀序十二首
姻家陆翁夀序
姻家陆翁以是岁周六甲仲冬十一日其初度之辰也君之嫡孙委禽弱息宜修颂祷之词以侑一觞意欲有所效未可以骤表弟王伯深其子壻也数语及之余以谓君之宜颂者有三生长市?衣食於贸迁而朴茂欵诚躬长者之行一也教其子元之学为儒受饩於黉舍所与交皆人士之良方将振其家声二也君年视予仅三岁以长而子巳壮强孙男女若而人皆兰敷玉润三也余虽惭能言称贺不当後他人犹且迟之何欤诚以古之君子所欲自致於亲盖能养次之旨甘之奉以接亲知笑言之欢苟竭其诚足矣而吾吴之俗日趋为靡会客则争致贵势以为荣张筵则务穷水陆以为腆倡优在前宾主终日揖让以为礼固非衰老之所堪也夫古之人尝以每食四簋追往悼今若五鼎则大夫之享矣而近世民间讌会或多至百味盖人子之不诚於献夀为日久矣视孔氏无违之训何如哉奉其亲以分之所不得劳其亲以体之所不堪未有若今日之无当者也君之二子将行古之道乎则必为世俗所姗笑始且以为必如是而安及衆譁之则亦有不安焉将亦为世俗之侈乎其亲有不乐焉吾意守礼乐道之士其必不苟然矣且吾闻之骤富贵不祥夫非谓其所享有异於寻常也哉今至以吾亲之年而酒食之丰必求多於分外则无乃未处於富贵而顾奉之以致不祥之具欤元之兄弟如不惑於流俗数召亲戚故人与君共四簋之奉君必乐而安之夫乐康者所以为夀而屑越者所以为不祥也吾故不欲侈而张之而徐进其说以前之三言为颂而以後之云为祷不可乎
陈翁七十夀序
是岁七月十二日为少泉陈翁七十生辰凡与翁父子及孙三世之交咸有献夀之辞其婚家徐尔常徵文於予且曰必手书之先是莫春之初予尝为文夀宗伯夫人写屏风数叠以献盖陈之请也今者尔常又欲假手焉虽驽且衰固不获辞矣夫其承前之绪以素封闻於里闾衍後之庆以学殖训於孙曾目不识催租之吏足不涉对簿之庭有堂之爽以招凉风有室之靓以延冬日亲朋时至笑言足以罄宿昔之怀酒肴常具酣适足以寄花月之兴自少至老常以欢顔笑口乐其天年岂可多得哉或者曰此殆天欤譬之卉木雨露均也或茂以繁或悴而槁解之者曰尔何知天道栽培灌溉之或愆而以求同於雨露乎或又闻而笑之曰硜硜乎斯言也似之而非也至顔跖而穷矣人之生世其贤愚通塞之不相值常若枘方凿圆虽有辨智莫穷其情惟天与人适相符乃可得而言耳吾尝闻翁之为人矣伯兄疾且病为谒医尝药如子侍父及抚其嫠孤加?以勤与同居三十年终如一日家有僦库以属?之兄累折閲至不訾置不问也外舅姑老而困子在襁袵賙其存殁且终其子之身凡此皆世俗之所难能而翁若以为固然无足多者其他为人缓急虽半席片言已诺无不践也後多负之者而翁第曰可奈何久而遂若忘之今世称笃於其亲好行其德必曰此士行也孰知夫凡翁之所优类儒生之所媿乎固宜优游耄耋之年而安享子孙之养岂可谓偶然也哉庶几乎天与人适相符矣翁之子若孙皆方以文学有名要为翁盛德之报亦不诬也自伯子获解南京兆踰一纪矣比闻益自晦匿被服居处无改曩时非亲且故欲一与之接而不可得其中泊然常有以自足者语有之荣辱立然後覩所病货财聚然後覩所争今翁进不知有子之荣退不私其货之藏乌乎病且争其有闻於卫生之经欤将来之岁月以无羡无营坐而閲之腰足忘而屦带适夀未有涯也视夫謭謭焉以尊生为者何如哉以是为翁夀其谓予为知言否也
守斋金翁八十夀序
自昔言养生者每称少思寡欲可以养夀命之原而尤谓思虑之贼人殆甚於欲夫惟学道观妙之君子其神守内完故能渐屏二者而浑忘於无其次则貌朴而中夷不修边幅不设机关几无所用其心焉若此人者其於嗜欲必浅能因血气之盛衰而为之节故往往得全其天年以至於夀考亦其理有固然也若夫役私智以争寻常其神日劳其欲无厌而欲以图於久长岂可得哉予友金伯醇之尊人曰守斋翁今年八十矣而形神不衰如六十许人夏四月四日翁生之辰也凡所与伯醇善者相率登堂上夀而属予为之序翁之先聚族於邑之罗溪世为农家自其从子伯谦先生洎从孙子鱼父子相继荐於乡而伯醇又以诸生廪於学宫於是金氏之俊少多修诗书之业为人所称然而皆逡逡退让无鲜衣骏马之好虽其僮奴亦化之伯醇尝言僮某惰遣还田间其不能衣襏襫把锄犁而耐劳苦者终不足侍吾於砚席间也盖翁之教於家类如此翁少而明农其言农事娓娓可听然无他肠遇事无可否必罄其底里亦不逆人之诈之也又不好为容见其子之友或盛衣冠而往则趋而匿屏间窃听所言其不夸以诞也即私以为喜若翁不几於少思者欤顾窃疑翁素壮健内有廪廥之赢而外无门户之累终岁优游或不能自割於嗜欲且生人之大欲无过於饮食男女而伯醇又极孝养旨甘柔滑必具夫滋味虽以养胃然譬之益火以膏火之炎也相於欲或壅之则成疾焉不虞其壅而亦不至於炎吾意翁必能知之是以若此夀也抑伯醇旁通医方所以娯侍其亲者或别有术焉可以扶衰而延年欤自今以往翁之閲世滋久其中怀泊然思虑益省当不异学道观妙之君子非止愿朴夷易而已也独羡其年加长而貌加丰欲从问所以保啬者何如又自省壮盛时尝有志当世不幸为思虑之所贼今衰矣庶几窃翁之绪余以息黥补劓焉且幸无败於纠纷以从翁於几杖之间亦吾党之所同志也
朱济之兄六十夀序
友人朱君济之以今年秋七月廿四日为六十生辰君之交道广自其父行至子壻所与游处见即欢然忘年忘形终日饮酒谈笑无倦容於是严翁乐山偕其酒社之友凡若干人过予属为文赠之夫以予之衰嬾废学而长年者顾欲得一言以夀君谓能悉其平生也且意君优游诗酒亦欲得潦倒疎狂之言以为乐耳君少尝有志於当世见世无知者遂厌薄不屑中年以後一意以醉吟为娯客至即留与饮不问中厨之有无也肴蔬间设相与终日对奕剥啄之声不絶於手謿谑之言不絶於口已而呼卢浮白君既自喜能饮酒而客亦好与之较酒酣辄奋髯抵掌多所讥评与之善者辄正言止之君亦笑以为爱我无忤也或以谩辞欺君君还以语客有笑其妄者终不言出自某某也其涉猎强记有过人之资每於酒间称述稗官小史往复曲折如目所覩客为解颐焉闲居好为五七言近体诗尝一赋郊居多至百篇每叹邑在海滨无湖山之观吾中有不适焉往往即所想像而赋之词或夸大而近诬世当有知我於言外者耳盖予所得君於三十年间者如此予於君顾独自有感也君之先公以布衣之侠享有良田广宅之奉以遗於君其识贤士大夫於未遇时能使其人终身不忘抑亦可谓杰然者矣而几不免其身君杜门高咏弥缝之以酒絶不问家人生产虽时以口舌触迕闻者亦终能寛之不为隙也以较於先公所享不已丰且安乎尝试与君追数省事以来耳目所覩记中间盛衰之变所不必言若其颓然自放不为绳墨所束者有几独坐而吟羣居而醉来不迎去不送如是以终其年者有几厚於施人而不责其报丰於待客而不留其赢如是者有几亦可以乐而忘其老矣君每岁至仲夏即散髪不出户客至以袒躶接之至秋中乃复衣冠今正其科头箕踞时也予将舣小舟袒而就君与竟日饮酒赋诗因书此以进於君不知视世俗之颂祷何如也
张元长六十夀序
夫士汲汲於当世负其有可以自见也其不幸终不为人所知未有不愤然嫉俗与世濶疎也当其少而受经终日矻矻学为文章以干时及已老不遇非独厌所常习俪偶之文虽圣人之遗经亦遂弃置不以关於心者多矣若此人者其鄙浅固不足道然亦何至反沾沾焉自喜其一艺为哉尝怪友人张元长少而博涉於书无所不窥宜其於世俗有不合矣顾虽见摈於有司而更为少年所推重色未尝愠文乃益奇夫今之时文率三年而一变其始不必果有合也而骤掩前人之规其後不必果有戾也而已来後生之诮矧吾元长盲於目则简策都捐顺於耳则行年俱化此屡变者何由肖其步趋而闇与之合何用悉其才力而数与之竞哉且人之有喙独不可以清言雅谑极羣居之乐乎而我实苦心独不可以默存观妙怡燕处之神乎若曰此少而习之诚不忍弃焉则古人之言语与日月长新不已贤於爝火之一燿乎如君胷次宜薄词赋不为顾难割於童穉之小技乎予乃为解之此殆元长之所挟以傲世而不忘一警愦愦者欤君盖曰向吾欲有自见也有司者之程度未能诡而与之相遇也今吾直以为寄也少年人之矜尚犹能变而与之相逐也世有达观者或因是以得予曰斯文也老而不衰能者无难知者良不易而耳食者或转以是诟予曰夫夫也其何能合旣以自误将复误人为夫此两言者吾皆笑而颔之此吾所以为穷居之适也信心而索之冲口而吐之其闻於人泠泠然未必不如丝竹之和鸣也有会於心欣欣焉未必不如屦带之两适也夫世俗之患在以人为重轻人不知而愠苟知之而汰已甚矣不胜愤焉而甘与世相违亦不胜肆焉而轻以人适我矣诚知夫鄙浅者之足嗤则夫沾沾自喜者以为果有乐乎此可也而曷足怪乎予与元长齐年而後两月生君之生日以夏六月邑之与君善者属为之辞以夀焉予方辞诸君之颂祷未暇以为不知夫沈李浮瓜之会亲知满前所以佐君之欢笑亦有以予言进者乎予两人皆不遇以老故吾之言云尔若其相与於无相与相为於无相为者要自有莫逆於心而非文辞之所悉也
唐实甫六十夀序
嘉靖中邑之贤而有文名闻四方者唐道?先生其尤也然卒困诸生晚而得郡文学以殁先生之抚其弟盖父师兼之旣而隐於医嗣其世业者道述先生也文学公与先大父同时为沈氏姑侄壻先君之少也以姊故往从公受经与道述丈相厚善实甫道述之胤子也又学於先君余故得昵焉道述先生风度凝远望而知为有道者每出为人治疗归即登楼检方书究极所疑暇则诵古诗文揽观法书名画以自娯楼之西堂之东卉木斐然舍後竹深水凉夏月数与知交数公避暑其中门无杂宾若年少而获与接者予与亡友张君仲慧而已实甫再以文试有司不售先生卽令弃去仍学为医且授之家秉未几君果以察脉处方积岁入之赢别买地葬其亲有二弟一医且耕一耕且读皆去之郊外以城居诿之兄君即又两慰其意人以是称君之才且服先生之前识也向令君终为儒儒生不得第十九而馁耳其克有是乎君之子孟博既补诸生有子甫成人今又继之适屇君六十生辰於是亲朋之贺且祝者杂遝其门予虽衰劣自有识以来几五十年获交其四代固不可无一言也窃尝以君自方少而受书如猎与渔惜此居诸勤苦三余徒费耘锄不成菑畲此相似一矣终焉逋客当世无责匪狐奚白匪彪奚吓虽惭巨擘无腼尺宅此相似二矣君早自弛吾犹濡轨杂蘅与芷夫何愠喜求粟得秕能无瘢疻此不逮一矣有骞而鵷岂牧而豚有圃而樊岂市而门子日笑言我舌欲扪此不逮二矣夫此两相似者失之於前吾与君之所不及悔也持之於後吾与君之所得保也至於两不能逮天之厚君吾不子妒天之困余子不我嗤春花之朝秋月之夕君灌园能为我撷蔬吾近市能为君烹鱼若夫泉甘茶白追桑苎而友玉川尤可数数也请自今为期勿以贫且忧而辞勿以衰且慵而免暇即相过语不及俗子言子之莳花种树予话予之观幻悟空退而教诲其子若孙使各有业焉以自立无羡乎今时之浮荣无忘乎先世之遗范庶几乎马少游之意以乐其天年不亦可乎勅封翰林院编修温君曁孺人沈氏六十夀序【代】
士之砥行立名澹然自足者其身之不试则必有为之拓其绪焉士之蜚声腾实?然有闻者其名之骤起则必有为之发其祥焉干霄之木不生於培塿千年之脂必种为琥珀理固有然矣吴兴山水之奥区也融结旁礴发为人文隐沦材杰之彦自古多有以今所闻有隐君子曰封编修温君者人貌而天殆古温伯雪子之俦与年才六十而其子太史长卿升玉堂之署较天禄之储且十年於兹矣维岁冬首屇初度之令辰乐齐年之嘉耦而长卿甫先已乞假蹔还里门温树无言数马以策族姻称其孝慈乡闾羡其福履煌煌乎善颂善祷固已烂缣缃而盈卷轴矣长卿昔在南宫所荐士若而人谓余子某谬先簸扬介而徵言为称觞侑予闻之君本逢掖古道自将读书谈道不专章句旣而考盘薖轴便怀终焉之志以及子壮登朝荣膺纶綍而处之恬然布衣徒步无改素风至於急病让夷先人後已少以自矜迨晚加励不於其身於其後人君之谓矣长卿在贵不骄高才能让趾前之美擅时之誉求忠於孝为世伟人君之贻矣在诗有之威仪孔时君子有孝子孝子不匮永锡尔类虽有善颂何以加兹酌以大斗以祈黄耉黄耉台背以引以翼夀考维祺以介景福虽有善祷何以加兹予又何言哉顾予老矣窃有衰世之感欲一效之夫金闺之籍世号清华肩钜任重岂伊异人振而矜之器小忌盈政以贿成栋折将压胶不适时雉膏不食予忝闻政每用惴惴私门之内喜不胜惧如君之意将无同乎则又歌烝民之诗以进焉既明且哲以保其身夙夜匪懈以事一人君与孺人其善自保啬复十余年观长卿以不吐不茹不侮不畏为王国桢为德门庆其喜乐永日又何如也是为序
宣翁偕老夀序
凡夀而为之辞盖言得於天者之厚而美君子之福履为不偶然也又祝其勿替引之享有期颐而使闾巷之人争传道之以为美谈也夫然则一人之夀天下之人之夀也虽其亲昵焉用文之一言之祝百龄之夀之祝也率十年而更端不已赘乎夫情之戚疏若莛与楹不有文也夫安知戚之不同於疏耶且人之生世虽数年之间而愉怫之递更犹寒暑之狎至者盖多有之矣若其缵前之绪贻後之谋已为劵而责之天如夏之必燠而冬之必凉此亦生人之希觏已苟亲与昵即侈而张之可焉是岁仲冬届慕川先生七十初度之辰而其配徐孺人适与齐年所与元甫厚善者属予为祝词余家於宣氏再世姻连女弟为先生再从子妇今其嫡孙又委禽弱息焉既庆先生之夀考而又将以致吾之情虽言之不文不可以已也犹忆往时诸长者为酒会数过饮余家时先生年未六十尝在末座不意忽已至七十之年而予亦荏冉衰矣比见先生年加长而貌加腴意窃怪之一日从容问
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>