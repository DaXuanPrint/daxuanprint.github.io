<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="刻《隱秀轩集》序,《钟伯敬先生遗稿》序,《钟伯敬先生合集》序,卷一•四言,卷二•五言古一,卷三•五言古二,卷四•五言古三,卷五•七言古,卷六•五言律一,卷七•五言律二,卷八•五言律三,卷九•五言律四,卷十•七言律一,卷十一·七言律二,卷十二·五言排律,卷十三·七言排律,卷十四·五言绝句,卷十五·六言绝句,卷十六·七言绝句,卷十七·赋,卷十八·序一（书籍）,卷十九·序二（诗文集一）,卷二十·序又二（诗文集二）,卷二十一·序三（时义）,卷二十二·序四（赠贺一）,卷二十三·序又四（赠贺二）,卷二十四·记一（山水">
<meta name="description" content="又名。《钟伯敬合集》。诗文集。各本卷数不一。明钟惺(1574—1625)撰。惺有《名媛诗归》已著录。是集天启间成书。钟氏论诗注重表现人的真情实感,强调独创性,但对诗情理解得过于狭隘,认为只有表现“幽情单绪”、“孤行孤诣”的作品才富于诗意。故其诗多咏物记游之作,善用瘦硬雄健之笔画奇山异水、幽谷险境,以抒发作者与世寡和,孤芳自赏之情,其中有些是托物言志、以物喻人,表现了作者不肯趋附权贵的崇高情怀。_钟惺集_全文在线阅读_钟惺集_全文在线下载_大玄古籍书库">
<title>钟惺集_钟惺_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">钟惺集</span> <br/>
          作者： <span class="inputVal" id="bkauthor">钟惺</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]232680</span> <br/>
          说明： <span class="inputVal" id="bkdec">又名。《钟伯敬合集》。诗文集。各本卷数不一。明钟惺(1574—1625)撰。惺有《名媛诗归》已著录。是集天启间成书。钟氏论诗注重表现人的真情实感,强调独创性,但对诗情理解得过于狭隘,认为只有表现“幽情单绪”、“孤行孤诣”的作品才富于诗意。故其诗多咏物记游之作,善用瘦硬雄健之笔画奇山异水、幽谷险境,以抒发作者与世寡和,孤芳自赏之情,其中有些是托物言志、以物喻人,表现了作者不肯趋附权贵的崇高情怀。</span> <br/>
          封面： <span class="inputVal" id="bkimg">Z_19474.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]钟惺集
[book_author]钟惺
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]232680
[book_dec]又名。《钟伯敬合集》。诗文集。各本卷数不一。明钟惺(1574—1625)撰。惺有《名媛诗归》已著录。是集天启间成书。钟氏论诗注重表现人的真情实感,强调独创性,但对诗情理解得过于狭隘,认为只有表现“幽情单绪”、“孤行孤诣”的作品才富于诗意。故其诗多咏物记游之作,善用瘦硬雄健之笔画奇山异水、幽谷险境,以抒发作者与世寡和,孤芳自赏之情,其中有些是托物言志、以物喻人,表现了作者不肯趋附权贵的崇高情怀。
[book_img]Z_19474.jpg


[book_title]刻《隱秀軒集》序
伯敬先生既以視閩學政，出褒其新舊所撰著詩文若干卷，合而名之曰《隱秀軒集》。自先生之以詩若文名世也，海內無不知有隱秀軒者；而隱秀軒之有集也，鍾先生之所撰著不止於集之中，亦不盡出於集之外也。鍾先生既已自定其集，而手以授余，曰：「是亦可以傳矣。夫不可傳而求為可傳者，世方不佞是藉焉，不佞何藉此也？故夫序之可以已也。」鍾先生既不欲世有序《隱秀軒集》者，世實亦無有能序《隱秀軒集》者。抑澤也，支離憔悴人也，於梓是集也，竊有志焉。無名之名，不文之文，以糠比為珠玉導，可乎？
蓋自先生之以詩若文名世也，後進多有學為鍾先生語者，大江以南更甚。然而得其形貌，遺其神情。以寂寥言精煉，以寡約言清遠，以俚淺言衝淡，以生澀言新裁。篇章字句之間，每多重復，稍下一二助語，輒以號於人曰：「吾詩空靈已極！」余以為空則有之，靈則未也。使嘉、隆之作者幸而裙襦獲全，含珠無恙，而使今日之作者不幸而刻畫眉目，摩肖冠帶，波流風靡，此倡彼和，有識者微反唇於開先創始者焉，則何不取《隱秀軒集》而讀之也？其中片語隻字，有不本之經，參之子，輔之史、集，根理道、原性情者乎？有不暢之以氣，琢之以辭，約之以格，無促弦、無窘幅，人情物理，事在耳目之前，而想不窮天地之幻者乎？人累篇所不能了者，而一二語能了之；人累語所不能摹者，而一二字能摹之。披文相質，真所稱日新富有、變化無方者也。故不聽鈞天之奏，不知擊缶之為細響也；不視銖衣之彩，不知被褐之為粗陋也。唐齊己好慕韋蘇州，效其語以贄，一再讀輒棄去不省覽。後乃徐出其故草以進，大加賞識，曰：「子奈何舍故吾而學我？」人之針芥相投、臭味相合，大抵在風神清濁，志氣通塞，必不在章句聲韻間。今世之為齊己者政復不少，先生其何以待之？余之梓是集而序之也，非序先生之集，而序世之學為先生集者也。
先生為人，落落穆穆，涉世自深，出世自遠，意不可一世，而獨屈節好餘。即其好餘也，其為落落穆穆如故也。如先生者，微獨其詩若文，即其人亦真能為空靈者也。昔有人精持內典，常以手指畫空中，書寫文字，人去而經書處自然嚴淨，雨不能濕。古德猶惜其中滿字化為半字，嘻，斯可為空靈之極矣，知此義者，乃可以序《隱秀軒集》也哉！
天啟壬戌六月既望，虞山沈春澤撰。

[book_title]《鍾伯敬先生遺稿》序
先生全集歲癸亥刻於白下。是春丁艱還楚，三載，詩文人間未見。蓋晚年頗留心內典，加以罷官後莫往莫來，故篇章稀少。乙丑六月捐館舍，歲暮來赴。即與五郎索遺稿，約覓便相寄。而素車白馬，亦復寥寥。適友人劉石君心感知遇，發憤附舟沿江而上，登其堂而捬其棺，與友夏、居易周旋月許，悉持遺稿而還。余甚愧之，即付剞劂，厘為四卷。
先生以文章治世垂二十年，操觚染翰家類能歎頌，余不敢復措一語。惟是一人之身，遇會乖蹇，皆文人未有之厄。請略疏之：
夫士衡養犬，搖尾寄書；孔愉贖龜，中流左顧。初心非責報於二物，感恩竟不異於人情。但呀然谿壑，了無饜期；屢歎車魚，有時倦聽。十索而一不從，千取其百未已。投遺文於圂中，揭謗書於道側。斯有人焉，高岡梧桐，鳳皇於止；滄浪既清，濯纓者至。故松柏投歲寒之分，嵇、向亦結物外之遊。豈料倚市賤流，糟糠自命；之官幾日，陽復來。張耳佩陳餘之印，劉叉攫韓愈之金。雖鮑叔憐貧，太丘道廣，吾無取焉。
《玄經》奇字，無取聱牙；白傅新詩，貴能上口。蓋斧鑿久而漸近自然，波瀾闊而乍如平淡。陶淵明稱隱逸之宗，顏延年以雕繢為病。昧者中邊皆枯，菁華已竭，號為「鍾體」，不亦厚誣！
《文心》趨尚萬殊，《詩品》源流各別。同株異溉，猶開紫白之花；二水雜投，尚辨淄澠之味。況乎披林聽鳥，聲貴相求；入海探龍，珠歸一手。鍾則經營慘淡，譚則佻達顛狂。鍾如寒蟬抱葉，玄夜獨吟；譚如怒鶻解絛，橫空盤硬。二子同調，其義何居？讚歎不情，同於汙蔑，斯之謂矣！
嘗謂文章一息，共愛其流傳；水火三災，默為之聚斂。藏舟於壑，或有變遷；當風揚灰，詎令速滅？囑累已屬世情，排斥亦成底事？吾輩友其人而讀其書者，止為作數年之計，傳之久暫，有物司之。
天啟末年大寒節後一日，門下士徐波謹述。
劉屺書於浪齋。

[book_title]《鍾伯敬先生合集》序
楚鍾伯敬先生向有《隱秀軒集》，所謂刪損之餘，所刻已盡去，序似無可附者，幾幾乎精金粹玉哉！後有《遺稿》，所謂不要緊處，偏有深致，後死者不可不為旁搜者也。予向已梓其小品，今復合而梓之，評之序之。籲嗟！予品識卑下，若寸莛洪鍾，亦安能如先生評史、評詩，別出作者聲響？第嘗曠觀明文，若有於先生獨契者。
蓋明作者林立，其間高者固多，卑者亦不乏。倚問學為腐為剿，恃才識為鑿為佻。襞積骨董，格不奇，氣不奇，隻以字奇；援結譽髦，思不勝，韻不勝，隻以兢勝。今日諸子，明日六朝，抹粉塗脂，笑是倚門裝束；朝習六經，暮習兩漢，南轅北轍，悲哉岐路奔馳！遝拖晦澀，真睡魔之招；壓架填床，堪覆瓿之用。祖龍一炬，惜不為今行之。且杜之不文，韓之不詩，求其兼才蓋寡。則夫學識並擅，詩文兩隆，無所因附，卓然一家，誠無如先生也。
試就其集論之：疏爽氣多，渾穆氣少；雋永味多，醇醲味少；秀穎句多，古拙句少。予不敢高而抗之兩漢，即先生亦不自失其己故作邯鄲步也。乃讀其諸論，不嚐發左氏、班、馬之未竟，鉤其隱深而出之乎？冷眼穎心，直具史之才識。至諸序，回環應照，格局皆超，不經意語中，俱伏深情奧旨，讀竟令人恍然。合其志傳觀之，肯剌剌多作諛語歟？此其品又托文以見者也。他若尺牘寫情晰事，笑語宛然；銘讚刻象繪形，鐫鏤酷至。粗服散頭，靡不皆好。豈直照映一代耶？
爰及詩集，無語襲唐，無一語不甲唐。羅其眾體，不狃一家，融會諸長，獨成一是。三湘七澤，洪洞中不乏淡遠之致；九嶷三峽，瑰奧中盡饒森秀之觀。為靈為厚，恐無以加。一披閱，未有不破愁作歡，起醉成醒，斗酒為盡，唾壺幾缺也。
且今之以文人之自命者，大都為花鳥之流連，儕偶之酬倡，迂理學而薄經濟。先生雖亦以山水友朋為性命，其真經濟束不一見，然未始不隱躍於楮墨間，此更不可以一文人盡之也。
予方有皇明大家之選，固不敢登先生於中以阿所私，而要之自辟天地，不落剿腐諸習，珠聯璧合，光怪逼天，有目當具神賞耳。
集為文幾十一卷，詩五卷，皆並遺稿合之而成。全文自足珍，固不俟予之評而顯也。聊為之序，以誌予所獨契，更以望之世所共契。
時崇禎丙子春季，錢唐陸雲龍雨侯甫題於翠娛閣中。

[book_title]卷一•四言
維東有阜十章〈（有序）〉
〈（壬子閏十有一月，予與商子之燕，譚子送之以詩，予作此答別譚子也。）〉
其一
維東有阜，維南有湖。
阜則我宅，湖則我居。
子無所往，我無所徂。
我室子室，子廬我廬。
其二
予歸自官，子南斯行。
子歸自客，予北斯征。
聚散無言，舟車有聲。
維此舟車，爾獨何情。
其三
自南爾歸，有懷不一。
子三適我，我不子即。
子之適矣，如予之即矣。
其四
自南爾歸，有言不同。
子三逢我，我不子從。
子之逢矣，如予之從矣。
其五
駕我四牡，肅我衣裳。
彼其之子，不與我偕行。
惠我良朋，共此雪霜。
維子心則臧。
其六
肅我衣裳，駕我四駱。
彼其之子，不與我偕作。
惠我良朋，共此饑渴。
維子心則若。
其七
我之雲邁，念子無儔，亦莫我留。
昔子之南，予其敢曰無儔，挽子之舟？
其八
我之雲邁，念子無依，亦莫我追。
昔子之南，予其敢曰無依，反子之綏？
其九
自南自北，莫同匪天。
各處其末，中有山川。
山川何有？蒼蒼淵淵。
瞻言共之，心目其間。
其十
勿曰我出，勿曰子處。
各有朋友，各有言語。
及彼威儀，爰各有所。
庶幾夙夜，惟予與女。
憫溺五章〈（章六句，並序）〉
〈（甲寅正月二十七日，舟泊濡須口，大風。江中小舟渡者覆焉，可二十人，皆南岸窶人，過江傭作。舟子以風故，索加錢，人一文，不可得，因守至多人。時久舟重，風益張而致溺也。急揮官舟救之，從者數舟，得十四人而還，餘莫及矣。予與林子見之憫焉，各作詩。）〉
其一
山鳴江怒，渡於何所？
我食焉取，彼君子兮我阻。
亦莫我予兮，斯豆斯簠。
其二
招招舟子，取盈則那。
從其匪盈，糈則我多。
糈不我多，舟中人兮奈我何！
其三
維其多矣，烝沒於波矣。
沒匪不出，伊誰何矣？
立而聽之，家滂沱矣。
其四
索糈沒之，犯死出之。
同茲舟人，孰罪福之？
孰罪福之，暇之卒之。
其五
有邏者舟，泄泄偃仰。
溺者已歸，救者徐往。
敢告津吏，厥有刑賞。
水簾題石聯句（遊太山作）
晴雨所覆〈（惺）〉，
白雲之上〈（吳惟明）〉。
冬愛其原〈（林古度）〉，
厥流斯養〈（惺）〉。
石穹其中〈（惟明）〉，
俟時而響〈（古度）〉。
岱實為之〈（惺）〉，
勸登弘獎〈（惟明）〉。
〈（沈刻《隱秀軒集·詩天集》止此）〉
自題深山圖
爭日分煙，草木昭晦。
寒吹暄肅，風泉斯籟。
壁岸無階，衡廬若對。
石走波停，緩急時會。
崎嶇抵觸，兩存無礙。
尋梁契集，坦步人外。
誰謂山空？中有嘯咳。
往來非無，滅跡輕靄。
辟彼禽魚，蕞淵之內。
匪莫能圖，恥躬不逮。
〈（以上一首錄自《鍾伯敬先生遺稿》卷一）

[book_title]卷二•五言古一
乙巳臥病作
【其一】
沈屙忘故吾，情形日幾變。
有時如嬰兒，饑寒仰母便。
有時如老人，奄奄息如線。
過去未來身，一日遊屢遍。
真身宛自如，光明時隱見。
【又】
周公班爵祿，孔聖立文字。
終古英雄人，老死遭磨勵。
進退類羝觸，前後終狼疐。
窮交思掇汁，妻子望沾溉。
天生七尺軀，豈為爾曹地？
性命徇他人，勞勞成底事！
舍我衣中珠，苦伺驪龍睡。
安得同臭人，親疏走相避。
達哉周太常，不齋時一醉！
邸報
曰余生也晚，前事未睹記。
矧乃處下流，朝章非所識。
三十餘年中，局面往往異。
冰山往崔嵬，誰肯施螂臂？
片字犯鱗甲，萬里禦魑魅。
目前禍堪怵，身後名難計。
邇者增諫員，鞀鐸略已備。
褒誅兩不聞，人人爭慕義。
請劍等尋常，折檻何容易！
撩須料不咥，探頷何須睡。
眾響忽如一，一辭申數四。
己酉王正月，郵書前後至。
數十萬餘言，兩三月中事。
野人得寓目，吐舌歎且悸。
耳目化齒牙，世界成罵詈。
嘵嘵自嘵嘵，憒憒終憒憒。
雄主妙伸縮，寬容寓裁制。
並廢或兩存，喧墨無二視。
下亦復何名，上亦復何利？
議異反為同，途開恐成閉。
機彀有倚伏，此患或不細。
遘茲不諱朝，杞人彌憂畏。
遊齊山
百里叩九華，齊山未寓目。
歲暮懷冥遊，積陰忽晴燠。
十步識山面，二里躡崖足。
裁形準石隙，避就費紆曲。
戚施忽籧篨，支離頂踵蹙。
蹈虛慮危墮，踐實防掛觸。
步疲手倦扶，日中至朝旭。
不知行幾里，夤緣窮往復。
出洞睇故徑，相去曾幾躅。
隧中靈威行，峰頂長房縮。
總此一齊山，中外異延促。
五月七日吳伯霖要集秦淮水榭。是日雨
五日棹秦淮，水閣曾未歷。
頗值風日晴，雨意殊未悉。
我友越宿招，明朝宜小集。
晨枕引簷聲，微茫承霤滴。
快茲煙雨趣，遠山蕩如滌。
畫舫如晨星，簫鼓非前日。
鷁首晚偎倚，鴛鴦戢其翼。
人情自寂囂，景物胡欣戚？
四座三方言，音殊旨或一。
想昔舟行時，樓榭煙外積。
遠近閣中人，指視坐行立。
輕舟疾於鳥，過眼雲煙失。
今茲坐綺閣，閑閱舟遲疾。
從舟視閣中，延望當如昔。
再過燕子磯作
夏五戒舟遊，清夜以為期。
豈悟適維揚，停舟踐前辭。
矧乃值清晝，不復睹夕霏。
霽景媚澄瀛，夜光鑒廣陂。
光明應如是，蒼涼乃遜之。
一峰一珊瑚，千波千琉璃。
雜樹緣層壁，點染若苔衣。
岩紆雲度艱，墮地力已微。
及茲毗陵還，已復流火時。
石意本孤峭，不秋森已威。
蒼翠與紺碧，綢繆以參差。
往還閱涼燠，江山變穠淒。
感茲燕子去，再歷燕子磯。
登頓快遐矚，節物翻令悲。
秋日舟中題胡彭舉秋江卷〈（並序）〉
〈（己酉秋，予將由金陵還楚，胡彭舉為予寫《秋江》卷為別。衰柳寒汀，遠山細浦，而孤舟片帆，泛泛其景於空青遙碧之間，隱見滅沒，初不見水；覺紙上筆墨所不到處，無非水者，使人常作水想。越數日，舟過三山，天末積水，殘嶼如煙。予指空蒙遠淨者示弟快曰：「是非彭舉卷中所餘一片閑紙乎？」卷首「孤帆遠影碧空盡，惟見長江天際流」，為焦弱侯太史書；彭舉自書七言一律於後。彭舉名宗仁，金陵人。八月晦日，秦淮歸人鍾惺書於采石舟中，仍係以古詩八句。其詩曰：）〉
澹遠寫秋江，秋意無起止。
何曾見寸波，竟紙皆秋水。
煙中過寒山，江淨翻如紙。
空色有無間，身在秋江裏。
舟中看《邯鄲夢傳奇》，偶題左方
局中片時間，世上幾代傳。
爨下片時間，夢中幾十年。
仙齡亦已促，夢境亦已延。
誰明修短故，疇司伸縮權？
六月初五夜月〈（示茂之）〉
長夏不肯晚，既晚亦蒼涼。
涼色已堪悅，況此纖月光。
初生如新水，清淺半東牆。
尋常如乍見，悲喜觸中腸。
對月本佳況，鄉思亦無方。
且復共明月，無為念故鄉。
夜閱杜詩
束髮誦少陵，抄記百相續。
閑中一流覽，忽忽如未讀。
向所覿面過，今焉警心目。
雙眸燈燭下，炯炯向我矚。
雲波變其前，後先相委屬。
淺深在所會，新舊各有觸。
一語落終古，縱橫散屢足。
六月十五夜
明月眷幽人，夜久光不減。
良夜妮佳月，月殘漏愈緩。
未秋已高寒，秋至更清遠。
逝將齎幽魄，照此夢魂淺。
七夕雨，次夕復雨
秋來一夜雨，耽卻一夜月。
乍喜滌煩蒸，久乃成淒絕。
前期自宜雨，胡為值令節？
矧乃過此夕，連綿猶未歇。
秋月亦易悲，吾意賞高潔。
儻能破晦慘，予寧耐殘熱。
經觀音岩
洞岩但如此，今來較不同。
泉石稍差次，遽覺心目通。
峰氣值殘霽，往往變蒼紅。
曲屈失故徑，層深翻得窮。
向者攀援處，乃在俯視中。
安知所蹈歷，其下非嵌空？
何心覓前源，徑盡忽以逢。
水木發秋籟，而非谷中風。
憫默觀因應，恍焉如發蒙。
九灣
若非蹈今塗，昨日險亦足。
果然備層峻，蛇鬼猶躑躅。
兩崖窮登頓，相對不去矚。
稍焉歷其巔，許身已平陸。
俯仰前後視，乃知多岸谷。
足跡信延袤，目境自蹙縮。
鴻飛已青冥，背翮猶遭觸。
深薄警營魄，幽幻豁心目。
雨發九灣至歸州
亂山無清曉，雲水但稠濁。
累日行重嵐，叢密何由豁。
安知茲壁外，不有朝暾躍？
頹雲初離洞，流止將焉托？
嶺半一人家，如鳥巢阿閣。
人語響空蒙，煙火出冥漠。
隔江望秭歸，殘陽見井郭。
胡為既濟後，昏暮猶墟落？
雨行巫山
我行近巫山，欲識巫山面。
此峰名十二，一峰了不見。
白雲如積水，懷山浩以瀚。
雲滿谷皆波，兩崖才若岸。
朝
蓐食初戒徒，新暘淡寒岫。
光薄始著林，映帶自先後。
日盛宿煙避，遠見山水候。
我行久出峽，始得睹清晝。
瞿唐
至此始稱峽，岸束江齟齬。
江勢有往還，前山幾茹吐。
兩崖何所爭，終古常相拒。
水石日夜戛，無所觸而怒。
灩澦根孤危，悍流不能去。
立石如堵牆，中劈才一縷。
岸回不見江，舟行無乃迕。
舟過其隙中，乃知此其戶。
還顧始自失，憮然警徒旅。
巫峽
瞿唐隘已甚，而匪三峽列。
不知三峽者，當何如峻迫？
舟經巫山下，川谷信軋茁。
仰眺已恍然，矧敢言登躡？
巫山峰十二，歷歷在眉睫。
猿鳥向人言，雲煙影已滅。
急岸辭迅流，如矢離弦決。
異哉江如豎，灘下已數折。
視前歷歷峰，忽復逢岩缺。
歸州峽
茲峽乃名歸，歸期諒非遠。
誰知下峽途，自茲始云險。
蜀江不愁風，風立水亦卷。
石逼櫓觸實，湍仄舟過淺。
向歷虎鬚危〈（虎鬚，灘名，在夔州）〉，未覺精魂斂。
長年至茲戒，心手目俱勉。
水舟細意嘗，稍肆俄焉舛。
曲巷夾我舟，戈鋋立剡剡。
怒濤跳臼中，倒石日夜碾。
努力過新灘，前期自可展。
新灘
三峽險匪今，茲灘成近世。
所以名新灘，舟楫往往躓。
伏石激橫流，以待舟相值。
天意非人力，工亦有鈍利。
利者每批隙，審擇而趨避。
其間不容髪，失非惟恐泥。
三峽歸峽劇，三灘茲灘厲。
巍巍神禹後，鑿山有望帝。
連亙七百里，疏決成既濟。
片石距通津，智勇莫能計。
籲嗟平陂理，真宰難思議！
西陵峽
過此即大江，峽亦終於此。
前途豈不夷，未達一間耳。
辟入大都城，而門不容軌。
虎方錯其牙，黃牛喘未已。
舟進卻湍中，如狼疐其尾〈（虎牙、狼尾，灘名）〉。
當其險夷交，跳伏正相踦。
回首黃陵沒，此身才出匭。
不知何心魂，禁此七百里。
夢者入鐵圍，醒猶忘在幾。
賴茲歷奇奧，得悟垂堂理。
出郊
閉戶成窮冬，出郊知有春。
耳目久不接，熟境亦覺新。
芳草如欲暮，桃花忽以晨。
偏何多氣候，物色紛然陳。
春雖深未闌，動植方怡神。
識譚友夏所寄書語
遠遊接新知，新者難遽陳。
乍歸逢故識，故者番然新。
耳目善自易，庸人亦異人。
嵇公通此術，可不厭囂塵。
有何七不堪，而為時所嗔。
贈羅童子國香
流水無巨細，所貴者清深。
羅郎互鄉產，眉宇乃蕭森。
賴無師與友，宿物未入心。
發語自空靈，時時出妙音。
辟彼湜湜沚，安流石澗陰。
對之悅心目，其源不必尋。
東西在所決，勖哉須酌斟。
蔡敬夫自澧州以詩見寄，和之
【其一】
每一接君詩，知君愧不盡。
往往定慧心，見之賦比興。
劄云苦吏牘，俗與勞相並。
何以塵務中，穆如清風詠？
乃知寄托殊，形神本淵淨。
以茲絺整情，何紛不可定！
【又】
俗本非一情，復何關吏牘。
俗亦不必逃，君情豈易俗！
盤錯煉神明，往來彌幽獨。
出茲慧寂心，恤此一路哭。
朝廷與四方，標本相離屬。
急則治其標，標潤本亦沃。
民矧邦之本，易動患遲速。
厝火積薪下，徙之賴良牧。
素食長安中，手口皆拘束。
豈如當一面，猶可舒臂足。
賤子本薄劣，斟酌才與福。
調燮力不勝，樞衡年已促。
矢心在一麾，犬馬猶堪服。
君才難如此，矧乃予樸樕。
諒秉翼翼心，如臨淵集木。
夜坐
闔門月自遠，未見神先清。
況復已秋盡，寒意不我驚。
微風交庭影，偃仰以逢迎。
忘與二三子，共坐至深更。
鐺爐靜夜語，悄然作秋聲。
讀豫約
李老未忘骸，死前營夜壑。
自謂出家兒，身世了無縛。
灌灌身後謀，一塔申豫約。
色身委圜扉，子神竟焉托？
世無知我者，能殺亦云樂。
偏逢高趣人，焚琴而煮鶴。
山月
山於月何與？靜觀忽焉通。
孤煙出其外，相與成寒空。
清輝所積處，餘寒一以窮。
萬情盡歸夜，動息此光中。
送鄒臣虎年丈南歸
天淵亂魚鳥，不待虞羅施。
四牡雖蹙蹙，不容不驅馳。
何必求其故，世久欲君歸。
寂寞嘗才士，恬躁自茲時。
周防亦已晚，矜忿非所宜。
辭榮蹈刃易，中庸不可幾。
天人方未定，君子敬其儀。
送馬仲良榷吳關〈（時孟和別予從行）〉
燕地信風塵，俱留反成趣。
吳門自清華，獨往意反忤。
以茲分素交，征途共朝暮。
維夏發春明，舟車何時駐？
荷蕩千人觀，楓橋六月路。
同遊景事佳，俳徊中反顧。
兩度居燕中，君皆先我去。
此行別兩人，悄然生百慮。
廬江訪章甫親家翁感贈
己酉秋還楚，是君之官期。
甲寅春還楚，是君政成時。
別君戊申歲，七載迄於斯。
人生幾七載？運事不密移！
計茲官始終，聚散時可知。
兩過君土地，何有不相思！
昔苦客路晚，今幸王程遲。
不忍見君面，其如久別離。
抑情回我舟，行行繡溪涯。
相違朋友戀，相見兒女悲。
人吏睹歡宴，寧知心所淒？
冠蓋日趨榮，鬚髮日趨衰。
迨茲皆未老，乘暇視光儀。
久聚歡怨多，吞聲似欲辭。
子非不慰留，意滿拙言詞。
天人多舛迕，盟好空爾為。
林泉取無禁，區區當翽遺。
少同筆硯苦，老共丘壑怡。
恐子懷遠略，白首忘所歸。
題茂之所書劉泬虛詩冊〈（並序）〉
〈（每見古人終身於詩，究其所存，不過一帙，或至數章，則心甚畏之，貴裁也。精於裁，必審於作，慎於示人，乃其高於自處。此予所謂「選而後作，勿作而聽人選」者也。甲寅早春，舟中閱唐人全詩，畏杜審言之少，而摐虛止十四首，其嚴冷之意尤肅如不可犯。篋中有高麗妙繭八紙，將索茂之小楷，偶閱此，遂以授之。其紙不浮於字，意似皆有所裁，紀之以詩。）〉
隻茲十四章，煉氣已成液。
如何平生勤，一字勿苟益。
陶公坐高秋，俗士不敢入。
不受人去取，孤意自先立。
何以莊嚴之？妙繭與良筆。
何以展對之？新柳及初日。
所貴如其詩，意皆存簡寂。
雨宿會聖岩〈（遊浮渡山作）〉
燈光入幽薄，金碧照石土。
夜雨間流泉，風竹連晨鼓。
意象了不關，相與無相與。
空山獨臥人，虛懷而聽睹。
宵步石廊燭觀於岩壁〈（遊浮渡山作）〉
古人負奇情，題岩必幽獨。
豈以山水心，取供人耳目？
眾遊或失之，冥討須執燭。
天風醉花鳥〈（雷鯉句）〉，此語無人讀。
總岩〈（方廣才數尺，縣孔甚多，每孔刻岩名一，按浮山之數）〉
須彌無邊際，有時藏芥子。
所以一卷石，具三十六體。
六王入秦後，宮闕彈丸裏。
孔以寫真形，刻以著經紀。
尺寸山始終，圖經備於此。
予請易其名，其名曰石史。
予有古鼎，茂之賞而賦焉，和之
土花壓火光，誰辨鼎湖液。
雖已滅爐錘，隱然見心力。
情文無所苟，彌想人心質。
神理驚幽昧，魑魅不能立。
今人耳目玩，古人充飲食。
意惟不近人，予益與之習。
省鶴〈（示茂之和）〉
物生既孤遠，秉尚必落落。
意不可食飲，肯輕訴饑渴？
雙鶴亦何期，忽焉於我托。
暫籠置舟中，羈爾良自怍。
恥受世人寬，寧為曠士縛！
終知得所歸，形拘神或豁。
性情忝夙知，倉卒不可奪。
魚匪不在水，有口不苟攫。
水匪不近舟，有羽不苟濯。
釜庾全志士，多寡須斟酌。
夫苟傷其心，居食徒為虐。
辭受視其人，臧獲手難著。
呴沫近小仁，懼為此物愕。
所以躬撫視，旦暮仍審度。
潯陽經曹能始廬下懷寄，兼貽梅子庾
我北雁南來，我南雁北歸。
有似所期者，後先與我違。
築室匡廬側，舟往返由之。
入室見茲山，其人則遠而。
山水存乎人，匡廬空爾為。
匡廬邇不至，而非心所悲。
梅生從子處，六載今乖睽。
寄書有無間，雁途矧參差。
且更作一想，以豁今所思。
如我在燕楚，曾未至於斯。
如子在閩蜀，尚未卜居時。
到家二首
【其一】
舟行起秋末，到家維夏初。
雖未遂林壑，暫喜見里閭。
嚴親暮遠適，入門悵焉如。
弟侄守園徑，猶未甚荒蕪。
埸鹿識故主，籠鶴欣新廬。
開篋檢故帙，如獲未讀書。
故人驚顏面，不與新知殊。
攜幼慰幽獨，尊酒適有餘。
【其二】
所親自去年，已望行子反。
今雖期逝歸，情言亦款款。
既皆惠然來，報之寧可緩？
始歸惡聞出，雖近意亦懶。
骨肉易邅延，不覺為日遠。
不自責其踈，頻望恕我簡。
反訝我密交，偏何來甚晚？
下闕六首

[book_title]卷三•五言古二
秋晚荊門道中抵泉寺宿
向晚秋如何？輿馬行鴻蒙。
動植猶在野，未落氣先空。
平楚遠難靜，秋聲當在中。
烏歸赴殘霽，千山紅未終。
洞岩寂寂後，威蕤生眾容。
戒徒息泉寺，喜與泉徑通。
水木為秋天，至夜同一風。
二水無靈昧，焉分惠與蒙？
此時無聽睹，孤磬發深衷。
再過夷陵，為諸同門視雷先生後事，題其閣上
夫子意豁如，細故不肯著。
後事聽其徒，彌見子落落。
山水翰墨事，一過情自若。
矧乃前與後，足嬰子寥廓。
獨念子純孝，拜母五情鑠。
百足仗群力，是予心所怍。
哀肅動門生，子神所磅礴。
祭養答眾心，營營子所薄。
存亡聊復爾，意或別有托。
誌曰神歆類，類豈必同膜？
與子兼師友，形氣久已略。
三年訪精神，夫子在斯閣。
輿夢
衾枕寡寧寐，輿寢何翹翹。
微息寄肩項，數動魂亦勞。
平陂在其趾，神與之低高。
因想失次第，耿耿隨所遭。
草樹拂油衣，耳根行風濤。
頗記常舟臥，鄉夢多招搖。
蔡敬夫仲冬書至，云「辰州十月已見梅花」，寄詩三首，予未之答。及茲再遣書使，已是獻歲三日，此地梅放未匝，輒書所見以報前詩
君使發冬仲，已寄早梅詩。
此地未見花，以何發清思？
低徊不成報，待此花之期。
再辱驛使至，獻歲春前時。
是時閱園梅，珍重不數枝。
何為共歲寒，寒花獨參差？
君言辰酉暖，花亦有所私。
天疏地則親，花時聽土宜。
有似我與爾，同枝而早遲。
計予花粲粲，是子葉紛披。
花葉不相及，又若同心睽。
以此早春秀，答君晚歲遺。
凡物貴相代，豈在同榮衰？
與君為久要，共此實累累。
飛雲岩
吾聞山出雲，岩則雲之室。
茲岩雲所為，雲與山為一。
山雲老亦堅，浮者化而實。
初至怯空遊，梯磴乃歷歷。
下上於其間，步步可遊息。
石以雲為神，雲以石為質。
石飛雲或住，動定理難詰。
草樹過泉聲，尋之莫可覿。
黔還至辰溪，懷蔡敬夫既見贈詩
【其一】
去子不百里，我懷彌鬱紆。
川陸莫適從，顛倒問舟車。
五載別何易，一日苦難需。
不知此五載，為心當何如？
祗役過子部，心跡多所拘。
此時不悵然，明知有歸途。
歸途未即見，離緒劇於初。
萬慮閑乃生，情事方崎嶇。
【又】
去冬予家食，寄我早梅篇。
今來屬秋殘，乃在梅花前。
沅江多芙蓉，遲暮非其年。
芙蓉不肯後，梅花不肯先。
今子欲贈我，何枝可折焉？
每得君所寄，思理如雲泉。
及茲獲言面，意滿俱默然。
吾寧相對默，不願頻寄宣。
欽山漁仙洞尋龍君御所住，觀其刊鑿之跡
楚人事黔役，能無山水情？
所得乃在楚，特以黔為名。
如彼蜀三峽，其險半於荊。
陸行問桃源，靈奧寄水程。
所以起辰州，三日聊舟行。
穿石望而足，水心恨未停。
晚泊欽山下，獲與幽願並。
靜者領斯山，意匠妙經營。
搜抉畢智勇，虎穴不得寧。
頗負康樂才，要與陵谷爭。
靈怪為之遜，吏民乃不驚。
停舟山雨內，舟停山亦晴。
榱桷與岩巒，左右煙中生。
屈曲行螺中，子所謂甕城。
往往意所息，輒值隙之平。
數折聖珠洞，獸跡所縱橫。
如何有宋刻，筆體老而清。
可見虎穴先，禪者之戶庭。
古來幽奇地，人獸居相更。
冥心觀去住，鳩鵲開其明。
贈別朱無易郡侯，計事畢暫還成都，並答前見贈之作
與公同北首，雁行略參差。
公不廢餞送，贈以孔碩詩。
不自恤霜雪，念我行冰澌。
執殳備前驅，我先公則隨。
玉帛太平色，車閑馬既馳。
藹藹王吉士，胡不呼載之〈（指友夏之不得計偕也）〉？
時哉有難言，與公同腹悲。
先至即居者，主人焉復疑？
佳山與佳士，用為餉客資。
往往無意逅，能豁夙所思。
感公好士意，輒敢舉所知。
諒公慎交心，雜客為公辭。
王郎與馬子，文其不在茲！
輪蹄酒食場，良晤稀復稀。
胡公獨無冗，宴詠頻相追？
唯公不泛愛，所以多暇時。
甚愧主人禮，猶愆西山期。
今遂出都去，暫取棧道歸。
棧道勝峽中，見聞多所怡。
青山無冬春，非以竹柏為。
矧茲二三月，鶯花方離離。
送者二三人，不似諸侯儀。
所送則朱公，二三人亦宜。
四月三日楊修齡侍御遊宴海淀園
燕地三四月，江南二月時。
物色淹春寒，此時方妍淒。
豈曰桃李後，遂無鶯花期？
所以臨眺事，首夏正攸宜。
郭外自多勝，城居豈得知？
泉石雖云借，盡日君有茲。
一座四方人，趣不甚參差。
能使孤衷士，酬對亦不疲。
則知不草草，於物有調劑。
流峙周結構，為君娛客資。
物力苟據勝，山水亦聽之。
舟席斁則代，苔石凡屢移。
清泛隨孤光，動植沐晨羲。
籲嗟綺麗地，情理生幽奇。
七月十五夜月同茂之賦
首秋夜十五，是為月之時。
暑退猶有存，頗與風露宜。
置身此光上，不能添我衣。
廣庭化為月，何者中間之？
衰枝作庭影，影反妍於枝。
虛懷侍清光，魂夢亦相隨。
南歸柬別劉貞一侍御獄中
古無三十年，地天成扃鑰。
神龍寄高深，聲臭不可度。
理數俱無權，莫能使鳴躍。
天其垂異象，皇心喻而作。
都哉御慈寧，外斷中斟酌。
天日既已睹，巷牖非不豁。
妄意諸小臣，聖衷疑且薄。
其於所尊戚，體貌自溫恪。
苟能中機宜，匡順固綽綽。
籲嗟失斯時，何由更納約？
侍御班雖後，於義忝鞀鐸。
四顧既無望，直前安敢卻！
微官易得罪，倉卒風霆落。
致君有今日，實以盈庭諾。
謂宜面引咎，後言胡救藥？
匪唯語默乖，已失後先著。
終始揆斯事，誰其司鬥杓？
於君獨嚴譴，猶知君謇諤。
差賢於泛泛，誅褒兩寂若。
君曰是何言，徒增中懼怍。
有言恨未申，何取身囚縛！
看君負茲意，空名恥為博。
吾聞古直臣，退居皆閉閣。
頃來嗚立仗，夫豈不嶽嶽？
中情既難言，末路別有泊。
或使忠諫途，反為世所托。
區區抱幽憤，待君一灑濯。
觀朱叔熙所藏唐拓雲麾二碑、顏柳白傅諸帖及米書
人情固貴遠，魏晉猶下風。
紙墨出三唐，已與金石同。
借觀廢寢食，心目行鴻蒙。
物苟詣其至，中古具羲農。
一字一氣運，道從而汙隆。
節義與風雅，顏面見數公。
入舟〈（八月廿五日）〉
勞勞人我際，歸路即休期。
所畏更車馬，風雨以驅馳。
川途聞屈曲，行止安能知？
周身天與水，物役不我隨。
而我此心目，又能閱四維。
秋深氣苦肅，太暄亦失時。
涼雨未至寒，適與動息宜。
夫既利其暇，焉敢復憚遲？
楓橘與煙霜，所至非有差。
努力及前路，齎意欲何施？
矧茲歲月內，不能無所為。
此中苟有獲，即我性情資。
舟月
【其一】
秋深夜苦多，月與之終始。
萬情俱願息，流光獨不已。
夜亦有盡時，波間方屢起。
【又】
水月非不接，煙乃在其間。
非惟無所累，孤光如更閑。
共此一秋色，以類相往還。
【又】
水夜獨有月，秋亦難為清。
光輝積而盛，眾有莫能爭。
夜亦自有色，非皆因月生。
贈徐象一年丈並索其畫
吾友徐水部，文心本塞淵。
比來於畫理，自言心力專。
文事子處後，孰能為之先？
乃知文章道，世多草草焉。
精神久寂寞，盤薄見其天。
以此悟為文，瞻之已在前。
能使今文士，內省思其愆。
許我作數筆，鄭重至經年。
知子不宿諾，以待神之全。
古之耽畫人，宿生山水緣。
胸中有高深，子筆我則弦。
臥遊在爪指，意各不能傳。
有時四壁響，峨峨泱泱然。
登岱
茫茫何所祖？先物而稱宗。
眾靈果奔赴，如水無不東。
似已見太始，猶疑不鴻蒙。
形氣錯人鬼，結構未免工。
日月生沒際，金火光熊熊。
是諸種種象，煴然熔其中。
暫時觀混沌，下上歸一風。
天非但蒼蒼，無故生眾容。
我處元氣上，玄黃反莫窮。
無字碑
如何季世事，反近結繩初？
民不可使知，亟亟欲其愚。
隱然示來者，此意即焚書。
尋西天門
石何時起立？中闕為雙閽。
人力所不與，因而曰天門。
石勢如風雨，內外相崩奔。
虛無才倚墜，煙日以為根。
籲嗟不自必，落落幸而存。
吾欲鑿越觀，以達龍峪源。
夫惟或隔之，所以幻心魂。
宿頂候日出
朝旭不待朝，來宜先於旭。
去地四十里，曜靈異所燭。
不應此天海，如是近而促。
一嶽隔元化，日月有淹速。
至此已無山，此物冀先矚。
托宿最高寒，神魄始曠肅。
風霆搖夜夜，下方人事闃。
吾聞登岱人，奇光有時縮。
根或有靈鈍，志氣各感觸。
居處敢不變，亦以告虔篤。
降自孔子崖，循黃華洞止焉
山有挾而勝，不專在高寒。
粲粲黃華洞，聲光夕陽間。
萬松裹泉石，往復多其端。
泉不壁而瀑，松不風而湍。
層巒或漾之，偃仰生微瀾。
岩壁不自主，煙日靜而安。
蘿石相磴棧，屈曲自糾蟠。
雖無人上下，其勢若牽攀。
以其處山半，末力厥維艱。
遊者曰登岱，遂不復降觀。
傲來山
望者遠而略，然得山之全。
近郭岱已具，人馬欣雲煙。
牒牒達天門，天門非一天。
向所指為岱，岱曾不與焉。
乃知是傲來，相顧而爽然。
察所由起止，與岱相周旋。
扶侍效媚茲，詭激而便娟。
雖為岱疏附，其它不苟連。
升降殊所睹，去來情屢遷。
於維岱曰宗，理氣資節宣。
再憩朝陽洞泉上
吾觀岱前後，泉石相循環。
聲情蓄幽阻，人所不往還。
茲得再眺聽，以處嶽路間。
昨登後石屋，視此邃而寬。
低佪欲居之，惜茲眾妙殘。
其實不甚隔，揆勢皆半山。
水木風同響，孰先發其端？
岱草既定，讀友夏《南嶽記》及詩
曰共作嵾遊，諾諾歲月內。
子之南嶽心，猶我視東岱。
真遊良有關，焉保無拘礙？
我岱子則衡，豈云非意外？
文章山運數，天人有所愛。
自子記南嶽，嶽不自靈昧。
我未登岱時，讀之神內戒。
今自省所為，視子猶未憊。
妙言生興願，深淺機緣會。
勿各矜所獲，且用交慰快。
同遊古不無，未聞由預待。
三月三日新晴，與客步看所在桃花
所寓在郭外，出入難一城。
意但取居止，頗為花鳥營。
花辰多在雨，春亦莫能爭。
恒恐桃與李，汶汶過此生。
何意留佳霽，上巳連清明。
數步即花事，聲香中外行。
始悟居近郊，有遊人我輕。
花開無先後，貴與遊事並。
出門花未落，今日看花情。
牛首道中看人家桃花
桃花沒人事，青山又周之。
花能紅幾日，春山青無時。
恒暫雖異數，幽豔理相宜。
亭檻聽林水，高下不難施。
繁花裹心目，形神無以為。
感彼榮落候，同茲風日期。
竹柏風前後，謖謖晨夕吹。
舟過郭聖僕、范漫翁二居士
輕舟隨風日，吾意有所尋。
眺聽在其內，林水方蔚森。
沿洄凡屢變，所至為霽陰。
新流周我舫，不必廣且深。
伊人寄靜外，奇尚而素心。
衡宇異郊郭，雲煙接一林。
宿烏龍潭
淵靜息群有，孤月無聲入。
冥漠抱天光，吾見晦明一。
寒影何默然，守此如恐失。
空翠潤飛潛，中宵萬象濕。
損益難致思，徒然勤風日。
籲嗟靈昧前，欽哉久行立！
七月十五夜登雞鳴寺觀懺度
地高秋不測，悠悠但一光。
不須借風露，自然生微涼。
陰物乍離暗，視明猶彷徨。
戒僧登座說，此是日月鄉。
皎然聲影下，悲歡如迪嘗。
湖山一以去，天野何荒唐！
歸至雪浪庵看紅樹〈（是恩公故居）〉
年貌已云晚，起止亦有涯。
有情念其盡，何異惜春華！
客言此中勝，一歲在桃花。
寒紅破浪出，三月秦人家。
不作榮衰想，春夏何以加？
登涉誠有際，棲息則幽遐。
歸途有如此，所得非不奢。
僧寂留生具，我見不谘嗟。
學徒幾人是？威儀蔬與茶。
何年霜露裏，紅影不橫斜！
贈曾伯陽母
歷觀真佛子，誰非慈孝人？
悲哉為法故，乃以憂其親。
所賴母有誌，明信同宿因。
斷臂獲法寶，此真不失身。
何況戀甘脆，區區菽水仁。
多生固眷屬，斯須作天倫。
婆羅有此母，三途免苦辛。
正月初五日冶城看殘雪作
積雪何所似？白地一明光。
於何見剪繪？落落綻微陽。
存者去者半，鱗次表低昂。
存者反作質，去者錯為章。
質文難思議，高處辨其方。
是時尚冬序，春物猶蓋藏。
人意有所向，岸草與堤楊。
已覺耳目際，先有一青黃。
白寒在林壑，不以為冰霜。
採雨詩
〈（雨連日夕，忽忽無春。採之瀹茗，色香可奪惠泉。其法用白布，方五六尺，係其四角，而石壓其中央，以收四至之水；而置甕中庭受之，避霤者，惡其不潔也。終夕偲偲焉，慮水之不至，則亦不復知有雨之苦矣。以欣代厭，亦居心轉境之一道也。作《採雨》詩。）〉
連雨無一可，不獨梅柳厄。
可助茶神理，此事差有益。
置甕必中庭，義不傍簷隙。
豈不速且多，汙濫亦堪擲。
志士羞捷取，先難而後獲。
網羅仗匹素，承藉敢言窄。
取盈亦人情，反喜溜聲積。
遣婢數持燈，驗其所受跡。
用蠲苦雨情，聽之遂終夕。
丙辰江西大水，故憲副太和臨皋楊公在殯，其弟貞叔負其棺與水出入得免。予友楊武部邦隆，憲副公之子也，泣道其事。鄒爾瞻先生作《風木樓紀》，述其事親始末。鍾子讀而歎曰：「貞叔之為此有本也！」紀之以詩。
屺岵思父母，末乃及於兄。
固知至性人，孝友同一情。
古有伏棺者，入火神不驚。
彼子君則弟，易地無重輕。
籲嗟誌之壹，乃與水火爭。
竟亦獲既濟，智勇根於誠。
備觀君本末，純孝通神明。
存沒急難誼，一一由此生。
世皆誦奇烈，君視實平平。
移此於君友，豈曰非艱貞！
再拜書於策，人倫著紀經。
歲暮送姪昭夏還家，兼示弟恮等
汝父齎志日，汝生四月餘。
今見汝作父，予身爲獨夫。
嗣衰覩子姪，敢復問賢愚。
況汝能念我，至性輕長途。
久待忽言別，情劇未來初。
此時吾念汝，不獨爲孤癯。
問予此二載，何以處南都？
憫默不能視，中懷各焚如。
亦知汝有母，不敢言倚閭。
恐傷遠人意，予懷彌崎嶇。
官無九里潤，子母猶饑劬。
親見我近狀，不嗔薄且迂。
共茲秋冬內，愛掩督課疎。
廣汝以山水，𤫊汝以圖書。
此事勝誦讀，有所開悟無？
以此爲實歸，此來亦不虛。
汝叔近落羽，文字又失圖。
榮利鑿忠厚，䆠路與鬼俱。
但令各有子，耕學親可娛。
豫營人外計，饑寒不暇虞。
兄弟息俱晚，家督則在渠。
富貴不敢覬，要爲幼者模。
爾勿恃周親，悠悠忘爾孤。

[book_title]卷四•五言古三
補和楊文弱年丈書德山讀元碑見寄之作〈（並序）〉
〈（萬曆乙卯閏八月，予以典黔試竣，還過武陵，候年伯楊侍御修齡先生與文弱。道予遊德山。登覽之次，睹莽中一碑，暗然如礪，有文可按，跡之，為元丞相姚雪齋《送僧歸楚》詩。詩甚雅，草書，有右軍筆體。因輟遊事，各竭其心目之力，由偏傍得字，由字得句，由句得篇；思者退聽，得者競發。修齡先生命予紀其事，未果。久之，文弱為詩寄予，深妙渾成，已獲其珠。予恥於鱗爪，憚而未作。今茲寄予全幀，再睹此詩，因追和之，在己未正月十日。）〉
枉渚猶修竹，清湘多古煙。
坦步輟思詠，靜得文字緣。
精神超礫莽，文質中塞淵。
心形忽而止，遭異同所虔。
作者標勝國，未窮金石年。
剝蝕增時代，曠如邃古前。
虛懷候其至，蹭蹬如恐遷。
當其泮渙際，意滿莫能先。
思理蘊殘斷，不為鈍者傳。
離合不可強，以待慧與專。
誤書思即快，不必得其全。
一靈散群慮，半者有時圓。
逢舊如創獲，字句忽以篇。
數載憶斯日，願力亦云堅。
己未白門喜周伯孔至讀其詩，記前會在己酉歲
一士才德成，天人幾交釀。
勿曰兼人資，後遂不可量。
閱人久且多，本末自殊狀。
風日損不知，驕吝美已喪。
能使好德人，十語九成妄。
見君白門日，弱冠神內曠。
如彼岸未登，意已先人上。
敢自負人倫，秉彝不能忘。
人多惡其狂，利子終易向。
予雖不謂然，口譽心兼創。
今茲後我來，再見君已壯。
安保十年外，前途副遠望？
交相勞苦言，不暇道無恙。
舟近察其人，豫睹清實相。
拜手誦清風，穆如表靜尚。
曩言庶有試，今懷始獲放。
感子不相負，非因來破浪。
默思昔搖搖，為子肩疑謗。
愧予當子年，事事遠相讓。
雖云根器殊，亦緣心目障。
倘有他山石，如我於君向。
何至老大時，衰劣猶悵悵。
乃知賢愚分，運會默相仗。
得韓求仲書並所選文二編，感而有寄
十年明一冤，人生年幾十？
可見始禍人，為謀亦不失。
左官無明條，聊取前事畢。
素心如諸生，寵辱安能及！
諸生如之何，屹屹事經術。
翻校非苟然，血誠散卷帙。
可以有感通，匪惟存矜式。
笑向冥理遊，淵淵神內實。
各思看花時，少壯意難戢。
今來是再見，木雞應可挹。
題徐生山居圖
古之歷落人，人不可衣食。
又況可得居，一枝如鳥息。
愚公庇天下，不苟德所識。
徐生雖相依，雅亦能自立。
肯於泛愛中，求分萬間一。
愚公獨重之，幸舍與棲集。
既貴長且賢，下交無倦色。
生亦安廡下，以明愚公德。
張公畫隱人，長者年七十。
高愚公古誼，圖之以特筆。
冬日登虎丘
一丘但清妙，霸氣如暫銷。
層層不覺上，心目隨所超。
吳天多在水，澹澹不能高。
歌吹石留響，精靈澗泬寥。
柔豔輟秋冬，溪山多後凋。
以茲嚴枯內，彌想其夭喬。
暮煙看群動，去人抑何遙。
將訪苕霅，許中秘迎於金閶導往，先過其甫里所住，有皮陸遺跡
鴻漸生竟陵，茶隱老苕霅。
襲美亦竟陵，甫里有遺轍。
予忝竟陵人，懷古情內挾。
十載吳越心，風煙未遑接。
誰知苕上路，可用甫里楫。
迎送非俗情，山水分夙業。
吳淞始有江，天遠流漸疊。
未揖桑苧翁，皮陸跡先躡。
苟可添佳遊，取途何必捷。
二公居遊地，一身逝將涉！
遊梅花墅
閉門一寒流，舉手成山水。
動止入戶分，傾返有妙理。
修廊界竹樹，聲光變遠邇。
從來看園居，冬日難為美。
能不廢暄萋，春夏復何似。
何以見君閑？一亭一橋裏。
閑亦有才識，位置非偶爾。
將至吳興訪韓求仲年丈，雨中舟進，暮泊城外，言懷
出門武林心，中聞苕霅豔。
移帆暫先之，初懷有時變。
豈知湖山外，別有深緣願？
伊人水一方，屢盟圖再見。
山光十里來，淡爽如君面。
自許今夕言，從昏至於旦。
風雨示其難，進止斯須亂。
揖酒拜榜人，黽勉幸勿倦。
舟泊雨晴初，月生更未半。
微照接離緒，煙霜亦婉孌。
訪趙凡夫寒山所居，其先墓在焉，賦贈二詩，表其山誌
其一
不謂入戶久，身始行山中。
水石凡幾里，坦步得始終。
此山廿載前，無人山月空。
居士開山意，一以孝思充。
人所美丘壑，君作桑梓恭。
高下奉先誌，疏鑿敢不躬。
籲嗟志氣壹，思理為之通。
天人有幽讚，靈昧無不從。
積歲殫頂踵，既成仍鴻蒙。
久住睹剝蝕，巧力亦既融。
大哉風霜權，能滅斤斧蹤。
心力示來許，豈曰非天工！
又
天哀至性人，酬之慧與福。
慧亦有聖狂，福亦有榮辱。
君秉清淨根，余因及眷屬。
奧博友逸妻，閉門一佛族。
共資津逮恩，雙修報鞠育。
昏嫁累不多，有子兼式穀。
空山焚誦時，聲聲在風木。
誰令丙舍傍，豫為置澗谷？
地既煩表章，人亦遂薖軸。
嶺誰名涅槃？應待君卜築。
何哉一樸心，經營妙伸縮。
詠古玉刻蟢子得蜂
刻玉作二蟲，子母願何堅。
有絲不忍縛，厥意在纏綿。
有辛不忍螫，含飴相愛憐。
吉夢乃生男，朱芾萬斯年。
漢皋豈無珮？徒結燕婉緣。
始晴〈（二月二十一日）〉
入春已五旬，春從今日始。
冉冉梅花年，奄忽接桃李。
常年新柳來，淮流不濡軌。
今年新水來，依依黃幾里。
相值亦偶然，彌覺風煙美。
二月城南遊，輟入淮流裏。
仍作閉門人，清興未遑起。
秦淮晤別詩〈（晤徐元歎、別吳去塵）〉
子來望之夕，桐月照新涼。
是時子見我，空綠猶沾裳。
今春約過子，梅花不可忘。
蹉跎遂首夏，各道梅子黃。
子心自冰雪，如攜鄧尉香。
曰予往不易，子來焉可常？
所寓近淮流，可以日舟航。
如何四月望，忽忽欲端陽！
有美得吳子，況皆婉清揚。
復有何異同，良晤猶相商。
淮流三十夕，夕夕明月光。
今雖屬晦夜，積暉如清湘。
吾弟共斯契，我舟弟則床。
可見佳情事，意外多所妨。
子雖來十日，但如始至觴。
吳子諱言別，引衣已欲裝。
子又云此後，別予隱石梁。
此夕暫復暫，前後一何長！
汩汩百念至，未暇及文章。
於蒨先北上過白門，持同年夏祠部正甫書相訪策遼事，賦此贈行
承平一事起，百千功名人。
建言無禍福，疏賤亦得申。
兩載非遼事，出語遂無因。
口耳遞出入，茫然孰為真？
聲盡鳴亦止，不必中苦辛。
雖無出位罪，未聞用其身。
於公懷表餌，往往言中倫。
致身別有術，匪用幹要津。
迂慮謂今患，不獨在虜塵。
假使遼遂伏，標本難具論。
豈云焦爛後，遂無可徙薪？
君地文武彥，矯矯多力臣。
我友夏祠部，況君之周親。
君肯作狂腐，冒昧先叩陳。
梁無他水部自潘景升處投詩見贈賦答
性雖不適時，索處亦何獲。
況復本寡昧，能無藉三益？
數載見人情，旦暮有今昔。
平時曰知慕，過門馳短策。
亦有下問者，不招造我宅。
未忍相誑誤，古道共尋繹。
面從久不堪，反唇見罪謫。
加以嚴冷名，初心彌踧踖。
以茲每自安，客居半屏跡。
區區好德心，幽明庶可格。
同心在四海，閉門原不隔。
婉孌梁水部，虛懷忘我僻。
緘詩不通書，曩疑猶未釋。
必也笑相視，乃各睹肝鬲。
我友一片心，殷勤為騎驛。
王文肅公專祠詩
君臣共元化，宰相尤樞軸。
今之師保傅，於古曰三獨。
以親則心膂，以尊則伯叔。
豈曰猶夫人，無故叨簡錄？
矧乃不世君，豈能睹庸熟？
聖主責愚相，不待其覆餗。
以茲輕且疑，積而成躑躅。
三四十年中，吾見王文肅。
御劄藏公家，惺也曾跪讀。
每於點畫內，尊禮意堪掬。
致此非苟然，才誠妙伸縮。
嫌怨盤錯間，微茫爭倚伏。
業已忘非譽，豈惟輕寵辱！
九廟實臨之，貞心照霜旭。
外人寧得知，聖主獨鑒燭。
所以越庭推，金甌默有屬。
險人與腐儒，大奸之臂足。
謠啄不自由，犬吠驢鳴續。
於赫哉明綸，竟以此曹束！
邇者舌耳敝，強半為枚卜。
宸聽歎天淵，幾成道傍築。
那知恭默中，痛憤於此觸。
庚寅歲召對，巷牖公啟沃。
此後多靜攝，臨軒勞補牘。
正使日三接，群情彌窘促。
乙卯庚申事，可以見碌碌。
安得公其人，清問堪反覆！
乃悟再召公，宸斷超流俗。
年來誤國人，巧於逃大戮。
不居權奸名，猥以庸自贖。
大臣係安危，庸即同凶族。
醫以庸殺人，參苓等鴆毒。
安得公其人，默定紛紜局！
國未竟其用，身後蒙屍祝。
籲嗟蹇蹇心，此事非所欲。
庶以風來者，頑懦有私淑。
錢時將自吳過訪，因謁梁水部於蕪湖，反再見予，送之歸吳
士能苟讀書，無文亦自可。
篇章日日傳，吾知腹未果。
錢生學道人，著述不妨夥。
案之皆精博，孔釋如觀火。
別予謁梁公，反不忘見我。
離久如初逢，去鶴空中墮。
歸吳臥冰霜，經籍以自裹。
病中買得一侍兒，名曰「靈光」，因憶唐人有新姬侍疾之作，戲和其意
置婢亦偶然，何嘗因病阻。
女子稱薄命，低回向父母。
雜香照火台，幃燈孤未吐。
中有枕衾人，叨作群豔主。
未及辨時地，傍列人三五。
何暇自言新，默然入儔伍。
錫餘以佳名，傳呼別眾女。
親賓明日來，推排避無所。
君言蒲柳姿，吾衰良負女。
自有生平顏，來晚未及睹。
毀容傷君心，隨例成眉嫵。
察君雙眸光，炯炯能識取。
僶勉待君健，精神照窗戶。
隻作初相見，飲食重歌舞。
況非既嫁身，良時猶可補。
五看雪詩〈（有引）〉
〈（雪無暢於庚、辛之冬春者，看雪無博於庚、辛冬春鍾子之在白門者，由今想之，於木末亭，於雞鳴寺塔下，於烏龍潭，於孝陵，於秦淮之舟。大要木末之雪秀，秀於木、於煙；雞鳴寺眺後湖，後湖之雪曠，曠於湖；烏龍潭之雪幽，幽於潭，亦於木、於煙；孝陵之雪雄，雄於陵；秦淮雪舟，前此未有也，雪則蔣山，蔣山之雪活，活於從水看山。退尋追賞，作《五看雪詩》。）〉
木末亭看煙雪
群動無漸次，同時被萬光。
平楚出其端，煙杳生下方。
若非寒悄悄，已是春蒼蒼。
始知原野秀，或不藉青黃。
亭台不足言，當觀於大荒。
雞鳴寺塔下看後湖雪
日日玄武湖，今朝曙暉廣。
波不在湖中，白非生雪上。
明明忽如月，堪作清夜想。
奇光不可名，茫茫從此往。
烏龍潭看雪
天淵但一深，初無陰霽殊。
身處孤光內，乃知積雪餘。
寒照無遁情，動蟄難為居。
此時同一覺，靈者獲其珠。
孝陵看雪
王氣養晨寒，積厚光亦融。
松楸自森肅，陵谷乃鬱蔥。
一白難思議，萬象無始終。
鞠躬向山爽，六龍在其中。
秦淮棹雪
淮流與蔣山，雪期苦難共。
臘雪忽過春，意外流澌送。
山中所消水，還為看山用。
寒影本卓然，隨舟或蠢動。
從舟見諸山，舟輕山則重。
靈谷看梅
一雪達冬春，萬花生巷陌。
嘉祥久且多，物情反成紵。
霽後速我遊，春物宜甲折。
空蒙煙靄中，郊原胡以白？
得非消未盡，餘霰猶狼籍？
何知是寒梅，遙香表韻格。
澗松暫輟聲，留風吹素魄。
氣如可承攬，光真難采摘。
孤疏有本性，花煩終不積。
感君開較遲，來晚及芳澤。
折枝愧區區，聊誌私所惜。
相延歸索笑，勿謂瓶中窄。
賦得陶士行母贈姚孟常母文太孺人
截發一何苦，結友如不足。
所求在宦達，未能超寵辱。
不應如是母，教子以幹祿。
三讀陶公傳，悔此論未篤。
晉室何等時，首足已翻覆。
亂頭養望人，何關於剝復？
區區陶長沙，大廈之一木。
其母知是子，才誠堪補浴。
猶慮狃近圖，有負於鼎軸。
一片截發心，感勵等慟哭。
所以惜寸陰，孝哉守母勖。
如彼仗劍人，劉項運已卜。
死生雖不同，各具興亡目。
非無匪他誌，足以樹儀鵠。
別有尊攘懷，自隱於膏沐。
尋常柏舟言，難為此母讀。
城南古華嚴寺半就傾頹，奇為清崎，同一雨法師、徐元歎、陳磐生往訪，詩紀冥遊兼勸募復
六載秣陵人，自許遊棲熟。
所愧城南寺，前此未寓目。
懷新快初至，詢仰得前躅。
數里聲香中，人我在空綠。
金碧感廢興，林軸增幽獨。
佛事寄花果，僧意安水竹。
微雨灑新陽，群有俱膏沐。
淨地不必言，亦可備登矚。
先往勸同心，靜者來相續。
庶借奔悅情，共為信施勖。
遼陽陷後，聞友人張任甫先赴參謀之召，得書詢知尚未出關，欣慨交心，勉其後圖
君有吞胡志，時無御眾才。
無故驅出關，委敵亦足哀。
頻年壯士去，君見幾人回？
犁庭名洵美，誰實受其災？
為兔而忌狗，別自有覆培。
騎劫代樂毅，賊喜士氣頹。
預知有今日，不待敗音來。
城亡義軍死，寧止四萬哉！
聞君方被檄，引衣就行枚。
非不欽壯誌，巢卵恐同摧。
捐軀屬無名，為君中徘徊。
智勇生有限，疆土猶可恢。
書來知遼陷，君猶在燕台。
從此宜審擇，努力收餘灰。
遊茅山
山以人得名，去來關隆替。
犯雨訪句曲，諒亦有冥契。
依夕忽如朝，輿步踏殘霽。
天寒百靈肅，山空眾響厲。
嶺上自白雲，真人已天際。
始悟洞壑跡，祗是真仙蛻。
按圖窮物隱，歲晚冰霜閉。
觀顏魯公所書茅山玄靜先生李君斷碑
世人睹神物，不賞亦不忌。
一落名山中，眾靈必驚異。
所以金石文，往往半完毀。
運數雖不同，珍惜理無二。
籲嗟唐以前，此山無一字。
崎嶇平原筆，摧折亦數四。
殘光照灌莽，去留不無意。
逸姿寄典刑，妙情超勁氣。
如彼蹇蹇臣，反見為武媚。
此在顏書中，圓警最滿誌。
中分幸兩存，延津合亦易。
不然或收之，斷者曷能覬？
〈（沈刻《隱秀軒集》詩地集五言古三止此）〉
武夷道中暮雨，幾於無山，而高低濃淡、層層不亂，恨元章一派開後人藏拙之路，小憩山署，聊寫其意
山雨兼既暮，千峰化一雲。
誰知中歷歷，界畫皆有紋。
惜哉米高後，雲山日紛紜。
冥蒙殘沈外，遠近未遑分。
下馬追所見，落筆欲云云。
稍近岩巒出，已復似朝曛。

[book_title]卷五•七言古
題林茂之畫壁
胸中既有真山水，壁上何知非絹紙？
約略山雲膚寸間，汨汨俄焉潤圖史。
意所才見筆輒追，不然過眼將失之。
有時伸紙乞君筆，未必風神能若斯。
題張金銘紙帳
搗繭成帷古香緌，入秋須此獨何急。
君言密理勝輕容，容易秋聲不得入。
果爾不入秋聲悲，幽夢應無闌出時。
送鄭季卿之金陵，兼寄書南中所知
昨者看君無去意，朝來忽定南行計。
遠別應作數日惡，君今發口何容易！
金陵故人無親疏，一日二日難作書。
書劄有無意恐殊，欲作不作中躊躇。
君言傳語終泛泛，隨筆數行自有餘。
君欲買宅秦淮老，為君卜鄰難草草。
左方幸虛一笏地，遲我數年移家至。
將移居題別畫壁
屢欲遷居向他處，念此數回不能去。
山水無人秋作聲，一室煙嵐自朝暮。
畫壁本圖當臥遊，誰知終亦不能留。
此中清景消不得，況乃置身林與丘。
八月十四夜集別張金銘年丈暫假歸沐
今夕與君同杯酌，君言不如歸家樂。
歸家各有索居時，晤言今夕成今昨。
長安忍作終年遊，苦死難為明日留。
明日不留吾不強，途中豈可值中秋！
滿口留君意半闌，自慚今夕滯長安。
思歸轉挽將歸客，但覺臨岐置語難。
上白帝城望杜少陵東屯居止，遂有此歌
白帝山水何參差，欹側升降相蔽虧。
拳石勺水細已甚，無有不歷落嶔崎。
杜陵野老雖間關，不肯卜居不經奇。
胸中眼底足相發，其人其詩皆似之。
天生夔州此山水，不住此老欲住誰？
暫駐夔州詹郡伯黃楊二司李招集白帝城戲柬〈（三君皆楚人）〉
人生客遊何者美？其一友朋一山水。
山水難逢白帝城，友朋況值皆同里。
四牡雖羸忝使臣，昨朝過此坐生塵。
今者舟輿太供頓，何可遊山無故人？
三君肯分置三處，客中快度三朝暮。
壬子四月六日送春於野
百日春光亦已倦，來時不迎去卻餞。
前者寒食一月前，郊行才識春風面。
鶯花就人人避之，遠於將之空戀戀。
送春不必送花鳥，首夏鶯花正繚繞。
二月花時空復名，風雨如秋寒悄悄。
從茲不作閉門人，青山無日無春曉。
辟彼黃花說重陽，重陽曾見幾花黃？
吉祥寺松下夜歌，和友夏
報國松勝靈谷松，權奇屈曲如巫峰。
物神往往失本形，蓋影濤聲皆已庸。
苟不貴形直取意，今見此松貌亦恭。
是時宜月特不月，有意幻昧其聲容。
一枝每具一丘壑，風泉畜泄如未落。
以此彷像報國松，辟置盆石當五嶽。
玉泉寺鐵塔歌
五金惟鐵最愚劣，化為浮圖萬象列。
立山水中精神孑，瘦幹高莖疏其節。
日星散氣冰霜結，佛數恒沙萬生滅。
蛟人出波鱗介別，商周墨玉漢凹凸。
似非爐冶出鐫鍥，臥蠶盤螭不瑣屑。
元氣淋漓取精竭，阿育之缽藏敢泄！
鬼物司之莫能竊，其中出入風雷截。
流出峨眉神僧掣，關係運數汙隆閱。
匿光送景大地臬，摩娑情文耳目悅。
如几案間可擺撤，巨細靈頑理難絜。
勿云巧力傷樸拙，請循其本仍古鐵。
隋大業十一年鑊歌
大哉形神相亭毒，金鐵斯壽眾形促。
若將神氣視金鐵，金鐵猶為有形屬。
大業之鑊到於今，水火退盡存者金。
以置佛前配古塔，後人不信為釜鬵。
天道三十年一變，後火前薪不相見。
一鐵萬古此聲色，宛對鑄者刻者面。
自唐以後諸不朽，有此鑊時皆未有。
吁嗟形反能不化，不以精粗為近久。
鄴中歌
城則鄴城水漳水，定有異人從此起。
雄謀韻事與文心，君臣兄弟而父子。
英雄未有俗胸中，出沒豈隨人眼底！
功首罪魁非兩人，遺臭流芳本一身。
文章有神霸有氣，豈能苟爾化為塵？
橫流築臺拒太行，氣與理勢相低昂。
安有斯人不作逆，小不為霸大不王？
霸王降作兒女鳴，無可奈何中不平。
向帳明知非有益，分香未可謂無情。
嗚呼！
古人作事無巨細，寂寞豪華皆有意。
書生輕議塚中人，塚中笑爾書生氣。
贈李長蘅
題君三絕君未領，看君意色何淵永。
若登絕境已無餘，自茲以往復焉如？
興來興止性情真，有意無意如其人。
予家畜子寒林圖，秋冬之際子精神。
乞君再作無所拂，子意其當無苦物。
寄題友夏紅濕亭
落日在湖沈紅濕，日日湖中見未及。
子亭其上朝夕之，朝見日來夕日入。
日光水光相原委，紅者非日濕非水。
偶然過眼或失之，不及要人時自起。
予住寒河未有亭，寒河水日何嘗停？
日光水光欲示予，予登亭時恐不如。
章甫贈雙鶴歌
至人耳目即霄漢，鳴舞庭中豈近玩？
支公放鶴鶴肯去，意者孤棲求其伴。
若使雙雙如友生，在庭在野同其情。
所以君今同損致，不使異處分飛鳴。
予家隻鹿不我違〈（予有一鹿，放之不去）〉，豈有雙禽苟爾非？
此物求友亦擇主，惟我與爾終其依。
垂老期君共丘壑，養成頂翼待君歸。
登浮渡妙高峰歌〈（茂之題名）〉
浮渡無峰亦自可，有岩三十六右左。
妙高峰妙殊不高，三十六岩已在我。
大通岩瀑出天門，振衣忽向天門坐。
向者首楞高雲阻，才坐石獅皆可俯。
石獅口吐石鸚鵡，上者吼兮下者語。
樹苔純駁藻一山，雲日淒妍煙眾藪。
居高臨深領其要，洞岩碌碌誰能數？
笑我蠅頭二千字，君但大書三十五。
舟屋茂之所居，改以巢鶴歌
勿逝我梁發我笱，物情往往恤其後。
鵲巢寧保鵲終之，但慮來者非吾偶。
子去子居何忍收，維鶴與子終其儔。
後有斯物前斯人，猶勝為巢讓與鳩。
鶴處籠中鞠其躬，察子形神為之愁。
我欲客爾鶴亦樂，為我與爾忍拘縛。
留君君去君不居，維君亦念鶴無廬。
君無所恤鶴不辭，代蕭者曹何遜為？
月明江空時一鳴，是君中夜長嘯聲。
觀日歌
蒙蒙萬象未勾萌，居天海間發其英。
殷勤照我三萬日，何惜一朝觀其生！
已非昨夜特未朝，去天趨親海趨遙。
一碧以上冠萬光，光以內外星搖搖。
此時星如不欲落，氣之所至星光弱。
人指萬光作日光，良久日從碧中躍。
新出於浴未暇圓，水風厚兮日猶薄。
蹭蹬拍浮光無主，火金與水相子母。
遵養時晦諸氣中，赤黃去盡白始吐。
目中空華誰所為？問日不知目當知。
元化中邊無定理，人各言其所見爾。
不然此光以往天尚多，此時東西影如何？
插戴詞
昨日見人初不怪，他家女郎皆出拜。
俄聞插戴在今晨，得無昨事遂為真？
風俗重此勝花燭，此番喚出始怯人。
牆頭簾內集聲影，唧唧如聞未露身。
掌中嬌稚乍悲羞，徘徊約指與搔頭。
約指搔頭鏤金粟，欲近髮膚未忍觸。
要知禮義女兒身，非惟細意拭香玉。
無處驗郎百歲情，手著儂時指爪輕。
見姬人臨妝看鏡中臘梅花
有花非梅目以梅，蘭蕙雪霜共體栽。
色香自殊花同時，稱名稍以臘別之。
此花雖負梅之名，覺比梅花又深情。
寒素能不廢柔豔，不與同苦同其清。
呼儂梅花儂不應，笑指此花是我生。
朝夕與之共言笑，安得鏡中不同照！
今晨邀與共為妝，照色照香誰最妙？
花在枝頭不感人，有時憐影勝於真。
將身入鏡伴花影，忘卻外邊花與身。
又
同向冬春為色香，以臘為名名獨彰。
何意邂逅承嘉運，歲寒同薦君子房。
邂逅同房非偶然，君有玉臺不敢專。
人道入宮易為妒，儂言臭味易相憐。
相憐一向同雪霜，今晨才共明月光。
人與花枝共明月，聲香欲盡清輝發。
清輝非神亦非膚，花影反憐人影殊。
寒花有情向人語，我見猶憐況老奴。
此意不但在君前，看君出門然不然。
新姬手植盆蘭引
平生憐花如自憐，未必花花儂盡然。
國香本自房中物，歲植床邊獨浣拂。
今歲人情始學分，但看入手孰芳芬。
物生有命在時地，亦關心力勤不勤。
難惜纖纖暫同涅，情知手與花終潔。
郎言此花名宜男，郎今且莫向儂說。
此事應亦有人知，儂去女兒今幾時？
元旦臘雪歌，和蘇弘家符卿
〈（時廷尉董公、光祿周公，各以朝正孝陵，有詩紀之。）〉
冬春寒甚同一雪，人事天時休咎別。
氣能壓蝗春則否，去年南北事尤切。
年來邊腹不可言，事事默恃歲無孽。
人亦有言重民危，標本之動始於饑。
饑即其病食即藥，病者安穀亦過期。
猶記楚中歲戊子，斗米二百錢未已。
爾時糴貸反能支，未見確然皆餓死。
後一紀餘斗百錢，滿眼郊原骨拄天。
可見公私錢漸空，有年難於昔無年。
況今又過一紀半，事可憂者非目前。
且看卒歲野無白，三公矧負陰陽責。
天為今年特展期，十日以內猶為澤。〈（是歲以正月十一日立春）〉
何如一雪達冬春，屈指元旦自元夕。
未離冬氣易為冰，一夜陵園堅幾尺。
各采晨寒佳氣傍，首將歲事薦高皇。
歲內旱蝗臣盡瘁，萬一微誠補天地。
尺寸無多運數寬，議蠲議折非長計。
京兆親民嘗服勤，救過不暇敢言勳？
今得移將別補湊，精神免為捕蝗分。
自題畫贈商孟和
計君別我六年矣，予之學畫今年始。
懶衰事事減於前，卻有閑心到畫理。
久近工拙不必言，別來新事添驚喜。
士隔三日當刮目，意外他長寧止此！
授我蜀箋誠自怍，恐負佳紙筆未落。
交情雖復意欣然，心手從違亦斟酌。
數撇枝柯不敢多，蕭疏乃反得婆娑。
中年服官始作畫，勢亦不能復求苛。
君言貴具文人氣，正於離處察其意。
熟後求生稚求老，再晤君時方許議。
桃花澗古藤歌
吾聞藤以蔓得名，身無所依不生成。
看君偃臥如起立，雅負節目不自輕。
昂藏詰屈自為樹，傍有長松義不附。
春來影落澗水中，不與桃花同其去。
禮牛首畫祖像歌〈（並序）〉
〈（牛首舊有畫各祖及諸禪師像，凡百軸。今存者八十餘軸，其他皆不可問，東祖達磨、北地法融亦與焉。歲久絹墨非故，惺為疏募裝之，仍自書各尊者出處於首。好事者補之滿百。偶與福清林古度、同邑譚元春、湘潭周楷同遊於此，瞻禮之，遂作歌，並記其存亡新舊之數以付守者。時萬曆己未六月望日。）〉
畫家身手佛心腸，妙總異同變無方。
寫示各祖次群宿，缽緣欲盡燈始張。
邀歸縑墨無先後，要使諸燈共一光。
縑墨壽匪金石匹，筆端願力與之一。
早知像教劫殘時，便是賢愚興感日。
悲喜敢云惺也始，佛化世人先頑鄙。
一念或為動者機，眾力眾情同起止。
衣履須眉隨所挹，敢以語言自添入？
直書其事待信心，為佛為世標性習。
東祖菩提牛頭融，何可山中無此翁？
僉謀補之或曰否，二祖神明各祖中。
隔雨聽鼓吹歌，宴俞仲茅駕部水榭作
池水澹澹秋颼颼，夜中聽睹寒相周。
主人哀樂本異人，喧靜不同同其幽。
有聲落葉哀蟬內，難向葉聲蟬聲求。
池月倦來簷雨代，燈光欲去去不收。
始知雨外有繁響，化為寒雨鳴中流。
一雨秋薄中難障，鼓音人語出兩頭。
此時地天人一籟，悲哉隔雨不隔秋。
范漫翁畫山水歌
山水不言示以天，每聽詩家畫家傳。
性習所至筆或後，筆亦時過性習先。
點染何嘗不求似，似者有時不必然。
迂作精神漫作形，虎頭半處即其全。
四十以後始盤礴，身世之外自起落。
自許波瀾已老成，視之反似學人作。
吾聞老子能嬰兒，恰是至人神化時。
詠畫蘭停筆
畫蘭先畫其勁質，意定須以膽行之。
亦有深情如恐竟，欲開不開使人思。
要知香色勾萌處，多在筆墨踟躕時。
心手相商成意態，眼光鬢影立離離。
閑待朝來重補足，今朝同夢神先續。
觀周令滋米趙二石歌
〈（有米元章、趙千里勒字，茂之拓焉，同觀者周安期、安仁、陶公亮）〉
山水千秋照冥莫，影結為形成片石。
高深墜倚各似之，寫其精神與膚澤。
杖笠遍尋限時地，圖史臥遊終格格。
此石縮之作具體，以待山水倦遊客。
形色以外添清響，煙霜相戛寒褵褵。
米趙好遊始寄此，為與山水中無隔。
拜手勒銘敢言玩，敬告來者幸無紵。
君愛二石並其人，摩擊之間成莫逆。
模拓自是登臨心，豈但鑒藏珍妙跡！
是時主客凡六人，己未仲冬十之夕。
贈錢丈
子瞻釀酒亦蓄藥，身無所與樂人樂。
意廣雖無人我殊，主人本領亦覺疏。
君負高懷術復奇，一身二長兼有之。
使世不病復不醒，而我能飲又能醫。
疾者在門客在席，憫悲歡喜顏常集。
飲酒長教歌舞佐，施藥仍將衣食給。
問君何利乃為爾？自適其志遑他及。
賢吏造請時一報，偃室淡然如未入。
詠古玉刻蟢子得蜂〈（並引）〉
〈（六朝《子夜》《讀曲》歌，吾曰「梧」，思曰「絲」，憐曰「蓮」，蓋當時委巷自有此口語，采入作詩。今繪刻器物，借聲雙關，為吉祥善事之兆，如燕喜爵祿之類，事近不經，實始諸此，則其來亦久矣。萬曆己未臘月初三日，偶步吳門，購得古玉刻一小蛛撲得一蜂，蛛大於豆，蜂小於葉，俯仰避就，奇有情理，翼股須目欲動，取喜子得封之意。適內人有以此月八日生者，舉此為壽，作新體侑之，以代徵蘭之賜。）〉
蓮即憐，絲即思，借字吾聞讀曲詞。
吳市偶得漢遺佩，古人製器已先之。
世云蚌者珠之母，今知玉以蟢為兒。
觀物舍義但取聲，爾公爾侯征在茲。
沈雨若以朱白民竹卷贄予畫，戲作此歌
顧源山水朱鷺竹，吾愛二公皆不肉。
見筆墨身而說法，豈以一石一枝相逐逐！
吁嗟顧公吾未見，去年曾識朱髯面。
問他行徑曾不言，袖出朱墨竹一卷。
孑然一身萬里足，五嶽貲糧惟筆硯。
其時悔未助山資，此君交臂遂失之。
歸睹顧公煙雨圖，未畫一竹竹可思。
沈郎愛竹何其篤，買萬琅玕歸一朿。
墨氣到紙無後先，一云所雨同時綠。
應以如來藥草喻，而為胸中之成竹。
竹在朱君猶可致，已入君手安敢覬？
忽取贄予畫山水，知予好此特相畀。
顧予作官兼賣文，以畫博畫誠自愧。
五色蘭卷歌〈（有序）〉
〈（萬曆己未十月初六夜，毗陵舟中，夢與內人吳孟子同種五色蘭，以為男子之祥，許為予圖之。以畫蘭施色不韻，珍重未成。天啟元年秋，忽作墨蘭，至八本，正側委垂，意態不一。持告予曰：向所謂五色，應是五種也。此八本中豈不具五種相乎？予是其說，紀之以詩。）〉
蘭譜前無五色名，應是同時因想生。
吉夢胡為久未踐？遲回待爾墨花成。
國香階秀是何物？肯以青黃輕點拂。
忽然意到得數株，偃仰風月意各殊。
從傍觀者試擇之，就中五色亦非無。
吾聞五帝不盈五，恰逢劉季公然補。
故將五種缺其一，有意待予閑與數。
畫蘭人本解語花，吾將添作幽香主。
〈（沈刻《隱秀軒集·詩玄集》止此）〉
瑞光寺塔燈歌
〈（塔中燃燈一夜，太湖三日無魚。是夜，與徐元歎同繞塔賦此）〉
大哉悲光照何許，慈力難名拔眾苦。
一宵塔下暫燃燈，三日湖中堪斷罟。
未了眾生生死緣，殺生放生竟何補？
光中大眾念佛聲，眾生尋聲同往生。
無生可放何處殺？流水長者坐忘情。
願同湖上捕魚者，蓮花香裏共經行。
〈（以上一首錄自《鍾伯敬先生遺稿》卷一）

[book_title]卷六•五言律一
懸軍
聞道邢司馬，懸軍駐島夷。
聖人寬外懼，小國望王師。
休戚關何事？恩威在此時。
爾邦全仗漢，供億莫言疲。
贈熊生
家破猶存舌，身餘幾剝膚。
解驂慚越石，彈雀慎隋珠。
鴻豈能因熱，烏今且集枯。
少年多畏路，就宿好躊躕。
春日課僮，編籬訖成句
事到山中減，春偏雨後濃。
縛柴成虎落，澆竹汰龍鍾。
新旭山山意，遙煙岸岸容。
植援功不細，減米餉諸傭。
哭魏太易
其一
降謫矜同籍，孤虛怨共辰。
不然予哭子，豈合爾殲身？
後事煩知己，高文揀替人。
誌成焚告女，商校夢中親。〈（太易與余同生；卒之年，余喪長男肆夏歲也）〉
又
爾已先知我，文能取稱情。
素交言懇痛，才鬼鑒分明。
世所悲奇數，君翻就盛名。〈（太易罷諸生後，作《六等吟》二十章，人豔慕之）〉
墓辭心已許，鄭重敢寒盟？
又
卓識驅先入，新裁隘舊聞。
如君寧得老，而我孰為群？
心憊神辭去，才多鬼欲分。
終當尊治命，墓道署遺文。〈（君自題墓曰「明遺文魏長公碑」）〉
三月三日雨中登雨花臺
去年當上巳，記集寇家亭。
今昔分陰霽，悲歡異醉醒。
可憐三月草，未了六朝青。
花作殘春雨，春歸不肯停。
烏龍潭吳太學林亭
城午亭先晚，園春水欲秋。
蜂狂花約束，鶯過柳遮留。
雲氣能香石，湖陰半壓舟。
良辰多下鑰，閑殺此林丘。
五月三日秦淮即事
其一
踴貴絲兼肉，爭先步與輪。
半簾虧蔽面，一舫去來身。
密葦驚翹袖，飛花到葛巾。
含情相目處，橋外閣中人。
又
嵐減峰文細，潮生水步鬆。
薄陰停障面，新暑試輕容。
煙閣晴皆綺，山船晚似縫。
火城波上下，犀渚影重重。
早夏集米仲詔園
閏肯當三月，遊能共幾人？
盆山青欲暮，池草碧猶春。
入戶翻成野，穿林似有津。
歸來逢我友，半日慶閑身。
西山三首〈（同馬仲良、湯去執）〉
其一
往往聞名勝，遊蹤到始知。
茲焉隨覽涉，著處得幽奇。
花鳥春難晚，林泉夏每遲。
最憐才出郭，曲曲見淪漪。
又
屢有看山約，臨時半去留。
大都隨意往，翻得盡情遊。
曲折無三里，層深已數丘。
石苔非一致，潭水各能幽。
又
過橋微徑暝，稍不辨峰文。
月散將殘雪，煙迎欲墮雲。
洞岩窺氣候，水木悟聲聞。
喧寂皆何往？空山方夜分。
喜林茂之至燕
其一
白門還故山，無意入燕關。
以我到難必，況君來更艱。
偶然今夕話，是否別時顏？
客計兼歸緒，於焉且暫刪。
又
相違曾幾月，心口欲千端。
見爾遊能遠，知今病稍闌。
喜開朋舊劄，兼悉母兄安。
問答尋常事，翻同意外看。
集淨業寺水次，再過十方庵看荷花，因宿其中〈（韓求仲招）〉
其一
如此匆匆際，禪棲肯再來。
曾無三日隔，又見數花開。
童負桃笙至，僧籠菜甲回。
出門拚一宿，無復候人催。
又
每憶經行處，重遊勝昔遊。
往來能漸熟，耳目自多幽。
水氣窮昏旦，林聲閱夏秋。
晚花不無意，客散獨相留。
夜歸聯句
落月下山徑，草堂人未歸。〈（林古度）〉
砌蟲泣涼露，籬犬吠殘輝。〈（惺）〉
霜靜戶逾皎，煙生墟更微。〈（古度）〉
入秋知幾日，鄰杵數聲稀。〈（惺）〉
八月初二夜雨〈（示金銘、茂之）〉
茲宵非月夕，即雨亦何妨。
但覺秋聲劇，能令遊子傷。
衣裳蟬背葉，書信雁頭霜。
共作長安客，東西各故鄉。
補七月二十七日生日詩
憶前初度日，含意不能題。
入耳歡相勉，驚心感自淒。
閨人怨弧矢，宦子倦輪蹄。
愧殺陶居士，茲辰返故棲。
〈（元稹《歸田》詩有「陶公三十七，結綬出都門」句。元時亦三十七。）〉
八月初六夜小集聯句
睡起理殘夢〈（張慎言）〉，
須臾故國身。
好秋難作客，〈（惺）〉
新月易辭人〈（慎言）〉。
露咽蛩聲斷〈（韓上桂）〉，
天低雁影親〈（惺）〉。
空將無奈意，
砧急任西鄰。〈（古度）〉
白衣庵水閣〈（同茂之、金銘）〉
入燕欣見水，況復是城中。
雁帶他村日，蘋生別苑風。
暝兼沙草碧，秋借渚花紅。
肯待空潭月，移時已在東。
微雨
定欲重陽雨，方成此歲秋。
雖疏終助冷，非久亦生愁。
出戶才能見，經枝似不留。
少焉如昨夜，片月已牆頭。
送韓孟鬱孝廉還嶺南
送客歲將盡，別情能勿窮。
題詩何所道，對語不堪終。
嶺樹冬難雪，河橋晚易風。
同來君最久，亦已返山中。
送茂之南歸
其一
不謂還家決，題詩送子遲。
言歸雖累日，賦別必臨期。
明夜成今昨，他鄉屢合離。
遙思初去後，當似未來時。
又
客程容易改，遲日意何如？
無那親相待，兼之歲聿除。
朋尊須夜半，子舍及春初。
欲寄南中訊，含情畏作書。
庚戌除夕
除歲他鄉夕，今年屈指三。
關心存與沒，閱俗北兼南。
燈火看相似，杯盤對不堪。
自憐疏野骨，此日候朝參。
玉泉謁關祠
義勇歸何處？淒然向此中。
始知真佛子，即是大英雄。
丘壑延神理，機鋒豁怨衷。
厭聞懷古者，祠下說孤忠。
夷陵道中
曾聞巴蜀道，至此稍稱夷。
茲路險如此，前途難可知。
岩巒當雨閉，水木到秋悲。
況值懷諸感，州西扣策時。〈（時哭雷何思先生）〉
巴東道中示弟恮二首
其一
山中未必雨，雲起已生愁。
峽窄天多暮，江高地易秋。
連朝皆陟囐，茲路獨臨流。
欲盡瞿唐勝，歸途定覓舟。
又
一帶高深處，明朝次第行。
且從人指點，未必客心驚。
此去皆山水，同遊況弟兄。
為誰忘遠道？所賴共幽情。
暫霽
重陽無不雨，況作蜀山行。
已歷諸峰險，剛逢半日晴。
峽寒偏著色，江晚自多聲。
雖復終陰曀，心魂亦暫清。
月
蜀月清如此，誠宜數見難。
尋常秋易沒，十六夜初看。
岸迫銜江淺，山紆出峽殘。
今宵同宿處，記取在雲安。
次巴縣傅仲綸年丈招飲江樓賦贈
縱無樓可上，此地已高寒。
夜為今宵永，秋憐數日殘。
淹留隨處有，簡易故人難。
漸喜成都近，王程亦暫寬。
十五夜月
峽夜何曾月，巴東偶爾圓。
向來經驛路，那似宿江天。
霜落寒流外，煙生遠映邊。
清宵亦何意？獨值未歸前。
哭雷何思先生十首〈（並序）〉
〈（鍾子以先生卒之第三日入蜀，道夷陵，欲為位哭焉，不能且不忍。 至自蜀，始書千五百餘言以告先生，所可讀也，言之長也，乃復為五言韻語十章，使讀者易終，聽者不倦。付其塚嗣，仍語曰：「鬼不必時至家，必時時誦之，或令侍子知書嘗司筆研者誦於所嘗遊息處，以逢其至。」鍾子歸，亦且為位祀先生，朝夕誦此招之。《記》曰：「其神氣則無不之也，無不之也！」是以誦於家，以冀先生之一至焉。）〉
其一
人言師與友，吾直惜其人。
世事有今日，我生何不辰。
他時思柱石，後進失陶甄。
豈意登堂約，翻成築室身？
又
於役亦王事，迂途意為誰？
茲來覺無謂，獨反欲安之？
曠士友為命，奇人世所司。
感恩知己外，別自有吾私。
又
斯人天遽奪，似欲重群疑。
弟敢稱師美，人其謂我私。
十年官幾日，半面友同悲。
朝野思如此，平生品可知。
又
忽忽悠悠體，惓惓亟亟心。
攢眉別有念，抱膝豈徒吟！
局外觀之審，閑中得者深。
感知忘自量，還欲效砭針。
又
必有真豪傑，斯無偽聖賢。〈（二句隱括先生語）〉
茲言猶在耳，自待豈徒然！
膽識曾相證，機鋒果孰圓？
會當須見定，密坐義重宣。
〈（先生曾問予：「膽識二字孰先？」予對曰：「膽到處亦能生識。」先生曰：「恐當是識到處方能生膽。」予曰：「初無先後，但到處自能相生耳。」先生思之良久，首肯。）〉
又
側聽平時語，恒稱趙大洲。
及予窺述作，似不異源流。
各負匡時氣，同懷出世謀。
惜哉殊秀實，易地道相侔。
又
乘化忽焉去，遺書不一存。
分香非所屑，易簀可無言。
忍遽隔生死，時猶共笑喧。
往還三月路，半信始招魂。
又
每於偶爾處，言下察其微。
一往多寒色，將無近殺機。
真人皆氣骨，道韻豈脂韋！
理數尋常語，難參意外幾。
又
惺也燕中病，諄諄寄子聲。
有書言後事，無字及私情。
豈若盡忘語？尤為真達生。
聞茲應問我，來去孰分明？
又
早知八月至，猶得暫周旋。
子獨靳三日，人皆忝百年。
半生興盡矣，一晤數存焉。
始悟長松下，微言不偶然。
〈（庚戌六月，先生坐報國松下，與二三子譚有為之教、出世之旨。）〉
松滋泊風
舟經諸峽盡，水宿四旬終。
葉落千村月，松滋一夜風。
寒江從此闊，冬野自能空。
憶昨頻經險，何如滯此中。
懷譚友夏。時在金陵，昨夜夢寄伊書談使事及詩，兼徵其近作
寄書與對面，已自不相同。
況以數行許，托之殘夢中。
新文知各異，密意或能通。
別緒兼遊跡，諄諄語未終。
吳彥先自金陵過訪，兼致諸友人書，感賦
索居敢厭客？況有故人臨。
簷鵲非無識，江魚果致音。
清華衣履氣，淳古鼎彝心。
各道經時事，關情自淺深。
新涼柬彥先
其一
氣變中宵後，秋驚二日餘。
新涼聊取適，殘暑不遑除。
雲淡河逾淺，風輕木未疏。
問君視前夕，旅況較何如？
又
秋亦非無暑，涼從此漸生。
天清何必夜，林靜偶然聲。
好雨能先月，輕寒不礙晴。
共茲流火夕，誰動授衣情？
寄吳康虞
舊識南中半，公還自古人。
意於林壑近，詩取性情真。
譚子多幽鑒，稱君有遠神。
友朋山水理，言下特津津。
寄胡昌昱元振
兩代傳山水，形神各自工。
從來真有識，未肯苟為同。
惟不看家譜，方稱有父風。
請觀君伯仲，丘壑寫胸中。
寒月同友夏叔靜作
清切山中月，依稀水際看。
入霜惟覺淡，過雨自然寒。
夕淨來無累，窗深到已殘。
添衣須一出，此後對逾難。
佛燈
寒照星星內，能通靜者機。
幽明歸一點，情理在餘輝。
欲續何曾盡，將殘似有依。
此中如悟得，膏火已皆非。
初陰
入冬晴夜夜，薄晦卻從今。
霜下暮寒半，鴉翻山氣深。
惜哉不能雪，聊復暫為陰。
耳目一燈際，殘更人外音。
讀林茂之所藏陳白雲五言律七百首追贈
〈（翁諱昂，字雲仲，莆田人。避亂楚、蜀，窮死金陵。聞人誦其詩，輒從傍哭）〉
落落含毫際，煢煢織屨翁。
一生窮老里，五字險夷中。
眇矣置心眼，淵然具化工。
似聞君痛哭，屢讀不能終。
之燕留別茂之時孟和偕予往茂之南歸
其一
南北路皆寒，之情非一端。
同來有聚散，此別最悲歡。
主反先賓去，君今送我難。
叮寧弟與侄，看爾發江幹。
又
別家兼別客，之北且之南。
此後知何似？斯時已不堪。
往歸情正等，辭送事相參。
感爾分良友，征途共夜談。
新樂始雪
臘殘才有雪，此事北來稀。
氣結原無漸，寒添幸亦微。
土沾行欲動，塵懶不能飛。
明歲重過處，沿途二麥肥。
雪夜同孟和作
屈指王程盡，驚心歲事終。
三冬無日別，一雪此宵同。
食息思南土，衣裘試北風。
朝行能霽否？片月晚寒中。
慶都早發望晴雪
親朋曾慮我，栗烈薊門行。
豈意今朝雪，先從昨夜晴。
半林初日上，幾樹白雲生。
曉看征衣色，輕寒亦有情。
雪後保定飲同年夏正甫司理
往往經河北，奇寒早著人。
嚴冬行數次，今歲似三春。
雪罷能為月，宵中欲向晨。
因君風韻勝，池閣亦清真。
十七夜到京看月所寓，因題其軒曰「僦月」
不見長安月，那知近二年。
卜居惟問此，對影已欣然。
光在更深後，圓當我到先。
清寒真可僦，絕勝買鄰錢。
題孟和蘭石畫扇，贈魏士為年丈
片石何其介，叢蘭但有幽。
自然能臭味，不復異堅柔。
並立原無附，相憐不待求。
同心誰證取？疏竹數枝秋。
喜吳伯霖至，兼逢馮宗之
伊我南來楚，當君北到燕。
幾三年不老，每一見相憐。
理數俱無說，文章合有權。
以何酬未足？奇事定須傳。
春日集韋氏郊園
〈（同吳伯霖、方孟旋、張紹和、李長蘅、商孟和、聞子將）〉
其一
城中諸所見，到此已皆非。
時至花難後，煙深柳肯稀。
禽魚太無事，水石自為機。
遊興今方起，殘春未可歸。
又
閑時誠不易，抑亦在其人。
地有何常主，花非無故春。
琴尊皆勝友，山水況佳辰。
物候參差好，重來想更新。
別孟和，從仲良之吳門
臨期寬一宿，猶勝即時行。
不覺已明日，居然是遠程。
稍能為北計，豈至又南征？
莫謂官貧好，今朝愧友生。
僦月軒後竹
僦月還兼竹，深知所取饒。
月明無夜夜，竹好得朝朝。
以爾為朋友，何曾有寂囂。
誰能風雨後，聲影共蕭蕭？
寄友夏書
其一
人海歎離索，之情子信予。
欲聞別來事，難盡即時書。
手已非心口，言遑及起居。
封題送使後，重憶不無疏。
又
作客居家趣，俱從朋友生。
知君遠遊念，即我欲歸情。
玄嶽須相待，金陵莫便行。
文章山水事，去住不宜輕。
代愛妾換馬
功名仗驥足，誌節略蛾眉。
不貴此時意，難於無後思。
疆場方有事，閨閣亦何為？
忍向時平日，明珠買侍兒。
〈（沈刻《隱秀軒集·詩黃集·五言律一》止此）

[book_title]卷七•五言律二
入舟同姚君佐
昔來冰未泮，今去露初殘。
往反非前路，舟車共此寒。
圖書閑處得，侶伴眾中難。
一水秋冬色，同君累月看。
泊潞河，九月二十四日逢立冬，示君佐
水行亦云逸，野泊乃生愁。
北土寒無樹，南人孤似舟。
一身猶共子，九月已非秋。
安得移茲日，前途佳處留。
舟曉
久泊非無曉，今朝如此天。
鴉鳴半樹日，蟲亂一汀煙。
物役疏星後，孤情寒水邊。
客舟離故處，不遠亦欣然。
舟晚〈（九月二十七夜）〉
水天夜無色，所有者蒼蒼。
細火沾林露，遙鍾過浦霜。
離秋猶未遠，向晚隻微涼。
此外還堪著，清寒月一方。
欲泊
所見平平岸，舟移未覺非。
汙萊何以別？井灶大都稀。
是物皆冬氣，群情似夕暉。
今宵家尚遠，有夢不遑歸。
泊天津
流向南初豁，舟將晚始多。
魚鹽商異路，涇渭水分波〈（同流異色，清濁如畫）〉。
孔道行裝雜，虛名應接苛。
北途車馬客，未信此洪河。
天津早發
蠕蠕群動起，冉冉五更窮。
去岸何由記，歸帆不約同。
舟行星影下，人夢水聲中。
計日從流上，朝朝仗順風。
舟雨
昨宵猶自霽，今雨似非宜。
積晦來無候，高雲動未知。
渚花昏岸岸，煙鳥白時時。
頗訝添衣驟，舟寒水所為。
雨泊二首
其一
水程元有準，舟雨若為增。
去市猶三里，依村隻一燈。
屠沽崖戶少，豆麥野人矜。
靜海容刀路，經旬到未能。
其二
既雨兼之晚，孤帆莫適從。
閉門煙際寺，篝火水邊春。
稻蟹舟人夜，風濤客子冬。
暫將鄉思放，動息亦從容。
舟雪
稍厭終宵雨，今辰雪反奇。
晚寒聊一變，朝爽遂如斯。
洲白沙相似，煙青鳥不知。
千帆同此泊，片笠去何之？
舟月〈（十月初五夜）〉
每旬無不見，每見輒云新。
耳目何曾異，形神但覺真。
入舟如好友，在水更宜人。
別我更初半，孤燈又一身。
靜海縣
此縣已名海，我行將近齊。
兩旬三百里，八口一舟棲。
積水天同側，晴冬野亦迷。
前途正歲暮，霜雪莫淒淒。
見月得起句，因而成篇
寒月照歡怨，清川流盛衰。
眾形各自取，真宰亦何知。
鍾應山摧後，渠成水到時。
此中機彀幻，未易使人思。
晝泊
岸曲風難順，沙寒日易昏。
樹無黃一葉，雲有白孤村。
酒脯遠趨市，漁樵閑閉門。
睛天有如此，雨雪不須論。
風止
如此風猶定，披衣驚所聞。
霜村晴一半，煙水曉平分。
天遠雁無字，波閑鷗不群。
江湖陰霽事，行止屬紛紜。
滄州發夕
掛帆猶不息，天水去安窮？
寒月歸鴉外，生煙閉戶中。
孤情前路惑，群力此時同。
可補經旬泊，其功比快風。
暖〈（十月十一日）〉
今朝寒似止，昨夜月先明。
風省千夫力，舟兼兩日程。
地晴生物色，冬暖見人情。
但覺同聲處，征帆一路輕。
德州戲題
地曰平原嶺，行愁十日淹。
主人出有故，驛路進能兼。
庖廩隨前例，魚蔬存小廉。
雖云聊復爾，童僕不無沾。
夜〈（十月十五夜，舟已過德州，泊柿林作）〉
天寒無不深，不獨夜沈沈。
難道潮非水，何因風過林？
戲拈生滅候，靜閱寂喧音。
到眼沙邊月，幽人忽會心。
十月十六夜
離都三十日，行路未千餘。
從此夜難永，如今冬匪初。
韓婆風幸免〈（是日風，楚俗謂之「韓婆風」）〉，楚客水能居。
已是還家候，斯時止得書。
有所示
僅僅知文字，時時自晦沈。
全身群婢口，事主五湖心。
筆劄師予便，箕裘托爾深。
肅征安厥命，且莫怨裯衾。
深夜舟進
可以維舟處，舟人不肯安。
今宵晴景好，數日上流難。
寸進賢於已，群心勇亦寬。
月明無睡理，乘此盡情看。
月暖
霜天非不晴，晴亦自淒清。
茲夕維舟罷，猶堪出戶行。
水明如夜氣，月暖是冬情。
似覺頻頻曉，關雞凡屢鳴。
將之青州，由東昌登陸，呈馮羽明年丈
既水復之陸，多寒惟少暄。
山川此生事，舟馬數年魂。
清世王人簡，窮途地主尊。
從君借風力，六轡始周爰。
經聊城魯連射書處
火牛難再出，嵎虎已垂窮。
危矣強弓末，微哉一矢中。
城亡終去殺，將死亦成忠。
所以為排難，非他策士同。
金嶺驛與王帶如年丈夜談
久思今夜話，斯意想同然。
屏騎予宜往，攜尊子肯先。
見聞生一別，師友異三年。
促膝驚心事，茫茫秉燭前。
沂水道中風
北野樹無枝，風過處不知。
衣裳前日盡，舟楫異途疑。
八口冰霜外，三冬水陸時。
宿遷雖有約，未易遠如期。
沂州王右軍故宅，今為普照寺，有洗硯池〈（其地無右軍書）〉
江左君家巷，琅琊復有廬。
不聞天下士，定認此中居。
舍宅翻留跡，臨池未見書。
古人少年筆，晚節自刪除。
彭城入舟後候淺三首
〈（自十一月初七日至二十三日）〉
其一
河水未生處，煙帆仍泊身。
斷籬冬觱篥，方響夜蕤賓。
計晚尤官吏，情危聽鬼神。
巫言明日濟，聊欲慰吾人。
又
氷腹寒猶解，河身下反高。
所爭惟尺水，厥利在千艘。
委壑金錢易，篝燈畚鍤勞。
舟航今日慮，未暇及風濤。
又
瓠子偏難決，桑田恐易成。
道傍朝暮議，舟外喜憂情。
有盡薪兼土，無靈璧與牲。
運艘猶未過，官舶莫先行。
過淺〈（十一月二十三日）〉
寂然舟共水，中夜忽同聲。
里鼓不遑報，岸燈無故生。
半旬群策屈，一間萬夫爭。
前後終當濟，先人自物情。
舟泊雲龍山下
群情仍一寂，舟與水俱寧。
兩岸冬惟野，千帆夜共星。
鍾聲收廣莫，人語警空冥。
喜就佳山泊，重來放鶴亭。
彭城開船〈（二十五日）〉
泊久舟重發，翻如始入舟。
後時偏過望，前路不遑憂。
雁喜人南去，鷗從我下流。
低回獨何係？未易別黃樓。
舟至呂梁洪〈（二十六日）〉
半月徐州住，今朝下此灘。
初暘波一分，積氣野無端。
人涉何其便，魚游似不難。
變遷川谷理，天險亦安瀾。
經下邳圯上受書處〈（有序）〉
〈（未托素交，先呼孺子；以僕役而加國士，若子弟之應父兄；亦倨亦親，非真非戲。蓋語盡於投書之後者淺，意藏於受履之先者深；行徑頓殊，機鋒相逗；業已道存於目擊，豈惟氣折而心開！乃云強忍相從，初尚愕然欲歐。夫乃以市中年少之腹，而窺圯上英雄之心乎！淺哉太史之言，未免文人之見。經途感事，懷人賦詩，用抒斯衷，兼訂昔惑云爾。）〉
警蹕秦皇帝，溪橋老禿翁。
奮椎群力外，進履眾人中。
智勇皆何往，天人有所通。
英雄關運數，授受不相同。
射陽湖
清深流數日，俱是射陽湖。
潮響亂如一，漁燈遠不無。
寒逾知水月，天漸入菰蘆。
此去邗溝後，東南舊日途。
入江〈（十二月初九日）〉
所歷皆河海，今朝乃見江。
天淵同積氣，風日變寒瀧。
魚影真堪數，鷗群不易雙。
三山雖伯仲，意總未相降。
〈（金、焦、北固）〉
登金山同君佐
兩度遊皆略，猶賢於未看。
見聞江四面，行坐石更端。
薄晚風煙亂，深冬水府寒。
妙高臺上月，共待亦非難。
郭景純墓〈（在金山江中）〉
奇人萬古宅，不肯不崚嶒。
以此江中月，為君地下燈。
山川因爪發，神鬼守緘縢。
危石恁誰力，飛流未敢崩。
北固夜歸
遊遲畏晚天，晚際反淒妍。
好月下山路，順風歸浦船。
雲濤孤棹外，市塢半燈邊。
回首蒼蒼處，金焦在亂煙。
至金陵，過林茂之宅
畜意在相見，既來無所為。
風波登岸處，雨雪到門時。
地自一茅宇，門多數柳枝。
細觀此情事，昔別若先知。
〈（壬子，茂之別予楚中，有「明歲重銜命，江南儻路中」之句。）〉
雪集茂之館〈（同胡彭舉、吳康虞、王相如、黃九洛）〉
白門三度雪，皆以待幽人。
閑理閉門事，堪遲見客身。
淡然相語默，別自有宵晨。
竹石殘冬裏，清寒見遠神。
過胡彭舉
五載未曾到，庭中如昔閑。
所添惟一石，何異在深山。
懷值秋冬際，大來冰雪間。
自然費幽意，永夜不能還。
立春日，同商孟和弟居易集子丘茂之宅〈（十二月二十七日）〉
良辰復佳晤，皆值此寒天。
雪與冬終始，春居雨後先。
新詩茶酒內，密意燭燈前。
共待梅花霽，歸舟又隔年。
除夕守歲子丘茂之宅，時子丘與孟和居易至自吳門
好住雖君宅，終為客子身。
所欣來遠道，各自有周親。
盡室廡邊夕，明年江上人。
秣陵才到曉，便已歷冬春。
元日集雞鳴寺塔下亭
發春雖一日，萬象不能扃。
汨汨風煙動，冥冥草樹靈。
餘寒一以素，欲霽自然青。
百步城中地，湖山積此亭。
攝山道中〈（甲寅正月二日，同吳康虞、商孟和、林茂之）〉
出郭心誠暇，俄焉應接分。
湖山春格韻，草木晝情文。
半壁深留雪，千林遠共雲。
齋鍾不知處，隨意示聲聞。
白鹿泉
半嶺尋源上，寒泉閉戶中。
餘飛難作雨，輕吹不關風。
梅影過橋立，苔文與石同。
早春流尚細，澗脈未能通。
疊浪岩尋傘山和尚不值，遂登山頂
山僧下山去，終亦不離山。
客到縣岩半，身如亂水間。
輕裾雲氣共，孤杖澗聲還。
歸路君當在，愁君閉竹關。
天開岩
初不容思議，中天忽削成。
寒松通石魄，幽竹覆泉聲。
蘿蘚多無緒，冰霜別有情。
高深岩洞理，潛玩長靈明。
攝山頂
即論茲山絕，登茲者亦稀。
定須尋磴遍，肯不見江歸？
遠色何由正，群形妙在微。
下看岩塔處，來路似皆非。
贈凡公〈（公年五十六，出家未三年）〉
猶是新披剃，頭顱已颯然。
悲歡興願日，五十拜師年。
地若曾來後，機縣未到先。
遊棲關志氣，相待不無緣。
贈蒼麓老僧
逢君亦不遲，已是再來期。
猿鶴曾無怪，巾裾有所疑。
人天中國老，須發外真師。
好記今年夕，空山初月時。
攝山歸過靈谷
歸途即靈谷，同日往非難。
客在梅前到，春當雪後看。
澗回流水邃，野淨夕陽寬。
物色晴爭起，深松不肯寒。
舟發金陵，留別諸友
四年中北邸，一月內長干。
再見如初至，新知及故歡。
無能頻幾席，未免為衣冠。
又問春江楫，垂楊不可看。
須濡口阻茂之別二首
其一
題詩似別我，我且未之看。
莫道同行樂，即今相送殘。
家無好山水，友有夙交歡。
以爾閉門日，往還殊不難。
又
舉家聞欲去，數日不能言。
知我獨還里，無君難杜門。
豈茲僅存骨，尚有可銷魂。
暫省斯時別，形神且勿煩。
賦得不貪夜識金銀氣
〈（少陵此語，蓋聞道之言，讀者以為不可解，解則失之，而實有至理。語固有不必解而至理存者，此類是也。知此乃可與言詩。予既賦此以通其意，並示友夏及弟叔靜同作焉）〉
奇光深夜中，志氣若為通。
不覺川原秘，森然星月同。
居心無欲惡，觸物自清空。
山鬼窺幽獨，欽茲靜者衷。
途中新月
馬上路殘處，山中月出初。
方將行未至，豈可照無餘？
光作長宵始，消惟新水如。
家居人不覺，寒火半扉虛。
紅葉
蕭蕭猶未落，在樹幸能紅。
薄暮初霜進，近山寒燒同。
光輝翻寓殺，幽豔屬成功。
秋色兼春事，含情並此中。
夜觀蒙、惠二泉
水從天一生，到地二泉並。
深夜積秋氣，初寒流月明。
幽靈如不隔，聲影敢相輕。
燈燭散空迥，中含風雨情。
群山萬壑赴荊門
茲為楚蜀門，喉舌古今存。
陵谷於焉始，高低相向奔。
眾靈難自住，三峽爾何尊。
也學江流下，滔滔歸一源。
贈劉玄度孝廉〈（為雷太史同年好友）〉
精神堪警俗，耳目不知喧。
就此機鋒裏，窺君靜慧根。
敏皆從好學，中豈厭多言！
益見交非泛，吾師卓識存。
磁州雨
長路惟愁此，暑行殊不然。
濕光崖草動，涼信笥衣傳。
蟲亂水煙上，畦喧風雨先。
北方農候晚，物土幸無愆。
選蔡敬夫詩訖寄示三律
其一
君庸不自知，必待我商之。
要以古人眼，深看今日詩。
直期於見道，汙豈至阿私。
亦自關吾識，安容苟爾為！
又
自處不能恕，於君敢二焉？
即今予所舍，猶使世堪傳。
甲乙何關俗，春秋頗責賢。
細觀新舊作，損益有由然。
又
去取了無忌，惟君知我誠。
匪徒文字理，要自友朋情。
藏亦何妨出，多當不易精。
留茲嚴冷意，事事與相成。
丙辰初春寄張金銘
其一
椒盤壬子歲，寒燠四回新。
別後無除夕，筵中少此人。
雪霜頻犯暖，梅柳不知春。
負爾非他事，緇衣京洛塵。
又
自君今不至，予罷水邊行。
花月何顏色，禽魚寡性情。
乘閑猶有日，選勝頗無名。
軟草垂楊路，重來恐漸生。
十二月十九日雪，是立春次日
其一
臘去人思暖，如茲亦快哉！
寒為春事始，雪作歲光來。
累日無遺憾，空齋行幾回。
不知花五六，一月內誰裁？
又
又雪敢言寒？今年有此難。
何知天意在，要取物情安。
野潤全非濕，煙新隻似殘。
若無沿路餓，也好出門看。
秋夜與茂之閑坐
同君閱搖落，今又在燕山。
月與秋俱淺，雲當晚亦閑。
蟲鳴惡可已，鶴警復何關？
已是聽觀外，猶然庭戶間。
贈陳荊生
吾子自稱詩，人皆曰畫師。
此中深有寄，其意莫能知。
筆墨非徒爾，親朋隨所之。
古來負絕技，隱德類如斯。
泊〈（九月一日）〉
動止姑從眾，安危未敢言。
居人歸有處，旅泊近何門？
寒日能紅樹，淒風欲白村。
野稀舟幸接，擊柝共相存。

[book_title]卷八•五言律三
正月初二日大雪，同王永啟、林茂之集雨花臺〈（是歲元日立春）〉
雪既負花名，非時諒不榮。
恰逢春次日，用紀歲王正。
期過偏能暢，光深如欲晴。
誤驚梅放遍，先往近郊行。
靈谷寺看梅〈（正月二十八日，同王永啟、林茂之）〉
好春無一日，花事有難言。
至此始成朵，從前宜閉門。
雪霜非在地，香色欲為村。
不盡關新霽，精神寒亦存。
看梅送何玉長入楚
今年梅後期，君去及花時。
鄉信正煩寄，行舟莫又遲。
春風柔有待，江水駛相宜。
計聽樓邊笛，還當存幾枝？
長生館詩〈（有引）〉
〈（佛家戒殺，厥念惟悲；儒者好生，其原在樂。然不引之樂處，於以預達其生機；即徒發乎悲心，何能逆折其殺趣。長生館者，湖惟玄武，山則蔣陵，焦漪園先生倡眾置館於其中焉。每於月之八日，與客遊棲，聽僧禮誦。漁獵何曾厲禁，不過寄意於湖山；天淵共觸慈心，業已移情於魚鳥。聞荷香而斷罟，蔭樹影以投弓。事不相蒙，緣有交湊。惺幸與茲會，喜而為詩。）〉
湖山於此積，魚鳥欲成圍。
是物皆生趣，何人無善機。
來惟言眺詠，久乃共歸依。
頗悟因緣事，其中導引微。
十月十三夜步月〈（同胡彭舉、許無念、林子丘、茂之）〉
別自為清夜，非惟晴使然。
與秋同一靜，未望欲先圓。
積氣歸孤月，深光作遠天。
此時無不息，閑者反遲眠。
十月二十日往花山，雨宿途中〈（同吳康虞、林茂之）〉
其一
有約愧頻止，猶賢竟不行。
冬方雲久霽，月許到深更。
風雨臨時事，江山一歲情。
從來遊者理，貴勿預期程。
又
屢失清和日，因言雨亦佳。
良辰猶可待，靜侶最難偕。
有此秋冬感，彌深遊止懷。
安知山澤候，妙不在陰霾。
寓白門寄朱叔熙比部
此地去君近，彌令消息難。
始知思往日，卻悔別長安。
輿步情辭接，圖書職務寬。
天涯良友聚，未免藉為官。
夜過胡彭舉
良夜即相過，況今將盡年。
冬晴非可必，月好莫徒然。
杖履人眠後，琴尊客到先。
看君安性命，一石懶如前。
范漫翁復自東郊移至城居故處
其一
殘客誠為累，離群亦寡歡。
寂喧無可出，去住已更端。
豈必謀皆是，姑從意所安。
琴書能戀主，不道屢遷難。
又
總不離郊郭，回環得故棲。
鄰皆無改井，樹未暇成蹊。
畫每私良友，齋常聽逸妻。
存茲人外意，動定理應齊。
臘月二十三日伯倫招集木末亭
是時能共到，可不謂閑人？
候雪翻愁霽，探梅似貴春。
煙高江欲動，風遠樹初勻。
遊事年周始，亭臺識此身。
除夕喜雪
雪期爭一夕，要以臘為功。
幸不過春後，非專報歲終。
新茶泉脈至，宿麥土膏通。
無限天人事，災祥在此中。
元日雪，過康虞彭舉茂之不值
誰不憐新雪，能無各往看？
以予到門早，知爾在家難。
天地何其近，風煙但一寬。
晤時矜所得，肯道向來寒！
雨後靈谷看梅花
〈（同康虞、漫翁、子丘、茂之、袁公寥，在二月初八日）〉
其一
花時同所惜，各有看花情。
念我三年客，於茲兩度行。
孤心多在雨，眾意但言晴。
水雪成香國，知從何樹生？
又
曰為梅花至，松陰先看山。
此懷難以喻，其事自相關。
共在香光內，分行澗壑間。
卻思人散後，寒月守潺湲。
二月二十四日雪後，沈宗伯招集高座寺〈（同許伯倫、胡仲修）〉
一雪送寒梅，梅殘無可摧。
似將花五出，移向樹重開。
風物均調事，江山眺詠才。
新晴春欲始，日日好亭臺。
夏梅〈（和董崇相）〉
花葉不相見，代為終歲榮。
誰能將素質，還以敵朱明？
坐臥已無暑，色香如尚清。
始知幽豔物，不獨雪霜情。
秋海棠
牆壁固吾分，煙霜亦是恩。
光輕偏到蒂，命薄幸餘根。
笑泣誰能喻？榮衰不敢論。
年年秋色下，幽獨自相存。
喜鄒彥吉先生至白門，惺以八月十五夜要同李本寧先生及諸詞人集俞園〈（並序）〉
〈（以此清秋，於焉嘉客。白露蒼葭，新染芰荷衣上；歌童舞豎，半攜書畫船中。愧時一相思，惟小子之戒行太晚；雖禮無往教，在先生之乘興何妨。以賓主而易師生，懷斯盡矣；由合離而成壯老，感亦因之。眷焉興念，勉爾為歡。裏寡新聲入耳，就絳紗名部之音；地無勝跡娛心，發金谷故園之想。積數十年之緒，以永今宵；合幾千里之人，而同明月。如茲三五，豈作尋常！履簪雜遝，高人自領孤情；絲肉喧闐，靜者能通妙理。各稱詩以言志，用體物而書時。）〉
其一
講席兼陳樂，年年此願慳。
自攜供帳遠，暫寄客亭閑。
月靜星辰內，秋深煙水間。
從公無小大，皆不自言還。
又
中秋時地有，今夕主賓稀。
歌舞原非借，林亭隻似歸。
浮涼池鳥醉，空影砌蟲依。
頗悟歡場裏，高人有靜機。
又
夜與水相得，秋惟月最親。
留都清絕地，祭酒老成人。
道廣周旋恕，情深領察真。
典刑欽在坐，遊謔荷陶甄。
送商孟和秋試後歸閩
數千里就試，卻向榜前歸。
率爾為來去，看君無是非。
江花揖酒近，堤柳泊舟稀。
不敢便言別，回帆紅葉飛。
杪秋宿牛首，次日歷祖堂獻花岩
其一
閑隨新霽出，風日到牛頭。
松作山中夜，月留泉上秋。
心魂凡屢止，人我幸同幽。
引客棲尋熟，予今是後遊。
又
山光領其一，又復及他岑。
回見雲煙變，彌增丘壑深。
昨宵有明月，必照此疏林。
一片融公石，弘慈古佛心。
早冬遊攝山
其一
每來生節物，又值早冬時。
澗石峰巒具，岩花冰雪為。
空林行有得，靜夜坐方知。
一宿聽晴雨，皆於遊事宜。
又
地非難一往，客未易同遊。
每以須良友，因之失好秋。
山寒晴不重，林氣月彌幽。
慚負歸常早，頻來當久留。
臘月十五葛震父要集齊王孫山居〈（同郭聖僕、林子丘、茂之）〉
頗怪知幽徑，今年到已三。
竹寒猶可借，梅早不須探。
雪月時皆是，冬春情未堪。
半窗人事後，燈火照深談。
春事
春事盡於雨，遊期多在天。
聲香能幾日，花柳已今年。
塵務況居半，勝情寧得全？
我生將五十，所感有由然。
仲春，程仲秩要泛赤石磯
〈（同王永啟、王太古、彥倫、林子丘、茂之）〉
城中今可泛，君愛出城閑。
春物沿洄外，煙光動止間。
逢花頻步岸，返棹亦看山。
共計陰晴日，各憐遊事艱。
雨中柬茂之病
不出畏佳日，卻雲風雨宜。
君雖私藥物，眾亦負花時。
臥只如高士，愁偏及靜思。
留春應有待，清霽故遲遲。
問茂之病
君病年年事，尋常漸不憂。
神明安可恃，朋友代相謀。
藥價貧偏貴，花時好未酬。
因思南郭外，不易是同遊。
又代秦淮五日賦得投詩贈汨羅
是君臨命日，不敢賦牢愁。
緩舞迎神保，新聲托蹇修。
淮流何澹澹，湘水共悠悠。
似見來酬答，風生杜若洲。
在白門喜譚友夏至，相見有詩，感答其意
勿曰生同地，相離即異鄉。
六年人倏忽，千里意尋常。
述作交為慰，聲華不敢當。
清淮明月下，暇豫荷恩光。
出通濟門訪郭聖僕，與友夏同往
不告君幽處，到來心始遐。
未離城以外，相導水之涯。
僕妾道人侶，敦彝貧士家。
清齋微識卻，坐久進茶瓜。
過王永啟小閣，同友夏，時永啟病後
亦自登斯閣，今朝懷共開。
鶯花當病起，風日有朋來。
如入城中舫，兼臨江上臺。
佳情原未廢，戶內可徘徊。
和友夏拜客觸暑、就茂之舍休焉、忽伯敬亦至之作
君能嘲熱客，自出果何心？
難免逢迎事，彌慚剝啄吟。
望廬圖一憩，解屨見同尋。
況得主人靜，閑言生夕陰。
月夜王太古要泛秦淮，同友夏
盛饌煩高士，幽懷就好天。
舟移山色內，燈起浦歌先。
月冷因三夏，河深在眾煙。
各無言路晚，賓主一橋邊。
送五弟快還楚迎家尊赴吳中教職
數往慚吾弟，微官累老親。
公私言浩蕩，俯仰事酸辛。
壯齒輕諸役，全家就一貧。
孤舟兼孝友，勉矣服勞人。
歸舟月上
欲雨偏生月，熊熊日出初。
秋移三夏裏，涼借一光餘。
待爾歸常晚，驚人見似疏。
舍舟情事始，竟夕有盈虛。
送王永啟歸省，兼示董崇相
已俱忘是客，先別我還閩。
直倘能存道，貧今可見親。
非無逢世術，難作負心人。
有友知君孝，全歸不失身。
沈雨若自常熟過訪，九月七日要集敝止，有虞山看紅葉之約
〈（時喜得錢受之書）〉
見君疑舊識，不必故人書。
所念久離別，欣聞近起居。
朋來鴻雁後，雨止菊花初。
得問虞山樹，寒紅三月如。
至毗陵訪鄒臣虎年丈
此行雖定省，過訪約先時。
門徑欽孤性，圖書寄獨知。
親能安善養，友不至阿私。
抗疏言方中，彌深感事悲。
贈鄒太公臣虎尊人
以子識其父，於翁殊不然。
在家羞教讇，去國幸歸全。
一命心忘卻，三牲世有焉。
未知忠孝事，論定果誰賢？
譚友夏自越歸，晤別於錫山
衣邊秋未去，霜氣自湖陰。
凡子吟能及，皆予夢所尋。
分風來往路，計日聚離心。
各指梁溪水，寒煙共一深。
訪王德操居士，曾晤於鄒彥吉先生莊居
以爾知音者，猶存人外蹤。
溪聲當薄暮，門徑似深冬。
雙檜自今識，孤舟非乍逢。
讓鄉前夜語，有約許相從。
泛吳興碧浪湖夾山草蕩漾
〈（韓求仲具舟，同林茂之、夏長卿諸子賦）〉
其一
眾妙從流去，層巒著處生。
入天湖有漸，浮地漾何輕。
蘆渚如秋夜，桑村在晚晴。
一舟空曲後，寒火落分明。
又
湖山深更深，導引主人心。
以爾能無倦，同予得再尋。
煙寬鷗失侶，天靜雁留音。
往返虛靈內，形神有所欽。
又
林巒同作水，風日不離煙。
清照難留物，寒遊頗用天。
飛潛終日竟，心目一隅全。
返棹憐閑石，冰霜影默然。
舟泊吳江，步尋周安期安仁
停舟非夙約，信步即君家。
沿岸攜初月，登庭及暮鴉。
燭燈如有待，蔬茗自無加。
也說明朝去，晨星在戶斜。
婁東訪尹惺麓先生
其一
進退稱維谷，人皆怪一官。
機緣無此妙，遊訪得相寬。
建業天初霽，婁江月未寒。
三冬來往路，風日最為難。
又
即論金陵別，於今歲又除。
苦無多聚散，銷得幾居諸。
約在歸衙後，來當退食初。
一燈師友話，壯老十年餘。
又
無友無家者，因官寄白門。
時情多可慮，客意自難言。
文武公為憲，安危國有藩。
放情圖史外，樂事拜餘恩。
弇園憶贈王元美先生四首
其一
道廣無邊幅，為園亦復然。
一鄉千里近，萬卷百城專。
稍冷簪裾地，彌高木石年。
徘徊尋履跡，緩步惜寒煙。
又
天生人與地，用貴稱其宜。
文獻非俱乏，刪修或可為。
有詩滋異議，無史答明時。
賴此千秋後，猶存未竟思。
又
文章姑無論，交道達神明。
至性能風世，餘因不愧名。
死生千里路，七十兩番行。
竹徑留遺跡，堪思命駕情。
〈（吳明卿兩過此園）〉
又
承響誠無怪，皈心亦有因。
吾聞公長者，眾謂世文人。
大度推揚急，虛懷吐握真。
茲園如散處，四海少孤貧。
贈徐元晦
雖復未相見，十年知有君。
端居偏致客，任俠況能文。
難與今人道，嘗聞我友云。
昨逢賢訪使，首問爾殷殷。
又題畫蘭
日日弄香色，靈明爪指生。
近來添竹石，益以助幽貞。
熟後翻新譜，閑中換妙情。
讀書諸務輟，筆墨亦輸卿。
贈程彥之
歲歲君如此，相憐何日休！
置身時地少，失職友朋羞。
窮豈皆詩罪？饑仍為醉謀。
贈錢聊儉用，前路不堪遊。
過文文起孝廉藥圃賦贈〈（君與啟美為徵仲先生曾孫）〉
賢者後如此，何如親炙情。
況非資祖德，自不愧時名。
一語足文獻，二園難弟兄。
扁舟吳越路，似復為君生。
虎丘贈別徐元歎
出城不言送，猶隻作閑行。
寒月虎丘路，孤燈明夜情。
真文關世運，幽賞略時名。
吾子尚良食，前途勿自輕。
毗陵雪夜別茂之還金陵
出在三秋末，歸當再雪餘。
一寒分去住，明日念舟車。
此別時無幾，相逢歲又初。
中途情事異，聯步有離居。
〈（沈刻《隱秀軒集》詩黃集五言律三止此）

[book_title]卷九•五言律四
毗陵家慶畢，還白門道中作〈（正月五日）〉
秣陵雖久住，吾土是邪非？
新歲此初出，征途亦曰歸。
有親仍告別，留弟與相依。
節物家家鼓，郊原人事稀。
瓶中梅影映壁上畫梅影〈（和葛震甫作）〉
一花分合處，形與影邪神。
雪月來誰識？香光借亦親。
暫依俱幻相，別立是真身。
此際難為喻，羅浮夢里人。
上巳過牛首山莊，看雲池王翁桃花。翁先約往，四年中凡三至此矣
其一
今日是修禊，山中尋爾家。
何嘗不臨水，況又得看花。
積雨晴朝貴，新煙春事加。〈（次日清明）〉
笑他武陵棹，再往失津涯。
又
高年重光景，隔日約遊人。〈（翁時年八十有八）〉
歲作桃花主，天留竹柏身。
紅多成世界，香久結精神。
好待山生月，同時照暮春。
月夜過胡彭舉
一春多雨夜，見月好懷生。
未及先相約，遙知亦此情。
素心朝夕近，僻徑往來清。
恰值君無事，開扉如出迎。
月下新桐喜徐元歎至〈（四月十五夜）〉
是物多妨月，桐陰殊不然。
長如晨露引，不隔晚涼天。
綠滿清虛內，光生幽獨邊。
懷新君亦爾，到在夕陽先。
白門病中送親還毗陵
其一
客子病猶爾，老親還豈安？
隻堪添一別，卻似未來看。
有手不能執，於心難更酸。
我生非小可，天命足相寬。
又
去住不由己，難時骨肉牽。
一官天性隔，萬慮旅書連。
遇難思先德，防身悟宿愆。
何時筋力健，歸養學耕田。
病間贈錢振河
雖復情相係，呼君君豈知。
無心身到日，有幸我生時。
榮衛因人付，恒奇不自為。
敢云輕性命，小愈忽良規。
感歸詩十首
其一
微官今日至，萬病一朝來。
罪福誰司計，乘除已致災。
性情良自審，命相久相猜。
不死多時地，行藏聽所裁。
又
弱骨當綿疾，安危不自知。
客中憂老父，意外賜名醫。
得步庭階日，堪成止足時。
如茲猶過望，幽譴或相隨。
又
居官頻道去，此語未為新。
事小皆由我，情真豈告人。
暗中營退步，久後信閑身。
猶以貧而仕，無辭對老親。
又
五載白門客，歸心漸不生。
江山皆識面，童婢亦知名。
住久愆難免，交深怨或輕。
故鄉雖樸略，事少稱孤情。
又
才入儀曹署，於中處處違。
因之生一悟，過此可成歸。
羅雀心方息，焚魚累始稀。
世人添感慨，翻似悔忘機。
又
疏僻居鄉井，招尤亦有時。
不因官自護，終免世相持。
催謫豈無已，親朋皆我知。
遠交多復久，恩怨暗中移。
又
曾作終年想，圖為遍地遊。
豈徒新識樂，欲寡久居尤。
此自快心語，而非著腳謀。
頻來惟一弟，破浪亦堪憂。〈（五弟又來看）〉
又
窮覓歸依路，愁予但口談。〈（徐元歎書來云云）〉
得生輕寵辱，用死勝嗔貪。
悟晚終無退，心堅在一慚。
鈍根磨正厚，愛我者相參。
又
謬云名與實，官不益微躬。
三月一眠後，諸緣皆夢中。
除醫無切用，學道有宗風。
舍宅聞吾友，歸慚尚築宮。〈（元歎近事。）〉
又
文人而學佛，愚哲或相兼。
自有孤軍入，非將結習沾。
寒暄須飲水，夷險在臨岩。
何夜寒河月，金針面語拈。〈（譚友夏作書，謂予以聰明妨禪，語多影響。）〉
春日過沈雨若問病，並訪唐宜之
其一
人事亦云遠，春光非不知。
孤懷如有告，一病豈能為？
梅又待明歲，柳方垂此時。
柔條莫遽長，吾意愛絲絲。
又
病非難習靜，何以著身心？
幸有友相警，況為予所欽。
讀書賴花鳥，閉戶富登臨。
已愧見時少，幽居莫更深。
夏日遊攝山〈（同王惟士、徐元歎、胡元振）〉
徂夏成茲往，入春同此心。
鶯花相待滿，林壑至今深。
宿處逢山雨，歸時記澗音。
連朝陰霽裏，有意便棲尋。
題畫送沈朗臒入廬山，兼寄憨公
其一
猶未除鬚髮，先能斷肉妻。
晨星驚老宿，秋色引遐棲。
瀑過層層樹，橋藏曲曲溪。
杳然雲樹裏，奔悅漫成迷。
又
泉石冥遊跡，幽明默護身。
出家超將相，度世答君親。
水觀神三界，山行影一人。
遠公迎汝處，寒月石門新。
〈（沈刻《隱秀軒集》詩黃集五言律四止此）〉
九江阻風，示陸君啟年丈
何以潯陽泊？依然前日風。
歸途原未改，轉境不相同。
訪舊逢佳地，懷新愛遠空。
無窮奔悅意，身隻在舟中。
題秋山讀書圖
中歲知名久，於今思讀書。
捫心時自愧，屈指歲無餘。
圖史空成架，溪山未定居。
何人秋色裏，懷抱古今如？
別閩士二首〈（為許玉史、韓晉之、齊望子）〉
其一
多生為學究，官不脫諸生。
斟酌隨群品，寬嚴在一誠。
未能期月化，聊復此時情。
但勿相浮慕，空留師友名。
又
別事閩偏早，交情楚最悲。
江帆猶未掛，岸柳已先垂。
此去吾將隱，君歸自有師。
維舟無限意，端在執經時。
過溪至萬年宮，舟歷六曲上天遊觀宿
其一
丘壑最深處，不離衢路間。
靜喧爭一渡，次第入諸山。
流去峰相顧，舟停石所攀。
回看溪未遠，車馬幾曾閑。
其二
登山從水始，此理有難言。
一棹聲將沒，孤峰影若存。
不須將某處，定以屬何源。
曲直成單復，牽攀變客魂。
其三〈（臥龍潭）〉
武夷溪妙處，不以淺深求。
山勢有時止，潭聲至此幽。
魚龍千古夜，陵谷一隅秋。
卻自能衝照，燃犀無可搜。
其四〈（雲窩，陳少司馬幼溪所住）〉
溪山將半處，止此意何如？
早入高人眼，先成靜者廬。
筍茶隨所取，妻子可同居。
井灶猶堪問，鳩巢借鵲餘。
其五
莫謂看山便，於茲幾度行。
歸途才信宿，遊事亦經營。
不雨兼能月，方春恰又晴。
蒼蒼煙杳外，下視候分明。
宿天遊觀。已是第六曲，初由五曲舍舟至此。次日將入舟，終九曲之遊。輿行里許，已至七曲，詩紀往還所歷。
武夷源九曲，上下以舟從。
舍棹無三里，過溪第七重。
前途猶未定，來路卻相逢。
隻似遊方始，新看昨日峰。
其二〈（下城高岩，一僧所止）〉
名山何所憾？遊半未逢僧。
照水憐孤影，懸岩占一層。
威儀粗已具，燈缽果誰承？
送我前溪去，依依別未能。
其三〈（小桃源）〉
仙源一以閉，雞犬去悠哉。
山徑偶然盡，水聲何自來？
暫因人未識，聊許洞猶開。
豈復如秦隱，頻為漁子猜。
其四〈（仰接筍峰不得上）〉
亦識險將盡，到時心目寬。
斷連無百尺，俯仰若千盤。
自歎來偏晚，非關上獨難。
卻思登岱日，垂手步層巒。
其五〈（三曲舍舟行七里，尋靈岩、一線天、風洞諸處）〉
歸舟溪且盡，中止亦何心？
清泛所不到，幽棲聞更深。
天分岩一寸，月半壁千尋。
斟酌今宵宿，應逢光滿林。
其六〈（宿虎嘯岩）〉
若比天遊宿，高深漸不同。
置身星月上，濯魄水煙中。
登涉頻勞目，眠餐可息躬。
明朝仍理楫，往返此山中。
其七〈（玉女峰）〉
脈脈盈盈處，行行止止時。
變如頻作態，靜不可求思。
影好禽魚悅，神寒水月知。
分形垂顧眄，迎送意無疲。
別元歎〈（與孟和送至無錫）〉
同送歸閩客，送君猶未遑。
誰知停棹近，已是別途長。
去去皆良友，遙遙尚故鄉。
明年春草日，此地莫相忘。
答韓晉之秀才詩並書
憐君冰鐵骨，風雅又多情。
古學煩相守，高懷從此生。
窮常欣創獲，孤不廢浮名。
斟酌清和理，相期德有成。
九日集謝彥甫吉甫陸舟亭賦贈
其一
生來同水國，安可暫忘舟。
所以城中舫，常依天際流。
秋清表星月，煙遠見鳧鷗。
況值登高日，蒼然眺聽周。
又
湖煙綠不已，渺若萬波然。
近卜城頭宅，頻登屋裏船。
潤流書畫外，光在足纓前。
君自乘驄去，閑齋借坐眠。〈（時彥甫將北上就臺班）〉
送譚友夏里選北上應京兆試
其一
老至畏分手，送君觀國光。
如何征路苦，翻願別時長？
坦步高文售，加餐病母康。
緣茲寬內顧，留滯亦嘉祥。
又
我遊君獨處，君出我端居。
家國分身是，升沉易地如。
友朋咸勸往，車乘莫教虛。
況值鶯花月，沿途似故廬。
又
少予年一紀，猶作後時看。
自是知名早，非關待價難。
弟兄分筆墨，鄉國換衣冠。
莫羨王陽綬，相期路正寬。
孫女詩〈（二月初七周歲）〉
其一
生女嬌於子，尤憐是女孫。
禮無妨一抱，慧豈在多言。
周歲添新事，他生種愛根。
目前稱大父，貽厥不須論。
又
陶公本多子，猶作慰情言。
梨栗兼分女，箕裘不責孫。
強存三世數，難記一年恩。
亦是詩書種，何須出相門。
送謝吉甫入都，兼寄彥甫
年少稱同學，鄉書附令兄。
一雙仍待價，第五本齊名。
我病宜先老，君才見晚成。
作賓今上國，即此是家聲。
初聞鶯〈（三月初一日）〉
鶯聲與山色，不以閉門無。
空外來誰觸，閑中取自娛。
始驚三月至，深念一春徂。
此際能先覺，虛懷領納殊。
驚聞岳季有年丈解官歸，詩以問之
經旬不相見，忽道具歸舟。
未敢遽言送，猶疑庶可留。
出疆應有故，接淅向誰謀？
人作蓴鱸想，傍觀多隱憂。
寄懷沈雨若病
年年聞爾病，即以病為醫。
養嗇今何地，工文亦此時。
閑來應有得，習久反相宜。
茲意人難告，身經處始知。
僧開子南遊贈詩答送
我已斷文字，師方損贈言。
猶將今愧悔，謬作昔推尊。
六代津梁地，諸緣悟入門。
從茲深道力，不復患名根。
七月十五日試岕茶〈（徐元歎寄到）〉二首
其一
江南秋岕日，此地試春茶。
致遠良非易，懷新若有加。
咄嗟人器換，驚怪色香差。
所賴微禁老，經時保靜嘉。
又
千里封題秘，單辭品目忘。〈（元歎未答予《茶詩》）〉
在君惟遠寄，聽我自親嘗。
曾歷中泠水，當添顧渚香。
病脾秋貴暖，啜苦獨無傷。
喜袁述之舉孝廉二首
其一
文士肯登第，高人偏動情。
誼何關世講，價匪藉時名。
落羽堪相慰，懷珠必見明。
一身通塞事，觀望亦非輕。
又
豈真須一第，用以托吾躬？
羔雁時難免，弓旌世與同。
門風騷雅外，道氣寵榮中。
喜說君先子〈（謂中郎先生）〉，賢賢俗論公。
贈陳翁七十
七十尋常事，如君可曰希。
直心能入世，古道本忘機。
賢貴多分席，官私少叩扉。
高年叨賜爵，無改舊冠衣。
寄懷表兄王幼振，兼要枉過
病來疏舊友，老至念周親。
五十餘中表，存亡凡幾人？
回頭梨栗日，彈指杖輿身。
莫悔前時闊，從今相過頻。
送可上暫還永新，訂明年之約二首
其一
只如行腳者，瓢笠孑然來。
為許予重到，因寬爾暫回。
友朋容易散，生死默相催。
最是蹉跎處，離群眼倦開。
又
近家偏不問，到此卻思歸。
往教誠為幸，相辭未必非。
翻因回棹速，深悟現身希。
自有當機日，逢君再叩扉。
元夕舟中雨
此夕豈煩雨，佳時偏在舟。
家居元未樂，途次復何尤？
歲儉燈難接，村荒月不留。
張皇今歲事，土鼓報前頭。
〈（以上三十九首錄自《鍾伯敬先生遺稿》卷一）

[book_title]卷十•七言律一
送人遊匡廬九華
晚遊匡嶽亦非遲，囊有真形畫有詩〈（君善詩畫）〉。
置我一丘差不惡，憐君三絕獨無癡。
心諳勝跡如曾到，山喜清人似故知。
叩罷彭郎逢九子，寄言余欲往從之。
丹陽夜泊，時將過訪張楊二年丈
城裏溪橋曲曲源，依稀桃葉渡邊村。
一汀雲影流虛響，半岸蘆花覆夢魂。
江月林風隨去住，蛙聲鳥語自寒溫。
故人儻作臨邛宰，旅況鄉愁與暫論。
江行俳體〈（並序）〉
〈（友人譚友夏作《竹枝詞》近百首，余曾賞之，皆舟行詩也，其體則七言絕。其所采民謠土風，自江陵至吾邑，上下二、三百里耳，乃遂能至百首；矧余舟發鄂渚，迄於金陵，歷吳門。荊、吳俗遷，冬春序改，縱其目覽口傳，足涉手書，所得寧當止百首哉！於是難其事，廣以七言，限以四韻，拘以俳比聲偶，要使體諢而響切，事雜而詞整，氣詼而法嚴，令才有不必盡，而意有不得逞，亦蟻封盤馬意也。范蔚宗有言：「吾於音樂，恨不精雅聲，至於一絕處，亦復何異？」此難為拘儒俗子道也。夫「今之樂，猶古之樂」，千古聲詩秘諦，子輿氏一語拈破，妙達此解，可度脫千萬劫詩文苦趣。偶因一端而並及之。）〉
五載前曾說此遊，問程結伴幾春秋。
艱難水陸千餘里，大小關梁六易舟。
畏路剌船頻裸體，乘流開柁緩梳頭。
順風一日行三日，莫待依灘怨石尤。
又
虛船也復戒偷關，枉殺西風盡日灣。
舟臥夢歸醒見水，江行怨泊快看山。
弘羊半自儒生出，餒虎空傳稅使還。
近道計臣心轉細，官錢曾未漏漁蠻。
又
巴舷吳榜簇江干，市儈村娼半倚灘。
係籍慣拻鄉閥閱，投單例辦敝衣冠。
女兒編竹成長纜，乞子施竿覓剩盤。
小釜群炊如候代，奚奴亭午未朝餐。
又
江鄉漲後指荒郊，木杪魚罾俯雀巢。
處處葑田催種麥，家家竹瓦代誅茅。
岸容霜老菰蒲禿，水氣晴粘草樹交。
快舫蝕波才寸許，急湍底復怨舟膠？
又
日日移家處處鄰，吳頭楚尾半波臣。
罟師嚼米餐烏鬼，舟僕偷錢買白鱗。
鴉食肉能謀底事，獺銜魚欲祭何神？
黃頭見我詢潮步，笑是潯陽始過人。
又
羞從狐鼠敘行蹤，隨例輸錢買印封。
半月員程過一月，杪冬孤艇發初冬。
持符官卒尊於吏，附舶儒生賤似傭。
估客孝廉陽不問，胡床指顧太從容。
又
村煙城樹遠依依，解指青溪與翠微。
風送白魚爭入市，江過黃鵠漸多磯。
家從久念方驚別，地喜初來也似歸。
近日江南新澇後，稻蝦難比往年肥。
又
小聚星晨屢斷連，山椒一縷露人煙。
土音偏不移雞犬，市暨通行雜鈔錢。
澤國火耕兼水耨，霜林棗地接楓天。
時艱夜禁明書楔，撥刺更更響釣船。
又
土風何異竟陵城，水代平田網代耕。
放去翳鳧偏認主，教成馴獺聽呼名。
狂書鳥過沙留譜，囈語烏眠夜作聲。
奴子入吳學細唾，儂音傖舌字全生。
又
千門市火亂漁燈，銜尾官艘也係罾。
崖屋乍隨春漲徙，灘舟專候早潮升。
清時閭左衣形緩，儉歲江東米價增。
從客諱言新入洛，自稱前度到金陵。
又
潮褪金焦岸稍巉，斷虹嵌壁劍雙椷。
嵐堆積翠深藏壑，雨隔殘紅半露岩。
近海蜃睛朝列市，乘風魚背晝張帆。
新荷香遍吳江水，思製瀟湘隱士衫。
又
鳴榔打鼓暮乘潮，借得官舟勝客𦨣。
奴子暫時聊意氣，朋從此日也逍遙。
公然躭首橫銀榜，無數漁罾避畫橈。
睡醒卻詢瓜步岸，長年前指廣陵橋。
碧雲寺早起
人語翠微聞啟門，離離殘露濕初暾。
行經絕澗數花落，坐見半山孤鳥翻。
月去寒潭林影換，雲依閑砌草頭溫。
與君莫厭頻移榻，晨爽秋陰非一村。
夜坐〈（與茂之同用起句）〉
愁裏不知秋淺深，高城幾處密清砧。
悲愉未敢開鄉信，榮落徒能感客心。
永夜鍾聲非遠寺，空天霜氣況衰林。
砌蛩籬竹皆情性，咽露搖風各自吟。
辛亥元日早朝
火城漸簇大明宮，隨例嵩呼歲歲同。
殘雪在簾如落月，輕煙半樹信柔風。
金支縹緲春陰外，碧落參差夜氣中。
卻憶庚寅元日事，廿年天語不曾通。
白沙驛
鳥墮猿回半楚關，卻云蜀道古來艱。
高源頫盡仍逢水，絕壁攀窮始見山。
天缺似多青嶂累，岩空長待白雲還。
盤旋恐亦無過此，不信前途更九灣。
合江舟中早發
日疊寒流次第明，開窗剛見半江晴。
迎舟亂渚如還往，隔水群峰互避爭。
不覺鳴榔先午夜，怪無擊柝續殘更。
披衣驚失舟棲處，百五飛湍夢裏行。
忠州霧泊
漁艇官舟曉泊同，蜀江愁霧不愁風。
煙生野聚汀寒外，雲滿山城水氣中。
曲岸川回翻似盡，遙天峰沒卻如空。
依稀往日丹楓路，稍見霜前遠近紅。
還至歸州
最喜茲州喚秭歸，歸舟聞此各依依。
不辭過峽三聲苦，且與征途九折違。
問答漸聽鄉語近，逢迎寧計主人非。
獨餘一副酬知淚，忍向西陵道上揮。
寄答尤時純
宦邸家居數見貽，三年千里夢相隨。
高情恕我嗣音少，畏路憂君作事奇。
滿腹精神堪獨往，半生氣俠諱人知。
行藏亦自超流俗，士所當為未止斯。
寄譚友夏，復招之
也知物論乍難平，素負高懷諒不驚。
如子自無煩富貴，旁人未免重科名。
暫因意外升沈事，默證胸中靜躁情。
遙想扁舟當此際，出門無累往還輕。
復雨和友夏，仍留之
冬雨連宵亦不時，當茲欲別卻相宜。
留經幾度辭彌拙，聽過三更意漸移。
夕吹聲中殘葉怯，山寒來處客衣知。
看君原不勞維縶，又借愁霖自改期。
山夜聞鴉，同諸子分韻即成〈（得明字）〉
亂處高飛每易驚，出林誰是最初鳴？
幾千萬點孤村遠，過兩三聲片月明。
山晚後棲須好侶，天寒群影見慈情。
閑聞亦復關何事？能使空齋客思生。
友夏再至晤商林二丈與予兄弟，山居旬餘將歸
計爾南歸三月餘，十之五六住吾廬。
此回良晤尤非偶，前度奇談亦不虛。
賓主豈能同世法，眠餐直欲作家居。
頻來久聚渾忘卻，只記明朝又別予。
孟和茂之將過友夏湖上
與共經旬住小園，何須更往扣渠門。
義宜拜母兼兄弟，趣必由山及水村。
縱去猶當寬信宿，即留寧得幾朝昏。
行行予欲之官矣，此際情辭不可言。
至真定
偶隨計吏北之官，一月嚴程七日殘。
文物清時王事易，風霜遠道客身難。
每來幽薊多逢臘，此度滹沱獨不寒。
朔氣最高冬未雪，豈宜春近土猶乾。
暫駐涿州抵良鄉再宿
長安近在舉頭邊，何以逡巡屢不前？
百里情多難九十，半冬途未了三千。
憐茲驛路寬朝夕，幸我程期可後先。
京邑故人相待滿，轉於將至意紛然。
丘長孺宅看暖室梅花〈（同馬時良、仲良、商孟和）〉
臘盡寒花未可尋，見花偏不必寒林。
移當密坐人同邇，開值他鄉意獨深。
一室冬春俱在眼，數枝遲速頗經心。
冰霜只隔軒窗外，似惜幽貞不忍侵。
早秋
次第高城生遠音，離離清露報疏林。
微涼不待晚先至，積雨能令秋易深
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>