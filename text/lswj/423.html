<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,宋文纪全文在线阅读,宋文纪全文在线下载,大玄古籍书库">
<meta name="description" content="十八卷。明梅鼎祚编。梅鼎祚仿冯惟讷《古诗纪》之意，辑陈、隋以前之文为《文纪》，此为其一。此编上承魏、晋，下启齐、梁，其间清俊之体犹存，纂组之风渐盛，居文质升降之关;虽涉雕华，未全绮靡。观此编所录，可见风气转移，日趋日变之端倪，缘故。其编纂之体，略同汉、晋文纪。中间如庐山公九锡文和香方之类，巨细兼收，意取全备。犹之䱇表、头责子羽文诸作，咸登前牒，不能以芜累为讥;唯宋公册封九锡禅代诸文，既为晋人所撰，自当附之于晋纪，而移入此编，乃体例乖误。又如司马越女铭词，虽发自宋年，而撰自晋代，亦不应附入此编。另者，梅鼎祚">
<title>宋文纪_梅鼎祚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宋文纪</span> <br/>
          作者： <span class="inputVal" id="bkauthor">梅鼎祚</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]252604</span> <br/>
          说明： <span class="inputVal" id="bkdec">十八卷。明梅鼎祚编。梅鼎祚仿冯惟讷《古诗纪》之意，辑陈、隋以前之文为《文纪》，此为其一。此编上承魏、晋，下启齐、梁，其间清俊之体犹存，纂组之风渐盛，居文质升降之关;虽涉雕华，未全绮靡。观此编所录，可见风气转移，日趋日变之端倪，缘故。其编纂之体，略同汉、晋文纪。中间如庐山公九锡文和香方之类，巨细兼收，意取全备。犹之䱇表、头责子羽文诸作，咸登前牒，不能以芜累为讥;唯宋公册封九锡禅代诸文，既为晋人所撰，自当附之于晋纪，而移入此编，乃体例乖误。又如司马越女铭词，虽发自宋年，而撰自晋代，亦不应附入此编。另者，梅鼎祚所辑《文纪》十余种，其版行者，自 《皇霸文纪》至《西晋文纪》而止。梅鼎祚殁后，应天巡按御史张煊、宁国府知府周维新始为次第开雕。而此集先成，故卷首独有其二人之序。此书有 《四库全书》本。</span> <br/>
          封面： <span class="inputVal" id="bkimg">Z_18612.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宋文纪
[book_author]梅鼎祚
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]252604
[book_dec]十八卷。明梅鼎祚编。梅鼎祚仿冯惟讷《古诗纪》之意，辑陈、隋以前之文为《文纪》，此为其一。此编上承魏、晋，下启齐、梁，其间清俊之体犹存，纂组之风渐盛，居文质升降之关;虽涉雕华，未全绮靡。观此编所录，可见风气转移，日趋日变之端倪，缘故。其编纂之体，略同汉、晋文纪。中间如庐山公九锡文和香方之类，巨细兼收，意取全备。犹之䱇表、头责子羽文诸作，咸登前牒，不能以芜累为讥;唯宋公册封九锡禅代诸文，既为晋人所撰，自当附之于晋纪，而移入此编，乃体例乖误。又如司马越女铭词，虽发自宋年，而撰自晋代，亦不应附入此编。另者，梅鼎祚所辑《文纪》十余种，其版行者，自 《皇霸文纪》至《西晋文纪》而止。梅鼎祚殁后，应天巡按御史张煊、宁国府知府周维新始为次第开雕。而此集先成，故卷首独有其二人之序。此书有 《四库全书》本。
[book_img]Z_18612.jpg


[book_title]提要
【臣】等谨案宋文纪十八卷明梅鼎祚编鼎祚所辑八代文纪卷溢三百其版行者自皇霸至西晋而止鼎祚没后应天巡按御史张煊宁国府知府周维新始为次第开雕而此集先成故卷首独有煊及维新序宋之文上承魏晋清儁之体犹存下启齐梁纂组之风渐盛于八代之内居文质升降之闗虽渉雕华未全绮靡观鼎祚所録可以见风气转移日趋日变之故焉其编纂之体略同汉晋中间如庐山公九锡文和香方之类钜细兼收义取全备犹之防表头责子羽诸作咸登前牒不能以芜累为讥惟宋公册封九锡禅代诸文既为晋人所撰自当附之于晋纪移而入宋于例殊乖又司马越女铭词虽发自宋年而撰由晋代附之简末尤无取义是则编次之疎矣乾隆四十三年三月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费　墀

[book_title]原序
宋文纪原序
宣城梅禹金先生博雅大儒也生平撰述无虑万卷晚节辑文纪一书肇端轩羲下讫陈隋旁罗二氏计卷三百有竒洵通人之鸿裁文苑之钜典矣禹金没家贫不能行其书后先好古者尝节次付剞劂氏然自两汉西晋而止东晋宋齐以下诸纪未克尽传顷奉简书按部宛陵读而好之欲亟睹其全书以公海内廼蠲俸属同籍郡守周君夀之梓先成宋文纪十八卷而东晋诸纪则复属余宣令力任之杀青未竟嗣弁绪言兹以宋纪既竣禹金之孙朗中伏谒请序乃先书其畧于简端曰论文者率尚秦汉退六朝似已不知世有升降文因有盛衰六朝之不能为秦汉也犹商周之不能不秦汉也彼汉之东则既衰矣况下此者乎尝闻之黄虞淳而质唐夏质而辨商周丽而雅楚汉侈而艳魏晋浅而绮宋讹而新齐梁以还益靡靡难观矣夫従质追新繇新趋靡辟之岷江既导九横流云英初奏郑卫敓雅泝流而忘源踵事而增华固其所也虽然以汉眎宋则高曾也以魏晋眎宋则祖祢也以宋眎齐梁不翅弟畜之矣葢宋之文追凿经典附丽情质固过于形似而失之讹要以衘华佩实推陈启秀隽而不纎藻而不荡上变两晋虚之习下驾梁陈轻险之风则宋似居六朝之介而负前后之功咎焉且即以其世论之髙祖廓清绩防魏武元嘉善政化臻小康较诸萧氏气象差殊至若孝武奋藻英多义庆着説标令刘穆傅亮经纶朝典希逸蔚宗粉黼史册康乐高江左之歩延之有君子之心葢亦有可观寀者焉奚必宾宾焉家天汉而人黄初哉禹金防综攟摭事辞条贯既精且博览者试因兹纪披文论世宁直一代典章文物之盛犂然列睂即其时治乱得失之故亦洞如观火矣然则又乌可不亟传乎夫礼名贤考遗文采风之事柱下之职也禹金业推代兴宜在著作之庭不幸巳矣当吾世而失贤者能无慨慕扬雄云存则人亡则书文纪传禹金不朽矣即昭代斐然之业允其在兹余获锓其全书以充輶轩秘省之求良有厚幸焉后之人善葆藏之以毋忘余逮周余诸君表章之雅志哉时崇祯十年丁丑腊月八日赐同进士出身文林郎巡按应天等处监察御史晋阳张煊书于姑孰之端公堂
传曰作者之谓圣述者之谓明圣如孔子犹曰述而不作固知述之功比于作等耳后世缀文之士代有之若夫整齐古今网罗佚失粲然成不刋之书葢亦罕矣梁昭明之文选宋宋昉之文苑英华好古者师焉然选裁而略苑赡而芜他若柳宗直之西汉文类裂摘班书亡当博物姚铉之唐文粹吕祖谦之宋文鉴铨撮颇僃文仅夲朝往古阙如未有首黄轩迄六代鸿篇单简旁缀并苞如今宛陵梅禹金先生文纪之完者也顷承乏出守尝获而寓目焉夫其立例审比事覈则类史具众体縂羣碎则类集广采冥搜裒选之遗摭集之缺则学该诠综同异区别时代获麟杨隋更端唐宋则识辨于戯斯谓集古之大成者耶惜卷册浩衍刻夲迄晋而止宋齐而下未传也维新窃有意焉河东张公持斧按部笃好是书下檄版行适与愿防乃属禹金之子士好覆挍而寿之梓先成宋文纪十八卷公琬琰之文已弁端矣维新何敢复赞一辞惟是公嘉恵之懿不可以巳而因文抚世又乌能无遗感哉彼宋之袭霸江左﨑岖戎马索虏讧于外簒夺舋于内师旅数兴民力日攰然而甲胄之士犹能捍圉而御变衣冠之伦尚能含笑而吐辞一代典文不尽榛棘今大明丽天丰芑旧地文治之隆固宜炳焉与三代比何渠于宋而江淮之间骚然靡宁班范之业郁而不章然则读是纪也岂能无振溺起衰之慨乎惟公端纪贞宪威恵所敷罔不底定绥靖之余亟徴文献美哉诗之所云文武吉甫者是矣夫古者官其地必礼其贤者求其遗书语曰文翁倡其教相如为之师今禹金不可作矣庻防读其书知其人敢自负于古良二千石之义乎是役也宁惟是禹金后人嘉与明徳即维新亦借手庶无溺职焉故不揆而叙其事于公之后赐进士出身中宪大夫知直宁国府事前戸部河南司郎中奉命搃理山西大同粮储燕中周维新顿首拜撰

[book_title]卷一
钦定四库全书
宋文纪卷一　　　　　　明　梅鼎祚　编武帝【姓刘名裕字徳舆彭城人楚元王交之后亊晋安帝诛桓元歴位太尉相国封宋公进爵为王恭帝时簒晋国号宋都建业在位三年庙号髙祖】
讨桓元移京邑檄【髙祖晋安帝初以破妖贼孙恩为建武将军下邳太守桓元从兄脩以抚军镇丹徒以髙祖为中叅军及恩奔败死众推卢循为主髙祖复东征循而元寻簒位迁安帝于寻阳髙祖还京口与刘毅何无忌等起义兵讨元众推髙祖为盟主移檄京邑大破贼军元具舟浮江南走髙祖镇石头立留台官为使持节都督领军将军徐州刺史】
夫治乱相因理不常泰狡焉肆虐或值圣明自我大晋阳九屡构隆安以来难结皇室忠臣碎于虎口贞良毙于豺狼逆臣桓元陵虐人鬼阻兵荆郢肆暴都邑天未亡难凶力繁兴逾年之间遂倾皇祚主上播越流幸非所神器沉沦七庙毁坠夏后之罹浞豷有汉之遭莽卓方之于元未足为喻自元簒逆于今歴年亢旱弥时民无生气加以士庶疲于转输文武困于造筑父子乖离室家分散岂唯大东有杼轴之悲摽梅有倾筐之塈而已哉仰观天文俯察人事此而能久孰有可亡凡在有心谁不扼腕【讳】等所以叩心泣血不遑啓处者也是故夕寐宵兴援奬忠烈潜构﨑岖险过履虎辅国将军刘毅广武将军何无忌镇北主簿孟昶兖州主簿魏咏之宁逺将军刘道规龙骧将军刘藩振威将军檀凭之等忠烈断金精贯白日荷戈奋袂志在毕命益州刺史毛璩万里齐契扫定荆楚江州刺史郭昶之奉迎主上宫于寻阳镇北叅军王元徳等并率部曲保据石头扬武将军诸葛长民收集义士巳据歴阳征虏叅军庾頥之等潜相连结以为内应同力协规所在蜂起即日斩伪徐州刺史安成王脩青州刺史宏首义众既集文武争先咸谓不有一统则事无以辑【讳】辤不获巳遂摠军要庶上慿祖宗之灵下罄义夫之力剪馘逋逆荡清京辇公侯诸君或世树忠贞或身荷爵宠而并俛眉猾竪自効莫由顾瞻周道宁不吊乎今日之举良其防也【讳】以虚薄才非古人势接于巳践之机受任于既穨之运丹诚未宣感慨愤跃望霄汉以永怀眄山川以増厉授檄之日神驰贼廷
平桓元上安帝乞正封赏奏【安帝反正至自江陵髙祖上言封赏于是尚书奏封唱义谋主镇军将军刘裕豫章郡公食邑万戸余封赏有差】
昔天祸皇室巨狡纵簒臣等义惟旧隶豫防国恩仰契信顺之符俯厉人臣之愤虽社稷之灵抑亦事由众济其翼奬忠勤之佐文武毕力之士敷执在巳之谦用亏国体之大辄摄众军先上同谋起义始平京口广陵二城臣及抚军将军毅等二百七十二人并后赴义出都縁道大战所余一千五百六十六人又辅国将军长民故给事中王元徳等十人各一千八百四十八人乞正封赏其西征众军须论集续上
州郡请准土断表【义熈九年髙祖自至江陵时民居未一表请于是依界土断唯徐兖青三州居晋陵者不在断例】
臣闻先王制治九土攸序分境画疆各安其居在昔盛世人无迁业故井田之制三代以隆秦革斯政汉遂不改富强兼并于是为然九服弗扰所托成旧在汉西京大迁田景之族以实关中即以三辅为乡闾不复系之于齐楚自永嘉播越爰托淮海朝有匡复之算民怀思本之心经畧之图日不暇给是以宁民绥治犹有未遑及至大司马桓温以民无定本伤治为深庚戌土断以一其业于时财阜国丰实由于此自兹迄今绵歴年载画一之制渐用穨弛杂居流寓闾伍弗修王化所以未纯民瘼所以犹在臣荷重任耻责寔深自非改调解张无以济治夫人情滞常难与虑始所谓父母之邦以为桑梓者诚以生焉终焉敬爱所托耳今所居累世坟垄成行敬恭之诚岂不与事而至请准庚戌土断之科庶子本所稍与事着然后率之以仁义鼓之以威武超大江而跨黄河抚九州而复旧土则恋本之志乃速由于当年在始暂勤要终所以能易伏惟陛下垂矜万民怜其所失永怀鸿鴈之诗思隆中兴之业既委臣以国重期臣以宁济若所啓合允请付外施行【杜氏通典治作理隆作崇斯作其九服弗优所托成旧二句在齐楚下民作人子本所作存其本武作声由作申】
平长安上浑仪表【晋起居注义熈十四年】
近于长安获张衡所作浑仪玉圭歴代寳器久沉冦戎谨奉陛下归之天府
请褒赠王镇恶表【髙祖北伐以镇恶为先锋攻防长安姚降留第二子桂阳公义真镇守镇恶领安西司马冯翊太守委以扞御之任义真中兵叅军沈田子与镇恶不协为田子所杀时晋义熈十四年也髙祖表奏左将军青州刺史】
故安西司马征虏将军王镇恶志节亮直机略明举自策名州府屡着诚绩荆南遘衅势据上流难兴彊蕃忧兼内侮镇恶轻舟先迈神兵电临旰食之虞一朝雾散及王师西伐有事中原长驱洛阳肃清湖陜入渭之捷指麾无前遂廓定咸阳俘执伪后克成之效莫与为畴实扞城所寄国之方邵也近北敌游魂冦掠渭北统率众军曜威扑讨贼既还奔还次泾上故龙骧将军沈田子忽发狂易奄加刃害忠勲未究受祸不圗痛恤兼至惋悼无巳伏惟圣怀为之伤恻田子狂悖即巳备宪镇恶诚着艰难勲参前烈殊绩未酬宜防追宠愿敇有司议其褒赠
请追封孟龙符表【髙祖伐广固以龙符为先锋军达临朐乗胜追逐为慕容超所害赠徐州刺史又表封临沅县男】
故龙骧将军广川太守孟龙符忠勇果毅陨身王事宜防甄表以显贞节圣恩嘉悼宠赠方州龙符投袂义初前驱効命推锋三防每为众先及西剿桓歆北殄河朔朝议爵赏未及施行防今北伐复统前旅临朐之战气冠三军于时逆徒寔繁控掩泽龙符匹马电跃所向摧靡奋戈深入知死弗吝贼超奔遁依险乌聚大军因势方轨长驱考其庸绩豫叅济不窃谓宜班爵土以褒勲烈
请加赠孙季髙表【季髙名处以字行为振武将军广固之役先登有功又大破卢循追至郁林防病卒追赠龙骧将军南海太守复表赠交州刺史】
孙季髙岭南之勲巳防褒赠臣更思惟卢循稔恶一纪据有全域若今根本未拔投奔有所招合余烬犹能为虞县师逺讨方勤庙算而季髙泛海万里投命洪流波激电迈指日遄至遂奄定南海覆其巢窟使循进退靡依轻舟逺迸曾不旬月妖凶殱殄荡涤之功寔庸为大徃年所赠犹为未优愚谓宜更赠一州即其本号庶令忠勲不湮劳臣増厉
沈田子长安战功表【晋义熈十二年髙祖为太尉北伐姚田子领别军从武闗入所向摧防得伪乗舆服御髙祖表言安帝诏加慰劳长安遂平】
叅征虏军事振武将军扶风太守沈田子率领劲鋭背城电激身先士卒勇冠戎陈奋寡对众所向必摧自辰及未斩馘千数丧旗弃众奔还霸西咸阳空尽义徒四合清荡余烬势在跂踵
晋安帝诏报
逋冦阻隘晏安假日举斧函谷规延王诛群师勤王将离寒暑公躬秉鈇钺棱威首涂戎辂载脂则郊垒疉卷崤陜甫践则潼塞开扃姚窘逼弃城送死蓝田偏师覆之霸川甲首成林俘获蔽野伪首奔迸华戎云集积纪逋冦旦夕夷殄
嵩岳降瑞表【孙严宋书】
沙门释法义于嵩高庙所石坛下得玉璧三十二枚黄金一饼符彩润洁河南太守毛修之以灵岳降瑞送诸神府
奉晋武陵王司马遵牋【遵字茂逺元帝孙歴拜太保】
【遵为中领军桓元簒朝廷密诏使摠摄万机加侍中大将军时光禄勲丁承之左卫将军禇粲游击将军司马秀役使官人为御史中丞王桢之所纠察谢牋言辞怨愤承之造司宜藏髙祖为领军将军与遵牋并免官】
粲等备位大臣所怀必尽执宪不允自应据理陈诉而横兴怨忿归咎有司宜加裁当以清风轨【沈约宋书】
与刘毅书【毅字希乐彭城沛人歴荆州刺史武帝以贰于巳奏晋安帝诛之毅南征卢循裕与毅书又遣毅从弟藩止之毅大怒谓藩曰我以一时之功相推耳汝便谓我不及刘裕也投书于地与循战败】
吾往习击妖贼晓其变态新获姧利其锋不可轻宜须装严毕与弟同举【宋书】
同前【晋书　通鉴合二书为一篇】
吾徃与妖贼战晓其变态今修船垂毕将居前扑之克平之日上流之任皆以相委
敕建威将军孙季髙【孙处字季髙防稽永兴人以字行】
【卢循广州守兵不以海道为防髙祖为宋公遣季髙乗海奄至焚贼舟舰屠其城初咸以海道艰逺必至为难且分彻见力二三非要髙祖不从乃敕季髙受命而行如期尅捷】
大军十二月之交必破妖冦卿今时当至广州倾其巢窟令贼奔走之日无所归投【宋书】
与朱龄石函书【龄石字伯儿沛郡沛人歴雍州刺史敌攻见害】
【髙祖与龄石密谋取蜀曰刘敬宣往年出黄虎无功而退今以大众自外水取成都疑兵出内水此制敌之竒也因遣龄石为元帅率宁朔将军臧熹龙骧将军朱林等发自江陵别有函书全封龄石署函边曰至白帝乃开诸军至自白帝发书倍道兼行谯纵果备内水重兵戍涪城屯彭模夹水为城龄石大破之谯縦奔于涪城而蜀平】
众军悉从外水取成都臧熹朱林于中水取广汉使羸弱乗髙舰十余由内水向黄虎【宋书　羸通鉴作老】
遗韩延之书
【晋宗室司马休之字季预谯敬王恬第三子为平西将军荆州刺史子文思出嗣谯郡王在京师招集轻侠髙祖执送休之使自为其所休之表废文思并与髙祖书后结雍州刺史鲁宗之共诛执政休之子文寳兄子文祖并于都赐死时延之为休之府録事叅军有干用才能髙祖之故吏也髙祖亲征休之未至江陵密移延之书延之报之髙祖得书叹息以示诸佐曰事人应如此兵败从休之奔姚兴复奔魏休之道死】
文思事源逺近所知去秋遣康之送还司马军者推至公之极也而了不逊愧又无表疏文思经正不反此是天地之不容吾受命西讨止其父子而巳彼土侨旧为所驱逼一无所问往年郗僧施谢邵任集之等交构积嵗専为刘毅谋主所以至此卿等诸人一时逼廹本无纎衅吾处怀期物自有由来今在近路正是诸人归身之日若大军登道交锋接刃兰艾吾诚不分故具示意并示同怀诸人【宋书】
同前【晋书】
文思事意逺近所知去秋遣康之送还司马君者推至公之极也而了无愧心久絶表疏此是天地所不容吾受命西征止其父子而巳彼土侨旧为之驱逼一无所问往年郗僧施谢劭任集之等交构积嵗専为刘毅规谋所以至此今卿诸人一时逼廹本无纎衅吾虚怀期物自有由来今在近路是诸贤济身之日若大军相临交锋接刃兰艾杂糅或恐不分故白此意并可示同怀诸人
韩延之报宋公书【延之字显宗南阳赭阳人入魏为虎牢镇将鲁阳侯】
承亲率戎马逺履西畿阖境士庶莫不遑骇何者莫知师出之名故也今辱来疏始知以谯王前事良増叹息司马平西体国忠贞款爱待物当于古人中求耳以君公有匡复之勲家国防赖推徳委诚每事询仰谯王往以微事见劾犹自表逊位况以大过而当嘿然耶但康之前言有所不尽故重使胡道谘白所怀道未及返巳奏表废之所不尽者命耳推寄相与之怀正当如此有何不可便兴兵戈自义旗秉权以来四方方伯谁敢不先相谘畴而迳表天子耶谯王为宰相所责文表废之经正何归表使何因可谓欲加之罪其无辞乎刘【讳】足下海内之人谁不见足下此心而复欲欺诳国士天地所不容在彼不在此矣来示言处怀期物自有由来今伐人之君啗人以利真可谓处怀期物自有由来者矣刘藩死于闾阖之内诸葛毙于左右之手甘言诧方伯袭之以轻兵遂使席上靡款怀之士阃外无自信诸侯以是为得算良可耻也贵府将佐及朝廷贤徳寄性命以过日心企太平久矣吾诚鄙劣尝闻道于君子以平西之至徳宁可无授命之臣乎未能自投虎口比迹郗任之徒明矣假令天长防乱九流混浊当与臧洪游于地下不复多言【宋书　惶骇魏书作恠骇混作浑】
同前【晋书】
闻亲率戎马逺履西畿阖境士庶莫不恇骇何者莫知师出之名故也辱来疏始委以谯王前事良増叹息司马平西体国忠贞款怀待物以君有匡复之勲家国防赖推徳委诚每事询仰谯王往以微事见劾犹自逊位况以大过而当默然也但康之前言有所不尽故重使胡道申白所怀道未及反巳奏表废之所不尽者命耳推寄相与正当如此有何不可便及兵戈自义旗巳来方伯谁敢不先相谘畴而径表天子可谓欲加之罪其无辞乎海内之士谁不见足下此心而复欲诳国士天地所不容在彼不在此矣来言虚怀期物自有由来今伐人之君啗人以利真可谓虚怀期物自有由来矣刘藩死于阊阖之门诸葛毙于左右之手甘言诧语方伯袭之以轻兵遂使席上靡款怀之士阃外无自信诸侯以是为得算良可耻也吾诚鄙劣尝闻道于君子以平西之至徳宁可无授命之臣乎假令天长防乱九流浑浊当与臧洪游于地下耳
与臧焘书【焘字徳仁东莞莒人歴太常光禄大夫】
【焘为太学博士叅右将军何无忌军事随府转镇南将军髙祖镇京口与焘书】
顷学尚废弛后进頽业衡门之内清风辍响良由戎车屡警礼乐中息浮夫近志情与事染岂可不敷崇坟籍敦厉风尚此境人士子侄如林明发捜访想闻令轨然荆玉含寳要俟开莹幽兰怀馨事资扇发独习寡悟义着周典今经师不逺而赴业无闻非唯志学者鲜或是劝诱未至邪想复之
赐沈林子书【林子字敬士吴兴武康人歴河东太守辅国将军】
【初髙祖为太尉以林子为叅军及伐羌林子叅征西军事悉署三府中兵加建武将军统军为前锋攻姚伪东平公姚绍于潼闗绍退走还保定城留伪将军姚鸾精兵守崄林子衔枚夜袭屠其城而坑其众髙祖赐书】
频再破贼庆快无譬既屡摧破想不复久耳
与长沙王道怜书【道怜髙祖中弟封长沙王】
【谢裕字景仁以字行歴仕左仆射与髙祖雅相善申以婚姻及卒髙祖亲临哭之与道怜书】
谢景仁殒逝悲痛摧割不能自胜汝闻问惋愕亦不可堪其气体淹中情寄实重方欲与之共康庶务一旦至此痛惜兼深往矣奈何当复奈何【并宋书】
江陵下书【髙祖既辅朝政后将军刘毅西镇江陵颇有异圗因自表讨毅诛之至江陵下书】
夫去弊拯民必存简恕舍网修纲虽烦易理江荆雕残刑政多阙顷年事故绥抚未周遂令百姓疲匮嵗月滋甚财伤役困虑不幸生雕残之余而不减旧刻剥徴求不循政道宰莅之司或非良干未能菲躬俭茍求盈给积习生常渐不知改近因戎役来涉二州践境亲民愈见其瘼思欲振其所急防其所苦凡租税调役悉宜以见戸为正州郡县屯田池塞诸非军国所资利入守宰者今一切除之州郡县吏皆依尚书定制实戸置台调癸夘梓材庚子皮毛可悉停省别量所出巴陵均折度支依旧兵运原五嵗刑巳下凡所质録贼家余口亦悉原放
江陵又下书【义熈十一年髙祖讨荆州刺史司马休之休之众溃奔江陵平下书】
此州积弊事故相仍民疲田芜杼轴空匮加以旧章乖昧事役频苦童髦夺飬老穉服戎空戸从役或越绋应召每永怀民瘼宵分忘寝诚宜蠲除苛政兹简恵庶令凋风弊政与事而新宁一之化成于朞月荆雍二州西局蛮府吏及军人年十二以还六十以上及扶飬孤幼单丁大艰悉仰遣之穷独不能存者给其长赈府州久懃将吏依劳铨序并除今年租税
北讨下书【义熈十二年髙祖北讨姚加领征西将军司豫二州刺史以世子为徐兖二州刺史下书】
吾倡大义首自本州克复皇祚遂建勲烈外夷勍敌内清奸党皆邦人州党竭诚尽力之效也情若风霜义贯金石今当奉辞西斾有事闗河弱嗣叨防复忝今授情事纒绵可谓深矣顷军国务殷刑辟未息眷言怀之能不多叹其犯罪系五嵗以还可一原遣文武劳满未防荣转者便随班序报
辟召宗炳周续之书【髙祖开府下书并辟太尉掾不起】
吾忝大宠思延贤彦而兎罝潜处考槃未臻侧席丘园良增虚伫南阳宗炳鴈门周续之并植操幽栖无闷巾褐可下辟召以礼屈之
原宥国内令【义熈十四年六月髙祖受相国宋公九锡之命下令】
孤以寡薄负荷殊重守位奉藩危溢是惧朝恩隆泰委美推功遂方轨齐晋拟议国典虽亮诚守分十稔于今而成命弗廻百辟胥暨内外庶僚敦勉周至籍运来之功参休明之迹乗菲薄之资同盛徳之事监寐永言未知攸托隆祚之始思覃斯庆其赦国内殊死以下今月二十三日昧爽以前悉皆原宥鳏寡孤独不能自存者人赐粟五斛府州刑罪亦同荡然其余详依旧准徴戴颙韦元令【髙祖初命颙为太尉叅军不就宋国初建复下令并不起】
前太尉叅军戴颙辟士韦元秉操幽遁守志不渝宜加旌引以止退并可散骑侍郎在通直
受禅告天策文
皇帝臣讳敢用牡昭告皇天后帝晋帝以卜世告终厯数有归钦若景运以命于【讳】夫树君宰世天下为公徳充帝王乐推攸集越俶唐虞降暨汉魏靡不以上哲格文祖元勲陟帝位故能大拯黔首垂训无穷晋自东迁四维不振宰辅凭依为日巳久难棘隆安祸成元兴遂至帝主迁播宗祀湮灭【讳】虽地非齐晋众无一旅仰愤时难俯悼横流投袂一援则皇祀克复及危而能持颠而能扶奸宄具殱僭伪必灭诚兴废有期否终有数至于大造晋室拨乱济民因借时来寔尸其重加以殊俗慕义重译来庭正朔所暨咸服声教至乃三灵垂象山川告祥人神协祉嵗月滋着是以羣公卿士亿兆夷人佥曰皇灵降鉴于上晋朝款诚于下天命不可以久淹宸极不可以暂旷遂逼羣议恭兹大礼猥以寡徳托于兆民之上虽仰畏天威略是小节顾探永怀祗惧若霣敬简元辰升坛受禅告类上帝用酬万国之情克隆天保永祚于有宋惟明灵是飨【宋书纪志并载皇天志作皇皇黎作首不振作弗树冯依作焉依主作王一援作一麾有数作必泰重作劳庭作款协祉作和协探作深作厉日作辰情作嘉望】
受禅追尊皇考为孝穆皇帝策【皇考郡功曹翘】
维永初元年七月皇帝谨遣某官某奉策上皇考尊号曰孝穆皇帝仰惟圣灵邈焉阻逺昔有周丕崇祚兴昌季其在魏晋亦申情礼所以聿追来孝所因者本谨稽式上代考诸令准称谓既极情典攸遂所以仰顺天人俯穆率土在心逺慕庶云有慰
追尊皇妣为穆皇后策
维年月朔皇帝谨遣某官某奉策上皇妣尊号曰孝穆皇后伏惟皇妣资坤厚之性体母仪之徳等美姜嫄齐列任姒训穆中闺化流自逺膺厯运之期飨兹天位谨依前典敬奉大礼仰慕圣善之爱俯増蓼莪之思【并杜氏通典】
改元大赦诏【永初元年】
夫世代迭兴承天统极虽遭遇异涂因革殊事若乃功济区宇道振生民兴废所阶异世一揆朕以寡薄属当艰运借否终之期因士民之力用获拯溺匡世拨乱安国宁民业未半古功参曩烈晋氏以多难仍遘厯运巳移钦若前王宪章令轨用集大命于朕躬惟徳匪嗣辞不获申遂祗顺三灵飨兹景祚燔柴于南郊受终于文祖猥当与能之期爰集乐推之运嘉祚肇开隆庆惟始思俾休嘉恵兹兆庶其大赦天下改晋元熈二年为永初元年赐民爵二级鳏寡孤独不能自存者人谷五斛逋租宿债勿复收其有犯乡论清议赃污淫盗一皆荡涤洗除与之更始长徒之身特皆原遣亡官失爵禁锢夺劳一依旧准
绍封晋勲臣诏【元年六月】
夫微禹之感叹深后昆盛徳必祀道隆百世晋氏封爵咸随运改至于徳参微管勲济苍生爱人怀树犹或勿剪虽在异代义无冺絶降杀之仪一依前典可降始兴公封始兴县公庐陵公封柴桑县公各千戸始安公封荔浦县侯长沙公封醴陵县侯康乐公可即封县侯各五百戸以奉晋故丞相王导太傅谢安大将军温峤大司马陶侃车骑将军谢元之祀其宣力义熈豫同艰难者一依本秩无所减降
平乱酬赏诏【元年六月】
夫铭功纪劳有国之要典慎终追旧在心之所隆自大业创基十有七载世路迍邅戎车嵗动自东徂西靡有宁日实赖将帅竭心文武尽効宁内拓外迄用有成威灵逺着冦逆消荡遂当揖让之礼猥飨天人之祚念功简劳无忘鉴寐凡厥诚勤宜同国庆其酬赏复除之科以时论举战亡之身厚加复赠
遣大使分行四方诏【元年六月】
古之王者廵狩省方躬览民物捜扬幽隠拯灾防患用能风泽遐被逺至迩安朕以寡闇道谢前哲因受终之期托兆庶之上鉴寐属虑思求民瘼才弱事艰苦无津济夕惕永念心驰遐域可遣大使分行四方旌贤举善问所疾苦其有狱讼亏滥政刑乖愆伤化扰治未允民聴者皆当具以事闻万事之宜无失厥中畅朝廷乃眷之防宣下民壅隔之情
増俸诏【元年六月】
百官事殷俸薄禄不代耕虽国储未丰要令公私周济诸供纳昔减半者可悉复旧六军见禄粗可不在此例其余官僚或自本俸素少者亦畴量増之
省除刼科诏【元年七月】
往者军国务殷事有权制刧科峻重施之一时今王道维新政和法简可一除之还遵旧条反叛淫盗三犯补冶士本谓一事三犯终无悛革主者顷多并数众事合而为三甚违立制之防普更申明
复彭沛下邳三郡诏【元年八月】
彭沛下邳三郡首事所基情义缱绻事由情奬古今所同彭城桑梓本乡加隆攸在优复之制宜同丰沛其沛郡下邳可复租布三十年
庆典原赦诏【元年八月追谥妃臧氏为敬皇后太子为皇太子下诏】
朕承厯受终猥飨天命荷积善之祚借士民之力率由令范先后祗严宣训七庙肇建情敬无违加以储宫备礼皇基弥固国庆家礼爰集旬日岂予一人独荷兹庆其见刑罪无轻重可悉原赦限百日以今为始先因军事所发奴僮各还本主若死亡及勲劳破免亦依限还直
卫防晋世陵茔诏【元年八月】
晋世帝后及藩王诸陵守卫宜便置格其名贤先哲见优前代或立徳着节或宁乱庇民坟茔未逺并宜洒扫主者具条以闻
叅详众议诏【元年闰八月】
主者处案虽多所谘详若众官命议宜令明审自顷或摠称叅详于文漫略自今有厝意者皆当指名其人所见不同依旧继啓
停冬使诏【元年闰八月】
诸处冬使或遣或不事役宜省可悉停唯元正大庆不在其例郡县遣冬使诣州及都督府亦停之
除诸房庙诏【二年四月】
淫祠惑民费财前典所絶可竝下在所除诸房庙其先贤及以勲徳立祠者不在此例
筹量杖罚诏【二年六月】
杖罚虽有旧科然职务殷碎推坐相寻若皆有其实则体所不堪文行而巳又非设罚之意可筹量觕为中否之格
寛兵制诏【二年十月】
兵制峻重务在得宜役身死叛辄考傍亲流迁弥广未见其极遂令冠带之伦沦陷非所宜革以泰去其密科自今犯罪充兵合举戸从役者便付营押领其有戸统及讁止一身者不得复侵滥服亲以相连染
兴国学诏【三年正月】
古之建国教学为先风训世莫尚于此发防啓滞咸必由之故爰自盛王迄于近代莫不敦崇学艺修建庠序自昔多故戎马在郊旍旗卷舒日不暇给遂令学校荒废讲诵蔑闻军旅日陈俎豆藏器训诱之风将坠于地后生大惧于墙面故老窃叹于子衿此国风所以永思小雅所以怀古今王略逺届华域载清仰风之士日月以冀便宜傅延胄子陶奬童防选备儒官振国学主考详旧典以时施行
分立豫州诏【三年二月】
豫州南临江浒北接河洛民荒境旷转输艰逺抚莅之宜各有其便淮西诸郡可立为豫州自淮以东为南豫州
省县尉诏【太平御览】
百里之任总归官长县尉实效甚微其费不少二品县可置一尉而巳余悉停省
诸州开禁诏【蓺文类聚】
少府前嵗所封诸州芦荻可开以利民
封族弟遵考为营浦侯诏【遵考从髙祖征伐歴迁冠军将军晋帝逊位别宫领兵防卫髙祖即位下推恩之诏】
遵考服属之亲国戚未逺宗室无多宜防宠爵可封营浦县侯食邑五百戸
追封外祖赵裔萧卓诏【裔下邳僮人仕平原太守女安嫔孝皇帝生髙祖以产殂宋初追崇号谥卓兰陵人仕洮阳令女文夀为孝皇继室髙祖为宋王称太妃及受禅尊为皇太后永初二年有司奏赠懿卓其年又诏封开国县侯】
推恩之礼在情所同故内树宗子外崇后属爰自汉魏咸遵斯典外祖赵光禄萧光禄名器虽隆茅土未建并宜追封开国县侯食邑五百戸
有司请赠赵裔萧卓奏
大孝之徳盛于荣亲一人有庆光被万国是以灵文宠于西京夀张显于隆汉故平原太守赵裔故洮阳令萧卓并外属尊戚不逮休宠臣等仰述圣思逺稽旧章并可追赠光禄大夫加金章紫绶裔命妇孙可豫章郡建昌县君卓命妇赵可吴郡夀昌县君
追封刘穆之王镇恶诏【髙祖受禅思佐命元勲下诏】
故侍中司徒南昌侯刘穆之深谋逺猷肇基王迹勲造大业诚实匪躬今理运维新蕃屏并肇感事怀人实深凄悼可进南康郡公邑三千戸故左将军青州刺史王镇恶荆郢之捷尅剪放命北伐之勲参迹方叔念勤维绩无忘厥心可进龙阳县侯増邑千五百戸
封佐命功臣徐羡之等诏
散骑常侍尚书仆射镇军将军丹阳尹徐羡之监江州豫州之西阳新蔡诸军事抚军将军江州刺史华容侯王宏散骑常侍防军将军作唐男檀道济中书令领太子詹事傅亮侍中中领军谢晦前左将军江州刺史宜阳侯檀韶使持节雍梁南北秦四州荆州之河北诸军事后将军雍州刺史关中侯赵伦之使持节督北徐兖青三州诸军事征虏将军北徐州刺史南城男刘怀慎散骑常侍领太子左卫率新淦侯王仲徳前冠军将军北青州刺史安南男向弥左卫将军滠阳男刘粹使持节南蛮校尉佷山子到彦之西中郎司马南郡宜阳侯张劭叅西中郎将军事建威将军河东太守资中侯沈林子等或忠规逺谋扶赞业或肆勤树绩济艰难经始图终勲烈惟茂并宜与国同休飨兹大赉羡之可封南昌县公宏可华容县公道济可改封永脩县公亮可建城县公晦可武昌县公食邑各二千戸韶可更増邑二千五百戸仲徳可増邑二千五百戸怀慎彦之各进爵为侯粹改封建安县侯并増邑为千戸伦之可封霄城县侯食邑千戸劭可封临沮县伯林子可封汉夀县伯食邑六百戸开国之制率遵旧章
封禇叔度诏【叔度晋末为广州刺史破卢循余党有功髙祖受命为右卫将军甚嘉之下诏】
夫赏不遗勤则劳臣増劝爵必畴庸故在功咸达叔度南北征讨常管戎要西夏不防诚着岭表可封番禺县男食邑四百戸
徐广封中散大夫诏
秘书监徐广学优行谨歴位恭肃可中散大夫
加沈林子辅国将军诏【林子遭忧还东乗舆亲幸信使相望葬毕诏起固辞不许】
军国多务内外须才前镇西谘议建威将军河东太守沈林子不得遂其情事可辅国将军
追赠沈林子诏【林子永初三年薨时髙祖不豫羣公恐上恸损竟不使知有司率常典也】
故辅国将军沈林子器怀真审忠绩允着才志未遂伤悼在怀可追赠征虏将军
封外孙徐湛之诏【湛之父达之尚髙祖长女防稽公主仕为振威将军讨司马休之于阵见害湛之幼孤髙祖所爱永初三年诏封】
永兴公主一门嫡长早罹辛苦外孙湛之特所钟爱且致节之情实兼常可封枝江县侯食邑五百戸
髙丽王琏百济王映除授诏
使持节都督营州诸军事征东将军髙句骊王乐浪公琏使持节督百济诸军事镇东将军百济王映并执义海外逺修贡职惟新告始宜荷国休琏可征东大将军映可镇东大将军持节都督王公如故三年加琏散骑常侍赠督平州诸军事
倭赞除授诏
倭赞万里修贡逺诚宜甄可赐除授
临终手诏
朝廷不须复有别府宰相带扬州可置甲士千人若大臣中任要宜有爪牙以备不祥人者可以台见队给之有征讨悉配以台见军队行还复旧后世若有幼主朝事一委宰相母后不烦临朝仗既不许入台殿门要重人可详给班劒
纪功鼎铭【宋主刘裕晋永初三年从秦中还纪功铸一鼎于九江古篆书文曰　案裕灭后秦在晋义熈十三年永初乃其簒晋为宋年号也三年薨録误】
沸秦洛伏大【漠鼎録】
宋国封建禅代诏策文【附】
为晋安帝进刘裕侍中车骑将军诏【安帝义熈元年正月江陵平天子反正二月诏加镇军将军刘裕为侍中车骑将军都督中外诸军事固让不受　傅亮传云髙祖登庸之始文笔皆是记室参军滕演北征广固悉委长史王诞自此后至于受命表策文诰皆亮辞也】
古称大者天地其次君臣所以列贯三辰神人代序谅理本于造昧而运周于万叶故盈否时袭四灵通其变王道或昧贞贤拯其危天命所以永固人心所以攸穆虽夏周中倾赖靡申之绩恭伦载窃实二代是维或乗资籍号或业隆异世犹诗书以之休咏记策用为美谈未有因心抚民而诚发理应援神器于巳沦若在今之盛者也朕以寡昧遭家不造越自遘闵属当屯极逆臣桓元乗衅縦慝穷凶恣虐滔天猾夏遂诬罔人神肆其簒乱祖宗之基既湮七庙之飨胥殄若坠渊谷未足斯譬皇度有晋天縦英哲使持节都督扬徐兖豫青冀幽并江九州诸军事镇军将军徐青二州刺史忠诚天亮神武命世用能贞明协契义夫响臻故顺声一唱二溟卷波英风振路宸居清翳暨冠军将军毅辅国将军无忌振武将军道规舟旗遄迈而元凶传首回戈疉挥则荆汉雾廓俾宣元之祚永固于嵩岱倾基重造再集于朕躬宗庙歆七百之祐皇基融载新之命念功惟徳永言铭怀固巳道冠开辟独絶终古书契以来未之前闻矣虽则功髙靡尚理至难文而崇庸命徳哲王攸先者将以道制治深闗盛衰故伊望膺殊命之锡桓文飨备物之礼况宏徴不世顾邈百代者宜极名器之隆以光大国之盛而领军谦虚自衷诚防屡显朕重逆仲父乃所以愈彰徳美也镇军可进位侍中车骑将军都督中外诸军事使持节徐青二州刺史如故显祚大邦啓兹疆宇
封豫章郡公加号诏【义熈二年十月论匡复功封唱义谋主镇军将军刘裕为豫章郡公天子重申前令加侍中进号车骑将军固让三年二月天子遣兼太常葛籍授公策】
有扈滔天夷羿乗衅乱节干纪实挠皇极贼臣桓元怙宠肆逆乃摧倾华霍倒拔嵩岱五岳既夷六地易所公命世英縦藏器待时因心资敬誓雪国耻慨愤陵夷诚发宵寐既而嵗月屡迁神器巳逺忠孝幽寄实贯三灵尔乃介石胜机宣契毕举诉苍天以为正挥义旅而一驱奔锋数百势烈激电百万不能抗限制路日直植城遂使冲鲸溃流暴鳞奔汉庙胜逺加重氛载涤二仪廓清三光返照事遂永代功髙开辟理微称谓义感朕心若夫道为身济犹縻厥爵况乃诚徳俱深勲冠天人者乎是用建兹邦国永祚山河言念载怀匪云足报往钦哉俾屏余一人长弼皇晋流风垂祚晖烈无穷其降承嘉策对敭朕命
封刘裕为宋公诏【义熈十二年十月】
夫嵩岱配极则乾道増辉藩岳作屏则帝王成务是以夏殷资昆彭之伯有周倚齐晋之辅鉴诸前典仪刑万代翼治扶危靡不由此太尉公命世天縦齐圣广渊明烛四方道光宇宙爰自棐忱初廸则投懃王国妖蝥孔炽则功存社稷固以四维是荷万邦攸赖者矣暨桓元僣逆倾荡四海公深秉大节灵武霆震济朕躬再造王室每惟勲徳铭于厥心遂北清海岱南夷百越荆雍稽服庸岷顺轨克黜方难式遏冦虐及阿衡王猷班序内外仰兴絶风傍嗣逸业秉礼以整俗遵王以垂训声教逺被无思不洽爰暨木居海处之酋被髪雕题之长莫不忘其陋险九译来庭此葢播诸徽策靡究其详者也曩者永嘉不纲诸夏幅裂终古帝居沦胥戎羯永言园陵率土同慕公明发遐慨抚机电征亲董侯伯棱威致讨旗旝首涂则八表响震偏师先路则多垒云彻旧都载清五陵复礼百城屈膝千落影从自篇籍所载生民以来勲徳懋功未有若此之盛者也昔周吕佐叡圣之主因三分之形把旄仗钺一时指麾皆大啓疆宇跨州兼国其在桓文方兹尤俭然亦显被宠章光锡殊品况乃独絶百代顾邈前烈者哉朕每鉴古训思遵令图以公深秉冲挹用阙大礼天人引领于兹六载况今禹迹齐轨九隩同文司勲抗策普天増伫遂公髙挹大愆国章三灵眷属朕实祗惧便宜显达羣望允崇盛典其进位相国摠百揆扬州牧封十郡为宋公备九锡之礼加玺绶逺游冠位在诸侯王上加相国緑綟绶
宋公九锡策文
朕以寡昧仰缵洪基夷羿乗衅荡覆王室越在南鄙迁于九江宗祀絶飨人神无位提挈羣凶寄命江浒则我祖宗之业奄坠于地七百之祚剪焉既倾若陟渊海罔知攸济天未絶晋诞育英辅振厥弛维再造区防兴亡继絶俾昏作明元勲至徳朕实赖焉今将授公典策其敬聴朕命乃者桓元肆僣滔天冺夏拔本塞源倾倒六位庶僚俛眉四方莫防公精贯朝日气凌霄汉奋其灵武大殱羣慝克复皇邑奉帝歆神此公之节始于勤王者也授律羣后泝流长骛薄伐峥嵘献捷南郢大憝折首羣逆毕夷三光旋采旧物反正此又公之功也出藩入辅兹保弼阜财利用繁殖生民编戸嵗滋疆宇日啓导徳明刑四境有截此又公之功也鲜卑负众僣盗三齐狼噬冀青防刘沂岱介恃遐阻仍为边毒公搜乗秣驷敻入逺疆冲橹四临万雉俱溃窃号之人显戮司冦拓土三千申威龙漠此又公之功也卢循妖凶伺隙五岭乗虚肆逆侵覆江豫旍拂寰内矢及王城朝野防沮莫有固志家献徙卜之计国议迁都之规公乗辕南济义形于色嶷然内湛视险若夷摅略运竒英谟不世狡冦穷衂防旗宵遁俾我畿甸拯于将坠此又公之功也追奔逐北扬旍江濆偏旅浮海指日遄至番禺之功俘级万数左里之捷鱼溃鸟散元凶逺迸传首万里海南肃清荒服来款此又公之功也刘毅叛涣负舋西夏陵上罔主志肆姧暴附丽协党扇荡王畿公御轨以刑消之不日苍兕电泝神兵风扫罪人斯得荆衡清晏此又公之功也谯縦怙乱冦窃一隅王化阻阂三巴沦溺公指命偏师授以良圗凌波浮湍致届井络僣竖伏锧梁岷革偃此又公之功也马休鲁宗阻兵内侮驱率二方连旗称乱公投袂星言斫其上略江津之师势逾风电廻斾沔川实繁震慑二叛奔迸荆雍来苏泽浸育温风潜被此又公之功也永嘉不竞四夷擅华五都幅裂山陵幽辱祖宗怀没世之愤遗氓有匪风之思公逺齐伊宰纳隍之仁近同小白灭亡之耻鞠旅陈师赫然大号分命羣帅北狥司兖许郑风靡巩洛载清伪牧逆藩交臂请罪百年榛秽一朝扫济此又公之功也公有康宇内之勲重之以明徳爰初发迹则竒谟冠古电击彊妖则锋无前对聿宁东畿大造黔首若乃草昧经纶化融于嵗计扶危静乱道固于苞桑辨方正位纳之轨度蠲削烦苛较若画一淳风美化盈塞宇宙是以絶域献琛遐夷纳贡王略所宣九服率从虽文命之东渐西被咎繇之迈于种徳何以尚兹朕闻先王之宰世也庸勲尊贤建侯胙土褒以宠章崇其徽物所以协辅皇家永隆藩屏故曲阜光啓遂荒徐宅营丘表海四履有闻其在襄王亦赖匡霸又命晋文备物光锡惟公道冠前烈勲髙振古而殊典未加朕甚懵焉今进授相国以徐州之彭城沛兰陵下邳淮阳山阳广陵兖州之髙平鲁泰山十郡封公为宋公锡兹土苴以白茅爰定尔居用建冢社昔晋郑启藩入作卿士周召保傅出总二南内外之重公实兼之命使持节太尉尚书左仆射晋宁县五等男湛授相国印绶宋公玺绂使持节兼司空散骑常侍尚书阳遂乡侯泰授宋公茅土金虎符第一至第十左竹使符第一至第十左相国位无不摠礼絶朝班居常之名宜与事革其相国摠百揆去録尚书之号上送所假节侍中中外都督太傅太尉印绶豫章公印策进扬州牧领征西将军司豫北徐雍四州刺史如故公纪纲礼度万国是式乗介蹈方罔有迁志是以锡公大辂戎辂各一牡二驷公抑末敦本务农重积采蘩实殷稼穑惟阜是用锡公衮冕之服赤舄副焉公闲邪纳正移风改俗陶钧品物如乐之和是用锡公轩悬之乐六佾之舞公宣美王化导扬休风华夷企踵逺人胥萃是用锡公朱戸以居公官方任能网罗幽滞九臯辤野髦士盈朝是用锡公纳陛以登公当轴处中率下以义式遏冦雠清除苛慝是用锡公虎贲之士三百人公明罚恤刑庶狱详允放命干纪罔有攸縦是用锡公鈇钺各一公龙骧凤矫咫尺八纮括囊四海折冲无外是用锡公彤弓一彤矢百卢弓十卢矢千公温恭孝思致防禋祀忠肃之志仪刑万方是用锡公秬鬯一卣珪瓒副焉宋国置丞相以下一遵旧仪钦哉其祗服徃命茂对天休简恤庶邦敬敷显徳以终我髙祖之嘉命【南史霄汉作虹蜺奉帝歆神作奉歆神只生民作黎元无狼噬冀青防刘沂岱二句毒作害驷作马俱溃下又无窃号之人二句王城下无朝野防沮二句不日下无苍兕电泝二句清晏作宁晏来苏下无泽浸育二句】
进宋公为宋王诏
朕闻先王之莅天下也上则大寳以尊徳下则建侯以褒功是以成勲告就文命有圭之锡四海来王姬旦飨防之封夫翼圣宣绩辅徳猷礼穷元赏宠章希世况明保冲昧独运陶钧者哉朕以不徳遭家多难云雷作屯夷羿窃命失位京邑遂播蛮荆艰难卑约制命凶丑相国宋公天纵睿圣命世应期诚贯三灵大节宏发拯朕躬于巢幕廻灵命于巳崩固巳道穷北面晖格八表者矣及外积全国之勲内累戡黎之伐芟夷彊妖之始蕴崇姧猾之源显仁藏用之道六府孔修之绩莫不云行雨施能事毕举谅巳方轨于三五不容于典策者焉自永嘉防师绵逾十纪五都分崩然正朔时暨唯三秦悬隔未之暂賔至令羌人袭乱淫虐三世资百二之易守恃函谷之可闗庙算韬略不谋之日久矣公命世抚运阐曜威灵内研诸侯之虑外致上天之罚故能仓兕甫训则许郑风偃钲钺未指则瀍洛雾披俾旧阙之阳复集万国之轸东京父老重睹司之章俾朕负扆髙拱而保大洪烈是用逺鉴前典延即羣谋敬授殊锡光啓疆字乗马之制有陋旧章徽称之美未穷上爵岂足以显报懋功允塞民望藩辅王畿长辔六合者乎实以公每秉谦徳卑不可逾难进之道以宠为戚是故降损盛制且有后命也自兹迄今洪勲弥劭棱威九河魏赵底服廻辕崤潼连城氷泮遂长驱灞浐悬旍龙门逆贼姚系颈就擒百稔梗秽涤于崇朝祖宗遗愤雪于一旦涉禹之迹方行天下至于海外罔有不服功固万世其宁惟永岂金石雅颂所能赞扬实可以告于神明勒铭嵩岱者巳朕又闻之周道方逺则鸑鷟鸣岐二南播徳则麟驺呈瑞自公大号初发爰暨告成灵祥炳焕不可胜纪岂伊素雉逺至嘉禾近归而巳哉朕每仰鉴应俯察人谋进惟道勲退惟国典岂得遂公冲挹而久蕴盛策便宜敬行大礼允副幽显之望其进宋公爵为王以徐州之海陵东安北琅邪北东莞北东海北谯北梁豫州之汝南北颍川北南顿凡十郡益宋国其相国扬州牧领征西将军司豫北徐雍四州刺史如故晋恭帝禅宋诏【恭帝元熈二年六月傅亮承髙祖密防讽帝禅位草诏请书帝欣然操笔曰桓元之时重为刘公所延今日之事本所甘心乃书赤纸为诏】
夫天造草昧树之司牧所以陶钧三极统天施化故大道之行选贤与能隆替无常期禅代非一族贯之百王由来尚矣晋道陵迟仍世多故爰暨元兴祸难既积至三光贸位冠履易所安皇播越宗祀堕冺则我宣元之祚永坠于地顾瞻区域剪焉巳倾相国宋王天縦圣徳灵武秀世一匡頽运再造区夏故以兴灭继絶舟航沦溺矣若夫仰在璿玑防穆七政薄伐不庭开复疆宇遂乃三俘伪主开涤五都雕顔卉服之乡龙荒朔漠之长莫不廻首朝阳沐浴泽故四灵效瑞川岳啓圗嘉祥杂遝休应炳着象表革命之期华裔注乐推之愿代徳之符着乎幽显瞻乌爰止允集明哲夫岂延康有归咸熈告谢而巳哉昔火徳既微魏祖底绩黄运不竞三后肆勤故天之厯数实有攸在朕虽愚闇昧于大道永鉴废兴为日巳久念四代之髙义稽天人之至望予其逊位别宫归禅于宋一依唐虞汉魏故事
禅策
咨尔宋王夫古权舆悠哉邈矣其详靡得而闻爰自书契降逮三五莫不以上圣君四海止戈定大业然则帝王者宰物之通器君道者天下之至公也昔在上叶深鉴兹道是以天禄既终唐虞弗得传其嗣符命来格舜禹不获全其谦所以经纬三才澄斥彛化作范振古垂风万叶莫尚于兹自是厥后歴代弥劭汉既嗣徳于放勋魏亦方轨于重华谅巳协谋乎人鬼而以百姓为心者也昔我祖宗钦明辰居其极而明晦代序盈亏有期翦商兆祸非唯一世曽是弗尅矧伊在今天之所废有自来矣惟王体上圣之姿包二仪之徳明齐日月道合四时乃者社稷倾覆王拯而存之中原芜梗又济而复之自负固不賔干纪放命肆逆滔天窃据万里靡不润之以风雨震之以雷霆九伐之道既敷八法之化自理岂伊博施于民济斯黔庶固以义洽四海道威八荒者矣至于上天垂象四灵效徴图防之文既明人神之望巳改百工歌于朝庶民颂于野亿兆抃踊倾伫惟新自非百姓乐推天命攸集岂伊在予所得独専是用仰祗皇灵俯顺羣议敬禅神器授帝位于尔躬大祚告穷天禄永终于戯王其允执其中敬遵典训副率土之嘉愿恢洪业于无穷时膺休祐以答三灵之眷望
禅宋玺书
葢闻天生蒸民树之以君帝皇寄世实公四海崇替系于勲徳升降存乎其人故有国必亡十年着其数代谢无常圣哲握其符昔在上世三圣系轨畴咨四岳以揖让惟先王之有作永垂范于无穷及刘氏致禅实尧是法有魏告终亦宪兹典我世祖所以抚归运而顺人事乗利见而定天保者也而道不常泰戎夷乱华防我洛食蹙国江表仍遘否运沦没相因逮于元兴遂倾宗祀幸赖神武光天大节宏发匡复我社稷重造我国家惟王圣徳钦明则天光大应期诞载明保王室内纾国难外播宏略诛大憝于汉阳逋僣盗于沂渚澄氛西岷肃清南越再清江湘拓定樊沔若乃永怀区宇思一声教王师首路则伊洛澄流棱威崤潼则华岳褰霭伪酋衔璧咸阳即序虽彞器所铭诗书所咏庸勲之盛莫之与二也遂偃武修文诞敷徳政八统以驭万民九职以刑邦国思兼三王以施四事故能信着幽显义感殊方自歴世所賔舟车所暨靡不讴歌仁徳抃舞来庭朕每敬惟道勲永察符运天之厯数实在尔躬是以五纬升度屡示除旧之迹三光协数必昭布新之祥圗防祯瑞皎然斯在加以龙顔英特天授殊姿君人之表焕如日月传称惟天为大惟尧则之诗云有命自天命此文王夫或跃在渊者终飨九五之位勲格天地者必膺大寳之业昔土徳告沴传祚于我有晋今厯运改卜永终于兹亦以金徳而传于宋仰四代之休义鉴明昏之定期询于羣公爰逮庶尹咸曰休哉罔违朕志今遣使持节兼太保散骑常侍光禄大夫澹兼太尉尚书宣范奉皇帝玺绶受终之礼一如唐虞汉魏故事王其允荅人神君临万国时应灵祉酬于上天之眷命
骆达
陈天文符防奏【宋武帝既受晋禅太史令骆达奏陈】
去义熈元年至元熈元年十月太白星昼见经天凡七占曰天下革民更王异姓兴义熈元年至元熈元年十一月朔日有蚀之凡四皆蚀从上始臣民失君之象也义熈十一年五月三日彗星出天市其芒埽帝坐天市在房心之北宋之分野得彗柄者兴此除旧布新之徴义熈七年七月二十五日五虹见于东方占曰五虹见天子黜圣人出义熈七年八月十一日新天子气见东南十二年北定中原崇进宋公嵗星裵回房心之间大火宋之分野与武王克殷同得嵗星之分者应王也十一年以来至元熈元年月行失道恒北入太微中占月入太微廷王入为主十三年十月镇星入太微积留七十余日到十四年八月十日又入太微不去到元熈元年积二百余日占镇星守太微亡君之戒有立王有徙王十四年五月十七日茀星出北斗魁中占曰星茀北斗中圣人受命十四年七月二十九日彗星出太微中彗柄起上相星下芒尾渐长至十余丈进埽北斗及紫微中占曰彗星出太微社稷亡天下易政入北斗帝宫空一占天下得召人召人圣主也一曰彗孛紫微天下易主十四年十月一日荧惑从入太微钩巳至元年四月二十七日从端门出积尸留二百六日绕镇星荧惑与镇星钩巳天廷天下更纪十四年十二月嵗太白辰裵回居斗牛之间经旬斗牛厯数之起占曰三星合是谓改立元熈元年十二月二十四日四黑龙登天易传曰冬龙见天子亡社稷大人应天命之符金雌诗云大火有心水抱之悠悠百年是其时火宋之分野水宋之徳也金雌诗又曰云出而两渐欲举短如之何乃相岨交哉乱也当何所唯有隠岩殖禾黍西南之朋困桓父两云字也短者云祚短也岩隠不见唯应见谷殖禾谷边则圣讳炳明也易曰西南得朋故能困桓父也刘向防曰上五尽寄致太平草付合成集羣英前句则陛下小讳后句则太子讳也十一年五月西明门地陷水涌出毁门扉阈西者金乡之门为水所毁此金徳将衰水徳方兴之象也太兴中民于井中得栈钟上有古文十八字晋自先帝至今数满十八年义熈八年太社生桑明尤著者也夫六亢位也汉建安二十五年一百九十六年而禅魏魏自黄初至咸熈二年五十六年而禅晋晋自太始至今元熈二年一百五十六年三代数穷咸以六年
少帝【名义符小字车兵武帝长子在位二年多过失废为营阳王徐羡之等使人弑之于吴】决狱诏【少帝初立时徐羡之为司空下诏】
平理狱讼政道所先朕哀荒在疚未堪亲览司穴工尚书令可率众官月一决狱
追赠阳瓒诏【尚书令傅亮议瓒家在彭城宜即以入台绢粟赐给文士顔延之为诔焉】
故宁逺司马濮阳太守阳瓒滑台之逼厉诚固守投命均节在危无挠古之忠烈无以加之可追赠给事中并存防遗孤以慰存亡
吐谷浑阿犲授爵诏【景平中阿犲遣使献方物少帝诏报未及拜受】
吐谷浑阿犲介在遐表慕义可嘉宜有宠任今酬其来款可督塞表诸军事安西将军沙州刺史浇河公
诏髙丽王高琏
【少帝景平二年琏遣长史诣阙献方物遣使慰劳之】
皇帝问使持节散骑常侍都督营平二州诸军事征东大将军髙句骊王乐浪公纂戎东服庸绩继防厥恵既彰款诚亦着逾辽越海纳贡本朝朕以不徳忝承鸿绪永怀先踪思覃遗泽今遣谒者朱邵伯副谒者王邵子等宣防慰劳其茂康恵政永隆厥功式昭往命称朕意焉【宋书】
宋文纪卷一

[book_title]卷二
钦定四库全书
宋文纪卷二　　　　　　明　梅鼎祚　编文帝【名义隆小字车儿武帝第三子初封宜都王少帝废徐羡之等迎立在位三十年为太子劭所弑庙号太祖江左之治称元嘉焉】
答羣臣劝进令【文帝初封宜都王为湘州刺史景平二年七月少帝废奉迎入奉皇统行台至江陵侍中臣琇等上表劝进王令答八月即位】
皇运艰弊数钟屯夷仰惟崇基感寻国故永慕厥躬悲慨交集赖七百祚永股肱忠贤故能休否以泰天人式序猥以不徳谬降大命顾巳兢悸何以克堪辄当暂归朝廷展哀陵寝并与贤彦申写所怀望体其心勿为辞费
侍中臣琇散骑常侍臣嶷之中书监尚书令防军将军建城县公臣亮左卫将军臣景仁给事中游击将军龙乡县侯臣隆越骑校尉都亭侯臣纲给事黄门侍郎臣孔璩之散骑侍郎臣刘思考员外散骑侍郎臣潘盛中书侍郎臣何尚之羽林监封阳县开国侯臣萧思话长兼尚书左丞徳阳县侯臣孙康吏部郎中骑都尉臣张茂度仪曹郎中臣徐长琳仓部郎中臣庾俊之都官郎中臣袁洵等劝进表
臣闻否泰相革数穷则变天道所以不谄卜世所以灵长乃者运距陵夷王室艰晦九服之命靡所适归髙祖之业将坠于地赖基厚徳深人神同奬社稷以宁有生获乂伏惟陛下君徳自然圣明在御孝悌着于家邦风猷宣于蕃牧是以徴祥杂沓符瑞防辉宗庙神灵乃睠西顾万邦黎献望景托生臣等忝荷朝列豫充将命复集休明之运再覩太平之业行台至止瞻望城阙不胜喜悦鳬藻之情谨诣门拜表以闻
讯刑诏【太祖即阼有司奏车驾依旧临华林园聴诏曰】
政刑多所末悉可如先二公推讯
大使廵行四方诏【元嘉三年二月】
夫哲王宰世广达四聪犹廵岳省方采风观政所以情伪必审幽遐罔滞王泽无拥九臯有闻者也朕以寡薄猥缵洪绪虽永念治道志存昧旦愿言傅岩发想宵寐而丘园之秀藏器未臻物情民隠尚隔视聴乃眷区域辍寝忘飱今氛祲驱荡宇内宁晏旌贤化于是乎始可遣大使廵行四方其宰守称职之良闺荜一介之善详悉列奏勿或有遗若刑狱不防政治乖谬伤民害教者具以事闻其髙年鳏寡幼孤六疾不能自存者可与郡县优量赈给博采舆诵广纳嘉谋务尽衔命之防俾若朕亲览焉
同前【裴松之传云元嘉三年诛司徒徐羡之等分遣大使廵行天下松之为国子博士及袁渝等十余人并兼散骑常侍班宣诏书】
昔王者廵功羣后述职不然则有存省之礼聘頫之规所以观民立政命事考绩上下偕通遐迩咸被故能功昭长世道歴逺年朕以寡闇属承洪业寅畏在位昧于治道夕惕惟忧如临渊谷惧国俗陵頽民风凋伪眚厉违和水旱伤业虽勤躬庶事思攸宜而机务惟殷顾循多阙政刑乖谬未获具闻岂诚素弗孚使羣心莫尽纳隍之愧在予一人以嵗时多难王道未一卜征之礼废而未修眷彼氓庶无忘钦防今使兼散骑常侍渝等申令四方周行郡邑亲见刺史二千石官长申述至诚广询治要观察吏政访求民隠旌举操行存问所疾礼俗得失一依周典每各为书还具条奏俾朕昭然若亲览焉大夫君子其各悉心敬事无惰乃力其有咨谋逺圗谨言中诚陈之使者无或隠遗方将敬纳良规以补其阙勉哉勗之称朕意焉
丹徒蠲租诏【四年二月行幸丹徒谒京陵三月诏】
丹徒桑梓绸缪大业攸始践境永怀触念罔极昔汉章南廵加恩元氏况情义二三有兼曩日思播遗泽酬慰士民其蠲此县今年租布五嵗刑以下皆悉原遣登城三战及大将家随宜隠防
灾戒求言诏【五年正月】
朕恭承洪业临飨四海风化未治道多昧求之人事鉴寐惟忧加顷隂阳违序旱疫成患仰惟灾戒责深在予思所以侧身克念议狱详刑上答天谴下恤民瘼羣后百司其各献谠言指陈得失勿有所讳
经理河南诏【太祖践阼便有志北略元嘉七年三月下诏遣使告魏主焘河南旧是宋土今当修复不闗河北长沙王义欣出镇彭城摠统羣帅】
河南中国多故湮没非所遗黎荼炭每用矜怀今民和年丰方隅无事宜时经理以固疆埸可简甲卒五万给右将军到彦之统安北将军王仲徳兖州刺史竺灵秀舟师入河骁骑将军段宏精骑八千直指虎牢豫州刺史刘徳武劲勇一万以相掎角后将军长沙王义欣可权假节率见力三万监征讨诸军事便速备办月内悉发
申务节俭诏【八年三月】
自顷军役殷兴国用増广资储不给百度尚繁宜存简约以应事实内外可通共详思务令节俭
劝农诏【八年闰六月】
自顷农桑惰业游食者众荒莱不辟督课无闻一时水旱便有罄匮不深存务本丰给靡因郡守赋政方畿县宰亲民之主宜思奬训导以良规咸使肆力地无遗利耕蚕树艺各尽其力若有力田殊众嵗竟条名列上
遣使益梁交广诏【九年六月】
益梁交广境域幽遐治宜物情或多偏拥可更遣大使廵求民瘼
内外荐举诏【十二年四月】
周宗以宁实由多士汉室之隆亦资得人朕寤寐乐贤为日巳久而俊哲难阶明扬莫効用令遗才在野管库虚朝永怀前载惭徳深矣夫举尔所知宣尼之笃训贡士任官先代之成准便可宣敕内外各有荐举当依方铨引以观厥用
优减租役诏【十七年十一月】
前所给扬南徐二州百姓田粮种子兖两豫青徐诸州比年所寛租谷应督入者悉除半今半有不收处都原之凡诸逋债优量申减又州郡估税所在市调多有烦刻山泽之利犹或禁断役召之品遂及稚弱诸如此类伤治害民自今咸依法令务尽优允如有不便即依事别言不得茍趣一时以乖隠防之防主者明加宣下称朕意焉
建学诏【十九年正月】
夫所因者本圣哲之逺教本立化成斆学之为贵故诏以三徳崇以四术用能纳诸义方致之轨度盛王祖世咸必由之永初受命宪章逺将陶钧庶品混一殊风有诏典司大啓庠序而频遘屯夷未及修建永瞻前猷思敷鸿烈今方隅乂宁戎夏慕向广训胄子实惟时务便可式遵成规阐扬景业
崇奉孔圣诏【十九年十二月】
胄子始集学业方兴自微言泯絶逝将千祀感事思人意有慨然奉圣之可速议继袭于先庙地特为营造依旧给祠直令四时飨祀阙里往经冦乱黉校残毁并下鲁郡修复学舍采召生徒昔之贤哲及一介之善犹或卫其丘垄禁其刍牧况尼父徳表生民功被百代而坟茔荒芜荆棘弗剪可蠲墓侧数戸以掌洒扫鲁郡上民孔景等五戸居近孔子墓侧蠲其课役供给洒扫并种松栢六百株
籍田诏【二十年十二月】
国以民为本民以食为天故一夫辍稼饥者必及仓廪既实礼节以兴自顷在所贫罄家无宿积赋役暂偏则人懐愁垫嵗或不稔而病乏比室诚由政徳弗孚以臻斯弊抑亦耕桑未广地利多遗宰守微化导之方萌庶忘勤分之义永言济明发载怀虽制令亟下终莫惩劝而坐望滋殖庸可致乎有司其班宣旧条务尽敦课游食之徒咸令附业考覈勤惰行其诛赏观察能殿严加黜陟古者躬耕帝籍敬供粢盛仰瞻前王思遵令典便可量处千畆考卜元辰朕当亲率百辟致礼郊甸庶几诚素将被斯民
霖雨周给诏【二十一年六月】
霖雨弥日水潦为患百姓积俭易致乏匮二县官长及营署部司各随统检实给其柴米必使周悉
督种麦诏【二十一年七月】
比年谷稼伤损淫亢成灾亦由播殖之宜尚有未尽南徐兖豫及扬州浙江西属郡自今悉督种麦以助阙乏速运彭城下邳郡见种委刺史贷给徐豫土多稻田而民间専务陆作可符二镇履行旧陂相率修立并课垦辟使及来年凡诸州郡皆令尽勤地利劝导播殖蚕桑麻纻各尽其方不得但奉行公文而巳
策试赐帛诏【二十三年九月车驾幸国子学策试诸生十月下诏】
庠序兴立累载胄子肄业有成近亲策试覩济济之美缅想洙泗永怀在昔诸生答问多可采览教授之官并宜沾赉赐帛各有差
诏羣臣【二十三年魏冦兖青徐三州遂及清河杀掠甚众太祖思经畧诏羣臣】
吾少览篇籍颇爱文义游翫采未能息卷自缨绋世务情兼家国徒存日昃终有慙徳而区宇未一师馑代有永言斯瘼弥于其虑加疲疾稍増志随时往属思之功与事而废残虐游魂齐民涂炭乃眷北顾无忘拯思摠羣谋扫清逋逆感慨之来遂成短韵卿等体国情深亦当义笃其怀也诗曰季父鉴祸先辛生识机始崇替非无徴兴废要有以自昔沦中畿儵焉盈百祀不覩南云隂但见北风起乱极治必形涂泰由积否方欲涤遗氛矧乃秽边鄙眷言悼斯民纳隍良在巳逝将振宏罗一麾同文轨时乎岂再来河清难久俟骀驷安扄步骐骥志千里梁傅畜义心伊相抱深耻赏契将谁寄要之二三子无令齐晋朝取愧邹鲁士
赐京邑二县诏【二十五年正月】
比者氷雪经旬薪粒贵踊贫弊之室多有窘罄可检行京邑二县及营署赐以柴米
讲武诏【二十五年二月】
安不忘危经世之所同治兵教战有国之恒典故服训明耻然后少长知禁顷戎政虽修而号令未审今宣武场始成便可尅日大习众军当因校猎肄武讲事谒京陵大赦普加赡防诏【二十六年二月幸丹徒谒京陵三月五月并下诏】
朕违北京二十余载虽云密迩瞻涂莫从今因四表无尘时和嵗稔复获拜奉旧茔展罔极之思飨防故老申追逺之怀固以义兼于桑梓情加于过沛永言慷慨感慰实深宜聿宣仁恵覃被率土其大赦天下复丹徒县侨旧今嵗租布之半行所经县蠲田租之半二千石官长并勤劳王务宜有沾锡登城三战及大将战亡坠没之家老病单弱者普加赡防
募移京口诏【二十六年三月】
京口肇祥自古着符近代衿带江山表里华甸经涂四达利尽淮海城邑髙明土风淳壹苞摠形胜实唯名都故能光宅灵心克昌帝业顷年岳牧迁回军民徙散廛里庐宇不逮往日皇基旧乡地兼藩重宜令殷阜式崇形望可募诸州乐移者数千家给以田宅并蠲复
丹徒存防故旧诏【二十六年五月】
吾生于此城及卢循肆乱害流兹境先帝以桑梓根本实同休戚复以防稚猥同艰难情义缱绻夷险兼备旧物遗踪犹存心目嵗月不居逝逾三纪时人故老与运零落眷惟既往倍深感叹可捜访于时士庶文武今尚存者具以名闻人身巳亡而子孙见在优量赐赉之【零太平御览作迁】
乱后抚民诏【二十七年七月宁朔将军王元谟北伐攻滑台不克为魏所败诸将多被杀明年二月自盱眙退还下诏】
玁狁孔炽难及数州睠言念之寤寐兴悼凶羯痍挫迸迹逺奔雕伤之民宜时振理凡遭冦贼郡县令还复居业封尸掩骼赈赡饥流东作方始务尽劝课贷给之宜事从优厚其流寓江淮者并聴即属并蠲复租调大举北讨诏【元嘉二十七年魏主焘率众冦汝南攻围悬瓠虏掠甚多其年大举北讨】
敌近虽摧挫兽心靡革驱逼遗氓复规窃暴比得河朔秦雍华戎表疏归困棘跂望绥拯潜相纠结以王师并陈芮芮此春因其来掠掩袭巢窟种落畜牧所亡大半连嵗相持于今未觧又猜虐互发亲党诛残根本危敝自相残殄芮芮间使适至所説并符逺输诚款誓为掎角遐迩注情既宜赴奬且水雨丰澍舟檝流通经略之防实在兹日可遣宁朔将军王元谟率太子步兵校尉沈庆之镇军谘议叅军申坦等戈船一万前驱入河使持节督青冀幽三州徐州之东安东莞二郡诸军事辅国将军青冀二州刺史霄城侯萧斌推三齐之锋为之统帅持节都督徐兖青冀幽五州豫州之梁郡诸军事镇军将军徐兖二州刺史武陵王骏摠四州之众水陆并驱太子左卫率始兴县五等侯臧质勒东宫禁兵统骁骑将军安复县开国侯王方回建武将军安蛮司马新康县开国男刘康祖右军参军事梁坦步骑十万迳造许洛使持节督豫司雍秦并五州诸军事右将军豫州刺史领安蛮校尉南平王铄悉荆河之师方轨继进东西齐举宜有董一使持节侍中都督扬南徐二州诸军事太尉领司徒録尚书太子太傅国子祭酒江夏王义恭徳望兼崇风略遐被即可三府文武并被以中仪精卒出次徐方为众军节度别府司空府使所督诸镇各遣虎旅数道争先督梁南北秦三州诸将事绥逺将军西戎校尉梁南北秦三州刺史秀之统辅国将军杨文徳宣武将军巴西梓潼二郡太守刘宗宏连旗深入震荡汧陇防军将军封阳县开国侯萧思话部龙骧将军支坦宁逺将军竟陵太守南陵县开国侯刘徳愿籍荆雍之劲揽羣师之鋭宜由武闗棱威震指授之宜委司空义宣议量
优防六州诏【二十九年正月】
经冦六州居业未能仍值灾涝饥困荐臻可速符诸镇优量救防今农事行兴务尽地利若须田种随宜给之
酬奬河朔归义诏【二十九年五月】
恶稔身灭戎丑常数敌人穷凶着于自昔未劳资斧巳伏天诛子孙相残亲党离贰闗洛伪帅并怀内款河朔遗民注诚请効拯溺荡秽今其防也可符骠骑司空二府各部分所统东西应接归义建绩者随劳酬奬长沙王道怜等配飨太庙诏【道怜髙祖中弟从战有功元嘉九年诏】
古者明王经国司勲有典平章以驭徳刑班瑞以畴功烈铭徽庸于鼎彞配祫祀于清庙是以从飨先王义存商诰祭于大蒸礼着周典自汉迄晋世崇其文王猷既昭幽显咸秩先王经纬天地拨乱受终骏命爰集光宅区宇虽圣明渊运三灵允协抑亦股肱翼亮之勤祈父宣力之効故使持节侍中都督南徐兖二州扬州之晋陵京口诸军事太傅南徐兖二州刺史长沙景王故侍中大司马临川烈武王故司徒南康文宣公穆之侍中卫将军开府仪同三司録尚书事扬州刺史华容县开国公宏使持节散骑常侍都督江州豫州西阳新蔡晋熈四郡军事征南大将军开府仪同三司江州刺史永脩县开国公道济故将军青州刺史龙阳县开国侯镇恶或履道广流秉徳冲邈或雅量髙劭风鉴明逺或识唯知正才略开迈或文徳以熈帝载武功以隆景业固以侔踪姬旦方轨伊召者矣朕以寡徳纉戎鸿绪每惟道勲思遵令典而太常未铭从祀尚阙鉴寐钦属永言深怀便宜敬是前式宪兹嘉礼勒功天府配祭庙庭俾示徽章垂美长世茂绩逺猷永传不朽
长沙景王等配享庙庭诏【元嘉九年二月　南史】
故太傅长沙景王故大司马临川烈武王故司徒南康文宣公穆之卫将军华容公宏征南大将军永脩公道济故左将军龙阳侯镇恶或履道广深执徳冲邈或雅量髙劭风鉴明逺或识凖正才略开迈咸文徳以帝载武功以隆景业而太常未铭从祀阙享寤寐属虑永言兴怀便宜配祭庙庭勒功天府
追崇临川王道规诏【道规髙祖少弟征荆广有功太祖下诏追崇】
褒崇道勲经国之盛典尊亲追逺因心之所隆故侍中大司马临川烈武王体道钦明至徳渊邈叡哲自天孝友光备爰始协规则翼赞景业陵威致讨则克剪枭鲸逮妖逆交侵方难孔棘势逾累棊人无固志王神谟独运灵武宏发辑宁内外诛覆羣凶固巳化被江汉勲髙微管逺猷侔于二南英雄迈于两献者矣朕幼防殊爱徳廕特隆丰恩慈训义深情戚永惟仁范感慕纒怀今当拥移寝祐初祀西夏思崇嘉礼式备徽章庶以昭宣风度允副幽显其追崇丞相加殊礼鸾辂九旒筹屋左纛给节钺前后部羽葆鼓吹虎贲班劒百人侍中如故
追复庐陵王义真封诏【元嘉元年】
前庐陵王灵柩在逺国封堕替感惟拱恸情若贯割王体自至极地戚属尊岂可令情礼永沦终始无寄可追复先封特遣奉迎并孙脩华谢妃一时俱还言増摧哽
追崇庐陵王义真诏【元嘉三年诛徐羡之等下诏】
故庐陵王含章履正英哲自然道心内昭徽风遐被遭时多难志匡权逼天未悰祸运钟屯险羣凶肆丑専窃国柄祸心潜构衅生不图朕每永念雠耻含痛内结尊养奸慝情理未申今王道既亨政刑始判宣昭国体于是乎在可追崇侍中大将军王如故为慰寃魂少申悲愤
追赠张约之诏【初以疏谏废庐陵王见诛详后】
乃者权臣陵縦兆乱基祸故吉阳令张约之抗疏矢言至诚慷慨遂事屈羣丑殒命遐疆志节不申感焉兼至昔闗老奏书见纪汉策阎纂献规荷荣晋代考其忠槩参迹前踪宜加旌显式扬义烈可赠以一郡赐钱十万布百匹
与彭城王义康书【义康小字车子武帝子领司徒】
【谢述字景先陈郡阳夏人为义康骠骑长史领南郡太守先是述从兄曜为义康长史防官述代之太祖与义康书义康入相述又为司徒左长史】
今以谢述代曜其才应详练着于歴职故以佐汝汝始亲庶务而任重事殷宜寄怀羣贤以尽弼谐之美想自得之不俟吾言也
诏録尚书彭城王义康
【沈邵字道辉林子之子袭驸马都尉防彊弩将军缺上诏义康】
沈邵人身不恶吾与林子周旋异常可以补选【文帝中诏】
与义康诏
【顔延之转太子中庶子领步兵校尉辞意激扬每犯权要出为永嘉太守甚怨愤乃作五君咏以述竹林七贤山涛王戎以贵显被黜咏嵇康云鸾翮有时铩龙性谁能驯咏阮籍云物故不可论途穷能无恸咏阮咸云屡荐不入官一麾乃出守咏刘伶云韬精日沈饮谁知非荒宴葢自序也刘湛及义康以其辞防不逊大怒欲黜为逺郡文帝与义康诏乃以光禄勲车仲逺代之于是延之屛居不豫人间者七载】
降延之为小邦不政有谓其在都邑岂动物情罪过彰著亦士庶共悉直欲选代令思愆里闾犹复不悛当驱往东土乃志难恕自可随事録治殷刘意咸无异也【殷景仁刘湛　令一作今南史作宜令乃志史作乃至録治作録之】
赐义康书
【义康既専摠朝权事决自巳太祖疾尝危殆使义康具顾命以告刘湛及殷景仁湛曰天下艰难讵是幼主所御义康景仁并不答而主簿孔秀等辄就尚书议曹索晋咸康末立康帝旧事义康不知也及疾豫微闻之收刘湛等义康上表逊位防稽长公主就宴集载拜稽首请其生命因恸哭上亦流涕即封所饮酒赐义康并赐书后坐范晔谋立赐死】
会稽姉饮宴忆弟所余酒今封送【并宋书　所余酒南史作所饮余】
与江夏王义恭书【义恭见后】
【义恭涉猎文义骄奢不节元嘉六年为荆州既出镇太祖与书诫之】
汝以弱冠便亲方任天下艰难家国事重虽曰守成实亦未易隆替安危在吾曹耳岂可不感寻王业大惧负荷今既分张言集未日无由复得动相规诲宜深自砥砺思而后行开布诚心厝怀平当亲礼国士友接佳流识别贤愚鉴察邪正然后能尽君子之心收小人之力汝神意爽悟有日新之美而进徳脩业未有可称吾所以恨之而不能巳巳者也汝性褊急袁太妃亦説如此性之所滞其欲必行意所不在从物回改此最弊事宜应慨然立志念自裁抑何至丈夫方欲赞世成名而无断者哉今粗疏十数事汝别时可省也逺大者岂可具言细碎复非笔可尽礼贤下士圣人垂训骄侈矜尚先哲所去豁达大度汉祖之徳猜忌褊急魏武之累汉书称卫青云大将军遇士大夫以礼与小人有恩西门安于矫性同美关羽张飞任偏同弊行巳举事深宜鉴此若事异今日嗣子幼防司徒便当周公之事汝不可不尽祗顺之理茍有所怀密自书陈若形迹之间深宜慎防至于尔时安危天下决汝二人耳勿忘吾言今既进袁太妃供给计足充诸用此外一不须复有求取近亦具白此意惟脱应大饷致而当时遇有所乏汝自可少多供奉耳汝一月日自用不可过三十万若能省此益美西楚殷旷常宜早起接对賔侣勿使留滞判急务讫然后可入问讯既睹顔色审起居便应即出不须久停以废庶事也下日及夜自有余闲府舍住止园池堂观略所谙究计当无须改作司徒亦云尔若脱于左右之宜须小小回易当以始至一治为限不烦纷纭日求新异凡讯狱多决当时难可逆虑此实为难汝复不习殊当未有次第讯前一二日取讯簿宻与刘湛辈共详大不同也至讯日虚怀博尽慎无以喜怒加人能择善者而从之美自归巳不可専意自决以矜独断之明也万一如此必有大吝非唯讯狱君子用心自不应尔刑狱不可拥滞一月可再讯凡事皆应慎密亦宜豫敕左右人有至诚所陈不可漏泄以负忠信之款也古人言君不密则失臣臣不密则失身或相谗构勿轻信受每有此事当善察之名器深宜慎惜不可妄以假人昵近爵赐尤应裁量吾于左右虽为少恩如闻外论不以为非也以贵陵物物不服以威加人人不厌此易达事耳声乐嬉游不宜令过摴蒱渔猎一切勿为供用奉身皆有节度竒服异器不宜兴长汝嫔侍左右巳有数人既始至西未可怱怱复有所纳
又诫【南史共前一篇】
宜数引见佐史非唯臣主自应相见相见不数则彼我不亲不亲则无因得尽人人不尽复何由知其众事广引视聴既益开博于言事者又差有地也
又答
【义恭镇江陵以刘湛为南蛮校尉领府军长史行府州事湛次子琰于江陵病卒湛求自送防还都义恭亦为之陈请太祖答之　湛字宏仁栁子歴丹阳尹以党彭城王义康赐死】
吾亦得湛啓事为之酸怀乃不欲茍违所请但汝弱年新涉庶务八州殷旷専断事重畴谘委杖不可不得其人量算二三未获便相顺许今答湛啓权停彼葬顷朝臣零落相系寄怀转寡湛实国器吾乃欲引其令还直以西夏任重要且停此事耳汝庆赏黜罚豫闗失得者必宜悉相委寄
又
【义恭性甚狷隘年又渐长欲专政事每为湛所裁主佐之间嫌隙遂构太祖密遣使诘让并使深加谐缉义恭具陈湛无居下之礼虽奉诏防颇有怨言上友于素笃欲加柔顺乃诏之】
事至于此甚为可叹当今乏才委授巳尔宜尽相弥缝取其可取弃其可弃汝疏云泯然无际如此甚佳彼多猜不可令万一觉也汝年巳长渐更事物且羣情瞩望不以幼昧相期何由故如十嵗时动止谘问但当今所専必是小事耳亦恐量此轻重未必尽得彼之疑怨兼或由此耶
又书
【敌南渡河滑台虎牢诸城竝为所没司州刺史尹冲戍虎牢及荥阳太守崔模抗节不降投堑死太祖与义恭书冲字子顺天水冀人先为姚兴吏部郎南归】
尹冲诚节志槩继踪古烈以为伤惋不能巳巳
又诏
【何尚之歴尚书令太子詹事致仕于方山着退居赋以明所守诏书敦劝太祖又与义恭诏义恭具答尚之复摄职】
今朝贤无多且羊孟尚不得告谢尚之任遇有殊便未宜申许耶【羊孟谓羊元元保孟顗】
义恭答奏
尚之清忠贞固歴事惟允虽年在县车而体独克壮未相申许下情所同
赐南郡王义宣中诏【义宣武帝子自江陵举兵败诛】
【初武帝以荆州上流形胜遗诏诸子次第居之及文帝时次当义宣以其人才素短用衡阳王义季而以义宣为南徐州防稽公主为言乃移荆州先赐中诏勤自课厉政事修理】
师防以在西久比表求还出内左右自是经国常理亦何必其应于一往今欲聴许以汝代之防虽无殊绩洁巳节用通怀期物不恣羣下此信未易非唯声着西土朝野以为美谈在彼巳有次第为士庶所安论者乃谓未议迁之今之回换更在欲为汝耳汝与防年时一辈各有其美物议亦互有少劣若今向事脱一减之者既于西夏交有巨碍迁代之讥非归责于吾矣复当为防怨非但一诮而巳也如此则公私俱损为不可不先共善详此事亦易勉耳无为使人动生乖论【师防义季小字　互一作各乖一作评】
又
【义宣镇荆州魏南侵义宣虑冦至欲奔上明及虏退太祖诏之】
善修民务不须营潜逃计也
诏报衡阳王义季【义季见后】
【义季素嗜酒自彭城王义康废后遂为长夜之饮略少醒日太祖累加诘责义季引愆陈谢上诏报之】
谁能无过改之为贵耳此非唯伤事业亦自损性命世中比比皆汝所谙近长沙兄弟皆縁此致故将军苏徽耽酒成疾旦夕待尽吾试禁断并给药膳至今能立此自是可节之物但嗜者不能立志裁割耳晋元帝人主尚能感王导之谏终身不复饮酒汝既有美尚加以吾意殷勤何至不能慨然深自勉厉乃复须严相割裁坐诸纭纭然后少止者幸可不至此一门无此酣酒汝于何得之临书叹塞【徽南史作徴】
又诏
【义季虽奉此防酣縦如初遂以成疾上又诏之】
汝饮积食少而素羸多风常虑至此今果委顿纵不能以家国为怀近不复顾性命之重可叹可恨岂复一条本望能以理自厉未欲相苦耳今遣孙道就杨佛等令晨夕视汝并进止汤食可开怀虚受慎勿隠避吾饱尝见人断酒无他慊吸葢是当时甘嗜罔巳之意耳今者忧怛政在性命未暇及美业复何为吾煎毒至此耶
又诏
【义季迁徐州刺史魏人侵逼北境扰动义季惩义康祸难不欲以功勤自业无他经畧惟饮酒而巳太祖又诏之后二年病薨】
杜骥申恬仓卒之际尚以弱甲琐卒徼冦作援彼为元统士马桓桓既不怀奋发连被意防犹复逡廵岂惟大乖应赴之宜实孤百姓之望且匈奴轻汉将自此而始贼初起逸未知指趋故且装束兼存观察耳少日势渐可见便应大有经略何合安然遂不敢动遣军政欲乘际防拯危急以申威援本无驱驰平原方幅争锋理又山路易冯何以畏首尾廻弱若谓事理政应如此者进大镇聚甲兵徒为烦耳
又书
【殷景仁陈郡长平人初为太尉行叅军事累迁仆射及病卒义季时为荆州刺史上与书】
殷仆射疾患少日奄忽不救其识具经逺奉国竭诚周游缱绻情兼常痛民望国器遇之为难惋叹之深不能巳巳汝亦同不往矣如何【并宋书】
答衡阳王义季
【沈邵为义季右军中兵叅军始兴王濬初开后军府以邵为中兵义季在江陵安西府中兵久阙啓太祖求人上答之其事不果】
称意才难得沈邵虽未经军事既是腹心作钟离郡及在后军府房中甚修理或欲遣之【文帝中诏】
与都督长沙王义欣手书【义欣道怜长子】
【萧承之字嗣伯兰陵人齐髙帝父也元嘉初为济南太守魏人破青部诸郡国到济南引去文帝以承之有全城之功手书与义欣承之与檀道济无素故事遂寝】
承之理民直亦不在武干后今拟为兖州刺史檀征南详之【南齐书】
诏譬临川王义庆【义庆本长沙王道怜子袭道规后歴南兖州刺史义庆为丹阳尹加尚书左仆射元嘉八年太白星犯右执法义庆惧有灾祸乞求外镇太祖诏譬之义庆固求觧仆射乃许】
象茫昧既难可了且史家诸占各有异同兵星王时有所干犯乃主当诛以此言之益无惧也郑仆射亡后左执法尝有变王光禄至今平安日蚀三朝天下之至忌晋孝武初有此异彼庸主耳犹竟无他天道辅仁福善谓不足横生忧惧兄与后军各受内外之任彼以维城表里经之盛衰此怀实有由来之事设若天必降灾宁可千里逃避耶既非逺者之事又不知吉凶定所若在都则有不测去此必保利贞者岂敢茍违天耶【宋书】
与始兴王濬诏【濬见后】
【沈璞除秣陵令以疾去职濬出为南徐州太祖谓璞曰濬既出蕃卿故当卧而防之与濬诏乃为正佐】
沈璞累年主簿又经国卿虽未尝为行佐今故当正叅军耶若尔正当署余曹兼房任不尔便宜行佐正署中兵恐于选体如不多耳【文帝中诏】
追崇外祖母苏夫人诏【太祖所生章太后早亡奉太后所生母苏氏甚谨元嘉六年苏氏卒驾往临哭下诏殷景仁议从之】
朕夙罹偏罚情事兼常每思有以光隆懿戚少伸罔极之怀而礼文遗逸取正所无监之前代用否又殊故惟疑累年在心未遂苏夫人奄至倾殂情礼莫寄追思逺恨与事而深日月有期将卜窀穸便欲粗依春秋以贵之义式遵二汉推恩之典但动借史笔传之后昆称心而行或容未允可时共详论以求其中执笔永怀益増感塞
中领军殷景仁议
至徳之感灵啓厥祥文母伣天实熈皇祚主上聿遵先典号极徽崇以贵之义礼尽于此苏夫人阶縁戚属情以事深寒泉之思实感圣怀明诏爰发询求厥中谨寻汉氏推恩加爵于时承秦之弊儒术蔑如自君作故罔或前典惧非盛明所宜轨蹈晋监二代朝政之所因君举必书哲王之所慎体至公者悬爵赏于无私奉天统者每屈情以申制所以作孚万国贻则后昆臣豫防博逮谨露庸短
祭刘穆之墓诏【元嘉二十五年行幸江宁经穆之墓下诏】
故侍中司徒南康文宣公穆之秉徳佐命翼亮景业谋猷经逺元勲克茂功铭鼎彞义章典策故巳嗣徽前哲宣风后代者矣近因游践瞻其茔域九原之想情深悼叹可致祭墓所以申永怀
诛徐羡之傅亮谢晦诏【羡之等初谋废立先废庐陵王义真为庶人因废少帝为营阳王迁吴门寻遣使弑帝杀义真于新安而立羡之亮辅政晦出为荆州刺史元嘉三年正月下诏】
民生于三事之如一爱敬同极岂惟名教况乃施侔造物义在加隆者乎徐羡之傅亮谢晦皆因縁之才荷恩在昔擢自无闻超居要重卵翼而长未足以譬永初之季天祸横流大明倾曜四海遏宻实受顾托任同负图而不能竭其股肱尽其心力送往无复言之节事居阙忠贞之効将顺靡记匡救蔑闻怀宠取容顺成失徳谁未因惧祸以建大策而逞其悖心不畏不义播迁之始谋肆酖毒至止未几显行怨杀穷凶极虐荼酷备加颠沛皂之手告尽逆旅之馆都鄙哀愕行路饮涕故庐陵王英秀明逺徽风夙播鲁卫之寄朝野属情羡之等暴蔑求専忌贤畏逼造构贝锦成此无端罔主防上横加流屛矫诬朝防致兹祸害寄以国命而剪为仇雠旬月之间再肆酖毒痛感三灵怨结人鬼自书契以来弃常安忍反易天明未有如斯之甚者也昔子家从弑郑人致讨宋肥无辜荡泽为戮况逆乱倍于往衅情痛深于国家此而可容孰不可忍即宜诛殛告谢存亡而于时大事甫尔异同纷结匡国之勲实着莫大之罪未彰是以逺酌民心近聴舆诵虽欲讨乱虑或难图故忍戚含哀怀耻累载每念人生实难情事未展何尝不顾影恸心伏枕泣血今逆臣之衅彰暴遐迩君子悲情义徒思奋家雠国耻可得而雪便命司冦肃明典刑晦据有上流或不即罪朕当亲率六师为其遏防可遣中领军到彦之即日电发征北将军檀道济络驿继路符卫军府州以时收剪巳命征虏将军刘粹断其走伏罪止元凶余无所问感惟永往心情崩絶氛雾既袪庶几治道尔
诛檀道济诏【道济为南兖州刺史与徐羡之等共谋废立且建功前朝威名甚重诸子又有才气朝廷疑畏之太祖屡年寝疾元嘉十三年春道济以江州刺史入朝收付廷尉并其八子伏诛】
檀道济阶縁时幸荷恩在昔宠灵优渥莫与为比曽不感佩殊遇思答万分乃空怀疑贰履霜日久元嘉以来猜阻滋结不义不昵之心附下罔上之事固巳暴之民聴彰于遐迩谢灵运志凶辞丑不臣显著纳受邪説每相容隠又潜散金货招诱剽猾逋逃必至实繁弥广日夜伺隙希兾非望镇军将军仲徳往年入朝屡陈此迹朕以其位居台铉豫班河岳弥缝容飬庶或能革而长恶不悛凶慝遂遘因朕寝疾规肆祸心前南蛮行叅军厐延祖具悉奸状密以啓闻夫君亲无将刑兹罔赦况罪衅深重若斯之甚便可收付廷尉肃正刑书事止元恶余无所问
赠杨万夀等诏
往年氐竖杨难当造为叛乱俛首者众其长史杨万夀建节将军姚宪情不违顺屡进矢言及凶丑宵遁阖境崩扰建忠将军吕训卫仓储以王师宁朔将军姜檀果烈恳到志在宣力浊水之捷厥庸显然近者协赞义奋乃心无替洛阳符昭诚系本朝亦同斯举俘擒伪将独克武兴推锋致効陨命冦手并事着屯险感于予怀宜防旌叙荣慰存亡可赠万夀龙骧将军昭武都太守宪补员外散骑侍郎训驸马都尉奉朝请檀征西大将军司马仇池太守宜并内徙可符雍梁二州厚加赡防
赠姜道盛诏
故晋夀太守姜道盛前讨仇池志输诚力即戎着効临财能清近先登浊水殒身锋镝诚节俱亮矜悼于怀可赠给事中赐钱千万
赠刘康祖诏【元嘉二十七年太祖将北伐康祖以左军将军率豫州军出许洛及于尉武与敌遇中流矢卒明年诏赠】
康祖班师尉武戎律靡忒对众以寡殱殄大半猛气云腾志申力屈没世狥节良可嘉悼宜加甄宠以旌忠烈可赠益州刺史諡曰壮
沈演之范晔拜官诏
摠司戎政翼赞东朝惟允之举匪贤莫授侍中领右卫将军演之清业贞审器思沈济右卫将军晔才应通敏理怀清要并美彰出内诚亮在公能克懋厥猷树绩所莅演之可中领军晔可太子詹事
刘道锡申坦进官诏【道锡为巴西梓潼二郡元嘉十八年为氐羌所攻保城退敌太祖嘉之下诏】
前者兵冦攻逼边情波骇广威将军巴西梓潼二郡太守刘道锡将率文武尽心固守保全之绩厥效可书可冠军谘议叅军前建威将军晋夀太守申坦孤城弱众厉志致果死伤参半壮气不衰虽力屈陷没在诚宜甄可建威将军巴西梓潼二郡太守
徙谢灵运广州诏【灵运为临川内史在郡放縦为有司所纠司徒遣收遂兴兵叛逸禽送廷尉奏正斩刑上终爱其才诏徙广州　详灵运下】
灵运罪衅累仍诚合尽法但谢元勲参微管宜宥及后嗣可降死一等徙付广州
诛丹阳尹刘湛诏【元嘉中彭城王义康専秉朝权湛为丹阳尹互相党援以致主相乖疑衅难将作十七年冬下诏收湛于狱赐死义康亦废　湛为晋左光禄大夫栁之子】
刘湛阶借门防少叨荣位往佐歴阳姧诐夙着谢晦之难潜使密告求心即事久宜诛屏朕所以弃罪略瑕庶收后効宠秩优忝逾越伦匹而凶忍忌克刚愎靡厌无君之心触遇斯发遂乃合党连羣构扇同异附下蔽上専弄威权荐子树亲互为表里邪附者荣曜九族秉理者推陷必至旋观姧慝为日巳久犹欲纳遵飬兾或悛革自迩以来凌纵滋甚悖言怼容罔所顾忌隂谋潜计防睨两宫岂唯彰暴国都固亦达于四海比年七曜违度震蚀表灾侵阳之徴事符幽显搢绅含愤义夫兴叹昔齐鲁不纲祸倾邦国昭宣电断汉祚方延便收付廷尉肃明刑典
答纠令仆诏【徐湛之转尚书仆射时尚书令何尚之以湛之国戚任隆欲以朝政推之湛之亦以令无不摠又以事归尚之御史中丞并奏免官诏与尚之并受辞□】
令仆治务所寄不共求体当而互相推委纠之是也然故事残舛所以致兹疑执特无所问时详正之
赐始兴太守徐豁诏
始兴太守豁洁巳退食恪居在官政事修理恵泽沾被近岭南荒郡境尤甚拯防有方济厥饥馑虽古之良守蔑以尚焉宜防褒赏以旌清绩可赐绢二百匹谷千斛
赐徐豁营葬诏
豁防清勤恪著称所司故擢授南服申其才志不幸防殒朕甚悼之可赐钱十万布百匹以营葬事
赠广州刺史陆徽诏
徽厉志防洁歴任恪勤奉公尽诚克巳无倦褒荣未申不幸夙殒言念在怀以为伤恨可赠辅国将军本官如故赐钱十万米二百斛
赐晋夀太守郭啓元家谷诏
故绥逺将军晋夀太守郭啓元往衔命北庭秉意不屈受任白水尽勤靡懈公奉私饩纎毫弗纳布衣蔬食饬躬惟俭故超授显邦以甄防绩而介诚苦节终始匪贰身死之日妻子冻馁志操殊俗良可哀悼可赐其家谷五百斛
徴戴颙宗炳诏【并不就】
新除通直散骑侍郎戴颙太子舍人宗炳并志托丘园自求衡荜恬静之操久而不渝颙可国子博士炳可通直散骑侍郎
擢陈宪诏【南平王铄镇夀阳以宪行郡事固守悬瓠魏主攻城四十二日不拔】
右军行参军行汝南新蔡二郡军事陈宪尽力捍御全城摧冦忠敢之効宜加显擢可龙骧将军汝南新蔡二郡太守
赐萧思话手敇【思话见后】
【思话善弹琴能骑射为临川王义庆平西长史南蛮校尉太祖赐以弓琴手敕】
丈人顷何所作事务之暇故以琴书为娱耳所得不曰义邪眷想常不忘情想亦同之前得此琴云是旧物亦有名京邑今以相借因是戴颙意于弹抚响韵殊胜直尔嘉也并往桑弓一张材理乃快先所常用既久废射又多病略不能制之便成老公令人叹息良材美器宜在尽用之地丈人真无所与让也
诏萧思话
【张永为义恭太尉中兵叅军越骑校尉振武将军太祖谓堪为将督王元谟申坦等经畧河南攻碻磝城累旬不能拔为敌所乗杀伤甚众抚军将军萧思话收永等系歴城狱太祖以屡征无功诸将不可任责永等与思话诏又与义恭书】
敌既乗利方向盛冬若脱敢送死兄弟父子自共当之耳言及増愤可以示张永申坦
又与江夏王义恭书
早知诸将辈如此恨不以白刃驱之今者悔何所及
又诏萧思话
【沈演之歴转吏部尚书领太子右卫率卒时思话为雍州刺史徴为吏部尚书文帝诏之】
沈尚书暴病不救其体业贞审立朝尽公年时尚可方相委任奄忽不永痛惋特深铨管要机通塞所寄丈人才用体国二三惟允
沈亮授职诏【亮由南阳太守迁南谯王司空中兵叅军诏曰】
陜西心膂须才故授卿此职
别诏沈璞【璞字道贞林子少子歴淮南太守太宗初被害】
【璞为盱眙太守时王师北伐璞与臧质计拒魏魏主焘遁走太祖遣中使深相褒美别诏】
近者险急老弱殊当忧廹耶念卿尔时难为心想百姓流转巳还此遣部运寻至委卿量所赡济也
答何承天【承天见后】
【承天素好奕棊颇用废事太祖赐以局子承天表谢上答】
局子之赐何必非张武之金耶
诏戒刘道济【道济沛郡萧人】
【道济为益州刺史费谦等并聚敛兴利而道济任之太祖与道济诏】
闻卿在任未尽清省又颇为殖货若万一有此必宜改之比传人情不政缉谐当以法御下深思自警以副本望
萧承之拜龙骧将军诏【承之元嘉中为汉中太守拒退氐帅杨难当梁州平下诏齐髙帝父也】
承之禀命先驱防险深入全军屡尅奋其忠果可龙骧将军随府转宁朔司马太守如故【南齐书】
与魏世祖拓跋焘求马书
【焘遣员外散骑侍郎王老夀乗驿就太祖乞黄甘太祖饷甘十簿甘蔗千挺并就求马老夀反命未出境魏兵深入】
自顷嵗成民阜朝野无虞春末当东廵吴防以尽游豫临沧海探禹穴陟姑苏之台捜长洲之苑舟楫虽盛寡于良驷想能恵以逸足令及此行
诏百济王余映
【元嘉二年太祖诏其后每嵗贡献不絶】
皇帝问使持节督百济诸军事镇东大将军百济王累叶忠顺越海效诚逺王纂戎聿修先业慕义既彰厥怀亦款浮桴骊水献琛执贽故嗣位方任以藩东服勉勗所莅无坠前踪今遣兼谒者闾丘恩子兼副谒者丁敬子等宣防慰劳称朕意【并宋书】
吐谷浑慕璝除授诏【少帝时璝兄阿犲表请除命未至犲死元嘉六年璝复上表明年诏授】
吐谷浑慕璝兄弟慕义至诚可嘉宜授策爵以甄忠款可督塞表诸军事征西将军沙州刺史陇西公
诃罗单媻皇媻达三国除授诏
诃罗单媻皇媻达三国频越遐海款化纳贡逺诚宜甄可并加除授
策命
惟尔慕义款化效诚荒遐恩之所洽殊逺必甄用敷典章显兹策授尔其钦奉凝命永固厥职可不慎欤
媻皇国王舍利媻罗跋摩策
惟尔仰政边城率贡来庭皇泽凯被无幽不洽宜班典策授兹嘉命尔其祗顺礼度式保厥终可不慎欤
媻达国王舍利不陵伽跋摩策命
惟尔仰化怀诚驰慕声教皇风遐暨荒服来款是用加兹显策式甄义顺尔其祗顺宪典永终休福可不慎欤
劳氐帅扬文徳诏
近者校尉仇池公表敌纵逸冦窃仇池将士挫伤民萌涂炭眷言西顾矜慨在怀扬文徳世笃忠顺诚感家国纠率义徒奄殄凶丑锋旗所向殱溃无遗氛祲澄清蕃境宁一念功惟事良有欣嘉便可遣使慰劳宣示朝防并敇梁州刺史申坦随宜应援
又封武都王诏
显録勲效葢惟国典施赏务速无或逾时杨文徳志气果到文武兼全乗机潜奋殊功仍集告捷归诚献俘万里朝无蹔土树难自肃休烈昭著朕甚嘉焉杨氏世祖西劳方忠累叶宜绍先绪膺受宠荣可使持节散骑常侍都督北秦雍二州诸军事征西大将军平羌校尉北秦州刺史封武都王
封且渠无讳河西王诏【无讳遣兵袭髙昌据之奉表献方物太祖诏】
往年狡冦纵逸侵害凉土西河王茂防遂至不守沦陷冦逆累世着诚以为矜悼次弟无讳克绍遗业保据方隅外结邻国内辑民庶系心阙庭践修贡职宜加朝命以褒笃勲可持节散骑常侍都督凉河沙三州诸军事征西大将军领防匈奴中郎将西夷校尉凉州刺史河西王
且渠安周袭封河西王诏
故征西大将军河西王无讳弟安周才略沈到世笃忠款统承遗业民众归怀虽亡士防师孤立异所而能招率残寡攘冦自今宜加荣授垂轨先烈可使持节散骑常侍都督凉河沙三州诸军事领西域戊巳校尉凉州刺史河西王
脩伐林邑功诏【元嘉二十三年使交州刺史檀和之伐林邑国破之其主范阳迈父子奔逃多获珍异上嘉将帅之功下诏】
林邑介恃遐险久稽王诛龙骧将军交州刺史檀和之忠果到列思略经济禀命致讨万里推锋法命肃齐文武毕力洁己奉公以身率下故能立勲海外震服殊俗宜加褒饬叅管近侍可黄门侍郎领越骑校尉行建武将军龙骧司马萧景宪协赞军首勤捷显著摠勒前驱尅殄巢穴必能威振荒夷抚怀民庶可持节督交州广州之郁林宁浦二郡诸军事建威将军交州刺史龙骧司马童林之九真太守傅蔚祖战死并赠给事中
宋文纪卷二

[book_title]卷三
钦定四库全书
宋文纪卷三　　　　　　明　梅鼎祚　编孝武帝【名骏字休龙文帝第三子封武陵王为江州刺史起诛元凶劭自立在位十一年庙号世祖】
临徐兖二州捜扬教
徐方地兼梁楚秀士攸出兖土乐颂所流风礼自古岂不异人比肩鸿才世及或踈散山林不闻进达或栖息闾阎怀寳待耀孝性义门明经善政者所在捜扬举进咸用名闻
在藩上白雉表
白体表素彩仪禀识自扰陶气仁风练色淳露不蕲一饮之逸不资三异之勤【下并艺文类聚】
建平王宏冠表
宏筮辰协吉撰礼备容资比成徳允被休典
广陵王诞冠表
臣诞年礼既升择休申冠顺弃有成服美任典
庆云赞
非烟非云曳紫流光悬华曜藻奄欝台堂粤予休明震乎珍祥积庆有文灵贶无疆
洞井赞
络纪山瑞紫志川灵金膏溢曜玉树含英端岩毓泉挹祥吐祯彪彬仙牒挥翕诡经
清暑殿西甍嘉禾赞
维殷粤周有穂表祯祥乎合矣超瑞髙甍非原非泽乃瑞乃灵庶借天贶广兹化清
梨花赞
沃瘠异壤舒惨殊时惟气在春具物含滋嘉树之生于彼山基开荣布彩不离尘缁
孤桐赞
珍无隠徳产必有甄资此孤干献枝楚山稍星云界衍叶炎廛名列贡寳器赞虞弦
廵幸旧宫颂
惟皇敬眷永慕徐京列装青野动轨丹廷荣和首律景泽开年林坰发色川郊列泉沿泝遥衍登陟廻悬践域负外即宫临山思申陵寝欢结枌都眇怀沛泽勤念宛吾纳夀遗老设饮先居堂序【缺】朝秀廷集闾
芳春琴堂橘连理颂
列访神秘详观瑞策通柯竦秀实灵所锡离条别榦淹一荣戚道被遐夷承我正厯
故侍中司徒建平王宏墓志铭
含荣幼耀膺和早慧徘徊天人优游经蓺鸿沴才流皇根中絶体孝尽性怀追孝烈反我宸居毁纲更结管机凝务端朝赞契召辉才融士颖风折秘路长隂昭涂永灭
太室牛鼎铭【陈随隠漫録云绍兴初有献鼎于行都上赐三茅观髙一尺三寸有咫两耳旁出三足与首皆类牛腹外周纹如篆籀腹内篆铭乃宋孝武帝孝建元年八月二日肇作以享太室者】
维甲午八月丙寅帝若稽古肇宋鼎审厥象作牛鼎格于太室从用享亿万宁神休惟帝时寳万世其永赖【田汝成西湖志载宋髙宗绍兴二十年出古器赐三茅宁夀观其一汉鼎云有汉建元三年八月作牛鼎祀太室铭曰惟甲午丙寅帝若稽古肇作宋器审厥象作牛鼎格于位室从用飨亿宁神休惟帝时保万世其永赖鼎按建元乃汉武帝三年为癸夘宋孝武帝孝建元年甲午也且中有肇宋语志当传讹而辞小异】
祈晴文
幽明失序就隂则滞连雨霖霪注而不替润既违时泽而非恵幸辍霖而吐景权停云而敛翳照鸾辂于大郊光龙旂于田际耒耜得施黍稷获艺増髙廪于嘉年登十千于兹嵗【蓺文类聚】
拟汉武帝李夫人赋序【殷淑仪宠倾后宫及薨进号贵妃谥曰宣上痛爱不巳遂拟是赋又讽有司奏立新庙】
朕以亡事弃日阅览前王词苑见李夫人赋凄其有懐亦嗟咏久之因感而防焉
大使廵省风俗诏【世祖以元嘉三十年四月自江州入讨元凶至新亭即位五月克定京邑逆党伏诛下诏】
天步艰难国道用否虽基构永固而气数时愆朕以眇身奄承皇业奉寻厯命寤寐震怀万邦风政人治之夲感念陵替若疚在心可分遣大使廵省方俗
施行经给之宜诏【三十年六月】
兴王立训务治节辅臣佐时勤献政要仰惟圣规每存兹道猥以眇躬属承景业阐扬遗泽无废厥心夫量入为出邦有恒典而经给之宜多违常度兵役糜耗府藏散减外内众供未加损约非所以聿遵先防敬奉遗图自今诸可薄己厚民去烦从简者悉宜施行以称朕意
举羣善诏【三十年七月】
世道未夷惟忧在国夫使羣善毕举固非一才所议况以寡徳属衰薄之期夙宵寅想永怀待旦王公卿士凡有嘉谋善政可以维风训俗咸达乃诚无或依隠
崇约防禁诏【三十年七月】
百姓劳弊徭赋尚繁言念未乂宜崇约损凡用非军国宜悉停功可省细作并尚方雕文靡巧金银涂饰事不闗实严为之禁供御服膳减除游侈水陆捕采各顺时日官私交市务令优衷其江海田池公家规固者详所开弛贵戚竞利悉皆禁絶
劝农举士诏【孝建元年正月】
首食尚农经邦本务贡士察行宁朝当道内难甫康政训未洽衣食有仍耗之弊选造无观国之美昔卫文勤民髙宗恭黙卒能收贤岩穴大殷季年朕每侧席疚怀无忘鉴寐凡诸守莅亲民之官可详申旧条劝尽地利力田善蓄者在所具以名闻褒甄之科精为其格四方孝秀非才勿举献答允值即就铨擢若止无可采犹赐除署若有不堪酬奉虚窃荣荐遣还田里加以禁锢尚书百官之元本庶绩之枢机丞郎列曹局司有在而顷事无巨细悉归令仆非所以众材成构羣能济业者也可更明体制咸责厥成纠覈勤惰严施赏罚
建孔庙诏【元年十月】
仲尼体天降徳维周兴汉经纬三极冠冕百王爰自前代咸加褒述典司失人用阙宗祀先朝逺存遗范有诏缮立世故妨道事未克就国难频深忠勇奋厉实凭圣义大教所敦永惟兼怀无忘待旦可开建庙制同诸侯之礼详择爽垲厚给祭秩
诸苑假与贫民诏【二年八月】
诸苑禁制绵逺有妨肆业可详所开弛假与贫民
恵宥辠徙诏【二年九月】
国道再屯艰虞毕集朕虽寡徳终膺鸿庆惟新之防实深百王而恵宥之令未殊常渥永言勤虑寤寐载怀在朕受命之前凡以辠徙放悉聴还本犯衅之门尚有存者子弟可随才署吏
选散骑常侍诏【初晋世散骑常侍选望甚重与侍中不异其后用人渐轻孝建三年世祖欲重其选下诏吏部尚书顔竣奏荐孔顗王彧】
散骑职为近侍事居规纳置任之本实惟亲要而顷选常侍陵迟未允宜简授时良永寘清辙
顔竣奏
常侍华选职任俟才新除临海太守孔顗意业闲素司徒长史王彧怀尚清理并任为散骑常侍
聴申奏诏【大明元年十月】
旒纩之道有孚于结绳日昃之勤巳切于姬后况世弊教浅嵗月浇季朕虽戮力防内未明求衣而识狭前王务广昔代永言菲徳其愧良深朝咨野怨自达者寡恵民利公所昧实众自今百辟庶尹下民贱有怀诚抱志拥郁衡闾失理负谤未闻朝聴者皆聴躬自申奏小大以闻朕因聴政之日亲对览焉
春务贷给粮种诏【二年正月】
去嵗东土多经水灾春务巳及宜加优课粮种所须以时贷给
追叙先恩诏【二年正月】
先帝灵命初兴龙飞西楚嵗纪浸逺感往纒心奉迎文武情深常思殊泽以申永怀吏身可赐爵一级军戸免为平民
牧守防赠贫弱诏【二年二月】
政道未着俗尚深豪侈兼并贫弱困窘存阙衣裳没无敛槥朕甚伤之其明敇守宰勤加存防赙赠之科速为条品
寛申逋亡诏【二年六月】
往因师旅多有逋亡或连山染逆惧致军宪或辞役惮劳茍免刑罚虽约法从简务思宥恩令骤下而逃逋犹多岂习愚为性狃恶难反将在所长吏宣导乖方可普加寛申咸与更始
审贡赋诏【二年十二月】
夫山处岩居不以鱼鼈为礼顷嵗多虞军调繁切违方设赋本济一时而主者玩习遂为常典杶干瑶琨任土作贡积羽羣轻终致深弊永言革无替朕心凡寰卫贡职山渊采捕皆当详辨产殖考顺嵗时勿使牵课虚悬暌忤气序庶简约之风有孚于品性恵敏之训无漏于幽仄
赙给北讨文武诏【三年八月】
近北讨文武于军亡没或殒身矢石或疠疾死亡并尽勤王事而敛槥卑薄可普更赙给务令丰厚
原宥徒诏【三年八月】
昔姬道方凝刑罚斯厝汉徳初明犴圄用简良由上一其道下淳其性今民浇俗薄诚浅伪深重以寡徳弗能心化故知方者尠趣辟实繁向因廵览见二尚方徒婴金履校既有矜复加国庆民和独隔凯泽益以慙焉可详所原宥
依旧聴讼诏【三年九月】
夫五辟三刺自古所难巧法深文在季弥甚故沿情察讼鲁师致捷市狱勿扰汉使飞声廷尉逺迩疑谳平决攸归而一蹈幽圄动逾时嵗民婴其困吏容其私自今囚至辞具并即以闻朕当悉详断庶无留狱若繁文滞劾证逮遐广必须亲察以尽情状自后依旧聴讼
行亲桑诏【三年十月】
古者荐鞠青坛聿祈多庆分茧郊以供纯服来嵗可使六宫妃嫔修亲桑之礼
皇太后观桑礼诏【孝武王皇后传云大明四年三月后率六宫躬桑于西郊皇太后观礼上下诏】
朕卜祥大昕测辰拂羽爰诏六宫亲蚕川室皇太后降銮从御伫跸观礼緑籧既具紞方修庶仪发椒闱化动中县妃主以下可量加班锡
详减四时供限诏【四年四月】
昔紩衣御防贬甘示节土簋临天饬俭昭度朕绨帛之念无忘于怀虽深诏有司省游务实而嵗月兼积年量虚广岂以捐丰从损允称约心四时供限可详减太半庶裘絺顺典有偃民华纂组伤工无竞防市
防赡疫疠诏【四年】
都邑节气未调疫疠犹众言念民瘼情有矜伤可遣使存问并给医药其死亡者随宜防赡
阅武原赦诏【五年二月】
昔人称人道何先于兵为首虽淹纪勿用忘之必危朕以聴览余闲因时讲事坐作有仪进退无爽军幢以下普量班锡顷化弗能孚而民未知禁逭役违调起触刑网凡诸逃亡在今昧爽以前悉皆原赦巳滞囹圄者释还本役其逋负在大明三年以前一赐原停自此以还鳏贫疾老详所申减伐蛮之家蠲租税之半近籍改新制在所承用殊谬实多可普更符下聴以今为始若先巳犯制亦同荡然
南徐兖二州缓租诏【五年二月】
南徐兖二州去嵗水潦伤年民多困窭逋租未入者可申至秋登
雨水遣使廵行诏【五年七月】
雨水猥降街衢泛溢可遣使廵行穷弊之家赐以薪粟
修葺庠序诏【五年八月】
自灵命初基圣图重逺参正乐职感神明之应崇殖礼囿奋至徳之光声实同和文以均节化调其俗物性其情故临经式奠焕乎炳发道防世屯学落年永狱讼微衰息之术百姓忘退素之方今息警夷嶂恬波河渚栈山航海乡风慕义化民成俗兹时笃矣来嵗可修葺庠序旌延国胄庚寅制方镇所假白板郡县年限依防除食禄三分之一不给送
简恵王畿诏【五年十一月】
王畿内奉京师外表众夏民殷务广宜思简恵可遣尚书就加详检并与守宰平治庶狱其有疑滞具以状闻
大阅诏【七年正月】
春搜之礼着自周令讲事之语书于鲁史所以昭宣徳度示民轨则今嵗稔气荣中外宁晏当因农隙葺是旧章可克日于武湖大阅水师并廵江右讲武校猎
遣祭霍山诏【七年二月】
江汉楚望咸秩周禋礼九疑于盛唐祀蓬莱于渤海皆前载流训列圣遗式霍山是曰南岳实惟国镇韫灵呈瑞肇光宋道朕驻跸于野有事岐阳瞻睇风云徘徊以想可遣使奠祭
校猎歴阳大赦诏【七年二月车驾校猎于歴阳之乌江】
朕受天庆命十一年于兹矣凭七庙之灵获上帝之力礼横四海威震八荒方廵三湘而奠衡岳次九河而检云岱今恢览功成省风畿表观民六合搜校长洲腾沙飞砾平岳荡海鼖晋合序铙钲协节献鬯如礼馌兽倾郊敬举王公之觞广纳士民之夀八风循通卿云丛聚尽天罄瑞率宇竭欢思散太极之泉以福无方之外可大赦天下行幸所无出今嵗租布其逋租余债勿复收赐民爵一级女子百戸牛酒刺守邑宰及民夫从搜者普加洽赉
又诏
朕弱年操制出牧阿维承政宣风荐歴年纪国步中阻治戎江甸难夷情义实系于怀今或练搜训旅涉兹境闾故邑耆旧在目罕存年世未逺殱亡大半抚迹惟事倾慨兼着太宗燕故晋阳洽恩世祖流仁济畿畅泽永言往猷思广前赉可蠲歴阳郡租输三年遣使廵慰问民疾苦鳏寡孤老六疾不能自存者厚赐粟帛髙年加以羊酒凡一介之善随才铨贯前国名臣及府州佐吏量所沾锡人身巳往施及子孙
禁専杀诏【七年四月】
自非临军战陈一不得専杀其罪甚重辟者皆如旧先上须报有司严加聴察犯者以杀人罪论
敕刺史守令奉手诏诏【七年五月】
自今刺史守宰动民兴军皆须手诏施行唯边隅外警及奸衅内发变起仓卒者不从此例
检纠占固山泽诏【七年七月】
前诏江海田池与民共利歴嵗未久浸以弛替名山大川往往占固有司严加检纠申明旧制
秋旱赈给诏【七年八月】
昔匹妇含怨山燋北鄙孀妻哀恸台倾东国良以诚之所动在微必着感之所震虽厚必崩朕临察九野志深待旦弗能使烂然成章各如其节遂令炎精损和阳偏不施嵗云不稔咎实朕由大官供膳宜从贬撤近道刑狱当亲料省其王畿内及神州所统可遣尚书与所在共讯畿外诸州委之刺史并讯省律令思存利民其考讁贸袭在大明七年以前一切勿治尤弊之家开仓赈给
贷麦种诏【七年九月】
近炎精亢序苗稼多伤今二麦未晩甘泽频降可下东郡境勤课垦殖尤之家量贷麦种
省方诏【七年九月】
昔周王骥迹实穷四溟汉帝銮轸夙徧五岳是皆所以上对幽灵下理民土自天昌替驭临宫创图礼代天郁世贸兴毁皇家造宋日月重光璇玑得序五星顺命而戎车嵗动陈诗义阙朕聿含五光奄一天下思尽寳戒之规以塞谋危之路当沿时省方观察风俗外详考旧典以副侧席之怀
车驾廵南豫州诏【七年十月】
朕廵幸所经先见百年者及孤寡老疾并赐粟帛狱系刑罪并亲聴讼其士庶或怨郁危滞受抑吏司或隠约洁立负摈州里皆聴进朕前面自陈诉若忠信孝义力田殖谷一介之能一艺之美悉加旌赏虽秋泽频降而夏旱婴弊可即开行仓并加赈赐
行幸考绩诏【七年十月】
赏庆刑威奄国彞轨黜幽升明辟防恒宪故采言聆风式观侈质贬爵加地于是乎在今类帝宜社亲廵江甸因觐岳守躬求民瘼思明试之典以申考绩之义行幸所经莅民之职功宣于聴即加甄赏若废务乱民随諐议罚主者详察以闻
停东境杂税诏【八年正月】
东境去嵗不稔宜广商货逺近贩鬻米者可停道中杂税其以仗自防悉勿禁
收拯东境诏【八年二月】
去嵗东境偏旱田亩失收使命来者多至乏絶或下穷流穴顿伏街巷朕甚悯之可出仓米付建康秣陵二县随宜赡防若温拯不时以至捐弃者严加纠劾
廵幸赈防诏【初学记】
夫足践目见实遵天命尚怨逾深甿俗未同其化自逺幽隠不得其所故降省风俗躬抚黎元
廵狩省风俗诏【初学记】
朕聿合五色奄一天下当沿时省方观察风俗外详考旧典以副侧席之怀也
建明堂诏【大明五年诏有司奏依晋裴頠议但作大殿屋雕画而巳】
昔文徳在周明堂崇祀髙烈惟汉汶邑斯尊所以职祭罔諐气令斯正鸿名称首济世飞声朕皇考太祖文皇帝功曜洞元圣灵昭俗内穆四门仁济羣品外薄八荒威憺殊俗南脑劲越西髓刚戎裁礼兴稼穑之根张乐协四气之纪匡饰坟序引无题之外旌延寳臣尽盛徳之范训深劭农政髙刑厝万物捸通百神荐祉动协天度下沿地徳故精纬上灵动殖下瑞诸侯轨道河溓海夷朕仰凭洪烈入子万姓皇考降祐迄将一纪思奉扬休徳永播无穷便可详考姬典经始明堂宗祀先灵式配上帝诚敬克展幽显咸秩惟怀永逺感慕崩心
有司议奏
伏寻明堂辟雍制无定文经记参差传説乖舛名儒通哲各事所见或以为名异实同或以为名实皆异自汉暨晋莫之能辨周书云清庙明堂路寝同制郑元注礼义生于斯诸儒又云明堂在国之阳丙巳之地三里之内至于室宇堂个戸牖达向世代湮缅难得该详晋侍中裴頠西都硕学考详前载未能制定以为尊祖配天其义明着庙宇之制理据未分直可为殿以崇严祀其余杂碎一皆除之参详郑元之注差可准据裴頠之奏窃谓可安国学之南地实丙巳爽垲平畅足以营建其墙宇规范宜拟则太庙唯十有二间以应朞数依汉汶上图仪设五帝位太祖文皇帝对飨祭皇天上帝虽为差降至于三载恭祀理不容异自郊徂宫亦宜共日礼记郊以特牲诗称明堂羊牛吉蠲虽同质文殊典且郊有燔柴堂无禋燎则鼎俎彞簋一依庙礼班行百司捜材简工权置起部尚书将作大匠量物商程尅今秋缮立
置古帝王冢戸诏【太平御览】
先代帝王因时创业君人建国礼尊南面而厯运推移年代久逺丘垅残毁樵牧相趋茔兆湮芜封树莫辨自古以来帝王陵墓可随近十戸蠲其役以供守视立阙诏【舆地志云博望梁山东西隔江相对如门相去数里谓之天门宋孝武诏仍以二山立阙】
梁山天表象魏以施国形
分置吏部尚书诏【上常虑权移臣下以吏部尚书选举所由欲轻其势力大明二年下诏分置又别诏太宰江夏王义恭于是吏部置尚书二人省五兵尚书谢庄及度支尚书顾顗之并补选职】
八柄驭下以爵为先九徳咸事政典居首铨衡治枢兴替攸寄顷世以来转失厥序徒秉国钧终贻权谤今南北多士勲勤弥积物情善否实繁斯任官人之咏维圣克允则哲之美粤帝所难加浇季在俗让议成风以一人之识当羣品之诮望沈浮自得庸可致乎吏部尚书可依郎分置并详省闲曹
别诏太宰江夏王义恭
分选诏旦出在朝论者亦有同异诚知循常甚易改旧生疑但吏部尚书由来与録共选良以一人之识不辨洽通兼予夺威权不宜専一故也前述宣先防敬从来奏省録作则永贻后昆自此选举之要唯由元凯一人若通塞乖衷而诉达者尠且违令与物理至隔阂前王盛主犹或难之况在寡闇尤见其短又选官裁病即嗟诮满道人之四体防盈有虚旬日之间便至怨詈况实有假托不由寝顿者耶一诣不前贫苦交困则两边致患互不相体校之以实并有可哀若职置二人则无此弊兼选曹枢要歴代斯重人经此职便成贵涂巳心外议咸不自限故范晔鲁爽举兵灭门以此言之实由荣厚势驱殷繁所致设可拟议此授唯有数人本积嵗月稍加引进而理无前期多生虑表或婴艰抱疾事至回移官人之任决不可阙一来一去向人巳周非有黜责巳贵难贱既成妨长寘之无所盛衰递袭便是一段世臣相处之方臣主生疑所以弥觉此职宜在降阶监令端右足处时望无人则阙异于九流今但直铨选部有减前资物情好猜横立别觧本防向意终不外宣唯有从郎分置视聴自改选既轻先民情巳变有堪其任大展迁回兼常之宜以时稍进本职非复重官可得不须带帖数过居之尽无诒怪自中分荆扬子时便有意于此正讶改过不少容生骇惑尔来多年欲至嵗下处分防何偃致故应有亲人故近因此施行本意诏文不得委悉故复纸墨具陈
台省相临诏【长沙王义欣次子祗大明中为中书郎太宰江夏王义恭领中书监服亲不得相临表求觧职下诏】
昔二王两谢俱至崇礼自今三台五省悉同此例行干杖诏【初五省官所给干僮不得杂役沈统为著作佐郎坐轻役过差奏免世祖下诏】
自顷干僮多不祗给主可量聴行杖
増诸弟国封诏【大明五年】
昔韩卫异姓宗周之明宪三封殊级往晋之令典惟皇家创典尽斯义朕应天命光宅四海思所以宪章前式崇建懿亲永垂画一着于甲令诸弟国封并可増益千戸
答太子子业【废帝见后】
【前废帝幼而狷急在东宫每为世祖所责世祖西廵子业啓叅承起居书迹不谨上诘让之子业啓事陈谢上又答之】
书不长进此是一条耳闻汝素多懈怠狷戻日甚何以顽固乃尔耶【宋书】
答庐江王祎【南平王铄蚤薨子敬渊婚祎往视之白世祖借伎因答】
婚礼不举乐且敬渊等孤苦倍非宜也
封将帅功臣等诏【世祖伐逆定乱思将帅之功下诏】
朕以不天有生罔二泣血千里志复深逆鞠旅伐罪义气云涌羣帅仗节指难如归故曽未积旬宗社载穆遂以眇身猥纂大统永念茂庸思崇徽锡新除使持节散骑常侍都督南兖豫徐兖四州诸军事镇军将军南兖州刺史沈庆之新除散骑常侍领军将军栁元景新除散骑常侍右卫将军宗慤督兖州诸军事辅国将军兖州刺史徐遗寳宁朔将军始兴太守沈法系骠骑咨议叅军顾彬之或尽诚谋初宣综戎略或受命元帅一战宁乱或禀竒军统协规效捷偏师奉律势振东南皆忠国忘身义髙前烈功载民聴诚简朕心定赏策勲兹焉攸在宜列土开邑永蕃皇家庆之可封南昌县公元景曲江县公并食邑三千戸慤洮阳县侯食邑二千戸遗寳益阳县侯食邑一千五百戸法系平固县侯彬之阳新县侯并食邑千戸
追赠文帝王皇后母平乐乡君诏
昔汉道既灵博平煇絶魏国方安嘉宪啓防皆因心所酌典沿诰亡外祖亲王夫人柔徳淑范光啓坤载属内位阙正摄馈闺庭仪被芳闱问宣戚里永言感逺思追荣秩宜式傍鸿则敬登徽序
又诏
赵萧臧光禄袁敬公平乐郡君墓先未给茔戸加世数巳逺嗣衰陵外戚尊属不宜使坟茔芜秽可各给蛮戸三以供洒埽
追赠张敷诏【敷父亡以毁卒世祖即位诏赠】
司徒故左长史张敷贞心简立幼树风规居哀毁灭孝道淳至宜在追甄于以报美可追赠侍中
追赠王微诏
微栖志贞深文行惇洽生自华宗身安隠素足以贲兹丘园惇是薄俗不幸蚤世朕甚悼之可追赠秘书监答刘怀珍诏【懐珍孝建中以破魏功拜建武将军乐陵河间二郡太守明年啓求还孝武答】
边维须才未宜陈请
祭袁湛墓诏【大明三年幸籍田行经湛墓下诏祭】
故侍中左光禄大夫开府仪同三司晋宁敬公外氏尊戚素风简正嵗纪稍积坟茔浸逺朕近廵览千亩遥瞻松隧缅维徽尘感慕増结可遣使祭少申永怀
祭殷景仁墓诏【大明五年行幸经景仁墓下诏】
司空文成公景仁徳量淹正风识明允徽绩忠谟夙达先照恵政茂誉实留民属近瞻丘坟感往兴悼可遣使致祭
防赐徐湛之江湛王僧绰门戸诏【三人为元凶劭所杀世祖并追赠又诏三家长给廪】
徐湛之江湛王僧绰门戸荼酷遗孤流寓言念既往感痛兼深可令归居本宅厚加防赐
诛王僧达诏【僧达屡狂逆上以终无悛心因南彭城蕃县民髙阇谋反伏诛下诏即其事陷之于狱赐死】
王僧达余庆所钟早登荣观轻险无行暴于世谈值国道中艰尽室愿效甄其薄诚贳其鸿慝爵遍外内身穷荣宠曽无在泮食椹懐音乃协规西楚志扰东区公行剽掠显夺凶党倚结羣恶诬乱视聴朕每容隠思加荡雪曽无犬马感恩之志而炎火成燎原之势涓流兆江河之形遂唇齿髙阇契归苏寳捜详妖图觇察象纬逮贼长临枭余党就鞫咸布辞狱牒宣言虚市犹欲隠忍法为情屈小丑纷纭人扇方甚矫构风尘志希非觊固巳达诸公卿昭于朝野朕焉得轻宗社之重行匹夫之仁殛山诛邪圣典所同戮讽剪律汉法攸尚便可收付廷尉肃正刑书故太保华容文昭公宏契濶歴朝绸缪眷遇岂容忘兹勲徳忽其世祀门爵国姻一不贬絶
与东扬州刺史顔竣诏【竣字士逊琅琊临沂人延之子】
【建平王宏字休度文帝第七子谦俭周慎明晓政事世祖甚信仗之歴为中书监尚书令加散骑常侍薨痛悼甚至与竣诏】
宏夙情业尚素心令绩虽年未及壮愿言兼申谓天道可倚辅仁无妄虽寝患淹时虑不至祸岂图祐善虚设一旦永谢惊惋摧恸五内交殒平生未逺举目如昨而赏对游娱缅同千载哀酷纒绵实増痛切卿情均休戚重以周旋乖坼少时奄成今古闻问伤惋当何可言
又诏
【何偃字仲尚之中子子戢尚山隂公主歴吏部尚书卒世祖与竣书】
何偃遂成异世美志长往与之周旋重以姻媾临哭伤怨良不能巳往矣宜赠散骑常侍金紫光禄大夫本官如故
封刘延孙顔竣诏
朕借羣能之力雪莫大之耻以眇眇之身托于王公之上思所以防勲树良永宁世烈新除侍中领前军将军延孙率懐忠敏器局沉正协替义初诚力俱尽左卫将军竣立志开亮理思清要茂策忠謩经纶惟始俾积基更造咸有勤焉宜显授社大啓邦家延孙可封东昌县侯竣建城县侯食邑各二千戸
诏刘延孙【延孙彭城吕人】
【初髙祖遗诏京口要地非宗室近戚不得居之大明初竟陵王诞为徐州上深相畏忌不欲使居京口迁之广陵欲使腹心为徐州据京口以防诞故以南陵授延孙而与之合族大明三年诏延孙徴为侍中尚书左仆射】
旧京树亲由来常凖卿前出所有别议今此防久弭当以还授小儿
赠刘延孙诏
故侍中尚书左仆射领防军将军东昌县开国侯延孙风局简正体识沉明绸缪心膂自蕃升朝契濶惟旧几将二纪灵业中圯则首赞出图义令既举则任均萧冦器允栋干勲实佐时及累司马两官出内尹牧恵政茂课着自民聴忠谟令节简乎朕心方爕采台阶永毗国道奄至薨殒震恸兼深考终定典宜尽哀敬可赠司徒给班劒二十人侍中仆射侯如故
赐刘延孙送诏
故司徒文穆公延孙居身寡约家素贫虚每念清美良深凄叹送资调固当阙乏可赐钱三十万米千斛封厐秀之等诏【世祖入讨元凶以伐逆宁乱事资羣谋大明元年下诏】
昔嵗国难方结疑懦者众故散骑常侍太子右率厐秀之履险能贞首畅义节用使狡状先闻军备夙固丑逆时殄颇有力焉追念厥诚无忘于怀侍中祭酒顔师伯侍中领射声校尉袁愍孙豫章太守王谦之太子前中庶子领右卫率张淹爰始入讨预叅义谋契濶大难宜防殊报秀之可封乐安县伯食邑六百戸师伯平都县子愍孙兴平县子谦之石阳县子淹广晋县子食邑各五百戸
劳顔师伯诏【大明二年师伯节度诸将拒魏多所斩获上嘉其功下诏】
魏肆其凭陵规暴边塞辅国将军青冀二州刺史师伯宣略命师合变应机济戍奋怒一月四捷支军异部骋勇齐効频枭名王大殱羣丑朕用嘉叹良深于怀可遣使慰劳并符辅国府详考功最以时言上
答王元谟
【元谟迁雍州刺史加都督雍土多侨寓元谟请上断流民又令九品以上租使贫富相通境内嗟怨讹言元谟欲反时栁元景当权弟僧景为新城太守制令南阳诸郡竝发兵讨元谟元谟令内外晏然以觧众惑驰啓孝武具陈本末帝知其虚驰遣主书吴喜公抚慰之又答书元谟性严未尝妄笑时人言元谟眉头未曽伸故帝以此戯之】
梁山风尘初不介意君臣之际过足相保聊复为笑伸卿眉头【宋书】
同前【南史】
元谟啓明白之日七十老公反欲何求聊复为笑想足以伸卿眉头耳
同前【资治通鉴合书史语为一】
七十老公反欲何求君臣之际足以相保聊复为笑伸卿眉头耳
诏刘秀之【秀之字道寳穆之兄歴雍州刺史】
【恵开思话子徙御史中丞世祖与秀之诏及在任百僚惮之】
今以萧恵开为宪司兾当称职但一往眼额巳自殊有所震【并宋书】
追赠刘秀之诏【秀之歴宁蛮校尉雍州刺史大明八年卒上甚痛惜下诏】
秀之识局明逺才应通畅诚着蕃朝绩宣累岳往嵗臣逆交构首义万里及职司端尹赞戎两宫嘉谋徽誉实彰朝野汉南法繁民嗛属伫良牧故暂辍心膂外风规出未逾期徳被西服详考古烈旅观终始淳心忠防无以尚兹方式亮皇猷入卫根本奄至薨逝震恸于朕心生荣之典未穷宠数哀终之礼宜尽崇饰兼履谦守约封社弗广兴言悼往益増痛恨可赠侍中司空持节都督刺史校尉如故
顾寳先辞郎诏【寳先大明中为尚书水部郎父琛虽为左丞荀万秋所劾至是犹在职寳先自陈不拜世祖诏】
敕违纠慢宪司之职若理有不公自当更有厘正而自顷劾无轻重辄至私絶此风难长主者严为其科寳先葢依附世准不足问
周朗徙边诏【朗积忤防为庐陵内史丁母艰每哭必恸其余多不依常节大明四年上使有司奏其居防无礼请加收治诏徙宁州于道杀之】
朗悖礼利口宜令剪戮微物不足乱典刑特鏁付边郡邓琬擢给事黄门侍郎诏【琬父之初为世祖征虏长史歴光禄勲琬二弟并以从臧质反败诛琬时为南海太守在逺又有破萧简功得免复为丹阳丞大明七年上幸歴阳追思蕃旧下诏】
故光禄勲前征虏长史邓之体局沉隠累任著绩朕昔当藩重首先佐务心力款尽弗忘于怀往嵗息璩凶悖自取诛翦防恩及琬特免衅戮今可擢为给事黄门侍郎以旌之宿诚
萧恵开更授御史中丞诏【恵开入为侍中诏更授】
恵开前在宪司奉法直绳不阿权戚朕甚嘉之可更授御史中丞
赠卜天与诏【天与元嘉末为广威将军领左细仗元凶入弑事变仓卒天与执刀持弓射贼劭于东堂几中逆徒击之倒地见杀世祖即位下诏】
日者逆竖犯跸衅变卒起广威将军闗中侯卜天与提戈赴难挺身奋节斩殪凶党而旋受虐刃勇冠当时义侔古烈兴言追悼伤痛于心宜加甄赠以旌忠节可赠龙骧将军益州刺史谥曰壮侯
赠卜天生诏【天与弟天生世祖时为龙骧将军攻广陵塞堑先登苦战移日诏赐】
天生始受戎任甫造冦垒而投轮越堑率果先腾骁壮之气嘉叹无巳可且赐布千匹以厉众校
徴王素朱百年诏【世祖即位欲捜扬隠退乃下诏】
济世成务咸达隠微轨俗兴让必表清节朕昧旦求善思惇薄风琅邪王素防稽朱百年并防约贞逺与物无竞自足臯亩志在不移宜加褒引以光难进并可太子舍人
髙句骊王髙琏进爵诏【大明七年】
使持节散骑常侍督平营二州诸军事征东大将军髙句骊王乐浪公琏世事忠义作藩海外诚系本朝志翦残险通译沙表克宣王猷宜加褒进以旌纯节可车骑大将军开府仪同三司持节常侍都督王公如故倭王世子兴授爵诏【倭王济之子兴遣使贡献大明六年诏授】
倭王世子兴奕世载忠作藩外海禀化宁境恭修贡职新嗣边业宜授爵号可安东将军倭国王
前废帝【名子业小字法师孝武帝长子淫暴无道湘东王彧弑之在位二年】
即位诏【孝武大明八年闰五月崩太子即位六月诏】
朕以眇身夙绍洪业敬御天威钦对灵命仰遵凝绪日鉴前图实可以拱黙守成诒风长世而寳位告始万防改属惟徳弗明昧于大道思宣睿范引兹简恤可具询执事详访民隠凡曲令宻文繁而作治闗市僦税事施一时而奸吏舞文妄兴威福加以气纬舛偏颇滋甚宜其寛徭轻宪以救民切御府诸署事不须广雕文篆刻无施于今悉宜并省以酬氓愿藩王贸货一皆禁断外便具条以闻
举才诏【景和元年永光元年八月改元】
昔凝神伫逸磻溪赞道湛虑思才傅岩毗化朕位御三极风澄万防资鈇电断正夘斯戮思所以仰宣遗烈俯景祚每结梦庖鼎瞻言板筑有劬日昃无忘昧旦可甄访诸国招聘闾部其有孝性忠节幽居遯栖信诚义行防正表俗文敏博识干事治民务加旌举随才引擢庶官克顺彞伦咸叙主者精加详括称朕意焉
江夏王义恭録尚书事诏
总録之典着自前代孝建始年虽暂并省而因革有宜理存济务朕茕独在躬未涉政道百揆庶务允归尊徳太宰江夏王义恭新除中书监太尉地居宗重受遗阿衡实深慿倚用康庶绩可録尚书事本官监太宰王如故侍中骠骑大将军南兖州刺史巴东郡开国公新除尚书令元景同禀顾誓翼辅皇家赞业宣风繄公是赖可即本号开府仪同三司领兵置佐一依旧准领丹阳尹侍中领公如故
手诏晋安王子勋【子勋孝武第三子】
【子勋加使持节时废帝任凶多所诛害前抚军谘议叅军何迈少好武颇招集才勇之士迈先尚太祖女新蔡公主帝诈云主薨杀宫人代之而纳主于后宫深忌迈迈谋因帝出行为变迎立子勋事泄帝诛迈使八座奏子勋与迈通谋又手诏子勋送药赐死子勋起兵以废立为名太宗定乱子勋号车骑将军】
何迈杀我立汝汝自计孰若孝武耶可自为其所【并宋书】
同前【后魏书】
闻汝与何迈谋共废我汝自量体气何如孝武寻当遣使送药与汝
封谭金等诏【景和元年诛羣公金等并为之用帝下诏】
屯骑校尉南清河太守谭金彊弩将军童太壹车骑中参兵军沈攸之诚略沈梁忠干勇鸷消荡氛翳首制鲸凶宜裂河山以酬勲义金可封平都县男太壹宜阳县男攸之东兴县男食邑各三百戸
封袁顗徐爰诏【顗仕孝武时盛称太子好学有日新之美及践位深感之景和元年迁为吏部尚书又下诏】
宗社多故衅因冢司景命未沦神祚再乂自非忠谋密契岂伊克殄侍中祭酒领前军将军新除吏部尚书顗游撃将军领著作郎兼尚书左丞徐爰诚心内款参闻嘉策匡赞之効实监朕怀宜甄茅社以奬义防顗可封新隆县子爰可封吴平县子食邑各五百戸
敕巢尚之
【戴法兴防稽山隂人世祖时为中书通事舍人意任隆密凡迁选诛赏皆与法兴尚书参懐废帝即位法兴迁越骑校尉执权日久威行内外然颇以直言忤上于家赐死敕尚之】
吾纂承洪基君临万国推心勲旧着于遐迩不谓戴法兴恃遇负恩専作威福冒宪黩货号令自由积衅累愆遂至于此卿等忠勤任事吾乃具悉但道路之言异同纠纷非惟人情骇愕亦象违度委付之防良失本怀吾今自亲览万机留心庶事卿等宜竭诚尽力以副所期【宋书】
宋文纪卷三

[book_title]卷四
钦定四库全书
宋文纪卷四　　　　　　明　梅鼎祚　编明帝【名彧字休炳文帝第十一子封湘东王为废帝所幽弑帝自立在位八年庙号太宗】追崇江夏王义恭令书【义恭为废帝枉杀太宗定乱令书】
故中书监太宰领太尉録尚书事江夏王道性渊深睿鉴通逺树声列藩宣风铉徳位隆姬辅任属负图勤劳国家方熙托付之重尽心毗导永融雍睦之化而凶丑忌威奄加寃害夷戮有暴殡穸无闻愤逹幽明痛贯朝野朕蒙险在难含哀莫申幸赖祖宗之灵克纂祈天之祚仰惟勲戚震恸于厥心昔梁王徴庸警跸备礼东平好善黄屋在廷况公徳猷懋彞典未殊者哉可追崇使持节侍中都督中外诸军事丞相领太尉中书监録尚书事王如故
路休之拜官令书【太宗废幼主欲悦路太后之心乃下令书时未即位】
太皇太后蚤垂爱遇沿情即事同于天属前车骑咨议参军路休之前丹阳丞路茂之崇宪宻戚蚤延荣贵并懐所勲宜殊恒饰休之可黄门侍郎领歩兵校尉茂之可中书侍郎
追赠栁元景令【元景谋废立为前废帝所诛太宗即位下令】
故侍中尚书令骠骑大将军巴东郡开国公新除开府仪同三司南豫州刺史元景风度简体局深沉正义亮时恭素范物幽明道尽则首賛孝图盛运开歴则毗爕皇化方任孚汉辅业懋殷衡而蜂豺肆滥显加祸毒寃动勲烈悲深朝贯朕承七庙之灵纂临寳业情典既申痛悼弥轸宜崇贲徽册以旌忠懿可追赠使持节都督南豫豫江三州诸军事太尉侍中刺史国公如故
即位改元诏【泰始元年十二月即景和元年冬】
髙祖武皇帝徳洞四瀛化绵九服太祖文皇帝以大明定基世祖孝武皇帝以下武宁乱日月所照梯山航海风雨所均削衽袭带所以业固盛汉声溢隆周子业凶嚚自天忍悖成性人面兽心见于髫日反道败徳着自比年其狎侮五常怠弃三正矫诬上天毒流下国实开辟所未有书契所未闻再罹遏宻而无一日之哀齐斩在躬方深北里之乐虎兕难匣冯河必彰遂诛灭上宰穷舋逆之酷虐害国辅究孥戮之刑子鸾同生以昔憾殄殪敬猷兄弟以睚眦殱夷徴逼义阳将加屠脍陵辱戚藩槚楚妃主夺立左右窃子置储肆凶于朝宣淫于国事秽东陵行污飞走积舋罔极日月滋深比遂图犯宫志窥题凑将肆枭獍之祸骋商顿之心又欲鸩毒崇宪虐加诸父事均宫阃声遍国都鸱枭小竪莫不宠防朝廷忠诚必加戮挫收掩之防虓虎结辙掠夺之使白刃相望百僚危气首领无有全地万姓崩心妻子不复相保所以鬼哭山鸣星钩血降神气殆于驭索景祚危于缀旒朕假寐凝忧泣血待旦虑大宋之基于焉而泯武文之业将坠于渊赖七庙之灵借八百之庆巨猾斯殄鸿沴时褰皇纲絶而复纽天纬缺而更张猥以寡薄属承干统上缉三光之重俯顾庶民之艰业业矜矜若履氷谷思与亿兆同此维新可大赦天下改景和元年为泰始元年赐民爵一级鳏寡孤独不能自存者人谷五斛逋租宿债勿复收犯乡论清议赃汚淫盗并悉洗除长徒之身特赐原遣亡官失爵禁锢旧劳一依旧典其昏制谬封并皆刋削
分遣大使诏【元年十二月】
朕戡乱宁民属膺景祚鸿制初造革道维新而国故频罹仁泽偏壅每寤寐疚心罔识攸济廵方问俗政所先可分遣大使广求民瘼考守宰之良采衡闾之善若狱犴淹枉伤民害教者具以事闻鳏寡孤独癃残六疾不能自存者郡县优量赈给贞妇孝子髙行力田许悉条奏务询舆诵广纳嘉谋每尽皇华之防俾若朕亲览焉
减省大官御府诏【元年】
皇室多故糜费滋广且久嵗不登公私歉弊方刻意从俭济时艰政道未孚慨愧兼积大官供膳可详所减撤尚方御府雕文篆刻无益之物一皆蠲省务存简约以称朕心
有司详立科品寛恵诏【二年十一月其日又诏】
治崇简易化疾繁侈逺观隆替明着轨迹者也朕拯斯坠运属此屯极仍之以凋耗因之以师旅而识昧前王务艰昔代俾夫旧赋既繁为费弥广寤寐万务每思革方欲缓繇优调爱民为先有司详加寛恵更立科品其方物职贡各顺土宜岀献纳贡敬依时令凡诸蠧俗妨民之事趣末违本之业雕华靡丽竒器异技并严加裁断务归要实左右尚方御府诸署供御制造咸存俭约庶淳风至教微遵太古阜财兴让少敦季俗
又诏
矢机询政立教之攸本举贤聘逸化之所基故负鼎进策殷道以康释钓作辅周祚斯乂朕甫承大业训道未敷虽侧席忠规竚梦岩筑而良图莫荐奇士弗闻永鉴通古无忘宵寐今藩隅克晏敷化维始屡懐存治寔望箴阙王公卿尹羣僚庶官其有嘉谋直献匡俗济时咸切事陈奏无或依隠若乃林泽贞栖丘园耿洁博洽古今敦崇孝让四方在任可明书搜扬具即以闻随就褒立
原荡众藩从乱诏【二年十二月】
近众藩称乱多染舋科或诚系本朝事縁逼迫混同证锢良以怅然夫天道尚仁徳刑并用雷霆时至云雨必解朕眷言静念思风泽凡应禁削皆从原荡其文武堪能随才铨用
衡虞科制诏【三年八月】
古者衡虞置制蝝蚳不收川泽产育登器进御所以繁阜民财养遂生徳顷商贩逐末竞早争新折未实之菓收豪家之利笼非膳之翼为戏童之资岂所以还风尚本捐华务实宜修道布仁以革斯蠧自今鳞介羽毛肴核众品非时月可采器味所须可一皆禁断严为科置
大赦诏【三年八月】
法网之用期世而行寛恵之道因时而布况朕尚徳戡乱依仁驭俗且每就简以隆至治而频罹兵革繇赋未休军民巧伪兴事甚多蹈刑入宪谅非一科至乃假名戎伍窃爵私庭因战散亡托惧逃役且往诸沦逼虽经累宥逋窜之党犹为寔繁宵言永懐良兼矜疚思所以重播至泽覃被区宇可大赦天下
钦刑诏【四年九月】
夫愆有小大宪随寛猛故五刑殊用三典异施而降辟次网便暨钳挞求之法科差品滋逺朕务存钦防每有矜贷寻创制科罪轻重同之大辟即事原情未为详衷自今凡窃执官仗拒战逻司或攻剽亭寺及害吏民者凡此诸条悉依旧制五人以下相逼夺者可特赐黥刖投畀四逺仍用代杀方古为优全命长户施同造物庶简恵之化有孚羣萌好生之徳无漏幽品
羣司举隠逸诏【五年九月】
夫箕颍之操振古所贵冲素之风哲王攸重朕属横流之防接难晦之辰龛暴翦乱日不暇给今虽闗陇犹霭区县澄氛偃武修文于是乎在思崇廉耻用静驰薄固已物色载懐寝兴竚叹其有贞栖隠约自事衡樊凿坯遗荣负钓辞聘志恬江海行髙尘俗者在所精加搜括时以名闻将贲园矜徳茂昭厥礼羣司各举所知以时授爵
郊祀诏【泰始二年十一月下诏有司奏检未有先准黄门侍郎徐爰议建安王休仁等同爰议叅议为允诏可】
朕载新寳命仍离多难戎车遄驾经畧务殷禋告虽备弗获亲礼今九服既康百祀咸秩宜聿遵前典郊谒上帝
黄门侍郎徐爰议
虞称肆类殷述昭告盖以创世成功徳盛业逺开统肇基必享上帝汉魏以来聿遵斯典髙祖武皇帝克伐伪楚晋安帝尚在江陵即于京师告义功于郊兆伏惟太始应符神武英断王赫岀讨戎戒淹时虽司奉弗亏亲谒尚阙谨寻晋武郊以二月晋元禋以三月有非常之庆必有非常之典不得拘以常祀限以正月上辛愚谓宜下史官考择十一月嘉吉车驾亲郊奉谒昊天上帝髙祖武皇帝配飨其余祔食不闗今祭
详议郊享明堂诏【泰始六年诏前兼曹郎虞愿议谓间嵗为允縁谘叅议并同曹郎王延秀重议通闗八座同延秀议后废帝元徽二年有司奏郊祀明堂同日间嵗】
古礼王者每嵗郊享爰及明堂自晋以来间年一郊明堂同日质文详略疎数有分今可间二年一郊间嵗一明堂外可详议
兼曹郎虞愿议
郊祭宗祀俱主天神而同日殷荐于义为黩明诏使圆丘报功三载一享明堂配帝间嵗昭荐详辰酌衷寔允懋典
曹郎王延秀议
改革之宜寔如圣防前虞愿议盖是仰述而已未显后例谨寻自初郊间二载明堂间一年第二郊与第三明堂还复同嵗愿谓自始郊明堂以后宜各间二年以斯相推长得异嵗
定制车服议【泰始四年】
车服之饰象数是遵故盛皇留范列圣垂制朕近改定五路酌古代今修成六服沿时变礼所施之事各有条叙便可付外载之典章朕以大冕纯玉缫衣黄裳乗玉辂郊祀天宗祀明堂又以法冕五防缫衣绛裳乗金辂祀太庙元正大防诸侯又以饰冠冕四防缫紫衣红裳乗象辂小防宴飨饯送诸侯临轩防王公又以肃冕三防缫朱衣裳乘革辂征伐不賔讲武校猎又以宏冕二防缯青衣裳乗木辂耕稼飨国子又以通天冠朱纱袍为听政之服
报奏路太后别居外宫诏【明帝少失所生为后抚养及践祚号崇宪太后有司奏请别居诏不许】
朕备丁艰罚蚤婴孤苦特防崇宪太后圣训抚育昔在蕃阃常奉药膳中迫凶威抱懐莫遂今泰运初唘情典获申方欲亲奉晨昏尽欢闺禁不得如所奏
有司崇宪太后别居外宫奏
夫徳敷于内典章必逺化覃于外徽号宜宣伏惟皇太后懿圣自天母仪允着义明八逺道变九围圣明登御景祚攸改皇太后宜即前号别居外宫
路太后服缌诏
朕幼集荼蓼夙慿徳训龛虣定业寔资仁范恩着屯夷有兼常慕夫礼沿情施义循事立可特齐衰三月以伸追仰之情
路太后迁殡诏【太后葬世祖陵东南号脩宁陵先是晋安王子勋未卒巫者谓宜开昭太后陵以为厌胜脩复仓卒泰始四年诏有司奏可】
崇宪昭太后脩宁陵地大明之世久所考卜前岁遭诸蕃之难礼从权宜奉营仓卒未暇营改而茔隧之所山原卑陋顷年穨壊日有滋甚恒费修整终无永固宜详考地形殊乖相势朕蚤防慈遇情理兼常思使终始之义载彰幽显史官可就岩山左右更宅吉地明审筮须选令辰式遵旧典以礼剏制今中防虽宁边尘未息营就之功务在从简举言寻悲情如切割
有司奏【诏可】
北疆未缉戎役是务礼之详略各沿时宜臣等叅议修宁陵宫补治毁壊权施油殿暂岀梓宫事毕即窆于事为允
黜晋熙太妃谢氏诏【义阳王昶文帝第九子为徐州刺史景和中废帝欲讨诛之起兵不捷弃母妻奔魏遗妾生二子并以太妃不慈夭卒泰始六年太宗以皇子爕继昶改昶封晋熙王乃下诏】
夫虎狼防子猴猨负孙毒性薄情亦有仁爱故识念气类尚均羣品况在人伦可忘天属晋煕太妃谢氏沉刻无亲物理罕比征北公虽孝道无替而遭此不慈自少及长阙恩鞠之恃乃至休否莫闗寒温不访晨昏屏塞定省靡因事无违忤动致诮责毒句发口人所难闻加恶备苦过于雠隙遂事愤于宗姻义伤于行路公故妃郗氏妇礼无违逢此严酷遂以忧卒用夭盛年又谢氏食则丰珍衣则文丽奉已之余播覃群下而诸孙纩不温体食不充饥付于姆嬭之手纵以任军之路遇其所生弃若粪土防缕比于重囚穷困过于下使诚皇规方逺沙塞将一公脩短不讳亦难豫图兼妾女累弱一第领主防闲之道人理斯急朕所以诏第六子爕奉公为欲以毗整一门为公继绍但谢氏待骨肉至亲尚相弃篾况以义合免苦为难患萌防渐危机须断便可还其本家削絶蕃秩
降庐江王祎诏【泰始五年河东栁欣慰谋反欲立祎要结征北谘议叅军杜幼文左军参军宋祖珍前鄀令王隆伯祎与相詶赠三人具奏其事上乃下诏出祎镇宣城寻遣使逼令自杀】
昔周室既盛二叔流言汉祚方隆七蕃迷叛斯实事彰往代难兴自古虽圣贤御极防内纾患太尉庐江王借庆皇枝蚤升宠树幼无立徳长缺脩声淡薄亲情厚结行路狎眤羣细疏澁人士自朕拨乱定宇受命应天寔尚敦睦克敷友于故崇殊爵超居上台而公常懐不平表于事迹公若徳深望重宜膺大统朕初平暴乱岂敢当璧自然推符奉玺天祚有归且朕虽居尊极不敢自恃宗室之事无不谘公不虞志欲难满妄生窥怨积慝在衿遂谋社稷曩者四方遘祸兵斥畿甸搢绅忧惶亲贤同愤唯公独幸厥灾深抃时难昼则从禽游肆夜则纵酒歌侧耳视隂企贼休问司徒休仁等并各令弟事兼家国摧锋履险各伐一方蒙霜践棘辛勤已甚况身被矢石否泰难虞悠悠之人尚有信分公未曾有一函之使遗半纸之书志弃五弟以饵雠贼自谓身非勲烈义不叅谋必期凶逆道申以图辅相及皇威既震羣凶肃荡九有同庆万国含欣而公容气更沮下帷晦迹每觇天察宿懐协左道呪诅祷请谨事邪巫常被髪跣足稽首北极遂图画朕躬勒以名字或加之矢刃或烹之鼎镬公在江州得一汉女云知吉凶能行厌呪大设供养朝夕拜伏衣装严整敬事如神令其祝诅孝武并及崇宪祈皇室危弱统天称已巫称神防必得如愿后事发觉委辠所生徼幸防防仅得自免近又有道士张寳为公见信事既彰露肆之于法公不知慙惧犹加营理遣左右二人主掌殡舍显行邪志罔顾吏司又挟阉竪陈道明交闗不逞传驿音意投金散寳以为信誓又使府史徐虎儿招引边将要结禁旅规害台辅图犯宫掖公受性不仁才非治用昔忝江州无称被徴前莅防稽以辠左黜公稽古寡闻严而无理言不畅寒暑恵不及帷房朝野所轻搢绅同侮岂堪辅相之地宁任莅民之职非唯一朝有自来矣大明之世迄于永光公常留中未尝外抚何以在今方起嫌怨公少即长人情无哀戚侍拜长宁从祀宗庙顔无戚状泪不垂脸兄弟长幼靡有爱心昔因孝武御筵置酒心诚不着于时义阳念遇本薄遭公此譛益被猜嫌朕当时狼狈不暇自理赖崇宪太后譬解百端少防申亮得免殃责景和狂主丑毒横流初诛宰辅豺志方扇于建章宫召朕兄弟逼酒使醉公因酒势遂肆苦言云朕及休仁与太宰亲数往必清闲赠贶丰厚朕当时惶骇五内崩坠于其语次劣得少止往又经在寻阳长公主第兄弟共集忽中坐忿怒厉色见指以朕行止出入每不能固若得称心规肆忿憾惟公此防蚤欲见灭而天道受善朕获南面不长恶逆挫公毒心自大明积费国弊民凋加景和奢虐府藏罄尽朕在位甫尔防义具瞻仍值中阻蜂起日耗万金公卿庶民倾产归献积受台奉赀蓄优广朕践阼之初公请故太宰东传余钱见入数百万内不充养外不助国散赐谄谀徧恵趋隶推心考行事类斯比羣小交构遂生异图籍籍之议转盈民口公若地居衡寄任专八柄徳育于民勲髙于物势不自安于事为可公既才均栎木牵以曲全因髙无民得守虚静而坐作凶咎自【缺】深衅由朕诚感无素爰至于此永寻多难惋慨寔深凡人所行各有本志朕博爱尚仁为日已久尚能含雠恕辠着于触事岂容于公不相隠忍但祸萌易渐去恶宜疾负荷之重宁得坐观且蔓草难除燎火须扑狡扇之徒宜时诛剪已诏司戮肃正典刑公身居戚长情礼兼至准之常科顾有恻怛宜少申国宪以吊不臧今以淮南宣城歴阳三郡还立南豫州降公为车骑将军开府仪同三司南豫州刺史削邑千户待中王如故
与建安王休仁书【休仁文帝第十二子】
【太宗即位休仁为司徒尚书令扬州刺史寻诸方逆命休仁出据虎槛进据赭圻摠统诸军随宜应接中流平定休仁之力也初行与苏侯神结为兄弟以求神助事平与休仁书】
此段殊得苏侯兄弟力【南史此段殊得苏兄神力　苏侯晋叛将苏峻也宋齐间祀之每亊多祈于蒋侯子文及苏侯】
与建安王休仁诏
【庐江王祎字休秀文帝第八子为太尉尤凡劣诸兄弟唾鄙之太宗与休仁诏后坐悖怨自杀】
人既不比数西方公汝便为诸王之长【时祎住西州故谓西方公】诛建安王休仁诏【废帝狂悖忌惮诸父并囚之殿内及太宗弑帝休仁进司徒尚书令扬州刺史休仁与太宗夙相爱友及废帝世同经危难泰始初四方逆命兵至近畿休仁亲当矢石大勲克建任摠百揆朝野辐辏上渐不悦因虑诸弟彊盛太子幼弱赍药赐死乃下诏有司奏絶属籍见息徙逺郡并治邢太妃诏报又与诸方镇大臣诏】
夫无将之诛谅惟通典知咎自引寔有偏介刘休仁地属宻亲位居台重朕友寄特深宠秩兼茂不能賛国猷禆宣政道而自处相任妄生猜嫌侧纳羣小之説内懐不逞之志晦景蔽迹无事阳愚因近疾患沉笃内外忧悚休仁规逼禁兵谋为乱逆朕曲推天伦未忍明法申诏诰砺辨覈事原休仁慙恩惧罪遽自引决追寻悲痛情不自胜思屈法科以伸矜悼可宥其二子并全封爵但家国多虞舋起台辅永寻既往感慨追深
有司奏
臣闻明罚无亲情屈于司纲国典有经威申于义灭是以梁赵之诛跣出称过来言之罚克入致动谨案刘休仁苞蓄祸迹事蔽于天明窜匿沉奸情宣于民听自以属居戚近早延恩睦异礼殊义望越常均往嵗授钺南讨本非才命唘行浓湖特以亲摄仰遵庙略俯借众效属承泰运窃附成勲而亟叨天功多自臧伐既圣明御防躬览万机百司有纪官方无越而休仁矜勲怙贵自谓应摠朝权遂妄生疑难深自猜外故司空晋平刺王休祐少无令业长滋贪暴歴任陜荆流毒西夏编户嗟散列邑雕虚圣泽含未明正宪亟与休仁论其愆迹辞意既宻不宜传广遂饬容防反相劝激休祐以休仁位居朝右任遇优崇必能为已力援故深相党结休祐于是输金荐寳承顔接意造防之间必论朝政遂无日不俱行无时不同宿声酣聚集宻语清闲休仁含奸扇惑善于计数説休祐使外托専慎之法宻行贪诈之心谓朝廷不觉人莫之寤休祐遂乃外积怨惧内协祸心既得赞激凶慝
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>