<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,桂隐文集原序,桂隐文集原序,桂隐文集卷一,桂隐文集卷二,桂隐文集卷三,桂隐文集卷四,桂隐文集附录,桂隐诗集卷一,桂隐诗集卷二,桂隐诗集卷三,桂隐诗集卷四,桂隐诗集跋,桂隐文集全文在线阅读,桂隐文集全文在线下载,大玄古籍书库">
<meta name="description" content="别集名。元代刘诜作。此集为其门人罗如篪所编,前有虞集、欧阳玄二序,收入《四库全书》,采用明嘉靖间刘诜族孙刘志孔所刊本,共有文4卷、诗4卷。据欧阳玄所作墓志,称其有古文、诸体诗、骈俪书札各若干卷,今集中不载骈俪书札,疑重刻时已有所散佚。罗如篪跋称先梓其诗有14卷,而今本只有4卷,当是编次者所合并。而文集中首载赋13篇,其《兰亭赋》怀古抒情,名动一时。其余则为记、序、志铭、墓表、祭文、书札、杂著等。欧阳玄称刘文根柢六经,属餍子史,躏跞百家,液古融今,自执其鞲,未尝露其儁杰廉悍、踔厉风发之状。又谓刘诜文温柔敦厚">
<title>桂隐文集_刘诜_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">桂隐文集</span> <br/>
          作者： <span class="inputVal" id="bkauthor">刘诜</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]125064</span> <br/>
          说明： <span class="inputVal" id="bkdec">别集名。元代刘诜作。此集为其门人罗如篪所编,前有虞集、欧阳玄二序,收入《四库全书》,采用明嘉靖间刘诜族孙刘志孔所刊本,共有文4卷、诗4卷。据欧阳玄所作墓志,称其有古文、诸体诗、骈俪书札各若干卷,今集中不载骈俪书札,疑重刻时已有所散佚。罗如篪跋称先梓其诗有14卷,而今本只有4卷,当是编次者所合并。而文集中首载赋13篇,其《兰亭赋》怀古抒情,名动一时。其余则为记、序、志铭、墓表、祭文、书札、杂著等。欧阳玄称刘文根柢六经,属餍子史,躏跞百家,液古融今,自执其鞲,未尝露其儁杰廉悍、踔厉风发之状。又谓刘诜文温柔敦厚似欧,明辨雄雋似苏。清人评刘诜为文宗旨主于自出机轴,而不以摹拟字句为古。</span> <br/>
          封面： <span class="inputVal" id="bkimg">Z_18940.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]桂隐文集
[book_author]刘诜
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]125064
[book_dec]别集名。元代刘诜作。此集为其门人罗如篪所编,前有虞集、欧阳玄二序,收入《四库全书》,采用明嘉靖间刘诜族孙刘志孔所刊本,共有文4卷、诗4卷。据欧阳玄所作墓志,称其有古文、诸体诗、骈俪书札各若干卷,今集中不载骈俪书札,疑重刻时已有所散佚。罗如篪跋称先梓其诗有14卷,而今本只有4卷,当是编次者所合并。而文集中首载赋13篇,其《兰亭赋》怀古抒情,名动一时。其余则为记、序、志铭、墓表、祭文、书札、杂著等。欧阳玄称刘文根柢六经,属餍子史,躏跞百家,液古融今,自执其鞲,未尝露其儁杰廉悍、踔厉风发之状。又谓刘诜文温柔敦厚似欧,明辨雄雋似苏。清人评刘诜为文宗旨主于自出机轴,而不以摹拟字句为古。
[book_img]Z_18940.jpg


[book_title]提要
钦定四库全书　　　　　集部五
桂隐文集　　　　　　　别集类四【元】
提要
【臣】等谨案桂隐文集四卷诗集四卷元刘诜撰诜字桂翁庐陵人生於宋末犹及见诸遗老得其绪论迨延佑复科举後益肆力於名物度数训诂笺注之学既十年不第乃刻意於诗古文江南行御史台屡以教官馆职遗逸荐皆不报至正十年卒年八十三王荣禄为之请於朝諡曰文敏事蹟具元史儒学传此集为其门人罗如篪所编有虞集欧阳元二序本传称其文根柢六经躏轹诸子百家融液今古而不露其踔厉风发之状考集中有与揭曼硕书称文章期於古而不期於袭期於善而不期於同期於理之达神之超变化起伏之妙而不尽期於为收歛平缓之势若以委怯为和平迂挠为舂容如学西施者仅得其矉学孙叔敖者仅得其衣冠谈笑非善学者也盖其文章宗旨主於自出机轴而不以摹拟字句为古欧阳元序亦称其文温柔敦厚似欧明辨雄隽似苏至论其妙非相师非不相师盖深得诜之用意元称其尤长於诗诗尤长於五言古体短篇所论亦允顾嗣立元诗选则称其律诗多佳句案集中近体格力颇遒实不仅以佳句见且嗣立所摘诸联如燕子楼台人影瘦海棠池馆月痕孤乃近小词君如硎刃千牛解我似车轮四角方亦江湖习调殊不足尽诜所长也诜墓志亦欧阳元作称其有古文若干卷诸体诗若干卷骈俪书劄若干卷总题曰桂隐集均不着其卷数疑作志之时仅有藁本尚未厘定成编此本为明嘉靖间其族孙志孔所刋凡文四卷诗四卷而不载骈俪书劄疑重刻时巳有所散佚又诗末有罗如篪跋称先梓其诗十四卷而今本实止四卷殆亦编次者所合并欤乾隆四十六年四月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费墀

[book_title]桂隐文集原序
昔者庐陵欧阳公秉粹美之质生熙洽之朝涵淳茹龢作为文章上接孟韩发挥一代之盛英华醲郁前後千百年人与世相期未有如此者也苏子瞻以不世之才起於西蜀英迈雄伟亦前世之所未有南丰曾子固博考经传知道修已伊洛之学未显於世而道说古今反覆世变不失其正亦孰能及之哉然苏氏之於欧公也则曰我老归休付子斯文虽无以报不辱其门子固之言曰今未知公之难遇也後千百世思欲见公而不可得然後知公之难遇也然则二君子之所以心悦诚服於公者返而观其所存至於欧公则闇然而无迹渊然而有容挹之而无尽者乎三公之迹熄而宋亦南渡矣乾淳之间东南之文相望而起者何啻十数若益公之温雅近出於庐陵永嘉诸贤若季宣之奇博而有得於经正则之明丽而不失其正彼功利之说驰骋纵横其间者其锋亦未易婴也文运随时而中兴槩可见焉然余窃观之朱子继先圣之絶学成诸儒之遗言固不以一艺而成名而义精理明德盛仁熟出诸其口者无所择而无不当本治而末修领挈而裔委所谓立德立言者其此之谓乎学者出乎其後知所从事而有得焉则苏曾二子望欧公而不可见者岂不安然有拱足之地超然有造极之时乎而宋之末年说理者鄙薄文辞之丧志而经学文艺判为专门士风颓弊於科举之业岂无豪杰之出其能不浸淫汨没於其间而驰骋凌厉以自表者已为难得而宋遂亡矣中州隔絶困於戎马会声气习多有得於苏氏之遗其为文亦曼衍而浩博矣国朝广大旷古未有起而乘其雄浑之气以为文者则有姚文公其人其为言不尽同於古人而伉健雄伟何可及也继而作者岂不瞠然其後矣乎当是时南方新附江乡之间逢掖缙绅之士以其抱负之非常幽远而未见知则折其奇杰之气以为高深危险之语视彼靡靡混混则有间矣然不平之鸣能不感愤於学者乎而一二十年向之闻风而仿效亦渐休息延佑科举之兴表表应时而出者岂乏其人然亦循习成弊至於骤废骤复者则亦有以致之者然与於是执笔者肤浅则无所明於理蹇?则无所昌其辞徇流俗者不知去其陈腐强自高者惟傍窃於异端斯文斯道所以可为长太息者常在於此也往年集承乏禁林陪诸公奉诏读进士之策於南士得刘性粹衷而奏之尝与论及此事後十年而遇集於云峯下又尝及之而思见乎有以相发者又後二年以书来告曰我乡先生刘桂隐氏有学有行文章追古作者而年亦七十有四矣屹然山林其书满家而远方无尽知之者因以得先生之书焉集执书而叹曰余知之旧矣而未获与之游也先生之言曰弱冠时犹及接故宋之遗老既内附犹用力於巳废不用之赋论视侪辈无已及者国家以进士取人未能忘情於斯世乃益究乎名物度数之节注牋训释之辞以从当时之所为而志大言高不为有司察识又十年廼为古学而用意於欧阳子焉四方之求文者随而应之不知其沛然而无穷也此虽先生之谦辞要其大概不我欺也嗟夫以文应时者虽有古今所取以为文者古今无有异也以高才博识专业而肆志求诸昔之人者五六十年其应於今者合否不足论也吾故曰山林之日长得以极其力之所至学问之志专则有以达其智之所及知其背於涂辙之正者即有所不为知其可以传诸方来者则言之而无隐论古今成败无所蹈袭而出人意表观乎泷冈之麓青原之波不亦善於达本而遡源者乎集故极道夫欧阳子之未易知而善乎先生之有以知之而辄及於余之所欲求知於欧阳子者而着之篇也先生之文凡若干卷诗若干卷已刻杂着记序铭说等若干卷方将刻焉而先生耳聪目明心识精敏出其所新得以为言者犹未有止也集小於先生四岁相望不远安敢以齿髪之不足而自弃於先生乎姑书此附诸篇末使观先生之文者或有取於区区之言而有所感发也夫雍虞集撰

[book_title]桂隐文集原序
庐陵刘桂隐先生以文集寄余京师余为之言曰士生数千载後言性命道德如面质古人言成败是非如目击古事其间命意修词则欲求古人之所未道而又欲不背驰古人其事可谓难矣或曰难可但已乎曰不然有一定之法而蔑一定之用者圣人之於规矩也有无穷之言而怀无穷之巧者造物之於文章也是故巧能为文章不能为规矩偭故常而为规矩者狂之於巧者也法能为规矩不能为文章守故常而为文章者狷之於法者也今余读刘先生之文温柔敦厚欧也明辨雄隽苏也至论其妙初岂相师也哉又岂不相师也哉或曰妙可闻乎曰妙可意悟耳试从先生求之有不可得傅以言者矣而况余乎虽然余所谓规矩蔑一定之用文章怀无穷之巧者庶乎近之先生文传世可必尤长於诗诗五言古体短篇尤佳因书以为之序至正七年七月日渤海欧阳元撰

[book_title]桂隐文集卷一
钦定四库全书
桂隐文集卷一　　　　　　元　刘诜　撰赋
闻角【有序】
予久客城中朝暮闻角念岁月易徂有感而赋
孤城始秋凉月流夜悬叶鸣空疎萤入榭云鳞鳞而不风汉耿耿以西下皷屡急而遄絶钟渐远而欲罢有声呜噫非咽非咤节迭转而愈长哀一送而如泻於是刘子喟然叹曰兹非羌人所以愁予焉者耶鳌极四立物象两数肇帝鸿之智创忽几阅於朝暮天沄沄而如轮人扰扰以俱骛年逾年而递新日复日以犹故春花泫暾寒鸟栖露青山淡而无言去轨盈而成路蛾眉变而垂霜华屋郁以为墓譬栖尘之寄辙倏东西而不悟嗟此声之何情送万化以终古是以汉武欲求於飞仙秦皇行乐而无度皆无可於奈何知不可为而弗顾予欲破形息声除烦养素使斯人无昕晦之怀忘隂阳之节莽莽而行怡怡而寤可乎客有笑之曰子惟多感不求其端夫规之以龙门之桐引之以淇水之竿饰藻绘之徽异托奴隶之所刓此天地之委质曾何与於悲欢且夫王孙公子抵掌歌啸朝发五陵暮宿温囿靓糚吴娇曼舞燕妙将军胜敌行赏献庙凯歌屡扬笳皷迭奏前营旗之太白後蹴踘之騕褭千石一饮万金一笑岂不动於所闻忽飘吹之惊窦乃有甯生未遇单练不完翁子行歌樵路晩寒身辞家而靡适妻去室而不安东眺临淄西望秦关星月不动迢迢千山独抱志其何为乃掩扉而长叹正则去国伯奇履霜庭花寒而不吐秋风起兮吹裳天茫茫而正色雁矫矫而高翔痛所天之未遇独忍死而旁徨又若陈后初絶班姬早衰春苔緑兮生阶曙月皎兮窥帷菱监无色兰芳久摧立长门之残雪睨建章之高枝抚长夜之如年哀往日之莫追此其人闻之然後增欷塡膺发恨销骨流涕而不自持也是兹声之在宇宙特羁穷不遇憔悴失意者之所独悲也彼其呜噫朝暮者其亦安知之邪是故感不在物而在於心山阳闻笛东市泣琴闻悲笳而折骨掩琵琶而沾襟慨所听之不同亦何怨於无情吾闻太上立德其次立功其次立言苟有托於悠久又安计於岁年睠天道之有常孰能系于运迁彼视?而嗟衰谅不取於圣贤於是客主释然一笑而起庭月既半角声乃止
扇
刘子坐於山斋於时四月近晦骤暑而雨隂云伏兴风气袭宇墙颓壁溃浪浪彻曙下重箔而犹清进裌衣而复御顾视前日之扇投委四壁黯然无色若败军之士卷甲而狼藉也若已放之女掩袖而不饰也若揺落之木申严霜而於邑也於是喟然而顾客曰是何暄凉之速而疎戚之骤宠贱之殊而妍丑之异岂非其无自拔之标而轩轾俯仰皆为夫人之是制此班姬有感於絶恩而东阳长歌於憔悴也客曰夫理有乘除时有兴替睠是物之无情果何识於斯世诚於彼以未变直吾心之异视盖其为物也非有他技一主於清不以时改不以人更故其阅宠辱傲陞黜玩世而不矜也久矣且夫凉风八月庭树始衰风惨肃而中人霜凄厉而侵帷雁横空而唳怨蛩入户而吟悲斯固见疎而遗弃矣而又闭塞成冬天地寥閴林狂号於枯梢野凄絶於行迹层冰峩而截肪崇雪缟以荐璧累裀复席丛袄叠密庭炽赭鳞履缛翠舄拥腋白之万金宴醥黄之千石燕姬温座而吹笙赵女暖歌而鼔瑟於斯时也败鸾尘掩断箧网积过目起憎推去如隙而彼亦不自以为戚及夫蕤宾届节暄老炎继山蒸火云空走赤炜炽六合之皜皜焦万状之靡靡鳞投渊而烦呀鸟栖谷而暍死肃凉台之宏敞汗流喘以竟趾恨蓬莱之难跻疑洞庭之犹沸桃笙无功蔗浆失味冰壶不足以溉吻雪貌不得以近体於斯时也提携左右昕夕卧起转轻飈於怀袖扞百毒於蚊蚋手暂停而若失梦巳熟而未委爱逾声色亲过父子等饮食以尤切齐璧珠以加美而彼亦不自以为喜此其为德岂不近於用之则行舍之则藏不见几微於三仕三巳者邪嗟夫此世之人进退睢睢常非时而攻鑚扰秋宇之蝇飞朝乘势而炙手集权门之轻肥暮失势而热中抱戚戚而尤悲曾不悟於时命徒寤叹而神疲故夫天地之间有大寒暑殷才零落於麦墟周士废居於瓜土利有得丧之异趣功有成败之殊涂耕有丰俭艺有弃取李广数奇於侯封顔驷不遭於好武邵平晩托于市门翁子早歌於樵路慨大化之不齐难强邀而逆拒虽悠悠之奚心亦戱覩於所处苟吾初之不变固可俟於千古奈何陨获弗持顚沛失据彼小人兮何足责顾君子之是惧岂惟物之最灵曾无情之为愈言未既长飈振空朗日在树於是刘子一笑而起曰伟哉客之言也书以为赋
蜂【有序】
蜂有君臣之义朝参其一耳若徇忠死节系名教尤大则不可不之録也作蜂赋
繄颢穹之陶形兮人与物而同钧宗一本而有文兮首万国而为君惟偏全之异禀兮乃人物之繇分超羽属而独出兮异哉蜂之如人或以微而不致索或以毒而不敢亲孰知肖翘之蜚翼而能有卑尊之大伦若乃春妍景辉玄鸟来归幽岩缛绣穷林锦霏於是薨薨窥窍翁翁入洞斜萦偃月大取悬瓮将卜食以告迁亦相时而後动是则胥宇之水浒相宅之洛土也至若日吉辰良晴风燠阳其声也如钲皷之合节其阵也如甲兵之成行出则渐密飞则载扬如罂如扇卫小子王是则就邸之支庶分藩之令主也而乃金房初建玉宇未成骈肩构度聚首经营卷然似栗是为灵台千门万户环向四开是则经始之勿亟庶民之子来也周庐既列课法爰作股负香兮成丸翼汲水兮如杓于是凝芳敌兰积润俦酪府库充溢矗不知其几千万落专一意以上供亮竭力以诚乐命黑衣之虎贲守重门而司会惰者必杀不以小大是则交征之庶土底愼之财赋也蘤蘤华华一日两衙歌声雷震朝罢无譁方其旅进旅退如向如对俨降升而後揖甚趋庭而列拜比常参而宴见无更直与轮代闲日移隂王乃时巡陟高丘乎下垒卬戢戢而欣欣骋非八骏扈无三军何曾蹙頞以疾首乃能省方而观民而或尾螫多辛负蠃失助羣聚於穴誓无背去别瑶林兮玉树谢金谷兮琪圃无面目以偷生絶纷华而不顾於是闭口却粒垂头丧气纳一命於所天萃百万而同死盖商余孤竹之二子齐横五百之壮士也呜呼辛螫之求周诗是忧有毒维虿春秋所戒岂知物微性至五常俱备未容仅比于蝼蚁而不识其事也可以证鬼神而质天地是故应期而朝信且礼也多思而营巧且智也效死不二志於义也割脾而施仁之惠也嗟一气之忠烈亘万古而不折事莫小於饿死尤莫大於失节胡委质而为臣兮顾背主而改辙彼瀛王事十姓兮可以人而不如物吾托蜂异以劝来世盖不特演周公之雅而广张华之志也
咏归亭
繄青原之崔峩维文学之奥区前忠节之驰骤後贤哲之步趋振文德於昭代深化雨於涵濡纷洋洋而济济咸砥砺於亷隅屹宫墙之数仭接道义之通衢嗟游息其何所得遗地於榛芜宛城南之沂泗用建亭而象诸江山穷於一览盖亦庶乎咏归於风雩也呜呼千载而上圣门此乐千载而下我亭此作剖洙泗之藩篱遡渊源於濓洛虽兴废其何常初无问於今昨盖将示天下之广居振士林之教铎而岂眺达之娯观美之托也哉且其风和景曛万物欣覩勃郁萧森生机毕露则青春之将暮也亦有良朋与子偕行单袷初试微凉乍生则我服之既成也章甫峩峩衣裳楚楚来游来歌爰笑爰语何啻冠者五六童子六七其侣也鹭渚泱泱可濯可湘温乎沂水之净也螺峰苍苍可息可藏郁乎雩林之盛也於以濯我缨於以陶我性吟风弄月之襟怀随柳傍花之意兴登斯亭以玄览尚彷佛於见圣悟狂点之雍容本胷次之昭莹岂世异而事殊固合辙而同径彼醉梦之纷拏何莫践於斯境於是抚事兴怀因名致慨亭夕阳而愈悲亭山隂而安在连昌之宫槛半欹北苑之沉香速坏华亭之唳鹤不闻湖亭之?鱼何怪是皆逞富贵於一时擅风流於当代纵情肆欲欢虽盛以奚为极侈穷奢志虽得而愈殆曾不若此亭翼然圣途伊迩建梁栋於仁义立磐石於忠信礼乐其檐翬诗书其封畛可以乐日用之经常扫人欲於净尽如天理之流行等气象於尧舜倘圣贤之可归庶努力於日进乱曰咏归之乐着於经兮世远人亡示以亭兮我造斯亭咏而归兮希圣希贤殆其庶几兮
兰亭【有序】
越州山隂县西南二十里为兰渚越王种兰处也晋王右军谢太傅兄弟数往造焉筑亭其上名曰兰亭永和九年上巳日右军与同游者四十一人流觞曲水倡咏其间不能成诗者十六人时方尚幻以一死生齐彭殇为高右军独有感於修短之数慨然叹老之将至岂以司马氏之偏安不自奋者政坐沦溺於老庄之无为乎观其与谢安石殷深源书其经纶为何如哉而蹉跎出怀祖下兹其所以峻誓松楸也而晋事不复振矣呜呼历今且千载无能为兴怀者独知宝其遗帖可慨也作兰亭赋
道淛江而东下兮澹沙树之云堤莽监湖之芜絶兮访古县之会稽青山四列而胪分兮断云曳空而横犀曲水婉而萦流兮急鸣湍之清漪湖柳高而翳翳兮羣莺飞而乱啼吊旧游之榜舟兮得种兰之故基睠羣贤之伊昔兮伟一代之雄姿当春景之浸暮兮暧天宇之和熙造斯亭之修禊兮曰畅叙乎幽怀虽其怀之不齐兮乃俱集而同嬉寄飞觞而傲八极兮托高悰於赋诗或短长之兼就兮或数语而争奇独可疑於献瑰之长才兮何乃竟日而无一辞岂欲托於昏冥兮寜甘受於罚巵嗟神州之陆沉兮莽宫门之铜驼自一马之既化兮豢百年之江沱吊誓江之无人兮落日澹而水扬波洒新亭之囚泪兮邈故陵之山河诚谈玄之误国兮千载为之痛歌胡当时之悠悠兮玩杯酒以自多览光景之留连兮忽不知其英气之消磨彼诸贤之沦溺兮亦孰责其不可惟右军之懿美兮迥独立乎江左曾内史之足淹兮郁酒酣之磊砢闻广陵之管角兮拥千骑之駊騀【怀祖嫌隙亦以此】慨非才之不如兮怪大钧之谁播指茔楸以为证兮高出处以在我痛死生之俯仰兮彼岂叹老而嗟衰诚歔欷之有寄兮谅同游之孰知诮东山而为书兮危深源之北师彼其区画之何如兮奈流落而不施嗟千载之不能一慨兮独以遗墨而见奇彼敬宗之何人兮顾以金石而况之伟虬髯之英雄兮睨六合於一笑曾用舍之不论兮付兴亡於不吊乃睠恋於末技兮死不忘於兹妙炯玉匣之深藏兮以为昭陵之祸召作兹赋以为伤兮遡长风而孤啸
栖深【为王举山作地名举子冈】
六合之内八荒之壖匪臯匪涘不甸不?有冈伏兴望之?绵盖得名於吾党而托之乎槐黄之一言於是过者喟然而语曰此非姓溪以冉而名谷以隐者之盘旋邪非科目之巳远而寄想像於千年者邪爰有有道筑居其巓问其所从来则盖元佑之初元矣青山缭屋古木横天篱援翳涂藤茨入椽内环洗墨之池外遶种秫之田竹分径造之所蔬满日涉之园春林雨过花涧流泉孤莺自啼时鸟襍喧清风坠箨永日闻蝉焚香起坐茶味入禅微凉萧瑟林木自弦临清赋诗脱叶如船天寒酒熟梅花入檐峰雪成画墙暾献暄阅大化之迭序甘穷居以为缘族四世而挟庑乃构寛於厥先折干云以为栋逝栖乌而为櫋鸣机隐於内溜藏籍矗於西偏文公题记韵士赞篇风月不待献而弥胜江山不假饰而增妍念百年之种树终自庇於本根又歌聚之从起待千载之云闻岂飘风之昼语异茅雨之夜眠比隐橘而非幻拟种桃而非仙於是先生欣然而笑曰深矣吾之栖也可以骄元亮而傲玉川矣客有难之曰吾闻浅深表里所分山之深也在谷水之深也为渊今先生之居介毫末於一马寄圭粟於大千南匪其中北匪其边而先生何所指以为深焉左眺高闉右接广阡暍车望其林翳饥袂想其炊烟而先生何所恃以为深焉穷搜邃讨谈空说玄问字塡巷受经欵门使昧者欲赴於其燧辨者欲磨於其坚而先生何所匿以为深焉先生曰夫泥於迹者常有所穷游於化者或有所全吾闻至人入水不濡入火不热会光尘於一隙混泾渭於同源故卜於肆者庸知其非隐行於市者安知其非仙嵇康好琴灵运游山伯伦酒狂张旭草顚岂所托之或浅常不离乎人间顾吾深之安在诚可指於目前彼山林之委块亦身外之附悬於是客莫能诘走若季咸望其栖而不见渺山水之苍然
铜雀台【有序】
建安十五年曹操作二台於邺高入云汉其一冶铜为凤凰置焉因名铜雀黄初元年操死台成未十年计其驰骋兵间观游之日复几何哉遗令媫妤美人朝晡上脯糒朔望作妓乐世以操留连妾妇分香卖履区画家事伤於纎悉乃平生奸伪死见真情为其心之陋也或者谓不然以为遗令藏其所大欲而徒及家事乃操之微意实为汉贼而身享汉臣之名此固足以窥奸雄之心然愚以为操之不逊显白於世久矣求九锡备仪扈讽陈羣董昭以劝进特以清议未冺迟之岁月间耳不谓不得逞於陇汉归未及洛而没盖平生心事竟不得遂故流涕不自制而寄爱於幼子少妾焉观其欲常设妓乐及使人常望西陵不能割生前富贵如此而肯为盛德事乎陆士衡以为长算屈於短日远迹顿於促路斯言得之矣使其未死彼固不能忍以待其子也又岂孔北海荀文若之清议所能刼哉作铜雀台赋
出相州以西骛兮澹落日之榆堤青山如浪而四走兮麦田田而陵陂飞鸿去而杳杳兮寂人家其掩扉荒败砾之草生兮为铜雀之故基问兴废而下马兮故老告予以不知嗟阿瞒之鹰扬兮伟一代之雄姿以回天倒日之为力兮果何强之能支揽英豪以自翼兮才各适夫所施每磨盾而作檄兮亦横槊而赋诗由意气之溢出兮傲甲兵而笑嘻搜六合之名材兮起铜雀之崔巍俯云雨之在下兮招飞仙而过之高鸟度而畏金碧兮行人睇而愁思啾丝管於天上兮天风散而浮云悲席不温而介马兮曾登览之几时哀短日之不待兮徒以施乎繐帷执姬侍以荏苒兮又孰知其雄心之歔欷以爱子而托人兮彼岂愿於崦嵫盛妓乐以媚死魄兮固富贵之未忘岂不知在其子兮诚一念之未偿奄天运之至此兮销平生於哀肠嗟後来之议论兮举不究其所藏慨睨鼎之旋踵兮曾不如猘子之长西陵暾乎高原兮莽疑塜之苍苍高台落而为土兮曲池咽乎蛩螿独遗瓦之在人间兮尚磨湼而不亡论斯人之自树兮固其功之孔隆何羣雄之蝟起兮由立己之未公譬吾身之来盗兮又以摧盗而为功矧不可以控搏兮未若秉乎厥衷耿予心之踌躇兮托余悲於林风
白雉【二篇有序】
白雉之出必为太平故见於建武永平与成周之际皆是时也五运各从所胜周汉皆尚赤为火德故周兴而白鱼荐兆汉启而白蛇献符而白雉亦在周汉为盛白金也岂非其所制伏者效顺即为瑞与然周汉之瑞本一而世称越裳重译特加显则君臣具庆使然夫雉文绣者也变为纯洁非世道休明不及此其在元始亦为白水真人发祥耳若出非其时而附会奸臣以取安汉之号则岂足为灵物也哉作白雉赋
抚万物之不齐惟莫变於其天鹄不日浴而常皜乌不日墨而常黔既各安於其素虽纯质其犹足妍矧能其天之所不能不待胫而千里以传盖有化而役之以为异彼固莫知其然而然方周鼎之既定万邦康而屡丰年海坚珉而不涛六气无盛衰之偏薰六合以一龢果何质之不迁乃有越裳万里殊国迢迢三译献雉之白林邑扶南暑涉寒蹶玉鞲失辉霜辔无色天空月朗雊扬影?阊阖晓登两袂皆雪於是混瑶殿照氊阙过灵台而鸟愧其翯历西雝而鹭耻其洁倾凡羽以无羣恨征埃之犹湼梦华虫之前身洗组绣之余刼念光华之不贷岂咏歌以自踣虽改容而废常亦反素以为德委微质於天地为至治之先哲吾闻五德相胜有顺有逆当赤精之丽空宜金质之从革故周汉之千年效祯祥於一辙惟成周之至盛弥显白於史策乌流屋而祥呈凤鸣岐而瑞列皆天意之使然擅古今之奇絶倘效颦於美新是媚奸之造物幸圣朝之在上集六合之奇祥矧羽仪之无媿庶及时而翺翔
览太极之妙化兮产灵物之何奇伊缤缤之仙雉兮孰剪瑶琼而为之姿惟南荒之极炎兮薄隂气而相持疑素模之融液兮锺羽毛而不违故炎以为绦冠绀趾兮隂以为霜翎雪衣遡玉京而铸肤兮素峩峩而琢肌然不能以超寥廓兮托人间以为依岂无见而偶出兮兆治世之德禧惟成周之圣明兮烝至治於鳬鷖充协气之薰洽兮合宇宙以为祺海鲵伏而不波兮风不鸣条而雨时衣裳皇皇而端拱兮万国朝而宾四维彼越裳之垠絶兮渺万里之航梯献兹禽以为瑞兮羌能使其天赋之移恍前梦之窜蛮兮拔文身之陆离洗千仭於南溟兮为盛世之羽仪望同羣之采采兮立缟素之绘絺当天寒而月薄兮发孤鷕其谁知至汉中而後出兮聊亦与世道而游嬉彼新莽之执以为乐兮固将以白头大夫而待之忽千载之不闻兮寜不老死於山巓而水湄岂风日之清明兮顾不惊猜於童儿誓重来之何日兮指西风以为期幸麟趾之再应兮凤喈喈而鸣岐舍兹时而不随兮复将何为为招雉之歌曰结金精兮构乾坤应明德兮仪九天愼尔时兮燕雀先
端溪石【有序】
石者天地隂阳之核也故藴神毓异无所不有砚之为石又其精者以天地之大而产石之为砚不过数处而端溪又为天下第一则山川英淑之气寒暑禅代之积千百年间凝而为兹物亦甚不易矣吾闻端溪取石者常千百夫挽绠而不能使之出或雷电晦冥失石所在则知造物非无意於斯石也夫以其生之不易出之不轻则其出也足以经天地而饰皇猷亦必有相之者矣不然造物之宝是也将何为哉作端溪石赋
伊鳌极之肇判兮奠地维於四方东藴和而清在西兮北重劲而南燥刚旷南荒之呀裂兮胡为而为石之乡盖以润而为骨兮伏隂气而补乎阳中藏太古之雨兮云为白而山为苍郁古端之最高兮出衆峰而为之纲烂柯矗於穹汉兮扶卢南走而昂昂敛灵杰以归物兮贤哲冺而石彰三岩窅而如厦兮北尤萃乎积气之藏百霆震击於上兮海飇激射於其旁夜霜寒而月横窥兮白日经天而无光厓枝怪草以晻暧兮孤猿嘷而寡鹤悲翔龙湫隂黑而袭人兮厘千岁而为璜气不逞而结兹石兮故有温栗而坚强缒羣夫而下凿兮散鬼火於隂房神蛟奋其牙兮螭吻孔张丰隆砰怒兮水浪浪羌不知人世之昼夜兮比其升如昧谷之扶桑割云紫以淋漓兮北斗隐而布行搤文武而夺其马肝兮凄冷血乎老苌抉鸲眼之??兮尚如吊夫稠父之亡或刻为太皥之规兮或琢而象夫琥璋或搘势以为穹兮或恢形以为长散奇用於天下兮举有砺乎文章锦帆毳匣之万里兮进其尤良历木天之荡荡兮置之玉堂清风永日之娯人兮净几明窻燎西掖之椽烛兮凝细氊之清香绦人陈玄以为侣兮发之以将军五色之芒草黄麻之六经兮施一尺於八荒陈太平之盛典兮轶坟谟而度黄唐笑十眉之春红兮浮远山其断肠鄙西陵之故瓦兮出委麦之凄凉龙尾失色而愈羞兮凤咮伏而不敢翔构元气於未有天地兮老空山而待明昌忽奎运之昭回兮一日出而为世祥地爱宝而克靳兮鬼神呵而周防及斯世而不自用兮将何以为造化之常乱曰五色补天精窜南兮数千万年一见於人间兮龙马奋突河图还兮
歌风台
辞有发於慷慨兮读之千载而犹壮迹有沦於幽微兮览之千载而犹悲况荒烟野草仅足以冺英雄之迹而未足以冺其志朔风枯木不足以继激烈之志而犹足以想其奇予尝遡吕梁望黄楼舣舟乎泗水之汭吊古乎义帝之域想拔山者为百夫之雄而挟义者有盖世之积方喟然而未巳客有谂予曰徐北为留又北为丰又东北为沛歌风有台炎刘之兴於是乎在盍亦少游目乎予乃涉百步之洪赴六合之役至则登临故墟俯仰陈迹访父老而讯之曰兹非会还师慷慨言怀者邪酒酣击筑令儿习和者邪兹非游子故乡魂魄犹思者邪是台也肇迹何年垒土谁手岂佐酒故人创之以为汤沐之荣邪抑後世喜事者筑之以寓怀古之情邪戴白堵立对语率诬登高舒啸莽苍烟芜嗟夫三代之下得天下以正者孰有若高帝者乎而今安在哉方其提三尺奋一呼风云为之改态虎兕为之前驱迨夫歌於斯也功臣顚沛越醢信葅豨方逸而未馘布巳破而犹逋思猛士兮晨星瞻四方兮蒿目人知其情尽乎道旧之欢而不知其悲过乎失声之哭虽然桑枯海尘兮其辞犹若新也山摧石裂兮其志犹可识也启四百之绪业兮皆寛仁大度之基也脱斯民於涂炭兮又岂止荣一乡夸一时也威加海内兮安不可以忘危也以四方之为忧兮又岂儿女之所悲也彼沐猴之昼绣兮曾何足以与於斯也
闻莺
惟太初之赋物兮何万类之殊能草与木之多态兮固块然而无情鳞与介之扰扰兮或有情而无声蛙蚓浊而强聒兮蛩蜩哽而悲鸣雀喧夫朝日之暾兮猿哀夫晨霜之清夫固有厌而弃去兮亦有感而难为听咸机籁之不能自巳兮孰能槩之以悦心求衆声之最和兮窃独喜夫仓庚於时夏日逾永杨隂弥堤山园暧润椹熟麦齐乐天宇之肇霁杂野雉而羣飞长廊缘户踈帘四垂方书倦而进茶乃据几而拄颐忽有声之喈喈复绵绵而若随感流转之如圜使予衷之倏怡於是思求友於周雅怀好音於卫诗顾谓童子曰汝岂识之邪其喜而扬者宴宾之鼓簧也其浏而清者升仙之吹笙也其纡徐而有余者魏工之歌累珠也其足乐夫人之情者韩娥之回曼声也凡厥有生同役於气兹岂离於羽族独其声之迥异岂中心之有嘉故语言之清粹将前身之麟凤长无憾於天地幸及时而为声资吾侪之咏戏固前修之可怜终见贷於俎味谅翺翔於山林诚焉识於沦弃作斯文以为赏庶足表於俦类
芳草
策予马於旷垠兮淡旭日之暄霁爰浮游以搴芳兮渺沙树乎云之际荒畹薆而胪分兮兰猗猗兮此何地揽长洲之积茝兮纫峭屿之崇蕙税驰軑而怊怅兮芬霏霏兮袭辔诚乐游以忘归兮耿中情之所寄羌王孙之翠幰兮啾燕赵之丝吹陈金牺与琼爵兮理清曲於鬒髻倾良辰以行乐兮一日而尽夫百卉涉朝云於银浦兮夕弄晖於琼田捐幽谷之宝玦兮横芊绵之青钿纷撷掇以盈?兮咸竞秀而鬬妍愧兰芷之不足以为芳兮独有取乎康乐之髯萧燎焚以祀帝兮艾朝进而杂佩莽玉鈎之青合兮承朝露於辇帨蹇连昌之金铺兮翳菭藓而荐黛彼胡修而自致兮此独与世而偭背同托根於天地兮终薰莸之何在耿六合之流徙兮诚若异夫憎爱胡不变易以取好兮犹自恃而焉待缤纷纷以杂蹂兮旷千古而谁采岂无人而不芳兮独惕惕以自揣含幽情而不昧兮虽陫侧其孰悔嗟孔圣之援琴兮抚幽幽兮一伤惟屈子之好修兮袭之以为佩纕既圣贤之知心兮又何必求乎举世之知也虽造化之若无所别兮未必丑好之果可以欺也幸年华之未暮兮尚可充乎佩帏诚人间之不合兮吾将遡乎清都而荐之
瑞莲
遡青原而西骛踰北郭之十里横溪漫漫重阜伏起层轩危榭东缦西峙吾伊出竹行者为喜问其间之何人知夫子之洵美万山拄颊堂有流水播播其渠濊濊其沚衆芳绕而成宫羣碧茸以为戺当炎云之散漫走峻碧之赤炜黄尘涨於门衢玄阆隔以尺咫忽芙蕖之效祥葩一本而并蒂矗万花之如云何此美之独异於是耆幼羣观宾游聚诣飞盃赏胜援笔赋瑞记同干於天泉歌合欢於西内羌蓝田之连璧胡骤获於不艺岂仙人之双盘犹抗立於千岁秦环不解丰剑同气高疑聨冠俯若骈袂相向如揖相依如醉颓阳亚影轻雨对泪烟墩增妍露墅助媚乃若暾色在树清风被兰娟擢秀以并洁屹竞色而两难泫袖唾以相眩失增成之班纨此其态也而未离乎尘间零露试玉凉月流丸澹同心之莽莽落连佩之珊珊渺所思兮湘水望苍梧而不还此其意也而未足以穷造化之端嗟夫太和之在古今常易类而难偕睨水火之异质企参辰而无涯偶不足以胜奇迨其遇而非侪遡重华之濬美睠庳亭之可怀怨乘舟之秋风歌不容其汉淮丘与轲兮不并周与召兮犹难偕纷是卉之何情忱矫薄而愧乖同光和羲比洁夷齐秀出元朗芳压云机木连理而让瑞禾同颖而避祺锺衆美於一干合二妙而无倪抚六合之旷垠胡君宇之若私念祥异之有兆若春蒸而云滋彼智者之未觌每托物而先知根盘盘以信厚葩采采而纷披倚庭柱而挥麈傲俗子以厥儿纡紫蓬莱泛红昆池梯太华之万仭送水天之千枝暧此和於天地麦两秀而九芝然後乘太乙之舟踞千载之龟酌大湖之酒而歌先生之诗亦宇宙之一奇也
记
吉安兴学
今天子在阼务欲以教化作新斯民诏书每下必首及择守令勉学校甚盛意也廼至正三年秋燕山高侯志自怀庆移守庐陵既下车祗承德意以学校为先务凡所以育材成化者朝夕究心焉先是庐陵後学多事章句记诵之习或经旨未明躬行未粹者有之公进而诲之曰为学之道读书明义理修身积实行以为正人君子之归若但饰文华徼利达非圣贤意也乃与职训者讲论为学之次第使八岁入小学十五入大学者皆卓然为古人之规程由是士洗濯琢磨始彬彬然知慕三代之风他日又进其老宿而谓之曰朝廷养贫寒老病之士亦谓其有道有学耳若但以其年无择於市井执技有过不为士所齿者岂上意哉由是士稍稍自引退而老宿无不知亷耻者先是庙学礼仪苟简典礼者不取於生员别设礼生礼生专引赞进退而不知学生员专讲贯习诵而不知礼公曰本末一贯奈何举体遗用举用遗体哉革礼生而生员无不嫺於礼者先是府史小吏多不务学公进而谓之曰汝曹能知学始可大用今惟事刀笔苟薄利特民之蠧也使之听讲朔望与诸生相问难选其才者以次升县州府吏由是六曹两庑弦诵相闻吏始知进为士不以吏自限先是庙学钱粮虽多府曹专役任钱粮之科州县则吏胥移易侵贷上下表里为弊岁不给用公革府曹专任者责旧逋严新徵而仓廪以实讲堂旧扁振文公复取三代立学大义增揭明伦二字其前作宫墙修杏坛新仪门立课习饮膳定规着於石使後之典教化者恪有所守由是四方闻其风深山穷谷之士多峩缨鼓箧而来若徐滕淮扬江浙广海暨色目公卿之子弟为员积百二十有奇讲诵彻旦至正四年应乡试者五十有奇学外讲切慕道成材而去者不可胜数君子谓庐陵学者道德明秀之盛自宋庆历欧阳公作学记以来殆未始过此若汉唐则必无也夫所谓兴学栋宇之高明户庭之夷敞其小者也人人以儒自饬以士君子自勉其大者也博闻强记絺章绘句下笔如春涛瑞锦学之末也少者日勉於孝弟礼节长者日修乎仁义忠信以进乎修已治人之方则学之本也公之兴学不徒事其小末而务其大本非知道者未易与言也汉言文翁兴学而汉史所载不过载其文风之盛至於德行则一语不及如公之知本者难矣公之为政能使词讼之繁剧者简赋役之偏负者平盗贼之充斥者息逋民四归桑麻被野拯饥则讲常平请赈籴尽其职救火请雨竭已力不惮劳捐已俸不吝费施於民勤矣然皆推其平日所讲者行之则公学校之政善政之本也传曰君子学道则爱人非与公事母至孝视古人可不愧居家不祀他神只惟大书中字悬一室月中每率家人子弟拜焉又非公所讲於学之本与於是教授李柱与多士谋书公之美俾诜述其辞焉
螺川重修马驿
成周之制凡国埜之道有庐室候舘以为朝聘往来之宿食其後为置邮为亭传为驿递所由来尚矣至国朝尤以是为重盖使九州四海之广大穷边辅邑之远近文书期会络绎周流如人之血脉贯通於一身诚有国者之要务也吉安螺川驿实当江广之正途馹骑之要会而馆宇岁久摧挠圯漏其黝垩者漫漶而不鲜其甃甓者沮洳而不治监郡按达拉嘉议视篆之数月始命葺而新之内则厅事完美堂房邃严棂牖虚明轩沟靓莹使之处者可游可息无周单子客不授馆之叹焉外则廊庑洞夷重门翬翼庭道隆高马廐通敞而又前植花竹环以栏楯使之来者下马周旋无郑子产门不容车之诮焉盖能上体朝廷优崇使臣之意故非惟俾庭馆之高明虽圬塓彩绘皆焕然可观则夫使者之过此者岂不仰而思之吾之道路之所历一寓一息之次无不享有国家之美意亦将图所以报称乎诗曰我马维驹六辔如濡载驰载驱周爰咨诹此古者使臣之用心也若夫邦侯之勤於其职则後之来者尚善继之
庐陵重修水驿
庐陵在城之驿二马驿附郡治之近水驿占城南之津监郡按达拉嘉议治事之明年仁政宣布民大和悦阳张隂弛百废毕兴於是二驿先後俱葺而水驿圮倾尤多黯昧益甚乃拓隘以寛易腐以劲饰旧以新覆瓦之剥者饬之甃甓之陷者隆之圬墁绘黝粲然轶於始创彩舟画舫聨布弥江使客之过者与宦游之观者咸美而叹焉则监郡之克举其职善於其政可观已是驿在先宋名苍然亭国朝屡改屡辟而不废其名者存旧也今凭栏而观之大江东下万山横陈草树珑於洲渚之间风颿缥渺於烟霭之外盖昔之扬舲而上下维舟而憩息者多矣而能如羊叔子不与登岘山者俱湮灭无闻其几何人哉余闻古人所过之地必思其地文献名节之胜游西河者怀卜子夏之风望隆中者思诸葛孔明之德则天下之山川皆进德之助也然则使者之坐是亭而得於眺览之美其必有所思乎此圣朝之所以望於其臣子者也若特视此为一饮食一止宿之寓诸君子岂其然乎
二程先生祠堂
圣人开天地不言之秘贤人开圣人未发之藴是皆神化之所蓄至理之所待天之所以扶持乎三极纲维乎百代也故其人或旷世而一见或接迹而相承或出於一家比境之间或合於殊乡异域之外非天下人心之所能预拟者也自伏羲得河图画八卦旷千有余年而文王周公阐之自大禹悟洛书发九畴亦旷千有余年而箕子武王明之自夫子会河图洛书之妙集六经羣言之成又百有余年而孟子继之又旷千有余年而周子二程子起於一时凡图书之絶学孔孟之遗言遂大明而无余藴呜呼是数圣贤之作时之或久或速地之或远或近皆天地之数与圣贤之心默相扶於冥漠之表天地能启圣贤之生圣贤能续斯道之命然天地能知数之所以启圣贤不能知数之所以生是圣贤不能知人岂能预拟哉且文章之与理学本同一源自孟子未有分也汉唐以来文章盛而理学冺至宋初文章复大盛微周程理学亦冺矣谓周程不关天地之数不可也然二程之学始於周子使二程子师周子由太中公始太中公得以使二子从周子自尉庐陵迁?摄倅南安始谓天地若无意焉亦不可也先是宋嘉熙间庐陵江万里来守吉遂推明二程从周子由吉先之乃创鹭洲书院祀二程及太中周子焉後十七年衡阳陈斗南来尉庐陵又推明吉之祠太中二程子是矣未若庐陵尉厅祠之尤为亲切乃复建祠宇尉厅然祠隘而旋弊皇元後至元丙子县尉李灏复作祠祠益隘又即毁像寄他祠垢秽滋甚至正元年古魏沈褒来为尉慨然叹之遂白监郡按达拉辟地於尉厅之右构堂三间前环广庭傍列斋舍高明疏敞祭有余地诵有余屋可谓盛矣按二程子实生黄之黄陂尉廨而黄州不知祀二程太守李说始为祠紫阳先生以为黄州诮则黄陂尉廨不祀太中可知闻其所谓思贤堂者皆委废不治而吾庐陵祠若此岂非官政之善而风俗之美与沈尉固可书也助其成者萧文孙宪孙亦可书矣
吉安重修三皇殿
自古有天下者莫不以医药济人为重然未有使医庙三皇若儒庙孔子者医庙三皇自国朝始洪惟累圣欲胥纳天下於仁寿可见已按史记所言三皇不同而帝王世纪以伏羲神农黄帝为三皇历代从之尚论三圣人功德之大与天地同流其隂阳医药开示万世特一事耳仁者见之谓之仁圣朝仁天下之心重见三圣人仁天下之心於医药故亦庙三圣人於医药而非以是槩之也就其仁天下者而论使民有寿康而无疵厉有欣愉而无呻吟龎眉皓首不见期功之戚四海九州不逢病弱之人是则三圣人之心也我朝列圣乃与三圣人此心合於万世之上民之得生於今日何其幸哉吉安曩因庐陵旧治为庙岁久圮坏日甚监郡按达拉嘉议始至既谒庙顾瞻内外喟然叹曰三圣人之大如此而庙弗称岂圣朝尊祀之意与厥明年二月首议修葺自内殿达外门自左庑达内戺自神之所栖达人之所息柱之挠者易甍之折者完桷栌瓦甓增密益新墙壁涂砌甃严圬洁丹垩素绘整翼焕明而又自三圣人而下四配十哲像塑顒卭加美旧观於是人心咸共赞颂盖圣天子寿民之美意必牧民者有以体而行之今监郡发施善政既巳大苏民瘼又忧民之疾病而崇其医药之本其布朝廷之仁至矣诗曰岂弟君子民之父母侯其有焉
悠然堂
距吉安四十里有墟市且数千竈曰虎溪萧氏世居焉在宋多贡於乡升於学决科於庭者至国朝盛大未替前至元丙戌丁亥间余客溪上於是萧氏诸老曰献可如山如翰皆在弟子多读书知名宾客类四方之选其後既别不常往来仍改至元之六年庚辰余既年七十三矣复至溪上客如山孙从先叔侄者数日则当时诸老与所尝识皆无在者独溪山衢巷池园竹树大约犹可一二记忆从先与余循所居东边之後圃攀览花木从隘达寛有堂翼然中为奥室像卦为炉外为夷亭可坐二十客面有峰曰南山故取陶诗扁之曰悠然盖江西儒学提举柳公道传所书也从先举酒相属曰先生其为我记之余复於君曰极天地间富贵之娯意气之盛其乐举不如心胷无累悠然会意之为适计渊明赋诗之日向之仕於州县其龃龉摧折足以拂膺而短气者何限亦既旷然而释於心矣凡晋宋间之兴废成败可以感奋而惊愕者何限亦既怡然而安於天下矣岁时耕稼读书饮酒自放於得失穷通之外者已久采菊之次悠然见山此其心岂有一毫世累哉吾尝谓此虽其族祖之鎭长沙梦天门与其同时雄才壮气豪杰燕於戏马之台者举不能知之夫天下至清莫如山然心有所累则不能见今君才足酬物故不跲踬子能应门故益优游仕宦进取不足介其念宠辱贫富不能婴其怀其悠然独得者在心而不尽在於山也殆与渊明相望千载有不约而同者矣余闻君将复新是堂虽老矣其或尚能再至而为君赋焉
虚缘
余友王君有孚种学绩文有才气志行晩未有子或负以後又不自得於心於是旷然推之遂取庄子语名虚缘衆闻而疑之曰命於两间而人者谓其有父子兄弟骨月亲故也圣人所以尽心焉而虚之可乎余笑曰缘非圣人之所言圣人之所言者非虚若缘者其倏去倏来不可搏控殆虚之尤也且托於天地者孰非缘乎而天地一太虚也日月之往来寒暑之代禅世代之迁革其去者皆不可得而系也自有生民以来智者之所经理勇者之所驰驱其去者远矣自其存者为姓氏族系今之芸芸於宇宙者寜能知其为得姓之初者乎且今之所谓虚者岂不以其人族亲寡少九十无依七十未娶与自挤於沟壑者其人固不可知矣而亲戚之大子孙之盛若彭聃之数百郭子仪之问安颔应李迁哲之披簿阅名鸣钟列鼎第宅千里宾客童仆缌麻庆吊踈者密远者合聚会而固结者岂非一时之所谓缘邪而亦不可知矣故缘之在人存者为实去者为虚方其存也亲者实也而疎者亦实也及其去也则岂惟疎者虚而亲者亦虚矣又自其去者言之莫亲於吾父吾子而痒痾疾痛喜怒悲乐有不能尽通者莫亲於吾身头有疡也而呻肤受噆也而惕然而刃吾爪而不知断吾发而不动发与爪未离吾身而疾痛已不及岂非以其处吾身之末有去我之渐乎是去我者虚之始也吾身与天地俱运而附於吾身者不自知其去我也推是而降为吾子吾孙其去我者愈远吾安能知之亦安能保其虚哉嗟乎人亦孰不欲有父子恩爱之乐而不能有者缘也有之而不能不虚者化也然则虚固虚矣而彼方以为实者亦虚也虽槩谓缘之为虚可也从是而论古今何往非虚独天者实耳吾父子兄弟之天以为实其离合去来莫之为而为者独奈何哉於是有孚欣然曰是足以言吾虚书以为记
吾峰
庐陵城西北可三舍有崇冈墟井所聚高氏世居焉诗书之泽益以盛大所居前後两峰对峙尤美者前峰因蒙高氏姓以称则高氏之着於兹土者久矣高氏之秀者有隐君子曰方至辟斋於两峰之间扁曰峰间既自为记复念是峰蒙其姓故又号吾峰嗟夫天地之山多矣何所独无居人固有置之以为已有移之以为子孙私者而百年之间陵迁谷变欲问故老以姓氏邻曲而不可得而是家之姓乃与山相为无穷隐然欲与傅岩严陵谢墩相并於千载非德足以重之何能至是邪盖天下之物有心於有之者未必为我有无心於有者物常自附君何尝有心於是峰哉而是峰自托君姓以传则亦莫之为而为也佳时暇日君与凡弟宾友燕坐其中焚香啜茶举酒相属烟云之缥渺未尝招而贮也而朝光暮色自献於窻牖幽花野树珑秀美本无与於吾事而舒奇生香当几案袭书袂而不可拒风月之变态鸟兽之好音于喁高洁啁啾上下无不足以供是斋之娯悦则何必为吾有而亦孰非吾有也且人之於物惟日与之周旋者可以为吾有达官贵人高车千骑早朝晩归计其家某丘某水某树未尝得一在目若是者又何可强名为吾有哉君无心足以有是峰隐处足以乐是峰奄之而曰吾有不得而辞者矣韩退之歌盘谷曰谁争子所而又欲膏车秣马从之於盘有羡其乐也余老矣尚能为君登迢嶤览寥迥以赋乎山中之乐
秋江亭
吉安之南百里有市曰白沙大族张氏世居之宋嘉熙四年有举於乡者曰舜申乐善好施秘书欧阳先生尝叙其事以告丞相江文忠公数年来过客称文先不置则其曾孙也文先嗜学工诗文喜宾客其所居面大江背小溪有山曰凤皇曰张华耸秀而环映於左右文先临溪作亭扁曰秋江盖四时之景无不可乐而独有取於秋者以其清也凉风初厉草树萧瑟天高地迥千里一碧登斯亭也心与之俱旷及夫霜降水落洲渚横陈波禽沙雁孤鸣交飞落叶在於几案寒花被乎栏楯君领客其间举觞而相属援笔同赋其乐非可以俗槩也夫天地清高温厚之气本未易以并得今君处至足之地酬酢无虚日而雅怀逸致常出事物之外推是以往虽游渚而当大变看山而措剧务何以加此岂非不同於人者必有得於天邪盖欧阳先生之言曰舜申家裕而喜恤乡人之歉岁以钱三百万易粟藏之次岁出而取元値一钱不增率以为常以是乡人无饥且曰吾泽未能遍充而广之在我後之人今君既四世而享有其福岂偶然哉嗟夫一亭之作本非所难而可以见天道观人事客之至於斯者一举目而舜申之德在焉文先之所以清者在焉余又闻文先将积义廪剏义学以广其先志则是亭之观益远矣文先名文秋江其所自号
勤成堂
天道之运行久而後成其功地道之资物久而後成其才人生之种德亦必久而後食其报盖必有不息之功而後有可必之报太史公曰百年之计种之以德岂徒待之而已必有滋培长养之者庐陵王氏居敬以硕学雅德师表一乡有德於人而不自知其孙成德积学砺行取知公卿曩贵溪县尹文公取苏长公铭三槐语名其堂曰勤成今广东元帅王公为书其扁成德请记於余余嘉其志而犹虑其勤之久而或疑其成之迟也则为之言曰天下无不报之善而亦无不积之善苏公谓魏公之业与槐俱萌意指文正之大显由晋公之不枉害无辜故种槐以待其成余谓晋公之显巳在汉周魏公生於未接符氏之日则其先必有种德者矣种槐在晋公之手种德在晋公之前晋公之不害无辜封之者也非植之者其仁岂特必世乎植之劳封之又劳故成之盛余读史见元勲伟人富贵奕世未有非其先隐德弗耀者亦未有非世济其德者若施德於微贱之时肆情於小腆之际事贪酷而不畏乎天徇权势而遑恤其後岂能大厥成哉苏公以松栢之贯四时阅千岁为天之定者人之功也传曰天之於物栽者培之天地之仁固不能外乎种植而物之在天地间种植之功同而盛衰大小之各异则亦封培之异耳故凡使硗?而为沃衍牛羊不能厄斧斤不能夭崇长爱护之功为多不然虽植何益哉今君之先世既植之故能诗书不替然而未克大着於世封之者或未继之也成德其善封之乎人情虽勤而未获则怠怠则前功俱废譬之农夫是穮是蓘必有丰年成德勉之
丽泽斋
庐陵范君朝宗少居乡慷慨有大志日与其朋游读书为文而又亲其胜己者因其所居斋扁曰丽泽盖深有取於大易朋友讲习之道也及壮游京师客於公卿之门所交皆天下士相与讲习皆唐虞三代纲常伦义礼乐诗书之大端侍书学士虞公大书丽泽斋名以朂之君博交深资朝切暮磋如是者有年於是仍改至元六年春今天子与二三大臣肇更政化击逐权奸夜召草诏殿中君仓卒条述皆能黼黻天子所欲言暨诏下自朝廷百司庶辟四海藩辅郡国荒服莫不稽首欣忭歌颂太平赞扬圣天子之英武仁惠而君之学遂攀附以大显君子谓君畴昔丽泽之所讲习者为不虚矣按兑卦之象两泽相丽交相润泽互有滋益故圣人以君子讲习言之然所谓丽泽非止两人之谓今日友一人焉互资其益明日又友一人焉互资其益推而至於友一乡友一国友天下而天下之贤皆吾友故士非患无友患取友之不博交不患不博患博交之非贤今天下车书万里四方之俊彦辐辏於京师任国政则有臯夔稷契者焉论大道则有孟荀扬韩者焉峩冠而趋於廷倾盖而谈於途往往皆非琐才曲士之所及则君之所以能博取乎丽泽之益者幸生天下混一时也使生而不际於盛世游而不至於通都则居处狭而交友局见闻寡而心胷陋安能一日成天下之经济哉吾敬君以取友之博而庆君以逢时之治而犹有望乎造道之无穷於是乎言【范君名滙字朝宗顺帝至元六年患巴延专权自恣谋逐之夜召君草诏事见元史】
山月亭
当宋南渡时庐陵宣溪王氏为诗书大族尝筑第城西南湖桥之近面永丰门广衢栋甍比属巷陌纵横後则高崖峻絶下瞰支江市区贾场延亘周遭百货交集然後大江横陈千山对峙王氏信臣於崖之高作亭扁之曰山月作台扁之曰云端名人胜士日游其上诚斋杨文节公为之记者是也自国朝前至元十三年郡既内附此屋遂累易主数十年来予故人袁本厚得而居之彻旧易新势加雄壮而所谓山月亭云端台者皆重建於其址制益於旧而扁不改余暇日固尝登之徘徊四顾渺焉无极隔江诸山如拜如跃磊磊若赴江而欲渡者想见寒夜月高万里一白乾坤之清气沁入肌骨居是亭者昼游而夜息何其乐也本厚屡属予记予念斯文之在天地间非尽无清淑之气然贫贱奔走往往汨没而失之而富贵之士又沉酣於声色势利不能自拔处华屋奥室重帘累幕之下而悠然遐思山间明月者几何人哉陆务观自言锦城歌吹之盛以为七年夜雨而不知务观未必醉生梦死若此特言其乐而不知其辞之过也於是本厚可勉矣
寿龄堂
余友王君鼎翁为乡名儒故其子孙皆明秀敏异有过常人者其曾孙子龄方在龆龀日亲近余讲论余见其读书通析强记应事开豁有方甚奇之又十数年不见去年冬来访则年几二十岁矣余观其能比旧有加益奇之今春以书来告曰不肖有奉亲庐州侯王公筠溪扁寿龄堂三字宠光之幸托斯文四世其愿赐一言以记其事余交王氏久矣见其子孙壮者日老少者日壮幼敏者日聪明特达以有为也可无一言乎吾闻人生上寿百岁中寿八十下寿六十五福以寿为第一岂非天之所与为甚不轻而人之所羡为甚难也故寿有得之於天亦有得之於人得之於天非人力所能为也得之於人人力实有助焉故八十九十自无疾病丰壮康武以至满百者天也修善不为恶孝弟忠厚以得天之佑者人也保养其天不致剥斵其英华和粹耗凋其血气精神者人也不好勇刼穷其心思竭其智力使优游自毓以全其性者亦人也故人之有寿世多以为出於天而不知出於天者特少而系於人者常多记曰古者谓年龄我百尔九十吾与尔三焉世传周文与龄之说或以为涉於怪其实能受大人之训以有益於天年者即与龄也岂必减此益彼以永其天年者谓之与龄乎今子龄富於春秋而王侯乃书寿龄堂以遗之岂非爱之期之者实有乐育之心大人君子之言自有不同於衆人者与自是以後君与大父诸父均有期颐之寿而高堂夫人享有鲁颂寿母之福跻其堂者皆永锡难老眉寿无有害之人其庆宏矣岂必真居桃花源饮菊潭水以为寿哉
玄妙观经坛买田
自有天即有帝自有人即知敬天而事帝故尧舜禹汤文武周孔之书其警戒惕畏必曰天曰帝盖临之在上昭然而日监於出王游衍之间者莫非是也而道家者流则又推言帝之所居玉京金阙峩峩非世可狎而又有羣仙五老骖翼乎凤盖鸾车以来人间又言每月二十五日周览四方八极以察善恶邪正之辨谓之胜游虽未可究其实然大抵皆言天威不违顔咫尺所以起人之敬而不敢忽诱人以为善而不敢怠也呜呼此与唐虞三代圣人之言何异吾乡玄妙观有胜游诵经坛所以祷圣寿祈太平也有田若干石道士陈逢吉铢积所置中为住持者所鬻道士刘宏大集陈九龄衆资归之然尚不给会至顺辛未郡大疫死亡相属临川李君长翁来任郡知事意恻然悯焉与宣慰周公志仁州判萧某儒学正阮某提点某暨诸府掾裒费得中统钞七千缗有奇於玄妙观建洞渊醮会十一朝请命於上帝以逭衆灾暨蒇事连雨忽霁朝告之初有白鹤四浮空翔舞集殿隅朝罢乃去由是四城疾骤愈民始知有生醮余尚存钞缗六百七十五适周如京宿有出质田十三石七斗为钞一千三百七十缗俾经坛返业以为益知事复倡捐己俸续所余缗返之通前为田三十九石七斗而胜游坛浸浸可广矣嗟夫一醮之成天之显於民者如此谓其不日游於人间可乎於是衆皆曰是不可以不记记田之所由剏增所以示後使知所守记醮之大感格所以警民使知所畏醮若无与於田田之增自醮始记田而後醮以重坛此记之所以不可巳也余惟知事之设醮使民无疵疠买田经坛复使民恒有肃心虽若神道设教而其用心厚矣士君子为善固不计天之出游与否而天道福善则不可诬共保是田以永是坛则善之道也
佑圣观殿宇题名
五云佑圣观道士萧独清方外之秀杰也以诗闻四方所交多公卿贵人曩岁尝过余曰佑圣之为观剏基宋淳佑间为奉真堂国朝始得请今额光泽簿刘君尚友尝记之矣其後里大姓刘母仇复建正殿而山门廊庑又赖衆力以完独旧有迎客道院久未复尝谒临川吴公为题辞公曰吾性不喜骈俪吾寜捐资为子倡屋成且为子记今年二月君再过余介友人张汉英请曰往吴公赐之倡由是多乐助而屋以成正殿之後作一区高出於殿扁曰山水胜处又後为堂高明与前称扁曰风月吟所东西为客馆四扁曰霞栖云卧深省易安又旁为庵曰半山役起元统甲戌秋仲毕是年冬四方於此乎馆无不足者顾欲吴公记之不可得矣敢以为先生请余惟世间山水凡胜槩闻於天下者率为神仙所庐又必有巨贤翰墨为之发挥而後其地益胜今君之心胸既足与兹山之山水俱胜杰栋高堂曲栏华槛日增於昔余想君焚香对客燕坐其间大江横陈万山罗立烟涛之浩渺晴雨之变态与夫汀花沙树风帆水翼参差上下皆可娯悦或朗吟弄月於冠悠二潭之滨或吹笙骑鹤骖候羣仙於许卓诸峯之外其胜致固不可悉数然向使吴公遂为之记其胜致又岂特如是观哉顾余陈人猥当斯笔岂独媿其山水君复请曰夫使兹山遂为世间胜处而四方施与之姓名遂相为不朽不可以无述先生幸无多让呜呼推君之心千载犹一日也後之居兹山者尚克念之君号独清先後相其役者其徒张永年萧素也
灵岩寺重修藏殿
踰吉安而南且百里有市曰白沙又踰市不一里有寺曰灵岩四山回合巨石壁立相传寺前旧为长江一夕龙挟江去以让乎寺地势嶮峭如奋如跃往往与元气轇轕故神仙宅之多灵异古迹其寺之稍从而深自宋建隆庚申始其寺之有藏殿自宋宣和癸卯始藏殿既久且圮有里善士张君见翁倡衆力新之然所建法轮未尽其制故藏常亦不克运见翁且病呼其子文行语之曰汝必成吾志文行受命不敢忘至元後庚辰遂捐己赀彻旧更剏镂刻之繁既殚精以为巧彩绘之焕不爱力以为美盖踰年而功始毕乡闾赞叹四境聚观所以彰佛道者愈备而见翁之所未克成者成矣夫圣人之教莫大於孝而人子之孝尤重於继志故论其所施虽浮屠之宫推其用心则圣人之教也古之君子观人之道不止於一端今文行兄弟所以承先志者於浮屠之宫尚致其力则其於室家堂构之间吾儒之所谓修齐治平事之所当为志之所必继者可知己然是藏之成吾固有以见文行兄弟之善继而又以见浮屠氏之能自治其事焉盖非善劝求善营具不及是於是若特若智亦可书也
桂隐文集卷一

[book_title]桂隐文集卷二
<集部,别集类,金至元,桂隐文集>
钦定四库全书
桂隐文集卷二　　　　　　元　刘诜　撰序
送佥事李彦古赴南台都事
今天子初改至元之三年江西佥宪云中李公分司巡访吉贑南安揽辔未至先声肃然如范孟博既历三郡氷蘖自持如杨伯起民歌颂载道时上犹邑民皆病疟疠民有梦疠鬼相戒曰李公来吾属当去矣病遂安未几被命除江南行御史台都事君子曰善可为也李公修身善其政上下幽明举知之夫莫难齐者斯人之议今数千里颂美如一公之孚於民者为何如九重简注式畀要职虽劝臣之道於上为得而亦岂非公声实着闻不可掩乎故曰善可为也则又曰台比宪所涖弥广台都事比监察所职弥衆公前监察西台莫重矣而未总乎一台之机务也佥宪江西又重矣而不得悉问乎江南之民瘼也然而上下幽明巳如此今涖弥广职弥衆则其取应又当何如韩退之赠李君房别曰失之此足爱惜得之彼为欢忻今公之擢其庇覆吾民益大谁独无欢忻乎诜灌园郭门南北之士大夫有意於我者皆不敢妄有所誉独於公不能忘乎颂於是乎书
送萧克有偕曾从吾赴瑞州永平簿
萧君克有以世家魁杰之姿往官渠阳曾君从吾以士林环秀之彦实偕其行其志好之同议论之合真所谓鱼川泳而鸟云飞也古之君子其处也必观其所与居其出也必观其所与游不可附而附焉可以知其客不可致而致焉可以知其主故学不失其所以讲政不失其所以谋趋不失其所以归反是而曰志好同议论合吾不知其可矣若二君之相视莫逆其君子之所望与太史公经行天下遂有史记今航洞庭抚赤壁登黄鹤都邑室屋足以壮其气鱼龙涛浪足以激其怀风帆烟树足以骇其观亦奇絶矣然豪商巨贾岁岁之过览不能出一言者盖鲜若二君之登高能赋其山川之所待与子夏曰学而优则仕仕而优则学今仕者固优於学矣学而未仕者盖所以优於仕矣渠阳地僻而事简魏了翁之所以益树千载也簿君政事之暇相从览领弭节乎羣芳六艺之林振策乎道德仁义之苑其亦足乐乎余老矣间尝读书二君之警发是赖故尤惜其别而甚愿其别之有成於其行起而祝曰使簿君之政轶其父兄流高誉於朝遂入为名公卿君之光也使君亦蓄其所学充其华而大其实遂建侯万里外簿君之志也语松茂而栢悦虽予之衰懒倦游者亦将与有愿幸焉遂书以为赠
送贺元忠赴越城庙山巡检
禾川贺君元忠为曲阜学正既满选曹以新例授浙东余姚县庙山巡检当戍舣舟郡苍然亭下士友咸追饯或曰贺君前後二除亦异矣曲阜之墟河山苍莽市邑萧条麦短禾秀黄埃千里虽强壮不能为情及入礼庙则圣贤衣冠肃穆如生鼓钟铿鍧佩履雍容诸生兴伏百拜何其文也会稽之隂溪明山碧舟航如画士女塡会昼夜歌舞虽正士不能不移而又长戟劲弩旁趋前拥短衣上马鸣柝而巡亭檄何其武也二除可谓异矣贺君其变於异乎余曰不然朝廷之用人不一其职而一其才君子之仕不一其地而一其德选曹以是处贺君诚知人矣吾尝闻古之有为者处寂淡而不以为忧居纷华而不以为悦安礼律而不以为严勤师教而不以为劳贺君性美而才达气纯而质坚吾知其视会稽如曲阜视巡检檄而不异於庠序矣乂充而上之其地益殊其职益不同贺君其有异乎若情与境迁器与事局岂大丈夫之有为者哉於是衆皆悦俱起而颂曰浙东西礼义之邦大夫士之仕宦与潜处者皆宗程朱而慕欧曾贺君其不以居於武而疎於见矣钱塘大省所驻宪若帅星罗而碁布其位皆处周吕而出方召贺君其不以习於文而怠於事矣他日有升大府者必贺君也则书以为赠行序
送杨生廷章往旌德
士之不相知者或同室而异趣及其相慕尚则虽越千里而不以为远是心岂可强哉同郡刘君粹衷以雄文高科为旌德县尹廷章将往从之告别於余曰愿请所以教嗟乎生亦好学也巳生之家君固宿於学四方之来从者户外屦满吾闻生匠氏之圃者不求规於他地生造父之家者不学御於他人生胡旌德之之也故曰生亦好学也巳非旌德之贤不能来生之学非生之好学不能慕旌德之贤虽然生之出必念夫吾辞亲而来也归必有以慰其心旌德之见生必念其离亲戚涉江涛而来也其必发枢启钥无所吝於生矣余与旌德友也久知之也深其可慕效者岂独文章哉生必勉之
送萧焕有入京
严陵萧君焕有积学有才气语当时政事如良医病证具有方治评古今人物如老吏谳牍莫有遁情弱冠游京师以救荒三策知名教授桃源克称其职为照磨临江兴国皆理寃泽物戢暴媿贪郡人为碑颂其政以是称为良材为伟器岂过论哉然十余年展转求品官以限年劳未获升用君又恬於进取日从宾游赋诗论文以为乐乃今始问道京师谒改选舟过临江郡士友咸遮饯或谓予曰子之为文辞於萧所不愧呜呼余言非教何所无愧也
送艾用济归河南就乡试
艾实元晖河南士之秀者也去年来从黄君希仲於庐陵郡学学娓娓日有所进六月望告别於其师友与常所往来者将归河南就其乡试余告之曰昔欧阳子庐陵人也学於河南以成大儒进而轶於孟荀扬韩之列庐陵山川之气有以毓之与河南士君子之行有以朂之与今生生於河南学於庐陵河南在中州其山川之气固不劣於庐陵矣庐陵士君子之学问又岂劣於河南哉生所毓所朂之地不劣於欧阳子则其学当优於欧阳子矣语曰顔何人也希之则是然今余谓生之必可希乎欧阳子人或谓余之易於言也余且谓生之不可希乎欧阳子是余之厚诬生也生勉之哉若乃今之科第则学不几於欧阳子之彷佛者或庶几矣不必为生勉
送达子通
士大夫居官有善政能爱民轻富贵重名节审去就不为苟合天下之奇士也蒙古达哩雅齐字子通曾祖官中书丞燕南亷使子通以其祖世赏监濠州锺离县暨监桐城县暨监南康县愿丁母忧不赴复监盐城县至正三年迁监集庆路江寜县至官理寃平讼奸吏望风歛避府檄浚隂山河道计用工二十八万六百子通建言开河道本以为民事或不时反为民害岁蝗旱民饥而死而修河何为急疑其事不行上官怒子通复力请罢上官益怒子通曰吾可不为官不可狥上以厉民即日托以迁葬拂袖去嗟夫士不能以名节自高变化其初复阿上而苟合文过而求容皆不能舍富贵耳若汉汲黯萧望之东汉党锢诸贤与宋之不肯奉青苗法者皆可谓特立不羣之士矣盖古今所鲜见也且子通例不必丁忧而愿丁忧其重天理轻人爵能为人所不能为巳见於此及受檄浚河纵厉民非已罪然必不可寜弃官去是爱民重於爱身爱忠直重於爱爵位他日立大庭任大事岂肯狥时以谋身哉吾故曰天下之奇士也子通所至方且为诗歌畅怀赋景饮酒谈笑曾无芥蔕於心者其度量气节可观矣吾党既为诗以美之而予为叙云
送欧阳可玉
自宋科废而游士多自延佑科复而游士少数年科暂废而游士复起矣盖士负其才气必欲见用於世不用於科则欲用於游此人情之所同庐陵欧阳德器可玉乡俊士也告余将远游余问其所志则独不然其言曰士之修於身者为道德见於外者为文学斯四者固皆可以自求而亦当有取於人古之君子非不可闭门息交以成其善而或从师取友於天下良有以也今之王公大人居则高堂重阶狴犴守阍出则崇牙大纛武夫千羣介马塡拥数十里吾固未易见也而以道德文章重海内者其人差易见也往年尝拜虞公於家温乎其相接蔼乎其相亲然自虞公外未多识也余今复欲涉洪都道武昌历金陵抚关洛以造京师庶几所欲见者咸得见焉其足有以翊予之进而策予之不逮也余闻而异之盖士志於用世者类苟取富贵而已其志於道德文学者何人哉以道德文学求天下其人有不进子而见者乎吾将见子尽识天下道德文学之人而二者亦将在子矣行矣无倦
送延平杨上人归闽求师
自师道不见於圣贤之教而相师莫盛於老佛而尤莫甚於佛氏其徒至历辛苦甘寂寞絶生人天常之乐受垢衣余食之汚洒埽薪水之是给驰叱棒箠之不辞近者率十数年久者或度一世噫其事师亦严矣而究其所得或谓闻一语而悟因一事而解卒堕於鸿蒙混茫非世所共知然自古迄今求是教者未有巳也若圣贤之所以教则即乎人伦日用饮食之常道其事不必如是其贱其日不必如是其久而所得者其纲常为君臣父子其治化为礼乐文章其道为三皇帝王之公其书为九经史传之实本备而末举体立而用行与天地同其大与日月同其明与山川岳渎同其流峙皦然皆世之所共喻然而去古既远士之知师道者何鲜哉故唐韩柳氏皆着书极言士之耻於相师以为斯道之大病而卒莫能正也延平杨上人自少走天下遍求其所谓师至豫章礼善言佛者絶学【僧名】留八年而後渡淮汉游南京入西川上蛾眉拜古所谓普贤希其徒若干年航洞庭住君山参善言佛者空庵【僧名】历南岳七十二峯下湘潭谒善言佛者无方【僧名】各有年数今将自庐陵复蹈东吴归闽益求其可师者师焉噫其求师之勤不少於昔人矣上人生龟山之乡为龟山之裔聪明而多艺苟以是心而慕其祖濬乎程氏之流泊乎孔氏之渚不难也而溺乎彼不能反乎此既可悼其途之失矣而吾党士与游者皆为诗歌以赠之而无一人感上人之勤以自媿其求道之不敏者可见儒者之自弃而不能有所勉激也故因上人谒余言而为是说庶几或者有感焉
送张子静游武昌
张子静旧从中斋邓先生之季子元宏游【元宏名也】处乡校以隽闻一日来告曰局蹐丘里间久矣誓将自西山而武昌以朂吾学焉余谓之曰古之游者志学问而进取之兼得後之游者志进取而学问之不知今子过洞庭覩其浩洋之势浮东南而浸日月风涛之汹壮鱼龙之出没则足以充其气抚赤壁之断岸黄鹤之崔嵬思曹刘孙氏之百战则足以考其得失而慕其人物之英杰寻寒溪之梅问洼尊之故迹则敬其刚介之如存酹芳洲之草指鹦鹉之峩峩则伤其词华之美而不自爱凡山川都邑之得於目何往而非学若过之而不知日夕与俱而不能赋则与舟师估客何异虽游何取子之游以学言可尚矣为我访顔氏之巷而观於孔山峨高冠须发如雪者子拜而师之则学广矣且告之曰使公留庐陵吾不及此公得无乡国之情乎
赠张汉鼎赴岭南
当赵宋南渡时北方士大夫率皆随驾以渡散处州郡若常德大守亳州张允蹈之居庐陵其一也子孙继世盛大今又二百数十年吾所与游者希武希武子汉英尤秀敏多文汉鼎颉颃竞爽疎通能达於事十年前尝以儒试吏於岭南适广寇蜂起汉鼎奋谋猷飞书檄供亿军需揣摩事会动中机宜驱驰戎马间亲俘馘剧寇七人然不自伐帅府嘉其才録其年劳保申为府奏差以省亲留家久之至正五年冬十月遂辞亲出门余赠以言曰子之祖以高科奥学仕宋为大官今子复以才能发身帅府虽未足以尽子之藴而得其途矣余闻元戎说礼乐敦诗书好贤下士子执鞭从之犹挟美玉而游於卞和之门也传曰公侯之子孙必复其始子益勉之余虽老尚拭目焉
赠娄行所游五羊
士之游於四方所乐者在得其所从苟得其从虽道里之远舟车之劳有所不计何则乐乎此忘乎彼也故古人有千里而命驾比屋而相违诚以其乐与否耳吉文之英称於州里有娄氏兄弟曰存所行所强学积文既不远数千里从别驾偰公於金陵行所才学駸駸欲轶其兄州里之聘以淑其子弟者踵至然志所不乐不愿也往年游淮南从平章敬公威卿走杭浙从宪使邓公善之道同志合如埙唱如篪和今又偕其兄从宪佥偰公於五羊非归其势也诚有乐乎其人也娄氏兄弟之於偰公也其偶然乎哉非偰公之德不足以致二娄之来非二娄之才不足以为偰公之客孟子曰孟献子有友五人无献子之家者也五人者亦有献子之家则献子不与之友矣夫献子之欲友此五人者友其道也五人者若之何而不以道自重哉宪佥偰公学博而才宏气刚而德清其所刺举虽公卿无所避娄君之所以友之者宜何如亦曰道而已语曰泰山不让土壤故能成其大宪佥公今日以道治数十州他日以道辅天下吾知不忽乎娄君之所友者矣
赠邵以和
邵君明卿以清异俊拔之资历府掾有年三子皆颖出如其父其仲子以和肄业於学校游余门密知其敏於学而考古之力勤也谐於俗而应世之道善也古人取人贵有体有用讲之礼乐而不能通试之洒埽应对而不能习体何有哉问之钱谷而不能知资之甲兵而不能帅用何有哉若以和庶几兼之矣狄山素为儒武帝问其能守一郡曰不能问其能乘一障强对曰能而卒以取穷为儒至於如此固矣倪寛混混羣吏中不见异於人及上有所问他吏不能对寛独能对称上意为吏独不当如是乎以和为儒久以府檄试吏於文江体用兼优其在今日矣故於其行称是说以赠焉
赠林可翁谈地理
旧见葬书凡前代富贵家所葬辄图以示人曰是出某相某卿观者歆动去年洪林可翁从空山上人来吾州亲指某地当富贵某地宜贫贱尤奇为人葬甚多其效皆欲刻期验余因念地理术亦奇矣厮养童仆择葬偶得所即温饱可致驯至居高门出累骑者有之憸凶尚覇屈意奉葬师设机穽谋佳穴甚者发他人塚出累世枯骨而藏其亲然莫不取富贵显荣子孙昌奕穷巷白屋之士皓首谈诗书动辄蹈规矩恒世世苦饥乏弱不自振夫福善祸淫仁者必有後天之道也然天理常不验而地理常显然者是地理可信而天理不可恃也呜呼自地理之说胜而天理隐邪抑天理不可恃而人始求之地理邪自圣贤言之天理必可恃然苟非信道笃而轻外物谁能舍地而俟天哉虽然使求之地而不弃乎天岂不犹愈乎吾惧乎世之求夫地而弃乎天也故因可翁求赠言而发是慨焉亦庶几为葬书者之初意云耳呜呼观吾言者亦可怅然而一叹矣
赠医士王宇春
人之疾无大小皆足以害身医之道无内外皆足以活人然惟妙於艺者能之同郡王宇春精通诸科文雅识道理敏於见而不自衒勤於人而无几求余尝见其所疗多奇验比又身尝试之益验然皆非急於效以愚人盖其言曰治病必求其源用药必锄其根不求其源虽治莫知其向不锄其根虽愈必致於复且病之方至也如洪水之骤合其势不可以遽退疏导濬涤自底於平躁者逼其势以壅遏则势反愈甚而功必无成盖天下无不可治之病亦无皆速愈之病谓病为不可治医之过也谓病为皆可速愈责医之过也古之为政者必期月三年而後功效始见若朝更化而昼视成暮立法而旦求治议论之士纷纭於朝宁督迫之吏旁午於郡县安有美治哉余闻而叹曰善哉其言治水合於禹之道其言治人合於周公孔子之用心岂徒医云乎哉书以警夫世
郭刘二君邂逅诗序
士君子游宦万里外忽遇故人知已握手岂不足以生志气壮顔色燕山刘元卿为庐陵郡贰幕抵官之初适客省副使郭公持使节弭留於此一见尽欢如子美之遇孟云卿应物【人名】之逢杨开府倾倒谈笑举杯相属极世间声色势利有不足喻其快於是秋旱方初适得甘雨天若助其喜者殆亦一时意气之所为也郭公赋诗一篇属和者盈卷盖人相遇他乡固可喜而又为故知尤深可喜也郭公中朝近臣刘君明时才士他日颉颃云霄未可量此其风云际会之一占云
夏道存诗序
诗之为体三百篇之後自李陵苏武送别河梁至无名氏十九首曹魏六朝唐韦柳为一家称为古体自汉柏梁秋风词驯至唐李杜为一家称为歌行古体非笔力遒劲高峭不能歌行非才情浩荡雄杰不能今观夏君道存所为诗琢清贮澹凝幽拔奇不肯苟简一语飘乎如轻雪之度风也冷乎如寒泉之落涧也澹乎如古罍洗之不可杂衆器也非有得於古与夏君方将膏车从其兄仲善於会稽仲善才又高觞咏磨礲之余必有如灵运惠连之天契神悟者自是当益工归当以语我
刘梅南诗序【梅南名志行】
刘君志行诗五言絶句古律如衣冠士使人起敬虽复笑谐不废其雅七言律其靓丽者如野桥夜月学按霓裳闻者莫不辨其萧散者如空山絶磵时见幽花行者回首长短古句如春风吹潮潋灔晴空莫窥其所挟此岂独天机学问所到亦用工然耳至其间独悲孤笑危睇遐思则可见其奋於志长吟思慕高歌忧患则可见其厚於伦横槊赋诗短衣射虎则可见其通於才君宰有民社而羸马敝裘若一寒士焉世之能识君心者亦岂多哉
九日登鹿角山诗序
余旧家吉水南岭有山峥嵘如鹿两角俗呼为鹿角当在宋时山下有乔木数千章连抱参空隂云蔽亏鹭鹳号集宛然深山太古意也国朝始通是乡为官逵创马驿所谓乔木斩伐殆尽莽为旷土近年来或缭以长垣限以棘沟而所谓旷土又将为果园蔬圃矣嗟夫是乡特寛闲寂寞之滨而为谷为陵者如是不一则通都大邑之改化又何怪也余每归故乡至辄喜留滞不能去昔人所谓乐其所自生非欤至正癸未遂因度九节於此於时天气连隂初可衣单袷八日意行饮杨君文川别墅又饮其兄吾可桂花树下罗君宗伯宗仲邀过其家剧饮痛醉至暮乃归衣冠骈集居人属目余因朗诵曰九节追欢亦偶然羣贤擕酒路聨翩茅檐老妪扶孙语重见衣冠八十年文川和唱云有约登临兴浩然风吹襟袂举翩翩先生领袖衣冠盛更醉黄花四十年遂约一日登鹿角峰至期余乃摄衣径造其顶同游者二十六人列茵相向坐如环丝竹稍间因用东坡大华峰头作重九天风吹艳黄花酒浩歌驰下腰带鞓醉舞崩崖一挥手分韵余得作字约明日诗集独缺鞓崩二字亦以避所难所讳也明日诗集同游徵余序遂书文江西渡埜寥廓有山削成苍鹿角驿亭古道数百家人烟四起象虚廓我亦鹿角山中人久客归来似辽鹤辈行已稀少壮多白头愈觉乡土乐秋天九日云漠漠振袂淩危散腰脚大江东来忽空濶青山环走拥帘幕豁然百里指顾中南眺层城北仙阁白觞潋灧照醪酒碧盘崔嵬出殽臄羌笛高吹破落日村鼓狂鸣动虚壑谷精遁走山鬼奔乐极但愁风雨作风雨作可止之请君勿轻动浩歌且更酌向来豪雄今安在马台龙山俱寂寞不如蓝田把萸翁流芳终以文字托鹿角山山头石路何硌确应知後人慕羊公佳时踏破青芒屩
龙溪曾氏族谱
族不可以无谱族有谱然後不以疎为戚戚为疎不以尊为卑卑为尊戚疎尊卑秩然不可紊而後孝弟之心生焉若戚也而为疎疎也而为戚尊也而为卑卑也而为尊尊卑疎戚其序已紊孝弟之心何由而生然尊卑疎戚之序素紊者始於义不亲情不密义亲情密无是病矣故明吾谱者所以使吾义亲情密也今夫父子兄弟之间寜有不义亲情密也哉自再世而降至三世四世五世而後浸有不知彼为吾兄为吾叔父为吾伯父者矣又自是而愈远而後鬻吾之族於他人市他人之族以为已族者矣嗟夫使吾族谱明又安得有是病哉明吾族谱者使吾之子孙不以吾谱鬻於他人而不市他人族以为吾族也苏明允有言观吾谱者孝弟之心亦可油然而生矣今观龙溪曾氏族谱慨然上有感於唐风杕杜之诗下有感於苏氏族谱之引於是注其族自一世再世以至於十四世十五世其派分源别凡其徙其复其蕃其絶罔不存且明者其意殆欲至於百世而未巳则其势安有戚疏尊卑之遽紊而不知有吾兄吾叔父吾伯父者哉是故族固贵於盛谱尤贵於明族盛者有天道焉谱明则人事之尽而已曾氏之族其可敬哉
尘外流芳集
尘外流芳集者友人萧孚有游永庵所为诗而羣贤和之者也今六年矣孤峰上人编为集而以是名之属余序嗟夫人生无事登高访远寻幽觅胜或放怀於水竹之间憩迹於禅寂之外一生复能几游游而不能赋赋而不能传者又何限古人於此事最是留情而一觞一咏能使人称颂为佳话者甚不多见上人能集是以传其胸中亦不凡矣倘刻之壁使後之来者摩拂而读之或为一怅然也
李伯玉太素脉
歙人张子克言太素脉始於黄帝岐伯伊尹扁鹊黄石公华佗孙思邈皆秘不传惟陈希夷以授王朴而此术遂布於天下然余少时见攻此者甚罕故友湜溪郭公晋能传通之亦默不言近年通者颇多友人李伯玉得其法於鄱阳邵明善素其传正故其术验古今观人之法多矣惟近取诸身为尤切春秋公卿大夫察人祸福於动作威仪之际一举足一发声一形於言无不识其终身者至秦汉间始有论若唐举许负亦能察人终身於一见盖虽不及春秋公卿大夫之神而非後世之可及惟脉则古人仅以察病未始有以言贵贱者岂亦所谓秘而不传者邪君能益精之何患不知人哉虽然吾亦有自观之道书曰作善降之百祥作不善降之百殃夫人苟善矣虽欲辞福不可也苟不善矣虽欲辞祸不可也使为不善而欲求福於脉难矣噫世之人诚能皆以是自观则有不待君之观也欤
蔬笋诗集
僧翠微诗不多见然每不苟作往余初观其藁喜其彷佛韦王蹊径尝进以一语今见其嗜慕益坚譬之饮食猩唇豹胎与刍豢之悦口者皆却而不御所御者乃庾郎之瀹韭周顒之晩菘文与可之烧笋苏长公之蔓菁虽富儿之绮罗羶荤者所不取而风致乃未易及惟知味者知之翠微诗可谓得僧家之本也然使百尺竿头更进一步岂不更可敬哉
彭翔云诗序
亡友彭君翔云诗锻炼精确而不废真意如幽林晓花真寂不赏如寒机夜织神专而心苦如深山遗老语言近质终有德人深致如山醪溪?或使富儿哂蹙而知味者独有所领盖苏老云後数十年天下无复有此文也巳然诗之为言品律固不尽同要其同归於佳即葩浮而不宿於理富健而不永於味又安得如君诗之真实可爱哉忆吾与君相从庐陵印山间君年四十有二三余甫弱冠君弟琦初则长余二岁笑谈觞咏继以讲切或临於水或休於树或倚户而立或促席而论率旦至夜渐中乃散未几君死又数年余与琦初皆纒人事而各散处既而复邻居於城虽时相合然求如与翔云共处时优游永日不复得矣君死既三十一年余与琦初皆苍顔皓首当时亲知零谢欲画其所与游居之地池湮台废莽为耕畴郁为高树白杨连塚望之如宰如臯下马而洒麦饭者皆非向之所执盛衰离合之迹如此可为重慨而琦初犹能宝藏君诗手抄以示余评又可喜也呜呼今谁知翔云者知者独琦初与余耳余既略为评论而复疏其游从之概至其懿行高节不为宰物所知怜则琦初述之巳备世言诗能穷人观於翔云尤信
游兴善寺诗序
遡淦冶而南百里有源曰吉阳山水环合土壤肥沃源有寺曰兴善清泉由後狥寺门而出琅玕乱石间如琴磬然寺僧作亭跨其上修迳蜿蜒竹树蒙密颇有幽意相传南唐後主同母弟李长者着华严合论其中论成骑虎上升遗像固在寺之胜以此夫自拔於富贵之中而遐举於尘垢之外固亦奇矣然亦安知非见其兄沉酣声色国境日蹙既不欲为微子抱祭器而去又不欲效智果易姓以为民望故自托方外有避祸之实无去乱之名且其所为上升安知非见其国既归宋怀不自安而窜匿其迹假是以神其说邪自古孤忠志士高者托神仙下者托佣保往往然也距寺三十里又有陈桥庙桥敎後主不降城且陷死之呜呼长者之去可谓见几而作桥之死可谓见危授命其事乃皆在是乡空山断垄之间好游者不可不知考也泰定丁卯余客淦南溪景翁张氏九月晦日访寺作三诗景翁弟自翁亦有诗而老友曾先生诸君子皆赐和僧宗应作卷请书以重山门因叙以唱和之意而牵联并述长者出处云
百咏梅诗
天地间奇花异卉无足当百咏者独梅可以当百咏不厌愈咏而愈不穷雪後园林水边篱落疎影横斜暗香浮动工矣而竹外一枝又工近世刘後村侍郎积百篇又工余族五山宫讲积百篇又工须溪刘先生短调亦至百篇又工今见王君朝卿以二韵叠和为百诗则又愈难愈工梅之精神标格何其能受人之赋咏不穷如是也朝卿曰子独不见诚斋翁称陈洮湖爱梅造次必於梅顚沛必於梅赓赋不千篇不止将不工邪余骇而起曰若是天地之生诗人无穷则赋梅者愈无穷後五百年余当骑白鹤夜踏罗浮山雪中与君更共赋之
张子静诗词
张子静乐府柔情妩态芳趣婉词纡徐而为妍凄婉而余怨如听昭君马上琵琶蔡琰塞外十八拍不自知其能使人断肠也五言古体贮幽寄淡而不失散朗崇朴反古而自是敷腴如入宗庙而抚罍洗七言长篇浩荡不羁悲壮自悼如公孙大娘之舞劒器也虽时有未适中亦可谓有奇气他日学益充神益完宜有大过人者子静少负才志尝航胥涛棹洞庭窥庐山衡岳以自激发然迄今未有遇其尚俛首塲屋亦以经术干时用哉
志铭
建昌经历彭进士琦初【琦初宋瑞臣彭齐後】
余友彭君琦初以至顺二年九月二十一日没於五羊官舍其子镛後二日亦死讣闻阖门二百指哭振闾巷郡中士友咸失色相吊其季子鎡跣足迎丧踰年十一月庚午奉柩葬於庐陵化仁乡印山新塘之原请铭余惟知琦初久莫如余不得辞也初至元丁亥余客印山琦初在焉於是时科废十年印山知名之士尚不少日夜相与谈说诗书谐笑饮酒而琦初与余尤欲自励制行为文务欲絶出世俗而追古人磨礲相高出处不能相舍当时不知其乐其後皆迁城虽巷陌相望然各纒家患世故浮沉困耗而少年英鋭之气俱少衰矣延佑初元仁宗皇帝诏天下以科举取士士气复振咸奋淬以明经为先而琦初以四年魁乡贡至治癸亥又贡遂擢第授南昌县丞秩满调建昌路经历未两月有诉吏役不均者仇家共构陷坐解职参政耿公叹曰玉石俱焚若此何以劝善会广选行荐为广东盐官居官数月以病终享年六十有六琦初少有通才直气外率内敏遇事见独奇姻族之贫者扶树使自给受侮者扞其患失敎者朂以学事之病於民力不能救则为书以言於上又言文丞相当祠陈古今大义激切不讳故未仕而人信其能有为居南昌摧折横吏民多复业天历初急造兵器飞符夜下连郡骚动琦初请贷官帑徐规以偿事办而民不知平反盗狱增复学廪率为省宪赏识僦居一室图史萧然独四方求文者满座读书夜分无毫末官宦意故巳仕而人信其能有守平生教人倾竭不吝校文江广见黜卷有可取者必为抄録曰吾恨不能尽收又建言欲於贡额外取士故事不必尽达而人信其用心之广其於学破猎万卷诗文随意引笔不为棘艰余尝评其文如春江晴澜滔滔顺流若可?玩疾风过之奔怒千尺或者徒见其敏实未覩其变也遗藁可数十卷有理学意録有闻见録杜注参同初名庭琦字士奇自号冲所既以士奇入仕改字琦初世居庐陵白珏自宋大博齐後分徙化仁乡福塘曾祖文益祖子深学者称坦轩先生父季庆宋两与乡贡国朝赠吉水州判官曾祖妣胡氏祖妣郭氏妣刘氏赠宜人娶罗氏赠宜人三子长镛次铉先卒次鎡孙汉沂洪余与琦初少壮俱艰苦无成琦初晩令若可少慰然一第一官衆人可致在琦初无足论者当今天子圣明海内清晏宜得奇才奥学以论礼乐而轶三代若琦初虽获登用又如是而止且死南州非命也邪而余白首相失追欢思少年相期尤有可感者安得不反覆旧事言之琦初尝喜以诗文属余评曰惟子知吾文未病前数日犹寄示巨帙且曰吾将归老与子论文如曩时盖书至之日死矣呜呼悲哉铭曰
积之深施之浅匪施之浅惟用之晩奋於乡死於远胡死於远维忌之挽瓦完兮璧毁牂驱兮骥蹇嗟哉志士百世一慨【鎡公之壻】
张处士性善
至正二年秋余友曾泰复以书为其甥张治请曰治先君子以去年辛巳十一月十四日弃诸孤将以今年某月某日葬於某地之原敢以吾友顔成子之状请铭於先生先生幸赐之铭死且不朽余时留豫章不及见书则又致再四请乃发状而叹曰治余所知治之父性善尤余所知不可不铭张氏自五代时由贝徙吉竟居吉水文昌乡西团世以儒显曾祖崧尤博学有名声既不用於时则放浪山水间方笠骑犊饮酒赋诗以终祖同老登宋淳佑甲戌第历贑宝庆信州三府推官弃官养亲时相交荐徵太常博士国子监丞不就父希文克世其学性善生至元十八年辛巳初颖敏侍信州公侧名士满座咸惊异其早慧就学克勤夜灯彻旦母鞠氏念其苦常勉其少休君勤益甚弱冠以八韵赋鸣往往淩厉先辈试补校官就中选复薄而不出及仁宗皇帝肇复科举君慨然曰此吾时也累试不合有司然磨礲相善兄道益贡讲画速化友顔成子贡淑训克肖子再龙次榜则君文非不可贡可第也於是知有命矣君素孝於亲笃於伦谊从兄丧久勿克举不计贫能恤兄子长失教不惮劳能训君子谓此或常人可勉至於生死在前而不惧祸福切已而不变则非常人所能君常过友人値其大疫死病肩踵属亲戚散莫顾君叹曰见病走非义也疠有神必不加祸有义留旬日瘗死治病病咸获安又尝任里役有剧贼匿其里官责捕急吏教嫁祸乡富人可脱已祸君曰吾寜自祸义不祸人破产购获贼儒者类辟妖怪及见一鬼遂自惊动辄噤不敢向口常说仁义见一事适已自便或重祸人置渊壑且相笑语自以为智其视君所为何如也君通究经史子集山经地志天文地理为文操笔立书敎其子皆有文呜呼世岂能皆累世仕宦即累世诗书相追袭贤於骤贵而落远矣吾志君墓以死生祸福不动为难历述祖考子孙箕裘不替为可贵必有知道者知吾言之有可感也娶曾氏贤而宜家先二年卒子三曰治曰再龙曰源女二长适曾某幼适罗某孙四宗桧宗集宗杞绳武有遗文朱门问辨纪事珠玉射策提要若干卷禹贡沿革图指南象冈集五卷卒録十卷今雨集三卷程文藁四卷君旧寓永丰明德乡死於寓呜呼君美文行而不见於时可铭已铭曰
文不骞逢之畸行不驰交之漓义也而疠走仁也而已夷吁不见古之遗
高处士师周
呜呼余铭高君师周之墓其离合盛衰死生可感甚矣高氏自吉州吉水归仙迁雅庄为世科望族至君和兄弟益昌国朝至元混一以来君和履任徼巡隐然有偏裨方略保障州邑洊摧剧寇四境依以为安衣冠名胜日集其门弟君器乡贡旧名君宝当时文士故言文武兼备称焉又数十年君以幼龄嗜学日有闻君又师事艾文学幼玉磨琢词赋学校试率在魁列俊声一日动乡郡方册姓名遂流布江广湖浙之间方是时君在家庭为佳少在朋友为英游赋诗饮酒往往自放间尝来城郭与余遇辄纵意论文於词赋友三山林允元潼川唐化龙江东熊瑞每平视无言虽合处恒不久而君和以气为文如鹰隼之方得旷汉而骞长风也又数十年仁宗皇帝以明经修行取天下士君忻然曰庶几可以展吾志矣然竟不合於有司又困於门役不复屑屑以科举为事由是避嚣居城所居适与余为邻携其子植过余日循废堞荒塚往还共谈其於经史诸子百氏之书涉猎根柢能使余敬盖与君会合之密未有如此时者知君之文浸入於道雍容持重如老将之行师制敌虽有成败利钝而其锋终不可挫也又数年君复归乡近故家余十里而止虽山林深密而宾客时至吾闻其与客共坐常至竟日几席或经数日不彻无起去者可谓僻矣然憸人机巧里役桎羁祸患巧中犹不能免薄俗日滋恶肆善消理每如此天历已已闻君抚事感物慨然有不获於怀用陶渊明天运苟如此语为诗见诒往往皆感叹自伤余复之曰天运苟如此相期在圣贤盖期君以古人之事而不芥蔕於世俗也盖君与余疎濶未有甚於此时者而知君之文与气俱揫歛久矣如瞿塘三峡之水霜降波平不见汹涌奔放之势而人愈莫测其津源也呜呼始终三十年之间而君之可喜可感具是矣吾尝谓君英杰刚鋭之气自少至壮厄於科举之未复自壮而老困於祸患之相仍君不以自惜而君子之论则为人材惜之然於家无孝友之阙於人无忮求之过矩矱雅道涵茹斯文乡称善人斯亦可已君生宋咸淳甲戌死元统三年乙亥正月曾祖汝齐祖鸿飞父礼翁娶李氏子男三崧嵀植孙二同孙还珠有诗若干卷藏於家以某年某月某日葬於某山之原崧泣请铭余於君相知深宜铭铭曰
玉也不必其瑀珩梗也不必其杗桢用而不施不若行成不知其人视吾铭
兄子古臣
始余哭兄长翁兄子古臣年十五六哀若不可生尤奋欲扬其亲今三十有七年余与古臣俱瓠落无成而独以後死又哭古臣其忍铭之哉古臣髫龀为余兄後轩轩有大志不肯为庸琐刻意就学授简辄成诵为律赋有俊声既而学益昌恨不见科举及科复巳踰壮一见所颁取士文体曰可无学而能然连试俱黜盖其文浩博高古而有司乐平易也既复自叹曰士生天地间当俯仰无愧外物不足深计筑宅一区缭以松竹梨枣之属村径深窈野兴萧然书倦则灌畦倚树与邻叟往还阡陌间或循诚斋杨公故庐废圃微吟久坐徘徊而归人亦莫有知其心者余尝观其平居议论与其治家规划使用世必有甚可观然竟不试以死可慨也古臣於事亲从兄取友皆尽道见事有不平者必抗公论见困苦者鋭欲济忘其贫乡曲子弟不率敎者必廸其归读书善研究有诗文凡十卷至顺二年五月一日以气疾终得年五十有三古臣字希古初与余同居吉水南岭余後徙郡城古臣迁南溪不时相见见则必夜话连旦余晩岁多忧患古臣独尚义欲取以自任嗟乎孰使古臣死无以慰余之老衰乎娶庐陵彭氏子介女胜娘将以至顺三十年壬申十一月乙酉葬於所居之近中鹄乡尚坑原余哀其有才行而不得禄又不得年故为之铭铭曰
学而不仕也如璞不玉美而不章也如兰隐馥才也为讐志也非福呜呼古臣犹在吾目
仲子尚文
延佑七年正月二十二日余仲子尚文以疾死四月二十九日其妻王氏暴疾死六月二日其子开孙昉踰期继死短生不嗣哀莫置力其年十二月二十七日辛酉合葬其夫妇於吉水州同水乡南岭之西隐原归故乡从先茔也余伤其不淑买石以志之刘氏自南唐保大间由临江徙吉水南岭科贡相望尚文生而颖拔八岁阅族谱知攽敞为宗系又闻曾大父大父皆以文学知名当世即刻志家学经史畅析诗章清丽出语间近韩柳年十三四为律赋辄先庠序科复益研究羣书猎富探元夜讽昼读文蔚以达不肯俗常有四书疑纂若干卷诸史纂若干卷杂纂若干卷丁巳试贡闱不利作励志赋其言以励志为先利达为末明年八月柳生於左腹既溃而元气巳劣百体俱病羣谒医不治危坐一室意良苦然见父母忧勩辄茹楚不呻矫为怡愉家人或用巫史曰有命毋惑常执卷不置约之止曰儿无以忘疾岂以为学邪没之前一日观唐史至魏徵献陵之对曰太宗聪明可诚感何至为战国机术哉病中为古律诗数十篇用意弥高远幼在诸子弟中苍然有秋肃之色事二亲甚谨疾革营市甘旨节序悲喜若以不得久娯奉为痛忧家念亲时有远虑而不属其私闻亲党休戚病若为进减身之不惜而爱气类如此居常尚气谊重知故未尝有德於人徒以賷志早没宗族兄弟亲戚朋友踵门痛哭悼吊弥数月犹依依焉尚文字文仲生丁酉十月王氏生丙申八月世居吉水东门夫死哭之过哀曾大父铨学者称麓隐先生大父仁荣宋咸淳进士茶陵簿改从政郎平阳县尉学者称习静先生嗟乎人孰不病而病不可名人孰不死而死独可伤妻子相从地下父母白首祖送天乎忍哉使其寿宜兴吾门吾不德至此奈何邢敦夫王逢原显族多贵交故夭而名闻天下尚文地寒誉不出乡亦其人不愿人知虽尝往来者或不能深悉也呜呼古今之可悲如此容有之矣而吾独以尚文之可悲又旷古之所无也死而有知其亦能悲此铭也夫铭曰
孰为而赋也孰为而附也孰为而裂之决也为懿为丑其安据也为石为玉美不固邪为鹗为鷟祥而寓也邪归来故乡高峩峩者墓邪
萧生以吾
皇庆二年癸丑某月某日萧以吾死年三十五余哭之哀明年改元延佑之五月其父熙绩以书来徵铭余受而哀之如初呜呼如以吾之不克其寿果可哀矣以吾少明敏事父母必达於顺处家庭未尝疾言遽色与之接而挹其和者或充然也始余客萧氏见其遇事谨用心厚意其必有为於世读书为文讲析道理论世代升降得失常夜分相对童仆倦强意弥厉尤嗜诗自选以下诸大家皆手写联篇帙寤寐体制间以所未见者试评焉辄曰似某某无不然被服淡薄如寒素其风致笃厚有可媿流俗者初熙绩连孕子不育故以吾特锺爱以吾生时家固未赢又多病熙绩夫妇劬瘁良至晚赖其力以佚而以吾死矣其於人世父子之情为何如也以吾病且死无他言独敎其弟以娯亲应门戚然曰吾不得以事吾亲矣及死诸父昆弟亲友乡党皆悼伤不能去於心古今以德人君子为难如以吾者世孰知之哉以吾讳贵孙曾祖某祖某文行为世师表宋末以诗经魁天下授衡州推官学者称草庐先生父讳某熙绩其字也宋乡贡进士母郭氏先十六年卒继文氏宣慰同知公长女配袁氏子男三人某某某女一人许适袁氏以十一月某日葬某乡之原以吾初有志功名恨不在科举时死数月而科举兴穷达虽有命亦可哀已铭曰
其履之醇醇其意之恂恂而不寿於其身呜呼奈何乎白发之亲
墓表
萧德翁
君讳垕字德翁姓萧氏曾祖讳商老祖讳棶父讳焕宋贑县主簿宋亡以国难死时君始八岁避难应变卓如成人公私应酧抢攘会三兄俱逝与弟贵翁表里树立公上之供给不能使之困乡里之机穽不能使之伤由是勍黠者避其锋高捷者避其善於是官暴吏奸政如虎蛇东家西里南隣北屋鲜不披靡莫支独君兄弟所为多出人意表老成者相逊曰是二子斐然剽出如秋风俊鹘所向无前未可量也久之齿益繁居益隘遂益充拓其室构池园寖为乡里甲须溪刘先生以其能以德兴其门书德斋二字以为之表其子永复求余为德斋记君名日闻於四方好施尚义修桥梁治道路捐医药给衾棺杀谷値嫁孤女奉宾客如是者类数十年不倦过者咸称曰是足以名德斋矣然君未尝以为德为之益勤吾尝观於世未少有德於人辄自赞不已公之不自赞非矫以为之者岂非其慈厚本於性其谦让得於天有不自知其然而然者欤君长身丰颐声如洪钟直而有容质而不夸尚大体而不拘小节敦实理而不尚虚文然君尤以孝弟称母夫人年八十有奇公养志无违率其子弟各为新第凿池以鱼辟园以花映带左右戏彩争迎轻舆环侍亲扶持其间真若潘安仁故事其能使乡里朋友称誉者不徒以其事亲之力有余而尤以其意之有余不徒以其身之能孝而尤以其子孙之能孝也孟子以为世称曾元之不如曾参徒以其意之不能充广耳若君之事亲再世而有余意有余孝岂不甚难得哉君又友其弟弟死而哀不止岂不甚难得哉君生淳佑己巳享年七十有八子五人永宪某某某女三人孙男五人孙女八人曾孙男二人曾孙女二人君没以丙戌十二月二日後十日奉柩葬其居之近易家山附先君主簿李夫人之兆左既葬其子宪等既求其姻友奉议大夫刘参状其行又踵门而请余曰先人幸早辱相知且辱为记其斋宇今先君不幸弃其诸孤先生尚赐一言以重其阡以为千载不朽余既念与君交久又贤其有令子故为表其墓呜呼数千百年之後丘落谷湮有登高而望临穴而叹曰此宋仁宗端臣之子孙尚其封树之哉
故宋张伯仪
呜呼伯仪死且九十年矣而耆老谈其风乡人诵其德子孙务诗礼阖门数百人指日可以盛大则君之所以树善垂後者岂偶然哉君先世自贝州徙吉水曾祖文德祖绂皆隐德勿耀父谟不仕然以行取高贤公卿间平粜四十年秘书欧阳守道常贻书江丞相万里亟扬其善君名淑少自克立外重内敏谢俗嗜学受业大理寺丞曾公镐弱冠凌厉庠序有声名试贡闱屡捷乙榜事父母以孝闻从兄弟以友着居乡里以善称好善责已酬物谐俗视其父无不及辟园凿池增置斋馆图史环贮花竹秀野日与宾客往还赋咏其间於世利盖泊如也生宋庆元壬戌七月十七日卒咸淳庚戌三月五日娶吴氏继胡氏萧氏子榉字天陞枢字天极天陞以芳年登漕贡孙文孙定孙喜孙明孙俱天陞子也克大其家曾孙观老吉惠德行文词竝驾古人建义学立奉先祠蔚然日进於礼乐元孙维申南复皆慕学尤奇既以卒之明年辛亥十月壬申窆於龙潭吴家记之原至是文之姻友曰萧某佳士也致文之意以其曾祖宋进士南城县丞萧静轩状来请表其墓且言乡老思君未置呜呼当君卒时海内名笔相望不以此时谒志以发潜德顾待今而以属余非文之克彰其先欤余观世之大姓一再传之後替灭者何限甚至丘陇荒湮草生狐嘷不知其何人其或子孙荣华而饱食暖衣又不知彰其先美今君之墓百年异代而子孙方欲表以垂不朽其家之盛而後之益贤可知矣乃表於其墓曰
古称为善必有後天下惟孝友惟有德於人者天必佑之乡之君子必喜称之以流於无穷太史公曰余登箕山其上盖有许由塚云谓其风流不泯也於戏後又千载有过是者必式曰是宋善人张君伯仪之墓
胡
自黔娄以贫死几二千年庐陵胡继之贫可知矣之贤亦可知矣生名家上距忠简公七世曾祖某祖某父某字尊生早以颖悟受知乡先生博士刘公会孟礼部邓公中文既踰弱冠从余学以赋律论率魁乡校皇庆元年科复自期其战艺当首捷而累不利诗词天出而词尤工清切窈眇近世殆鲜俪性嗜酒稽古所得止以资醉愤世嫉邪不可奈何则托之酒与词畅怀忘情少年貌固娟秀继而贫病每见辄棱棱兀坐稠衆中然文益腴呜呼天之生才艰矣若之成者又艰而竟以贫死命也夫死以至顺二年某月某日得年若干初娶临江敎授刘岂蟠女再娶郭氏子某今抚鞠於周汉臣未死时为书与宣慰周公志仁及汉臣与常所亲厚者以葬复为书乞铭於余细字如平生余读之堕泪复之曰吾忍生铭吾友乎子疾固未死死而不铭吾乃负子既死踰一年余为铭友人萧升周贺买石刻焉相率酹其墓而表其上曰
肮脏而穷者命邪疾弱而短者天邪白璧泥涂俯仰一嗟呜呼奈何
桂隐文集卷二

[book_title]桂隐文集卷三
<集部,别集类,金至元,桂隐文集>
钦定四库全书
桂隐文集卷三　　　　　　元　刘诜　撰祭文
祭王梅边【名炎午】
呜呼孰不事亲而公能甘旨尽欢如曾子闵子之以孝传孰不居丧而公能苫块飦粥如王裒徐积之庐阡其笃兄弟也如连璧奇木千载而不可分其从气类也如长风健翮得意而纵高骞其用武则力足以任乎乡里之保障艺足以守乎平原之?鞬其为文则精者出宝劒於千链沛者纵春涛於百川赖以排难者以之为柱於中流待以举火者以之为谷於凶年闻其辩者疑其为战国之处士见其粹者疑其为山泽之癯仙人方纵侈公胡为淡服而疏食人皆行乐公胡为昼忘食而夜忘眠盖其可知者巳见於斯世之公论而不可知者虽吾亦不能以尽言呜呼公年不跻於上寿而凶傲或至於耆耋公名仅发於六馆而贪狡常一日而貂蝉生材杰而不见用於天下吾不知彼苍曷为其然诜少而闻名晚始相识虽十五年之未多贵情好於一日每暂离而即书常久会而恐失谈何微而不穷辩何异而不一非悠悠之论交观势利以疎密公昔初病吾往候公公喜我至剪烛夜中後闻向安每报每喜於公何益心则如此三月欲尽报公在门雨车淋漓握手忘言盖入城末就乎贤子之养而先急乎朋友之共论慨此意之迂濶岂流俗之所能既相从於累日复别公而有行公云此行定隔千古孰知斯言之?曾不旬浃而公貌不可再覩矣公有令子虽死不亡独风流之永絶增乡国之?伤公魂何之公柩返乡倘斯文之足慰尚彷佛於一觞
祭彭冲所【即琦初也婿彭鎡父】
呜呼冲所四十五年之交游今遽巳矣世间有不可失之友今遂死矣忆岁丁亥吾来印山吾始二十君过其二以意气而定交甚金兰之相契风窻雪案雨笠晴辔何游不同何理不议春园新花秋墅高桂我棋而喧君斚而醉大篇短章奇文奥义或一辩而千言或一笔而万字君如大海奔放不收我以溪涧亦逐其流君如骐骥蹴踏九霄我以驽骀竝驰其輈或同异而角立卒至善之是求取言笑之莫逆终琢磨而若仇咸默契於古人遂顚倒於俗俦乃若世故轇轕游气酢酧常利钝之共济每亨困之相谋所与谈者至亲有所不知所与俱者同气有所不侔君晩决科遂满夙心簪花曲江聨骑上林贰邑佐藩四驰厥声我方灌园抱瓮郭门君有书来心必相论虽蜚伏之各异而情好之弥敦昨岁二月君赴番禺舣舟苍亭旗斾舒舒建帆把酒叙别斯须谓重会之非久乃望瘁於驰驱挟冢子以俱游惨双驾於灵车初得报而犹疑今抚柩而长吁何彼苍之异好叩大钧而无途朔风吹波春雪裂肤峩峩石滩翛翛穹鱼君归良苦魂魄何如我多患难失君愈孤君亦知否当歆欷歔魂兮来归为饮此壶
祭夏深道【即婿夏昶之父】
呜呼深道於是往矣环百里之风流於是丧矣三十年之情义不复曩矣尚忆相从君我方壮顔如烟玉谈经春浪气倾公卿车辙塡巷交游南北文帙盈囊锦舆扶亲顿足高唱吴鱼入馔燕酪流觞兄弟竹屋联吟共赏傲东月之晴轩宴荷亭之夜帐凌絶岫以吹笛泳大江而纵舫解纷排难振弱拔枉一时气槩见称倜傥固流俗之辟易亦气类之所仰何二竖之无情乘六气之乖爽坚车中之高卧阅寒暑之消长坐不离於重氊行不舍於寿杖似凿齿之半人老一窻之天壤呜呼驰骋之姿局以拘挛谈笑之怀杂以痛怆虽神情之未减亦姻友之共怅何凤皇之在薮而鵰鹗之淩空天骥之跛足而豺豕之走圹也嗟维久要申以婚党既欣同而戚合愧情密而迹旷每怀问安以慰慕向每怀剧语以见叙畅曾中心之未酧忽长逝而觖望思周旋之平生增凄悼之万状偶膝疡之为梗觉拜跪之犹强遣愚儿以往奠寄老泪之横放
祭杨西有
呜呼世未尝无公孙侨管夷吾之材常患位不显於时世未尝无王彦方陈太丘之行常患名不登於史嗟惟西轩振拔自已遂继乔木郁为杞梓乡有霆雨君为之幪乡有螭虎君制其锋君所排难如翳而风君所煦抚如饥而充其遇事如太阿龙泉之淬秋水其急义如高鸿俊鹘之骞长空其气愈谦而王公贵人忘其势之峻其语若讷而游士侠客丧其辩之雄崇门盘回大第高矗冠佩从容诗礼磨朂兄弟急难如手於足肃我阶庭睦我姻族岁时拜起家法桐木伏腊咏觞清风杜曲弱冠羣英气撼塲屋追故家之遗意愧四境之流俗忱倡勇之在君纷袭芳而继躅而况名驹长鸣蓟门青云纵靶鲁後周前或华发之怀绶或青年而乘轩谓从此而奋举遡螭坳而淩木天何天道之无凭乃贺庐而吊庭易袍笏以苫块变彩衣於素缨昔之笑谈今为??哀此痛之良酷谅行道之抚膺嗟君材之盘盘竟大器之未施譬骐骥之伏枥纵驽骀而争驰幸继志之有人终兴门於他时顾惟君我相望英槩曾托姻之几何遂永别於千载怀绸缪而不语持盃酒以远酹春云弥空春雨连晦思君平生一恸如对
祭萧从吾
呜呼吾哭萧氏素心翁父子二人矣今最少如从吾亦复哭焉其哀为何如也君少颖悟卓有立志谓当乘青云而纵八极何所不至奈大化之生材常进退之倒置卷经纶于一堂傲多变於睥睨园林清宴花竹春意盖善察脉者先疗疾病於未然善操舟者不以波涛之可畏而识者以一家一乡而推之固知其可用世也方将建大厦以成肯堂之志遗一经以为燕翼之计胡中道之相违溘朝露之忽逝崇霜叠雪忧集祸萃山空兮木落凤亡兮皇谜遂使慈闱哀哀白发悲泪犹子??孑立麻繐襁褓呱呱朝暮谁视而阿大中郎为之寡懽而鲜悰端居而永欷虽然事有不必忧理有不必揆覆乃培之基祸乃福之隧试遐观於古今可含笑於下地追维平生所契者义晩失良朋相望谁慰薄奠一觞有陨其泪
祭仲子尚文
呜呼尚文汝何辜於天而至此极邪忆汝之幼素多病苦吾客於外怜汝者何暨年七八从吾四方志气嶷嶷书声琅琅援笔而写辄已成章吾常期汝可兴吾门但疑灾疾或不可以久长也巳而年学俱长粗有俊誉磨砺简编适际科举推汝之心盖自以功名之不足取也戊午三月汝感腰疾五月稍安汝自治药吾犹不甚以为意其年八月吾归南山汝亦继来路逢疾风至则感冒吾与汝连牀共语汝云右腹之偏若有疮块隐显可疑吾令归城速治吾亦旋归则汝疮浸长徧谒诸医或云宜消或云宜溃历试诸医而疮势骤进矣汝书抵吾斋云比连服内消丸不见内消但觉内长此十月间也遂用外科贴至十一月初三日疮溃出脓数升汝口呼痛汝手沾湿吾不忍见闻次日精神如常人朋友皆贺吾复得壮子虽吾亦自谓是当愈矣夫何证状变为弱虚连用刚剂幸而复振其年岁晩次年新春又谓当愈矣汝於此时有感必咏闻唱即和其心忻忻恨不一日从朋侪以快纡郁也吾三月十一日迁居城西汝以是月末病复进自是元气益羸东支西败朝剧暮差迁延以至秋冬如春空之既霁而旋雨余灯之欲灭而复明也汝痛而呻吾与汝母汝兄必在汝旁毋以为心汝痛暂息意畅而怡吾与汝母汝兄必在汝旁共为之喜虽心知其不起而犹冀其万一苟延也今年正旦汝犹强称觞观贺客题名至元夕意愈不乐然危坐相对何所不言经史环枕随意辄读孰知其仅越五日而旋死邪呜呼吾祖父之德非宜夭其後者而至此何邪汝之顔貌与汝所为非宜短折者而竟至此何邪疾病人所不免而汝病独异於人医药以济夭死而医药至汝而无益人死则有妻子可以嗣守而汝之妻子相继而俱尽父母兄弟非不用情骨月亲友非不効力智穷神弊无所归咎不知造物者意竟何为也天地有穷汝父母之恨无穷也汝父益老汝母多病一饷之适意思汝辄痛不知汝九原之下意又何也今将葬汝夫妇於故乡南岭西隐原山之右汝曾祖麓隐先生之墓也山之左汝祖县尉习静先生之墓也汝生不逮事死而相从其可乐或尚能如人世间否也吾为汝墓铭铭汝良痛汝其知也邪吾读韩魏公侄墓铭悲其早年羸疾以夭一妻一子一女相继以逝汝之可痛大略类此韩氏非不德也汝之闻此其尚可少慰也明日庚申先以汝柩入圹後日辛酉汝妻丧继至而後入圹汝母汝兄当临穴永诀汝父以今夕先奠一觞汝其知之
哀戴用斋
皇庆二年癸丑十月二十有二日用斋戴先生死以十二月五日葬友人刘某悲其有文章而穷以死也作哀辞嗟斯人之生兮患不为贤胡绚美之如君兮秖以为穷之愆学如武库之森备兮文浩浩乎如山川谋可以弥世故之轇轕兮辨可以折坚白同异之元然而蔽风雨仅有环堵之室畜妻子则竟无一顷之田仕不拔於儒选之调算不及於下寿之年病霖雨而无裹饭兮黔娄之衾萧然瓦灯寒而无辉兮孤儿咽而不眠缌麻不足於数人兮孰负土而庐阡诚以才而至此兮愿以斯文而回彼之天呜呼万古一理兮徒有泪之潺湲
哀杨秋山
往予幼时闻公名籍甚意其遡风云取卿相直不一日岂复可进而友哉时改公为民吾乡予始以诸生见公稍察其纯折辈行与交特相好於是予之悉公者深矣公少尉庐陵入郡宪幙以斯文自任不喜作聪明常为道人服行田里间察隂事佑弱击强谔谔以台谏用郡邑至出岭归隐而尽洗前念浮沉俗间若无所能人先士大夫死义固多而废处者往往或以才不谐世老不堪用才与年如公而确然不动心者殆鲜闲居无营故人故吏鹰扬满眼列钟鼎荡闾巷慢慢若不闻覩性喜客倾倒谈笑无复底藴故知细论坐久隙语或嗒然长吁则世亦莫能测也与人交谨往复谡谡行市井间若不玩然心所不合或竟坐不接一语近年以来诸公贵利自薄以文高相誉不吝至褒以周召不为意公亦不肯泛应应亦不一字过情故纷纷者若不相乐而心实严忌之郡俗习为小有挟即侈然躐处躏跞前辈漫不省独敬公挽与竝公於年长一日者必逊下或因以少化广坐崇势谈笑方张公间以舌戟健者辄愧屈此其平生聪明无所为用而入於议论间犹如善庖之芒刃老吏之案牍妙中肯綮而隐慝不得遯伏耳愤世嫉邪自托晦嘿古冠敝衣动必矩法施於事为乃不为修饰古所谓通介者其在斯人与予尝评公平生发奸摘伏如赵广汉剸繁治剧如刘穆之活死命不自伐如钱若水杜门敎授如管幼安诗酒遯世如陶靖节老为诸侯客如杜子美守穷不妄干人如陈无巳此皆其迹也若其自得虽予亦不能知也呜呼余初识公时犹妙风致萧萧如仙人愈会愈老自号蜀皤数年埃黑生面然犹意其未死而竟以死亦可哀也人生读书抱才入官用世曾不少究而穷处以死天命竟何如也予少不可於时从公周旋迂濶今已白发过半矣前不能为公用世之经济後不能为公立身之名誉徒混混为衆人以老而公所为取者竟何如哉感公生死视他人哀特甚叙圹志之所不及作哀词曰士有出而为干莫兮俄折而顽仕不数年兮四十投闲结为瑞芝长虹兮何复见乎人间哀哉乎秋山
书【小柬附】
与揭曼硕学士
诜昨岁闻迁直集贤遂以斯道日侍严近天下幸甚阁下宜得此久矣而天下之所望於阁下者则不止此也位日高道日尊天下之文体日益取正於阁下天下幸甚古今文章甚不一矣後之作者期於古而不期於袭期於善而不期於同期於理之达神之超变化起伏之妙而不尽期於为收敛平缓之势一二十年来天下之诗於律多法杜工部早朝大明宫夔府秋兴之作於长篇又多法李翰林长短句李杜非不佳矣学者固当以是为正途然学而至於袭袭而至於举世若同一声岂不反似可厌哉其于文则欲气平辞缓以比韩欧不知韩欧有长江大河之壮而观者特见其安流有高山乔岳之重而观者不觉其耸拔何尝以委怯为和平迂挠为舂容束缩无生意短澁无议论为收敛哉故学西施者仅得其矉学孙叔敖者仅得其衣冠谈笑非善学者也故李杜王韦竝世竞美各有途辙孟荀氏韩柳氏欧苏氏千载相师卒各立门户曾出於欧门而不用欧苏氏虽父子亦各务於已出盖士非学古则不能以超於今而今亦何必不如古使吾自能为古则吾又後日之古也若同然而学为一体不能变化以自为古恐学古而不离於今也盖尝读阁下之书上不逊於古下不溺於今诗古矣而不可以指曰自某氏文古矣而不可以指曰自某氏此善学者也学古而能使人不知其学古则吾自为古矣无他学古而能为古人之实不徒为古人之文此所以能使人不知其学古也此所以能自为古也仆少颇疏劣其於斯文非有意於述作故亦多散逸然间尝取存者读之似亦有视古人无甚媿者夫知音之难故有旷千载而独得仆也幸得与阁下竝世而立亦尝辱一言之知耻而不以质正於左右则後而失其时矣谨略録所为文若干篇及朋友所梓诗一集献於下风得辱深评而极论之甚幸古之投所业於公卿者皆以干进也如仆岂有是心哉倘有以为之不朽则旷六合千载而不可数者岂不在是乎干冒崇严无任兢悚
与欧阳圭斋学士
诜惟道之在天下不必尽在缙绅之士亦不必尽在山林之人而缙绅之士处於尊显故其道易孚山林之人伏於穷僻故其道难达然古之人固有名满天下文布遐裔而出言而人莫同其乐会意而人莫知其微徒同声附和以名相求独山林之人乃有遥悟於千里之外而不能以相语者又有吟哦闾阎读书着文自得千载顾视流辈无足为语而知崇高富贵之中有道所在而势分之隔不得以相从者斯二者不得値於天地之间久矣然缙绅之士不得山林之人以知其心之微若少缺於其乐而不害其道之传山林之人不得缙绅之士以知其道以发其心之所乐则有槁朽於木石而已故自古士之立於班行之上苟有以自见无不着称於时而其负斯道者遂为四海之河华一代之师表而山林之人则旷世不闻有以斯文斯道自树於千载若汉之扬氏唐之韩柳氏宋之欧阳氏者岂斯道偏在缙绅而不在於山林与吾固疑其有甚不可传也是故山林之人倘知道之在已亦必趋乎缙绅之有道者质焉至有自号於缙绅曰吾之为文之深愈於天下之人而缙绅之有道者亦必进之若知已必使有闻於天下後世是岂徒以为声名哉徒推有余以赈不足哉亦必其意之有乐乎此也呜呼非真有道者不能也阁下锺山川之间气当科举之兴运大廷伟对天下称诵不二十年遂跻卿辅雄文奥学淩厉当时天下之人固以阁下为天下之欧阳子也而阁下乃自谓为庐陵人庐陵亦何幸复有一天下欧阳子哉诜庐陵人也自少颇知为文而知道不在巳故亦不甚经意而於阁下之文虽不多见而若有以知其心喜道之在缙绅者复出庐陵而衰老不能走京师以蕲一言之相契谨以其所为诗及録其所为文若干篇以献古之投文者或蕲於用世若诜之衰老皆非有他独庶几一言之相契耳伏惟悯山林之老朽有以慰发其心黼黻篇端使乡人子弟藉以毕梓以见信於来世谅亦阁下之所乐为也干冒崇严无任悚栗不备
答揭曼硕学士
去秋吾吉夏仲炳归得二月所惠书甚慰执事身居崇要有论思撰述之责而能念及山林遐远时赐音问非观势之时所为也所论天下德行文学之士盖自有其人若仆何得与於其间或者谓江西为可薄则实不然姑以宋三百年而论二程起河洛横渠起关中濓溪晦翁南轩起东南皆为道学宗三苏出蜀欧阳出庐陵王介甫出临川曾子固出盱江皆以文学名天下後世盖扶舆清淑之气周流於天地间互为丰啬厚薄安知後有作者不生於旷古无闻之地乎且人之习於声何常之有岂可以一时一人遂有轻重高下於其所生之地哉执事以为何如执事之文皆於日光玉洁之中而有河倾海倒之势其鸣於千载必矣又何必其不江西也兹因乡人某往京师谨此问起居末由会晤万万厚自珍爱不备
与郑鹏南宪使
某伏处山林闻明公名满海内久矣暨其来南则又闻其核污警惰夙夜勤政奸贪褫魄煌煌如风霆之日呼震於其上而不敢以寜窃以为此古贤士大夫也安得一拜下风以观其声光诚不自意大斾之回少留庐陵辱过敝庐遂得承顔接词者累日又不鄙薄赐教以诗以明公之文学议论高出当代而下听於愚盲而後知大人君子之用心与流俗异也明公朝廷之所倚注班行之所推重入为臯夔出为方召观风察俗则为张范承流宣化则为龚黄此人心之公言非独某之私赞也如闻台省交除但不知果就何职相去差远驰慕奈何某自别明公之後益就汨没然闭门读书确守矩矱不敢有一毫意外之希慕朝廷搜求遗逸过蒙明公推援而心耻以闻达求於人谅当终老於书册间耳曩者一子颇肆力於学既踰弱冠病及两年以死心甚怜之自为之铭不自揆度欲干明公大名为之篆额所以偿其短世慰其土中之幽思伏惟仁人恻隐之心特赐允请则某与逝者俱感明公之盛德无穷也干冒崇严不寒而栗
为仲子尚文聘王氏
惟季秋为四时之清气九日为千载之佳节於此而奉启伟人则竿牍陈言秪以为渎而况婚姻至情礼不在文请得以略诜他日行东山涉字水抚其竞秀合流之势起伏万貌坐念自有宇宙以来其人品磊落英豪固不可尽数而百年之间飞霞颉颃峩弁相高亦复何限然声光起伏往往不可以玩其乔木旧家苍然岁寒傲霜雪而不变阅桑海而大耐者其有几何有如名门忠厚以为本礼乐以为文盛时掉鞅宦途角雄塲屋聿为戴景执事昆仲才可以干莫器可以瑚琏识时应世聨芳竞爽阖门千指岁时衣冠雍容可画乡里指之为太丘之闾公艺之族橘中之棋非深扇外之尘不至岂非山川之气所特锺者欤其甲乌衣踵三槐为世道柱石且有日而婚嫁扳附岂氷氏子所敢企其下风哉次儿尚文年可十五尝鼎斯文或赏其可然淡泊相遭当求其称而蹇修惠言乃欲举令嗣静学之次玉女为之配循避歉然质之秋山先生而以为信因念诸父因依固尝有一日之雅而又从宗兄以识静学冲襟邃识当时窃有愿交之意而今乃得为肺腑之戚诚所甚幸用是不揆其情而庙焉穆卜以不腆书币请焉百世子孙之好将在此而宗祊实嘉赖之临笔不胜忻悚俟命之至
与杨竹磵
曩以哭子之感重累书奠虽尝奉尺书为谢终以未得造门为歉相望二百里只重瞻遡耳迩者来城始闻令弟明斋遽尔捐馆使人惊怛不自已明斋以名家识时之才当昭代右文之日外历藩宣内任清要朋友之间方望其大用以究设施庶几世道与有蒙赖廼今中路折轴四方尽伤兄弟之情如手如足当何以为心邪抑古今痛事如此不少以数观变以理塞悲为国家自重乃亲友之至愿也未能躬唁伏楮拳切
代王通赵氏
遡银潢於异代文彩犹新怀珠树之旧家声华巳冷幸里閈获托於平生宜婚姻远启乎两姓顾闺房既能绣於平原而儿稚岂并佳於逸少福徼百世事定一言有女不以与凡借重直同於九鼎之子归宜其室相成倘副於三槐
与平坡
诜作疎两年殊切驰遡乃忽闻尊公奄逝使人惊悼不巳坐念前朝宿儒零谢殆尽使後生小子犹及闻正始议论之髣髴正赖後凋一二公行为乡闾之典型文为学者之领袖暮岁岿然砥柱薄俗使同里各得其分如得质於太丘使过门各得所愿如得见於司马诗书科目之效正在目前而不克少竢阶庭之奋达此吾党所同慨也时暑方炽尚惟饘粥加勉不胜至愿
答郭方春
诜不相见久矣中闻赐访又以留外不得会晤独时从令兄往还知动履安胜则虽不见犹见也递中忽披手书读之忻慰垂示高文皆有至味大抵脱去流俗务就真实古之作者正如是耳苟未能忘情於衒鬻则以寡理为雄壮浮靡为博赡但可欺诳聋愚耳石洞诗犹有韦王风致恨今世识真者少若此空山絶涧之意谁与领哉见敎人有传诜若不满於科举者此告者之过科举取士尚矣汉唐以来名贤多出此途此明时之所以网罗天下之英俊者也而谁敢小之其间贤愚不齐从古巳然譬之大化生凤皇麒麟之瑞豫章楩楠杞梓之材与樗栎稂莠菉葹萧艾?鴞虺蜴杂然而竝兴天亦安能规规然而择之又安能使瑞与材皆无覆载生成之偏哉苏明允李方叔之流皆未尝得志於科举韩退之曾子固皆累十数试而仅一得诜虽无似亦颇知命安分何尝置忿如或者之论哉所刋程文非惟未尝开口论其是非亦志气衰惰世念日薄乃未尝一过目也足下所论四书之弊甚善然不敢附和者恐不知者指为忿耳足下相爱又谓之不待科举而重此不敢当但科举外物非人所能为若立身行已差少过失则俯仰之间自有真乐然未易能也足下停蓄其学不肯羣试於有司作文制行皆在科举外此尤可敬恨未得相从以消鄙吝也诜一向留家颇有应俗之作未能写寄仲敬远游似未为得何不姑处馆娯亲力学俟命然男子生而志四方安知不遂以此遇也儿辈今岁亦留家附道多谢何时到城当得面究不宣
答周如絅
别後独坐一室深思共语忽巳在百里外殊用怅然两日抵家朋友还往度日夜归得书发缄读之推与过情而待所尊敬歉然不敢当人生无如朋友之乐然英妙可与晤语者甚难足下学勤而才富为文皆足以警发衰朽譬之宝劒虽未出匣自有斩犀兕破蛟鰐之气仆方以得讲切为幸而足下乃礼?逾甚可见怀宝而不自矜也周伯仁之牛心炙苏长公之蜜云龙皆当时大贤故举动言笑辄足以倾一时而名千载若仆之好德乐善则有之而身处穷约其言语何足以加毫末轻重於朋友哉至论仆之为文若过高深而不利於塲屋者仆正恨不能高深果高深虽不利於塲屋不恨也况爵禄外物自有定命卑浅者且可得高深者独不可得哉见喻欲示以高文尤所愿见会面当在旦夕得剧论也敬堂留泸东未归谈间亟称才美志行恐高尚非淡泊儒家所能淹未知其能小用心於训廸否足下度其可甚幸
与彭居所
诜於名门相好之义不待申之以婚姻而後笃密也而况托姻方隆哉君处山林我依城郭相望要不甚远佳时暇日既不能幅巾杖履扶携阡陌以共一笑之乐而书问之往来诗简之唱和亦且濶焉如许则徒恃此心之同耳执事有过人之俊而自处於谦约有经世之藴而自托於晦藏青峰流水花槛药栏超然隐君子之趣若非世俗之所能溷者而阶庭子弟方且振翮仕途扬镳道阃过长沙而思贾谊之达政窥五溪而想伏波之立功盖常挹其议论熟其诗文江岷源委盖有自来则吾之於君虽未见犹见也诜畴昔多幸辱君赐之主维以令弟某之长爱许适小儿某甚盛心也结言以来亦三四年惟恐其箕裘之不能袭诗礼之不能朂以为君辱而孰敢有意於早成婚哉今年及志学亦差若可进万山诸贤过而抚之曰足以赋桃夭矣敢用历吉以是月丁卯奉书纳币於庑下所谓不以微薄废者惟道义岁寒将恃此为万世子孙之福
与李方心
某欲拜书久矣而辄堕因循中承尊字此时欲写数篇鄙作求敎冗故未及即答既而拟十月间必一到印山因得求见则面语为详而笔墨可废也乃多雨久稽故乡竟不果往虽情如此而欲不自媿罪不可也即辰霜气益严想尊候佳适不知日食米可几何去年闻喜食面亦果否每观牋翰辞气苍然只似公健时未尝不以喜以敬科举兴公固尊宿不复屑而某辈亦老项不作数矣幼闻旗铃晩复见之可慨也今之时文往往夫人自以为能鎛驽骥一驱无复知媿然世间伯乐实不常有则文体固未可以复古也春间有袁氏者欲作赏试适与申斋皆不暇命题多非本意今见谓有二三百卷然全未考青原赋亦未见好者或得佳作当録呈也六月来又与申斋冲所约为课试意以激厉儿辈初行此规作者颇多今则有题而无卷矣至如学校季试所谓弥望皆黄茅白苇诚不晓其何故明经古以为难今虽但记见成注脚亦未见其人某少不力学今聪明荒耗其遗忘不待数年以後况欲求斯言於科举之外邪先生学有渊源平昔所得还可疏示一二否某近留南岭有数篇应酬文字谩録求教以塞严命迩来斯文亦复可叹眼中巨擘非不滂葩骏动一时意向病在夸多求捷不知古人务必传者亦尔否也如某辈但能识其如此耳先生以为何如
与滕玉霄
自明公之归洪也不及一书奉问起居自以为心之所向千里如对固不计乎书问之疏数也颇闻辞荣投老以诗书宾客自娯四方所共高而朝廷之倚注方切安车召还盛之白玉行且见之仆穷经山中日向皓首去秋亦尝来洪非为科举亦欲因以见明公乃闻有临川之行科举悬於一夫之去取所不足惜所惜者到洪而不一见明公耳明公名满天下齿牙余论所到谅不靳也亲友李兄廸吉肯堂殿讲之诸孙谈命奇中自号心天欲挂一帘於浦云山雨间非借明公大手以表章之不可故介仆纳拜於庭下倘辱回盼则其长价岂特右军八角扇哉干冒崇严临楮愧悚尚期厚加珍爱以膺显擢不具
与罗养正
自君入南不敢奉书以候起居以君方驱驰於国事则山林放逸之民固无事乎书也如蒙驿传上下亦承寄声深见不忘独媿仆失於瞻伺不及走见耳一命之士苟存心於爱物於人必有所济矧执事以英杰之才明敏之见参赞宪幕事无不统一道之民蒙惠必多此流声之所以远布也台省需贤青冥纵靶在此行矣某今岁仍城居亦时到乡数与明宗羣从令似中舍相会皆安乐无他因城西吴某以台檄补宪掾谨勒此以寄乡慕某为方崖御史之懿戚俊爽有文学草庐吴公曼硕揭公皆所盼异以乡人之情振德而辅翼之幸甚相望甚迩末由参晤惟冀保练以亨奋自爱不宣
与邓善之【代萧焕有】
往留京师辱不以其年少学劣进而敎之周旋累年所以警其不及而朂其成者良至求知已於天下舍公其谁赋归以来从游殆絶岂无他人以为获交於明公则所谓於山见终南於水见黄河诚不敢以泛然他挹也明公以昭代之才久处严近议论高朝廷声名满天下班行之间殆鲜其比中间假节南来首以文行重儒风复以宪纲范俗弊其所素蓄当益以展布窃以士君子之仕也所以行道而道之所寓也惟文章足以饰皇猷惟政事足以振世运方今之官爵虽皆可行志而惟馆阁可以不负其文章惟风宪可以必达其政事明公之文章则居馆阁政事则位风宪矣他有美官复何足道外此则尚未为宰相耳苏明允有言天子之宰相可以生人可以杀人而求一言之几於道则不可得明公先有其不可得者宰相直外物非明公之所难也某曩为桃源州教不数月以归杜门读书又二三年始受临江照磨簿书匡勷苦无自得之趣然心之不可必不肯苟随虽时有平反而获罪於上下至矣以是复奉身而退其於仕进岂不甚可叹哉然皆不足为明公道独惟明公天下所同慕愿一见而不获而某幸有畴昔之好乃不能走千里以尽所欲言以此抱媿殊耿耿也偶闻有便人书此薄寄拳切钱塘素所欲往明公在焉会在旦夕惟厚加保练以国家斯文自爱不备
答王宜父
岁昨别後每怀先公从游之好内伤於心自谓文字之寄痛涕泗之示感不足言也因念友道之薄於今为甚大家贵人则必於势利之足以轩轾者倾倒焉鄙夫游士则必於势利之足以相振者奔走焉否则未有不难合而易疎者也先公之於仆仆之於先公皆在二者之外是以愈久而弥敦既没而不朽而岂流俗所能知哉颇闻执事居忧读礼动法古人四境流誉於是足以为梅翁之子矣於是仆之见执事将如见梅翁矣然不敢以书相劳苦者惧徒溷孝思也新年相望益重驰慕晨兴得书慰感兼集非独不忘其契濶而且有以宠光其荒寂谊当引却而不敢受恐或者以为不情耳於昭盛心藏之无斁宅兆之卜固不可轻然隂阳使人多畏当择见之高者谋之遗藁巳録出甚善其间编摩校治昔者尊公用力勤矣亦不可不过目而後入梓至於述行昆仲亦当先自编类虽其大节昭着在人而必有隐德非外人所尽知者推先公之心虽十易藁不为厌也
答萧敷先【代长男立敬】
惟婚姻辞无不腆而浮恭长语则不敢渎且先施实命之矣故亦直叙梗槩以复於左右每念异时名门诸老寤寐诗书虚右以迎四方之宾游设醴以肃当代之耆硕而老人大父定交尚矣竝鞅文塲聨镳京国意气之盛岂特足以为一时之士契将百世子孙绸缪因依之好未必不基於此矣亲家执事礼乐闻家珪璋雅士少而嗜礼处纨绮而能有其风壮者有猷阅轮云而能傲其变以顺亲成身为先务以敎子明经为彛程方今黄卷夜灯弦诵比屋文昌之光属天汉擢魁兰宫上轶乎壬戌之芳躅固可俟也门寒宗敝理之乘除消息且不敢有颉颃相先之想而况婚姻礼云乎哉乃昨岁有谈令季子明秀可妻者欲以长弱息某室焉某闻而疑之盖不敢以偶於大者今昔所同而功远乃道执事之心所厚者斯文所薄者世俗所急者道义所弃者资装是以有取不然岂其食鱼而无鲂鲤哉书币有严辞曰纳采敢不下拜岁寒初心惠徼无穷之福复自此始
与罗志行
惟两汉专门之学迨唐犹盛至先宋衍其义为文於是辞华尚而经术疎矣国朝崇雅黜浮以实取士而後士以通经学古为高然讲理而不坏於圣贤为文而不失於规矩者盖亦良少学宗大雅四方所推尊公既以英声茂实振铎而涨其流执事又以青年美才横经而继其响光前闻而掇世科兹亦何难小孙年浸以长求师而学正吃紧用工时也岁月荏苒敎者有竭尽不倦之工学者无愤发自拔之意箕裘之继甚为凛然敬以书请於左右倘不鄙夷肯为惠来则煮葵读书相与切磋究之岂惟二三子之幸亦仆衰老之愿也
与杨西有
惟异时旧家相望乔木连云弦诵之颉颃衣冠之还往何其盛也时运乘除而畴昔会合之乐殆不可数入城以来时拜忠襄於乡校以为斯人耿光至今照耀乎宇宙而其子孙近在丘里乃不得时时相与剧谈而纵论可媿也有如亲家执事识时之伟见用世之长材持论公平而名德足以重乡里高义倜傥而豪华足以交公卿一门子弟凌厉卓荦皆有傲睨斯文之想昌运所会蒲轮之召老杏园之宴少行竝见之某少不适俗惟有慕乎前修之所为以为吾家公是静春之道德文章可勉而至时志蹉跎家声益冷但浩然天地间差少媿耳儿女婚姻之责曾未能毕而吾儿之子琳复以缔婚媾盖宗党过为游扬执事不以其清约而许以令玉女室焉某闻而喜曰是乡里旧衣冠之裔也会聚往还将不复盛於今日乎则敢庙焉而书请於左右徼福结言其自高曾而下实宠嘉之
答邓以道
惟师之重古人所先春秋战国圣贤之敎未远在所不论下至西汉皆专门受业弟子以千数至唐河汾之後其道稍冺故韩退之抗顔为师说而柳子厚答韦中立言尤齗齗焉若宋初泰山徂徕湖学之盛则又古道之复起也退之又言爱其子择师而敎之则往敎之习久矣士至於往教岂古道哉虽然以其犹知所尊慕则不可不传也曩自科举之废世相率为诗章杂学固无事於道科举既复弦诵相闻而其事以记诵为长有司之决得失者又多疎劣於是文章不必有法学者不必有师未论来学虽往敎者特为章字句读之不知者设耳恭惟执事以世家乔木之胄闻先儒宿学之传明经垂後树义恤孤家庭之间不论弱冠而不废乎学又不远百里之外下采愚陋而使兄子师友焉此其追古道远俗流甚矣固不肖之所愿闻也书币之勤敢不下拜虽然愚请有以进於是师资之有功在於学者之自慕子弟之率敎在於父兄之所行匠氏之成鐻妙夺乎造化之速宋人之刻楮乃徒为岁月之淹留执事以为何如冬气益寒伏惟厚加保练不宣
复答邓以道
闻执事之名久矣盖其见闻议论有故家之遗风而练达之材可以备明时之实用恨不及一识不谓今者过听辱赐书进之以为塾客此如柳子厚所谓起病颡之驹蹩足之浮图所以承乏心切自庆畴昔向慕之好遂得为知已也奉以周旋其敢自後又念君子之交贵於始进之不苟仆平生於朋友苟受其托必尽其责故成材卒业者亦不少至如穷年坚坐则以家累或未能颇闻执事处斋者必以月计虽有明效大验不足以易岁月之积龙溪初书及希见教皆谓不复事此及见其再书与执事之副墨则又不然此所以迟疑而不敢奉命也与其少旷於他时而取谴不若自揣於今日而先审於进退乃所以答执事下采之盛心也执事以专坐为益而仆以开发为长未信而言君子所诫敢奉聘币以返左右伏惟亮之幸甚人生会合之期诚有不偶後此相逢尚图面谢不宣
答王志文
岁里辱书深佩不忘新年相望无从嗣音想履候安稳得帖尤慰见喻叙述先公行实此扬亲之大节诜辱知最厚谊不敢辞然恐笔墨枯朽不足以发潜光耳至於铭文今世常欲得显宦为之而不顾其文之足以传否志文卓识固当有以异於流俗也未会切冀珍重不宣
与彭宗富
尚忆东湖谈笑之乐且两年矣自後虽常邂逅而聚散悤悤只重思慕岁事肇新缅想彩服高堂称觞介寿福与春新伯仲以明朗俊杰之才加磨礲讲切之功如出匣之劒所向无前而且淬之越砥益鋭其锋其遡霄汉而取青紫也必矣独恨疎濶不得时和新意以发愤人乃者辱访又以留山中遂失迎候甚为怅然醯壶分饷非笃吾味之同不及此君非掠美我获饮醇为惠侈矣怀佩何如何时重有入府之便倾竭欲言临墨拳切
与解辰叟
诜於君有平生之好而会晤差池动一二岁然心所向往往不以是隔也横经邻郡教思益布修涂隽武日引而升於是不负所学矣友人曾君存我旧与同客方崖许继又与名父子後先客古步文字蔚为时秀乡校小试往往多前列今年馆授敎雨之下自贺知音有人然吾不独为存我贺君以斯文师倡一邑使和应者得存我非特足以见吾乡之多才而古今雅调发於衆乐之中亦文字之至乐也因其行辄寄此讯问起居未会切冀厚加保毓不宣
与王顔庭
比承赐访示以高文实有古意浮梁二篇发越尽而不为羡美梅边情词慷慨记顔乐能寻顔子乐处记停云能言陶公所未言甚善甚善自世尚怪诡而指大雅为腐自俗眩葩藻而斥理致为常求其意足以宿道文足以宣心者槩不多见老苏常读鳬绎集谓今世无复能为此文者矣仆於君亦云知多有佳作恨未全见天气尚热想燕处清适便中勒此奉起居
与王聱吾
诜去冬於大斾之出侦伺不谨不及走送自後闻自杭浙而京师山川都邑之胜丽古今世代之兴废领览殆尽人生兹游固已奇絶而又取麾持节易若拾芥想锦归之初宾游乡党排前称庆草木亦与有矜色相如之弩矢前驱买臣之车马填道不是过也且闻阶庭兰玉皆将颉颃青云一门袍笏昌运亨嘉诚口多难羡正欲进贺拘掇未能辄奉尺书以道万一令似秋闱之行已当趍装又有周旋之便不敢拜字别附致拳切
与袁巽堂
伏自去春得奉色笑虽共疎濶而动履之吉无不备悉比审司征满秩解篆还乡而令子路敎复领新除一堂之间袍笏相映可以见山窗先生之泽可以见巽堂体用之材可以见乔木故家之地山川气运之回复既盛於昔必当复验於今也诜为门墙老宾客助喜特甚适留山中两日方抵城又未能造见姑先奉尺书虽无能赞一辞亦可观其心耳尚存惓惓倚俟面庆
与欧阳石泉
诜比者再领尊字备悉亦巳别具报矣审知留洪有暇娯亲甚乐而令子有索女之喜长幼共康一堂四世此真福也人生仕宦抚字百里上有遐龄之母下有慰情之孙诚可多羡独惜阻修不得与庆为歉微礼远奉聊寄情耳丈人以何日戒行天气浸热若得五月到任所为佳盖一则此时道途或者尚未隆暑且既择荣上之日到彼稍早凡事当从容也
答秋江
诜闻君家忠厚之称久矣百年之计种之以德夫自高祖以至今日岂百年哉名父令子所以培植者有光无替作亭览胜饮酒赋诗亭中之长者优游几杖将与园绮而齐寿壮者磨砺翰墨将与晁董而俱升岂非世德之验乎辱命之记媿笔力衰朽无以发挥耳令亲就道来访袖出手书尤见崇笃斯文之意至於饷之以礼本不敢受恐来不知者之疑也顿首只拜何媿如之
复答秋江
诜於翰墨间相知极久未得一会晤为歉孟秋知将入府继闻兴尽深为怅然君家积累世衣冠之盛而名父令子又炳炳愈伟足以振後而光前乃复思所以发先曾大父之潜德而以表墓之笔见属深惧衰朽不能称塞雅怀过廑谢言宠以佳贶其何媿如之传曰先祖有美而弗知不智也知而弗以传不仁也足下之为人孙可谓仁智者倘入石有拓本望示及幸甚
慰李履善
诜昨闻君之有父丧也以客外不获走唁夙拟开岁一致此恸及抵仙境辱令兄赐访之後旋感风失声继复驰归竟以书行愧当何如常忆往年陪冲所一登君子之堂三父皆精神未艾羣从兄弟玉立环侍剪烛夜分留连剧论使客忘去何其蔼如也曾未几何方心先生乘云而去本从相继酷没嘉植欲尽乡国尽伤令尊公复奄弃色养当时乡曲往还之乐逝者丘山如之何不涕泗交颐也执事居丧读礼忧痛奈何诜既不能面唁相望黯然襄事当在何时尚或可与执绋之役以逭其愧耳雪伯霜仲棘冠栾栾敢并致下意
慰杨天鹏
闻君之有母夫人之丧久矣而一书亦堕因循何其可媿也然纯孝之痛久而弥新则寛譬亦不可以缓废惟古人事亲乐莫乐於家方隆而无虞年方盛而及禄执事高堂华庭轻舆丰馔以优游暇适之日尽婉愉娯养之欢顾四境所同羡而又芝检之除且下花诰之渥非遥少须数年叠观盛事岂非人间母子之至愿何居造物为此缺然姻友为之惋伤矧身处其痛将何以为心然倚伏之不齐在天扬立之可必在我执事之所自树既足以重慰斯母少抑忧毁以副爱慕者之所期幸甚兹乘便翔辄往瓣香少寄拳切临墨黯然
慰罗师尹
诜於先公之丧闻讣既後而奉慰尤迟故援笔而先媿也惟先公以忠厚为一门之福以老成为一乡之望高堂四时彩服後先桑麻话邠酒之春灯火课韩檠之夜人间至乐何以踰此尚忆去秋道便奉谒瞻其衣冠之高古议论之英发谓当期颐未艾而俯仰之间遽隔今古虽在先公为无憾而人子至情百年犹以为短荼毒疼割固当何如诜正欲躬造繐绋竟不能遂辄往瓣香聊寓一哀相望惟重黯然
慰萧国阳
畴昔旷野相遇悲不能言然不敢即宫而吊坐念人生祸福礼所不免而二母之丧萃於一日则仁人孝子之心诚无以堪此也仆周旋名门日久切知孝养纯笃岁时彩侍东西相映人间母子之乐奚以过此丛哀叠衅斩焉继之何造物者能厚其昔而不能少贷於今遂为是过酷也茹毒衔苦当尤不可以常情论相望百里亦何以为先生解哉岁新即欲致瓣香而因循不饬惧其弥久辄以书先旦夕过门专图面唁不既
慰王庭望
奉书之初乃以唁语临笔黯然日者高堂祸变属留滞於外归而闻讣悼怛不能自已靖惟人生事亲苟不获遂具庆之愿则尤以偏侍为重古人氷鱼冬笋必极人子之所难良以此也且闻执事出尽应门之劳入尽养志之道家事纎悉一不以累其心盖亦自有足以为娯乐者何居恶剧不待百年孝纯天赋荼毒奈何诜之次儿得倩门墙升堂称寿以效半子之情方且有俟而今遽巳矣何天道之好乖而人事之不可知如此也初欲令其躬致一哀适体中小疾不果行一书写情既堕迟缓亦不复以寛譬语进尚惟节抑以膺倚祸之福相望无任拳拳
慰艾公善
诜於先公道心先生有斯文眷属之谊昨岁之初闻变也悲悼盈襟然而既不能躬唁复不能致尺书正坐时故纒绵之累而亦孰知其心哉念惟先公雄文雅制铿鍧一时譬如脍炙无不同嗜至於粹宇冲襟其袭於人也又如和风之被物名酒之入肌无贤不肖皆为酣畅此其去柳下惠黄叔度固当不远使羽仪当时薰其德而化者宜何如而少不能使第一之偿老不能为命之待此其理之不可晓者一也七十之身九十之母省檄再三旨甘四集母子相娯之日不为不长矣然天能使是母之有名子以扬其亲有上寿以享其养而不能使先公之终养其母此其理之不可晓者二也虽然合门数百指诗礼桑麻昌炽如春而诸孙又以儒选方相继而别起造物之所以厚先公者未为不至矣送终尽礼素车麇至追念平生负愧千万辄为哀诗三章以写风致之万一庶几有知尚为一慨然也
慰李芳心令郎
诜与尊翁别久矣九月辱书徵近作此时意欲一到印山专从公倾倒既又不能儿辈复递至手书则十一月初也月望间缮写鄙文数篇及书一通因未暇寄乃一日偶过方崖家有曾兄从吾谈尊翁仙去初不谓然或曰此懿戚也宜信已而传者浸多於是与素相厚者出涕相吊几先来复得讣音且知属纩之槩棺椁衣衾之无憾盖哀心至此巳十日而犹如初闻也诜於尊翁本有先後进之分斯文相收乃忘辈行其间谊气之相投出处之相与议论之脗合有不可以数者独恨相知百里外不得朝夕亲炙耳计公之拳拳於予予之拳拳於公皆他人所不谕也死生契濶遂至於此可哀也巳盖取手书观之乃未病前数日所作孰以为此死者哉执事骤罹此痛荼毒奈何然一家之责方在一身朋友於是重有所望则擗踊哭泣特孝之一固当有所节也诜有怀耿耿当写为哀辞以发春首诣灵几以致掬泪兹先以书岁寒且甚相望黯然
慰毛天秀
迩者先大夫之丧与吾党叹惋相吊欲奉唁而未能手书远驰墓铭盈帖读之不自知其澘然也先大夫以明经之学负善赋之声咳唾随风皆成珠玉故拾其余鼎者犹得以追安期子乔而为之伍时不我与高遯山林弦歌足以寓其乐泉石足以佚其老一堂四世彩服後先盖人间诗书之福未有过此者去而上仙政复何憾而异代丰芑之思岁寒硕果之感郁而不能释於怀况孝子慈孙痛当何如远日有期痛当载道所以襄奉所以显扬往往皆是属羁於俗不得效执绋之敬在来观之列谨再尺书复为挽诗三章藉此少见葑菲於存没翔风行云矫首黯然
慰萧远心
某於名门凶变宜朝闻而夕吊也乃怀此心至今始能托之尺书羞愧过於悲矣令侄兴吾州判家学有素盛年高科谓当骋骐骥於长途奋鹏鹗於青霄造物拟之以应世道之复铜章缇车曾未小试而遽折其轴友朋之间尤有咨惋而掩泣况在父兄何以为情然而富贵死生皆莫之为而为者向之贺门既非偶然今之吊闾要亦当以前定视之也先生学宿於理谅於悲悼之中必有权度薄奠持前聊致意耳岁晏寒骄伏惟以吾道自爱临墨无任拳切
慰李存吾
今年多得会晤然被悤悤每见每不尽意自八月来稍踈濶而君亦从是居忧矣相望悲痛有不待凭棺握手而後为伤且吊也先大夫平生以一经自树立其於斯文研微析妙可谓致力深而用心苦矣阅世悠悠一笑良难晚抱省檄使由是而略展所学曾何足以慰其万一而造物之靳於我辈者若此世间少年臯比说法何必有学学与命殆真氷炭之不可兼乎昌黎有云贤者博一命则随以死而东坡於董傅尤所深慨古今一理甚未可晓也孝纯天赋荼毒当何以堪然昔之能扬立而慰其亲於土中者皆以患难而得寛譬常语不足为左右道也诜未能躬唁姑托之书而黯塞之怀非面莫究
慰罗元夫
始闻君有母之丧惊怛之余即欲走吊竟堕因循愧当何如人生二亲皆莫报之恩而母道尤可痛故笋盘之馔板舆之奉常极意而有所不足然而伯仲之竞爽其所树立皆足以慰亲之心岁时奉觞各致甘旨则亦可以一笑而永日矧其间驰驱仕路分禄助珍寿穷而养给则固无甚憾乎人间也人子至情百年犹以为短至足犹以为憾伯仲之荼毒痛苦固非吾言之所可解也隆暑弥炽伏惟孝履支持强自寛抑
桂隐文集卷三

[book_title]桂隐文集卷四
<集部,别集类,金至元,桂隐文集>
钦定四库全书
桂隐文集卷四　　　　　　元　刘诜　撰杂着
说
刘绍平号平峿
扁鹊得长桑君要剂故能洞见人腠理肠胃孙思邈得龙翁三十方故能名千载疗百世盖医之神者其初必有鬼物为之授受要非臆度意揣所能到也安成良医刘此山其先尝遇异人俾以丹继俾以善诀由是医益神此山身长魁梧端视徐行治病尤奇验大家争迎至恐後而此山怡然未尝有矜色汲汲治贫者病活之此山字绍平自号平峿夫天下之穷林乔木多矣下至一州一邑必有名区胜境可为美称者故孙复号称大山石守道号称徂徕真希元自号西山杨伯子自号东山近世前辈亦有号南山号崑仑者大抵非张大之过则期望之高今绍平乃取平峿以自号按山有峘峿者山之隐而不耀者也夫其隐而不耀者则何如其平也夫抱已显之技而托之於甚隐挟可高之名而处之以甚平绍平之用心可见矣今夫山在天地间隆隆奔赴斗起千丈出云霞而隔天日者非不高矣然数节之後其势一落无复能环之如儿孙者维兹势之平者则常绵绵延延亘千里而不止绍平之用心其将使百世为此平欤吾闻古之仙人无不妙於方药然往往皆隐君子为之今是家父子神於技隐於德吾疑其人之所以授其先者不独方药也刘氏之福其未艾乎
刘汉隐字
庐陵刘宾远字汉隐有才学连年馆城中还往吾门以汉隐之义谒余言余谓三代以前如耕莘筑岩钓渭之夫皆深隐而不出及其一旦而出则使世道为尧舜不可尚矣下至虞仲夷逸朱张少连之徒荷蒉耦而耕之士皆经圣人评论不可复有褒贬今君之於隐但以汉言然西汉隐士无传商山四皓其杰然者欤东汉逸民传者十八其立身尚志亦皆有可观然能使东汉二百年高人义士清风峻节耿耿相望则皆严子陵有以倡之其末也又有躬耕南阳抱膝长啸虽在十八传之外然方之伊傅尚父固无愧也然则西汉之隐固有愧於东汉多矣今君於两汉之隐宜何从乎盖高之为孔明子陵次之为四皓至若樊英辈之纯盗虚声者固无足取也君尚勉之
赞
见翁真容
其幼而无怙也委孤楫於波涛之流其长而自立也屹杰栋於风雨之秋其应世以才如纶巾羽扇之孔明其处乡以善如欵段下泽之少游声吐洪钟仪像山立笑谐足以沾四坐之磊磈忠厚足以化平昔之怨尤能容物似千顷之陂不傲物似百尺之楼盖其不可及者积学之子孙如谢氏之江左而种德之家世如富公之青州也
颂
三节六桂堂
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>