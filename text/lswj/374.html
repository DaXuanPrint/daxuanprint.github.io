<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="题辞,夏侯常侍集,附录,夏侯常侍集全文在线阅读,夏侯常侍集全文在线下载,大玄古籍书库">
<meta name="description" content="诗文集。西晋夏侯湛(243—291)撰。一卷。湛字孝若,。谯国。(今安徽亳县)人。文学家,才高貌美,与潘岳相友善,时称“连璧”。泰始中,举为贤良,。历太子舍人、。尚书郎等职,惠帝司马衷即位,至散骑常侍。善为小赋,多写草花鸟兽、四时景色。原有集已佚,今本系明人张溥辑成。收有《观飞鸟赋》、《芙蓉赋》、《雷赋》等二十多篇,诗七首。其中以《周诗》著称。另有《昆弟诰》一篇,摹仿《尚书·周诰》文体。被视为古文与骈文斗争之先导。《东方朔画赞》中“戏万乘若僚友,视俦列如草芥”之名句,苏轼引以描述李白性格,广为传诵。有《汉">
<title>夏侯常侍集_夏侯湛_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">夏侯常侍集</span> <br/>
          作者： <span class="inputVal" id="bkauthor">夏侯湛</span> <br/>
          朝代： <span class="inputVal" id="bkdate">晋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]11797</span> <br/>
          说明： <span class="inputVal" id="bkdec">诗文集。西晋夏侯湛(243—291)撰。一卷。湛字孝若, 谯国 (今安徽亳县)人。文学家,才高貌美,与潘岳相友善,时称“连璧”。泰始中,举为贤良, 历太子舍人、 尚书郎等职,惠帝司马衷即位,至散骑常侍。善为小赋,多写草花鸟兽、四时景色。原有集已佚,今本系明人张溥辑成。收有《观飞鸟赋》、《芙蓉赋》、《雷赋》等二十多篇,诗七首。其中以《周诗》著称。另有《昆弟诰》一篇,摹仿《尚书·周诰》文体。被视为古文与骈文斗争之先导。《东方朔画赞》中“戏万乘若僚友,视俦列如草芥”之名句,苏轼引以描述李白性格,广为传诵。有《汉魏六朝百三名家集》本。</span> <br/>
          封面： <span class="inputVal" id="bkimg">Z_18563.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]夏侯常侍集
[book_author]夏侯湛
[book_date]晋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]11797
[book_dec]诗文集。西晋夏侯湛(243—291)撰。一卷。湛字孝若, 谯国 (今安徽亳县)人。文学家,才高貌美,与潘岳相友善,时称“连璧”。泰始中,举为贤良, 历太子舍人、 尚书郎等职,惠帝司马衷即位,至散骑常侍。善为小赋,多写草花鸟兽、四时景色。原有集已佚,今本系明人张溥辑成。收有《观飞鸟赋》、《芙蓉赋》、《雷赋》等二十多篇,诗七首。其中以《周诗》著称。另有《昆弟诰》一篇,摹仿《尚书·周诰》文体。被视为古文与骈文斗争之先导。《东方朔画赞》中“戏万乘若僚友,视俦列如草芥”之名句,苏轼引以描述李白性格,广为传诵。有《汉魏六朝百三名家集》本。
[book_img]Z_18563.jpg


[book_title]题辞
潘安仁之诔，夏侯孝若也。曰：“执戟疲扬，长沙投贾。”余读其词，窃叹文人相惜，死生犹见。《抵疑》之作，班固《宾戏》、蔡邕蔡邕《释诲》流也。高才淹踬，舍文写怀，铺张问难，聊代萱苏，纵观西晋，玄居榷论，释劝释时，文皆近是，追踪西汉，邈乎后尘矣。《昆弟诰》总训群子，绍闻穆侯，人伦长者之书也。但规模帝典，仅能形似，刻鹄画虎，不无讥焉。《周诗》上续《白华志》，犹朿晰补亡，安仁诵之，亦赋家风，友朋具尔，殆文以情生乎？贾谧二十四友，安仁居首，母氏数诮，不知省改，白首之谶，贻亲以僇，孝若连璧，末或同热，长归虽先，幸不及祸，其《离亲咏》有云：“苟违亲以从利兮，匪曾闵之攸宝。”余为三复泣下。孝弟文雅，盛名得全者，此尔东汉赵威豪犹呕血未及，况他人乎！
娄东张溥题

[book_title]夏侯常侍集
赋
雷赋
伊朱明之季节兮，暑熏赫以盛兴。扶桑炜以扬燎兮，雷火晔以南升。大明黯其潜曜兮，天地郁以同蒸。掣丹霆之皓琰兮，奋迅雷之崇崇。驰壮音于天上兮，激驳响于地中。徒观其霰雹之所种凿，火石之所烧铄，云雨之所浇沃，流燎之所淹濯。当冲则擢破，遇披则纤溺，山陵为之崩荡，群生为之震辟。是以大圣变于烈风，小雅肃于天高。嗟乾坤之神祇兮，信灵化之诞昭。故先王之制刑，拟雷霆于征伐。恢文德以经化兮，耀武义以崇烈。苟不合于大象兮，焉济道以成哲。
春可乐赋
春可乐兮，乐东作之良时。嘉新田之启莱，悦中畴之发菑。桑冉冉以奋条，麦遂遂以扬秀。泽苗翳渚，原卉耀阜。春可乐兮，乐崇陆之可娱。登夷冈以迥眺，超矫驾于山隅。缀杂华以为葢，集繁蕤以饰裳。散风衣之馥气，纳戢怀之潜芳。莺交交以弄音，翠翾翾以轻翔。招君子以偕乐，携淑人以微行。
秋夕哀赋
秋夕兮遥长，哀心兮永伤。结帷兮中宇，屣履兮闲房。听蟋蟀之潜鸣，睹游雁之云翔。寻修庑之飞檐，览明月之流光。木萧萧以被风，阶缟缟以受霜。玉机兮环转，四运兮骤迁。衔恤兮迄今，忽将兮涉年。日往兮哀深，岁暮兮思繁。
秋可哀赋
秋可哀兮，哀秋日之萧条。火回景以西流，天既清而气高。壤含素霜，山结玄霄。月延路以增夜，日迁行以收晖。屏𫄨绤于箧笥，纳纶缟以授衣。
秋可哀兮，哀新物之陈芜。绸筱朔以敛𫄨，密叶摵以陨疏。雁擢翼于太清，燕蟠形乎榛墟。
秋可哀兮，哀良夜之遥长。月翳翳以隐云，时笼笼以投光。映前轩之踈幌，照后帷之闲房。拊轻衾而不寐，临虚槛而褰裳。感时迈以兴思，情怆怆以含伤。
大暑赋
惟青春之谢兮，接朱明之季月，何太阳之赫曦，乃郁陶以兴热。于是大吕统律，祝融纪节，蒸泽外熙，太阴内闭。若乃三伏相仍，徂暑彤彤，上无纤云，下无微风，扶桑赩其增燌，天气晔其南升。尔乃土坟坠坼，谷枯川竭，寒泉潜沸，冰井腾沫。洪液蒸于单簟兮，珠汗霑乎𫄨葛；温风翕其至兮，若洒汤于玉质。沃新水以达夕，振轻箑以终日。
禊赋
羡暮春之嘉辰，美灵气之和柔。结方轨于泰路，敷令节而宣游。尔乃□□□□铃鸣，擢翠旗，垂繁缨，微云乘轩，清风卷旌，飞轮焱起，良马电惊，车驾鳞萃，男女雾会，服焕罗縠，翠翳连葢，萦香丸于素襟，结九龄乎时外。粲烂虺靴，焜�发越。若乎朝春挺葩，夕霞抱月，尔乃临清流，背绿柯，云幕高接，丹组四罗。
梁田赋
嬉于夷量之广陆，步于大野之长京。察田畴之疆畔，观游雉之逸形。
夜听笳赋
越鸟恋乎南枝，塞马怀夫朔风。惟人情之有思，乃否滞而发中。南闾兮拊掌，北阅兮鸣笳。鸣笳兮协节，分唱兮相和。相和兮谐惨，激畅兮清哀。奏烽燧之初惊，展从由之叹乖。伸弃兮更缠，迁调兮故颜。披凉州之妙操，掣飞龙之奇引。垂幽兰之游响，来楚妃之绝叹。放鹍鸡之弄音，散白雪之清变。
鞞舞赋
专奇巧于乐府兮，苞殊妙乎伶人。匪繁手之末流兮，乃皇世之所珍。在庙则格祖考兮，在郊则降天神。纳和气于两仪兮，通克谐乎君臣。协至美于九成兮，等太上乎睿文。
雀钗赋
览嘉艺之机巧，特精思于雀钗，收泉珍于八极，纳瑰异以表奇，布太阳而拟法，妙团团而应规。于是妍姿英妙之徒，相与竞嬖飞宠，并修敕理袿襟，整服饰，黛玄眉之琰琰，收红颜而发色，流盼闲步，轻袂翼翼，恃炫艳以相邈，常逍遥而侍侧。昔先王兴道立教，崇冲让以致贤，不留志于华好。
缸灯赋
殊珍宝器，奇像妙工。取光藏烟，致巧金铜。融冶甄流，陶形定容。尔乃隐以金翳，疏以华笼。融素膏于回盘，发朱曜于绮窗。宣耀兰堂，腾明广宇。焰煜爚于茵筵，焕照�乎屏组。
缴弹赋
张弱弓，理繁缴。望大群以送丸，审追放而必获。
观飞鸟赋
见逸游之高鸟，邈飘飏而殊逝。擢华毛以迅鹜，回劲翼以扬势。披六翮之联翩，振轻体之迢递。遂乃矜形辽廓，冯虚安翔，翩翻徘徊，上下颉颃。动素羽之习习，乱白质于日光，玩流气以差池，弄长风以抑扬，摄双翅以高举，舒修颈以儴佯。目悦妙势，心嘉羽仪，爱惠音之嘤嘤，美弱翰之参差，暂高凌于景外，又抑身乎云崖。乍来乍往，若悬若垂。象流星之离天，似圆物之坠危。何斯游之自得？谅逸豫之可希。苟临川而羡鱼，亦观翔而乐飞。
玄鸟赋
观羽族之群类，美玄鸟之翔集，顺阴阳以出处，随寒暑而游蛰，擢翾翾之丽容，挥连翩之玄翼，挺参差之修尾，发缁素之鲜色。及至大火西景，商风吹衣，遂匿形于深穴，敛六翮而不飞，含静泊以充肌，噏至和之精粹，澹恬心以去欲，故保生而不匮，虞众物之为害，独弃林而凭人，不惊畏以自疏，永归驯而附亲，有受祥而皇祇，故遗卵而生殷。惟帝皇之嘉美，置高禖以表神，类鸾皇之知德，象君子之安仁。尔乃衔泥构巢，营居傅桷，积一喙而不已，终累泥而成屋，拾柔草以自藉，采懦毛以为蓐。吐清惠之泠音，永吟鸣而自足。
猎兔赋
尔乃乘露箱，御良马，盾戈接于广漠，弓矢连于旷野。端眺蒿莱，侧盱榛秽。落日攒慨，傍窥蓊荟。视毚兔之所隐，乃精望而审发。弦绝箭激，惊伏并毙。搜陵危险，觅历冈阜。留罾挂于重林，疏罝结于通薮。密惊视于草间，暂见之于蒙茸。拟以锐殳，规以良弓。睹毫末而放镞，乃殪之于窟中。或纷欻赫以惊骛，影跳竦而扬白。擢轻足之茕茕，振游形之跃跃。弓不暇弯，罝不及幕。尔乃鹰鹞翻以飘扬，劲翼谡而下猘。马释控以长骋，郁腾空而凌厉。翕习于回阻之间，缭绕于山泽之际。盘纡游田，其乐泄泄。心既倦兮日迁，命舆驾兮将还。息徒兰圃，秣骥芝田。目送归鸿，手挥五弦。优哉游哉，聊以永年。
愍桐赋
有南国之陋寝，植嘉桐乎前庭。阐洪根以诞茂，丰修干以繁生。纳谷风以疏叶，含春雨以濯茎。濯茎夭夭，布叶蔼蔼。蔚童童以重茂，荫蒙接而相葢。蔽阴澹之南表，覆阳阿之北外。于是诘朝之暇，步趾前庑，春以游目，夏以清暑。昔诗人之所称，美厥生之攸奇。植匪岗其不滋，识非条其不仪。
芙蓉赋
临清池以游览，观芙蓉之丽华，潜灵藕于玄泉，擢修茎乎清波，焕然荫沼，灼尔星罗，若乃𢌞萦外散，菡萏内离，的出艶发，叶恢花披，绿房翠𦷾，紫饰红敷，黄螺圆出，垂蕤散舒，缨以金牙，点以素珠，固陂池之丽观，尊终世之特殊，尔乃采淳葩，摘圆质，析碧皮，食素实，味甘滋而清美，同嘉异乎橙橘，参嘉果以作珍，长充御乎口实。
石榴赋
览华圃之嘉树兮，羡石榴之奇生，滋玄根于𡗝壤兮，擢繁干于兰庭，霑灵液之粹色兮，含渥雾以深荣，若乃时雨新稀，微风扇物，蔼萋萋以鲜茂兮，纷扶舆以蓊郁，枝掺稔以环柔兮，叶鳞次以周密，纤条参差以窈窕兮，洪柯流离以相拂，于是乎青阳之末，朱明之初，翕微焕以摛采兮，的窟㻧以扬敷，接翠萼于绿𦷾兮，冒红牙以丹须，赩然含蕤，璀尔散珠，若乃丛纨始裹，聚葩方离，潜辉蜿艶，绿采未披，照灼攒列，荧荧玄垂，雪酲解䬼，怡神实气，冠百品以奇仰，迈众果而特贵。
宜男花赋
淑大邦之奇草兮，应则百之休祥，禀至贞之灵气兮，显嘉名以自彰，冠众卉而挺生兮，承木德于少阳，体柔性刚，蕙洁兰芳，结纤根以立本兮，嘘灵渥于青云，顺阴阳以滋茂兮，笑含章之有文，远而望之，烛若丹霞照青天，近而观之，晔若芙蓉鉴绿泉，萋萋翠叶，灼灼朱华，炜若珠玉之树，焕如景宿之罗，𠑽后妃之盛饰兮，登紫微之内庭，回日月之晖光兮，随天运以虚盈。
朝华赋
咨神树之修异，实积阳之纯精。蜿潜根以诞节，据川壤以擢茎。皎日升而朝华，玄景逝而夕零。逮明晨而繁沸，若静夜之众星。长茎攒起，柔条列布。濯灵柯于时雨，滋逸采于丰露。灼煌煌以炜炜，独崇朝而逹暮。于是茂树苍苍，纤枝翻翻，潜光玉朗，绿叶翠鲜。
浮萍赋
步长渠以游目兮，览随波之微草；纷漂潎以澄茂兮，羌孤生于灵沼。因纤根以自滋兮，乃逸荡乎波表；散圆叶以舒形兮，发翠绿以含缥。荫修鱼之华鳞兮，翳兰池之清潦。既淡澹以顺流兮，又雍容以随风。有缠薄于崖侧兮，或回滞乎湍中。纷上下而靡常兮，漂往来其无穷。仰熙阳曜，俯凭绿水；渟不安处，行无定轨；流息则寗，涛扰则动；浮轻善移，势危易荡。似孤臣之介立，随排挤之所往；内一志以奉朝兮，外结心以绝党；萍出水而立枯兮，士失据而身枉。睹斯草而慷慨兮，固知直道之难爽。
荠赋
寒冬之日，余登乎城，跬步乎北园。睹众草之萎悴，览林果之零残。悲纤条之槁摧，慜枯叶之飘殚。见芳荠之时生，被畦畴而独繁。钻重冰而挺茂，蒙严霜以发鲜。舍盛阳而弗萌，在太阴而斯育。永安性于猛寒，羌无寗乎暖燠。齐精气于款冬，均贞固乎松竹。
瓜赋
入果林，造瓜田。摘虎掌，拾黄班。落蒂离母，溃于清泉。
设难
抵疑
当路子有疑夏侯湛者而谓之曰：“吾闻有其才而不遇者，时也；有其时而不遇者，命也。吾子童幼而岐立，弱冠而著德，少而流声，长而垂名。拔萃始立，而登宰相之朝；挥翼初仪，而受卿尹之举。荡典籍之华，谈先王之言。入阊阖，蹑丹墀，染彤管，吐洪辉，干当世之务，触人主之威，有效矣。而官不过散郎，举不过贤良。凤栖五期，龙蟠六年，英耀秃落，羽仪摧残。而独雍容艺文，荡骀儒林，志不辍著述之业，口不释雅颂之音，徒费情而秏力，劳神而苦心，此术亦以薄矣。而终莫之辩，宜吾子之陆沈也。且以言乎才，则吾子优矣。以言乎时，则子之所与二三公者，义则骨肉之固，交则明道之观也。富于德，贵于官，其所发明，虽叩牛操筑之客，佣赁拘关之隶，负俗怀讥之士，犹将登为大夫，显为卿尹。于何有宝咳唾之音，爱锱铢之力？向若垂一鳞，回一翼，令吾子攀其飞腾之势，挂其羽翼之末，犹奋迅于云霄之际，腾骧于四极之外。今乃金口玉音，漠然沉默。使吾子栖迟穷巷，守此困极，心有穷志，貌有饥色。吝江河之流，不以濯舟船之畔；惜东壁之光，不以寓贫妇之目。抑非二三公之蔽贤也，实吾子之拙惑也。”
夏侯子曰：“噫！湛也幸，有过，人必知之矣。吾子所以褒饰之太矣。斟酌之喻，非小丑之所堪也。然过承古人之诲，抑因子大夫之忝在弊室也，敢布其腹心，岂能隐几以览其概乎！”
客曰：“敢祗以听。”
夏侯子曰：“吾闻先大夫孔圣之言：‘德之不修，学之不讲，闻义不能徙，不善不能改，是吾忧也。’四德具而名位不至者，非吾任也。是以君子求诸己，小人求诸人。仆也承门户之业，受过庭之训，是以得接冠带之末，充乎士大夫之列，颇窥六经之文，览百家之学。弱年而入公朝，蒙蔽而当显举，进不能拔群出萃，却不能抗排当世，志则乍显乍昧，文则乍幽乍蔚。知之者则谓之欲逍遥以养生，不知之者则谓之欲遑遑以求达，此皆未是仆之所匮也。
仆又闻，世有道，则士无所执其节；黜陟明，则下不在量其力。是以当举而不辞，入朝而酬问。仆，东野之鄙人，顽直之陋生也。不识当世之便，不达朝廷之情，不能倚靡容悦，出入崎倾，逐巧点妍，呕喁辩佞。随群班之次，伏简墨之后。当此之时，若失水之鱼，丧家之狗，行不胜衣，言不出口，安能干当世之务，触人主之威，适足以露狂简而增尘垢。纵使心有至言，言有偏直，此委巷之诚，非朝廷之欲也。
今天子以茂德临天下，以八方六合为四境，海内无虞，万国玄静，九夷之从王化，犹洪声之收清响；黎苗之乐函夏，若游形之招惠景。乡曲之徒，一介之士，曾讽急就、习甲子者，皆奋笔扬文，议制论道，出草苗，起林薮，御青琐，入金墉者，无日不有。充三台之寺，盈中书之阁。有司不能竟其文，当年不能编其籍，此执政之所厌闻也。若乃群公百辟，卿士常伯，被朱佩紫，耀金带白，坐而论道者，又充路盈寝，黄幄玉阶之内，饱其尺牍矣。若仆之言，皆粪土之说，消磨灰烂，垢辱招秽，适可充卫士之爨，盈扫除之器。譬犹投盈寸之胶，而欲使江海易色；烧一羽之毛，而欲令大𬬻增势。若燎原之烟，弥天之云，嘘之不益其热，噏之不减其气。今子见仆入朝暂对，便欲坐望高位，吐言数百，谓陵嶒一世，何吾子之失评也！仆固脂车以须放，秣马以待却，反耕于枳落，归志乎涡濑，从容乎农夫，优游乎卒岁矣。
古者天子画土以封群后，群后受国以临其邦，悬大赏以乐其成，列九伐以讨其违，兴衰相形，安危相倾。故在位者以求贤为务，受任者以进才为急。今也则九州为一家，万国为百郡，政有常道，法有恒训，因循而礼乐自定，揖让而天下大顺。夫道学之贵游，闾邑之搢绅，皆高门之子，世臣之胤，弘风长誉，推成而进，悠悠者皆天下之彦也。讽诂训，传诗书，讲儒墨，说玄虚，仆皆不如也。二三公之简仆于凡庸之肆，显仆于细猥之中，则为功也重矣；时而清谈，则为亲也周矣。且古之君子，不知士，则不明不安。是以居逸而思危，对食而肴干。今也则否。居位者以善身为静，以寡交为慎，以弱断为重，以怯言为信。不知士者无公诽，不得士者不私愧。彼在位者皆稷、契、咎、益、伊、吕、周、召之伦，叔豹、仲熊之俦，稽古则逾黄唐，经纬则越虞夏，蔑昆吾之功。嗤桓文之勋，抵㧙管仲，蹉雹晏婴。其远则欲升鼎湖，近则欲超太平。方将保重啬神，独善其身，玄白冲虚，仡尔养真。虽力挟太山，将不举一羽；扬波万里，将不濯一鳞。咳唾成珠玉，挥袂出风云。岂肯蹩𨇨鄙事，取才进人，此又吾子之失言也。子独不闻夫神人乎！噏风饮露，不食五谷。登太清，游山岳，靡芝草，弄白玉。不因而独备，无假而自足。不与人路同嗜欲，不与世务齐荣辱。故能入无穷之门，享不死之年。以此言之，何待进贤！”
客曰：“圣人有言曰：‘邦有道，贫且贱焉，耻也。’今子值有道之世，当太平之会，不攘袂奋气，发谋出奇。使鸣鹤受和，好爵见縻。抑乃沈身郎署，约志勤卑，不亦羸哉！且伊尹之干成汤，甯戚之迕桓公，或投己鼎俎，或庸身饭牛，明废兴之机，歌白水之流，德入殷王，义感齐侯。故伊尹起庖厨而登阿衡，甯戚出车下而阶大夫。外无微介，内无请谒，矫身擢手，径蹑名位。吾子亦何不慕贤以自厉，希古以慷慨乎！”
夏侯子曰：“呜呼！是何言欤！富与贵是人之所欲，非仆之所恶也。夫干将之剑，陆断狗马，水截蛟龙，而铅刀不能入泥。骐骥骅骝之乘，一日而致千里，而驽蹇不能迈亩。百链之鉴，别须眉之数，而壁土不见泰山。鸿鹄一举，横四海之区，出青云之外，而尺鷃不陵桑榆。此利钝之觉，优劣之决也。夫欲进其身者，不过千万乘，而仆以上朝堂，答世问，不过显所知。仆以竭心思，尽才学，意无雅正可准，论无片言可采，是以顿于鄙劣而莫之能起也。以此言之，仆何为其不自炫哉！子不嫌仆德之不劭，而疑其位之不到，是犹反镜而索照，登木而下钓，仆未以此为不肖也。
若乃伊尹负鼎以干汤，吕尚隐游以徼文，傅说操筑以寤主，甯戚击角以要君，此非仆所能也。庄周骀荡以放言，君平卖卜以自贤，接舆阳狂以蔽身，梅福弃家以求仙，此又非仆之所安也。若乃季札抗节于延陵，杨雄覃思于太玄，伯玉和柔于人怀，柳惠三绌于士官，仆虽不敏，窃颇仿佛其清尘。”
序
羊秉序
（羊秉为抚军叅军，少亡，冇令誉。夏侯孝若为之叙，极相讃悼。羊权为黄门侍郎，侍简文坐，帝问曰：“夏侯湛作《羊秉序》，绝可想是卿何物。”）
秉，字长逹，太山平阳人，汉南阳太守续曾孙。大父魏郡府君，即车骑掾元子也。府君夫人郑氏无子，乃养秉。龆龀而佳，小心敬慎。十岁而郑夫人薨，秉思容尽哀，俄而公府掾及夫人并卒。秉群从父，率礼相承，人不间其亲，雍雍如也。仕参抚军将军事，将奋千里之足，挥冲天之翼，惜乎春秋三十有二而卒。昔罕虎死，子产以为无与为善。自夫子之没，有子产之叹矣。亡后有子，男又不育，是何行善而祸繁也，岂非司马生之所惑欤？
从祖叔权、幼权序
称，字叔权。自孺子而好合，聚童儿为之渠帅，戏必为军旅战陈之事，有违者辄严以鞭捶，众莫敢逆。渊阴奇之，使读《项羽传》及兵书，不肯，曰：“能则自为耳，安能学人。”年十六，渊与之田，见奔虎，称驱马逐之，禁之不可，一箭而倒，名闻太祖，太祖把其手，喜曰：“我得汝矣！”与文帝为布衣之交，每宴会，气陵一坐，辨士不能屈，世之高名者多从之游。年十八卒。
弟荣，字幼权，幼聪慧，七岁能属文，诵书日千言，经目辄识之。文帝闻而请焉。宾客百馀人，人一奏刺，悉书其乡邑名氏，世所谓爵里刺也。客示之一寓目，使之遍谈，不谬一人，帝深奇之。汉中之败，荣年十三，左右提之走，不肯，曰：“君亲在难，焉所逃死！”乃奋劔而战，遂没阵。
诰
昆弟诰
惟正月才生魄，湛若曰：“咨尔弟淳、琬、瑫、谟、总、瞻：古人有言，‘孝乎惟孝，友于兄弟。’‘死丧之戚，兄弟孔怀。’又曰，‘周之有至德也，莫如兄弟。’於戏！古之载于训籍，传于诗书者，厥乃不思，不可不行。尔其专乃心，一乃听，砥砺乃性，以听我之格言。”淳等拜手稽首。
湛若曰：“呜呼！惟我皇乃祖滕公，肇釐厥德厥功，以左右汉祖，弘济于嗣君，用垂祚于后。世世增敷前轨，济其好行美德。明允相继，冠冕胥及。以逮于皇曾祖愍侯，寅亮魏祖，用康乂厥世，遂启土宇，以大综厥勋于家。我皇祖穆侯，崇厥基以允釐显志，用恢阐我令业。维我后府君侯，祗服哲命，钦明文思，以熙柔我家道，丕隆我先绪。钦若稽古训，用敷训典籍，乃综其微言。呜呼！自三坟、五典、八索、九丘，图纬六艺，及百家众流，罔不探赜索隐，钩深致远。洪范九畴，彝伦攸叙。乃命世立言，越用继尼父之大业，斯文在兹。且九龄而我王母薛妃登遐，我后孝思罔极，惟以奉于穆侯之继室蔡姬，以致其子道。蔡姬登遐，隘于穆侯之命，厥礼乃不得成，用不祔于祖姑。惟乃用骋其永慕，厥乃以疾辞位，用逊于厥家，布衣席稿，以终于三载。厥乃古训无文，我后丕孝其心，用假于厥制，以穆于世父使君侯。惟伯后聪明睿智，奕世载德，用慈友于我后。我惟烝烝是虔，罔不克承厥诲，用增茂我敦笃，以播休美于一世，厥乃可不遵。惟我用夙夜匪懈，日钻其道，而仰之弥高，钻之弥坚，我用欲罢不敢。岂唯予躬是惧，实令迹是奉。厥乃昼分而食，夜分而寝。岂唯令迹是畏，实尔犹是仪。呜呼，予其敬哉！俞！予闻之，周之有至德，有妇人焉。我母氏羊姬，宣慈恺悌，明粹笃诚，以抚训群子。厥乃我龀齿，则受厥教于书学，不遑惟宁。敦诗书礼乐，孳孳弗倦。我有识惟与汝服厥诲，惟仁义惟孝友是尚，忧深思远，祗以防于微。翳义形于色，厚爱平恕，以济其宽裕。用缉和我七子，训谐我五妹。惟我兄弟姊妹束脩慎行，用不辱于冠带，实母氏是凭。予其为政蕞尔，惟母氏仁之不行是戚，予其望色思宽。狱之不情，教之不泰是训，予其纳戒思详。呜呼！惟母氏信着于不言，行感于神明。若夫恭事于蔡姬，敦穆于九族，乃高于古之人。古之人厥乃千里承师，矧我惟父惟母世德之馀烈，服膺之弗可及，景仰之弗可阶。汝其念哉！俾群弟天祚于我家，俾尔咸休明是履。淳英哉文明柔顺，琬乃沈毅笃固，惟瑫厥清粹平理，谟茂哉俊哲寅亮，总其弘肃简雅，瞻乃纯铄惠和。惟我蒙蔽，极否于义训。嗟尔六弟，汝其滋义洗心，以补予之尤。予乃亦不敢忘汝之阙。呜呼！小子瞻，汝其见予之长于仁，未见予之长于义也。”
瞻曰：“俞！以如何？”湛若曰：“我之肇于总角，以逮于弱冠，暨于今之二毛，受学于先载，纳诲于严父慈母。予其敬忌于厥身，而匡予之纤介，翼予之小疵，使予有过未曾不知，予知之逌改，惟冲子是赖。予亲于心，爱于中，敬于貌。厥乃口无择言，柔惠且直，廉而不刿，肃而不厉，厥其成予哉。用集我父母之训，庶明厉翼，迩可远在兹。”瞻拜手稽首曰：“俞！”湛曰：“都！在修身，在爱人。”瞻曰：“吁！惟圣其难之。”湛曰：“都！厥不行惟难，厥行惟易。”
淳曰：“俞！明而昧，崇而卑，冲而恒，显而贤，同而疑，厉而柔，和而矜。”湛曰：“俞！乃言厥有道。”淳曰：“俞！祗服训。”湛曰：“来！琬，汝亦昌言。”琬曰：“俞！身不及于人，不敢堕于勤，厥故维新。”湛曰：“俞！瑫亦昌言。”瑫曰：“俞！滋敬于己，不滋敬于己，惟敬乃恃，无忘有耻。”湛曰：“俞！谟亦昌言。”谟曰：“俞！无忘于不可不虞，形貌以心，访心于虞。”湛曰：“俞！总亦昌言。”总曰：“俞！若忧厥忧以休。”湛曰：“俞！瞻亦昌言。”瞻曰：“俞！复外惟内，取诸内，不忘诸外。”湛曰：“俞！休哉！”淳等拜手稽首，湛亦拜手稽首。乃歌曰：“明德复哉，家道休哉，世祚悠哉，百禄周哉！”又作歌曰：“讯德恭哉，训翼从哉，内外康哉！”皆拜曰：“钦哉！”
赞
东方朔画赞（有序）
大夫讳朔，字曼倩，平原厌次人也。魏建安中，分厌次以为乐陵郡，故又为郡人焉。事汉武帝，汉书具载其事。
先生瑰玮博达，思周变通，以为浊世不可以富贵也，故薄游以取位；苟出不可以直道也，故颉颃以傲世。傲世不可以垂训也，故正谏以明节。明节不可以久安也，故诙谐以取容。洁其道而秽其迹，清其质而浊其文。弛张而不为邪，进退而不离群。若乃远心旷度，赡智宏材。倜傥博物，触类多能。合变以明笇，幽赞以知来。自三坟五典八索九丘，阴阳图纬之学，百家众流之论，周给敏捷之辩，支离覆逆之数。经脉药石之艺，射御书计之术。乃研精而究其理，不习而尽其功，经目而讽于口，过耳而暗于心。夫其明济开豁，包含弘大，凌轹卿相，嘲哂豪桀，笼罩靡前，跆籍贵势，出不休显，贱不忧戚，戏万乘若寮友，视俦列如草芥。雄节迈伦，高气盖世，可谓拔乎其萃，游方之外者已。
谈者又以先生嘘吸冲和，吐故纳新；蝉蜕龙变，弃俗登仙；神交造化，灵为星辰。此又奇怪惚恍，不可备论者也。
大人来守此国，仆自京都言归定省，睹先生之县邑，想先生之高风；徘徊路寝，见先生之遗像；逍遥城郭，观先生之祠宇。慨然有怀，乃作颂焉。其辞曰：
矫矫先生，肥遁居贞。
退不终否，进亦避荣。
临世濯足，希古振缨。
涅而无滓，既浊能清。
无滓伊何，高明克柔。
能清伊何，视污若浮。
乐在必行，处沦罔忧。
跨世凌时，远蹈独游。
瞻望往代，爰想遐踪。
邈邈先生，其道犹龙。
染迹朝隐，和而不同。
栖迟下位，聊以从容。
我来自东，言适兹邑。
敬问墟坟，企伫原隰，
墟墓徒存，精灵永戢。
民思其轨，祠宇斯立。
徘徊寺寝，遗像在图。
周旋祠宇，庭序荒芜。
榱栋倾落，草莱弗除。
肃肃先生，岂焉是居？
是居弗形，悠悠我情。
昔在有德，罔不遗灵。
天秩有礼，神监孔明。
仿佛风尘，用垂颂声。
虞舜赞
有虞愔愔，揖让鼓琴。垂拱临民，咏彼《南音》。世澄道玄，天下混心。民思王度，如玉如金。
左丘明赞
世乱谗胜，君子道忧。邱明达圣，致志《春秋》。微言逃难，旁行不流。庶几斯文，希志训猷。
颜子赞
知章知微，体深研机。明象介石，量同圣师。探赜罔滞，在言靡遗。仰之惟髙，瞻之攸希。
闵子骞赞
圣既拟天，贤亦希圣。蒸蒸子骞，立体忠正。干禄辞亲，事亲尽敬。勉心景迹，擢辞流咏。
庄周赞
迈迈庄周，腾世独游。遁时放言，齐物绝尤。垂钓一壑，取戒牺牛。望风寄心，托志清流。
管仲赞
堂堂管生，忘存兴仁。仁道在已，唯患无身。包辱远害，思济彝伦。心寄鲍子，动成生民。
鲍叔赞
鲍叔愔愔，式昭德音。绸缪敬叔，二人同心。厥芳犹兰，其坚如金。遥遥景迹，君子攸钦。
范蠡赞
悠悠范子，求仁在已。进报危国，退弘妙理。身与勲偕，名与身否。逸群远游，永齐终始。
鲁仲连赞
峨峨先生，有邈其节。流仁忧乱，抗道自絜。随事抑扬，与时开阖。在幽能泰，处闷惟悦。
传
外祖母宪英传
宪英，聪明有才鉴。初，文帝与陈思王争为太子，既而文帝得立，抱毗颈而喜曰：“辛君知我喜不？”毗以告宪英，宪英叹曰：“太子代君主宗庙社稷者也。代君不可以不戚，主国不可以不惧。宜戚而喜，何以能久！魏其不昌乎！”
弟敞为大将军曹爽参军，司马宣王将诛爽，因爽出闭城门，大将军司马鲁芝将爽府兵犯门，斩关出城门赴爽，来呼敞俱去。敞惧，问宪英曰：“天子在外，太傅闭城门，人云将不利国家，于事可得尔乎？”宪英曰：“天下有不可知，然以吾度之，太傅殆不得不尔。明皇帝临崩，把太傅臂，以后事付之，此言犹在朝士之耳。且曹爽与太傅俱受寄托之任，而独专权势，行以骄奢，与王室不忠，与人道不直，此举不过以诛曹爽耳。”敞曰：“然则事就乎？”宪英曰：“得无殆就爽之才，非太傅之偶也。”敞曰：“然则敞可以无出乎？”宪英曰：“安可以不出！职守，人之大义也。凡人在难，犹或恤之；为人执鞭而弃其事，不祥不可也。且为人死，为人任，亲昵之职也，从众而已。”敞遂出。宣帝果诛爽。事定之后，敞叹曰：“吾不谋于姊，几不获于义！”
逮钟会为镇西将军，宪英谓从子羊祜曰：“钟士季何故西出？”祐曰：“将为灭蜀也。”宪英曰：“会在事纵恣，非持久处下之道，吾畏其有他志也。”祜曰：“季母勿多言。”其后会请子琇为参军，宪英忧曰：“他日见锺会之出，吾为国忧之矣！今日难至吾家，此国之大事，必不得止也。”琇固请司马文王，文王不听。宪英谓琇曰：“行矣，戒之！古之君子入则致孝于亲，出则致节于国；在职思其所司，在义思其所立，不遗父母忧患而已。军旅之间可以济者，其惟仁恕乎！汝其慎之。”琇竟以全身。
宪英年至七十有九，泰始五年卒。
诗
周诗
叙曰：《周诗》者，《南垓》、《白华》、《华黍》、《由庚》、《崇丘》、《由仪》六篇，有其义而亡其辞，湛续其亡，故云《周诗》也。
既殷斯䖍，仰说洪恩。
夕定晨省，奉朝侍昏。
宵中告退，鸡鸣在门。
孳孳恭诲，夙夜是敦。
山路吟
夙驾兮待明，陟山路兮遐征。
冒晨朝兮入大谷，道逶迤兮岚气清。
揽辔兮抑马，踟蹰兮旷野。
旷野𩪍兮辽落，崇岳兮嵬㠋。
邱陵兮连离，卉木兮交错。
渌水兮长流，惊涛兮拂石。
江上泛歌
悠悠兮逺征，倏倏兮暨南荆。
南荆兮临长江，临长江兮讨不庭。
江水兮浩浩，长流兮万里。
洪浪兮云转，阳侯兮奔起。
惊翼兮垂天，鲸鱼兮岳跱。
䕷芜纷兮被皋陆，修竹郁兮翳崖趾。
望江之南兮遨目桂林，桂枝蓊郁兮鹍鸡扬音。
凌波兮愿济，舟楫不具兮江水深沈。
嗟回盼于北夏，何归轸之难寻。
离亲咏
剖符兮南荆，辞亲兮遐征。
发轫兮皇京，夕臻兮泉亭。
抚首兮内顾，按辔兮安歩。
仰恋兮后涂，俯叹兮前路。
既感物以永思兮，且归身乎懐抱。
茍违亲以从利兮，匪曾闵之攸宝。
视微荣之琐琐兮，知吾志之愈小。
独申愧于一心兮，惭报德之弥少。
长夜谣
日暮兮初晴，天灼灼兮遐清。
披云兮归山，垂景兮照庭。
列宿兮皎皎，星稀兮月明。
亭檐隅以逍遥兮，盼太虚以仰观。
望阎阖之昭晰兮，丽紫微之晖焕。
寒苦谣
惟立冬之初夜，天惨懔以降寒。
霜皑皑以被庭，冰溏瀩于井干。
草槭槭以疏叶，木萧萧以零残。
松陨叶于翠条，竹摧柯于绿竿。
征迈辞
上伊阙兮临川，拊骏马兮授鞍。
中衢兮截叹，敛鞚兮盘桓。

[book_title]附录
本传
夏侯湛，字孝若，谯国谯人也。祖威，魏兖州刺史。父庄，淮南太守。湛幼有盛才，文章宏富，善构新词，而美容观，与潘岳友善，每行上同舆接茵，京都谓之连璧。少为太尉掾，泰始中举贤良，对策中第，拜郎中，累年不调，乃作《抵疑》以自广。后选补太子舍人，转尚书郎，出为野王令，以恤隐为急，而缓于公调。政清务闲，优游多暇，乃作《昆弟诰》，居邑累年，朝野多叹其屈。除中书侍郎，出补南阳相，迁太子仆，未就命而武帝崩。惠帝即位，以为散骑常侍。元康初卒，年四十九。著论三十馀篇，别为一家之言。初，湛作《周诗》，成以不潘岳，岳曰：“此文非徒温雅，乃别见孝悌之性。”岳因此遂作《家风》诗。湛族为盛门，性颇豪侈，侯服玉食，穷滋极珍。及将没，遗命小棺薄敛，不修封树，论者谓湛虽生不砥砺名节，死则俭约令终，深达存亡之理。
史臣曰：孝若掞蔚春华，时标丽藻。睹其《抵疑》诠理，本穷通于自天；作诰敷文，流英声于孝悌，旨深致远，殊有大雅之风烈焉。
赞曰：湛称弄翰，缛彩雕焕。才高位卑，往哲攸叹。

        </div>
      </div>
    </div>
  </div>
</div>
<!--update:2025-08-30 10:25:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>