<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,附录,附录,东山存稿全文在线阅读,东山存稿全文在线下载,大玄古籍书库">
<meta name="description" content="七卷。《附录》一卷。元赵汸(1319—1369)撰。汸，字子常。休宁。(今属安徽)人。长于经学，所著有《周易文诠》。晚年筑东山精舍，时人称东山先生。明洪武二年(1369)。曾预修。《元史》。汸门人汪荫裒辑其遗文为一编，后范准又收集补缀。但并不完备。又有嘉靖间鲍志定序，此本乃鲍志定之父所编，诗一卷，文六卷，附录一卷。《四库全书总目》评曰：“有元。代，经术莫深于黄泽，文律莫精于虞集。汸经术出，于泽，文律得于集。其渊源所自，皆天下第一。故其议论有根底，而波澜意度均有典型，在元季亦翘然独出。诗词不堪留意，然往往颇">
<title>东山存稿_赵汸_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东山存稿</span> <br/>
          作者： <span class="inputVal" id="bkauthor">赵汸</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]152478</span> <br/>
          说明： <span class="inputVal" id="bkdec">七卷。《附录》一卷。元赵汸(1319—1369)撰。汸，字子常。休宁 (今属安徽)人。长于经学，所著有《周易文诠》。晚年筑东山精舍，时人称东山先生。明洪武二年(1369) 曾预修 《元史》。汸门人汪荫裒辑其遗文为一编，后范准又收集补缀。但并不完备。又有嘉靖间鲍志定序，此本乃鲍志定之父所编，诗一卷，文六卷，附录一卷。《四库全书总目》评曰：“有元 代，经术莫深于黄泽，文律莫精于虞集。汸经术出，于泽，文律得于集。其渊源所自，皆天下第一。故其议论有根底，而波澜意度均有典型，在元季亦翘然独出。诗词不堪留意，然往往颇近元祐体，无雕镂繁碎之态。”有《四库全书》本。明嘉靖三十七年(1558)汪荫刊本、明抄本 (藏于北京图书馆)、清德化李氏木犀轩抄本(藏于北京大学图书馆)，均题名 《东山赵先生文集》。</span> <br/>
          封面： <span class="inputVal" id="bkimg">Z_18219.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东山存稿
[book_author]赵汸
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]152478
[book_dec]七卷。《附录》一卷。元赵汸(1319—1369)撰。汸，字子常。休宁 (今属安徽)人。长于经学，所著有《周易文诠》。晚年筑东山精舍，时人称东山先生。明洪武二年(1369) 曾预修 《元史》。汸门人汪荫裒辑其遗文为一编，后范准又收集补缀。但并不完备。又有嘉靖间鲍志定序，此本乃鲍志定之父所编，诗一卷，文六卷，附录一卷。《四库全书总目》评曰：“有元 代，经术莫深于黄泽，文律莫精于虞集。汸经术出，于泽，文律得于集。其渊源所自，皆天下第一。故其议论有根底，而波澜意度均有典型，在元季亦翘然独出。诗词不堪留意，然往往颇近元祐体，无雕镂繁碎之态。”有《四库全书》本。明嘉靖三十七年(1558)汪荫刊本、明抄本 (藏于北京图书馆)、清德化李氏木犀轩抄本(藏于北京大学图书馆)，均题名 《东山赵先生文集》。
[book_img]Z_18219.jpg


[book_title]提要
东山存稿 元 赵汸
钦定四库全书
集部五
东山存稿
别集类四
元
提要
（臣）等谨案东山存稿七卷附录一卷元赵汸撰汸字子常婺源人绩学着书隐居不仕至正末以辅元帅汪同起兵保乡井授江南行枢密院都事其於诸经无所不通而尤邃於春秋所作春秋集传师说属辞诸书皆已着录经部中此本乃其诗文存稿也当元之季汸筑室东山闭户着述明初屡徵不起仅一出修元史事毕即辞归制行极为高洁其文亦多淳实典确不为浮声犹见先民矩矱之遗詹烜作汸行状称其尝谒黄溍於杭州溍大异之又尝至临川见虞集授馆於家一岁盖其所与讲习者皆当世名儒故所为文章能具有师法若此又集中载汸自作黄泽行状一篇於经术传授源流剖晰详至其生平学术之醇正得力所自尤可以概见焉
乾隆四十二年五月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]原序
●东山存稿原序
洪武二年冬休寜赵君子常以史事召至京师既竣事归未逾月以疾终明年春二月葬于里之东岩亲友毕来会葬其门人汪荫乃集其所为诗文若干卷属予序之已诺多疾未遑也未几荫以贤良召而范生准乃续録之旁搜靡遗复申前请呜呼吾子常平生笃志古学岂专在於诗与文哉初予年十有五学于族祖古逸先生之门子常先受业焉先生每称其苦学善思有疑问弗得弗措且约今年再来因问其年曰长汝五岁跃然喜曰果来愿兄事之以求益迨至而先生已捐馆予方耕稼为养乘间读书而子常乃游江西学于九江黄楚望之门再客虞文靖公所比归构精舍于东山期与同志共学焉予适与一二友生读书于邑东崇夀观相见甚懽交勉厚规志惟古人之求凡所得于师若友者各无隐自後别归则严守程期会叙则通宵警饬未久而风涛横溃奔窜无所不相闻问者再越岁予不获已寻授州牧膺省檄什伍其民以御寇攘而子常亦辅赞郡镇帅以寜乡里既而予以忧制退处荒僻子常亦避地吾里之阆山时结屋擕书相期毕志庐室苟完变故莫测遂有远役六载方还疾疢衰惫情况异昔子常复于东山所着春秋集传与属辞左氏补注咸就厥绪复留心於四圣人之易予则感激愧汗尚愿养气毕力旦夕叩击以卒业而遽殁矣噫是果余生之不幸抑亦吾斯文之不幸耶人非不学其堕于俗学之卑陋者不足论苟不溺于佛老尚空寂则必事权谋势利况有文譁一世而心尚虚玄诚心乎圣人之训以极天地之元全天地之德阐天地之用者几何人哉此吾夫子所以莫克立君道以正万方故发吾已矣夫之叹其立师道以教万世意尚隐昧而弗昭为可慨也子常深潜本源力探阃奥体察涵涄完养日固学于黄先生凡诵圣人之经必以积思自悟得圣人之心为本因诸儒训释寻绎其所已言者而融通以得其所未言者故於易之象春秋之书法礼之大纲小纪节文度数之详具有端绪惜乎年止於是而未遂成书也文多因人推迫或应酬问答不得已而为之诗因感发而形之咏歌虽不专乎是然长篇短哦亦不一字苟为也子常名汸学者称之曰东山先生因汪范二生之请故推在昔交承之契期待之深以见其设施之有在呜呼观其文者尚亦效於是也哉星源汪仲鲁序

[book_title]卷一
●钦定四库全书
东山存稿卷一
（元）赵汸 撰
○诗【五言古】
题平山堂次黄先生韵
虚堂眄平冈积翠淩天半彷像识瑶台熹微窥玉案颇疑巨灵力剗削非一旦森森古树齐奕奕朝霞烂地近巘易陟池清莲不蔓莺啼午梦残客至琴声断胜境契中襟雅怀知弗畔翛然忘物我讵肯存崖岸马迹遍幽燕华颠乐村閈居夷非矫曲悼猛得前筭巇嶮世所趋真淳日雕散跬步视安危片言几理乱苟能领斯会未觉身为患嘉谋谅贻厥岂曰夸殊观
送汪子翼赴采石书院山长
汪子富儒术雄文惊有司横经得专席往主圣哲祠昨者遇相别清言不及私惟念紫阳翁周程以为师云何陆子静所学乃异兹後生将焉从此事宜精思斯行凭在尔寜复计班资嗟余素寡陋求道多困岐离索亦云久陆沈乃其宜一闻君子论反躬愧湮微神心异象罔谁能握其机关洛有遗言本根实在兹及门多通明经说乃见讥朱子晚所造卓絶知者希象山如可作岂复忧支离使其或有异在我已无疑前修去已远问辩将畴依子有千里行谁能纠予非采石古重镇精庐俯危矶子登蛾眉亭勿作雍门悲应怀谪僊人宫锦何淋漓横絶宇宙间飞黄不受鞿君子慎修已深潜厚自持斯人固天放跌宕将安归适道必有途积德必有基所贵敦实行无为尚虚辞俗学昧本原希微罕真知侏儒笑俳优长者岂吾欺念子实命我斯言非我宜敬恭奉明德白首以为期
吕景武哀诗【并序】
吕君景武山东即墨人郡倅景文其兄也曾祖整至元间以千夫长从征交趾军败不屈挟二囚投海死子孙世其官至景武好读书为诸生受业江寜郡学山东陈子恭江西朱景晖吾郡唐仲实其师也景晖死君请於其父具费以礼成丧景晖言星变甚异乱必自两淮始久之果然姑孰溃景文得脱难侍太夫人郡陷衆殱焉又合家以免既而有荐其才者授官新安景武出入兵中竭力以养其亲岁时省兄新安求唐先生之请於兄而宾礼焉戊戌十月以病卒权厝问政山下唐君词以哀之其序之大畧如此星溪俞仲谦问余疾山中且言郡人德吕侯而欲慰其手足之思也因出此卷以观之为赋诗以表之
山东有壮士胄出古诸姜起从楼船师军败耻生降挟俘投海死终不媿鹰扬有孙若郡校刻意攻文章师亡於我殡丧具倒赀囊大兄绾银符慷慨百夫良忍死脱锋镝明神翼高堂佐郡黟山下慈母未敢将甘旨弟所营时亦来兄傍一疾竟不起呼天但茫茫何以慰母怀相看涕淋浪世乱获考终安知短与长郊原多白骨岂解归山冈
银峰述德诗【并序】
番之属邑德兴其望曰银峰当艰难时攻伐四侵内离外讧相为仇敌莫知所属总制和阳王公既开幕府於星源号令一新威德兼着民获所归远迩寜谧乃擢其武力忠荩以为股肱牙爪又察才可仕者荐而官之邑人得保遗命复齿齐民耕田凿井老子长孙皆公赐也於是元帅张昭请作诗纪实庶几流传四方以昭盛德云
戎马生淮甸烟尘暗江湖银峰万家邑转目成丘墟番君祠既毁张相墓应芜千年豪杰堀但见豺与狐四隣更问罪毒螫焉能祛牺牲待境上玉帛既与俱谁将庇吾民跂踵待来苏两属固非策瓜分岂良图干戈日相寻山谷皆储胥甘心仇彼壤斩刈互相踰衅同虞芮争祸岂蛮触殊相倾各恃援肯复哀无辜福星临婺渚千骑专城居威行征伐外泽被凋瘵余招携自有道不亟亦不徐运步理必复寒谷春阳嘘湓浦覆巢穴宫亭偃根株永谢西江水还同涸辙鱼含垢廓洪度推诚开戅愚汝才吾与达勉思致名誉汝武吾爪牙所当应时需难若春氷释寃似水涤除父子再天日妻孥欢室庐向来锋镝地画作瓜芋区始羡生人乐力耕供赋需譬如涉渊水公作济川桴又如沟中瘠忍死待公哺况非遇公贤此邑今何如我欲留公像英姿照里闾穹碑铭伟绩螭首而龟趺所示只一乡所传唯道途作诗颂公德纪实辞不诬子孙又子孙歌咏无时渝方伯及连帅视公为规模
题黟令周君儒所藏清溪白云图
结屋清溪上白云与为隣云影常在地溪光净无尘余晖及山木晻映忘冬春逍遥窗户间亦足娱心神相望彭泽宰仕止孰由人忽忆桃花源悠然思问津
悼子琯
无子未尝忧有子悲不育妙赞世所稀我穷焉得鞠所嗟百日间奔走无停躅贺者犹在门房中已闻哭汝病吾不知汝名人已録我无高飞翼安用烦覊束奉身如拱璧世乱遭指目祸福来无端每虞连骨肉殇子古称夀彼苍非汝毒勿羡彭与■〈目冉〉贪生恒局促
题米元晖江山小景
沧波浩无津挥手扬帆去回顾江上山苍苍但烟树结茅傍洲渚岂少垂纶处终然尘迹近未及扁舟趣世运如风飈朝新夕成故白云何亭亭倏尔天际住寄谢山中人奚为独多虑
病士
病鹰不忘击病骥不忘骧病鹤俛不啄仰睇霄汉长惟有病士心死灰不复扬居处终鲜欢起行若痛亡逢人目辄动内惕外周章口虽强诺唯退省但茫茫已疾且忘疗焉知民未康多谢游谈者勉旃思自强是弃果蓏哉为称充圆方
峡源瀑布
寒峡隐堂隍寻源得飞瀑悬空下千尺飞鸟惊不度雷激丹岳摧电穿青山破隂崖排积雪霈雨恒时注我来属时艰对此忘百虑尘襟欣一洗徘徊不忍去崇山限吴楚避远谁能顾应有避秦人岩前覔微路
○诗【七言古】
题云林小隐
杉松冥冥烟雾湿靑合两崖愁壁立方池怪石小窗妍家具图书劣容膝十年官道暗黄尘锦里萧条少四隣峻岭截云天御暴樵歌一曲断行人古林先生身种德芝田兰畹无荆棘心闲鸡犬亦清寜虎伥狐妖俱屏迹木叶归根虫闭关雪深半夜失前山儿童挟策莫言冷信有和阳地底还
浮邱祠
浮邱说诗秦汉间龎眉鹤髪映朱顔适逢偶语几弃市又见慢儒来溺冠飘然长往不知处遗迹宛在轩辕山年谷常丰物无厉石泉一琖荐甘寒
中秋雨分韵得秋字
蓬莱别舘天香浮仙家好景惟中秋举杯邀月不知处湿云满地寒螿愁大地山河忽破碎苍茫微影将焉求肓风怪雨岂终夕中轩坐见寒光流
故人
故人别我秋江涘几载重逢春梦里忽观明月忆高情愁絶长空三万里荒山久病莫能兴狂风暴雨何凭淩麈鹿呦呦呼厥类雉媒戞戞求其朋
余村道中寄鲁斋
青山并岓如苍虬石门翠树如相樛似与幽人几清境玉梅翠竹萦寒流溪行半日足生茧水望千回山百转请君处处种桃花莫使重来迷近远
读阮嗣宗诗
明月照北林孤鸿有哀音揽衣起坐弹鸣琴忧思徘徊独伤心可怜堂上生荆杞空自繁华粲桃李种瓜寂寞靑门外采薇怅望西山趾芒砀云归大泽空後五百岁无英雄途穷恸哭谁知者沈湎狂言元自公
古津渡夜谈赠金元忠
相逢岁晚诗更诵燔尽枯槎谈愈纵短茨低覆结氷花寒压溪云不成梦竹帛烟销黔首愚紫芝一曲老商於坑外竟逃真学士浮邱雅颂济南书
寄题郑天骏云山楼
歙睦之交长陔之水出焉故地名陔口山中有萧王墓庙祠甚盛其东即方家洞溪山岩险处也郑天骏讼檄於此凡疆场讥察宾饯供亿之事悉主之流亡既归商旅胥悦乃作楼江浒号云山仕客之往来者咸得以舍息而致饩焉能赋之贤善君居下位而善於其职相与咏歌而叹美之天骏由是有名於时余就医郡城万思敬偶携此卷来请文以叙其事余病久不能文然尝识天骏知其非碌碌者为赋此以系焉
广文之孙材且武身隐关梁谢行伍作楼江浒号云山坐睨江云谁敢侮江中舟楫日经过道上车马何其多官纲私载一时集主人迎客忘讥诃掩藏白骨芟林莾招辑流亡俱安堵主人展席客长哦但云信美休怀土惜君不生宣和间坐销鼠孽应无难至今闻说方家洞能令壮士发冲冠请君试上萧王墓靑史无名谁守护箫鼓丛祠春复秋男儿何必生封侯
送皮典史归泉溪旧隐
皮尹昔辞上高秩隐居欲拟陶彭泽石潭空洞九峰奇潭底行云映朝日云去山空今几秋随风万里何悠悠一朝飘落还故处云本无心风亦休芙蓉峰下西江路父老送行君弗顾着书况有鹿门期囘首人间但烟雾
题碧山图
尝爱李太白兴来栖碧山山中别有一天地惜无图画留人间谁为碧澄翁久向山中住栽花种柳待春风忽见新图识其趣青山淡淡云离离小桥流水涵清漪抱琴择胜可终日安得似汝图中时韩侯好诗仍好画嗜酒不忧官长怪欲图李白碧山居酒禁方严笔如借知翁有子旧曾游淡泊无营心日休图成谩与翁为夀愿翁长乐无虞忧
赠上人丕大基
隂山赤光如赫曦金人快日中天飞乾坤塞破佛力大西来只履将安归百年王气真垂电千尺法轮竿顶转刘郎棾相秘难窥辛有妖言孰先见皆元初事
○诗【五言律】
观舆图有感【五首】
朝雨茅茨湿披图羡禹功山河一掌上宇宙九畴中水性惟趋下民生本易穷胼胝岂无事大智与天通
又
四载勤难继八年绩竟成功推城濮隽泽想召陵深问鼎犹怀恶投龟肯易心向无微管叹孰忆到于今
又
辙已环诸夏居身忆九夷难求伐木处尚想馈豚时夹谷真成谤中牟不易知惟存删述事赫赫起周畿
又
皓首陈王道时君孰可匡艰难思稷契容易托齐梁越岂资冠冕秦方用虎狼空闻归大老不复见鹰扬
又
雒邑空南渡东都亦北辕已符前五闰空忆後三元【世谓汉唐宋为後三代】分合巧相似今昔难等伦女真如拓拔一统位中原
江彦明来访
一自逃空谷健忘见似人月来为上客松长是高隣已信贫非病慵将懒是真喜君能脱畧杖屦莫辞频
又
敲门知有客已谓是君来乱後交游少秋清怀抱开剧谈无可讳信笔不相猜木落山容净楼居且莫回
过闵川程义士祠遗址
义士名犹在方基祠不存人心俱感惠帝泽已推恩古木烟霞杂遗编姓字尊信知开府後奕世有云孙
题张中丞祠
孤城经百战忍死复挥戈节义如日月声名等山河云深遗祠古地远乞灵多往往成功者焉能保不磨
过斗山访程明远
结屋斗山下山深人自闲有时歌白石高兴在青山大道无夷越虚名自触蛮悠然得真趣异境是仙寰
答金元忠
宾舘二贤後宗家五柳门莺鸣声出谷鹏徙翼如云学博年方妙时艰志不分一身轻宇宙匡济赖多闻
病中和伯友絶粮韵
貌比年加老忧如病转深风檐惊淅沥竹径怯隂森独立筹家难朋来阻岁侵远书思过雁危坐自沈吟
次韵玉琊云隐图【并序】
番昜王本善故居怀玉山之北号曰玉琊云隐乡先达进士董公为之记和阳王使君为之赋又得星源韩徵君为之图予尝过本善所寓见其净扫一室琴书图画与弓劒杂前培桂植菊怪石纎蒲幽洁可爱盖能审已推分随所寓而安视窜名尺籍而有所顾愿者不仝科也乃次使君韵附于卷末以释其幽思云
马上剑三尺山中云半间无人寻草径有虎卧柴关解甲端陴後悬弓定地还胡为思旧隐毕竟复谁闲
张节妇
家难年方茂时艰志益坚九原无起日一节矢终天逮下恩犹昔隆师子象贤姓名归太史墓碣不须镌
过程河池墓【公名德仕宋为河池令元兵入邑度不能支与夫人同经于官舍】
义尽忠方着坟荒草木繁邑倾惟守死双节聚精魂古事人犹仰残碑字半存轰轰争日月烈烈等乾坤
○诗【五言排律】
蔗庵
金华老儒胡汉子景云以梦中所见名庵自作纪述生於乱离备尝艰苦中年乃有此趣故名庵以自见云
嘉植咀甘液升盘初自筵近本味方永将中节逾坚多艰思往昔梦境有开先橄榄红盐後蒹葭白露前堦庭森玉树里巷润华轩室小元非陋文高况可传虞廷闻养老绦县孰疑年衎衎方来日冥冥已定天烹鹅记黑白食蜜忘中边周兄本无慧化蝶匪文言
○诗【七言律】
和唐县尹山居
自爱山居斵素椽总将幽事付诗篇花间酌酒偏宜画雪後登楼似欲仙短笛有时吹崦外小舟无客繋篱边傍人欲识闲中乐一刻应须直万钱
又
山上新亭荫白茅亭前栖鹤可窥巢泉流谷口禽争浴叶拥篱边犬自跑日出山童歌竹外雨收林鹊影花梢卜邻亦有餐霞客谩与严光赋解嘲
又
早从上国接英游晚卧沧江擅一邱无复谢公携处妓空余陶令去时舟千章古木排云起一泒寒泉傍石流客至不须谈世事小亭已扁四宜休
又
名途汗马孰云非蜗角功成事已微谁向急流思返棹竞夸好手羡微机落林笋嫩充庖美出水鱼鲜入馔肥饱饭藤床无愧怍先生可是独能归
又
高人岁晚事多慵厚禄从渠说釡锺花忆河阳红灼灼柳看栗里碧重重百年敝邑思遗爱几处生祠写妙容最是断崖诗句好总夸秋水出芙蓉
又
絶无尘土到幽扃手把离骚傲独醒弁岭晚来云自白六湖春尽草长青沙边忽复飞鸿鴈屋角随常鸣鶺鴒莫对江山重回首乾坤万古一邮亭
又
青山如玦水如环醉倚溪蓬自往还松菊尚留三径外蓬莱只隔片云间无弦琴在谁能听遣兴诗成不复删彩服相携庭下戏慰情时复一开顔
又
尘事纷纷未有涯一舟聊复信年华闲过甪里先生宅谩访孤山处士家有酒何曾留俗客无钱犹自买梅花新诗写就人先覔醉笔淋漓整复斜
又
酒瓮书囊列两楹絶胜虎节镇专城南山衲子时相覔西塞渔翁似结盟漫数归鸿频户立偶看戏蝶倦堦行莲花博士归来早雪髩寻春最有情
又
半山松竹一溪云门巷萧然絶世氛适意静观玄蚁阵忘机不乱白鸥羣寒花有态窗前发古路无情户外分天上故人频问信未容高隐断知闻
次韵答唐
扁舟出郭避纷华两岸青山似若耶腊雪尚迷樵客路晚烟遥接野人家地偏阳谷花重蕊厨近隂林笋迸芽若得主人分半席便携书劒老烟霞
又
岁晚相求岂为贫每怀高谊出天真几回问信惭来使半载幽居愧负薪桃李不言人自醉芝兰满眼意常春重来尽有沧洲兴长伴诗翁赋采苹
登黄龙洞後岩絶顶望太湖
灵湫注目一时同絶顶孤攀似发蒙历历蜗庐迷远近依依蚁垤抱西东穹靑一色秋无价积水千寻日耀空振袂无言聊引望海天云尽见飞鸿
题黄龙洞
苍弁西来拔地雄重岩直下贮虚空根连笠泽天光合润接蓬壶海气通灵响有时闻世外真人无位守规中油然一缕山前起乞与人间作岁丰
子贤兄赐诗兼柬谨依韵和谢并述近况呈诸兄一笑
独抱遗经托远岑敝庐犹得日相寻天寒白鹤归华表日暖黄鹂啭树隂弱质每惭经史富多情应念语言深山中二月桃花发无限春晖寸草心
又
朴学常忧岁月侵空山渐喜断追寻路穿芳树飞红雨门掩踈篱护緑隂淡泊过从元有道寻常酬对不须深春来处处闻啼鸟白日靑天万古心
又
偶结茅茨傍緑岑旧书失忆故温寻水鸣幽涧疑长雨日上重岩散积隂承谢朋来渐相问每思林密更山深中宵忽忆奇瓜咏愧尔高人世外心
德懋彦明次家兄韵见示再和二章
长日悠悠望翠岑敢期胜友复重寻林端笑语日初上竹外分携山半隂性癖自宜机事浅才踈每愧故情深危途雨急忧泥滑肯信禽言漫苦心
又
尽槖图书上玉岑小斋终日自幽寻反关已愧莺迁木抵掌还闻鹤在隂俗士天机何浅浅高人踵息自深深劳生可愧非吾有莫负邹公说本心
代送尚文之句容县教谕
乡闱试罢彩衣回仙县吟诗画鷁催平世漫推文学掾清时方急栋梁才緑槐影里琴书静红杏花边车马来山近龙盘多暇日秋高拟上凤凰台
又
清朝取士野无遗百里咸夸学有师才子有为终得意文翁兴作谩停施蟾宫桂在宜通籍泮水芹生且咏诗闻说经林多俊杰弹冠拾芥总堪期
又
秋闱擢秀独靑年未觉南宫进士贤奉檄自同毛义喜着鞭从是祖生先明时俎豆宫墙近静室金丝学舘聨秋色三茅多逸兴停云赋就更裁笺
谢赵公子
公子才名四十秋清门自昔重南州书藏内府连圭璧剑起丰城动斗牛春日暖云生玉树晓天新月堕银鈎珍图不使豪家得邂逅还容一士求
黄氏棣华碑
乔木凋零故国同黄家兄弟最高风花间市隐如潘阆湖上仙居近葛洪放鹤客稀棋局在吹箫人远石坛空棣华原上遗双碣西蜀文章宋两公
遣怀寄程明远
朴学常忧力不胜朋来共感岁年侵尘编屡掩成三叹古调初传每独吟鴈过林中无落影鹤鸣天际有遗音河原万折通银汉不废仙槎自在寻
感怀
猫竹墩边径路平往来犹得傍先茔青青菽麦心为恻郁郁松楸眼独明山接仪型瞻岳峙水回步履遶云行当年属望成何事老大无能泪暗倾
游富寺源赠任达可教谕
青山外护大牙衘中列千峰剑戟攒红树高原秋入画苍松出涧晚如蓝昔人避世今无地往事伤心兴莫谈齐鲁烟尘应复息待君重着广文衫
次童以清韵
山城二月百花开喜代元戎报捷来县小适逢多事日时危须仗出羣才乌丝写就云生沼白紵裁成月满台为有幽期常极目晴空双鹤自飞回
存中过余山中言及乱时所遭赋此为赠
衣冠早日见昇平谈论雍容接老成已■〈扌弃〉图书归刼火偶从锋刃得余生大裘千丈仁人志九食三旬达士情共看寒梅开腊後东风渐转北枝荣
除夕赠倪明善程仲元
旧交谁可共残编乱後相逢意惘然肯伴岁除怜我病欲传家学识君贤治身土苴知何晚涉世风帆愧不前莫叹长鑱逢积雪清谈相与度新年
别仲本
同上危峰雪满衣云飞川泳总真机图中太极谈何易纸上先天理亦微未达隂阳寜有道不明悔吝岂知几敢忧岁晚忘师友朴学常忧与愿违
和叶中茂过访见贻四章
早识长材叹陆沈逢时况复重南金少年漫说从军乐志士常怀报国心已见奇功书幕府每传佳句到山林孤灯偶共抽青简夜雨寒窗感慨深
又
久知富贵等云浮漫自空山擅一邱志定不辞沟壑辱身闲亦抱古今愁每怜山色频移杖为惜蟾光独上楼荷子远来同寂寞茯苓黄菊总堪求
又
山阁初成景物新况逢好友赋诗频丹霞射牖迎初日清露沾衣望北辰野客过从无俗虑林僧谈笑总天真昔人乐处吾何有千仞峰头自在身
又
材如樗栎敢求知况是经年值乱离朝市岂无心似水山林皆是命如丝田间植杖躬耕乐雪後提竿独钓奇久矣忘怀同木石故人不用苦相疑
屏山即事时周明府来访
地近仙岩日自长短墙时度竹风凉楼头古木禁秋雨槛外危峰倒夕阳高榻坐闻金奏响小桥行近翠盘香清谈况复陪贤达始信他年未易忘
次韵答尚文
论交有自岂相违雨雪寜辞欵素扉每恨常流轻造化故将苦语辨危微道通天地元非物德合诚神始见几恐负初心惭俊杰一箪甘食故山薇
题黟县舒仙翁东岩隐处
仙家楼观倚崔嵬万仞峰头一径开隂壑每防雷电起夜坛静看斗杓回祗应跨鹤云中过尚想吹箫月下来远望平原秋树短累累荒塜漫兴哀
丙申冬游黄山
束緼迎门月堕初同来有客共艰虞几年避寇今无地何处诛茅可结庐雪虐风饕樵客路山囚濑絷野人居一箪肯许同栖息寂寞残生不愿余
游浮溪
剪刀峰下浮溪路昔隐仙成谩不开树古根柯皆铁石水清沙砾尽琼瑰坛空代远鹤时至地僻山深人鲜来远外旌旗犹满目结茅无分又须回
赠推命焦月岩
孛送水迎仍值箕奎躔火日竟何为祗应少日怀经济垂近中年迫乱离至乐每从天外得长生难向命中期藏书避地俱无计祸福烦君仔细推【先生己未生安命在戍太阳火星同躔奎度孛在丑水在寅当时谈星者言行限至箕前有水後有孛必不佳故起句及此】
次韵成大用推官黟县即事
无复居人接近郊空余白骨没靑蒿旌旗蔽日军容壮营栅排云地势高败屋毁垣迷故邑小溪春涨入空濠浮邱近有黄山约千斛松肪可酿醪
次韵谢成府推见赠
名途早日号清修尚尔祥刑佐一州几处干戈犹扰扰百年襟抱自休休时平风物应难见岁晚功名或可收闻道朝廷思用老苍顔云髩侍宸旒
寄别叶宗茂
交旧相看不忍分此生真合断知闻坐中总是江南客幕下谁空冀北羣数口完归良细事百年多病等浮云由来匡济须人杰莫把虚名误使君
题九龙庵新楼
楼观凭虚倚玉台远涵空翠絶浮埃璿玑宵转星辰近沆瀣朝盈户牖开雷劈苍崖龙起立风翻碧海鹤飞回仙家自信春长好应笑胡僧辨刼灰
栖真别舘赠松高链师
舣棹靑林翠欲流寻真胜复□英游上方道士红双颊别舘仙翁碧两眸绦节朝回琼岛近金丹时就石坛幽投书欲与乡人别长伴羣仙驾十洲
与叶宗茂游山村
村南村北春事幽故人乱後得追求仓惶屡作经年别邂逅能无一日游丁令归时空遗恨虞卿隐稳不须愁卜居共爱淸溪好先向沙边具小舟
非士非农
岩石萧条井邑墟名山何处可藏书神伤乔木高风里日乱荒榛细雨余卖药有人知姓字灌园无力任耕锄敢逃非士非农诮会跨琴高赤鲤鱼
秋兴
多难逢秋易感伤萧条忽觉近重阳荒村风雨行人少故里烟尘病日长太史藏山书未就少师入海梦难忘愁极每疑彭泽令便将何道出羲皇
又
山寒拟欲傍阳冈病骨惊秋怯夜长归去已无扬子宅乱来难覔郑公乡有生宇内孰非寓永死人间何处藏木落天高无鴈过闲思往事立苍茫
代书戏答友人
莫怪端居傍友生苍黄逃难各身轻浮云枯木岂相恋北斗南箕空有名金谷危楼多薄命玉川破屋最高情蠧鱼寂寞繙长夜银烛谁家笑语声
月潭雪中
烟雾空蒙雪满山溪行清絶不知寒披云钓艇游仙去激水风轮入画看野宿遗黎兵後泣宵征武士道傍餐多愁多病谁知者强对清尊一破顔
赠曹元达子
故人别我今几秋见尔难禁双泪流一家寄食悲南国千骑摆麾雄北州转战不知何处在相逢未拟此生休清门生理依诸舅长大废书吾漫忧
阆山香岩院
千峰四面碧参差十顷水田展玉池下界风生尘似海半山云合雨如簁雷师降笔留丹篆佛祖开基见白龟宝殿重新煨烬後可怜无处覔残碑
次韵答王伯修见寄
万壑千岩一径幽烟霞烂熳不须收檐当雪瀑疑无夏窗近风林欲借秋钟鼓有人迎海鸟江湖无地着沙鸥方平近约来相访听彻箫声月满楼
又
数间茅屋倚漓岏莫道天寛地亦寛孙子啸余山寂寂阮生哭後路漫漫扶揺万里非吾事栖息一枝聊自安羡尔龙潭宾主好牙籖挿架日同看
赠汪仲鲁
短语长言总勿疑相交动是隔年期坐来竹雨初晴定看到松云欲尽时雪後孤芳谁复惜空中灵响妙难思山花满眼春将半莫厌从容步履迟
阆峰秋兴
岭峭崖倾径往还药囊书卷一窗间神鸦喜日朝争树山鬼依人夜撼闤露重无霜林果熟云凝不雨洞雷闲莫嫌岩穴多殊异天遣沈疴此闭关
除夕
守岁虽名岁不留停盃谩与数更筹艰危作客岂今夕隐约依人非昔游乱後亲交难会合春来书札莫沈浮开怀预卜风光好随处莺花得自由
省古逸汪先生墓
百年高兴太平时丧乱空余死後悲烟草已墟顔氏巷云山犹写杜陵诗饮氷食蘖老逾壮鍜铁椎金幼已奇【先生年十六赋新竹诗云待成竿後节方露自作笋时心已空又赠人云椎金鍜铁作硬语意气硉矶真丈夫】赖有诸孙营葬地清风谁镌首阳碑
病中谢伴友
畏客山僧忽若惊松门下马雨初晴谩求衰病端何用谁使迂疎浪得名慷慨请行知雅意从容排难见真情风波况是同舟日伐木寜教愧此生
谢王伯睿郡丞
悠悠伏枕忽心惊好是灵乌报晚晴谢客奉书来隐逸令人致死薄虚名已知苦节能行义敢惜浮华不及情邂逅识君能恨晚输君临难若平生
送程明远归
一百五日客欲归别君谁怜吾事非泪随流水依山去眼散落花作雪飞溪谷春深惟草树郊原日暖自烟霏松楸在望身匏繋青壁无缘一径微
节日卧病和元忠
一百五日谁与期凄风苦雨不愆时桃花乱飞流水急鶗鴂忽鸣芳草萋春尽可堪寒作恶愁来偏与病相宜已将梦幻观人世莫向亲交怨别离
又
一百六日谁与游残花满地意如秋病意愔愔慵把卷春寒漠漠怯登楼鹃声似挟生前恨蝶舞曾忘梦里愁怪得羽人超世外海中原有凤麟洲
秋怀
莫怪人呼作病翁长年药裹愧无功梦回左角鸿沟外秋入南柯石火中阳九适逢当日厄大千曾悟本来空跰????凿井寜多事安得相携一笑同
庚子日南至愚得子枫林朱先生允升赐书并诗举资中黄先生书成得子为况且其令郎以寅年寅月夜半生而是子以子年子月日中生偶亦相类次韵谢之
藏山竹简头堪白海上桃生不记年节日祯祥虽偶似科名宦逹总输先成书谩付将来世有後应观已定天文字尧夫今不愧敢辞端拜百王前
寄朱先生允升
先生诗教世所慕闻道书成思服膺将军枉驾可相见龎老入城知不能山林九鼎士轻重宇宙六经时废兴我欲登门行复止新愁旧病巧相仍
都谏汪公即席用朱先生韵赐诗依前韵和谢之
皇华屡重轺车选能赋况当英妙年霜木晨星交有道金芝玉树覩争先已观淮海同归德未必江湖别有天此去山中应可隐陈编重理获麟前
省朱文公官坑祖墓
攒簇千峰一嶂开乾坤间气此胚胎百灵受职环真宅五纬回光拱夜台鲁国共悲祠庙毁闽关不见子孙来干戈未息诸生老独抱遗书咏七哀
次韵谢朱伯初惠橘
溪上山中两絶尘惟应黄绮最相亲治生每愧奴无木行酒空闻脯有麟丹实结容朝得句锦囊驰赠座生春年年移作朱门供谩想山林色正匀
又
病骨逢秋怯早凉登高无分伴徜徉忽惊风雨重阳近自觉山林引兴长嘉果年年劳远赠新诗字字写幽香何如四老无名姓千古商山有耿光
读宏斋遗藁【公姓曹氏碧梧之客虚谷之友第进士除昌化簿而宋亡故公云不仕无官势服得人居贫无钱动得人懦善安分无机谋恐脇得人一二十年来小人道长日甚一日受侮不少一味坚忍】
村舘文塲迹已陈时粧不入白头新梧翁去後情怀落虚叟归来感慨频故国神游身似客荒村梦断孰为隣已知消长从来事安得机谋恐脇人
赠德懋赴乡塾因怀尚文
篮舆晓过悠然阁杨柳依依士塞门此日端居先业在当时避地几人存扁舟夜雪须乘兴锦里烟尘正断魂尊酒喜君文会近莫轻一技好重论
汸始见黄先生问生何岁对曰己未先生曰吾六经补注以己未年刋或曰书已刻矣恨无读者吾应之曰恐读者未生尔岂知子之生年乃吾刋书之岁又获相交岂非偶然乎乃命春秋之学今年二十有七年矣值愚生朝次思敬韵以寓其感云
昔闻黄子书成日正值麟经托始年皇览揆初悲後死斯文未丧孰先传春秋霜露如将见歌舞衣裳忍自妍诗句只增生日感劬劳啄啐两凄然
次陈先生韵
十年寝瘵负遗经羞见生朝客满庭谩灼膏肓驱二竖懒从磨蝎问三星病逢竹叶疑无分老挿花枝亦蹔馨安得如翁耆且逸尊前长对舞衣靑
又
学传东阜旧家声稷下兰陵独老成前辈仪刑观晚节後生狂狷异中行童顔肯信童心在鹤发偏宜鹤梦清吾郡斯文应不坠藤溪溪上月常明
赠程仲本游齐云岩
君去齐云莫漫囘好依仙境结灵胎山开宫观疑金阙云捧香炉出玉台羽化有缘天上去神游还向世间来臞儒自昔居山泽坐老尘凡空自哀
代赠郑士恒卜居灵山
一榻高悬入翠微故人情重不相违烟霞烂熳新樵径水石荒凉旧钓矶灵草飘香林有主金炉分焰座生辉神仙自在人间世曾约秋清欵素扉
寄夀王总制
西征千骥筦秋云父老壶浆昔迓迎闻道山隂空返棹恒应河内合留君酒倾练带来称夀碑压花屏待策勲但愿福星长在郡春生四野乐耕耘
次陈实卿韵
麟出非时祗漫伤书成世乱孰为祥石盘穿透能辞钝宝藏尘埋自发光千载有人非晚遇名山何处可深藏流传未广惭推予酱瓿谁家正倚墙
筑室次陈实卿先生韵
烟销甲第是豪奢苟美蜗居岂尚华扬子苦贫犹有宅杜陵遭难久无家续将貂尾元非旧拆补天功岂有涯追远敬宗惭未就新诗合与广筵夸
送杨希武参政行省山西
嘉谟硕策合居中出入宣劳属望隆才驾六轺归蓟北还飞双斾去河东晋侯旧赐提封远汉相新瞻礼秩崇廊庙待公归补衮边陲暂遣播皇风
送汪朝宗参政行省陕西
清忠自合侍宸旒方面频看寄远猷西迈新闻分陕重东归共识相齐优藩垣势合雄图遂竹帛功成壮志酬回首蓬莱云海上金陵千古帝王州
送蔡齐贤参政行省福建
近臣持节镇闽中藩府东南控制雄率土已归新版籍济时还属旧勲庸天开百粤蛮烟晓地接三山海日红圣主宵衣勤政理太平思与远人同
息交亭
久病形骸日觉非杜门真与故交违已无筋力供迎送岂有文章更发挥多难锺情宜絶物残年顾影合知几寄言返棹山隂客鹏鷃逍遥共一机
次韵戏答留题东山者
诗翁扶醉上危巅得意留题拂短垣嗔喜未忘春梦後是非犹记刼灰前弓刀几处排坚阵风月何人共小轩失脚黄尘应有恨元龙终不羡求田
唐伯庸以诗谢作读书林记次韵答之
廛居原不见纷华矮屋疎篱只一家雪後松筠初换叶春深桃李自开花读残青竹无人到览罢黄庭日已斜此道近来成寂寞似君端合向人夸
○诗【五言絶句】
隣翁
世乱云浮薄年荒虎迹多隣翁近相戒日暮少经过
○诗【七言絶句】
咏蟋蟀
赤趐晶荧何处归秋来清响傍庭闱莫言微物无情意风虎云龙共一机【先生年十二时从胡井表学于家塾赋此诗胡大惊异赋乳燕诗以答之云他年高拂云霄上莫负当年乳哺恩】
陪程仲本借舘杨居士宅雨後登芝山赋
道人居处若云浮枯木偃蹇忘春秋西山雨後见红日芳草长林自牧牛
山间杂题
外合中函四顾平大明东出月西生莫言直上难回首千仞峰头踏地行
游小溪浙源山中
旧游何处覔苔矶水涸山童事事非忽到小溪深树侧鸳鸯惊起逐羣飞
次韵鲁斋登高山见寄
山上元来更有山梯云拾级不辞艰五车合着烟霞外三尺潺流水石间
读唐人诗
悲秋才罢又伤春洛浦迷魂泽畔身尘事转头都是梦总将哀怨属何人
读宋人文
六经明晦总关天白首穷经续断编石介不生王令死荒郊古塚鬼谈玄
山居杂题
山高结茅不厌低山下如今路已迷新月夕阳都不管晚来愁絶数峰西
又
高枝密叶一时空倚杖沉吟落木中乱後山居无纪历偶来林下见西风
送金元忠赴程鲁瞻家塾兼寄鲁瞻
古阆山高賸蕨薇与君同隐惜君归桑榆逐煖空匏繋百里层霄看鹤飞
刘敬思邀访南屏隐者莫景行同游南山
闲思水乐访深幽清浅还登泛月舟欲与西湖添胜迹南屏老子最风流
题澄心亭
亭中客去日西沈云净天空月影临万籁无声羣动息千山一色静高深
次韵答何判簿见寄
红光犹在斗牛间未劚龙泉岂遽还金马玉堂随世换清风明月几人闲
又
少驻沙边载月舟依依父老话平畴霜清木落山容净三十六峰浑是秋
○词
松风慢【代送吴德夫衡阳廵检】
溪亭春晚共离觞何许是衡阳香罗初剪征衫好东风里快马轻装市远擘张闲暇年丰虎落相羊　苍梧云尽暮天长山色似吾乡莺啼緑树飞红雨三千里处处耕桑说与年年归鴈重来应念潇湘
柳梢青
回鴈峰前■〈山上〈弓攵〉下〉弓下马春满前川云尽湘潭深村无警白昼安眠　殷勤祖道开筵应记取松萝暮烟一曲离歌柳梢青浅花萼红嫣
东山存稿卷一

[book_title]卷二
●钦定四库全书
东山存稿卷二
（元）赵汸 撰
○文
周正考
春秋虽继史为经犹存其大体谓始年为元年岁首为春一月为正月加王於正皆从史文传独释王正月者见国史所书乃时王正朔月为周月则时亦周时孔氏谓月改则春移是也後於僖公五年春记正月辛亥朔日南至十七年夏六月记太史曰在此月也日过分而未至当夏四月是谓孟夏记梓慎曰火出於夏为三月於商为四月於周为五月皆以周人改时改月春夏秋冬之序则循周正分至啓闭之候则仍夏时其经书冬十月雨雪春正月无冰二月无冰及冬十月陨霜杀菽之类皆为记灾可知矣汲冢竹书有周月解亦曰夏数得天百王所同商以建丑为王亦越我周作正以垂三统至於敬授民时廵狩烝享犹自夏焉其言损益之意甚明经书春烝春狩夏蒐以此盖三正之义备矣而近代说者往往不然夫以左氏去圣人未远终春秋二百四十二年以及战国之际中国无变鲁未灭亡传於当时正朔岂容有差而犹或有为异论者何也盖尝考之曰殷周不改月者据商书言元祀十有二月而秦人以十月为岁首曰夏时冠周月者则疑建子非春而孔子尝欲行夏之时也按太史公记三代革命於殷曰改正朔於周曰制正朔於秦曰改年始盖正谓正月朔谓月朔何氏公羊注曰夏以斗建寅之月为正平旦为朔殷以斗建丑之月为正鷄鸣为朔周以斗建子之月为正夜半为朔是也殷周即所改之月为岁首故曰改正朔曰制正朔秦即十月为岁首而别用夏时数月故曰改年始其言之已详汉书律历志据三统历商十二月乙丑朔旦冬至即书伊训篇太甲元年十有二月乙丑朔伊尹祀於先王以冬至越茀行事其所引书辞有序皆与伪孔氏书伊训篇语意不合且言日不言朔又不言即位则事在即位後矣凡新君即位必先朝庙见祖而後正君臣之礼今即位後未踰月复祠於先王以嗣王见祖此何礼也暨三祀十有二月朔奉嗣王归于亳是日宜见祖而不见又何也所谓古文尚书者掇拾傅会不合不经盖如此说者乃欲按之以证殷周不改月可乎又言从九十五岁十二月甲申朔旦冬至无余分春秋历周文王四十二年十二月丁丑朔旦冬至後八岁为武王伐纣克殷之岁二月己丑晦大寒闰月庚寅朔三月二日庚申惊蛰周公摄政五年正月丁巳朔旦冬至礼记孟献子亦曰正月日至七月日至其说皆与传合夫冬至在商之十二月在周之正月大寒在周之二月惊蛰在三月夏至在七月而太初历其在立冬小雪则曰於夏为十月商为十一月周为十二月唐人大衍历追筭春秋冬至亦皆在正月孰谓殷周不改月乎陈宠曰阳气始萌有兰射干芸荔之应天以为正周以为春阳气上通雉雊鷄乳地以为正殷以为春阳气至天地已交万物皆茁蛰虫始振人以为正夏以为春盖天施於子地化於丑人生於寅三阳虽有着三正皆可言春此亦历家相承之说所谓夏数得天以其最适四时之中尔孰谓建子非春乎乃若夫子答顔子为邦之问则与作春秋事异盖春秋即当代之书以治当代之臣子不当易周时以惑民听为邦为後王立法故举四代礼乐而酌其中夫固各有攸当也如使周不改时则何必曰行夏之时使夫子果欲用夏变周则亦何以责诸侯之无王议桓文而斥吴楚哉何氏哀十四年传注曰河阳冬言狩获麟春言狩者盖据鲁变周之春以为冬去周之正而行夏之时以行夏之时说春秋盖昉於此然何氏固以建子为周之春但疑春不当言狩而妄为之辞至程子门人刘质夫则曰周正月非春也假天时以立义尔则遂疑建子不当言春此胡氏夏时冠周月之说所从出也先儒见孟子谓春秋天子之事而述作之旨无传惟斟酌四代礼乐为百王大法遂以为作春秋本意在此故番昜吴仲迂曰若从胡传则是周本行夏时而以子月为冬孔子反不行夏时而以子月为春矣何氏之失又异於此故朱子以谓恐圣人制作不如是之纷更烦扰错乱无章也薛氏又谓鲁历改冬为春而陈氏用其说於後传曰以夏时冠周月鲁史也是盖知春秋改周时为不顺而又移其过於鲁尔然谓鲁有历实刘歆之误按律历志言刘向所总有黄帝颛顼夏殷周历及鲁历为六历自周昭王以下无世次故据周公伯禽以下为纪自阳公至缗公冬至殷历每後一日则由历家假鲁君世次逆推周正交逆之合否因号鲁历非鲁人所自为明矣宋书礼志又言六历皆无推日食法但有考课疏密而已是岂当代所尝用者哉刘歆惑於襄哀传文遂谓鲁有司历而杜氏因之谬矣然说者亦自病夏时周月不当并存故直谓春秋以夏正数月又疑若是则古者大事必在岁首隐公不当以寅月即位其进退无据如此固不足深辨而惑者犹以为千古不决之疑则以诗书周礼论语孟子所言时月不能皆合故也夫三正通於民俗久矣春秋本国史记书王正以表大顺与颁朔为一体其所书事有当繋月者有当繋时者与他经不同诗本歌謡又多言民事故或用夏正以便文通俗书乃王朝史官记言之体或书月则不书时或书时则不书月况伪孔注二十五篇决非真古书其有合有否皆不可论於春秋周礼所书正月正岁皆夏正也诸官制职掌实循二代而损益之其着时月者又多民事与廵狩烝享自夏者同故仍夏时以存故典见因革盖非赴告策书定为一代之制者皆得通言之则又不可论於春秋矣若论语言莫春亦如诗书言春夏皆通民俗之恒辞也不可据以为周不改时孟子言七八月之间旱十一月徒杠成十二月舆梁成在左传後则周改月犹自若竹书人记晋曲沃庄伯之十一年十一月鲁隐公之元年正月也竹书乃後人用夏正追録旧史故与春秋不同然亦未尝辄以夏正乱春秋之时月也盖殷周改时月与所损益只是一理如尚齿之由贵德而贵富而贵亲亲迎之由庭而堂而户大事之由昏而日中而日出之类皆是迭进法所以顺天道通世变在当时自不异故孔子以为百世可知非徒曰以易人之观听而已彼秦人以三代为不足法既不足以知之而後之蔽於今而不知古者亦不足以言之也自啖赵而後学者往往习攻左氏而王周正月为甚以其尤害於经特详着焉
私试策问
孟子之书於篇末历叙羣圣相传之统而终之曰然而无有乎尔则亦无有乎尔先儒所谓明其传之有在而又以俟後圣於无穷者也至於近代而以兴起斯文为己任者盖有其人矣何可以不知其传之所在乎或曰由孔子而上圣人以心相传者也由顔曾而下则学者传焉道统之云未可轻议也其信然欤昔者春陵周子之兴河南二程子实受其学自孟氏而来未能或之先也其所以续夫千载不传之绪者亦可得而闻其说之详乎伯子尝曰吾学虽有所受天理两字却是自体贴出来叔子亦谓返求诸六经而後得之则所谓受学者果何事欤其同时则有若司马温公康节邵子横渠张子焉三君子之所造其优劣何如也订顽正蒙之训精思而妙契矣所谓非明睿所照而考索以求至者何所指欤内圣外王之学醇一而不杂矣居洛三十年未尝一语及其数且有儒伯之讥何欤登程氏之门而得其传者可悉闻欤其所造之浅深亦有可知者欤龟山杨氏之传为罗仲素氏李愿中氏而子朱子出焉其授受之际微言精义犹有可考者欤道南之叹程子之属望於中立者何如也而乃深以着书为戒何欤当是之时道学虽明而六经羣圣人之书俱未有定说乃有转使人薄之忧何欤岂他有微旨欤胡文定之传为其子仁仲氏而知言大纪二书作焉其立言之要可得而论欤其於程氏之学果能脗合而无间欤子朱子折衷诸贤之言而集其成盖有不可得而辞者矣然四书之注至於易箦犹改窜未已将无尚有待於後之君子欤尝谓诗集传後有子云必好之矣而若不满於易本义者何欤书属诸蔡仲默而克有成其果能继朱子之志欤春秋尝属诸黄直卿矣而卒无所论着何欤至其晚年尤惓惓礼书弗置深以不克见其成书为忧今其书成矣其述作之本意亦可得而推见欤其同时有张敬夫氏吕伯恭氏其所造之浅深犹有可论者欤又有象山陆氏者相与上下其说终身不能相一而且美之为为己之学何欤为己之说可得而闻欤朱子尝徵诗说於陈君举君举辞焉而以书币求反己之道於陆氏果何所见欤登朱子之门者衆矣得其传而不悖不惑者亦有其人欤其後又有魏华父氏真希元氏皆学乎朱子之学者也其於圣人之道亦皆有所发明欤夫传道有宗适道有涂而立言垂训则又成已成物之余事也然则即其传而求其统之所由续本其身而论其德之所以成此格物致知之先务也有志於学者愿相与讲明之
对问江右六君子策
【先生初游虞公之门乃试江右六君子策篇末拳拳朱陆之异同为问先生素熟於胷中剖决精当明言始异而终同焉万世之公论也】
问孟子取友善士自一乡一国至於天下犹以为未足而尚论古之人焉其言曰颂其诗读其书不知其人可乎即一乡一国之人可以谓之天下之士者古有其人焉何可以不知其人也以江右论之士之励名节者莫盛於东汉矣豫章有徐孺子者千古所谓高士也巽懦苟且之衰世非斯人吾谁与归观其一木一绳之叹其於圣人之无可无不可者何如也晋有陶渊明者实生於九江出处大节世盖拟之诸葛孔明而先儒观其诗乃或疑其出於老子其信然乎宋有庐陵欧阳公以其冲和之气发挥治世之隆盖其文以谓上接於孟韩者也孟子之绪可考乎南丰曾子固当濓洛未兴之先孝友之行经学之懿帝王之制其见於文者无愧於方来也清江刘原父博学洽闻春秋三传之释仪礼之缺遗秦汉以来之典故文学之士未能或之先也後之学文者积学之功为德之厚未至於三君子而曰文乎文乎哉其南渡也陆子静先生生乎临川之青田高明卓异前无古人与朱文公起而相望於当世学者从之入德之门或小异焉尝观陆先生之在白鹿也讲君子喻於义小人喻於利一章学者闻之感动流汗朱子亲执笔而请其书焉其相尊敬如此夫义利之分甚微所谓几也孟子分舜跖於鷄鸣周子发刚柔之善恶此求端之至精者也而二先生曷尝有异哉然而朱氏之学实宗於周子周子之书莫先於太极而有极无极之辨学者有莫逆於心者乎鵞湖之会固将以一道德也而简易支离之说终不合而罢然二家之精微非大贤相与剖击则下二贤一等者殆无从而知之矣道之不行也知者过之愚者不及也道之不明也贤者过之不肖者不及也所以不可不知其人者其在斯乎夫治道必本於学术环数千里之间必有同志之士得乡先生之微者幸相与讲明之
对大江之西环地数千里名公钜儒相望而起者衆矣执事发策承学乃独以徐孺子陶元亮欧阳公曾子固刘原父及象山先生六君子为问始之以孟轲氏尚友古人之实以开其端终之以朱子象山之异同而尤拳拳於斯道之所以不明不行焉大哉问乎执事之用心厚矣晚学小子曾何足以知之然则请因孟子之言而姑诵其所闻以复明问之万一可矣夫所谓天下之士者不出乎一乡一国也以一乡一国之士而以天下名则其所立必有大异於常人者矣以天下之士而尚论古之人颂其诗读其书矣而犹有不知其人之忧焉则孟子之所谓尚友者其亦有在於言词之外者乎【学士虞公批云应在後】此所谓必论其世者也今以六君子观之孺子元亮以风节称欧阳曾刘以文章着若陆先生则学乎圣贤之道者也【批应在後】然因其言而考其世则皆有未易知者焉昔汉室之将微也所谓天地闭而贤人隐之时与有圣人焉生於其时吾不知其出处之何如然党锢诸贤以身狥国而卒无救於炎祚之亡则孺子之高风为不可及矣观其辞玄纁之徵避黄琼之辟问国事则不答问稼穑则答其察乎时义盖非一日虽以郭林宗之明哲犹有待於一绳一木之言而後感悟则所谓见几而作不俟终日者非孺子其孰能当之千古而下想闻其风而顽亷懦立者其以斯欤逮夫典午氏之亡也南面之君欣然操笔以位禅强臣而不悔一时在廷之士谁复为纲常计者独彭泽令陶潜以大臣之孙耻事二姓其於君臣之义得矣慕诸葛而以其名为字咏荆轲而惜其剑术之疎则子房博浪之心孔明复汉之志元亮犹有不能忘於心者乎然观乎其诗则敛英气於冲陶寄深心於淡泊有类乎知白守黑之为者而世俗之论亦惟见其杜德机焉此子房所以诛秦蹶项以报私讐而终身不以告人者也故先儒谓其出於老氏其亦可谓知言者矣【批是翁心事惟东坡山谷知之出於老氏乃吾朱子语】然其言有曰羲农去我久举世少复真汲汲鲁中叟弥缝使其淳自昔清谈之士谓淳漓朴散繄礼法使然孰知鲁叟弥缝将以淳之邪【批亦是】此孔明之正大所以不为三代以下人物者元亮其无愧焉嗟夫使晋室之胄而有一人焉庶几乎昭烈之贤则夫子房孔明之所优为者吾知元亮其兼之矣【批前数子惟渊明为难知此独无遗恨】後之君子向慕比儗而以为不可企及者其亦有感於斯乎後数百年当宋室之盛而欧阳公出焉雄文直道世盖谓孟韩复生也论其学之所至视知言养气之君子非所敢知然其立朝也与希文以偕贬而不同其进与定天下之大策而不自以为功【批指立英宗】其接後学也不以疎而弃不以远而遗世皆谓公之求士甚於士之求公焉【批东坡语】五代史之作反覆乎有国者所以兴衰之由若生乎其时而忧其世者其视昌黎子所谓畏天命而悲人穷者盖无间然矣子固出於其门文章经术庶几公之为盛而义理之渊微典故之宏博又有以发公之所未发者焉然观其力贫以养母而人无间言嫁孤妹九人而皆得其所善王介甫而深知其非则後之大儒观乎其文而愿学焉者【批谓朱子】岂惟以其诰命之不愧三代哉【批亦文公语】若原父则公之畏友也其经学之邃则士相见等篇可补记礼者之缺遗春秋权衡七经小义之作又有以破专门学究之陋其典故之博则上而秦汉以来帝王之制作古文奇字之音训下而山经地志隂阳医卜稗官小说之书莫不淹贯虽以永叔之才学而原父犹以其不读书为惜则其抱负亦伟哉然当羣贤彚征之秋馆职之任七年不迁仁宗亲定夏竦谥则以为侵臣官加上尊号则以为非古礼【批公是立朝可见者二事】其官守之际严矣後之君子喜谈而乐道之者岂惟以其立马挥九制之为能哉虽然以三君子积学之厚制行之高所谓实大而声宏者也使非文章之盛犹足以暴白於当世然後之论者徒知贵其言词而不复稽其行事则亦异乎孟轲氏尚友古人之意矣【批应前甚好】若夫陆先生之学与子朱子不同则有非愚生之所能尽知者然朱子之学实出周程而周子则学乎顔子之学者也程子亦曰孟子才高学之无可依据学者当以顔子为师至朱子之告张敬夫也则又以伯子浑然天成恐濶大难依而有取於叔子以成其德焉其自知也明矣陆先生以高明之资当其妙年则超然有得於孟氏立心之要而独能以孟子为师且谓幼闻伊川之言若伤我者观其尚论古人者不同如是则其入德之门固不能无异矣【批讲明有素者出语自别】夫儒者之学莫严於义利之辨而学术之弊率由气禀之偏孟子舜跖鷄鸣之分周子善恶刚柔之论其析之也精矣陆先生之在白鹿朱子请其一言以儆後学先生为讲君子喻於义小人喻於利一章深察乎学者心术之微而欲其致谨於二者之辨听者为之动心流汗朱子请其书而藏之今观先生之言深切明白使人羞恶之心油然而生诚不愧於孟子之训矣然周子太极之说亲授於程子而朱子释之曰上天之载无声无臭而实造化之枢纽品彚之根柢也以其无形而有理故曰无极而太极以其有理而无形故曰太极本无极所谓关百圣而不惑者也陆先生兄弟谓太极上不当更加无极字移书争之往复数四累千万言而不能相一何欤夫以中训极者是知太极之本体矣而中非太极所以得名之实也谓易有太极不当言无者是知论太极者之不当沦於高虚矣而犹未知周子立言之妙也然观朱子尝谓子静不知有气禀之性【批善看即自姑引此应前气禀刚柔之说见陆氏於周子之书不甚留意】则其於周子之书庸有未深考者矣鹅湖之论终以不合而罢者则又有说焉夫所谓墟墓而哀也宗庙而钦也即孟子所谓人见孺子将入井之心而朱子所谓介然之顷一有觉焉则其本体已洞然者也原其所指皆由已发之心而悟其未发之性则其要归亦有不容於不同者然而简易支离之说邃密深沈之言终有未合於是毫分缕析者深辨乎疏目阔节之多失石称丈量者又以铢铢寸寸为必差则其所甚异者殆无过於斯矣执事之言曰二家之精微非大贤相与剖击则下二贤一等者殆无从而知矣至哉言也其深有得於二贤者乎晚学管窥复何容喙无亦徵之於二先生之所自言者可乎子朱子之答项平甫也其言曰自子思以来教人之法惟以尊德性道问学为用力之要陆子静所说专是尊德性事而熹平日所论却是道问学上多了今当反身用力去短集长庶不堕於一偏也观乎此言则朱子进德之序可见矣陆先生之祭吕伯恭也其言曰追惟曩昔粗心浮气徒致参辰岂足酬议【批此一证岂浅闻者之可及】观乎斯言则先生克己之勇可知矣夫以二先生之言至於如是岂鹅湖之论至是而各有合邪使其合并於暮岁则其微言精义必有契焉而子静则既往矣抑不知子朱子後来德盛仁熟所谓去短集长者使子静见之又当以为如何也【批甚好甚好正要人知此意】今朱子之书家传人诵其端绪之明则顔曾思孟以至於周程张子之所传可徵也其工夫之密则自夫洒扫应对进退而达乎修齐治平无间也岂有待於愚言而後知哉独陆氏之学则知之者鲜故愚亦不足以言之也然尝闻孟子曰仁人心也放其心而不知求哀哉学问之道无他求其放心而已矣又曰耳目之官不思而蔽於物心之官则思先立乎其大者则小者不能夺也此陆先生之学所从出也是故先生非不致知也其所以致知者异乎人之致知非不集义也其所以集义者异乎人之集义【批得之矣所谓毫厘千里者在此】他日朱子尝曰子静是为已之学又曰子静平日所以自任正欲身率学者一於天理而不以一毫人欲杂於其间则其所以夐出千古者岂不在於斯乎若曰苟此心之存则扩充持守为可畧学贵自得则思索讲习之皆非则虽学知力行之士不足以语此而况於小子後生之至愚极暗者乎易曰学以聚之问以辨之又曰精义入神以致用也利用安身以崇德也岂徒易简之云乎此先生之高明所以为不可及也然则其可以易而言之乎奈何前修日远後学寡师求之而不得其要察焉而不见其端於是专务考索者傅会缴绕而终不知本心之犹在致力持守者私心自用而卒无以异於常人然後知二先生之所为深忧而过计者盖有在也中庸曰道之不行也知者过之愚者不及也道之不明也贤者过之不肖者不及也执事有感於斯言而以江右之先贤为问且深致意於孟轲氏不可不知其人之一语其亦深悲後生之陷溺而思有以救之者乎【批过当过当亦嘉与同志者讲明之耳】不然何其言之忠厚恻怛至於斯也且江右乡先生多矣而执事所举自六君子之外无及焉岂非以风节关乎世教文章本乎学行而圣贤之道又有大於此者欤【批文字关键好】尚论古人而至於是焉其亦可谓微矣夫政治之大由乎学术千里之缪起於毫厘断木为棋刑土为鞠莫不有法焉有志於学者而於求端择术之际无以致其思则其流弊将有不可胜言者矣愚不敏窃尝有志於斯而未之能进也惟执事其幸教之
古人云在朝言朝在野言野居江右而论江右之前贤非敢僭妄辨学以正谊亦君子惓惓不忘乡党之意也处忧患之世忠有所不得行孺子渊明之心岂苟然乎宋代古文之兴至欧阳公盛矣经学之用曾公何可当哉而徒见於文字者亦君子之所慨也近时学者从事先儒之成言可谓千古之幸然秦汉以来诸儒区区尽心之所存者忽而弗之究先儒之成言力不能有所尽知者矣此亦卤莾寡陋之失不小也是以有慨於刘氏焉陆先生之兴与子朱子相望於一时盖天运也其於圣人之道互有发明而吾党小子知者微矣子常生朱子之乡而又有得於陆氏之说其答斯问也於前数君子既已各极其所藴而於二家之所以成已而教人者反覆究竟尤为明白盖素用力於斯事者非缀缉傅会之比也一时友朋若子常之通达而起予者鲜矣辄书其後而归之集离羣索居安得与子常常相见乎进士科得人斯文之幸也得於已而有余随事答应之无穷舒之敛之惟义所在可也雍虞集书
华川文集序
自汉西京而後文与世俱降者近千载一旦豪杰之士相继而兴高文大册视西京几可无愧而学则过之何其盛也然诚能观乎辞与声之变则自春秋而战国每降愈下殆如老者之不可复少是以不能无慨於斯焉盖尝思之如列国之辞命庄生孙武苏张之徒之书皆其人各以平日所从事者立言其身之所亲心之所喻无不在是故能深切明着并夫言所不能及者而传之知是诸子者易置其事而为书殆将不能以自达然则非辞与声之为难而学足以周其用为不易有是学则有是言春秋战国诸子其斯以为不可及乎金华王君子克早受学於黄文献公既卒业即以文名於时汸与之别十有余年矣而子克学益进文益奇自欧阳王曾氏溯而上之以达於太史公往往得其风裁犹若未当其意乃即春秋战国西汉之书拟其辞命书诏三十有余篇其辞与声之高下步趋俯仰之疾徐无弗类者尝读至齐侯徵诸侯会于首止晋侯请天王狩等篇喜其可以补传注之缺谬而有益於经其他皆逞辞流而不失於正然後知其振起衰陋又有不徒在文字间者虽其得於天者有过於人非学有师法而才足周之则亦岂能遂兼昔人之能事也哉子充以文学进用已久圣天子既混一华夏即诏修元史廼起宋公景濓总其事而以子充佐之书将成而宋公入翰林为学士子充为待制此文运将开之候也二公者居同郡学同师而又皆有志於复古以周秦先汉之文辞相与鸣国家之盛使来者有所兴起其不在兹乎
送叶宗茂还安丰序
新安叶宗茂归自安丰讲业父母之邦居无何复还省其亲寓里旦出别所与游者而告於赵汸曰亲庭不可以重违吾惧夫师友之日疎也子何以教我汸告之曰君子之为学固将以事其亲然有急先之务焉非服劳奉养之谓也子亦观乎圣门之学者乎顔氏之子居陋巷一箪食一瓢饮子路衣敝袍食藜藿负米百里之外之二君子者之事其亲非有甘旨之奉也然且从其师周游天下畏於匡絶粮於陈几殆其身而不反何欤吾闻人之得於天而贵於物者即其得於亲者也得之於亲而失之於已虽尽瘁以服劳列鼎以致养不可以为孝孰若得圣人而师之全其得於亲者以事其亲之为盛乎二君子之志庶几在此予不足以知之也今子自视家孰与二君子德孰与二君子二君子者师乎圣人其一时同游之士皆成德达材而子无有也二君子者学成行尊师表百世而子未能也子之亲年尚强桑田足以供衣食僮仆足以备使令日用百需不待子而可足然则即子之身而求其所当务不待子言而後知矣若夫志於近而遗远舍其大而图细此古人所谓一夫之行者岂足论於知学之士乎然自世降道失学者习於俗之已成迫於势之难返虽闻顔渊子路之事鲜能兴起於是乃有狥外以为学怀利以事亲盛气强力以徼幸其不可必得卒之并其得於亲者失之而後已岂不可哀也哉夫学然後知不足孝然後知困学而不知不足者不以事亲为学者也孝而不知困者不以事亲为孝者也子质美而行修识明而慕古求闻择善不啻渴饥无亦闻二君子之风而兴起者乎是固予之所畏也请书以为赠
送操公琬先生归番阳序
圣天子既平海内尽辇胜国图史典籍归於京师乃诏修元史起山林遗逸之士使执笔焉凡文儒之在官者无与於是在廷之臣各举所知以应诏汸以衰病屡谢徵命亦误在选中使者至郡太守将吏皆能言其病状然莫肯受其咎者故不得终辞舟过严陵适前太史金华宋公景濓亦至曰有诏召王子克於临漳矣予曰汸衰病日增非可出者纵出亦无补於事所幸者平生故人重得一见於契阔之余事固有非偶然者宋公曰然盖予与宋公不相见者数载而子克则十有余年矣既至京师闻番阳操公琬先生在书舘卧病旦夕以闻即可归私又自念番歙接境自弱冠则知先生先生学通诸经百氏述作诸家诸兄之家於番者与先生有连姻相好也每相见辄能言先生动静而未获一识今乃得相见於此岂非向所谓非偶然者乎自是日上堂与诸公从事笔砚间退则省先生疾先生疾少间辄俾予连榻卧谈论经史昼夜亹亹相扣击不少休予盖有愧焉俄而礼部尚书崔公侍郎傅公同至局中以得旨告至旦为别先生乃为文一篇以告同舍同舍之士莫不惜先生之归咸赋诗为先生赠予辱知有自遂进言於先生曰先生归矣士之在山林与在朝廷异其於述作也亦然纂释羣经折衷百氏处则充栋梁出则汗牛马虽其说未必尽合於圣人非素业与之相出入者不敢议也崇古学贵文章淩厉汉唐上拟三代使穷乡晚进謏闻浅见之士目动神耸不敢出声以诵自揆终身不能为者又况陶冶性情吟咏风月或以单辞或以偶句为人所称皆足以名世虽或无取於作者於人非鬼责亦何有焉此皆山林之士所为得也若夫朝廷之士则不然太史公网罗旧闻上接春秋下迄麟趾其序高帝创业文景守成至今使人如亲见之书封禅平准传货殖皆谏书也而後世以为谤韩退之未遇时欲作唐一经以垂无穷既入史舘不敢有为柳子厚苦辞迫之曾不少动仅以职事成顺宗实録数卷卒困於谗口窜走无完篇司马文正公受知神宗作资治通监垂十九年始就而小人出鄙句以訾之此皆钜人硕德名实孚于上下以着书为大业者也犹或所遭若是今吾人挟其山林之学以登於朝廷之上则其茫然自失凛然不敢自放者岂无所惧而然哉尚赖天子明圣有旨即旧志为书凡笔削悉取睿断不以其所不能为诸生罪蒙德至渥也於是先生得以病辞归而支离昏昧如汸者亦得以预闻纂修自诡岂非其幸欤然则汸於先生之行独不能无所感者良有以也先生曰子姑迟之吾待子於番歙之间不远矣
休寜县令朱君考满序
古之宰百里者以导风化察寃滞兴除利害为职故曰六合之衆悬命於县令则令之责亦重矣惟用武之世兴废无艺雠敛率割令出二三使夫人旦暮凛凛有居兴之忧凡令所以为职皆不暇施为则其重且难又有异於前所云者昔吾读书至唐宋之末造未尝不抚卷而太息於斯焉休寜在万山间民因山为田而仰溉於天旬月不雨则陂塘之利恒以死争故鲜丰岁地陿而土瘠摘山外无他产舟车不通四方之货罕至当承平时吏颇以事简为乐一旦天下多故则丝缕膏漆铜铁之属凡军兴所急者莫不远贾他郡以上供令方急而民已罢限既穷而输未毕甚哉吾土地之不敏其为邑大夫之累可胜言哉於是乃有仗箠楚以集事者其间科敛繁夥出纳不时民不能与官会而侵牟乾没以重困雕甿者视斯人以诈力相仇苟焉自营甚至灭天性忘瓜葛而不知怪夫岂令之所欲闻哉亦知夫职任之重有在於兴废之外者而不暇思也若淮海朱君之宰吾邑则不然君坦荡乐易不倚法以立威而民趋事赴工惟恐後勤力言谨戴星出入虽疾病未尝少懈故贪残舞文者无所旁缘闵其俗日漓人心不古若也於纪纲伦类之际尤致意焉是以民皆乐称之虽然今法令日修赋敛日简亲民之官且得尽其职君在邑既久於百里间情伪淑慝宜无不知以其暇日举其所当为使利无不兴而害民者必去善柔不厄於横逆而鳏寡孤独得以遂其生必有以副斯人之望者而君以秩满告矣邑人既重德君又幸其征徭粗给不致大为君累且冀君之再任也故余述自昔百里之职其重且难有不可同年而语者为君赠意君由此而佐大藩典大郡以临属邑亦必有取於斯焉
送朱子范赴来安县主簿序
求木於山林者钜细无或遗匠石一过之则拔其萃者必十围之材也市马於边陲者驽骏常并收伯乐一顾之则空其羣者必千里之足也为国家者取士天下其亦有异於是乎吾邑朱君子范用举者言得主滁之来安簿同时以举得官如君者衆矣其儒且贤不必人人皆君若而来安寄治郡中如古行县疑若不足以屈儒且贤如君者其门生子弟与交游之士惑焉余谓不然余闻古之取士其始常寛其终必严不寛则入官之途陿而不足以尽天下之材不严则考绩之效微而不足以成天下之务今君所由进者入官之途与人同也三载考绩儒者之效必将有异於人乎君自此且大用虽欲人人同於君得乎十围之木不登匠石之场与拱把同千里之足不入伯乐之廐与下乘同士之未达何以异此先正有言士自一命以上苟存心於爱物於人必有所济是岂非君素志欤江右古文明之都盖匠石之场而伯乐之廐也岂有儒且贤又有志如朱君而恒在下位者乎毋患其寛而有以成其严则上下俱得矣仆与君居相近交相好而衰病日增不能追交游之後设祖道傍与君握手为别顾不可无一言乃书是说以赠君其尚有取於斯也夫
王节妇汪氏序
汉世复除之令盖本於周官乡师辨其可任与施舍者孝弟力田者复其身则又由闾师书其敬敏任恤者而推广之唐之盛时乃命旌表孝子顺孙义夫节妇终身勿事则感讽之道备矣自是以来数百年间虽田里山谷之民莫不知有纲常之重岂可不思其故欤吾邑有汪氏者邑人王天民之妻也年二十七而丧其夫辛勤刻厉鞠二男一女至於成立虽遭艰难涉忧患未尝少动其心闾里贤之远近称之凡三十余年如一日於是有司援着令复其家表其门诚斯时之旷典矣嗟夫吾闻孝弟力田之科唐人以为无益而罢之割股庐墓论者谓非中道不取独妇节之贞古今表显无异议岂非以父子天性苟能感慨矫勉於一时而无服勤敬养之实与闺门秉志一节终天者不可同日语欤况自丧乱以来父子兄弟不能相保民俗为之一变视秦人德色於耰鉏谇语於箕箒又有甚焉则天理几乎灭矣而孤嫠老媪独以女妇之微繋民彝之重不亦可尚也哉表其门复其家使之享恩荣於桑榆非徒以报终身之劳瘁亦所以励妇节於无穷也虽然岂惟妾妇哉感明时优异之渥竭甘旨奉养之诚下以报慈母顾复之恩上以答国家化民成俗之意则为人子者尤宜知所劝矣汪氏二子长曰有则次曰得奴皆有男女矣而汪氏康强未艾天之所以报贞节者未可量也故为推本历代复除感讽之微意而学士君子有感於彝伦之重者诗以咏之
送鲍翰林赴官陕右序
韦布之士起家而仕於王都则固以远其亲矣虽其人志存终养初不以得於外者为父母荣然一旦郡太守奉天子之命以临之而亲劝为之驾则父不得以有其子子不得以私其亲论诸古人亦曰以义断恩而已况乎既居官而食禄则臣子之分已定设有中外出入之异远近劳逸之殊君子岂复容心於其间哉翰林修撰鲍君尚絅初以郡太守王公荐辞其亲来京师为中书典籖入翰林为编修遂升修撰至是自翰林出贰郡属关中交游之士咸以关中距京师数千里若惧尚絅无以慰其亲庭之望者抑何见之晚耶吾观尚絅少学於家虽服劳养志曾无寜日其辨乎出处之际而审乎义理之安不为不明居翰林者数年接於公卿大夫之论议而酌乎当务之缓急不为不久所谓中外劳碌之殊盖无足以动其心虽其家君所属望於子亦有必在此而不在彼者尚絅何患乎无辞以白其大人哉近代明公伟人有仕於州县而因得留心政理以成其志业者有以在内为无补而请郡以自效者皆士君子所当取法凡仕於远郡者不难乎得民而难於获上今大参王公辍中台之重建行省以抚关中以都司出使军中且赞襄省事者郑君士恒其人也尚絅尝厚知於大参公而与郑君游甚善宣上恩德以加惠黎庶寜有不自遂者哉
送王驸马都尉赴会稽序
士之能以功名显於天下者岂必皆以殊异非常之绩震耀一世为贤哉当夫创业之初辟地日广新服未定反侧未安疮痍涂炭之余未有所休息使人见之如仪凤祥麟被之如和风甘雨知岁稔之有期而时平之可冀也则功近而德远矣而岂知勇果敢之谓哉盖必寛仁有度慈祥恻怛出於其性庶几如窃脂之不谷驺虞之不杀者而後可以言此此论人物者之所难也而吾於和阳王公见之公王室懿亲也由星源遂镇新安凡七年矣方徽饶之间内疑外讧人情未有底止公以数百骑入星源抚而定之一邑士民如脱其水火之厄而寘於慈母之怀其在郡也适黟祁之衆胁於邻境之阻兵者羣不逞四顾观望卒皆相率而归公焉盖吾郡自是无事则其中心诚信於人久矣是以其民悦而服之亲而爱之如其始至惟恐公一日去我矣既而有旨以公移镇於越则虽欲留公一日其可得哉虽然公之德在吾郡者大矣夫和风甘雨贵乎及时非一郡一邑之得私也仪凤祥麟要以瑞世非一乡一国之为祥也吾安知上之人不以公之惠吾州者而施於越耶又安知越人之有待於公者不异於吾人之望公於未至耶然则在越人为可贺在吾人庶几可以无憾惟幕府之士以其不得从公于迈无以写其思则来谋述公之德在邦人者以为公赠且以贺越人之得公焉虽然公之善衆矣书之则不胜书若夫郡邑之离合民生之存亡皆天也然必有开先之兆焉当星源未定时士有卧病山中而不能去者悄然隐忧虑其将及也夜梦有所如往在道而暝急投旅馆则已昏黑矣久之闻门外有车马声开门视之则天明矣问其从者曰自何而来答曰兰亭来也问何处兰亭曰古人修褉处也明日以告往来之士盖星源之君子莫不闻焉无何公将至则其姓与晋右军同而官又为右指挥使於是郡邑事大定则天明之应也而又安知公终得右军所治之郡而为兰亭修褉之主人耶呜呼此越人之天明也则吾以谓为越人贺者夫岂无所徵而言之乎
陶氏孝友堂诗序
士有行乎家庭之间近而乡里说之远而大夫君子叹美歌咏而不能已焉者其惟良心之充达乎夫秉彝好德心所同然机动籁鸣无容间息有莫知其所以然者此陶氏孝友堂之诗所由作也始陶君生富家八岁丧其母继母张弗子也长遂屏居於外夫人吴氏左乳抱右执爨犹自力於织絍以助其不给虽忧勤艰苦而不敢疾怨焉久之父母俱老生理日匮而君之髪亦斑然矣乃奉二亲於所居竭力以营旦夕之养於是食其食而甘之即其寝而安之视已遗体殆弗善也遂欢然笃慈爱之道弟妹之长者君皆及时为毕婚嫁无敢以异母而不尽心也父没子凯考礼经佐君治丧事亲戚邻里素高君行义又喜其有子皆相率致赙甚厚宾客之自远至者数百人其夫人早失父母沈无子守志以居夫人迎养於家以终其身人无间言凯所居学者从之甚衆因束修乘壶之入以足甘旨妹嫁顾氏早卒有二男一女皆育教之不使其亲少动其心焉庶几能竭其力者凡皆陶氏孝友之实如此於是进士临川葛元哲闻而叹美之题其所居曰孝友之堂亲为制文以记之四方之士得诸传诵者作为歌诗以反覆咏叹其事有得而吟讽之者孝弟之心油然而生矣是盖良知良能本乎天性应复为感如环无端莫之使而莫之遏者欤至正乙丑冬汸始从葛君闻其详既又从陶君门人得诗一卷凡若干首乃为次其篇什而传之噫子之於亲服勤至死无所逃於天地之间者也夫岂以爱恶而二心哉世变极矣徒赖知行之士孝弟出於其性者相与系纲常之重於一时若陶氏父子夫妇力行於家盖尤可贵也然则孝友堂之诗可无传乎
送陈大博游黄山还诗序
徽之黄山巨镇也北犄九华西拓彭蠡南接广信诸山其东左挟浙河右起桐汭以尽海壖要皆支陇所分谓其隤然中居以降势委和於四表有坤道土德焉故名之曰黄山然其上则连峰极天岩岫深窅下则重冈复岭斗絶环周虽土人有不能遍求而尽达者故自遯世隐沦之士咸乐居之或以为由轩辕得名者近古所传也郡非会通之地四方宾客无因而至独唐李太白尝一游其间为之徘徊而去遂无复蹑其踪者由是兹山之胜槩世罕闻矣至正十一年岁辛卯夏四月浚仪陈公子山实来游焉始至风雨弥月而山之主僧适远归亟率其徒以先导晨发郡城出西郭明霁开豁郊原穆清旦日既旰始遵其麓涧潦平而波流易涉林洳尽而萝蔓可缘若有隂相之者乃休仆人领宾从相徉乎松篁竹林之间灵苗不采而自芳丹泉在山而常洁德人君子之常操犹有可见者乎进而据虎头之岩以下临白龙之湫风云浡兴雷雨将作凛然神物不可亵而观也乃循左巘絶大壑陟层崖登莲花之危峰以望分极浑浑焉皥皥焉若有见夫崑仑磅礴兼覆并育之仁然後知兹山之大根同乎五岳润达乎四海而英华发挥精爽洋溢与造物相为流通而莫知其终始也矧可以方隅论哉振衣下迈授馆精庐信宿而还盖充然若有得者不知我之观山耶山之观我耶与吾游者皆自观其所观耶抑将同所观於游者耶噫以公高情达识如斯其有异乎昔人之来者固宜彼仰首注目望岩而退者於公所存何如也公妙龄积学已超迈等伦俄而贡春宫对大廷以第一人及第列官朝着闻誉日隆矣顾犹远寻名山以发登峰造极之趣则夫究经纶於功载抱根柢於词林者何可以浅近量哉於是郡之缙绅儒士喜公之能来而惜其别去也杂取山中景物有名图志者相与赋诗饯公以寓其向往之私诗皆一章章十句五言以余获与斯游又俾叙其事於右简是用着兹山得名之实极一时之荣观以告夫继公而来者
送戴尚文赴句容县教谕序
休寜戴尚文试进士於乡在遗材之选将以膺朝命主句容学官自师友交游暨都邑之良咸有言以赠之其後出而别为卷者余复为之叙其言曰士之贵乎仕者非为观美也将以行其义而已是故官无崇卑惟其时材无大小惟其志二者一失所安而苟焉徼荣名於旦夕则君子有弗幸者焉况夫以不足之资而蹈无穷之变有不并其得於口耳者而失之也几希今校官秩虽卑然邑大夫僚佐在前经师弟子员在後进有宾主之礼退有师友之义洁俎豆崇明祀得以致极其诚敬谨晨昏严朔望得以修着其威仪四方宾客之往来观风论俗得以识时措之宜穷政理之要社稷人民自可驯致而出位之思泯三年大比修其旧业贾余勇於一第而患失之念忘於以事上治民则定志以揆时因时而立义斯君子之道行矣传曰仕而优则学信乎非优於仕者不足以言学也又曰学而优则仕信乎非优於学者不足与言仕也矧尚文齿少而识明业专而行敏盖优哉其有余地者乎尚文之尊父曰廷芳翁昔者尝学於乡先生定宇陈公之门始科诏行陈公一领乡荐归则着书授徒终其身类非以仕为悦者是故戴君隐居教子从容深厚率有异於常流则尚文所以为句容士大夫教者固无待於他人言矣或者以不得与南宫进士偕为夫人惜其言几远於义故余托於仁者之後诵所闻以为君子赠焉
送高则诚归永嘉序
高君则诚学博而深文高而赡自为举子已为学者所归及登进士第调官括苍郡録事学道爱人治教具修郡守前宪副徐公深敬异之比满不忍听其去即学宫设绦帐身率子弟迎君而请业焉行中书闻其名辟丞相掾儒生称其才华法吏推其练达而君亦雅以名节自励公卿大夫咸器君行能每他掾有故辄以兼其事君稽典册定是非酧应如流意所不可辄上政事堂慷慨求去时东南乂安藩府无事参政赵郡苏公方以文治作兴其人君与临川葛元哲俱见称誉日承言议声闻益隆矣俄台民弄兵城邑驱丁壮集其徒海浦连巨舰数百以自固帅阃吏弗能治有旨行省臣总诸郡兵平之省臣谓君温人知海滨事择以自从君亦庶几因得自效时浙东帅达公以除凶为已任一见君欢然既开幕府乃以论事不合避不治文书於是师出踰三时卒烦大臣自京师来以上意抚之而後定解严分宪诸将校缓急利便独君无一辞以秩满即日还省垣告归矣於是交游之士咸造君且谓儒者虽临事不见用卒能究所守以自旌别为君贺君设俎豆觞客酒行笑谓座中曰前辈谓士子抱腹笥起乡里达朝廷取爵位如拾地芥其荣至矣孰知为忧患之始乎余昔卑其言於今乃信虽然余方解吏事归得与乡人子弟讲论诗书礼义以时游赤城鴈荡诸山頫涧泉而仰云木犹不失吾故也时客多君里人乐君之归皆甚喜有起自席末而言者曰朝廷以科目取士久矣时方承平自军国要务至百司庶事举无不集士亦得以浮沈簿书文墨间稍有牵制辄效俗吏便文自解由是贤否混淆有志者无以自见宜乎君之悠然遐想於去就间欤虽然今中原多故圣天子贤宰相一旦惩膏粱刀笔之敝尽取才进士用之则如吾高君者虽欲决遯山林亦将不可得者然则入践廷宁陪老成之谠议出临郡邑布恩德於罢氓使殊功茂绩炳然一时以答清朝设科盛意岂非君平昔之志而亦吾党所望於君者哉衆皆曰然乃共举酒属君赋白驹而别
送张子仪还姑苏序
士之负强果振迈欲有所为者必奋发以励其志静专以成其能由是日有所积月有所累如拾级以登九层之台虽弗克遽跻其巅而都邑盛丽之观风云变化之妙已在吾目中矣若濮阳张天凤子仪之学於汪君仲鲁也其殆类是乎汪君世家婺源以诗学修进士业尝因教授休寜里中子仪自姑苏侍其家君从政是邑得委贽焉屏交游之恬嬉忘寝食之常节激昂愤悱弗得弗措所以励其志者有方矣既而术业就绪则韬敏给於敦柔发见闻於确慎纷华之悦寒暑之变举不违焉所以成其能者可冀矣如是而掇巍科登显仕极布衣之荣名展文儒之夙藴如引囊取物寜复不得之患哉踰二年其家君以秩满还子仪亦辞去同学有悦其勤笃者留与卒业子仪固乐焉而亲弗可汪君於是率交游之士赋诗饯之授简於余俾代叙其意吾闻渔巨泽者必善其网罟纎鈎细饵不足以冀吞舟之获济大川者必良其舟楫敝帆坏桨不足以敌风涛之变夫文塲巨泽也名途大川也彼或腾奋乎试艺之秋而汨没於在官之日者殆亦非其具尔朝廷设进士科取天下才岂直以禄位厚汝书生哉授以州县则莅官治民是务擢之馆阁则论思献纳是资登於政府则发政施仁是赖是三者或任其一端焉则必有其具而後可苟无其具而徒汲汲焉以庶几一旦之或得则夫人之自待者固已浅其如科目何子仪以英妙之年负坚勇之节又能取诸师友以笃成之其网罟宜无不善如涉功名之洪波操一致於险夷以收利物之功则姑务坚良其舟楫汪君拳拳师友之义庶其在此余故申之以辞
滋溪文藁序
滋溪文藁三十卷浙中书省参知政事赵郡苏公之文前进士永嘉高明临川葛元哲为属掾时所类次也初国家既收中原许文正公首得宋大儒子朱子之书而尊信之及事世祖皇帝遂以其说教胄子而后王降德之道复明容城刘公又得以上求周邵程张所尝论着始超然有见於义理之当然发於人心而不容己者故其辨异端辟邪说皆真有所据而非掇拾於前闻出处进退之间高风振於天下而未尝决意於长往则得之朱子者深矣当是时海内儒者各以所学教授乡里而临川吴公雍郡虞公大名齐公相继入教成均然後大经圣贤下学上达之旨缕析毫分之义礼仪乐节名物之数修辞游艺之方本末精粗粲然大备盖一代文献莫盛於斯而俊选并兴殆无以异於先王之世矣若夫得之有宗操之有要行乎家乡邦国而无间言发於政事文章而无异本者抑亦存诸其人乎公世儒家自其早岁即从同郡安敬仲先生受刘公之学既入胄监又得吴公虞公齐公先後为之师故其清修笃志足以潜心大业而不惑於他岐深识博闻足以折衷百氏而非同於玩物至於德已建而闲之愈严行已尊而节之愈密出入中外三十余年嘉谟伟绩着於天下而一诚对越中立无朋屹然颓波之砥柱矣其文明洁而粹温谨言而敷畅若珠璧之为辉菽粟之为味自治朝国化之原名公卿大夫士德言功烈与夫儒先述作阃奥莫不在焉而浩然删修之志未有止也初官朝着即为四明袁公伯长浚都马公伯庸中山王公仪伯所深知袁公归老犹手疏荐公馆阁马公谓公当擅文章之柄於十年後而王公遂相与为忘年友夫岂一日之积哉昔者汉唐七百余年惟董仲舒韩退之辨学正谊庶几先王遗烈而尚论政理则莫如贾太传陆宣公宋文学特盛而士大夫之间不曰明道希文则曰君实景仁抑未知三公视程夫子何如是故公平居教人必以程朱为模范而力求在已不务空言则从事於圣贤之道而审夫得失之机也明矣故汸以谓读公之文则当求公所学而善论学者又必自其师友渊源而推之可也
治世龟监序
昔者帝王盛时纪纲法度悉备子孙得以据依为治号曰成宪旧章其君臣上下相与监视前代以保天命而繋民心者忧勤愓厉无时敢忘以为家法其治於未乱者如是故虽或蘖芽其间而图难於易为大於细可以无患夫岂有一旦土崩之祸哉秦人学不师古取二帝三王所以维持天下之具与其深微之意皆荡灭扫除之不但燔诗书杀学士为足以亡其国家也自是以来创业者无所因袭守成者无所持循而庙堂之筹策侍从之论思遂为治乱安危之本其不轻而重也明矣然简编之所存忠言嘉谟曷可胜纪当其时或见用或用之而未既或遂不用得失可以具知由今观之则所善皆可以为劝而戒无不可惩也若夫贯串古今博观约取以示方来使先王经世之意一二有见则诚哉君子之用心已乎参政赵郡苏公早岁居馆阁尝即经史百氏书采其切於治道政要者通为一编名曰治世龟监至简而不遗甚深而非激通疏练达而公平之规着亲切确古而正大之体存信为谋王断国者之元龟宝监也公为御史知无不言持宪节以洗寃泽物为已任参议政府屹然不阿两典大藩皆勤於庶事尝奉诏宣抚畿甸旁求民瘼秋毫无隐而又酌理道之中正不迎合於前无顾虑於後虽一时或不见察於用事者而退居之日凡可以尊王庇民者未尝少废其讨论之工也盖公学本先王而志存当世其见於行事者如此则是编之作岂欲托诸空言者哉新安诸生赵汸序
送江浙参政苏公赴大都路总管序
邦畿王化所先郡国之本也自昔盛时辇毂之下五方黎民与豪右杂处凭高附崇形倾势轧纷莫为制由是号称难治汉世选健吏以击搏诛罚先之何有於化民成俗唐宋宰相欲假剧地病儒者乃得因以自见岂开诚心布公道之谓哉国朝并包区夏薄海内外罔不臣属神州赤县之间繁殷极盛列圣相承皆屈重臣以莅之望尊职隆非前代比矣至正九年冬十月江浙行中书省参知政事赵郡苏公除大都路总管命下之日街谈巷议咸以江浙大藩方赖公为治不宜用彼易此其殆未知祖宗重内之弘规圣上官人之睿断者乎夫发施政仁枢机转移务当其蒙古之圣人所以不疾而速无为而成者用斯道尔皇帝临御日久明睿所照於民生休戚臣子行能秋毫无隐既为亲择循吏布诸列郡深惧京师冠冕万国长民苟非其人则四方无所视傚乃辍儒臣於外省俾以其道行焉变法律以诗书通政刑於礼德盖不言而示天下守将以楷模也传曰欲平天下者先治其国又曰尧舜之仁不徧爱人急亲贤也昔之为国者何独昧於斯与公起家成均诸生致位宰辅清忠粹学简在上心久矣莅官王都为二千石帅表非公谁然公平日论治道必本三代所谓明道术正人心育贤才兴教化盖拳拳焉今天下承平朝廷闲暇圣天子将登用真儒上稽唐虞近鉴中古建久安长治之策极维持巩固之方以垂无穷京师虽衆且大殆不久烦公矣士民怀公之德惜公之去而弗可留也咸相率为歌诗以泄其怨思於是临川葛元哲述公所以临政而得民者冠於篇首汸敢推明德意窃取昔人後叙遗义属辞末简以终之
送江浙参政偰公赴司农少卿序
国家既收中原兵革之後所在为墟圣天子恻然思有以安集之旁求故老宿儒忠厚畅达习知畎亩事首为劝农使绾印绶载官属行田里间呼其父兄子弟家人语告谕之辟榛莾疏沟洫立阡陌假牛贷粟皆因其所欲而利导焉遣属吏行傍郡招徕其人时江南民苦重役应之者衆不数年生聚大复官府之设公上之供始得施其政令於是罢使以其权归宪府郡邑之长皆以劝农繋衔大司农司实总核其事盖古后稷之官至我朝始复视前代会计出纳弛张权利者不可同年而语矣然承平日久良法美意寖失其初尝见江南郡邑每岁使者行部县小吏先走田野督里胥相官道傍有墙堑篱垣类园圃者辄树两木大书畦桑二字揭之使者下车首问农桑以为常吏前导诣畦处按视民长幼扶携窃观度不解何谓而种树之数已上之大司农矣使职农事者皆若是所为则国家富有四海之实何自而可充乎夫古之帝王所以长治久安者无他焉能使天下之人均齐方一以奉其上无所偏而已方今经费所出以东南为渊薮大河以北水旱屡臻流亡未复居民鲜少五帝三王之所井牧燕赵齐晋梁宋鲁卫之所资以为富强其遗墟故迹多芜没不治安得裒衣博带从容阡陌间劳来绥辑复如中统至元时哉大司农位尊而职专长贰卿佐皆公卿辅相其人必有念此者矣至正九年冬十一月诏以江浙行中书省参知政事偰公为司农少卿公北庭文儒由初科进士高第历官省宪所至具有成绩古所谓天子之宝臣者也举国家之旧典以复唐虞三代之治安知不在公乎士民怀公盛德多见於歌颂刍荛之言忧在畎亩非公之贤则不能自达也故窃附其说於卷终
别葛廷哲序
汸昔游临川闻进士葛君元哲之贤心窃识之未几君复以乡贡第一人擢第授官闽中辟行中书掾时大臣镇江浙者皆称名卿思得儒者为助故君至闽官未及上而徵书至矣至正九年冬汸来钱唐君在职已逾岁观其执特操於等夷之中抗高情於事物之表进而省闱则简书委填官守严密而赞画不忘於忠鲠退而燕处则诸生在庭交友在坐而论着弥事於精详昔之所闻於是益信而余亦始获与君游矣君又不鄙授粲於馆使日亲切摩尝相与论平生为学大槩乃喟然语余曰人心与宇宙同体而梏於私者不足以知其大也与造化同运而溺於流者不足以知其精也今夫清明在躬於穆无间岂有一毫之蔽隔哉惟其蹔然之复不足以胜思虑之多於是而一体同运者始判为二物而攻取之欲行矣然则君子之学其可舍此而他求也乎汸谨谢曰善夫君之论学可谓识此心之妙者矣向余见君之外而已今又知君所以进乎内者顾余不敏将何以与於斯盖尝闻曰学必已闻道然後能立已能立已则扩充变化之机在我矣尚何化物之足虑哉盖不闻道则毫厘千里之忧常在旦夕而闻非耳目之所官也今君之所以自致而慑友者如是其殆有徵乎若余者勉焉而不足於力察焉而不足於明殆无以进於斯也久矣君将何以教之意以余闻君之旧而後克会乎新乃得相与几至於道也又遽别以去能无慨於中乎君苟不弃余犹尚有以相之也
赠钱彦宾序
古之所谓轻世肆志者虽有奇才博识常深自晦匿不欲人知是故择其可以怡神遣兴者隐焉使夫人皆即其所隐以命之而不辞然不百年为其子孙者亦几无以名其德则亦可悲也已孔子曰斯民也三代之所以直道而行也一何至於是欤岂其审夫盛衰之故存亡之机俯仰一世若无足为者而然欤其人虽曰长往而不来违乎大中然视夫毁冠裳絶人纪自逃於方外或玄思遐举欲後天而老以观世变之所极而终失於愤激之过者其优劣何如也吾邑令吴兴唐君子华尝为余言赵文敏公以清才雅望见用国朝名声流於四海其同时有牟成甫张刚父姚子敬钱舜举文学之美皆与公相先後舜举以绘事擅名公甚敬其为人尝赠之诗有鲁国万钧王月重汉天一点客星孤之句而不及其画盖皆一时之杰也至正己丑冬余访唐君吴兴因得牟先生之书而传之未几又得姚张钱三公之诗而讽咏焉皆清迈博洽寄兴深远非浅闻可冀而钱公跌宕真率格力优暇无怨愤不平之意要为不可及云独其所谓经说者不可得见访其家问诸其兄子国用则曰公尝着书有论语说春秋余论易说考衡泌间览之目後皆焚之矣盖当时同游之士多起家教授而舜举独隐於绘事以终其身世之见其杜德机者亦惟称其善画而已呜呼其真所谓轻世肆志者乎何其掩抑藏遯如是之深也国用字彦宾敬慎淡泊不愧其先能写花木翎毛盖公之古学经说既已无传则食其所隐者以世其家而有待焉亦君子之志也然则钱公之所以遗其族人子孙者不亦安且远乎余既有感於舜举氏之事窃叹文敏公之知言而喜唐侯之不余欺也故叙其说以遗彦宾俾其子孙之尊祖尚德者有考焉
留别范季贤序
至正九年青龙赤奋若月嘉平仆还自吴门访邑大夫唐公於苕溪之上公为除馆授粲俾改岁而归因得与其家义塾之师范季贤氏游季贤温恭慎重教小学弟子常数十百人取束修乘壶之微以养慈亲庶几能竭其力者与人交无论事急缓言必信仆敬之爱之而季贤犹以日惟人田是芸不克速成其学为叹比仆将归则又慨然有离别之感焉愧无以答其意者则告之曰夫朋友之交非羣居族处之为贵也切摩於晤语之际致勉於索居之时考德於契阔之余刮目乎再见之日斯古人之道矣仆不敏无以相发请以不肖之身所得於前辈者为子诵之仆之乡先生皆善着书所以羽翼夫程朱之教者具有成说仆自幼即已受读然未知所以为学也尝过严陵闻夏氏家学甚高即往访之其老成惟教授君大之在谓仆曰子生朱文公乡於公书宜无不读且公尝自言平日所得多在文义中故所为经传训辞精切严妙无一字之苟然余窃怪论语篇端以效训学可也所谓之为言者於义何所当邪仆时卒无以应心愧甚退而默思圣经贤传中如夏先生所举可以关余口者多矣盖自是稍知反其卤莾灭裂者以致力乎究竟谨审之道焉他日以事过东陵之北敷浅原之东闻有黄楚望先生者尝起家文学俄弃去侨居城中杜门着书余四十年矣因即求之得其纂释之目千余条皆六经传注中疑义先儒所未言或言之而未究与夫聚讼不决者谨请曰人皆有言理学至近代大明明理以释经而天下之能事毕矣固无待於後人也且以大儒先生竭其心思所极而犹有弗得者焉则亦末如之何矣今先生尚发其所未发者乎先生曰为斯言者衆矣岂非以先儒所未尽者终非後人思虑可及不如谨守其已言者之易为功乎以吾所见正恐其所已言者或不容遽知其所未言初未尝不可通尔今姑举一二为例传曰女有五不娶其一为丧父长子先儒以为无所受命盖丧父而无兄者是也使其言已当则女之丧父无兄者衆矣皆不得嫁乎如以为未当则固学者所当致思也思之思之而又思之而终有不得焉则阙之可也以俟後之人亦可也一或思之而有得则知先儒之所未及者或有时而可通此今未尝用一日之力而遽诬以为不可更通且訾他人之用力者是殆以已之无目而欲废天下之视也夫集诸儒之大成以立言者莫若朱子论语集注篇端有曰明善而复其初者为圣门之学发也其所谓初何所指乎以为禀生受分之始耶则其气质之杂固与理以俱赋矣以为赤子之心邪则昔人盖有闻襁褓之声而知其为大恶不仁者是孰为初之可复耶彼谓先儒之已言为易知而辄诵焉以自文者殆於富人子兼其田畴惰其作业徒抱其遗契之齿而日数之以为能不坠其家尔时先生年近八十贫无置锥之地食指所需朝不及夕而严毅清苦介然以居听其言者莫不爽然自失也仆盖由是益知讲学而不切於已治经而不究其事者无可得之道焉其後游临川见雍郡虞公因举所闻质之公曰所贵乎师友者正如是尔吾生平取友甚衆然因一言之善而得以自勉者有二人焉早岁从吴文正公於豫章时清河元公复初为行省掾尝与余谈诸经要义余悉以关洛以来之说答之明日复初告吴公曰伯生经学殆未博也余始闻之不以为然继取古今百氏传注之说旁迕错综而究观之然後知不能博通於彼而遽以为有得於此者非愚则妄是则复初之赐後与四明袁公伯长同仕於朝有交友之义伯长一日叹曰我辈以文学见知於世不及盛时力自充拓他日老於乡里门生子弟四方朋来之士质疑请益更迭而前一或无以应之则虽欲学焉而岁云暮矣余深有感於其言故虽在应酬胶轕中而潜搜默讨以裨补其不足未成者未尝少後此余得之於伯长者也夫公之壮日文学经艺之富何可当也而一闻规益之言辄大肆其力如此其所就之远宜哉仆之不肖者虽尝一二有闻於人然每思殚精毕力以极其朴钝驽蹇之所未至而未之能也是以志念之间常若负积逋钜万者故每乐为质美而嗜学者言之子诚有意斯事则请因仆之所闻者而思之苟有取焉固无待羣居族处而後为益也仆以为子之勉诸身者得古人为学之本故倾倒言之子幸毋忽子之友曰鲁君伯常者安然其善学蔚然其有文仆敬之爱之顾以亟归不获求切磨之道会文之日试出吾言相与论之其必有感於仆之学不加勉徒负师友之训者哉
送郑徵君应诏入翰林诗序
至正十五年冬诏以新安郑子美先生为翰林待制时先生卧疾精舍使者与郡监守致朝廷之意甚厚先生坚辞不能拜命者久之适宪使番阳周公在郡亲劝为之驾其门生子弟进而言曰今圣天子举羣策以清海内大丞相集衆彦以图治功不惜禁苑次对之职起先生於山林岂惟以先生业觚翰攻文章哉先生学通古今以诗书礼乐为教於史长於治乱兴衰之说正谊直言不忘忧世先生不出如朝廷何时先生疾良已乃翻然曰欲报朝廷者吾素志也吾将辞官赴诏亲见圣主陈所欲言耳乃命趣装诹日偕吏者北行郡长贰县大夫与寓公缙绅之士张郡南门外设祖道为先生别里中耆俊文学诸生又相与作为歌诗以咏叹其行休阳赵汸病不能陪缙绅之後又不善诗则赠言曰先生应诏趋朝得极言天下事此千载一时也今为天下患者盗贼而已自淮蔡发患延於江湖所在蠭起为祸尝烈矣然雄杰怙衆有名字力足以横骛四出者亦无闻焉视前代中世钜寇不能什一疑若不足平者国家以四海全盛之力命将出师今五六年民力已屈而盗犹未息何也不举天下大势以定攻守之宜而所在浪战不求智勇之士真可任将兵者而使省台贵人与州郡俗吏纷然羣起共军旅之权自轩辕氏以来用武之世未有能以是而全师制胜者也仗行省讨贼御史台督视如平时而贾凶鬻顽诛求刼夺之弊偾军杀将反覆坏烂之由朝廷终无自知之兵财两匮郡县之间繁征横敛一切以矫假病民而上官大吏方且拘文法守故常不思变通长久之道赏罚者用兵之大权也赏罚不明而是非淆乱天下之士不复以功名自期而中世以来治安拨乱之术行军克敌之方皆废不讲吾未知其所以为天下国家者何也今羣盗大者跨郡邑小者据一城植根固矣苟不尽反前失而欲以岁月削平安可得哉为国家计欲并两淮而南尽江湖之间求要害形便之地为四五钜镇镇各屯精兵二万选士大夫公廉有威方畧能抚士爱民招纳降附可为大将者付以一镇之权慎简中外有文武才学者为之副凡辟士募兵刑赏律令训练程式进退节度出攻城守禁防约束皆自朝廷考求故事为法以授之郎官博士出入觇视以资庙谟而事无大小皆得专达列镇屯军屹然相望脉络贯通首尾为一内可以尊京师之势外可以销奸雄之心鼠窃狗盗进退无据者将不战而自服其尤倔■〈亻强〉者诸镇出兵犄而攻之无不破矣其要在得人而已郡邑之间皆什伍其民以相守护毋使散越於外一家而三男子则简尤壮者一人为郡守之兵以大户之税衣食之郡皆选贤守以防御繋衔各将其兵以固封圉盖郡守必兼有兵民之柄而後缓急可仗不然虽重其失地之罪无益也此制一定则列郡有备而民心不揺矣夫使诸郡各制其兵以保一郡之民而四五大藩皆握成军据形势以扫清羣盗奠安东南诚当今之急务也若夫知人之明任使之术在朝廷矣昔汉公以六万人讨西羌微族赵充国定计必分兵屯田以待其敝贵万全也周亚夫将三十六将军撃吴楚终不肯为梁分兵审於势也李德裕平泽潞军中利害有将帅不知而庙堂辄知之者得居中制外之宜也今羣盗散据非有汉七国唐藩镇之强而充国亚夫德裕之故智则有今日所当师者矣汸无谋夫策士之术也当其避地间关朝不谋夕每恨民间利害不得上闻以至如此是以於乡先生之行而窃致其畎亩之思焉先生倘以为然虽言之可也若夫本原深切有非草茅所知知无不言言无不尽在先生矣使朝廷收得士之效於一时而先生之功及乎天下则虽铭彞鼎被弦歌可也岂惟一时一乡之所咏叹者哉
东山存稿卷二

[book_title]卷三
●钦定四库全书
东山存稿卷三
（元）赵汸 撰
○文
送休寜监邑坊侯秩满序
于閴坊侯彦辉之治休寜也下车未一月而士风民俗闾巷村落之殊屋庐服用贫富丰啬之等家世新旧强弱淑慝之分靡不周知坐公堂出号令色夷气温日晏不倦牒诉盈庭从容决遣有不服者辄发其奸私窟穴所在与故情善恶闻者羞愧讋服咸以为神行阡陌间视畦桑勤惰虽远必至益知民事利害公退闭门扫地焚香书册左右以吟咏自娱吏卒非官事不敢踵外户于是豪强少绌微弱以安请谒不行奸邪屏迹则又将籍新辟之田以增学廪进其师弟子而风厉之虽以汸之朴学穷处侯亦过而存焉盖其设施注错一以儒者之道不因仍乎流俗则其教易明其政易行也宜哉逾年而红巾盗起东南震动名邦大府往往守御无备间谍不精讹言相惊民情大骇盖芽蘖乎丰炽渐靡于恬嬉古今一途可为深慨者也侯于是时亲领民丁凭险以拒盗而汸亦奉亲避地间关困苦有不可胜言矣抑尝闻盗之逼郡境也侯谓婺源守张君曰婺源近贼而无险可据不利于守郡治属邑根本也公能尽率其大家扶老弱敛财物列壁休寜境上细民入山清野以待寇悉索其少壮与五县之衆分拒诸岭之隘完一郡以为会府西蔽则有可为者又谓郡将之长万夫者曰今守令不主兵且临民有久近恶能得其死力公以世将居守与大家为姻娅通民情知其厚薄勇怯以公而用其民则犹可为也将善侯言而张君终不肯去其守地婺源遂先陷矣嗟夫国家承平既久城郭已堕兵起仓卒为吾徽计无出於侯二画者然一时不能用则亦其势使然盖军民吏既分郡邑无尺寸之柄久矣当使省宪一贵臣驰传来徽以便宜用侯计总驭其守将简精鋭求智能审形势明赏罚以尽战守之方则草窃浮寄之盗恶能深入吾郡恣雎四方残民害物若斯烈哉又闻侯之以郡檄告遽於行省於是行省以侯饷军信州遂以其主将命计事南行台太尉大夫公知其贤命侯往莅牛渚之戍牛渚为中流要害乡兵万人皆舍壁外侯言於分宪使入宿门内以备非常酿家夜汲达旦不避扞掫则请严刑以禁之上下二港口舟楫所通而无枨橛之固则命立栅为门设卒守之军士久屯多疾或逸游弹射羣饮质及衣仗郡拘民船断港中为守江备樯楫日坏两船苔生侯请以军容教士数閲以生其气精其能使皆可用官给钱葺所假民舟备凡用器以水军之法习之佥宪虞公与郡之守将咸敬异焉凡侯所言必行而武备益修屹然增巨镇之重矣嗟夫当官兵始复吾州时亦有以兵事为言者而君吏弗能用是以屡溃干戈兵民物故者十六七然其得失之由大率如侯所以议牛渚者而已可为悲夫浙江左丞赫公镇徽闻侯之贤檄召还邑行台从之比侯至郡则代者亦至官而左丞公还行中书矣休寜之人喜侯复来而惜其又去也日诣舍馆望侯顔色或请建生祠画侯像以示子孙且侯在休寜未得究其所施也盗贼兵火之余疾疠水旱间作遗民之存者息犹未属也且犹于侯惓惓如此则侯之为治又岂世俗凡近之谓哉虽然汸於侯之去而不胜其畎亩之情矣顾今潢池犹有未释兵者关梁犹有未彻备者履屐需材薰犹同器若何而能简擢羣愚相挻乌合未涣若何而能招徕师旅饥馑萧条余生若何而能存全时绌举赢征敛无艺若何而能休息乘时射利者欲未盈於溪壑存心爱物者美徒见於簿书若何而能着廓清寜一之实侯有学有文通达古今固己烛照龟卜於此况平生故人布在要路岂无念乱者哉因吾州之未用与牛渚之小试者而益推广之其必有以报国家矣迂儒嵩目四方不遑寜处是以有望於清时之君子焉抑非吾邑大夫之贤无以发其幽思也噫岩石荒凉愧子真之谷口沧溟浩渺忆幼安於辽东则余於侯之行不能无慨然者良有以也
送童以清归建德序
童君以清用文翰鸣歙睦间已久矣至正十有三年行省大臣亲帅师剿灭羣盗之於属郡者承平之兵久不试骤兴发无艺武力鸱张颇闻平歙大帅有能礼儒冠典县史者谈者莫不嘉之未几自绩溪迁吾休寜则惟童君其人也君慎威仪明礼让不以师旅饥馑而堕纪法故为之长者无或慢焉甘淡泊修文不以留滞艰虞而忘旧业故与之游者加其敬焉斯亦可以见为士者之有恒心矣居无何郡邑命吏皆致官君亦移书告其去谈者莫不惜之嗟夫积雨弥月百川沸腾或舟而游或筏而浮纲者罾者梁者筌者俟而独者泅而拾者皆有以满其志充其欲翩然一叶延缘苇间独若无所见者果何为耶宜乎脱屣埃壒濯缨沧浪遡青冥翔寥廓而上征也哉虽然君睦人也其心固有所向往矣客星严子之高风勲名富贵之箴石也郡牧范公之政理公卿侯伯之楷模也端双台而頫湍濑歌云山江水之诗於苍茫杳蔼间亦足以忘隐约而释幽忧者乎波决起於寻常大变灭於须臾且授简抽毫肆为之倡者实汪镇彦维云犹嚣然自得者曾何足论於童君也於是邑人赵汸序以送之与之游而惜其去者诗以系之
春秋集传序
春秋圣人经世之书也昔者周之末世明王不兴诸侯背畔戎狄侵陵而莫之治也齐桓公出纠之以会盟齐之以征伐上以尊天王下以安中国而天下复归於正晋文公承其遗烈子孙继主夏盟者百有余年王室赖之故孔子称其功曰一匡天下民到於今受其赐及乎晋伯不竞诸侯复散大夫专国陪臣擅命楚灭陈蔡宋灭曹吴入而盟诸夏则天下之乱极矣孔子生於斯时道足以兴用而患夫当世诸侯莫能用之盖尝叹曰苟有用我者吾其为东周乎齐一变至於鲁鲁一变至於道始盖有意於齐晚尤拳拳於鲁也又曰文王既没文不在兹乎使仲尼得君复周公之法修桓公之业率天下诸侯以事周则文王之至德吾无间然矣是夫子之志也君君臣臣父父子子则六卿之晋田氏之齐三家之鲁出公之卫可正也兴灭国继絶世举逸民谨权量审法度修废官则文武之政可举也足食足兵而民信之则戎狄可膺荆舒可惩也当今之时以夫子而合诸侯匡天下犹运之掌也既而道终不行则又叹曰甚矣吾衰也久矣吾不复梦见周公凤鸟不至河不出图吾已矣夫此其心岂一日而忘天下者於是西狩获麟则夫子老矣嘉瑞既应而天下莫能宗予虽圣人亦无以见其志矣乃即鲁史成文断自隐公加之笔削列覇者之功过以明尊天王内中国之义於天下贬诸侯讨大夫诛其乱臣贼子以正人心示王法盖天子之所命也是岁之夏齐陈恒弑其君孔子沐浴而朝请讨之适当修书之际夫岂欲托诸空言者哉故曰圣人经世之书也书成一岁而孔子卒当时高第弟子盖仅有得其传者历战国秦汉以及近代说者殆数十百家其深知圣人制作之原者邹孟氏而已矣盖夫孟氏之言曰王者之迹熄而诗亡然後春秋作其事则齐桓晋文其文则史孔子曰其义则丘窃取之矣此孔子所传春秋学者之微言也周虽失政而先王诗书礼乐之教结於民心者未泯故善有美而恶有刺人情有不能忘於其上也殆其极也三纲五常颠倒失序而上下相忘怨刺不作则文武成康治教之迹始湮灭无余矣夫世变如此而春秋不作则人心将安所底止乎故曰诗亡然後春秋作隐桓之世王室日卑齐伯肇兴春秋之所由始也定哀之世中国日衰晋伯攸废春秋之所由终也方天命在周未改而上无天子下无方伯桓文之功不可诬也是以圣人详焉故曰其事则齐桓晋文古者列国皆有史官掌记一国之事春秋鲁史策书也事之得书不得书有周公遗法焉太史氏掌之非夫人所得议也吾鲁司寇也一旦取太史氏所职而修之鲁之君臣其能无惑志欤然则将如之何凡史所书有笔有削史所不书吾不加益也故曰其文则史史主实録而已春秋志存拨乱笔则笔削则削游夏不能赞一辞非史氏所及也其义则丘窃取之矣此制作之原也学者即是而求之思过半矣然自孟氏以来鲜有能推是说以论春秋者盖其失由三传始左氏有见於史其所发皆史例也故常主史以释经是不知笔削之有义也公羊谷梁有见於经其所传者犹有经之佚义焉故常据经以生义是不知其文之则史也後世学者舍三传则无所师承故主左氏则非公谷主公谷则非左氏二者莫能相一其有兼取三传者则臆决无据流遁失中其厌於寻绎者则欲尽舍三传直究遗经分异垂离莫知统纪使圣人经世之道闇而不明鬰而不发则其来久矣至永嘉陈君举始用二家之说参之左氏以其所不书实其所书以其所书推其所不书为得学春秋之要在三传後卓然名家然其所蔽则遂以左氏所録为鲁史旧文而不知策书有体夫子所据以加笔削也左氏亦未之见也左氏书首所载不书之例皆史法也非笔削之义公羊谷梁所谓常事不书乃笔削之一义耳不可通於全经陈氏於左氏所録而经不书者每断以常事不书之法则其不合於圣人者亦多矣由不考於孟氏而昧夫制作之原故也盖尝论而列之策书之例十有四而笔削之义有十策书之例十有四一曰君举必书非君命不书二曰公即位不行其礼不书三曰纳币逆夫人夫人至夫人归皆书之四曰君夫人薨不成葬不书葬不用夫人礼则书五曰适子生则书之公子夫人在位书卒六曰公子嫁为诸侯夫人纳币来逆女归姊归来膢致女卒葬来归皆书为夫人妻书来逆而已此史氏之録乎内者也七曰诸侯有命告则书崩薨不赴则不书祸福不告亦不书虽及灭国灭不告败胜不告克不书於策八曰虽伯主之役令不及鲁亦不书九曰凡诸侯之女行唯王后书适诸侯之女行唯王后书适诸侯虽告不书十曰诸侯之大夫奔则玉帛之使则告告则书此史氏之録乎外者也十一曰凡天下之命无不书王臣有事於诸侯则以内辞书之十二曰大夫已命书名氏未命书名微者名氏不书书其事而已外微者书人十三曰将尊师少称将将卑师衆称师将尊师衆称某帅师君将不言师帅十四曰凡物不为灾不书外灾告则书之此史氏之通録乎外者也笔削之义有十一曰存策书之大体凡策书之大体曰天道曰王命曰民力曰公即位曰逆夫人如曰公夫人薨葬曰公子夫人曰女归曰卒曰外诸侯卒薨曰内师曰内特相盟会曰两君之好曰玉帛之使其书於策书皆有笔而无削春秋鲁史也策书之大体吾不与易焉以为犹鲁春秋也二曰常事不书公行必反书至常事也不书必危之然後书岁正月公在外必书公所在亦常事也不书必在楚在乾侯然後书公女纳币来逆来膢卒而葬皆常事也不书必有故然後书鲁之郊禘非礼也然用为时祀则亦常事也不书必失礼之中又失礼焉然後书蒐狩不书非时越礼然後书此二者春秋之所以治乎内者也三曰举重凡春秋之盟会征伐皆非礼也书之则不胜书必有关於天下之故而後书或书其会不书其盟或书其盟不书其会凡一役而再有事不悉书也书攻则不书伐书伐则不书战书战则不书败必有为也而後悉书之自桓而後外取邑不书自文而後外围邑不书书其重者四曰谨名分之辨以诸侯会天子不可言也书曰天王狩于河阳以臣出君不可言也书曰君出居以国君伐其弟不可言也书曰郑伯克段以戎执天子之使不可言也书曰戎伐凡伯五曰辨名实之际卒称王子猛入王城居于皇称王猛出奔称郑忽复归称郑世子忽晋里克弑卓称其君之子六曰谨夷夏之辨书楚与中国异书吴与楚异书越与吴异七曰详盛衰之变桓公之策畧不书王志天下之无王也天下无王而後覇者兴矣晋灵公之会畧不序诸侯志天下之无覇也天下无覇而後夷狄盟中国矣征伐自诸侯出则君将称君大夫称人自大夫出则大夫将称大夫必中国无覇而後楚书君将君将称君贬而後人之治在诸侯也大夫将称大夫而後人之治在大夫也楚书君将治在荆蛮矣治在荆蛮者春秋之所甚不得已也此四者春秋之所以治乎外者也八曰辞从主人春秋诸侯名号班爵赴告之非礼者多矣而吾一切以得礼之辞修之将以示天下後世则是初未尝失礼也春秋奚治焉是故爵号从其爵号名氏从其名氏是并其不请命世大夫者而治之也滕侯也降而称子薛侯也降而称伯邓弑君来朝而名之郕侏儒太子也来奔而君之非主兵也而小国序大国之上世子序国君之上吾从而志之无改焉是并其专进退诸侯者而治之也鲁桓闵实弑也而书薨郑伯髠顽齐阳生楚子糜实书卒吾从而志之无改焉是并其臣子之不能讨贼而姑为隐讳者治之也故曰主人习其读而问其传则不知己之有罪焉尔夏五郭公甲戌己丑有月而无时或有日而无月或宜日知其非而不革曰如尔所不知何慎之至也九曰无达例内书师必将卑师衆讳之则君将而称师外书人必有微者也贬之则君大夫将同称人继故不书立书卫人立晋争国不书立书尹氏立王子朝师不言弃言郑弃其师夫人必致苟非礼也则不致内女归必书苟来归也则不书归达例不足观春秋矣十曰议而不辞是非之心人皆有之策书有恒体也不待加一辞也善而见録则为褒恶而见録则为贬其褒贬以千万世人心之公而已圣人何容心哉辞足以明义斯而已矣此一经之体要所以通治乎内外者也故知我者其惟春秋乎罪我者其惟春秋乎是故以存策书大体为义而治乎内恒异乎外则谓之夫子法书者不足以言春秋矣知春秋以举重为义而治乎外者恒异乎内也则谓之録实事而已矣不足以言春秋矣知一经之体要所以通治乎内外者则凡谓春秋赏人之功罚人之罪去人之族黜人之爵褒而字之贬而名之者亦不足以知圣人矣故学者必知策书之例然後笔削之义可求笔削之义既明则凡以虚辞说经者其刻深辨急之论皆不攻而自破苟知虚辞说经之无益而刻深辨急果不足以论圣人也然後春秋经世之道可得而明矣虽然使非孟氏之微言尚在则亦安能追求圣人之意於千数百年之上也哉汸自蚤岁获闻资中黄楚望先生论五经旨要於春秋以求书法为先谓有鲁史书法有圣人书法而妙在学者自思而得之乃为善也於是退而思之者十有余载卒有得於孟氏之言因其说以考三传诸家及陈氏之书而具知其得失异同之故反复推明又复数载然後一经之义始完属辞比事莫不灿然各有条理世经乱离深恐失坠以为後世学春秋稍知本末者赖有左氏而已故取左氏所传之事各丽於经而地名之释附焉其文与义则三传而後诸家之说苟有得其本真者皆附以已意畅而通之为春秋集传凡若干卷尚虑学者溺於所闻未能无惑别撰属辞二篇发其隐蔽博诸同志以俟君子或有取焉
郭子章望云集序
昔者子朱子说诗於性情之道风雅之用备矣然未尝不以体制音节为言他日评汉魏以来至近代词章家各极所长权度甚精而独谓古五言不可轻变盖述作有体变复之际昔人所难虽大儒先生不敢忽也汸游临川时尝以此说质於雍郡虞公且问所以为合作者公曰三百篇而後有汉魏六朝朱子尝有取焉然其为体不一大抵世有治乱人品风俗不同极才情则淫伤而无节尚词藻则绮靡而失真善学者慎之可也余独爱隂何徐庾氏作者和而有庄思而有止华不至靡约不至陋浅而不浮深而能着其音清以醇其节舒以亮有承平之遗风焉然後知杜少陵所以称诵不置者盖在於此大历元和而後知者鲜矣暇日观公诗藁试以此说求之颇得去取大意往来江湖间每论诸能诗者或唯唯或否否唯武威余公所赋乃若一以公言为师无复他有出入而高雅浑厚自非齐梁间作者可及岂禁苑游从时尝论及於斯邪抑所见之偶同也自是每恨不得全藁观之兵兴以来此事姑置岁辛丑正月初与古皖郭公子章遇於星源子章尝游余公之门者也因论公平居崇尚选学於後来变体一无取焉而五七言近体每欲弃絶不为公大节既立而诗文皆散逸罕存矣闻者相与太息於是乃得子章所赋曰望云集者与一二朋友共吟咏焉古五言远宗魏晋得其高风远韵不杂後人一语近体亦质厚微婉足以达其志气所存信乎渊源之有自也又可见余公居常教人悉本朱子至其斧藻盛时陶写幽抱独与虞公相表里而不必他人之已同斯其所以为合作者与以子章之才能守师法而不变亦可谓贤矣友人有为而传之者乃述所闻书於卷端庶观者知其所自来也或曰郭公志士也今四海横流生民涂炭起管夷吾舅犯先轸诸人相与属櫜鞬执鞭弭以救之犹恐不及顾相与论歌诗之源制作之体无乃非公意乎虽然吾闻子章少无宦情尝欲泛大江上三峡相徉蜀汉之间览观山川之奇秀吊昔人经营遗迹求严君平岷峨老谯天授尔朱先生之流相与上下其议论然後大发於诗遭乱志弗遂也语曰在朝言朝在野言野使子章据功名之会真有以自见於当时而诵其诗者考论师友渊源与其蹈之志而传之不亦可乎新安赵汸序
潜溪後集序
潜溪前集止丙申凡十卷冠以陈公衆仲序文浦阳义塾既刻而传之後集起丁酉笔藁日新卷帙未有终也而宋公以书来俾汸序其意顾久病废学再閲岁无以复命又念与公相知有自盖尝遍观前集而惜乎陈公有未及尽见者然则後集固不可无序汸既不敢让知其又奚辞乃为序曰修辞以为文非古也其起於汉之西京乎太史公传司马相如吾丘夀王东方朔枚臯王褒之属以善属文见知人主然皆不得列於儒林而孔子弟子别为传谓修辞而文不本於经盖昉於此至唐韩子宋欧阳公曾子固相继而出始考诸经以立言其器识之大学问之博志节之固又足振而兴之文辞之用於是为贵虽诸子缵周程之绪犹且诵法表章而不敢忽焉叶正则显於东南当道学复明之世刻意修辞不践故迹而乖离侵畔自窒其源其视韩欧特起於千载之下而知所宗尚者为何如也是以君子尚论浙东先达必以东莱吕公为归岂非以其博而知要能自得师虽拟诸孔门游夏之伦而无媿也乎若夫辞达理明不缴绕於陈言而固与之合则百余年间莫善於侍讲黄公者矣景濓父生吕公之乡而尝游於黄公之门其学以经为师而尤长於周礼其博极羣书鈎深索隐益将以自致为文直以才高思敏舒之敛之无适不宜而未尝有意於为作也而不但资为文辞也当其发愤择术直诋词章为淫言葩藻为宿秽期於剗削刋落以径趋乎道德之涂而於吕公尤惓惓咏思叹慕若不能自已於言者则其轻重之类得失之几察其明矣别集之行岂徒欲以文辞名世者哉盖汸所知於景濓父者如此若夫陈公谓为文必传诸师而後可者景濓父既不以自多而汸又不足以言之顾尝闻之袁公伯长尝问虞公伯生曰为文当何如虞公曰子浙人也子欲知为文当问诸浙中庖者予川人也何足以知之袁公曰庖者何用知文乎虞公曰川人之为庖也麤块而大脔浓醯而厚酱非不果然属餍也而饮食之味微矣浙中之庖者则不然凡水陆之产皆择取柔甘调其湆齐澄之有方而洁之不已视之泠然水也而五味之和各得所求羽毛鳞介之珍不易其性故余谓为文之妙惟浙中庖者知之袁公盖矍然称善也自虞公为是言学者窃论以为非黄公之文不足以当之衆仲尝学於虞公而景濓父黄公之徒也二公之所指授有异於他门者哉善观斯集者
送总制王公移镇新安诗序
古舒王公子敬治星源一岁以其军镇新安州人思其功怀其德而惜其去也涕泣欷歔望马首罗拜者踵相接於道其缙绅文学既相与作为歌诗称述其事以为公赠而犹若有未尽其意者乃相与来言曰王公有德於吾州大矣自壬辰以来星源兵乱无虚岁民死亡者十七八尚未知所届郡既陷州人有释衆自归者曰吾以全乡里也大府信其言使还镇星源以遂其志凡钱谷甲兵皆得专制以优之州人德焉曰自今而後吾知免矣踰二年会师番阳一夕弃其军去或言死或言亡瞋目语难者簧鼓其间讹言汹汹变且复作王公一下车而中外大息遂以无事州人如获更生乃锄强梗封植良善轻徭薄敛重法以禁道剽者他部过兵不敢涉其境内於是流亡来归行旅满道耕者在野村落渐葺庐舍痍伤遗黎始有生人之思矣盖星源且十载至是甫定则公之恩德在吾州者岂其浅哉虽然又有闻焉始公至时尝谒五神庙问曰何神曰五通神也见从神有衣紫者问曰何神曰此舍宅为庙者王居士也公曰吾在京口日尝梦有衣紫神自西来谒吾问神来何为曰请五百钱问何钱曰通行钱也既又借吾马乘去吾来时二马毙於道今观从神貌宛梦中所见不谓其应在此也其见於先兆有如此者尝考郡乘唐之末造星源自为一军不隷新安初移镇弦高者邑人汪司空也今星源亦自为一军其屯戍似矣前郡将亦邑人也而氏族复同矣继汪司空者关西刘公当时有两指挥五十余师今王公官为右指挥而以其军来副者左指挥也官名既合而将校之多复不异矣刘公记新城在戊戌今新城亦起乎戊戌岁又同矣当时有陶雅者守新安加赋於民以固其位至今新安税重於天下惟星源以分镇得免故其税视五县为轻近岁供亿浩穰新安为甚属县休寜谬增税十一而星源两皆专制得以恤其凋瘵焉劳佚亦分亦似矣其於数百年事脗合又有如此者由是观之亦可见公出镇诚有关於天运而非偶然者矣请书其事於卷端且使续郡乘者有所稽焉呜呼可谓异闻也哉梦刀者得州梦松者为公事固有见诸朕兆者今王公之未来也山川鬼神已前知而预告之无亦厌乱思治鬼神亦与人意同邪宜乎公之能为州民福也自古治乱相因其离合废兴之迹固有似者矣若夫其出处其屯戍便宜城筑岁月同事官名代着姓氏征赋重轻求之前世无一不同是则言运数者所未尝及而论三五之者亦莫之详也然吾於此得以观天道矣则王公之来而见乎朕兆既至而卒能为斯民福也岂不宜哉虽然今大兵西讨一举下数十郡县而王公由属郡起典大州是则前志所未闻而与昔人所遭遇者亦不可同年而语矣吾於此又有以知世运之将亨也乱极必治斯其时乎新安领州一县五星源既别为镇祁门以隷他将上供黟歙之调度不给者咸取足休寜而并缘之奸有不可胜言者无艺甚矣传曰有人斯有土有土斯有财古之善为国家均而已矣将分裂破坏郡县使定於一以息其民去其为害者以平其政荡陶氏数百年之流毒正其税籍使赋不独於一州安知不在今日乎吾观王公恕以待人而严於治军薄於奉已而厚於养民其志之所存有足称者乃叙其说於卷首而凡以诗歌饯行者皆繋焉
送上饶张孟循父还旴江序
昔者吴公子札使鲁观於周乐自周南召南及雅颂其德之大小治之盛衰与夫忧勤怨惠之情莫不如亲见之至孔子教其弟子亦以诵诗虽多而不能从政专对为无益诗道与政通固如是乎盖尝闻之古之为诗者辞与声皆出於其情夫人情者礼乐之原而治道所从出也士将学为卿大夫以任天下国家之事秉四方之政则必尽人之情以通於礼乐诗三百篇虽辞异事殊时其发於人情之天则一而已後世为辞与声既非出於其情则固不通於礼乐而无关乎治道君子又奚取焉虽然时有古今道有汚隆而人情则无以相远大风作於汉而河汾王子知其覇心之存石濠新安作於唐而魏国韩公有感於兵制之失夫岂皆不出於情而二公所言若是士不以三代卿大夫自期无事於四方而学不足以尽人之情则後世之诗虽有合於古者亦鲜或能通其意焉耳若张侯孟循父之言诗其有志於古者乎侯上饶之选也癸卯之春自盱江来新安为其使君左辖公结同姓之好於总制王公王公所以深敬乎左辖者不於其币而於其使礼成将返则命郡中士咸赋诗以钱之又出其在镇所得诗文以观之侯於星谿之篇盖有取焉既为诗一章题其後复手书之以寄余海寜山中余寝疾累年旧学都忘因三复孟循父所赋而窃有感焉夫尽人情达事变明乎得失之迹本其废兴之由此诗道所以与政通盖古者卿大夫之学也而孟循父得之其卒成二公之好而以嘉宾见重於主人宜矣廼即其诗辞所及推本季子之贤孔门之教暨近世名公钜人高识远度以广夫言外之旨焉嗟夫吾闻国风止於泽陂盖春秋之季也今四方多故雅道陵迟有伟人焉上下古今究观真滥以其发於人情之天者振而起之其文运复昌之候与吾於张侯有望矣敢以斯言为赠
送葛元哲还临川序
国朝以科目取士参用於中外百司其秩八品而以才名称者则行中书得辟为掾掾之员多者数十命士半之由进士来每不过四五人公卿大夫好恶旨殊则获上之道难刀笔绮纨品流趣异则取友之义阙矧江浙地大物衆簿书期会米盐杂集月更季谢虽俊杰无所置才以儒者为之动无不宜仅能免过一毫髪罥吏则羣言鼎沸蹙蹙不得安视夫栖身末僚掣肘下邑者尤难居矣若夫守经制行卒能完其名以终其事者殆鲜矣而吾於临川葛元哲见之始君以进士擢掾江浙时参政赵郡苏公以硕儒宿德出典大藩思进文学忠厚之士用表励其人故君首见知日承言议於中州文献之懿所得多矣郓城樊公继至清节直气伟甚一时於君尤亲厚君於职守讨论远嫌慎微毫髪无苟而不硜硜以立异不翕翕以为同故钜公大夫莫不称为佳士而并游之彦亦无间言樊公乃自为书荐君宜在馆阁非不试之誉也噫君以儒冠据史牍论是非履难处之地且犹所立如是况夫居得为之位当可言之时有不行其所学以大厥施者乎世常谓儒者阔於事情故公卿贵人下士之风益衰而士或至自贬以求合二者盖胥失之诚使上之所以遇下者以道不以势皆如二公之待君而士之持身者亦如君之有立则儒者岂真不足用乎君既秩满学者幸其解职事愿少安承教而君以太夫人在堂岁晚急归且将纂释羣经折衷百氏以究观古人之能事极其功志之所存者又非予之所可量也虽然余闻君之乡有王丞相陆先生焉其为道不同然皆不苟安於流俗所谓有善於此不以有不善废者圣人复起其言不易君归辨学正谊有以发乡先生之蕴而极夫是非之公则予不足为君赠矣
送郑士恒隐居灵山诗序
郑君士恒卜居灵山隐焉或曰士恒才美而气清读古人书达於时变进而功名之会可与英俊齐驱退而授馆诸侯则德礼政刑得以咨访乐山林资澹泊匪宜余闻而言曰为是说者於郑君似矣而恐未足以知其志之所存夫慕远者遗近务大者忘细学乎古人而後知流俗之论卑也且隐道固多端矣自两汉来代有其人唯郑氏然节莫高乎子真学莫懿乎康成使天下後世有识者无不向之而况其後之人乎虽然二子者既远矣吾乡有二先生焉其一曰郑公子美贤贤乐善节槩甚高钓於岑山之阳畊於师山之北而当宁闻其名则子真之岩石也其一曰朱公允升研精六籍超轶百家好古博雅莫为俦匹卜居石门其书五车则康成之通德也士恒慕郑先生而不及见则求其门生子弟而与之游告於当路者而恤其孤就朱先生而愿学焉则先生出而教子郑公之里发其书而广其传其度越流辈有如此者岂非学有余蕴足承高密之业顾思先德而兴起者乎士恒不徒隐矣士恒自挈家避地东南以至於此虽涉历艰险而不忘问学以遂其初盖有志者欤灵山在郡西北郑先生门人鲍伯原父别墅在焉泉清而土沃地僻而俗淳藏焉修焉游焉息焉莫善於斯矣其能谢侯牧之招逃宾师之位远市朝而居山谷用宜於士或者释然为士恒喜乃相率作诗饯焉而余为叙
上虞学士书
汸闻之航大海者患其望洋而无际也有智人焉以毫芒之针定其所向而後波涛风雨顷刻万变而吾之所趋者不迷以其所守之得其要也圣贤之道大矣其深而难测远而难至非海之所可喻也是非善恶之故利害得失之端变眩出没乎吾前者虽波涛风雨不足以儗其纷纭而轇轕也然则为学者独可以不知其要乎汸又尝闻其说於父兄矣吾之至尊至贵而举天下之物不足以加之者此心是也吾之至亲至切而举天下之事不足以先之者求放心之谓也然非真有所见无以为日用常行之地非真有所得无以为造诣归宿之极舍是而他求焉虽有考索之富而扩充变化之无术虽有辨析之精而持守坚定之未能则夫隐微之间私欲之萌潜滋暗长而不自知者卒至於波流风靡而吾之所谓至尊至贵者亦从而亵矣然则所谓为学之要者庶几在此而实有未易知未易能者乎此汸之所以日夜忧惧以求闻乎先觉之训而未之有得者也今获登於门墙仰观乎道义之崇高而胸襟之和乐即之而愈远测之而愈深而知阁下之所存者有未易窥者矣退而伏读阁下之书则粹然理义之言粲然名物之辨上古圣贤之统绪近代诸儒之阃奥莫不在焉而词气冲和英华醲郁又有以兼该乎诗人文士之所毕力而未能者然後知夫巍巍乎泰山乔岳阁下之为高也浑浑乎长江大河阁下之广且深也非深识乎统之有宗会之有元者孰能与於斯乎然汸之幼也尝闻大江之西有吴先生焉行修道立为世表仪而成已诲人深有忧於空言之无益及观乎阁下所为行状而知为学之方矣今先生之书将家传而人诵之然其心学之渊微非以其所闻者而表章之则世盖有未易知者矣汸生於世二十有七年老母今年七十有三所以辞之而远去者其志诚在乎此而不敢失也伏惟阁下察其有志闵其无成以其所得而赐教焉俾於入德之门不至迷其所趋而天之所以与我而至尊至贵者可以反身而有得则阁下之赐大矣
答汪德懋性理字义疑问书
陈先生性理字义取先儒周程张朱精思妙契之旨推而演之盖为初学者设然欲析之极其精而不乱合之尽其大而无遗使一本万殊万殊一本之理释然於中则惟深潜涵泳不亟不徐以俟其一旦之通畅可也揣摩比较虽若得其皮肤终非实见尔尊兄参以前辈格言擿其疑似萃以下问寡陋何足取衷不欲遽忤嘉意辄於条目之下各缀臆说数语更俟切磋不可便以为是也昔有传侏儒观俳优者言其立於衆人之後非有见闻而亦大笑或问之则曰长者岂欺我哉今吾侪为致知之学而徒取先儒之言以为已言持先儒之见以为已见者何以异此又况於借视听於盲聋者其可不审乎每勤相爱之隆深愧无以相发故并以是说复焉未审高明以为是否
答任本初书
承尊翁惠书喻以贤昆仲来岁从游山中贤昆仲亦皆有书三复不胜惶恐尝闻晦庵先生之言有曰补填前日欠阙栽种後来根株者为过时而学者立方也其自言曰予之学自铢积寸累而成亦可见十寒衆楚者之无益於事矣吾兄清谨而谦厚甚得友朋之誉然每相见辄以学不加进为言今者又欲抗雅志於山林究遗经之终始不图近功不思幸得非所见者大所期者远安得特达如是邪但愿常怀此心勿使放失则上可以答家庭之心次可以副交游之望矣自顾空疎蔑能相发故以子朱子二言为贶此在足下加之意而已昔高适五十始学为诗卒以诗名苏老泉二十八始知读书既而文章高古为一代之絶学虽不同理则无二足下方妙龄尚何扞挌之有哉新岁初十日後始得暇登山贤昆仲过访可在何日不宣
答徐大年书
郑村良便後每恨相见之晚簪盍孔艰慨思晤言惟重瞻系当卧疾敝乡时适有郑氏便人匆匆不能具书急取黄先生行状封寄左右凡书所欲言者何以加此不作书非有意也庚子春夏留星源山中友朋自歙至者尝言见足下所寄书而忘却取来自是凡属数辈求之至今年春乃始得见三复不能去手庄生曰逃空谷者闻人足音跫然而喜矣况於稽经考礼如面论者乎幸甚幸甚郑康成三禘五帝六天纬书之说岂特足下疑之自王肃以来莫不疑之而近代如陈陆叶林诸公其攻击亦不遗余力矣窃尝究观诸名家论着於经旨似犹有未尽者於礼意似犹有弗类者此先生所以不能已於言也虽然去古远矣岂易言哉汸尝叹王子雍有高才好着书又与典午氏为婚姻势望赫然苟非高明博洽真有据依安能议其所短而孙仲然独取圣证论驳而释之其所辨证必有可观陈史既不作志其书复不传千载而下无所稽考可惜哉是以先生行状中凡诸经疑义皆畧存梗概良以此也其於历代聚讼之说虽千百一二而本源制作悉已包涵惧观者忽而弗思耳今足下乃能反求经传具示所疑岂非区区所望於同志者乎幸甚幸甚杨子云曰衆言淆乱折诸圣礼家异同之说其来远矣苟不反求於经将安所折衷乎谨据周礼述旧闻以答来贶足下其察焉经曰祀天曰祀天神曰祀昊天上帝曰禋祀昊天上帝曰旅上帝曰大旅上帝曰享上帝曰类上帝曰类造上帝曰祀五帝曰禋祀五帝皆因官属职掌器物司存言之然其间尊卑远近亲疎隆杀异同分合有序有伦圣经简奥无费辞非後世文字比也盖典瑞言祀天旅上帝祀地旅四望四望别言既非祀地则旅上帝别言非祀天明矣大宗伯国有大故则旅上帝及四望亦以上帝对四望言而小宗伯兆五帝於四望四类亦如之始以五帝对四望言五帝即上帝明矣旅者会而祭之之名上帝非一帝也犹四望非一方矣大宗伯礼天地四方皆有牲币各放其器之色而诗曰来方禋祀以其騂黑四方之神即五帝也故曰禋祀而得与天地通称六器日月星辰四望不与焉大宗伯以禋祀实柴槱燎祀神之在天者以血祭狸沈疈辜祭神之在地者禋者升烟以祭之名三祀皆积柴实牲体玉帛燎而升烟以报阳也自非天神之尊者不得言禋祀明矣大司乐祀四望祭山川各有乐而五帝乐无文以其皆天神同六变之乐也又岂但与昊天上帝同禋祀同祭服而已哉虽然五帝之非人帝可无疑矣其总言上帝与专言祀天者岂无别乎其祭曰旅曰享曰类曰类造其事曰天子将出曰师甸曰国有大故以及曰祈谷与大司乐冬日至祀天神於圜丘夏日至祭地祗於方泽孔子谓之大郊者其於尊卑远近亲疎隆杀之节亦辨而详矣若来书所谓天与帝为一惟兼言分言有异则经中神号祭名礼物徒异同而已矣先王制为一代大典岂为是辞费以来後世之纷纷乎大宗伯礼四方作六玉言小宗伯兆五帝主建神位言足下谓大小名从其类决五帝为人帝非经旨也夫五行之神为五帝而太皥之属配焉亦云帝此孔子闻诸老聃而告季康子者也公羊子曰自内出者无匹不行自外至者无主不止此郊之所以尚配也今将迎气於郊而废其所配者主其配者大皥以降虽有功德亦人鬼也人鬼岂能司天时而布五气者乎陈祥道杨复斋之言曰天有五行四时则有五帝帝者气之主也果以五人帝则人帝之前其无司四时者乎朱子又谓凡说上帝者总昊天上帝与五帝言之意与陈氏同诸公虽不主康成至此亦不能异也足下岂弗考乎王制祭天地之牛角茧栗宗庙之牛角握此天神人鬼之别也国语曰郊帝之牛角茧栗谓郊为禘而牲无异文此所谓禘非人鬼之祭矣又曰凡郊禘祖宗报五者国之祀典也加之以社稷山川三辰五行而别不言祭天地则韦昭注禘为圜丘不诬也祭法以禘郊祖宗对举言之与国语同则四者皆大祭而事体相似可知其四代配食之帝一以先後为次则四大祭者轻重必有差矣王氏谓禘者宗庙之殷祭而郊为圜丘祀天以其祀言则先庙而後郊庙言人鬼而郊不及天神以其实言是重祖以配天而轻所自出之帝惟庙享也又谓祖宗乃二庙不迁之名是禘郊以祭言祖宗以庙言也大庙之不迁又非世室比颛顼之於夏契之於商其庙视周文武世室亦可同伦乎二世室一曰祖一曰宗此毋论礼意如何古人制言有序名物以类必不如是之舛驳弗伦也六天之神隂主化育着为星象下应人事北辰中居御极而五帝随天运转以散精布气於四时与开辟之初五天之精感为帝王之祖皆非有得於化原有见於古初者信不足以及之然中垣太微昭布森列不可诬也况周人立閟宫以祭姜嫄大司乐享先妣序於先祖之上则南郊祀感生帝何必异乎纬书焚於隋河图洛书至宋始大显使无陈邵二公亦妖妄之类耳学者初不见全书往往望风诋排先生尝谓恐尚有如图书蓍策之数在其中可谓恶而知其善者贤於孙仲然远矣安得起陈林诸君子而质之然先生论宗庙之禘与郑氏三禘亦不苟同行状中可见其谓成王以殷礼祀周公因诗言白牡以辨明堂位之诬也足下乃取何休氏周公生有王礼之云诬斯甚矣鲁郊非礼春秋所书非一端但非成王赐之耳其谓鲁帝文王於周庙者因鲁有文王庙而辨於周公庙禘文王之僭也喾无庙主藏於稷庙也鲁既有文王庙安可虚而不祭但为藏主之所乎明堂位之夸无不至矣上言配帝於郊配以后稷下言以禘礼配周公於大庙自车服旌旗以至乐舞庙饰皆天子也而独不敢言上及文王吾家伯循欲推王礼以说鲁禘其论起於唐末而不兼羣庙之说子程子苏子由陈祥道诸公皆无取焉足下谓之古今通论可乎向来尝感杨信斋讥郑玄读祭法不熟杜佑读大传不熟杜氏主康成而兼存王肃未知读书生熟如何然康成所得有在祭法外者虽信斋未可忽也王肃亲注家语而自废五天帝之说苟无卓然之见读书虽熟犹不足恃而况不熟者乎罔乎後世而傲视古人如此每为续礼仪通解君子惜之此先生教人所以贵乎致思也足下如有意斯事则圣经贤传与诸名家成书历代史志具在区区废忘久矣何足辱下问乎春秋二百四十二年内外之说注脚已具右方六经补注为人借去一时无他本可奉寄当俟後便图之然此书颇难看汸游湖间常出以示人鲜有好者金华黄公与夏先生尤不悦以其多引而不发也其论五经大旨皆已槩括入行状颇以平日耳闻缀而辑之庶几将来君子得以考观其尚有能成先生之志者乎自遭乱离此事姑置而又早衰久病虽尝窃有撰録未能脱藁其尚克广先生之学使有传乎虽然所谓学足以明圣人之心志在以六经明晦为己任者先生所望於当世君子学者未见其人也惟足下勉之又勉之则所以大肆其力於遗经者必有上达日新之功非俗学所敢知矣书辞已繁不复他及又未知何时可达左右临楮神驰不宣
与汪仲玉书
汸为病所纒久疎谒见下情不胜驰仰昨者伏闻亲至郡城镇遏苗獠日下远去诸县吏民皆受德惠万口懽贺感服无已又闻驻节古城北屯兵民无不仰望於二十五日扶病至德贤万户满拟一见顔色少慰久别之怀既承旌旄南还回首怅怏而已恃宪度有禀表侄程质字彦文久仰二天之庇妄欲托身潭府备竹头木屑之需倘蒙矜恤收録如获更生之赐也已凂彦仲兄与季温博士代覆万告留听幸甚幸甚草草布字不虔总希钧照不备
与朱枫林先生　允升学正书
三月二十七日程兄转示尊翰乃得动履之详甚慰甚慰向所附桃梅书已达而书册未至承非久归高隐必可彻尊览也春秋疑义难决有自来矣所谓事大体重人微言轻一过目未极底蕴便欲决其是非此黄先生所以寜终身不以示人也若小子则不然郑渔仲有云事无两造之辞则狱有偏听之惑如得老於是经之士相与指擿无论合否择其大有关系者得百十条设为问答以附书後则一得之愚可以自见而经旨明矣岂不快哉是以於刘公高论拳拳欲得闻之承批示二说其一谓春秋随事笔削决无凡例前辈言此亦多至丹阳洪氏之说出则此件公案不容再举矣其言曰春秋本无例学者因行事之迹以为例犹天本无度历家即周天之数以为度此论甚当至黄先生则谓鲁史有例圣贤无例非无例也以义为例隐而不彰则又精矣今汸所纂述却秪是属辞比事法其间异同详畧触类贯通自成义例与先儒所纂所释者殊不同然後知以例说经固不足以知圣人为一切之说以自欺而谩无统纪者亦不足以言春秋也是故但以属辞名书而序文具见微意明不可与释例纂例等书同论也其二谓宋华元出奔归国间无异事再书名氏为特笔此等处最好商畧但恐有理难伸耳春秋之有变文非得已也然犹是史文中改易一二字至於特笔则非史氏恒辞所及矣然非有大正於君臣父子之间亦不苟为异同也凡先儒曰变文曰特笔云者皆无根据直是以意取之与愚见不可同日语至若所谓间无异事有异事云者不过史家得便宜二传本为盟会发例若推之以释他事则如实来暨齐平执曹伯畀宋人一事而再见者苟间无异事者皆得蒙上文矣若宋公使华元来聘宋公使公孙夀来纳币晋侯侵曹晋侯伐卫各是一事者虽间无一事亦不得蒙上文也凡大夫出奔者未必悉得反国其出与归事本末亦多不同故出奔与反国各是一事史法不得相蒙是以圣人修经出奔与归国亦各有笔削或书其出不书其归或书其归不书其出是虽一人之事而书法亦不相因此宋华元自晋归于宋虽间无异事不得蒙上文亦不过史氏恒辞而已窃料言此者必援郑良霄事为证若愚见则大夫书入法与书归不同况良霄之罪郑人既讨而杀之春秋书郑人杀良霄以讨罪为重苟间无异事则自许入郑得并上文出奔为一事不必更端可也华元虽挟晋为重然其出其归皆为国事非怀恶以入之比乃以间无异事故书之与良霄同文鲁史虽固陋宜不至此亦无待於圣笔而後重书其名氏矣然良霄事与获麟後记陈宗竪事史法正相表里夏书陈宗竪出奔楚冬书宋宗竪自楚复入於陈陈人杀之者历三时间数事於史法自合更端书之既再书陈宗竪故下文但书陈人杀之并复入为一事而不复再举其名氏详於下则畧於上详於上则畧於下所谓史家便宜盖如此由此推之使华元归宋上有一二事则与特笔复何辨乎借令良霄与宗竪易地则书法皆同矣此既非笔削之旨则华元再举名氏何特笔之云苟为不然则凡先儒曰特笔特笔云者宜无不可通矣愚见如此未审先生检閲後以为如何其他云云不惜一一批示使得致思区区之望也近年以来昏愦殊甚已写出者辄不复记倘时得人掊撃亦一助也长历大衍历考经异同疎密之由已悉改入日月差缪类王周正月说却入左传补注中草藁谨封上求教江氏长历序得令人抄示幸甚德懋久不相见其文亦恐不存矣适舍弟归故里承动静得拜此良便临书草草不宣
答赵伯友书
四月朔日罗丞宅专人送至二月初四日所惠书捧诵惊喜远自初别以逮近岁十八年间死生契阔之情历历如奉面谈近日自江右道通後始属权伯文中则张孟循诸公问讯至是乃副所望其懽忻其感慨盖有不可言喻者翘企郁塞之怀涣然冰释矣承笔削行状作黄先生传足见高情此先生清介絶俗非尊兄无能继其逸轨者广其学以永其传盖有望焉一赞已得其要子云固不待异世也故特奉纳春秋师说一部属辞一部通五册尊兄既熟行状又观师说则於其六经复古之学艰苦之由已得大槩然後细勘属辞一过乃知区区抱此二十余年非得已不已强自附於传注家以徼名当世之谓也顾其书参互错综若未易观然其入处秪是属辞比事法无一义出於杜撰请以正经及三传置几案间遇担荷不过处试一检閲则得失判矣私窃自拟以为有取日虞渊浴光咸池之功未知高明以为如何耳非尊兄吾不妄发绳愆纠缪之益不可以遗他人承欲为通监纲目着一书甚善此间有乡先生汪公尝作纲目考异不在手未暇寄去然愚见却又有说烦校定春秋文字後却求教也欲与左右商订若此者何限汸既羸病不能去水陆千里行旅萧条兄亦岂能一来视之垂喻终当一会晤良感盛心矧令弟一别八年不得音耗此又访问之所宜先者俟昆仲相见卜居有定处行者居者两皆无虑天其或者可遂吾愿乎然以尊兄简淡易足所谓月粟一官石资於人者廉矣若更得令弟生理有恒则定居之说良易惜相去远无由与知耳罗氏人来者立告去奉此殊阔畧程彦文秋後复西行当图嗣问伏惟顺时自爱不宣
贺郑师山先生受诏命书
汸自闻先生被诏命即欲一见左右称贺病甚不能去此月八日舆曳至中途见东行者皆却走言苗军且至仓卒莫知其实辄亦引归一二日来讹言甫定而疾复作恐旬月间不能亟见故敢道其所欲言者先生幸加察焉汸闻乡里之论有谓可为先生贺者有谓当为吾郡贺者有谓当受命即行者有谓可无行者然此非惟不知朝廷之意亦不知先生之德也国家自世祖以来不惜高爵显位而起山林之贤诚令典也曩者如汴梁吴彦晖闽中杜原甫皆尝被斯命矣然则或谓可为先生贺者未为知朝廷也吾郡先达衆矣以布衣召入翰林诚未有如先生者当今四方多故求贤如渴岂无意哉然则或谓可为吾郡贺者亦小之也若愚则当为天下贺尔前辈谓士大夫惟出处一事不可谋於人盖以时义不齐而士之自处者异也自处者异则其为人谋也难乎其适中矣矧可以轻议哉然则或谓当受命即行者未为知先生也昔以处士徵而不至者盖有之矣若夫言论风旨汉然无闻徒使上之人谓贤者不为世用而弓旌为虚器岂君子之志哉然则或谓可无行者亦未为知先生也若愚则非惟不敢赞之以必行而亦不敢尼之以毋行直以谓先生当有以报朝廷尔夫天下之大患莫患於下言之而上不信也今也士大夫一言而丞相信之丞相一言而天子信之此先生所以有今日之命夫以公卿大夫图天下事而皆若此何治平之不易而寇乱之足忧也其可不为天下贺哉且士大夫言於丞相者必曰郑先生惟不出尔出则天下事可平也丞相言於天子亦然天下事先生与有责矣其可不思所以报之哉夫谓当为天下贺者衆人之情也谓当有以报朝廷者先生之志也公卿大夫不计天下利害者五十余年是以至於今日今其敝事虽多以先生之明而虑之如烛照而龟卜尔以先生之德而处之如辨苍白而数一二尔何难之有哉然则事固难於口陈而易以书道者窃谓先生当条列治安之策极言时弊通为一书如果行也则以献於天子不行则上之中书先生言之而朝廷行之而天下被其赐虽不仕犹仕矣朝廷固无负於士大夫矣士大夫固无负於君相矣各尽其职以行其治安之策则天下不足治矣虽然先生之仕不仕犹不计也而况於策之行不行哉昔苏明允以诏书召试不起犹且以君命不可虚辱於是有十万言之献今朝廷之所以待先生者至矣其可已乎然则所以报朝廷者莫善乎是明矣果若是将见先生之道措之天下而有功垂之百世而无穷然则虽为先生贺可也岂惟天下哉虽为吾郡贺可也岂惟先生哉汸之所以为贺者如此虽然非以为先生虑不出於此也盖欲探先生之志以解衆人之惑尔若夫可行而行可止而止先生固素定於胸中矣愚胡敢赞一词尚图走见以请耳书不尽言伏惟亮察
寄上苏伯修
即日未审尊候何如伏惟纳福汸向因高则诚如京尝附短状上问起居计当得达左右迩者伏闻暂持玉节出判漕台日与士民同增鼓舞逢掖之论率谓盐荚诚经费所赖第以阁下居之则为非宜汸窃以为不然夫古之君子所以任天下之重而繋一时之思者初无分於出处也岂有中外之间哉矧积弊因仍禁榷无艺海隅残孽尚烦干戈阁下硕德雅望舆论所归忧深思远形於辞色抚绥丁户於凋瘵之余俾之安土乐生益寜边郡则湟池赤子喘息无地请命有期矣夫岂居一官效一职於他日者可同日语哉汸与一二同志山居读书期稍竭驽骀以无负於门墙而意广力孱
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>