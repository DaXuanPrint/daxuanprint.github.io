<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,附录,惟实集卷一,惟实集卷二,惟实集卷三,惟实集卷四,惟实集卷五,惟实集卷六,惟实集卷七,惟实集全文在线阅读,惟实集全文在线下载,大玄古籍书库">
<meta name="description" content="元代诗文别集。7卷。刘鹗撰。《四库全书》曾据江西巡抚采进本编入别集类。本集善本较少见,仅有几种清抄本传世,全称为《吉永丰鹫溪刘楚奇先生惟实集》,别本并为4卷(另有外集2卷)。《四库全书总目》也著录为4卷,但《四库全书》本《惟实集》实为7卷,或系《四库全书》编者所析。卷1为疏、论,卷2为序及其他文体,卷3为记及其他文体,卷4为五言古诗,卷5为五言律诗、五六言绝句(各1首),卷6为七言古诗、律诗,卷7为七言绝句。附录(相当于清抄4卷本的外集2卷)有《元故江西参政刘公挽诗》,由梁潜作序(序作于明永乐五年[140">
<title>惟实集_[元]刘鹗_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">惟实集</span> <br/>
          作者： <span class="inputVal" id="bkauthor">[元]刘鹗</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]90473</span> <br/>
          说明： <span class="inputVal" id="bkdec">元代诗文别集。7卷。刘鹗撰。《四库全书》曾据江西巡抚采进本编入别集类。本集善本较少见,仅有几种清抄本传世,全称为《吉永丰鹫溪刘楚奇先生惟实集》,别本并为4卷(另有外集2卷)。《四库全书总目》也著录为4卷,但《四库全书》本《惟实集》实为7卷,或系《四库全书》编者所析。卷1为疏、论,卷2为序及其他文体,卷3为记及其他文体,卷4为五言古诗,卷5为五言律诗、五六言绝句(各1首),卷6为七言古诗、律诗,卷7为七言绝句。附录(相当于清抄4卷本的外集2卷)有《元故江西参政刘公挽诗》,由梁潜作序(序作于明永乐五年[1407]),并收有梁寅、邓雅等人的挽诗;刘玉汝撰《刘公墓志铭》等有关刘鹗生平的资料。吴澄、许有壬、欧阳玄、揭傒斯等人都曾为刘鹗文集作序,但《四库全书》本《惟实集》均未收入,吴澄、许有壬序仅保存在各自的文集当中。《四库全书总目》评刘鹗之作说:“今观其集,大都落落不群,无米盐龌龊之气,可以想见其平生。”又以“体裁高秀,风骨清遒”来总括刘鹗的创作成就。附录(即外集2卷)是刘鹗裔孙刘于廷等重辑。</span> <br/>
          封面： <span class="inputVal" id="bkimg">Z_18758.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]惟实集
[book_author][元]刘鹗
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]90473
[book_dec]元代诗文别集。7卷。刘鹗撰。《四库全书》曾据江西巡抚采进本编入别集类。本集善本较少见,仅有几种清抄本传世,全称为《吉永丰鹫溪刘楚奇先生惟实集》,别本并为4卷(另有外集2卷)。《四库全书总目》也著录为4卷,但《四库全书》本《惟实集》实为7卷,或系《四库全书》编者所析。卷1为疏、论,卷2为序及其他文体,卷3为记及其他文体,卷4为五言古诗,卷5为五言律诗、五六言绝句(各1首),卷6为七言古诗、律诗,卷7为七言绝句。附录(相当于清抄4卷本的外集2卷)有《元故江西参政刘公挽诗》,由梁潜作序(序作于明永乐五年[1407]),并收有梁寅、邓雅等人的挽诗;刘玉汝撰《刘公墓志铭》等有关刘鹗生平的资料。吴澄、许有壬、欧阳玄、揭傒斯等人都曾为刘鹗文集作序,但《四库全书》本《惟实集》均未收入,吴澄、许有壬序仅保存在各自的文集当中。《四库全书总目》评刘鹗之作说:“今观其集,大都落落不群,无米盐龌龊之气,可以想见其平生。”又以“体裁高秀,风骨清遒”来总括刘鹗的创作成就。附录(即外集2卷)是刘鹗裔孙刘于廷等重辑。
[book_img]Z_18758.jpg


[book_chapter]四库本

[book_title]提要
钦定四库全书　　　　　集部五
惟实集　　　　　　　　别集类四【元】
提要
【臣】等谨案惟实集七卷附録一卷元刘鹗撰鹗字楚齐永丰人皇庆间以荐授扬州学录累官江州总管江西行省参政守韶州以赣寇围城力御不支被执抗节死其事甚烈明初修元史失于采录不为立传并佚其名近邵远平作元史类编始为补入忠义传然亦仅及其死节事其生平行履则已不可考矣集为其子遂述所编初名鹫溪文献其称惟实集者盖本其祖训以诗道贵实之语也鹗官翰林修撰与虞集欧阳元揭徯斯等游所居浮云书院诸人皆有题咏元为序其文集称其诗六体皆善徯斯序亦谓其高处在陶阮之间虽友朋推挹之词例必稍过其量然今观其集大都落落不羣无米盐龌龊之气可以想见其生平二人所许亦不尽出标榜也且鹗身扞封疆慷慨殉国千秋万世精贯三光即其文稍不入格亦当以其人重之况体裁高秀风骨清遒实有卓然可传者乎外集二卷皆前人序记挽诗乃其裔孙于廷等所重辑今仍附之集末以补史传之阙漏焉乾隆四十六年十二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
惟实集卷一
元　刘鹗　撰
请旨益师疏
臣刘鹗奏爲请旨益师事天下之师有劳而卫者有逸而乐者其劳逸之不同将谓将之智愚分乎师之强弱异乎不然何劳者之终於劳而望逸者之憩而不得也劳固可以劳终逸独不可以劳见乎臣闻措社稷於泰山之安而河海不扬波者必馘其奸首使魑魅之徒烽烟絶灭然後可以久安长治也上今仁泽博施轻赋薄徭爱恤人才设参政二十四御其险要抚於外而佐於内矣臣虽至愚前此职任翰林修撰亲承命令宣布政治鞠躬数载而受恩汪濊是臣犹在天地之中戴天而不知其高履地而不知其厚也今者洞獠作乱诏守韶地寝不安席食不甘味兢兢焉只爲国家是计民生是安即刀锯在前鼎在後决不敢二三其志以负我皇上优隆之至意於是臣男刘运以经历而陞掌元帅事日试士卒偕将李如璋等力战数月獠贼逃遁思悉平之以杜後患奈环韶皆山林深树茂泉涌石岩人不能扳援而上马不能振威而进爰分兵各崖下各谿间相应攻之劳劳刁斗扰扰干戈军之困於战者衆矣剿洗巢穴歼其渠魁散兵多而主兵少此崖敌而彼崖之师有难跋峻而救彼崖战而此崖之师鲜能越川以往臣即日夜旗鼓夹道虎帐张悬用五火之攻行九地之术转圆石於千仞之山决积水於千仞之区按形据势斩贼首而奏凯自料兵少而将寡愿陛下宥臣当死之罪念臣汗马之劳苦耄年之烽垒勅令司戎发江潞之士卒沿省之人马饷粮按期賫给韶之人民见之闻之咸曰兵益也将广也我王抚绥百姓之心切也獠贼虽有邪奸狡出奚能当我中夏秉忠抱义济济将吏况易有曰王三锡命长子帅师獠贼剿而民风和将来深宫可以挥弦而理盖臣报国之心诚而望援之师急顾臣冒死奏请幸切勿以臣言爲谬臣死而不敢忘臣刘鹗草茅微贱罔识忌讳谨奉疏以奏元至正二十二年三月日
直陈江西广东事宜疏
右臣鹗伏以比岁逆贼啸聚颗党并合丑类多方告警焚我蕲黄陷我江州诸路守臣皆弃城而逃遁总管李黼以无援而战死臣履任之日濬治城池缮修器械召募丁壮分守要害偕诸将士百计扞御虽事势穷蹙之日宜爲安疆定国之计者也数年之内强寇稍却民赖安居十七年荷蒙圣恩授臣广东亷访副使闻命之日星夜奔驰度岭而南修城濠缮甲兵仰仗天威军士稍集民志得宁十九年迁臣守韶整顿军旅抚绥地方城郭完固猺獠遁避谨将江西广东两省事宜爲陛下直陈之江西以鄱阳爲襟喉以江州爲辅臂袁临吉贑当楚粤之要冲抚建广饶控闽越之关隘至於龙兴名爲省会居中应外宜慎简良帅增设重兵诸郡有警则分兵援之至於各府则修筑城池固守隘口团练堵截粮饷既裕兵气自奋诚能於九江湖口各增一营卫备兵扞卫各置战船百艘相爲应援则荆阳诸盗不敢窥九江湖口而臂指相应矣建昌信州又於关隘谨以烽堠守以重兵则藩篱固而闽浙一带不得越境而寇矣若乃广东五岭之外号爲四塞由南雄可向荆吴由惠潮可制闽越由高亷可以控交桂总广东一省列郡爲十今分爲三路东则惠潮中则岭南西则高雷此三者皆要冲也环郡大洋风涛千里皆盗贼渊薮帆樯上下乌合突来楼船屯哨可容缓乎爲今之计东路官军必屯柘林以固要津中路之虎头门等澳而南头爲尤甚或泊以窥潮或据爲巢穴乃其所必由者西路对日本倭岛暹罗诸番变生肘腋是西路所当急爲经画者又乌可缓哉然臣今日所言者悉地方之要害而国之所患者由边备之防弛臣窃虑今日之大势亦岌岌矣自红巾贼刘福通起兵於汝颍大爲心腹之患焚蕲黄陷江州是不独江西一省也方国珍聚衆海上屡降屡叛焚掠沿海诸郡又不独广东一省也夫李黼之死於徐寿辉孤城无援也台哈布哈之死於方国珍驻海兵单也赵胜普战湖口而行省臣星吉死之张士诚据高邮而知府李齐死之凡若此者既不能深防曲虑以消祸患於未然又不能选将练卒以图恢复於目前天下之弊起於因循而成於蒙蔽州郡告警而方镇不以爲然也方镇告警而内部不以爲然也夫国家安危民生休戚大臣不以闻主上不得知其患可胜言哉臣愿陛下严简擢之法省参督之制核功赏之实奋刑威之断举一将则衆议必简任一人则羣疑莫夺赏一功则疏远不弃罚一罪则贵近不疑如是则人格其心官奉其职由是而刍粮可充器马可利城堑可固练习可嫺斥谍可明号令可信虽八荒之远六合之广皆能如身之使臂臂之使指若江广区区之地又何必深长虑哉敢摭其大端约其形势惟陛下断而行之耳臣诚愚昧不识大计犬马惓惓惟陛下俯赐览观幸甚元至正二十二年四月
存心论
太虚者天也气化者道也合虚与气有性之名由性与知觉有心之名是心也者所以尽性体天而默运夫道者也曰德曰仁曰诚曰敬言虽殊而理则一无非所以明此心之妙耳言天则严其心之所自出言性则原其心之所由成言情则验其心之所由发有志於圣贤者不可不求诸道有志於圣贤之道者不可不求诸心也世之人不知天之所以与我者大或放焉而罔觉天理既丧人欲渐炽因之处贫贱而移处富贵而淫义命之不知亷耻之不顾沦於嗜慾攻取之途浸淫沉溺茫乎其莫返孟氏谓学问之道无他求其放心而已夫学亦多术矣词章记诵华也非实也政事功业外也非内也知必真知行必力行实矣内矣然知其所知孰统会之行其所行孰主宰之无所统会非其要也无所主宰非其至也孰爲要孰爲至心是已天之所以与我人之所以爲人者在是不是之求而他求焉所学何学哉夫心惟能存乃大故大其心则能体天下之物物有未体则心爲有外世之人止於见闻之狭圣人尽性不以见闻牿其心其视天下无一物非我天大无外故有外之心不足以合天心圣门之敎各因其人各随其事虽不言心无非心也孟子曰养心莫善於寡欲盖寡焉以至於无无则诚立明通诚立贤也明通圣也是圣贤非性生必由养心而後至之养心之善有大焉如此噫其要矣乎其至矣乎邵子曰心爲太极周子曰纯心要矣张子曰心清时视明听聪四体不待覊束而自然恭谨程子曰圣人千言万语只是欲人将已放之心约之使入身来此皆得孟子之正传者也
践形论
参天地者人也禀五行者气也气以成形而理寓焉盖无形者理有形者物无形之中而具有形之实有形之中而体无形之妙是以君子语上而不堕於虚空语下而不泥於形器则仁义立而与隂阳刚柔合同而化於道矣衆人牿於气禀之偏狃於习俗之蔽而不能无人欲之私是以视则不明听则不聪貌则不恭言则不从盖不能尽其形色本然之理则虽有是形而无以践其形也圣人以中正仁义而立人极无一毫人欲之私是以视则极明听则极聪貌则极恭言则极从推之仁敬孝慈信无一不止於其所是形色本然之理施而悉合焉顾自二仪既判有理斯有气有气斯有形浑然一体而不见其有余物各赋物而不见其不足动静可求其端隂阳可求其始天地可求其初万物可求其纪鬼神知其所幽礼乐知其所着易曰穷神知化德之盛也又曰穷理尽性以至於命邵子曰性者道之形体也道妙而无形性则仁义礼智具而体着矣程子曰天运而不己物生而不息皆与道爲体者也是以君子尽性而自强不息焉朱子曰太极者本然之妙也动静者所乘之机也由是观之人能超乎形气拔乎物欲达其初心则天下之理得矣天下之理得则可以参赞位育而成位乎其中矣
疏水曲肱乐在其中论
天地之间元气流行无一处之不到无一时之或息圣人之心与天同体故无时而不乐也岂以富贵贫贱之异而有所轻重於其间哉何者天之所赋我大而物小圣人见其大而忘其小耳见其大则心泰而无不足无不足则富贵贫贱处之一也处之一则能化而齐然必曰不义而富贵视如浮云则是以义得之者视之亦无以异於疏食饮水而其乐亦无以加尔不观之太虚乎湛然空明无物不照仰焉而莫穷其纪彼浮云者倏聚倏散而於太虚毫无所碍圣人大行不加穷居不损其视富贵漠然无动於中亦若是而已易曰乐天知命故不忧又曰穷理尽性以至於命圣人理穷焉而後乐也性尽焉而後乐也命至焉而後乐也此则圣心之真乐也周子所谓无欲故静程子所谓有主则虚故能弥纶天地出入造化进退古今表里人物者焉而乌能究其道之所至又安能窥其心之所乐爲何如哉
回也不改其乐论
人患不知道也不知道则局天蹐地而一身无所容於是觉天下之物皆大而我独小夫我小而物大将只见物不见我其於世之崇高富贵视之巍巍然即躬处优裕而此心常歉然不自足将戚戚者终其身而无穷期矣顔子则不然顔子之心无少私欲天理浑然是以日用动静之间从容自得而无适不乐不待以道爲可乐然後乐也故凡目之所覩耳之所接身之所履境遇之纷乘事势之困迫世故之震撼千态万状而莫之纪极举夫一切可惊可愕可忧可喜之端而其心安然不动处之以泰然而无不足又何箪瓢陋巷之足以累其心哉夫境自外至者也心自内生者也心有未纯由道有未充耳道之未充则境爲身累身爲心累不特箪瓢也陋巷也是则富亦可忧也贵亦可忧也以视古之履天位而不疚被袗衣而若固有者其相去爲何如哉故谓顔子之乐非乐贫也但不因贫故累其心而改耳如以爲乐贫将使顔子进而居帝王师相之位其乐岂遂不可问乎易曰顔氏之子其殆庶几乎此孔子所以贤之也昔二程受业於周茂叔令寻孔顔乐处明道未得其要泛滥於百家出入於释老者几十年反求於六经而後得之噫欲寻孔顔乐处如是有其要则学孔孟之学者可不究心於此以求至於道也哉
浴沂风雩咏而归论
天地和则万物顺是天地万物各得其所也圣人以茂对时育万物则又体天地生物之心以爲心具此含弘之量胞与之怀安有物我内外之间哉然而能志此者鲜矣孔门四子言志而圣人独与曾点何耶三子皆言他日之所能爲而曾点但言今日之所得爲期所期於後不若安所安於今也夫此道之体充满无毫髪之缺此道之用流逝无须臾之停苟有见乎此则出王游衍皆天也暮春之日物生畅茂之时也春服既成人体和适之候也童冠偕而长少有序也沂水舞雩选胜而登临也既浴而风又咏而归乐而得其所也未几而夕阳在山好音过耳游人归而禽鸟乐也人知曾点游而乐而不知曾点之乐其乐也就其当前之事以窥其自命之志则固蔼然见天地生物之心圣人对时肓物之事也夫亦安有物我内外之闲哉学者见道而疑心爲物累即不能从容闲适而其气象之间已大不侔矣观曾点之鼓瑟少闲乃徐舍瑟起而对焉而志之所存又未尝少出其位盖澹然若将终身焉此其气象之雍容闲暇志尚之清明高远爲何如而非见道之明心不累事而能然耶盖藴之而爲德行行之则爲事业其视三子者又当何如也哉
鸢鱼飞跃论
道爲天地之本天地爲万物之本以天地观万物则万物爲物以道观天地则天地亦爲万物故天地之道尽之於物天地万物之道尽之於人人能知天地万物所以尽於人者然後能知道也何则道之流行弥纶天地充塞宇宙无所不至在上则鸢之飞而戾於天在下则鱼之跃而出於渊其在人则日用之间人伦之际夫妇之所知所能而圣人有所不知不能者皆此也飞者鸢而所以飞者非鸢跃者鱼而所以跃者非鱼盖飞跃者性而所以飞跃者则道也爲造化之发舒即爲心性之呈露爲在物之灵气即爲在我之天机翺翔游泳者爲物理之自然而亲上亲下者爲中和之位育物物一太极而莫穷其费也万物一太极而莫测其隐也任举一鸢而飞者率其飞之性任举一鱼而跃者率其跃之性引而近之推而远之而无非是也君君也臣臣也父父也子子也各止其所而不可乱也人能常存此心则息静之际全体透露妙用显行无所滞碍非必仰而视乎鸢之飞俯而观乎鱼之跃而後可以得之也夫
惟实集卷一

[book_title]卷二
钦定四库全书
惟实集卷二
元　刘鹗　撰
送胡宗性归武宁诗卷序
宗性胡君双井里茂族也其先出庐陵少负奇气与其兄宗说联辉竞爽不远千里从欧阳圭齐先生学先生奇之特书性庵二大字揭其读书之所後归自翰林又为之铭先生岂轻许人哉岁壬辰兄仕潭城君先承先生荐为善化冷职以兵变归道经永丰避地问友遂留泽泉陈氏馆中虽读书为文不少倦然中心郁郁念母不置以不知母安否何如夜必焚香吁天者一年有半一日奋然犯荆棘冒锋刃直归故乡以求母所在邑士大夫咸义君作诗文以壮其行过余取别嗟乎君之志固佳矣而君之行似未然也夫人生天地间为人子者孰不愿立功名以显扬其亲为人父者孰不欲以功名显扬期其子故为子者乐於远游为亲者往往亦喜其子能远游而无离忧也余年二十三四时已上下四方将以遂为子之愿副亲之期何图志未遂而吾母早世禄将及而先君子复溘然上征今余年六十有四矣每一念之至今枕席间泪痕如新夫以君之才之志过余远矣闲关历落垂十五年尚不克遂而堕此逆境宜乎思亲之不置也宜乎欲捐生犯难以求其亲也虽然余知君兄弟存者五人二兄仕于外余二人者尚存母膝下矧太夫人夀登七十既夀其人必将福其身又乌知君兄弟不奉母独存乎母独存而君犯难以往脱有不虞以重贻母忧是得为孝乎孟子曰天将降大任於是人也必先苦其心志饿其体肤行拂乱其所为所以动心忍性增益其所不能今天将降大任於君如此君独不能少为母忍须臾俟道稍通即翩然归故乡衣彩衣升堂拜母奉巵酒以为夀夫然後立功名以显其亲致孝养以尽为子之道庸非孝之大者乎余哀君之志写予之情叙诸行卷之首君请择於斯二者
常氏云斋诗序
斋以云名寓志也云可以名斋乎夫云之为物也氤氲磅礴触石飞空或翼丹凤而迎朝阳或从苍龙而雨天下或无心而出岫或逐风而度溪千变万化乍卷乍舒散之则漫不可收敛之则退藏於密云之情态不几於有道者乎自古高人逸士往往以云自况往年余筑道院於吾鸡山之阳顔曰浮云时揭翰林虞奎章欧阳承旨许左辖各为诗文以华之今复见常氏云卿以云名其斋是能与云同心与予同志也云卿世居晋宁之潞州青年时随其先人仕於临川因家焉至正八年夏五月其子诚试吏於临江迎以就养云卿尝於所居建小斋列图书植花竹以为逸老投闲之所今翰林雪坡周君为书二大字揭其楣郡大夫士咸作诗颂其美其子诚从予游求予为序予尝观云卿之为人随时頫仰与道隆汚汪洋游乎玄间飘飘乎随其所止超然自得有道存焉其或出或处不几与云似乎予欲谂云卿曰子既与云似不知子将为翼丹凤迎朝阳之云乎将为从苍龙雨天下之云乎抑将为无心出岫之云乎云卿谢曰若夫翼丹凤从苍龙吾老矣无能为矣将属之浮云而吾之云无心出岫矣故以云名其斋其谁曰不可
送郡史况有容之肇庆
士生天地间不患无位患无其志耳夫志犹水也苟其所向虽周折龃龉终亦必达夫子曰吾十有五而志於学孟子曰尚志古人亦曰有志者事竟成是亦善观人者不观其所处之崇卑但观其志何如耳故予於乡里客京师有自州郡吏位中书登阃帅为部侍郎者果有异於人哉但其志有不可企者尔方其为州郡时其立已与人异持身若冰雪行事如日星故德望日荣声誉日起横槊捷出抟风九万駸駸直上自有不可遏者由其志之所尚考其位之所称非幸也宜也今生青年如昼蚤受知太守既能有志夫三子者之志异时成就又何患不若三子者哉兹因生之行嘉子之志故序其概为生勉生尚勖之端之幕府多吾故人必能为生刮目
送府推郑君仁化令尹序
世俗尝以吾儒者为迂濶甚而相与目笑之曰是腐也常败乃公事是果迂濶与腐耶又乌得谓之儒哉此必盗儒之名而实有不称者果儒者耶必不至迂濶况腐乎至正六年春予由秘书调长雄幕暇日因从吾故人袁君敬存问峤南人情风土与当时同寅之贤者敬存喜相谓曰他则吾不知若推府郑君练达而不迂刚介而不腐贤而有文君是行得友矣明年春三月予到官与太守岳侯推府郑君相见私窃自喜敬存之不我欺也公余相过因论上下得失臧否真可历历为予言极有理趣予间发一二往往与君意合由是遂定友焉君天资高机警多智一语不妄发一字不苟作太守当事不能决辄诣君即剖决如流迎刃而解而谓迂濶者能之乎吾闻之弱冠时乡之衣冠遗老若陈蘧觉吴东园皆文章勍敌君铮铮独往当其先锋辄与抗顷刻百韵立就二老奇之其後以学古入官敭历郡县所至有能声遗爱谓之腐与迂可乎今年春省台大臣闻君贤调君为仁化尹仁化之民亦何幸欤将之官咸依依不忍别去於是酌酒重告郑君曰固不得为腐矣然天既赋君以有为之资君又能力行其所学今圣天子求贤如不及图治若饥渴之时独不可一言悟主取封侯以行其志哉顾乃栖迟郡邑抱璞而不献怀珠而不衒德泽及於一隅而不加於时声名溢於海上而不闻於天下後世怀土以老不谓之迂不可也君默然不能语遂握手一笑书以为送行序君号梅园
南雄府判琐达卿平寇诗序
五岭大庾其一也岭之南九十里为南雄府治在焉羣山环揖两江合流居民繁夥真壮郡也属邑惟保昌始兴负郭始兴去城百二十里而远僻在万山间与韶之翁源贑之龙南信丰相接溪峒险恶草木茂密又与他郡不侔故其人为獠暴如虎狼至如?常百姓渐摩薰染亦复狼子野心不可以仁义化也邑民有刘害十者兄弟十余人皆有膂力为寇十年官府亦莫敢谁何居民转徙避乱无宁岁郡邑骚然官是郡者常病之至正二年某月曰贼率衆壮千人白昼鼓行入始兴县破囹圄出囚徒掠人财畜县邑为墟宰官咸仓皇避走坐视莫为之计恣睢跋扈气焰益张於是判府公恻然弗忍思民困於虎狼遂不避瘴疠不惮险阻亲履行阵入清化洞破都坑直抵贼营羣贼战败鼠窜复进兵诛其妻孥羣盗遁去未即获公命以计招降之从军汪荣挈贼首刘害十等三十六人膝行拜营门请降始待以不死贼欣然诣郡郡上之州府府谕遣还留雄十余日贼登城遍观公谓所亲曰吾向观羊城特易与尔至如南雄真弹丸黑子之地可一蹴而平也破城之日吾当以某属分若人某属与若人其余兄弟自居之既而谋泄判府公慨然曰此贼不死民终无寜日遂与诸郡公谋曰寇勍敌眼中未有能当之者毋失事以贻人忧公曰诸公无虑寇在吾目中矣慎毋多谈衆议遂定先是贼尝寇同邑人许贵华贼反诬为寇诣府陈词许潜蹑其後与贼鬬命卒缚之贼伤卒公奋怒即以铁篍击贼徒李任一等惊惧反走公复追至府门又格杀之枭诸道傍城中老幼咸欢呼稽首声动天地公曰渠魁虽殱其兄弟党与在始兴者尚多不悉平之必为後患即令人夜半围贼营出其不意平明因风纵火贼无所措尽弃营走於是乘胜逐北死者过半贼遂平而脇从者罔治民乃安堵如故呜呼公操数尺之铁手杀贼奴朝廷不知有调度之劳州县不知有供给之苦不动声色而措生民於磐石之安其功为何如耶今太守岳侯不没人善剡荐两司以论公之功雄之士民咸作诗歌以颂公德予因历序其事以俟夫观民者察焉是所谓能弭一方之难者但恐祸不极则功不显尔苟朝廷公论有在则当使公正笏横犀出镇方面天下之为臣子者咸慕公所为将见四海之内盗息民安又岂一方一郡之福哉公世家官族练达慷慨有燕赵之风达卿其字云
苍厓序
临川太守杨侯友直以隶书名当时一日作苍厓二大字赠吾友李君思泰里中人荣侯之惠因以苍厓称李君且属予序其概予惟古人因物以取名因名以见德有是德而後有是名也夫厓之为状勒岩峭削壁立千仞截乎其不可攀屹乎其不可拔凛乎其不可犯宋节度张公咏操行高洁风节峻絶岿与厓相高以苍自名岂虚言哉李君之为人风骨峻峭肮脏辨博涉江湖游京师日与朝士大夫相接其事亲也孝其处已也廉其有所不平又能倡大义排纷解难而无所顾忌似有刚不吐柔不茹之意亦犹厓之自拔於羣山而独异於山者侯以苍厓名君其以古人期君为何如也古人岂易及哉然人之生禀隂阳之气锺山川之英初未尝有间政当因名物以自强求实德以相副无愧乎厓无愧乎古人亦无愧於杨侯也思泰与予相友善予尝为其家君记德林堂故得以重致吾意焉
齐安河南三书院训士约
岁乙丑春予滥竽长院释奠时祠祀颓圮顾瞻旁徨上请宪府捐俸倡修庀材鸠工撤新讲屋春秋舍菜幸无废事窃念二程夫子启龠於濂溪而接统於洙泗紫阳夫子树立穹碑岿然如鲁灵光源析流疏灼灼明甚学者当勉循旨要以为立身行己之本下学上达之阶由尼山邹峄以远遡唐虞如康庄直达可无他岐也谨揭数条于後
一德行之宜崇也周礼师氏以三德敎国子一曰至德以为道本二曰敏德以为言本三曰孝德以知逆恶至德者诚意正心端本澄源之事敏德者强志力行崇德广业之事孝德者尊祖爱亲不忘本始之事此先王之教所以精粗两尽本末相资而不倚於一偏者也朱子曰圣人教人有定本五常也四勿也自昔圣贤敎人之法莫不以此多士勖诸
一士习之宜端也自古周南之化先及江汉王仁所被其流风余韵虽百世而遥犹能望古而兴怀勿谓楚无风也多士一步一趋当以圣贤为法慎毋竞佻达而薄检绳尚浮华而贱悃愊则品行端而正学明矣
一实学之宜重也何谓实学凡有资於经济达於政事者是也夫士学以待用因待用而学而学又皆无用可谓知务乎古之学者三年而通一经此经一明推之不可胜用也昔左史倚相能读八索九丘之书当时称为贤辅今日岂乏异材学者不可不求实效也
一文体之宜正也程夫子云立言之道不使知德者厌无德者惑孟氏亦云言近而指远者善言也盖其言不近则衆人亦惑其旨不远则君子易厌此圣贤立言之法万世操觚者所必宗焉者也试看论语孟子其言何等平易其意何等精深使人观之显然味之无极矣一会课之宜勤也以文会友原是圣贤成法尔辈随便立会不拘人数宜遵白鹿洞教规恒以实心敦砺质疑问难相与开发心胸显示默规相与砥砺名节不矜不伐下拜昌言若无若有近思良友虞廷孔孟相授之益可想而知也求友辅仁亦在志士之自奋耳
一浮伪之宜禁也国家设学造士欲求真才实能共理天下尔士子披青衿入黉宫以远大自期周子曰士希贤贤希圣圣希天希天一事旷世不谈即希圣希贤姑亦未论耳诸生且先希士士志於道不耻衣食之恶无恒产而有恒心自能爱养廉节砥砺末俗矣泰定三年丙寅岁阳月
与层山丘民则
鹗奉啓民则茂异贤表侄足下於名门托姻娅五十年令先大父竟无一日之雅名姓徒相闻每切慨叹今兹天幸乃得与足下相见于洪是未能讲姻好於太平之时忽得叙情话於离乱之後其喜慰为何如也政图绸缪遣孙子相即而足下己不辞而往矣又不能不令人怅然也子敬来首询动履能言君之先庐完好如昔时而生意动荡有加於曩日一乡之内无非熙皡之民鸡犬桑麻足食足用然後知浩劫不能有加於盛福之人而尘世未始无桃源特命薄者未之遇耳殊切企慕庶慰怀思兹因子敬归便奉此问起居即辰冬晴未闲千万为吾道自重临楮惓惓不具鹗奉啓
惟实集卷二

[book_title]卷三
钦定四库全书
惟实集卷三
元　刘鹗　撰
记
德林堂记
荣父李氏世居吉文之古平介乎青原芙蓉两山间所居竹树苍然郡太守偰某西彬扁其堂曰德林至正五年其伯子思泰谒余记余惟天地间可以长子孙贻永久者莫如德德岂必外求哉特求诸其心尔是以好德之士其处心也仁其待人也恕其有所取也亦必以其道而又能推其爱以及物如春阳之?煦雨露之沾濡固有泽及於物而已不知物被其泽而莫知为之者德之盛宜何如也盛德积中英华发外以至一草一木咸被其余光故武公之竹王氏之槐猗猗郁郁蓊然成林至今美之而不已者岂林之为美美其德也德之美亦林之美欤李君以仁恕之心推及物之泽有寛容忠厚之风无忮刻残忽之习州里之人爱其人咏歌其草木亦庶几武公王氏之徒矣矧其衰暮之年生殖敎训子孙森森焉如竹树列于庭堦大者为栋梁小者为榱桷德之萃於後世者又如此而林云乎哉吾所谓长子孙贻永久者信不证也尚宜加封殖之勤与武公之竹王氏之槐比隆相高异时吾归自馆阁将幅巾藜杖一登君之堂相与读淇澳之诗苏氏之铭以徵予言
广东宣慰司同知德政碑
负练逹之才者可以受方面之托抱刚正之气者可以剔奸蠧之弊方面至重者也苟不有练逹刚正者岂不屈於慾也方今四海会同天下置行省十帅阃倍之受方面之托者非一独广东一道为海上雄藩南距海北抵庾岭东接闽西连雷化地方数千里户口数十万猺獠半之近年以来民化徭僚之俗者又半视礼乐者为迂濶弄刀兵如儿嬉苟抚字无方则啸山林泛江海相胥起而为盗故广东视他道号称难治朝廷忧之阃帅之寄非练达刚正为时所属望者不遣也至正七年夏公由海北佥宪同知广东阃帅到任不一月即分府肇庆以镇抚西寇下车之初门无私谒食不重味子弟童仆未尝斯须出门户其自处泊如也乃访求当时奸蠧之病民者次第除之於是首禁科敛肃军政执典水清旗军扰客商正其罪由是横民暴卒因民之造庐舍结婚姻舍宾客竭池取鱼节朔要人以需酒食货利者亦为之肃然至於朝贺之公会翦柳之宴赏虐民尤甚公慨然曰朝贺大礼也此不敢废宜从俭以存礼吾当捐已俸具酒食召僚友自相为欢若翦柳无益也吾何忍朘民之膏血以供耳目之娱哉遂罢之明年夏五月西水骤涨城中水流数尺濒河居民漂没屋庐者不可胜数嗷嗷缺食几不聊生公复捐禄米以倡率僚属及民之贤者各出米以赈恤民之不能自存者远近之间活者万计呜呼省宪旧臣来贰雄藩常曰吾旧风宪也今虽有司然所行之事必风宪乃已故能首厉风节以师表州郡震肃军旅观公之止暴卒节宴饮救水灾恤民志设施有道科敛自息自发一号施一令务去民之不便以求民之便者今下车之日已咸仰之曾未期奸蠧之弊一洗而空方面之托端可无愧矣非练达有为刚正不屈者能若是乎雄之父老亲仰见德化之成愿立石纪功以俟观民风者吁吾尝论世之为政者能得人之千金而不能得人之一言能得连城之璧而不能得匹夫之心今人言若此于以见人心之至公而公之善政得民心者不可诬也矧仆等忝下风受其赐者乎敢不大书以答父老之意以彰公休公名撒迪弥实正德其字也重为词曰猗欤雄藩濒此南海货利之区冠盖之会惜哉编户?若莸茝曰礼曰义如盲如聩记在昔年朱李与周负固盗兵曾贻上忧羣丑既歼日慎择侯宰臣敷言勲哲是求吁嗟我公敭历省宪不黩而介不苛而狷有守有为足称斯选来帅于斯绥我遐甸初尝分府於彼古端武夫悍卒旧为民患百计欺凌民多阻艰咸底于辜民恬以安寔赏之祸毒若蛇虺或存或去各有攸理西水病民首捐禄米民赖以恬不可殚纪师檄雨集使者星驰纷纷诛求公悉禁之昔民嗷嗷今民熙熙舍嗷从熙民胡不思思之不已载歌于路载镌于碑以永思慕路碑如山棠隂如雨於昭令名共此千古
广东佥宪张公生祠记
恶者天下之所同恶也知恶之而又能去之非仁者能之乎夫仁者公足以忘私明足以烛理勇足以配道义无徘徊顾忌之心有勇往直前之气如疾风迅雷长江大河沛然莫之能御故其去恶易若拉朽古之人有能行之者汉之直指使张纲是也当其拜命初埋轮都门曰豺狼当道安问狐狸首按大将军梁冀高风千载至今凛然而千载之下复能行之者广东佥宪张公正其人也昔公之在闽海也首芟巨蠧及分部泉漳贪汚之去者八九望风解印绶者五六今移次广东奸贪之徒胆落神泣後尝分部潮惠犹闽海之泉漳也公慨然不疑使车之行至增城有邓簿尉者循海之獠寇也朝廷招以是官到任二三年稔恶如旧与其党羽七十人布在左右散之上下以为腹心爪牙每出入辄操兵自防慢侮同寅残伤百姓恣其贪暴猛如豺虎咸侧目重足莫敢谁何循是殴击其令尹上司恐激他变亦复为之羁縻以待其自毙公下车略无所顾忌按其奸状悉械系其爪牙复远捕之至官罪状既明下狱既而枝毙之者亦过半矣上下惊愕公乃遣使者驰其罪状循海洞獠咸叩头震恐各求以自新於是民乃谧宁民之讴歌盛德欢动天地争愿留公肖像立生祠于邑以报公邑令尹李习又从而成之呜呼以大将军视簿尉固有霄壤之不侔而其恶一也然大将军虽跋扈终处於朝廷之上纪纲法度临之在上质之在旁违之者名为不道拒之者是为无君故使者一言谁敢复抗若簿尉则不然簿尉虽微然僻处遐荒去天万里礼乐之不知法度之不闻喜则人怒则兽苟乘风一呼亡命毕集若湖广左辖亦陷没于贼又安识所谓部使者乎部使者苟有徘徊顾忌之心无勇往直前之气则此恶不成擒矣故按大将军易诛邓簿尉难予以为佥宪之功不在汉使者下然则佥宪亦仁矣某忝居治下极切赞襄且以为公论自吾儒者出於是忘其卑陋谨献颂曰礼乐之兴行将百年光岳既翕曰维生贤维贤之生好善恶恶本乎天性风采肃肃着於朝端不怒而威不冰而寒有守有为有纲有纪天子有旨拜公御史公拜御史无忝台评洋洋厥名赫赫厥声刚亦不吐柔亦不茹视理所在夷险弗顾昔佥闽广分部泉漳首擘巨蠧继绳奸赃今来广东按彼潮惠首捕奸恶曰邓簿尉奸恶既诛党与既除拯民水火奠厥攸居民曰昔日岂无使者莫我肯顾而忍我舍今公之来解我倒悬愿留肖像祠而祀焉公曰吾劳吾职当尔民请益坚公弗能已肖像奕奕祠宇翬翬惟公之德惟民之归既割我田重艺我黍爱酌我酒以享以祀生生世世子子孙孙目有所覩而恩斯存存之於心注之於目於千万年为民之福
重修帝师殿记
帝师殿者所以祀帝师者也在昔太祖皇帝肇兴朔方世祖皇帝混一海内四方豪杰若良平信布之士翕然景从而鲁斋许公独倡儒宗丘神仙马丹阳复献不嗜杀人之说继而八思八师父来自西京伸演佛法剙国字以成一代之制作风云际会何其盛欤其後许公封谥得从祀丘神仙马丹阳咸封真人八思八师父锡号帝师此帝师之号所由始迨夫英宗皇帝崇荐佛法特加其功至治间诏天下立庙以祀之又各郡之有帝师殿之所由始也南雄为岭南雄藩故殿宇极高大雄伟规模宏丽然一时应诏皆取之民间务欲速成故工夫多草率莫为久计後至元已渐陵替又十年至正丁亥予由秘书出长郡幕三月壬子视篆之暇徧谒诸祠庙宫观而帝师殿倾圮迨尽几为瓦砾之墟贰守答公有复剙之志而不克成太守岳侯能成之而心不欲予慨然念国家盛大之将隳然又悯是邦民力之雕瘵於是不恤人言直以为己任捐己俸重为之规昼撤而新之命司狱梁若水统之邦人士助之是功成而已不劳殿成而民不知也鸠工於是年十二月毕功于明年十月落成之日韶雄分宪官诣祠奠谒见其布置合宜经营有方顾瞻裵重加叹美嗟乎予之所以崇是役者重其为帝师者也然功之成岂予之能哉盖由一时气运之当新同寅之和士民之顺帝师在天之灵之所致也予又安敢没人之善以为己功爰具出内之目与士民乐助姓名刻于碑庶几可以解惑者之疑问执谗慝者口而又有以见予心之公也若夫嗣而葺之後之人又岂无与予同志者也
广东佥宪去恶碑
惟皇元混一区宇幅员之广旷古所无广东一道北界梅关南踰桂海去京师远在万里外山海茫昧习俗险悍圣朝推一视之仁必选硕德重望忠良正直之臣居风纪之司以察贪邪以除凶恶而後吾民得以享太平之乐跻仁夀之域天佑我民登崇俊杰佥宪李公佥宪周公俱发身胄监以明新之学而施於有政敭历中外所至声誉卓卓其为监察御史皆犯顔敢谏纠劾不阿权贵侧足正心己丑秋来佥广东宪次年春监司宪副相继以疾去二佥宪公同寅协恭振举宪纲一新风采德威所被遐迩肃清时有前两江道宣尉副使梁佑者南海逢村人其父以膂力补官以兼并致富佑冒以军功官至四品联婣贵官交结当道有司多出其门下百姓畏之如虎狼多造战船私积军器分布爪牙招集凶恶令为盗於海洋掠田禾於乡井而坐分其利他人之田产占为己业他人之妻女占为已有广东七路八州之民被其毒害无可申诉根盘蔓结垂五十年适有诉其妻之兄弟劫赃钞者下有司鞫之於是被害之民皆如天日开明非复前日告梁佑不公不法者百二十余状二公协议曰豺狼当道安问狐狸严督郡县推问不旬日悉得其罪之实并其恶党皆置之狱广东之民室家胥庆懽忻鼔舞歌讴载道非吾二佥宪正直之德神明之政安能除积年之元恶易犹反掌也哉以二公之雄才直气此特其余事而广东之民感恩之深如拯之於水火之中而已他时居庙堂之上论道经邦亦将垂绅正笏措天下於泰山之安以大慰苍生之望则二公之事业又非特止此李公名藻字子洁周公名骧字从进皆分巡南雄有惠政故各愿记其去恶之实以传不朽且使为恶者知惧诗曰皇元天啓文运以昌笃生英杰为国之光蹈德泳仁同升上庠云锦炫烂霞佩颉颃发於事业絶俗殊常持节来南斧绣斯煌庆云景星烈日秋霜嫉恶如仇视民如伤爰有大憝谋心匪臧磨牙吮血长蛇虎狼下民吞声忍受其殃明明佥宪厥怒斯赫垂五十年孰养其慝发摘奸邪迅雷有虩曾不踰旬天褫其魄岭南千里垂髫戴白欢声载道感恩怀德佥宪何心降罚自天匪天降凶自速厥愆恩波洋洋凌江水长勒此颂诗永永弗忘
张文献公祠堂记
至正丁亥予由秘书出典南雄郡幕明年春今湖东宪使韩公凖以太常博士奉诏有事南海过梅关见唐丞相张文献开凿之功以建祠事属州之同知县三宝及予予审旧基湫隘遂辟云封寺西边佛宇设像以祀之又於泮宫之西一新其旧祠以答公意又六年公以湖广宪佥守南康予由翰林修撰守江州重会於洪首及兹事予悉以实对公之意犹以为未足又五年丁酉春公由南康来贰宪湖东御史王公余庆实来守省将之广束公复具告以此锋车度关首为路侯密里沙言之侯曰旧基构祠三楹像设供具靡不毕备御史题其顔而并记之於是南安同知薛理慨然曰丞相开凿之功岂独峤南之民蒙其惠乃即山隂观音阁之东南建祠一所前後为楹凡七彩绘丹垩视峤南有加仍奉书请记于韩时公以贰宪陞廉使予由江州移筠阳由筠阳贰宪东广而同知薛理亦寻陞郡守韩公复属笔於予曰君之广东过祠下幸为我记之越明年夏五月驿抵南安薛侯复请至再三予将度关奠谒既毕因审於衆曰崇德报功者君子之道也久而不忘者厚之至也文献公之在唐室进则开元退则天宝进则姚宋退则卢李身之进退唐之安危系焉若凿山开道特其一事之善尔其丰功盛烈载在史册何可胜纪行路之人又岂能尽知公之所以惓惓於建祠者岂有他哉盖欲使过者仰而瞻俯而叹私相谓曰凡人有一事之善皆可千载又孰不勉焉孜孜以一善自期哉苟扩而充之则可以利天下而相业不难也然则是祠之作岂独崇德报功而已耶嗟乎韩公以君子之道待古人以古人之事业期今人意亦厚矣予因推公之心嘉侯之意且重其请遂书以为记
康桂华府君墓表处士
人生天地间所贵乎有子孙者盖以烝尝有尸墟墓有表世世相承历数百年之後为子孙者则知为某世某府君之墓行路之人亦知为某里某氏之墓也然人子孙不能皆贤者往往视此为迂濶莫之究心故不待百年而墟墓已若忽诸者矣行路之人又何由而知耶予每悲之今年春予被东广贰宪之命自洪将治行南上婣友前庆州书院山长康君震以其六世桂华府君家传行请曰震不幸遭乱离背乡井弃坟墓然先世墓多有碑而府君之墓独未有表之者震年已无闻又以盲废诚恐惧夫承平之後寻至因循遂使他日子孙且不知阡是为何代何祖矣丐先生一言表其墓以系子孙之思庶几千载之下苟有知者先生赐也予闻而悲予悲夫以乱离之世流离颠沛虽父母坟墓不能用其情而君犹能惓惓於六世之上推念虑於千载之下君之志诚可悲夫夫岂自厚亦所以厚人也谨按康先匡姓有自唐贞观为吉之判官者曰胄遂居泰和之祁州子珏孙垍徙居深溪字彦和彦和生宣宣三传至稠事南唐李主为蕲州刺史比归宋避太祖讳以匡为康稠生濬濬生拚拚宋英宗朝甲科为南昌尉拚再传至府君府君讳桂华英字也生而有德於其乡乡称长者殁而乡人思之皆为服缌葬庐陵淳化乡沙洲坪夫人曾氏祔焉有子曰训为国子助教与忠简胡公尚书铨持党论丞相秦恶其忤已遂不仕孙景材景明景材宋理宗朝授鄢陵令景明度宗朝为桂林府同知子某早世二孙在幼鞠之教之见其显达以福夀终於今盖百余年矣呜呼君子之泽五世而斩盖服尽则亲尽亲尽则情尽今府君当泽竭情尽之时而其云礽又有若庆州君者尚能以表请君固贤矣又可见府君平昔以礼义维持其家教训渐摩其子孙得擢朝廷之用故六世之後虽久而难忘者君之泽也如此君贤而有文章吾之畏友也是为康氏六世祖处士府君墓表云
惟实集卷三

[book_title]卷四
钦定四库全书
惟实集卷四
元　刘鹗　撰
五言古诗
浮云道院诗二十二首【并引】
泰定丁卯予自河南考满归於所居鷄山之阳辟五亩园植花竹茶橘之属筑室三楹置图书设枕簟以为读书之所宾至则相与饮酒赋诗投壶雅歌以终日或焚香读书登山临水以自乐翛然物表直欲轻世而肆志焉因窃取吾夫子富贵於我如浮云之语扁之曰浮云道院呜呼吾岂真外富贵薄功名果於忘世者哉诚以承祖父之训读圣人书所学何事衆人之所以为衆人要皆不可以不察苟此不力则凝冰焦火渊沦天飞人欲炽天理亡三纲沦九法斁命义之不知廉耻之道丧沈陷没溺颠倒眩瞀此心不存斯有不能践其形者矣孟子曰君子之所以异於人者以其存心也盖必存心而後可以践形必视富贵如浮云而後可以存心风雩之咏归鸢鱼之飞跃箪瓢陋巷之无忧衣縕袍而不耻以至於风月无边庭草交翠风轻云淡花柳皆春其所以流动充满极天人之乐者是皆有得於夫子之意在我重在物轻也仆窃慕而愿学焉但有志向道而萍踪靡定日涉风尘歧路兴悲则栖栖者将何所底焉因创道院为藏修之所朝夕於斯惕焉知惧庶几乎薰陶渐染岁改月化冀有以窥圣贤之万一使不至离道之远为名教之罪人幸也且崎岖更尝之余人情世故末理薄俗翻云覆雨其可歌可感可惊可痛者倾耳洞目世味固以澹然矧旦暮见闻事又何限於是浮云之思愈深矣因成数语以写予怀
读书冀闻道何必竞荣名主宾辨内外物我孰重轻崎岖更尝余愈觉兹理明浮云视富贵悠然悟深情青山五亩园随意茆三间竹树发佳趣好鸟鸣关关物情固自乐聊得开我顔长歌答天风以永今夕闲胷次寡尘虑随寓皆可乐孰云柴桑里不似麒麟阁雨余草初生风定花自落荣辱今两忘遗经在牛角广誉薄文绣美德贤膏梁信道苟不笃不几兹言狂春风散天和宇宙森衆芳盛德固莫及千载遥相望生人以御物何事随物化五色双目盲昏昏旦为夜高处忽眼新令我重悲诧为塞陷天流云开见嵩华留心强为善万事当听天天定还胜人何须苦烦煎原宪竟得贫顔子不假年在彼不我知在我当勉旃有客远方来访我衡门下岂无一樽酒乐此芳时暇好风吹晚花绿醑粘盏斝痛饮君莫辞流水易衰谢春来农事及雨过田水满呼童具犁锄耕作趁春暖但愿黍稷稔客至得相款此外复何求读书识吾短失之要本无既得乃固有但知贫为常未知贱者丑贫贱与得失命矣果谁咎万态森前陈凝然袖吾手舞雩咏春风步履傍花柳此景信可乐胡为疾其首陶然天壤间万事皆我友惟应瓮头春不知今熟否静夜坐百态晓起俱不然奈何不自悟扰扰欲胜天效颦冀见好反以丑取捐劳心苟无益何如信吾缘权门手可热行路为低头一朝沧桑翻言之使人羞伉俪不能庇骨肉烂莫收悠然茅屋间老矣归山丘田园儿女计为虑靡不周汲汲牛马走辛苦悲白头朱门有饿莩白屋生公侯是其禀气初穷达非人谋象箸与玉杯其流至亡国箪瓢陋巷间千载有遗德采采陌上花岂无好顔色终然易零落岁晚愧松柏孟氏有三乐其一无愧心俯仰苟无愧至乐不可任万化不得羁超然衆芳林神仙甚非远何必海上?知耻斯不辱知足常有余岂无负郭田亦有堆牀书春风茶新苗雨过还当锄准拟读书暇茗饮甘如酥古人亦有言千橘万户侯思之亦烂熟有志今甫酬金丸炫落日清霜满林秋户侯讵能拟聊得供杖头骨肉半零落有弟差慰意日暮田园归浊酒聊共醉此酒可再得此日宁再世人间乐固多埙篪有真趣春风日已和桑麻蔼新緑但可了寒暑生理亦自足沈浮闾里间我亦甘碌碌俯仰三百年苍然此乔木常怜世间人晚岁生恐怖问之此何因牵以物欲故孰知不得将此理当自悟云散月满怀清风湛归路东坡百世师其学常近禅虽堕斥逐中不作戚戚怜两赋耀赤壁尚此风泠然我梦从之游梦觉月满天常爱陶潜翁独归田园居采菊东篱间酌酒南山隅有琴更无弦随意良自如高风千载间太息谁其徒
拟古七首
万顷日二升千间夜六尺所用能几何何苦悴心力牙筹与鞭算役役夜继日百年俱苍苔徒资後人惜疏食以当肉缓步以当车兹言深服膺既稳仍且腴鄙哉弹铗君惓惓志鱼舆古人甚能言适与吾心如是心亦犹人我岂悲富贵极知得有命常恐坠不义才薄未易称去来矧难系何如田南山食力差少愧东邻有处女灼灼桃李神娉婷不肯嫁爱此天地身惟恐失所托悔恨难自陈踟蹰悄无言日照空闺春荆山一片玉秀气锺鸿蒙幽晖不自衒老雨苍苔封纷纷他山石举世多拙工卞和今岂无至宝宁终穷京城海子上有僧持双铃诵经二十载寒暑白发生辛勤积涓埃佛阁开明荧吾心若更苦天地何冥冥沟断跻牺罇骐骥困盐车时乎将奈何今古谁贤愚北风号枯梢落日明寒芜未遇非所惜但恐流年徂
寄黄州旧友四首
後会未有期岂意岁云变不知百年间正复能几见江湖北风多水濶鴈无便此心剧悠悠庭树空倚遍客来为余言眠食两无恙殊郷吉语传慰我心怏怏我峩栖霞楼仙人在其上甚欲往从之烟水互莽苍旧书不忍读读之耿怀悲君子不共赏远在天一涯喜闻甘棠阴雨余緑差差冰玉晚自守素志正相期雪霰日已集感此寒夜长浮云翳白日杀气时飞扬落叶鸣声悲游子思故乡去住不自料白云杳茫茫
秋来河水清
秋来河水清春来河水浑水性有二致维时有凉暄与时相推移物态谁具论夷险不易节永言此心存
云松巢
英英山上云郁郁涧底松高人抱奇姿适与云松同云不霖雨施松不栋梁为归巢云松间君元媿明时
题集贤全大学士三首
高斋坐深夜幽事亦可悦恨无千黄金夜夜买明月买之匪有他怜月有圆缺愿言月长圆不照人离别仲舒不窥园我懒辄破戒穷冬万木枮菜叶青可爱羊肉岂不佳何如淡交耐苟能食其根黄河看如带虚牕对风雨因得观物妙君看四檐集不了一罅漏沧溟濶如天尾闾小如窦万事当防微悠然发孤笑
寄弟肖庭二首
亲丧尚土浅游子怀帝乡每逢时节临重我涕泗滂有弟幸可托惟兄实无良中谋卜葬地未审君否臧我言兹山佳气聚风斯藏山川重盘礴形势森开张翻翻龙蛇集蔚蔚鸾凤翔东西极完密前後分低昂明堂可万马怀抱包洪荒纵未增福庆亦可免祸殃似堪妥亲灵此外俱荒唐进取贵果决筑舍讥道傍尧时只一夔竟克成大章缅怀父母恩罔极齐圆方愿言罄所积早得归山冈惟君当送终而我遂显扬出处各尽道庶可纾恐惶两年几寄书报章杳茫茫北风重寄此握笔情感伤
蟋蟀鸣我宇流月照我帷我岂铁石心宁能不怀归种茶南山园秋雨苗应肥不审木子树旱暵今稠稀惟应所树棘岁久还成篱中烦种橘枳及时好为之此事倘未遂今岁勿更迟常嗟树如此急景风飘吹不比王母桃动作千岁期庶几菟裘成晚岁相娱嬉连牀遂所愿听雨忘心悲君看京城中缁尘化人衣百计虑已熟食力无瑕疵我言甚迂濶君亦当三思更烦语儿妷着意过庭诗
南城书怀
新麦绿如韭嫩柳含青烟东风不私物赋与无媸妍天地妙化育至理昭鱼鸢愿言春服成我亦沂水边
菽水堂
菽水本澹泊母心常自安益知为养易独觉尽欢难孝子情何极为儒味每酸伫看三釜养紫诰写金鸾
题渊泉二首
流泉何涓涓渊水深更静静影涵太虚天光发辉映积之非一朝充溢若天性怀哉圣学功君应日涵泳其出源无穷其积常有余不比沟浍雨盈涸惟须臾幽深不可测下有神龙居持之作霖雨以应当时需
题朝阳斋
曈曈扶桑日流光射檐楹晨起披我衣旦气何其清万虑自澄湛油然善心萌愿学古圣人孜孜待鸡鸣
独酌三首
聊持一尊酒独对西山酌我饮本不多借此以娱乐慨彼山中人岂无合仙药月出烟萝深思之在冥漠独酌花树下花影落酒中举杯试一吸酒尽影亦空引壶遂再酌花影重玲珑乃知酒有尽惟影原无穷木叶不饮酒胡为赬其顔我发不耐秋微霜点其间叶赬春更緑髪白何由还人生不似叶何为空间关且可信所遇呼酒看西山
题刘养直南山书院三首
结屋南山下贮书书屋中愿将贻子孙百岁相终穷万事罕成算人生等飞蓬渐与桑梓远而与梅花同永言作汤沐说梦时相逢
种鱼亦有池艺蔬亦有圃胡为轻弃之遽忍去乡故人情薄如云时政猛於虎可怜伏腊供粗足了官府终然不能忘时复怀故土故土尚可怀孤云遶坟墓
胷中饱藏书随地皆可屋适意即为好何必重乡曲岭南多梅花亦足慰幽独既免怀土讥乔迁岂非福异时须昌刘从君着芳族
题东城和尚旧所赠卷後
九年前长南雄幕重修帝师殿殿成命东城主之庚寅奉旨徵余翰林修撰东城求一言为别遂书此卷戊戌持节重来师渐老出旧卷重求余题因有所感故为书古诗以荅
旧题墨如新重会俄九载俯仰异今昔令我重悲慨上人渐老大未觉顔色改富贵多危机山中福如海赵贞常以善斲琴遇知琴成奏之称旨题其琴曰天历正音国子监蓝信之徵予言二首
唐虞不可作大雅何寥寥居然正始音洋溢天历朝一鼓声气和再鼓阴阳调令我乐忘味彷佛齐闻韶峄阳多孤桐因得备采樵愿言圣明世勿弃爨下焦
礼乐垂百年圣主乃当御奎章五云间人文日宣着子犹师挚始风比关雎世猗欤圣人心借此发天趣麟凤不在薮甘露降庭树大地皆薰风宁独子琴遇
题谈命杨见心
阴阳无端倪大化不少息叶落已复萌泉枯又还溢虚盈消长机今古岂终极既见天地心祸福从测识何须泛天河眷眷支机石
请君勿系驴
请君勿系驴驴劣伤我树树死不足悲所悲种树苦矧兹初夏临清阴緑如雨亦解招凉吹为我涤炎暑愿言共爱惜相与保迟暮
大通驿阻风
秋晚方北征朔风撼平地差迟百计非留滞岂天意十日九不前半月始千里功名要多艰正患得之易少折轻疾心进德良在是
遣兴二首
万事勿介意时来即为之幽兰岂无芳不与春风期大化亦已定慎保冰雪姿笑歌柳阴中劒光白差差秋气日已肃稍觉庭树变江湖子非鱼风雨客如燕桓桓六尺躯漂母寄一砚伯牙莫我顾遂也羞自荐常悲楚卞氏则足固求衒巢由古之人怀哉不可见坐久开我门江波白如练
度狼山
狼山出高迥风急过如箭凄凄挟沙砾点点尘吹面我马却复前努力与风战寒日淡如月湿雨满郊甸皮裘半为冰稍觉身体颤前村有人家酒熟亦堪荐关河老涉历霜雪饱谙练文夫政如此何必怀破砚
月夜
中宵月娟娟睡起得孤快树影在流水天地有真态洒然心镜空如或饮沆瀣妙趣苟得之着意成蔕芥
通大传院使存初弓麓庵善书能诗
伊谁白云庵矫矫北山麓天书发光怪五色烂幽谷梅月照溪水霜雪见乔木牕虚自生白初起待朝旭慨彼庵中人奇姿美如玉学道存初心忘情淡无欲文章发天籁气节动坤轴亲承紫皇诏来往监玉局一卷黄庭经暇日应烂熟
种柳
造化无停机岁月甚行路种柳不满年清阴已当户柔条亦可人随风为余舞即景殊怆然因悲树如此
偶题
客言不可信可信惟至理惟理苟可行不可即中止倘或徇客言事变无定体问客谢不知积谤俱在已尚观理若何勿为客所使题诗置座右聊识吾过尔
舟次苏渡南望诸山怪状谩成
羣山多不毛怪石忽涌出土壤剥落尽恍惚见山骨端方俄如屏秀耸忽如笏或员如覆釜或鋭如顿笔千奇与万怪欲写难备述谁意寂寥中惊见此突兀双阙高倚云令人恣超忽
山中即事
雾罢海日高衣襟尚余湿高秋煖如春鸣禽忽相及草木罕黄落寒虫不成蛰时於极热中颇觉凉思集於此苟不察居然即成疾游子思故乡虚名空羁絷气候何纷纷朝夕常岌岌何如下泽车饱饭老乡邑
次梅南刘先生韵
江梅苦难滋草木偏易长美人不可期有约辄屡爽惟君砺操行如蚓食槁壤十年不相逢令我劳远想畴昔夜梦君拄杖时敲门梦觉即买丝直将绣平原沧桑万变余俄然覩孤根重以契濶久颇觉顔色温剧谈到时事剀切多危言猗欤忠节邦惊见善类蕃今秋风雨多江水何翻翻风浪日夕涌清者亦复浑惟余江边梅高标至今存
感怀三首
丧乱八九年乾坤日流血人心久不古伦义悉磨灭豺虎在城市生民半鱼鼈张弓不得射令我重鸣咽欲付之忘言宁无愧司臬
醉者常百千醒者才一二苟或不自持醒者亦复醉诸君愿正大政好持善类庶几纲目张或可起憔悴政事如修明盗贼亦人尔无令贾长沙痛哭至流泪
丧乱靡有定天下无全材苟不事淫酗辄复多疑猜徒知尚权势不恤治体乖生民化盗贼田里多蒿莱狂澜亦既倒纵挽不可囘愿忍贾生泪且进渊明杯
早发湴湖驿行康铜铺
小雨不滑道好风吹我衣畏途得清凉实亦天念之念之匪有他七十方督师上忧国步艰下悯生民疲区区当努力早见平淮碑
寄蒙君礼元帅并书蒙泉二大字以贻之
清泉出深山初若甚蒙昧书夜不往流日积渐充大滔滔忽成川滚滚直到海非比沟浍盈其涸可立待一朝随苍龙化作霖雨霈万物俱沾濡初不分内外赋诗重期君奇勲着昭代
感时
世变日已深人心不如古狐狸向人号鳅鳝为谁舞承恩喜则人怫意怒还虎白日当交衢杀人莫知御官府不敢问曲意尽摩抚生者半逃移死者空尘土礼法徒有名生民已无主矧今居官人冰炭生肺腑中心为私室藉口夸公举何意慕蔺亷当面成汉楚事功无由成丧乱遽如雨上天亦何怒生民亦何苦红日将西沈悲歌望伊吕
齿落
去年落一牙今年落三齿动者日已落存者能有几齿落何足悲所悲岁月逝行年已七十德业无可纪远媿赵充国成名向边鄙作图上方略虽老何亹亹岂独夸当时余光耀青史我今往韶雄事势焉能已汉贼不两立直欲洗国耻梅关一岭隔调度亦易尔会当杀贼奴持以报天子何妨衣绣衣持节老郷里
题韶州图
貂蝉一何高武溪一何深可怜画师笔写余故乡心故乡有何好桑梓高成阴童时所钓游至乐不复?重念松与楸斧斤日相侵庄舄岂不显怀土仍越吟游鱼恋故渊栖鸟恋旧林微物尚且尔况被冠与簪余年已七十持节沧海浔南北欲断絶世道多崎田园谩入梦鱼鴈亦已沈纵使铁石肠宁能不沾襟劫运会已极天道当祸淫愿言辅吾志此贼真成擒浩歌返鷄山理我无弦琴
人心如春天
人心如春天变态不常一纷纷乍飞雨杲杲俄出日解衣遽生寒添衣又还热寒热既不时命我重致疾人心固难知春天亦叵测万事当自防底用长叹息
送邝将军元帅还郴古诗十首
桓桓邝将军讨贼奋英武所至缚贼奴将以血觉鼓淮阴信无双哙等焉足伍年富力正强成功报明主桓桓邝将军赋性机甚警沈毅罕言语每发中肯綮及其闻善言沛然发深省酷吏尽扫除疲民得苏醒桓桓邝将军忧国常戚戚韶民苦凋瘵军赋从何出慨然示无私政令始归一仓库岂不盈稽之不终日桓桓邝将军苦天久不雨青黄不相续斯民亦良苦忠诚自心出?祷遽如许神灵亦阴相青天雨如澍桓桓邝将军拟归集精兵凉秋八九月伫看官陂平其余持土苴不战将自倾与子当并驱笑敓南雄城桓桓邝将军号令甚严肃荒村人夜行空谷鬼书哭风霆无留滞迅若置邮速昨日归牵牛推恩及茅屋桓桓邝将军仗义能急难水陆势既合破贼笑谈间声名播南海威武耀北蛮明当唤班固勒名貂蝉山桓桓邝将军罕与污冗亲所以奸谀夫无所容其身况耳不妄听中心明如神谁知杀贼汉高出知书人桓桓邝将军密尔宜章市公然一榻外老贼敢鼾睡一朝生致之持归献天子天子嘉其功声名播寰宇桓桓邝将军民社当自重但愿贼扫除勿遣民倥偬居民苟一空城存复何用此理君固知丁宁为君诵
滑石迳
盛暑远行役既老尤难堪矧兹滑石迳乱石何崇巉上有千丈崖下有百尺潭於焉苟失脚下饱饥蛟馋况余髪尽白齿落余二三胡为远行役揽辔冲瘴岚为怀圣主恩优渥如云昙临难重却避臣子宁无惭平生志许国何敢辞苦甘乌知有险阻快若乘风帆督师急讨贼丑类俱除芟持以谢明主拂袖还江南
家叔西隐结亭顔曰暖翠赋诗见寄次韵寄亭上
白发逢盛世昕夕凤翔翺青山读旧书灯火双目蒿间从淡泊余世与鸿蒙遭此意自有得此心不知劳不为溟渤鲲不作井里螬孤亭抚万竹无愧五柳陶试询紫罗裳曷若粗布袍暖翠滴衣袂朱顔如春桃清风飒相遇须鬓何萧骚阿咸老京国俯仰随官曹富贵多危机平地生波涛囘头眄兹亭孰谓云台高
秋江送别
知己别已难木落秋正暮明朝孤船开苔生别时路归看庾岭梅已觉花盈树囘看章水云驰情重含楚
题彭氏月池二首
高人散幽怀独爱池水净明月俄飞来池光渐如镜中有骊龙珠纷纷白光映静影涵太虚悠悠见天性好斫月中桂莫种池上松为谂结繁阴虚白生朦胧囘波忽成弦澹澹来天风光彩更流丽感此多新功
题黄德明所藏山居图
茆屋依密树弯溪驾长桥山光远泛泛野兴寒萧萧寡合人所忌幽居谁见招抚时尘满眼亦欲从渔樵
题琴隐
抱琴将何之驾言归山阴南风苦难招逃虚岂初心锺期固可铸但恨无黄金惟应涧中泉知余为和音
渊明漉酒巾
脱我头上巾漉此壶中酒糟粕既已无渣滓复何有陶然见天真长风起高柳
听琴图
山水有天趣写向膝上琴听者不少违独觉用意深古今那可期令我重媿今审音谅匪难所贵相知心
戏题婴儿图
大儿初脱怀小儿犹恋乳凯风棘成薪母氏亦良苦人生襁褓中焉识母如此兹图用情深人应尽为子题贑太守文山与曾通判崖山追劄子後
古人重友谊不计官崇卑况以桑梓亲谦厚浮情辞节物重稠疉翰墨光淋漓不谄亦不渎二老真吾师题诗语薄俗勿以富贵移
采莲女
采莲本贫女出身甚寒薇为因妙歌舞遍体蒙珠玑覩此忽有感中夜常三思士当患无实不患无人知
闻邻哭有感
母哭其子长妇哭其夫短子魂不可招空使母肠断母泪似海水海水亦有岸人间为母心怀哉泪弥旦
游南华山
过此不可来来游必须遍山色青可掬溪水甘可荐低头拜祖师妙音满唐殿云何八百年生色尚在面三生信有缘世乱能一见一见了即休敢作桑下恋别师出山门山云白如练
述怀
马无千里姿伯乐固时有琴无山水音锺期未尝朽落落不自强敢怨贾不售从今当闭门内省原无疚珠玉倘有在山川自明秀遯世莫我知我亦甘白首
四皓
汉祖事嫚骂耻以长策干生平义不辱远隐商山间轩冕多险巇衣冠自高闲芝草甘且腴白发明苍顔超然高物表於世了不关一朝诣阙下汉室安如山信有大力量谈笑囘强澜始知老英雄未易浅近观藏器固有待时至功无难往往渭水滨托兴事钓竿
过龙门
龙门郁嵯峨岩壑幽更深云气拥石壁雷雨悬太阴远游得胜槩良足写我心无人鞭长蛟为予一长吟
南城门外书所见二首
青松夹前道白杨荫崇垣鲜鲜石麒麟不知谁家坟有客行且歌歌罢向我言为言坟中人生时乘华轩粉黛左右侍车马前後奔乘时不饮酒今日空成尘
我行荒林翳道傍卧丰碑平生颇好古下马细读之卢龙刘节度生当大唐时杖策奋威武勲业开边陲人无百年身既盛还当衰植此颂功德亦有千年期埋没蔓草间赫赫谁复知往者已可叹来者更可悲
题刘翀霄五世图
昔闻康节翁慈母八十余堦前小稚子欢笑娱相呼甘旨足丰俭自谓此乐无今君祖母秦九十康强俱牙齿尽完好起居不资扶鲜鲜芙蓉裳皎皎明月裾彩舆亲迎养独觉爱日舒有儿俱白颠有孙亦银须曾玄遶膝下日向庭闱趋一门极孝友五世咸怡愉矧君自奇士振策当要途风云接平步日月明亨衢覃恩追考妣盛事夸里闾苟非母厚德此福宁独居恨无汉史笔逐一为母书嗟予辱同姓感念成长吁祖年百又一孙子纷如圭深衣昼锦缘曾绘家庆图寿康世莫比好事传京都翰林欧苏辈诗颂焉可诬及今甫七载往事浮云徂我恨岂有极君乐当何如题诗卷还君悠然泪盈袪
题渊明图
雨过林壑静寒禽变幽响稚子操一瓢良辰逐孤往微吹惊帽纱落日在鹤氅无营神自充有道心更广篱菊虽未花随意得真赏岂诚嗜杯酒借此陶所养先生真吾师开卷慰遐想鄙哉粘壁蛄白发心怏怏
夜宿何家寨寨中止魏于二姓为婚姻
驱马涉深涧山径极深窈蜂房比老屋矗矗寄林薮颇辞尘俗喧迥出烟霞杪逡巡问主人住此安乐否主人向我言两姓世相守辈辈为婚姻已是百年久开羣自牛羊忘归任鷄狗怡然古人风此事出意表须臾罗酒浆儿女忽环遶殷勤劝我饮殊觉礼数厚自辞酒味薄将意不堪口聊得慰寂寞且用息奔走蘧庐止一宿漂泊等飞鸟愁多不成寐庭树鷄戒晓天明趋长途失笑愧林叟
高佥事招饮於城西门燕山亭
步出城西门晴日光离离不知春浅深緑叶含晓滋感兹时物变但恐毛发衰徘徊燕山亭胜友相追随鲜鲜棠梨花灼灼丁香蕤节序固已晚聊复折一枝缅怀古之人俯仰令心悲草玄良自苦献璞宁非痴何如即时酒歌我浮云诗渔人发清响远过竹与丝风吹罗衣裳为子舞僛僛微酣剧谈笑倒景已莫追为乐慎勿极苟无负良时
木槎径
我行木槎径树木高蔽天径幽欲无路树老不记年盛夏霜霰集白昼雷雨悬头碍卑树枝足踏深涧泉仰看咫尺间半日不得前方兹汗如雨陡觉风凄然行人谬调摄疾病相缠緜况苦乏药物病亦何由痊古人号瘴乡於以待贬迁予生果何为自愧亦自怜一官号持斧从者多控弦精神复矍铄手足多胝胼据鞍气愈壮报国心愈坚愿言早平宼归泛胥江船
寄监宪
乱鸦忽收声羣鹊逐我屋俄传报捷来渠魁已就戮生民久涂炭郡邑久陵谷道路少人行寃鬼白昼哭抚时乱已极在理往必复桓桓邝将军骁勇时所独将军固可嘉主宪多盛福上天既悔祸盗贼亦厌乱何况天下心乱极重思汉五羊号雄藩地列江右半鱼盐足富利戎马素强悍宪君居是间九载屡克叛运筹多玄机临事有成算声名达宸聪美誉流汗漫西江望旌旗如望雨济旱政宜挥千金谈笑遣黥灌乘机捣豫章克复在夕旦笑提叛臣头庾岭作京观千秋万古间留得路人看勲业垂无穷人生如露电
秋日即事
我辞五羊来老气凌云浮意谓此孽丑端可一战收秋初抵韶阳事有大不侔主将恣贪暴田里多怨愁军马晨星稀盗贼春云稠倏围响石砦穷迫已可忧又闻湖南陈围困连桂州谭侯弃南雄笃意归旧丘牒报关外寇复有开韶谋民情堪恟恟俨如浪中舟乞师与请粮使者交庭陬蹇余持空拳无可应其求虽云百冗集乌足囘其头精神强奋迅随意相应酬或诱以好爵或赉以银瓯或时纠民丁相予执戈矛南北各有事惟幄聊运筹胸次日扰扰囘首已仲秋连桂忽报捷杀贼如星流州城虽无恙民物日已偷皇天实相我幸不贻时羞所嗟响石砦竟为贼俘囚援兵既不利与贼空为雠桓桓蒙将军忠义谁与俦讨贼为已任誓灭贼乃休雍容风鸣树便捷鹰脱韝临事每千虑为虑靡不周聚粮辄充栋飨士时椎牛意气益倾倒士乐从之游於时赖有此长笑看吴鈎
枕上偶成
欹枕闻晨鷄似觉微阳动吹灯起静坐聊得醒醉梦神仙似可学惟在制铅汞精神一相交龙虎自迎送周流如转轮迅捷等飞鞚或疑云雾蒸又若春泉涌舌本甜如饴远过甘露瓮天根与月窟春意满空洞始信中庸书中实多妙用蹇余迫衰暮王事何倥偬有息当自调有心苦未统归理蓝田云相期玉堪种留侯惜已远此约谁与共何年揖浮丘丹霄驾飞凤
官军破苏村恶其与贼通贼兵破白沙恶民之不相随
苍生果何辜十载堕涂炭天心不可知令我重悲惋自从丧乱来盗贼苦构患有田不能耕有园不能灌牛羊被虏掠妻子各分散穷冬尚无衣日午犹未饭官府不我恤沈浮等鸥鴈脇从姑偸生纵死冀少缓昨夜官军来又复诛反叛麤豪甚豺狼猛毒如狴犴一槩尽杀掠去贼才一间玉石俱不分生民重糜烂纵贼官府嗔为民贼襍乱左右将安归泛若无畔岸新春雨潇潇何忍听悲叹愿言忍须臾维持夜将旦
惟实集卷四

[book_title]卷五
<集部,别集类,金至元,惟实集>
钦定四库全书
惟实集卷五
元　刘鹗　撰
五言律
勉学者
文学登名日青云发轫初慎母轻作吏亦足取亨衢得意宜思効功成更读书异时横浦上烂烂夜明珠早发阳城疾赴军垒风雪失路因记其苦二首
虚名不直死何事苦纷纷旷野惟空垒长途只断云日斜心更恐风急耳多闻未用轻衰飒狂歌一张军生死不须念羸骖当疾驱悔来无及事到此欲何如有友堪同命无人可寄书忽看氊帐近魂魄暂时苏
次韵
有客惭毛遂何人荐马周霜枮铜雀砚风冷木緜裘徐孺无悬榻元龙不筑楼好将闲岁月乘兴觅糟丘
为武寛则赋湖山
结屋红尘外何人可得羣高情洞庭水逸兴九疑云渔唱江花晚樵归野兴曛是中最佳处凉月夜纷纷
送诗僧泽天全归天竺
渊深知有本纯一更无机偶共浮云出还同明月归草生频入梦花落不沾衣天竺山前路苍苔雨欲微
京师会维扬旧友次韵以谢
宵残明月老不复少年心最惜平山柳今无一树阴雷塘春水满海鹤暮云深无限伤心事因君发浩吟乡人杨用甫成家於彼载酒相劝因书
乡语耳边熟闻之喜入神谁知穷域外亦有故乡人儿女皆椎髻乡闾自睦婣一樽邀共酌尚觉此情真
清远峡
峡束山如鬬江湾路渐囘可怜人化外谩说寺飞来殿圯风鸣树廊虚雨湿苔汉苏那可作忍听暮猿哀高荣禄筑南城别墅苍松老柏异花时果蔚然成林公与夫人乘小车携二孙来往其间徵余赋遂次杜公何将军山林十首云
村迥疑无路堤平不复桥暖风开芍药细雨落凌霄自得幽居趣何烦隐者招小车来往熟乘兴不知遥渐与红尘远应便野兴清緑杨闲放鹤芳草坐闻莺园果随时摘畦蔬取意羮青山时徙倚如在画图行田许羣童种粮堪一岁支鷄豚同里社鵞鸭自陂池已分身终隐何忧世莫知急流中早退宁遣叹纷披接屋青青柳当轩灼灼花矮屏开锦绣乔木舞龙蛇深涧云堪煮清宵月可赊一时幽兴极步屧过邻家书帙携孙读尊罍待客开闲心云外鹤高兴雪边梅野老时相看沙鸥亦复来絶怜老松柏清影荫莓苔穿树通山色浇畦汲井泉鱼肥堪脍炙蚕熟得丝緜怪石粘枯藓圆荷贴小钱便令金北斗宁换此山川自从辞禁闼不复梦含香地僻尘机息心清六月凉烟霞供笑傲琴鹤共行藏所喜身长健从教鬓发苍百年半风雨五世此台池阴满蒲萄架春浮木槿篱持家还有妇继志岂无儿身外忧何事惟教酒榼随对客歌金缕家儿爱庆云茂陵须病渴太守尚能文云映山光近烟开柳色分无边闲富贵余子苦纷纷宦海久无迹风霜将奈何起看天尺五敢谓地无多往事谁能忆高情自可歌年年当此日载酒一相过
龙虎台肃驾
俯仰城空是凄凉事已非虚传天仗至不见祖龙归地迥风霜惨云深日月微高堂一惆怅弱泪不胜挥
十月十四日崇天门听诏有喜二首
听罢龙飞诏扬休万口俱公忠赖伊霍揖让见唐虞礼乐开平治衣冠协赞谟祖宗遗泽在千载巩皇图义理推明易君臣庆会难乾坤归历数社稷重丘山天意舒晴霁人心溢喜欢客愁浑为解驴背永歌还
哭饶上溪
霜蹄惊再蹶緑鬓忽华颠国子诸生集膏肓二竖缠死生人有命京洛客无氊归骨知何日思君苦泪悬致和参议吴彦洪天历龙飞以罪贬既行薄俗欲求君夫人孔氏为室家孔闻之即自刎流血被面誓死不辱或闻而止越四年诏雪君罪且徵南还遂与夫人相见如初呜呼视彼一易节不见答於良人者槩可感矣
夫妇天伦重翻云世变深秋霜持素节颈血见丹心岭外梅花瘦闺中月影沈归来情更苦喜极重沾襟
秋晚溪上
忽忽年华度茫茫野水流西风杨柳雨残照菊花秋万事蕉中鹿浮云海上鸥功名遂意好何处有扁舟
月夜思家
清夜思家立中庭片月流惟忧故园菊还似昔年秋 为口长怜鴈知机独愧鸥明年二三月烟水五湖舟
送孔与之赴乐安尉二首
祖帐东门道青山得意归山城花泛泛客路柳依依地僻经过少世平警逻稀有诗频寄远云忆别时飞行旅清晨发柴扉过夜扃桑麻随地緑苍藓上阶青威武存三略词华本六经圣门家法在随意忆过庭
过高氏十里庄
乘风高柳下扪虱老松林浊酒陶真趣清泉洗此心晚花偏有态落日故多阴揭厉宜深浅行藏自酌斟宿阳城时腊月九日辱和尚司乡访还因赋
但知为久住何用即能归客子亦良苦官曹如此稀繁霜吹老鬓斜日照征衣岁晚乡心切长途恨不飞
题甯戚叩角图
月色夜轇轕开门溪水明天机闲始得诗思静还生柳影临流活钟声傍夜清频醒尘土梦飞步欲登瀛
居庸关
形势自雄壮古来番汉分千年有今日四海喜同云木落楼台出山深鸡犬闻危阑闲立马壮气扫千军倪行简由伴读除江陵教授谭玄之集贤掾除南雄经历命既下二公皆死於道闻之有感
南风久不竞天岂薄斯文宦辙方云远哀音遽忍闻秋空残叶露夜月断鸿云苦泪无从洒题诗独吊君
哭友兄陈养志二首
用世有远志读书多苦心花残偏值雨云薄不成霖翰墨风流尽兴亡感慨深池边老松树无复共长吟讲习常同席间关共出山青霄鹤背稳白昼锦衣还鵰鹗思腾汉芝兰竟化管知君有遗恨重我泪潸潸
夜坐有感四首
稍稍月当户萧萧风满林夜寒香梦远霜重漏声沈孝子终身泪忠臣到死心承平春似海岂料有如今祸福当求已行藏欲问天干戈今更盛涂炭愈堪怜痛恨储胥缺何由郡国圆恨无双羽翼飞诉至尊前礼乐将兴日干戈独盛时圣躬无失德天道苦难知嗟尔民何负甘心贼忍为不平徒怏怏推枕起裁诗大厦将倾日徒劳一木擎揆时难与祸避位敢忘君无术能平寇持威谩张军中宵时念此老气欲干云
报获寇首
方建优陞议旋收斩馘功老夫殊矍铄诸将尽英雄麾下人如虎行间马似龙渠魁今就戮邻寇势应穷
题王棣诗卷後
白鹭从师日高凉发轫时正当供子职勿负故人期志在青云远心清白日迟少年宜努力勉汝强题诗
十二月桃花盛开有感赋之
梅花犹在树桃蘂已盈枝岭外惊春早江南得暖迟好风吹锦绣细雨湿胭脂前度刘郎老无心为赋诗
寄雄州监郡
既往那容咎方来尚可追好将功折过直以勇忘私董卓诚堪鄙张巡岂是痴凭君当静夜仰屋试深思
寄雄州太守谭元凯
幸际风云会青云纵靶初山川融间气父子并司徒勲业千年在金珠过眼虚期君师卜式庶可遂良图
题王志亮元帅草庵
中原方致力那复以家为结草聊为屋编花谩作篱招降多善策横槊有新诗文武才全备王孙自一奇曾惟吉所藏杨宗瑞赠其师张仲儒卷
诸老风流尽遗经孰与论携持文墨在隐约父师存世远情何极人亡道愈尊感君多古意珍重付诸孙
仲宜以所植菊花见贻以诗答之
新移初种菊送与老夫看粲粲黄金盏煇煇白玉盘虽迟偏有趣欲罢更凭阑乌府多松柏相期共岁寒
经居庸北
峡束石如鬭山回路渐高涧寒流水死衣冷北风鏖败屋兵戈惨危途客旅劳晤人多出塞恨杀紫花袍
题宗性性庵
至理俱明彻澄澄海不波尚须妨蔽诱直欲致中和水面风光好天心月色多是庵清兴足随意得婆娑
送胡宗性归武宁二首
江湖多薄恶兵甲更纵横失意青云远思亲白发生畏途宜得友随寓莫兼程堂上思君切持身勿自轻文章追古作挥洒与时新可惜当衰运何由识伟人心坚无远道孝感有神明华屋斑衣酒悬知笑语生
挽刘原耕并刘母黄氏宜人
我母忝同姓为儿犹弟兄亲方悲夭折母独喜恩荣紫诰金花烂斑衣鹤发明暮年三釜养重我泪如倾五言絶
雪罢小立二首
风吹树枝雪片片鮎人衣尘浊有清意半因忙失之呼童清晓起扫却门外雪日出消作泥惟恐涴幽洁六言絶
题罗斗明
离别本来最苦相逢正值高秋肠断扁舟难挽烦君细问安流
惟实集卷五

[book_title]卷六
钦定四库全书
惟实集卷六
元　刘鹗　撰
七言古
四月十三书所见
天历二载春客燕河清海晏消戈鋋上林四月风日妍乘舆思乐游龙船凤辇并驾花云軿骑麟翳凤骖羣仙鸾旗属车相後先牙樯锦?相蝉联万马襍遝蒙锦鞯千官扈从控紫弦和风不动舟徐牵琼童玉女歌采莲黄门传宣奏钧天龙伯国人夜不眠金支翠斾千花钿光怪出没明遥川红云翠雾覆锦筵青鸟飞去当帝前珍羞玉食罗纷骈駞峯骆乳繁馨鲜御炉紫烟浮龙涎金瓯璚液凝醴泉才人歌舞争取怜南金蜀锦轻弃捐龙顔一笑春八埏臣子拜舞呼万年呜呼吾皇圣智轶汉宣但恨子虚之赋无一能为君王传
醉歌
常闻有客卑当时我谓客语更过之及今更事匪客过往往亦足卑当时胸中怆惶失所主忽为虎兮忽为鼠昨朝蝴蝶今不飞旧日衣冠为谁舞令人覩此中心哀飘然欲赋归去来山中酒熟花正开人间久无燕昭台
题甯戚叩角图
丈夫有志?青云时穷偶与蓬蒿羣牵衣饭牛岂所乐一饭不敢忘吾君雪花光芒岁将晏叩角长歌发悲叹草团篛笠不禁寒长夜漫漫几时旦嗟我齐桓真好贤拔之牛口行青天君臣庆会勲业异千年汗简犹流传
食黄瓜二章章五句
燕山五月新尝瓜浅黄深碧风韵佳食之飕飕清齿牙时来微物亦荐达使我抚髀长咨嗟
却忆去年之来时天风摇荡黄花期囘首岁月如云驰人生斗酒即行乐功名竹帛将何为
岭南即事
昨朝炎风今日雨今日浓云昨朝暑阴晴寒暑片时间到此令人信难处矧今世事多舛讹晴日常少阴常多随宜料理强排遣天运若此将如何
题东山高卧图
君不见今将官徒知学公携妓游东山一朝传闻贼至关匹马远窜不复还又不见桓司马秦苻坚叛逆之气凌云烟惟公胸中兵甲全成功谈笑神怡然嗟哉方今羣盗等蝼蚁之子见公应愧死
子卿持节图
龙沙茫茫雪如雨大窖雪寒羝不乳孤臣持节十九年忍死不降思报主方今世事纷如雨同安虎头真忠臣江州太守骨已朽尚书却作洪都守感时抚卷雪漫空为吊忠魂酹尊酒
题礼部尚书巙子山
神仙亦时有公子间时无公子世岂无不如公读书神情俊朗自仙骨清淑之气锺扶舆娟娟夜月明瑶瑜灿灿秋水涵芙蕖既不爱臂鹰逐兔驰飞菟又不喜杨花扑帐斟流酥心之所乐者左置史右列图笔牀茶竈胜具俱衣冠文物来羣儒清宵管弦罢歌舞白昼翰墨供欢娱列职於春官复能以礼乐致主於唐虞主上眷顾桓渠渠功臣世胄有如此风雨乔木清敷腴公子可谓间世无且闻有巙山乃是公所居清泉白石日辉洁幽花野草春扶疎山中桃李亦仙品风月迥与人间殊公犹神仙山蓬壶惟公与山闻京都蹇予抱大拙来此亦已久既不能弹铗干田文又不能学求齐以吹竽世尚夸诈吾迂濶吾笃信义人浮虚凿圆枘方龃龉不相入旦夕惟有食破砚迩来冰冻砚亦枯然亦甘崎岖乐此无怨吁进退必以正求为圣人徒闻公高谊压千古所以愿曳侯门裾其足非趦趄其口非嗫嚅其诗非狂亦非谀尝闻昌黎言以为古来王公布衣前後常相须乃可千载垂名誉吾意若此公踌躇遇与不遇天何如
归来乎
归来乎文夫既不能如田千秋一言悟主生封侯又不能如主父偃奏书直上黄金殿君臣千载遇合难饭牛长夜何漫漫胡为久客衆公间进退俯仰多腼顔归来乎孟尝君不可作平原君骨亦枯买丝欲绣空馍糊迩来卿相不好儒客且无履安得珠虽云二子未尽道尚能与客相倾倒白玉楼空燕不飞黄金台圯生秋草归来乎京师不可以久留岁晚霜雪侵貂裘山中风月如清流醉余菊花簪满头千秋奚足顾主父焉能俦归来乎先人有书今尚存青灯夜雨当细论孰云落落苦难合有志可致乎青云他年岁君在癸酉看花烂醉琼林酒
附翰苑羣公和韵
归来乎未可归吾闻志士常思秋亦欲为相为公侯归来乎未可归放牛归马武初偃奎章阁近通明殿时来金印信不难乘风宁患海水漫骑麟翳凤红云间玉阶咫尺瞻天顔归来乎未可归有砚尚未枯有墨云馍糊天子明圣方崇儒贵士价若骊龙珠士当报主志行道扶持莫遣戈轻倒昌黎束书三十年刻苦成名非草草归来乎未可归姑少留幸有季子之狐裘公庭对策如奔流快意亦可持鳌头烟霞泉石岂足友深山鹿豕非吾俦归来乎未可归我舌今尚存唐虞要与吾君论纲维人伦正臣妾剸剔谗蠧驱氛云大明当天未遇酉薰陶和气浓於酒
羣公见和又答四首
归来乎蟪蛄生不知春秋变灭顷刻犹王侯归来乎五陵草木尽披偃昨日秋萤满梁殿废兴反掌元非难海水清浅尘弥漫吾宁终老青山间猿吟鹤唳聊醒顔归来乎唤童子治我圃无使霜後菜本枯御寒更遣牕重糊从教壮士嗤为儒我价自若照乘珠文章乌足存古道底用词源三峡倒功名已付雨中花意思要同牕外草归来乎常笑张子房崎岖愿封留何如大泽披羊裘忘机傲兀临溪流富贵不足囘其头高风千载谁当俦归来乎故园之菊今应存此事欲与渊明论孤松独抚倦飞鸟出岫雅爱无心云明当秋风月在酉秔稌初黄催酿酒
归来乎古来圣人作春秋始尊王室严诸侯一辞初不待商偃岿然古道灵光殿纲维名教世所难初非凿空凌漶漫二百四十余年间乱臣贼子俱汗顔归来乎後世多不然吾道秋叶枯纸扇一破难再糊种瓜冬实欺羣儒魏王反诮齐无珠纷纷似此不忍道冠屦衣裳尽颠倒苏秦六国相金印园绮商岭饭芝草归来乎不可留山中木緜正堪裘乘槎鼓枻湘江流直欲下至沧海头白衣苍狗纷百变蛇神牛鬼宁堪俦归来乎将安归师之所存古今得丧奚须论有口不饮贪泉水有眼但看南山云尘埃风雨卯复酉千载虚名一盃酒
归来乎生不必八千秋爵不必万户侯饮河得如鼠之偃买花种作芙蓉殿世途荆棘进取难何况风雨长漫漫甘心局促笔砚间时於乐处寻孔顔归来乎山中乔木冬不枯山前春到花馍糊臙脂梅绽酸於儒黄金橘熟圆如珠四时好景难具道有客叩门屣颠倒醉余吟诗弄明月醉後从仙拾瑶草归来乎客勿去客少留尊空尚堪脱鸘裘但愿有酒如川流长使吏部眠瓮头山花野鸟自歌舞樵童牧竖相朋俦归来乎四海故人今几存心事落落谁相论迩来赖有揭阁老亦解为我歌浮云人生几何钟报酉行乐舒心聊寓酒
归来乎我生今踰四十秋始悔识字求封侯少年意气极骄偃谓当平步金变殿那知命舛百事难茧生两足沙漫漫有时或堕荆棘间努力自奋终强顔归来乎君不见功成一将万骨枯髑髅之血犹馍糊弓藏鸟尽杀韩信几败公事骂竖儒笑挥珊瑚示侈靡岂意奴辈便吾珠诛夷封籍可胜道北风吹山山欲倒平泉木石又谁家金谷楼台半芳草归来乎故家猿鹤遮我留布袍暖胜貂鼠裘巾车乘兴寻絶壑展席随意临长流周旋世事但鮎头高节每慕晋宋俦归来乎及早归生涯虽薄今尚存尧舜不必吾侪论携书稳读牛背日领鹤闲种芝田云作劳暮归正当酉击缶呜呜呼斗酒
天池鱼
君不见万岁山下天池中赬鲂赤鲤森蚁蜂荷阴柳影护深碧扬鬐鼓鬛何憧憧恩波浩荡得所托异日或可随云龙乘舆北狩未及远鱼已就戮遭羣凶公然白日恣窃盗得钱聊复斗酒供圣恩自谓守御固岂知守者元非忠羣鲜无知固可负忍负主意将为容又不见苍生与鱼正相似托身天池尚如此
至正甲申岁大饥民多艰食殍死者相望盗贼扰扰予亦缺食未免作粥以延残喘因赋食粥歌以畅此怀
朝餐一顿粥暮餐一顿饭每当食粥时未免一长叹少年何事不相遭胡为晚岁方论交此时菜蕨各已尽以糟配尔为嘉殽既啖糟复食粥却意年当三十六笑携省檄上皇州曾以文章动流俗二程祠宇陋且卑我奋赤手更掣之至今穹碑照淮水碑成秩满游京师京师嬉游二十载铁石忍穷心有在声名?起凤凰池风云已际鱼龙海当时结交多贵人往往尊我席上珍执经或在弟子列或遣弟子来相亲剧谈王道尊礼乐每激薄俗敦彞伦闾阎疾苦详敷陈亦或一慨眉为颦有时华筵湖山下争挽先生共陶写满堂座客尽豪贵亦知推让宗儒雅盈盈珍馐簇金盘衮衮葡萄浮玉斝金钗十二列两行班班初匪寻常者主人行盃极欢笑竞唱新词夸艳冶半酣相恼索题诗挥毫写向香罗帕尊前为我发新声自以风流望鄙野万钱日食固有限一笑千金絶无价放怀满饮鹦鹉盃何心复恋麒麟画鹧鸪舞罢月欲上半掩城门归并马等闲高会难具论酒酣掉臂金马门三三五五正少年乘兴共我歌浮云穷冬出使居庸北骏马稳步龙沙雪清霜在鬓冰在须指冻欲堕饥欲裂苦寒不透貂鼠裘青鼠煖帽方蒙头璚田玉界中着我自是奇士真壮游解鞍沽酒弹箜篌打手刺刺歌鸣讴丈夫有志在许国我自乐此忘羇愁连樯海运三百万署黔楮尾方成卷每忧谈笑误王事朝夕驱驰敢忘勌湖广文台正乏贤诸公为买江南船汉阳春树晴历历秦楼夜月明娟娟手提文印不半年首为鄂学归侵田蓬山有诏归朝天锦袍公子偕神仙宣文阁静万机暇时遣中官催进画饱聆天语近天光神揖天香更潇洒壮游既倦思还家堨来庾岭观梅花桑麻弦诵各得所玉堂召我天之涯平生所历犹在眼夜半思之皆梦幻盛时不敢忘贫贱自喜枯肠藜藿惯饱食粥无咨嗟尔糟尔粥甘如饴鷄鸣曳履东家谁芜蒌曾疗王孙饥粥兮粥兮敢尔却犹胜蕨餈滋味恶苟延残喘待秋成白发春风会如昨
关武行
关西澒洞风尘起诸将陈兵耀威武愿言下教壮军心揽衣下马东门去盈盈野水抱城郭莽莽寒芜翳沙渚沙场筑台高十丈玉节光临有攸止微风不动碧油幢暗尘轻拂银交椅当轩下马一寓目云鸟鱼丽俱得所帐前骏马矫如龙帐下健儿猛如虎五方牙旗按五色戈戟如林分部伍台前独建大将旗云散天清日当午宝刀一挥牛首落血祭旌旄洒红雨命官奏喜得吉卜士卒喧呼发金鼓旷怀浩荡纳乾坤老气蓊郁生云雾祭余分胙各有序旨酒盈樽肉登俎酒边好语相激昂世事艰危思共济同舟慎勿异秦越四海相看总兄弟愿无争气与争功要在相欢勿相妬上下心同铁石坚城池势若金汤固黄河如带山若砺当保初心与初誓我言剀切因流涕忠义推之人肺腑三军感激各再拜愿效驱驰报明主酒酣跽请献所长万马争驰置脱兔舞剑划若掣电惊扬旗?见飞星度止齐不愆六七伐练习初非朝夕故花奴技痒争角逐干盾纷纷向人舞将军一笑挽强弓百步穿杨骇相顾固知蒙恬勇无敌尤信张良素多智成都底用说花卿安西不复歌都护曲江江头多壮士官陂小贼奚足数会当飞度虎头城为吊英雄死何苦生擒贼奴剖心血洒向忠臣坟上土功成扫归献天子竹帛勲名耀千古
通集贤全大学士
枯桑昨夜生沧溟风雨扰扰晦复晴功臣子孙半零落惟公独克承家声金莲坐拥晚出院儿童走卒俱知名天球河图不篆刻金钟玉镛殊铿鍧汪汪万顷那可测挠亦不浊澄不清古今事物贯胷次乾坤风月皆性情迩来有幸亦再覩使我鄙吝不复萌始知将相真有种往往山岳锺英灵自怜片影虽伶仃不愿恩叨一顾荣霏霏议论玉雪冰但愿容我时来听
七言律
元日
天门荡荡开黄道丹陛雍雍肃晓班御气拥云蟠凤阙春风随酒上龙顔君臣庆会赓歌际礼乐昇平揖让间四海朝元无一事华封但祝夀如山
晓起
休官彭泽真忘世捧檄庐江喜为亲荐福自缘渠薄命筑台敢谓世无人但明一艺俱登仕独拥羣书不疗贫竽瑟相违每如此且须珍重百年身
铁马
伊谁巧铸涯洼姿檐外鏦铮一线羁带甲有声如击刺凭鞍无力任驱驰湘妃环佩天风急蜀道霖铃夜雨悲漫尔哀鸣求一顾奈何钝质本无奇
盆池
池中地窄一泓多满注流泉复几何皓月初圆先得影微风虽动了无波可容赬鲤十数辈仅种圆荷三两窠兀坐小牕炯相对眼明时见白云过
苦雨独坐有感
白黑贤愚混是非诙谐调笑足投机平原具眼犹轻遂延赏何人解识韦红杏碧桃应懒种孤云野鹤自高飞世间处处鱼羮饭好及秋凉早赋归
彭泽
江汉朝宗第一门擎天老树碧璘珣乾坤设此宁无意鬼物因之遂有神一曲湖山知几劫千年风致属何人渊明老矣遗祠在他日归来愿卜邻
白鴈
稻粱寒暑老营营赢得秋霜满背明夜月芦花空有影江天雪暮但闻声鲜鲜固与常禽异皦皦尤为俗眼惊珍重素衣须自爱缁尘近日满江城
双陆
摴蒱小戏只消忧但恨无人为点筹几个疎星榆塞晓半弯残月雁门秋六军先满俱成列单马如飞肯少留迟疾知几应甚速不知何日取封侯
射虎
弓强矢劲马初肥猎得南山白额归势力顿穷甘就戮爪牙虽具果何为深山百兽应无恐絶壑幽狐莫假威笑取髑髅横作枕壮哉殊足快当时
梅信
破雪争春喜夺魁好音到我亦悠哉孤山久渴诗人想庾岭初逢驿使来风细暗传香迤逦月明难觅影徘徊来朝着意勤寻问只在前村野水隈
闻新事
平原草木几无主金谷楼台半是尘已信齐桓能辅国焉知陈胜足亡秦国家自昔明刑宪天地由来有鬼神太息渠侬终不悟翛然吾自爱吾贫
雪作萧同可有诗次韵
风高海水化为石天迥野云俱是冰访戴何人复乘兴平吴当日孰先登清和月影明无奈寒入梅花瘦不胜大地无尘车马寂晓来胸次尚澄澄
大明殿观元旦朝仪
云开日上黄金殿地迥风鸣碧玉珂虎豹关临仪仗肃鱼龙海会俊良多霓裳按曲身轻举天乐逢春律自和鵷鹭陪班臣子事观时且赋太平歌
雨後
雨余新水钓鱼船残日西风树树蝉间忆平生如昨日不知急景已中年姓名未辱当时识德业犹堪异代传拔剑悲歌频起舞茫然欲絶伯牙弦
中秋
又此中秋百恨生频年骨肉尚飘零独援北斗酌明月闲看银河感客星极目关河归白昼满怀风露立青冥眼前咫尺清虚府未许乘鸾叩玉扃
广寒殿殿在万岁山上山在水中高数十丈怪石古木蔚然如天成殿在山两傍稍下复建两亭正当山半又有殿萦然竹石间山下积石为门门前有桥桥有石阑如玉前有石台上建圆殿缭以黑粉墙如太湖石状台东西皆板桥桥东接皇城西接兴圣宫水光云影恍惚天上喜而遂赋二首
万岁之山天半青广寒宫殿倚空晴云生桧柏岩峦暝日射蒲荷海水明白玉阑深仙仗隐緑杨桥锁小舟横人间天上神飞越恍惚霓裳第一声
怪石疎林远艮岑经营已近百年今楼台白日神仙集雨露青春草木深游豫无忘前圣度登临还忆上皇心广推此乐同天下四海讴歌岁旱霖
次韵家西隐叔见寄
前人硕德集隆禧二百余年运未衰薄劣何堪文学掾登庸幸际圣明时蹇驴破?随缘好淡饭黄虀到处宜三读来诗殊有感贻名善恶敢忘思
【附】来诗
氊寒绂冷宋天禧十世中间几盛衰青紫每由稽古力公侯端有复初时不能拔俗慙痴叔足以光前赖阿宜见说除书新入手锦还何日慰吾思
孙锡种盆菊列为河图
菊布河图眼自寛缁衣如海不相干幽姿过雨秋逾好清意冰人夏亦寒晚节独宜高自重落英虽美竟谁餐春风桃李非知已珍重瑶琴勿浪弹
九月三日龙虎台接驾晚宿新店
关南九月草凄凄又见征人扈跸归日落氊车团野宿天寒塞马觅羣嘶旁徨恋阙孤忠在俯仰随人百计非犹幸诸公同笑语归来茅店谩鷄栖
九日次韵
京华四载倦为客乐事良辰岂得兼官况甚於纱帽薄酒怀聊为菊花添文章无用甘牢落刀笔随宜谩伏潜忽得新诗破孤闷为君一笑起巡檐
九日以公事随官曹之西山新寺与宋良卿遍游诸寺
京城西北地多幽依约江南九月秋湖岸草枯霜欲下野田水落稻初收乡心无奈还随鴈机事相缠独愧鸥犹喜簿书今颇静追随官长赋清游
西山即事
鳌头突兀黄金殿水面空明翡翠楼锦绣山河天有待帝王宫苑地长留烟迷柳影三山晓月浸荷花十里秋更一登临多胜槩五云南上即神州
玉泉山
杨柳芙蕖接断岑流泉如玉本源深四时潋灧无晴暖一派清泠有古今石井分甘供御膳湖波流润洗尘心我来正值秋将晚独坐长吟雪满襟
孤塔苍崖结构牢岿然俯视世滔滔烟云连野心同远楼阁依山步渐高性本虚明宜自得无经悟入亦徒劳可怜有客勤三礼不见灵光现玉亳
寿安山
汉皇遗寺在人间长使忠臣带泪看六曲楼台殊壮丽九天风露愈高寒乘舆血污黄金辇圆殿苔生碧玉阑利益福田真浪语当年共想寿而安
香山永安寺
幽岩絶壑倚云齐杰阁危楼望眼迷山势浑雄龙虎踞树阴深蔚鸟乌啼碑存金志犹堪读寺始唐家竟莫稽此日清游天所借明朝驴背听晨鸡
长廊徙倚惬幽期衮衮黄尘暂息机山鹿背人衔木实石泉经砌泻花池九天风露围青琐三峡烟霞遶翠微但恨山僧多俗客饱看清致更无诗
次友人韵
饮罢骑驴出凤城拜郊台下赏新晴一春苦雪花多死十日南风草尽生高塚累累牵远恨流觞落落负幽情归来却忆家山好红緑参差坐听莺
次舍侄尊谦韵二首
灯吐幽花岂我欺客来惊见墨离离平安有字诚堪喜漂泊无家不自知此日禁花和露看何时野鹤与云随每怀竹下相从乐煮茗谈诗事事宜
仕路莫踰科举捷生涯赖有父书存极知世事宜酬应但得工夫更讨论一旦风云滋笔力九天雨露沛君恩归来了却为儿愿碑刻封题记某坟
离别经年岂不思山林钟鼎苦何宜喜闻门户能如昔敢意田园近稍滋浮世於人多薄恶同心为汝好扶持蕃生书子犹烦教他日成家未可知
次舍弟此心韵
猎猎尘沙吹晓风无端马滑更霜浓可怜鬓雪千茎白才覩宫云一朶红平昔亢宗徒有志此行报国似无功弟兄何限相思意囘首长安落日中
题南雄府壁二律
榕阴满地草齐腰官舍如僧更寂寥隙地风凉人牧马长廊吏散昼鸣枭寸心谩切公家务两耳惟听使客轺可是逢迎少蹉跌谤声载道骨形销
少年馆阁恣游嬉老去何期堕有司酬应敢云千虑失奔驰知忍几回饥据鞍尚觉精神壮度岭方怜气力衰何日归来茆屋里夜凉闲听玉参差
挽刘原耕并刘母黄氏宜人
令子携书赋宦游胷中初不着离忧懒看彩服争春色喜见梅花寄陇头高塚松楸残照雨平原禾黍旧时秋贮书淑子无遗憾细读丰碑识故侯
洪都人李仲俊至
避人避世愁无奈全节全身计未差始信盛衰元有数敢期漂泊老无家鱣鲸失势滋蝼蚁鸾凤韬光噪晚鸦未必苍天终困我春风骨肉故园花
题许氏兰秀轩
净几明牕春迭荡湘花剑叶影扶疎易当妙处花前读诗到工时叶上书旧雨栽培还若此只今离乱定何如独怜诸老留题在恍惚幽芳梦故居
偶题二首
堦前榕叶乱如雨牕外老鸦啼向人垂老观书偏损目殊乡哭友倍伤神古今生死真常事家国安危系此身岭海愿言将息好天根月窟有余春
峤南何似八九月暑气着人如火烧近午炎光几夺目此时厉气正生苗但教节饮神应旺尚觉寛心脉自调但得太平开岭海归寻旧隐老渔樵
九日
痛恨长安信息乖江南江北半云霾极知随处有白酒争奈忧时无好怀淡淡黄花谁作主萧萧红叶自空堦乱离不敢登高处忍见苍生万仞崖
芙蓉庵山亭始於汉隐老康容所居後葛仙翁炼丹於此竈尚存旁有石煤如豆
一庵高寄碧崔嵬山崦芙蓉锦作堆满眼烽烟天地老隔江楼观画图开云房犹是康容宅丹竈空余晋代煤岂为登临行乐计要从高处望蓬莱
题寄曹溪禅寺并东南山长老三首
亲承祖意振宗风一派曹溪万折东傍石作亭怜卧虎临泉持鉢度降龙天开图画平山勇人仰菩提四海同劫火弥天仍独在吾师信是佛中雄
诏持玉节遍谘询岭海重来白髪新济世不存菩萨行当年徒见宰官身痛怜世外何多劫远想山中别有春寄语堂头大和尚何当握手话前因
万刹飞灰海变田是中孤塔尚岿然此山可谓有盛福当世宜称第一禅直指人心怀达摩洗空尘虑忆坡仙少须了却澄清志拂袖从师学引年
闻瑞州太守东广宪副宣命俱至喜而赋之
筠台玺檄珠犹湿东广除书墨又新草莽何堪蒙圣眷菲葑犹下念孤臣茫茫关塞连烽火莽莽乾坤溷劫尘岭海微臣无补报提携风纪保斯民
暇日有怀士彦四首
诚心公道宜开布愚妇愚夫更有知遇事当从彞理听操心应比孽臣危海翁易虑鸥飞去卢老忘机虎卧随共说此君曾学道是中滋味愿深思
提携宝劒斩长蛟独运神机不惮劳快覩中天悬日月徐看沧海息波涛剧谈英武今谁敌若论猷为昔更高老我惟当相羽翼太平和气要薰陶
沟壑崎岖徒自苦每寻正学究天人狼贪虎虣从渠鬬月窟天根自有春平昔操修惟至善此来受用是清贫是非黑白吾宁辨愿振台纲洗瘴尘
老病君王不见疎鞠躬尽瘁意何如清晨上马了公事静夜张灯课子书气直干霄山岳动精诚贯日鬼神徂请看南海韩夫子援笔为文徙鳄鱼
次顔子中都事韵
犹当相与守危关自古忠臣铁作肝非敢偷生忘故友且须忍死报平安干戈荏苒情何极礼乐隆平运未残揽辔澄清当努力诚心北望思漫漫
次韵
将军号令凛寒冰鷄犬村村夜不惊弓劲始知双臂健贼多翻觉此身轻兵戈劫运临关尽烽火妖氛到海清笑取虎符归故里兹行殊不负平生
岁晚书怀
一官岁晚尚驱驰骨肉遥应怨别离衰世功名何足贵暮年风节正须持凌人劫运今还盛报国忠心老未衰奏凯还家归路好彩旛春胜簇前旗
除日试笔
桃红酣雨更精神久客俄惊节序新好是一年将尽夜喜看万物又囘春元正纪朔还逢甲谷日祈丰复得辛泰运昭囘消劫运峤南同作太平民
元日试笔
曾随仙仗立仙班误逐红尘落世间遥向孤城瞻凤阙定须清梦遶龙顔乾坤劫运随云散岭海春光带雨还三祝圣躬千万夀老臣长与护梅关
寄士彦监宪
半载韶雄厌滞留雨添新水送行舟何因不动南来兴所愿聊分北顾忧贾谊感时书溅泪孔明经国笔为筹使君倘采强边策春满关南十五州
元宵奉邀使客张鹏飞照磨过官署小酌
北走南奔今日苦东涂西抺少年曾何妨过此共明月勿谓乱来无好灯天上鳌山空入梦城中竹叶谩为棚九城风景虽寥落颇觉承平气象增
夜阑再用前韵
夜半尚闻箫鼓响开门领客兴来曾历千万劫有今日近四三年无此灯儿女竞歌桃叶渡风光翻盛木香棚承平愿与民同乐老遇艰危气益增
明日鹏飞照磨赐和再用前韵二首
自怜老去情怀别笑拾花钿不复曾良夜好天千载意光风霁月四时灯暂辞江表烟尘海偶上人间傀儡棚一片忠君心似血鬓边白发迩来增
讨贼七年殊费力致多如此旧何曾幸无惊犬去吠月赢得闲钱来买灯正好从容花海会莫教零落翠云棚儿童笑指游人醉共说新来酒价增
偶成二首
中庆堂前日欲西干戈未息思依依但知为国事经济纵使傍人说是非衆口难调无善策入心如面有危机揆予俯仰无惭怍山鬼通神自向微
寸心长共白云驰时遶苍龙阙角飞羣盗纷争何日了中原北望几时归天心劫运应难测世故人情愈觉非坎止流行随所遇商顔芝草及春肥
寄义士吴元良
几年四野龙蛇鬭嗟子勤王独至今曾为忧民添白髪屡从杀贼见丹心当思臣节如山重更忆君恩似海深善恶贻名宜慎择倚楼西望为长吟
曾惟吉乃祖岩山先生三告身
起家在宋当淳佑文武兼资早致身翠竹苍梧家学远回鸾翥凤诰词频桑田沧海人何在锦轴牙签墨尚新覩物使人双泪堕痛怜封诰总成尘
奉别瑞甫高掾郎还南台
市舶亭前新水长楼前欲发奈情何莫愁柏府同天远所喜南风五月多劲气横空秋迭荡清标映日玉嵯峨矧君素节廉如水未必黄庭肯换鵞
分司北道留别监宪五首
玉节光浮士气和不须更问夜如何湟中愿学赵充国徼外当如马伏波要使蛮夷归礼乐伫看岭海罢干戈不烦主将多忧顾笳鼓归来襍凯歌
巨镇名藩压海滨岂期四海涨烟尘丹心激烈宁辞老玉斧驱驰不为贫此际出师宜有表向来馈饷岂无人勿容耿邓专前美好遣皇家识汉臣
志未能酬贼未除衰年岂敢恋安车愿言息壤坚盟誓从使中山有读书寂寞宛如天宝後昇平无复至元初会当勒石凌烟阁返我承明旧所庐
玉节提兵昔见之风流儒雅是吾师据鞍矍铄诚堪画横槊从客谩赋诗破贼要如驱海鳄忧民那得避仙蜞强兵富国当留意乘兴长驱庶可期
羣盗纷纷苦未休檄书催我上韶州已看肥羜供新馔更泛清尊慰别愁天眷老臣恩至渥君於老友礼殊优他无补报惟忠义明日驱车不复留
谩书
麾下更无兵可调城中又乏米堪忧孰为报国忠君计姑作求田问舍谋兔只守株宁可待鱼从缘木岂能求老夫束手愁无奈白尽平生未白头
寄蒙君礼元帅
俄惊飞鸟度辕门杀气平将贼砦吞社稷人民俱政要豺狼蛇虎总消魂军心一若背水阵粮饷多於五丈原俘馘凯还应有日奇勲泚笔为君论
水仙花二首
水府羣仙别一家清标为洗世铅华霜根种种八九月独干亭亭四五花素质自堪齐玉雪冰肌那肯混烟霞他时明月瑶台下一笑相逢更絶佳
凌波仙子太轻盈锺得扶舆气质清太史谬称矾是弟花神应许我为兄翠葩不逐春风转玉骨惟随夜月明置向席间看不厌哦诗同订岁寒盟
栽松
分司无事日徘徊移得新松手自栽直干行看龙天矫清阴留待鹤归来冰霜此日存高节廊庙他年获大材寄语樵夫休剪伐要看百尺接天台
岁除水仙梅菊盛开与鹏飞照磨饮於花间赋之
转眼惊看节序新水仙梅菊喜相亲时穷幸有花堪友道在尤多客可人清意纷纷凉似水孤标郁郁更无尘明朝又道春来到岁晏谁云此老贫
元旦即事録似鹏飞照磨
旭日微云淡淡晴早朝鸦鹊寂无声龙楼凤阁浑如梦水国山城谩有情浩劫固知今止极衰年幸再覩承平功成不作从山计拟学长沮事耦耕
元日宴集中庆堂客散後留鹏飞再酌用前韵
宴罢惊看晓日晴共传街市有欢声故乡休问今奚似薄酒何妨更尽情遣兴赋诗那用好感时抚事苦难平尘清共作江南计旋买荒田趁早耕
新春记实二首
新春和气颇薰蒸共说今年可太平满眼干戈谁击贼遶街箫鼓强题灯常悲尘世阴晴半须信人生苦乐并老去不为儿女态引杯看剑起呼鹰
忧国烦心苦郁蒸眼中万事况难平开怀且共新丰酒乱眼犹疑太乙灯岁晏孤踪犹岭海夜阑清梦刷幽并柳林记得朝元罢曾侍銮舆学臂鹰
复元日韵
东风巧放立春晴喜听讴歌变颂声浩劫逼人还有极老天於世岂无情云收雨罢山犹在日丽风和浪自平寄语羣凶早囘首卖刀买犊好归耕
试灯小酌用前韵
山泽春囘气尚蒸黑山四合与云平清高庭馆萧萧雨牢落杯盘草草灯竞利争名人易老赏心乐事世难并老来尚被微官缚何日能如脱臂鹰
除夕韵
每忆盘铭日日新读书灯火老犹亲姓名虽或闻当世德业还应愧古人百岁光阴嗟白发十年踪迹困红尘太平倘与春俱会一笑浑忘病是贫
送谢仲宜归五羊
酒尽沙头意惘然君今归理曲江船曾同忧患难为别欲取功名莫计年世乱人心机似箭雨余山路瘴如烟诸君倘问余何似一片丹心可对天
寄友为红巾破九江府
早岁同游凤阙前於今鬓髪各萧然御街杨柳春风马海子芙蓉夜月船满望功名图晚岁岂期衰朽度残年九江二水难囘首报国忠君各勉旃
寄乡人袁观所
瑟瑟秋风吹客衣夜凉如水曷胜悲早知多难有今日何得长贫似昔时华屋凄凉芳草合黄金散尽壮顔衰妻孥流转无消息幸赖纲维有故知
题刘大观诗卷後
少年壮气拂云霓马上鹰扬老未衰荡涤奸凶仍好武遨游江海更能诗池荒固自多春草世乱偏惊见瑞芝何况屯田有长策曲江真足驻雄师
九日置酒与从事饮酣书事示李子运
倏而虎鼠倏虫沙世变如云似未涯幸有故人来白酒且开好况对黄花纷纷凉月中军帐猎猎西风絶塞笳料得来春匡济了笑扶玉节共还家
次韵
懒能策蹇诣时官且唤青山共倚阑春到谩寻花作友客来须借酒为欢山中泉石论交易天上风云入梦难奉母读书今有日却从北斗望长安
中秋有感
京国湖山十二年年年两地望婵娟流光过客催我老明月与人今夜圆又逐云萍来岭表幸同儿女乐尊前可怜有弟头如雪烂漫斑衣遶膝边
登快阁
一登快阁情何极太史骑鲸已上天烟树溟蒙秋可画江山空濶客如仙半生不识东南路浪迹深慙上下船四海故人今聚会忽惊歌舞落尊前
题兴化县严士奇诗卷
盘错载逢知利器冰霜屡閲见生涯轻车熟路老为县短什长篇真当家今雨田田饶谷粟东风处处长桑麻公庭静坐无余事闲数梅开第几花
送徐伯高
共宦关南三见秋相看政好又韶州故家乔木今千载碧嶂清江第一流案牍暇时仍閲史江山佳处更登楼如今刀笔皆为相好取功名趁黑头
送李子洁巡按
十载相违一见君何堪岁晏又轻分南风十日不成雪一雨满山都是云滑滑长途宜自重萧萧孤驿不堪闻周原郡邑咨询遍为吊斯民志独勤
次韵
节序匆匆又落花几回沧海叹乘槎不闻庭竹来鸣凤只见宫槐噪晚鸦老去可怜心转赤悲来那觉鬓生华明当拂袖江南好山雨晴时笋正芽
奉别瑞甫高掾郎还南台
岭海屡惊来诏使蛮方孰不仰皇都自怜老去难为别但有人来莫惜书乘兴何妨吟萼棣思归应不为蓴鲈台端历历陈时弊十道疲民未得苏
有怀蒙泉都帅二首
讨贼提兵垂十稔老成练达亦吾师竖儒几败乃公事男子要为天下奇公瑾孤军鏖赤壁谢玄劲气破淮肥从渠百万终为贼要取梅关却赋归
卜式助边常百万如斯乃可济时艰传家自有遗经笥报国无忘拜将坛满眼黄金轻似土他年清节重如山广东未必真忘我但有官鹾定拨还
韶州围城
浩劫如天似未涯生民性命等飞花兵戈轇轕动万计柴米从容有几家宇宙岂应将拆裂英雄到此谩咨嗟忠肝义胆难磨灭自昔睢阳世共夸
枕上偶成
常思为国致昇平每事参差谩有情天魔未除难学道国粮不足莫论兵痛怜劫运如长夜起视明星近五更待得朝廷消息好笑携儿子赋归耕
答胡海翁胡宗性重谒
悠然无语眄庭柯风雨伤春奈若何浮世周旋如子少余情流丽向人多好诗寄我频三诵穷巷经年一再过无酒固难淹李白空余文焰照松萝
【附】来诗
暖云扶緑上林柯春去春来可奈何远道尘泥行客少故园风雨落花多撷兰溪上心非隐种柳庄前足怕过尚意玉堂青眼旧肯嫌俗驾忤烟萝
惟实集卷六

[book_title]卷七
钦定四库全书
惟实集卷七
元　刘鹗　撰
七言絶
寄旧友张汉杰二首
几度思君欲白头凄然常隐去年秋此心恨杀中水不向栖霞楼畔流
双凤堂前日往来东坡池上几徘徊遥知尊酒相逢处风雨凄凉半是苔
九日峡江舟中
秋风如此客辞家重理平生旧帽纱不是故山无白酒年年奔走负黄花
仙茆
风雨凌空一叶飞师生邂逅即天机山林小草知何限汝独神仙得所依
秋山图
石田荒尽豆苗稀素化为缁尚未归不是此山无好景草心正欲报春晖
清明有感
花开如雨柳如烟风景虽奇节序迁儿女不知春渐晚隔墙犹自弄秋千
杨花
如雪纷纷不自持殷勤长藉好风吹莫欺此日飘零甚犹有为萍变化时
城南饮归
无分骑驴趁早朝城南饮散雪初销北风吹酒忽成醉梦里行过第二桥
题东山高卧图
东山携妓嬉游日敢意胷存万甲兵今日总戎真竖子徒耽歌舞误苍生
寄士彦佥宪十絶
城郭荒村处处同五羊楼观倚晴空时平若建麒麟阁更画何人第一功
训练精兵捷若神从渠百变日如云向来诸葛今何似青眼高歌独望君
世祖成宗德业深百年培植士如林登车揽辔平生志孝子忠臣万古心
情好虽亲音问疎秋来眠食近何如因风敢致平安问谩折梅花当寄书
緑章夜奏玉皇家八载奇勳信可夸待得九重丹诏下共君握手看梅花
自别京华意惘然浮云过眼十三年白头太守成何事又促乘骢瘴海边
会稽山与白云齐海濶谁怜雁过稀犹幸峤南天气暖免教游子叹无衣
更无钱可叹空囊杜老何从籴太仓共说羊城饶贮蓄山中尚有禹余粮
帝王曾此理薰弦尚觉遗音满耳边若使闻韶仍大嚼絶胜骑鹤更腰纒
萧萧木叶落穷冬倦客翛然况味同珍重孤根如铁石少须明日又东风
题应瑒三入承明图
安车三度入承明七子诗应让老成好是衣冠遗泽远诸孙犹自负亷声
题聂侯所藏美人图
纨扇将题若有思芭蕉阴里立多时精神飞度君王侧不觉忘形下笔迟
题坐睡图
劫尘不到华山云岸帻披襟立树根世事料应看不得何妨合眼且忘言
赠琴士翁希畴二首
唐虞世远已堪怜况值干戈十八年民愠不知谁为解烦君共我理薰弦
高山流水几知音静听君弹感慨深纵使锺期如可铸更从何地得黄金
五王并马图
春风并马宛如仙夜雨淋铃似可怜太息弟兄多若此更无能识九龄贤
题栗侯所藏牡丹菊图二首
洗尽繁华赋楚骚秋风澹泊苦相遭沈香亭北多佳趣争似柴桑栗里高
国色天香结习空寒英晚节竟谁同平生富贵浑忘却宛似翛然国士风
题胡彬所藏乃祖澹庵书藁後二首
上书乞斩秦丞相海岛生还已白颠尚幸老臣心似铁平生风节愈苍然
曾一死争三事思退如今又一秦书奏但知强国体似公忠义几何人
野史口号碑四十四首
近城民砦十破九元戎束手末如何宜章军马虽无敌只恐来时风雨多
弯头又益湖南贼近郭时时虏掠人足食足兵无早计明年此际恐无人
五百健儿乘鋭出十三个贼一时来行粮功赏俱乌有兴尽翻然解贼囘
好利善谀周亚父特皆收録作亲臣宪君纵有春如海那得吹嘘及远人
已闻只候升州判巡徼俄闻亦佐州英德只今为外府官民多怨更多愁
曾闻濯足折黥布供帐俄惊王者同豪杰尚须如此待况今不过小夫雄
城中谩有逹喇罕城外仍多呼喇孩城外城中无可那生民憔悴转堪哀
何以齐桓成伯业为能专任管夷吾毁誉黑白今无辨後世谁烹阿大夫
忧国忧君臣杜甫无聊无赖只吟诗当时一片心如血赢得千秋万古知
得财纵贼寻常事为报私雠或灭门我亦临风长太息一家富贵百家寃
水军万户嗟何益何者为军何者船料想此时为此策权都归已利都专
羣凶冗扰心何一二帅参差意不同关北翻传消息好关南河道几时通
蒙君号令明如日兵罕相违便斫头孺子纷纷无足数滥叨功赏取封侯
蒙君信是奇男子誓灭官陂老贼园尝胆卧薪心独苦惜无公是与公非
直将民社同儿戏不蓄干戈不蓄兵军马不来无别策只催百姓急修城
贼兵欲向翁源洞纠合官陂来打韶此策若行诚可虑南雄唾手可能招
遮留使者来文牒恃势要君真可诛宪纪皇皇无示弱盛衰关数不关渠
王师为体须持重主将犹须纪律明功业直须豪杰做如何贪鄙可论兵
羣贼知无兵可恃迩来充斥遍西郊官陂忽听兵云合赖有元戎为解嘲
坟墓俄惊俱发掘妻孥生死若云浮凭谁乞我金千镒自愿提兵殄寇雠
五鬼相纒何日了一官如水曷胜穷谩凭商贾供薪米乱石滩头一夕空
甑已破矣顾何益好把胸怀大展开天赋我才应有用千金散尽或重来
抟沙尽力苦难合谁识同心利断金白发老臣肠欲断忍看民社付浮沈
北道只云张帅在宪君倚赖重如山那知世道如前险二使遭逢乱石滩
水军万户新开府气势凭陵蔼若云又欲遣人求二使仓皇一夜竟无军
责人以礼翻成怨待只依稀恐失几几到两难无处制是非莫较不如归
城南健儿亦英鋭恶若哮虎何崎崯昨日送船多战死兴言讨贼亦寒心
东村丧牛不满百西村丧牛百有余牛尽田荒民困苦争趋刀剑去犁锄
解衣衣我食食我况兼别眼意尤亲赤心効报翻成咎自笑书生太认真
迩来比比都元帅闻此令人颇失惊颠倒羣雄固如此但愁识者反相轻
俄闻二使俱遭絷九曲愁肠痛不禁却忆今年正二月曾为伤虎故伤心
料想衣裳俱剥尽幸怜肢体未伤残愁心耿耿知无寐况值严冬夜苦寒
生民困苦亦已极官府徵呼又逼人上下但知求富利不知总为贼驱民
生民憔悴可痛哭无处告诉只颠狂更看消息还何似亦复东风到五羊
七十已衰仍苦病自怜无力任驱驰明当告老乞骸骨孝子忠臣两得之
西江涸辙望君久朝廷倚君真如山北来军马已云会好调元戎早出关
可怜仁化蒙君礼讨贼昼夜多经营当时不爇官陂砦此际贼盗已临城
曾因犯律杀爱卒每为养士挥千金关南豪杰有如此太息谁人知苦心
贼兵如入无人境村落多为失主民束手待看台领破班超介子果何人
可怜日蹙国百里昨日又破陂头村哑子食荼徒自苦少陵欲哭又还吞
监司待我真骨肉我敬监司如父兄纵使监司如可负敢欺明主负朝廷
此来恨杀弯头贼白昼莲花峯上旗监前半夜閙到晓公然对面相陵欺
两月河流乾欲断南雄消息了无闻苦无良策开道路时复北望瞻风云
老军樵采供衣食官府饥寒痛逼之贼满四郊无处采忍闻半日尽逃移
连山县尹吉文曾玉辉没於寇购得其妻高丽娘子及子燕京驴为收骨殖资赠还郷
莽莽愁云度庾关八千余里到连山英雄有骨天应相得共妻儿一共还
惟实集卷七

[book_title]附录
钦定四库全书
惟实集附录
元故江西参政刘公挽诗序
公讳鹗字楚奇世家吉之永丰为邑着姓公自幼笃学学既成遂遨游四方览名山大川以增其气而博其趣其发为文辞沛然也掌教河南秩满而归建浮云道院以居之学者称浮云先生累迁秘书监秘书郎与虞文靖公掲文安公欧楚文公诸名士日相唱和其学益大进迁海门县尹不赴改南雄路经历政声大着陞翰林修撰阶奉训大夫以内艰去官至正十二年红巾盗起东南诸郡望风瓦解朝廷思有以弥之以江州为江南西襟喉而自李黼之死民遭涂炭邑里萧然非劳来安集无以为守御计乃擢公江州路总管屯杨家湖兵威始振改瑞州路未赴寻陞广东廉访副使至广缮城池修甲兵聚粮饷勉励将士调度百出而上下欣然贼屏迹不敢近遂奉命专守韶州十九年授中宪大夫广东阃帅二十二年拜嘉议大夫江西行省参政越二年韶州蛮獠乱公分兵讨捕之而贑寇乘间卒至时城中兵甚少而贼兵强盛公虽老而气犹壮乃自将乘城命他将领兵出战相拒凡一月公之幼子运亦战死而援兵不至城遂陷公被执至贑贼幽之於慈云寺时仲子述在焉公谓曰吾平生志气在忠孝今不幸至此我死不瞑目矣作诗一首付述不食六日而卒享年七十有五於乎公起自儒生敭历中外凡数十年而後受命边阃膺国重任不幸而国祚日危王纲日弛公之才志谋畧卒不及展而竟死於难岂非天耶虽然公之一死自足以暴白百世以愧夫叛乱之臣又何憾第当时修史者失之采录不得为公立传以附元史忠义之次然尝之广道韶闻韶人云城陷时死者尚多不止公一人今其姓名皆泯灭无闻古今死节之士盖莫不然书与不书不足校也今年冬公之曾孙振持公生时所谓诗文及元进士刘玉女所撰公墓志俾读之既乂以诸贤所挽公诗辞属为序故掇取公平生出处大畧以冠其首且以备太史氏之阙庶几读者有所考也明永乐五年岁次丁亥十一月长至日纂修实録翰林修撰儒林郎兼右春坊右赞善同郡梁潜拜撰
挽诗　　　　　　　　　　　　梁　寅
世谓庐陵有四忠如公死节更希逢周纲不振无鸣凤汉祚难兴失卧龙国少鼎彝镌伟绩墓存碑碣纪遗踪石门泪眼凭虚望天柱浮云见一峯
邓伯言
白鹭青原锺淑气凤凰芝草协祯祥朝廷有道需才杰岭海无虞佐宪纲暂假风霜清瘴疠只将忠孝感穹苍岁寒共喜坚松柏世事那知变海桑慷慨捐躯探虎穴凄凉归骨葬螺冈贞魂万古留遗恨潜德千年有耿光许远不忘唐社稷苏卿犹着汉文章哀歌有尽愁无尽稍稍悲风起白杨
韩梦臣
先生竟长往後死复何为松柏齐年操文章间世资故家成隔絶吾道属颠危忆昔恩江会相亲頖水时神京果奇遇好爵久羁縻翰苑文衡重龙庭圣主知青衿当要路紫诏下天墀梗道官三载西江守一麾乘骢乌府出度岭路车驰白璧元无玷丹衷誓不移临薨书颂烈趺坐点头噫行实昭文献勲名入宪规忠魂天府眷廉誉宦途师义骨山灵护泉台旅榇悲忧天愁世坠拔剑拨年衰故友违投紵诸生阻泣歧定知少陵笔写入八哀诗
黄　庄
松标悴寒冬薤露曦朝阳人无金石固焉能得灵长吁嗟国桢士时艰滞南乡鵩鸟止坐隅龙蛇迫年光一旦忽徂谢万化同杳茫青藜閟烟彩玉节空云翔宝馆瑟久撤城闉舂不相故交致刍束吊客奠椒浆清名恒若存摛藻亦还芳千载永难晤挥泪情何伤兹晨举丹旐祔葬归丘冈
丁国卿
丹桂林中秀家藏天禄书清时膺茂选壮岁陟亨衢吏部才猷着词林翰墨敷棘闱曾閲试薇省重宾儒再覩黄楼鹤双飞叶县凫超腾瞻玉陛耿介映冰壶不谓清宁域翻为战伐图九江烦牧守五马壮储胥白羽辉遥应苍生气欲苏西山期保障北阙降庭除冉冉妖氛逼皇皇使节驱心忘家室系操凛雪霜俱涕雨洪都外英风碧海隅宪纲明要典军事画良谟切慕勲猷灿深怀宠渥殊忠旌宜炳焕直笔起荒芜兰玉芳声远乡闾德望孤九亰不可作感激再呜呼
鲁　沂
宇宙有斯人文章领缙绅中原悲短日岭表泣孤臣旅榇惊霏雪麻衣涴战尘招魂归故里陨泪独伤神
张希达
官居清要志浮云蚤岁才名耸缙绅司马雄文能喻蜀鲁连大义不尊秦儿童竹马浔阳日使节梅花百粤春囘首郷枌清荫少典型宁复见斯人
赵　敬
一代英贤丧斯文哭钜公艰危当大任激烈负孤忠勲业哀时迈文章在世雄况余乌府柏飒爽起悲风
刘　源
苦志絶韦经吟情役宦情绣衣巡岭表玉节况心明文喜时人识名从蚤岁成如何催作颂仙梦谢浮云
赵　杞
玉殿黄金榜乌台白简霜文章传史笔人品重欧乡八袠康宁福三千弟子行絶怜仙去日多士总神伤
马复初
道隐贑江边操忠铁石坚存心明志节泪血写诗篇易见长安日空瞻岭峤天临风看手泽遗恨尚依然诸老风流尽先生尚紫宸报恩万里道归骨故山春文字传千古簪缨啓後人交游半零落挥泪独伤神
黄　琢
青春来凤阙白首谢龙墀圣主宵衣日孤臣擦泪时殉身惟道在忧国有天知千载东山下行人看石碑
萧绍宗
一从幽致浮图寺羽化翩然叩帝居为扫兵尘连否极故游神气反元初仪容固覩归灵榇风采犹疑在使车事业文章终有纪应留珣笔为公书
文允中
庙堂彝鼎已铭勋三尺蓬蒿蔽古坟无复风流如此老孰知天意丧斯文辽城鹤语当斜日宰树猿啼黯断云青史百年遗论在令人惆怅仰清芬
段　琇
少年意气动宸旒晚岁功名负海舟紫绶金章闲岁月青天白日照羇囚丹成不作崆峒住尸解真成汗漫游公自逍遥人自戚西风黄叶不胜秋
刘德俊
暮年持节绣衣班经济才名岂等闲谁想中原遭板荡遂令南国际时艰神仙路远来何晚天帝楼成去不还归到欧乡扶旅榇霜风吹下泪潸潸
萧　规
蓬莱水浅劫灰飞岭表孤臣白骨归班固文章犹鼎盛张纲事业竟睽违书存天禄藜烟灭歌送邙山薤露曦独觉词林失根柢谁怜小子旧瞻依
罗　达
馆阁文章旧声华冠士林柏台恩泽厚梅峤雪霜深遽作游仙梦应输报国心朔风丹旐远客泪一沾襟
吴　汶
文章垂世稿犹存齿德庐陵表达尊四品已堪荣晚节百身无复赎羁魂归船泪溢章江水哀些声传宪使门盛德宛然犹可见森森兰玉似春温
胡天全
大父年过一百余作诗曾寄远游孙归来甘旨能终养刘氏终为孝义门
椿府森严教一经宦途由此立功名荣亲追赠彭城伯富贵文章见死生
解养慈亲二室人彭城旧郡总封君非夸冬笋冰鱼味紫诰同封世共尊
芹宫职教列文台讲下诸生自远来岂特菁莪成美颂至今楚些羡奇材
作宾漕运及黄堂修撰文华动帝郷归把浮云名道院词臣黼黻永流芳
元季干戈祸不轻李侯死节重江城朝廷遴选公来继数载荒区集义兵
再守筠阳谢国公柏台作吏广韶中少亲民务多军务白简飞霜毒雾空
一登帅府总戎时大厦将倾势莫支香积厨边饥不食自知死节是男儿
如仪棺殓二郎贤兀兀灵輀送及泉天柱峯高接云汉想应号泣动旻天
捐躯报国誓当年瘴海孤忠万里天只恐史臣编不到老夫和泪写新篇
湖海翁天全临卷伤悼写成哀些十章挽者当为歌之
张　翥
岂为先生恸深为世道哀衣冠人物尽乡国栋梁摧疑事谁堪质颓风孰与回扁舟丹旐远愁上郁孤台
金幼孜
敭历跻通显蜚声独擅场孤忠踰铁石志节厉冰霜孙子瞻遗像乡闾望耿光如公真不负百世有余芳
周孟简
文采先朝杰才名举世尊赤心曾报国白首旧承恩化雨杏坛着清霜柏府闻金章垂紫绶绣锦炫朱门德业推前辈诗书緜後昆投簪期乐道絶笔竟修文已逐仙人佀难招楚客魂泉台秋月冷宰木晚云屯碑刻千年古芸香一卷存天涯空忆处新泪长潮痕
曾　鼎
宦游早已擅英声岭海风霜属老成乌府威名驰列郡虎符号令肃专城崎岖报主心常苦慷慨捐躯志未平千载庐陵忠节郡贞魂凛凛尚如生
彭汝器
东广传遗爱西江失老臣居官贫遗子守节晚留名岁应龙蛇谶山空猿鹤惊崆峒归旅榇丘首得佳城
萧　鎡
游魂竟入凤台乡地老天荒叹渺茫绿水青山迷道路白云黄壤盖文章功名分上无心愿经史案头有墨香恨到九亰应不瞑泉扃耿耿夜天长
吴仲珠
贼陷岭南时城孤力不支甘心死有分唾面降为痴宁断杲卿舌誓归马援屍佛堂留絶笔天地鬼神知
刘　虬
夙昔才华动缙绅家为孝子国忠臣挥戈欲挽桑榆日持斧曾向南海春章水僧居悲过客故山道院隔浮云平生树立家声远潜德咸彰太史文
胡　广
蚤岁才华动紫宸谁知鸣镝起风尘誓师诸葛空存汉裹革马援岂爱身庾岭梅花传玉节苌弘碧血化青磷崆峒不挽浮云住泪洒西风暗怆神
周　述
岭表孤城烽火秋势危建节老臣留百蛮瘴疠旌旄暗万国军声海气浮学士文章光日月柏台忠义老沧洲身经百战宁辞死天地无情草木愁
曾　棨
浮云事业竟何之旷代奇人死亦奇志在山河危仗节心关天地怆留诗鼎湖龙去风波静辽海鹤归夜月迟父子双忠铭竹帛纲常千载并扶持
刘　素
嵩岳千年间气锺久从学海景人龙雄文倒峡标章汉大节擎天上鼎钟瘴海挥戈斜日返故山归骨白云封士林恸哭留诗史飒飒悲风起涧松
朱　缙
中原遭板荡岭表尚风尘握节诏专阃安边命老臣旌旄开瘴雾华彩动枫宸苏武终归汉鲁连肯帝秦欲囘沧海日不负雪霜身衰世悲鸣凤斯文感泣麟浮云送过客鹫水来归人荒草凄坟土愁看泪满巾
裔孙希旦
宪节昭垂万古芳仰承忠义有余光贞魂凛烈辉山岳国祚潜移变海桑禴祀弥新灵俨在孝思长系耿难忘年年展拜登丘壠飒飒悲风送夕阳
裔孙希奭
沧桑閲遍几春秋哭望旌旗庾岭头南海誓师山岳壮故乡归骨鬼神愁运移元祚知难复誓报君恩死未休一上荒茔风露冷凄凄寒月照松楸
裔孙公熙
运祚倾危势莫支韶城战守共幼儿将一死酬君国孰铸双忠上鼎彝滩水鸣号归旅榇词林凄恻哭留诗孤坟三尺余荒草泪洒西风百代悲
裔孙冠
传家惟忠义世守耿难忘报国臣子志一死有何妨至今正气烈耿耿日月光富贵浮云视名节史册香诗书遗我後凛凛存墨庄岁时展丘陇野日白荒荒
裔孙士彦
板荡中原事已非老臣持节陷重围战深海月连烽火血洒阵云上绣衣正气俨同河岳壮贞魂仍向北平飞白杨秋草凄坟土望断南云化鹤归
裔孙士章
在昔元运终吾祖守韶雄六载军威振稍稍集哀鸿那知烽火遍南北路不通孤城既少援兵尽粮又空贼势愈猖獗屯聚若蚁蜂父子亲督战阵亡先运公韶城旋失陷被执过崆峒骂贼义不屈死与巡远同我生世已後凭吊抚遗踪一官仍苜蓿皋比坐从容感怀千载上正气若霓虹河岳与日星俯仰又奚穷
裔孙可规
七十人生古所稀我公仗节鲁戈挥岂知元祚倾难复力扫中原志已违心恋阙廷无报効阵亡幼子失瞻依年年展拜登荒陇义魄遴随三岛归
张元鋭
丹心常耿耿劲节晚苍苍杨仆专征伐蛮江起战场孤臣头可断千载骨犹香往事谁堪拟睢阳与晋阳
朱玉朗
五岭烽烟天柱折英雄丧去滩呜咽蛮江风雨夜猿啼光岳千年正气烈蚤岁才华入承明一麾出守建奇节生死不负元社稷骂贼寜断杲卿舌公有幼子先阵亡双忠铭鼎真人杰勿道史臣编不到精灵贯日中天掲
聂大绶
富贵浮名何足数惟有节义光千古骨化形销声不磨地老天荒心独苦先生壮岁入承明晚向岭峤建开府韶石云扰曲江翻邑屋萧条无净土睢阳罗雀力已穷越石重围身无主邪许莫呼神鬼愁西南地陷终难补只有一死报君恩信国先後堪绳武人生死所最难得英风不共草木腐父子双忠事真奇纲常千载擎天柱宝气埋光四百年眢井函书声华吐劫尽灰飞此集传都是苌弘碧血聚
蒋　璟
吉郡素称节义邦文忠表表擅欧乡宋朝养士三百年信国誓师起勤王正气一歌天地老千秋庙祀螺山冈大元忠义刘大参父子仕元守广南岭海强寇蜂蚁集嗟哉国步际艰难运移元祚难恢复一天风雨残兵哭公之幼子出阵亡报国忠君义不辱崆峒山高落日低孤臣誓死甘如饴我来凭吊郁孤台西风洒泪诵公诗
解以敬
瘴雨蛮风海国愁孤臣专阃几春秋波翻卢水天难问身死浮图恨未休越石晋阳心力竭文山柴市姓名留忠魂灵气之何所长向九成台上游
锺维桢
岭表驱驰拥节旌楼船杨仆自专征运移元祚时难挽风起曲江浪不平取义成仁行所学勒钟镌鼎得其名浩然正气今犹在龙石山高恩水清
程　卫
岭海有雄关锁钥控百蛮瘴烟连粤海世危防御难刘公建奇节仕元朝命颁授公廉访使移师镇韶南强寇不敢犯号令严如山令子元帅府分兵守其间百战先阵亡报国诚无慙兵尽孤城陷骂贼杲卿顔囚公义不屈誓死性所甘慈云题絶笔抚事泪潸潸双忠垂竹帛勲名日月攀
刘士晋
近读忠臣编先生父子传文章辉柏府勲业着南天血战沙场月魂飞瘴海烟一门全大节千古仰名贤
宋上达
百岁有时尽芳名万古扬山河撑正气金石焕文章战死风云暗遗诗日月光双忠垂竹帛奕代肃烝尝
程谋道
元代有祯祥如公应屈起读秘膺雄藩心犹江汉水战贼苦无援可怜失幼子被执奈何天不食岂得已大梦落江山烈心疑未死堪作懦夫程还令奴顔耻节义显文章馨香百世美素位合中庸汗简千秋纪
张允沆
炎方作镇发星星海国波腾似浊泾只以死生扶社稷长留气节塞苍冥于今俎豆新崇祀有子忠勲共勒铭身去名存青史在千秋凭吊读遗经
汤道生
取义成仁浩气雄英风凛凛壮寰中精神不逐烟云去忠节能令天地通独力支撑天下事寸心特表圣人衷慈云寺里灵犹在化作啼鹃带血红
谢可法
先生真取义杀身亦奇哉七尺争天地孤军耀斗台丹衷贯皎日正气塞尘垓凛凛双忠在狂澜砥柱回
汤　桢
大地茫茫四百秋如公事业孰堪俦专征岭表同杨仆力扫中原颉武侯死义虔南坚晚节葬归天柱冷荒丘芳名终得垂青史检读遗诗神鬼愁
陈之麟
蛮江毒雾暗风尘仗节韶城誓杀身百战孤军宁论命千秋大义只成仁临戎巾服真儒者贯日丹衷表老臣若到浮图寻絶笔士林凄恻恐伤神
张允淇
瘴雾蔽天海国墟孤臣不惜老头颅慈云寺里题红血天柱峯前驾素车岂为令名光汗简但还浩气与太虚骚人欲写平生志只在浮云一句书
刘芳汉
乾坤板荡抱怀孤每话红巾泪日枯符节岭南制专阃安边韶粤仰名儒旌麾瘴疠百蛮逐气肃风云万国娱古道庐陵忠节郡增光俎豆不能无
李向旦
戎寇纷纷乱南土可怜忠义死干橹人间铁石作心肠天上银河洗肺腑只说疆场难未平谁云家国空无补文山正气满乾坤父子如公堪步武
裔孙于廷
积思不可极日向纪编寻象郡见奇节羊城留愤吟凛然顔杲舌烈矣比干心幸表双忠荩欧文共古今
裔孙天受
粤海诏分阃神州遽陆沈酬恩三尺剑许国一生心青史芳名古孝思岁月深
圣朝旌典在庙祀到而今
裔孙刚
烟雨凋残数百秋精忠耿耿孰相俦惟存社稷坚生敌不脱干戈誓死休疏上皇廷光简册【事宜益师两疏】诗遗佛寺壮山丘【贑州府慈云寺】於今
圣主褒忠节俎豆增荣继宋欧
【附】吊楚奇公子忠节尊元公
大元双节义正气逼尘埃庾岭狂澜挽蛮江砥柱回文章昭万古勲业炳三台高垄瘗灵爽芊芊草木哀戊申暮春怀元忠节楚奇公浮云书院遗迹
浮云址畔草离离极目萧条独锁眉古树淡烟残夜月落花疎雨暮春时蛙声疉疉添新恨乌影纷纷起旧思更向坡前闲怅望水流山绕不胜悲
元故中顺大夫海北广东道肃政廉访副使刘公墓志铭
公讳鹗字楚奇世为吉永丰显亲里人曾祖思才祖士表寿百三岁父天佑皆隐德弗耀公幼颖悟知勤学稍进益能求师初学声律科兴习举业屡试不第尤专意诗文有英俊声年弱冠出游四方时大父年九十有五寄诗曰不知孙去身何地深虑舟行浪拍天公得诗即归省因念祖若父皆高年不复出皇庆壬子游淮东宣慰通通闻其贤举充扬州儒学録泰定乙丑受汴省檄掌教齐安河南三书院新书院以立教麟州龙先生撰碑文郡守房公明德刻於石考满归建浮云道院为臧修之所学士虞公题诗曰浮云何处来与天为文章揭文安公记之承旨欧阳玄赋之天历己巳改授泰州儒学教授未赴京师庶府交辟初掾缮工司继掾太医院以才干称至元丙子授将仕佐郎京畿漕运司照磨京漕三百万出纳重繁前任是职者鲜终公一无所私抗贪吏都运赫格尽革旧弊以廉能着秩满至正元年擢从仕郎湖广儒学副提举时学田若干亩为有力者所据垂三十年而不能复前任是职者往往不敢举正公至首建言省宪以身任之尽复其田居未几擢秘书监秘书郎日觐清光与虞文靖公揭文安公承旨欧阳元公中书左丞许有壬诸先生往还唱和四年转承事郎海门县尹未赴六年迁承直郎南雄路经历南雄当道广要途送迎供亿不劳民而给赞襄平恕政誉蔼然十年陞翰林修撰奉训大夫丁内艰家居十二年壬辰红巾盗起州郡望风瓦解六月朝廷遴选守令超试江州路总管江州丞李侯黼死节後荆棘莽然十五年乃屯杨家湖日画策为恢复计兵威甚张於是寇不敢犯者凡三年十六年正月改除奉议大夫瑞州路总管未赴十七年九月陞中顺大夫廉访副使十八年戊戌二月命始下公去杨家湖道隆兴适营国公和尼齐自瑞州囘省留公议城守公以君命不敢违四月登舟赴广东宪副任五月公持节度关六月朔日开司南雄九月驻车於韶调度无虚日十九年春二月至广东钦受宣命入司礼上夏五月分司募兵屯韶修城池缮兵甲勉励将士恢办军储奉命守韶二十年九月授中宪大夫广东阃帅二十二年二月拜嘉议大夫江西参政凡六年寇至屡击却之民赖以宁二十四年甲辰九月韶洞獠作乱公分兵讨之而贑宼乘间猝至公自将乘城命军将李如璋率兵力战一月余竟以兵少无援而城陷公被执拘囚至贑贼将义公所为幽於慈云寺惟仲子述侍侧公曰吾平生志在忠孝不幸遇执不能报国死不瞑目公书曰生为元朝臣死作元朝鬼忠节既无慙清风自千古公不食六日而卒时十月二十日庚戌也呜呼公以文学际遇明时跻膴仕膺显名以行所志及遭世乱备尝艰险而报国之心死而不渝斯可谓始终克全矣公生至元庚寅七月六日享年七十有五学者宗之称为浮云先生其文章有惟实集若干卷传於世公性孝友事祖父母父母竭其诚抚弟侄慈而义待宗族以睦接乡人以恩见世婣子弟辄劝之学由公而成材者甚衆从伯父季云得疾体虚惫其子贫公捐资为制刚剂服三日愈後以他疾终公具衾棺以葬宗党义之邑黄文明等死於燕无所归公能殡之吉文兰溪曾氏子燕京驴随侍父玉辉宦连山其父没於寇母子流落公重购求得之以归公於亲友无不尽其情尝捐资凿石筑陂溉田凡力可为者知无不为父天佑赠中顺大夫礼部侍郎上骑都尉彭城郡伯母黄氏赠彭城郡君妻戴氏赠彭城郡君继邓氏封同上子男四遂育兄鼎翁子冀州儒学正述国学上舍进为第一翁後早卒运继之侍公於韶以出战死女一壻临川饶伯振孙男六昌符昌裔昌复昌余昌寿昌泰女三曾孙男一广孙女二明年乙已遂述奉公柩归自贑十二月二十癸酉葬吉水仁寿郷东山天柱峯之原公所自卜也先葬徵予志予於公为母婣家予少公五岁自童稚为兄弟长以斯文见厚如同气至老常相闻也宜为志铭曰其问学该乎六经其行实贯乎日星覩絶笔之数语表忠义於平生前乡贡进士吉安路永新州儒学正刘玉女撰前乡贡进士吉安路泰和州儒学正刘于书丹豫章田贵卿镌石
铭
余读书山中观掲文安公浮云道院记已知刘公为名士暨擢第入翰林时楚奇在秘监木天玉署相密迩每出入必相见楚奇佐郡南雄值壬辰兵变不相闻知岁癸已江西贡士上春官始知楚奇动静廷论奏为修撰改江州守广东宪赫赫在人耳目噫以楚奇文行之美何施不可乃邅回岭海以终亦可哀为之词曰恩江之山兮峥嵘恩江之水兮泓澄久郁积兮磅礴孕奇秀兮士挺生猗先生兮人中之杰泛学海兮士林之英朝发轫兮泮宫夕弭节兮蓬瀛典中秘兮木天陪顾问兮彤庭或分符兮统郡或揽辔兮澄清声华溢兮藩府名姓列于御屏咸期公兮还朝将赞化兮钧衡倏龙蛇兮起陆纷豺虎兮纵横怅关河兮修阻独持斧兮南征鲸鲵奋兮瘴江沸颓波激兮砥柱倾望故郷兮邈悠聊羁栖兮贑城嗟舍生兮取义庶不负於忠贞前进士渝阳胡行简泣铭
大参公遗像赞
鹤立昂昂令闻孔彰不知者谓公为埋轮之张纲知公者指公为骂贼之睢阳公虽没矣如公未亡炯炯丹心至今耿光
先生平生历仕显要早繇南雄经历陞翰林修撰晚自九江筠阳郡守贰宪东广守韶城迁阃帅拜嘉议大夫江西行省参政红巾之乱韶城陷公不屈忿闷六日不食而卒距今二十余年矣公之仲子述以公之遗像及絶笔示予僭书四十六字以表公之志节云洪武乙丑二月望日前进士安陆州通判同里刘虬书
又
貌肃而庄行峻而洁其学问动乎缙绅其声光振乎阀閲其才华足以司帝制其风裁足以持宪节此所以当崎岖末路之际而能奋忠义之遗烈也欤
公之孙希旦以明经领江西乡荐会试礼部乃以公之遗像谒予请言嗟夫予何足以知公虽竭其鄙钝亦岂能知公之万一哉希旦於此惓惓焉请之益勤且切可不谓刘氏之贤胤乎而亦可观公之世泽矣遂为之赞而并识其後云永乐五年丁亥冬十一月长至日赐进士及第翰林侍讲同邑曾棨书
刘楚奇先生赞　　　　　　　　蒋　璟
捧读惟实俨然刘公笃志圣贤幼学壮行经济累累德业轰轰被执不咽甘作元灵烈烈忠魂千秋炳炳忠哉忠哉如日在天节欤节欤重若泰山刚峯之友椒山之前血食崇祀亿万斯年
【附】刘尊元先生赞
令子元帅力能御寇奋不顾身战死阵头英节皎皎忠孝缕缕父子香骨亿万春秋追祀加赠永昌厥後
楚奇公遗像赞　　　　　　　　裔孙刚
其学博其才长其历仕也显其操节也刚炳炳风烈何惭常山与睢阳世世庙享不减欧文与忠襄丹青绘来精仍灿只觉一生正气挟风霜
【附】尊元公遗像赞
惟公克循父志世笃忠贞冲锋陷阵义振军声粉身碎骨光耀日晶想当初勇冠雄岭昭昭乎事君如事亲到今日俎豆配享尺幅上仍是血性天真予小子忾乎闻僾乎见敢不只承明禋
予因旧像朽蠧乃请丹青重绘二公遗容以啓後人景仰不忘之意
公之父子生元仕元而死节於元双忠耿耿鸿儒硕士久矣为公表扬奚待予小子之虫吟唧唧始发其幽光然而乡贤崇祀至数百载必待予小子请於当事始得从事夫烝尝瞻拜遗像凛凛焉愿公俎豆长发其祥
惟实集附录
[book_chapter]标点本

[book_title]惟实集卷一
请旨益师疏
臣刘鹗奏，为请旨益师事。天下之师，有劳而卫者，有逸而乐者。其劳逸之不同，将谓将之智愚分乎？师之强弱异乎？不然，何劳者之终于劳，而望逸者之憩，而不得也。劳固可以劳终，逸独不可以劳见乎？臣闻措社稷于泰山之安，而河海不扬波者，必馘其奸首，使魑魅之徒烽烟絶灭，然后可以久安长治也。上今仁泽博施，轻赋薄徭，爱恤人才，设参政二十四，御其险要，抚于外而佐于内矣。臣虽至愚，前此职任翰林修撰，亲承命令，宣布政治，鞠躬数载，而受恩汪濊。是臣犹在天地之中，戴天而不知其高，履地而不知其厚也。今者洞獠作乱，诏守韶地，寝不安席，食不甘味，兢兢焉。祇为国家是计，民生是安，即刀锯在前，鼎镬在后，决不敢二三其志，以负我皇上优隆之至意。于是，臣男刘运以经歴而升掌元帅事，日试士卒，偕将李如璋等力战数月，獠贼逃遁。思悉平之以杜后患，奈环韶皆山林，深树茂泉涌石岩，人不能扳援，而上马不能振威而进。爰分兵各崖下，各溪间相应攻之，劳劳刁斗，扰扰干戈，军之困于战者众矣。剿洗巢穴，歼其渠魁，散兵多而主兵少。此崖敌，而彼崖之师有难跋峻而救，彼崖战，而此崖之师鲜能越川以往。臣即日夜旗鼓夹道，虎帐张悬，用五火之攻，行九地之术，转圆石于千仞之山，决积水于千仞之区，按形据势，斩贼首而奏凯。自料兵少而将寡，愿陛下宥臣当死之罪，念臣汗马之劳苦、耄年之烽垒，勅令司戎，发江潞之士卒、沿省之人马，饷粮按期赍给。韶之人民见之、闻之，咸曰：兵益也，将广也，我王抚绥百姓之心切也。獠贼虽有邪奸狡出，奚能当我中夏秉忠抱义、济济将吏？况易有曰：王三锡命，长子帅师。獠贼剿而民风和，将来深宫可以挥弦而理，葢臣报国之心诚，而望援之师急。顾臣冒死奏请，幸切勿以臣言为谬，臣死而不敢忘。臣刘鹗草茅微贱，罔识忌讳，谨奉疏以奏。元至正二十二年三月日。
直陈江西、广东事宜疏
右臣鹗：伏以比岁逆贼，啸聚颗党，并合丑类，多方告警。焚我蕲、黄，陷我江州，诸路守臣皆弃城而逃遁，总管李黼，以无援而战死。臣履任之日，浚治城池，缮修器械，召募丁壮，分守要害，偕诸将士百计捍御。虽事势穷蹙之日，宜为安疆定国之计者也。数年之内，强寇稍却，民赖安居。十七年，荷蒙圣恩，授臣广东亷访副使，闻命之日，星夜奔驰，度岭而南，修城濠、缮甲兵，仰仗天威，军士稍集，民志得宁。十九年，迁臣守韶，整顿军旅，抚绥地方，城郭完固，猺獠遁避。谨将江西、广东两省事宜为陛下直陈之：江西以鄱阳为襟喉，以江州为辅臂，袁、临、吉、贑当楚、粤之要冲，抚、建、广、饶控闽、越之关隘，至于龙兴，名为省会，居中应外。宜慎简良帅，增设重兵，诸郡有警，则分兵援之。至于各府，则修筑城池，固守隘口，团练堵截，粮饷既裕，兵气自奋。诚能于九江、湖口各增一营卫，备兵捍卫，各置战船百艘，相为应援，则荆阳诸盗不敢窥九江、湖口，而臂指相应矣。建昌、信州，又于闗隘谨以烽堠，守以重兵，则藩篱固而闽、浙一带不得越境而冦矣。若乃广东，五岭之外，号为四塞。由南雄可向荆、吴，由惠、潮可制闽、越，由高、亷可以控交、桂。总广东一省，列郡为十，今分为三路：东则惠、潮，中则岭南，西则高、雷，此三者皆要冲也。环郡大洋，风涛千里，皆盗贼渊薮，帆樯上下，乌合突来，楼船屯哨，可容缓乎？为今之计：东路官军必屯柘林，以固要津。中路之虎头门等澳，而南头为尤甚，或泊以窥潮，或据为巢穴，乃其所必由者。西路对日本倭岛、暹罗诸番，变生肘腋，是西路所当急为经画者，又乌可缓哉？然臣今日所言者，悉地方之要害，而国之所患者，由边备之防弛。臣窃虑今日之大势，亦岌岌矣。自红巾贼刘福通起兵于汝、颍，大为心腹之患。焚蕲、黄，陷江州，是不独江西一省也。方国珍聚众海上，屡降屡叛，焚掠沿海诸郡，又不独广东一省也。夫李黼之死于徐寿辉，孤城无援也。｛台哈布哈｝［泰不华］之死于方国珍，○驻海兵单也。赵胜普战湖口，而行省臣星吉死之。张士诚据高邮，而知府李齐死之。凡若此者，既不能深防曲虑，以消祸患于未然，又不能选将练卒，以图恢复于目前。天下之弊，起于因循而成于蒙蔽。州郡告警，而方镇不以为然也；方镇告警，而内部不以为然也。夫国家安危，民生休戚，大臣不以闻，主上不得知，其患可胜言哉？臣愿陛下严简擢之法，省参督之制，核功赏之实，奋刑威之断。举一将则众议必简，任一人则群疑莫夺，赏一功则疏远不弃，罚一罪则贵近不疑，如是则人格其心，官奉其职。由是而刍粮可充，器马可利，城堑可固，练习可娴，斥谍可明，号令可信。虽八荒之远，六合之广，皆能如身之使臂，臂之使指。若江、广区区之地，又何必深长虑哉？敢摭其大端，约其形势，惟陛下断而行之耳。臣诚愚昧，不识大计，犬马惓惓，惟陛下俯赐览观，幸甚。元至正二十二年四月。
存心论
太虚者天也，气化者道也。合虚与气有性之名，由性与知觉有心之名。是心也者，所以尽性体天而黙运。夫道者也，曰德，曰仁，曰诚，曰敬，言虽殊而理则一，无非所以明此心之妙耳。言天则严其心之所自出，言性则原其心之所由成，言情则验其心之所由发。有志于圣贤者，不可不求诸道；有志于圣贤之道者，不可不求诸心也。世之人不知天之所以与我者大，或放焉而罔觉，天理既丧，人欲渐炽。因之处贫贱而移，处富贵而淫，义命之不知，亷耻之不顾。沦于嗜欲，攻取之途，浸淫沉溺，茫乎其莫返。孟氏谓：学问之道无他求。其放心而已。夫学亦多术矣，词章记诵华也，非实也；政事功业外也，非内也；知必真知，行必力行，实矣、内矣。然知其所知，孰统会之？行其所行，孰主宰之？无所统会，非其要也；无所主宰，非其至也。孰为要？孰为至？心是已。天之所以与我，人之所以为人者，在是不是之，求而他求焉。所学何学哉？夫心惟能存乃大，故大其心，则能体天下之物。物有未体，则心为有外，世之人止于见闻之狭。圣人尽性，不以见闻牿其心，其视天下无一物。非我，天大无外，故有外之心，不足以合天心。圣门之敎各因其人，各随其事，虽不言心，无非心也。孟子曰：养心莫善于寡欲。葢寡焉，以至于无，无则诚立明通。诚立贤也，明通圣也，是圣贤非性，生必由养心，而后至之。养心之善，有大焉如此。噫！其要矣乎？其至矣乎？邵子曰：心为太极。周子曰：纯心要矣。张子曰：心清时，视明听聪，四体不待覊束，而自然恭谨。程子曰：圣人千言万语，只是欲人将己放之心，约之使入身来。此皆得孟子之正传者也。
践形论
参天地者人也，禀五行者气也。气以成形而理寓焉，葢无形者理，有形者物，无形之中而具有形之实，有形之中而体无形之妙。是以君子语上而不堕于虚空，语下而不泥于形器。则仁义立，而与阴阳刚柔合，同而化于道矣。众人牿于气禀之偏，狃于习俗之蔽，而不能无人欲之私。是以视则不明，听则不聪，貌则不恭，言则不从。葢不能尽其形色本然之理，则虽有是形而无以践其形也。圣人以中正仁义而立人极，无一毫人欲之私。是以视则极明，听则极聪，貌则极恭，言则极从。推之仁、敬、孝、慈、信，无一不止于其所。是形色本然之理，施而悉合焉。顾自二仪既判，有理，斯有气；有气，斯有形。浑然一体，而不见其有余物，各赋物而不见其不足。动静可求其端，阴阳可求其始，天地可求其初，万物可求其纪。鬼神知其所幽，礼乐知其所著。易曰：穷神，知化德之盛也。又曰：穷理尽性，以至于命。邵子曰：性者，道之形体也，道妙而无形，性则仁、义、礼、智具而体着矣。程子曰：天运而不已，物生而不息，皆与道为体者也。是以君子尽性，而自强不息焉。朱子曰：太极者，本然之妙也；动静者，所乘之机也。由是观之，人能超乎形气，拔乎物欲，达其初心，则天下之理得矣。天下之理得，则可以参赞位育，而成位乎其中矣。
疏水曲肱，乐在其中论
天地之间元气流行，无一处之不到，无一时之或息。圣人之心与天同体，故无时而不乐也。岂以富贵贫贱之异，而有所轻重于其间哉？何者？天之所赋，我大而物小，圣人见其大而忘其小耳。见其大则心泰而无不足，无不足则富贵贫贱处之一也，处之一则能化而齐。然必曰：不义而富贵，视如浮云。则是以义得之者，视之亦无以异于疏食饮水，而其乐亦无以加尔。不观之太虚乎？湛然空明，无物不照仰焉，而莫穷其纪。彼浮云者，倏聚倏散，而于太虚毫无所碍。圣人大行不加，穷居不损，其视富贵漠然无动于中，亦若是而已。易曰：乐天知命，故不忧。又曰：穷理尽性，以至于命。圣人理穷焉而后乐也，性尽焉而后乐也，命至焉而后乐也，此则圣心之真乐也。周子所谓无欲故静，程子所谓有主则虚，故能弥纶天地，出入造化，进退古今，表里人物者焉。而乌能究其道之所至，又安能窥其心之所乐为何如哉？
回也不改其乐论
人患不知道也，不知道则局天蹐地，而一身无所容。于是，觉天下之物皆大而我独小。夫我小而物大，将只见物不见我，其于
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>