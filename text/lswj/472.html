<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,原跋,跋家藏刘病翁遗帖,屏山集全文在线阅读,屏山集全文在线下载,大玄古籍书库">
<meta name="description" content="诗文别集。一作《屏山文集》、《刘屏山文集》,全称《宋儒刘屏山先生文集》。二十卷。宋刘子翚撰。子翚卒后,嗣子玶幼,文多散佚。南宋高宗绍兴三十年(1160),玶搜求、编次其遗文,凡二十卷,胡宪为序。玶复为校订,至孝宗乾道九年癸巳(1173)始成书问世,门人朱熹为跋。《直斋书录解题》卷一八、《宋史·艺文志》著录。《文渊阁书目》卷九著录,谓“一部,四册”,全。明武宗正德七年(1512),于翚十二世孙泽为校订重刊,以朱熹《朱子大全集》中的《跋家藏刘病翁遗帖》附于后。宋本已佚,正德本尚存。清德宗光绪十二年(1886)">
<title>屏山集_刘子翚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">屏山集</span> <br/>
          作者： <span class="inputVal" id="bkauthor">刘子翚</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]91132</span> <br/>
          说明： <span class="inputVal" id="bkdec">诗文别集。一作《屏山文集》、《刘屏山文集》,全称《宋儒刘屏山先生文集》。二十卷。宋刘子翚撰。子翚卒后,嗣子玶幼,文多散佚。南宋高宗绍兴三十年(1160),玶搜求、编次其遗文,凡二十卷,胡宪为序。玶复为校订,至孝宗乾道九年癸巳(1173)始成书问世,门人朱熹为跋。《直斋书录解题》卷一八、《宋史·艺文志》著录。《文渊阁书目》卷九著录,谓“一部,四册”,全。明武宗正德七年(1512),于翚十二世孙泽为校订重刊,以朱熹《朱子大全集》中的《跋家藏刘病翁遗帖》附于后。宋本已佚,正德本尚存。清德宗光绪十二年(1886),子翚裔孙震之等复为之重刊,王先谦为序。1932年,杨雲为断句,次年,以铅印本问世。卷一收《圣传论》十首,卷二收《维民论》三首,卷三、卷四收《汉书杂论》,卷五收记、序各二篇,卷六收杂著十四篇,卷五收表七首、札子十一首,卷八收启二十二篇,卷九收祭文二篇、墓铭一篇、墓表三篇,卷一○收赋三篇,卷一一至二○收诗六百七十九首、词四首。此为现今通行本。</span> <br/>
          封面： <span class="inputVal" id="bkimg">Z_18661.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]屏山集
[book_author]刘子翚
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]91132
[book_dec]诗文别集。一作《屏山文集》、《刘屏山文集》,全称《宋儒刘屏山先生文集》。二十卷。宋刘子翚撰。子翚卒后,嗣子玶幼,文多散佚。南宋高宗绍兴三十年(1160),玶搜求、编次其遗文,凡二十卷,胡宪为序。玶复为校订,至孝宗乾道九年癸巳(1173)始成书问世,门人朱熹为跋。《直斋书录解题》卷一八、《宋史·艺文志》著录。《文渊阁书目》卷九著录,谓“一部,四册”,全。明武宗正德七年(1512),于翚十二世孙泽为校订重刊,以朱熹《朱子大全集》中的《跋家藏刘病翁遗帖》附于后。宋本已佚,正德本尚存。清德宗光绪十二年(1886),子翚裔孙震之等复为之重刊,王先谦为序。1932年,杨雲为断句,次年,以铅印本问世。卷一收《圣传论》十首,卷二收《维民论》三首,卷三、卷四收《汉书杂论》,卷五收记、序各二篇,卷六收杂著十四篇,卷五收表七首、札子十一首,卷八收启二十二篇,卷九收祭文二篇、墓铭一篇、墓表三篇,卷一○收赋三篇,卷一一至二○收诗六百七十九首、词四首。此为现今通行本。
[book_img]Z_18661.jpg


[book_title]提要
钦定四库全书　　　　集部四
屛山集　　　　　　　　别集类三【宋】
提要
【臣】等谨案屏山集二十卷宋刘子翬撰子翬字彦冲崇安人刘韐之季子尝通判兴化军移疾归里筑室屏山以终此集乃其嗣子坪所编而朱子为之序序末署门人朱某盖早年尝以父命受业於子翬也集中谈理之文辨析明快曲折尽意无南宋人语録之习论事之文洞悉时势亦无迂濶之见如圣传论维民论及论时事劄子诸篇皆明体达用之作非坐谈三代惟鹜虚名者比古诗风格高秀不袭陈因惟七言近体派杂西江盖子翬尝与吕本中游故格律时复似之也王士祯池北偶谈曰屏山集诗往往多禅语如牧牛颂云直饶牧得浑纯熟痛处还应着一鞭径山寄道服云聊将佛日三端布为造青州一领衫又云此袍徧满三千界要与寒儿共解顔此类是也又述子翬之言曰吾少官莆田以疾病时接佛老之徒闻其所谓清净寂灭者而心悦之比归读儒书乃见吾道之大云云是子翬之学初从禅入当时原不自讳故见於吟咏者如此云乾隆四十一年五月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]目录
钦定四库全书　　　　　集部四
屏山集目录　　　　　　别集类三【宋】
卷一
论
圣传论十首
卷二
论
维民论上　维民论中　维民论下
卷三
论
汉书杂论上
卷四
论
汉书杂论下
卷五
记
友石台记　　　　蒙斋记
序
送张当世序　　　送翁德功序
卷六
杂着
示六经堂学者　　字朱熹祝词
遗训　　　　　　跋浩然子
试梁道士笔　　　题尤贡明墨
苍庭筠传　　　　髯戏
闲境志　　　　　修祖居上梁文
屏山新居上梁文　招剑文送刘致中温公隶书铭
卷七
表
代直阁南剑谢表　代贺天申节表
代宝学白州谢表　代宝学漳州谢表代宝学谢复宫观表
代张丞相辞免不允谢表
代翁殿撰遗表
劄子
论时事劄子八首
代张丞相辞免劄子三首
卷八
啓
贺鲁漕除直秘阁啓
到任与张守啓　　谢邓倅啓
贺李丞相年啓　　贺李丞相冬啓
贺新宪啓　　　　贺谢参政啓
囘耿龙图啓　　　贺宣抚李相公啓贺翟参政啓　　　贺李参政举知己啓贺吕相公啓　　　到任与祖漕啓
贺漕侯郎中啓　　贺新漕徐学士啓贺新任梁提举啓　贺知泉州通交代啓代与赵待制啓　　代与赵提举啓
代与江给事啓　　代与李丞相啓
代贺范参政啓
卷九
祭文
祭翁殿撰文　　　祭翁郎中文
墓铭
致仕祝君墓志铭
墓表
处士刘公墓表　　处士祝君墓表
熊氏令人陆氏孺人墓表
卷十
赋
闻药杵赋　　　　溽暑赋
哀马赋
诗
凉月　　　　　　渡淮
山隂作　　　　　醉歌赠金元白
独坐　　　　　　次韵卢赞元再喜雪
霖雨　　　　　　阻风
闻筝作　　　　　建康六感
夜饮　　　　　　游朱勔家园
孤翼吟　　　　　早行
寄懒庵　　　　　老农
次四六叔韵　　　题懒庵二首
种菜　　　　　　晨兴
袖刺　　　　　　醉歌
下滩作　　　　　偶步
卷十一
诗
吊史　　　　　　双树
怀致中　　　　　弃竹夫人
江山突星石　　　秋怀
四不忍　　　　　云际赠施子
望京謡　　　　　诗寄懒翁
游龙潭　　　　　田家
沙头　　　　　　临池歌
胡儿莫窥江　　　和李巽伯春怀
明皇九马图　　　怨女曲
防江行五首　　　和安汝功采紫竹杖篇
赠宗周宾　　　　湆淡滩
巡寨偶书　　　　次韵蔡学士题梅
祷雨蟹泉　　　　负暄
子鱼　　　　　　郡圃观酴醿
木犀古风　　　　食蛎房
春寒偶书　　　　荔子歌
卷十二
诗
法石见李汉老　　归田
省拱辰山　　　　士特赠笔
谕俗十二首　　　清江行
听詹温之弹琴歌　鹅峯居士遗地黄
莱孙歌　　　　　梦仙謡
云际会刘致中　　怀旧歌
夜过王勉仲家宿酒数行为作此歌
夏日吟　　　　　莱孙求墨
刘致中惠瓜　　　白水见梅忆士特送谢中莹
与纯臣原仲温其煮鱼羹
余柑　　　　　　打鱼歌
潭溪十咏
兼道携古墨来墨面龙纹墨背识云保大九年奉勅造长春殿供御龙印香煤旁又识云墨务官臣廷邽监官臣夷中臣子和臣卞等进盖江南李氏物也感之为作此诗
入开善
寄茶与二刘　　　刘兼道猎
卷十三
诗
观二刘题壁　　　白水访刘致中昆仲
携筇　　　　　　续赋家园七咏
题灵鹫窗　　　　和温其对月之作读平险铭寄李汉老
同胡原仲吴公路游清湍亭赋诗得流字和熊叔雅四咏　　次韵李汉老诗
次韵致明七言　　谢方德顺古风
少稷远访敝庐仍?佳句书此写怀抱不足为报也
柳源观瀑戏胡明仲
次韵明仲游将军岩
寄彭子静
必源以古风见投词意甚远因为赋风吹原上苗勉其植学待时也
少稷赋十二相属诗戏赠一篇
夜行潭溪上念原仲致中乔年茂元伯逹皆有入山期以诗趣之
再和六四叔所赋十二相属诗
读曾吉甫诗　　　次韵明仲游栖云阁同汪正夫望鄱江　吕居仁惠建昌纸被任伯显昨寄日柿不至续以胆瓶为贶寄茶与汪正夫　　云岩竹源二禅招客寄茶与曾吉甫　　竹源之集奇仲不赴
卷十四
诗
题大义泉　　　　同范智闻赏月
向元伯寄陶炉　　感白发
游松庵　　　　　宿省轩
过报德庵　　　　出山
次韵茂元独速歌　张巨山赋梅因成四首和似之秉烛观梅　行夫寄黄山榧子刘道祖江程万邱顺甫讲易孟子
韩干画马　　　　次明仲矼字韵诗
寄致明　　　　　次明仲畦字韵诗入白水怀士特温其
胡明仲潭溪三日饮
有怀　　　　　　早饮
次致明泉石轩诗　借致明玉槌事药
寄魏元履　　　　新凉
吴传朋游丝帖歌　次友石台诗韵
胡明仲罗养蒙为悠然集追用前四叠之韵十七日集清湖　　晓起
观胡文定公手墨　寒中偶书
病中追赋游武夷　病中赏梅赠元晦次韵致明听琴　　过邺中
卷十五
诗
金陵怀古　　　　会兵
别安子允　　　　望楚
井泉　　　　　　岩桂
园蔬十咏　　　　次韵卢赞元喜雪府会次士特韵　　次韵士特赠别
访士特举和六四叔诗因次韵
分韵赋古松得青字
六言二首　　　　池莲四咏
雨歇　　　　　　新湾
汴堤　　　　　　天迥
叶集之举士特唱和因次韵
铜爵　　　　　　中渡
江上　　　　　　送曾彦思减罢赴阙过楚怀王庙　　　双庙
一树　　　　　　偶步
离居　　　　　　有感
程婴墓　　　　　晩宿
画船　　　　　　宫亭湖
安仁道中　　　　酴醿
夜坐　　　　　　靖康改元四十韵
春雨　　　　　　瀑布
海棠花　　　　　策杖
送杜季习四首　　刘处士坟山礼亭
喜诛大将　　　　叠嶂
梅花　　　　　　和李巽伯
野步
李伯时画十古图郑尚明作诗诗词多振絶因为同赋
送原仲之荆南　　和士特南浦诗
卷十六
诗
景阳钟二首　　　春夜二首
赋双溪阁　　　　泊舟
剑潭赠李似表　　舟中寄似表
次韵张守往华严　出郭诗呈张守
次韵张守壶山诗　次韵方学士万卷楼次韵吴教授题子应山斋
张守唱和八首　　次韵张守述怀
同张守谒蔡子强观砚论琴偶书
次韵吉甫游天宫　莫田
石磨　　　　　　寒涧
秋望　　　　　　两山
游鯈　　　　　　和徐从道韵二首蔡子强挽章　　　闻笛
投壶　　　　　　思贤堂怀薛令
烧　　　　　　　潮
洛阳桥　　　　　途中
次张守韵四首　　同李汉老登高斋
过舟峯庵　　　　悼李奉
闻韩侯至　　　　次韵张守梅诗
次韵陈成季郡会　古松
出郊　　　　　　偶书
送惠州史君智闻　柳
鹿鸣燕诗　　　　至日
曲倚　　　　　　宵长
试弓　　　　　　次韵张守梅诗
次韵张守立春　　九日登北山
荔子　　　　　　龙眼
次韵张守酴醿二首
荔子　　　　　　次施子韵
次韵张守秋怀四首
卷十七
诗
次韵蔡学士岩桂　得冲佑命
与温其对榻
和士特栽果十首
与原仲至交溪桥　山源
春望　　　　　　书斋十咏
有酒　　　　　　过东阳
题盖竹庙　　　　游北岩
访原仲　　　　　北风
同原仲茂元致和入开善
原仲温其彦藻彦符致明集敝庐
过天竺寺　　　　山馆偶题
悠然堂　　　　　杂题四首
道中　　　　　　次彭资深韵
奉酬少稷　　　　宿云际偶题
赠詹朝倚　　　　雪
隆佑太后挽歌辞三首
徐大着挽诗二首　次韵刘宪诗二首次韵温其雪　　　次韵原仲幽居
次韵原仲竹　　　书事
客路　　　　　　哭吕倅
赠詹道人　　　　燕子
秋意　　　　　　屏迹
哭士特二首　　　读士特诗集
燕子　　　　　　下滩
絶句五首　　　　寄蜀二首
野墅　　　　　　秋宵
春圃六言絶二首
卷十八
诗
汴京纪事　　　　长句寄尚明学士读韩子苍吕居仁近诗
题将军岩　　　　游武夷山
致中惠瓜　　　　得天台命二首
游密庵三首　　　访原仲山居
与致明对榻　　　登原仲茅亭
送瓜与胡原仲　　菊
黄彦逹之衡山有诗?别因次其韵
怀远　　　　　　梨
筑室　　　　　　絶句送巨山
送原仲　　　　　致中惠瓜因成二絶句劝六四叔卜居　　赠王周士
杖藜　　　　　　有怀十首
山寺见牡丹　　　送六四叔之茶陵萧屯访致中　　　李似表见访
致明携酒来云际　次韵六四叔兰诗读李忠愍文集　　同明诚茂元游曦真馆入白水次韵温其　宿士特山堂怀似表过致思新斋
约致明入开善不至二首
宿回向寺　　　　次韵赵清献隂字诗次韵温其种竹诗　次韵温其见寄长句周元仲将出山　　伯胜文本袖诗见访吕尚书挽诗二首　和邱斯行牧牛颂
夜凉　　　　　　寄题煮茶轩三首寄题颐轩四首　　胡文定公挽诗三首
卷十九
诗
径山寄生子作道服三首
清泉亨老寄皷枕二首
赠总上人二首　　会蔡子思张叔献次韵挹山亭絶句　邃老寄龙涎香二首次韵温其元日诗　吕丞相挽诗二首次韵明仲游北岩　李丞相挽诗三首无诸策题问顔亡絶好轲没无传
次韵一源亭二首　翁仁山受恩归
题王岩起乐斋三首
寄巨山　　　　　寄题观澜亭二首
游密庵　　　　　次韵熊叔雅七言题石井二首　　　登鹅湖妙峯亭次韵题吴若愚一经堂　寄如愚珙二首
次韵朱乔年送山老住三峯二首
朱乔年傅茂元见访
寄题东明斋二首　寄题清轩二首
有感三首　　　　和黄德钦韵
谢刘致中瓜二首　詹君则赋光壁堂李佐国携致中赠别诗来戏成二絶
次韵白水雪梅二诗
原仲致中寄雪梅二诗再次前韵
橙子四首　　　　寄巨山
次韵傅茂元二首
居仁报李季言论养生之益
次居仁韵　　　　送致明之高沙三首次韵新乡诸公雪诗二首
大年三月书来许访敝庐
分茶公美子应预为白晒之约
奇仲德华第二转语皆有旨趣
寄致中因温前约
原仲红酿甚佳尝有十壶之约小诗发一笑居仁与季言论养生
致中诗戏论诗碁酒辄次元韵
卷二十
诗
致中招原仲游武夷
致中手谈见知胡漳州而奇仲未有定论次韵茂元茉莉花诗二首
同才仲入山　　　寄行夫兼怀如愚珙致中相拉游武夷　吕居仁挽词三首奇仲和致中碁诗有元中一着是吾宗之句奇仲和诗有吸尽西江说是公之句
吴公路作功德院记成
子静閲仆旧举子文有诗因次元韵
寄秀峯忠老　　　转秩奉祠
致明赠茯苓　　　次翁来借诸家易解
寄子静　　　　　梦如愚珙
食鹅梨三首　　　次李巽伯韵
送暐侍者之湖南　次六四叔青字韵题慎仪余清阁　　春兴
时中良弼茂元慎仪集水阁
致中晩集　　　　酴醿四首
寄张子平　　　　次明仲凉字韵
晩饮　　　　　　次韵长汀壁间诗问明仲游武夷日　次韵文殊五言
次韵栀坑七言　　次韵幽居春来十首次韵六四叔村居即事十二絶
凝云堂诗次文贺州韵
次明仲勤字韵
次韵明仲赠六四叔之作
次六四叔韵　　　祝道人日供梅兰二首梅诗呈六四叔　　寄致明
拙句谢伯逹老友　次韵上梅岭
词
蓦溪山寄宝学　　和明仲木犀花词和章湖州南歌子二首

[book_title]序
人之大伦五而朋友居其一焉可谓重矣哉师道尊人生有三事之如一师之谓也顾不列於大伦者以朋友兼之也是以其服同止於缌而已朋友之道亲如兄弟相结以诚相责以善相与切磋扶持必期至於有成而後已故古人所谓自天子至於庶人未有不须友以成者也後世之所谓朋友者亦苟然而已予与彦冲居相邻世相好而臭味又同然予少出游四方迨中年始获见於里中潭川之上籍水之滨杖屦往来弹琴赋诗商今略古每见必有所益间数日不见则必折简相招襆被对床所以啓发蒙陋者多矣其有阙失必宛转讽谕不但已也予方以亲依惬所愿为幸乃遽哭其丧是年予盖六十有一而彦冲甫四十七以如斯人而止於斯痛念畴昔分好而琢磨之助遂絶望岂不重可哀耶越十有三年其嗣子玶始编次其遗文凡得古赋古律诗记铭章奏议论二十卷目曰屏山集属予为序呜呼彦冲不可得而见矣读其文如见其为人庶可以少纾菀结之思乎彦冲天资卓异而属意高深於书无所不读语不妄发与人交淡而耐久初无所假借乡人子弟来见必与之欵曲吾以孝弟忠信之道而勉其学业由是薰而为善士者多矣世俗日益偷薄面相谀说则惟予与汝而已转背则相非毁甚则相为仇敌朋友之道不几於丧乎念死者之不可作也因感激为之书如彦冲之文岂假予言而後传哉绍兴三十年六月朔籍溪胡宪序
屏山集序

[book_title]卷一
钦定四库全书
屏山集卷一　　　　　　宋　刘子翬　撰论
圣传论十首
尧舜
道之不明也阐之者晦之也道之不行也执之者拘之也圣人既没步骤圣人者日益衆此甲彼乙不能相统心心有主喙喙争鸣承舛听讹浸失其本圣人之道散於百家荡於末流匿於学者见闻之外有密知其旨者发而扬之衆必愕眙非诋而弗之信也夫其弗信也非叛圣人之道也陷於所长而不能反也故博以求约也而聪或陷之於杂思以索理也而智或陷之於凿文以表义也而才或陷之於浮说以明疑也而辨或陷之於夸用其所长陷於所短者由失其本故也不覩其本各守其偏圣人之道始离互攻其异不反其同圣人之道始孤不有卓然英睿出焉孰能引而归之会而通之哉夫道一而已尧舜之心不间乎此视听言动必有司也仁义礼乐必有宗也尧舜有传道之名而无可传之迹後世圣人岂喜托虚名而强追遐躅哉必有受也书曰惟精惟一此相传之密旨也昧乎一则莫知元本滞乎一则入於虚妙悦於谈听而不可用岂所谓允执厥中耶易曰天下之动贞夫一者也随动而一非舍此合彼也且性外无物安得有二一者道也能一者心也心与道应尧舜所以圣也一之所通初无限量敛之方寸寂然而已感而遂通未常变易意形而自絶思正而忽无缓而不怠急而不危应而不随受而不蓄此尧舜之心所以常一也心之不一因有见焉见立情迁莫知主宰违从欣厌之所萦拂忧惧哀乐之所移换事有百千万绪心亦百千万变顷刻之间不能自定求其际天地亘古今岂不难哉尧舜禹口传而心受也三圣既没斯道散於百家荡於末流匿於学者见闻之外数百年汤出引而归之会而通之故懋昭大德建中於民汤没又散於百家荡於末流匿於学者见闻之外数百年文王出引而归之会而通之故纯一不已仪刑万邦文武周公口传而心受也三圣又没邪朋邪詖翼詖幅裂鼎沸莫可谁何孔子出焉气足以压其声焰量足以吞其区穴排异如摧枯拉朽引同如川流海会其言有曰吾道一以贯之此祖述尧舜之妙也故河图昧乎太极则八卦分而无统洛书昧乎皇极则九畴滞而不通春秋不知探本则责人而不责己是非之薮也礼乐不知治躬则事外而不事内观听之具也书非得於精微则政事之编乎诗非止乎礼义则葩藻之辞乎发明异用理则同归此惟一之旨所以为六艺之渊源九流之管辖也有先知焉知则无先有後觉焉觉则无後学者学为尧舜可不明其用心哉尧舜之心见於从事者兢兢致道而已孳孳为善而已惕然如有所警勉然常若不及终日乾乾无少断续安乐和易此心发之鄙诈邪慢此心拒之故一日兢兢孳孳一日尧舜也一岁兢兢孳孳一岁尧舜也日复日岁复岁焉洞逹流通与道不隔则子为尧舜乎尧舜为子乎荡荡巍巍复在吾目中矣
禹
私於家者隔墙樊而分比隣私於己者隔形骸而分尔汝陋矣哉圣人宅心广大一视同仁臝衣枵腹食如己饫温萎膏愦醒如已苏决非强为博爱之名也有生之类实同体耳禹视天下之溺犹已溺之何其责己太深切哉滔淫之害天实为之恻然不忍斯民葬鱼腹中极力牵援此仁心之常也若曰昬垫万灵如己所致焦心劳思胼手胝足逆旅其家惟爱人利物是图无乃差过乎然而万世无异词圣贤共推尊者岂不以伟人所行无可拟议理当然耶因知泣辜祝网惠困思饥视民如伤无异骨肉者圣人之心不约而同也尝泛论之两仪既判万彚受形人得其中物得其偏反推其原皆同所自是以圣人抚世虽有差别莫不欲爱利之焉草木昆虫欲咸遂其生日月山川隂阳雨露欲咸得其叙诚以覆载之间一气所运皆同体也何必疴痒疾痛一膜之通而後为同耶剪爪断发体无觉知是与草木土石何异然不肯轻毁伤者体之所生也吹为风呵为雾唾为湿呼为响怒为惨喜为舒皆吾身之气也何自而来哉均天地之气也人莫不尊头目而贱足髀也抉之则痛均焉必失色营护之是尊贱之名异而爱重之实同也今笞其儿则心怛憔以吾遗体也笞其婢仆则心惨愤以吾属也有毁其一钱之锥必失色营护之彼非遗体也非吾属也特认物为己物故伤物如伤己也乃至一怒而刀锯百生一馋而葅醢千命容态怡然曾视一钱之锥不若是何心哉人心无不仁一念之差不量轻重惟欲适已故白起发一疑心坑虎士如虮王恺发一快心截蛾眉如刍俑李斯发一叨心横屍四海杨国忠发一疾心激祸百年其端甚微其流甚广可不痛哉可不戒哉孟子曰恻隐之心人皆有之彼有戕酖灰焚及其至亲而不少悔是曾虎狼蝼蚁之不若而不可谓之无恻隐之心者同之也同之者何冀其反也彼有而不知有也私心胜之也然则何自而反其同耶有生同体初未尝不公也各公其公私乃生焉私立则异好恶相攻其来久矣千形万量皆出一私不撤其私未有能合其公而反其同也噫爱人利物如禹者至矣禹之心广矣大矣孰测之哉人心之疵莫重於爱禹不闻呱呱之泣私爱撤矣纵而为欲又其疵也禹卑宫菲食私欲撤矣触而为愤又其疵也禹不以鲧诛而废国事私愤撤矣闘而为夷又其疵也禹不以苗民逆命而逞师私夷撤矣禹之心如虚空木石无所染湼无所动揺而所以异於虚空木石者惟爱人利物之心独存耳大学之道贵乎能定能静然虑心常存也大易之旨贵乎无虑无思然感心不灭也虑感之心爱人利物之端也禹之所造殆谓是与宗禹之道有如墨翟得其大端而不明其用当衰周之时人各私己闻见陋甚翟唱是说於拘挛刺促之中学者翕然从之至与吾夫子并驰於世皆曰翟之心也是禹之心也其弊也胎而未形夫子默知之而不之诋也虑其日滋禹道遂暗使後世谓圣人所行其波流如此或得而轻议之乃立言曰禹吾无间然矣盖禹虽一视同仁而纳五典於臯陶陈九功於虞舜其於藩饰等衰之别固已甚严若翟之薄死过矣故明禹致孝乎鬼神翟毁礼过矣故明禹致美乎黻冕大抵皆指其同推其异所以约其失而归之正也其後翟道益猖风俗大坏孟子出而排之同於仇敌尊禹於三圣人之列而承其道焉噫微孔孟则禹墨同流玉石难分矣易不云乎差之毫厘谬以千里学者可不慎思与
汤
学有三上焉汲汲然其次悠悠然其次懵懵然夫懵懵者非不向学也心未逹也诱而逹之矢去川决安知懵懵不为汲汲也耶故悠悠者最为害道既已知之玩习为常始焉色受听竦终焉意销气沮因循苟且一暴十寒虽皓首没世犹夫人也吾观古圣贤之心异运同辙然而进修之速未有如汤者汤之盘铭曰苟日新日日新又日新夫岂有瞬息悠悠意度哉乐善如贪契理如亟闻非如获利舍过如遗蜕德必日新也日新之学非践履纯实不自觉知彼谓圣道一言可契非由阶级不假修为以日就月将为初学以真积力久为钝才是自诬也孔子曰有能一日用其力於仁矣乎悯学者悠悠之叹也且有所思也有所欲也有所畏也有所矜也皆心之累也思道则能化其思欲善则能澹其欲畏义则能安其畏矜志则能靖其矜转累为通惟其所向学者苟无是心何能亹亹求益哉望山者其高苍苍望海者其远茫茫振屐而升苍苍弥高鼔棹而游茫茫逾远然後知向之所覩未尽也学之日新亦犹是已缉熙不已造次无忘旧习运运而消至趣循循而入欲罢不能莫知所以然而然耳观汤之伐桀也排衆必往无少可疑既而胜之也则惟有惭德汤非惭於伐桀也惭於放桀而遂代夏也夫以应天顺人而革命孰不泰然自居而汤愧恧之情默形於中不自藏匿而宣之於下以思自洗焉是其方寸之间常存警觉不敢自是故从谏则弗咈改过则不吝一言一动念虑少差随即氷释诗人美其日跻亦善知汤者汤因其所履着於铭言起居食息又以自警夫岂有瞬息悠悠意度哉虽然学者孰不欲一意於此勉强牵率而无日新之乐也至乐本全而不能久其乐者由世味分之也外乐之厚内乐之薄也故曰以礼制心礼者内外之卫也夫人心一也今曰有制之者是复有一心也盖心之念有邪有正有妄有诚合而观之皆一心也犹手有翻覆实一形也犹声有笑哭实一音也心过则邪制邪为正心过则妄制妄为诚圣人不能使人必无过心而能使人常存制心制心胜则动静语默惟吾是令过心不二制心亦无无意无我寂然常乐此汤君臣相告之言所以成其日新之德者也夫岂有瞬息悠悠意度哉噫汤生於衰世独能上追尧禹下启文武传道於万世者其用心如此
文王
天有力故行健地有力故博载日月有力故运照而不息惟人亦然瞩洞幽眇目之力也听别洪纎耳之力也握持运掉手之力也趯荡趍跄足之力也惟心亦然人知充其力於四体而不知充其力於一心心之力藏於恍惚发於精微失其养则凋耗弱懦不能胜微得其养则运量酬酢动无与抗心苟无力何事能集文王其圣流之冠冕乎何其力之大也商纣季世事之方殷以眇然之躬忧勤经理日昃而食不御焉他人观之其中襟岂能顷刻静谧耶然而不磷不缁养成圣德渊懿纯一曾不以胶胶扰扰为妨自非之有道未易能也夫事物之交茫然自失小者出入而不纯甚者放僻而不反於是有避世自全远尘见独者其心非不定也一有接焉又愦愦矣盖力之大也由其心之精也以火链金则金精以事链心则心精乌贵乎烈然谢事哉心之不精非特外物汩之也亦中襟受之也中苟不受彼将安寄均曰性也惟圣人能性其性彼不能者情杂之也均曰神也惟圣人能神其神彼不能者意杂之也情性神意混为一区若同而异若异而同遇事纷然迭为主宰乌知其为雌雄者盖由链之不精也是以方寸之地精之则为灵明虚浄之府杂之则为尘垢滓秽之囊慎其所养动无与抗故心有兼人之力者应对起居而不乱力又倍者喜怒哀乐而不乱又倍者死生忧患而不乱文王羑里之囚死生忧患之至矣而从容演易安时处顺无异凝旒端冕南面而居盖其平昔涵养之功正在事物变迁之际与之循习无所骇异也昔晋文公欲为襄公择傅胥臣曰文王在傅不勤处师不烦非专教诲之力也彼言禀之於天从容自合云耳殊不知圣禀虽异未有不因涵养而成者譬之甘泉珍木涤其源则益清培其根则滋茂此文王之纯亦不已也胥臣又曰若有邪质教将不入犹蒙瞽之不可使视听也既不知圣之所以圣又不知愚之所以愚絶学弃类伤教为大予读国语未尝不叹息於斯也且善潜心文王者莫如孔子孔子之圣固天纵之也而造次颠沛未尝舍是自志学至从心十年一化大圣自修犹节节而进况他人乎
周公
圣人明为善之大端使人向焉而不诱人以利心苟有冀焉不如其已谦者盛德之事也易但言其终吉而已安而行之尊而光卑不可踰言之法也有曰自下者人高之自後者人先之意同言病行之有冀是计效课功也利心存焉出於矫激反悖其性有所歆慕益乱其真故无利心而为恶其恶可移有利心而为善其善日隳大躁静其容大辩讷其口贪倚亷为地佞假真为媒非无善迹也利心存焉泯泯棼棼多见资吾术借圣言以济其私者矣周公吐哺握发谦之至也岂以此来天下之士而沽一时之名乎非也何为拳拳勤勤若是耶成其已也易曰卑以自牧谦之妙用也周公所行也岂有利心哉周公曰君子所其无逸孔安国以谓所念德其无逸豫凡人之心念念相承循环不已在於德乎则意消情澹常乐其全苟为不然则念念纵逸滋蔓难图倏然生於毫发之微纷然成邱山之积甚哉此心之难驭也时焉不存之则躁动轻扰惟欲飞扬日焉不存之则桀鷔横肆莫可驯伏逐物从好急於两绞故君子戒须臾之离造次之失他人则玩岁愒日终身弗反焉原其所由皆自一念之逸譬之良牧夫其所以化顽耎暴御駻消很者必有术也善牧畜者谨辔勒於未放之时善牧民者严礼法於未犯之时善牧心者摄思虑於未萌之时良心之放必有端也虑端不能弭必形於言言端不能弭必见於动动端不能弭必流於过过深於动动深於言言深於虑是以意防虑如拨口防言如遏身防动如夺行防过如割其发浅其制易其形深其制难捻滔滔於润土灭赫赫於焦薪此君子平居自牧常持以谦之功也有持谦之功者其虑必直其言必式其动必宜其过必白虑无枝蔓之谓直言无背面之谓式动无悔吝之谓宜过无藏袭之谓白迹其用心非一朝一夕也温恭寅畏常有以制於冥冥其始也角鋭抗衡若竞若争其中也势缓力行或从或违其终也廓然同粹然一忻忻而大顺周公进於是矣负圣人之才成天下之业光明盛大如此而骄吝之气不萌乎中岂矫抑而然耶其处之有素矣学者有意於周公由是而习焉可也或曰周公万古一圣人也果可习而能与今技艺至微也力穷人习仅有毫发之进其出伦絶类得之自然者终不可近况圣人耶则将应之曰子所论者才也才受之天不可过强道德本於性性可习也夫性一也狂圣同之惟气质之禀则异异者可同而同者初不异也虽愚必明虽柔必强此点化气质之妙也知其可必而取必焉此学问之功也气质之禀小学问之功大惟学者确然不以周公为邈不可及而自止焉勉勉孜孜力鞭其所不至则气质潜化於渐摩积习之中而圣性复焉然後知造物之无物而物物之自造也
孔子
望室而知四隅者必超室表举舆而知轻重者必在舆外游生死而知其终始者必践形理也魂魄之变茫昧莫测岂可以情识猜揣哉知之必有道也畏生死者未逹也逹者不畏焉不畏者犹未能践形也常流乎四胜之间何谓四胜或曰存亦乐亡亦乐是齐生死也或曰聚则有散则无是泯生死也或曰名立不朽没而愈光是轻生死也或曰安时俟命力不可为是任生死也齐泯轻任是四胜也帘窥壁听髣髴未真姑立言广意以胜之终为生死所囿昔夫子读易三絶韦编於是原始要终知生死之说其於乾坤之藴幽明之故鬼神之情状如目辨苍素手数奇偶也然当时弟子微言奥义问答多矣季路一发问夫子拒之学者遂谓吾儒所急修己治人而已三纲五常而已身外之事何足预穷哉是知听夫子之言而不知求夫子之心也死生亦大矣圣人岂忽之哉负手曳杖逍遥而歌往来之际湛然如此非平日有见焉不能也所以不切切言之者惧学者守易晓之空言而不闻至精至赜之道也故曰朝闻道夕死可矣是夫子虽不切切言之而常诲人以生死之大方也噫闻学妙矣其践形梁径与学者何言之浅也登堂亲炙占毕领会固曰闻所不闻矣没身勉励莫际其极不幸奄忽於桑隂未徙之间政恐有惜乎之叹也夕死可乎因知闻学之妙非口传耳受目睹心承必有豁然开怡然顺者故子贡曰夫子之言性与天道不可得而闻也夫剖石者乘其璺开钥者透其簧义有会理有解浮聪蔽聪杂见移见弗省是焉口勤诵心勤记目勤觇耳勤剽映萤雪锥股髀童髦兀兀方寸不暂开焉闻性何由发哉予欲无言其言雷震未之或知其知川决引学者於中立不倚之地可矣噫践形固非易事得正之毙君子之终他人固有未能从容於此者矣扬雄有投阁之骇范滂有为善之疑大贤犹尔况其下乎盖方其平日志充气盛自谓了了及卒然当变无以应之尽失其素守矣是以学者不可不自考於未然且莫大於生死莫小於违顺莫重於生死莫轻於梦寐违顺之来怵然惊怖梦寐之间纷然错乱莫知所主况生死之变耶学者未须论此但当昼验之违顺夜察之梦寐若湛然如一无少动摇则生死去来直犹旦夜苟为未然可不孜孜汲汲如拯溺捕亡以冀有闻耶
顔子
易说多矣学者多尚王弼弼唱虚无之说范甯以其幽沈仁义罪过桀纣而遗书不朽争咀味之岂其着撰亦有得三圣之微旨而合於人心之所同者耶将虚无之说足以荡人虽万世而不舍也易有平白坦易之涂躬行允蹈便造圣人深处而学者忽之且言易如虞翻陆希声深矣皆托异梦寄古人以开其说岂易果难言必有神授而後至耶不必尔也惟遵平白坦易之涂足矣易固多术或尚其辞或尚其变或尚其象或尚其占皆用也尽其本则用自应何谓本复是已尝窃为之说曰学易者必有门户复卦易之门户也入室者必自户始学易者必自复始得是者其惟顔子乎不远而复称为庶几盖本夫子尝以复礼为仁之说告之矣顔子躬行允蹈遂臻其极一已既克天下归仁复之之功至矣固有之仁本无彼此迷而不复妄自分隔且吾身在天地中一物耳天地在吾仁中亦一物耳学者晓此方是想像说得仁礼意隔情碍如何天下归仁惟践履实地自然洞彻为一顔子终日如愚论语所载惟发二问一为仁一为邦夫子答之皆极天理人事之大者原易之用内焉惟穷理尽性外焉惟开物成务顔子尽之虽无诸子之着撰谓之通易可也文中子言九师兴而易道微九师之前未有为易之说者岂易道本於践履非区区言说所能至耶是知复之一义为平白坦易之涂圣人善诱之上机学者用心之急务也虽然学易当自复始而复非易也愚夫昧易才士口易贤人玩易圣人忘易玩而不忘易之病也忘似昧圣似愚通易者知之矣余尝作复斋铭曰大易之旨微妙难诠善学易者以复为先惟人之生咸具是性喜怒忧乐或失其正视而知复不蚀其明听而知复不流於声言而知复匪易匪轻动而知复悔吝不生惟是四知本焉则一孰觉而存孰迷而失勿谓本有劳思内驰亦勿谓无悠悠弗思廓尔贯通心冥取舍既复其初无复之者荡荡坦坦周流六虚昔非不足今非有余伊顔氏子口不言易庶几之功默臻其极今我仰止以名斯斋念兹在兹其敢怠哉
曾子
孝为百行之宗行纯则性通行亏则性贼二者常相因焉本同故也孝以敬为本而敬者修性之门也自天子逹於庶人孝之事虽不同同本於敬事亲而不敬何以为孝乎成百善戢千非惟此心而已敬心而发孝於其亲矣推於兄弟恭而友者是其应也推於夫妇和而顺者是其应也推於亲党朋友恭而睦同而信者是其应也推於事君治人忠而恕亷而勩者是其应也是数也一不应焉非孝也借曰孝焉敬心必不纯也海之支流必咸玉之弃屑必润中存是心发无不应也是知孝子之心万虑俱忘惟一敬念而已视如对日星听如警雷霆食如盘诵铭寐如几宣箴坐如立记过之史行如随纠非之吏不期肃而自肃焉念之所通无门无旁塞乎天地横乎四海莫知其纪极也昔人有发塜而梦通啮指而心动者在其知觉中有如影响至於鬼神之秘禽鱼之微草木之无知皆可感格非谲异也自然也敬心既纯大本发露虚明洞逹跃如於兢兢肃肃之中此至孝之士所以行成於外而性修乎内也曾子之於孝也立身扬名惟此一节而於闻道最为超警生死之际粲然明白盖由始则因孝心而致敬终则因敬心而成已验其平日服膺念兹在兹而已启手足则见於战战兢兢之时发善言则存乎容貌辞气之际皆敬之谓也戴经所记奥义甚多首文三语已尽其要学者非弗知也然皆有愧於曾子者行之弗至也恭於昭昭者孝之名也谨於昬昬者孝之实也求其名匹夫匹妇能焉核其实圣人以为难矣曾子曰养可能也敬为难敬可能也安为难安可能也卒为难斯须之敬人能勉强至於能安能卒非确然自信毅然必为未有能乐其常而至其至也此无他疑情未除也学者之害疑情为大彼穷搜博覧惟恐不闻者疑情未除也朝咨夕叩请益不休者疑情未除也博量揣摸求合乎似者疑情未除也情既有疑则中不安不安则轻听而易移轻听则不能尊其所闻易移则不能行其所知二者交乱其间方且以礼法为拘囚专精为滞着求其有始有卒难矣曾子游圣门最为年少夫子与之言道唯诺而已夫岂有毫髪疑情哉宜其成就巍巍度越诸子矣
子思
圣贤之言有六似学者不可不察也明易者似肤浅发微者似迂濶循诱者似秘吝广譬者似支离直指者似陵施乐告者似强聒察其似领其要可以因言会道矣子思之学见於中庸一篇发明後进其心甚切章微析妙惟恐人不解了学者不能闻一而知举隅而反泥於言语之偏中学几於暗矣且未有天地便有此中人孰不禀是以生哉方其一性不亏真诚自守混然而已知者夸愚者贼然後中之名立焉外狥物内忘己然後中之本着焉情封欲闭簒其灵明久而习安认赘为嫡是中也岂遂销灭破坏而不复存哉弗知有耳故以中为难知耶则昭昭乎日用之间以中为易知耶或没齿终身而不自覩焉何哉以其近也目察秋毫不见其睫以其近也执柯伐柯犹以为远以其近也近而弗察远慕高奇或探妙於形声之外或谈微於意类之表是犹驾艅艎而索舟策飞黄而问骏岂不惑哉自昔圣贤讲论发明无非此事口传心受初甚秘密发端指纵使人反求诸己焉敬以立之诚以明之扩之逹之充之足之日就月将自强不息及其至也心融神会囊绽氷释默尔自契焉世衰学弊子思惧斯文之遂絶也显然论着笔之於书其言曰喜怒哀乐未发谓之中发而中节谓之和夫喜怒哀乐人皆有之穷以未发之前则茫然自失孰主张是耶孰施为是耶子思抽关启钥发其秘奥使学者洞然开晓如得其遗物自怀袖间岂不乐哉然喜怒哀乐与生俱生子思姑约此以明中非舍此而中可得也唐李翺自谓得子思中庸之学着复性三篇会理者称其卓絶然差之毫厘异乎吾所闻矣其说曰人之所以惑其性者情也喜怒哀惧爱恶欲皆情之所为也情者妄也邪也妄情息灭本性清明又曰循理而动所以教人忘嗜欲归性命之道也迹其推衍大约皆以灭情为言其言非不高妙然非子思中庸之学也中庸之学未尝灭情也夫情与生俱生果可灭耶情可灭性可灭矣今持一叶以示婴儿与之则笑夺之则啼此喜怒哀乐之端也情之所发也与生俱生而欲灭之犹恶水之波而涸之其源益流恶木之花而?之其根浸伤圣人不过节之防之止之不使其烂熳害性而已善养性者不汩於情亦不灭情不流於喜怒哀乐亦不去喜怒哀乐子思所谓中也即喜怒哀乐以为中不可离喜怒哀乐以为中亦不可如金石之有声如饮食之有味非合非离中即契焉故喜怒哀乐未发谓之中子思姑约此以明中非舍此而中可得也李翺灭情之论是并圣人於木石之伦栖学者於枯槁之地非子思所谓中也中契则性自复七情之生如臂运指如将将兵惟吾是使莫敢肆逸发而中节顺理而和造次颠沛於庸言庸行之间动容周旋君臣父子兄弟夫妇朋友之际事事物物无非中者情何灭云
孟子
学者必有用心诚为入门伪滋情真滋性也虚为入门积生意化生神也克己为入门心励心也致知为入门物无遗照也恕为入门求同於人也静为入门挠而不变也敬为入门内外肃也慎为入门戢未形也圣人标指固非一途前学以流布後学以是进修孟子乃断然言曰君子深造之以道欲其自得之夫以圣人标指拳拳服膺自应有至何复名自得耶自得者得之於心也心无所得而蹈规守矩终出勉强不能从容优入圣域是学也父兄至爱不能发其端师友至密不能进其道必也灵襟中启独见内融洞洞然属属然如平昔之传闻想像一旦亲睹焉庶乎其可也夫学者之心发於愦愦其见必卓开於冥冥其诣必至故拙鲁愚钝为道之资智巧聪明为性之障真志立於懦真习养於徐真用发於常真乐生於淡轩轩之志久必堕皦皦之习久必?揭掲之用久必变沾沾之乐久必渝是以学贵终始也千了万通愈失真宗惟循惟默乃能自得回之愚参之鲁在孔门所得最深皆用心於无所用若退而进者也去圣已远自得之学湮没无闻非惟学者之失也亦教者之过焉六经之言毫发分辨圣人之意极口宣扬谆谆屑屑无举隅善诱之方将以利之反以害之学者亦曰如是足矣理尽於此矣拾前人之咳唾遵旧辙以驱驰故思学废於笺解省学废於讥议悟学废於揣度通学废於偏党默学废於领略敏学废於疑贰六学废而道衰矣孰以孟子自得之言启之哉孟子有自得之言无自得之迹但言居之安资之深左右逢其原而已不可以意义形容也檠唐大砺金砮可以射矣而饮羽之镞非勇引蹶张所能习必自得於弓矢之外焉精毫染严程度可以书矣而草圣之笔非黝襟胝指所能造必自得於笔墨之外焉孟学孔於百年之後超然领会独发奥藴传一心之妙用发陈编之光灿神而明之使吾教益尊不胶於言语畦径之末真圣门之辅佐诸子之英雄也使登乎孔堂其藴藉和粹诚若劣於诸子然其见处超诣直自不羣姑舍是之言非夸大也亦胸中自负不碌碌耳噫圣贤相传一道也前乎尧舜传有自来後乎孔孟传固不泯韩子谓轲死不得其传言何峻哉逹如尧舜禹汤穷如孔孟人类超拔固难俪也道果不传乎顔曾传道者也轲死千余年果无顔曾乎时无孔子顔子没於陋巷而少正卯为闻人时无孟子匡章陷於不孝而仲子为亷士人岂易识真哉荜门圭窦密契圣心如相授受政恐无世无之孤圣人之道絶学者之志韩子之言何峻哉
屏山集卷一

[book_title]卷二
钦定四库全书
屏山集卷二　　　　　　宋　刘子翬　撰论
维民论上
古无自固之国若有维民之道有国之大犹人之形神其君也气其民也神气相资形乃生焉君民相资国乃固焉相资之道必先有与也神与气气乃与神君与民民乃与君盖上者下之唱本者末之附也民有骇乱离析与民者之过也气有乖戾泮涣与气者之过也是以神存其气则气盛而形充君维其民则民归而国固甚哉民心之无常也浸浸乍归荡荡俄往去就之端最为难察自昔观我政於庙堂之间得民情於肝膈之内有要道矣政苛与刑酷与赋敛重与徭役数与有是四者民必不乐其生不待闻其怨嗟之声见其蹙额之色时虽幸安民必叛已无是四者时虽甚危民必附已不待走闾巷访鳏独而知其必乐其生矣夫民之乐不乐其事至微何规规察察而欲知之耶盖不乐之意鬰於胸中亦不能自制也积而为怨怨极则怒怒之心蓄而未发甚於敌国之兵戈过於天灾之水旱不见其形莫知警惧彼其疾上如仇讐伺有衅隙与之偕亡而为上者方且偃然抚之曰此吾赤子也犹木蠧於中鱼溃於腹一旦破坏其可支哉民心无常如此去就之端难察如此故有国者兢兢业业不敢自安思有以维之也自古及今天下之民必有所属尧舜之民禹维之桀解其维而夏亡商之民文武维之幽厉解其维而周亡自秦汉以来或解或维此治乱兴亡循环不已也我宋统御十圣虽武略文经其道不同要之皆以寛厚为治至哉仁宗之仁也三代以来一人而已笑言成恩咳唾为泽薰蒸沈浸四十余年所以维民者尽矣故胡虏崛兴过於刘石德光之暴靖康奇祸同乎永嘉开运之酷而人心戴宋乱而不离宜乎主上之所以中兴也窃惟南渡以来天步窘蹙宸心郁焦凡咨询之及诏令之颁惟勤恤元元是先岂非鍳古昔之治道绍祖宗之遗泽以祈安定耶愚尝考维民之四说焉政苛无有也刑酷无有也徭役之烦无有也惟赋敛一事不可谓轻且今日国家非有横给浮费也特以军旅之兴资用不可一日阙耳有司奉承无术益费增烦故常税之外月有桩岁有籴有明耗暗耗有带科析科有和买有预借如市庚银如货咸茗如卖僧鬻爵如造甲修船其微至皮角竹木之类一取於民名之曰和其实强估名之曰借其实不偿以疮痍之民供多多之赋岂易支吾耶膏萎凉暍必有道焉兹幸边遽暂息戎事稍纾当讲画究明苏凋甿活遗噍以成康阜之治噫求民之瘼施恩弗恩维民之道轻敛为急
维民论中
维民之道莫先於轻赋敛或曰赋歛轻则国用不足柰何是未之思也昔人以蜀为富国以江淮为财赋渊薮今奄宅二区居膏腴厚实之地而常有煎熬窘乏之忧是理财无术也术之大要有二一曰讲经制之道二曰革科纳之弊皆所以足国寛民也何谓讲经制之道财欲丰而散不欲丰而聚散则足聚则竭所以丰之有源也今山泽之利搜求窍穴毫发无遗关市之征束薪把菜亦有所取利源至多至烦而用犹不足者窃意本之过也敦本之道莫先重农今散农非一涂无术以聚之困农非一事无术以寛之营屯虽兴耕凿未广盖兵骄不肯躬耒耜也将无体国之诚也寛乡荟盛而嘉谷稀狭乡人衆而农夫寡古有迁民荐更之法焉或徙弛刑或出贜吏以实空鄙禁游惰抑技末诱之罚之一归於农使闤闠难寓而田亩易居他业艰苦而田夫优裕是聚之寛之之术也今未行焉是经制之道有所未尽也国富而节人有拂心国贫而节人有恕心今主计之官无出入之制随田取足不量民力焉兵以卫民食於民官以治民食於民苟出不临戎居不司事勿食可也郡县已并旋复员阙可减复增或虑裁抑之行衆将咨怨殊不思费用之广浩於邱山非天降而地溢也一取於民耳深镌痛削民不堪命亦将怨叛恤此小嗟忘彼大憾较其轻重当何如耶况节之有道当於人心未必生怨此经制之道有所未尽也昔之足国者敛不及民今一钱用度必取於民术至相反也究其弊在於儒臣缙绅耻言财赋国计之权一委强干之吏彼以堪事为能无所斟酌恻怛之意素不存於胸中况以任之弗久听之不专无因时通变阖辟之道裂东裨西趣办目前而已如豪右之家主帑藏者月更岁易岂复有丰饶之理耶此经制之道有所未尽也苟不任谋猷经远之臣而责成於干局之吏不求通变阖辟之宜而专守彛常之制不务敦本富民之道而争求锥刀之末不图甘节之苦而虑悠悠諠哗之怨则浸浸靡靡日复一日坐困而不可为矣何谓革科纳之弊今朝廷少有科敷州县必增其数其说谓细民逃户无可供输按产而均或致乏事善良畏惮奔奏豪猾巨扞迁延吏缘为奸权宜纵舍则民已倍费矣受纳之间巧弊百出执役掌事皆老奸宿狯视吾民犹家鸡圈豕惟所咀啖焉权衡斗尺邦有定制一揺手则变多为寡一谬言则指精为粗事例糜费既不可阙隂欺昼攫纷然其间愚民眩胱惊骇不知所措则又倍费矣受纳既艰权归揽子揽子与仓吏潜通腹心相为唇齿民户自输则千端阻抑揽子代纳则一槩通融仓吏要民民愤之揽子要民民甘之盖依之虽若见侵去之又患无托也民听命於揽子则又倍费矣或立期促迫或先限监催一檄经过千家搔扰则又倍费矣民安得不重困哉噫民孤立於下衆蠧乘之若蝟毛非法弊也官弊也非上困民也官困民也故官非其人则官为蠧官无其术则下为蠧今欲扶弱沮强惟在得一受纳官尔郡县皆选清亷强力之士主之振职者有赏有陟否则有罚有????使应此选者为试才之地发誉之基则人人自励必躬必亲取民之赋如出其槖自然羣蠧屏缩斯民稍寛矣经制之道既尽科纳之弊又革则国用足而民安富矣夫民之叛上非乐为也由其中怀不满之心故易以倾揺盗贼诱之从为盗贼夷狄刼之从为夷狄谁之罪耶方其为民也官诛求吏掊克视之如草芥不知人心之已解及其既叛也急追捕肆屠戮视之如禽兽不虑邦本之益危岂不殆哉今日维民之道非他要在安之富之而已非谓人人慰劳抚摩之也勿扰之斯安矣非谓人人丰殖赡给之也勿穷之斯富矣民心一固推之不舍逐之不离彼其附上非上人连比胶结之也富之安之民自相维矣
维民论下
无苛政无暴刑无重役无厚敛维民之道尽矣谁与奉行良法美意被彼黎庶哉外建千官内列百吏亲於民者惟县令耳日者朝廷严选举之法开褒擢之路大县皆自堂除忧民之深也然邑有小大民无亲?重此轻彼岂一视同仁之意哉以县邑至多择其大犹以为难安得尽付良吏哉挈领而裘正理纲而目张太守者县令之纲领也令之贤否守得举之刺之存之罢之荣之辱之声气所加有变化人材之道焉举一郡言之令有亷有贪有勤有惰有循有暴守将贤与慕德则观感而化畏威则悚惧而化以求知己以寛罪戾心竞力争千里之内皆化而为良吏矣守将不贤与则贪者自遂暴者肆情惰者日偷恬然无所忌惮而洁白公正之吏立已则见尤守法则获谤抗上则招戾往往变节忍诟以谋苟安千里之内皆化而为不良之吏矣龚黄为郡诸邑无不获之民赵张试政千里无不才之令其势然也故守将重寄也有七不可除姻娅勿除勲劳勿除私?勿除祈闲均逸勿除告衰引疾勿除被劾左迁勿除便私养了婚嫁勿除无是七者惟以承宣牧民为心乃分符剖竹其名正其任专且古之牧民者甚难今之牧民者甚易古之守令出入阡陌劝督农桒疏渠筑埧遣鰐去兽课其牛马教之植艺疾疠则治之疗之贫穷则赈之恤之训以祭祀婚冠之礼读以比闾族党之法其劳甚矣今之四民生生之理皆自营办毫发不仰於官惟官勿挠之足矣挠之之由在於不能戢下刻木舞文贪如谿壑弯弧肆威畏於虎狼赇赂公行其弊久矣十数年来尤甚钱非盈积不受货非溢槖不携故东臯南亩高门大第鲜衣美食皆此曹之受用也守令虽不残民而民破家荡产於此曹之手善控御者犹不能尽其防况纵之哉故今日守令之良莫先於戢下夫良法美意朝廷之惠也逹朝廷之惠以及民守令之惠也守令之惠弗施咎在守令守令之惠不得施复何咎耶方严文峻法星流火飞今日以乏事褫官明日以缓征镌职虽有岂弟慈爱之心恐惧弗得施也而乃责其循抚之效无闻是犹委市贾之求赢而禁其罔利乾没趣庖人之进味而恶其剥肤槌髓安有是理耶故赋敛急则守令才赋敛寛则守令贤守令贤则民寛守令才则民扰由上使之也噫羿能簒夏之天下而不能簒夏之民心莾能移汉之社稷而不能移汉之民心是以少康光武之兴呼吸而云聚川赴抑有由也国家苟尽维民之道焉则恢复之功期期可集本固邦宁内何虑乎啸呼外何忧乎介狄哉
屏山集卷二

[book_title]卷三
钦定四库全书
屏山集卷三　　　　　　宋　刘子翬　撰论
汉书杂论上
陈万年性谄临死召其子咸告教至夜半咸睡头触屏风万年大怒咸曰具晓所言大意教咸谄也初丙吉病时万年与二千石同问疾衆退万年独留昬夜乃归吉病甚宣帝临问大臣行能吉荐万年遂为御史大夫呜呼以吉之贤犹乐佞人信乎远佞人之难也万年以此致身虽死犹不知愧又欲世济其术悲夫
王商长八尺余容貌绝人为丞相单于来朝拜谒商仰视商貌大畏之迁延却退成帝叹曰真汉相矣王商闻望见重一时单于岂能知哉特畏其貌耳成帝相商已久闻单于之言始以为真汉相则帝初不知商之所以可用也单于之言果足为重则堂堂之夫皆真相也耶史称王商有刚毅节初商有女太后欲以备後宫商意难之竟辞以疾及商为王凤所中事下司隶商惶怖更欲内女为援廼因李媫妤白见其女故张圭以此撃之甚力廷臣史丹等皆排根之商免相三日呕血而死然则商所谓信道不笃既得之患失之者也孔子曰枨也慾焉得刚商岂刚者乎冯野王不为三公名重当世倪寛为御史大夫官属易之以此知士之立朝可不思有以重耶要官显爵居贤则重居不肖则轻人主以是柄而御天下可不慎其选耶
元帝诏曰刚强坚固确然亡欲冯野王是也野王以女弟为昭仪不得为御史叹曰人皆以女宠贵我兄弟独以贱野王之行能高矣观此言未可谓确然亡欲者也孟子曰养心莫善於寡欲易曰君子以惩忿窒慾非近乎道者不足语此
赵广汉为京兆告丞相魏相韩延夀为左冯翊劾御史萧望之皆坐诛故班固谓讦上不信以失身堕功广汉术始终如此其死宜也延夀平生谦逊和易所在有称一发不中遂?大戮岂其平日所为出於矫揉耶抑不忍一朝之忿遂掩其终身之美耶是以君子慎其微也
史称高祖定天下异姓王者八国皆徼一时之权变以诈力成功终於灭亡惟吴芮之起不失正道故能传号五世余谓高祖之定天下多用良平奇谋秘策亦未免乎权变诈力也贾谊谓大抵强者先反长沙廼在二万五千户尔功少而最完势疏而最忠非特性异人也亦形势然也斯言当矣
萧何起刀笔吏助成汉业高祖谓之三杰然何非子房韩信之流也何与高祖微时亲昵故特重之高祖即位首封何功臣怫然虽高祖推重勤勤如此而人心卒不服也镇国家抚百姓何实有焉若曰发纵指示其功大也斯言过矣何谓天下方未定可因以就宫室非令壮丽无以示威且亡令後世有以过也观此言何真刀笔吏哉或谓何能识韩信固非碌碌然信之英特亦易识耳漂母识之於饥困之时滕公识之於刀锯之下惟何之言能必行於高祖此所以独受知人之名也
武帝勤兵四夷祸流中外而卒得无他者赖前有文景累培基址後有昭宣抚养疮痍耳不然天下土崩久矣李广之骑射程不识之军律可谓精矣霍去病无所称焉所长者武帝使之学孙吴去病曰顾方略如何耳不至学古兵法又曰匈奴未灭何以家为其气识已度越诸将矣
宋义提兵救赵至安阳不进曰秦胜则兵罢我承其敝不胜则我引兵而西必举秦矣此万全之策也项羽杀义夺其兵破秦义乃没没无闻诚不幸也羽虽胜秦然其计犹出义下羽知秦兵锐甚战难必胜故渡河沈舟破釡甑烧庐舍以必死期一胜岂不殆哉羽虽一胜而秦兵尚衆会章邯与赵高有隙遣人约和羽乘其狐疑又破之竟以粮少与之约和及坑秦军犹二十余万人夫邯军亦精锐羽之所将非其敌也以羽必死之战乘章邯狐疑之隙仅能服之其难也如此非万全之策也初秦兵破周章田儋等项梁乘其敝破之梁轻秦有骄色故义知其必败也义又欲承其敝故以赵闘秦范增之谋深矣不以义为非者势当然也秦不救韩魏周亚夫以梁委吴盖用卞庄子刺虎之说也噫羽既据功名之会故义乃没没无闻诚不幸也
亚父日说项羽曰沛公贪财好色今入关无所取此其志不小吾使人望之气皆为龙成五色此天子气急撃之勿失羽竟不杀沛公亚父曰吾属今为虏矣亚父之知明矣而不知天命也君择臣臣亦择君亚父与羽比肩事怀王无君臣之分也言既不从何不引去知沛公之人事天时如此而忿然欲以区区之力胜之不亦难乎
武帝遣李陵属贰师军陵愿得自当一队帝遣路博德迎李陵博德亦羞为陵後距奏愿留易曰长子帅师弟子舆尸凶此武帝之所以覆军蹶将也
周亚夫强直自信当文帝而显名遇景帝而杀身非有幸有不幸其操术然也方匈奴宼边文帝遣亚夫屯细柳细柳在长安西当时非临敌之地文帝以万乘临之先过棘门覇上则军中岂不预知哉万弩持满向帝先驱帝至又不得入既入又禁驰驱此亚夫欲以军威示文帝尔如穰苴之斩庄贾孙武之斩吴姬有意为之也文帝因此重之亚夫之名遂显後屡谏景帝帝怒下吏又不对竟杀之夫行已恭事上敬此大臣之节也亚夫不知遵此姑以强直自信不移文帝寛仁故推成其美景帝忌刻故陷於戮辱然则景帝之杀亚夫虽曰滥刑固有以招之矣
萧望之不屈霍光而甘於抱关孙宝不屈张忠而安於主簿後卒为名臣士之行已必正其始易曰进以正可以正邦也彼?进之士苟得一时虽欲自反人弗信焉可不慎与
公孙宏与辕固同徵宏侧目事固固曰公孙子务正学以言无曲学以阿世士之立朝由其素养洪之阿谀虽未委质固已知之矣易曰素履坦坦
严彭祖不事权贵或说曰天时不胜人事经谊虽高不至宰相愿少自勉强彭祖曰凡通经术当修行先王之道何可委曲从俗苟求富贵乎噫汉儒虽盛若彭祖者可谓有守之士矣彼夏侯胜谓明经取青紫刘歆谓学易干利禄其言鄙矣孔子曰古之学者为己今之学者为人况爵禄乎
武帝问申公以治乱之事对曰为治者不在多言顾力行何如耳令霍去病学孙吴对曰不至学古兵法顾方略何如耳二子所言者殊途所会者一理可谓知为治论兵之要矣武帝能用去病故兵威远震不能听申公故治道无闻惜哉
孔甲为陈涉博士卒与俱死史称涉起匹夫不满岁而灭亡其事至微然而搢绅先生负礼器往委质为臣者何也以秦禁其业积怨而发愤於陈王也刘子曰孔甲诚怨秦而思发愤者然使甲知涉不满岁而亡甲必不轻与之也委质为臣与之俱死在搢绅先生岂细事哉盖甲之知不明不知胜之不足与也胜初入陈便立王号其志不广矣张耳陈余皆谏止之不从则引其权以去知胜之不足与也又务夸殿屋帷帐之盛彼佣畊者见之犹讥诮之甲曾不如佣畊者乎若知其必亡徒以怨秦与之俱死此特匹夫之发愤耳
成帝惑於昭仪自杀絶其嗣子哀帝惑於董贤而欲逊以大位人君一有所惑举其甚重而不顾焉亦可谓昬愚矣
中谒者丞陈临杀司隶校尉辕丰於殿中以此知成帝之时纪纲不肃甚矣杀人不忌曰贼况近在宫掖间耶国柄移於王氏不足怪也
陈汤诛郅支单于元帝告祠郊庙赦天下羣臣上夀置酒以其图书示後宫贵人昔楚子以宋馘示文羌君子曰戎事不迩女器讥之也元帝以获郅支图上祠郊庙下以为妇人之悦失礼甚矣其事虽微史臣详着之元帝时御史阙在位多举冯野王行能第一帝以冯媛之故不用曰吾用野王为三公後世必谓我私後宫亲属以野王为比余尝伟之後读石显传乃昭仪兄冯逡尝言专权得罪後朝臣荐野王帝以问显显曰野王亲昭仪兄後世必以陛下私後宫亲帝曰善吾不见是以此见元帝不能为此乃石显之谋也举用三公不信廷臣而折中於宦者元帝陋矣又见小人之譛君子亦各有道也可不戒哉
平帝纪王莾奏事史官只书安汉公盖是时平帝之权已移於莾矣史臣非独不敢书亦以见莾已有无君之心也
文帝身衣弋绨慎夫人衣不曳地惜百金不作露台治覇陵以瓦器可谓俭德之至矣然宠幸邓通赐赏通钜万以十数赐铜山得铸钱邓氏钱布天下何耶盖心有所嬖惑不能自胜也然文帝躬行俭约实惠及人小疵不足掩大美故卒为汉世之贤主也其视唐虞三代之君则有间矣
袁盎冯唐张释之数谏止文帝帝或大怒或怒起入禁中若不能堪也然卒听数子之言者以能胜其私也成帝委政王凤王章谏其专权帝初纳之後不忍废凤卒杀章哀帝欲封董贤王嘉亦数谏帝初惮嘉卒封董贤遂杀嘉二君初非不知其言是也卒杀之者不胜其私也胜己之私之谓克人君能自克如文帝而以成哀为戒岂不贤哉
郑当时虽推毂士类然极无操守卜式虽朴直然所行多诈非汲黯之流匹也太史公作汲郑传班固则又以黯式同科是生不见知於武帝死不见知於迁固也周勃入北军令曰为吕氏右袒为刘氏左袒或曰使衆皆右袒勃当何如哉是未察其情也方汉臣谋诸吕时禄主北军勃欲入北军不得乃令纪通持节矫纳勃北军复令说禄曰急归将印辞去不然祸且起禄遂解印以兵授勃当是时军衆岂不知勃为刘氏而来哉勃已执兵柄下令以激衆心故云耳岂有夺吕禄之兵而复为吕氏哉高祖曰安刘氏者必勃也其有以知之矣高祖与项羽战几不免者数矣彭城之败楚围三匝大风昼晦与数骑遁广武之伏弩丁布之追骑当是时也虽有三杰智无所用力不得施卒得无他者天相之也故高祖曰吾以布衣提三尺取天下此非天命乎韩信亦曰陛下天授非人力也
汉楚争天下高祖非独得诸侯也北貉燕人来致枭骑助汉项王非独失诸侯也鸿门舞剑项伯自蔽沛公此所谓多助之至天下顺之寡助之至亲戚叛之也郦食其谋挠楚权欲立六国後张良难之及追羽至阳夏南良复请彭越王魏韩信王齐使各自为战则楚易散何也盖是时楚兵埀败借魏齐一战之力以灭之因时应变此善用兵者也
武帝好大喜夸故一时羣臣皆务为高言濶论以中人主意希求宠禄甚若可笑公孙宏曰周公朞年而化臣窃迟之王恢曰匈奴侵盗不已者以不恐之故耳东方朔自谓天子大臣吾邱夀王自谓海内寡二司马相如奏大人赋春卿谓神仙可见延年欲囘崑仑河以限虏其言不经受之欣然乃知孝宣总核名实汉家所以中兴也
元帝为太子时谏宣帝宜用儒生帝曰乱我家者必太子也及元帝即位贡薜韦匡迭为宰相而孝宣之业衰焉然则是儒生果不可用耶刘子谓不然宣帝不用者腐儒耳所谓儒者不独明训诂通章句而已必练逹世务器识兼全可也宣帝拔为辅相者魏相张安世黄覇于定国萧望之之流是也相明易经有师法安世识亡书三箧黄覇系狱就夏侯胜受尚书曰朝闻道夕死可矣定国迎师学春秋自执经北面备弟子礼萧望之好学治齐诗是皆通经术者也处事知宜立朝有守所谓通儒也梁邱贺夏侯胜韦玄成严彭祖尹更始刘向王襃或以儒术进或以文章显宣帝与之议论於石渠或於燕游播为歌颂第其高下则宣帝岂不好儒哉元帝任韦匡等为相龊龊鹿鹿亲附阉尹不敢失其意故史臣曰服儒衣冠传先王语其藴籍可也然皆持禄保位被阿谀之讥则元帝所用其腐儒也耶
屏山集卷三

[book_title]卷四
钦定四库全书
屏山集卷四　　　　　　宋　刘子翬撰
论
汉书杂论下
或曰武帝不冠不见汲黯此足称者余谓君臣相与在贵以诚心不在贵虚礼也武帝以黯为社稷之臣是非不知黯也黯进言未尝一聼画策未尝一用弘汤之阿谀顺旨皆超躐见用至谓黯为甚戆谓黯为不学谓黯为妄发卒见斥逐则不冠不见是虚礼也後拜黯为淮阳太守欲借其威重以靖宼也黯不受印绶强予之曰吾今召君矣此绐黯欲令之淮阳也黯居淮阳十年竟不召也高祖骑其项而问周昌据牀而见郦食其可谓亡礼矣然其计策行其身名显故高祖虽有嫚侮之讥而英雄乐为之用者盖其诚心相与不责以虚礼也武帝力征匈奴主父偃严安徐乐引危亡之事谏之甚切帝曰公辈皆安在何相见之晩也悉拜为郎然征伐竟不已又包南山民田为上林苑东方朔陈三不可帝拜朔为大中大夫给事中赐黄金百然遂起上林苑盖武帝知受谏为人君之美故不吝爵禄以旌宠之也然有赏谏之名无受谏之实何益於治乎孔子曰法语之言能无从乎改之为贵此之谓也
哀帝为定陶王从傅相中尉入朝成帝问之对曰令诸侯王朝得从其国二千石傅相中尉皆国二千石也问中山王不能对帝乃贤定陶王时哀帝年十七元帝即位时年二十七矣不省召致廷尉为下狱竟杀萧望之以此言人君一日二日万几岂可不练逹世务也哉元帝好儒宣帝曰乱我家者必太子也汉业自元帝而衰知子莫若父信矣
杜钦说王凤曰王章所坐事密天下不知章实有罪而以为坐言事也宜因章事举直言极谏则流言稍释疑惑着明凤行其策史称钦补过将美皆此类也且王章上封事指言凤专权蔽主宜废勿用凤乃?以大逆章死不以罪天下寃之钦为凤谋主言无不听也不能救章之死又为此谋盖恶诬善天下果可欺耶钦奸人之雄也初凤专权钦尝戒之又令凤乞骸骨及王章上封事凤称疾笃欲遂退当是时刘氏王氏之祸几解矣钦乃力说凤起视事竟杀章钦内结凤心而外取虚名故其谋反覆如此元帝举直言钦专指後宫谓外戚亲属无乖剌之心隂为凤地谷永之流也而机险过之史臣责永而恕钦且谓浮沉当世好谋而成非夫浮华博习之徒所能窥也其然岂其然乎
张汤杜周酷吏也皆子孙荣显侯爵数世史称汤虽酷烈及身蒙祸其推贤扬善固宜有後此牵合之论也汤深刻排?流毒一时其称引一二掾史何足掩其过伐安世延年之德器自应绵远未必由汤与周舜之帝禹之王岂必自瞽鲧耶
公孙宏徒步数年至宰相封侯於是起客馆开东阁以延贤人一时称焉然不闻有所引荐也一董仲舒卒挤排之何贤人之能得耶若所招延唯謟谀软美之士则宏之客馆与屈氂之奴婢室无以异也
史称贾山自下剂上邹阳枚乘游於危国然卒免刑戮者以其言正也审如是则比干谏纣子胥谏吴皆不免刑戮者岂其言不正耶君有明暗寛暴由其所遭有幸与不幸也
太史公以儒墨隂阳名法道德为六家较其短长而论其指要刘子曰夫儒何所不通哉不通非儒也其论墨者曰强本节用人给家足之道也孔子曰与其奢也宁俭有子曰百姓足君孰与不足易曰节以制度不伤财不害民则墨家之长吾儒之为也其论隂阳家曰叙四时之大顺不可失也孔子曰行夏之时易曰变通莫大乎四时又曰君子以治历明时则隂阳之长吾儒之为也其论法家曰尊主卑臣分职不相踰越不可改也孔子君在踧踖如也君命召不俟驾而行易曰君子以辩上下定民志则法家之长吾儒之为也其论名家曰其正名实不可不察也孔子曰必也正名乎又曰惟名与器不可假人又曰如有所誉者其有所试矣则名家之长吾儒之为也其论道家曰使人精神专一动合无形澹足万物孔子曰造次必於是颠沛必於是易曰以此洗心退藏於密又曰无思无为寂然不动感而遂通天下之故则道家之长吾儒之为也以是观之则五家之长吾儒通之明矣其论儒者之短则曰以六艺为法六艺经传以千万数累世不能通其学当年不能究其礼故曰博而寡要劳而少功是以迹论儒也孔子曰一以贯之又曰予欲无言然则所谓六艺者果可以病儒哉论儒之迹而不论儒之道非知儒者也不蔽於一偏不滞於一隅以之治世以之修身无不可焉兹所谓通儒也若曰殊途而同归百虑而一致则纷纷之论不发亦可昌邑王贺废宣帝即位心内忌贺诏山阳太守张敞谨备敞见贺察其言语跪起不常敞即奏曰故王清狂不惠由此知贺不足忌若贺者可谓无道之主非清狂不惠者也贺忧不免张敞之来故於言语跪起之间阳为颠蹶以免祸也初霍光废贺时令贺受诏贺曰闻天子有争臣七人虽亡道不失天下观此应对岂清狂不惠者耶贺虽昬於治国亦善於保身其得终其天年抑有由也
丙吉为丞相掾吏有罪臧终无所案验後因以为故事且吏不敢为奸臧者畏刑法也刑法不加彼何惮焉奸臧之吏踪迹诡秘幸而一败又获善脱蠧国害民多矣赏罚之柄诏王驭臣相之职也治远自近掾吏之奸臧不案欲责百司郡县之亷可乎
丙吉驭吏尝从吉出醉呕丞相车上吉容之後赤白囊至驭吏刺知虏入云中代郡以白吉曰二千石有老病不任兵马者宜可预视吉召曹案科条其人会帝召问吉具以对宣帝称其忧边思职吉叹曰不先闻驭吏言何见劳勉之有掾吏由是益贤吉夫丞相百僚之表也驭吏呕车其伤体貌甚矣且时方多警边郡二千石长吏可不预知耶老病不任可不预择耶仓卒之间偶得驭吏之言而见劳勉又何足贤噫吉汉之名臣兹不足以贬其盛德史臣载为美谈亦已陋矣
赵充国罢骑兵屯田欲不战以破先零其计得矣然须迟以岁月以待其敝而宣帝责成甚速遂诏别将辛武贤等出撃斩获数千其余尽降先零之破虽充国计画已定然当时多言武贤出撃之功或使充国见宣帝言屯田不战先零必破策之上也用兵则有胜有负负则其患滋多後勿轻战未为失也继乃罢遣武贤更不论赏此则过矣使之率三军冒万死既已成功安可不赏故武贤深恨充国告其子卬他事卬自杀充国亦罢遂为世雠盖作不顺而施不恕也夫争功招祸自古多矣余独於充国惜之
史称隽不疑学以从政临事不惑遂立名迹始终可述疏广行止足之计免辱殆之累亦其次也余观不疑为政初亦尚严赖贤母之训故不至残酷耳其议论容饰颇近豪侠然不疑诚奇才考之当世其伦匹尚多也西汉士大夫持禄保位习以为风广受独行止足之计名重一时亷顽立懦後世犹想其风采焉其人非不疑之所能先也以游夏之文学冉季之政事宰贡之言语列於四科不得先顔闵之德行圣人之意深矣
元帝欲御楼船薛广德免冠曰宜从桥诏曰大夫冠广德曰陛下不聼臣臣自刎以血污车轮陛下不得入庙帝不悦张猛曰乘船危就桥安圣主不乘危帝曰晓人不当如是耶乃从桥噫广德刎血之言诚过矣然广德不先发此言以激上心则张猛之言未必见聼也事君有犯无隐广德有之然元帝亦可谓能纳谏矣
武帝任车千秋一言寤主何哉智有余也武帝惑於鬼神故千秋讼太子之寃托以白头翁敎臣言武帝亦曰此高庙神灵使公敎我也武帝晩年多病尤信巫蛊之说卫太子傅曰久之巫蛊事多不信上知太子惶恐无他意车千秋复讼太子寃是千秋逆知武帝有悔恨心故乘间而开说也不然千秋为高寝郎当追捕太子时何不言耶因其悔恨之心挟以鬼神之事故一言寤主岂非智有余耶传中亦言千秋敦厚有智千秋无他施为所谓有智者岂当时史臣亦微见此意耶
薛方蒋栩之流汉高士也附於他传仅见姓名东方朔一传几万余言考其所载皆滑稽戏弄不经之谈孔子曰辞逹而已矣亦盍翦其繁芜乎
萧望之自谏官出为平原太守望之上疏曰选经术之士以为内臣外郡不治岂足忧哉此有激而言非通论也
史称元帝优游不断萧望之谓中书本用宦者非国旧制欲退宏恭石显更置士人元帝谦逊重改作议久不定此优游不断也後恭显谮望之请召置廷尉请免为庶人即免为庶人请诎之牢狱即诎之牢狱又何勇决耶盖由听受不明故忠直之言难行谗昵之言易入也三长史谮杀张汤武帝後杀三长史恭显谮杀萧望之元帝竟不加罪此人君之所以贵英断也望之既死帝为之却食涕泣哀恸每岁时遣使祠祭无所不尽其至焉生不能用又杀其身既死乃为此纷纷何耶哀公诔仲尼子贡所以讥之也
魏相为扬州刺史考案郡国守相多所贬退丙吉与书曰朝廷已深知弱翁治行方且大用矣愿少慎事自重相心善其言为霁威严相所贬退皆当耶不可已也失之过耶箴之可也不当以朝廷方见用而为慎事之计也以丙魏之贤犹如此况其下乎後之人慎事自重而致身荣显者率遵此言也
班固谓平当逡廵有耻又谓当持禄保位被阿谀之讥孔子曰行已有耻又曰巧言令色足恭左丘明耻之丘亦耻之若审阿谀乌得谓之有耻乎当为相才数月观其不受侯而过於公孙宏稚圭之流矣
高祖召田横至尸乡自杀其客二人亦自刭高祖惊以横客皆贤也尽召之其徒五百人闻横死皆自杀於是乃知田横兄弟能得士也余谓史溢美之言也五百人时在海中闻横死惧而逃散耳或有与横同死生者亦不过数人海上辽邈因遂传以为皆死未可知也横窜海中其徒五百人若果能皆为横死则方其盛时据三齐之地所得死士可胜论哉以横兄弟之贤得死士如此之衆夫孰能当之然横兄弟亦屡与诸侯兵战矣未尝一胜则所谓死士者皆安在耶史臣盖欲成田横得士之名因世俗之传遂实其说
袁盎虽引义慷慨然捭阖之士也尝谓文帝有高世之行三且曰陛下至代邸西乡让天下者三南乡让天子者再夫许由一让陛下过许由四矣方汉大臣诛诸吕迎文帝帝与宋昌决策而来岂有许由之志哉再三之让姑欲谦谦尽力耳盎乃谓过许由之让四何谄谀之甚耶文帝甘受其言使庸庸之君岂不张其骄心哉书曰有言逊於汝志必求诸非道帝王以此观人则邪与正岂不洞然耶
张良至圯上见老父授以一编书乃太公兵法也初老父与良约五日平明与我期比良往父已先在怒曰与老人期後何也又五日鷄鸣往父又先在又五日良半夜往有顷父来喜曰当如是兵法曰先发者制人後发者制於人老父之意良默得之故未传兵书而先许之也
张良所画计策高祖用之以成汉业及招四皓以安太子则高帝亦堕其计中矣良欲从赤松子游盖婉其辞以脱世网所谓鸿飞冥冥弋人何慕焉高祖与雍齿有故怨尝欲杀之後诸将欲反用张良计乃封雍齿王陵坐与雍齿善亦最後封噫以高祖寛仁大度犹未能於此释然乃知不念旧恶亦是难事韩信王楚召辱己少年令出跨下者以为中尉曰此壮士也观此则信岂庸庸武夫耶
有告韩信反者高帝初欲发兵陈平劝帝伪游云梦信必郊谒即执缚之此计亦适行耳据韩信传高祖且至楚欲发兵自度无罪欲谒上恐见擒是信已明知高祖欲擒之矣使信决策发兵以袭高祖事固不测也或说信斩锺离昧楚亡将汉捕之甚急信初匿之今发之是自暴其罪也以此求免难哉噫信诚无他然高祖卒疑之者岂两雄不并居耶韩信料敌制胜可谓明矣而不知高祖之疑已是天夺其鉴也高祖兵败成臯自称汉使晨驰入信军信未起即入卧内夺其印符麾召诸将易置之信乃知独汉王来大惊则高祖疑信之迹彰矣及封齐王会垓下项羽死高祖袭夺信军徙信为楚王则高祖疑信之迹又昭昭矣信殊不觉故武涉蒯通之言如水投石焉初谓汉王亲信我不夺我齐既夺齐又谓我无罪既见缚始知汉王畏恶其能遂称疾不朝呜呼何信知之晩也夺军徙地出其不意相疑甚矣三尺童子亦须觉悟而信不知信岂暗昧至此哉天夺其鍳也
项羽引兵欲渡乌江亭长舣舟待请羽急渡羽不渡乃战死盖是时汉购羽千金邑万户亭长之言甚甘羽疑其欺已也羽意谓丈夫途穷宁战死不忍为亭长所执故托以江东父老之言为解尔使羽果无东渡意岂引兵至此哉羽至东城才二十八骑与汉兵战斩二将杀数百人汉军披靡使羽尽用其衆决死垓下岂易当哉所以去垓下者犹冀得脱也乃为田父所绐?於大泽羽知人心不与已安知亭长不出田父之计哉此羽之所以战死也
武帝之时异人并出史臣方之版筑饭牛斯言过矣公孙宏倪寛之儒雅专事阿谀皆佞人也张汤赵禹之定令多务严急皆酷吏也李延年倡优善歌乃许之恊律桑宏羊剥民聚敛乃许之运筹至如严助张骞之徒皆啓唱边事以资进取在尧舜三代之时不免乎流放窜殛者也尚何才之足云惟汲黯苏武一时杰出而武帝疏远之肆其私心祸流四海则以朝无人也史臣之言过矣
爵禄者人主之柄也褒贬者史官之柄也史官之柄与人主相为权衡以劝善惩恶孔子作春秋後之作史者取法焉莫尊於丞相陶青刘舍相也不得立传莫贵於通侯扶柳吕成侯也不得立传严彭祖不为宰相李广不封侯当时惜之然皆有传焉孟眭以议郎立传江公以博士立传苏武以典属国立传严安以骑马立传贾山邹阳之徒以诸侯之客立传不以爵禄之崇所以励善也春秋澶渊之会卿当书以其无信不书召陵之盟屈完不当书以其贤故特书盖此意也佞幸货殖何以立传希恩冒利之人苟一时之荣非求名於万世也史必立传所以惩恶也春秋书三叛人名盖此意也此史官之柄与人主相为权衡而励善惩恶也
班固作汉书惟纪最为严密事皆详载於传而撮其要书於纪固自名之曰春秋考纪其言有深意焉余尝考之吴王濞约六国举兵齐王後悔背约城守济北王为其郎中令刼守不得发兵濞败遂得不诛班固书曰皆举兵反何以书皆举兵反初意皆反也戾太子斩江充矫制发兵武帝诏刘屈氂捕斩反者班固书曰太子以节发兵与丞相刘屈氂大战长安何以不书反初无反意也张汤凌折三长史长史发汤隂事汤曰谋?汤者三长史也遂自杀武帝尽诛三长史班固书曰张汤有罪自杀何不书?汤汤有罪也弘恭石显奏萧望之不悔过请诎於牢狱塞其怏怏心望之自杀有司奏望之有罪请絶其爵邑班固书曰中书令弘恭石显谮望之令自杀何不书有罪恭显谮之也太子矫制不书反而书以节发兵讥武帝惑巫蛊而致乱祸也望之自杀不书有罪而书谮讥元帝信阉宦而杀其师传也凡此之类不可殚举固自谓春秋考纪者岂以得春秋之意耶班固作史赞非独详於纪善也又重美之非独略於记过也又婉其辞其记善也虽小善必録其记过也非大过不书文帝之仁言俭德赞中总列十数条叹曰呜呼仁哉於景帝赞又曰至於孝文加以恭俭於武帝赞又曰文景务在养民非详於记善又重美之乎武帝之穷兵奢侈其赞曰雄材大略不改文景之恭俭诗书所称何以加焉非略於记过又婉其辞乎元帝之号令温雅成帝之穆穆之容皆见称述者不以一失废其他长也故曰虽小善必録吕后之宠产禄景帝之杀晁周皆略而不言者不以小疵玷其全美也故曰非大过不书史讃诸帝皆称述独高祖赞推其世系运统而已无所称也盖以高祖之盛德大业不假言而自着亦非一二言可赞也故赞卫霍不言征伐之功赞相如不论文章之美其他则片善寸长赞皆言之有余易见不足难知故也
高祖辍洗受言吐哺销印其从谏若转圜也至於废太子则虽得百张良无益文帝身衣弋绨慎夫人衣不曳地其俭无以加也至宠邓通则赏赐辄钜万并举铜山与之何相戾哉盖惑於所爱虽圣主贤君犹不能自免也及四皓入见而嬖姬舞泣申屠一言而弄臣碎首此二帝所以称贤圣哉
屏山集卷四

[book_title]卷五
钦定四库全书
屏山集卷五　　　　　宋　刘子翬　撰
记
友石台记
友石台肇庆吴公南园胜处也台因墩形不事培剗傍有大柿树如侧盖然风藤月筱从而附益之清?周覆可容六七客肇庆辇羣石置其上所以悦观瞻而供游憩也石出吾里无嵌空奇怪之姿特以其介然若英毅之气锺结而成者皆取以自近焉倚立参错如拱如伏游其间者莫不神竦意动吾知肇庆之不苟为此戏也徐而物色之老而耄耋有若纯臣者示人以忠不玉其佩有若祈子者示人以孝容仪伟丽有若奋威者示人以勤词气剀切有若徂徕者示人以直有数马以对若御史之谨者有穴城而战若统军之雄者异派同宗凛凛是以肇庆之所取亦吾平昔之所乐亲也附狷介而沉者次之为势力所驱者次之能言以怪除三品以冒除陨星以妖除化妇以执除一有是玷虽瑰玮亦弃是以知肇庆之所摈亦吾平昔之所欲疎也夫以咫尺之地数拳之石寓意深远若此则周旋於斯孰不砥砺苟逐物从好以兹为小而陋也则虽扩六合为基立五岳为块邓林蔽其左江汉流其右自逹而观之亦掌中之一物耳曾何足大焉唯随见而足怡然理会则又何大小之别主人方刈柳源之稻酿明月之泉数招客徜徉於台上倘以此说为是与则倚而歌据而瞑皆吾之三益也因以文记
蒙斋记
暇日与二三子为蒙斋游有客仰而言曰名斋之义其旨矣哉泉涔乎山虚静而冽导之至易也人亦然童心莹如杂虑无寄发其蒙者非有所畀付增益之也勿振其翾勿鼓其荡顺之於正而已余闻之悚然念闻道最晩童之淳一既已浇耗童之愚昧固自宛然以因循易辍之功制扞格难胜之质凛凛乎其难也有客曰不然此精义也小子何足以知之学者惟见善明为可一燎悬室积暗顿除况吾崇智皎如日月之光何遇而不披剥耶此撃蒙之要诀也蒙自我蒙有之则固见自我见廓之则神岂外也耶余闻之则大喜过望因念人之真性非不了了七情环起而攻之则纷华利欲物物得而蒙之顾又不至是卓然自立於羣趋之表而以学问自娯苟无见焉则奇邪浮末术术得而蒙之三代而下易学废矣六国之士为谈说所蒙两汉之士为章句所蒙晋魏之士为虚无所蒙隋唐之士为辞藻所蒙皆处偏滞而不反如波滚沙反以自浑如谷腾雾反以自暝初不知其豁然者常存也今吾与二三子既知之矣可不兢兢肃肃以养其圣耶虽然吾初读易而有得於复也以名吾东斋今又以蒙名吾西斋而吾玩易未既也嗣而有得又将志之况吾家山窈窕深邃登临徙倚寄吾赏心固非一方所可尽也以无尽之赏寄无尽之义互相推发岂不多多而益办耶苟为不足又将推之於亲族交游之好事者则吾起居宴息出入往来无非与易俱矣观其名玩其义默隐於吾心以求合焉不亦乐乎客既出因笔之为蒙斋记
序
送张当世序
庚戌张侯来守莆田余佐郡事後两月至时逸宼杨勍犯闽官军缀之鏖演山下声摇四境已而回源盗作辛亥其徒益炽吾之赤子探丸佩犊皆号范叶兵疽食旁郡壬子春灵旗大伐冲逐荡拓宼乃平又一月天子召侯为郎余亦及瓜焉噫余与侯同僚最久而宼攘甲兵之事相为终始也方绣衣交驰羽檄狎至裒兵括食刻期取办侯以强敏济之余因以免戾焉顾於侯未有助也今侯将承前席之宠思效一言可乎夫平盗易使盗不作难盖剿戮之威易伸而涵养之恩难洽也闽之势犹人婴痼疾者隂邪内乘根固盘互牢不可解今以鍼艾药石攻之灼之荡之涤之疾虽除其真气?矣道和扶衰如保婴儿如擎盘水如维持侧车惴惴然不敢有毫髪之伤则生理可致不然一疴已一恙生消於指臂聚於腹心必甚於前而至不可为也吾民困矣轻徭薄赋宁使钝官守法勿使利官逞能庶几有瘳乎余闽人所知者闽事四海之广亦犹是也愿侯以此告於上
送翁德功序
书生轻议兵自荀卿发之三至五权六术虽略本仁义然圣人不轻议兵夹谷之会田常之讨勇往直前无如我夫子者至於卫公求由之问皆深闭固拒不假以辞色非沮之也慎之也卿谈之何容易乎末世乃有长啸却虏围棊破敌挥扇靖烟尘投笔取封侯抵掌谈笑横槊赋诗视圣人之所甚慎藐然轻肆焉使书生读之激昂歆羡袖书公卿之门飞奏云天之陛莫不抚髀叹息恨其试已之晩是则鼓之舞之荀卿为之罪人也吾党翁侯德功老於经术不得一第向来小试武事朝廷官之德功沉毅忠信客气不藏於胸躗言靡出诸口吾知其可以有为也因赠言焉夫金玉已生蝼蚁人命徒诈长平之卒不媿申息之老以是言兵者德功之所嫉也余亦嫉之谋乖借箸勇将凭河扁舟慕西子之载抄骑纵南塘之出以是言兵者德功之所嫉也余亦嫉之诚莫动天忠非许国匿鱼腹之丹书洒指端之公字以是言兵者德功之所嫉也余亦嫉之操心倘不然提十百千万之衆凌凌兢兢如是爱子慈孙将跳白刃焉虽不慎者慎矣德功是行也有引而用之者乎摩厉以须卓然自见於世矣异时海宇清泰毒手尊拳袖而不用凌烟之像有白面书生雍容於虎臣之列者其德功也耶
屏山集卷五
<集部,别集类,南宋建炎至德佑,屏山集>

[book_title]卷六
钦定四库全书
屏山集卷六　　　　　　宋　刘子翬　撰杂着
示六经堂学者
汝心之休处此如游汝心之流处此如囚此堂何有维经与史隐索周施於兹备矣诵书琅琅其神乃扬杂虑横心圣言则忘讲书默默精义乃得借聪於人终焉必惑视彼迅晷若弗云来今汝不勉则何有哉时习之说反身之乐瞻忽茫茫匪伊情度
字朱熹祝词
冠而钦名粤惟古制朱氏子熹幼而腾异交朋尚焉请祝以字字以元晦表名之义木晦於根春容晔敷人晦於身神明内腴昔者曾子称其友曰有若无实若虚不斥厥名而传於书虽百世之远也揣其气象知颜氏如愚迹参并游英驰俊驱岂无他人夫谁敢居自诸子言志回欲无伐一宣於声终身弗越陋巷暗然其光烈烈从事於兹惟参也无惭贯道虽一省身则三夹辅孔门翺翔两骖学的欲正吾知斯之为指南惟先吏部文儒之粹彪炳育珍又华其继来兹讲磨融融熹熹真聪廓开如源之方驶望洋渺弥老我缩气古人不云乎纯一不已怅友道之衰变切切而唯唯子德不日新则时余之耻勿谓此耳充之益充借曰合矣宜养於蒙言而思毖动而思踬凛乎惴惴惟曾颜是畏
遗训
吾闻之糟粕捐淳精聚诚意毕刍狗除此言虽小可以喻大孰为学问之粹而益於吾身哉木穉而曲其老不舒人穉弗攻其成必愚故善学者必谨其初凡日用间业业乾乾散佚必恭执事必处中惟不自轻虽奴隷亦尊唾地如污其畏如是寝则易安食则知味頮面奏圊脱襟屣履每每存之斯无过矣自朝至昏以一条贯焉勿谓末也本实由之毋悦於新毋骇於奇骤得必夸久而寖微习而察焉岂曰无徵出指於西底止必秦其次也顷刻之功初若不足外务夺之或断或续及其至焉皆其所积故君子许其进而惰夫疑以自絶原有生之初愚知混混学如蜕焉其质乃变变非他知实由昔见存之则诚体之则仁孰明此哉圣心之纯性本浑全或误於末闻知误勿执冥之则真斯言不守何多求焉栋宇虽充不如掩编如人有车身必自足弗轴弗輈则何以行凡初有闻果然自足嵬岸恣睢自离於曲可口之实出於凡木人或有言志善忘恶彼真不贤可助余之朂见贤可信信之不疑勿窥其小疵谓不足以为余师我信乃自益我疑乃自隳师乎师乎惟己之为温故知新吾昔所闻与今闻合岂不欣欣如膏炽薪心源益明古人得善惟恐弗居如捄火捕亡其敢缓诸苟曰此日如巳聊以优游则知终身无复好修惟人中扃冺冺棼棼以敬直之如风扫蚊一道通明振古如兹曰余衰矣尚识前言子其循之学必有闻
跋浩然子
吾党有浩然子着书九篇刘致中以示胡原仲原仲转以示余余读之恍然惘然如丛脞如涉猎要其归宿则弗畔焉三复而拊编叹息也异哉有意求合於易耶易之为道非言语之可阶非思虑之可缘百家传注之学支离矣系辞曰以言乎远则不御以言乎迩则静而正变动不居周流六虚观此气象则易果为何物耶隂耶阳耶刚耶柔耶何爻之可指何象之可名耶在八卦之内耶超八卦之外耶非吾圣人发之所言之韪适得怪焉故夫子欲无言则曰天何言哉又申之曰天何言哉天下何思何虑又申之曰天下何思何虑申之者确之也自然黜聪去智默而识之於太极之始其背驰哉虽然学易者必有门户复卦易之门户也入室者当自户始学易者当自复始克己复礼颜子之复也夫胶胶扰扰者无非逐末复德之本也焦焦戚戚者无非妄为复则不妄矣是知复之一义为闻道之要言进修之捷径学者践之真积之久将有捷裂泮涣沛然流出於胸臆间所谓易者是自知之矣且隂剥阳复理有自然故曰刚反动而以顺行非角力交战之谓也世有求复孜孜勉勉弗能自克何其难也一性旣荡六官竞驰本末易位诚妄相宼悠悠有生习以为常如久客之人安於途旅不知故乡旧家有田园之可以栖息亲旧之可以娱嬉一旦挽之使归望望然而去之明了之士倘能识其本反其诚欣欣怡怡如疾风扬翎迅流纵航亦安而行之此顺行之复自然之理也浩然子所谓回光背镜其近易之复耶其得於复之顺行耶如其然余将从之游道同而相乐其意如其不然余将从之游质其异而啓余之未达
试梁道士笔
善将不择兵善书不择笔顾所用如何耳南渡以来毛頴乏絶幔亭黄冠以笔遗余玉表霜里视之皆触籓之柔毳也束缚精妙驱使如意亦管城之亚匹焉耳因念神州赤县半没埃秽中或言南兵剽轻不足仗者而春秋吴楚之覇六朝晋宋之捷不闻借鋭於他方选徒於外境昔人云京口酒可饮兵可用岂用之自有道耶书生过计推此理於试笔之间庶几??之裔不专美於旧谈组练之军或有为於今日
题尤贡明墨
苍官之英孕此馨德未获麋捐聊守其黑沽之哉沽之哉吾将从管城子游发潜光於六籍
苍庭筠传
此君之先出自震泽有号苍筤子者与苍颉同时颉观鸟迹制字苍筤子有记载之功帝皆赐姓命以字为苍氏苍筤子生筱禹修方贡以其材也上之其後有国封孤竹君生籊籊逸去钓於卫诗人咏淇澳以美之天下想见其风采籊生簳簳生庭筠母慈氏庭筠在?褓中已有奇骨濯濯如傅粉然及长清癯玉立七贤六逸皆从之游王子猷最喜之尝曰不可一日无此君世因以目之不名也此君性强项未尝折节下人得黄老深根固蔕之术蟠隐林?间与徂徕十八公新甫栢直臭味之同素相友善帝尝特起三人俱至上林爱其风操迁直御史府拜十八公为大夫独此君不受爵帝馆於竹宫留以自近焉尝访养性之道此君曰直心虚己至道自凝帝饮其言又尝抚其腹曰此中何有曰空洞无物当容数十百人耳帝为之笑有说之者曰君有长材典乐府则箫韶九成直史馆则汗青有日入武库则羽镞宣威荐宗庙则簠簋甚饰盖迎刃而解盛蔑以加者也时方多难何不捐躯出力扫氛祲箠四境以成不朽之名而反韫其贞干甘与草木俱腐耶此君曰凤鸟不至吾已矣夫与其排云叫阊阖披腹呈琅玕孰若乐行忧违确乎不可拔也遂使营嶰谷将老焉此君常斋居每岁惟五月十三日沾醉醉则外其形骸或为人徙置他所不知故当时为之语曰此君经年常清斋一日不斋醉如泥有时倒载过习池茫然埀坠俱不知晩岁益枯槁言无枝叶以兰焚漆割为戒竟保其天年云帝思之命墨工图其形像以张座隅仍赐号曰靖节处士诸子皆崭崭露头角曰萌最爽美陆沉於世为识者赏味争挽置之俎豆於诸公之间犹子曰篔苦节肉食者惮之其他支派繁衍青紫晔然居湘中者斑斑以文采称居渭川者千亩致富时比之封君居武夷者干弱而毛髯人以为蜕骨仙云
赞曰善哉白乐天之言曰此君有贤人之槩四焉其本固固以树德其性直直以立身其心空空以体道其节贞贞以砺志夫岂溢美之辞哉尝闻斯人深造理窟或叩撃之默其妙诗云言念君子温其如玉余宜其有为之执鞭而忻慕者矣
髯戱
有相者谂病翁曰仆閲人多矣寜馨殊姿噤吟怪形田面之龎鼎角之清固难以一二论也若翁者虽乏鸢肩燕额之奇亦无麞头鼠目之陋然而滞言蹇局穷拘覉则多髯之累也夫髯多则貌古貌古则神厉神厉则语不和语不和则交寡合交寡合则动无成宜乎翁之没没也亦盍镊乱芟繁稍自矜饬乎温而俨然霁而????然肃而偃然发而筦然夫如是则孰不争先覩子为快焉左持右挈或挽或推謦咳之间山移海回慢子者加其敬笑子者止其咍运何塞而不开名何显而不来窃胡为而安此翁曰嘻鄙夫乐随正士自守子徒欲软美求容而不惭我行之益丑也吾闻之君子修已者非无荣名之患而无素履之难我则不偶夫髯何罪且髪肤之伤前哲埀戒岂其敝之轻若弁髦相者曰天生百骸所以立我觇聆鼾号附臿挺朶颠连络结龎侈哆爬义负荷挥随踏柁惟人具焉阙一不可若夫髯也存乎亡乎皆可以生矣前则绕涿之讥後发毛蠧之诮苟利夫子必请去之何相撑距而自夺其便乎翁曰子观夫有形之形而未识夫无用之用也易称须贲其义尚矣扶疎郁纡可象之仪也勃拂?鬖可畏之威也缘饰英姿发扬劲气伟人特士造物多以畀焉故黄者紫者郁然者皎然者似蝟者如戟者帛纒者彩编者埀至带者俨若神者白晳甚美者布置胜人者於此不凡者能令公喜者是以蓬头相商疏眉辅汉于思强宋絶伦覇蜀美须夸齐长鬛胜楚或抵几而奋或论事而张其刚毅挺挺有如此者或手将献规或口衔伏谊其忠烈烱烱有如此者是既然矣子独何患乎且贵贱祸福天实为之子乃谓去穷有政攀荣有梯谓机捩可施谓坱圠可移不已甚乎人各有能有不能若乃?俛颜嚅唲强哂偊旅望尘咿呦乞怜虽位三槐食五鼎马千驷禄万锺泽九族宥十世吾弗能也相者趍隅如惭雅谯病翁掀髯为之一笑
闲境志
闲境志者肇辟乎方寸之间而莫知其涯际限之所接自有宇宙便有此境若甚辽邈曾不跬步至焉无炎凉之俗无风波之途如化国其日舒长如桃源与嚣尘背如混茫之世无为而常自然真雅怀素志之栖寓埈行逸轨之游历也境内之人心和而气平神静而体舒不拘拘跂跂不营营汲汲闭聪明之牖息思之机洒浓厚之情停飞动之根喻良弨之解檠譬遒轮之系柅然而笃於修励者讥其堕役於智巧者诮其拙湛於靡丽者疑其矫非夫特立高尚之人莫能居也昔许由尝卜隣焉其视天下轻矣伯夷季札因之以逃国颜阖子仲因之以辞禄位韪哉卓乎莫可尚已若夫坐忘寄傲之流闭关却扫之士徜徉乎竹林莲社之间放浪乎草堂松径之侧曲肱箕踞长啸微吟送日月於枯棋冺乾坤於一醉皆乘坚策骏有意臻其籓域者也乃有黄冠羽服坏衲方袍逍遥其间自立门户曰清都曰净土盖闲境之别名也自世途歆艶斯境榛塞或纯盗虚名或指为捷径一出焉一入焉诚未足与议今之人游谈赋咏挟以为高慷慨激昂若心将往者狐疑犹豫终莫能至焉岂以其淡泊无味寂寞难安故喜言而畏蹈可暂而莫久与余尝熟游送之者皆自崖而反也因述其旨趣以导夫来者
修祖居上梁文
有酒盈樽归意不忘松菊惟隣是卜吾侪皆有室庐眷此新居实循祖创面势不改规模稍增辟洗砚之荒池易藏书之坏壁崇卑合度丰俭适中要须窗列遥峯何必门容驷马爰居爰处无震风凌雨之侵载笑载言有临水登山之乐邻翁助力家圃徵材因旧则役不告劳从简则用无浮费属兹考室聊着斯文
儿郎伟抛梁东庭树春回泛暖风不费主栽栽种力山花野草自青红
儿郎伟抛梁西一带人家尽枕溪闲伴渔翁携钓去却随畊叟荷锄归
儿郎伟抛梁南因寨名山鎻翠岚胜地已闻栖隐客连营不复驻征骖
儿郎伟抛梁北一水来朝萦带碧稍增石堰聚游鱼更搭松桥通过客
儿郎伟抛梁上扰扰尘寰聊一望倚楼诗兴入云高挥毫欲蘸银河浪
儿郎伟抛梁下接畛连畦多美稼为拣长腰百斛粳来向吾庐添小酢
伏愿上梁之後起居燕寝和乐安平百叶传经缀高风於阙里全家遁世想遗迹於鹿门
屏山新居上梁文
望渊明之三径久隔妖氛叹扬子之一区已成焦土属宼攘之甫定宜爽垲之图更亲仁善邻重违梓里架岩凿壁别有桃源矧兹鴈序之还尤急板舆之奉巨木浮波而鳞萃衆工执斵以云奔岂无轮奂之雄我弗为也姑选林泉之胜吾将老焉戒事既勤落成伊迩盍有文辞之纪助兹闾里之謡
儿郎伟抛梁东温诏新开大国封萱树长依春草緑蟠桃偏暎寿杯红
儿郎伟抛梁西学士从戎万里归羽扇一挥攘丑虏蝥弧再举定狂齐
儿郎伟抛梁南凤水萦纡接剑潭五袴至今歌惠爱折辕犹是警贪惏
儿郎伟抛梁北一壑一丘吾愿得莫遣移文诮隐沦何妨宴坐观虚白
儿郎伟抛梁上万卷诗书楼阁壮为语诸郎更苦心仙灯会照青藜杖
儿郎伟抛梁下邻里欣欣陶美化好寛贷责活疲民莫闭囷仓图善价
伏愿上梁之後人安土着岁乐金穰干掫不施岂独吾侪之高枕帡幪所及俱回寒士之欢颜
招剑文送刘致中
五山之精六气之英链为神器电晔霜凝噫此非所谓干将莫耶者乎其隐於丰城也扃以坚珉閟之深壤剑且静矣何自而氤氲氤氲发为光怪上摩星斗而骇动人耳目哉盖物必有用用必因时射彩腾辉不能自遏非若瓦砾无知朽腐不灵终没没以无闻耳然殊珍上瑞初不苟合孰能感而致之自非厚硕忠信无愧幽明如张茂先者焉剑胡为而来哉惜其逢辰不竞怨祸方新忠荩云亡王室沦没呜呼是剑也苟得其时使刘李用之必挥拂白蛇之卧使朱云请之必齮齕佞臣之颈付之荆楚之客必喋血虏庭加之晋郑之敌必三军白首岂不壮哉观其凛凛之风荧荧之质必不绕指柔必不自挺出必不为属镂以害忠良必不为含光以夸幻惑必不铭金字以?奸雄必不饰犀文以资玩好必不潜於鱼腹以成窟室之凶必不舞於鸿门以快沐猴之怒倘不遇焉寜霍然变化蜿蜒於深渊寒濑之中若将终身耳用则见不用则隐视彼良庖之刀族庖之刃刓蔽折缺岁月而频更犹冀磨砺钝澁以希一割之效者岂不万万相悬哉昔吴王阖闾铸剑二阳曰干将作龟文隂曰莫耶作漫理茂先得之於异代欵识宛然迹其显晦莫知所自岂在在处处隂有神物护持耶自吴至晋数百余年而剑一出出不数十年而化去自晋至今又几千矣异彩荧光一何辽落也岂象纬之学精研者寡莫能指纵耶将乾坤伟人世不常有无以召之耶抑神宝去来自有定数非可以岁月期耶方今风尘霾晦威柄倒置政须此物以毕能事吾闻白水之滨鵞峯之下有异气焉亘天拂云久而益耀方与博物之士仰观俯察表而出之庶几絶代之珍不陆沉於今日仍招之以辞曰
宝剑来流天精百神观三年成宝剑来光陆离莹鸊鹈?鲸鲵宝剑来抚七星蔑流英掩青萍宝剑来骇风胡誉倾城价论都宝剑来奉君王定四夷临八荒宝剑来应时昌时乎时毋深藏
温公隷书铭
公砚已瘗奸魂夜悸公墨沾池潜来湘累假其余声所感如此矧公真笔剑戟交倚挂之高堂浮虑尽死我观公书识公胸次天地输诚风霜荐厉吐而发之兹其余事公之立朝营营仇敌不剿其刚不披其殖障海一篑排风孤翮始訾继斥卒伸其直世衰道圯喏喏唯唯有笔如掾微公莫使我铭其尾吁嗟已矣
屛山集卷六

[book_title]卷七
钦定四库全书
屏山集卷七　　　　　　宋　刘子翬　撰表
代直阁南剑谢表
枌社引嫌方趋严召镡川易守骤拜恩除力小知难宠深极惧伏念臣猥以凡末误蒙使令敢怀择地之安思効捐躯之报自昔宼攘之役祸流建剑之间瓦砾相望坐待流移之复新陈未接日虞饷馈之空稍鉏复出之奸与变惟新之俗五月讵闻於报政两州遽沐於更符地悉凋残任均劳剧考其已试固知五技之穷责以後图庶补东隅之失恭惟皇帝陛下乘光武中兴之运先孝宣共治之良悯时囏难轸念黎庶谓遐陬习於为乱岂德意壅而未宣以臣闽人谙其土俗使之奉行条教或能安集流离曷副旁求祗深兢惕臣敢不博询利疚袛导隆寛劝勉农桑俾复归於饱煖解除苛娆冀少养於疮痍
代贺天申节表
赤伏彰符方协兴王之运猗兰肇庆欣逢诞圣之期专效嵩呼仰增鸿筭恭惟皇帝陛下囏难嗣统寅畏御图兵虽用而不残德遂加於无外归仁孰御初同亶父之去邠修政益勤终美宣王之攘狄天申福佑人沸讴歌臣迹滞偏州梦闻清跸瑶觞献寿怅莫缀於朝行金监纳忠愿少俾於渊听
代宝学白州谢表
幕府赞襄初无善状公朝慎罚止弃遐荒咎积惊心感深流涕伏念臣受材謭薄逢世艰难痛黠虏之乱华悼先臣之死节顷因人乏出佐戎行虽谊切君亲常藴枕戈之愤而敌忘彼巳终怀负职之愆黾勉五年召还万里既久隳於成绩宜荐致於烦言谤欲谁分孽由自作晋师讨败难逃先縠之诛虞典从轻姑示三苖之窜兹盖伏遇皇帝陛下广天地涵容之德收雷霆震讋之威谓臣误国虽多察臣初心可谅肆埀大惠特赐微躯敢不念往知非虽穷不怨身縻瘴海此生尚觊於生还梦绕沙塲効死寜忘於死所
代宝学漳州谢表
十罪并闻分己甘於诛殛五年两谪恩尚许其全生闻命疾趋拊躬流涕伏念臣猥才凡下临事濶疎误被选抡浸尘班列昔参戎幕已无裨赞之劳再奉籓条又乏循良之效志力虽期於自竭功名常叹於数奇不移匪石之心果获羸瓶之咎衅愆已积虽擢发以难陈章疏交弹顾噬脐而何及兹盖伏遇皇帝陛下尧仁广覆汤网宏开念臣颠沛於戎行心惟尽瘁谓臣数更於宥典特与从轻臣敢不怵惕以思屛营自守投闲置散已叨善贷之恩补劓息黥庶几改过之善
代宝学谢复宫观表
负罪至深甘从永弃疏恩甚渥许遂生还尽复文阶仍叨祠馆荷宠光之杂?惊涕泗之横流伏念臣顷以琐材误蒙器使虽临难不求苟免効死捐躯而筹边非其所长终成误国孟明之耻未雪乐羊之谤已盈疎远易离爱憎相半责五载旷瘝之咎固无所逃腾一时萋菲之言亦已大甚衆欲挤之必死臣敢保其余生御魑魅於遐荒触炎?而就道危机自践没齿何言岂期流落之踪更沐甄收之惠兹盖伏遇皇帝陛下仁不忘远道唯至公善贷且成恩每深於含垢寜僭不滥网或漏於吞舟致此迂愚亦蒙昭洗臣能不佩韦是戒食蘖知艰在畎亩不忘我君愿希前哲执干戈以卫社稷图报他时
代张丞相辞免不允谢表
涣号已孚愚诚莫达处非其据愧溢於中窃以古称论相之难朝以得人为重况属艰危之会尤须辅佐之良岂惟料胜以折冲亦在安民而和衆有王导济时之志能舒朝廷之忧怀谢安镇物之情坐致淮淝之捷以今多事特异前闻鏖兵殆困於连年驻跸靡闻於定所邦之阢陧念底定之犹难狄固贪惏肆凭凌而未已倘失畴庸之任益乖恢复之图如臣者起自书生谬承天奬拔贱迹於覊单之日识孤忠於丧乱之秋偶际风云得阶尘露入同宥密初无借箸之奇出总戎机更昧干城之略既辜注倚宜速谴尤召还方迩於清光爰立遽膺於异数息黥补劓顾往咎之何追经体赞元岂薄材之能强恩?甚渥报塞谓何兹盖伏遇皇帝陛下道广舆图仁深覆被谓臣材虽至陋察臣事不辞难敷告外庭诞扬显册处以钧衡之地委之调御之宜责任如斯孱微曷副臣敢不益思自励期称厥职守一节之精忠造次於是廓九土之氛祲死生以之
代翁殿撰遗表
传薪焰息将随化於大钧易箦气微愿输忠於半藁伏念臣受资朴讷奋迹单平风猷辄慕於古人诗礼仅传其家学初沾世赏方伛偻以循墙继窃科名遂夤缘而随牒未更繁冗已玷清华无一介之先容辱前朝之异遇编摩书局黾勉郎曹参陪三老於贤关领袖羣英於秘府官箴恪守岁龠易流传癖书痴性虽安其所好客嘲宾戱时或叹其夕淹但直道以事人耻曲学以阿世至乃东州怀绂淮部乘轺敢图择地之安惟励匪躬之节属中原之云扰当陛下之龙飞趣归行所之班俾典奉常之职绵蕞之仪未就蒲柳之质已衰一返家园五更祠馆朝有着而廪有给叨冒为多壮也仕而老未休丝毫无补今则已婴沉痼难羡反生重念臣自幼读书即知论古愤张禹临终之请惟诉?情喜史鱼絶命之言犹存忠谏操其悃愊灼见正邪虽真伪或混於平昔之时而隐微必发於死生之际臣今惫矣心切戒之敢伸奄奄之言仰凟高高之听伏惟皇帝陛下日新圣学躬揽权纲中华之服裂五千天惟授德列圣之基埀一百民实归仁诚既洞昭祸斯潜弭岂待期期之夕克全复复之功臣即弃明时莫瞻盛举未草浯溪之颂定愧怀鈆倘平伊洛之戎固欣含受
劄子
论时事劄子八首代宝学泉州作
江北
臣窃论今日国家大计莫先战守二策因险为守则守易固因守为战则战必克自古倚长江之险者屯兵据要虽在江南而挫敌取胜多在江北故吕蒙筑濡须坞而朱威以偏将郤曹仁之全师诸葛修东兴堤丁奉以兵三千破胡遵之七万转弱为强形势然也今日淮甸虽置守师而无坚壁无聚粮或营一师之市或聚乌合之徒敌人一至则冰散瓦解千里荡然长江之险舟楫之利固已与敌共之虚声所摇人情骚动此由江北籓卫之不立也臣欲乞将淮甸郡县不必尽守故城各随所在择险据要营置寨栅守以偏将敌来仰攻固非其利若欲长驱深入则我缀其後二三大将浮江上下为之声援敌之进退堕落吾计中朱威丁奉之勲固可图也江北籓卫既立陛下移跸建康观时待衅以定中原此万全之策也
荆襄
臣闻善奕棋者不争边角之隅善立国者必强腹心之势若今日国家暂保江左形势之地若缓而甚急者荆襄是已荆襄西通秦蜀东连吴会北据汉沔昔人以为用武之地故三国战争皆出於此得之者强失之者弱自丧乱以来莾为盗区国家多事未遑经理亦幸敌人弃而不顾殆天以资我也今千里空墟固难卒守臣谓宜将荆襄合为一路增重帅权暂治公安益兵聚粮为战守计分遣别将渡江据险置栅募民耕种积以岁月更为後图一者贯通秦蜀无断絶之虞二者控扼上流如首尾相应三者窥阚中原有卷席之势是一举而获三利也今不早图万一敌人先之则主客不侔利害易辙复欲争之固已难矣欲望陛下沉机独断亟诏大臣讲论措置先事虑事以强立国之势
禁卫
臣窃惟艺祖削平僭乱聚天下精兵以强京师取太原兵以为龙卫取幽州兵以为神武左右员僚本藩镇厅头也左射拱圣本诸州骑兵也忠节之军升自川陕虎翼之军选自江淮凡此之类不可悉与皆总於三衙训练精闲故能坐制四方如臂运指自南渡以来禁旅凋耗劲兵骁骑分隷诸将沿江戍守盖救纷解急支吾目前未暇长顾远虑也昔周瑜拒魏而吴王提重兵以为後援锺会伐蜀而文帝率师十万屯长安二主岂不知指挠目顾端拱仰成哉盖尾大不掉末大必折其所防者深也今三衙兵虽稍收集而寡弱未振欲望陛下远鉴吴魏居重驭轻之术近法艺祖以中制外之权选徒蒐卒益增禁卫仍择腹心忠亮之臣分为统帅则威声所憺非独折冲御侮亦所以强本固基为社稷久长之计
守江
臣闻善固圉者不显为必守之形善胜敌者不示以可乘之利所以消祸乱於未萌沮奸谋於将发也窃读旧史见六朝之守国也皆轻戍江北重戍江南因险而守因守而战内强根本外镇边陲敌来则出骁将合锐兵先事而逆击未便则清野鄙据要害伺间而後动故北兵迁延乏絶畏首畏尾往往狼狈亡遁大约皆此谋也昔陶侃不城邾其说谓设险御寇政以长江隔江而城非三万人不守引敌致祸实此之由若虏有可乘之会又非所资侃非失形势也缓小利以全大利也蔡谟谏止诸镇北移其说谓时有否泰道有屈伸须养威待时虏若送死敌之有余弃江远进亦吾所短谟非畏怯也知用其所长也何承天论守边之计谓斥堠之交非耕牧之地曹孙相持江淮之间所居各数百里宜坚壁缮兵以待敌来承天非泥古也事有可法也侃之练事谟之见远承天之烛机审利害於当时埀龟监於後世臣窃见比年以来虏频盗边肆凶抢掠淹留冬春虽王师驱逐屡挫其锋而凶焰未熄犹轻南向盖今日形势事宜略与古同夫雷动风驰不难於必胜形格势禁实本於沉机愿陛下诏帷幄之臣稽六朝重戍之谋考三千慎守之策固本保边隂消戎诈庶几不动声色疆场妥安我既出於上策矣彼犹贪冒南来是符坚淮淝之辙复寻宋武燕秦之役可举也
舟船
臣窃惟长江之险虽本天设实由人用拒敌之方不特防堤岸塞险隘而已维樯舰据津流则其险十倍飞棹檝冒风涛则其险百倍东南立国战守之利无出於此伏见廵省以来暂驻吴会虽有守江之名而无用险之实舩舰率皆草创水军不甚练习且海船入江则颠沛不行步兵乘水则惴栗失措官司奉行措置姑欲毕事而已陈利害者以为常谈习游泳者以为末技未思临机对敌何以取胜故向来邀羯虏於长江攻羣盗於平湖战多不捷职此之由窃考六朝舟楫之制名字虽不同要之大舰利於控扼若五牙艨之类是也小舟利於走集若金翅油船之类是也大舰有飞楼有拍竿有长橹屯兵走马可容西北劲兵以当冲要小舟欲轻快追逐须择吴越水工轻果善没者负船凿舰出入湍流见之若神敌人所以魂惊胆堕也昔李氏水军敏锐周人莫当孙权浮江万艘魏人畏遁用我之长乘彼之短此制敌之上策也欲望下诏讲求舟舰大小之制南北士卒之宜严械之用训练之方专委统帅以备强敌
南兵
臣伏覩朝廷向来数调诸路禁兵沿边戍守多即逃亡议者便谓南人脆弱终不堪用臣昨知泉州日尝呼逃卒审问其由皆言非怯懦畏敌亦非劳苦思归只缘拨属诸将南北人情不通非礼役使横加箠辱未尝预闻金皷之事衆情愤愤遂皆溃散凡推验十数人供荅略同因知逃亡非其本心况南人素号剽悍春秋吴越之覇六朝晋宋之捷不闻资兵於他境取材於异代今犹古也岂独不可用哉特用之不得其术耳自今诸将之兵虽足战守无仰於此然国家养兵额衆费大不应艰难之际使无缺食比年以来训练亦精士气思奋臣愚欲望调各路禁兵自远及近更番出戍别立统帅不隷他营分屯险隘不当虏冲连营缔垒张大形势使之耳闻目覩渐熟征战秋出春归不恋乡土岁月积久习以为常缓急调发人情不震可以集事
吴蜀
臣闻击首则尾应击尾则首应击中则首尾俱应此昔人论一阵之势也臣窃谓一国之势亦然两国相持雌雄未决能尽用其力者强不能尽用其力者弱尽其力者其力合也不尽其力者其力分也战者力常合守者力常分上下一体者力常合远近异谋者力常分此必然之理也国家自南渡以来保有吴蜀而羯胡侵扰殆无寜岁往年数窥梁淮故江左稍安比年频犯江淮故未入蜀境丑虏之衆弃其所长梯岩险冒涛江蹈必死必亡之地而我未能收其功者盖彼无畏首畏尾之虞而得全用其力也昔三国鼎峙吴蜀为异邦然当时所为谋困曹魏者常万里尅期表里相应况今二方一统力不应分窃见金房荆襄境壤相望乃西南之交吴蜀之会也若虏廹近江淮陕蜀之兵当稍循金房而南若窥全蜀则江淮之兵当稍循荆襄而北批亢捣虚互为声援以分虏势庶几狂狡之谋不敢轻动动而乘之万全之举也
募兵
臣闻衆不可已楚兵所以威晋多而益办汉将所以成功窃见金虏叛?数窥淮甸诸将驱攘奋击虽获酋渠殱丑类捷音系道然鏖兵酣战杀伤殆相当也似闻诸营阙额往往逐急招填不暇铨择多出於佣雇厮役之流未必皆勇悍骁雄之士平时可以充数缓急恐难当敌臣闻自昔战争之时裒兵益衆固非一途或取之内郡如萧何发关中卒以补兵缺汉威复振是也或取之盗贼如诸葛恪取丹阳劲民深加慰抚籍为甲士是也或取之逃亡无赖如马隆募洛阳勇士无问从来立标简试自成一军是也欲乞明诏诸将应兵阙许申陈於诸路选募况荆粤之人尚气喜鬬困於闾阎不得其欲或多椎埋犯法贩?为奸久之探丸弄兵遂为剧盗若加收籍使之勇於公鬬非惟强兵而威敌抑亦弭祸而安民是一举而获二利也
代张丞相辞免劄子三首
一
承命兢惶心顾靡措伏念臣顷以罔功自招物议分甘屏弃没齿无言仰蒙天度包容龙光不替更於流落深轸眷慈而臣循省未几遽蒙环召琳馆旣叨於优逸经筵获持於穆清恳切未陈心犹有待岂意悞恩遽及擢位宰司自揣庸陋曾无一可灼知舆论孰以为宜伏望陛下察臣诚衷亟行追寝庶几孤迹终遂保全上不累於眷知下得全於素守
二
比罄忱诚未蒙开可再念臣勤勤之恳非敢饰辞诚以当轴处中之任实安危治乱之源苟非其人国家何赖今陛下宵衣旰食思济囏难英俊并驱犹恐不及以臣疲懦虽欲竭虑毕精终恐无益况臣五技之穷见於已试强颜素餐谤议必盈高位疾颠可不深戒伏望陛下护其所短用其所长勿以反汗为嫌惟以得贤为急许臣且奉殊庭安其愚拙则毫发之间或得尽其区区
三
温诏屡颁靡容逊避深惟陛下所以推择之慎眷倚之深加於微臣者可谓至矣且臣非不知宠荣之可慕事功之当勉然而义有未安不能但已盖与其招尤速累自讼於他时不若守分安愚恳祈於今日在臣之请犹为有辞伏望陛下扩天地之包容埀日月之临照矜其诚恳曲赐听从庶俾危踪得全无过之地臣之万幸
屏山集卷七

[book_title]卷八
钦定四库全书
屏山集卷八　　　　　　宋　刘子翬　撰啓
贺鲁漕除直秘阁啓
伏审拜宠枫宸升华芸阁属公朝信赏之日增外台待节之荣某官夙受眷知特膺时选方六龙之南驻视百粤为近籓恊济军需实烦心计事尅期而取办固非一端下不扰而告成斯为尽美休功蔼着优渥宜颁清游始历於瀛洲迅召行趋於天阙某言念崇墉之迩俯慙趋谒之迟面贺无因心驰徒切
到任与张守啓
恭承朝命来佐郡符当大贤怀绂之初属贱子弹冠之日叨恩有自托庇惟新某官操履端修器资闳远有慷慨忧时之志抱纵横应变之才早拜宠於枫宸仍践更於棘寺释之持议可重振於家声由也片言实兼资於儒雅猷为蔼着委任弥隆一麾临荔子之邦千里被棠隂之化旧深仰德今幸依仁飞诚辄见於手书展礼将期於面觌
谢邓倅啓
桑梓之封疆密迩久托为邻萍蓬之踪迹蹉跎未仰德表撝谦不间瑶翰先临仰慙推恕以待人讵敢设辞而文过恭惟某官诗书雅胄簪槖名家才猷擅当世之奇议论发古人之奥屡专烦剧益蔼声华旋擢佐於郡符念未偕於人望士元试政已观展骥之能景倩还朝行起登仙之叹某退藏旧隐政窃余辉修诚辄见於手书载贽终期於面觌
贺李丞相年啓
伏以履而後泰易推爻象之占正次於王史谨春秋之法某官三朝实德间世宗工申申燕居虽暂安於湖海几几赤舄终行归於岩廊履此休辰宜膺殊福某一去门阑之久荐观岁龠之更莫获称觞徒增善颂
贺李丞相冬至啓
史书云物纪麟笔之五年复见天心验牺经之七日某官精忠许国巨业济时遇事见哲人之难以身任天下之重险夷一节出处两全商鼎盐梅梦昔形於帝赉周诗衮绣人咸跂於公归履兹长至之辰宜纳朋来之庆某职居佐郡礼废称觞辄布露於尺书莫趋陪於丈席
贺新宪啓
光膺宸诏荣领宪权当抱鼓之屡鸣恨绣衣之来晩某官当朝雅望济世通才披渊衷特逹之知属要路践扬之夕猷为蔼着委寄弥隆当兹多事之时出领持平之任论刑推恕寃伸画地之囚稔恶必诛威慴潢池之盗方依鸿庇尚阻鳬趋徒引领於行台敢驰诚於尺牍其如祝颂曷庆敷宣
贺谢参政啓
显奉明纶入参大政人惟求旧宜居辅弼之联民具尔瞻益见庙堂之重某官襟怀玉粹识量渊深腾声誉於妙龄揭仪表於当世涵泳圣贤之道臻厥大醇发挥盘诰之文极於深厚久翺翔於禁从暂偃息於侯籓辰告屡闻民謡蔼着世属艰危之运朝思开济之臣帝曰俞哉谁如公者趣赐锋车之召峥膺宗伯之除位高而色弥恭才大则任斯重果符睿?擢贰政机忠谠在朝可沮淮南之议威名继世伫收淝上之勲恊济中兴益观远业某儒宫晩学海郡微官当整斾之来归获望尘而贽见屡陪末席欵奉清言侧闻宸命之颁实倍常情之喜长裾可曳莫趋元礼之门阑短幅交驰深愧子云之笔札
回耿龙图啓
伏审高轩压境方窃喜於望尘专价踵门猥先蒙於折简礼乖常分愧集微躬某官识量渊深风神粹美道术逢原而自得声名欲隐而弥彰秀发妙龄显跻华贯风云际运熙朝独步於要津父子传经後学饱闻其余论久翺翔於禁橐暂均逸於祠宫壮猷壹郁而未施雅志雍容而有在艰难避地仲宣聊寓於荆州密勿绸缪贾谊行归於宣室瞻承伊迩慰怿何量
贺宣抚李相公啓
拜命行朝宣威南裔舆情均庆否运潜消窃以黠虏不庭兵无虚岁中原失御祸徧九州方困凭凌靡皇经理眷乃长沙之地莾为羣盗之区天诛以远而未加凶焰莫惩而愈肆阻湖湘而自固据城邑以相残固欲安之每轸渊衷之念其谁任此佥云旧德之宜某官佐佑三朝仪刑百辟总戎疆场远过於长城决策庙堂匪资於他相念艰难而守节不变处进退而唯道之安久均逸於殊庭爰专征於外阃兼制岭南之地更分麾下之兵幕府肇开坐致英髦之集戎旗所指遥知氛祲之清乘兹破竹之机孰压建瓴之势益隆勲业再任钧衡固中兴不拔之基为四海更生之福某猥居官守侧听除音知公论之攸归窃私喜而不寐徒得君重谏密简於帝心无以公归愿亟符於民望
贺翟参政啓
显奉纶恩入参机政人心胥穆国势增隆窃以季梁在随强敌闻而不伐王导辅晋有识知其无忧历观世道之兴衰实系人材之用舍天其靖乱时则得贤某官造道闳深挺材刚特飞英声於四海结睿眷於三朝鳌禁再登共识王言之大虎符屡剖独推治行之高持橐有年挂冠未老起佐多艰之运荐膺求旧之图三聘肯来人快争先之覩一言默契上兴见晩之嗟益耸民瞻进陪国论经济谅行於素志扶持立底於昌期某未觐光仪逖闻明命进由儒术竚观致位之荣【阙】　　　寜愧书门之诮
谢李参政举知己啓
夙荷见知常许成风之斵遽蒙论荐过形推毂之言揆实无堪近名增愧窃闻君以任人而逸国由得士而昌矧兹多事之时尤资羣策之助洪惟上圣务济丕图念皇祖之贻谟閲近臣之奏藁谓孟轲之言一善如宋王何若陈襄之引羣贤有温公者遍咨迩列咸举所知慨尝胆以思危赖同心而底治想其风采方倾惓惓如饥渴之怀辱在搜扬宜得荦荦真英雄之士如某者自守拙直无他技能早惟经笥之躭晩悔儒冠之悞夤【阙】末宦奔走四方叹州县之受恩敢囏难以辞事岂期慰荐俯及庸虚某官黼黻皇猷权衡士类雅抱每存於谦挹清流皆喜於攀依品题所加名誉增重揽英髦而列上仰副旁招置愚陋於其间恐尘清举出於过覆何以仰承某敢不蚤暮以思视履惟正途虽穷而益励时苟至而则为奋不顾身誓不羞於前烈伸於知己辄自见於一言
贺吕相公啓
伏审某官显奉制函入持魁柄凡搢绅有识之士莫不倾耳拭目以俟复平之期若闾巷无知之民亦皆延颈跂踵而起更生之望盖以狄人之内侮实乘中国之久安二圣蒙尘累年於此至尊尝胆惟日以之思得非常之材叶赞中兴之治某官阁下气锺英特德藴忠忱学博综於古今识徧周於夷险值艰难之厄运荷密勿之深知肱股之力为多社稷之功莫大旄头尽落无复彗於紫薇羲驭再升遂安行於黄道荐膺图任益罄谋猷用能身任安危不以贼遗君父将坛暂建捷奏交腾周公东征既有四国是遒之咏宣王北伐可无万邦为宪之臣还冠迩聨适观远业人神必将开泰夷夏咸以欢呼整顿乾坤实赖经纶之手光辉竹帛载惟雅颂之音某久托帡幪猥叨齿记念先公之在日尝辱交游偕同产以登门仍加慰荐况遇旁招之日适兹自效之秋其为欢欣实倍伦等
到任与祖漕啓
守拙杜门久卧桐孙之圃叨恩佐郡朅来荔子之邦仰由推挽之私更记帡幪之庇某官道穷阃域文富波澜持身凛刚毅之风接士见温恭之色早冠天庭之第独深宸扆之知旋驾税於杏坛荐参筹於槐府清声蔼蔼要路駸駸独当艰棘之时出领转输之寄盖六龙驻跸地益重於全闽而四牡观风恩独荣於故里俯怜疎逖曲赐吹嘘某敢不益励操修恪勤职守匪悦干时之誉庶迯窃禄之羞
贺漕侯郎中啓
睿恩中发使指外移顾休宠之惟均视光华之益远某官材推英特识妙机深早驰誉於簪绅久践扬於中外暂辄荆襄之节来持闽部之权易地皆然无施不可登车揽辔夙有志於澄清尔界此疆固靡闻於恶斁即观奏计别竚图功某自揣疎庸方祈覆护阻趋门而面贺徒伏纸以神驰
贺新漕徐学士啓
光奉宸恩远将使指轺车压境列郡趋风某官德宇闳深才锋淬砺夙着清朝之誉荐膺当宁之知擢自州符峻持漕节属宼攘之甫定念兵食之犹繁馈饷连年岂有红朽之粟流移失业更多白着之科事固从权民实重困经画政资於善计艰难庶底於昌期某托庇之初效官有守辄修辞於庆牍莫旅进於宾墀
贺新任梁提举啓
光奉宸纶出将使指重摘山之寄委增衣锦之荣观某官材应时需识周事变腾一时之妙誉结当宁之深知适兹艰难屡司繁剧巳懋飞刍之绩更宣持斧之威事有甚难每责成於仓卒才无不可故所至而优游暂弭节於周原行召还於宣室某效官有守趋贺无因尝叨半面之知喜托二天之庇
贺知泉州通交代啓
万里还期殊乏观风之效一麾得请俾为将母之行已蒙吹借之私更忝交承之幸恭惟某官气涵刚大学造精微皇皇王国之羽仪抑抑士林之轨则早逢盛际荐历要途誉望甚隆共仰卿才之美行藏自信益知吾道之尊顷借重於侯藩复就移於使节上心简在舆论攸归揽辔登车暂展澄清之志簪笔持橐行趋禁近之聨某夙荷爱知尤深愿颂门阑伊迩即谐道旧之懽景仰匪遥顒企告新之政
代与赵提举啓
提举博士器资凝远业履光明清名夙冠於士流古道益尊於师席身膺临遣增重使华干山海之羡饶供国家之调给政资儒雅庶逹经权休声已着於外台召节行归於中禁
代与江给事啓
宫使给事学穷损益知逹经权早登清要之途特注顒昂之眷优游琐闼备殚献纳之忠偃息藩方绰有循良之誉久兹均逸未副佥俞
代与李丞相啓
岩石具瞻久仰威名之重龙门阻越未亲颜色之温敢通咫尺之书少布腹心之藴恭惟宫使仆射相公道推先觉望重本朝孟荀为儒者之宗伊吕乃圣人之偶羯胡外侮艰危永赖於壮犹炎运中兴螭廷首登於一相运化钧陶之上救民水火之中险阻荐更忠诚自信出处动四方之耳目话言为今日之典谟卓尔元勲涣乎百世暂均休於祠馆俄借重於侯藩周公居东既有四国是遒之咏宣王北伐可无万邦为宪之臣伫冀衮衣之归式符寰海之望某猥以凡末误膺使令虽智力之自殚叹事功之难立荏苒岁月之久蹉跎毁誉之间
代贺范参政啓
肃闻明命登用真儒国是所归人心胥悦恭惟某官秉心端慤履道深醇皇皇天陛之羽仪侃侃士林之凖则顷从琐闼进直北扉虽骤膺神圣之知实久系中外之望审成败安危之会罄论思献纳之诚伍符尺藉异太阿之倒持悍将强藩无四牡之项领由播告之旨不匿故远近之听咸孚是宜益耸民瞻越陪国论真才既不次而用素藴必度宜而施裁议於中何愧唐朝之内相指纵有自终为汉室之宗臣某奉祠屏处闻报後时望两地之深严莫修庆礼承二天之庇奬弥剧懽情屏山集卷八

[book_title]卷九
钦定四库全书
屏山集卷九　　　　　　宋　刘子翬　撰祭文
祭翁殿撰文
堂堂老成国之龟玉进则光朝退斯美俗天其靳耶夺之何速呜呼哀哉维公之质岳重海滙学穷古书道通圣门本朝取士科张甲乙伟人巨公皆此途出公亦欣然飞声腾实贤俊之关图书之囿孰游其间惟德之懋公亦欣然来为领袖怀绂承流乘轺光远时以外移为仕之蹇公亦欣然屡膺临遣愠色三已荣轻九迁浮云卷舒何往不安公亦欣然老於祠官惟公行藏曰有义命物智时机无心而应蘂笈探玄麟经纂圣得意忘年怡然处顺惟我小子与公同乡交旧年契奕叶有光晩获从公素心始偿见必我留宴笑坐旁公虽病矣神气内强袖手不言色惠满堂大化密移远游不复寿格睟容闷於一木楚些徒招秦诗莫赎设醴陈殽文以相之诚可达幽公其亮之
祭翁郎中文
呜呼文人才士天所惜耶幸而有之何多厄耶将理有乘除而物无兼得耶抑人定者胜天而造物不能与之争力耶呜呼孰谓我邦遐荒陋僻人物之奇而有士特自谓儿时已惊超逸士友咸曰是必将耀乳虎之阑班奋雏鸾之羽翼也游宦平生声华籍籍倚坚而摧履坦而踣所图则多十不酬一士友为之说曰大器晩成彼锐进速腾固旋败而亟失也濬海崇山笔无勍敌才者疾其胜已不才者疾其轻已白首穷年流离窜斥呜呼今者死矣曩说不雠皆拂膺而为之太息也然而士特之文角立杰出罗万象乎笔端焕丹青乎胸臆他人缶鸣我则雷惊他人杓盈我则川溢生乎以此润身死乎以此埀名造物之遗士特者厚矣彼穷达信黄粱之梦寿天同白驹之隙也失之锱铢者泯泯如彼得之丘山者永永如此较轻重於斯言则九原可以自慰士友可以亡戚也
墓铭
致仕祝君墓志铭
绍兴三年三月六日致仕祝君卒五月六日葬金相山之原其孤可久来请铭祝君余之父友也其孤又余姊壻也来请铭以旧姻之故也而不辞所以终我祖我父之惠好也正议公曩游学时忠显公侍君之诸父深相交结倾盖遗缟不足谕也正议曰他日无忘祝氏忠显公既达结昬貤爵光其子孙君亦以此通班朝着示不忘也今君之死余又铭之以申前志以敦外姻以昭潜德以慰孝思也有是四者斯可为铭君讳佑字彦将信州铅山县紫溪人也曾祖虞祖仁覇父世昌君少时刻励思自奋致而宦学龃龉皆不得其志焉初任吉水县岁饥多盗捕获填圄吏白君曰正盗之罪法应受赏君曰道殣相望官弗加恤又忍峻刑而资吾进身耶尽释之白郡守赈给之境内多全活後任福州福清县主簿监建州宝瑞场当路者荐其堪事君曰仆仆不已又将何求遂挂冠而归自是脱略世纷寓意於酒朝醺暮酣不见醒客时与宾友献酬尽欢或悠然独酌赋诗长啸所居有林泉之胜君蹑履曳杖倘佯云间人识之曰此醉仙也君在燕间宠光时至可久立功西域乞回赏以授君牙绯朝廷许之青紫侁侁环戏膝下乡党以为荣观君寛仁乐施湍川为梁如已思济病者与药如已获瘳晩岁絶粒益幸酒美疢遂臻临絶之际所以训励其子孙者皆厚德之言也悲夫君享年六十有六娶周氏生子二曰可久武功大夫贵州刺史主管潭州南岳庙曰可大承信郎二女长适进士黄敷次适余翬孙男三人孙二人彭年松年皆将仕郎皆尚幼
铭曰是非喧喧以醉为籓名奔利驰以醉为归蹈世纷而不染葆天光而自熙所谓德全於酒者惟君为庶几积厚不施呜呼噫嘻
墓表
处士刘公墓表
刘公居建之潭溪九世余二百年矣其初京兆万年县人唐僖宗时有为将军者岁久名逸五季乱子讳庸者南游猎较於此爱其形胜因家焉今推为始祖以其近而可考也皇考忠显公曩使关中尝访京兆刘氏仅有存者某杂着谱牒诸书刘氏陶唐系也自元王交封楚居彭城支????最衍今九大族并出元王之後唐史讥言刘悉出彭城非也京兆刘氏廼九族之一周有石州刺史懿隋有上柱国韶唐史有民部尚书文静自文静子树义而下未详其继惟我始祖之居潭溪也荡拓焚拂以启山林二世而庐室完三世而田畴辟庸生光位光位生玉玉生文广文广生朝议公太素於是崇礼文笃经术谨游从厚风化是载是循久而弗怠识者知其後之必大也公讳民觉字莘材朝议次子也恪绍前修浓薰泛挹早自知名正奉游学时普宁暨夫人老矣公常留侍以故不遑科举之事夫人年九十六而卒公始终孝养敬不弛顔既葬结茅罄哀乡评尚之耋老聚而请曰非公孰为吾党指南公据师席二十余年毓英导秀多所成就忠显之守会稽长乐也尝迎公就养二郡江山大有佳处公从羽流衲子逍遥物外时忠显公欲请於朝官之公曰衰朽那复有此意若欲亢宗则夫二子在盖其恬旷自适世网莫之能撄也公为人淳朴谦厚温温然常以和畀人人皆乐亲之内藴虽深若不叩击似不能言者绍兴改元寇作里中骚动公时已卧疾扶舆适上饶慈氏寺以其年十一月十五日卒享年八十四公娶吴氏司业着之妹也一女适进士吴敏修孙男子翇子子翌以绍兴三年八月乙巳归葬於寿口之原吴氏後公十二年卒享年八十一又三年乙丑十一月乙酉合葬焉寿口潭溪皆在崇安县开耀乡云毕事叔父命某为文表墓姑纪其实以晓方来非敢私亲而侈也
辞曰谷变陵迁山摧石泐死而不朽兮潭溪老人居此室
处士祝君墓表
惟我皇祖宣奉公以道术为东南儒宗着录之士悉皆名流君尝受业焉盖挹学海之波澜润词林之枝叶者也时皇考忠显公在膝下与同研席者甚衆雅奇君因定交焉君业成游上久之会亲疾慨然叹曰竭力为养是亦孝也何必三釡耶拂衣而归自是克勤干蛊祈寒燠暑无巨细必亲人以为难君安而行之君天资孝友遇人以诚内和而外刚士无贤否皆乐亲之而有所惮或有缺行惟恐闻於君君闻而愧切之必改也君隐耕余数十稔攻苦食淡家赀遂丰然於贫窭时亦賙贷有足大者至於拓险径造飞梁稍便於人倾橐不吝晩岁即游岸乡造别宇幅巾杖藜将终世焉俄以疾终时建炎三年八月五日也君生喜学已虽不达训子弟益勤厚礼馆置名儒故祝氏为学者皆有师承而子卣称最卣屡擢荐翺翔国学识者谓将大君门必自卣而君犹不亡也君讳奕字彦思姓祝氏信州铅山人曾大父虞大父仁覇父世昌初娶余氏终娶周氏四子曰中正曰天与皆早亡曰卣曰卤一女适进士傅衮孙男女八人君享年六十有七三年十月二十二日葬於邑之芭蕉坞卣来请文某视君为丈人行虽游宦契濶犹及识君也然安能窥君之所存哉以宣奉公道术之奥忠显公名德之重而君从之游且欵密焉是必有大过人者因考君行实涕泣而表於其墓曰呜呼君之贤可称也哉又可悲也犹幸其有以少慰也君之平生显然可知者固可书也书之人故信之其贤已可称而未尽也以君之才未尽见於设施骤而书之无所考焉人谁信之惧人之不信而不书则君之所藴终无得而闻焉此又可悲也古之士抱才埋没而後世知其贤者是或论其师友或观其所以许与者或迹其为之传记者因得以信之也後之览斯文者由是而求君之所藴焉则其贤可尽知犹足少慰也呜呼君之贤可称也哉又可悲也犹幸其有以少慰也夫
熊氏令人陆氏孺人墓表
建炎己酉岁余兄侍郎从戎川陕时余嫂熊氏已婴病明年冬十一月十一日卒侍郎书来曰闻汝嫂讣弥剧伤悼曩常忧其疾也属吾在行不得视其棺殓故以是为恨也吾归而葬之慰夫亡者又明年春三月二十七日余室陆氏病卒侍郎书来曰国事未济怀恩则亏义弃成则失武一集吾私二疵深矣何以归乎时方艰虞涂殡非策汝嫂汝妇可共茔窀穸相地惟吉涓日惟良送终之礼惟尽则犹吾归也於是葬於建州拱辰山开善寺之东原熊氏建州建阳人故朝奉郎安行之女也慈懿知书年二十为侍郎之配生二男五女长男珙承务郎女恩娘尚幼余皆早亡封令人享年三十六以绍兴二年十月十七日葬陆氏家越州左丞佃之孙奉直大夫寘之女谦淑能琴年十八归余生一女失之享年二十四先熊氏六十二日而葬毕事复於侍郎兄仍刻文以表之辞曰熊氏居左陆氏居右异穴同邱辞诏厥後
屏山集卷九
<集部,别集类,南宋建炎至德佑,屏山集>

[book_title]卷十
钦定四库全书
屏山集卷十　　　　　　宋　刘子翬　撰赋
闻药杵赋
病翁制药斋阁中杵声琅琅然听而乐之因作是赋
窈窕兮曲房空桐隂碎兮玄云浓药杵兮晨舂重扃静兮隐壠冬廓落兮小轩明麦风过兮绿纹惊药杵兮暮鸣千岩迥兮散丁登观其票姚沉着晶荧歘霍举虽一握之微势有百钧之落如唱兮复应将定兮旋跃乍降乍升时散时合幽深如写其凄厉激烈若舒其謇谔喧喧兮方震於厢荣阒阒兮忽沉於寥廓厌市鍜之音陋鄙村舂之韵浊矧羣蛙之閙地徒蝈蝈而郭郭斯盖古今未赏而病翁之所独乐也翁方抱沉疴隐空谷坐胡床据槁木思物底於无厉殆口尝於衆毒因神丹之揉练发员机於磨触琅琅之中独闻和焉自一而生盈万而复徒耳烦於里巷亦腕脱於童仆衆嗤其强聒不休翁好之常若不足或曰声以律和乐由心乐【音效】故桓筝融笛嵇琴阮啸各寓兴以怡神虽异趣而同调彼铁中铮铮耶又何足资夫玩好翁曰木风呜呜如埙如竽谁为吸呼石流溅溅如丝如弦谁为击弹不约而合乃其自然声虽流而常寂听若遇而非缘苟有当於余心又何必八音之变而与夫九奏之繁哉且赏音於澹者与道默契有见於独者与衆必戻亦各从其志焉翁岂恤呶呶之议
溽暑赋
病翁筋骨支离当暑弥剧望雨於南斋之上拊槛而歌曰使天霣珠不可以清烦裾使天霣玉不可以消炎酷想墨蜧之跃渊快商羊之舞陆已而飞霾断野细电摇岳帘绡蛰润柱础流渥心烦寃而若纠思淫裔而增浊疑环居乎曲突乍窘迹乎重橐客有问曰溽暑何气哉翁曰隂阳之争气也席威者穷而未沮鼎盛者出而见闭也隂出为垢阳来为复自一卦推之消长盈虚曾不离乎六也蕤宾之日隂一在内阳五在外而六者之运如星循於次如辐旋於毂向之微者益大大者日益蹙也肇於豕蹢极於龙战贯鱼以柔顺履虎而骄僭盖弱则随强则暌随则睦而安暌则竞而危两雄不并居终必为之变也方其争也奇偶互生刚柔杂袭奔腾海逝蹇嵼山立势均力等屹若勍敌初如秦晋交绥而返斾又似汉楚相持而坚壁彼瀜瀜溃溃者铄为大焦熙熙曜曜者煦为蒸湿也其气烟煴滃【上声】蒙【上声】底滞胶淟【他典切】涊【乃殄切】油湙濡汨【音日】污浥【音叶】被金石而消?【音暖】袭草木而萎薾天地汩【音骨】其清明日月昧其晶晔薄而为雷则隐辚呼【入声】碌【入声】喑噫嗢【音揾】咽旋空欲震郁而不渫激而为风则?【古获切】?【呼获切】蓬勃燥冒翕忽扬污发秽原谷呀呷历庚而伏凡四五旬时犹未歇也客曰然则气之为沴【音殄】厉者耶翁曰不然夫惟争也四时之序乎万化之机行也子独不闻烹饪之事乎实水以釡传火以薪熚炥烜列兮滋炽汹涌潏溢兮骤惊既山鸣而涧吼亦雾蓊而云蒸靡坚革熟鼎俎之味成焉故水火不争为?者怠麴蘖不争为醪者坏辅弼不争为国者败斯言虽小可以喻大也客曰问一得三蒙昧晓然惟清论之慰沃斯烦歊之可捐者耶
哀马赋
叛军继踵入闽驱窃战骑过山岭悉多殒败余感之作哀马赋
嗟哉何闽山之险絶乎方井陉而旷赵视剑阁而夷蜀峻岭标树横峦挂瀑迢嶤嵂屼萦纡阻复势将平而骤起涂稍顺而仍曲穴壁寄栈沿崖转躅昼倚石以传飱暮扪萝而假宿非恋土之邦人嗟此来而何欲栖危走险禽疲兽伏堕峻木之升猱碍层霄之飞鹄矧万马之南奔列长镳而竞逐讶四达之通逵忽丝连而綫属抢攘廹塞互相挤触前颠後升平坑翳渎衔哀结愤而丛徂萃萎者十几五六焉幸而生者皆垂头顾影低摧局促鹿骇麏惊鸱蹲蝟缩脊伶俜而卦露尾焦萧而帚秃鼻咯亁埃肺伤芒谷望长坂以悲嘶想清波而浮浴癣痒疮烦揩墙摅木集彼蚊蝇纷纭缘扑竞咂秽而吞腥肆唇刀而饮镞忽振体而惊飞去来遥而旋复慰已贪惏忘余楚毒当附骥而乞怜知汝曹之碌碌困甚隤豗忧同觳觫驾盐车则蹑足於黔中之步售屠肆则比价於辽东之肉悲夫吾闻之秦赵亘野燕齐迥陆数骑风驰万夫鳞蹙旝影动兮锋已交皷声酣兮战方熟莫不虎熊龙姿云鬃电目负甲士之千钧望沙河而一蹴既却锐以摧坚咸蹂都而践国盖时清则龟龙麟凤呈祥表瑞献图负籙俾之排难济艰虽获千角而网万翎曾不及夫一骥之足噫今日治耶乱耶胡弃兹而弗畜彼踶啮恃性驽骀共族渴饮天河之浪饥耗太仓之粟徒鞯饰文绣辔摇金玉偶备数於六闲气骄矜而动俗责致远之奇功必舆倾而载覆事既失而惩愆亦何劳於鞭扑悼汗血之云亡捐百躯而安赎舟临川而坠楫车向涂而裂轴激壮士之兴嗟诚可悲而可哭夫子曰伤人乎不问马余何眷眷於此哉恐国威之未振骄虏之南牧也
诗
凉月
凉月未出山浮云半空白徘徊步轩窗宛若待佳客经林漏飞辉暎溆生华泽及兹秋景清吾庐更幽寂殊观发秘 藏妙听生寥閴营营息初机烱烱怀新得岂无平生心所乐已非昔天旋河汉动夜久邻机息凄凄感庭兰岁莫霜霰集呼儿温浊醪独酌醉永夕
渡淮
鸣鼙渡长淮霏烟散清晨皎皎初日光照耀草木新横林渡余碧叠嶂开嶙峋移桡失向背烟波浩无垠儿童相櫂歌余心亦欣欣轻帆互相踰画鷁暎流津徘徊望洲渚悠然独怀人樵渔有栖遯寂寞谁问邻暮风飜洪涛鱼虾亦有神四顾天地黑孤舟恐漂沦
山隂作
地势东南尽清江吴越分修途杂川陆游役念良勤相从二三子心期同所欣逢幽不暂憩何由解尘纷抗迹蹈奇石扬情瞩流云崇林拥密翠细草潜幽薰兰亭访旧游昔尝览遗文有生怜共尽兴怀岂惟君逍遥千载上逸兴故不羣风流咏觞乐寂寞今无闻
醉歌赠金元白
南游会稽今十年重来风物皆依然一时冠盖零落尽故人独老空江边西陵仓曹实宂散出无车马衆所怜江亭曳履偶识面凛凛瘦骨余双颧谈兵自是一敌国屡荐不用宁非天胸中跧伏万貔虎静若女子容娟娟我家光禄新出塞羣彦入幕君宜先自言衰髪已种种岂复有意仍腾骞强饭亷颇思故国据鞍马援忘华颠只今左臂虽小病尚想揽辔能周旋兴来且酌杯中酒边庭消息君知否经天太一临坎位干戈丧乱已经久南闽兵败上将戮太原城破羣胡守呜呼国步危若此每惜壮士时难偶猝嗟未是真英雄纶巾羽扇聊从容何当矍铄渡河去一洗塞北烟尘空
独坐
独坐高堂上游观思无极重门虽昼关远岫如不隔长林叶布隂浅涧流波激欣欣物态荣淑气生原隰幽禽感时鸣遶树飞还集常恐逐惊飇无阶恋俦匹兴怀念良游岁月更相及佳人独弃余何以慰岑寂褰裳迷所向望远时伫立心知徒百忧沉思不能释
次韵卢赞元再喜雪
使君新诗来不絶灿灿珠星联璧月黄堂旌斾晓排衙喜见宾僚重贺雪寒儒茅屋补更穿雪余仍值江风颠拟招邻叟共一醉斗酒十千愁费钱南枝又见新梅萼试熨春衫冷难着飘零节物易惊心常恐星星侵鬂脚东阁何当呼侍儿蟹螯不妨左手持参陪後乘尽珠履谁赋刘义冰柱诗
霖雨
霖雨遂兼旬瘴雾盈川谷霏隂入户浮润气滋帷褥溟蒙飞泽远散漫何时足骤响决流渠惊洪发平陆翔禽困滞翼穴兽思冯木衡茅日萎坏环堵无完筑曨葱晚色霁草树曦华沐长雷夜复兴濯濯鸣高屋抚枕不能寐沉忧萃心曲
阻风
晚岁多悲风江湖浪峥嵘扁舟渺无依日暮犹狐征重岗拥滞雾迥隰飘浮霙系舟古岸边缆断舟复横天寒鸿雁稀滞留知旅情颓崖震林谷客子心夜惊披衣待清晓缺月西南明远游多所怀益遣归思盈
闻筝作
月高夜鸣筝声从绮窗来随风更迢遰萦云暂徘徊余音若可玩繁弦互相催不见理筝人遥知心所怀宁悲旧宠弃岂念新期乖含情郁不发寄曲宣余哀一弹飞霜零再抚流光颓每恨听者稀银甲生浮埃幽幽孤凤鸣衆鸟声难谐盛年嗟不偶况乃容华衰道同符片诺志异劳百媒栖栖墙东客亦抱凌云才
建康六感
吴
龙翔大耳儿虎视捉刀人风云竞追逐逸轨谁能遵大皇负英材沉潜欻求伸一呼定南国再战威强邻抗魏既摇岳攘刘亦披鳞组练绕平隰艨艟蔽通津伟哉人物盛成功岂无因代祀已飘忽风流久弥新停桡眺迥陆裂蔓登层闉卧龙昔来游万古怀清尘
晋
日昃无全照南迁事仓忙龙謡方恊瑞星祸已告亡凌迟百年运凛凛危莫将向来问鼎人项背常相望环宫白羽列面阙鸣弦张膺图未跻泰卜世岂在长独怜短辕公推刃杀忠良百身嗟莫赎一恸鬂成苍时移事亦更为宋复为梁惟有采石潮年年到前岗
宋
寄奴真伟人落拓龙潜地据筵呼五木已有吞世气世期值阳九天纲日沦替偏邦或跨州卑号犹称帝匪乘艰棘运英姿畴能济南戡奠番禺西狩澄泾渭功虽与世隆道亦因人废缅怀揖让风黄屋身如寄颓波日奔廹夜壑迁神器巢由独贤哉高踪邈难继
齐
尧宫不剪茨禹室无崇壤巍巍天步隆万代犹可仰荒哉二三君经营务华敞落柹满清江飞斤殷遥响疏渊引澜澳筑圃迁林莾筋力毙民躯赀财倾国帑雄心独未倦矫首生遐想时值陵谷变无事犹悲曩殷忧易兴怀逸乐难终享过客问青溪荒畦棘花长
梁
开图属英睿失国由昬愞斯人异前修拨乱旋致乱轻刑下益肆厚爵臣弥叛聪明驰万几精苦徒宵旰凤冕敬方袍鸾旗游彼岸悠然弃从怀临机复难断那知千佛力不纾一寇难酒色覆商周神仙荡秦汉趋亡固多轨荒迷卒同贯微圣常鲜终抚册三慨叹
陈
悲风啸荒垣歌断庭花曲璧月夜沉辉琼树春销馥郊圻游从盛想像犹经目丽景明新妆清波暎鲜服承恩属令姿被选皆华族朝从结绮游暮向临春宿意高时忽谢步远涂方促荣华事不长哀乐情难足悠悠六朝事转盼风惊烛永怀兴亡端斯文惭丽缛
夜饮
良宵乐未央促席团圞坐佳人意殷懃唱歌属余和幽期贵阔略醉语多丛脞沉沉玉巵酒量浅难负荷岂不怀极懽恐重宾友过褰帷望明河山月衔半破回轩互追奔伞拂檐瓦堕
游朱勔家园
晨晖丽丹楹翼翼侔帝居向来堂上人零落烟海隅联翩际时会振迹皆刑余闺帷尚帝主皂隶乘轩车流威被东南生杀在指呼楼船载花石里巷无袴襦至今江左地风云亦嗟吁叨荣已过量受祸如偿逋荒凉此门路尚想冠盖趋客舸维岸柳邻人罾池鱼徘徊极幽观曲折迷归途夜月扃绮户春风散罗裾繁华能几时丧乱实感余曹郐余何讥此曹真人奴
孤翼吟
哀哀孤飞禽声鸣何悲酸含情若有诉口讷无由宣瞻云忆旧侣悠悠隔山川勿言异类微聚散同悲欢零霜解叠翼错彩销文翰殒身未足辞失意诚可怜羣飞尽投林凌空独翩翩岂无栖巢枝托迹长不安啄食朝竞场流饮暮争源鸣弦应机发薄命当其先长翮易奋飞穷途少周旋风云肯借便一举谁能攀
早行
村鸡已报晨晓月渐无色行人马上去残灯照空驿
寄懒庵
山暝雨连夕今晨天气清遥怀懒庵人高卧掩柴荆幽寂性所嗜萧然寄平生惟应田叟来对床话躬耕
老农
山前有老农给我薪水役得钱径沽酒醉卧山日夕忘形与之语妙理时见益志士多隐沦欲言慙未识
次六四叔韵
吾家小步兵辞林独辉暎携诗过山堂句挟风云润思嵇远命驾访戴屡乘兴订古释羣疑谈玄发清听年均愧质滞禀异惊才峻赖兹时发挥药石攻余病提携兰畹曲笑语柴门静归轩惊急响行炬飘遗烬平生共飘流晚岁同栖遁语言聊写怀补缀酬斯咏
题懒庵二首
幔亭隐沦翁作庵更名懒纷纭万念繁要以一理遣我衰百无长此兴复不浅他时倘卜邻心赏符二阮地偏宾至稀昼静门常掩深房纸瓦明宴坐蒲团稳庭花落禾扫径草繁不剪林泉倦出游况乃市朝远
种菜
傍舍植柔蔬携锄理荒秽桔橰勤俯仰一雨功百倍朝来绿暎土新叶摇肝肺牛羊勿践畦肉食屠尔辈
晨兴
晨兴访萧寺爽气清如沐坐看雨离山飞隂断平陆归途阻夕涨竚立惊幽独曳杖听残钟却寄僧房宿
袖刺
袖刺谒诸邻徘徊寄心赏潭潭广厦深咳唾生余响兹邦怀地宝比屋夸雄敞如何蓬庐士贫贱安所养同翁士特李似表谒巽伯少卿因作醉歌
翁刘异氏居同里奕叶论交今久矣陇西京兆实姻连我既识翁因识李巽卿自洛始迁闽寄食僧房仍密迩盍簪雅好有新旧倾盖高情无彼此酣歌掷剑悲羣公胡为局促荒山中曲肱放浪虽所乐乐此亦知吾道穷自闻胡马再南牧九州何地无兵戎世衰成败不以正奸宄得意为英雄儒生守经昧时变愤切气欲摩苍穹斯言拨弃勿复理把酒论诗差可喜围炉夜语忘刻漏吹灯晓色盈窗几归途草棘萦风袍主人谢客仆御劳云山怅望一回首虎豹出穴哀猿号
下滩作
青山鎻连环白书走鸣瀬迷津毫髪间舟与危石会回渊聚浮沫断璧余澎湃玩奇心若惊览景目不逮悠然一回首孤驿已茫昧停桡念经历履地犹旋愦悲风啸枯林暮野云相盖隔船闻和歌沽酒慰疲怠
偶步
郁郁思淫滞振衣聊萍游云晴霄宇丽绿暗川原幽伫步时引顾心期叹无俦路逢荷犁翁笑我独何求趋尘顾叩之弃去不少留心知所言非龃龉自惭羞归来面空牖默坐穷其由达人隆广度曲士遵偏谋临岐每易惑怨已识未周行藏命也夫吾非斯人流
屏山集卷十

[book_title]卷十一
钦定四库全书
屛山集卷十一　　　　　宋　刘子翬　撰诗
吊史
禽殚繁弱弃兔尽韩卢烹英雄起乘时时徂力难争精魂闭尺穴壮骨扬飞尘凄凉千载下间气凛如生嬴秦失其鹿图王各峥嵘斯人顾盼间汉楚分重轻臣虽替末路君亦寒初盟岂不念畴昔百战同艰辛谁云汉网疎豪俊屡拂萦高蹈欣系鲜括囊闻饮醇
双树
猗猗暎门树团团若双盖微风薄层霄髣髴鬬清籁逍遥步其下秀色吾所爱秋来霜叶红飘落不相待
怀致中
梦觉残夜永山寒气逾清林幽万籁息月出虚堂明披衣坐复起怀人思空盈经时不对面素榻浮埃生遥知念盍簪临风亦关情褰帷望岐路慨然欲宵征无人导我先何因识门庭仰凭鸿鴈飞书词写深诚词多意莫宣益遣幽恨并
弃竹夫人
爱憎情易迁感物思郁纡念昔未弃捐尝侍君子居烦襟一披豁雅抱何清虚蹉跎怨时暮凉德竟见疎飞霜皓中庭枵然委墙隅的皪珠帏深荧煌锦茵铺岂不怀旧恩君心已非初当年纨扇謡抱恨同区区
江山突星石士特欲易为独醒有诗因次其韵
羣石翠参错兹峯峙云林突星名固夸流传经古今幽姿俨向背异态生晴隂怒若抽翠笋端如立瑶簪不有融结奇宁知化工深翁郎丘壑人篮舆越秋岑崎岖丧乱间逢幽亦登临把酒视云汉浩歌散愁襟着鞭虽後余归踪略相寻独醒订讹谬怀人识君心政恐五字诗光芒射奎参玩味不可忘写之朱丝琴
秋怀
哲人叹逝川志士悲廪秋流光不暂停忽忽岁欲周凉飇袭迥野飞霜皓盈畴华林失鲜辉奔谿杀湍流万化倘日徂吾生难独留而我苦不乐旁徨复何求世途多轨辙今行非昔谋徒遵耿耿意龃龉固莫投时乎不再来岂余敢怀尤王道炳日星历骋疲轲邱归与既改斾浩然亦回輈寂寞甯子歌栖迟长卿游客嘲徒自解天问终不酬长揖未免烹说难竟遭囚行藏或大
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>