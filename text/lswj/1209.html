<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="诗文别集。南宋杨万里(号诚斋)作，其子长孺编。133卷。凡诗42卷，赋3卷，文87卷，附录1卷。据《说诗晬语》载，杨万里作诗2万余首。现《诚斋集》中存4000余首，分9集：《江湖集》、《荆溪集》、《西归集》、《南海集》、《朝天集》、《江西道院集》、《朝天续集》、《江东集》、《退休集》。杨万里是南宋著名诗人。他的诗有的抒发强烈的爱国感情，如《初入淮河绝句》4首;有的反映农民的劳动生活，如《插秧歌》、《竹枝词》等;有的描写自然景色;还有大量清新隽永、富于生活气息的小诗，如《闲居初夏午睡起》、《晓出净慈寺送林子">
<title>诚斋集_杨万里_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">诚斋集</span> <br/>
          作者： <span class="inputVal" id="bkauthor">杨万里</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]795011</span> <br/>
          说明： <span class="inputVal" id="bkdec">诗文别集。南宋杨万里(号诚斋)作，其子长孺编。133卷。凡诗42卷，赋3卷，文87卷，附录1卷。据《说诗晬语》载，杨万里作诗2万余首。现《诚斋集》中存4000余首，分9集：《江湖集》、《荆溪集》、《西归集》、《南海集》、《朝天集》、《江西道院集》、《朝天续集》、《江东集》、《退休集》。杨万里是南宋著名诗人。他的诗有的抒发强烈的爱国感情，如《初入淮河绝句》4首;有的反映农民的劳动生活，如《插秧歌》、《竹枝词》等;有的描写自然景色;还有大量清新隽永、富于生活气息的小诗，如《闲居初夏午睡起》、《晓出净慈寺送林子方》等。其诗多用白描手法，不堆砌典故，语言通俗，风格活泼自然，形象鲜明，意境新颖，富于幽默诙谐的风趣，形成自己独特风格，时称“杨诚斋体”。</span> <br/>
          封面： <span class="inputVal" id="bkimg">Z_19398.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]诚斋集
[book_author]杨万里
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]795011
[book_dec]诗文别集。南宋杨万里(号诚斋)作，其子长孺编。133卷。凡诗42卷，赋3卷，文87卷，附录1卷。据《说诗晬语》载，杨万里作诗2万余首。现《诚斋集》中存4000余首，分9集：《江湖集》、《荆溪集》、《西归集》、《南海集》、《朝天集》、《江西道院集》、《朝天续集》、《江东集》、《退休集》。杨万里是南宋著名诗人。他的诗有的抒发强烈的爱国感情，如《初入淮河绝句》4首;有的反映农民的劳动生活，如《插秧歌》、《竹枝词》等;有的描写自然景色;还有大量清新隽永、富于生活气息的小诗，如《闲居初夏午睡起》、《晓出净慈寺送林子方》等。其诗多用白描手法，不堆砌典故，语言通俗，风格活泼自然，形象鲜明，意境新颖，富于幽默诙谐的风趣，形成自己独特风格，时称“杨诚斋体”。
[book_img]Z_19398.jpg


[book_title]提要
【臣】等谨案诚斋集一百三十二卷宋杨万里撰万里有诚斋易传巳着录此集则嘉定元年其子长儒所编也万里立朝多大节若乞留张栻力争吕颐浩等配享及灾变应诏诸奏今具载集中丰采犹可想见然其生平乃特以诗擅名有江湖集七卷荆溪集五卷西归集二卷南海集四卷朝天集六卷江西道院集二卷朝天续集四卷江东集五卷退休集七卷今并在集中方回瀛奎律髓称其一官一集每集必变一格虽沿江西诗派之末流不免有颓唐麤俚之处而才思健拔包孕宏富自为南宋一作手非後来四灵诸派可得而并称周必大尝跋其诗曰诚斋大篇短章七步而成一字不改皆扫千军倒三峡穿天心出月脇之语至於状物姿态写人情意则铺叙纎悉曲尽其妙笔端有口句中有眼云云是亦细大不捐雅俗并陈之一证也南宋时集传於今者惟万里及陆游最富游晚年隳节为韩侂胄作南园记得除朝官万里寄诗规之有不应李杜翻鲸海更羡夔龙集凤池句罗大经鹤林玉露尝记其事以诗品论万里不及游之鍜链工细以人品论则万里倜乎远矣其集卷帙重大久无刻板故传写往往讹脱考岳珂程史记朝天续集韩信庙诗淮隂未必减文成句麻沙刻本讹文成为宣成则当时已多误本今核正其可考者凡疑不能明者则姑阙焉乾隆四十六年十二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
诚斋集卷一
宋　杨万里　撰
诗
江湖集
壬午初秋
居士一丘壑深衣折角巾谁曾令子见忽漫写吾真更不游方外於何顿若人呼儿一笑看下笔可能亲
和萧判官东夫韵寄之
湘江晓月照离裾目送车尘至欲晡归路新诗合千首几时乘兴更三吾眼边俗物只添睡别後故人何似臞尚策爬沙追历块未甘直作水中鳬【浯溪亭峿台永人谓之三吾】
木樨二絶句
只道秋花艳未强此花尽更有商量东风染得千红紫曾有西风半点香
轻薄西风未办霜夜揉黄雪作秋光吹残六出犹余四匹似天花更着香
考试湖南漕司南归值雨
我亦知吾生有涯长将病骨抵风沙天寒短日仍为客酒煖长亭未是家又苦征夫催去去更甘飞雨过斜斜旧闻行路令人老便恐霜毛一半加
题湘中馆二首
清境故应好新寒殊不胜征衣愁着尽凭槛喜犹能乱眼船离岸关心山见棱个中有句在下语更谁曾江欲浮秋去山能渡水来娵隅蛮语杂欸乃楚声哀寒早当缘闰诗成未费才愁边正无奈欢伯一相开送施少才赴试南宫【名渊然蜀人予取魁漕试】二首
我岂登名晚今仍作吏卑文能追古作子未要人知取第真成漫危言良独奇新知谁不乐所要白头期十日九奔命同行半倦游出城愁不早思子悔何由脚底已衡岳眼中犹橘洲似嫌疎过子吾过更谁尤
野菊
未与骚人当糗粮况随流俗作重阳政缘在野有幽色肯为无人减妙香巳晚相逢半山碧便忙也折一枝黄花应冷笑东篱族犹向陶翁覔宠光
衡山值雨
稍喜归途中半程犹愁泥潦未知晴雨来也不怜行客风过何须作许声
至永州城外
恋恋庭闱竟北征槐花唤我试诸生了知归近犹看堠更有愁来即入城愚水端能勤入梦嵛峰何得嬾相迎只应白发持环久见我跫然笑未成
寄别何运判德献移闽宪【名佾处州人】二首
再岁三移节千山一据鞍梅花锦囊古霜月绣衣寒民欲刑几措公於此岂难谁令清庙器未着侍臣冠薄技工奚取知音一已多从公日几许去我意如何梦里关山月吟边楚水波门阑万珠履更试岁寒柯
视旱憩镜田店
走檄堪频捧严程敢少徐虽晴恐非久犹热未全无憩息翻增倦驰驱减壮图诗成兼利害失闷得清臞
视旱遇雨
已旱何秋雨无禾始水声病民岂天意致此定谁生汤爪宁须翦桑羊可缓烹小儒空自叹得到凤凰城
水西野店皆不着宿夜抵石山虚
不着官人宿无如野店何见容幸有此虽陋更嫌他头蝨妨归梦邻鸡伴寤歌此生眠食尔行路总蹉跎
明发石山
明发愁仍集寒云又作屯悬知今定雨正坐夜来暄便恐禾生耳宁论客断魂山深更须入闻有早梅村
涉小溪宿淡山
径仄愁斜步溪深怯正看破船能不渡晴色敢辞寒白退山云细青还玉宇寛险艰明已济魂梦未渠安
题龙归寺壁
题字才前岁冲寒又此行竹能知雨至窻不隔江清走檄还曾了禁人未肯晴息肩更须喜问路可怜生董主簿正道壁间作水墨老梅一枝宿鹊缩胫合半眼栖焉【董生名临胫一作脰】
斜枝饱风雪疎花淡氷玉一鹊忍清寒居然伴幽独
普明寺见梅
城中忙失探梅期初见僧窻一两枝犹喜相看那恨晚故应更好半开时今冬不雪何关事作伴孤芳却欠伊月落山空正幽独慰存无酒写新诗
寄周子充察院二首
乡者豺当路如今虎在山百年诸老尽一段好风还谁谓永嘉末人犹庆历间班心公定可更可押廷班迹远公犹记情亲势更疎忽思参砚席如许据龙猪云步知无那文盟肯弃予只哦五个字不愈一行书
自声音岩泛小舟下高溪
晚日黄犹暖寒江白更清远山冲岸出钓艇背人行舟稳何妨小波恬尔许平大鱼不相报拨剌得吾惊
腊夜普明寺睡觉二首
旅梦忘为客檐声忽唤愁亲庭差未远佛屋不胜秋只麽功名是如今悟解不十年行路饱谁不遣吾休作腊聊村酒依人只短檠略无更可数听到雨无声犬吠知何若鸡寒肯更鸣生来眠不足老去梦难成
腊後二首
待腊惊还过流年惜欲除雨才三日有雪更一冬无游屐妨缘泞寒威恋为炉未须排旅闷犹足助诗娱云暗虚疑暮江空分外寒如何山雨过便尔岸沙乾奈此诗愁得怀哉岁事阑梅残吾更忍不折一枝看
夜坐
欲雪天还暗不风寒自生灯揺无定影火作始然声又遣庭闱讯悬知骨肉情履端犹几日有梦未归程东寺诗僧照上人访予於普明寺赠以诗
故人深住白云隈欲到何因只寄梅岁晚观山吾独立泥中骑马子能来转头不觉三年别病眼相看一笑开说似少陵真句法未应言下更空囘
题照上人迎翠轩二首
寺外秋山触眼明寺根秋水洗心清晴岚暖翠来未了不用高人倒屣迎
参寥癞可去无还谁踏诗僧最上关欲具江西句中眼犹须作礼问云山
得老亲家问二首
节里难为客家中数有书慈亲问归否意绪各何如强酒那能尽添愁不更除旧来贫未仕父子岂相疎济世吾无策迎亲仕屡惊【时全州兵执王守方抚定】乾坤裂未补簪笏达何荣三径犹须禄羣飞不复情山林早囘首诗酒且平生
立春前一夕二首
春忽明朝是冬将半夜非年华只不住客子未能归微霰疎还密寒檐滴又稀捻须真恨苦呵笔更成挥腊尽春还好朝暄暮复寒雨晴终日异衣着一冬难生菜知无分残梅不用看本凭书遣睡转更睡相干
霰
雪花遣霰作前锋势颇张皇欲暗空筛瓦巧寻疎处漏跳阶误到暖边融寒声带雨山难白冷气侵人火失红方讶一冬暄较甚今宵敢叹卧如弓
立春日有怀二首
飘蓬敢恨一年迟客里春光也自宜白玉青丝那得说一盃咽下少陵诗
玉堂着句转春风诸老从前亦寓忠谁为君王供帖子丁宁绮语不须工
立春新晴
宿云送腊晓仍开日动红光度竹来春到更晴谁不喜时迁刚道老相催山村敢惜身犹远边地应怜战未囘春鸟岂知人意绪新声只欲劝衔杯
晚立普明寺门时已过立春去除夕三日尔将归有叹
萧萧淅淅荻花风惨惨澹澹云物容欲雪不雪关得侬得归未归一筦中年华纵留春已换半生作客今何恨夜来飞霰打僧窻便恐雪真数尺强催科不拙亦安出吾民沥髓不濡骨边头犀渠未晏眠天不雨粟地流钱除夕前一日归舟夜泊曲涡市宿治平寺
江寛风紧折绵寒滩多岸少工水船市何曾远船不近意已先到灯明边夜投古寺冲泥入湿薪烧作虫声泣冷窻冻壁更成眠也胜疎篷仰见天市人歌呼作时节诗人两膝高於颊还家儿女问何如明日此怀犹忍说癸未上元後永州夜饮赵敦礼竹亭闻蛙醉吟
茅亭夜集俯万竹初月未光让高烛主人酒令来无穷恍然堕我醉乡中草间蛙声忽三两似笑吾人悭酒量只作蛙听故自佳何须更作鼓吹想尚忆同登万石亭倚栏垂手望寒青只今真到寒青里吾人不饮竹不喜
过百家渡四絶句
出得城来事事幽涉湘半济值渔舟也知渔父趁鱼急翻着春衫不裹头
园花落尽路花开白白红红各自媒莫问早行奇絶处四方八面野香来
柳子祠前春巳残新晴特地却春寒疎篱不与花为护只为蛛丝作网竿
一晴一雨路乾湿半淡半浓山叠重远草平中见牛背新秧疎处有人踪
武冈李簿回寄问萧判官东夫
客有来从天一隅相逢喜问子何如橘洲各自分马首湘水更曾烹鲤鱼心近人遐长作恶离多合少可无书得知安稳犹差慰敢道韦郎迹也疎
迓新守值雨
春雨不大【音惰】又不晴只与行人禁送迎小溪绿涨竟何曾官路黄泥滑不胜今年送迎乃尔苦去年送迎正如许风严火灭未五更暗行十里鸡三鸣行路最难仍最恶平生历尽今更觉前人失脚後人笑後人失脚那可料
负丞零陵更尽而代者未至家君携老幼先归追送出城正值泥雨万感骤集
吾父先归吾未可吾母已行犹顾我儿女喜归未解悲我愁安得似儿痴墙头人看不须羡居者那知行者叹昨日幸晴今又雨天公管得行人苦吾母病肺生怯寒晚风鸣屋正无端人家养子要作官吾亲此行谁使然
送别吕令圣与【名行中申公家】
一门三相千子孙後有公家前诸袁有治国谱无家谱种爱在堂铭在门谁能不徼鬻爵恩民乃不识田亩钱姓名堕在诸公口去去云霄稳着鞭三年为寮无间然公行何得搀吾先取别当愁今更喜定知同醉西湖莲【圣与不受鬻爵之赏军兴旁郡皆科田亩钱惟零陵独无圣与之祖文靖公有门铭圣与刻之种爱堂上】和司法张仲良醉中论诗【名材山东人】二首
醉话醒犹记来诗独转新不缘朋好密其奈客居贫无乃阳秋误云何鼠璞珍端令和者寡敢以速为神相过宁嫌数未行先畏辞要寛千里别犹费几篇诗意得翻难售声希只自奇此生诗社里三折或知医
题唐德明秀才玉立斋【名人监】
坡云无竹令人俗我云俗人正累竹玉立斋前一万竿能与主人相对寒看竹哦诗笔生力山童怪予遽忘食不但不可一日无斯须无此看何如诗成欲写且复歇恐竹嫌诗未清絶丁宁一竿不可除竹亦何曾减风月
张仲良久约出郊以诗督之二首
百花亭下花如海子厚宅前溪似油幕下风流法曹掾坐窻犹未作遨头
只道今春不肯晴已晴谁遣不郊行忍违花底提壶语不虑屋头鸠妇鸣
和仲良催看黄才叔秀才南园牡丹
愁雨留花花巳阑作晴犹喜两朝寒山城春事无多子可缓南园探牡丹
谢唐德明惠笋
高人爱笋如爱玉忍口不餐要添竹云何又遣十辈来昏花两眼为渠开贩夫束缚向市卖外强中乾美安在锦纹犹带落花泥不论烧煮两皆奇猪肝累人真可怍以笋累公端不恶
别吴敎授景衡【名汤辅处州人】
道合从人笑情亲觉别难得朋何恨晚到老几相看世路今逾窄吾徒却自寛此心各相勉不但道加餐
谒张安国
帝苑花浓记并游万人囘首看遨头也知旬月应颛面已逼云霄又作州别後闻公非故我学林着脚到前修登门犹说同年话未觉红鸾映白鸥
龚令国英约小集感冷暴下归卧感而赋焉
客里何烦病春余不谓寒并来无计奈那得有怀寛憎药犹须强躭书更暇看两亲问消息敢道不平安吏卒稀仍散僮奴野自亲问吾适无恙遽病此何因初觉身为客还疑老逼人焚香发深省一笑对残春
仲良见和再和谢焉四首
未惜诗脾苦端令鬼胆寒吾才三鼓竭君思九江寛作者今犹古灯前卷又看不辞须捻断只苦句难安谁谓陈三远髯张下笔亲夫何此意合恐有宿生因我岂慵开眼年来寡见人更烦雕好句割取楚江春【陈三後山先生也】
健论开仍阖清规高更寒抗章胡未报忧世可能寛收用今宁晚飞骞尚会看自怜千虑短所愿一枝安【仲良抗章极言时事不报】
岂不为寮久兹焉独愈亲卜居如不近同志竟何因山鸟频招饮江花解笑人风颠仍雨急枉却一年春
晚寒
莫道今晨热东风未得欺晚来作恶甚寒似禁烟时约雨斜还整吹花合且离不应如许峭故故恼吾衰
和仲良病中躭睡
居士何曾病羣儿错见怜对牀正风雨落纸忽云烟欲夏花全退犹寒柳尚眠如何睡乡里只是着诗仙
和仲良春晚即事五首
几许春才好谁令绿遽深风光曾着眼时序只惊心永日便甘寝羁怀怯苦吟春归犹作客晴少更多隂春在已愁热夏来还解凉一年又如许万事更须忙情薄忘花减心危愿岁穰平生只疎嬾何药疗嵇康欲与东风说休吹堕絮飞吾行正无定魂梦岂忘归花暖能醺眼山浓欲染衣只嫌春已老此景也应稀贫难聘欢伯病敢跨连钱梦岂花边到春俄雨里迁一犂关五秉百箔候三眠只有书生拙穷年垦纸田笋改斋前路蔬眠雨後畦晴江明处动远树看来齐我语真雕朽君诗妙斵泥殷勤报春去恰恰一莺啼
题潘彦政叔侄濯缨斋【名师文】
愚溪之口湘江左茆斋不小亦不大斋前看江江只流江中望斋斋更幽两潘读书韵清壮湘妃出听鱼吹浪大潘皎如鹤出林小潘不减在沙金向来姓名到天府市人莫笑渠尘土濯缨当属最闲人两潘且弹冠上尘
和仲良分送柚花沉香三首
薰然真腊水沉片蒸以洞庭春雪花只得掾曹作南董国香未向俗人夸
锯沉百叠糁琼英一日三薰更九蒸却悔香成太清絶龙涎生妒木犀憎
鹤骨龙筋金玉相诗人什袭几年藏已惊好手夺天巧更遣余芬恼楚狂
再病书怀呈仲良四首
病身谁伴亦谁怜赢得昏昏几觉眠睡起不知身是病踞牀看尽水沉烟
病中嫌雨又嫌晴自是清怀未若平两日雨多端不恶市声洗尽只檐声
功名销尽向来心诗酒从今也不禁夜雨遣人归思动不知湘水几篙深
方外诗豪张仲良义风今日更谁双絶怜病客无青眼粥饭随宜到小窻
赠蜀中相士范思齐往全州见万先之敎授
两脚那解上金銮两手只合把钓竿比身管乐儿时态已翻九河洗我肝范生来自浣花里眼中之人定谁贵百链未必贤绕指贵人正要老於事斜风细雨又春休落花啼鸟总春愁试问谈间立封侯何如百钱挂杖头
和唐德明问病【一作文德】二首
罢却微官且客居庭闱不近信全疎更无竹下子唐子谁与过逢说异书
俟命循天更不疑朶颐那可换灵龟逍遥岂在榆枋外问着扶揺总不知
又和梅雨
管得天公雨更晴何关客子病心情得归此意良不恶且住微躯也自轻
又和见喜病间
初病杨花犹乱飞即今梅子巳黄稀卧惊节物已如许起得沉緜更解肥云寺耶溪招布袜斜风细雨欠蓑衣半生不结修门梦只梦家山唤早归
罢丞零陵忽病伤寒谒医两旬如负担者日远日重改谒唐医公亮九日而无病矣谢以长句
料病如料敌用药如中的淮阴百战有百胜由基百发无一失老唐脉法明更高阅人二?可得逃探囊起死无德色掉臂不为曳裾客但使乡邻少卧疴眼底名医麻竹多嗟予诗瘦仍多病两旬进尺退不寸逢君已晚亦未恨埽除何曾费余刃长句藉手聊尔尔真成不直一杯水
题黄才叔看山亭
春山华润秋山瘦雨山黯黯晴山秀湖湘山色天下稀零陵仍复白其眉作【音佐】亭不为俗人好个竹把茅吾事了朝来看山佳有余为渠更尽一编书
送张倅
山西劲气何曾歇秦汉迄今几奇杰张公长身须鬓苍斜飞不入鵷鹭行狂卒叫讙民震扰不劳谈笑斯须了皇上方披舆地图烦公赤手系单于捕逐虎豹公则老坐运筹策公尚少
题所寓唐德明书斋
鳬鹭行中脱病身竹林深处得幽人只言官满无余事也被诗愁搅一春
白含笑
薰风晓破碧莲含花意犹低白玉顔一粲不曾容易发清香何自遍人间
题唐德明建一斋
城南前江後山趾竹斋正对寒江启不嫌渔火乱书灯只苦橹声惊睡美平生刺头鑚故纸晚知此道无多子从渠散漫汗牛书笑倚江枫弄江水
夜离零陵以避同僚追送之劳留二絶简诸友
已坐诗臞病更羸诸公刚欲饯湘湄夜浮一叶逃盟去已被沙鸥早得知
思归日日只空言一棹今真水月间半夜犹闻郡楼鼓明朝应失永州山
泊冷水浦
前夕放船湘口步约到衡州来日午五程一减作三程谢渠江涨半篙清今日雨来三四五又闭疎篷听暮雨长年商量泊船所雨外青山更青处
憩连岭店
此馆初明眼前山正接眉热嫌连日甚凉惜两朝迟雨竹何其重风鸥不自持庭闱犹百里早已豁愁思
早行见萤
浅草时双起深丛忽独明情知晓月淡意欲照人行扇扑高无奈风斜半欲横书帷吾巳嬾不拟着囊盛
和人七夕
爱月斜仍细占星久未过浪传商用事正苦汗成河蛛喜今宵缀蝇憎昨日多吾文那乞巧诗或拟阴何【杜诗七月六日苦炎蒸况乃秋後转多蝇】
送抹利花与庆长
江梅去去木犀晚萱草石榴刺人眼抹利独立幽更佳龙涎避香雪避花朝来无热夜凉甚急遣山童问花信一枝带雨折来归走送诗人覔好诗
新居翦茅
小筑新开一亩基晚风散策已相宜山童何急催归去正是凉生月上时
读罪已诏【时有符离之溃】三首
莫读轮台诏令人泪点垂天乎容此类帝者渴非罴何罪良家子知他大将谁愿惩危度口傥复雁门踦【危度口见光武纪二年注】
乱起吾降【音烘】日吾将强仕年中原仍梦里南纪且愁边陛下非常主羣公莫自贤金台尚未筑乃至羡强燕只道六朝窄渠犹数百春国家祖宗泽天地发生仁历服端传远君王但侧身楚人要能惧周命正维新
诚斋集卷一

[book_title]卷二
钦定四库全书
诚斋集卷二
宋　杨万里　撰
诗
江湖集
题代度寺
一别重来十五年残僧半在寺依然黄杨当日絶低小已过危檐也可怜
又题寺後竹亭
行尽空房凭尽栏竹光和月入亭寒壁间题字知谁句醉把残灯仔细看
中秋前两日别刘彦纯彭仲庄於白马山下
匆匆离合梦非梦续续诙谐眠不眠莫道对牀容易老试思分手几何年长亭更放金荷浅後夜谁同璧月圆要得长随二三友不知由我定由天
早发建安寺过大栎虚
睡美那能动朝凉强作行吾方犯星起人已趂虚声近路还如许长途作麽生两亲今正老三釡又须营
中秋前一夕翫月
月拟来宵好吾先今夕遭才升半璧许已复一轮高迁坐明相就羣飞影得逃望秋惟有此彻夜敢辞劳赴调宿白沙渡族叔文运携酒追送走笔取别
扁舟斜缆白沙虚欲行未发小踟蹰吾家子云来得得为携碧酒买白鱼谊风多年冷似铁非公其谁主风月尊前醉倒定不嗔同来多半个中人【季高仲觉同至】
醉後题壁
夜寒星斗挂屋椽我辈把酒不问天语声未怕惊天上只愁惊起白鸥眠
夜雨泊新淦
乱眼才迷树回头已湿沙萧萧打篷急点点入船斜此夕初为客何时却到家余樽曾卧否唤取作生涯
明发新淦晴快风顺约泊漳镇
雨到中宵歇心知逗晓晴排云数峯出漏日半江明风借轻帆便天催嬾客行不应樟镇酒无意待人倾
泊樟镇
此地三接淅重来四肃霜日斜秋树转市散暮船忙波卷青中白霞翻紫外黄汀沙浑换却不记旧园芳
午憩堆钱岭
早作难为饭前途又苦饥尘劳正未了眠食且随宜小憩那思去追程得更迟馆人只冷眼还为惜奔驰路逢故将军李显忠以符离之役私其府库士怨而溃谪居长沙
贪将如中使兵书不误今只悲熊耳甲谁怨褭蹄金贾傅奚同郡朱游独折心书生何处说诗罢自长吟
宿杨塘店
吾生行路何时了旧馆重来身渐老路旁松桧只十年如今修修旧小小昨宵宿处又云边来宵还似今宵然陈迹更待俛仰间有酒不饮要称贤
宿长林
雾月撩人白风灯恼客青倦多资美睡酒薄免迟醒
午憩东塘近白干江西地尽於此
日以秋还短涂缘热故长也知茅店小奈此竹风凉更远终然到而吾有底忙欲行犹小驻咫尺便他乡
初寒
欲雨还晴又作隂添衣已减却重寻絶知早晚新寒到更用先来破客心
沙溪江亭
渔舟竟日不知还水碓无人也不闲砍却江头一丛柳当愁无地着江山
宿张家店壁上有赵民则一絶句云舍策投牀睡便浓觉来凉叶动西风惊秋念远无穷意客里知谁此夜同因次其韵
督邮不敌客愁浓那更愁宵一笛风公子何曾知许事旷怀也解与人同
蒋莲店有书柳子厚寄吴武陵琴诗三读敬哦五言
秋晴得凉行壁閲遇佳读已咽犹余滋将烬忽賸馥语妙古来多听难今良独追诵惜去眼信步遑拟足惊心一鸟鸣隔溪两峯绿
道逢王元龟阁学
秋日才昇却雾中先生更去恐羣空古虽云远今犹古公亦安知世重公轩冕何缘关此老江山所过总清风我行安用相逢得不得趋隅又北东
宿枫平
休说江西西路行东来骨瘦却诗清恐缘桂玉疎云子敢对溪山唤麴生
发枫平
谷暗迷窻晓山鸣报雨来畦丁须絶喜菜甲正新栽倦路愁何那冲泥惯岂才吾诗未大好也辱片云催
过下梅
不特山盘水亦囘溪山信美暇徘徊行人自趁斜阳急哄得归鵶更苦催
九日落莫忆同施少才集长沙
九月九日今朝是五里十里正未已良辰美景只自美不如且着黑碁子浊醪不贱有如无黄花新寄絶交书三年客里两重九去年却得登高友醉吟岳麓道林间天风吹帽挂君山倒骑蹇驴下絶顶眼花几落贾谊井如今悔狂亦嬾游不嫌清坐独醒休
宿度息
薄云翳佳月风为作金篦我行以事役云行亦忙为如何今夕寒只与客子期忘情岂我辈能禁秋兴悲短檠不解事唤我哦新诗
晓泊舟庙山【一作州庙】
平水长先晓无风也自涛烟昏山易远岸濶树难高去鴈鸣相报游鱼冷总逃轻寒容可忍清眺得辞劳
到龙山头
影静长安道凉风响辔衔海天低到水江日晚明帆潮遣先驱壮声吞絶岛巉黄尘征袖满却愧着朝衫
见澹庵胡先生舍人
澹翁家近醉翁家二老风流莫等差黄帽朱崖饱烟雨白头紫禁判莺花补天老手何须石行地新堤早着沙三岁别公千里见端能解榻瀹春芽
为王监簿先生求近诗
林下诗中第一仙西风吹到日轮边杜陵野客还惊市国子先生小着鞭拈出老谋开宇宙本来清尚只云泉新篇未许儿童诵但得真传敢浪传
宿徐元达小楼
楼迥眠曾着秋寒夜更加市声先晓动窻月傍人斜役役名和利憧憧马又车如何泉石耳禁得许喧哗
赠相士蓑衣道人杜需二首
与子生疎有底仇谈间容易说封侯病身更遣氷山倚野鹤孤云也替愁
坐来小歇过眉拄客里那能满眼酤肯脱蓑衣借侬着鸥边雨外且江湖
跋马公弼省干出示山谷艹圣浣花醉图歌【名彦辅西人】
涪翁浣花醉图歌歌词自作复自写少陵无人张颠死此翁奄有二子者不论钗股与锥沙更数旱蛟及惊蛇诗仙不合兼艹圣鬼妬天嗔敎薄命人言爱书缘爱贤紫眉未必胜青编旧时鬼门关外客如今一字抵尺璧何须千载空相忆
送王监簿民瞻南归【庭珪】
潮头打云云不留月波泼窻窻欲流夜寒报晴岂待晓天公端为卢溪老卢溪在山不知年卢溪出山即日还黄纸苦催得高卧青霞成癖谁能那诏谓先生式国人掉头已复烟林深路旁莫作两疏看老儒不用囊中金
澹庵坐上观显上人分茶
分茶何似煎茶好煎茶不似分茶巧蒸水老禅弄泉手隆兴元春新玉爪二者相遭兔瓯面怪怪奇奇真善幻纷如擘絮行太空影落寒江能万变银瓶首下仍尻高注汤作字势嫖姚不须更师屋漏法只问此瓶当响答紫微仙人鸟角巾唤我起看清风生京尘满袖思一洗病眼生花得再明汉鼎难调要公理策勲茗椀非公事不如囘施与寒儒归续茶经传衲子
谢赵茂甫惠浙曹中笔蜀越薄笺二首【名师畅】
公子平生无长物几砚生涯敌玉氷二妙端能并送似便呼毛頴试谿藤
百楮先生十兔尖心知奇絶敢言贪诗无好语书仍俗喜气多多抵得慙
和马公弼夜雨
一雨未辞泥至腰新寒疠气喜全消都人得此正希濶远客幡然成寂寥声在疎檐与黄叶梦听禁漏近丹霄愁心却被诗勾引始觉君家我里遥
再和错综其韵
家书稀到恐缘遥岂有全无鴈拂霄屈指大刀违破镜负渠缩项及长腰何当竹外扁舟去趁取梅梢未雪消赖有可人同舍客破愁得句似参寥
和赵彦德旅怀是夕渠诵诗鼓琴【名不怠】
客间眼暗可逢人公子诗琴却有神频掉乌纱知得句快挥绿绮更留尘飘零不问今何夕邂逅相欢意便亲作许生涯浑不恶只愁我辈转须贫
至日前思亲
节近亲庭远天寒日暮时未风窻已报欲雪脚先知
和汤叔度雪韵【名灏池阳人】
道得闲来尽未闲颇缘幽事搅心间卧听雪作披衣起不待天明带月看更觉梅枝殊摘索只惊蓬鬓却羁单飞花岂解知人意风里时时戏作团
和马公弼雪韵
洒竹穿梅湖更山客间得此未嫌寒髯疎也被轻轻点齿冷犹禁细细餐晴了还成三日冻销余留得半庭看凭谁说似王郎妇盐絮吟来总未安
中书胡舍人玉堂夜直用万里所和汤君雪韵和寄逆旅再和谢焉
紫禁仙人视草闲宫云低到绮疏间玉妃为作囘风舞金炬高烧带笑看得句却嫌椽笔小冲泥遣慰客氊单咿哦妙语锵鸾鹤不觉梅梢霁月团
和符君俞卜邻【名昌言朱崖人】
朱崖柳色欲春风庾岭梅花尚雪容念子南归骑瘦马只今谁解好真龙吾乡端是山水窟何日来同丘壑胸白鹭青原不妨拣诛茆结屋看何从
引见前一夕寓宿徐元达小楼元达招符君俞胡季永小集走笔和君俞韵
主宾呼酒卷沧溟我亦何人与德星高阁连云压潮白前山倒影入杯青细哦秀句清无底匹似疎梅寒更馨不惜坐间作颓玉只愁宫漏又须听
同君俞季永步至普济寺晚泛西湖以归得四絶句
阁日微阴不碍晴杖藜小倦且须行湖山有意留侬款约束疎钟未要声
烟艇横斜柳港湾云山出没柳行间登山得似游湖好却是湖心看尽山
西湖虽老为人容不必花时十里红卷取郭熙真水墨枯荷折苇小霜风
曲曲都城缭翠微鳞鳞湖浪动斜晖天寒日暮游人少两岸轻舟星散归
同岳大用【甫】抚干雪後游西湖早饭显明寺步至四圣观访林和靖故居观鹤听琴得四絶句时去除夕二日
湖暖开氷已借春山晴留雪要娱人昨游未当清奇在踏冻重来眼却新
紫陌微乾未放尘青鞋不惜涴泥痕春风已入寒蒲节残雪犹依古柳根
氷壶底里步金沙真到林逋处士家未办寒泉荐秋菊且将瘦句了梅花
道堂高絶俯空明上下跻攀取意行浄阁虚廊人寂寂鹤声断处忽琴声
甲申上元前闻家君不快西归见梅有感二首
官路桐江西复西野梅千树压疎篱昨来都下筠篮底三百青钱买一枝
千里来为五斗谋老亲望望且归休春光尽好关侬事细雨梅花只做愁
晚春行田南原
西畴前日尘作雾南村今日波生路云子从来疎广文冲雨学稼当辞勤农言秧好殊胜麦其如绿针未堪吃吾生十指不拈泥毛锥便得傲蓑衣只愿边头长无事把耒畊云且吾志不愁官马送还官借牛骑归不用鞍
闻莺
过雨溪山浄新晴花柳明来穿两好树别作一家声故欲撩诗兴仍添怀友情惊飞苦难见那更绿阴成
初夏日出且雨
笑忆唐人句无晴还有晴斜阳白鸥影疎雨子规声台阁非吾事溪山且此生诗成何用好诗好却难成
和文远以作醮相疎
涉夏天勤雨今年定有秋试思冲热出何似带泥游轩冕关庄子江湖着魏牟高人香火里也到酒边不族叔祖彦通所居宛在水中央名之曰小蓬莱为作长句
侬爱南溪不减公南溪见公却疎侬为侬只作一两曲为公绕尽云边屋屋後有竹前有花断桥才整巳半斜客来不恶去亦好莫将汗脚涴瑶草俗子只道无蓬莱请渠且洗?上埃蓬莱不大亦不小作诗示公公一笑
彦通以诗送石菖蒲和谢之
笑拂孤芳旋汲泉忽如身堕晓霜天一生寒瘦知何用只得清名垂万年
清晓出城别王宣子舍人
月细惟愁落阳昇未要忙出门鸡未报夹路稻初香涉世宁容嬾侵星幸稍凉病来诗久废覔句费商量
送王吉州宣子舍人知明州二首
满听除书好明州胜吉州又为邦伯去政坐治声优过阙端能遇居中定作留新民莫漫喜竹马不须休碧海翻词笔清霜逼谊风不应盛名下未着玉堂中剩欲公留此其如帝望隆从今摩病眼看到火城红
题王宣子新作吉州学前咏归亭
使君见处我何言且上斯亭一笑还便有醒然新气象何曾改却旧江山咏归风味谁知点克已工夫未减顔个里诸贤高着眼仕和不仕得相关
夜同文远祷雨老冈祠
秋热常年无此例今宵有月不能凉槁苗似妬诗人嬾作意催成祷雨章
霜落
落照红犹剩初星白未真霜威能夺月寒力故欺人哀鴈知谁怨吟蛩独我亲老来忧患里忍泪已沾巾
理蔬
小摘吾犹惜频来迳自成青虫捕仍有蠧叶病还生贫里犹存竈霜余正可羮窥园未妨学抱瓮更须营
送传山人二絶句
江山有约未应疎浪自忙中白却须我昔属官今属我子能略伴瘦藤无
谈天渠外更谁先聊复怜渠与酒钱富贵不愁天不管不应丘壑也关天
悯农
稻云不雨不多黄荞麦空花早着霜已分忍饥度残岁更堪岁里闰添长
絶句
枫老顔方少山晴气反昏旧贫今更甚已冷幸犹暄
故少师张魏公挽词三章
出昼民犹望囘军敌尚疑时非不吾以天未胜人为自别知何恙从谁话许悲一生长得忌千载却空思手麾日三舍身驭月重轮始是峨岷秀前无社稷臣向来元破斧何用更洪钧只使江淮草明年不作春读易堂边路曾闻赤舄声心从画前到身在易中行忧国何缘夀思亲岂欲生不应永州月犹傍两窻明
和周仲觉三首
书嬾聊遮眼诗穷只掉头寒醒非不睡薄酒奈何愁火细霜还重风停叶自投半生灾疾里谁遣未休休月澹犹明树霜严不剩云天寒一鴈叫夜半几人闻诗只令吾瘦清聊与子分频来仍恨少此去更离羣春在梅边动寒从月外来贫如萤不暖心与烛俱灰此意悠悠着【音斫】从谁细细开病来更忧患泪尽只余哀雪用欧阳公白战律仍禁用映雪访戴等故事赋三首示同社
夜映非真晓山明不觉遥尽寒无奈爽且落未须销体怯心仍爱顔衰酒强潮毛锥自堪战寸铁亦何消是雨还堪拾非花却解飞儿童最无赖?弄肯言归向树翻投竹欺人故点衣肩寒未妨耸笔冻可能挥细听无仍有贪看立又行落时晨却暗积处夜还明幸自漫山好何如到夏清似知吾党意未遣日华晴
刘公佐亲家奉议挽词二首
已病身犹健云瘳讣却闻告存非不夀有子更能文嗟我何多难丧亲又哭君两家两翁好作麽并丘坟一命华其老诸昆半作官相高仍孝悌不但盛衣冠近别那云诀临丧独忍看心知公不恨我自泪难乾
送卢山人二首
行尽千山又万山山真何好子能然青乌纵妙侬曾问着眼烟云也自贤
有穴牛眠子为寻剩将朽胔换华簪家阡只免牛羊到此外穷通得上心
往安福宿代度寺
春前腊後暖还寒陌上泥中湿更乾野寺鸣钟招我宿远峯留雪待谁看
归途轿中读参寥诗
车中无作惟生睡卷里何佳却胜闲会意贪看三五句囘头悔失数重山
挽封川太守赵次公二首
国尔怀孤愤麟兮嗣古风谓宜空冀北何意召河东榕叶蒸山祲梨花惨殡宫传家今有子身後未应穷鴈峯三径古融水贰车新自此相从後还成永别辰只今耆旧传谁是老成人剩欲书遗德心悲语不真
和元举叔见谢载酒之韵二首
雪久自消犹半在雨来正密更无休硬黄字里真添瘦重碧杯中且避愁
南溪溪北北山边风月公何得独专挈榼慙无桑落酒赠诗如得汉阴鯿
雪後晚晴四山皆青惟东山全白赋最爱东山晴後雪二絶句
只知逐胜忽忘寒小立春风夕照间最爱东山晴後雪软红光里涌银山
羣山雪不到新晴多作泥融少作冰最爱东山晴後雪却愁宜看不宜登
寄题郭汉卿琴堂
着眼飞鸿外欹巾韵磬边半忘今古操岂校有无弦自适何须妙能听也则贤如何划然里犹露祖生鞭
乙酉社日偶题
愁边节里两相关茶罢呼儿捡历看社日雨多晴较少春风晓暖晚犹寒也思散策郊行去其奈缘溪路未乾绿暗红稀非我事且寻野蕨作蔬盘
和昌英主簿叔社雨
愁巳春相背诗仍债未还雨声宜小睡竹户且深关梦钓鸥边雪衰忘镜里顔起来聊覔句句在眼中山
送谈星辰吴山人
牙筹入手风前快玉李行天镜里看紫闼青规吾不梦子言欲试故应难
寒食上冢
迳直夫何细桥危可免扶远山枫外澹破屋麦边孤宿草春风又新阡去岁无棃花自寒食时节只愁予
和昌英主簿叔送花
去岁归时正牡丹亲庭上夀捻花看共知春好无虚掷更复杯深肯剩残谁料今兹千万感强从叔也两相寛风颠雨急关侬事时序撩人只暗叹
和萧伯振见赠
愁里真成日似年嬾边覔句此何缘雨荒山谷江西社苔卧曹瞒台底甎顿有珠玑开病眼旋生羽翼欲俱仙车斜韵险难为继聊复酧公莫浪传
春晚往永和
春事已如许山居殊未知绿光风度麦白碎日翻池景好还翻恶人嬉我独悲郊行聊着眼兴到漫成诗
轿中风翻书卷
挟册登车强出门展来未读眼先昏无端又被春风妬叶叶吹开更揭翻
农家叹
两月春霖三日晴久寒初暖稍秧青春工只要花迟着愁损农家管得星
三江小渡
溪水将桥不复囘小舟犹倚短篙开交情得似山溪渡不管风波去又来
诚斋集卷二
<集部,别集类,南宋建炎至德佑,诚斋集>

[book_title]卷三
钦定四库全书
诚斋集卷三
宋　杨万里　撰
诗
江湖集
薄晚絶句
春气吹人不作酲病身感物底心情斜阳也不藏人老偏照霜髭一两茎
暂出嫌喧可得除漫游久废未全无路逢盐裹知城近店有鸡声觉日晡
与主簿叔蔬饮聨句
蕨含春味紧如拳酒入春风浪似山【廷秀】未信乾坤非细物小呑螺浦半杯间【昌英】
永和遇风
未嫌春晚不多花只爱青原绿似瓜剩欲开怀纳岩壑可堪病眼着风沙待船小立看鸥没倚杖微吟尽帽斜客里更无诗遣闷不愁两髩不成华
金甖花聨句
两日风狂雨更颠取将暖去正衣单【昌英】金罂花发关谁事何用夜来如许寒【廷秀】
彦通叔祖约游云水寺二首
出门天色阴晴半着雨途间进退难知得招提在何许只凭田父指林间
竹深草长绿冥冥有路如无久断行风亦恐吾愁路远殷勤隔雨送钟声
和昌英叔久雨
积雨今晨也解休殷勤日脚傍花流半明衣桁烘梅润全为农家放麦秋更着好风堕清句不知何地顿闲愁新晴佳处无人会隔柳一声黄栗留
悯旱
鸣鸠唤雨如唤晴水车夜啼声彻明乖龙嬾睡未渠醒阿香推热呼不譍下田半湿高全坼幼秧欲焦老差碧书生所向便四壁卖浆逢寒步逢棘还家浪作饱饭谋买田三岁两无秋一门手指百二十万斛量不尽穷愁小儿察我惨不乐旋沽村酒聊相酌更哦子美醉时歌焉知饿死填沟壑水车哑哑止复作
和萧伯振祷雨
云气微昇又霍然虚疑数点长三川渚东秔稻今无雨杜曲桑麻莫问天饿死何愁更平籴野夫半去只荒田来辞托命长鑱柄黄独那能支一年
旱後郴寇又作
自怜秋蝶生不早只与夜蛩声共悲眼边未觉天地寛身後更用文章为去秋今夏旱相继淮江未靖郴江沸饿夫相语死不愁今年官免和籴不
旱後喜雨四首
云头造次便能开雨脚商量半欲来旧日催诗元要雨如今雨却索诗催
检校西畴首忍回雨佳小恨较迟来抄云淅玉何曾梦只拟禾孙作粥材
竟夏兴云只苦风入秋後雨稍宜农怪来霹雳轰枯树知向前山起卧龙
密洒疎飘尽自由通宵到晓未须休平生愁听芭蕉雨何事今来听不愁
秋日见橘花二首
花净何须艶林深不隔香初开无处覔小摘莫令长春落秋仍发梅兼雪未强缥瓷汲寒甃浅浸一枝凉不夜非关月无风也自香着花能许细落子不多长玉糁开犹半金须捻更强得秋何恨晩映暑却生凉
题吉水余端蒙明府县门飞鳬阁
尘外尘中尽静喧阁前阁後且山川秋生疎雨微云处月仄青原白鹭边眼冷庾楼聊复此人如叶令更差贤从公欲往其如嬾着句无佳莫浪传
题周鲠臣浩斋
浩翁曲肱一浩斋焉知廊庙与蒿莱此翁定复死不死旧斋又新有贤子斋前种树初如椽如今过云欲造天作人谁无半点气草动风惊便心醉回山倒海不关身古人与我各何人杉溪老人是翁友拈出问渠渠颔否
送胡季永赴漕试
兔目着花官样黄氷轮飘子秋风香谁骑瘦马踏辞场澹翁庭阶玉雪郎天於贤佞真不省不应阿翁有阿永景升儿子漫谷量未识一丁惟啗饼阿永胸中几许书石渠奄有仍更余毛锥半点不籧篨羽镞一脱无犀渠当家衣鉢更谁付鏁厅小借梯云路澹翁严冷纵不嬉归来膝上安文度
送瀛州先生元举叔谈命郡城
谁遣谈天太逼真取憎造物得辞贫不妨小隐君平肆戏与人间閲贵人
四十二叔祖母刘氏太孺人挽辞
夫人自七十有母尚期颐不遣千山讣犹应一病迟孝留天下口身立女中师到得君羮美翻令颍谷悲【夫人缘得母讣一恸而病竟不起】
四十九叔祖母朱氏孺人挽辞
忆哭清湘?诸孤未裹头盛年能素节凛气却清秋眼底生刍奠生前泛柏舟无龄还有德此母不应愁
黄太守元授挽词二首
五马新通贵千牛旧不全岂渠才作祟从古命悬天半世风波里清名玉雪边诸郎俱伟器枢属更人先我忝通家子公如父行亲一书虽不久半面遂无因旅榇千江远铭旌两竹新庆门宁有此造物岂其仁梦亡友黄世永梦中犹喜谈佛既觉感念不已因和梦李白韵以记焉二首
子在人每憎子亡憎者恻自吾失此友但觉生意息犹解梦中来岂子余此忆死生知有无贤圣或未测浑作白日看不记夜许黑尚怜紫鸾姿未举先折翼只惊玉雪容冷面带古色梦泪觉犹湿悲罢喜有得
去年客京都子去我未至得书不得面安用殷勤意犹矜各未老相见当亦易不知此蹉跎交道遽云坠一抔胡不仁埋此经世志弦絶谅何益蕙叹庸不顇吾闻佛者流正以生作累梦中尚微言子岂悲世事
次主簿昌英叔镊白韵
滴尽思亲泪犹残影吊形眼花浑作黑颔底更能青少也投三赋今焉忽一星此生成底事有脚不曾停
次昌英主簿叔晴望韵
秋水冬全落寒梅暖向荣烟林明又灭风鴈仄还平老岂愁能避贫非嬾不营犹须铲千嶂剩与放双明
次出门韵
有酒何须富无车却好行眼中长得句身外岂关情远岭寒逾瘦乾枫落更声好怀非自閟且道向谁倾
次霜月韵
银浦寒无浪金星澹不芒初看霜是月并爱月和霜万里除纤翳双清作一光诗穷只欠许穷我未渠央
同主簿叔暮立
旋旋前山没駸駸半臂寒鸥归势何嬾林近意先安待月迟云麽烦公小立看未知立玉笋何似立江干
晚望二首
月是小春春未至节名大雪雪何曾夕阳不管西山暗只照东山八九棱
万松不掩一枫丹烟怕山狂约住山却被沙鸥恼人损作行飞去略无还
次主簿叔晚霞
病眼何愁未苦佳晓看霜了晚看霞只惊天上三冬月那得西河十里花景与诗争酣未退兴如水涌去难遮却嫌醉墨欹倾甚整整斜斜半似鵶
次乞米韵
鲁公尚有粥为食卢老今无僧作邻文字借令真可煮吾曹从古不应贫诗肠幸自无烟火句眼何愁着点尘俗子岂知贫亦好未须容易向渠陈
夜雨不寐
雨急点不疎瓦乾声可数滴破江湖梦合眼无复补更长酒力短睡觉诗思苦已自不成眠如何更遭许
新寒
寒力欺谁得知侬典却衣暮禽差慰眼不作一行归
和罗巨济敎授雪二首
天悭聊尔落地暖未敎深犹放遥岑碧偏鸣密竹林似供愁里眼小恼客边心诗卷开还阖清寒溢素襟飞来须面旋欲堕更横斜不遣诗人嬾惟禁酒力加镂冰初试手翦水便成花谁会欧苏律吟边别一家
次主簿雪韵
向来一雪亦草草天知诗人眼未饱相传南风为雪骨此言未试吾不晓昨日忽惊冬作春暖气吹人软欲倒惟余桃李未着花便恐蛰虫偷出窖南风未了却北风一夜吹翻青玉岛今晨冷傍笔管生似妬吟边事幽讨司寒作意欲再雪冻雀求哀不容祷令人还忆柳柳州解道千山絶飞鸟谁敎爱雪却嫌寒欢喜十分九烦恼诗人冻死不足怜冻死犹应谈雪好寄声滕六何似休净尽将云为侬埽
次秦少游梅诗
南枝外槁中不槁未叶先花笑人倒已从寒里着诗愁可复溪边被花恼非渠搀出百卉前尔许清寒谁敢早有花无雪花只俗有雪无梅雪何好冷蕊不风元自香瘦柯写月真如埽但令一壑莳横斜便挂竹皮为渠老秦七苏二氷玉词絶唱寒盟几秋草梅边尚有句可搜更捻衰髯仰青昊
次东坡先生蜡梅韵
梅花已自不是花氷魂谪堕玉皇家不餐烟火更餐蜡化作黄姑瞒造物后山未觉坡先知东坡勾引后山诗金花劝饮金荷叶两公醉吟许孤絶人间姚魏漫如山令人眼暗只欲眠此花含香来又去恼损诗人难覔句月兼花影恰三人欠个文同作墨君吾诗无复古清越万水千山一瓶鉢
次东坡先生用六一先生雪诗律令龟字二十韵旧禁玉月梨梅练絮白舞鹅鹤等字新添访戴映雪高卧啮氊之类一切禁之
病身柴立手如龟不要人怜天得知一寒度夕抵度岁恶风更将乾雨吹作祥只解诳饥腹催老偏工欺短髭透屋旋生衾里铁隔窻也送砚中澌揽衣起看端不恶两耳巳作冻菌危似明还暗静复响索我黄绢挥乌丝误喜家贫屋骤富不道天巧人能为忽思向来旅京国瘦马断鞭袍袖持红金何曾梦得见茧生脚底粟生肌残杯冷炙自无分不是不肯叩富儿独立西湖望东海海神驾雪初来时眼花只怪失天地风横并作翻帘帏飞来峯在水仙国九里松无尘土姿只欠杖头聘欢伯安得醉倒衣淋漓犹遭天子呼野客催班声里趋丹墀如今四壁一破褐雪花密密中披披诗肩浑作远岭瘦诗思浪与春江驰茅柴乞暖却得冷聊复尔尔三两巵东坡逸足电雹去天马肯放?牛随君不见溧阳县里一老尉一句曾饶韩退之
丙戌上元後和昌英叔李花
春暖何缘雪压山香来初认李花繁露酣月蘂苍茫外梅与山矾伯仲间剩雨残风底无赖明朝後日不堪看泥深小忍春游脚犹遣青童去一攀
又和春雨
向来一旱?成丝敢道新年雨脚垂未必催诗真强管端令学稼失愁思只今且莫倾三峡此後时须示一犂未爱少陵红湿句可人却是道知时
和周仲容春日二絶句
春半花全退诗人尚道迟惟应读书苦声调作吾伊端忧更贫病不分又花时只说春何好犹堪入小诗
和周仲容春日二律句
饥民日夜去也有不荒田旧雨仍新雨今年胜去年未嫌诗得瘦只苦茗妨眠花气薰人醉来从若个边今晨晴颇嬾昨夜雨犹声欲社燕先觉半春莺未鸣诗非一字苦句岂十分清参透江西社无灯眼亦明
和王才臣
新诗不但不饶侬便恐隂何立下风每与胜谈千古事不知拨尽一炉红生儿底巧翁何恨得子销愁我未穷剩欲同留老三径念渠何罪亦山中
得省榜见罗仲谋曾无逸策名夜归喜甚通夕不寐得二絶句
淡墨高垂两客名夜归到晚睡难成却缘二喜添三喜听得黄鹂第一声
两日隂晴较不常嫩寒轻暖杂花香今晨天色休休问卧看红光点屋梁
和萧伯和韵
桃李何忙开又零老怀易感埽还生略无花片经人眼谁道春风不世情睡去恐遭诗作祟愁来当遣酒行成子能覔句庸非乐未必胸中有不平
又和风雨二首
东风未得颠如许定被春光引得颠晚雨何妨略弹压不应犹自借渠权
风风雨雨入春穷白白朱朱已眼空却老红一万点换将新绿百千重
和文远叔行春
行脚宜晴翠看云恐夕黄何村不花柳此社要柴桑一笑当谁领同来得许忙老怀翻作恶不剩半分狂
和子上弟春雹
雹子何孤竹屋声只於花事较无情青春已在残红里更着渠侬何似生
和萧伯和春兴
只道韶华不到侬不妨软日媚柔风愁心自对春无味老面可能花似红逢着诗狂兼酒圣又忘人厄或天穷圣人枉索方兄价我与贤人也一中
又和闻蛙
春来真底好此辈政纵横身作泥中计声从雨後增北人餐未惯南食眼犹生灰洒知虚实於渠似可行
又和二絶句
一冬寒不到深山岂有春来更会寒幸自趁晴行脚好却嫌沙入破鞋间
翦翦轻风未是轻犹吹花片作红声一生情重嫌春残老去与春无点情
三月三日雨作遣闷十絶句
行春莫放一日一修禊仍逢三月三忍遣晴光作隂雨更将急溅涴春衫
出门着雨不能归借得青蓑着片时春染万花知未了云偷千嶂忽何之
归得茅斋松竹边看风看雨亦欣然空檐知与堦何故须把青苔滴似穿
旧与酴醿颇不疎今春半朶未逢渠千花一雨俱红雨问讯孤芳小住无
今年春事底匆匆雨急风颠恼得侬不见一林如许笋犹嫌三日向来风
花余只怪不愁声好语烦君细细听秧早不由田父懒蚕迟端待柘隂成
迟日何缘似个长睡乡未苦怯茶枪春风解恼诗人鼻非叶非花只是香
村落寻花特地无有花亦自只愁予不如卧听春山雨一阵繁声一阵疎
报答春光酒一巵贫中无酒着春欺作诗细向东风道未必东风肯要诗
却是春残景更佳诗人须记许生涯平田涨绿村村麦嫩水浮红岸岸花
和罗武冈钦若酴醿长句
花飞十不啻五六青子团枝失红簇江南桃李总成隂不论少城与韦曲酴醿珍重不浪开晚堆绿云点氷玉体薰山麝非一脐水洗银河费千斛滴成小蓓密於糁乱走长条柔可束醉眸须及月下看破鼻细从风处触先生未必被花恼偶与门人暮春浴为怜压架千万枝小立傍边领新馥剩妙语宠琼蕤更掇清英酿酃醁先生何得便杜门霜鬓犹烦玉堂宿
再和
春风一夜吹滕六旋落旋销不成簇只余架上万天花照映清池三两曲江东诗仙花下饮小摘繁枝糁醉玉惊飞雪片万许点乱落酒船百余斛旧枝掠削自萦囘新枝奔迸无拘束诗仙诗满云梦胸那更相逢此花触只愁毛颖倦驱使一日屡向陶泓浴两章洗尽眼底尘个字亦带花边馥凭谁说与柳柳州休道一声山水绿愿参佳句法如何夜雨何时对牀宿
贺澹庵先生胡侍郎新居落成二首
清庙欹斜一笑扶归来四壁亦元无可怜拙计输余子住破僧房始结庐三迳非遥人自远万间不恶我何须冥搜善颂终难好贺厦真成燕不如
眼高不肯住清都梦绕江南水竹居却入青原更青处饱看黄本硬黄书翦裁风月聊堪醉拆洗乾坤正要渠赐宅不应公得免未知此第似林庐
见周子充舍人叙怀
三年再谒一番逢两舍相望几讯通便有好怀安得尽不知造物底相穷公今贫贱庸非福我更清愁恶似公误辱相期千载事云泥政自未应同
和易公立投赠之句
日者论文各少年中间岁月似风旋老来书册惟添睡少许生涯未苦贤好句撩人那得嬾胜流覔纸便争传诗坛正欠风骚将君合为真不用权
和昌英主簿叔求潘墨
颇怯冥搜恼藏神却思瘗砚学元宾墨家何以得公重诗债又来欺我贫镜面松身纷楚楚金华笏様本陈陈嬾边此宝端无用送似草玄扬子云
之永和小憩资夀寺
石子密铺径竹茎疎作行不缘憩驺仆几失此山房佛象看都好林花静自香未须清兴尽归更借僧牀
过神助桥亭
下轿浑将野店看只惊脚底水声寒不知竹外长江近忽有高桅出寸竿
过大皋渡
隔岸横洲十里青黄牛无数放春晴船行非与牛相背何事黄牛却倒行
至永和
出城即便见青原正在长江出处天却到青原望城里楼台些子水云边
自值夏小溪泛舟出大江
放溜山溪一叶轻山溪尽处大江横舟中寂寂无人语只有波声及雨声
和文明主簿叔见寄之韵二首
古声弹巳寡妙学足三多十载才重见百年当几何入州非不肯出伏即相过安得看云路金盆仄白河黄九陈三外诸人总解诗甘心休作许苦语竟何为所向公同我何缘様入时从来大小阮一笑更谁知
和济翁见寄之韵二首
只有高为累元无俗可离正缘隔少面添得许多诗杜老吟边树山公醉处池犹须谋一笑天许又何时四海皆兄弟何如真弟兄吾今有弟在眼只为渠横剩欲驱涛壮犹应倒峡清青春不可又未欲傍长檠
和王才臣再病二首
燕外将心远莺边与耳谋如何再卧病对此两添愁赤壁还坡老黄楼只子由二苏三赋在一览病应休诗瘦如春瘦时乖抑命乖病过三日雨门掩半扉柴不面何曾久於心便有怀端能暮出否溪水减南涯
闲居初夏午睡起二絶句
梅子留酸溅齿牙芭蕉分绿上窻纱日长睡起无情思闲看儿童捉柳花
松隂一架半遮苔偶欲看书又嬾开戏掬清泉洒蕉叶儿童误认雨声来
携酒夜饯罗季周
夜深未要掩柴门且放清风入绿尊淡月轻云相映着浅黄帕子裹金盆
雨後独登舍北山顶
山下生愁热不除山头小立气全苏自缘着脚高低别万壑清风岂是无
题罗巨济敎授蓬山堂
蓬莱藏室盛东都只着方书并老儒後来许事晓星疎登车不落问何如广文先生自有饭诸公衮衮端无羡着脚金玻不作难问津木天何足办作堂聊尔题蓬山此岂有意亦偶然登瀛仙人多姓许未必先生肯为伍书生饶舌定可憎此话姑置莫葛藤先生诸孙皆玉氷诵书已作鸾鹤声请来欹枕细细听
和昌英叔夏至喜雨
清酣暑雨不缘求犹似梅黄麦欲秋去岁如今禾半死吾曹徧祷汗交流此生未用愠三已一饱便应哦四休花外绿畦深没鹤来看莫惜下邳侯
和昌英叔覔松枝作日棚
先人手种一川松为栋为梁似未中只合茅斋听驱使为公六月唤秋风
欲和新诗且捻髯岸巾百帀绕前檐茅斋或恐清隂薄更遣苍官去一添
秋夜不寐
秋气侵人冷欲氷不由老境不愁生雨声已遣侬无睡更着寒蛩泣到明
元举叔莲花
不着芙蓉近路栽菰蒲深处却花开晩香特地清人骨多谢西风得得来
昌英叔门外小树木犀早开
触鼻无从覔看林小缀黄旋开三两粟已作十分香入夜偏相恼搀先有底忙移牀月枝下坐对略传觞寄题张商弼葵堂堂下元不种葵花但取面势向阳二首
行尽葵堂西复东葵花原自不曾逢客来问讯名堂意雪里芭蕉笑杀侬
主人未肯便山林赏月吟风酒更琴每一登堂一揩眼谁知半点向阳心
南溪暮立
溪影明霞新月弯水声乱石漱沙间欲归小为鱼儿住更看跳波玉一环
晚望
病身似怯暮来风老眼还惊霁後虹落日偏明松表里好山分占水西东
诚斋集卷三

[book_title]卷四
钦定四库全书
诚斋集卷四
宋　杨万里　撰
诗
江湖集
秋夜
挑落寒灯一点青方知斜月半窻明无端一阵秋声起唤作铜瓶蟹眼鸣
夜闻萧伯和与子上弟读书
少日躭书病得臞何曾灯火稍相疎如今老嬾那能许卧听邻斋夜读书
中秋雨过月出
欲遣清风埽乱云先将一雨净浮尘今年大作中秋事月色何孤我辈人照却八方还剩在看来千古许清新不眠不惜明朝补报答孤光醉是真
和李天麟二首
学诗须透脱信手自孤高衣鉢无千古丘山只一毛句中池有草子外目俱蒿可口端何似霜螯略带糟句法天难秘工夫子但加参时且栢树悟後岂桃花要共东西土其如南北涯肯来谈个事分坐白鸥沙
寄题刘元明环翠阁二首
阁在青围翠绕中何时我辈略搘筇亦闻佳处无多子只有千峯与万峯
一夜秋声恼井桐梦囘得句寄西风诗成却问题诗处正在东山东复东
濠原路中
长亭短亭三复五总是儿时行底路尚忆天寒日小黄先君前行我後顾如今悲不为途穷病雁孤飞失老鸿三年闭户松风里行路又还从此始
小雨
雨来细细复疎疎纵不能多不肯无似妬诗人山入眼千峯故隔一帘珠
连岭遇雨
肩舆正好看山色雨里两窻开不得此外只有书可观斜点又来湿书册一日秋晴一日泥南翁此说似可疑山寒却要日曝背吾衰不用雨催诗
题赤孤同亭馆【孤一作姑】
数菊能令客眼明三峯端为此堂横仆夫不敢催侬去只道长沙尚八程
分宜逆旅逢同郡客子
在家儿女亦心轻行路逢人总弟兄未问後来相忆否其如临别不胜情
袁州路遇晴
晴意久不果天容今一新如何半轮日销却许多云积雨还休雨小春真似春客心君莫问山鸟亦欣欣将至萍乡欲宿为重客据馆乃出西郊
哦诗浑忘路高低忽怪松梢与路齐凖拟醉眠萍实驿驿西西去更山西
将至醴陵
行尽崎岖峡初逢熨帖坡寒从平野有雨傍远山多也自长沙近其如此路何披文浑不恶冻手奈频呵
见张钦夫二首
克已今顔子承家小吕申只愁无好手不道欠斯人一别时非几重来事总新祥琴声尚苦可更话酸辛不见所知久有怀何许开百书终作恶千里为渠来邹鲁期程远风霜?髪催不应师友地只麽遣空囘
见张定叟
蜀士冠朝士最谈苏与张少公今是似相国未应亡黄阁如寒素青春已老苍新功知更远余事出文章
宿龙囘
大熟虚成喜微生亦可嗟禾头已生耳雨脚尚如麻顷者官收米精於玉絶瑕四山云又合奈尔老农家
见潭帅刘恭父舍人二首
云雾开衡岳波涛息洞庭是邦谁岳牧西掖一文星有眼难人物斯人尚典刑如何闲处着不遣肃朝廷道合宁嫌晚心期不用多於公犹未见此恨独如何颇辱谈间问端须雪里过门阑当曲迳许寄病身麽蜀士甘彦和寓张魏公门馆用予见张钦夫诗韵作二诗见赠和以谢之
说着岷江士未逢眉已伸殷懃来相府邂逅得诗人不是胸中别何缘句子新谈今还悼昔喜罢又悲辛夜把新诗读灯前阖且开一行私独喜两脚不虚来天似嫌梅晚冬初遣雪催与君问花信能绕百千囘
和侯彦周知县招饮
乘兴山隂更灞桥人间此事久寥寥客心也欲将归去小为故人留一宵
和吴伯承提宫孟冬风雨
旧雨新更寒昼歇夜复陨我行十日泥履迹故未冺吟声正酸苦已似琴促轸更遭雪作祟不由弦不紧与公无诗债何得便见窘半生领盛名一面辱盖倾眼底过浮云谁见柳下悯覔句许奇险有底恼肝肾开怀爱我多落笔为渠尽独怜禾头耳可叹不可哂
题清江胡民瞻忍堂
俗物茫茫奈我何儿女昵昵不用呵先生笑问有酒麽醉来得句自长哦家风孝友春风软牀无黄金且青简君不见多愁多恼张公艺枉却御前百余字
除夕宿临川战平
一腊天频雪千山梅未花终年不为客除夕却辞家雨又垂垂落风仍故故斜难开愁里眼只益鬓边华
纪闻
人道真虚席心知必数公宾王欺钓筑君实误儿童天在昇平外春归小雪中何曾忘诸老渠自爱松风
又除夕絶句
紫陌相逢谁不疎青灯作伴未为孤何须家里作时节只问旗亭有酒无
丁亥正月新晴晚步二首
嫰水春来别様光草芽绿甚却成黄东风似与行人便吹尽寒云放夕阳
急下柴车踏晚晴青鞋步步有沙声忽逢野沼无人处两鸭浮沉最眼明
过安仁岸
野水上穿石疎林不掩巢雨蒲拳病叶风筱秃危梢短胫知难续长腰强自抄兹游良不恶物色困诙嘲
早行鸣山二首
淡淡青霜薄薄氷晓寒端为作新晴殷懃唤醒梅花睡枝上春禽一两声
灵山未见见龟山且卷诗书仔细看春日却从年後暖春风犹带腊前寒
明发弋阳县
灯市通宵沸朝来解一空梅边霜似雪雾外日如虹句妙元非作人穷未必工忽惊家已远身在大江东
雾中见灵山依约不真
东来两眼不曾寒四顾千峯掠晓鬟天欲恼人消几许只教和雾看灵山
题小沙溪郑氏店江亭
隔水千山又万山大江仍合小溪湾岸巾独立东风里眼趂鳬雏下急滩
又题郑店立春後一日
石壁仍丛竹江亭更小楼滩声清客梦灯影动诗愁春日已虚过元宵看又休谁令不行乐蹙破两眉头
上元日晩过顺溪
恰恰元宵雨脚垂天公为我扫除之怪来平地寒如许雪满远峯人未知
白沙买船晩至严州
重雾凝朝雨斜阳竟晩晴万山江外尽一墖岭尖明舟小宁嫌窄途长已倦行子陵台下水未酌意先清
题钓台二絶句
断崕初未有人踪只合先生着此中汉室也无一抔土钓台今古几春风
同学书生已冕旒未将换与一羊裘子云到老不晓事不信人间有许由
和周子中韵
清愁正尔喜逢兄一笑那知客帝京海气不曾晴色好梨花半落嫩寒生刑书夜诵端何苦诗句春来想不平我亦有怀无处说对牀只欲为渠倾
都下无忧馆小楼春尽旅怀二首
病眼逢书不敢开春泥谢客亦无来更无短计销长日且遶栏干一百回
不关老去愿春迟只恨春归我未归最是杨花欺客子向人一一作西飞
新热送同邸归客有感二首
日日思亲未拜亲何时乞我自由身同来客子送归尽更送後来无数人
瘦不缘诗不为春只教悬磬未教行清和天里不归去六月长途作麽生
跋蜀人魏致尧抚干万言书
雨里短檠头似雪客间长铗食无鱼上书恸哭君何苦政是时人重子虚
桐庐道中
肩舆坐睡茶力短野堠无人山路长鵶鹊声欢人不会枇杷一树十分黄
金溪道中
野花垂路止人行田水偏寻缺处鸣近浦人家随曲折挿秧天气半阴晴
将至建昌
梅雨芹泥路不佳闷来小歇野人家緑萍池沼垂杨里初见芙蕖第一花
见王宣子侍郎二首
不作伾文客投闲可得辞高名真自累了事竟成痴到?须良匠非渠更阿谁莫嫌风雪恶要试岁寒枝老去浑多难愁来敢怨天生遭文字误更结簿书缘苦忆悬问榻难回雪後船三年才一见百岁几三年都下和同舍客李元老承信赠诗之韵
论交何必星霜久白头得似倾盖友长安市上李将军挽弓旧不论石斗只今有子似渠长清夜读书雪边牖云端烽烟半点无怪来将军不好武遗我骊珠三百颗字字镌鑱未曾苟得得且看钱塘潮草草言攀渭城柳朝家金印斗样大情知不上书生肘儒冠多误侬饱谙毛锥焉用君知否便应早请终军缨径须系取单于首居延蒲类水如天吹作春风一杯酒归来冠劒上凌烟剩作功名落人口如何收敛许光芒也趂槐花黄里走献璞虽真不救胫絶弦何如只停手人生正似风中花荣悴昇沉岂非偶与君早赋归去来名垂万古知何有不如耳热歌呜呜醉帽欹倾衣不纽诗流唱和秋虫鸣僧房问畣狮子吼尽令俗客不妨来白眼相看勿分剖
新淦抛江
烟雨横江水着天不曾夏涝似今年缘堤何用千株柳只与行人碍过船
还家秋夕饮中喜雨
好风有意入金台白酒无声落玉杯秋雨亦嫌秋热在打荷飘竹为人来
和李天麟秋怀五絶句
漫浪归来岁又秋依然风月替人愁奉酬只麽随缘句嬾更雕肝与探鈎
双井无人後山死只今谁子定传灯老夫言语浑无味不但秋来面可憎
小立南溪暮未还畧容老子照衰顔颇惊暝色来天外未必秋声在树间
缀玉聨珠辱见投要知词客解悲秋侬家幸自无烦恼却被新诗嫁许愁
夜把新诗百遍开句如红药与苍苔如何作计无端甚押尽车斜始送来
送相士高元善二首
选官选佛两悠悠元不关人浪自愁洙泗生涯一春草老夫作麽晚回头
穉子烦君一一看丁宁莫道好求官老来正要团栾坐伴我秋风把钓竿
出城途中小憩
未到江头已日斜山烟白处是人家秋风毕竟无多巧只把燕支点蓼花
题周子中司户乘成台三首
不烦营筑便成台自有青松不用栽只道先生忙更?也须一日一回来
只须独立领秋光何用安排石鼓双平揖青原未为美更於竹外见长江
先生不劓何须补上到乘成尽放怀松竹尚堪驱使在为公一一捧诗牌
三辰砚屏歌
文发主管叔有一砚屏其石正紫中有日月相并月中有桂其枝叶一一可数月傍有一星文发因为三辰屏予因赋之
天光小紫日淡红月光正与日相通一星雪白大於黍走近月旁无半武吾闻三辰不并明如何日中见月星霜後梨花定非瑞春秋获麟不应贵君不见八月十五夜向晨东方亭亭升火轮西有玉李伴金盆是时三辰正如许君不着眼君莫论吾家大阮嗜文字看书到晓那能睡三辰并光射窻几影落砚屏不容洗就中月轮景特奇桂树可数叶与枝炯如秋水涵荇藻天巧此岂人能为怀璧未为罪借书未为痴公当十袭古锦帊如何传翫十手把不防夜半有力者
题文发叔所藏潘子真水墨江湖八境小轴洞庭波涨
湖水吞天去湖风送浪还银山何处是青底是君山
武昌春色
花外庾楼月莺边吴苑柳我欲问废兴春风独无口
庐山霁色
彭泽收积雨庐山放嫩晴多情是瀑布只作雨中声
海门残照
万里长江白半规斜日黄焦山浑欲到宛在水中央
太湖秋晩
水气清空外人家秋色中细看千万落户户水精宫
浙江观潮
海涌银为郭江横玉系腰吴侬只言黠到老也看潮
西湖夏日
四月曾湖上荷钱劣可穿归来开短纸十里已红莲
灵隐冷泉
小潘诗家子解作无声诗八境俱妙絶冷泉天下奇
和文黼主簿叔惠诗之韵
薄宦江湖苦异途十年骨肉隔音书此行正尔见公面又廹归欤巾我车安得从容林下去相从漫浪物之初念公不是渔竿客合结丝絇立玉除
秋晓出郊二絶
初日新寒正晓霞残山賸水野人家霜红半脸金甖子雪白一川荞麦花
野菊相依露下丛冷香自送水边风丰年气象无多子只在鸡鸣犬吠中
送杨山人【谈相及地理】
相人何似相山难慙愧渠侬眼不寒木末凉风无半点如何又欲跨归鞍
胡英彦得欧阳公二帖盖训其子仲纯叔弼之语其一公自书之其一东坡书之英彦刻石以遗朋友吾叔父春卿得一本有诗谢英彦和焉万里用其韵以简英彦
圣处眇安在谈者一何易注瓦矜细巧岑鼎丧良贵羣儿有新舌六学无故意向来孟韩息不有欧苏继庸知後死者未渠【去声】乡愿弃同时?鵶噪并起爪觜利两公察膏肓与世作姜桂挟山初作难破竹忽乘势双明日配月再立仁与义我有香一瓣恨不生并世厥今圣域里澹叟真守器怪来兰玉秀渠以清白遗当家有学林【英彦道号曰学林】满腹惟典记人间市井言眼底寇讐视独於两公帖费此平生喜麝煤叩山骨卧听丁丁美今我竹林老亦复拜嘉惠敢云赓絶唱颇欲与兹事朝来窻几爽尽室问何瑞宝帖更新诗小子汝其志
寄题张钦夫春风楼
乐斋先生子张子独立春风望洙泗四海无人万古空咏歌一声满天地不应东阁胜东山浮云於渠了不关只余平生医国手未忍旁观缩袖间楼中古书积至斗楼外春江緑如酒权门得似圣门寒万派横流独回首向来沂上瑟声希由求相顾只心知至今留取一转语不知何咏亦何归
四印室长句效刘信夫作呈信夫
广文眼力自超然作室题诗字字妍愤世嫉邪聊尔尔未必崔君真鹤言涪州别驾亦浪语渠家四印何曾铸漫向世人言养生涪州却向宜州去广文平生不解愁只将诗句敌清秋白浪如山风打头江南江北一虚舟坐上无氊惟有客青灯枉草强边策万言万当不如默误人又指庭前柏
题刘德夫真意亭二首
湖上轩窻岸岸开谁家不傍读书台新亭自有人知处只拣风烟好处来
渊明有意自忘言真处如今底处传客子若来问真意镜中人影水中天
题萧岳英常州草虫轴盖画师之女朱氏之笔二首
常州草虫天下奇女郎新样不缘师未应好手传轮扁便恐前身是郭熙
笔端春草已如生点缀虫沙更未停浅着鹅黄作蝴蝶深将猩血染蜻蜓
过双陂
霜後寒溪清更清冰如溪水水如冰闲来也有穷忙事问讯梅花开未曾
夜宿王才臣斋中睡觉闻风雪大作
天外风非细风中雪更飞夜声吹不尽寒客卧相依一醉惺惺了平生事事非终年才小欵明日又言归
和罗巨济山居十咏
世方争造化渠独请真祠意在昇沉外官无冷热宜山如辋川画地似习家池若道闲居?如何有十诗老子朝慵起春风若唤行晴边犹着雪寒後未闻莺偶见千峯翠偏令两眼明倦来浑欲睡无处避溪声只拥书千卷何须屋万间新堂傍溪水大字署蓬山恰有椉风客来分半日闲自煎虾蟹眼同瀹鹧鸪斑漫浪真堪老丁宁勿语人屐痕浑似齿巾角小於纶从事故不恶贤人也似醇空瓶未应卧只恐恼比隣园花皆手植梅蘂独禁寒色与香无价飞和雪作团数枝横翠竹一夜逸朱栏不惜吟边苦收将句里看花柳春全盛池塘燕学飞晩晴还小立暮色不能归草远天无壁苔深水有衣山居自清絶不必扣禅扉酒客来中散诗僧约惠勤共听茅屋雨添炷博山云万事休多问三杯且一醺君看醉中语不琢自成文秀溪何处好腊尾与春初山色梅边净人家竹里居先生来得得一笑意舒舒归路无灯火冰轮挂岭隅且爱灯檠短宁论劒铗长芝兰照春紫编简着人香贺监聊吴语昌黎岂楚狂豹文元炳蔚未信雾能藏眼底无羣子毫端有百川修名如掲月余事亦凌烟剩欲携藤去相从听雨眠恐渠即霄汉泉石罢潺湲
赵通判恭人周氏挽辞【赵名永年颍人归正】
早与梁鸿隐中随士会归一门忠义气千古日星晖紫诰金花诏青灯锦字机西风今夜月坟是昔人非
老眼废书有叹
老矣书无分居然眼有花墨兵非死反陆醑且生涯雪後霜逾劲吟边帽只斜小儿知我嬾夜诵故喧譁
过蕉坑
枫叶乾余尚小红苕花飞尽不留茸经旬欲雪还无雪只作清寒恼杀侬
和九叔知县昨游长句
诗穷不但两?霜白髪缘愁千丈长一年强半走道路归来又见橘柚黄不如南隣更北里醉折梅花照溪水扶藜时蹑大阮踪覔句深参少陵髓昨游过眼不可留今朝欲再亦何由新诗已落万人口不应更着锦囊收
送王无咎二首【王善邵康节皇极数】
安乐窝中书一编君从何许得真传我无杜曲桑麻在也道此生休问天
识尽江淮诸贵人归来卢水一番新问渠福将今谁子容我昇平作幸民
诚斋集卷四

[book_title]卷五
钦定四库全书
诚斋集卷五
宋　杨万里　撰
诗
江湖集
看雪
揉云翦水作风球夜落连明肯便休旧说六花元未试偶看一片上驼裘
送曾秀才归永丰
白白茅柴强作春青青灯火夜相亲超然似子真翘楚旧矣逢人诵过秦覔举不应专嗜古能文安得却嫌贫射科速化谁无术误向南溪更问津
寄题邹公桥
吾侪一事办不曾邹公一桥了此生省斋先生三大字此桥便有千载意今年天亦与护持桃花春水不多肥济川题柱吾无梦梦借新桥作钓矶
赠曾相士二首
富贵真成一聚尘饥寒选得万年名心知那有扬州鹤更问侬当作麽生
抛了儒书读相书却将冷眼看诸儒曾生肯伴诚斋否共个渔舟入五湖
题萧端虚和乐堂
玉笥风回峡山雨两公对牀方软语少公一生吟样臞长公半醉少公扶白头兄弟不多有面如橘红不关酒紫荆花开连理枝孝友未要时人知
昌英知县叔作岁赋瓶里梅花时坐上九人七首
销氷作水旋成家犹似江头竹外斜试问坐中还几客九人而已更梅花
胆样银瓶玉样梅北枝折得未全开为怜落莫空山里唤入诗人几案来
酒兵半己卧长瓶更看梅兄巧尽情醉揷寒花望松雪人间曾有个般清
寒尽春生夜未央酒狂狂似醒时狂吾人何用餐烟火揉碎梅花和蜜霜【予取糖霜芼以梅花食之其香味如蜜渍青梅小苦而甘】
衣染龙涎与麝脐裁云翦月作氷肌小瓶雪水无多子只篸横斜一两枝
雪冻霜封稍欲残殷勤折向坐中看绮疏深闭珠帘密不遣花愁半点寒
梅香不是不寒清参遍横枝酒未醒梦入西湖疎影里觉来失却冷泉亭
戊子正月六日雷雨感叹示夀仁子
今晨忽雷雨天地又发春草木閟红緑生意密已欣蛰虫且徐动余寒未全仁先生起裹头三叹一再颦春风吹万物不吹先生贫靖怨一束书只博两袴尘自倚文字工意取造物嗔小儿在傍笑笑我浪苦辛去年作客子椒柏羡主人在家不差胜更用愁此身先生亦一莞我不如儿真为我满眼酤不问醨与醇杖头日百钱无钱借诸隣不然衣可典及此花柳新
人日诘朝从昌英叔出谒
四序各自佳要不如春时何必花与柳始爱春物熙今晨驾言出从公南山西泥软屦自惬风嫰面不知寒草动暖芽晴山余雨姿水日亦相媚蹙纹生碎晖鸟声岂为我我听偶自怡出门初惮烦载涂乃忘归但令我意适岂校出处为路人见我揖属我有所思我不见其面信口聊应之徐悟恐忤物欲谢己莫追我率或似傲彼愠独得辞
暮宿半涂
朝日在我东夕日在我西我行日亦行日归我未归势须就人宿远近或难期平生太疎放似黠亦似痴如今何日行不以衾枕随幸逢春小暄倒睡莫解衣借令今夕寒我醉亦不知
次日醉归
日晩颇欲归主人苦见留我非不能饮老病怯觥筹人意不可违欲去且复休我醉彼自止醉亦何足愁归路意昏昏落日在岭陬竹里有人家欲憩聊一投有叟喜我至呼我为君侯告以我非是俯笑仍掉头机心久已尽犹有不下鸥田父亦外我我老谁与游
上元夜里俗粉米为茧丝书吉语置其中以占一岁之福祸谓之茧卜因戏作长句
去年上元客三衢冲雨看灯强作娯今年上元家里住邨落无灯惟有雨隔溪丛祠稍箫鼓不知还有游人否儿女炊玉作茧丝中藏吉语默有祈小儿祝身取官早小女只求蚕事好先生平生笑儿痴逢场亦复作儿嬉不愿着脚金华殿不愿增巢上林苑只哦少陵七字诗但得长年饱吃饭心知茧卜未必然醉中得卜喜欲癫
送萧仲和往长沙见张钦夫
萧家伯氏难为兄萧家仲氏难为弟御史子孙今有谁眼中乃见此二士阿兄采兰夀梅堂阿弟东书参蜀张圣明九钥天为守玉匙密付蜀张手子到长沙渠问侬为言真成一老翁功名妄念雪销了只爱吟诗恼鱼鸟子归好在中秋前看子新年胜故年
送邹元升归安福
我昔见子卢溪南炯如玉雪照晴岚子今访我南溪北凛如騄骥成骨骼袖中文字细作行读来病眼生寒光尖新句子入时样故应破阵翰墨场春风春雨春山路喜子能来愁子去故人一别二十年且对青灯夜深语
和昌英叔雪中春酌
南溪春寒强似冬南溪春水走玉虹雷公戏手行春雪诗人嘲辞便飞屑只嫌春雪趂春雷春容正要渠栽培冻作玉花销作雨多般点缀春庭户酒杯如海醉即休醉中看雪忘却愁如何呼酒不痛饮可令诗肩受凄凛少时狂杀老更狂长恐此意堕渺茫醉乡有地分一席且与先生十分梨花注大白
送刘生谈命
学兵先学策谈命先谈格君看前辈富贵人岂与寒士校日辰星家者流有刘子进人退人若飜水谈何容易验他年却是直言差可喜
和曾克俊惠诗
眼底春光正入年社前燕子已言旋雨多厌听鸠夫妇病起全疎酒圣贤旧喜作诗今已懒君能得句我先传畧无好语偿嘉惠只麽从权只麽权
和胡侍郎见简
花边雪里捻霜髭怪底诗来妙一时聊复小吟开後悟便应大用到前疑先生此曲难先和着句如碁且着持每望南云尺有咫其人甚远只嗟咨
赠彭云翔长句
读书台边士如云卢溪门下士如麟定知此地难为士後来之秀说彭子雪里能来访我为当阶下马雪满衣赠我文章无不有出入欧苏与韩柳如今场屋号作家相州红缬洛中花岂如彭子有律令会当一书取张景今年谁子司文柄
和贺升卿云庵升卿尝上书北阙既归去岁寄此诗今乃和以报之
贺子胸中自有山结庵山底更云间遗才只道今无许此士如何尚着闲未应万言直杯水向来九虎守天关莫嫌久不还诗债诗债从来隔岁还
送昌英叔知县之官麻阳
政坐诗无半点尘天令着句锦江春远民蒙惠即真学漫仕缘亲非为身许日相从今恨少先生此别我谁邻不应更作徒劳叹廊庙方寻密县人
和周子中病中代书之韵兼督胡季文季永游山之约
吟外今何病愁边我索居昔无今样嬾新欠故人书只说游山去谁令作计疎衡庐负我辈我辈负衡庐
除夕前一日絶句
雪留远岭半尖白云漏斜阳一线黄天肯放晴差易耳殷懃剩覔几朝霜
己丑上元後晩望
雪里晴偏好寒余暖尚轻山烟春自起野烧暮方明又是元宵过端令病骨惊遣愁聊覔句得句却愁生
送文黼主簿叔之官松溪
乃翁只解日争晖不解尘中脱馽鞿扬簿故应过习簿建溪好处说松溪此行诗句何须覔满路春光总是题飞上金銮稳安脚竹林分付一莺啼
送周仲觉方来义别
酒边诗里久尘埃见子令人病眼开无夕不谈谈不睡看薪成火火成灰小留差胜匆匆别欲去何如莫莫来渠政功名我岩壑老身谁子共归哉
休日晩步二絶
未须急访社中狂且到西园探海棠今岁行春虽较晩也胜雨里度春光
晩云欲雨又欲晴天借吾人作此行莫道行春无去处山矾香里听溪声
寒食前三日行脚遇雨
信脚那知远虽劳亦快哉如何寒食近无数野花开碧草望中去黑云头上来吾行吾自返雨子不须催
和张器先十絶
旧闻我里子张子七字端能出六奇穷巷有门无剥啄怪来佳客肯差池
向来一别十番秋消息中间风马牛只道故人霄汉去不应林壑小淹留
谁云涸辙困波臣合脱青鞋立缙绅寄语有司高着眼後来文格待渠新
我自穷愁坐缀文何堪见子可怜生两穷政好同诗社一战犹须倩酒兵
散尽千金买尽书短檠雨夜趁三余相如自倚多文富不问家无担石储
不随俗子作蝇营深入书林寄此生已与杜郎争笔阵更传侯喜有诗声
漏黄官柳已垂墙针水公畦未种秧多谢诗人来得得踏开三径雨中荒
老夫端欲买江天抹月批风咽圣贤他日君来相问讯南溪溪北北山前
学成不必要心斋眼到前修脚自偕挽住春风还独笑更无一物可装斜
皇家搜遍北山莱倾国如君不用媒次第幽人出空谷鹤书即傍日边来
挽郑恭老少卿
天不遗耆老人谁尚典刑向来卿月白无复史天青诗派回风雪心源贝叶经故应书带草和露泣康成
和济翁惠诗
语妙浑忘夜杯行未厌频平生憎俗子胜处要吾人已结诗中社仍居族里亲酒边不着句何许见天真
文远叔挽辞
气爽尘埃外川行翰墨间匆匆未白首去去忽青山琴在弦安用人亡鹤不还竹林有前约欲语泪先潸
雨中送客有感
不知春向雨中回只道春光未苦来老子今晨偶然出李花全落郑花开
题谢昌国金牛烟雨图
金牛烟雨最相关老子方将老是间不分艮斋来貌取更於句里占江山
春日六絶
远日随天去斜阳着树明犬知何处吠人在半山行春醉非关酒郊行不问涂青天何处了白鸟入空无雾气因山见波痕到岸消诗人元自懒物色故相撩江水夜韶乐海棠春贵妃殷懃向春道莫遣一花飞日落碧簪外人行红雨中幽人诗酒里又是一春风春色有情意桃花生暮寒只应催客子不遣立江干
和济翁弟惠诗
竟岁不得面移书焉用频我方得吾弟今岂有斯人海内友非少谈间子独亲醉余无浪语尤见醉中真相思何所似饥者食仁频此客非常客诗人太逼人黄初那足过子建巧能亲台阁俱知己谁能荐子真
夏夜追凉
夜热依然午热同开门小立月明中竹深树密虫鸣处时有微凉不是风
暑雨後散策
溪南稻子似溪北雨後山青非雨前芒屦泥深凉不浅今年六月个般天
夏月频雨
一番暑雨一番凉真个令人爱日长隔水风来知有意为吹十里稻花香
新秋盛热
度夏今年未觉难那知秋热政无端晩林不动蝉声苦蝉亦无风可得餐
送庆基叔往上犹二絶
南溪不住住犹溪别驾贤孙法?儿莫以甘棠南国荫便忘萱草北堂诗
六十慈亲路一千郎君归省又何年赠行句子真聊尔且折垂杨当赠鞭
初秋暮雨
禾穟轻黄尚浅青邨舂已报隔林声忽惊暮色翻成晓仰见双虹雨外明
济翁弟赠白团扇子一面作百竹图有诗和以谢之
月波初上涌寒金桂树风来细有音特地此君偏作恼为侬隔却半轮隂
秋日晩望
邨落丰登里人家笑语声溪霞晩红湿松日暮黄轻只麽秋殊浅如何气许清不应久闲散便去羡功名
秋夜读书
穉子慵都睡先生唤不譍虫声窻外月书册夜深灯半醉聊今古千年几废兴有怀人未会不乐我何曾
睡起理发
老态随年觉新凉与睡谋鹊惊茅屋晓臂冷葛衣秋远岭元无约开门便见投闲中多事在一日一梳头
暮归
山色偏宜暮桐声小作秋人行溪侧畔天在树梢头学懒真成嬾知休却得休遣愁愁不去愁尽自无愁
晓望
暑退谁当忆秋生喜此逢荒林失轻雾寒日上危峯忽有吟边兴忘看镜里容不须兼鲍谢始得擅诗宗
午睡起
过雨余秋暑移牀拣午凉小风吹醉面凛气忽如霜日脚何曾动桐阴有底忙倦来聊作睡睡起更苍茫和胡季永赴季文游园良集之韵聊以致私怨於独往云
有酒招元亮无浆馈子居何曾不三速焉用一行书乞饮殊无分干时不已疎犹应慰大嚼玉轴到吾庐
四美堂
义山禾水在处在明月清风无地无光禄子孙宁底巧不应造物独私渠君不见谢家名子取四字段家作堂兼四美主人自有笔如椽何用殷懃问扬子
秋晚过泉口
日色全无热秋凉不似初行人惊翡翠掠水度芙渠平野一回顾远山千有余谁令贪眺望却道废看书
丰山小憩
归路元无远行人倦自迟野香寒蝶聚秋色老枫知得得逢清荫休休憩片时江山岂无意邀我覔新诗
过刘村江
波走痕痕日江呈岸岸秋清流堪数石浅涉不须舟野菊知何喜迎风舞未休归涂愁欲暮未暮我何愁
寄萧仲和
贫里端何好欣然肯卜居诗臞将到骨室陋得关渠我嬾今仍老谁能强着书谈间可无子独判一秋虚
题刘朝英进斋
灯火三更雨诗书一古琴惟愁脚力软未必圣门深莫笑云端树初如涧底针不应将一第用破半生心
题王季安主簿佚老堂
造物那能恼我曹软红尘里漫徒劳是中却有商量处且道青原几许高
布袜青鞋已嬾行不如宴坐听啼莺只言此老浑无事种竹移花作麽生
和王元驹
向来淮海说三秦脚踏苏门最絶尘莫道江山歇英气如今文物有斯人黄埃九陌谁知子青竹千年独问津未得相看已相识只慙空叹蜀庄珍
题丘成之司理明远阁
决曹据案尘似海高阁退食心如氷夜将官本校家本万山围里短檠灯能文未得傲能吏好官不应博丁字何时着脚最高层目送归鸿挥緑绮
和谢昌国送韦俊臣相访
芒屩为车不必巾天穷未害子能文谢家有句元无继枉却催诗头上云
岁晩出城
温饱能消底奔忙自作痴平生脚已茧今日鬓将丝山刻霜余骨梅横水底枝只嫌长落莫不道许幽奇
至鹧鸪洞
岸冻树逾瘦日高林始明瑶草密如积玉泉中暗鸣初至心为动欲归脚还停江湖千万峯穿侬两鞋青如何鹧鸪岭咫尺来未曾
读张忠献公諡册感叹
恩视韩兼赵名均献与忠礼中非不极勲外若为同三圣无多学千年仅一翁犹怜公议在泪乞秋风
寄张钦夫二首
佳郡才佳政留中即好音还将着书手拈出正君心岳麓风霜饱修门雨露深登庸何恨晚廊庙要山林工瑟曾缘利鸣琴岂负予发於贫里白诗亦病来疎知己俱霄汉孤踪且簿书三年知免矣一饱会归欤
和张庆长怀麻阳叔二诗
旧雪才追送新梅又作繁欣逢上林雁聊免管城冠酒债多多在诗盟久久寒忽思十年事有枕不能安自幼仍投老相懽不解愁政缘湖外别负却竹林秋佳政真余事闻人说甚休不应野水渡横此济川舟
送罗永年归永丰
谁道三年聚能胜一夕多岁寒知子可心折奈吾何所喜如椽笔能挥却日戈老夫留病眼看子中文科
夜坐小集
霜余雪後夜无风人在灯前梅影中玉作寒蔬氷作酒诗人犹自怨天穷
和谢昌国送管相士韵
半世缘痴自作劳万人争处我方逃怜渠识尽公卿贵一马归来骨转高
郭汉卿母挽诗
妇节今安仰斯人古有光鸡鸣不知雨荠茂独凌霜未拜金花诰空悲玉树郎藤舆帘蹙绣无复出萱堂
庚戌正月送罗季周游学禾川
眼边相识蚕様密如子岁寒万才一我往西山子义山老衰一别堪三年外舅阴功不知数诸孙大半廊庙具学文先要学忍饥明年看子刺天飞
过秀溪长句
去年来此上巳日今年重来未寒食临溪照影老自羞慙愧春光尚相识秀溪何许好春容最是溪深树密中海棠开尽却成白桃花欲落翻深红
题荐福寺
千山底里着楼台半夜松风万壑哀晓起巡檐看题壁雨声一片隔林来
晩过黄洲舖二絶
数峯残日紫将销一片新秧绿未交道是今年春水小涨痕也到岸花梢
仆夫已倦路犹赊脚底残阳眼底佳緑锦堆中半团雪千枫拥出一桐花
诚斋集卷五

[book_title]卷六
钦定四库全书
诚斋集卷六
宋　杨万里　撰
诗
江湖集
过白沙渡得长句呈澹庵先生
收红拾紫消几许也费一春强半雨不辞长江万波阻来听先生夜深语尚意向来侍樽俎微雪斜飞小梅吐先生半酣染霜兔金章玉句空万古今年寒食还相聚明年寒食知何处只道先生押班去不道门生折腰苦
长句寄周舍人子充
省斋先生太高寒肯将好句博好官又吿君王覔闲散要读短檠三万卷周家新画瑞雾图渠莫错认何关渠青原两公复双起山川出云不在此自怜无地寄病身四海知己非无人老穷只是诗自误春色撩人又成句
题峡江谭温父咏斋
渔郎载我下峡水夜寻故人有谭子柴门竹屋断崕底艮斋手题咏斋字巴丘花草一番新玉笥峰头月半轮如今政是暮春者三叹春风舞雩下
浅夏独行奉新县圃
我来官下未多时梅已黄深李緑肥只怪南风吹紫雪不知屋角栋花飞
晚登清心阁望雨
悯雨喜见云喜云愁不雨长风将怒点慰此楼中暮喜雨不但人松竹亦鼔舞未知今年熟得似去年否
登清心阁
苦遭好月唤登楼脚力虽慵不自由上得金梯一回首冰轮已过树梢头
立秋後一日雨天欲暮小立问月亭
雨後林中别様凉意行幽径不知长风蝉幸自无星事强为闲人报夕阳
七月十二日夜登清心阁醉吟
小楼秋夜月明底仰不见天惟见水岸巾独立四无人白月青天伴杨子谁知横玉作秋声一声吹尽九陌尘月轮半仄吾未睡楼阁风生凉杀人
月夜散策县圃有飞蝶仍闻笛声
月明未许人早睡笛声解与秋争清夜深不应有飞蝶渠侬似欲伴人行
中秋後一夕登清心阁二首
昨夜云为祟今宵月始妍如何一日隔便减半分圆影里偏宜竹光中不剩天客来休遣去我醉正无眠秋夜真成昼西山却在东吹高半轮月正赖一襟风清景今年过何人此兴同青天忽成纸似欲借诗翁
木犀
天将秋气蒸寒馥月借金波滴小黄不会溪堂老居士更谈桂子是天香
送客既归晩登清心阁
谁不知侬嬾其如送客何叶声和雨细山色上楼多出处俱为累升沉尽听他疎钟暮相畣也解说愁麽
戏嘲金灯花上皂蝶
花须为饮露为浆黑雾玄霜剪薄裳飞绕金灯来又去不知能有几多香
刘世臣先生挽诗
策第仍为邑於公未足论眼中无佛国户外即韩门道大功非细人亡德则存西风寄双泪吹到秀峰原
罗元通挽诗
奏赋曾三北兴能竟二南如何双桂子枉着拜亲衫旧事余诗酒何人续笑谈生前孝友在伐石为公鑱
罗价卿母李氏挽诗
孝岂天无报慈如古所称百年得偕老二子看同升未拜鸾回纸先虚綉蹙藤他时颍考叔清泪落君羮
过西山
一年两踏西山路西山笑人应解语胸中百斛朱墨尘雨卷珠帘无半句殷勤买酒谢西山慙愧山光开我顔鬓丝浑为催科白尘埃满胸独遑惜
豫章江皋二絶句
幸自轻隂好片秋如何余热未全休大江欲近风先冷平野无边草亦愁
只今秋稼满江郊犹记春船掠屋茆可是北风寒入骨荻花争作向南梢
同李簿养直登秋屏
大范今无寺秋屏故有基看山非不好吊古却成悲行役真何苦同来也未迟题诗只恶语差胜不题诗
送别吴师
我公四海不数人小烦江西作好春落霞秋水只似旧如何入笔事事新即今诸公方衮衮一老不应闲里顿政缘山水太殷勤日夜叫阍乞此身二天去人忽觉远两地起公端不免苍生未要怨东山未必东山当此怨
归自豫章复过西山
一眼苕花十里明忽疑九月雪中行我行莫笑无驺从自有西山管送迎
送何主簿归丰城
庚寅之旱奉新为甚大帅龚公择行田之官婺女何季华以府檄来不怵不疑竟以实闻县令杨万里哦五言以饯其归
衆里非无士难中却几人如何新帅泽偏作此邦春未要栖鸾恨方看报主身青灯一樽酒聊复话酸辛
诏追供职学省晓发鸣山驿
数店疎仍密千峰整复斜冰痕犹带浪霜草自成花录录堪朝列星星已鬓华帝城万事好得似早还家
望见灵山
旱後催科恼杀侬且随尺一解而东灵山忽近西山远回首新吴一梦中
登乌石寺
回头身忽在树杪一览千山万山小怪崕不落欹欲摧令人仰看怯眼开小亭解事知侬倦翼然飞出青山半上头最上却镜平百亩金碧千衲僧高峰高寺更高阁进步竿头若为脚兹游胜絶庸非天山下虚行二十年
夜宿杨溪晓起见雪
茅檐无声风不起误喜夜来雨应止开门送眼忽心惊失却前山万堆翠江南只说浙西山更令着雪与人看诸峰尽处一峰出凛然玉立最高寒溪声细伴吟声苦客心冷趂波心去掉头得句恐天嗔且唤征夫问前路辛卯五月送丘宗卿太博出守秀州二首
冯翊端谁可丘迟肯去麽茧丝臣敢後饥馑帝云何身达当难免能称未要多但无田里叹不必袴襦歌老矣渠怜我超然我爱渠论诗春雨夜解手藕花初梦只江湖去情知伎俩疎未应五马贵不寄一行书
代钱塘宰莫子章贺皇太子生辰
寒外乾坤净霜前殿阁新如何震一索顿有月重轮甲观堂初画青宫牓更银三天同日晓一气八荒春东序繙周学南阳摘汉亲承祧英类祖问寝孝通神帝子临京邑藩寮着野人天将重九节瑞应诞弥辰茰菊双为夀山河总效珍前星环紫极长照漆园椿
题吕子明国谕退庵
笔砚工为祟湖山若约盟坐望非圣处行乐且吾生一笑谁当会孤斟句恰成何时却乘兴雪外叩柴荆送蜀士张之源二子维焘中童子科西归
岷山玉様清岷水眼様明风流文采故应尔又见张家双骥子小儿八岁骨未成诵书新作鸾鹤声大儿十二气已老覔句谈经人絶倒豫章七年人得知駃騠三日世便奇天生异材能几许更饱风霜也未迟
壬辰别元伯丞公折双梅见赠作一絶以谢之
一花怪结双青子独蔕还藏两玉花薄相春工宁底巧眼明初见雪枝斜
四月二日进士唱名万里以省试官待罪殿庐遇林谦之说诗夜归又见林东因纪其事
清晓朝帝所就列复少须不遇林夫子於何得故吾宫云霁犹未宸风爽亦初说诗怜新体信美古则无将无古人拙未必今制疎夜归辱良讯送似谈笑余病怀翻不乐此意从谁舒短歌纪幽事老矣复焉如
送黄仲秉少卿知泸州二首
灔澦方如象艅艎底似飞相将刺天去收拾大名归西掖桐隂静南泸茘子肥未应经世具便欲闭山扉补外公何幸求归我尚留还为万里别又费半生愁安得欹黄帽相从却白头醉中有话在欲说忘来休
晩立西湖惠照寺石桥上
船於镜面入烟樷寺在湖心更柳中暮色欲来吾欲去其如南北两高峰
谒永佑陵归途游龙瑞宫观禹穴
我昔骑凤超九疑今复御风登会稽禹穴下窥正深黑地老天荒知是非好峰高处偏薄雾秋热苦时恰轻雨回头却望昭陵松云气成龙或成虎
寄马会叔
影转郎官宿春随刺史天相从忽相别同舍况同年我爱吴儿说兄如邵父然赐金真浪费唤取从甘泉
送傅安道郎中将漕七闽二首
一代风骚将百年忠义家出关称使者踏雪度梅花梦破南宫被春生北斗槎悬知入奏日不待贡新茶把酒春如许论诗夜未央相逢便金石何必试冰霜离合知难免愁思自不忘他年一茅屋公肯访荒凉
故恭人刘氏挽词【徐通仲母】
雨露低苹沼芝兰上桂林鱼轩帘蹙綉鸾纸诰涂金死者夫何恨归欤乃宿心不偕君子老愁絶白头吟
王龟龄挽词
佛以偏师胜天能一手回横空立万仞不为作三魁道大身无着人亡世却哀溪梅那解事寂寞为谁开【公号梅溪】吴母叶氏太孺人挽词【其子太学博士吴飞英字德华】
髪以留宾短家从教子贫斑衣奉常署象服镜湖春许穆诗还废班姬史尚新不堪萱草露也解泣慈亲
答章汉直
诗人今代谢宣城举手新年章子平雨剩风残忽春暮花催草唤又诗成五湖烟水三冬卧万里云霄一日程老里睡多吟里少旧来句熟近来生
西湖晩归
际晚游人也合归画船犹自弄斜晖西湖两岸千株柳絮不因风暖自飞
癸巳省宿咏南宫小桃
孤坐南宫悄桃花故故红晴曛半脸日寒惨数须风昔岁山村里春光痛饮中不烦渠伴宿今我已衰翁
送李童子西归
江西李家童子郎腹载五车干玉皇选德殿後春昼长天子呼来傍御牀口角诵书如布谷眼光骨法俱冰玉紫绡轻衫髪锦束万人回头看不足莫言幼慧长不奇杨文公与晏临淄老翁笞儿也太痴欲鞭辕下追霜蹄六岁取官曲肱似春风昼锦归吾里生子当如李童子至如吾儿豚犬耳
送林谦之司业出为桂路提刑
两眼起宵坐搔首偶不欣孤念元无感怀我同社人昨日林先生抱经出成均初闻为渠喜忽悟谁我亲缅然记宿昔夜款水际门微月耿秋寂幽蛩慨凉新论诗煮豆粥粥熟天已晨先生补天手万象焉能春若非千载仰却要今世珍圣门旧传业不在先生身雪前何有松毁中谅非?论思尺有咫浃去曾逡逃谁言我无耳老矣未有闻先生又舍我离别尚足云桂山玉笋立桂水罗带纹得句能寄似不须持岭云
寄题天台临海县白鹤庙西泉
为司晨颜鲁子作鲁子始尹临海祷晴於祠下见殿之东砌有泉而西独无因念安得西泉未几有泉出焉
东泉千年流不休西泉千年秘不流临海令君一念作猿鸟未知泉已觉殿脚西头苍石根向来元无泉眼痕一朝擘崕迸膏乳却与东泉作宾主令君已昇金掌中白鹤古祠烟雨蒙父老思君难再得登亭饮泉三叹息祝君公台夀千百
和韩子云惠诗
幸自同裘好谁令异巷居恭承五个字不但百车渠句法端何様先生肯乞【去声】余只容弹剑铗敢道出无车
送丁子章将漕湖南三首
岳麓猿声里湘流鴈影边自天持一节到日是新年身退名逾重今稀古则然黄花非不好只是挿离筵湖外游曾漫荒余好在麽山应依様瘦民岂似田多不是无风物其如费拊摩人言补外乐且道定如何半世行天下同心寡友生故人今又去此意向谁倾白髪三更语青灯一点明看渠还玉署老我正归畊
送叶叔羽寺丞持节淮东二首
呼酒东西玉探梅南北枝相逢长不款此别有余思古道寒如水吾侪鬓已丝一生商略此更待赠临岐煮海谁为祟沿淮困不胜民思贤使者帝遣大农丞玉节寒侵斗牙樯冻作冰来归闻早着紫禁要渠登
题张兴伯主簿经训堂
范家尚有釜生鱼张家无鱼釡也无屠沽儿亦莫笑渠渠有至富汝不如一翁冻吟拥竹炉诸郎映雪夜读书山鬼来听鹤惊起万壑无声霁月孤不论取官大门闾如是经训为菑畲父子每腹百斛珠出门掩鼻马牛裾
马郎中母蒋夫人挽章
文物余三迳芝兰秀五常鱼轩来粉省象服去黄堂此母今谁似清名死不亡一生令吏部废却蓼莪章
送韩子云检正将漕江东二首
宰士仍名士诗人更德人还家桐树古揽辔绣衣新不以髯边雪而忘句里春登庸衣鉢在得恋大江滨名下得佳句梦中哦半生未逢心已契相见眼偏明复此匆匆别苍然惘惘情非关风外树侬自作离声
送陈行之寺丞出守剑南二首
甫尔丞农扈翩然牧剑津诸公谁不相有子几何人气节霜余凛辞章玉様新飞腾可轻料渠亦正青春我召公先到公归我亦行三年如梦尔一笑可怜生野店缘山去春风并辔轻先愁饶水上话别若为情
送乡僧德璘二首
衲子向来元士子诗僧遮莫更禅僧不妨参透诸方後别有宫墙第一层
湖上诸峯紫翠间三年欲到几曾闲侬今去处渠知麽不是南山即北山
别萧挻之泉州二首
郎署春同宿州麾晚卜邻出山成底事藉手得斯人名实今无对云霄早致身再逢应互笑谁发不如银八叶今成九一枝谁敢双野人应补外贤者亦为邦夹?梅临水孤帆雪涌江别愁才半掬不遣我心降甲午出知漳州晓发船龙山暮宿桐庐二首
一席清风万壑云送将华髪得归身海潮也怯桐江净不遣涛头过富春
道涂奔走不曾安却羡山家住得闲记取还山安住日更忘奔走道涂间
上严州乌石滩
人语相闻数尺间其如滩恶费人牵已从滩下过滩上却立前船待後船
雨里问讯张定叟通判西园杏花二首
白白红红一树春晴光炫眼看难真无端昨夜萧萧雨细锦金机卸作茵
梅不嫌疎杏要繁主人何忍折令残也知雨意将无恶为勒芳菲故故寒
携家小歇严州建德县簿厅晓起
不堪久客只思归晓起巡檐强捻髭偶听梅梢啼一鸟举头立看独多时
题严州新堂
郡圃旧亭面东了无所见太守曹仲本撤材易地为堂买地以广之正对南山经始小筑觉江山辐凑因得长句
新堂略有次第否忙里从公一来觑是时新秋收旧雨小风吹花掠巾屦江山只道不解语云何惠然堂上聚北山故挽南山住东溪不遣西溪去向来天藏在何处遭公拈出天不拒旧亭不为山作主背山起楼何以故更烦好手铲东阜放出钓台寸来许
和冯倅投赠韵二首【名颀字子长】
先生弹铗冻吟时此岂求他一世知只怨送穷穷不去元来却不怨工诗
茧纸松煤细作行两诗字字可珍藏书生伎俩成何事只博虚名万古香
积雨小霁暮立卷书亭前二首
报晴底用暮寒为薄薄春衫横见欺似有如无风细甚柳丝无赖恰先知
淡紫斜阳嫩碧天一春今夕始开颜看山偶忘归来却月到西廊第二间
虞丞相挽词三首
负荷偏宜重经纶别有源雪山真将相赤壁再乾坤奄忽人千古凄凉月一痕世无生仲达好手未须论保奭方为左希文自请西不劳三尺剑已办一丸泥已矣归黄壤伤哉梦白鸡清风谁作诵何石不天齐一老堂堂日诸贤得得来但令元气壮患不塞尘开名大天难着人亡首忍回东风好西去吹泪到泉台
南溪山居秋日睡起
客至徒嗔不着冠起来信手揽书看小蜂得计欺侬睡偷饮晴窻砚滴乾
秋夕书怀
老去还多感归来正倦游数峰愁外月一叶静边秋偶忆平生事直供独笑休灯花吾会得村酒恰当篘
秋暑二首
一年强半走尘埃触热还山亦快哉幸自西风归较早却教秋暑伴将来
追凉能到竹溪无隔水斜阳未肯晡剩暑不蒙蕉扇扇细云聊倩月梳梳
观稼
三年再旱独堪闻一熟诸村稍作欣老子朝朝弄田水眼看翠浪作黄云
感秋
旧不愁秋只爱秋风中吹笛月中楼如今秋色浑如旧欲不悲秋不自由
送翁志道
平生公子妙谈天惟爱青山不爱官一笑同看岩下井秋来能更起微澜
表弟周明道工於传神而山水亦佳久别来访赠以絶句二首
笔端人物更江山外弟周郎两不难可把吴淞半江水博他头上进贤冠
侬家有轴郭熙山堕在氷溪雪岭间有弟新来眼如月为侬洗手拾将还
送彭元忠司户二首
触热能相访言归有底忙百闻才半面一别又三湘诗入江西社心传肘後方木天须此士丹笔校官黄浯石高仍瘦愚溪绀且寒凭君聊杖屦道我问平安句好今逾进书来剩寄看只言官舍小檐下过湘滩
乙未和杨谨仲教授春兴
归欤还复换年芳不分官梅恼石肠黄帽政堪供短棹白头可更献长杨忽?社里催搜句安得花边对举觞天上含香有知己弹冠端复为王阳
寄广东提刑林谦之司业
玉节星槎下九天祝融海若让云烟故人一别还三岁新句如今更几篇忆昨待班南内否论诗看雪未央前梦中若个韶州路庾岭梅花正可怜
送子上弟之石井
吾生苦终鲜四海皆弟兄四海尚如许而况吾宗盟君年甫弱冠已有隽异声作赋拟三都着论追过秦平生一瓣香何曾举似人子上与济翁真若吾同生我穷无人共二子慰眼明济翁往荆州君作石井行一老便落莫有话从谁评怀哉勿重陈呼酒且细倾
雨中送客
闲人也解有忙时送客谁令作许痴一夜黑风吹白雪明朝紫陌总黄泥
送客夜归呈萧岳英县丞
并舍频过亦几曾却因送客得同行风船逆水四十里雪屋吹灯三二更老去病身禁底苦向来危宦若为情天台香火侬当覔且伴先生学养生
二月望日
海棠着意唤诗愁桃李才开又落休小雨轻风春一半去年今日在严州
醉笔呈尚长道
晩风一雨生新涨直送仙槎到天上十年相别一相逢和气春风谈笑中如今耆旧晨星似犹及先生说遗事舌端往往疏九河只有剩浪无欠波汉渠周柱几青竹却在先生一泓腹诸公道是今乏才如何此士尚尘埃此行青琐更黄阁拭目孤鸿径寥廓能念南溪病客无风来肯寄半行书【尚长道十年离索杯酒话旧怃然若隔世醉笔无律令亦情之至也淳熙乙未四月十四日】
初夏三絶句
麦黄秧碧百家衣已热犹寒四月时雨後覔春无一寸野蔷花发酽燕脂
手种琅玕劣十年今年新笋不胜繁不知明早添多少日暮闲来数一番
竹间露重午方乾松里云深夏亦寒只道一溪无十里为谁百屈更千盘
行圃
薤本新痕割复齐豆苗初叶合仍离莺声正好还飞去不为诗人更许时
看笋六言
笋如滕薛争长竹似夷齐独清只爱锦綳满地暗林忽两三茎
农家六言
挿秧已盖田面疎苗犹逗水光白鸥飞处极浦黄犊归时夕阳
山居
?秃犹云少书多却道穷柴门疎竹处茅屋万山中幽梦时能忆闲题底要工不知蝉报夏为复自吟风
有叹
老来无面见毛锥犹把闲愁付小诗若道愁多头易白鹭鸶从小?成丝
诚斋集卷六
<集部,别集类,南宋建炎至德佑,诚斋集>

[book_title]卷七
钦定四库全书
诚斋集卷七
宋　杨万里　撰
诗
江湖集
梅熟小雨
风从独树忽然来雨去前山远却回留许枝间慰愁眼儿童抵死打黄梅
书王右丞诗後
晩因子厚识渊明早学苏州得右丞忽梦少陵谈句法劝参庾信谒隂铿
饭罢登山
树远通莺响花晴带雨痕登山偶回首隔水见前村澹往孤无伴清归笑不言还家更迟着松菊未应存待次临漳诸公荐之易地毘陵自愧无济剧才上章丐祠
亦岂真辞禄谁令自不才更须三釡恋未放两眉开道我今贫却何朝不飰来商量若为可杜宇一声催
栀子花
树恰人来短花将雪様看孤姿妍外净幽馥暑中寒有朶篸瓶子无风忽鼻端如何山谷老只为赋山矾
谢傅宣州安道郎中送宣城笔
忽惊骑吏叩柴荆厚禄移书访死生今日犹逢傅岩雨前身端是谢宣城解包兔頴霜盈把试墨山泉月一泓老里苦吟翻作拙捻须枉断两三茎
病疟无聊
病身兀兀意昏昏急挂东窻避夕曛坐看云生还有雨忽然雨止并无云
秋兴
宿有青霞愿惟应白鹭知风烟聊晚望山水入秋宜老里还多病贫中却剩诗浪愁余热在会自有凉时
中秋与诸子果饮
几年今夕一番逢千古何人此兴同酒入银河波底月笛吹玉桂树梢风莫言秋色无多巧净洗清光也费工老子病来浑不饮如何频报绿尊空
挽邹彦明
野渡无冰涉荒民不木饥桥横侍郎记墓立舍人碑自古谁无死何人没後思淙淙富川水便是挽歌词
探梅偶李判官馈熊掌
小摘梅花篸玉壶旋糟熊掌削琼肤灯前雪里新醅熟放却先生不醉无
醉後捻梅花近壁以灯照之宛然如墨梅
老子年来画入神凿空幻出墨梅春壁为玉板灯为笔整整斜斜様様新
钓雪舟倦睡
予作一小斋状似舟名以钓雪舟予读书其间倦睡忽一风入户撩瓶底梅花极香惊觉得絶句
小阁明窻半掩门看书作睡政昏昏无端却被梅花恼特地吹香破梦魂
晚步南溪弄水
吾庐在南溪溪北北山半山空谁肯邻影静鹤为伴万松当篱落千岩上几案花草岂厌多不多亦堪翫一丘万事足半点无外羡如何濯双缨独欠泉一眼晩晴漫野步偶到溪侧畔颇怪清浅流雪後劣如线相将二三子一笑出奇观琼石杂瑶砾掇拾作微堰锵然便淙琤清若奏琴阮当流立孤石灔澦忽童丱不塞势何怒惟激声故远从今日日来愁肺要湔浣儿童俾勿坏鸥鹭好收管
醉眠夜闻霜风甚紧起坐达旦
玉酒醺人底易醒月低梅影恰三更只嫌老眼清无睡不道松声听到明
雪花旋落旋成融横作清霜阵阵风一夜急吹君会否妬他残叶恋丹枫
霜夜望月
人静蛩喧天欲霜不眠独自步风廊闲看月走仍云走知是云忙复月忙
瓶中梅花长句
幽人早作月满堦月随幽人登舫斋推门欲开犹未开猛香排门扑我怀往从鼻孔上灌顶拂拂吹尽髪底埃恍然堕我衆香国欲问何祥无处覔冥搜一室一物无瓶里一枝梅的皪平生为梅判断肠何曾知渠有许香夜来偶忘挂南窻贮此幽馥万斛强却忆去年西湖上锦屏下瞰千青嶂谷深梅盛一万株十顷雪波浮欲涨是时雨後初开前日光烘花香作烟政如新火炷博山蒸出沉水和龙涎醉登絶顶撼疎影掇蘂餐花照冰井蜀人老张同舍郎唤作谪仙侬笑领如今茅屋卧山村更无载酒来叩门一尊孤斟懒论文犹有梅花是故人【去年今月予既得麾临漳朝士饯予高会于西湖上刘寺满谷皆梅花一望无际絶顶有亭牓曰锦屏予独倚一株老梅摘花嚼之同舍张监簿蜀人名珖字君玉笑谓予曰韵胜如许谓非谪仙可乎】
夜坐以白糖嚼梅花
剪雪作梅只堪嗅点蜜如霜新可口一花自可咽一杯嚼尽梅花几杯酒先生清贫似饥蚊馋涎流到瘦胫根贑江压糖白於玉好伴梅花聊当肉
钓雪舟中霜夜望月
溪边小立苦待月月知人意偏迟出归来闭户闷不看忽然飞上千峰端却登钓雪聊一望冰轮正挂松梢上诗人爱月爱中秋有人问侬侬掉头一年月色只腊里雪汁揩磨霜水洗八荒万里一青天碧潭浮出白玉盘更约梅花作渠伴中秋不是欠此段
梅花下小饮
今年春在腊前回怪底空山早见梅数点有情吹面过一花无赖背人开为擕竹叶浇琼树旋折冰葩浸玉杯近节雨晴谁料得明朝无兴也重来
幽居三咏
钓雪舟
青鞋黄帽緑蓑衣钓雪舟中雪政飞归自严州无一物扁舟载得钓台归
雪卧庵
十年两袖软红尘归濯沧浪且幅巾不是白云留我住我留云住卧闲身
诚斋
浯溪见了紫岩回独笑春风尽放怀谩向世人谈昨梦便来唤我作诚斋
寄题更好轩
经丘寻壑恰忙时更有工夫到得诗政用此时索诗债素兄青士若为痴
无梅有竹竹无朋有竹无梅梅独醒雪里霜中两清絶梅花白白竹青青
郡中送春盘
饼如茧纸不可风菜如缥茸劣可缝韭芽卷黄苣舒紫芦菔削冰寒脱齿卧沙压玉割红香部署五珍访诗肠野人未见新历日忽得春盘还太息新年五十柰老何霜须看镜几许多麴生嗔人不解事且为春盘作春醉
腊里立春蜂蝶辈出
嫩日催青出冻荄小风吹白落疎梅残冬未放春交割早有黄蜂紫蝶来
梅花落尽有感
五树梅花一树迟花迟花早总离披春风只解吹梅落不为愁人染?丝
丙申岁朝
椒盘又颂一年初多拜犹欣未要扶山色长供青蒻笠春光不为白髭须仙家风土闲中是岁後鸎花较早无人事驰驱不须叹倦来添得睡工夫
与刘景明晩步
行尽南溪溪北涯李花看了看桃花归来倦卧呼童子旋煮山泉瀹建茶
赠刘景明来访
砚席相从昔少年白头谁信两苍然来从八桂三湘外忆折双松十载前告我明朝还又别对牀终夕不成眠交游存没休休说且为梅花釂玉船
晓看牡丹呈彭仲庄
牡丹新植旧来无早起看花花更苏晴翠满空天正晓暖红蒸雾汗成珠絶怜嫩日偏催老犹喜轻春为给扶来岁一株应百朶只今紫笋绕根须
和彭仲庄对牡丹上酒
病身无伴卧空山石友相从慰眼寒呼酒捻花谈旧事牡丹匹似梦中看
老里心情客里怀逢花不饮若为开虚名身後真何用更判生前酒一杯
暮春小雨
宿酒微醒尚小醺似痴如病不多欣深深池沼轻轻雨独倚栏干看水纹
夏日絶句
不但春妍夏亦佳随缘花草是生涯鹿葱解挿纎长柄金凤仍开最小花
小池
泉眼无声惜细流树隂照水爱晴柔小荷才露尖尖角早有蜻蜓立上头
题左正卿夀慈堂
万事丝窠黏露珠奉亲最乐天下无丘明远孙千里驹有母七十髪漆如雪底笋生冰底鱼人间无覔天赐渠三更月落堂西隅母自挑灯儿读书去年生日不用扶今年生日健过初冰桃碧藕脆如酥一觞千岁母子俱
挽谢母安人胡氏
玉树仍双桂金花不一书雪封青竹笋雾失白藤舆天下谁无母江西未有渠西峰半轮月松檟正疎疎
雨霁幽兴寄张钦夫
大官有重荷丰廪无薄忧草茹我岂腴饱亦与彼侔积雨久自霁曙光清以幽欣然出荆扉不出旬已周初意欲看竹信步偶临流北惊失故岸东见生新洲怀哉古与今与此岂不犹归来翻不乐隐几到昔游平生忘年友草草相应酬暂梦不多欵唤人苦鸣鸠山林本无事亦复扰扰休
题刘伯山蕃殖图二首【画禾黍稷菽麦】
老子平生只荷锄误携破砚到清都归来荒尽西畴却愧见刘家蕃殖图
黄云翠荚杂玄珠上熟今年不负渠说似田家早收拾一番风雨一番踈
极暑题钓雪
暑中北阁望南窻将谓南窻分外凉到得南窻还更热芙蕖和蘂落幽香
读书
读书不厌勤勤甚倦且昏不如卷书坐人书两忘言兴来忽开卷径到百圣源说悟本无悟谈玄初未玄当其会心处只有一欣然此乐谁为者非我亦非天自笑终未是拨书枕头眠
六月二十三日立秋
暑中剩喜立秋初特地西风半点无旋汲井花浇睡眼洒将荷叶看跳珠
听雨
归舟昔岁宿严陵雨打疎篷听到明昨夜茅檐疎雨作梦中唤作打篷声
中秋前二夕钓雪舟中静坐
月到南窻小半扉无生始觉室生辉人间何处冰壶是身在冰壶却道非
去岁中秋政病余爱他月色强支吾今年老矣差无病後夜中秋有月无
中秋无月既望月甚佳
中秋无月莫尤天月入秋来夜夜妍且道今宵明月色何曾减却半分圆
月到中秋故故无今宵月好莫渠孤旧传月径圜千里影落金杯只粒珠
晩兴
双井茶芽醒骨甜蓬莱香烬倦人添蜘蛛政苦空庭濶风为将丝度别檐
约刘彦纯会建安寺
邂逅何时可平章後月凉前期来一夕古寺作重阳白酒多多载黄花急急香遣诗愁已遣何况更连牀
送客山行
岭云为作小凉天山店重来忆去年独树丹枫谁不是何须更立万松前
秋月
夜气凉於水高斋可当楼古来除却月此外更无秋寒入兰心劲光随菊脚流惟愁清不极清极却成愁
雨夜
岁晩能无感诗成只独哦萤光寒欲淡秋雨暮偏多伴老贫无恙留愁酒肯麽吟虫将落叶为我拍还歌
秋雨叹十解
雨入秋宵滴到明不知有意复无情若言不搅愁人梦为许千千万万声
淋淋滴滴未休休不解教侬不白头却把穷愁比秋雨犹应秋雨少於愁
湿侵团扇不能轻冷逼孤灯分外明蕉叶半黄荷叶碧两家秋雨一家声
厌听点滴井边桐起看空蒙一望中横着东山三十里真珠帘外翠屏风
篱下黄花最恨它金钿香少泪痕多仙人解补银河漏天上无泥柰许何
老子愁来只苦吟一吟一叹为秋霖居人只道秋霖苦不道行人泥更深
昼落无声夜有声只堪醉听不堪醒檐牙半点能多少滴入苔堦一寸青
晓起穷忙作麽生雨中安否问秋英枯荷倒尽饶渠着滴损兰花太薄情
似雾如尘有却无须臾密密复疎疎忽忘九月清霜晓唤作蒙蒙二月初
不是檐声不放眠只将愁思压衰年道他滴沥浑无赖不到侯门舞袖边
寄题刘直卿冰壶
外看积翠玉千峰中有清池月半弓更拓长堤三十里剩栽杨柳与芙蓉
壶里清冰冰里人个边无地可留尘何时去弄池中月照我星星白髪新
寄题王国华环秀楼
近山远岫不知重暖翠晴岚只满空珍重主人将好手尽驱秀色入楼中
平地看山山絶低上楼山色逐层奇不知山与楼争长为复楼随山却移
赠尚长道签判
今代高人尚子平风流文采旧家声合於玉笋班中立却向红莲幕里行天色恼人浑欲雪烛花照别若为情日边已办除书着莫恋南楼秋月明
赠尚献之
老凤苍然姿雏凤锵然鸣一见渠父子令人英气生大尚傲一世不肯揖公卿小尚刷羽毛势欲追风鹏吾州八千士下笔电雹声小尚洒墨汁一笑万人惊姓名登天府纸价高帝城朂哉更摩厉制胜在此行相遭又相别勿作儿女情舟行得秀句寄我增双明
题陈叔虎綉梅花扇
指下生寒影针端即化工冰痕将雪点不受烛光融
和彭仲庄七言
向来年少今老翁随身不去只有穷请君与我共看镜岂复平生冰雪容秋霖暗天瘦日色满掇黄花当朝食何人裹饭问子桑穷里逢君自为客空山冻吟只自奇故人之外谁相知今年相从岂不好安得到老长追随喜君诗思未渠薄秋後花鹰兔边落慙我短才澁欲无霜余冰涧流还涸君游宣溪何日来愁城封闭待君开定知此行脱寒谷领取阳春一并回
胡季永挽词二首
澹庵潜圣学未许外人传门里存衣鉢吟边可管弦浣花宗武辔儋耳小坡船緑?成黄壤从今更问天一昨官都下同时寄客间相从湖上寺览遍浙西山骏足应千里彪文未一斑霜风吹病眼老泪为渠潸
送徐吉水解组造朝
我住南溪溪北涯闭门草长不曾开风窻只怪灯花喜雪径传呼县尹来道是朝廷举亷吏如何江海尚遗才西枢东观俱知巳拜了除书却探梅
寄题萧民望扶疎堂
不栽繁杏试晴红不种垂杨拂暖茸堂下生涯无一物月中修竹雪中松
株松个竹已奇奇那更扶疎?碧漪唤醒渊明千载梦政缘泸水一篇诗
送奔医时亨往攸县省亲
雪恰来时子恰行白云飞边双眼明阿母几年不相见阿兄唤渠来作伴探囊半粒黄金丹湘南小儿开病顔江西两奔留不住并被湘南夺将去
晚步
半疋轻烟束翠山一梳寒月印青天生憎野烧无端甚直上高林杳霭边
灯下读山谷诗
天下无双双井黄遗编犹作旧时香百年人物今安在千载功名纸半张使我诗篇如许好关人身事亦何尝地炉火暖灯花喜且只移家住醉乡
题刘直卿崇兰轩
风亦何须过林仍不厌深莫将春色眼来看岁寒心政坐香通国端令佩满襟楚人更饶舌得免世间寻
寄题朱景元直节轩二首
见说幽居似渭川一川修竹雪霜寒如何剪得苍苍玉乞与诚斋作钓竿
月到梢头十倍明风来叶底百分清尽言直节无人会岁晩君看太瘦生
和同年梁韶州寺丞次张寄诗
故人一别恰三年谁与论诗更说禅忽报一麾官?外寄来七字雪梅前人惟南内班行旧语带西湖山水鲜安得对牀吟至晓旋烹山茗试溪泉
送永新杜宰解印还朝
去年谪仙初弄兵永新县前戈剑腥杜侯不持一寸铁闭阁坚卧民不惊军前米作山谷聚木牛流马安用许但令緑林无点尘何须烂额画麒麟紫皇急才宵不寐斯人合着班行里速驰匹马谒明光夜来溪风吹玉霜
探梅
山间幽步不胜奇政是深寒浅暮时一树梅花开一朶恼人偏在最高枝
霜夜
月影全无只有星如何夜色照人清素娥未必饶青女不道霜明胜月明
月下梅花
天恐梅花不耐寒遣将孤月问平安未须一夜都开尽留取前前後後看
访周仲觉夜宿南岭月色灿然晓起路湿闻有夜雨
夜晴那得晓来泥才见金钲浴绀池一阵五更松上雨元来睡着不曾知
过西坑
乾风无那湿云何吹不能开只助他野水落溪生蟹眼一番过了一番多
观陂水
波缓沤迟似让行忽然赴壑怒还生东归到底谁先後何用争流作许声
刘村渡二首
隔岸轻舟不可呼小桥独木有如无落松满地金钗瘦远树黏天菌子孤
旷野风从脚底生远峰顶与额般平何人知道诚斋叟独着驼裘破雨行
晩归遇雨
略略烟痕草许低初初雨影先知溪回谷转愁无路忽有梅花一两枝
和闽漕傅安道郎中送毛平仲诗韵寄谢惠书及诗
宣城讯後忽年余闽水风来又岁除人品只今推正始诗声何止过黄初岂无天上同朝友不寄山中半纸书珍重故人多问我鬓毛半脱齿全疎
丁酉初春和张钦夫榕溪阁
榕影下照水翠蛟舒复樛溪光逆昇檐朱夏冻以幽高阁昔雨荒奇观久风休南轩天遣来山谷神与谋宇新址惟旧景逝人为留不意猿饮潭复见驷驾輈先生何孤往野客欠从游愿携龙文璧去瀹兔褐瓯垂手掬寒泚移牀听凉飕阁迥诗更超古往今亦犹揽渠五字妙觉我百疾瘳出山未遽误在山未遽优如何近来梦夜夜在钓舟
曾达臣挽词二首
珠冻兰溪水冰封玉笥山是翁元不死蜕骨此中间书画今存否仪刑杳莫攀端令郡博士陟岵泪斑斑议论千千古胸怀一一奇非关时弃我不肯我干时老鹤云间意长松雪外姿平生独知命冷眼看人痴
题刘景明百牛图扇面
吉语闻田父新年胜故年借侬百觳觫雨里破荒田
题刘景明百马图扇面
雾鬛如无笔霜蹄不带埃直言明眼着若个是龙媒
题邓国材水墨寒林
人间那得个山川船上渔郎便是仙远岭外头江尽处问渠何许洞中天
春寒絶句
几丝微雨噀前山半点轻寒健牡丹只道一春晴较少到他晴了是春残
雨中酴醿
翡翠堆头乱不梳梅花脑子糁肌肤夜来急雨元无事晓起看花一片无
晩春即事二絶
尺许新条长杏栽丈余斑笋出墙隈浪愁草草酴醿过不道婷婷芍药来
树头吹得叶冥冥三日颠风不小停只是向来枯树子知他那得许多青
寄题邹虞卿觌仙阁
仙山去天才一握与山相高邹氏阁月波吹面寒欲冰斗柄挂檐危不落叶县双鳬那复飞缑山一鹤何时归王仙肯来阁上否共丝麟脯倾天酒
入城
杜鹃有底怨春啼燕子无端贴水飞不种自红仍自白野酴醿压野蔷薇
永和放船二首
永和不到又经秋淡日微风好放舟最是可怜江上路人来人去几时休
濒江楼阁祗遥看却恐登临不足观已是老来无眼力更供两岸万峰寒
诚斋集卷七

[book_title]卷八
钦定四库全书
诚斋集卷八
宋　杨万里　撰
诗
荆溪集
丁酉四月十日之官毘陵舟行阻风宿稠陂江口
虫声两岸不堪闻把烛销愁且一尊谁宿此船愁似我船篷犹带烛烟痕
千里江行一日程出山似被北风嗔东窗水影西窻月并照船中不睡人
舟次西径
夜来徐汊伴鸥眠西径晨炊小泊船芦荻渐多人渐少鄱阳湖尾水如天
余干泝流至安仁
半篙新涨满帆风两?千山一抹中慙愧櫂郎能袖手若非袖手更无功
宿小沙溪
树浦山烟补缺云风揉花雨作香尘緑杨尽道无情着何苦垂条拂路入
诸峰知我厌泥行卷尽痴云放嫩晴不分竹梢含宿雨时将残点滴寒声
玉山道中
村北村南水响齐巷头巷尾树隂低青山自负无尘色尽日殷勤照碧溪
入常州界
老随千骑赴毘陵骑吏朝来有喜声未到常州三十里此身已在浙中行
过招贤渡
余昔岁归舟经此水涸舟胶旅情甚恶
归舟曾被此滩留说着招贤梦亦愁五月雪飞人不信一来滩下看涛头
一江故作两江分立杀呼船隔岸人柳上青虫宁许劣垂丝到地却回身
倦游客子自无聊不是江山景不饶危岸崩沙新改路断渠横石自成桥
岸上行人莫叹劳长年三老政呼号也知滩恶船难上仰踏桅竿卧着篙
苕溪登舟
深于池沼浅于河动地风来也不波只道东来行役苦胡牀面面是菱荷
舟过德清
人家两岸柳隂边出得门来便入船不是全无最佳处何窗何户不清妍
舟泊吴江
独立吴江第四桥桥南桥北渺银涛此身正在吴江里不用并州快剪刀
江湖便是老生涯佳处何妨且泊家自汲松江桥下水垂虹亭上试新茶
东是吴江西太湖长桥横截万寻余江妃舞倦凌波袜玉带围腰揽镜初
七月十四日雨後毘陵郡圃荷桥上纳凉
荷叶迎风听荷花过雨看移牀桥上坐堕我镜中寒
暮立荷桥
欲问红蕖几莟开忽惊浴罢夕阳催也知今夕来差晩犹胜穷忙不到来
秋热追凉池上
圃迥人全寂池清虑自消萍根微着水荷叶欲穿桥今岁知何故秋阳尔许骄追凉犹有处此老未无聊
秋凉晩步
秋气堪悲未必然轻寒政是可人天緑池落尽红蕖却荷叶犹开最小钱
毘陵郡斋冬至晴寒
竹屋消残半瓦霜冰河冻裂一渔船不须宫线量曦影化日今年特地长
蜡梅
天向梅梢别出奇国香未许世人知殷勤滴蜡缄封却偷被霜风折一枝
登净远亭
池氷爱日未全开旋旋波痕百皱来野鸭被人惊得惯作羣飞去却飞回
戊戌正月二日雪作
雪与新春作伴回捣霜为片雹为埃只愁雪虐梅无柰不道梅花领雪来
梦回纸帐怪生寒童子传呼雪作团已被晓风融作水头巾不裹起来看
戏题郡斋水墨坐屏二面
两客呼船一急行树林半落半犹青诸峰最是中峰好我欲峰头筑小亭
荆溪四面四无山不是荒林即野田忽有石崕天半出飞泉落处稍人烟
郡圃小梅一枝先开
小窠梅树太尖新先为东风覔得春後日千株空玉雪如今一朶许精神
戏赠子仁侄
小阮新来覔句忙自携破研汲寒江天公念子抄诗苦借与朝阳小半窻
净远亭晚望
鸂?娇红野鸭青为人浮没为人呜忽闻风起仍波起乃是飞声与落声
郡斋梅花
月朶千痕雪半梢便无雪月更飘萧不应腊尾春头里两岁风光一并饶
雪夜寻梅
去年看梅南溪北月作主人梅作客今年看梅荆溪西玉为风骨雪为衣腊前欲雪竟未雪梅花不惯人间热横枝憔悴涴晴埃端令羞面不肯开缟裙夜诉玉皇殿乞得天花来作伴三更滕六驾海神先遣东风吹玉尘梅仙晓沐银浦水冰肤别放瑶林春诗人莫作雪前看雪後精神添一半
雪霁出城
梅於雪後较多花草亦晴初忽几芽河冻落痕余一寸残冰阁在柳根沙
正月十九日五更诣天庆观谢雪闻都下尺雪旬日而毘陵三四微雪而已
元宵风物又阑残闭合何曾出一看尚觉烛光欺病眼旋添衣着试春寒中都尺雪逾旬许此地飞花逐片乾不待珠宫香火了海风吹上紫金盘
雪中看梅
犯雪寻梅雪满衣池边梅映竹边池要寻疎影横斜底拣尽南枝与北枝
梅花
花早春何力香寒晓尽吹月摇横水影雪带入瓶枝
春梦纷纭
烛花半作紫芝开诗兴频遭白雨催只有睡时愁可遣春愁又向梦中来
二月一日郡圃寻春
中和节里半春天一拂清寒半点暄憔悴不胜梅欲落娇娆无对杏初繁
花遶朱檐柳遶栏小亭面面锦团栾春风横欲欺诗瘦且下东窻护嫩寒
梅残
雪已都消去梅能小住无雀争飞落片蜂猎未蔫须
寒夜不寐
雪入迎春?茶醒学古胸梦回霜满屋吟到月斜钟
新柳
夀仁子与罗永年同试南宫还郡因谈西湖柳色已佳而郡圃方芽
辇路金丝半欲垂外间玉爪未渠开一枝柳色休多忆更趂春风看一回
小饮俎豆颇备江西淮浙之品戏题
满盘山海眩芳珍未借前筹已咽津鲎酱子鱼总佳客玉狸黄雀是乡人
味含霜气洞庭柑鮓带桃花楚水春暖着人君会否不敎淮白过江南
雨霁
雨为梅花遣尽尘柳勾日影自传神不须苦问春多少暖幕晴帘总是春
蜜渍梅花
瓮澄雪水酿春寒蜜点梅花带露餐句里略无烟火气更教谁上少陵坛
感兴
看书已怯短檠灯覔句犹锵涧水声诗瘦近来惟有骨可怜辛苦为虚名
春暖郡圃散策
已觉朝来退裌衣日光风力软如痴倩谁留许春寒着更放梅花住少时
萱草行间过履絇杏花影里散文书秋风遣我疎团扇又被春风遣唤渠
春禽处处讲新声细草欣欣贺嫩晴曲折遍穿花底路莫令一步作虚行
休日登城
爱他休日更新晴忍却春寒上古城废垒荒庐无一好春来微径总堪行
净远亭午望
城外春光染远山池中嫩水涨微澜回身小筑深檐里野鸭双浮欲近栏
竹迳殊疎欠补栽兰芽欲吐未全开初暄乍冷飞犹倦一蝶新从底处来
池亭双树梅花
开尽梅花半欲残两株暗雪作双寒团栾遶树元无见只合池亭隔水看
多稼亭前小步
樱桃抛过隔墙莟芍药樷抽刺土芽最是蜜蜂无意思忍将尘脚涴梅花
多稼亭宴客
归来不省醉还醒只怪谯门打一更秉烛径穿梅下过此身真在雪中行
烧香七言
琢瓷作鼎碧於水削银为叶轻如纸不文不武火力匀闭合下帘风不起诗人自炷古龙涎但令有香不见烟素馨忽开抹利拆底处龙麝和沈檀平生饱识山林味不柰此香殊娬媚呼儿急取烹木犀却作书生真富贵
读严子陵传
客星何补汉中兴空有清风冷似冰早遣阿瞒移九鼎人间何处有严陵
题山庄小集
子仁侄初学作诗便有可人语数日得五诗予题之以山庄小集云
莫笑山林小集休篇篇字字爽於秋向来枫落吴江冷一句能销万古愁
春寒
春寒尽解粟人肤敢傍吾侪酒琖无雨里杏花如半醉擡头不起索人扶
瓶中梅杏二花
梅花耿耿冰玉姿杏花淡淡注臙脂两花相娇不相下各向春风同索价折来双挿一铜瓶旋汲井花浇使醒红红白白看不足更遣山童烧蜡烛
书斋夜坐
棐几吹灯丈室虚隔窗雨点响堦除胡牀枕手昏昏着卧听儿童读汉书
酒力欺人正作眠梦中得句忽醒然寒生更点当当里雨在梅花簌簌边
瑞香花
织锦天孙矮作机紫茸翻出白花枝更将沉水浓薰却日淡风微欲午时
树如岩桂不胜低花比素馨幽更奇要作团栾小窠锦春风不长出樷枝
二月十四日梅花
雨打知无那春暄絶不禁小风千点雪落日一须金树劲春犹瘦花寒暮更明平生岂无句此外不须清
晩饮
旋旋哦诗旋旋抄一尊野?更山肴春风畧不扶人醉月到梅花最末梢
二月望日劝农既归散策郡圃
荆溪老守劝农归吏散还从郡圃嬉拾得落英才一掬春风若向掌中吹
今年花事许迟迟九十春光已半归风急杏花吹不脱落梅无数掠人飞
水仙花
江妃虚却蘂珠宫银汉仙人谪此中偶趂月明波上戏一身春雪舞春风
额间拂杀御袍黄衣上偷将月姊香待倩春风作媒却西湖嫁与水仙王
韵絶香仍絶花清月未清天仙不行地且借水为名开处谁为伴萧然不可亲雪宫孤弄影水殿四无人
夜坐
背壁青灯观读书窥窻素月唤看渠向来诸老端何似未必千年便不如春後春前双雪鬓江南江北一茅庐只愁夜饮无供给小雨新肥半圃蔬
新柳
柳条百尺拂银塘且莫深清只浅黄未必柳条能蘸水水中柳影引它长
祷雨报恩因到翟园
雾起初迎日脚开春光偏傍柳边回寒暄消息何人会十指今朝出袖来
草路无泥未有尘城南城北总由人不缘香火来山墅孤负今年半段春
遶亭怪石小山幽夹迳低枝压客头幸自一来惟不早梅花满地诉春愁
未必钱园似翟园翟园窠木最宜看茂松亭下偏明眼矮桧平铺翡翠盘
垂丝海棠
无波可照底须窥与柳争娇也学垂破晓骤晴天有意生红新晒一絇丝
不关残醉未惺忪不为春愁懒散中自是新晴生睡思起来无力对东风
送罗永年西归
梅莟香边踏雪来杏花雨里带春回明朝解缆还千里今日看花更一杯谁遣文章太惊俗何缘场屋不遗才南溪鸥鹭如相问为报春吟费麝煤
社雨
时节从来好雨知今朝社日顿霏微落花只得春风舞湿却残香不得飞
读唐人及半山诗
不分唐人与半山无端横欲割诗坛半山便遣能参透犹有唐人是一关
落梅再看晚花
数日春风不柰暄梅花落尽净无痕却将晩莟重收拾更放南枝第二番
镊白
五十如何是後生呼儿拔白未忘情新年只道无功业也有霜髭六十茎
春兴
着尽工夫是化工不关春雨更春风已腻粉涂双蝶更费雌黄滴一蜂
夜窻
口角哦诗细有声不妨半醉不妨行青灯一点才如黍解作书窻彻夜明
诗人心绪几时休逢着三春似九秋数到五更仍五点明朝还更有新愁
春晓
拂花红露溅春衣柳外春禽睡未知天借晴光与桃李更将剩彩弄游丝
风光明淑柰渠何非暖非寒真是和春到千花俱有分海棠独自得春多
一年生活是三春二月春光尽十分不必开窻索花笑隔窻花影也欣欣
米囊花
铅膏细细点花梢道是春深雪未消一斛千囊苍玉粟东风吹作米长腰
鸟语蜂喧蝶亦忙争传天诏诏花王东皇羽卫无供给探借春风十日粮
晓寒
黯黯轻寒淡淡隂游人便觉减行春春风也解嫌萧索自送秋千不要人
春光唤入百花樷寒力平欺两?蓬吹乱衆红还复整海棠却不怕东风
诚斋集卷八

[book_title]卷九
钦定四库全书
诚斋集卷九
宋　杨万里　撰
诗
荆溪集
上巳
上巳春阴政未开寒窻愁坐冷如灰冻蝇触纸飞还落仰面翻身起不来
雨冷风酸数日强老怀不可更禁当春寒幸自将归去唤取重来是海棠
正是春光最盛时桃花枝映李花枝秋千日暮人归尽只有春风弄彩旗
寒食雨作
双燕冲帘报禁烟唤惊昼梦耸诗肩晩寒政与花为地晓雨能令水作天桃李海棠聊病眼清明寒食又 来年老来不办琱新句报荅风光且一篇
垂丝海棠半落
雨後精神退九分病香愁态不胜春落阶一寸轻红雪卷地风来故恼人
寒食相将诸子游翟园得十诗
雨罢饶晴色松阴转午时堆成李花雪开遍海棠枝旋酌新篘酒留题细字诗不来真是枉欲去更云迟鹿葱旧种菊新栽幽径深行忘却回忽有野香寻不得兰於石背一花开
柳条老去尚青鲜下有清渠遶野田波面落花相趂走避风争泊?傍边
尽忙也到翟园休只见春光不见愁屈折海棠团更密日光下照綉灯球
小小茅亭短短窻海棠围里柳中央乍晴萱草浑无力落尽梅花尚有香
儿曹健走尽从渠老脚微酸半要扶未委前头花好否且令蜂蝶作前驱
三月风光一岁无杏花欲过李花初柳丝自为春风舞竹尾如何也学渠
驱使花枝苦未休平章诗句政冥搜无端一窦西窻日不遣吾人略小留
花木从渠取次栽青山那肯入城隈翟公不有驱山手城里松林底处来
荆溪老守底风流哦就千诗一笑休天欲做春无去处只堆浓緑柳梢头
三月十日
才看桃李锦成围忽便园林緑作堆远草将人双眼去飞花引蝶过墙来簿书节里无多着怀抱朝来得好开已是七分春去了何须鸟语苦相催
清明雨寒八絶句
整冠忽见镜中霜挽树浑无蔕上香已贮春愁过万斛更令细细着升量
脱却单衣着裌衣禁烟无有不寒时一年好处君知麽寒食千门挿柳枝
今年寒食与清明各自阴晴作麽生细雨千丝不成点如何也解滴檐声
桃李一空春已归不须更待絮飞时闭门独琢春寒句只有轻风细雨知
苔堦滴雨翠方浓须把寒珠溅鹿葱梅子犹粘雪前蘂海棠生恨夜来风
莫嫌细雨苦飘萧政要寒声伴寂寥杏药犹疎不成响且将纸瓦当芭蕉
闭户何缘得句来开窻更倩雨相催只言春色都归去小树桃花政晩开
风欹衆柳自成妍雨泣残花不忍看急唤麴生尝杏子及渠小苦未生酸
题山庄草虫扇
风生蚱蜢怒须头纨扇团圆璧月流三蝶商量探花去不知若个是庄周
清明果酒饮二首
南溪春酒碧於江北地鹅梨白似霜颓却老人山作玉更加食邑醉为乡春光如许天何负雨点殊疎燕不妨絶爱杞萌如紫蕨为烹茗椀洗诗膓
深着炉香浅着桮桮行尽缓莫教催可怜花树浑无赖下却帘鈎也入来雪藕新将削氷水蔗霜只好点青梅明年寒食还家去却忆荆溪花正开
和张倅子仪送鞓红魏紫崇宁红醉西施四种牡丹
朱墨勾添眼底尘今年春尽不知春鞓红魏紫能相访西子崇宁更可人
洛花移种到松江国色天香内様粧老里?边无好思为渠覔句却穷忙
次李倅子寿郡集诗韵
苍碧新煎第二泉博山深炷古龙涎草玄顾我非扬子能赋如公是仲宣诗社自甘编下户醉乡何苦不开边穷州地主慙司业不解时时与酒钱
薛舍人母方氏太恭人挽章二首
熊胆平生苦鱼轩晩岁荣芝兰今柱史苗裔古玄英寒食花争泣元宵烛半明从今好时节萱砌罢君羮【恭人以上元日生寒食日死】
赋感东征句诗愁陟屺篇生前九龄梦眼底五朝天锦诰浑无恙云车忽杳然不堪青竹笋归路不迎船【恭人元佑年中生】
樱桃
樱桃一雨半雕零更与黄鹂翠羽争会计小风留紫脆殷勤落日弄红明摘来珠颗光如湿走下金盘不待倾天上荐新旧分赐儿童犹解忆寅清【予旧在奉常孟夏太庙荐樱桃礼官各分赐四簋奉常有寅清堂】
雨後行郡圃
雨余行脚古城隈为爱危亭首屡回无数菊苗齐老去多时花径不曾来
多稼亭前雨槛芍药红白对开二朶
红红白白定谁先嫋嫋娉娉各自妍最是倚栏娇分外却缘经雨意醒然晩春早夏浑无伴暖艳晴香政可怜好为花王作花相不应只遣侍甘泉【论花者以牡丹王芍药近侍】
小雨
雨才放脚又还无叶上萧萧半霎余贮得千珠无点漏丝窠元自不胜疎
六月喜雨
守臣两月祷山川诏旨才颁便沛然不是格天缘诏旨忧民天子本如天
玄云直下素光开雨到前山只恐回霹雳一声风一阵为侬催上半天来
今年不是雨来悭不後秧时亦不前自古浙西长苦涝近来无涝恰三年
和李子夀通判曾庆祖判院投赠喜雨口号
雷起嘉山半点苍乖龙无地着身藏向嫌白雨来差晩但遣黄云作大穰
尘涨街头不识泥朝来也解滑霜蹄两公玉句惊风雨把玩都忘日脚西
雨早些时打麦残雨迟许日即秧乾阿谁会得天公意只道今年乞雨难
梦中檐溜作滩声幼竹新荷縂解鸣晓色满城浑是喜更无一寸旱时情
苏湖元以水为乡春早偏欺润与常一雨忽来三昼夜两公卷入八诗章
守臣闵雨几曾欣两月天高叫不闻黄纸带将金雨至分明端为圣明君
谪仙下笔不曾休句似银盘柘弹流我欲将渠卜隣着对披蓑笠刺渔舟
南丰每见每津津蠒纸松煤幻好春幸与李侯成二妙更添杨子作三人
晓登多稼亭
过雨梅无半个黄冬青枝上雪花香不须更要风吹面看着青林意自凉
雨前田亩不胜荒雨後农家特地忙一眼平畴三十里际天白水立青秧
尚无池水泛荷香幸有园英照竹窻雪白葵花持玉节柿红萱草立金幢
六月六日小集
青李来禽已眼明新瓜入夏见何曾酒边忘却人间暑消尽金盆一尺氷
新蝉声澁亦无多强与娇莺和好歌尽日舞风浑不倦无人奈得柳条何
雨足晓立郡圃荷桥
郡池六月水方生便有新荷贴水轻雨後独来无个事闲听啼鸟话昇平
登多稼亭晓望
风不能销晓雾痕天犹未放宿云根城腰折处才三径山觜前头别一村
午热登多稼亭
矮屋炎天不可居高亭爽气亦元无小风不被蝉餐却合有些凉到老夫
芒鞋葵扇颇萧然倦倚胡床不是眠避暑无藏身去处追凉行尽竹旁边
不是城中是甑中雨余日色更明红若为飞上金山顶独立长江万里风
柳外花边忽飒然好风一点破愁顔岸巾独倚千寻树闲看南云度北山
御风不必问雌雄只有炎风最不中却是竹君殊解事炎风筛过作清风
张尉惠诗和韵谢之
下笔生波便百川字间句里縂超然读来清气凉人骨六月真成九月天
软红尘里眼曾开苦被新诗猛唤回借问锦心能底巧更从月脇摘将来
老去才情半掬悭不愁不退岂愁前清风明月无拘管与子分张更一年
卧治斋晩坐
闭户坐不得开窻竚微凉树林荫白日几研生碧光信手取诗卷细哦三数章初披颇欣惬再览忽感伤废卷不能读起行绕胡床古人恨如山吾心澹於江本不与彼谋云何断我肠感罢翻自笑一蝉催夕阳
憇怀古堂
新葺怀古堂旧临郭璞池去岁夏徂秋无日不此嬉茨菰无暑性芙蕖有凉姿今年池水乾老子来遂稀岂惟来不留亦复去靡思朝来偶一到又觉景特奇水含霁後光荷於风处欹便有白鸥下惊起翠羽飞方池灧窻东长池横檐西红緑向背看觞咏朝夕宜此堂初无情此池谅何知如何涉斯世乖逢亦有时
望雨
云兴惠山顶雨放太湖脚初愁望中远忽在头上落白羽障乌巾衣袖已沾渥归来看檐溜如泻万仞壑霆裂大瑶瓮电萦湿银索须臾水平阶花坞湿半角定知秧畴满想见田父乐向来春夏交旱气亦太虐山川已徧走云物竟索寞双鬓愁得白两膝拜将剥早知今有雨老怀枉作恶
闻一二故人相继而逝感叹书怀
故人昔同朝与游每甚欢岂缘势利合相得文字间有顷各补外不见今六年我来荆溪上敲榜索租钱故人复双入飞上青云端我虽世味澹羡心能恝然忽传故人去得书墨未乾又传故人亡惊悼摧肺肝鼎贵良独佳安贫未遽贤向以我易彼安知不作难今以彼易我试问谁当悭如何捐此躯必要博好官顾谓妻与子官满当归田我贱汝勿羞我贫汝勿叹从汝丐我身百年庶团栾妻子笑畣我修短未易言富贵必速殒郭令当夭残贫贱果永算顔子寿必延我复畣渠道薄命我自怜我福肯如郭我德敢望顔造物本啬与我乃多取旃借令彼不怒退省我独安汝言自有理我意不可还
晩步追凉
老眼偏明远岫孤夕阳故遣树阴疎蝉鸣叶底无寻处随意闲行偶见渠
风不须多只是凉穿花度柳到人傍细吹病耳飕飕响徐弄轻衫拂拂长
荷桥暮坐
桥剪荷花两段开荷花留我不容回不胜好处荷桥坐政是凉时蚊子来
池似平铺柳锦横荷花为纬藻为经无端织出诗人像独立飞桥摘斗星
水到荷花蒂风生菰叶梢鸥鳬晩声散天水夕光交
休日晴晓读书多稼亭
携家守荆溪忽忽已一朞官舍非不佳怀抱长鲜怡若非僮仆病定复儿女啼昔贫叹不饱今愁岂缘饥晨起袖书册急登亭上嬉露痕尚星月风气无窻扉顿觉老病身不禁絺綌衣昨暑何可度朝凉乃尔奇白鸟远如蝶玄蝉哦似诗松色雪我神荷香氷我脾忧乐忽安在形骸亦俱遗穉子不解事朝餐呼我归
多稼亭上望三山中峯独秀而低
三山道是远连天亭上看来只近檐可惜当初低少许三山幸有一峯尖
雨後晩步郡圃
画舫鸣钲野寺钟暮声惊破翠烟重好风不解藏天巧雕碎孤云作数峯
风勒归云带雨回不容老子小徘徊拨忙也到池亭上昨日卷荷今尽开
晓坐荷桥四首
雨後晨前絶爽时胡牀四面是荷池荷珠细走惟愁落为报薰风莫急吹
四叶青苹点緑池千重翠盖护红衣蜻蜓空里元无见只见波间仰面飞
碧玉山边白鸟鸣緑杨风里翠荷声草花踏碎教人惜为勒芒鞋欵欵行
帘影窥池到藕根水光为我弄朝暾鱼儿解作晴天雨波面吹成落点痕
池亭
小沼才阶下孤亭恰水边揩磨一玉镜上下两青天可惜无多水谁堪着钓船今年非不暑每到每醒然
卧治斋盆池
旧来菰叶已全衰旋买新荷带藕栽看得荷花作莲子可怜时节被花催
凝露堂前紫薇花两株每自五月盛开九月乃衰
晴霞艳艳覆檐牙绦雪霏霏点砌沙莫管身非香案吏也移牀对紫薇花
似痴如醉弱还佳露压风欺分外斜谁道花无红百日紫薇长放半年花
暮坐中庭
蚊子因凉减蝉声入暮多有愁无处着不饮欲如何
食莲子
蜂不禁人采蜜忙荷花蘂里作?房不如玉蛹甜如蜜又被诗人嚼作霜
食鸡头
龙宫失晓恼江妃也养鸣鸡报早晖要啄稻粱无半粒只教满颔饱珠玑
暮雨既霁将儿辈登多稼亭
一霎滂沱一霎晴檐间点滴尚残声水将树影乱揉碎月与日光相对明试数六宵还五雨坐令夏热作秋清儿曹小住休归去更听风蝉子细鸣
苦热登多稼亭二首
日脚斜红欲暮天倚栏垂手弄云烟两行相对树如许一叶不揺风寂然剩欲啜茶还罢去却愁通夕不成眠黑丝半把埀天外白雨初生远岭边
吏散庭空便悄然不须休日始偷闲鸥边野水水边屋城外平林林外山偶见行人回首却亦看老子立亭间暮蝉何苦催归急只待凉生月半环
暮热游荷池上
玉砾金沙一迳长暑中无处可追凉独行行到荷池上荷不生风水不香
寒甃千寻汲井花病身一浴不胜佳追凉不得浑闲事烧眼生憎半幅霞
细草揺头忽报侬披襟拦得一西风荷花入暮犹愁热低面深藏碧伞中
也不多时便立秋寄声残暑速拘收瘦蝉有得许多气吟落斜阳未肯休
空中斗起朶云头旋旋开来旋旋收初作?松松树子忽成髣髴柳花球
月下果饮七首
恰则天方暮如何月正中一年无此热今夕絶无风早藕凝松雪新菱剥酽红醉乡堪避暑只合着衰翁酒边无物伴长瓶一颗新莲一段氷月下不风终是爽烛光何罪也堪憎
一年遇暑一番愁六月梢时七月头今夕追凉还得热何时过夏却逢秋
月初生处薄云生到得云销月政明两处打更如一处二更还作四更声
坐久轻云次第开月光飞入酒杯来今宵只有半边月一半桂枝何处栽
斜斜花影欲愁予唧唧虫声亦爱渠月与诗人元不薄侬於欢伯未应疎
人静更深丈室虚欲眠聊复小踟蹰竹牀最冷也成热羽扇不凉差胜无
诚斋集卷九

[book_title]卷十
钦定四库全书
诚斋集卷十
宋　杨万里　撰
诗
荆溪集
晓坐多稼亭
日光烘碎一天云散作蒙蒙雾满村我亦知渠别无事不教远岫翠当门
梳头有感
身在荷香水影中晓凉不与夜来同且抛书册梳蓬?移转胡牀受小风
同郡同年縂八人七人零落一人存如何独立薰风里犹怨霜花点?根
晩凉散策
饭余浴罢趂凉行偶憇池头最小亭醉倚胡牀便成睡梦闻荷气忽然醒
半点轻风泛柳丝忽吹荷叶一时欹芙蕖好处无人会最是将开半落时
闰六月立秋後暮热追凉郡圃
上得城来眼顿醒暮山争献数尖青垂杨舞罢西风叶一叶多时独未停
夏欲尽头秋欲初小凉未苦爽肌肤夕阳幸自西山外一抹斜红不肯无
静坐池亭
胡牀倦坐起凭栏人正忙时我正闲却是闲中有忙处看书才了又看山
荷边弄水一身香行里招风满扇凉道是秋来还日短秋来闲里日偏长
秋暑
不教老子略眉开夏热未除秋热来一夜凉风吹欲尽半轮晓日唤将回
汗如雨点涌人肤一一?根一一珠不道去年秋不热今年秋热去年无
半柳斜阳半柳阴一蝉飞去一蝉吟岸巾亭子鈎栏角送眼江村松树林
戏题
蜂居笔管没人知谁遣啾啾不住时最是蜗牛太多事长将宅子自相随
晓登水亭
露气仍荷气秋风更晓风身兼水亭子双堕玉壶中
读元白长庆二集诗
读徧元诗与白诗一生少傅重微之再三不晓渠何意半是交情半是私
白莲
花头素片翦成氷叶背青琼刻作棱珍重儿童轻手折緑针刺手却渠憎
瓶中红白二莲
红白莲花共玉瓶红莲韵絶白莲清空斋不是无秋暑暑被花销断不生
拣得新开便折将忽然到晩敛花房只愁花敛香还减来早重开别是香
晩花特地敛新妆莫道无情縂不妨中有黄金莲子盏被人瞥见即深藏
白莲半莟未开时看作红莲更不疑到得欲开浑别了玉肤洗退淡臙脂
折得荷花伴我幽更搴荷叶伴花愁孤房欲落偏多思一片先垂半不收
早起
不分老铃下苦来惊我眠要知甘寝处最是欲明天未了公家事难销月俸钱坐曹临讼罢残烛正荧然
晓登怀古堂
度暑过於岁初凉别是天独穿秋露草来看晓风莲病骨殊轻甚幽襟一洒然不妨聊吏隐何必更林泉
荷桥
桥压荷梢过花围桥外饶荆溪无胜处胜处是荷桥
感秋
今岁五十二岂为年少人荷凉欣暑退蝉苦怨秋新淡虑翻成感雕诗不着尘小儿知得句频掉小乌巾南国初凉日东吴欲尽头露荷幽馥晓云日淡光秋也爱西风爽其如半老休蝉声与蛩响计会两催愁
雨後清晓梳头读书怀古堂
宿雨犹凉在晨阴欲霁初移牀近秋水正面对芙蕖团扇凄无彩生衣凛觉疎欲归仍小住更读数行书虫响余宵寂荷粧趂晓鲜梳头花雾里照水柳风前旧雨仍今雨新年胜故年登城有佳眺秋稼正连天
午坐卧治斋
雨後朝阴到午晴空斋孤坐纳秋清一蝉也解怜幽寂柳外飞来叶底鸣
谢丁端叔直阁惠永嘉髹研句容香
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>