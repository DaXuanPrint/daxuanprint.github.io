<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,附录,提要,卷一,卷二,卷三,卷四,卷五,卷六,卷七,青山集全文在线阅读,青山集全文在线下载,大玄古籍书库">
<meta name="description" content="三十卷。《续集》七卷。宋郭祥正(约1078前后在世》撰。郭祥正,字功父,自号醉吟先生,太平州当涂。(今安徽当涂县)人。生卒年不详。熙宁中举进士,知武冈县佥书、保信军节度判官。官至汀州通判,摄守漳州,后弃官隐居于青山。祥正少有诗名,其诗好用仙佛语,但才气纵横,吐言天拔。梅尧臣见其诗曾叹曰:“天才如此,真太白后身也!”陆游亦称“祥正少时诗句俊逸,前辈或许为李白后身”,足见其诗文风格极似李白。其“大手曾将元鼎调,龙沉鹤去事寥寥”、“平昔偏蒙爱小诗,如今吟就谁复知”(《奠王荆公坟》)等句,可见一斑。祥正著有《青山">
<title>青山集_郭祥正_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">青山集</span> <br/>
          作者： <span class="inputVal" id="bkauthor">郭祥正</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]147567</span> <br/>
          说明： <span class="inputVal" id="bkdec">三十卷。《续集》七卷。宋郭祥正(约1078前后在世》撰。郭祥正,字功父,自号醉吟先生,太平州当涂 (今安徽当涂县)人。生卒年不详。熙宁中举进士,知武冈县佥书、保信军节度判官。官至汀州通判,摄守漳州,后弃官隐居于青山。祥正少有诗名,其诗好用仙佛语,但才气纵横,吐言天拔。梅尧臣见其诗曾叹曰:“天才如此,真太白后身也!”陆游亦称“祥正少时诗句俊逸,前辈或许为李白后身”,足见其诗文风格极似李白。其“大手曾将元鼎调,龙沉鹤去事寥寥”、“平昔偏蒙爱小诗,如今吟就谁复知”(《奠王荆公坟》)等句,可见一斑。祥正著有《青山集》,晁公武《读书志》和陈振孙《书录解题》均有记载,而《续集》七卷则均无记载,不知何人编次,但其诗风格确出祥正,非后人依托。《青山集》三十卷,《续集》七卷有《四库全书》本,另有《摛藻堂四库全书荟要》本和《密韵楼景宋本七种》。</span> <br/>
          封面： <span class="inputVal" id="bkimg">Z_19533.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]青山集
[book_author]郭祥正
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]147567
[book_dec]三十卷。《续集》七卷。宋郭祥正(约1078前后在世》撰。郭祥正,字功父,自号醉吟先生,太平州当涂 (今安徽当涂县)人。生卒年不详。熙宁中举进士,知武冈县佥书、保信军节度判官。官至汀州通判,摄守漳州,后弃官隐居于青山。祥正少有诗名,其诗好用仙佛语,但才气纵横,吐言天拔。梅尧臣见其诗曾叹曰:“天才如此,真太白后身也!”陆游亦称“祥正少时诗句俊逸,前辈或许为李白后身”,足见其诗文风格极似李白。其“大手曾将元鼎调,龙沉鹤去事寥寥”、“平昔偏蒙爱小诗,如今吟就谁复知”(《奠王荆公坟》)等句,可见一斑。祥正著有《青山集》,晁公武《读书志》和陈振孙《书录解题》均有记载,而《续集》七卷则均无记载,不知何人编次,但其诗风格确出祥正,非后人依托。《青山集》三十卷,《续集》七卷有《四库全书》本,另有《摛藻堂四库全书荟要》本和《密韵楼景宋本七种》。
[book_img]Z_19533.jpg


[book_chapter]青山集

[book_title]提要
钦定四库全书　　　　集部三
青山集　　　　　　　别集类二【宋】
提要
臣等谨案青山集三十卷续集七卷宋郭祥正撰祥正字功父当涂人熙寜中举进士官至汀州通判摄守漳州事迹具宋史本传晁公武读书志陈振孙书録解题皆载祥正青山集三十卷王士祯居易録曰郭祥正青山集闽谢氏写本六卷古诗二卷近体诗四卷七言歌行仅二篇或有阙文是士祯所见已为传写残阙之本此本三十卷与晁陈二家所载合犹完书矣又续集七卷晁氏陈氏均不载宋史艺文志亦不着録前後无序跋莫审谁所编次然核其诗格确出祥正非後人所能依托其中纪述颇足与史传相参考如史称祥正致仕後居於姑孰不复干进所居有醉吟庵久之起为通判汀州後知端州复弃去家於当涂之青山以卒今续集中有浪士歌一首自序云郭子弃官合肥归姑孰自号曰醉吟先生居五年或者谓其未老可仕以事荐於上上即召之复序於朝俾监闽汀郡寻摄守漳南上复召之行至半道闽使者状其罪以闻遂下吏留於漳几三年又自号曰漳南浪士云云集中留漳南诗甚多则史所云知端州後复弃官者非也又漳南书事云元丰五年秋七月十九日猛风终夜发拔木坏庐室新昌吟寄颍叔待制云元佑丙寅冬新昌有狂寇名探其姓岑厥初善巫咒云云按元丰五年至元佑元年丙寅正合诗序所云留漳南三年之数然则祥正被议下吏在元丰五年而其得归也在元佑元年而岑探构乱之事史未及详则亦漏书也又青山集载送蒋颍叔待制拜六路都领诗云廊庙之材终大用愿敷和气及岩幽自注云予已乞骸将归旧庐再送颍叙云云间骥尾终难附梅子黄时公自归自注云公屡有佳句见约同归复有蒙诏许归絶句二首其次韵林辨之长官送别之什云牢落名声谗谤後支离形影瘴氛余从来仕路谁为援却返家园数自如以此数诗合之续集浪士歌之所自序其载出一节事蹟始备可以补本传之缺惟史称祥正以上书谀颂安石反为安石所挤坐是偃蹇以终而续集内有熙寜口号五首末云百姓命悬三尺法千秋谁恤两端情近闻崇尚刑名学陛下之心乃好生云云殊不似推荐安石者青山集有奠王荆公坟三首云大手曾将元鼎调龙沈鹤去事寥寥又云平昔偏蒙爱小诗如今吟就谁复知云云又不似见排於安石者其是非自相矛盾盖述知己之感所以自明依附之因刺新法之非所以隐报摈斥之憾小人褊?忽合忽离往往如是不必以前後异词疑也其诗好用仙佛语或偶伤拉杂而才气纵横吐言天拔史称其母梦李白而生陆游入蜀记亦称祥正少时诗句俊逸前辈或许为太白後身又称青山太白祠以祥正侑食盖因其诗格相近从而附会然亦足见其文章惊迈时似青莲故当时有此品目也其人至不足道而其集犹传厥有由欤考东坡集有郭祥正家醉画竹石壁上郭作诗为谢且遗二古铜剑一首王十朋东坡集注又有祥正观东坡画雪有感诗二首青山集俱失载而续集亦无之疑不免有所散佚然较比谢氏之本则完备多矣乾隆四十一年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
青山集卷一　　　　　宋　郭祥正　撰
楚辞体
补到难【并序】
真阳有山削立出江上隂翳其外轩豁其内名为碧落洞天唐周夔羽皇题文命曰到难言其去中国之远而贤士大夫之所难到也词则丽矣然未能尽碧落之状予取其言而补之题曰补到难篇云
到乎难哉碧落之洞天上有岚壁之瑶局下有澄溪之碧澜碧澜之下寸寸秋色目窥之而可量手搴之而莫得窦容光而练飞岩渍隂而乳滴如长人如巨虵如翔龙如镆鋣如倒植之莲如已剖之瓜如触邪之獬豸如蚀月之虾?或断而卧或起而立或欲鬬而抟或惊顾而呀若斯石也吁可怪耶何诡絶之异观尝置之于幽遐到乎难哉长萝美秀瘦木竦直香樱寒而自媚名槩询而鲜识烟霏霏而引素云悠悠而奋翼亟模似其变态已灭然而无迹崩澌远响罄落瑟续聆之愈深咏之不足欲幽栖而忘返尚徘徊而眷禄彼宁待乎世人盖有要于仙躅到乎难哉信夫到之难也匪到之难知乐此以为难知乐此矣能久处之又为难余故补到难以题篇些
巫山送吴延之出宰巫山
送子之邑兮山之峩峩繄物之可赋兮曰如之何虚徐怳耀兮匪车匪马匪足匪翼兮奋于岩阿薄万象兮周四海烂五采兮扬天波倏然悄然以自敛妥轻素兮萦翠螺容与兮窈窕行止兮委蛇吐兮若英攒兮若葩聚若白蚁散若杨花爰有灵依兮遂异于他对之自然又不可求逐之无迹怆我离忧上下无穷变化周流乱曰绵延夭矫兮竟何补赞天工兮濡厚土舒则有时兮卷则有所不为神女兮而为君子
山中
风萧萧兮云蔼蔼泉淙淙兮石皑皑禽惊人兮远飞去以复还客醉其间兮殊不知为冠带发被衣颓以自顾兮谁为吾仇山花为我一笑兮山草为我以忘忧嗟世人之愚兮竟营营以何求求百年之宠荣兮取万世之奴囚怵谗舌之甚兮尚毁孔而谤周咄何得而何失兮孰为马而为牛歌数作兮饮未休石骇以走兮泉凝而不流起挽石以道泉兮尔何我叛吾将去乎世兮结尔以长年之游
招遯
遯兮乐欤吾能为子言之山高水长兮遯岁月而忘归朝采木兮遯而食暮葺蓑兮遯而衣云徜徉兮出岫奋吾心兮与期日躅躅兮行天吊吾影兮沈西委吾形兮自信岂涂检之诘曲兮能屈伸而骛驰遯其乐兮吾能为子重言之林之深则鸟兽遯而乐水之深则鱼龙遯而乐帝者之道备则生民遯而乐遯将独乐乎哉吾弗与也于是作招遯之辞辞曰来【句来音离】马肥驭良兮迟子以归虎豹啮人兮胡独为宜朝有好爵兮廪有好禄遯勿遯兮于斯之时
言归
休欤归乎何为而言哉予七龄而孤兮托慈育以苟生捉手以笔兮口授以经绪先子之素训兮夜未央而丁宁既束发以就学兮入必问其与游闻道之进兮曰使我以忘忧课蚕而织兮纫衣以先汝使弗坠业兮我劳而汝处慨薄德之眇末兮今愈壮而不扬吾母耄兮恋故乡虽得邑而禄兮曾寤寐之弗遑与音问之吉兮孰若朝夕而在傍谁絷予足兮眷白云之徜徉还印绶于有司兮贤守足以往诉将俟代而返兮念岁月之云暮休欤归乎春山崺崺春水弥弥春蒲濯濯春鱼尾尾吾亲在前吾子在後饮甘涤洁以介眉寿
广言归
子将归兮而有言德眇薄兮言弗见信【音伸】孝乎为孝兮友于弟晜奚为为政兮予之所存慨日月兮往而不返吾亲八十兮事之云晩朝廷清明兮予忠曷施道弗行于家兮何以敎吾民之为哉呜呼耕吾土兮足以食条吾桑兮足以衣予奉亲兮孰不可乐予治身兮尤以为宜蹇何忧兮何思恬无闷兮无知休欤归乎以退为进兮予发诸诚乎贤谁弗信乎
泛江
岁在庚子月惟孟冬蹇予职事鼓楫长江感慨其怀而为之辞云士有以处兮无亩以耕眷余绪之尚抽兮慨慈亲以迟荣徐虚缩瑟以内习兮予实愧乎先民之心惚怳恻怆其不得已兮被命于九江之浔戴皇天之休兮廪足以饱度白日之难兮谁察予情汹汹兮北风怒浪兮滔天抚慈膝兮出门泪涟洏兮就船事将有责兮死岂予之所畏盖忠未足以尽报兮孝未克以自信惟行止之坎坎兮适简罪以冀生度白日之难兮谁察予情蛟囓齿兮岸摧蜃矫首兮渡分妖鳞怪鬛曾莫识其名兮怒谺牙以相瞩数将倾而还复兮予委命乎上灵幸生全而就泊兮夜风止而月吐旷上下之澄澈兮适纵观乎琉璃之府北斗扬光兮百怪潜伏岸芷露翠兮汀兰放芬起予思之无穷兮既局影以自慰又苦辞以招魂辞曰始凶终吉魂兮归来奚往而失
殇愁
气氛氛兮隘如魂扬扬兮宁居慧言在耳兮畴能舍诸异质沈壤兮委夫顽虚鸿雁零飞兮若独何趋兰茞早悴兮天孰与辜雄嘷雌啼兮巢失佳雏天地黯黯兮风雨呼呼旐翩翩兮导衢夜冥冥兮冰殊樽有醑兮鼎有鱼享弗享兮日月云徂
醉翁操
泠泠潺潺寒泉泻云间如弹醉翁洗心逃区寰自期猿鹤俱闲情未阑日暮向深源异芳谁与搴忘还【泛声同】琼楼玉阙归去何年遗风余思犹有猿吟鹤怨花落溪边萧然莺语林中清圜空山春又残客怀文章仙度曲响??泛商囘徵星斗寒
古思归引【石季伦有其序而亡其词】
昔人思归兮宅林薮之邃深阻长堤而临清渠兮芬翳翳以交隂有观阁池沼兮通泉溜而附嶔崟蹇美羽之翔集兮嘉鱼乐而浮沈时则命宴于芳晨兮连亲戚与佳宾执乐而侍兮列秦赵之艶人管弦奏兮歌悠扬而絶尘浆兰桂兮羞肴珍左琴右书兮助为娯而养真又期于不朽兮志慠然而陵云孰与婆娑于九列兮顾牵羁于繁文曲有弦而无辞兮述予怀以自信【申】歌曰日毂驰兮老将至铄外纷兮中系累归去来兮予之思放吾形兮聊逍遥以卒岁
补易水歌
燕云悲兮易水愁壮士行兮专报仇车辚辚兮马萧萧客送发兮酌兰椒击筑兮喑咽歌变徵兮思以絶易水愁兮燕云悲四座伤兮皆素衣歌复羽兮慷慨发上指兮泪交挥又前为歌曰风萧萧兮易水寒壮士一去兮不复还
思嵩送刘推官赴幕府
我思嵩兮三十六峯之葱苍云霞卷舒兮纷五色而烂朝阳渺羣仙之不可见兮时有鸾鹤双翺翔穷崖断壑兮飞泉吼怒舂琳琅俨修松与美竹兮碧离离而低昂考周室之卜世兮顾八表为中央天乃宠于吾宋兮六陵相差而永藏惟传祚之亿万兮岂八百以为之长引伊洛之二水兮聿通汴而注扬囘黄流于故道兮灭湍射而汪洋横星桥于河汉兮紫阙峙而炜煌列槐植之行【杭】秀兮历五代而经唐承太平之雨露兮幸不遭乎伐戕为衆木之耆艾兮如羽盖之迭张慨离彼而适此兮亦出处之靡常既寓情于物表兮独思嵩之未忘忽有客兮鼓檝言别我兮灵羊将度庾岭沿涛江涉淮泝汴入幕乎洛阳词气有余顿挫铿锵诚南士之颖出然未始离乎炎荒请陟嵩而远览循今古而徜徉矫垂天之翼粲琼瑶之章于是被诏音登玉堂返眎乎罗浮朱明如弃鱼目而怀夜光也
王逢原哀词
追髣髴兮故国之高丘与子之相遇兮听其言而若秋雍雍而肆兮严严而收乐我之心兮以遨以游予将娶兮于南州莫克从子兮翻自省以幽幽川陆兮沈浮日月兮再周云子之长逝兮怆我之深忧子不可见兮道将谁求彼苍者天兮胡惨胡讐夺子之速兮使不位于公侯虽穷德之特立兮弗与世以绸缪嗟坎水之未盈兮竟何泽以休休瘖予之声兮血予之眸犹不足以止兮灵何在而荐羞惟永絶兮奈何怅平昔兮悠悠
徐孺兴哀词
嗟乎孺兴之不幸兮上有高堂白髪之慈亲孝不克以自信【平声】兮魂将逝而复返目冥冥而莫胜兮顾天命之予【上声】短业修修兮志与道配寂不少振兮遽沈幽而终蹇兰未芳兮先凋月将昇兮俄陨孺人嚣嚣兮追话言之弗足梦悠悠兮魂去来而数【入声】蹙抚稚子兮秋夜长暗明璫兮摧腕玉魂何知兮兴予之哀体与道化兮岁月徂而屡周情纒绵兮若俱往则已矣词不足以尽寄兮托余思于江流
留君仪哀词
南漳留定君仪才行之士也尝有德于予今其卒矣故为之词以哀之
怀伊人兮漳水之湄爰结好之初兮予方出乎陷穽之羁縻彼知予之横罹兮眷茕茕而弗支氛侵侵而袭人兮子独赠我以兰芝芳芬芬而爽吾衷兮虽厄穷而弗疑言??而洗吾耳兮寂尘听而凄其炊嘉黍而纳吾腹兮使朝则忘饥采薜荔为予之服兮慨前修之可追脂吾车而秣吾驷兮造仙的之幽奇煮甘溜而茗酌兮珍盘进乎离支唱则和兮迭指摘其醇醨同底于道兮遵圣渚为之归聊容与以卒岁兮曾弗察乎白驹之骛驰泊中吉而啓行兮觞桂浆以违离惕南北之缅邈兮蹇形影之颓衰歌激扬而再发兮泪浪浪以沾衣马悲鸣而仰顾仆弛负以增欷行云住而黯惨去鸟返而低迷岁聘介而一至兮孰敢为之後期幸再往而再复兮释予心之思也忽承讣以踯躅兮行不知其所之也嗟若人之藴美兮天其夺之速也蹇松柏之枯折兮恶植则滋以荣也考大空之役物兮必善抟而化之也将为麟为凤兮对明世而出也将为兰为荪兮芬馨香而荐上帝也将为江为河以济舟也将为雨为露而泽物也将复为人兮英华于士林也将为仙为神兮自适于逍遥之境也呜呼以甚塞之怀兮测乎无涯之朕以有限之情兮导乎无穷之悲呜呼其有知乎其无知乎吾其能久乎吾将从子于重泉之游乎吾又何词之哀乎
山中乐【并序】
欧阳公有山中乐三章送惠勤师归杭後四十年勤师之孙元竦上人颇好吟咏从予游且言思归旧栖因拟山中乐一章以劝其归其词有同有不同亦各言其志也必有读者能得之
归乎乐哉山中之乐兮其乐无穷蔼葱苍而杳漓丛兮眷青瑶之诸峯琉璃一碧兮湖波止而溶溶层楼相望曲径相通鱼龙转影于汀澜之际钟梵答响于烟云之中鸟嘤日暖兮花气蒙蒙搴密叶而成幄兮风飒飒而吹松岩谷玲珑霜木落也玉宇浮空冰澌凝也天高月朗兮定省乎华严之境雷奔雨骤兮作新乎水墨之宫达僧拟王孙之葬【圆法师】逸士【林逋】蹑渊明之踪方尔祖之得名兮考其言于庐陵之醉翁曰嗟世之人兮曷不归来乎山中山中之乐不可见今予其往兮谁逢後四十年尔复好吟远游不反求我之从劝尔之归兮栖老乎山中尔之材兮甚良当自适其无庸之庸违世絶俗黜明塞聪山中之乐兮乃可以久非我与尔兮谁同
石室游
端城之北径五六里有石室兮洞开其上则七山建斗司天之喉舌其下则渊泉不流渟碧一杯窥之则肌发氷【去声】酌之则烦心灰四傍则石乳玲珑中敞圆盖窈窈万丈莫穷其厓孰纳忠兮嗟肺肝之已露孰止戈兮束兵仗而相挨俨卫士之行列肃庭臣之序排纷披披兮蒂萼粲枞枞兮条枚安而不可动者为梁为栋奔而不可止者为虎为豺龟闯首兮屏息蚪奋鳞兮抟雷怪怪奇奇兮千变万态愈眎愈久兮惚恍而惊猜何人境之俯近而仙宇之秘异如此者哉萝卷风兮窈窕春渍芳兮不回或命佳客或寓幽怀考二李之劲笔【邕绅】皆一时之遗材援玉琴以写咏怅夕阳之易颓方谢事以言返眷兹室而徘徊云愀容兮泱漭鸟送音兮悲哀况百年之将尽邈夫万里奚复来
逍遥园【并序】
筠州之城西有园名曰逍遥因山而得名今邹君几圣大夫之所有也予作逍遥园一首以赠几圣云
逍遥有水一溪有竹三亩兰芬菊芳松老石瘦堂居其中亭列左右菲菲兮春荣隂隂兮夏茂孤猿啸兮秋夜长空桑嗥兮冬雪昼山之名兮人莫知公为主兮天所授其或要佳宾酌醇酎清吟得韵兮非人世之丝篁属笔成篇兮发天机之锦绣方且登高台挹远岫俯仰羣仙咨询遐寿脱轮蹄之萦服烟霞之秀于斯时也一举九万兮吾不知其为用嗒焉自丧兮吾不知其为偶翛兮窅兮非无之无寂兮息兮非有之有无何亦何得而名有窍则窍遽能久至若听出于垣观入于牖此鄙士之常习又安得与夫逍遥主人而为之友也哉
孤云寄潘延之先生
望孤云兮山之巅漭弗雨兮何油然送孤鸿兮海之涘高举翼兮游无边彼君子之如似兮脱世俗以不返奚无闷而止兮又放意以穷年川有航兮陆有马园有佳木兮池有芳莲坐卧兮白日笑歌兮朱弦客至止兮乐我之乐岂公侯之下兮曾弗择乎愚贤仆夫以耕兮妾女以织恬弗愧兮我衣我食神仙之逍遥兮固不得以见之君子之宴息兮举斯世以谁敌嗟世人之自徇兮莫知其求势得而傲兮势失而囚靡後先之思兮孰进退之由苟岁月之徙兮托冠带以包羞惟勇子之从兮贫未足以自周匪妻子之累兮实吾亲之忧慨负重兮执热慕坦跣兮临流
采薇山之巅赠张无梦先生
先生曰采薇山之巅兮吾非求为之仙吾无一亩之宅一丘之田饥食山之薇渴饮山之泉岩为吾居兮鹿为吾马吾岂不足兮翺翔乎山之间彼世俗之混混兮嗟苦短之白日此一身之悠悠兮聊自乐以穷年彼尘埃之荏苒兮此云烟之绵联谁谓才之大兮慨匠氏之弗取吾独幸其弗取兮森葱苍而自全粤吾君之为治兮三王之圣而吾相之为辅兮伊周之贤吾父吾母兮皆善终以天算进何忧而退何憾兮养吾气之浩然弟子进而赞曰采薇山之巅兮其乐也如此衣曳曳而情飘飘兮愿执辔而往焉
青山集卷一

[book_title]卷二
钦定四库全书
青山集卷二　　　　　宋　郭祥正　撰
歌行
姑苏行【送胡唐臣入幕又送朱伯原秘校】
登姑苏望五湖范蠡扁舟竟何在吴王宫殿惟荒墟使君谁何好平恕寛则脂韦猛则虎只今卧治闻黄公更得高才归幕府愿令里巷歌召南风化流行成乐土昔年引对大明殿国论轩轩动人主往持使节临朔方威霁秋霜爱春雨玉上青蝇谁强指鼻端有垩宁伤斧升沈偶尔非吾嗟不用东方且为鼠岂闻絶代无佳人何必西施妙歌舞盛倾緑酒鱠肥鲈承诏还从大梁去泠泠浣溪水悠悠天柱云云行水光动水洗云影分幽人坐卧吟孤絶迥出羣资彼云水秀释此尘垢纷胡为倏言别扁舟连夜发往登姑苏台而望太湖月却寻史迁迹但见苍烟灭览古竟论今治具校工拙有才不得施着书贻後世何必腰黄金自享千载贵鲈鱼秋正熟云泉味尤美若逢吴市门更访长生理
送姚彦经歌行
春风动地吹春去行人不肯江边住片帆朝挂暮千里烟霞苍茫宿何处闻君少年日射策明光宫同时得意三百辈上林曾醉桃花红十余年间事超忽几在青云几白屋君虽未甚荣亦足有余乐存心不负圣与贤何须画影凌烟阁浔阳城头古楼壮邂逅相逢观滇涨鱼龙奔走势莫分却忆当时兵火愁杀人至今战场无緑草寃魂夜哭寒蟾老临风沥酒一吊之而我浮生何足道聊为君行歌数声青山截断江流平晴云相对似能舞野鸟好语如吹笙却把闲愁付沧海身虽离异交无改若访蓬莱王母家为攀琪树遥相待
桃源行寄张兵部
武陵溪上青春暮昔人传有桃源路时见落花随水流咫尺神仙杳难遇神仙有无何可量但爱武陵山水强松烟竹雾水村暗鸟啼猿啸花雨香车轮不来尘坌絶日月自与乾坤长闻君取身欲长往禾熟良田给春酿陶然一醉万事休还我天真了无象生胡为荣死奚戚为笑纷纷避秦客一身千岁何足论更向渔家寄消息
【阙】　　　　　　　寞神交两相许倒提金斗倾浊醪滴沥招魂寂无语斜阳衔山暝潮退两两渔舟迷向背便欲因之垂钓竿六鳌一掷天门外
九华山行
羣山秀色堆寒空九华一簇青芙蓉谁云九子化为石聚头论道扶天公深岩自积太古雪烛龙缩爪羞无功湍流万丈射碧落此源直与银河通尘埃一点入不得烟雾五色朝阳烘有时昏昏雷电怒崩崖裂壁挥长松龙作雨虎啸风白日变明晦九子亦惨容褐冠释氏胡为笑傲于其中我将学彼术卷舌【阙】　求童蒙天公信玉女号令不尔从嗟尔九子竟何补非泰非华非衡嵩
庐山三峡石桥行
银河源源天上流新秋织女望牵牛洪波欲渡渡不得此鹊为桥诚拙谋胡不见庐山三峡水此源亦接明河底擘崖裂嶂何其雄崩雷泄云势披靡飞鸟难过虎豹愁四时白雪吹不收烛龙此地无行迹六月游子披貂裘谁将巨斧凿大石突兀长桥跨苍壁行车走马安如山下视龙门任淙激寄言牛女勿相疑地下神工尤更奇唤取河边作桥栋一年不必一佳期
谷帘水行
崭崭青壑仙人居水精帘挂光浮浮【音扶】中有天乐振天响真珠琤淙碎珊瑚嫦娥拥月夜相照天光地莹倒玉壶又云玉皇醉玉液琼簟千尺从空铺卧来北斗谏以起惊风吹落青山隅溶溶万古万万古竟谁能辨为真虚我来吟哦不知晩山云四暗山魈呼安得长鲸驾天险下眎灵源知有无
鹦鹉洲行
猛虎磨牙齿九州祢生何事来擨黄云屯屯宴宾客故衣脱去更岑牟渔阳掺挝曲声苦壮士衔悲寂无语汉朝社稷四百年海泻涛淙一盃土嗟哉鼓史狂而痴天运往矣安能追四方血战殊未已三赤棁杖真何为君不见武昌之国鹦鹉洲至今芳草含春愁可行则行止则止死无所益令人羞死无所益令人羞黄祖曹公均一丘
金山行
金山杳在沧溟中雪崖冰柱浮仙宫乾坤扶持自今古日月髣髴躔西东我泛灵槎出尘世搜索异境窥神功一朝登临重叹息四时想像何其雄卷帘夜阁挂北斗大鲸驾浪吹长空舟摧岸断岂足数往往霹雳搥蛟龙寒蟾八月荡瑶海秋光上下磨青铜鸟飞不尽暮天碧渔歌忽断芦花风蓬莱久闻未成往壮观絶致遥应同潮生潮落夜还晓物与数会谁能穷百年形影浪自苦便欲此地安微躬白云南来入我望又起归兴随征鸿
潜山行
笑别姑熟州来作潜山游潜山闻名三十载写望可以销吾忧晴云如绵挂寒木广溪镜静涵明秋山头石齿夜璨璨疑是太古之雪吹不收信哉帝祖驻銮跸异景怪变谁能求若非青崖见白鹿安得此地排珠楼羣仙长哦空洞絶緑章封事乘虚輈灵鸟盘旋老鹤舞华灯散采祥飈浮噫吁嚱汉武登坛求不得明皇夜梦推五百宁知司命抱真符为宋真人开社稷诏书数下修琳宫殿阁缥缈平诸峯六朝德泽施愈远九天福佑来无穷君不见潜山之下潜水之涯菖蒲有九节白术多紫花采之百拜献君寿陛下盛德如重华
山中吟
山中吟白日长碧霄泉暖菖蒲香仙翁劝我采为食登高遂觉足力强登高望远远思发春风浩浩天茫茫美人一别隔沧海青鸟寄与双明璫青鸟东飞亦不返草色緑缛云徜徉草色几回緑云飞无故乡魂迷梦断意何在山中吟白日长
山中乐
寻山佳兴发一夜渡江月首到庐江元放家水洞清光数毫发爱之便欲久栖息又闻灵仙之境敞金阙清风吹我衣不觉过皖溪危梁千步玉虹卧松行十里青龙归烟霞绕脚变明晦忽见殿阁铺琉璃重檐却在迥汉上倚栏俯眎白日低虚庭自作箫籁响屋角更无飞鸟飞霓幡重重蔽真御髣髴遥见星文垂长廊纱笼絶笔画老龟稳载青瑶碑更逢逍遥不死客齿清髪翠桃花肌萧台可到亦非远云间况有白鹿骑细窥絶景辄大笑吾曹何事尘中为安得良田三百亩可以饱我妻与儿长年只在名山里万事纷纷都不知
将归行
男儿四十无所成可怜鬓发霜华生长书朝奏夕命相此事故非言不行低徊却入邵陵幕梅岭招降建城郭论功第一遭衆谗断木浮沈委沟壑噫吁嚱数奇不独李将军株坐桐乡三见春桐乡虽好大儿死风物满眼唯悲辛迩来又赴肥上辟碌碌随人亦何益法网深悬无纵鳞敛翼饥禽忧弹射噫吁嚱一寸丹心不堪折扁舟却忆姑溪月溪如凝冰月如雪天地清光迥交澈钓丝千丈入琉璃六鳌一举三山随人生快意莫如此腰束黄金多横死君不见日暮途穷逆行客一饷荣华速诛殛又不见都市朝衣就劒人谁道忠言能杀身休休休归去来芝田石室云长在瑶草琪花春不囘收帆银涛即平陆跨青牛兮驱白鹿莫向人间歧路行岂有悲欢与荣辱休休休归去来计已决肯学腐儒空有言辜负春鹃口流血
东林行
龙蟠大地藏山腹瑞气蒙笼紫金屋香炉万丈擎碧霄二涧斜飞落寒玉晋朝遗事唐人辞皴斮龟螭尚堪读楼烦真人应梦来夜斧丁丁神伐木安帝亲留步辇迎灵运开池素华馥会随流转不成尘灯焰明明自相续游人未达此理元安得清凉灭贪欲我今弃官脱尘网僧宝瞻依无不足跨黄牛骑白鹿时时自唱无生曲无生曲君试听五音六律和不得为君写作东林行
圆通行简慎禅师
庐山之西形胜聚无位真人依位住地祗掣鏁金城开石龙喷水银潢注峯峦约勒万马囘杉松自作千兵护宝殿峥嵘跨碧霄圆容丽服微西顾江南妃子亲施田香饭供僧无亿数法焰相传十二人师泛铁船扬子渡扬子渡秋风高霹雳驾雪翻惊涛中有渔家妙絶手一钓三山连六鳌纵时大地悉震恐收来尘刹无纎毫当年曾许心莫逆今朝又作圆通客挂冠已脱尘垢缘一心愿住清凉国清凉之国谁能知日长马倦人多迷从来闻说曹溪路只今蹋断庐山西
韶石行
扁舟未下连虞滩韶石罗列谁雕刓化工有意露怪变待彼虞舜来观翫泊舟登岸始远览两峯直裂诸峯漓青鸾低徊欲下饮翠凤却舞抟修翰蛰龙钁雷怒奋角帝子出震初峩冠日光扑扑散金蘂莲花透澈琉璃盘行衣十里仙雾湿暝色一抹轻绡寒我将仙崖想韶乐北风忽变隂漫漫松摇长空吼万壑溪走石脚淙惊湍遗音自与天地响听不以耳精神完重曈一去无复还随风波兮陟云间潇湘洞庭亦何有竹上血泪千年斑九成不作至道息纷纷後世畴能攀登韶石兮情飘飘而未尽饬彼柴车兮且将造乎苍梧九疑之深山
青山集卷二

[book_title]卷三
钦定四库全书
青山集卷三　　　　　　宋　郭祥正　撰歌行
姑熟堂歌赠朱太守
姑熟太守真贤豪洗涤弊垢明官曹民闲吏竦郡无事华堂新构临江皋朱檐斜飞傍星汉碧瓦不动蟠鲸鳌酿成玉液宴宾从手提大笔降风骚四时景物换耳目万古治乱评秋毫嗟予末坐重感激胷中茅塞时耘?山鸡卑栖竟何取岂合鸾凤返翔翺紫?茸蕨味正美鲜鲚玉缕鸣霜刀为公一饮直醉倒坐看万室皆陶陶谁云江南地偏小姑熟之堂天下少丹湖千里浸城东蒲苇藏烟春渺渺牛渚对峙凌歊台长江倒挂天门开风吹玉乌亿万疋汉兵卷甲沙场回有时浪止皓月满琉璃宇宙无纎埃帆樯隐隐鸟飞没渔歌细下天边来谢元晖李太白一生好作江南客至今遗恨人不知孤云尚鏁青山宅请公沥酒一吊之听我长吟壮灵魄人世百年能几何高会难逢离别多一朝公去调鼎鼐斯堂永作甘棠歌
宣诏厅歌赠朱太守
使君心画天下无构厅宣诏西南隅晓光初散射檐桷夜气欲合吞江湖甓甃摩挲滑瑶玉重窗窈窕明青朱胡生画手出前辈素壁为写巫山图一条江练澄碧落十二峯色峩珊瑚元猿老虎啸髣髴长松瘦石寒扶疎中间皓鹤最恬淡九霄独立形神孤君去班春劝耕稼君归命客同欢娱三冬垂帘醉春瓮六月静坐临冰壶巴牋血色洒醉笔五字七字排玑珠和风匝地怨气灭险吏缩手穷氓苏地随人盛古今好姑熟自此为名区君不见滕王阁庾公楼樽罍千载夸风流又不见宴寝一诗尚不灭至今人道韦苏州噫吁嚱四座勿歌听我歌宣诏之名君谓何守臣不壅帝王泽六合长静无干戈
济源草堂歌赠傅钦之学士
秀气鸿蒙济州曲十歌清池万竿竹竹里修椽架草堂不羡长安买华屋春生广野碧玉柔月拥翠岚银粉扑低飞白鹭拣晴沙闻晓黄鹂啭乔木明明长劒倚太行拂拂愁烟蔽盘谷重冈渐远势愈高云开青出分秋毫龙蛇鳞甲雪霜洗壮士四顾空提刀隂晴万变恣吟写三叠琴声猿夜嗥君不见古来功名输隐叟种桃采芝皆皓首不将机械搅灵源能使形骸颇长久明公何年归草堂扁舟我即浮沧浪江鱼有味四时美一蓑醉临芦花傍男儿彼此送终毕自算此身无得失江东片月过河阳为照两处无何乡
寄题蕲州涵辉阁呈太守章子平集贤
读君涵辉记恍若登蓬莱天垂星斗数寻近地卷云山千里来冰壶倒景露华洗玉窦溶雪蟾光颓尘寰何处路歧絶三十六洞森然开武夷真孙佩符印选胜得此将金罍文章欲会造化手藩屏暂屈岩廊材谢公寄意东山妓严生把钓桐庐台功名谈笑出千古长与泰华青崔嵬其余龊龊何足数百年易得成寒灰为君高吟岂知倦十分美酒谁相陪我欲乘风二飞往病翅零落秋霜摧涵辉阁宁久游重瞳法尧垂冕旒侧闻下诏十六相真孙第一还瀛洲
宣州双溪阁夜宴呈太守余光禄
陵阳三峯压千里百尺危楼势相倚海波不动蛟龙盘叠玉无尘霜雪洗溪光冷浥山光润色接金陵古名郡青猿啸断四五声白鸟归飞两三阵四时之景皆可观六月来游肤髪寒有时下瞰北山雨只道林林银竹竿贤哉光禄余太守昨引佳宾列樽酒朝饮三百杯暮吟三百首不为隂惨严刑诛长吐阳春活残圬御史曾书治绩碑州人尽祝灵椿寿沈沈罗幕更漏稀灯如撒星公醉归丝篁前引後鼓鼙珠履交错行迟迟丈夫得意不为乐借问百年能几时
寄题洪州潘延之家园清逸楼
南昌城中潘令宅清逸楼高二千赤斜飞四角河汉躔密排万瓦鸳鸯碧楼中至乐无人知扫尽寰区别名迹霜华吹月雁横空湖水浸天秋一色?声断渔歌起西山却在芦花里行客纷纷嗟白头缨尘不解沧浪洗爱君年少先拂衣古人归去无今时上有明明垂衣之尧舜下有错落戴主之咎夔涅中不用一箫取缭绕驿道通犍为更看牧马天山草澡心雪耻幽燕儿朝廷大业昔未有志士独往吾何讥陶彭泽阮步兵回首晋道方飘零丝桐欲弹悲思盈岂如潘令逢昇平倚栏一醉弦索鸣红绡燃蜜烂华星玉人舞彻东方明
寄题德兴余氏聚远亭
暗空风卷浮云落万里秋毫莹寥廓姮娥泛月中夜来扑扑山川银纷薄天垂斗柄挂帘鈎地接明河浸栏角谁倾世界入冰壶滉滉仙春迷海岳嗟予南望未能往小宰尘劳真龊龊感君寄我羣公篇览记方惊子先作词源奔激吼波涛笔画纵横挫矛槊构名措意岂徒然景物化为仁智学丈人教子惇义方宴息时来命樽酌何当勇起挐扁舟梦寐思陪衆宾乐
留题潜山山谷寺
山如连环不可解玉溜穿崖鲸尾摆中天化出清凉宫汗漫琉璃翠光洒回头无路通人间毛髪森森神魄骇长碑突兀压巨鳌字刻雄文入模楷乃知梁僧挈刀尺来此幽栖聊脱屣地祗掣鏁岩户开纵有堆金岂能买粲祖传衣当第三至今异骨藏斯岩我朝重赐七宝塔舍利感应符至诚谁曾磨崖记名姓习之健笔深镌鑱盘鼍皴鳞想风槩云雾惨淡遮松杉至宝不独世所惜定有山鬼长扃监愿借雷公霹雳斧坚珉斫断载以函高僧邀我恐忘返虎豹堪惊日将晚归来拂榻坐虚堂软煮黄菁荐香饭千年遗迹安足夸幻妄非真生有涯柰何吾势未能已梦想长在金仙家
留题九江刘秀才西亭【西临大江南瞰庐阜北见四祖】
南出九江城西下五老冈倏然一径二三里流水散漫桃花香桃花回环蔽深屋犬吠游人人扣竹青衣借问来何为正是刘郎春酒熟刘郎不厌客抚掌邀我曹西亭有榻醉可卧下临大江万顷之洪涛长帆出没送孤鸟月飞不过哀猿嗥更爱双劒峯正落南窗外天公好仁不用武太古光鋩未磨淬谁怀邪佞心见之胆应碎淮山在天末寒青亦相对微风时一来松栢摇苍佩顷刻神官驱黑龙汹汹兴云变明晦地势虽高直可惊酒行且止?休嘬刘郎顾我笑为言向苦悲隂晴非汝职不醉将畴归归来乎频相过西亭把酒共君歌
留题西林寺揽秀亭【李公择学士命名云李白有九江秀色可揽结吾将此地巢云松之句】
行瞻香炉峯未出二林口一区广地如席平谁作新亭名揽秀秀色可揽结正对香炉峯李白爱之忍去去便欲此地巢云松寂寥往事三百载涧泉谷草依旧扬清风泉可掬草可撷清风洒面如冰雪闲来携手四五人倒尽金壶颊不热寸心何独忘宠荣形骸遗尽神超越寄语世上士劝君早归来霹雳轰车胆欲落忠愤虽死何为哉此时竟不悟此心徒自知岚光向晩紫翠滴杜鹃更在深林啼试拂横琴奏流水指下忽作啇声悲悲来乎可柰何推琴罢酒为君歌
武溪深呈广帅蒋修撰
滔滔武溪一何深源源不断来从郴流到泷头声百变谁将玉笛传余音潺潺泠泠兮可以冰人心胡为其气兮能毒淫汉兵卷甲未得渡飞鸢跕跕堕且沈天乎此水力可任蛮血安足腥吾镡功名难成壮心耻马革裹尸亦徒尔伏波一去已千年古像萧萧篁竹里风来尚作笛韵悲宛转悠扬逐船尾如今天子治文明柔远怀忆昌黎氏始末缘何不相类能言佛骨本无灵可惜咨嗟问泷吏湘妃之碑尤近怪颇学女巫专自媚固当褒马聊黜韩湘妃之碑尤近怪颇学女巫专自媚固当褒马聊黜韩补葺须令贤者备元戎喜遇蓬瀛仙武溪探古传新篇东君吁嘻龙蜃走北斗挹酌河汉悬劝君莫倚陇笛之悲音些劝君清歌兮投玉琴些琴声为出尧舜心尧舜爱民无远迩君不见薰风来自南些
松门阻风望庐山有怀李白
北风阻船泊湖漘北望庐阜青无?晴云自舒仍自卷白龙欲眠犹宛转秋空漠漠秋气浅碧天蘸水如刀剪篙师畏浪不敢行却忆李白骑长鲸倒回玉鞭击鲸尾锦袍溅雪洪涛里霓光溢目精神闲终日高歌去复还飞流直下三千尺风吹银汉落人间天送醇醪倾北斗羣仙吹箫龙凤吼李白一饮还一醉醉来岂知生死累倏然却返玉皇家不骑鲸鱼驾鸾车留连自摘蟠桃花嚼花吐津染朝霞不信如今三百载顽鲸骇浪空相待
苦寒行二首
江南饶暖衣絺綌今岁春寒人未识溪流冰合地成拆一月三旬雪三尺去年大潦民无食子母生离空叹息只今道路多横屍安忍催科更诛殛
下溪捕鱼一丈冰上山采樵三尺雪人人饥饿衣裳单骨月相看眼流血乾坤失色云未收鵰鹗无声翅将折官仓斗米余百金愿见春回二三月
武夷行寄刘侍郎
平生爱山水最闻武夷好千峯漓岏月倒挂万木隂森春不老羣仙浮舟出寥廓未济明河半空泊世人可见不可攀静夜天风吹宝乐须信仙家日月长尘埃下土空茫茫贤愚得失竟何益坐十緑髪催秋霜人感感悟有谁早丈人寻真归故乡故乡宅在武夷址山势回环碧城起仙碁一局一番春几见桃花满流水他年功成趋帝阙醉唤常娥拥明月照开三十六洞天玉树瑶花恣攀折丈人之乐其无央我今欲往亲在堂侧身南望未能到耿耿寸心思梦长
青山集卷三

[book_title]卷四
钦定四库全书
青山集卷四　　　　　宋　郭祥正　撰
五言古诗
游仙一十九首
漠漠出寒雾悠悠趋太清珠楼被重绡灵花纷素馨青衣捧緑章磨丹书姓名为我横玉笛一奏雌龙声非尘复非烟氲氲散紫清乃知泠风御翛翛恣游行忽逢黄金阙云是玉帝京逍遥侍御者不假精鋭兵扶桑并咸池窅窅殊在下真阳涵素光无昼亦无夜神体当自保不与物俱化运龄从此长尘缘顿消谢至道不由学颓龄安可住宿命无纎罹重玄乃遐悟鲜明女萝裙致我火澣布稽首存至诚欣会如所度至音非乐音玲珑闻自然殊絶洞房景亦超郁罗天灵嫔下鹤驭问我来何缘却惊与世隔一别三千年澡心华池液薰手玉楼香一披宝神经衆真共来翔七言咏良遇至音迭琅琅珍重卫夫人行草记瑶章太微无烈风紫台多灵露逍遥三五客披衣纵高步回首笑复歌游此今几度却嗟寰中人枉为死所误仙家无四时瑶草常芬芳五岳倏来尔玉鞭驱凤凰得道迭相度不闻嫉贤良所以心无邪人人自年长妙景素无杂玉界涵虚明妙声清不淫洞歌奏金铃真遇非遐想忘心乃全生噫哉百年内得失安足营峩峩金积巾飘飘清霞裙手持紫毛节身乘三素云驾言欲何适上朝玉宸君隐书谢所赐洞明道之根翛然乘一气来往游太空闲歌内景章遂登蘂珠宫华英不知名激齿甘液浓此乐无忧衅固非侯与公投真落人世倏经四九年覩纷未尝竞内顾净且渊果逢飞行羽得披紫微仙携手浮绦波绦波春渺然攀沿日月窟遂观天地枢捣金铸豪英抟糟酝庸愚校量宿所造报应无差铢丁宁与世言安分勿浪图在天不择友天人皆正一云汉共翺翔隐耀无固必岂同浊世游自谓胶投漆毫端利害分白眼永相失欵逢九华妃授我磨镜石一磨日月朗万古永不蚀缄之紫锦囊匪同赵氏璧才落猛士手睨柱曾莫惜二景结良匹曾非尘虑侵欣欣啓皓齿玉佩扬清音碧河并绦实采濯期追寻言舒意亦散双好永齐心神凝光自生洞房玄照映青丝散垂腰目采流玉镜共谈上清事精微寄余咏乐酣会既分双驾还霄岭清僚真可慕振衣愿所归既絶世上缘吾宁抱愁悲云韶自相谐虚听方达微是将跨灵羽逸麟复攀追窥天见天根步玄入玄门素光流一气默默复浑浑挥手散余景至心揖灵尊从今乃忘言大道多子孙
春日独酌一十首
桃花不解饮向我如情亲迎风更低昂狂杀对酒人桃无十日花人无百岁身竟须醒复醉不负花上春江草緑未齐林花飞已乱霁景殊可乐隂云幸飘散且致百斛酒醉倒落花畔
平生最嗜酒况复就花饮明月正照人吴姬安得寝更起尽余杯击碎珊瑚枕
芳华无十日自劝频举盃素发易凋落青春难再来林间黄鸟啭日下浮云开吴歌梁尘飞越舞白雪囘英雄既长往珠金安在哉仅存一丘土石麟卧蒿莱谁曾将浊酒为君倾夜台
醉去卧兰茞安用张蜀锦何必黄金盃瘿杓亦足饮物理不可齐好恶乃天禀真精既洞达空无仍谛审所以陶渊明北窗自欹枕起作无弦弹此音殊妙甚
雷声散阳气晴景醉长天緑从何处来染我山下泉汲泉酿醇酒举盃复颓然寄谢伯夷辈饿名安用传春日何迟迟万物涵阳晖君看源上桃并蔕花满枝双双梁间燕营巢知所归凌霄附长松托根亦有依余生如不饮无以谢芳菲
不羞双鬓雪折花向林间念此光景速未能身世闲满酌金熨斗遥望谢公山迹欲扁舟渡心先高鸟还今朝不酩酊何以破愁顔
几日待春光春光易衰歇流年信密移谁能保肌发何须秉蜡炬今夕值明月但愿海变酒拍浮长出没归来归去来蓬山有仙阙
海棠微雨湿枝上残红泣山鸟啼向人春光一何急浊酒注我肠免使新愁入却欲买扁舟渔竿荷蓑笠
田家四时
田田时雨足鞭牛务深耕选种随土宜播掷糯与秔条桑去蠧枝柔柔待春荣春事不可缓春鸟亦已鸣麻麦闻熟刈蚕成缲莫迟更看田中禾莨莠时去之幸此赤日长农事岂敢违愿言一岁稔不受三冬饥开塍放余水经霜谷将实更黎原上畴坎麦亦云毕老叟呼儿童敲林收橡栗乃知田家勤卒岁无闲日田事今云休官输亦已足刈禾既盈囷采薪又盈屋牛羊各蕃衍御冬多旨蓄何以介眉寿瓮中酒新熟
朝登北山头二首
朝登北山头千里入平望本欲寄吾怀胡为返惆怅晴云随白日西去没青嶂素丝行满头吾年安可壮朝登北山头悠悠望江水水流无还期人老行已矣劝君把一樽聊用置悲喜生无死何有原终乃知始
感春二首
高枝花自舞低枝花自笑上有浓露濯下有清溪照开落十日间谁识春工妙一杯亦颓然独醒时所诮盎盎酒盃緑披披花萼笑虽无同心客幸有白日照趋时性已拙悲歌声不妙素发未能归猿鸟应相诮
同阮时中秀才食笋二首
苍崖长龙孙头角露已甚呼丁恣庖割移榻就浓?怳疑羽林枪罗列在紫禁余鞭横瘦虵密箨若纫紝亭亭风势匀节节泉脉沁藩垣谨藏护宁使暴客闯烹调衆云美剪伐吾亦任绕齿嚼冰澌毛发寒以澿闲心本猿鸟世咏嗟毒鸩野逸谁所怜愁思肠胃渗诗才君独勇辨舌予久噤酒行且莫辞醉胆沧溟浸况逢尧舜治面内来左袵熙熙冠盖游落落饱食饮鸾凤自横飞燕雀蒙广廕徘徊食笋谣明发扁舟赁
予生本无羁缪为兹县尹日长公事余佳客车接轸入林安所食烹庖就肥笋森森苍龙孙头角遭束窘金刀仆争割紫箨手亲陨草火尤相宜狼藉亦残忍聊为一饷乐得酒辄满引喧呼棋屡胜惨淡诗不敏予腹既便便从君莞而哂
鹄奔亭
新江自南来西与端江汇屹然鹄奔亭遗意溢千载
化城寺清风亭
唐时升老亭剪棘今重开南瞻峨眉关北峙凌敲台新公将家子为僧亦多才譬彼独鹤唳安用羣鸡猜或弹玉轸琴倾耳濯纎埃清风不知处凛冽时时来吹云云窈窕吹月月徘徊幽人许共赏渇心咀珍梅了然得真味尘魂自然摧令侄又豪俊书名骇奔雷禅谈屡终夕茗酌无余盃还歌太白篇事往良可哀古今傥同辙浩气不成灰
怀友二首
夕阳在窗户凉气何处来微风泛庭柯萧萧历空阶抱琴一写之冰霜溅孤怀但惜对樽酌而无良友偕聊将幽独思滔滔寄长淮
晩坐庭树下凉颸经我怀亦有樽中物佳人殊未来佳人隔重城谁复为之侪瞻云云行天步月月满阶想闻诵声作崩腾泻江淮
七月八日要阎公达承议晩酌二首
河桥散灵鹊曜景逾佳期池华延舒月尚可倾一巵欲以要良宾秋事言凄其岁往岂再得緑发含霜滋寓意不在饮营驾君莫辞
营驾君莫辞寓饮不在酒得酒亦可喜话情庶延久鹭白不翳尘山光含美璞霞绮映池葩条蝉嘶露渥时平无横【平声】愁身退兹余裕弹琴来薰风高轩良可伫
严氏西斋
立屋聚羣经执经授诸儿趋善务深畜言行韬前规譬欲种嘉禾春膏力锄犁一朝秀而实刈熟当如坻遂为道德饱用济斯民饥庭木岂不美凉隂奉遨嬉池水岂不深濯热临清漪作止既可乐左右皆宜之瑶琴谁为弹倚声奏吾诗
青山集卷四

[book_title]卷五
钦定四库全书
青山集卷五　　　　　宋　郭祥正　撰
五言古诗
安中尚书见招同诸公登雨华台
城南五里近驱车稍停休层台临古刹欣陪清净游凭高送远目考古思名流更读琳琅篇叙事何其周尸黎与法云接迹居岩幽趣将金仙谐行匪邪径由至今手植松千丈腾龙虬悟发特异衆妙龄已依刘天华无根蔕应讲来飞浮帝释昔举手此理谁可侔迩来表前踪新亭压鳌头空渚栖古月大江浴清秋旷怀出十地壮气横九州三山连天门水府卧金牛故国罗绮灭深宫榛莽留兴亡千岁间愁绪如缲抽惟余北岭云无心自悠悠高鸿正飞冥网罗安得收公等真丈夫问学皆渊丘不应持使能归合登瀛洲桓桓鼎鼐司落落金马俦君臣若尧舜明良互赓酬胡为慕瞿聃玄微解而优愿舒三日霖慰此旱岁求乾坤涵润泽使我醉雨眸咄嗟勿重陈玉树後庭讴
送李嘉甫朝散还台
春风连作恶吹雪深尺五元宵无灯火闭关与谁语忽闻营从过倾盖挹眉宇相亲如故人坐久加循抚蓬茅只数间余无一丘土半俸足以饱未尝诣州府白云寓远目清溪照灵腑趋闲已忘忧浩歌唯汲古名公志方壮富贵何可取【协韵】高才孰能当如罴亦如虎致君为唐虞泽民作霖雨功名垂乾坤儿孙列簪组于予一何辽而能强相与聊书送行章欲以明出处
前春雪
玄冥夺春令连旬雪塞屋嗷嗷何物声云是饥民哭来请义仓米奈何久空腹寒威如戈矛命尽须臾速忆昨去年水云涛卷平陆高村既无麦低田又无谷民间已乏食租税仍未足县令欲逃责催科峻鞭朴嗟哉吾邦民何以保骨肉昂头诉苍苍和气待春育春工本好生此雪无乃酷谁家敞园馆草树变琼玉美人学回风欢笑列灯烛不如万户寒唯忧五更促世无采诗官悲歌寄鸿鹄
後春雪
前雪深尺五後雪深五尺动地北风恶连天冻云塞通逵絶行人万物同一色烛龙爪生冰阳鸟觜插翼牛羊何足论虎豹饿无食此雪昔未有父老均叹息况当长养时玄冥翻怒赫我欲请雷车夜半轰霹雳斗杓斡春阳和气随甲析溶为大田水青发龙头麦南民多苏醒白骨免堆积朝廷方体仁乾坤应合德有酒不敢饮独乐神所责悲歌闭空屋写慰同心客
送黄吉老察院
积学久未遇忠言今可施请君略细故吐出胸中奇悉救当世弊自结明主知不唯振宪纲进当司鼎彛用广财已乏官冗人愈卑政寛法不举将愞边无威家家侈声乐淳源变浇漓土木绚金碧佛仙竞新祠此乃腹心疾岂止为疮痍言者曾未及虽言多【阙】私苟非大奸邪恶足求瑕玼举朝无完人何以禆明时尝读喜似篇左右皆宜之乃知荆山璧天地终不道去垩无变容诚明达神祗我方卧岩各所友鹿与麋感君营从过枯木春风吹人如得黄粱慰我久苦饥承诏不敢留欢言遽暌违殷勤何以报报君以芜辞
和敦复留题池州弄水序
我寄江南隐数为弄水游读君弄水篇感慨攀巢由赤脚踏云雨投竿翫汀洲鸥鸟不见猜飞舞相应酬谁倾百解珠跳踯无复杖一发海客秘烂副贫家求李杜缩光焰王谢慙风流开卷起予兴飘欲乘桴浮如观秋浦图晚景入两眸爱之不能舍饥鱼适吞鈎尝置几案间出没窥岩幽一别几何时岁月已十周迹滞若匣劒锈涩不可抽何当随君车吟哦与君侔
谢胡丞寄锡泉十瓶
怜我酷嗜茗远分名山泉兹山固多锡泉味甘尤偏幸遇佳客便十缸附轻船开缸漱清泠不待同茗煎想君民事休时时造泉边入碾龙凤碎浮瓯乳花圆一啜未能止七盃夸玉川两腋生清风飞逐蓬莱仙江心与谷帘较之孰为妍欲报吾子惠仍思陆生贤
谢魏户曹惠酒
官醪不许买兵醖未尝得愁杀避俗翁甘为独醒客缘何魏夫子心仁生悯恻双壶辄分送涸鳞被甘泽铛杓再施设并欲醉君德百川供长虹叱吒天地窄尽从秋水来大笑问河伯胡为辨牛马灔灔浮月魄
川涨
朱夏久不雨川源条然涨三潮渺相连狂风蹴高浪蛟龙递出没鱼鼈随浩荡羣山悄低徊阡陌失背向嗟嗟圩中田一埂安可障去年已大潦十户九凋丧幸赖官廪实嚣嚣命所仰官廪今已空农事未敢望理水竟无术祈祷俟灵贶退寸复进尺潮势颇难量彼苍罪斯民杀戮不以杖令人思禹功巍巍百王上
答魏掾招饮
我欲招魏子小山尝白醪月华虽未满已觉秋风高何物估樽酌肥鲈并蟹螯一饮洗百忧轩冕稍可逃此语未及发辱君先见要乃知志趣同盍簪皆俊僚亦应唤舞娥红云欲飞飘不然避谤伤谈话倾渔樵期归一酩酊世事如芭蕉
酬彭法曹留题小山用次来韵
读君小山篇语势欲飞舞乃知甘与贾年少心则古又如东山生用之必为虎予方坐空谷屏息避烦暑开缄揖清风不觉生毛羽携之出人间瑶池赠王母
送黄彦发还台
予方寓小山感君忽相过风标夺莹玉气语排悬河君初佩金印治蛮真有科彼侮我即斩威行济之和使知朝廷尊帖帖无愆讹圣主方求才四海张网罗麒麟并凤凰所获寜为多如君必见取为君吟菁莪
酬陈掾留题小山二首用次来韵
我爱小山石翩翩鸾凤姿胡为不飞去似与幽人期志泽未及物收身聊自嬉不教三径荒寜歌吾意词旧交安在哉岁晏逢子知殷勤结惠好琅玕分一枝
兹山何亭亭郁有高人姿朝容白云过夜与明月期幽兰翠碧秀好鸟鸣声嬉更逢佳客来惠好留美词遂令一丘乐能垂千载知殷勤谢陈子蒹葭倚琼枝
和陈掾效陶斋
君欲效陶潜超然异今趣开斋即吾庐欣欣同所慕潜鱼不羣游栖鸟不返顾无意亦无我何思复何虑遂趋羲皇上日息自休裕百年能几何不知岁云暮终当随白云悠悠此山去
喜锺山泉禅师见过
闻师飞锡来七日远荤饮欣谐清净谈中夜未能寝师提宝公刀为我裁古锦言归不须忙溪上冰雪凛
送魏掾赴调
龆齓已承禄资赋况超迈三年莹无玼一日欣有代芳洲清风微夕浦寒烟?翩翩莫能留逡巡远山外浮生离合际志士怀耿介渺思岁月往俯眎天壤隘人惊甘罗少帝忆贾生对竟言若为期充实光辉大
送喻明仲朝请还台
出驰使者星岁月一何久巨航始北归华髪已盈首读书过五车满腹藏琼玖行行赴金阙朝帝见太后乾坤运元气斟酌须北斗愿如范文正上疏发纩黈明明纳忠谏圣作古无有道行且寄书熨我穷老叟
送倪敦复朝奉还台
有力乃致远中道力不任言归闭空屋敢复求知音君来监郡务猥巷一见临称褒借阳春片砾成寸金觞酌每追随啸咏舒悰襟不觉三岁过启櫂离江南【协韵】君怀有玉宝未尝献于今不往献千岁惜湮沈流沈流景良可悲须雪来侵侵前途渐就窄後会安可寻屋梁见落月殷忧存我心犹期泽万物霈然作商霖
邀敦复小酌为别
三年同赏梅梅花烂晴雪一日言北归梅黄雨初歇谁将金弹丸缀在緑枝上结实胜开花邀君更同赏食梅齿牙软衔盃奈离忧过江桃李熟回首忆梅不
送杨缜供备还京
伯玉弘农侯欣欣真丈夫首虽峩武弁满腹藏诗书三年监郡兵一日云解符考之闾井言公廉卒如初未尝害一物纵舍乃有余我方卧空屋坦跣与世疎感君数相过晨坐定及晡新诗并美酒问遗无时无老境重可惜远别复何如美君五福全客官奚拘拘子孙俱禄仕京城富园闾精神趁强健优游早悬车祝君可以归为君吟归欤
听惠守钱承议谈罗浮山因以赠之
久忆观沧海喜君语罗浮浮从会稽来与罗相献酬谁欲通两山铁桥跨山头笙箫响瑶台佛仙栖石楼灵光烛商舶七星被林幽飞泉难悉名异草香气柔危峯聚白鹿深坞眠青牛葛洪安期生遗踪尚绸缪攀巅瞰海水湛碧才一瓯不见波涛翻风驾龙虬又云朱明天飘然落遐陬方广吞五岳盘纡临十洲不得预封禅自起烟云羞此理固莫测胜境输君游君语洗我耳我请莹君眸罗浮杳何许为我商声讴
送钱节七承议还台
平昔未识面已景才业殊及来公诩家把酒情忻如分携八换岁益闻峻名誉我方姑孰隐君解惠国符鷁舟始云泊驾言过茅庐倾谈洗尘听积忧令我舒凤巢无凡毛龙窟多美珠朝家正清明往矣涉亨衢泽民冀姚宋致主优唐虞史笔采循吏非君复谁书
自释二首
去日不可追来日已无多衰颓复自念迁谢当奈何贤达并贱愚百岁同消磨不如泳觞酌徘徊眄庭柯流翠自成幄好风时经过憎爱理兼忘虚淡神所和运尽即随尽葬骨南山陂
遭时如尧舜击壤欢且歌归田尚叨禄天宠固已多敢复邀长年寓景随流波有酒即觞酌风日眷清和俯悲秦晋士含饥避干戈
青山集卷五

[book_title]卷六
<集部,别集类,北宋建隆至靖康,青山集>
钦定四库全书
青山集卷六　　　　　宋　郭祥正　撰
五言古诗
志士吟二首
羣材【一作士】欣向荣志士寂无托独鸟千里飞天末孤云泊越女殊西子秦声异别鹤守贞不辞贫怡怡内常乐高歌戛金玉其声震寥廓
岁华忽已晩志士将奈何摧车眷前修停泽无余波知命守穷贱脱屣南山阿出从麋鹿游坐与猿鸟歌采菊复采薇聊以养天和
闻砧
天潢转斜白庭菊泛团露纨扇辞玉纎云幄含幽素湿萤递疎牖寒螿鸣外户南邻发砧响凉夕敢虚度不作舞衣裳为君理缯絮边碛多苦寒先秋寄征戍
秋扇
轻素裁团扇投君掌握中为君却烦暑动摇挹凉风一朝霜飈至罗帏衾被重辞君且屏迹弃置随断蓬物理古如此用舍安可穷愿君千万寿执热还相逢
赏莲
濯濯水中华香艶胜苹藻英英泥中根絜素常自保房食又堪食无一不为好乃知金仙经譬喻肆论讨游焉集宾僚赏咏固宜早一朝霜飈至茎叶变枯槁抑亦如佳人妍媚忽衰老顾眄岂复怜弃置不足道幽怀向君开芳樽为倾倒木末谁能搴愁烟起孤岛
将至金陵谒曾子开侍郎
秋空久不雨漠漠风卷沙胡为起高兴昨夜辞山家明投金陵郭府观凌紫霞公解豫章榻我停银汉槎一倾别後言电雹鸣交加借公口中春发我枝上花又如出地雷空山走龙蛇公能结明主我亦思无邪但惊歧路别进退各有涯浮生能几时鬓发忽已华会合岂易得兵厨酒仍佳慎勿学谢安扪涕空戚嗟
双泉轩赠太平守梁正叔
开池得双泉因泉构华屋池中种菱荇池上列花竹与春蘸新红遇风摇净緑轻鸥自飞舞纎鳞随出缩操舟往江海端忧龙蜃触卷衣入山林而防虎狼欲岂如一凭栏俯仰快心目朝吟吟有余暮醉醉不足双泉长涓涓比公享天禄公归民怀公听我双泉曲
徐子美杨君倚李元翰小酌言旧
南方多苦热北地尤苦寒徐子掾招宜七载滨夷蛮杨李仕并代毳裘霜雪残一朝相续归相看涕丸澜扪涕唤家僮草草罗杯盘念昔共庠序垂髫竞痴顽及今过六十各各嗟衰颜光隂信如驰生死无百年妻儿半凋丧少喜多忧患吾方慕陶潜行歌眷南山山气日夕佳吾庐未尝关猿鸟相与居丝桐时一弹三子方急禄遑遑未能闲努力佐州县须防官长难暂当陪我醉余事不足言
寄题九江陶子骏佚老堂
未老已先佚构堂名佚老与其宠辱惊何似归未早渊明乃吾祖此道能自保归来无一事时时为酒恼纸帐春风融不寐听春鸟关关枝上语报我竹间晓我醉未能起尔音一何好却笑世间人忘忧种萱草
复雪
连朝雪复雪吾独拥红炉樽中亦有酒不为饥寒驱目前奚所忧所忧在村墟去年旱兼水二税多逃逋十家九乏食往往死路衢空山嗥虎豹深渊卧龙鱼飞鸟各敛翼康庄断行车倚门独悲歌阳气何时舒
将至寿阳谒朱行中龙图作
魏台公送我春风花落尽寿阳我访公萧萧朔风紧且复念残年鬓发安得鬒高才久外补惠爱益不泯聊歌古柏行歌罢仰天哂长淮白鱼肥冰壶酒堪引
暮春之月谒庐守陈元舆待制作
百年悯秋霜念念流运歇一昨辞周行于今鬓垂雪幽独谁为扶寸心徒自折翻然驾柴车宾闳重欵谒与公论襟期及此阳春月英英栏中花滋露正妍发浊浊瓮中醪浮醅想芬冽朝廷用直道郡邑罕所阙嬿婉我之友皎若环与玦良辰不同乐衰暮空惜别
庐陵乐府十首
妾擡纎纎手一拂白玉琴琴声写三叠寄妾万里心朱弦断可续妾心常不足才惊枫叶丹又见杨枝緑望君君未到妾貌宁长好云鬓懒重梳从敎似秋草
鸿雁殊未来思君一弹琴泠泠别鹤语折尽幽兰心蛛丝漫相续难系骅骝足白日无时停云鬓宁长緑年华要不老不若丹青好对之虽无言犹胜种萱草
与子初执手效彼瑟与琴子去既不返谁复知我心宝刀能切玉愿断金乌足留住枝上春花红叶长緑懊恼复懊恼憔悴变妍好不见庭中兰埋没随百草
妾身厌尘埃专心托君子感君一面眄涸辙逢秋水雍容未经年结誓同生死胡为忽言别短书无一纸愁思魂梦飞鹊语不成喜岁晩君不来红妆为君洗
嵯峨姑射山绰约飞行子绦唇啓皓玉明眸漾寒水方平与麻姑相期永不死手披黄庭经金字写青纸胡为谪人间离合溢悲喜妖桃凝露珠东风任吹洗
庭下幽花羃寒雾金鸭冷烟无一缕从君别妾驾红鸾望断三山无覔处平时曲调休重举长袖空垂不成舞醒眼牵愁送春去独立残阳与谁语
英英玉山禾乃是凤凰食凤凰殊未来禾生亦何益幽香眷春尽孤根含露寂委弃同蒿莱咄嗟人莫识自君之往矣幽房守岁华眉头匀翠淡裙带缕金斜魂魄空成梦音书不到家凭谁度庾岭和泪寄梅花粉黛原知假丹书岂是真桃花初过雨溪水暗流春眼眼随云断书书托雁频渔郎自迷路枉杀武陵人不作巫山雨螺川久住家欲知冰未释须信玉无瑕对局拈棊子开窗摘杏花谁能谙此意红日又西斜
妾薄命
雌凤始营巢妖桃半敷萼忆昔嫁君时相逢一何乐朱颜妾未变白眼君先恶君恩不下济妾意正难托空牀春寂寥孤灯夜萧索哀弦时一弹弹终泪还落
怨别二首
渡江君别妾恨不如桃叶桃叶解随君渡江不用檝妾既不得随渡江檝如飞自怜妾命薄江头还独归一步一囘首碧云凝落晖空将盈掬泪和粉洒罗衣【古诗云桃叶复桃叶渡江不用檝】
团扇不遮面欲君永相见胡为忽别妾船逐南风便君行妾独处妾复谁为主正似晩春花零落随风雨有情频寄书莫令书更疎却羡路傍草到处逢君车【古诗云团扇复团扇团扇遮人面相见不相亲不如不相见】
代古相思
妾面如花开妾心似兰花花开色易衰兰死香不已愿持枯兰心终焉托君子君行胡不归两见秋风起鸿雁只空来音书无一纸夜夜梦见君朝朝懒梳洗不忆霜月前丝桐为君理千古万古悲悠扬逐流水
坡山五仙观
天上五仙人骑羊各五色手持六巨穗翱翔遶城壁瞥然乘云烟诸羊化为石至今空留祠异像犹可识曾闻经猛火毫髪无?迹五羊宁复来三说颇难测只忧风雨至一朝随霹雳君不见匡庐刘蜕之洞天万象森罗无一尺
贺姜伯耀见赠醉吟画诗
苍崕一万丈中泻白玉泉飞鸟度不得而我长攀缘洗尽心地垢吟成元化篇更复有何物一尊当我前忽逢姜伯辉爽量涵氷渊开谈了无迹所得全于天便欲脱青衫泛我江东船结交要终始相忘复颓然径呼妙手画秋江霜景全氷轮正卓午照影无陂偏谁能骑蹇驴世路空流连咄哉可以往挥手从飞仙
青山集卷六

[book_title]卷七
钦定四库全书
青山集卷七　　　　　宋　郭祥正　撰
五言古诗
追和李太白姑孰十咏
姑孰溪
源从丹湖来奔流朝北极双桥跨长虹千艘济民食日华动清晓岸柳揺行色文王未出猎垂竿人莫识
丹阳湖
湖广际长天永日微风止菱歌一舟去雪阵羣鸥起荷香迷近远秋色莹表里试问贺季真何如镜湖水
谢公宅
山腰存废址昔是玄晖宅林藏幽鸟声月弄野棠白高贤百年尽遗事千古积此兴欲谁论摩挲问磐石
凌敲台
高台筑千寻胜景供远目云烟护城郭吴楚接川陆不知歌舞散雌凤叫空竹鬼火照残碑应有精灵读
桓公井
环营凿九井井深泉不竭旧甃缺琼瑶新苔荒岁月重吟太白题兴自柏公发我欲唤常娥团圆伴澄澈
慈姆竹
一种碧琅玕攒根绕苍岛浓隂不透日密幄得春早笙随缑氏仙钓入蟠溪好欲识化龙蛇唯应雪霜保
望夫山
登高望天涯化石与君别秋鬓霜露深春衫薜萝发旅雁只空飞悲烟长不絶行客归去来芳心可休歇
牛渚矶
长江泻危矶雷怒安可向烟云忽藏月鲸鲵互喷浪朱衣叱犀火丹青岂能状引盃聊醉吟径卧巨鳌上
灵墟山
仙人赴金阙灵墟蹑高路空见白云飞想乘黄鹤去月冷步虚坛苔深炼丹处尘寰欲何为光阴等闲度
天门山
巨灵擘苍山势分金阙对月引晓岚交江翻寒影碎双鳬落人间千帆出天外我欲往高吟凌虚踏烟霭
追和李白秋浦歌十七首
碧水碧如淀染成秋浦愁长桥通驿道危堞起朱楼荡桨谁家女菱歌自风流江心雪浪涌知解渡江不却羡云中雁低飞过北州
此夕宿秋浦萧萧古岸头白云和月散江水晴空流不及水中鸟随波上下游客情须自遣知命适虚舟水晩舟檝止山寒猿狖稀虽怜秋浦好未敢濯征衣霜落荻洲晩水残鱼市衰唯逢采荷女素手理轻丝莫听猿夜啼莫看芦花雪倦客多少愁离家八九月水有锦駞鸟山多杜宇花扁舟投夜泊来自长风沙秋水适弥漫寜分马与牛酒楼翻擅价不当白狐裘秋浦试北望参天九峯奇缘何谪仙客名作碧莲枝万丈水车岭还如九叠屏北风来不断六月亦冰生舍檝乘蓝轝十里穿松林悲风西北至千千龙凤吟史君如杜牡方有爱山心
齐山一百洞咫尺接危梁雨过频登望逼人松桧香清溪十里岸芦花八月天不惜锦袍湿应须櫂钓船秋浦胜姑孰白鹇无数飞谪仙如得句须换一双归老谢夺秋景横卷披云烟寓目不知远何须家川镜潭弄秋月始知秋兴长金龟能换酒客鬓不嫌霜半空紫微亭翫月动经宿更待雨中来林林看银竹秋浦一何好名因太白闻溪山围市井鼓角下烟云舟次新林先寄府尹安中尚书用李白寄杨江
宁韵二首
金陵龙虎国况与王谢期挂帆须一往愿借天风吹昔解徐孺榻别来劳梦思钟峯当北户浮玉出东池柳青白下门鹭栖琼树枝但对樽中物何嗟镜里丝如闻紫泥诏起公翊明时霈为天下霖一洗旱暵悲请歌甘棠歌翻作新林诗
休居尚蒙禄愿赴兴龙期况此孱病姿感公久嘘吹相望止百里株坐徒倾思呼僮刷鹤羽驾言别清池往将投新林新林有高枝仰听鸾凤音轧轧如抽丝穷隂欲雪天燕雀无声时接物伸妙理运心广真悲如何持一盃要我百篇诗
舟次白鹭洲再寄安中尚书用李白寄杨江寜韵二首
白鹭飞还集新沙没故洲山形龙晦角江气蜃为楼欲问前朝事空怀去国忧钟声万家晓霜叶半城秋化值唐虞盛人逢王谢流徐生思解榻兵酝可销愁
灯灿繁星浩夜泊碧芦洲重城已在望闻公晏层楼华灯灿繁星浩歌正忘忧宾朋集珠履佳节临千秋【谓近兴龙节】愿言刷微羽一饮清冷流举目送高凤箫韶洗民愁奉同安中尚书用李白留别王嵩韵送毛王仲大夫移浙漕
春岸草回緑春江日浮金兰舟忽言发芥蔕悲我心蔼蔼松柏友雍雍鸾凤吟愿同三岁遥毋使离别侵奈何千丈材亭亭不依林眷为九重知移节宣德音遂令帝王泽深于太湖深岂同失羣鹤饮啄怜空岑谁将劳劳歌一泻无瑶琴
将游宣城先寄贾太守侍御用李白寄崔侍御韵
峩峩敬亭山玄晖有佳作贾公乃後身风流今与昨豸冠触奸邪分符宛陵郭江湖暂徘徊烟霄必腾跃予方卧闲云时或乘皓鹤水缩龙蜃归霜清天宇廓安能坐陇亩凄凄眷藜霍陈蕃有虚榻黄埃侵断索能如汲黯直定许季生诺往哉不可失行闻还凤阁
追和李白宣州清溪
清溪安在哉欲弄清溪水更邀琴高生携竿会於此日落翠屏间鷄鸣桃花里不见避秦人谁嗟远游子
留别陈元舆待制用李白赠友人韵
沈吟涧底松不及尧阶草不经君王顾枉被风霜老弱羽恋一枝敢思浴天池闻君有余力何惜一嘘吹青云与黄壤回首隔追随
留别宣守贾侍御用李白赠赵悦韵
贾谊几世孙闲邪诚所存一登御史府直气壮中原五载三去国出论皆腾喧浩养固无害宣城况名藩下车究积弊摘仍除根乃迁孔子学方庭树兰荪讲解得董生思单先生恩轩轩慕高第各各不窥园修桥济行迈掩骼招旅魂萧萧囹圄空清风时扫门寻山出近郭玉船红浪翻谁为坐上客能酬谢公言自愧翅翎短谬参鸿与鵷不有瓦砾贱那知圭璧尊矧曰半面雅岁久情愈敦三章宠新作词源何骏奔几欲效长吉微吟谢高轩霜威信凛冽即之自温温又如太古镜磨开苍藓昏肝胆悉照彻魑魅安敢论行闻紫泥诏沙路驰归辕岂容隐岩子留连爱石盆看君杨天翼北溟终化鵾而我随白鸟丹湖往孤骞
追和李白郎官湖寄汉阳太守刘宜父
迁客昔登览愁烟颓四隅身趋夜郎道恋咸阳阳都此景古来好此人今则无空余秋夜月素影湛平湖便欲凌风去酣歌与君俱
题化城寺新公清风亭用李白原韵
唐时升老亭剪棘今重开南瞻峩嵋阙北峙凌敲台新公将家子为僧亦多才譬彼独鹤唳安用羣鸡猜或弹玉轸琴倾耳濯纎埃清风不知处冷冽时时来吹云云窈窕吹月月徘徊幽人许共赏渴心咀珍梅了然得真?尘魔屡崩摧令妷人豪杰书名骇奔雷【其妷冲雅善草书名重大下】禅谈屡终夕茗酌无余盃还歌太白篇事往良可哀古今傥同辙浩气不寒灰
太守陈侯见要登黄山送马东玉遂用李白登黄山送族弟济赴华隂韵呈陈侯并送东玉
颍川贤大夫虚怀蕴虹霓虽分铜虎符合在帝苑栖邀我登黄山攀云絶长梯霜林正摇落寒鸟鸣惨凄金牛饮空渚天镜开峩嵋尘埋宋武妓藓剥开元碑谪仙送客处魂断白日低松梢想独鹤轩昂避羣鸡还思北溟钓赤脚蹋鲲鲵时穷壮士耻思远骚人悲且举一盃酒肯分云与泥坐有北归客张帆震雷鼙往献白玉璞不怜红粉啼荐章已交达高名动朝闺君相必见收烟霄速横飞盃停可以起看君开羽仪
盛仲举秀才归自九华极谈胜赏亟取李白九华聨句原韵作二首志之
客从青阳归为我谈九华雪潭昨夜宿衣上有残霞鸣溜隔深木白鹇栖翠崖南游岂是远乘兴必携家昔号九仙子今名九莲华差差浮碧海叶叶散晴霞积霭迷金寺飞流溅雪崖开帘陪岸帻须覔夏侯家
青山集卷七

[book_title]卷八
钦定四库全书
青山集卷八　　　　　宋　郭祥正　撰
长句古诗
送朱王二秀才归江西
冰霜冻海海水黑云雾崩腾大空塞饥猿哀啼虎噤啸高鸿折翅鹰敛翮苦寒大苦吾正愁二子胡为千里客自言失意西南归十斛明珠已空掷庐山摩天瀑布雄请把肝肠洗愁寂
送沈司理赴阙改官
捕寇治狱皆有闻才力纵横真出羣荐书交上三岁满玉陛引对瞻吾君胸中策画烂星斗笔写纸上虬龙奔完创补弊有捷理此时歧路挐青云云霄问谁作霖雨愿洗边城血中土和气油然熟禾黍天下蒸黎免穷苦男儿事业当致主我独沈沟亦无语离亭愁怀安可数春风自在花飞舞船尾插旗轰画鼓操袂青山遮别浦
送方奉议倅保德【彦德】
太行积雪三千尺浑河连天厚冰塞天台词人不畏寒携家直赴并州北越罗蜀锦置筐箱狼帽氊裘付妻息边城虽道无战尘塞草从来少春色马上题诗泣鬼神何时归奏平戎策我欲为书叩相阍唤取斯人侍君侧
送王主簿弃官归建昌
老着青衫羞望舶自笑风船禁不得拂衣高咏归去来我有麻源三亩宅朝飡太阳茹紫芝时时更作方平客肯嗟垂槖少黄金儿孙只用传清白
送陈大夫罢太平守还台
去年秋暮送东玉今岁春残送予仪人生不老安可得况复年年伤别离请说湓江初识面已知磊落胸中奇桐乡之会愈相乐是时解印予言归公乘扁舟过溪口殷勤访我论新诗君章下车始命客邀公与我同遨嬉开怀醉倒信莫逆十年一梦音尘稀忽闻公来守吾土余生幸获仁贤依政成无扰威惠浃白驹驰隙临瓜期棃花夺月烂银白绘盘缕玉江鱼肥酒倾碧盏盏尝满曲度晴云云不飞车轮未许生四角且愿逆风东北吹留连更尽一壶酒无使醒泪沾行衣十科应诏公第一出入省寺非公谁欲陪後会定何许咄嗟自此分云泥
峨嵋亭即席再送【是岁之春上有赏花钓鱼之宴】
长江奔来一山裂两岸崔嵬耸双阙石人空老薜萝衣夜夜孤猿啸寒月斯亭谁作名峨嵋颦翠含愁惜离别浮生後会难再得况复相看头雪白停盃执手聊逡巡画鼓铜钲莫催客客行西望紫皇家紫皇真人驾龙车海若驱鲸上金钓玉女挟春妆宝花千官称觞祝天寿箫韶九成奉肴酒青霄濶步随鵷鸾肯向江头恋杨柳柳花飞春日迟登峨嵋兮送君归
留别宣城李节推【献父】
君作宣城幕下吏我尝筑室青山址三四相逢五六年交情淡若秋江水水流到海无穷时吾辈论交无衰期明主可结亦未晩谢安四十功非迟低头感事复太息汲汲功名亦何益君不见屈原言直沈湘水韩信功高亦诛死穷达无过士十年事业空存一张纸不如饮酒临春风溪水緑净山花红金丝玉管乱两耳一醉三百琉璃锺醉来辞君登海槎四方上下皆吾家
投别发运张职方【仲举】
萧萧乾叶欲辞柯晓来更奈严霜何明知飘泊不得已请君试听离人歌生平学尽经济策宗工大匠亲琢磨三入长安献不售困鳞怅望西江波感君聊借一盃水六月炎蒸免枯死高谈雄辩为我倾古恨今忧对君洗卖薪纶家妻子羞淮隂胯下未封侯故人骑龙不相助子陵自欲追巢由拔山力尽真可伤江湖安得重相忘恩讐必报乃壮士如今孰是韩张良玉手纎纎把金盏更听新声碎瑶板醉乡酩酊万事休功名难成岁华晩噫吁嚱秋风已老白云飞乡关咫尺未能归倚瑟而歌悲帝子南山遥望泪沾衣愿君闻此颇矜恻许借长帆还泽国他日尧阶荐姓名投老犹能奉鞭策
酬吴着作【子正】
醉乘黄犊穷山河倏然遂向桃源过桃源尽处见城郭万家欣欣闻弦歌主人喜扫溪上榻爱我鬓发尘埃多旋呼琼液注玉斚麟孙出拜能吟哦使令劝我须醉倒不知与世为谁何醒来忽别未十月敢期佳句传灵波千年不落一字俗凛凛秋风吹太阿大才小用小有补牛羊茁壮余无他何时赴诏玉京去万物待子能调和
康王洞呈同游讷禅师
康王洞口无尘埃青山崭岩水邅回飞桥百尺渡天险下听谷响如奔雷凭栏要识物外物泬寥寥兮何有哉但见东阜耸楼阁碧瓦鳞鳞而崔嵬虹电披猖雨新歇金云点缀芙蓉开斜阳疎光照不入异景万变谁能裁仙家遗象已可爱是时况与禅宗来瞳人照耀骨森竦皎如皓月凌寒梅险句卷起谷帘水真珠万斛收苍崖猿不能啼鸟无语巨石枯木为之摧达即善用用即妙斯游何异登蓬莱囘头碌碌利名士日蠧日朽令人哀
酬李推官淮上见寄
霜寒水落平沙露短艇悠悠寻泊处惊弦旅雁失羣飞贪饵修鳞随网去世情翻覆可沾巾三千食客背田文不须更待年华老便向东山卧白云
南雄除夜读老杜集至岁云暮矣多北风之句感时抚事命为题篇
岁云暮矣多北风怒嗥万里吹惊鸿只今我亦在行旅陟彼庾岭临苍穹霜寒不复瘴雾黑酒贱颇得樽罍红鼓角看看变新律烛泪璀璀随残冬一阶寄禄百无补白发又送年华终鬼章虽获万国贺防边未可旌旗空中原将师谁第一愿如卫霍皆成功庙堂赫赫用耆旧熟讲仁义安羌戎我甘海隅食蚌蛤饱眎两邑调租庸呜呼不独夔子之国杜陵翁牙齿半落左耳聋
广州越王台呈蒋帅待制
番禺城北越王台登临下瞰何壮哉三城连环铁为瓮睥睨百世无倾摧蕃坊翠塔卓椽笔欲蘸河汉濡烟煤沧溟忽见风作雪山崩倒随惊雷有时一碧渟万里洗濯日月光明开屯门钲铙杂大鼓舶船接尾天南囘斛量珠玑若市米担束犀象如肩柴越王胡为易驯服陆生辩与秦仪偕当时贡物竞何有汉家宫殿今蒿莱邦人每逢二月二熙熙载酒倾城来元戎广宴命宾客即时海若收风霾羣心愈喜召和气百伎尽入呈优俳乐声珊珊送妙舞春色盎盎浮樽罍鬼奴金盘献羊?蔷薇缾水倾诸怀嗟余老钝已茅塞坐视珠履惭追陪青蝇何知附骥尾伯乐底事矜驽骀番禺虽盛公岂爱亭亭自是岩廊材千年故事写长句指画造化囘枯荄昌黎气焰遂低缩瓦砾未足当琼瑰仙姿劝公莫妄想元鼎久待调盐梅
蒲涧奉呈蒋帅待制
菖蒲涧底生九节流水遂作菖蒲香安期服之已仙去漫脱双舄留秦皇秦皇杀伐自无度年龄社稷何由长蓬莱毕竟不可见十祠千载聊相望散发追之又无迹後来诡谲传崔郎至今正月二十五城北夹道珠帘张元戎要宾鎚大鼓老蛮献馔烧肥羊倾城尽作蒲涧饮美俗眷恋神仙乡穿云丝竹度别浦遶山金翠明残阳我乘欵段到已晩越台仅得参壶觞公携大句使我读冰澌戛齿清琅琅张侯继作亦精敏兰茝相倚传芬芳却寻陈事考僭迹死佗称帝鋹称王基山控海恃远嶮大明一出旋消亡岂如戴主効臣节白骨虽朽忠名彰只今神孙太母圣天下击壤歌时康佳期不邀墓中鬼乐民之乐真循良勒词苍崖告万古蒲涧之会无淫荒
石屏台致酒呈蒋帅待制
石屏台下玉池水遶岸石屏青齿齿镌劖初自人力成一石十牛车不起辇置应须费万金园囿森罗供宴喜苍藓昏埋岁月远修?纒络根相倚刘鋹族氏已无余此物犹存旧基址曾经战鼓轰雷霆屡对春风閲罗绮老榕交隂不透日客袂生寒冰雪洗小桥断处栈梯连一綫崎岖劣容跬未知深窟藏龙虵但见枯荷阁蝼蚁摩挲题字考前人名姓班班少奇伟请公椽笔赋大篇歌颂永平诛僭拟光焰须令万丈长一时行乐何足纪
朝汉台寄呈蒋帅待制
鹿入望夷秦欲灭真劒先流白蛇血尉佗椎髻尔何为漫占海隅蛟蜃穴祝融之符天下归岂假陆生三寸舌千金装槖未为多更上高台拜尧阙至今人说朝汉台不知此地藏蒿莱使君好事一登赏譬若古镜初磨开香炉烟生石门晓三山翠拥浮丘来风松自作笙箫响暮霞却卷旌旗囘长空无碍鸟无迹人事宁须问今昔琼浆且泛琉璃船满眼夕阳留不得登台何似登金门烂吐文章侍君侧愿公归作老姚崇莫学江东穷李白
次韵和元舆待制後浦宴集三首
往岁遭风洞庭浦悔不携耡从老圃昨日金城逢故人万丈虹蜺思一吐更在芙蓉池上游桂枝为檝木兰舟舞妓相将櫂歌去疑是西施浣纱处皓腕翩翻雪藕丝婉若游龙或惊鹜愿公对客少留连早晩沙堤问归路欲飞太白嫌秋暑约我留连菊花圃【公诗有插尽黄花君上路之句】撷芳持酒听君吟氷丝轧轧吴蚕吐只今且挈茗盃游沧浪同泛采莲舟君当复入玉堂去为吾还思采莲处叶间争看戏鸳鸯花底谁曾爱鸥鹜柳州烟岛自迷人员峤方壶岂无路
谁为宓妃寻洛浦且看芙蓉照秋圃烂漫折随罗袖归芬香忍对西风吐官池不属野人游画鼓喧喧驾鷁舟宾从欣陪史君去筵开正在红云处【谓之花岛】独携椽笔发清唱老鹤昂藏映鸡鹜敢辞倒载委篮舆绦腊行行【音杭】夹城路
和懒散赠葫公
葫公家在东园隅世族蕃衍今仍孤平生嗜酒少知者请说懒散提携初杖头世界迷日月豁然心地无榛芜人人未饮公辄醉坐卧只与樽罍俱革华开口泄上旨毛颖秃发非中书贪官虽得後乃辱智虑可惜于身疎岂如葫公泛沧海不用鼓枻并乘桴蓬莱顶上受玉液酣酣至乐忘荣枯刼火任灭公未醒不复愿进承明庐承明侍宴尽金玉君岂有意来相呼
魏武庙
濡须山头祠魏武炫转红装按神鼓苹藻盈筐酒满樽呼吸风雷激春雨田畴高下春雨平操牲饮福罗中庭吞吴成魏遇归晋血食犹参社鬼灵
向舜毕秘校席上赠黄州法曹杜孟坚即君懿职方之孙也
青天无云日华满小妓楼中吹玉管卷帘不信夜霜寒熏兰酌桂肌肤暖黄州之客最少年醉来口角倾词源惊龙掣电绕沧海沙场阵马成功旋殿赐新袍织春草水溢双瞳犀插脑壮图伫结明主知带束黄金应未老宣城忆拜乃翁时幕中珠履皆雄奇至今名姓记僧壁当年已识麒麟儿嗟予老人日零落两鬓衰蓬眼生膜寸心犹欲慕夷齐险路无缘攀卫霍邂逅桐乡逢故人槐槽泻酿追阳春形容若画凌烟阁第一江南寻隐沦
清明望藏云山怀旧游
忆昔清明出郊去藏云寺前花正开蜜蜂衔蕊异香散时时洒面微风来溪泉甘滑碧玉色晴山倒影无纎埃红粉佳人十七八踏青唱歌云鬓颓黄犊行牵载酒瓮到处便倾三百盃或逢浓隂藉草坐口横玉笛吹落梅傍人问我乐何事我心无事同婴孩谁令束带入官府触网修鳞难再囘清明依旧好时节朱颜憔悴无由陪藏云之山亦非远隔江东望青崔嵬
青山集卷八

[book_title]卷九
钦定四库全书
青山集卷九　　　　　宋　郭祥正　撰
长句古诗
游道林寺呈运判蔡中允昆仲如晦用杜甫原韵
长沙城西湘水隅道林古寺松门纡尝闻秀絶超五岳果见气象吞重湖殿前衔花走白鹿殿里沈烟焚玉炉何人塑出慈氏象冠缨动活摇明珠高僧处处有遗迹盘石坐禅龙虎俱唐人妙笔数欧沈至今板上栖羣乌五言七字又奇絶此寺此堂天下无不缘薄官岂能赏勇往兼有儿孙扶贾生前席竟忧死屈原怀沙终自诛投身及早卜幽隐淡泊久乃胜甘腴云生岳峤月晦影雨过橘洲猿夜呼细吟静境足自适忠愤未合思捐躯趋玄饱读长者论养真默合烟萝图千篇愧比老杜老一节愿随孤竹孤况陪使者共游览二谢弟晜真友于不知昔日杨常侍何似今朝蔡大夫
舒州使宅天柱阁呈朱光禄
羣山奔来一峯起千丈芙蓉碧霄倚嫦娥却月愁推轮王母呼烟结缯绮分明有路金阙通翠滑无尘玉壶洗老松自作孤凤吟骇浪时翻三井水峩嵋絶巅安足论力不擎天亦徒尔懊恼茂陵客白日求攀天遗坛犹在半芜没隐约龙驭囘瑶鞭直至唐家六皇帝梦感异境开重玄真符预告後五百佐佑宝历推鸿延城头建阁旧丞相窗户再新光禄贤手携大笔恣吟览老句气焰摩星躔当时数赴范公辟秀骨照坐谁差肩功名自许出絶域岁月漫往修途邅丈夫有命岂嗟戚投老得地多云泉霜柑正熟蟹?美白蚁旋漉浮金船伊予困踬坐小邑怅望珠履参华筵祝公自此早归隐幅巾藜杖诗中仙
中秋登白紵山呈同游苏寺丞
平湖万顷浮青玉嫦娥更揽寒光浴天高星稀鱼雁沈风静云消丝管逐试听郭子今宵歌对月不饮奈愁何上尽高山万丈之絶顶侧身可以攀明河明河洗君耳明月照君面暂来空洞无物逍遥乡安用声名夸海县前年从军梅山下林黑只忧偏弩射去岁点夫大河北黄土吹衣无昼夜劳劳功业安在哉出林之木风先摧有言不得见天子卷舌却出金门来流光差池鬓垂雪幸对南山值佳节更在桓公游处游自纾悲歌更清越登高何必须重九零落黄花污浓酒岂如桂子散秋香承露金人举纎手举纎手欲未休月轮忽转西山头明年此会定南北沈思使我增离忧荆榛满眼世路恶恩忘水覆终难收田文昔日三千客去住如今均一丘噫吁嚱达亦不足恃穷亦不足羞但愿明月照我酒古来秉烛供遨游因谁为谢北海若酩酊不辨马与牛登王知白秀才跂贤亭呈同游余万二君
凿山构亭邻北郊志慕贤哲忘喧呶豁然千里开林梢地势不得藏嵌坳三峯重楼排卦爻二溪聱浪飞怒蛟渔翁捕鱼船尾敲稚子鎚塼争胜抛小塘圆沙来雁鵁茂橘间错黄金包主人情深漆与胶美酒旋漉罗珍肴亦有麟脯脍海鲛痒背只欠麻姑搔浮生胡为长系匏不蹈坚城徒譊譊窃甘禄食忧谤嘲有若夜鼠防饥猫羡君脱屣心无殽笑傲自足追由巢猛饮未彻鸡鸣胶新诗下笔论卷抄余君酒量辞斗筲醉帽堕地垂鬓髾万子能禅夸悟泡我独爱酒流涎交同趋至乐情何陶
德化默亭观雪呈郑令
雪风结海天云冰夜寒断尽朱丝绳晓来何处看猛雪郑令新亭最高絶倒披貂鼠一登临飞鸟不飞早光灭时吟杜甫苦寒诗白鹄翅垂眼流血崑仑关折非吾忧但愿春泥补地裂西南香鑪万寻玉远思飘然看不足欲骑鸾鹤飞其颠身虽未往神明肃又疑梦向琼池过王母楼殿高嵯峩粉图屏风画未竟隐隐朽笔方森罗天工好奇人莫识纵心壮观聊唧唧酒瓶倒?万籁沈客子狂歌主人默默胡为乎名斯亭主人意深窥杳冥不为四时役不择万象嘉与时穷通自消息见我狂歌应哭耶
采石亭观浪
洞庭秋高北风起怒浪排空日光昧坐见雪山飞从物外来地轴天关恐将圮移沙裂石失浦溆羣龙呀牙鲸掉尾舟人但如鹳鸣垤咫尺存亡隔千里嗟哉至柔物?洞安可当大禹没已久巨浸谁为防须臾风收浪亦静嫦娥洗月添寒光湘妃妙曲鼓未彻汨罗之魄云徜徉而今君臣正相乐法弊一一新更张监司精明郡县肃国无忠愤惟循良洞庭怪变自出没回首天边归雁行
祀南岳喜雨呈李倅【元吉】
六月赤日方炎炎云不行天龙遁潜隂阳失职帝怒赫地下万物遭炮燖农夫争陂数鬭死驱沙掷土唯飞廉湖南本钱二十有四万岁望何以安黎黔府官惶惶使台恐祀坛祷岳惟精严君驰副车职其事秘文在板香盈匳鐶刀割牲荐肴酒夜半奠玉抽灵籖星河收光倏隂晦雷声羣羣来山南【协韵】斯须密点欲裂瓦烛光出屋排龙髯【谓屋溜也】鼪鼯哀啼晓色淡碧涧久涸银涛添田田水足稻秀拔旱暵一洗凉颸兼芬馨罗列报神贶文实之论前贤佥兴云作雨乃谁柄坐视焦灼悭濡沾待兹诚祷始感发威福自任宁无嫌至理从来莫能诘异景聊足开吾瞻孤峯翠滑犀露角溢溜飞洒琼为帘烟藏拱木半吞吐湘水倒影分毫纎庙门欲出尚囘首正似老笔图霜缣高吟成章又奇絶睥睨韩杜君何谦嗟余适为簿书缚不尔从往精神忺蚊蝇休飞夏将尽清露收拾堆圆蟾何当结轨更一往历览舜迹穷高尖羣仙虽有路歧远志士岂无岩谷淹收奇拔俊召和气一国遂除灾眚占暂时响应未足数此语非是君仍砭
寄题鄂州李屯田家园仁安亭
头陀楼阁坐清烟画屏正落南檐前主人隐几写风物幅中莹爽南昌仙仙翁读书五千卷道与世背多声邅安之不扰静以养逸我寿老全于天帘栊疎疎白光透栏槛寂寂花隂圆黄鹂弄巧子趂母白酒酿熟金为船渊明醉矣客可去细藤织榻闲欹眠君不见黄鹤楼鹦鹉洲碧云欲合天自晩芳草无情春亦愁祢衡白骨瘗何处曹王旧曲无人收沈吟往事变华发不饮何以销吾忧销忧乎君且饮醉来天地真衾枕
金陵赏心亭
秦淮青城几百尺城上高亭望无极南还北去千万艘人生何苦恋惊涛百年易得变尘土後世视今今视古此间风月最为多莫辞把酒呈高歌前朝宫苑荒烟在乐极悲来亦奈何
锺山宝公塔
盘盘锺山古城北夹道青松两行直浮屠突兀倚云烟绘事犹存旧刀尺刀裁尺量不可过浮生不悟欲如何凭栏直下眎千里多少丘墟藏绮罗
徐州黄楼歌寄苏子瞻
君不见彭门之黄楼楼角突兀凌山丘云生雾暗失柱础日升月落当帘钩黄河西来骇奔流顷刻十丈平城头浑涛舂撞怒鲸跃危堞仅若盃盂浮斯民嚣嚣坐恐化鱼鼈刺史当分天子忧植材筑土夜运昼神物借力非人谋河还故道万家喜匪公何以全吾州公来相基叠巨石屋成因以黄名楼黄楼不独排河流壮观弹压东诸侯重檐斜飞掣惊电密瓦莹静蟠苍虬乘闲往往宴宾客酒酣诗兴横霜秋沈思汉唐眎陈迹逆节怙险终何求谁合颈血溅砧斧千载付与山河愁圣祖神宗仗仁义中原一洗兵甲休朝廷尊崇郡县肃彭门子弟长欢游长欢游随五马但看红袖舞华筵不愿黄河到楼下
留题吕学士无为军谪居廊轩
城头高轩跳千里数里苍山兼寒水帆开半落有无间鸟飞不断丹青里北斗疎疎河汉绕蓬莱一登天下小心随境化形亦忘谁道霜翎老华表曹公窥吴敎水战虎貔?踏鲸鼍转野父相传此渡头鱼网时时得遗箭当场英气安在哉千年絶景藏蒿莱地祗监护待贤者栏干倚遍倾金罍目送白云望尧阙忠功孝名坚一节明时不作离骚经玉上青蝇解磨灭升沈偶然安足嗟与君高咏思无邪数声长笛奏何处微风吹落天之涯天涯桂树清辉发万顷波澜冻冰雪若承紫诏返瀛洲此地曾忘迁谪忧
漳南王园乐全亭席上呈同游诸君坐客刘公曰有水一池有竹千竿可以赋诗浪士勇起索笔即其言缀成长调文不加点
乐全有水一池有竹千竿池通两潮信密竹四时寒引子黄鹂弄语探鱼碧鸟忘还复有佳宾命酌水晶交错觥船空中闻玉箫王母想乘鸾问君不醉当何适百岁忧愁今夕欢嫦娥痴妬理冰盘绦龙蜡泪痴不乾孰知大海腾波澜自有人世藏仙源刘公八十精神全留子造古风义全蔡阮名家文学全王氏世医隂骘全兀兀浪士天机全乐全乎且饮酒独醒怀沙亦何有
题毕文简公撰李太白碑隂
清风无根长不死太白高名亦如此何人谓是王佐才文简雄词泻秋水贤孙出守镌长碑碑成字字生光辉宠幸妃子已萌乱翩然凤鸟来非时出林秀木衆欲杀纳官赎命何其危画船载酒酌明月不着渔蓑披锦衣醉眼天地即衾枕至今荒冢人疑之丈夫阖棺事未定後三百岁方逢知知太白文简公不夸能诗与饮酒惜其浩气突死藏心胷青山老碧洗秋色姑溪濯緑涵春容太白不见碑可见螭盘鼍载传无穷
寄题湖州东林沈氏东老庵
东林沈郎真隐居山环水遶开方壶何年濯足脱尘网坐卧七言哦蘂珠有时隐几佚吾老万事不到灵台虚瓮间緑螘春欲活仙翁夜降青云车自称山人号囘客为君猛饮留斯须蚊蝇驱尽烛还灭清风扫地银蟾铺藜花蕉叶锺与鼎倒卷锦浪吞鲸鱼双瞳湛湛剪秋碧三山不动乔松孤歘然踊起拂素壁笔洒二韵铿琼琚西邻已富忧不足东老虽贫乐有余白酒酿来缘好客黄金散尽为收书瓮乾吟罢尚携手寥寥天籁鸣笙竽渡桥掺袂忽无迹东方渐白飞羣乌世人寻仙不可得仙人寓世情何如桃源归路杳难问落花流水空踟蹰後来福祸固已验生死往复犹坦途圜庵不坏子传业玉琴遗韵寒泉俱以囘易吕未可必囘生囘生是赤刘方徒
舟经池州先寄夏寺丞【公酉】
去年收帆贵池口闻君高歌撞玉斗今朝至自大湖南五溪新事为君谈一年往返七千里乡国生还真可喜君家白醪应已熟正好齐山泛黄菊
留题方汲秀才寿乐亭
君家有亭何壮哉参差碧瓦鸳鸯排重窗静深门不闯地布莹甓光如揩班班帘竹轻风簁日影射午疑琼阶叠山堕势危相挨木人围棊或负柴虎卧洞壑猿攀崖好鸟上下鸣声喈真假造物微毫差玉葩照水絶纎埃丝篁调音衆伎俳水沈焚烟凝昼霾夜晦烂蜡非燃?唱酬交错并诙谐逢逢晓鼓传官街两入场屋随计偕未得蓝绶持简槐吾宁汲汲同井蛙弃去不顾如弊鞋沈潜自适江与淮滔滔动静终无涯圆天方地安形骸虽然此乐非吾怀严慈鬓发霜华皆嗟今仕禄犹暌乖行闻投印来归来亭上致宴罗吴娃吴娃醉唱敲玉钗彩衣自舞心宁?心宁?奉亲酒寿乐之荣世希有
青山集卷九

[book_title]卷十
钦定四库全书
青山集卷十　　　　　宋　郭祥正　撰
长句古诗
寄献荆州郑紫微【毅夫】
李白不爱万古侯但愿一识韩荆州荆州太守古来好至今文采传风流郑公辞赋天下絶殿前落笔铿琳璆相如严谨反枯涩宋玉烂漫邻倡优卓然风格出天造?盘洗露银蟾秋麻衣脱去未十载宝犀饰带鱼悬钩道行言听遇明主皁盖朱轓宁久留渚宫风物最潇洒酒满金罍谁献酬公尝爱我如李白恨不即往从公游醉看舞袖卷明月夜听长笛临高楼词源感激泻江海笔阵顿挫排戈矛驽骀蹇蹶固已困勉之尚欲追骅骝一朝公归坐廊庙致君事业如伊周门阑从卫愈严密是时愿见应无由行当投印佩长劒梦魂已附西江舟
姑孰乘月泛渔艇至东城访耿天骘
姑孰望东城长江八十里思君半夜泛渔舟明月随人渡寒水江南美酒君家无携来相就倾一壶澄江如冰月如玉拂拂清风生碧芦功名无成安足嗟但令方寸无疵瑕炼丹辟谷亦琐琐万物何处非生涯君不见鸿沟欲将天下裂失道隂陵遽身灭玉帐周遭皆楚歌金甲缤纷摧汉钺重瞳却传绘塑手瓦鼓巫歌荐神酒庙前老木藏训狐豪气英风亦何有沈吟往事君勿悲我曹幸遇尧舜时田中谷稔牛羊肥高会难逢易别离今宵不醉欲安之
西山谣寄潘延之先生
男儿无成羁薄禄日月相推犹转毂谁向生前悟此生西山山人挂冠速买田筑室临西山时来石上横琴弹千古万古治乱事一曲两曲顿挫松风寒门前禾熟酝美酒故人车马留盘桓荣亦不足贵辱亦不我干但愿青山緑水两不变醉醒自得穷观玩名落人间非所欲闭门且喜辞忧患君不见李太白朝为酒家仙暮作金銮客醉里题诗宫妾扶自谓遇君今古无一朝谗言入君耳夜郎远谪吟魂孤到死空言竟何补何如道行及妻子西山人孰可比晴空矫矫孤云飞欲往攀援无路歧
上赵司谏
弹劒思经纶悲歌负阳春逢时不自结明主空文亦是寻常人君不见太公辞渭水谢安起东山日月再开天地正龙虎感会风云闲又不见屈原泽畔吟离骚渔翁大笑弗餔糟可行则行止则止胡为憔悴言空劳夫君之名振朝野道行谏听逢时者南州岂足舒君才天门夜诏星车回紫皇之真人造化无嫌猜往将和气辅舒惨不令地下万物同寒灰功成收身彩云里坐酌千觞浮玉蘂麻姑王母相经过醉来共泛瑶池水乐亦不可尽名亦不可穷愿学李贺逢韩公他日不羞蛇作龙
赠张御史【公遗】
我爱张御史酒船打拍浮【阙】欲邀天下贤尽向酒中愚世人虽饮酒只知酒味不知酒意胡为乎又闻夜归东海头抚掌唤月当金壶须臾虾蟇蚀月黑公起磨刀代天诀虾蟇吐月入地走玉兔还家桂树不枯公方醉卧嫦娥惊呼旦语东方苍青龙迟迟推出赫日车自然月光不灭公饮不彻是时应笑高阳徒
赠提宫谏议沈公【立之】
神仙之府名鸡笼千寻翠玉擎寒空秀色凌风入城郭半衔晓日金蒙蒙贤材间出万人杰行脱麻衣趋紫阙三朝出入持使权凛凛声名洒水云往年作镇来金陵天子临轩宣老成问公书尽几万卷品秩入奏编瑶琼延阁往往未尝有诏札奬与光华生佥言公归坐廊庙易节暂刺玄晖城恳请仙宫遽知止车盖翩翩还故里粉娥执乐四时春窈窕芙蓉新出水嘈嘈弦管鸾凤鸣玉巵献酒公解醒人生快意似公少家园乃是真蓬瀛数峯飞来云雾湿琪树玲珑晓寒入緑池水照百花明芳亭小榭佳宾集有时自赋归来篇幅巾藜杖诗中仙秦晋诸子因避世种柳栽桃安足怜顾我登门二十载贵势能忘竟相待数奇自笑无所成亦欲浮舟往沧海沧海云涛人不争忘机可以超神凝比公进退殊未足若问逍遥无鷃鹏
赠孙郎中【景修】
江潮夜涨北风恶双?喜逢溪岸泊桂阳史君贤故人借问殷懃吏来数浮桥倾危暗难渡静枕不眠听晓角平明自笑仆乘无破帽赤髯行踸踔袖持漫刺前起居屡叹穷愁手频握婴儿连死瘦妻卧病骨尚遭谗喙喙壮志消尽同寒灰生事无涯委藜藿男儿有命何足论斗酒贳衣评旧学爱君新篇溢千楮突兀寒宵见南岳龙蛇千丈老松杉霹雳一声挥电雹岂宜偃蹇处郎曹固合透迤步台阁天子聪明继尧舜庙堂论道皆伊霍拔茅连茹收时才尺寸高卑应不错君驰亨路鹗横秋我困污泥龟缩殻
赠张参军【待举】
宣城之人张待举高才未得见明主强将樽酒娯天真犹得狂名落寰宇陶陶复陶陶意气蛟龙豪沧溟岂是远银汉不为高路逢郭子陵阳津平生未识如故人相欢握手辄大笑共访瑶池寻玉真天门夜义识虑恶为我无钱谨关钥兴阑却驾彩云归别入红窗共君酌醉来兀兀乘扁舟长溪水碧芙蓉秋愿逢万丈龙须席卷取明月归玉楼
赠彭明微判官
昔谒公家贤侍郎一见许我能篇章俸粳兵酒屡持送时时解榻令登堂今喜清风传令子回首亨衢脱双屣北堂归养太夫人水陆珍羞称甘旨深沈大第蟠蛇鳞儿孙蓝绶何诜诜有时宴喜列宾客洞房粉黛桃花春玉指纎纎拂弦索轻云凝碧罗衣薄主人快意妾争妍松上女萝知有托君不见景太傅杀身本为功名误又不见张舍人朝为近侍夕为民古来宠辱亦如此安用浮云纒此身爱君进退真得所不负青春领歌舞我方两鬓扑黄尘梦寐江南思旧土别君去将拂衣扁舟若渡历阳月愿听新歌酩酊归
赠陈嫩散
嫩散翁何怪奇形容磊落似元亮情性孤高如伯夷灵台莹彻轩辕镜妍丑默辨毫与厘生涯只寄一壶酒万事掉头予弗知或乘烂醉说儒佛风云坐腾蛟螭显晦自任不可测头角变化将有时惊人一鸣冲天一飞岂能龊龊事小隐尧舜君臣方有为散勿散石渠金马须翁来
赠舒州李居士【惟熙】
李居士存心最慕韩伯休州城卖药不二价世人求我我何求顔如渥丹眼如漆和气酣酣吐朝日偶来握手为一言照尽五脏平生疾箧中自取三粒丹瘦骨坐使春阳还便当投印弃冠带与君海上巢名山深锄茯苓酿酒极饮形体可长久乘槎鼓枻入云涛醉放一丝携六鳌
谢杜倅职方兼简汤史君
李白昔游宣城时谁为太守贤相宜掣铃交通唤六博壮哉意气凌虹霓北望楼高气象古遗风余思犹依依我来正值青春半杂花烂笑禽争飞轻烟缭绕淡白日细风荡漾吹游丝高楼帘卷邻袖出百尺栏干横酒旗银鞍白马不知数龙筝凤管相追随杜陵远孙驾别乘恩威得所名声驰华堂重构唤宾客风前共倒黄金巵我为下客最疎放辱君许可能文词死生夤缘释氏说但觉时换名姓非寄言太守勿感戚共对佳人花下迷莫敎流水落花去空闻暮雨哀猿啼
谢刘察推【莘老丞相】
秋风吹霜入松柏虚谷声遥寒刺刺月华正高星宿稀独鹤不鸣觜插翼是时夫子为我吟逸调雄才世无敌十年学诗自谓豪一日逢君有慙色恍疑醉梦大帝家宝藏珠楼不知极蟠桃结实九重春金银琅玕万林直须臾收拾到平淡雨洗高峯增老碧又如摩诘画思精一幅霜绡数拳石鬼神怪变露形状天地英华发胸臆我家江南谢眺山山深流水长潺潺猕猴摘果趂不去白云常在衣裳间断无车马送尘土独与猿鸟期追攀一杯有酌醉复醉万虑不到闲中闲欲邀君去咏此景愿窥巨笔追扬班其余功业未足数天马安得趋尘寰
谢东城练尉
我闻武夷山乃是神仙府灵丹插峭慰异骨留深坞有时风高月色静天乐琤淙散天宇飘飘秀气锺为人往往声名迈前古练君头角杰然奇少年折桂登云梯陆机才华恨羞涩相如词调慙支离青衫一命东城尉能使斯民歌恺悌鸾凤肯与鸡鹜争万里云霄终自致东城烟水秋茫茫览古高吟应断肠白蛇血溅赤龙劒八千子弟同时亡而今战处无青草庙门斜掩狐狸老羣巫请雨摇鐶刀滴沥椒浆荐苹藻力拔山兮安在哉丹青壁画空尘埃因君吟想不能已孤雁一声山月颓
谢淮西吴提举【子中】
瘦马徐行三百里扑扑黄尘眼双眯手携簿法趋使台惟恐瑕玼烦摘指蓝衫戚戚走廊庑与坐抚循颜色喜琅琅先诵荆州吟醉来捉住鲸鱼尾如今无复气凌云【阙】首低徊逐泥滓须臾又忌按察尊罗列壶觞瞰池水圆荷翻风碧玉软幽鹭得鱼团雪起正当烦暑浩如秋更听高谈清入髓君臣会合前世无朝廷万事图新美甲花照日御营寒敌命悬丝朔风里自嗟虽老力未衰命未遇知甘摈死南山射虎竟残年不得封侯亦徒尔感君欲引西江波涸辙行将脱蝼蚁功名成就须报恩莫道江南无壮士
仲春樱桃下同许损之小饮因以赠之
君不见古人悲歌愁杀人一片花飞减却春径须沽取就花饮暂时烂醉陶天真借令黄金大于斗岂买人间百年寿但愿青春永不归更得沧溟化浓酒朝酌弗乾暮倾弗竭东向浮桑采日枝西入瑶池浴明月枯桐三尺安足弹重华去矣薰风寒夷齐耻食首阳粟屈子徒佩潇湘兰噫吁嚱哉贤与愚同归一死胡为乎共君极饮且烂醉指点世路皆虚无许损之尔为我满斟我为尔高吟相逢莫恨晩结交贵知心坐看南山一片雾忽成千里万里之春隂
再游花山
去年来时春未归【阙】　　　老枝今日重来春已去秀叶茂密藏黄鹂山家景物新换故世事尘埃朝复暮白头迤逦谢轮蹄青塜绵联老狐兔令人归兴如浮云早向江山乐贱贫不须访道赤松子朗爱鲈鱼并紫蓴
酬蔡尉秘校
环峯雨过烟岚披君醉兀兀骑驴归明朝大字送满箧乃是醉扫琅琊诗阳冰篆笔昔未有铁索礧碨纒蛟螭禹偁八咏不足数永叔烂浸镌瑶碑山光水润洗出大古色更後敢作知为谁爱君胆大少且鋭搀剔缺漏笔补之飘然一别今七载取读往往生光辉宁知流落尚为尉潇湘邂逅令人嚱又致新章溢编楮遣仆买酒烹黄鸡伊予齿发更衰落固异往昔相逢时举杯未尽辄醉倒跟吻虽强难扶持人生老去百无益谈新忆故惟伤悲劝君休吟亦勿饮橛株拘坐真忘机死生终始了为一清风为我炎天吹
酬李从道太博
秋水浸天无表里间帆已过三千里鹦鹉洲前逢故人往事新愁还可纪祖朝熙熙民物好长忆联车游五老鸟啼花舞送春归倏忽官书满三考从兹南北趋尘劳往往遭嗤儿女曹斗筲之禄未能弃囘首空羡严陵高相逢彼此惊迟暮笔下琳琅写心素荷花十顷遶君家岂是荒榛碍归路悲歌不觉青衫湿酒杯未满愁先入闻说明朝趋玉京直节如今恐难立
公择鄂守学士三堂请雨
庙门斜开压江浦红裳小巫未击鼓太守焚香令致词愿驾苍龙作霖雨三神鼎峙名谓何子胥范蠡马伏波图经莫载碑字减忠魂血食应不讹朝廷日夜传新令辅弼贤良元首圣隂阳调燮神相之忍使斯民饥以病
酬魏炎秀才
碧云暮合庐山头夜蛩声撼乡园愁忽然一见旧游客贳酒不惜千金裘高谈稍听吐胸臆歘如野烧光难收虎豹哀嗥走不彻猎网四面谁能搜嗟予栗栗畏事者兀坐视予劳双眸主人欣欢亟扫室雁榻旋列横霜秋两溪倒碧泻明月松窗左右风飀飀长篇赠我不可和和声酸涩令人羞
青山集卷十
<集部,别集类,北宋建隆至靖康,青山集>

[book_title]卷十一
钦定四库全书
青山集卷十一　　　　　宋　郭祥正　撰长句古诗
魏中舍家藏王摩诘海风图
只闻王公画山水未识王公沧海图魏侯矜夸我家有取出十幅堂中铺谁知东海羣龙力神妙能以一笔驱洪涛翻天雪成陇黑分云雾藏空虚高低数寸折万丈势以意会无差铢却嗟流传数百载绢素何以当涵濡王公之心壮莫比其工欲出造化初惜哉已死不复得怅望尽日将何如魏侯魏侯重藏秘直恐变化成江湖我歌不足徒呜呼
王元当家藏锺隐画三害图
老锺笔法何奇古三害精灵一图聚周生自握苍精龙白额长蛟甘丧沮危桥跨水压波涛巨木翻风瞑烟雾挺然独往知忘躯敢谓诛邪天地助三日生还动闾里千载遗踪存绢素薄蚀已更人仰之自古贤豪遗细故何独今人无此人已觉丹青有深趣江南印玺尚如新国破苍忙画谁付一图分裂藏三家离合悠悠岁时度只今皆属丞相孙挂向高堂邀客顾倏然风云驾霹雳雨来平地银潢注珍绨收藏卷不彻直恐变化复入江湖去
燕待制秋山晩景【王荆公有诗跋其後】
我朝纱画能山水燕公笔法精无比燕公山水工平远一幅霜绡折千里潇湘洞庭日将晩云物萧萧初满眼虞帝之魂招不返霜树冥冥红叶卷一妃血泪知几多竹上遗痕深复浅渔舟片帆风已满渔父横眠思犹懒时时白鹭聚圆沙亦有行人下前坂江囘岸断数峯青髣髴灵妃曲可听却逢深崦见茅屋只欠桃花如武陵世间何物人争诧请说奇书并妙画一时鉴赏安足论流转千年愈增价珍绨一袭藏至珍卷尾长篇更入神呜呼粉墨终成尘唯有文章道德能日新
夏公酉家藏老高村田乐敎学图
高生妙画世所知君藏两幅尤瑰奇春囘老柳未全緑和气盎盎微风吹负暄当案谁氏子坐以训诂传童儿麻鞋破穿十指露紵衫短袖乌巾欹眼吻开张手捉笔叱怒底事扬其威两童分争迭相挽彼二稚子傍观窥一童独卧守书卷性习已见分醇醨皤然老叟醉兀兀二孙侧立犹扶持余皆伶官杂村妓插笛放鼓陈威仪三尺奔来吠欲囓二人惊顾方攒眉伶家有子少亦黠两手据鞍驴载之尊卑向背极精妙精妙得以意思惟田翁丰年固取乐又能敎子勤书诗德泽涵濡赋敛絶致我鼓腹咸熙熙画工亦画太平事谁欲扰之生乱离高生高生不独爱尔之妙笔对此颇思三代时
寂照大师匣藏相国寺坏壁秋景
京城车马多尘埃一见妙画心眼开深山老木秋思静苦雾郁郁诸峯埋客骑蹇驴打不动懊恼似忧寒雨来崖平路转斗然絶笔力未断空徘徊胡为皴剥仅盈尺鐍以大箧过琼瑰师云昔是殿堂壁治平大水余皆摧恰如卢仝玉碑子中路扑折令人哀玉碑一折乃无用此画虽缺犹堪裁君不见山前路路长不独忧风雨前有毒蛇後猛虎磨牙矫尾藏深坞圣人皇皇嗟逆旅画工意思非无补非无补谁信之纷纷门外夸轻肥
泗水雍秀才画草虫
蜻蜓点水蝶扑花螳螂捕蝉蜂趁衙营营青蝇争腐糁趯趯阜螽沿草芽余生骨朽不复得雍子笔老谁能加卷开却掩恐飞去绨袭爱护行随车况君才力日清敏胡不放手为龙蛇龙蛇逼真看腾跃出入天地藏烟霞
谢冲雅上人惠草书
上人胸腹包琅玕醉目睥睨临冰纨墨池顷刻波澜翻虬龙尾尾垂云间摇曳天矫若可攀霹雳轰斧电火骞卒章雨雹霏漫漫?洞恐惧坤轴掀白沙纵横仆鼍鼋屋漏壁折安足言鸟惊出林避弹丸斗高复下腾修翰朽木欲折枯藤攒逸兴不顾长毫乾客如堵墙争纵观讵知垩尽吾鼻端黄金论斗珠走盘数字不售尤为难尔尝爱我说玄理为我落笔动盈纸张颠怀素嗟已矣上人之书无与比
谢锺离中散惠草书
丈人行草天下无体兼衆善精神俱少年弄翰今悬车一幅不博千明珠墨池翻澜化鲸鱼老木半折倾藤枯霜天一阵来雁鹜荒陂数点眠鸥鳬换鵞瘗鹤虽已矣折钗劒舞成须臾心通造化乃神速伯英怀素真其徒迹来作我醉吟赞宝藏二妙归江湖要将垂法数百载摩挲青玉亲传模丈人善吟仍善奕名誉岂止专能书名誉岂止专能书皎如浩雪盈氷壶
谢蒋颖叔惠澄心纸
李氏三世皆名书古今笔法谁能如澄心堂中畜妙纸敲冰捣楮惟恐麄当时文物称第一敎勑往往亲涵濡赫然真龙跃中国僭迹甘就雷霆诛论功行赏尽金玉唯有此物多赢余流传既久乃珍絶一轴不换千明珠乐安御史辄寄我二十五幅无纎污却疑织女秋夜醉素段割裂天所须又如美玉才出璞莹采射目争阳乌文章未到二王法宝纸谩对明窗铺廷珪煤麝铜雀瓦气象嵂兀尤相於坐思厚贶欲为报累旬安得论锱铢况君才力似韩愈尽当返赠诛奸谀
谢余干陆宰惠李廷圭墨
集仙昔与文忠游文采声鸣喧九州鲲鹏未化忽塌翼地老天荒云海幽箧中尝秘上赐墨【仁宗所赐李廷珪墨】紫金泥印双脊虯名题廷珪姓氏李此物未省何年留纹如坚犀刮不动铿铿触砚苍烟浮蜀牋洒落黑胜漆欲论所直真难酬麟儿字法肖家学珍绨宝匣深藏收并刀截断辄分我始信明珠今暗投嗟予吟笔名已阁辨舌倒卷刚肠柔书陈北阙上印绂志乐南亩亲耡耰得君赐墨竟安用捧翫反覆增予羞况君緑发眸子莹才业自副朝廷求研磨煤麝染谏草扶挝世病苍生瘳名成功遂取上笏世阀光焰垂千秋莫如老钝默将死再拜谢贶长江头
谢李公择惠妙墨二饼
南山来松节北山割麝脐烧烟扫煤和【去声】胶漆篆记岁月形蛟螭集贤学士久珍玩云初得自扶桑枝【李得於宗室】张翁所作又精絶磨刮不动犹坚犀邺台古瓦汲水试黑云随手生冰池况君学术老益富六经秘法穷无遗明窗静几列毫楮而与此物真相宜草玄着就垂万世忠厚自任陈安危嗟予吏役久零落至宝暗赠宁非痴呜呼大禹已往不复见一尺浑厚疑玄圭
谢王公济节推惠砚
歙溪之仙洗山骨一轮琢出秋潭月摩挲清润无纎痕不学寒光有时缺玉川辄莫忧虾蟇纵尔觜吻何由啮隂天着手泉脉生三伏临之水【去声】炎热又如明镜当晴窗对面森森数毛发端江品格直顽贱邺台片段多皴裂中山有客先得之獬豸峩冠为忠血窜身南过洞庭湖覆舟几葬蛟龙穴君今赠我诚谓何自愧闲官非补阙松烟和漆法廷珪玉兔长毫妙诸葛敲冰捣楮出乌田四物收藏岂虚设乾坤俯仰存赤心诛贬奸谀佑臣节独刋五传扶春秋肯趁时文校工拙更衰更老心更坚与砚相将不仓卒
谢方彦德奉议惠罗文砚
歙溪古源凿龙尾一片寒冰莹无比珍绨藏护知几年赠我题诗草堂里骊珠失色悲暗投再拜置之枯木几砚兮不似在君家捧来自有纎纎指
中秋泛月至历阳访太守孙公素
中秋挐轻舟西泛采石月初疑擢碎冰壶冰又如飞度雪山雪若非身世出尘寰底事清光透毫发袁宏谢尚久磨灭含情欲就何人说历阳太守孙公素竹冒寒霜松屈铁昔从赤县守仪真再生天门请符节紫皇诏长鸡笼仙惠浃春阳威凛冽开仓出粟賙民饥夜户不扃无窃发咄哉此事安足论斯人自养班夔卨且闻兵厨酝浓酒桂子秋香月中有请君置我三百杯我为君吟一千首垆鎚七窍完混沌能使颓龄遂长久饥横镆鎁鱠鲸肉渴引明河倾北斗凭谁为问陶渊明胡为种菊仍栽柳岂如永夜无纎云江光月色铺黄银唤取三千珠履客陶然一饮情无垠刘项输赢亦安在笑杀今宵月下之醉人
二月十一日倪倅敦复小园留饮
残梅零落同寒啄屏翳忍驱斜雨来蒙蒙点滴夜连晓园馆寂寞生青苔墨云四卷山露碧日毂照耀天衢开妖桃映竹烟酩酊细柳拂水风徘徊倪公要我共行赏小亭草草排樽罍盈筐菊芽青玉软满盘鲚缕红丝堆兴来一笑且为乐春光半被莺啼催百年已往五十八借问余生真可咍平原豪客散烟雾东山舞妓埋蒿莱眼前不肯饮五斗身後安能倾一杯
和州连云观留题呈太守王纯父
连云之观何寥廓碧瓦危侵天一角深排柱础贯九江返挂帘钩吞五岳风樯北去烟溟溟雁阵南飞秋漠漠白衣每从栏下囘金盆正在檐前落蔡公书榜妙入神劒戟纵横挫予槊主君自是蓬莱仙分符暂与民同乐卷舒当为天下霖一钓能令六鳌跃滕王庾亮尔何人囘视规模太平削我从姑孰飞轻舟欲陪珠履登斯楼与公酣歌相献酬兰亭俗饮安足求手摇麈尾排斗牛为君千载扬风流
谢历阳王守惠新酿
卓荦英才历阳守年来不得音书久隔江知我岩户寒赤泥封送兵厨酒碧玉壶黄金斗雪树云峯作宾友为君一醉歌阳春空山霹雳龙虵走只愁君返紫皇家西望连云谩搔首
寄历阳张宗孟隐士
历阳张君心好古冰不为寒蘖非苦我欲见之波浪阻安得邻巢接飞羽百年营营竟埋土进退趦趄亦何补今岁秫田收几亩烂醉高吟余不数
送余秘校
苍山冻云犹未消君骑瘦马来飘飘入门下马与我语琅琅满室鸣箫韶一官初得遭猛守十年困辱朱颜凋恨无田园即长往醉卧白日歌唐尧去干斗粟活妻子谁念尘滓污琼瑶相逢太息不能已解衣贳酒愁魂消红梅零落雪霜洗苍雁蹭蹬狐狸蹻男儿功名顾有命太公七十方渔樵否极泰来如覆手濶步自此凌烟霄侧闻丞相开东阁肯使斯人重折腰
青山集卷十一

[book_title]卷十二
钦定四库全书
青山集卷十二　　　　宋　郭祥正　撰
长句古诗
送梅直讲【圣俞】
青风吹天云雾开仙人骑马天上来吟出人间见所不可见嫦娥织女为之生嫌猜织女断鹊桥嫦娥闭月窟从兹不放仙人回一落人间五十有四载唯将文字倾金罍李白佯狂古来少骑鲸鬣鬣飞沿洄杜甫问讯今何如应为怪极罹天灾公乎至宝勿尽吐吐尽吾恐黄河水决崑仑摧天穿地漏补不得女娲之力何可裁长安酒价不苦贵风月但惜多尘埃醒来强更饮百盏酣酣愚智宁论哉
送袁殿丞【世弼】
与君六年别愁见云开露明月樽中有酒虽独倾万古情怀共谁说思君弹瑶琴琴声为君咽孤鸿高飞不可攀北风一送何时还欲问鲤鱼更难得江头白浪高於山天书彼此絶令人肠百结昨日闻君来我心如凿龙门开拂拭囊中白玉璞请君辨之为磨琢感君酬价过南山即见名声摇海岳烹羊买酒邀吴姬今朝会合明朝离莫嗟两鬓白雪满请看舞袖红云飞云飞酒阑君遂起篙子催行趂潮水君行汲汲过西山手植松篁春正美我亦归青山白云相伴闲若驾鸾凰赴瑶阙先到临川与君别
送钱贤良【醇老】
去年六月梓山里与子披襟弄泉水高谈直出尧舜前长林为我清风起金船满满倾醇醪吴娥玉指拈樱桃君令劝我尽百琖肝肠但觉翻江涛醉来骑白鹿大笑还青山倏忽岁月往思君鬓成斑今朝邂逅芜江头论心握手忘离忧暂时会合复言别安得弹劒从之游我闻紫微荐君策男儿事业岂易得金门慎勿闲经过为奏天下弊穴如蜂窠
送章秘书【表民】
君心抱太古不肯屈世人匹马遍朔方扬帆出天津九疑连天洞庭濶长歌愁杀苍梧神更将美酒吊楚屈离骚继作疑前身两姬不洒望夫泪一笑岳阳楼上春丈夫得意且为乐百年变化随埃尘如何南还过我别却言北去朝天阙上书力诉元足寃洗眼看君成一节劝君事直还收身速返东南弄白云功名汲汲竟何益韩彭取笑武陵人
送杨主簿【次公】
浪花卷雪秋风起开帆日行三百里问君此去安所之佐邑南城风俗美夫君才业真雄奇四十青衫能养卑世无孔子礼乐坏君独勇起勤扶持书成未遇聊自哂暂向南城为吏隐闲入麻源倾酒巵仙家好景无忙时瀑绡千丈挂苍壁玉华万柄摇清池嫦娥东来渡银汉面面莹彻皆琉璃谢公秀句发天籁颜守老笔蟠蛟螭高风凛凛尚可揖鸟声不断哀猿啼嗟予学道苦不早壮岁形容已枯槁闻说名山心即飞一生愿向山中老爱君逸兴何由攀飘如孤鹤遗尘寰若见麻姑与王远寄我一粒黄金丹
送耿少府【天骘】
白沙岸上相逢时困倚栏干醉似泥忽然听君诵新作酒肉顿觉寒风吹今朝邂逅芜江埃大轴蒙贶东城诗雷惊电掣露怪变山崩海泻能扶持令人壮观不知己倦翼欲接青云飞逸驾固当出尘滓胡为一命东南驰洞庭波澜洗天吼衡岳葱苍挂南斗穷幽历险诗魂醒不倦青衫困趋走屈原贾谊杜子美白骨荒丘今在否欵骑瘦马一吊之满眼斜阳入疎柳诗成寄我慎勿迟侧望阳春活残朽暂时离异何足论酩酊江楼一樽酒
送徐长官【仲元】
徐夫子能谈经不学俗儒事章句白首役役劳骸形我尝洗耳听其说寒泉漱玉声珑玲十年茅塞一朝拔四体自豫神安宁交游得君已恨晩历阳几日同醉醒新诗百韵忽赠我满纸落落排明星使我目睛眩又若遭雷霆自愧久灭没安足烦褒称李翰林杜工部格新句老无今古我驱弱力谩继之发词寄兴良辛苦几欲攀天门击天鼓女娲有志终难补低头帖耳逐驽骀倒着青衫走尘土东风吹破江头春緑杨红杏能笑人狂来且尽一壶酒世无贺老谁相亲君今别我又远适锦帆千丈迷空碧飘然去意凌崑仑自古雄豪少知识我亦从今不复言静香澄江浸寒壁
送李节推【献父】
昨对桃花与君别共唱离人眼中血今见桃花君复来似与东风趂时节北去南还何日休书生道路多穷愁安得巨航满载酒一帆风过蓬莱洲
送李察推【公择】
去年遇君陵阳峯杜?声乱桃花红佳人玉指接玉板劝我一醉三百锺醉来骑鲸赴瑶阙不记当时与君别溪上扁舟破雪归楼前芳草还春发白头太守重相过开樽大笑呼琼娥向来十客七已去唯与杜九闻清歌歌声绕梁离思苦听不得终泪如雨囘首茫茫天地中聚散百年能几许今朝此地重相逢秋汉无情江月空把酒与君须醉倒巳知後会皆衰翁陵阳乐事那复得官贱食贫身愈迫击劒高吟非故乡何时共作沧浪客
送姚太博【彦圣】
春风动地吹春去行人不肯江边住片帆朝挂暮千里烟雾苍茫宿何处夫君少年日射策明光宫同时得意三百辈上林曾醉桃花红十余年间事超忽几在青云几白骨君虽未甚荣亦足有余乐存心不负圣与贤何须画影凌烟阁浔阳城头北楼壮邂逅相逢观溟涨鱼龙奔走势莫分却忆当年兵火愁杀人至今战场无緑草寃魂夜哭寒蟾老临风沥酒一吊之而我浮生何足道聊为君行歌数声青山截断江流平晴云相对似能舞野鸟好语如吹笙却送闲愁付沧海身虽离异心无改若到蓬莱王母家为攀桃树遥相待
送陈屯田知明州
屈指宛陵客八九名世贤我亦驾白鹿往往登俊筵昭亭自作老龙鬭叠嶂不碍明河躔余霞散绮入高阁澄江似练拖晴天黄金买酒不论价壮心共许青春前丞相初为部使者精选邑治君尤先业闻上书後荐达玉陛引对亲承宣付之一节使淮浒三十二县州无寃嗟予末路最流落哭儿清泪双眸穿感君不弃半面雅取之涸辙投深渊稍囘生意渐奋发遽复舍我摇归船明朝勅拜四明守四明山水君所怜奈何岁旱天下歉岂容醉卧沧溟边我疑帝命养头角乘春霹雳惊蛰眠白苹风静湖月满谩吊贺公怀谪仙
送刘继邺秀才之岳阳访木尉
羣乌栖霜羽毛缩孤雁冥飞何处宿芦花糁白天无声灵妃鼓彻潇湘曲此时归梦寻故乡谁道行人鬓长緑平生所得惟悲歌时命未遇君如何满怀策尽献不售凤凰飘泊无嘉禾困鳞不借一盃水异时安用西江波岳阳高楼挂星斗楼中子真闻旧友请舒和气邀阳春便酿重湖作浓酒山叶撩乱舞山鸟纵横啼古人交道贵终始乐酣醉倒君莫疑否极泰来不可测岂有壮士长栖迟岂有壮士长栖迟青云歧路看横飞
送吴龙图帅真定【仲庶】
读书曾不学腐儒腐唇烂舌肠焦枯又不学一诗一赋轻薄子屑屑场屋名声沽西州治邑克肖古令尹险欲临水投神巫政成召来御史府弹駮庸相请赐雷霆诛奸邪缩手不敢更侮祖宗法又荐处士博士登石渠富财治水各称任乃仗斧钺临湘湖兴学首敎士子弟作碑後吊屈大夫明年易节帅瀛莫铁甲百万雄边隅公曰承平勿夸武解藏弓劒寛民租诗筒交迎两朝使镌金刻玉论欢愉深沈不动若山岳节制似公谁可俱少年天子圣虑远却顾南国成荒墟拜公学士往绥抚曾未朞月富民大姓争来居秦淮桥倾滞行迈顷刻指画穷精麄斩材叠岸役兵校一物不向民间须月光激水夜景午长虹矫矫当通衢回思昔人政事美尽求形像堂中图二十二人最豪杰森森玉树临冰壶前题姓名後书赞文章髣髴窥典谟昨朝除命下金阙再备将印严边枢南民遮道留不得老幼挽缆相携扶愿言早入天朝作丞相调燮水旱苏寰区功成异日保身退西江秋风熟鲈鱼犁尾黄雀更珍絶白糯酿美倾醍醐醍醐一饮三百盏琵琶啄木唤舞姝舞姝十八如明珠石榴之裙蝉翼裾舞彻轻汗潭香肤桃花带露燕脂濡彩衣斑斑罗凤雏问公此乐世有无此乐世有无何必更访蓬莱山上神仙都
逍遥亭歌一首赠太守王君章
逍遥之亭在何许城角西南小溪浒水仙粉面浮清波羽林兵仗森三亩六月微风拂面寒不信人间有烦暑借问逍遥真隐徒西山看雪倒骑驴形骸兀兀天壤俱画手争以丹青模大言得罪仅免诛斥参军事来当涂传云此地旧结庐百年荆棘遗荒墟公来相址呼犂锄双亭化出琼璃铺栏干间角明青朱四座莹彻纎埃无兰芬麝裂陈罂盂珠履珊珊陪後车东瞻宣诏西浮图晓光夕景迷蓬壶爱公心昼如明珠落成之乐政事余为公歌劝公醉留连亭上能几时行促星轺还玉陛
投献省主李奉世密学
祖朝相国之真孙轩轩冠盖宜高门拔身州掾入政府议论挺特穷根原颜渊必用孔丘铸自此声名闻至尊熙宁神化迈前古屡诏驰车外循抚大河之北淮之壖民起疵癏男歌舞枢庭进直腰横金君臣道合同一心货泉交汇指诸掌老吏缩手随规箴如公之才世希有突兀千丈辉乔林徐冠貂蝉坐廊庙重见成王得周召泰山镂牒天垂休却笑鸿蒙首频掉贱生流落何可言四十栖迟埋冗员涸鳞怅望一盃水安用西江浩渺之波澜愿公吐和气稍囘岩谷春养成尺寸木为公车下轮他年青史上报德岂无人
俞俞堂寄鄂州李裕老
黄鹤楼南大湖侧芙蕖深遶谁家宅云是裕老之宴居高堂独榜俞俞额春山抱翠入平檐夏竹引凉吹广陌秋江澄月天镜开冬雪拥林崑阆白世间万事不挂心瓮拨香醪欣有客客来乎伴我饮不醉无归醉还寝问君欲达逍遥乡信哉天地真衾枕觉来何物能解醒试作琵琶打面声俞俞和气淡四体安用辟谷求长生君不见鹦鹉洲前杀祢衡三赤棁杖当雄兵才名误身不自觉恬淡晦迹无人争南北相望二千里梦逐高帆逆秋水为翁持酒听翁歌衣濯黄尘眼除眯
怀青山草堂
三峯连延一峯尊龙山白紵如儿孙重冈复岭控官道北望金陵真国门淙流奔激洒河汉两溪直接丹湖源松荒桧老古佛刹鸡鸣春晩桃花村石崩废井谢公宅龟仆断碣长庚坟斯人白骨已化土英气往往成烟云我昔弃官结茅宇九品青衫安足数竹筒盛酒骑白牛醉眠仰天与天语如何蹭蹬随辟书十年又向风尘趋只今两鬓满霜雪功业不成思旧庐山花解忘忧山鸟名提壶四邻未必便弃我三径荒草还堪锄乌泥田肥种秫稻紫蓴味美饶嘉鱼盈缸酿酒邀客饮林下散发时时梳谁人絷尔不归去自问此心无乃愚
忆五松山
江南富山水忽忆五松山梁僧种松夺造物至今千丈凌云间上有寒蟾吐魄凝冰霜下有铜陵碧涧倾潺潺雷公睥睨不可以挥斧老鹤飞来势欲止而复还猿猱侧望何由攀琉璃殿阁若化出四天之衆说法鸣金鐶我尝脱屣往栖息六月清风无汗颜浓隂可爱坐盘石緑酒酌尽横琴弹命宫叩徵天地变听之以气往往生羽翰纷埃不到佛净国岂识人间行路难尘劳忽起旧缘想倒骑匹马来长安修鳞掉尾业已困涸辙孰与西江澜发疎齿缺形将残畏涂足蹑心胆寒屈原怀沙贾谊贬身後忠名何足观不如宴坐碧山里笑傲每携云月欢明朝却欲渡江去五松岩户无人关方壶员峤太殊絶幸有此山容我闲
洛中王秀才谈刘伯寿动静慕其潇洒作诗识之
客来说刘翁嵩山跨黄犊青衣二双鬟颜色若明玉手携緑牙笛随轩奏新曲倒倾酒榼松下饮旋开氊帐云中宿少年富贵老安闲自道此生无不足令人慕高标神魄顿萧爽何当插羽翼乘风一飞往永结斯人交逍遥恣真赏长哦紫霞篇洞户琼瑶响胡为恋青衫壮节空肮脏尘埃一关城郭卑波澜万顷沧溟广明朝未作嵩少游且向江南结鱼网
青山集卷十二

[book_title]卷十三
钦定四库全书
青山集卷十三　　　　宋　郭祥正　撰
长句古诗
卧龙山泉上茗酌呈太守陈元舆
君不见欧阳公在琅琊酿泉为酒饮辄醉自号醉翁乐无涯醉来落笔驱龙虵电雹万里轰雷车浓隂却扫吐朝日草木妍媚春争华斯人往矣道将丧虽遇絶景谁能夸又不见卧龙山下一泓水源接银河甘且美惜哉无名人不闻唯有寒云弄清泚君携天上小团月来就斯泉烹一啜不觉两腋习习清风生便欲飞归紫金阙挽君且住君少留人生难得名山游汲泉涤砚请君发佳唱铿金戛玉摇商秋斯泉便与酿泉比泉价诗名无表里自愧学诗三十年缩手袖间惊血指君如欧阳公我非苏与梅但能泉上伴君饮高咏阁笔无由陪明年茶熟君应去愁对苍崖咏佳句
酬运判毛正仲
明公青霄我平地才不超羣怀厚媿小邦苟禄度残年侧望车尘掩玼疠海浪翻云古渡头感公为我须臾留请说相逢在何处上下梅山成昨游忽得新诗惊老格飘飘真是金门客蹇驴已困何由攀一夜微吟添鬓白
奉和运判吴翼道留题石室
双峡天开控江水水自?牱来万里端州正在双峡间石室嵩台压孤垒谁倾北斗酌明河化作七山平地起修萝高张翠羽盖锦壁深藏赤凤髓鸣禽交应杵臼声驯鹿见人行复止一洞能容百两车三溪却接沧溟底【阙】瞻圆顶碧玲珑傍穿小窦隂迍逦不应融结施镌鑱浪磅乳滴何年始森然物象难悉名古图脱落犹堪比老龟闯首龙缩角猛虎磨牙鲸卷尾又如壮士披肺肝戴主之忠死无已苍崖题字多唐人髣髴银钩唯二李【邕绅】山只不放云雾开海神屡汲蟾光洗欧阳古録遗此碑我渍香煤传以纸寂寥相望三百年乃有高才继瑰玮滁阳吴公富文采来拥皇华宣使指霜威暂霁持谦尊许接清游携酒醴长丝千结盘雕梅簌簌并刀脍頳鲤寻仙未遇饮正豪落日岚烟催返轨明朝大句挥长篇戛玉锵金轰两耳有灵持护归羊城论价欲酬谁可拟蒋公毛公并诗伯笔阵酣战秋风里越台朱明被题遍鹄奔此洞重新美沈侯湘寺陪俊游韩子连山书宴喜胜槩遂令天下知名齐五岳无由毁自怜羽翮久零落只欲卑飞藏棘枳漫将俚语续公歌投老那知遇知己
奉和广帅蒋颖叔留题石室
西江赴海穿双峡十里寒青半天插晴空倒影连明河滔滔不碍鲸鱼呷绞绡高覆紫微冠翠簟平铺玉皇榻中藏石室与嵩台巨壁棱层老鳞甲欲飞未去凤逶迤将蛰还伸龙匼匝浪摇蓬岛何其危桂塞广寒无乃狭大匠不由基构成洞门大啓无人扃六月来游乃挟纩酌酒向口疑冰生三溪诘曲愈难涉举烛但爱烟溟溟返似霜缣见山水画手只许吴生是有谁文采如昌黎物物为我从头记自惭才短空冥搜俚语未足苍崖留元戎闻之索大笔默坐远想书胜游凭凌风力若捕虎窘束景象如缚仇那知子厚号雅健不识谢守为风流桓桓斯人富学海少陵重生谪仙在淙琤击玉敲黄金倚马千言未尝改高下岂必世俗知浩气已充天壤内又如淮隂善将略不战能令敌先败暂辞侍从来东南羊城异日为傅岩不唯巴牋吟咏足即看玉牒功名鑱吴公昔曾赋落落文华精注措毛侯亦许送和章马上横戈写长句孰去高要陋且遐三篇入石神鬼嗟愿挥硬画夺劒戟下视鸟迹初遗沙此心虽大虑转小刻就颇忧龙作虵譬之博奕仲尼与羣儿恶用相识譁端溪石工古称妙年年琢砚供正衙刚刀截碑易於砚龟螭相射生彤霞岘山石鼓久缺矣苦县光和真瘦耶流传万本入中国谁怜此乐瘴水涯共探泉石造淡漠岂忆冠盖追荣华公思归乎欲致主四方飘泊予为家予意无留亦无去等将幻质随杨花
奉和梧守蔡希蘧留题石室
叠石棱层万寻碧老仙自作琉璃宅翛然一径出人寰北斗三台无咫尺大岩杳杳吞沧溟小窦疎疎吐朝日芙蓉羃沥乳成花鳞鬣摧颓龙蜕骨危弦脆管递仙飈烂锦轻绡变云物二字能书玉钮悬僭银未是真王质人亡国变今几年唯有文章记崒胜游况遇中郎孙诗拟杜陵相髣髴洪河喷作三门流突骑长驱五十匹令人惊嗟但缩手近世雄豪无此笔不唯险韵难追攀学道输君先得一
奉和蔡希蘧鹄奔亭留别
栏干去天无一赤帘外三山蘸天碧樽倾浊酒延故人拂拂轻寒添暮色双鹄飞奔迹已陈满庭细草自涵春孤城不复有寃气法座垂衣逢圣神惟君万里分符去苍梧之邦舜游处九疑七泽皆相连墨海濡毫写长句又如李白才清新无数篇章思不羣挺特千松霜後见孤高一笛陇头闻我於诗学非无意黄芦不并琅玕翠漫甘薄禄养残年两鬓垂丝成底事声出还吞泪如雨同气相求别离苦老来频寄一行书江边鱼雁无今古
南安刘太守席上劝曾叔达酒
金盏莫辞琼液满宝檠休嫌灯焰短圆荷翻雨碧云香小妓近人红玉暖百年流转能几时一日相逢须欵欵扁舟明发下前滩此会清吟应亦罕
劝君归示南康太守吴子正
劝君归腰下悬金禄及儿家有良田秫稻肥种菜结实栗与棃江山满目烟云披长年之乐吾无羁何须七十乃言归行将七十能几时分符持节力已疲才德及人固无尽此身抱病欲何为
储溪重九阻风戏呈同行黎东美
不登高不饮酒漠漠黄沙翳衰柳扁舟系缆未敢行江头白浪蛟龙吼故园菊花应烂漫客路无穷但搔首却忆齐山小杜歌人世难逢笑开口
左蠡亭重九夕同东美翫月劝酒
平生看月无今宵一亭危在山之椒下瞰扬澜连左蠡白琉璃地覆鲛绡欲披锦袍搥鼓过世无贺老谁相和屈原憔悴湘水滨夷齐自守西山饿且来登高望明月拂拂霜风濯烦热身心都在清凉宫一点无尘光皎洁与君同游执君手况逢令节当重九不忧短发还吹帽头上有巾先漉酒饮醇酒望明月我归姑孰溪君赴黄金阙明年此会知谁健细看茱茰莫轻别
将游五峯度夏代别倪倅敦复
六月执热思云泉五峯参差如绀莲修松桀柏上参天老鹤栖唳哀猿悬嫦娥夜濯清冷渊岩户晃白飞羣仙胡不往矣逃尘缘散发赤脚临风前高轩朱衣君自便去住彼此遥相怜
和守讷上人五峯见寄之作
木杯足蹑浮惊湍却爱五峯如戏鸾一锡飞来卓出苍玉髓又有黄金百镒藏蒲团道人得道每如此倏来忽往非生死丛林成就八百年香厨日供三千指讷师今亦浮杯徒问答言词泻秋水脱去儒冠披坏衣一生长在名山里殷勤笑我骑鲸鱼诗狂酒怪何时已七言哦罢欲无言坐看峯头片云起
送上饶道士吴师韩复游淮西
水精之仙降人间身披羽衣目澄澜或求福祸语必验手中开阖隂阳关淮西太守嘉宾客鹤驾却欲乘风还劝君饮酒莫言术龙虎收藏归抱一
重九日同修顒惠云二禅师游浮山访洪琏长老
邑城东南百余里穿尽荒山渡重水林倾路转大壑开峭壁崔嵬半空倚上无勾连下无根镌鑱难成画难比囘环岩窦碧玲珑月华吞吐湖光洗石鼓昼鸣云雨垂金鸡夜鬭龙蛇起成公说法已千年事载龟趺尚新美嗟予平生慕佛学空洞忘机造玄理暂来福地神愈清况接高禅挥麈尾晋顒悟道天下师云琏声名自予始精蓝际会付三人净衆如归闻法喜今朝更结名山游宝阁珠楼同践履达了无生无不生一声猿啸清风里
龙眠行留别修顒禅师
桐乡山水天下名龙眠气势如长城重冈复岭跨三郡磐压厚地攒青冥东南佛寺号投子寺门洞啓原无扃雪峯三来道方契凿井百尺穿重冰至今善利永不泯辘轳夜转闻寒声慈济玄谈载金刻龟趺鳞甲光荧荧谁忧怪变碎以斧半落崖下莓苔青时移岁晩人事塞高座窃据非真僧白云徒侣半凋落泉石往往荒柴荆我来抉弊眼除眯顒自寿至人天迎随车贝叶五千卷宝藏突兀同时成张翁好施古亦少助我福地还中兴老禅咒龙未三日泉发石上吁可惊晨厨千僧用无尽琅玕引溜何泠泠城中客少民事简屡携茗酌来煎烹叩师玄关问至理心地拂拭菱花明妙峯胜会岂殊此迷即成凡随死生明朝官满重囘首别师写作龙眠行
留别金陵府尹黄安中尚书
扁舟载月入金陵金陵尚书倒屣迎白发愧彼南山皓青眼欣逢阮步兵开壶倾酒饮未已卷纸连书吟不停愿如贺监怜太白莫作曹公嗔祢衡
奉和安中尚书同漕宪登长干塔
揽衣登塔窥泬寥黄金篆牌神所摽层梯转道二千赤铃索交响风常飘天厨晓送阿育供海月夜领飞仙朝南溟安在心欲化九万一举期今朝我宋真人啓阊阖尧舜之运重昭昭佛老并儒鼎足盛理归一善无烦条净缘胜赏固莫逆足力强健朋侪要昌黎首唱城南句东野继作芬兰椒诸公笔力鬭颖发七言纸上铿琨瑶聚沙叠甓付童子秀实始自春之苗凌空得路未足恃遇险惊魂安可招龙虎低沈凤鸟散藉此弹压无祲妖四郊松柏列兵卫万家弦管均咸韶广庄黔乌类蠛蠓岁望已觉元鼎调晴川疎树历阳近浮云蔽日长安遥贯轮巨木彻十地斜飞八角穿重霄扶持故国肖父老综领诸刹如孩髫循栏作礼共悲仰絶顶进步谁腾超迹虽有为志颇壮报且不尽功何辽挥毫题识未云毕城头鲁角声迢迢兜绵铺舒换尘境宝灯照耀银为桥乃知此会世稀有请君审听长干谣
即席和酬金陵狄倅伯通
虎踞龙盘古名郡势欲凌波予未信偶摇双桨下天门白鹭三山随一瞬舍舟登岸青溪滨蒙蒙柳眼初含春感君携酒唤小妾要我一饮颓冠巾开怀猛酌宁辞醉明朝且入梁朝寺刀裁赤量非扇迷兴来欲跨横空使南风更送琳琅篇明珠十斛投归船与君定交增浩然谁谓此行垂槖还
治水谣
去年圩破官不救阙食逋亡十八九今年大水如去年民困适遭何令贤贤哉何令能治水枪【去声】木编芦多准拟赏罚公平贫富均赤脚亲临食亡匕每趋危垫必身先往复连宵几百里浪头作恶工莫施一拜能令二龙起白龙先去黑龙随鳞鬣分明皆见之须臾浪定埂可御父老惊嗟咸涕洟西门投巫安足比亦胜乘舆济溱洧活我生灵十万家惠泽隂功浃神理天子临轩方用才时时有诏搜草莱请歌何令能治水愿采斯言献天子
游陵阳谒王左丞代先书寄献【和父】
布衣射策趋蓬莱十年得志联三台怀仁附义天下悦忠言屡叩宸聪囘不唯尽赦息钱息曾均惠泽覃枯骸先皇晏驾旧臣老白云黄鹤空徘徊藩城六见换符节直道自任宁嫌猜昭亭扶春入画戟句溪洗月供吟盃佳宾三千集珠履赤子十万登熙台玄晖比公固不足我攀太白惭非才披云拂雾一何晩泥滑不敢鞭驽骀明朝迤逦造宾榻愿逢浩气吹寒灰玉上青蝇本无有都人争望公归来公归来至尊梦吉天顔开
谢王左丞惠冰酒十五斗
昨夕发姑孰今朝泊敬亭轻云淡日天地暖杏花吐萼梅飘零春光一瞬岂足赏听公亹亹高谈倾昔年廷争动丹陛君臣道合趋昇平岩廊辞位已十载气度杳杳涵沧溟公田种秫作新酒槐槽旋注琉璃瓶不将歌舞效俗饮时时一酌差独醒感公赠我十五斗酒量安得如刘伶愿公归去庙堂上尽使斯民醉醇酿
题横山陶弘景书堂寺
先生烧丹骑竹马情恋萧公碧城下故物无余只五泉亦有松风伴潇洒谁来洗耳复洗心寥寥千载闻遗音寺门不掩象灯【阙】猿隔数峯时一吟
代先书寄庐郡朱龙图【行中】
杨花塞路春无声鸣鸠唤妇留春晴扬鞭朝发浚洎县卷帘暮宿金斗城城中主人汉贾谊妙年射策都羣英峩冠独立御史府冰霜凛凛清朝廷尧乘白云渡银海十年望阙心常倾只今淮西课异等沈沈玉帐闲府兵神机照物辨毫发提刀四顾新发硎行闻召节返西掖至尊开阁思谈经岂容燕寝自颐养画戟森卫清香凝陈公虽解豫章榻白头重愧非徐生飘零渔荷蓑笠揣摩旧学荒柴荆愿公一吐太和气朽株岩下逢春荣合肥李天贶朝请招锺离公序中散吴渊卿长官洎予同饮家园怀疎阁
一阁横空连野水久客归来洗双耳二疎虽解散黄金家园未必临清泚坐见纷纷烟雨入千里潇湘画图湿鱼鸟相忘蒲荇深两岸桃花为春泣锺离辞荣已三品吴令早休今八十我亦弃官姑孰间邂逅相过手重执阁前旋解青板船呼童移櫂选清渊四人白发笑且饮岸人疑是商山仙亦如贺监在东吴醉下山隂弄镜湖月色莲香迷近远且要李白骑鲸鱼古人今人乐如此出处无瑕傲生死君不见功成不退人重着蓝衫脱金紫
丽人曲赠锺离中散侍姬
发如盘鵶面如玉飘飘罗袖长芬馥妙年得侍碧虚乡自道一生心已足黄莺流语春日长緑窗绣出金鸳鸯朝暮祝卿千万寿不识相思能断肠
中书舍人陈公元舆以诗送吾儿鼎赴尉慎邑卒章见及遂次原韵和答
嚼君老句胜牛乳又如旱稼蒙甘雨龙眠一别鱼雁稀几度看云与云语凤池摇笔赞帝龄珠玑洒落黄金城鼻端去垩鬼胆破霹雳轰车风雨惊事君以道非难易不羡昔人囊有智柏梁屹屹汉庭材宝鼎顒顒周庙器我在江湖寄此身碧芦青荇远黄尘感君问我尚安否病树前头万木春强泛月船追李白无人爱客似田文
青山集卷十三

[book_title]卷十四
钦定四库全书
青山集卷十四　　　　宋　郭祥正　撰
长句古诗
前云居行寄元禅师
忆云居乃在汇泽西南修川之隅山盘盘兮石门屹立磴道絶飞瀑万丈淙冰壶云沈沈兮方昼而忽暝古木交错兮藏鼪鼯攀崖欲上复自止投险却忆骑鲸鱼崖向时复造平野絶顶乃有百顷之膏腴羣山下瞰若聚米殿阁枕藉非人区露华洗出太古月桂子摇落隂扶疎清风欲借羽仪展秽念顿觉秋毫无老禅底事不度我红日东上还驱车如今正似武陵客放舟已远嗟迷途青春一往二十二白雪渐变千茎须西来忽遇归飞乌青纸远寄黄金书灵茶香味胜粉乳满箧所赠遇琼琚玉川七椀吃不得灌顶未识真醍醐南暹北讷惜已死唯师秀出孤峯孤潜深隐密自得所岂不悯我栖榛芜倒影射岩犹入石异日三椽容野夫
後云居行寄和禅师
我所思兮欧山之颠白石苍木蔽窥而隔世兮路通乎兜率之天层楼复阁触峙绚烂往即造兮云渤兴而澶漫徙倚恍惚若夺吾魄兮聊枚睫以盘桓徐风生而雾散卷绡縠于林端洎天清而日上兮瀑峻飞而潺湲畜而为潭泄而为涧运之以车兮盈乎大田然复度石桥登重门睹篆玉之榜谒金仙之尊徒衆五百龎眉皓首形仪静而不杂兮语言要而不烦齐兴止以钟鼓兮善後先而靡难举正眼而谛瞬兮了无一法之可观寂兮乐兮妙复妙兮其惟真如之禅我请弃冠释带以投依兮师则指乎未契之缘于是曳屣却步循磴道而复返兮岁眇眇而屡残触网罗以系累兮方伤羽而戢翰怅昨游而欲再兮庶已创而复完乱曰畴将归兮卧龙之室依人道师成佛而出
赠潜山伊居哲先生
伊君头戴星文冠遨游五岳何时还结茅却在潜山里闭息自养丹田丹闻说年龄七十九发如鵶青亦稀有生平读尽道藏书寓兴成诗仅千首清风生我太古弦弹罢时倾一壶酒门前手植数本松看尔凌云比予寿高奔日月瞻玉京隂气链尽阳气成行闻北帝呼六丁紫书下诏鸾凤迎潜山空留千载名白云不断溪长清
赠桐城青山隐者裴材
青山为主身为客主人借客青山宅白云自在千里飞长松不换三冬碧藤枯谁与写作龙龟老何年化为石落花随水眷深源鸣雁过江悲晩色家无妻子心无累顶冒寒霜踵藏息月明舞影聊尽欢一点尘寰不留迹倘来轩冕真可嗟朝为公卿暮遭谪屈原贾谊尔为谁问君何似青山客
寄刘继邺秀才
忆昔重游乐寻春之宛陵天机织出万山锦虹桥倒影银河明游丝萦空白日暖好鸟乱响清风生叠嶂楼中索美酒坐上客子皆豪英诸姬合杂卷弦管一人妙唱为并琼玉板斜开厚冰裂鸳鸯索拍秋波横酒盏贪欢不知数梦入瑶池逃宿酲谁知一别万事错荷衣倒着来江城青云散尽落青野长丝掣断无长鲸乡山好在却归去当共故人吟此情
题杏山阮氏高居
仙翁得仙朝玉皇当时种杏盈山冈传闻落英堰流水每到三月溪泉香白云霏霏出幽谷独鹤沈沈唳乔木寒潭深处睡蟠龙灵草芳时跃青鹿丈人何年居此间诜诜孙子如芝兰抱才求进十五六亦有随计乡书还步兵傲世逸千载谁道风流至今在软炊玉粒烹黄鸡客子虽多竟相待我爱长吟登好山到此便欲辞尘寰可能筑室辄延我为君链熟黄金丹丹成大笑分一粒坐令緑发囘朱颜浮生百岁不早悟日月扰扰空循环【杏山葛洪种杏炼丹之地】
铜山寺
田塍行尽苍山转溪水滔滔晴曝练马蹄怯石鞭不行十步九蹶令人倦黄昏到寺亟就榻山僧苦来邀我饭香粳新收野菜肥一饱令人百忧散篆香欲尽象灯暗林声敲敲苦霜霰暂来福地能清虚何用致身居诤谏
隐静寺
门横大溪溪净碧人不捕鱼鱼稳潜哀猿长啸雾垂地饥虎一声风动帘金仙像古苔藓剥铁磬夜敲规矩严道师达性傲时辈不信书生来养恬
碧霄峯下车轮停道师未返谁逢迎山云着地雨正急春水满田人不耕饥虎啸风大石裂倦鸟唤雏深涧鸣客心欲去且复止坐饱香饭余何营
浮丘观
仙翁得仙二千载沧海变田田变海浮丘却接番禺西鐏迹蒿痕至今在朱明之门敲不譍荆榛满地谁重兴史君举意要卜筑楼观矗云如化城李白骑鲸下蓬岛嫦娥洗月来沧溟相逢且劝百壶酒蟠桃结实何时成史君自有神仙骨往往前身寻旧物手探树穴求玉环肩拍洪崖犹髣髴更提椽笔挥长篇至理直欲追玄元行当跨凤返金阙囘首番禺空紫烟
明皇十眉图
明皇逸事传十眉正是唐家零落时霓裳曲调虽依旧阿蛮终不似杨妃画工貌得非无意欲使流传警来世翠翘红粉尚争春隐约香风起仙袂六龙真驭竟何之泰陵荒草长孤狸空将妙笔劝樽酒醉觉人间万事非
九疑山图
噫吁嚱九疑山色何雄奇坡陁诘曲不足状九峯万丈排天扉崭崭俨若九老坐乾颠坤弱能扶持崖囘时复见华尘原本旋有山经题白云绵联芳草歇拱木夭矫狂风吹上有源源不絶之寒泉下有沄沄不断之深溪初疑青铜照碧落忽见云汉飞虹霓丹青画出尚如此而况高步穷岖崎或云重瞳一来不复返二妃血泪斑竹枝惜哉不经孔子辨後世谁能公是非尧非幽囚舜不野死尧崩民如丧考妣舜非游仙而幸此羣猪耸耳听童子游人击之变风雨见豕负涂圣所恶仙人护之亦何补我知神仙术已卑但爱此山雄而奇背图南望未能到高吟尽日长吁嚱
醉歌谢太平李倅自明除夜惠酒
一年醉三百六十日今朝年尽酒未尽自顾形骸无得失浮生七十行六十猛饮狂歌须汲汲吾邦倅贰李自明爱我颓然荷蓑笠双壶满送琼瑶浆春风争从四支入君不见刘项存亡安在哉暂时龙虎轰风雷袁盎说行晁错戮蹑蹝刺客横刀来又云舜野死尧幽囚九疑连延云雾愁不如饮酒醒复醉抱瓮负锸渠无仇沧海化为酒蓬莱作糟丘与君携手去赤脚踏鳌头
同蒋颖叔林和中游郁孤台
匹马初从瘴岭来登临喜上郁孤台郁然而孤插天半乱山却出晴云堆双溪倒流玉绡风万屋蘸碧长城开扪参历井岂足数俯栏引手持斗魁月空银浪试一酌坐忧桂树生黄埃妙娥舞袖回白雪琵琶十面轰春雷吟牋分轴造险语酒令行赏无停盃哀猿不断片帆没归鸟自送残阳颓脱身我作耕钓客两翁均是岩廊材共游絶境发佳唱骊珠射目精光皑升沈从此遂分手愿借惠泽苏蒿莱
赠南康刘叔和秀才
俊才落落如君少养之九年应大妙满怀骚雅辄见投圭璧琮璜予所要劝君且学充其科殿前笔陈挥长戈锦标夺取献天子宠禄及亲荣耀多
姑苏行送胡唐臣奉议入幕
登姑苏望五湖范蠡扁舟竟何在吴王宫殿惟荒墟民贪吏狡郡多事煮盐为盗无完肤使君谁何好平恕寛则脂韦猛则虎只今卧治闻黄公更得高才归幕府愿令里巷歌召南风化流行成乐土昔年引对大明殿国论轩轩动人主往持使节临朔方威霁秋霜爱春雨玉上青蝇谁强指鼻端有垩宁伤斧升沈偶尔非吾嗟不用东方且为鼠岂闻絶代无佳人何必西施妙歌舞盛倾緑酒鱠肥鲈承诏还从大梁去
拟桃花歌
酣酣桃始花灼灼粉面笑粉色射花光夺尽丹青妙蓝衫马上郎风流亦年少语言虽未通精诚默相照敛容缓步复掩门只见桃花不见人轻红浅白正含露欲落半开将送春凝心驻马日渐晩隐忍时时下前坂囘头又不见桃花唯有青山遮醉眼扬鞭击镫歌团扇相见不如不相见逢人寄语问桃花春残吹洗落谁家
怡轩吟赠番阳张孝子
古云蜀道难蜀道之难难於上青天孝子寻亲不辞远草蹻负米离番川西从荆州望夔国扪萝蹑石穿林巅峡山愈深人迹絶但闻悲风泠涧声潺湲汲溪钻火行复飡夜宿茅屋衣裳单回看江南路九千一见归客吞悲酸寄声吾母形骸安慎勿为语皮皴乾涪州城西遇征蛮城门防盗白昼关抚膺仰天涕丸澜见亲之难难於蜀道难成都渐近心稍寛踊跃可得瞻耆颜父昔离家子方孕子得见父今壮年胡弗归兮死敢请慰我慈母心悬悬三往三返又十载孝子执辔方言还番人闻归竞嗟喜夫妇白首重团圆诛茅立屋奉甘旨陈侯篆榜名怡轩春禽提壶助春饮彩衣自舞春风前腰金馔玉非我欲但愿眉寿双松坚朝熙熙暮熙熙谁将朱丝绳奏我怡轩诗
忆敬亭山作
忽忆敬亭山翠碧千万寻白云拂地弄晴影黄猿啸晩清人心桃花流水三月深柳絮披烟辞故林重楼复殿据山脚像塑制度祠非淫晋时谢守曾赛雨至今石上镌遗吟五言雅重参二典琅琅一诵铿璆琳緑潭无底白玉沈千载何人知此音李白骑鲸出沧海囘鞭曾宿迢嶤岑却泛虚舟弄溪月紫霞之杯倾不歇醉来更约崔宗之秋水玄谈清兴发数公逸驾何当还怅望英风不可攀信道相看两不厌古来只有敬亭山
青山集卷十四
<集部,别集类,北宋建隆至靖康,青山集>

[book_title]卷十五
钦定四库全书
青山集卷十五　　　　宋　郭祥正　撰
长句古诗
郑州太守王龙图【贽之】出家妓弹琵琶即席有赠
偶骑匹马游仙关瑶池夜宴欢未阑邀予末坐闻清弹琵琶十槽声正繁初疑饥鸾啄玉应天响忽似霹雳数声春气还曲徧将终檀板急舞袖裂霞随拍入踏碎琼筵鸾步娇汗透香绡露桃湿解绦罢舞整花钿宛转仙容雁行立主人使令持酒巵香随罗袜成尘飞铜龙无声夜无极煌煌烛焰囘朝晖桃源花落长溪净人着秦衣樽俎罄岂如此会絶风流主人殷懃宾客敬我作短歌公听取人世百年能几许乐极哀来古所悲不如立功当此时
瑞昌双溪堂夜饮呈吴令【子正】
星斗阑干月未吐但爱溪声似山雨青灯照室并银花白酒倾来不知数子善评文我不如我亦谈诗子深许酒酣索我须论兵拔劒画地军阵成十万甲兵指掌取五方应敌旋风生文武道判惜已久圣贤相遇犹难并相如谩作长门赋屈原虚着离骚经不知於世竟何补可怜博得千年名韩信收身苦不早功成伏劒真草草始终最爱严子陵坐视乾坤任倾倒咄嗟语险气已伤况复赋诗声调长卷纸连书不磨琢子锋大峻非我当拨置万虑付江海收拾寸心归老庄天地得一马喻马谓思前事皆佯狂
寄吴着作
忆与君别时君行朝北极浔阳江头车马光意气翩翩动秋色君还旧庐能寄书谓我楚辞传上都是时盗贼正纷扰日夜奔走承使符谢君後时闻已恶【遏各切】交深岂必书问数诚明相照期无穷但惜远别临春风春风来已老落尽桃花红有时孤坐碧山里弹指倏忽成衰翁文章不直一杯酒功名付与千年松何时逢君谈豁我此愁恨攀云不见麒麟踪趋泥自笑驽骀钝儿女安否今何如亲虽未成交莫疎愿君富贵情不改敢将瓦砾赠明珠
将至江夏先寄太守李学士【公择】
二月发姑孰三月到浔阳闻君解缆才五日骥尾难追空断肠十年前作浔阳吏老狡相逢犹引避中丞孤愤已沈泉时事愈新谁敢议欲吐哀音写心曲蒙澒江声摇地轴横琴静夜按金徽泛到商弦断还续忧能损气须忘忧移船渐近黄鹤楼楼前芳草渍烟碧君今贤过奇章侯试询乐部谁工笛曹王旧曲何人识水中龙应云不飞月华正在江心白满倾緑酒浓如油为君吞却鹦鹉洲开帆快意出天外可惜碍断长江流【予尝尉浔阳日事故中丞吕献可】
蒋公桧呈淮南运使金部【颖叔】此桧系鲁侍郎漕淮日手植
淮南庭中有苍桧仰视团团翠为盖直干每容鸾凤栖盘根深压鲸鳌背北风夜作兵阵声恐取蛟龙斩天外呼童出屋为我窥摩颭清隂月光碎问谁植之前蒋公得地倏经三十载不同种杏上青天正似甘棠有遗爱使华今复见公孙太平事业锺一门祖庙冠盖渐尘土却嗟此桧春长存孤高岂忘栽培力秀发兼承造化恩已看枝叶饱霜露终作栋柱扶乾坤新诗编联尽珠玉光大先烈听篪埙更忆丹青妙画手进入明堂奉至尊
蜀道篇送别府尹吴龙图【仲庶】
长吟李白蜀道难蜀道之难难於上青天长蛇并猛虎杀人吮血毒气何腥膻锦城虽乐不可到侧身西望泣涕空涟涟其辞辛酸语势险有如曲折顿挫万丈之洪泉世人不识贤玉璞每欲酬价齐刀铅求之往古疑未有惜哉不经孔子之手加鑱镌公今易节帅蜀国为公重吟蜀道篇旌旗翻空度劒阁甲光照雪参林颠云鳌连推谷声碎画角慢引斜阳悬竹马争迎旧令尹指公长髯皓素非往年蜀道何坦然和气拂拂回屋躔长蛇深潜猛虎伏但爱雄飞呼雌响亮调朱弦时乎乐哉公之往也九重深拱尧舜圣庙堂论道邱轲贤抚绥斯民赖良守平平政化公能宣来宾兴学有源本何必早夜开华筵尝闻家家卖钗钏只待看舞青春前此风不革久愈薄稔岁往往成凶年噫吁嘻今我无匹马安得从公游尽书政绩来中州献之明堂付太史陛下请损西顾忧
钱塘行送别签判李太博【献甫】
东南会府唯钱塘高门 双开南斗傍门前碧瓦十万户晓色满城烟雨香圣祖神宗造区宇应命最先吴越王不经兵火二百载地饶沃衍民康强莲花红白西湖芳南山翠影临沧浪琼楼宝塔照日月尘埃不到炎天凉画船罗幕尽高卷白玉美人游冶郎年年中秋海潮过万顷银山面前堕少年轻命争弄潮手掣红旗逆潮簸闻君此行承辟书伯乐能求汗血驹四时风物同吟啸十郡兵民归卷舒公闲畜德聊自养承平功业还吾儒况君登朝未四十慎勿出处穷欢娯慎勿出处穷欢娯临渊履冰佩琼琚
天台行送施山人
平生乐山水听客谈天台盘石摩挲浸海月瀑布淙射烟霞开山腰喷作千岩雨潭底昼夜轰风雷诸峯攒丛护宝刹地与世隔无纎埃仙葩灵鸟四时有石矼玉洞清风来施夫子欲长往高谢功名脱尘网况有西来老师师了悟无生任消长若许陶潜载酒过便驾苍虬逐真赏
踸踔行送裴山人
踸踔踸踔裴山人破帽麻衣被埃尘忽来访我环峯市醉倒不顾傍人嗔壮士不得志污泥困修鳞谁倾沧海救枯泽矫首奋鬣乘风云囘头问燕雀尔辈胡为羣巢寄栢梁一朝火孤栖风雨更谁隣踸踔踸踔裴山人行路无穷鼻酸辛元通献甫傥不遇况有特达朱纯臣踸踔勿踸踔岂有壮士长遭迍
道林寺送别崔提刑【用沈传师酬唐侍御姚员外韵】
湘江倾泻明河源湘山来落如骏奔寻幽乘兴莫辞远白云中有黄金园佛师无心法愈密徒衆先後陈卑尊甘泉喷洒仙籁爽此身已觉超笼樊高堂却见山外水古监磨开苍藓昏长城深鏁万家富老木自作千营屯两洲半没鲸鼓鬣双崖斗起天为门沧溟不识几番变石泐犹有涛深痕茯苓愈大愈堪食深锄但惜伤松根登高览物亦徒尔秋色况是当离樽崔侯才思鋭无敌苍鹰得兔霜翎翻嗟余染翰愧复正累句何足先行轩故人柄政坐东府请君献策安黎元
游石盆寺呈蒋殿院兼简余光禄
石盆古寺苍崖颠断碑皴剥无人传其文仅识隐岩字御史饱学能推研乃是郑董之别号洛师易节来刺宣风流直欲继谢守行春车马时联翩红粉行行【音杭】杏花笑旌旛烁烁雌霓悬松声飕飕杂箫鼓薜围缭绕疑檀烟不知身世有轩冕且将樽酒投林泉暂时乐事亦难遇高文大字精磨镌可嗟榛棘
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>