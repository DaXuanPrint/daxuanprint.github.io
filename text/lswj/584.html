<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,后集卷一,后集卷二,后集卷三,后集卷四,后集卷五,后集卷六,后集卷七,后集卷八,后集卷九,后集卷十,后集卷十一,后集卷十二,后集卷十三,后集卷十四,后集卷十五,后集卷十六,后集卷十七,后集卷十八,后集卷十九,后集卷二十,后集卷二十一,后集卷二十二,后集卷二十三,后集卷二十四,后集卷二十五,后集卷二十六,后集卷二十七,后集卷二十八,后集卷二十九,后集卷三十,后集卷三十一,后集卷三十二,后集卷三十三,后集卷三十四,后集卷">
<meta name="description" content="十三卷。《后集》。三十七卷。明王直(1379—1462)撰。王直,字行俭,号抑庵。江西泰和人。永乐二年(1404)进士,授修撰,迁少詹事,兼侍读学士。正统间,拜吏部尚书。天顺初,以老疾乞休。卒谥文端。事迹具《明史》本传。王直于朝虽有为人非议之事,但初谏亲征,继力争遣使迎英宗,侃侃不挠,至以出使自任,大节究为不愧。其器识厚重,在铨曹十六年,奉职公允,亦称名臣。其诗文典雅纯正,有宋、元之遗风。自永乐初为庶吉士,即承命入阁,典司制诰。后在翰林二十余年,朝廷著作多出其手。当时与王英齐名,有“西王”、“东王”之称。">
<title>抑庵文集_王直_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">抑庵文集</span> <br/>
          作者： <span class="inputVal" id="bkauthor">王直</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]813771</span> <br/>
          说明： <span class="inputVal" id="bkdec">十三卷。《后集》 三十七卷。明王直(1379—1462)撰。王直,字行俭,号抑庵。江西泰和人。永乐二年(1404)进士,授修撰,迁少詹事,兼侍读学士。正统间,拜吏部尚书。天顺初,以老疾乞休。卒谥文端。事迹具《明史》本传。王直于朝虽有为人非议之事,但初谏亲征,继力争遣使迎英宗,侃侃不挠,至以出使自任,大节究为不愧。其器识厚重,在铨曹十六年,奉职公允,亦称名臣。其诗文典雅纯正,有宋、元之遗风。自永乐初为庶吉士,即承命入阁,典司制诰。后在翰林二十余年,朝廷著作多出其手。当时与王英齐名,有“西王”、“东王”之称。而王直尤为老寿,岿然负一代重望。是集凡十三卷。据集前萧镃序称,“其文汗浸演迤,若大河长川,沿洄曲折,输写万状。”盖明中叶以后,文士始好以矫激取名。王直正当宣德、正统间,去开国之初未远,淳朴之习,犹未全漓。文章不务胜人,惟求当理。故所作貌似平易,而温厚和平,实非后来所能及。是集为其子检讨王䆅所编。成化初,其次子王稙复加校订,而以原集未录及致仕后所作别为后集,凡三十七卷。其诗作冲融雅饬,因台阁气息较浓,故诗韵味不强。其亦善文,虽写得淳朴质实,但文学性不强。是集收入 《四库全书》。</span> <br/>
          封面： <span class="inputVal" id="bkimg">Z_18773.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]抑庵文集
[book_author]王直
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]813771
[book_dec]十三卷。《后集》 三十七卷。明王直(1379—1462)撰。王直,字行俭,号抑庵。江西泰和人。永乐二年(1404)进士,授修撰,迁少詹事,兼侍读学士。正统间,拜吏部尚书。天顺初,以老疾乞休。卒谥文端。事迹具《明史》本传。王直于朝虽有为人非议之事,但初谏亲征,继力争遣使迎英宗,侃侃不挠,至以出使自任,大节究为不愧。其器识厚重,在铨曹十六年,奉职公允,亦称名臣。其诗文典雅纯正,有宋、元之遗风。自永乐初为庶吉士,即承命入阁,典司制诰。后在翰林二十余年,朝廷著作多出其手。当时与王英齐名,有“西王”、“东王”之称。而王直尤为老寿,岿然负一代重望。是集凡十三卷。据集前萧镃序称,“其文汗浸演迤,若大河长川,沿洄曲折,输写万状。”盖明中叶以后,文士始好以矫激取名。王直正当宣德、正统间,去开国之初未远,淳朴之习,犹未全漓。文章不务胜人,惟求当理。故所作貌似平易,而温厚和平,实非后来所能及。是集为其子检讨王䆅所编。成化初,其次子王稙复加校订,而以原集未录及致仕后所作别为后集,凡三十七卷。其诗作冲融雅饬,因台阁气息较浓,故诗韵味不强。其亦善文,虽写得淳朴质实,但文学性不强。是集收入 《四库全书》。
[book_img]Z_18773.jpg


[book_title]提要
钦定四库全书　　　　集部六
抑庵文集　　　　　　　别集类五【明】
提要
【臣】等谨案抑庵文集十三卷後集三十七卷明王直撰直字行俭泰和人永乐甲申进士改庶吉士授修撰历事仁宗宣宗至少詹事正统间拜吏部尚书天顺初以老疾乞休卒諡文端事蹟具明史本传直器识厚重有大臣之度在铨曹十六年奉职公允为一时之最当英宗被留漠北景帝惮於奉迎直首请遣使力持正议大节尤不可夺其诗文典雅纯正有宋元之遗风自永乐时即承命入阁典司制诰凡朝廷着作多出其手当时与王英齐名有西王东王之目而直尤为老寿岿然负一代重望萧鎡称其文汗漫演迤若大河长川沿洄曲折输写万状盖由蓄之深故流之也远其扬诩未免稍过然明自中叶以後北地信阳之说兴古文日趋於伪直当宣德正统之间去明初不远淳朴之习未漓所作貌似平易而温厚和平实非後来所及虽不能追古作者亦可谓尚有典型者矣集为其子检讨?所编成化初其次子稹复加校订而以原集未録及致仕家居後所作别为续集附之於後云乾隆四十三年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
抑庵文集卷一　　　　　明　王直　撰
记
进士题名记应制作
圣天子即位之初恪遵成宪诏天下於科目取士明年改元正统行在礼部会试如制拔其尤者百人以闻三月朔日上策试于廷中百人者皆祗若德意竭其素藴以奉大对越三日少傅兵部尚书兼华盖殿大学士臣士奇等以所对进奏上亲定高下第一甲三人赐进士及第擢周旋第一余赐进士出身有差既传胪宴赉有司请如故事立石题名北京国子监诏臣直为记臣直谨再拜稽首言曰我太祖高皇帝受天明命奄有万方思建万世太平之业必以贤才为之本於是用科举取士内自卿佐及百执事之臣率於此焉进列圣相承皆用是道盖自洪武辛亥至于今凡二十科其得人多矣由上有大德光被于天下是以万邦黎献皆愿为之臣惟时举而用之耳治效之盛比隆唐虞虽皆深仁厚泽之所致而亦得人以为助也恭惟皇上聪明睿智缵承大统求贤图治之心即祖宗之心而诸进士得首奉清问被隆眷遭遇之荣猗其盛矣今题名于太学太学者天下贤士之所萃也岂独以永进士之闻哉亦使未用之贤有以歆动其心益勉于学以待用也然臣于诸进士窃有愿焉盖今之勒名荣矣然後之人将有循名而求其实者其必为忠良正直之臣敬恭朝夕以修职业庶几无负朝廷优厚之意不然则斯名之存岂徒以为美观也哉谨如诏书石而因以告焉
御书记
仁宗皇帝御书五十一字臣直之所宝也永乐七年太宗皇帝廵幸北京仁宗为皇太子监国今少师吏部尚书臣蹇义少傅兵部尚书兼华盖殿大学士臣杨士奇少保户部尚书兼武英殿大学士臣黄淮前兵部尚书臣金忠皆兼领宫臣职辅导臣直为翰林修撰亦忝侍近凡朝廷机密重务军书表奏之达行在者必使预执笔焉臣直庸琐朴愚奉事唯谨仁宗皇帝以为可用不之弃湛恩厚泽往往及之此御书之所由来也其编修王直四字是年端午赐扇之所题识谓为编修者盖误也七月臣直以目疾不能朝上闻命制药使臣士奇持以赐其赐王直等九字盖上所封题者也时先臣伯贞知琼州府年六十八矣臣直以老为言于上上俾致事而归其王直告父年老以下二十二字盖批示吏部者八年冬太宗皇帝车驾还京师臣直仍领旧职有司以先臣致事年不应律亦变易不行然仁宗皇帝恩德之在臣父子者岂敢忘哉越二年癸巳臣直扈从太宗皇帝来北京又三年丙申先臣亦以内艰起复诣行在改知肇庆府未行以疾卒臣直奉柩南还过京师见上于文华殿语当时事及先臣之故上怜之命光禄寺给在途饮食之用既辞又命内臣持白金以赐其白金一斤以下十六字亦上所封题者也於乎以臣之愚得亲侍者仅二年而上宠贲之如此尝窃论之天之覆物其雨露之润泽日月之照临不间于小大贵贱无不被其荣者仁宗皇帝圣德如天此臣之所以蒙幸也自是而後臣直连丁内艰前後去朝廷者六七年及其再来适当龙飞之际于是蒙恩陞学士擢庶子方致竭驽钝以图报而鼎湖之驾举矣臣直所以长号痛忆而不能已也於是以常所受宸翰装类成卷宝而藏之以寄其遐思昔苏轼为王举正记仁宗飞白书有云宝乌号之弓者不若藏此笔今臣直亦云盖上之精神恩泽所寓也呜呼攀髯不可及矣瞻云汉之昭回仰圣神之如在臣直其何以自尽哉唯当勉修臣职以不辱大赐庶几少报万一云耳卷既完谨书其所以受赐之故庶览者有考焉
慈训堂记
予内兄彭士扬既作新堂于月池之上以奉其母孺人而名曰慈训之堂示不忘德也彭氏世以儒名家其先君子元复先生笃学励行有志于时不幸而早没时士扬甫十岁孺人亦二十六元复先生既业儒无厚产重货以资其为生败帏瓦灯一室萧然勤女事以继飦粥供祭祀有怜其贫者说孺人更嫁孺人峻斥之又有利其有者复虐困士扬则亦忍之不与校然其操行盖确乎不可易也早读书通论语孝经常口授士扬及就外傅暮归问所业有未习则喟然叹泫然泣曰而孤也不力学何以自立则然火相对为女功使必熟之乃已士扬稍长营养或不足稍出懋迁业筭数孺人则大恚指所藏书曰此尔父之志尔所当业也奈何以予口腹之养而废尔世业乎因举古人断机事以为戒使从前靖江府长史萧用道受书经士扬感励成其志故今为名士於乎孺人之德如此宜士扬之彰之也予尝观之人之早寡者多矣赀产足以遂其生而又无有侵挠之者此其节易立也然多有不克终者矣而孺人特立於艰难拂鬰之中卒能保其节以成其子于今年七十余而享其孝养不衰使乡闾之人嗟叹羡慕以为法此其尤难者也世之人好徇已私乐祸败若孺人母子岂复冀其有立哉然不知天固怜之而有以隂隲之也使皆如其人之志则今且何如矣故予以为士扬之有立虽其母之善教而亦岂非天乎呜呼任情以幸祸者亦可以观矣堂成士扬属予记曰知吾母之详者莫如子不为之记则无以信于久远予谓孺人之德载于乡人之耳目其可信不诬非独予知也故为之记孺人姓刘氏其事父母舅姑尤尽孝当别有传载之者此不着着夫堂之所以名者云尔堂成之日则永乐甲午十月朔日也
王山仙坛砖室记
王山在泰和东南七十里蔚然高大盖一邑之望也其始名义山晋华隂王子瑶修道于此其後僊去因改名王山唐贞观中长安匡智慕子瑶之道乃弃官与其侄偕来隐山中诵习修炼久之亦仙去自是常有显异山旁近诸县之人凡祷水旱疾疫求嗣子者皆向往焉然坛在山顶自下而升可二十里有事坛上者多获风云雷雨之应人无所庇依往往病之而莫知为功者桃源萧德通奇士也亦求嗣于神乃独计曰是既有飘扬震凌之患惟砖室可以久乃自山下炼砖而佣工转置山上度为屋一间深一丈广八尺而高如之凡用砖若干用人之力若干而後成於是凡有祷祈者可以从容就事也古者山林川泽丘陵能出云为风雨见怪物者皆曰神诸侯在其地则祭之而欲子者则祀高禖以求焉礼也今兹山崇高广大瑰杰俶诡且有三仙人之灵变不测其能出云为风雨以利泽万物也固宜而又能锡人祚胤如此岂非尤神异也哉然则德通之惓惓於神而神之有以答其求也审矣因其属为记而系以诗使歌以祀焉诗曰
奕奕王山邑之望兮匪山独灵仙所相兮仙坛峨峨逼昊苍兮风雨云雷山之常兮我室新成利祷禳兮维灵顾之聿来康兮虹旃雾幢纷扬扬兮或骑麒麟翳凤凰兮享于克诚降福祥兮煦其灵气焕景光兮惠泽汪洋为丰穰兮永锡祚胤嗣续昌兮如坻如京我囷仓兮芝兰玉树久弥芳兮神之锡予阜而臧兮我民瞻仰永弗忘兮配乎天地奠此邦兮於千万祀保灵长兮
会景亭记
会景亭者贵州宣慰使宋侯尚德燕乐之亭也亭在贵州洪边盖宋氏故宅之址山川景物为最胜侯取其尤者命之曰洪边八景既又为亭於其中暇则登而燕焉凡所谓八景者可一览而尽虽四时朝暮景物之不同皆足以悦乎目快乎心因名亭曰会景之亭侯丰仪秀整而循循谨饬予友郭公绪为贵州按察佥事雅爱之今年来北京属予为记予谓山川景物所在有之然志於富贵者往往不知其可乐而驰志於利达之途高明特达之士知其可乐矣则又率勤於所务而有不可及之叹虽人之心迹不同岂亦天之所靳而不使之兼得耶然则有能兼之者其为幸岂细哉宋侯承世爵之荣以镇抚一方之人一方之人敬仰之既贵且富矣而又得尽夫山川景物之娱天何厚于宋侯若此哉然君子之燕游也非但取适于一时而已盖有大者焉观山以益其仁观水以益其智四时朝暮景物之殊又以见气化之妙而如日新之功则凡相接者皆进德之资也宋侯其志于是哉果志于是则有以继前人而传於远所谓会景亭者亦永有耀矣昔太原王弘中在连州得地之美者凡八合而名其亭曰燕喜昌黎韩公实记之连州去长安万里其见称于当时传于後世者以公之文今兹亭不减连州而贵州之远于北京亦若连州之于长安也独予之文不足以继韩公然而後世知有会景亭者未必不因文而见也故为记之且特书其大者而以望于宋侯焉
长沙府重修儒学记
昔太祖皇帝初定天下即建国学于京师寻诏诸郡县皆立学以教其人盖谓致治之本在是也时长沙旧学久毁于兵乃因其址而作焉于是郡之人士有所归依讲圣人之道以淑其身而用于世于今五六十年缮修不继日入于弊宣德二年太守邹侯始至谒先圣于庙退览学舍大惧无以称朝廷建学兴治之意既一年政化大行民用胥悦乃谋撤而新之首捐俸资以给费而长沙卫指挥使杨侯福指挥同知武侯安王侯成指挥佥事汪侯旺及府卫寮属与十二邑之令佐皆忻然出俸以助侯命教授清江裴侃董之市良材命衆工经始于宣德三年春二月以四年秋八月讫工殿堂门庑斋舍庖库靡不毕具皆高明坚致轶乎旧观侯既吿成于庙暇则与诸生讲论乎其中古之治天下者必本于学校考之三代可见已当是时非独天子有学也虽诸侯亦有之长沙大郡盖古诸侯之邦岂可弗称宜侯为之汲汲也侯其知本之君子哉而诸君亦能尽力以相成皆可谓贤也已予尝闻之学所以明圣人之道也圣人之道本于心而着於书学者读书以明道自伦谊之大至於物理之微皆精察力行化於家仪於乡推而施於天下而治道盛矣然有志者盖鲜也故读书而不明道者有矣悖道而趋利者有矣束书不观而侥幸于一切者又有矣此流俗之通患也为士者蒙教育之厚而顾以流俗自处焉则亦奚贵于士哉国家列圣相承鋭意学校今天子又虑贤否之无别也简厥修而退其无良者又限以定员激劝而诱进之所以待之者甚至其安可负哉况长沙乃晦庵朱子过化之地而南轩张氏亦尝於此讲学焉二公之所谓道即圣人之道也流风余韵宜有存者苟循序而进特之以诚而积之以久其底于成必矣夫然後有以称朝廷兴学与邹侯修学之意邹侯湖隂人智足以明理才足以立事及是举也长沙令廖谟尤克相其志知其用意之笃而成功之劳也谓不可无纪乃来求予文刻诸石因为道其所以然以吿学者
南坡草堂记
南坡草堂者翰林侍讲余君正安所居之堂也初正安来北京得南坡之地於城外有水木之盛无车马之譁遂作堂以居及充拓都城南坡遂在城内虽连引市?而深邃靓密諠嚣之声不闻於耳尘土之杂不接乎目庶所谓隐者之居也正安聚书千余卷暇则与士大夫觞咏以为娱京师虽多高门大宅而从容闲适如南坡草堂者不多有也予尝谓人之所好各以类故轮奂华饰贵显者之所乐也茆茨卑俭穷约者好焉彼贵显者之得志其权力足以动人好事者争趋之则轮奂华饰盖其势之所必致夫穷约之人安于静退权既不足以动人力又不能以自致则茆茨卑俭固其分也正安职禁近二十余年既贵且显矣而乃构为草堂以穷约自处此其志固有在耶夫君子之所乐者本诸内而不求乎外正安固有乐于内者耶德善充于身凡所以备口体者美恶皆不足校况所居乎正安年六十余老且病矣今天子即位嘉惠臣庶正安遂以情闻于上得以其官归休庐山中而所谓南坡草堂者将舍之而去正安念经营之劳居处之旧有不能忘于其心予以为君子之所处盖有久而不冺者昔尹师鲁官随州尝结茆为亭以自嬉既去人不忍废坏辄理之因名之曰尹公亭盖师鲁之文学行谊有以使人感慕于无穷正安文行表然在人耳目其风声气烈盖亦有久而存者安知南坡之草堂不为随之茆亭矣乎予故为之记以俟堂成之岁月则永乐某年某月某日也
胜景楼记
江发岷山会蜀诸水出三峡至于荆其势盛大又合湘沅汉沔旁引豫章诸川以汇于舒益深广不测弥漫浸灌而羣山蔓延献奇竞秀回合拱挹皆可指数盖奇胜之会也然舟人行旅之涉于此者往往动心悸魄于夫江山之胜有不暇顾而城郭居民则皆逐什一之利虽有高视远览之士则又病夫市井之嚣尘闾阎之蔽障有不能尽其胜虽人谋之未至抑江山之秀固自有其遇也予友黄有常居城外石滩上作新楼二间岿然出於羣屋之表後背城市前临大江无諠嚣之澒於耳蔽障之妨于目牕户玲珑洞达轩豁启而望之凡江流上下百里之间风浪之作止舟楫之去来蛟鼍之出没鱼鸟之翔泳江芦浦树之纷纭渚云岛雾之开阖四方之人相易而往还者皆在几席之下而江南数郡之山自匡庐以及于九华累累相聨属秀出者如芙蓉横列者如屏幛熊罴伏而虎豹蹲鸾凤翔而蛟龙走千态万状一举目而尽得之呜呼何其乐也予居泰和泰和登览之最胜者曰快阁其名闻于天下久矣予家居时数游焉俯瞰澄江远视秀岭胸中为之浩浩然乐也去年冬买舟上京师冒风雪犯波涛恐惧惴栗踰月始至舒登有常之新楼而复得胜览焉其喜盖可知矣为之流连数日而後去及至京师有职事之常夙兴夜寐以自效玉堂天上之贵虽非区区江湖之远之可比然营职之暇追思游览之胜亦未尝不慨慕其中夫常得山水之观者不知乐之为乐也惟涉险阻限拘絷者然後知之今有常以垂老之年而当太平无事之日得优游於此楼以观景物之奇胜岂可不知所自乐哉予于有常有世契故为名之曰胜景楼而求中书舍人陈登为书三大字使揭于楣间又为之记如此他日以老病赐归田里再登斯楼尚当为有常赋之也
德夀堂记
新淦为临江大邑论邑之巨族则称长牌廖氏论其族之贤则首称必达翁盖廖氏世有诗礼之训而翁尤惇德乐善其於言行必审礼度义未尝有所苟雅好宾客而亲重士大夫教诸子孙必以孝弟忠信四子绍基存基荣基振基诸孙十一人而绍基子建略为之长皆能承翁之教以克有成立翁年八十八而精明不衰饮食起居康强如少者诸子孙所以奉其口体而悦其心志盖无不用其情佳时令节奉觞上夀欢欣和乐之意蔼然充溢于其家又自谓翁之夀皆盛德所致名其堂曰德夀之堂闻者莫不以为宜既而建略来京师因刑科给事中廖君安止求予记予谓洪范五福其一曰夀而必本于攸好德盖夀而後能享诸福然非德备于已则岂能获夀于天德其本夀其效也诗小雅南山有台之篇美君子之德而祝其夀曰遐不眉夀曰德音是茂言君子之必得其夀以其德之盛也又曰遐不黄耇曰保艾尔後言君子之德盛岂惟必得其夀亦足以保养其子孙矣今翁夀考康寜训迪子孙俾克裕其家优游以享和平之福其德有诸已可知矣以是名堂斯不亦称情也哉抑考之南山有台作于武王之世武王胜殷遏刘天下之治未久也诗人美君子之德而祝其夀与燕及其後世者愿之也愿之者未然之辞也我国家之定祸乱兴太平七八十年于今矣天下之人沐浴仁圣之膏泽而兴于行谊享其夀考长育其子孙熙然自得于幽远间旷之地者诚多惟其子孙不能皆如廖氏之才是以不能彰厥美而期于远则予于斯堂安得不深嘉之哉然此非独以着翁之德而为廖氏美观也由是推之圣明之钜美在焉予为之记而备及之後世欲知今日之盛览此亦可以见矣
宿州重修庙学记
宿州儒学在州治东元至正十一年所建也兵乱学废国朝洪武三年吴彦中知州事当太祖皇帝更化之初偃武修文之日乃重修庙学以奉祭祀择州人子弟之俊秀者讲肄于学中然以民力未尽纾不能大有所为故庙学虽新而无华美之观覆之以茅加涂塈而已其後盖尝治之岁久而益坏永乐十五年州守徐宗威复新之其所覆如旧历二十余年而又坏正统初元监察御史彭君朂奉命董南畿教事至宿州谒先圣庙退而周览学舍慨然叹曰宿畿内大州而庙学弊陋如此何以称朝廷尊崇圣道乐育贤才之意州之长贰其亦能动心否乎於是知州王永隆同知吴节慨然任其事各出已俸以为倡州民之好事者亦作而应之富者献赀贫者効力市材命工并手偕作未成而永隆去今守郑侯祥继之协力一心夙夜不怠于是正殿两庑明伦之堂授业之斋次第皆成圣贤像位既为龛以蔽尘坌又作屋三十间以为诸生退休之所悉陶瓦覆之缔构坚密制度弘伟其诸祭器旧皆苦窳黟黑今尽易之洁白华好他器所宜有者亦无不备盖始于某年某月某日而以某年某月某日讫工既完学正林同谂于衆曰宿有庙以来至于今久矣非不屡治而新之然皆因循苟且取具于一时不足以贻久远今幸得贤御史以兴学为亟而州之贤长贰又能祗率以成之使七八十年靡敝之余一旦易而为盛观其功岂小哉不为之记则後之人亦孰知其所以然者乃具本末为书因宿州卫经历王某来京师求予文刻之石予谓学校贤才之所自出盖治天下之本也然贤才之所以成必本于圣人之道读书以明道体于身行于家达于乡党州闾自伦谊之大至于应事接物之常而皆不悖焉则贤材成治本立矣岂徒文辞之习而已哉其望于学校如此故虽有常法而又专置风宪官以督励之彭君独能以教事为已任所至进诸生相与讲明斯道必使身体力行而文辞之习亦不废其斯所谓善教者欤宿之庙学虽其州长贰克协以成功然非彭君劝勉于前莫有能兴起之者则君之於宿盖厚矣凡学于此者进而瞻道德之容退而考礼义之实本末兼尽细大不遗出而用之真足以兴道致治然後不负圣天子教育之德与诸贤兴造之力督励程劝之心若徒加意于文辞而不本于道自谓无忝焉者君子弗贵也予旧识学正于成均而知其文行故为之记以告来学之士且以相其成亦使後之人有考焉耳
贞节堂记
成周着旌表之令凡有善者则旌之盖褒其已能而劝其未能者所以淑人心厚风俗此为治之本也夫天理之在人无不同也而何待於劝哉盖天理同而气质异固有不待劝而能然亦有劝而後能者为治者欲有以淑人心厚风俗其可已耶昔太祖高皇帝知治道本于此常诏天下求忠孝节义之人旌表之着为令洪武丁卯泰和县大夫列上其属之行着者而节妇严氏与焉既以贞节表其门矣永乐中修高庙实録直与执笔其间凡天下旌表者例皆得书盖推高皇帝之德以劝励天下後世而岂私也哉严氏泰和北门胡祖与妻也归祖与生子仲宣仅四十日而祖与亡人多劝其改行严氏抱幼孤痛哭剪髪自誓不更嫁安贫守义志若皦日仲宣长奉严氏甚孝复以贞节名其堂严氏年八十三而终予谓妇人之事人也必守柔顺贞固之德以终其身故夫死不嫁恒之六五曰恒其德贞妇人吉夫子释之曰妇人贞吉从一而终也此其道可知矣嗟夫人之所以为人者具是理而已故虽不能无欲而有理以胜之禽兽不知有理而惟欲之从故饮食相逐牝牡相乱荡而不可制人不如是也人而至于欲肆而理亡则亦奚择于禽兽哉若严氏宜为世之所表也虽然吾邑礼义之邦也闺门之内幽闲贞静言动以礼自防如严氏不少朝廷之治动遵成宪将见旌表之门相接于里闾史氏之笔不一书而已也仲宣既卒其子绅等因予友贵州按察佥事郭公绪以贞节之堂求为记故为记之亦因以劝夫未能者焉
勤织堂记
兵科给事中蒋君性中迎其母太孺人来京师作堂以居之而以其禄敬养焉且图古之孝者如老莱子之类於壁而求诸公之诗朝夕歌之以为娱太孺人为之喜而告之曰吾闻古之大贤有以养志为务者汝盍亦成吾志吾昔壮时勤于纺织助汝父以兴其家汝父弃遗而汝孑立无厚赀吾纺织愈勤朝而丝缕暮而布帛凡家之用皆赖焉今幸汝读书成立而吾已七十八矣不复能有为汝宜记吾勤苦以劝汝子孙吾志足矣性中再拜受教遂名堂曰勤织之堂间过予道其事而求文为记予闻古之女子必有业盖衣食者人道之大端衣女子事也虽或有贵贱而所事则一是故上而皇后诸侯之夫人与卿大夫列士之妻莫不以织絍纺绩为事自庶士以下至于闾巷之妇人女子则又加勤焉盖无有佚居慢游而废事者此成周之时惇本尚实治化之所以盛风俗之所以淳也数世之後先王之教衰於是有休其蚕织而预外事如大雅之所刺者则其下可知迨至春秋则又有甚焉森然法度之言仅见于公父文伯之母於乎其贤哉夫文綉纂组虽亦女子之事汉以为害於女红而禁之然则纺织固女事之本为女子者所必当务也今复于性中之母见之则性中之母其亦公父文伯之母之俦欤国朝谨于内治勤俭之风闻天下天下莫不悦从然太平之日久矣仕者之家侈靡闲放之习滋而机杼力作之意怠不可谓无也有若太孺人者岂不诚贤矣哉性中奉其教成于家形于邻里达于姻戚故旧闻者莫不兴慕而愿学则非止一家之福其有禆于治化岂小哉故予于斯堂而乐为之记盖冀贤母之教成也
安庆府重修庙学记
古之治天下者必切于教民学校教之地也是故三代之兴莫不有学而其所教则以明人伦为本人伦正而天理行则天下治矣我太祖高皇帝统御之初即诏天下皆立学择其人之俊秀者俾学于其中读圣人之书以求圣人之道而施之人伦日用之间列圣相继前後一揆治化之盛于今几百年矣安庆府学在郡城中旧有庙以祀宣圣皆洪武二年所建也历岁既久日就弊坏莫有缮治之者宣德中工部侍郎周公受命廵抚畿甸诸郡而兵部郎中邓君浩实辅行至安庆谒焉大以摧压为惧慨然思一新之即出俸赀以为倡邓君力赞其决然当时无有能任其事者周公为之经营计画凡可节缩以充用者靡不尽其心如此凡五六年而王侯璜来为守公素知其才即以任焉侯曰此璜事也而乃以烦公其敢不勉亦出所有以助费而同知史侯祥通判吴侯简罗侯绣推官刘侯善与郡之僚属及诸县令佐若怀寜宋显等与好义之民各随丰约出货泉来助周公乃与王侯益得以施其智遣人於荆湘市大材求工师于南京凡瓴甓丹碧之类必致其尤良者而诸董率之人皆协力以劝相之周公及邓君则往来程其功而资其所不及先作大成殿及两庑肖圣贤像貌高明弘壮端重严整东南诸郡莫先焉其明伦之堂授业之斋师生燕息之舍凡门廊厨库庙学所宜有者莫不毕备盖始于正统五年十二月甲申而以正统某年某月某日讫工於是王侯以书来京师告予曰庙学之建实侍郎公之惠而璜辈薄効其力今巍然焕然足以经久而不坏诸生得从容讲学焉敢请文以刻诸石使後之人知是役之所由成且俾学于是者思自勉以称今之意愿先生有以啓之予谓圣人之道有体有用仁义礼智之德之充于已者其体也自伦谊之大至于应事接物之常施之各适所宜者其用也诵经传之微言求其当然者而尽心不懈则学斯成矣发而为文章廓而为功业盖无所不可古之君子皆然彼以记诵剽掠为事者非学也然则今之游於学校者其所事可知矣安庆为畿内大郡旧志称其风土清美而余忠宣公阙亟称其人天性忠义风土清美则当产秀杰之士天性忠义则当无奇衺之习以如是之人而游於学宫求古人之所学者而学之则何患不可及哉此今之所望于学者也予闻之道一而已师于古而验于今忠宣守安庆去今未久也孝于亲忠于君勲德之茂节行之着文章之美诚无愧于古君子其遗风余烈犹有存者诸生近法忠宣而远思古人以成其学出而用之真足以兴道致治则无负朝廷教养之德与诸公修学期望之心故为记之俾刻之庑下以俟周公庐陵人名忱字恂如学道君子也故深能体上意所至以兴学为事王侯代郡人字子玉始取进士入翰林至是以贤举陞今官始至即能笃意于学校可谓知本矣是皆可书者若凡预兹役而有劳效者则载之碑隂
开平卫新建庙学记
开平卫治在独石古灵州之地也距居庸关盖千余里游击将军左参将都督同知杨公作镇兹土士马精强号令严整敌人畏服边尘不惊尝自念曰此非臣下之力也圣天子威德远畅致兹寜谧故洪等皆得相安于无事当勉图所以报今朝廷有兴学之令而军中子弟多聪明才俊讲武之暇若使更读儒书益知尊君亲上以攘外安内岂非万世之策哉即奏疏请设学校如内郡上从之公遂以余力伐材鸠工作大成殿两庑戟门棂星门及神厨神库殿後作明伦堂堂东西作志道依仁二斋又作文昌庙及教官之居以正统八年六月某日经始而以某年某月某日成总之为屋七十间皆坚壮邃密缭以周垣圣贤像貌塑绘如制其诸器用靡不毕具又得教授杨文训导綦俊为之师愿学之士凡六十余人讲诵圣经贤传以明君臣之义父子之亲尊卑贵贱之等是非好恶之公体之以实心见之于实行且深究夫禁暴戢兵保大定功安民和衆丰财之要以达于时措之宜将佐吏士环而听之皆懽忻皷舞感上之德与公之赐期必底于教之成而後已既而复相与请曰公之为此伟矣不托之金石则後孰知其自公始乎且无以维持之亦安能久而不坏哉宜有文以示後人公于是遣其经历张某来京师请予文刻诸石嗟夫独石穷边絶域也自昔以来荒烟野草狐狸豺狼之迹交道聚庐托处之人无有也恶睹学校之教哉我朝列圣统临万邦皇上继志述事仁行如春威行如秋薄海内外无间远迩悉顺悉臣然犹慎边防固封守所以严中外之限也而独石则以委公宿重兵而镇之莽然荒秽垦为良田由是边庾充实士气百倍辅以奇谋异策坚甲利兵故所向有功今复设学以教合文武二道而兼用之其规模益远且大矣古之欲用其人者必先教以仁义礼信而欲立帅者必以悦礼乐敦诗书为上今之道犹古之道也公其笃慎不忘从学于是者亦务体其心而自勉以成厥功则上不负天子而名立于後世矣公名洪字宗道广陵人後来继公者其亦体公之心哉
世德堂记
吉水王佐功载署刑部员外郎有名于当时间过予言曰佐右军之裔唐御史大夫文庭之二十一世孙也惟我祖宗传世之远其善庆之积可知矣自六世祖槐轩至高祖德翁以及先祖泰然处士先考好信先生皆服仁佩义恂恂敬让其德之修於已而及于人者未之或间故先考尝以世德名堂盖彰前人之美且勉善继於将来也佐服膺不忘而思传之远敢请记于先生夫君子之所以兴其家者岂有异道哉务德而已矣其传之久近必视其德之浅深浅不足言也深岂一日之积哉是故为贤子孙者既赖前人之德以有立则必思善继而不穷其德有继则其传也益远矣易曰积善之家必有余庆积之云者累累而蓄之非一世一人之善也积之之久则其庆有余矣王氏自晋唐以来至於今其历年之多子孙相传之久如此岂一世一人偶有片善之可见者所能哉礼曰先祖有美而弗知不明也知而弗传不仁也今功载之考能知其祖之美而取世德以名堂可不谓之明矣乎功载又欲托诸文字而以传之远不谓之仁不可也父子相继不替而引长之辟之江河之流奔放肆大必极其所至而後已则夫世德之堂不亦光远有耀哉抑又闻之前人之德不可以不继而不可恃也负恃其德而不知所以继未有能善其後者晋之栾氏是已以武子之德而不能庇其孙则黶之汰虐祸之而亦恃之罪也武子之德晋人思之如甘棠之思召公而犹不足恃况下于武子者乎由是观之为人子孙者其所务可知也故因记斯堂而道之
齐夀堂记
安成嘉溪王氏始自连岭而分诗书礼义之家也至今充荣处士十二世矣处士惇尚儒术淳谨而寛厚其事亲至孝处堂从兄弟如同产抚子侄一以仁遇宗族乡党笃于义至于臧获下人待之各有恩且乐推余财以振人之急然所行皆出于诚意诞谩苟伪之习未尝萌於中尤乐恬旷耻以尘俗自溷凡二三十年不一至城市而士大夫多喜从之游处士亦乐与为友娱意山水之间留连觞咏至累日不厌盖嚣然自得配刘氏前溪右族以柔顺相夫而勤俭以治其家故家政益修而家业益裕凡处士之所欲为皆能成其志乡人之贤者论王氏之所以盛既归德于处士而亦推本于内助之贤今年皆七十而皆康强无恙于是名其所居堂曰齐夀盖喜其偕老于此堂而并受其福也其子理取进士官京师过予道其事而求文为记予谓孟子论三乐以父母俱存为之首盖父母俱存人之所甚欲而不可必得者也今俱存而齐夀天下之幸莫加焉此理兄弟之所甚乐也而乡之士大夫乃举以名其堂是岂但乐其乐盖有颂祷之意焉周之诗人於其所敬爱者则必以夀祝之盖敬爱之至非夀无以致其意也则夫士大夫所以敬爱于理之父母者亦可谓至矣然人子之敬爱其亲又非常情可及所以冀其夀考而享有诸福必至于悠久盛大而後已岂以十百为限哉夫德者夀之本理之亲既修诸已而得于天矣理兄弟将何以增益哉充其敬爱之心以敬爱其身而益勉于德焉使人皆曰是子也贤盖父母之德教使然也不亦光显有誉哉小雅所谓德音是茂则不惟有无期之夀亦将保艾尔後矣此处士之志亦理兄弟之所乐闻也欤故为之记而并着之使揭于堂上
耕乐记
大观在泰和县南之冯岭去县六十里而近山山皆雄拔秀整外固而中寛长溪流其中溪傍皆良田沃壤宜秔稌泉涌溢四出凡田与之平者皆灌溉不竭若水之就下则畚土壅溪而溪流逆走旁射余田皆饫足然後决而纵焉由是无水旱之虞而田皆常稔其利之入亩率踰二锺他之所产不及也彭氏居其地凡田之美者多属焉享其利十世矣予未尝造也然闻其先世多质厚长者其言行必依于孝弟忠信非公事未尝至县庭惟课童奴耕稼以自乐盖有先民之遗风予慕之今年存文以事来北京间过予相欵洽因曰农家者流达人多厌苦之而未知其乐也吾为公诵焉当春阳既畅时雨间作土膏发而泉脉动则相与祈年于社而受神之赐合樽促坐献酬交错已足乐矣于是举趾而耕既种而莳之粪溉有时耘耨有节当风日和煦之际吾往观焉鬰者达稚者秀日异而月不同诚若有相之者其乐加焉及大暑既至大火西流向之达者皆颖而实矣秀者皆坚而好矣然其黄者盖弥望而不可穷于是刈以归珠颗玉粒充盈乎仓庾乃为酒食以祀祖考礼神明而父母妻子臧获以下皆忻然自得此其乐何如也况四时之间草木花卉果蓏蔬茹鸡豚鹅鸭牛羊鱼鳖之类各得以遂其性蕃滋肥腯足以充吾欲而不待外求其乐之极虽千户侯不易也今圣明在上一意于养民深仁厚泽洽乎远迩覆载如天地保育如父母追呼发召之声不接于耳诛求逮系狼狈窘迫之态不接乎目和气感召计吾大观之所获当倍蓰于昔则吾徒之乐岂比昔而已哉皆上之赐也吾岂敢忘耶嗟夫存文之智识贤于人盖远矣安其位之常而享其乐之所当得而又不忘乎上之赐岂非诗之所谓髦士者乎昔尧之时康衢老人击壤鼓腹不知帝力之加存文既知之则今之归与乡人老长杯酒相懽道岁事之丰成而侈太平之盛观醉饱之余必有歌咏足以继康衢之謡者其谨録之使後世有考也因书其说以为耕乐记
东轩记
沙湖萧九渊甫作小轩于其居之东而置简册焉因名之曰东轩以书来京师属予记夫君子之自处必有以安其身而乐其心安其身者居室之华所以庇乎外乐其心者景物之美足以适乎中然後有以自得而可进於道是岂常情所能哉非有世业之资世德之训不能也萧氏居沙湖久矣世以德谊为望于乡邑不特赀产之富也盖其原田衍沃有秔稌黍稷之饶湖水映带有鳞介羽毛之聚养生之具一不待外求故其先君子累世虽不仕然皆力仁义而敦诗书其善之积充于家而及於其乡之人九渊甫熟于见闻思有以裕于已而承其先以东名轩其意盖广矣东以地言也想夫杲日初升羣动未作氛翳豁开万里一碧九渊甫开轩而望焉以旦气之清明当天宇之澄穆尘累未接襟怀旷如则所存所行岂不天理浑然哉以是裕于已而承其先君子之事也夫轩之构在东而其向则西地之有东西犹人性之有仁义尧舜之道亦仁义而已其实则在于事亲从兄由事亲推之至于仁民爱物皆仁也由从兄推之至于敬长尊贤皆义也又推其极至于无所不爱亦无一事不得其宜者则仁义不可胜用矣九渊甫之居是轩与後人之至此者其所务可知矣岂徒取快一时而已哉予去沙湖三十年东轩之作盖不能知姑衍绎其说为之记他日乞身南还从九渊甫从容其中而观其德之所至尚当援笔赋之未晚也
环秀堂记
吉水王端为常熟教谕将之官介其亲戚大理丞廖君来告予曰端家吉水之金塘久矣先祖立雪翁徙故址之东凤冈之麓先人固隐又辟地作堂以尽山川之胜而名之曰环秀盖凤冈在其後苍翠奇拔左右骞翥如凤凰举而羽翼张前挹金塘湛然黛蓄又其前则鳌峯也森耸罗列纡青缭碧上入云际大江东流经其下远而望之沧波弥漫与天一色皆斯堂之胜槩也惟先人之为此盖劬躬殚力而後成之敢请文为记以示後人俾世守之永勿坏孔子曰智者乐水仁者乐山故君子之卜宅必相其宜然後安而善观人者亦必观其所处果能得山水之胜而当清淑灵秀之气之所萃其人必英伟不常有以乐其心而裕其後矣王氏名堂如此则其地之美与固隐之所以乐其子孙之所以蒙其福者皆可知也虽然环秀者秀之见于外者也其锺于人者盖有矣山川之秀锺于人此聪明才俊之所由出也聪明才俊出乎其间益以诗书之训礼义之习乃所以成其美也得其秀而质美矣然成之之功或未至则恶睹夫秀哉其见于外者亦何所乐哉初堂之未建也山川之气固已萃于此而锺于人矣及固隐作堂独取夫目之所接者名之岂以为环于外者易见而锺于人者难名邪抑亦欲其接于外而契于内邪然则後之居此者其尚敬念之哉因其生质之美而力学以成之观山以益吾仁观水以益吾智出而用于世则事业显而名闻流环秀之堂岂不光远有耀哉故为之记而并吿之
重修范文正公忠烈庙记
正统八年十一月苏州府重修范文正公忠烈庙成其十一世孙都察院照磨子易具事始末属直为之记盖公苏人也曾祖徐国公祖唐国公考周国公皆葬苏之天平山公尝请于朝改天平山白云庵为白云禅寺世度僧守焉作祠于寺之右以奉祀事至公之子孙又作祠于是祠之南以祀公然忠烈之名未有也宋自元昊反西鄙骚动师出无功乃命公经略公选将练兵筑城寨垦屯田据其要害示以形势招徕属羌恩信大洽决策取横山复灵武元昊势屈乃请降西人仰公之德服公之化皆为公置生祠公薨相与哭于祠下者累日不絶宣和间宇文虚中为庆帅言公忠于朝廷其功烈显于西土至今犹庙祀益?然庙未有额徽宗命以忠烈名之且为题其榜凡庙之在西者皆易以新名然苏犹未有也绍兴以来西土皆?忠烈之庙越在异邦苏之守令与其士大夫谋曰苏公故郡也而天平山则公祠坟在焉公之精神必往来乎此乃更作新庙揭忠烈之榜于庙门由是苏始有忠烈庙每岁上已郡县长吏率其属致祭庙坏元至正乙酉嗣孙邦瑞士贵复新之末世兵乱毁焉踰八十年未有能复之者至是工部侍郎庐陵周公忱廵抚至于苏而监察御史刘君甄刘君仕昌郑君顒皆以事莅焉郡守李侯从智来会政事之暇语及兹庙因相与叹曰公之德业着于当时传于天下後世不系乎庙之有无也然表先正以仪来今使後生小子得瞻其庙貌想其精忠伟烈而兴企慕之心则庙亦不可无也乃各出赀俾吴县令永嘉叶锡图其成锡毅然以身任之殚心尽力规画处置凡邻邑之令佐皆以赀来助市良材命衆工为堂前後各三间以奉公及三世先公像东西厢如其数以藏祭器而斋宿寓焉壮丽严整有加于昔中作石桥桥南左右为碑亭前作大门榜曰勅赐范文正公忠烈庙经始于是年九月初九日閲两月而庙成直闻之士之能任天下之重者必以天下为心心之欣戚主乎人而不私于已是以天下为心者也以天下为心则人庶其有济矣初公未显时已欲任天下之重若曰士当先天下之忧而忧後天下之乐而乐夫忧人之忧而欲免其忧使人皆乐然後与之同其乐此岂小丈夫然哉孟子曰禹思天下有溺者犹已溺之稷思天下有饥者犹已饥之公之心犹是也故其德业之盛不愧乎古人岂特着于西土也哉呜呼士不以天下之重自任者多矣不以天下之重自任则其所存所行一主于为己人之利害不少概于其心而又悻悻然自以为得功烈之卑无足怪也而所以为士者果当如是耶然则公之孙与邦之人士及四方之来者拜公之庙慕公之功业必当师公之心充之以仁义而力行之于公其殆庶几乎故为之记而道予之所闻使刻诸石以告焉凡以赀来助者其姓氏皆载之碑隂
积庆堂记
积庆堂者鸿胪卿杨君思敬新作之堂也思敬初有宅在南薰坊其居也久矣而?市之喧日相闻且生齿之繁不足以容也求吉地处焉张氏有园若干亩在明时坊幽雅闲旷无嚣尘之杂然以为弗便于已也欲售焉乃归重价而得之相方定位度材命工作奉先之祠礼宾之堂寝处之室子孙之舍栖书史有斋植花卉有亭库庾厨廐之类凡所宜有者靡不毕具缭以周垣前为重门材则求诸商旅之市工匠百役之人各因其暇而募焉瓦甓坏钉黝垩丹漆诸物不间小大贵贱悉以财致之一夫之力一毫之费无所仰于人总为之屋若干间计其直与佣及饮食之资凡用白金若干两而後成经始于某年某月某日而以某年某月某日讫工高明华好称其为公卿大夫之居思敬乃治酒肴盛宾客於此堂以落之请名于少保杨公公曰思敬遭遇圣明以才行显享富贵者四十余年而经营缔构其盛如此皆其尊府德善所致思敬又能继之也宜名堂曰积庆之堂衆皆曰然因请记于公公不果作至是思敬以属予予何能申其义哉夫庆者福之谓而善其本也孔子曰积善之家必有余庆积之云者岂一人一事之美哉父子祖孙皆躬行仁义而世济其美夫是谓之积譬如为山始於一篑累累而加焉其用力不怠则高九仭不难矣庆之积而有余者由善之积无已也苟或戾而止焉则福庆之及于後安能无间哉昔尝闻之晋之栾氏贵卿之家也武子之德晋人思之如甘棠之思召公可谓盛矣子黶以汰侈继焉故咎及其孙而偾其家由是观之前人之德虽盛而贵于能继善继而不穷则其庆有余矣杨氏德善之积今已受其福而及于子孙为子孙者服诗书礼义之训惇孝弟忠信之行亲君子远小人非法不言非道不行以求无忝于祖考则可谓善继福庆之来当益盛而斯堂也光远有耀矣夫欲记其事以传诸远俾子孙百世守之思敬之意也为之记而不以告非忠于言者也故为述其积累之勤与夫创造之难如此以示其後之子孙庶朝夕览之而自励也
抑庵文集卷一

[book_title]卷二
钦定四库全书
抑庵文集卷二　　　　　　明　王直　撰记
顺德堂记
嘉禾曹镛字汝器世居林溪之上其祖若父皆以行谊闻乡邑汝器尤读书循理恳恳致其孝士大夫皆乐与之处遂以名闻缙绅间尝名其堂曰顺德而未有为记之者乃因翰林检讨钱原溥而以请於予予谓堂之有名盖古人铭器自警之遗意观汝器之所以名堂岂他之事娱嬉燕乐者之比欤盖凡可以动心役志之物皆不在其中其勉焉而不敢怠者一於德而已德者天之所赋於人而人所得于天之理也理具於心而施之父子君臣夫妇长幼朋友之间其事有小大其行有缓急莫不有当然之理焉顺而行之以修其身齐其家充之以治国平天下明而化乎人微而及乎物幽而有以动天地感鬼神皆顺此理而已矣故曰人之生也直直顺理之谓也古之所以为圣为贤为名公才大夫岂逆德者所能哉後世以来其能不逆者固多咈焉而逆者不可谓无也生於利害之私而起於忽微渐而积之至於贼仁害义蔑礼弃信颠倒於日用之常反戾乎伦谊之大其祸有不可胜言者书曰惠廸吉从逆凶此之谓也汝器谨於自修如此非所谓有志者耶则予於顺德之堂安得不深嘉其意哉予闻汝器好琴而喜吟琴者禁也所以禁邪而制放养德之具也且君子之发德咏仁皆於诗见之汝器之所好与其所务可谓协矣尤在加勉之云耳勉而不已亦将何所不至哉是为讫
终慕堂记
东平张琛廷玉名其堂曰终慕之堂示不忘也廷玉自少善事父母尽爱敬之诚极婉愉之乐名闻於士大夫久矣母李氏早卒廷玉执丧以礼而哀戚过焉不饮酒食肉不处内者三年於继母袁亦如之及仕为衢州府同知奉其父往就?所以适其口体而娱悦其心意者无不至久之父卒哀号孺慕几不能生奉柩归葬东平结庐墓下旦暮哭人不忍闻有司上其事诏旌表门闾由是远近皆知其孝服阕朝京师吏部擢为文选郎中重其孝也未几予待罪吏部与廷玉接听其言观其行益重其为人间语及辄泫然曰此琛之愚何足为大人君子道哉至是外执政有缺举贤任之廷玉名在选中上亦闻其行擢为福建左布政使将行数过予求一言以自勖乃因其所以名堂者而相与诵焉夫君子之丧亲岂以三年之孝为足以尽情哉身者亲之遗体也顾其身则思其亲身存则亲存矣盖至於殁而後已焉故曰大孝终身慕父母然徒慕无益也要必有所务立身行道扬名於後世以显父母此其所当务者也终身慕父母而立身行道以终之斯其所以为大孝也欤忠者孝之推也孝於亲则必忠於君充而极之将无所不至也廷玉之孝显矣今去为方伯推其孝於亲者施之政使其人皆尊君亲上养老慈幼又推之以厚民生育物类闽粤之间熙然太和则人将归美於方伯推本其父母之贤此所谓成其亲岂非孝之大者哉予重廷玉故为言如此俾书于堂之壁以为记而勉焉以究其成也
诸葛武侯祠记
南阳郡城西有阜隆然而起曰卧龙冈汉诸葛武侯尝居於此旧即其地建祠以祀焉元至大中河南行省平章政事何玮行部谒祠下病其库乃下有司充广之又即祠之东建书院以设官养士事闻朝廷名书院曰诸葛书院祠曰武侯之祠世移岁久书院芜废祠虽幸存然亦日就颓毁前之为郡者莫克任之洪熙元年五月太守陈君正伦始至往谒焉周视祠宇萧然破坏采椽败席不除风雨退而叹曰侯之德业在天下当百世祀之况其所居之地乎今祠如此何足以掲?妥灵乃於农隙伐材命工撤而新之冬十月成正堂四楹其余方次第营之未就而当朝贺来京师明年春二月还郡适同知张永推官司宪南阳县令李桓圭後先继至相与协力图其事未几两庑皆成缭以周垣前为大门以时唘闭而祠堂之制始克大备堂之中塑武侯像凡其器用则南阳卫南阳中护卫具焉正伦既告祀以落其成又岁以八月二十八日率郡县?属奉少牢致祭拜跽有位荐奠有所进退周旋克中仪度郡之人士皆欣然称叹曰陈公为此其可谓尚德之君子矣然不为之记则何以示後人俾维持之永勿坏於是桓圭以书来京师请予记予谓先王之道以明伦为本周衰王者之迹熄至於秦极矣汉兴学者乃复得闻先王之说至於光武明帝其道庶几明矣士之出於其时者秉礼义循名节纲常之际截乎不可紊也降及灵献大盗继起建安以来曹氏最为雄盛逞其诈力以诱脇天下豪杰之士莫不折而从之其所图为者无非僭窃暴悖之事岂复知有纲常之道哉迨华歆之计遂李伏之说行而三纲絶矣当是时莫有非之者虽吴国多贤亦委曲顺从之不暇是天下之人皆沦於逆理乱常之归独武侯奋起图复汉室毅然以诛曹为心出师二表正名定分凛凛乎王者之师使天下之人晓然知曹氏为贼纲常之道赖以不泯後之君子因是而正谊明道以扶世立教则侯之功大矣岂特与劳定国死勤事御大灾扞大患者比欤虽百世祀之可也且尝游处乎此神之所顾怀民之所向慕焄蒿凄怆如或见之则严祀之以示教焉盖宜矣然今之为郡县者於有司之事部使者之所督责尚勉勉焉有未至若先圣之祀学校之政亦有怠而废者其能崇先贤以仪後进如此诚鲜矣而正伦能之非诚所谓尚德者哉则凡政教之所当务者其从容优裕可知矣正伦庐陵人由进士为监察御史以恭俭慎静知名宜其所立有过人者故为文俾刻诸石使後之人有考而继之也
潜山县修学记
潜山县治旧安庆府治也宋庆元初移府於盛唐湾而以地属怀宁县元延佑间为县者以为僻远请即其地增置潜山县而学校备焉其始建学盖以苟且就事规模庳狭无高大之观国朝洪武初诏郡县皆置学然亦因陋就简未遑改作今既久且弊矣宣德七年主簿陈大用周览而病焉谋於知县俞友谦县丞王彦良曰朝廷兴学育才其意厚矣董而励之俾有成功者有司事也今弊陋若此宜撤而广之庶有以称上意大用请身任焉议以协合邑人之好事者闻大用之谋皆喜曰此所以教吾邑之子弟也而敢以烦公富者献赀贫者効劳不劝督而集乃市材命工并手交作七月癸亥戟门成十月乙未大成殿成而大用当述职来京师乃告于令丞曰两庑未成请成之於是友谦挈其纲彦良董其事典史周昇亦往来効其勤甫踰月两庑成明年夏大用归顾而乐之曰学制不可以不备复鸠工度材以卒其事而讲堂馔堂斋舍廨庾次第皆成外绕以垣凡二百五十余丈以【缺】　年【缺】月讫工教谕彭子斐谂於衆曰庙学之成二三君子之力然始而终之者陈公也是宜有记以示久远且使学者知修学之劳而勉学以副其意乃疏其事因今监利县学训导钱儒来北京请予文刻之石予谓学校教之地也然必有庙以祀先圣所以明夫道之有统也圣人之道岂有他哉因人之所固有者而道之耳仁义礼智人之所固有者也然而或失之故於人伦日用之常有不得其宜者是以圣人着於书学校之教盖使读其书以明夫理之本然推其用之当然而已矣教之既成然後出而用之财百执事之臣无不宜於其职学校盖为治之本也然则修举而程督之奚可以缓耶今潜山之学既新矣二三君子体上德而敦教事亦可谓至矣游于是者当何如用心哉读书以明道深体力行而推致其极使德成行修举而措之真足以成天下之治斯可以无负矣若舍本循末沦於流俗之卑而无与於道德政治之实则诚有愧焉也矣故为之记以勉学者且使後之人有考焉
苏州济农仓记
君子之为政也既有以养其民矣则必思建长久之利使得其养於无穷盖仁之所施不可以有间也苏州济农仓所谓建长久之利而思养其民於无穷者也苏之田税视天下诸郡为最重而松江常州次焉然岂独地之腴哉要皆以农力致之其赋既重而又困於有力之豪於是农始弊矣盖其用力劳而家则贫耕耘之际非有养不能也故必举债于富家而倍纳其息幸而有收私债先廹取足而後及官租农之得食者盖鲜则又假贷以为生卒至於倾产业鬻男女由是往往弃耒耜为游手末作田利减租赋亏矣宣德五年太守况侯始至问民疾苦而深以为忧会行在工部侍郎周公奉命廵抚至苏州况侯白其事周公恻然思有以济之而公廪无厚储志勿克就七年秋苏州松江常州皆稔周公方谋预为备适朝廷命下许以官钞平籴且劝借储偫以待赈恤乃与况侯及松江太守赵侯豫常州太守莫侯愚协谋而力行之苏州得米三十万石分贮於六县名其仓曰济农仓盖日农者天下之本是仓专为赈农设也明年江南夏旱米价翔贵有诏令赈恤而苏州饥民凡三百余万口尽发所储不足赡田里多饥殍者周公复思广为之备先是各府秋粮当输者粮长里胥多厚取於民而不即输官逋负者累岁公欲尽革其弊以惠民是年立法於水次置场择人总收而发运焉细民任自送场不入里胥之手视旧所减三之一而三府当运粮一百万石贮南京仓以为北京军职月俸计其耗费每用六斗致一石公曰彼能於南京受俸独不可於此受乎若於此给之既免劳民且省费六十万石以入济农仓农无患矣衆皆难之而况侯以为善力赞其决请於朝从之而苏州得米四十余万石益以各场储积之嬴及前所储凡六十余万石有奇公曰是不独济农凡粮之远运有所失及欠负者亦於此给借陪纳秋成止如数还官若民夫修圩岸浚河道有乏食者皆计口给之如是则免举债以利兼并之豪农民无失所者田亩治赋税足矣是冬朝京师以其事咨户部具以闻上然其计於是下苏州充广六县之仓以贮焉择县之廉公有威与民之贤者掌其籍司其出纳每以春夏之交散之先下户次中户敛则必於冬而足凡其条约皆公亲为规画俾之遵守又令各仓皆置城隍神祠以儆其人之怠且媮者宣德九年江南又大旱苏州大发济农之米以赈贷而民不知饥皆大喜相与诣况侯请曰朝廷矜念我民辍左右大臣以抚我思凡所以安养之术盖用心至矣而又得我公协力以成之往者岁丰民犹有窘於衣食廹於债负不能保其妻子者今遇岁歉乃得安生业完骨肉此天子之仁廵抚大臣之惠我公赞襄之力也今济农仓诚善矣然廵抚大臣有时而还朝我公亦有时而去良法美意惧其久而坏也则民何赖焉愿刻石以示後人俾善继之永勿坏况侯然之属前史官郡人张洪疏其始末因医学官盛文刚以书来北京请予记予观成周之制县都皆有委积以备凶年隋唐社仓盖本诸此我太祖高皇帝尝出楮币属天下耆老俾积谷于诸县以济民亦成周圣人之意也历岁浸久其弊滋甚至於无所质究有司亦不之问而豪右兼并之家盖无处无之则天下之民受其弊多矣岂独苏州哉今苏人得吾周公以沈毅弘达之资推行天子恤下之仁况侯以闓敏勤慎佐之收其枉费以施实惠而民免於饥殍之患岂非幸哉後之君子因其旧而维持之使上之仁被於无穷而是邦永有赖焉则岂特民之幸乃二君子之欲也故为之记使刻寘六县之仓以告来者若其为屋若干楹所储者若干石典守者名氏与其条约之详则列之碑隂而诸县皆载焉使互有考也独崇明县在海中未及建置遇歉岁则於长洲县载米一万石往济焉其为惠亦徧矣周公名忱字恂如吉安吉水人况侯名锺字子律南昌靖安人其历官行事之善当别有纪载之者此不着
兰所记
泰和锺沔会试来京师得邵阳教谕而以其父彦初之书来请曰复之先祖静春惇厚乐善於物无所好而独好兰所居种兰几百本而日处其中袭芬芳而挹清润嚣然自得也当时以兰所称之逮先考举善笃於孝行惟前人之美是继是承乃请於故翰林学士金华宋先生得大书兰所二字掲於向所居之室而增莳焉曰见此犹吾先人之见也今不幸巳矣然故榜犹存乃作新室以掲之而种莳加焉以复之愚何能奉承祖考之遗懿盖以寄其遐思庶几无忝焉可也愿先生为之记嗟夫彦初其可谓能孝者矣古者孝子之於亲思其居处志意乐嗜俨然如或见之彦初之所存其犹是也欤虽然昔之好兰者岂独以其花叶之芳润也哉盖以喻善也屈原之赋曰纫秋兰以为佩曰滋兰之九畹曰驰马於兰皋曰饮木兰之坠露皆言其以善自修也彦初之祖考其意非以是耶夫谓之兰所者犹云善之所在也则彦初之所当继者可知矣思夫祖考所以修於已行於家者而勉之置身於善之中使言行无不善焉斯可以无负矣若止於好兰则是能继其迹而不能继其心非孝之大者也嗟夫世之人有以善为不足为者矣有弃其善而入於不善者矣此原所叹谓幽兰其不可佩与夫兰芷变而不芳者若是者盖将危其身以辱其亲乌足以继承不匮耶彦初诚勉於善以趾美前人则庆泽之锺於後者岂有穷哉故书其说以授沔使归告于亲以为兰所记
西轩记
永乐十六年十月泰和南溪萧孟廉作室於其居之东偏以为燕休之所既成盛宾客以落之而问名於予予取其所向而名之曰西轩客或疑之曰轩之所以西向者盖局於地势而然其所固在东也夫东与西有隂阳之别东阳也其气温物之所以生也西隂也其气肃物之所以成也今子之名是轩不以其所在而以其所向不取其温然者而取其肃然者不亦异乎予曰予之以西名轩者非无取乎东也盖开门而望惟西之是见又安得取乎所背者而名之哉且西者东之对也气之肃然者乃其温然者之变物之成者所以为生之本也而又何异乎以人道论之仁即地之东时之春天之元也义即地之西时之秋天之利也君子之德仁为大然非义以制其宜则不为墨与韩者少矣故又曰君子义以为质今孟廉处而未仕也其施於家行於乡泛爱如墨不可也少恩如韩亦不可也夫亲疎贵贱轻重隆杀一以义制之然後其行无不宜予之名轩岂独取其向哉盖欲孟廉之笃於义也孟廉制事尽其宜而蔼然忠厚之意行乎其间则义而仁矣且义者其先君子之所服行者也今骈义传在焉予欲孟廉之笃於义以继承其亲孝也仁之行也苟义且仁则孟廉之德将不几於全矣乎名轩之意如此果足异欤其亦不足异欤客无以诘孟廉曰善哉子之言也余请得服膺焉未几予复官翰林不至西轩者久矣今年孟廉之子栾会试来京师且使告予曰西轩未有记请记之庶以成吾义也予思之无以异乎昔之所言者乃追録之以为西轩记
游武山记
武山为泰和之望其高可六七里其趾环三十余里扶舆清淑之气磅礴欝积乃蜿蜒东走为金华诸山始降为平地寛厚衍迤几二十里而县治在焉凡县之所以产奇才珍物者皆兹山之秀也自县城西北望之如龙跃如虎蹲方者如屏曲者如扆其隆然而起者如高人正士端冕而立於朝尊严重厚之势魁杰雄峙之状环县诸山无有也其中胜景十有四前代诸贤皆游览而歌咏之矣先四五年予以外艰归馆於南溪萧氏往来食息无不见山者屡欲往游焉不果永乐二十年又以内艰服阕将之京会监察御史彭君百链出按广东便道过故乡其侄士扬典教英国张公之家亦谒告归省三人私相谓曰吾侪非久处者也今皆欲省墓山下盍乘闲遂一游乎邑中人士素愿游而未得者曾用励袁叔景梁叔蒙叔车叔庄叔济士扬之弟士淳士英杨希章萧钰刘举善李浩刘鼎闻之皆奋欲往时九月七日也先戒秀才锺沔归南溪报萧氏兄弟以明日会山中诘旦予蓐食从百链士扬跨马出门冒大雾以往士淳士英皆步趋二童子载酒以从出西郭旧城逶迤行田野间雾气既敛衣髪如沐回视东方日已出数丈诸山在前襍卉满目红如丹渥碧如凝黛日光照暎烂然绮错引领望之盖身後而心先往矣及金华皆骑而登二君又下南麓省坟墓予则舍骑趋山下憇田家候二君不至乃先从士淳士英涉荒草披丛薄登天柱冈冈势雄拔秀整彭氏祖教谕君之墓在其下祔葬者盖累累然予周览行礼毕则循左山而下顾望二君始及山麓相与遥呼诸谷皆应又相期於沓壠予复上马先行至沓壠二里余拜予曾祖妣彭孺人先妣欧阳恭人之墓雨露之感实怆于心孺人则教谕君之侄女御史君之祖姑也良久二君从山脊下亦至茔域拜焉乃?长松藉茂草取酒而酌之酒三行望见同游诸君骑者步者载酒殽者凡三十余人如蚁附如鱼贯出没隐见林木间予三人因不复骑从石?循山半度荒崦至武山之麓二君从他道竟後予诸君见予来皆大喜举善以马相让又上数百步势颇斗絶予乃下马摄衣先登诸君继之皆谓宿愿得偿焉攀陟至佑仙观门外而南溪萧暨锺沔已先在闻人声与道士三四人具衣冠出迎道士黄与元年八十余红顔白髪肃予坐堂上饮茶毕笑谓曰相公贵人也乃亦好山水耶与之语皆历历可听盖与元尝隶京师神乐观习乐舞以祀上下神只既老而归故习见如此察其心亦淡然不苟为同异诚方外人也少顷二君至道士迎肃益恭乃导入殿上谒浮邱王郭三仙观壁上刘槎翁先生所画竹予先祖竹亭徵君国子学録萧先生子所题诗具在题殿榜者则予先考琼州府君也殿前堦下有大石二根据地中南北相距如熊虎突怒欲相抟然者退坐其上道士复取茶为献乃循檐过集仙楼下侧出观东松树间各就?班荆杂坐同游?少者取酒殽逓进诸道士皆饮食之然游山之兴勃勃然不可缓矣既罢欲行萧氏兄弟仲洁孟廉伯繁季广季哲率童仆具牢醴自山後适至复取酒饮毕遂行道人萧鼎仲前导出观门稍西去二百余步大石侧立道傍若偃半匏深广可寻丈而高如之曰此南岩石也由草径低出崖下高四五丈土正白泉水伏出草莽间散洒而下浮水面纚纚然明莹如隋侯夜光久之乃灭曰此真珠泉也又下百步为龙王洞相传有龙蛰焉视之杳然深黑水??鸣石间下灌稻田冬夏不竭复循故道西行至云峯寺故址败垣乱石野鼠穴其中灌莽深丛麋鹿家其内寺始建於唐重修於宋殿堂门庑因山势为高卑焕然华盛而今废矣寺後崖上巨石竦立几百尺有片石偃覆其颠道人曰此飞来石也以足撼之有声如皷叔蒙士英循崖而升撼之良然复攀缘而上折而南登虎鼻峯巨石崭崭相倚盖自下望之如圭植如笋立屹然在天半及临其上亦不见其甚峻絶也自虎鼻峯北旋至武婆冈下西向有石甃深数尺盖陶皮二仙炼丹井也旧云天欲雨有龟出游井中祷者以为验今水竭而龟不见云又西下为梵云庵庵废独孤塔尚存?西为风门石是为西岩道人言势险絶难陟降石啮人足棘鈎人耳且常为虎穴因不复往时秋气尚热百链烦倦径归卧观中予与衆升武婆冈遇峻处辄相推挽至其顶皆黄茆弱筱无大树四望清明极目力之所至凡数百里村落竹树烟云景物之态皆在舄履之下县南境诸大山隐然如一玦贑江西来绕县前东下而县东诸小山相掩蔽不复见其去县城内外官署民居浮屠老子之宫栉比鳞次皆可指数因相与叹曰真所谓壮哉县也不为兹游亦何能尽兹胜乎冈之北有石横出崖上八九尺阔不踰寻仞其下嵌空峭拔数百丈不可注视使人心目眩掉道人曰此陶皮礼斗石也稍下百步有二仙石室祷祈者常至其处叔蒙叔景三四人即侧足循蹑下求之予惮不往遂东下观望阳石石高丈余正东向相传陶皮二仙昔修炼於此每旦坐其上视日景行吐纳之术故成仙飞去然不能知其果然否也顷之叔景等至告予曰石室中寛可坐二十人此有蛇行小径可往保无他予终惮不能往孟廉弟孟勤亦好吟而喜游是日廹暮始能至深以不得偕行为恨乃列坐石傍历道其所游处惜犹有未尽而皆以事不可留士扬以下稍稍引去留者独予与百链四五人仲洁喟然叹曰前三十年吾家尚无恙诸父自运副公而下及锺沔之大父举善皆以文艺相高於时先生之祖竹亭徵君叔祖御史公刘槎翁先生与其弟东原公杭州通判杨公暨学録君皆笃谊而好游诸父皆尊礼焉幸一顾吾家即欵洽连日具酒殽设乐请游山中遇兴所适即留止举酒作乐箫皷之声出云端不知者以为仙也时佑仙云峯皆盛争迎致之觞咏必旬日乃已当时游山诸作皆在而先生长者不可见今吾兄弟复得相从为此游既不能无盛衰之感而诸公亦不能从容如曩时可嘅也须臾月出虫唧唧鸣草间萧氏仆告馔具乃请入宴集仙楼下百链问道士刘後峯昔所谓天灯果有乎对曰尝间师云有之盖冉冉自天而下赤而明既坠迹得之乃红叶也岂神仙变幻而为此乎今无之久矣予时甚困不欲饮仲洁孟廉数举酒相劝酬又使伯繁季广季哲孟勤夹予二人强饮之暨与沔以尝从游不敢逼但迭斟酌以进孟廉谓予二人曰幸与君有世好惜不能长与为乐也奈何深拒乃数为举釂欢动一座後峯亦使行童胡碧虚辈唱青天歌奏仙乐以侑欢然予醉不能详也观踞武婆冈下若负扆然惟南向空濶其三面皆深松密林夜分酒罢忽有风飒然殿堂铃铎皆振响羣鸟亦惊号林中客悚息而坐疑有异久之乃定遂解衣卧殿上戒僮仆五皷当发後峯私谓萧氏兄弟曰山中无此客久矣今幸有之道士独不能具一食乎必留之乃恐诸仆曰比虎多每日高乃可出仆以为信然不敢夙兴予亦昏睡不复省忆及觉日已上道士具盥栉请坐堂中酒六七行既饭而後去仲洁兄弟暨诸道士相送出观门曰先生兹游盖久而始遂当为之记使山中有考也予应曰诺既下山予与百链皆有不忍别之意而僮仆欣欣若有得道路观者皆叹羡知其为游山归也是冬予起复赴北京縻於职务数欲记之不暇然常往来於怀今年百链出按淮上士扬除国子监典籍暇日道及之以为不可复得予笑曰山水之乐固非奔走市朝者之所能兼也然予辈亦老且病矣他日倘得乞身而归则斯游庶可再乎因追记之以俟且以寄同游诸公而传诸观中使知予之不忘兹山也
惇本堂记
吾邑袁氏故仕族世居城西之汝南坊至叔景始营别墅於西郭故城下土地夷旷竹树茂美田园池沼四望连属迎其父仲先甫居之仲先甫端厚谨静凡世俗纷华之事皆不足动其心惟笃好树艺课僮奴日致力其中而杖屦从容閲视焉甚乐也归则坐堂上训诸孙使学曰学立身之本耕养生之本其何可怠哉因名堂曰惇本之堂今年叔景会试来北京为予道之而以记为请古者无无田之家亦无不耕之人父师少师坐於里塾而教之夫既有所养且有所教是以浮薄之风弭而孝弟之行成自秦以来兼并日甚贫者无一壠之田则僦耕於富者而岁入其利富人不亲稼穑而衣食以饶田制既废里塾亦弛逸居无教故日入於弊守礼服义之意少诡欺薄恶之习胜矣汉兴有孝弟力田之科以崇本抑末我朝因之益重游惰之禁盖矫积习之弊而复之於古数十年来日趋於盛以予泰和视之惰民废田无有也则他州县可知矣治化之美何其至哉然人有由之而不知知之而不能兼备者则仲先甫之达识笃志其可多得耶抑尝观夫世之人其家之所以兴与其子孙之所以贤皆祖宗示法于前然後子孙继之无乎前而能善其後者不多有也然则仲先甫之勤身殚虑如此岂直为一日计哉为其後者升斯堂思其名践其实服田力穑读书励行以自立於太平之世使人皆称善人君子则为袁氏之贤子孙而仲先甫之志得矣予家相距为?近数亩之田相接先人之遗书具在也方戒诸子亦致力於斯而予窃?而仕不得以考其成然今老且病矣他日倘乞身而归当从仲先甫往来於阡陌之间乐岁事之丰成观少者之有立相与鼔腹咏歌圣化以继康衢之謡而传於久远岂不美哉姑为之记以俟
顺庵记
予友郭公承名其藏修之室曰顺庵及来北京求予为之记会予有史事不果为久之公承得番禺教谕当之官乃复以记为请予因为之言曰天下之道大自父子君臣夫妇长幼朋友以至作止语默进退周旋之微莫不有理焉人之所以为人而无愧于上下者顺是理也夫理出於天具於人心而散诸事物非若声色臭味之有以动人而人必由之而不逆者盖为人之道当如是也然则人伦日用之间有拂乎理者则非所以为人矣孔子曰人之生也直盖谓此也虽然人皆有是理而或不能由者气质之蔽物欲之害也故圣人有教焉教也者裁其过引其不及使皆顺乎理之正而无悖者也则夫教者其任岂细哉譬若为器然器之大小美恶视其范故欲化民成俗之君子必责成於教官而任夫教之责者必当先有诸已人之可使顺夫理由吾之不悖以表率之也五常之道万物之宜有一未顺焉而欲学者之不悖不可得矣然世之倒行逆施者常比比也若予公承之所以名庵而自勉者其知所谓立本者乎勉哉公承必期无愧于上下而有以化民成俗然後为师道之成若衎衎施施顺乎流俗之所喜而拂於理焉吾知公承不为也故为着其说使掲於庵之壁以为记
荣养堂记
河南按察佥事刘咸士皆予同邑人也其父仲良甫与其母皆几七十矣士皆数欲迎致河南以其?敬养焉辄报之曰吾老不能远涉以就养尔善事国家使吾得安於田里醉饱咏歌以自乐贤於日食三牲远矣士皆谨奉教不能忘然终以不得致养为慊会朝廷诏下凡亲老不克就养许分?奉於家士皆大喜即分其?之半使诸兄弟请於乡邑以备养邑中长老皆为仲良甫荣之乃相与名其堂曰荣养之堂士皆来京师道其事求予文为记予惟古者人有常业皆足以事父母然犹贵於?养者盖欲以得於君者为亲荣毛义府檄摄令耳非朝廷之命?厚位尊也然其喜可见者盖为此况受天子之命居显位食厚?如士皆者乎则其荣可知矣虽然欲养者人之同心也然而有得不得此则繋乎天予邑仕者殆数十?皆足以及亲而多不待养能如士皆无几人盖人之所欲与天之所与者适相值则斯堂之荣岂偶然哉昔者先王之劳使臣也以其勤於王事不得养父母探其情而歌咏之此所以感人深也四牡之诗是已今士皆当风纪之任为天子按察一道吏之贤否民情之休戚皆得上闻而进退罢行之虽不得躬事其亲而得分?为养曲尽其情如此国家仁厚之泽远过於成周岂非遭逢之幸哉则士皆所以图报者当何如其至也亦曰尽其职而已矣尽其职者莫严於自治盖其身正斯可以正人使一道之吏治皆宜其民皆安且乐则职斯尽矣忠孝兼备此固仲良甫之志若然则士皆不独以?为养以志为养也岂不益荣矣哉今制藩宪大臣满九年无玷缺者皆封赠其亲士皆有名於河南今亦将九年仲良甫之进於荣显可冀也故为之记以俟
审几斋记
月池彭原宏先生与予先公为内外兄弟相好也尝请名其斋居先公名之曰审几且为书二大字使揭於楣而未有为之记者先生不鄙予使记之予辞不获则使予子?以书速文甚勤先生行尊而德修顾予小子何足以辱命然不敢终嘿也乃强为之言曰人之所以贵者以具是性也性无不善然既寓於气则有时而不善矣是以君子致察焉致察者何审其几而已几者何事之始萌意之方动善恶之所由分也於此而审之其果善乎果不善乎善者行不善者止则事皆天理而不失其可贵者矣此曾子子思之所谓慎独周子所谓几善恶者也君子上达小人下达盖决於此尝究而论之性之所有者仁义也仁义之实事亲从兄是已孩提之童无不知也及其血气既胜私意一萌不知审察而防范之肆其恶之所至父子相夷兄弟相贼其祸有不可胜言者推而至於万事莫不皆然其始也一念之失而已燎原之火起於萤爝之微决堤之水始於蚁穴之漏呜呼可不慎哉此君子所以尽其心也先生温厚和平言动必以礼其在宗族乡党未尝以非道加诸人故人亦无怨恶之者其能审於善恶之几而无失也可知矣今年已六十九而惓惓以记为属必使予致一言非好修不倦之君子欤惜予不足以言之也姑以是复先生以为记且与乡族之为士者共讲焉
奉亲堂记
杨氏於泰和为大家自宋以来已有名衣冠文物之懿他族罕比其始居县治之东西至元季乃散处焉其居高壠者犹以声望临一乡高壠之裔有曰敏德知读书为善而笃於事亲治所居堂而名之曰奉亲之堂所以侍其起居承顺其顔色调适其饮食衣服之宜者无不尽心焉今年春以父命输税来北京既毕事矣乃以堂记请於予予家县城西去高壠四十里而与其父彦实君相好见敏德之孝如此则予心安得不为之喜乎忆予尝过高壠而观其所居之胜羣山蔓延绣列绮错环之以乔木带之以长溪腴田深池弥亘乎四望大抵多杨氏之业也则敏德所以奉其亲之口体而娱悦其耳目者盖有其具矣然养其身固难也能不违其心又难矣孔门弟子之能孝者衆而莫有过於曾子则孝其亲诚有大於口体之奉者是故敬其所敬爱其所爱述其所为之事而继其欲为之志君子宜务此矣虽然身者其本也父母爱子之心岂有穷哉痒痾疾痛举切其身吉凶荣辱休戚系焉不能爱身而自陷於淫僻以忧其心而隳其令名则何奉养之足乐哉是故一出言而不敢忘父母则必无非道之言一举足而不敢忘父母则必无非理之行善积於身行於家而达於乡党州闾身享其安父母受其荣充而行之而益尽其大者焉则虽啜菽饮水其亲乐矣况肥甘轻煖之充备者乎予诚爱敏德故愿以是为记古之君子亦人也在乎勉之而已敏德其勉乎哉
惠宣堂记
云南去京师万余里盖古荒服之地也我太祖皇帝既平天下不鄙弃其民命将出师往抚定之因其旧设府县以化诲焉而临安实为大府其所统四州五县九长官司有地千余里古公侯之封不过也而昔之为守者率因陋就简廨宇库敝不足以称一郡之望洪武十八年通判许君始来是邦乃撤而新之门堂廊庑库廏庖湢燕嬉之居寝息之舍靡不毕备蔚然改观远迩懽庆历三十余年而莫有缮治者於是稍稍颓敝永乐二十年知府陈侯自思南改临安始至问俗之不便与事之不治者次第罢行以利民周视廨宇大惧益废坏不可治乃修其敝漏补其缺败择其腐者而易之然材取於山力取於凡役之在官者而郡人不知扰既缮完矣名其公堂为惠宣之堂盖曰天子之恩惠由是而宣布之云耳今年春以述职来京师因请予文为记将刻之石以贻久远予谓陈侯可谓知本者矣夫天子有惠下之仁而不得亲布於民故择守令而任之是岂私於守令哉凡寒欲衣饥欲食幼者欲长老者欲安寃抑者之欲得其平劳苦疲顿之欲得其休息者皆於守令乎望矣此设守令之本意也然令有不职守得以劾去之无难也是一郡之休戚系乎守也明矣然则为守而能布惠以逮下非其职之宜也哉厥今为府百数十为守而皆能尽职以惠下予不得而知也独推陈侯之心如此则临安之民受其惠可知矣夫既能尽职以惠下而又昭揭以贻後後之登斯堂者而视之不惟知前人兴作之功思葺治於无穷而皆思尽职以惠下则临安之人受惠於久远者皆陈侯啓之也故予乐为之记陈侯名礼字正言予同邑人以进士发身许君先为贑州知府左迁为通判于临安皆有文学才行闻于世云
耕读堂记
入泰和北门市中百余步曰具庆坊从其下折而东几五十步有堂焉予友萧所耕之居也所耕有二子长曰钰为乡贡进士次曰琚亦读书为学所耕勤治其家无世俗之好有田若干亩在北门城外皆上腴躬率二子课僮奴耕植其中稍暇坐堂上二子展卷吟诵所耕凴几而听之其意盖甚乐也因名之曰耕读堂堂在居室之右宾客往来者皆止前堂独文学之士得至焉予家居时常过其父子即请予坐其中讲论之暇辄出酒献酬又使其孙翰捐拜擎跽以劝客必尽懽乃已勤厚之意真实之情蔼然可尚也间尝以堂记属予予未暇作及来京师思所耕父子而未能忘也乃为之记曰古者无无田之家亦无不耕之人而闾师塾师之教相习也彼既安于农亩而不昵于市习故能养其德性而成其美才是以俊髦之士多有焉此邦家之基而比屋之所以可封也及秦用商鞅废井田之制富者连阡陌贫者无一壠之植故人无常业而丧其良心及苏秦辈出鼔其邪说以攻战诸侯荼毒海内其祸皆本於此也至於後世以四业限民曰士农工商於是为士者贱耕稼为农者废学问贱耕稼故不通衣食之源率虚浮而无实废学问故不知礼义之方率粗鄙而无用无实者多近利以败名而不知自守无用者多降志以屈已而不知自立其所由来也远矣故君子论王政而必本於孟子之言盖确论也所耕父子既勤於耕稼而又力於学问其亦古人之用心也欤其所以养其德性而成其美才者岂常人可比哉虽然泰和之秀民盖多矣其勤於耕稼者亦不少也使人人而力於学焉则仕者皆知小人之依益有以厚国家处者皆笃於君子之道益有以隆风俗其美又非他邑之可比矣故为记耕读之堂而并致其意焉亦予为乡人者之所愿也
綉峯书阁记
王生祯者金谿人予同年王公时彦子也生以父命治屋於綉峯之下以便学而学宫县治夹焉峯之势高圆秀整岌然如端人正士冠冕而立於朝每春气既至花卉繁盛日光照暎五色明绚扶舆清?之气盖萃於此生既作重屋以聚书日吟诵其间期至於学成而後止今年省觐来北京其兄监察御史裕名之曰綉峯书阁生以予为父执也来求文为记嗟夫生之志诚可尚也哉书者道之所寓也圣人之道不行于是载之书故学者欲求道必本於读书然必有以庇其身而快於其心乃能究圣贤之微言以探道德之至奥不然而能笃志於学者盖鲜矣宜乎生之为此也然予尝观之书之所载其为言也博矣生之求之亦知所务乎君子之学莫急於为仁圣人之道莫有大於仁者而行之有本焉本者何孝弟是也生之所务宜莫切于此始于事亲敬兄推之以忠君悌长又推以仁民爱物而至於不可胜用则读书求道之功至矣读书而不至是奚贵於读哉虽然君子之藏修游息皆学也生不见綉峯乎其安重不迁者仁之体生物悦茂者仁之发也学宫则教之所出县治则政之所由行也教也者欲人之事亲敬兄忠君悌长仁民爱物而政者所以正人之不能是者也皆仁也生之接乎目者皆足以资于学而持之以必为之志加之以不已之诚则其成也可必矣生之父置生于此诚可谓善教也哉世之读书而不务此者有矣欲累之也君子之所病也生之质愿恪简静庶几不逐逐於外者故予以是望焉生必勉之母亦为君子之所病也是为记
笃爱堂记
长沙令廖子谟予故人潜作先生子也始取进士入翰林为庶吉士以聪敏能文章得名既而愿宰邑以自効乃授頴上令改之长沙长沙大县民罢而事殷其弊之积久矣子谟疏烦抉滞一以恩惠抚民民皆说从凡其所令无不如志绩用有成藩宪二司及朝廷之达官显人有事於长沙者莫不誉之会命下审核守令之贤否於是廵按御史藩宪大臣列言子谟能爱民有清正之行其治绩出侪辈士大夫闻之皆以为宜去年冬子谟述职来北京予与语及之子谟谢曰清正爱民令职也生勉焉恐未至何敢以累称数予韪其言而嘉其志将归则来告曰退休有堂而未名敢以为请愿先生示教焉予名之曰笃爱之堂夫令有地方百里百里之民辟若其子也虽有愚良之不同然以父母之心视之一於爱而已爱之则必思所以惠养之是故清其心正其谊而去其为民害者皆原於爱也古之循吏盖如此彼残害其体肤困苦其心志劳弊其力而殚极其资病之不恤而惟欲是从无爱民之心者也此尹赏刘澡之徒所以见讥於後世夫爱者仁之施君子固厚於仁矣孟子所谓天爵莫先于此子谟以能爱民驰誉于上下既有仁闻矣宜益加厚於仁爱之入人愈深民之被其泽愈博则天爵益修天爵益修则人爵之显者舍子谟奚适哉予故以是名堂而又为之记庶几进德之励云耳
画苑记
予泰和山水县也县北皆坡陀小山秀列而内向若扆然小山之外稍远则山颇高势益雄秀城南为龙洲贑江走其下江之隂长洲横亘洲外为小江江之外亦多平冈曲阜南尽县境则多大山联络乎东西登快阁望之周回三四百里隐然如大环其中皆平田沃壤民间错以居修竹茂树列植交?游人之往来耕夫樵子之作止风帆浪舶估客渔父之上下牛羊之散牧汀芜沙草之暎带禽鸟之戾于天泳于川者皆回翔而自得四时朝暮雨阳明晦其景物盖无穷而皆予之画笥也其接于目者岂不快然足乐哉及来京师居禁近职华要昔人所谓如在天上予得滥处焉信莫大之恩非常之遇也间尝思之人之出处有不同而其所乐亦不可得而兼有然乡邑之旧虽欲忘之亦安得而忘之哉故人张子俊知予意曰是不难当使公兼得也廼时时为写之山川景物大小毕具东瓯谢庭循又为作仙人二皆浮游汗漫中曰是盖逍遥于尘俗之表者积十余年得四十幅廼命工装潢成帙公退无事时一玩之昔之所见彷佛在目超然而神会怡然而心畅於是使予得山林之乐於京邑之内而遂其所乐者非此画也耶然复念之吾邑之山川景物自昔视之有足乐者今去之久矣其盛衰荣悴有不可得而知矣夫固繋于为县者何如也果得贤者而临之其政之仁足以得民和致天泽草木昆虫当益畅遂山益秀而水益清其可乐加焉而今之所闻异于是则凡昔之可乐者将不为忧伤慨叹之资乎邑之人将不有羡夫逍遥之游者乎故因记斯画而并着之亦以见吾意之惓惓於吾乡也
孝义堂记
孝义堂者江隂朱熊维吉所居之堂也堂而名之以孝义者何所以着其善也何谓孝盖其母尝病笃医弗能愈维吉吁天请以身代再刲股内和药以进疾乃愈兹其所谓孝也何谓义岁尝荒歉维吉念民食之艰而亲之心弗乐也出粟四千石以归有司赈给之民用不饥而其亲欢焉兹其所谓义也朝廷既宠褒之江隂士大夫於是取以名其堂维吉来谢恩阙下因谒予告曰熊之所以为此者诚为亲发也岂欲以自表哉而吾邑士大夫乃用以为名熊不得辞则愿学以副其意先生幸赐一言熊得服膺焉为惠大矣嗟夫维吉子知天之所赋於人者乎天之所以赋于人者莫大于仁义仁故能孝於亲义故能急於民皆天理自然之施也天下之人莫不有是心宜天下之为亲者无不乐而为民者无不遂矣然而亲有不乐民有不遂者私昵之情胜爱吝之意笃也率是而不顾则仁义之受于天者安得不为所贼哉今子於亲而能尽其情於民而能厚其施天之所赋者可谓不悖矣以是名堂不亦称情也哉然尝闻之君子之道当充类以极其余不以所至者为足也是故孝虽始于事亲充之以敬身而成亲然後为孝之至义虽急于赈民推之以制事而宜民然後为义之尽子欲有以副名堂之意其尚加勉於是哉曩予闻子之孝而见於吟咏矣今七八年而子又以义闻是子之进善不已也进而不已则他日之见当又有加于是者矣姑为记斯堂以俟
素轩记
江隂陈安孟寛名所居轩曰素轩因其友礼部主事顾谦来求予记曰孟寛为其邑富家然性淳质躬节俭赀虽饶裕未尝用以自豪今之所居其栋宇户牖非有丹碧藻绘之观凡几案诸物之陈于中者亦非有雕镂靡丽之饰至於饮食衣服非必天下之珍奇然後能适于口而宜于身盖取足焉耳任其天性之真而不汨於佻巧之习其为人如此于是取以名轩名之者何盖汤盘周鼎之义庶几久而不变也嗟夫孟寛诚所谓好修之士哉夫好修者恒重乎内而轻乎外重乎内者不以已性之善而为外所移也轻乎外者不使物之在外得以动乎吾中也彼居处服用诚何足计哉而人不为所累者或寡矣孟寛泊然安其分之正澹然率其履之常而不迁於外物谓非好修之士其可耶周易之贲其文可谓盛矣六五之所以终吉者以其惇本尚实得贲之道也惇本尚实而终吉则逐末浮诞之不能保其吉可知矣予於是岂独嘉孟寛之好修而已哉知天之佑之可必也抑尝观於古人矣穴居而野处篑桴而土鼓燔黍而炙豚其至德纯行诚有不可及者至于後世居室之壮器用之周服食之备皆已过於古然侈心日滋而德则未至无怪乎其终吉者之少也孟寛名轩以此不亦古之心哉勉而不已其获吉有已耶今以发粟赈饥特勑宠褒为义民皆履素之余也予为之记而牵联书之亦以风夫未能然者
孝义堂记
正统六年上在位七年矣四方无虞万物咸遂尚虑有水旱之灾诏有司积谷以为备闾右之民感天子之仁皆争出粟以佐官有至二千石以上者朝廷降勑旌之为义民劳以羊酒而给复焉江隂周珪孟敬与兄孟德谋曰先祖有美而弗知不明也知而弗传不仁也昔吾祖伯源公惇德乐义以大其家敷施於人博矣吾父继之而弗克永世今吾兄弟幸而有余积皆祖考之遗也生既未尝沾一命之荣死又无以垂不朽岂非为子孙者之过哉即白於廵抚侍郎周公愿出粟六千石以归有司俾自为敛散庶几斯民永有利焉以是为先祖请命使得假宠於地下子孙实嘉赖之周公重其孝义具以闻天子为遣使持勑追号伯源为义民而旌赏孟敬亦如令江隂士大夫遂取孝义名其堂孟敬来京师谢恩阙下退而告予以名堂之意且以记为请忆前刑部侍郎段公时举为予言周氏有诗礼之训家虽富未尝用以自豪振人之急甚于为已岂惟细民恃之以不饥凡官府有所趣办而未之能得者多资仰焉予识之今识孟敬而观其所为与其祖之德信夫善无不报而仁者必有後也抑闻之孝为行仁之本孟敬之义乃所以为孝孝莫大於成身与成其亲成身成亲岂有外于仁义之道哉孟敬于是二者既知所务矣尚益充之使仁义不可胜用然後为至易曰积善之家必有余庆积之不已则福之萃於家亦岂有已哉孟敬勉之
抑庵文集卷二

[book_title]卷三
钦定四库全书
抑庵文集卷三　　　　　明　王直　撰
记
世直堂记
翰林侍读周君功叙名其故所居堂曰世直着先德也周氏世家吉水之磻州以诗礼相承而多以直道自奋不媕婀取容异乎孔子所谓鄙夫者盖君之六世祖伯寛仕宋直宝谟阁历诋贾似道奸邪且约左史徐麟仲极论之麟仲不应伯寛知事不可为弃官去元至正中修三史君之曾祖以立由乡贡进士被荐入馆阁上书当以宋为正绕而附载辽金事议论剀切大臣格不用遂拂衣竟归君之父岐凤永乐中尝为汉王府纪善王有夺嫡意作宝贤堂招致匪人与共事纪善作宝贤堂箴以献思格其非心王怒诬以事必欲寘之重典赖朝廷之明止出为长洲教谕後二十年而王竟以逆亡呜呼三君之所立者如此非世以直道自奋者欤夫爵?者人之所好也苟循其所好而必欲得之非默以自存则柔屈以取济安能开口论事无所顾虑哉惟学道之君子言必顺理行必由义苟自反而缩则浩然直前以信道为事穷达祸福一不以介意其有功於世道人心岂小补哉若三君子盖是也世之有偶一奋励困约而不悔者矣及其子孙廼或惩而不敢为若至于累世而犹奋励不悔今於周氏见之非所谓世济其美者欤记曰先祖有美而不知不明知而不传不仁今功叙掲以名堂思表着於後世贤矣哉其用心也夫理义之在人心虽百世犹同也周氏子孙其善继之使後之人有述焉则斯堂也岂不光远有耀哉功叙求予记故记之
怡夀堂记
夀出于天人之所同欲也是以孝子之爱其亲则必以夀祝之然既夀矣而无以悦焉则虽夀奚乐哉故得亲之夀既难而悦亲尤难桃源萧承伟作堂以事亲而名之曰怡夀盖能知乎此者也萧氏居桃源为大家赀产之富豪杰之望吾邑之东南莫先焉予家食时尝过之见承伟之尊甫德贯端厚坦夷好礼而尚义有长者之风时承伟尚少最循循谨饬名能守家法服庭训心甚重之相去二十余年承伟来北京告予曰生之父母老矣而皆康强无恙生思所以悦之使享其夀於无穷此堂所以名也愿先生为之记而因示教焉予曰子之志美矣凡子之所以悦其亲使安於夀考者予能言之衣服之轻煖饮食之肥甘凉台燠馆之华使令之人之闲习翫好之物之丰美凡他人之所不能备者子皆能备之是可以为悦矣然非其至也曾子曰孝子之养老也乐其心不违其志孟子曰悦亲有道反身不诚不悦於亲矣此非子之所宜务哉子之亲之志盖愿子为君子也君子之孝莫大乎敬身子言必循理行必由义而不至殆且辱焉此之谓敬身反而求之凡言之循理行之由义而无不实焉此之谓诚身如是而奉之以前之所云者则岂徒悦其心将无所不乐矣悦乎内乐乎外心安而体舒气和而祥应则子之亲至于上夀无疑也世之人能养者有矣而忍为非义陷其身於刑辟且以羞辱贻其亲贤者之所鄙也亦子之所宜戒也承伟喜曰敬闻命矣生敢不勉遂书以为记而使揭于堂之壁
望亲楼记
欧阳允乾丧其母王氏孺人葬于其居之南羊石渡于今盖廿年矣而其尊甫年九十余尚康强无恙允乾尽事父之懽而悲母之不见又以其葬虽近而限于大江不得朝夕墓下以尽慕恋之私廼作楼于其居之西以望焉风雨霜露之时昏定晨省之隙登楼而望之盖有无穷之感也间过予道其事而求文以为记嗟夫允乾可谓能孝者矣夫君子之于其亲生则敬养侍其起居顔色衣服饮食而不忍少违焉及其死而敬享也思其居处笑语志意乐嗜俨然如或见焉如此而可矣允乾犹未足于心而又望其墓墓也者体魄之所藏者也情於是为甚矣盖于其始死而复也固望其反诸幽虽未反也然形犹可见也及其殡也形不可见而柩犹可见也既葬则无复可见者矣而犹不忍决忘之尚慨焉以待其反也然则终不反矣所可见者墓而已矣孝子之心於是为至隐故予於望亲之楼知允乾之心为甚悲者如此虽然孝非止于慕恋而已也孔子曰立身行道扬名于後世以显父母孝之终也故予愿有述焉夫君子之所重者言行而已一举足而不敢忘父母则违道之行无有也一出言而不敢忘父母则非礼之言无有也言而当理矣行而中道矣则足以贵重其身而显荣其亲岂非孝之大者哉允乾勉之他日尚有纪焉使乡人有所取则也
爱竹堂记
吏部主事杨君应春有堂曰爱竹述其所以名堂之意求予为记其言曰吾世家乐温乐温之最胜者曰大城大城之河东有山屹然临于河者白崖山也山之下土地旷然以饶廼吾先人之居在焉惟先人实有令德而未享荣名故退居于此其於物无所好而独好竹故所居必种之今竹日长茂而先人不可见此吾所以爱之而不忍伤也又曰竹之多仅十亩而居在其中其高下疏密径连畛接此吾先人之所经营布置也长夏烈日垂隂满地绿云布而苍烟绕此吾先人之尝偃息以休也良宵暇日嚣尘不惊微风徐来清响互荅若蛟龙之吟鸾凤之音此吾先人之尝啸歌以相和也则吾何能忘情於竹哉又曰堂之名非独以明吾志将以贻後子孙使不忘前人庶几久存而不坏也先生幸为记之嗟夫此君子之孝也可以书矣其慕于亲也深则念于心也笃念于心也笃则施及其所好而不忘夫召伯之甘棠韩起之嘉树彼偶一寓焉而人犹爱之况乎亲之所好哉是以君子之于其亲思其居处思其笑语与其志意乐嗜思之至则僾然而有见肃然而有闻今杨君之于斯堂也不徒竹之见盖有以见其亲之往来徜徉于此矣宜其甚爱而难忘也虽然爱其所好则当思其所以好凡物以类合者也夫其所以好竹者非以其虚心劲节贯四时傲霜雪而不改故耶其德盖有如此者矣杨君以才学自奋蔚然有声于当时其尚以先人之德加勉哉虚心以穷理端操以临事则不惟能思亲将显其亲于无穷矣故周诗曰绍庭上下陟降厥家杨君以之其曰夙夜敬止者则予所以进杨君之意也杨君勉焉後之人复以其心为心则竹之植于此将久而益盛斯堂之传于後又岂有穷哉故为之记使寘于堂而以告其後之人焉
虚庵记
河南佥宪刘君士皆名其藏修之室曰虚庵曰吾欲虚吾中庶能有受也来求予为之记予未暇作士皆求之不厌则告之曰虚之能受子既知之矣其亦观于物乎彭蠡江西之水会也春雨时至百川皆溢蔑洲渚冒原隰其势浩然不可得而御狂澜骇浪冲屋发木漂沙决石汹涌泙湃越千百里以至乎其中泊然受之而无余非以其虚故耶至于海则又有大此者矣盖淮与济至焉江发岷山亦至焉河之出于崑仑者又至焉其他殊流以达于海者尚多然海固未尝盈也岂非其虚者大故所受者广耶若夫天地之间人与物不可数计也而人有圣有贤有善恶文武寛鄙细粗不同物有飞者有走者有仁厚者有搏噬者有猛而难制扰而驯者其类亦不一然并育于其间而不相害大矣哉天地之能容物也使於其中有所窒塞障碍则水失其归物失其所安能?育如是哉人之心亦然天下万事万物之理无不具以其虚也是故平居休休然不以物累之事至则兼受广纳因其宜而顺应焉及其已也则亦休休而已矣此圣人所以尽其性之全体大用而无愧于天地也下此则随其虚之广狭而多少受焉若彭蠡之与海也使其心有所累则梏亡是惧安能受耶今子之欲虚以受也其直为彭蠡乎抑将为海乎抑效其大者乎去其所累而充之充之愈至则其受也愈无穷此固君子之志也惟在勉之而已士皆曰诺请书以为记庶朝夕览之以自勉也廼为之书
积庵记
予友浙江按察司佥事郭公绪以文学政事称于时名其藏修之所曰积庵盖有进而不已之意焉求予记之予与郭君相好三十年其志盖与予同也则予于积庵其可爱一言乎廼为之言曰君子之学致其广博固难矣然造其精微之极尤难也盖天下之事自洒扫应对进退作止修身正家居官临民君臣父子之重隂阳鬼神之奥万事万物之纷糅莫不有理焉精研其义至于入神则知之至矣知既至则循而行之操之坚履之确达其当然之则而尽其所以然之故则行之至矣知之而无所遗行之而无不当则岂徒为士人而已此曾子之精察力行积之之久而悟圣人之一贯者也学之道既如此矣而进必以渐焉盖自近以及远自流而徂源始于积累之勤而终于从容自得之妙孔子所谓志学以至从心所欲不踰矩者非此之谓乎是以君子贵乎学而积之以不已焉知之既至行之又力则此心之全体大用廓然尽之而无余而可与天地参矣於乎此岂一日之积哉尝即天地而观之自撮土之多以及其广厚足以载华岳振河海而万物无不载也自昭昭之多以及其广大足以繋日月丽星辰万物无不覆也故人病不学学焉而累其功亦安所不至哉郭君之学充矣而又进焉则道德厚积于其身而大发于事业至于享福?荣名以光前而裕後亦其效之必至也予不敏诚有望于郭君故为之记以相其志云
太平府修学记
国朝混一宇内于安养斯民既尽其方而所以教之尤笃是故学校之设徧天下虽遐陬僻壤莫不有之况於畿内之地哉太平南京畿内郡也洪武初诏天下立学为郡者因宋元之旧稍加修葺以应诏历岁滋多缮治不继正统五年陇西杨侯士敏由监察御史出为郡始至谒先圣周视学宫惟大成殿明伦堂颇完壮可以久余皆凛乎欲压也因叹曰学校教之地也而弊坏若此奚可不治然未暇及之踰年政务修举民心协和廼与僚佐议修学出俸资为倡官属皆悦从当涂令上虞张嵓请专任其事衣冠之族殷富之家各以轻重来助费用有度劝督有方工善材良并手偕作殿堂瓦甓有破缺者藻绘有漫漶者悉撤新之务坚密华好更作殿前两庑戟门棂星门讲肄之斋会食之堂库庾庖湢皆具焉屋总若干间圣贤塑像章服如制尊严粹美式称具瞻修泮池池上为桥甃街道以属之又为外门掲泮宫贰字以表焉规模宏远有加于昔经始于正统六年某月某日而以正统九年某月某日毕工是年夏经历刘涣予邑人考绩来京师为予道其事而求文为记曰是役也杨侯挈纲维于上张侯任规画于下故能有成功而诸生得于此讲学焉愿为之记以示来者俾皆勉于学以毋忘侯之意予观古昔圣人所以教养斯民者岂有异道哉易其田畴薄其税敛所以养之也父子有亲君臣有义夫妇有别长幼有序朋友有信所以教之也我太祖皇帝定鼎金陵於畿内诸郡蠲租税省力役以厚其生建学立教又首及之明天理厚人伦以正其德列圣相承皆用此道恩泽之入人也深夫天下之郡不能皆蠲租省役也为长吏者又或不知以兴学教人为务然有志之士力于学问以成其德达其材者不少也今太平之徭税不异于昔而学校又新矣邦人子弟游於斯者亦何其幸哉父兄之所教诏师友之所讲论当何如用心也仰圣贤之德容而讲其遗训循五常之性施之五品之伦本于身行于家达于乡党州闾使皆兴于善由是发为文章措之事业以致君而泽民则无负学校之教与贤守令兴作之心若徒饱食佚居以自快而无适于用岂所望于学者哉而亦岂学者自重之道哉故为之记使刻诸石以告焉
世德堂记
君子之所以植其家者盖必有本也本既立矣然後能光显其前而昌大其後理之必然无毫髪爽者昔宋之时晋国王公以直道事太祖太宗宁使其身不进于显庸而子若孙则为贤相良弼享其福?荣名于悠久三槐之堂至于今称之此岂偶然者哉盖以德为之本也今予于工部尚书王公见之公名来字原之慈谿人世以德义着闻我太祖皇帝即位之初求贤致治天下之士德足以为用者皆举而用之于是公之大父彦贞以明经起为国子学正拜卢氏令子尹发举孝廉任广东参议尹实由经明行修出为中书舍人衡府长史尹和永乐中以贤举任金谿知县尹哲则以文学荐宰石城文行政事皆有誉于时其继而兴者则公也公金谿之子初为御史超拜山西参政累至都察院右都御史今以平蛮功又陞工部尚书其英才令德表然为当世名臣先是以旧居之隘也命长子铎于骢马桥南改创焉居既完诸子请名其堂公曰吾非先世之德不及此宜名曰世德之堂尔子孙其善继毋怠邑之人则曰桥旧名骢马以县人宋桂锡孙为御史名也今王公为都御史祖考皆赠此官实有圣朝之锡命宜改名桥曰都宪桥衆皆谓然遂以名之于是公以书来北京属予记予闻之苏子曰国家之兴必有世德之臣共天下之福盖上有仁义之施而下有诗书之泽其所积者远也王氏自学正至公将百年父子祖孙世济其美今公之弟鼎又自御史擢拜江西佥宪福庆之长盖源源未已皆世德之应也以是名堂不亦宜哉晋范宣子谓其保姓受氏由虞夏商周以来显荣光大自以为不朽而鲁叔孙穆子则谓之世?惟立德立功立言可久而长存王氏之所立盛矣子孙相继益笃念不忘则斯堂之名着于久远可以世计哉用是书于堂中以勉其为子孙者
蕲水县乡贡进士题名记
国家於郡县皆立学择其人之秀者使之学乎其中妙简师儒以任教事而郡守县令饬励焉务有以成其德达其材藩省每三岁则兴夫贤者能者而试之其得名荐书者谓之乡贡而升之礼部礼部会试而取焉以奏之天子而对扬乎大廷然後谓之进士在其选者盖荣矣今之取士不止于一途而惟重学校尤莫重于进士之科岂非养之厚教之备择之精故耶然天下之学多矣其人之登名荐书取进士効用於当时垂裕於後世者已不少其或历数十年而无一人与于是者岂独其人之咎哉教之不笃饬励之不至也蕲水黄州属邑环其地皆有山惟兰溪一水绕县治以达于大江故其风气完固民俗醇厚悦礼义而好诗书国朝兴学以来士之名荐书取进士者未尝乏然其间有隆有替则系乎师与令之贤与不贤耳正统已未番阳胡侯奎举自教官来为令既施惠于民而尤加意学校尽其所以饬励之道而士益知奋相继以科目显胡侯又思振起於将来考求前进之士得元刘复心以下至于今若干人尽刻其名于石而立之学宫曰後之览者必当有所歆动而思继述于无穷胡侯之心何其至哉夫立学以造士而以科目进之使得位行道士而遇此可谓非常之幸也当夙夜匪懈诵圣贤之微言求其所以善乎已而裕乎人者庶几不负朝廷教养之意与胡侯劝勉之心而刻名於此者将继继无已而亦永永有耀矣虽然予闻之屈子曰善不由外来名不可以虚作屈子楚之先贤也其言之可法当益信于楚勉尽其实岂非为士者之所当务哉胡侯求予记故为序以告之
贵州宣慰使司重修儒学记
国朝受天明命混一海宇其所以教养斯民一用圣人之道故虽荒服之外裔夷之区莫不服诗书循礼义治化之盛盖自唐虞三代以来未之有也贵州去京师万余里古荒服之外裔夷之区也德威所至无思不服太祖皇帝不鄙夷其民既设贵州宣慰使司抚治之又欲使皆复于善诏立学以教焉由是贵州始有学盖洪武二十六年也学在贵州城之东北隅有明伦之堂堂前辟四斋以为讲艺之所而未有庙洪武三十五年贵州都指挥金镇汤清始为大成殿翼以两庑奉圣人像于其中羣贤陪位以次序列春秋严祀行礼有所缭以周垣前为棂星门规模备矣然两庑犹草创永乐十六年太宗皇帝绥靖诸夷郡县其地置布政司于贵州以统之又设按察司以纠夫治教之不如令者布政使蒋廷瓒周视庙中叹两庑弗称廼取材新作焉历二十余年凡三缮治而後庙中始完美如制今又二十六年矣其棂星门日就颓仆庙中殿址亦有塌然圮坏者藩宪大臣皆有意修治适监察御史溧阳杨君刚廵按来贵州谒庙之日慨然兴叹属按察副使济宁李君睿为之图於是按察使莆田林君某副使束鹿朱君理佥事番阳屈君伸戴君诚布政使永春易君节参政钱塘严君恭参议嘉禾汪君泳淮阳顾君理皆出俸金以举事而都指挥张侯鋭洛侯宣侯君义张侯仁张侯景宣慰使宋侯斌各以资力来助乃伐木命工重造棂星门地之圯坏悉以方石砌之凡盖瓦级砖有破缺者藻绘有漫漶黟黑者皆整饬华好又建尊经阁于明伦堂後以藏朝廷所赐五经大全诸书作石塔二于堂前仿唐进士题名鴈塔之义有自科目进身者则题姓字于此示激劝也作二石柱于棂星门内泮池上以为之表经始于某年某月某日而以某年某月某日讫工向之弊者皆易而为新昔所未有者皆有焉高明壮伟他学莫之先也嗟夫学校教之地也其所以为教者因人固有之善而明之自夫伦谊之大以至日用事物之常使必循其道而皆有得焉由是发而为文辞推而为事业然後教学之功成贵州之入职方久矣朝廷教养其民一切不异於中州今诸君又大新庙学诸生之游于斯者仰圣贤之德容而兴其向慕之心诵经传之微言而致其学问之力朝夕不懈以迄于成功则庶几不负乎此若徒饱食逸居而已斯不有愧于心哉屈君来京师求予记故为记之以告学者
公勤堂记
前年朝廷有事于麓川诏择廷臣之贤者俾参赞军事予友杨宁彦谧以刑部主事往焉既还上嘉其公且勤特陞刑部郎中彦谧既拜命间来告予曰公勤臣职所当务也宁惴惴恐未至奚敢辱天子宠命而褒恤之如此宁将何以为报哉亦勉于是而已兹用掲于所居之堂上庶朝夕见之而致力焉愿先生记之予谓公者私之对勤者怠之反也私欲胜则天理微怠心生则事功废唐虞君臣犹以忘私为美怠荒为戒则其当务可知矣自是以来君之贤者必以此望其臣而贤臣亦必以此事其君上下之志同而治道盛矣由是论之大公之道行而无怠惰荒宁之失以成天下之治者岂非明良相遇之效耶然而有上好之而下不之从下勉之而上不之知者此君子所以慨叹于难遇也今天子以无私无逸率羣臣而彦谧果以公勤荷优奬上好之而下从之下勉之而上知之诚可谓非常之遇矣夫有非常之遇则必有非常之报宜彦谧以之名堂而欲加勉也天下之事无穷而皆此心应之心或蔽於私则所处有不公於其当为者亦或怠缓而莫之行是故君子存天理以应万事既有克治之功而加以不怠然後德崇而业广乍明而忽蔽勤始而怠终者常人之情君子不贵也彦谧之所立伟矣天子明见万里外拔於衆而进之予前所谓非常之遇不诬也今益励夫公与勤以图非常之报此君子之所为岂以常人自处哉故为之记以相其志云
心远亭记
中书舍人许君鸣鹤世家吉水县之南旧尝有亭以览山川之胜许君未仕时日与族人宾客处于斯而寻其先人之所乐凡百里之内清川秀岭沃壤长林人物之繁茂风景之奇胜一举目而尽得之盖嚣然乐也及被荐入翰林官中书典天子之纶命承雨露之润依日月之光许君朝入在公与同列者尽心于所事以图报知遇及暮而归接人事之纷扰厌尘俗之喧嚣其心盖未尝忘斯亭也右春坊右庶子邹先生因名之曰心远亭盖云许君仕于此而寓意于彼焉耳或者曰许君既仕於时而犹有乡邑之思其亦异乎魏牟之心矣予曰不然君子之仕以修职为贵许君以文翰之精居禁密之地祗慎不懈诚无负於所任进而尽力于朝退而寓意于乡亦奚足过哉彼受其职怠其事溺志于富贵而仆仆於达者之门以效谀规利虽无遐心其视许君何如也且仕者固有进退之节壮而仕老而归理之常也而可忘先人之旧哉许君任职几年有足疾不能朝更数医未愈乃以闻天子怜之俾归治於乡或者又曰许君之仕也且以心远名其亭今之归其心诚远矣抑将遂忘情于此乎许君闻之曰不然君臣之义吾固知之矣昔之所谓心远者有所寓也岂溺于此而忘君哉且吾之所以荣其亲宁其身而异于贱与贫者皆受赐于君今不幸有疾不得祗事焉此吾情之欝而不伸者而敢忘君臣之大伦哉所谓魏牟吾盖其人也呜呼许君其可谓贤也乎夫君子之志岂一端而已夫固各有当也仕而志于乡不忘乎亲仁也归而志于朝不忘乎君义也君子亦仁义而已然则许君其克尽君子之道矣许君既归将复处于斯亭予惧夫人疑其所以名亭者故书其说以为记使掲诸亭上
张氏半村居记
距会稽城东北十五里曰余贵乡张氏友让世居焉友让之先本合肥人有讳岳者为宋名将从高宗南渡始家于此乡本名永乐以其旧有张姓也故析名余贵以别之至友让十世矣二族之子孙各食其土之半且虽处田野而实迩于城邑故友让之居遂以半村名焉及用才举至京师而予亦以内艰服阕同谒选吏部始与定交而徵记于予予谓古者制民之产一夫受田百亩其五亩之宅则半在田耕植居之其半在邑以休暇居焉其所务者饮食衣服之源孝弟忠信之道而已非有外事也故能全天性之良成风俗之厚自斯民之业分而力穑务本者始专居于乡礼乐有未修而惇朴加焉故其弊至于野冠盖缙绅之流则多处于城邑然而襍以浮薄之徒迂诞之士散淳古之风而华饰盛焉故其弊过于文士君子往往病之思欲制其中有不可得也夫城邑田野地非有异也而其弊如此非以其积累故耶然则君子欲存其质而兼美其文者固自有所处哉故予於友让之居而有以知其先人之志矣夫既安於田野稼穑之勤而又迩城邑弘达之观使其子孙闭户而隐处则土地之腴足以自养而存其质厚之性开门而出游则衣冠之贤足以自益而成其文物之美盖庶几古之道也其虑岂不远且周乎则为之子孙者皆文质彬彬焉有君子之誉而无其弊斯可无愧于其先友让庄而文介而不迂其所以名其居者盖欲存其质而不过于文者也盖张氏子孙之贤而无愧焉者也予故明其志以为之记如此若以其族之蕃恒产之富擅其半村者为美则夸者之云而非君子之道也友让之子孙尚勉哉
永思堂记
予舅氏拙存萧先生既没有遗言训其子使兄必友弟必恭处宗族乡党必以仁与人交必以礼教子弟必以孝弟忠信临财必以义治家必俭以勤奉公事必敏以慎子成德鲁德孚德皆奉命唯谨既又相与泣曰吾父之所以教我者皆君子之道当终身念之不忘于是名其堂曰永思将朝夕览之以自警也使来徵记于予予谓士之于亲生则法其行没则思其言言顺而行从斯可为孝矣记曰思其笑语思其志意则肃然如见乎位慨然如闻其声此猗那之所谓思成者也夫亲之所告语者皆其志意之所存也思念之不忘精诚之不二则耳目之间盖凛乎亲之在也岂敢须臾悖其教哉不悖其言不堕其行士之为孝岂有过于此者宜成德兄弟之惓惓也嗟乎人莫非父子也宜其情皆同也然有授简而忽焉忘之者何遗训之能思哉此其为孝可知矣则予於永思之堂安得不深嘉其意乎虽然思生于心也心或蔽於私则其孝思亦变而不能常於是有善於始而恶於终者故欲永其思而不变亦明其心而无蔽焉斯可矣且尝闻之古之所谓一乡之善士其行必有以贵于一乡孝者百行之首也成德兄弟思先人之训以修于身行于家而施于外期于久而不变则其行庶可贵矣非所谓一乡之善士者乎有同然之心而行或未然者必当有所感发兴起善其乡俗而美其人才将在於此矣诗曰永言孝思孝思维则故予为之记以勉其成也
荣夀堂记
荣夀堂者庐陵刘公子政所居之堂也公之子孟铎为北京行部吏曹主事以清慎笃厚见称朝廷褒嘉任职之臣而推本于父母因以其子之官荣之于是公亦封为吏曹主事配戴氏封安人锡以勑命时公年七十五安人亦七十一矣缙绅士大夫喜公之夀考光荣如此遂名公之堂曰荣夀之堂既而孟铎将请告归省遂以记属予予谓荣者得于君也夀者得于天也得于天者固不可必得于君者亦岂偶然之故哉凡为人子孰不以是愿其亲然能兼遂者盖鲜也是故老于山林者有耄期之夀矣而不与乎子之荣显于朝列者有轩冕之荣矣而不迨乎亲之夀虽所遇之时不同然人事之变更不幸而不能待亦有足嘅者今圣明之时以仁逮下诚所谓不世之遇矣然吾郡之仕于朝者数十人其亲之夀考光荣如公者才一二以刘氏论之其居金竹盖数百年读书而仕者世不乏然及亲之夀而荣者则惟公以一郡仕者之多一家传世之久而皆有不待之叹其荣且夀仅于公见之则公之福岂不备且厚耶大夫君子以是名公之堂而为公喜幸盖宜矣虽然人之所以致此者有由然也孟子曰仁则荣孔子曰仁者夀谓之仁盖纯乎天理而无私欲之谓也自人伦日用之大至於食息动作之微皆当理而无私所谓修天爵者也是所谓居安宅者也修天爵斯足以致人爵之贵夫安得不荣居安宅斯足以免人欲之危夫安得不夀由是论之若公者其殆以是欤尝闻公笃於孝敬不忝其先人而教子必以道睦於族婣惠于乡党里闾其行如此则今之夀考光荣宁不真以是哉登斯堂者可以知公之仁矣於戱仁非一人之所有也苟欲如公其亦勉於仁而已人事之不齐固不可逆论也予与孟铎同年取进士又同官京师且久?相知故不辞而为之记且以为世劝也
萧氏重修读书堂记
读书堂者永和萧氏之堂也萧氏自宋以儒医着名迨今同志君而犹盛君之远祖子信深于其道忠简胡公敬礼之遗之金与田皆不受将奏请官之亦辞公问其所欲曰愿吾之子孙皆能读书守先业以惠利斯人足矣他无所欲也公乃为书读书堂三字俾掲以示子孙堂久而敝君之祖德祥尝新之及君又敝君又新之盖永乐甲申十一月也今年以书来北京求予为记予舅氏欧阳先生家永和予尝从受学因得谒君于堂上而君之子原豫则予舅氏壻也予安得辞夫医者仁术也天生斯民囿於六气之中不能使必遂其生圣人者出为之医药以济其夭死所以成天地之仁也儒者之道莫大于为仁博施济衆仁之发也苟一物不得其所则仁有未至此以天地之心为心也故为医术不可以不读儒书而通于儒道然後能深于医所施者博所济者衆矣如是斯无愧于其道而亦为无愧于天则夫以读书名堂者其意盖深远矣自宋南渡以来盖三百年其中富贵尊荣者何限丰堂广宇或不能终其身或一再传而遂失之者多矣萧氏之堂久而敝敝而更新至于十数世子孙犹得聚于此推明其道以惠利乎人衣冠之盛不改旧观此读书之功为仁之效也然则子信之志忠简之署所以开萧氏善庆之源而流衍于无穷也欤同志君忠厚清慎原豫亦端重坦亮其他子弟多能勉於学予知读书之堂洒扫有继矣故为之记
梁氏双玉图记
梁氏与予家世有连而用之先生以文学行谊有名当世其在翰林时予从之游?相爱永乐丁酉先生之子叔蒙?车以明经领乡荐今少傅杨公奇之遗以墨竹二竿题诗其上曰梁家双玉碧参差盖以况二子也名曰双玉图其後二子乃因循不果出然世之知者终以远大期之今?蒙举贤良方正叔车取进士在京师士大夫皆为之喜曰梁先生有子也中书舍人夏仲昭又为作双玉之图既而?蒙得邵武经历当之官乃属予记其事夫竹植物也而君子爱之非以其质清其性直其中虚其节劲故耶清虚劲直君子之皎然而自洁寛然而有容强毅不回是非不苟者似之其爱竹者乃所以励德也则双玉之赠岂无其意哉叔蒙兄弟当入仕之初其于修德不可有间也谦虚以受善则日进坚确以持志则不渝不以污浊害其清不以诡随废其直则德立矣德立则为君子孰御哉昔者卫武公笃于自修卫人作诗美之皆以竹起兴淇澳三章自始生至极盛喻其修饰以至于德之全此非叔蒙兄弟之所当法欤武公年过九十犹亹亹不倦今去武公尚远也则进德之功当何如其自励哉?蒙兄弟勉修其德至如圭如璧则无愧于双玉之名而亦无愧于武公矣世人谓画为无声之诗叔蒙朝夕观之是亦淇澳之类也予素有望於叔蒙故为之记如此
贞荣堂记
贞荣堂者翰林编修安成吴节与俭奉母之堂也堂而命之名者何所以着母德也名之而谓贞荣者何贞者其德荣者德之效也盖与俭之父观凯早卒而与俭尚幼母王誓不更嫁躬勤苦以教育之学成?进士入翰林遂以才行名当世天子推本于父母之贤赠观凯君为编修封王为太孺人与俭伤父之不待而幸太孺人之存也迎来北京以其禄敬养焉士大夫荣之谓此贞节之应于是?以名其堂夫贞者知正而固守之之谓也妇之从夫惟一而已此其正也要在固守而不易不易即所以为恒周公于恒之六五繋之曰恒其德贞妇人吉孔子则曰妇人贞吉从一而终也其意可知矣教道不明世之为妇者不幸而寡居往往兴淇梁之思而忘髧髦之仪恣人欲灭天理斁人伦其去禽兽奚远哉若太孺人之贤守节自誓终老不渝保其遗孤使卓然有以自立仰不愧于天而亦无愧于其夫是宜受褒封之荣而享禄养之厚也松栢生于高原其始也或轧于土石困于牛羊或为雪霜风雨之所凌冒惟其有坚贞之性卒不为所移故能大百围高千尺历久而常存太孺人之所立如此则其受福当久而益盛可知矣王氏庐陵故家世以诗书显闻太孺人德性之美虽本于天而教于家者又足以成之彼其得于天而不能成于人固未有尽善者况两失之者乎家人之彖曰利女贞女德之贞非止一身之美盖一家之福繋焉然则为人父母而欲成其女子之贤使之宜其家可不素教而豫养之哉与俭以堂记属予故因太孺人之善而为衆人道之亦欲以示劝也
奉先祠记
祠堂之制非古也盖古者诸侯卿大夫皆有庙庶人无庙则祭于寝礼也後世庙非赐不得立而有禄者之子孙不得以伸其尊祖敬宗之心于是有祠堂之制焉然不能大于寝与庙也盖足以栖神而不足以奠物行礼故祭则迁主于寝祭毕而复返于祠堂祠堂之制虽非古而人犹得以尽心焉然能为之者亦鲜矣泰和南溪萧鹏汉既治居室于武陵桥又作奉先之祠于其居之东南凡四楹其高若干尺深若干尺广若干尺中为四室以奉其祖考而四时行事焉盖其家尝贵富矣故其为此不难也既成求予记会予将赴京师不果为而鹏汉求之不厌廼记曰君子之于其亲生则敬养死则敬享又推及其祖之所自出此所谓追远之道孔子曰祭之以礼盖祭不以礼则为不敬其亲然古礼之废久矣近世子朱子斟酌其仪而士大夫家通行之此鹏汉之所以尽其心也虽然荐奠拜跪者其文也而诚其本也君子唯诚而已矣是故思其居处笑语志意乐嗜于将祭之时则若接其容貌音声于致祭之顷此商诗所谓思成者也盖惟诚敬然後能摄其精神以交乎祖考不然则祠堂虽具又焉足为孝乎今鹏汉所以奉其先者诚矣使为之子孙者克笃其心则其祖宗所以敷遗之者岂有穷哉予于萧氏最故故为记如此祠成之日则以永乐戊戌某月某日也
慈相寺记
慈相寺在湖州德清县玉尘山之左晋初寺未建咸和间有梵僧过其地指山石曰其中有泉于是昙法师结庵居之凿石罅如半月果得泉清凉甘香冬夏若一而其深不可穷乃名泉曰灵泉庵曰石壁历隋稍废至唐得居简师而复兴建阁泉上曰灵泉阁元和中易庵名曰石壁院宋康定中邑人沈当为尚书建佛殿以荐其母殿至今尚存治平二年始改赐额曰慈相寺因名寺前之山曰奉国跨涧桥曰野桥庆元五年灵泉阁毁于火嘉定间重建初寺之堂宇相比如鱼鳞其方丈名观心高宗尝题其榜他之有名署者以十数经久多废苏文忠公守湖时常与陈师锡焦千之秦太虚辈往游焉南渡以来诸名公多居于此东莱吕成公亦尝读书其中旧皆有题咏今鲜存者亦以久故也然其徒相继各务树立以大其宗门洪武丁卯僧会好古铸钟三千筋以警朝夕崇教事道宁师尤笃于其道精勤不懈修治浄域树美章由是境以人胜岁辛未清理释教慈相遂蔚为丛林明年建法堂己卯建钟楼永乐已亥僧证中建月泉亭宣德已酉僧会智中更作佛殿山门两庑库堂栖室焕然一新土木采章极其华美宁师早从天竺印海实法师具得宗旨尝主其邑之仙坛慧通皆有所建立正统初归慈相至是杭之集庆复礼师为之主师当往集庆念慈相之开创千余年虽或中微然今犹不失旧观其兴复之劳不可不书以示久远乃具始末因南京国子助教朱瓒属予子博士?以书来请记予谓佛之法盛矣其意亦欲使人趋于善故寺宇徧天下而人多向往焉虽其说足以动人而为之徒者亦多有博达之才强忍奋励之志故能昌其教而莫之御夫安得不久且盛哉宁师号谧庵严于事佛谨于齐衆而又读儒书工吟咏予以是重之而为之记以示後之人俾善继之永勿坏
法海禅寺记
西山自太行恒岳而来皆危峦叠嶂雄拔秀整盖天造地设以开北京会同之都由都城望之若负扆然山之中多平冈曲阜沃壤奥区真学佛者所宜处盖天下胜处也御用监太监李公童自以遭遇盛时致身荣显圣德之隆譬诸天地思崇建精蓝归诚诸佛以图报万一而未得奇胜心切念之一夕梦游山中岩壑深邃林木茂美有白衣老人指示曰此精蓝地也他无以过此者觉而异之廼图厥状俾善相者往求焉至玉河响水峪徘徊顾瞻适与图似问之其人盖龙泉古刹旧址也归而告于公公喜曰吾营佛寺用其法以报上恩而神人能辅吾志吉莫大焉廼辟士壤理榛棘考方位之正审面势之宜尽捐已资市衆材聚诸良工并手偕作好善之士愿以财力来助者亦不辞求可以任开创之事者得福夀师相与协心同力课役程功先作正殿药师殿天王殿次之翼以钟鼓二楼伽蓝祖师二堂又次之方丈僧房廊庑厨库诸屋次第皆成环以修垣高厚式称前唘三门开广途以通来者经始于正统四年闰二月二十日而以某年某月某日讫工刻雕藻绘像设有严香华器物凡寺之所宜有者靡不毕具事闻勑赐名法海禅寺公既以诚告诸佛而俾师日率其徒阐扬教典祝圣夀于万年有生诸物咸享太平之福于悠久师号南山僧录司右善世雪峯渊公法嗣也守道励行精勤不懈既克如公之志而四方学徒之来游者日益衆蔚然京师名刹也师既喜寺之成又欲其永远而不坏廼具兴作之由来求文为记予谓天下之物有成必有坏惟善足以隂佑斯人而人信向之然後不坏而以永长存佛氏之教然也李公之为此以祝厘于上而徼惠于下其志甚笃而其心甚诚是以一念之感而神灵为发其秘又得师之专确以相成之故为此不难也後之居此者体今日之心相继出力以维持之其久而不坏可必矣故为之记以示後之人而使刻之石
栖真道院修造记
栖真道院在泰和县五十一都上保山壦之东莱山其初无碑碣可考中有殿祀祖师浮丘王郭三真君像岁久漫漶勿治正统戊午道士陈用柔修饰之于师腹内得书备述开创之由盖元泰定乙丑县北门曾起滨别号雷渊以儒业来授徒又精通道法数为人祷禳岁大旱远近祈雨皆不应禾悉就槁曾公乃建坛致祷闭纵隂阳驱役鬼神雷奔电激飈骇云合随所号召无不如意三日雨大澍境内陂池皆充满是岁大熟一乡之人皆笃信而尊礼之曾公亦自念神灵于已若有深契然者遂舍家絶俗专攻道术往谒龙虎山请于三十九代天师张公得分授栖真化香火而归于是方溪里人萧熙舜请于父舍东冈岭地基一所为道院又舍严家地背上水田一石凡十三丘以食之至顺癸酉山壦桥庵彭道人请共作二教法堂曾公乃徙居桥庵其地以法堂中心为界东属道院乃池下萧春池之土西属桥庵乃桐井萧宅之业而于堂背岭上筑华盖斗坛专为民祈丰稔而曾公之道益大行曾公化去其徒刘道元复以其法显而桥庵当永新安福道元季寇乱数被扰道元之徒刘开宗谋避之以社溪刘一中有地在岭背幽雅闲旷诚学道者所宜处乃往请焉一中已卒妻萧氏与子观复割畀之又舍山壦社边水田八斗以食焉开宗与徒陈克成遂徙居此洪武己未冬也书之所载如是历七十余年殿宇复坏永乐丙申用柔师祖陈绍先师父刘青霄化缘诸善信出资财撤前殿大门而新之又三十年绍先老青霄亦化去用柔适主院事其为人淳实不汲汲外骛惟以利济为心人有以水旱疾疫祷祈诸事求之必至诚尽敬亦多获奇验故无不爱重之者由是栖真浸盛而後殿又坏予子稹尝有事属用柔乃出赀市材为改作其兄秬弟秱侄仁亦助之用柔规画布置命徒萧真元胡和元协力治其事以正统丙寅十一月某日兴作丁卯正月初六日成复以旧殿材为屋联接乎殿东用柔与师弟谢用成别营居室附于其旁者亦次第皆成予陈氏壻嘉用柔之行而用柔亦特厚予前年省视来京师相与处者久之因语予曰道院之建三易所今一百二十七年乡之善信割地舍田崇殖之意厚矣先师雷渊及诸嗣师经营缔构之力亦勤矣吾侪安处于此而阐其教事岂可忘所自哉兹殿宇一新若无文字备载其事实使後之人得以考见而思维持于永久非缺典欤敢请于先生予嘉其能光大乎前而又欲振励乎後不可以不书故为书之凡捐赀产为助者则具载名氏于碑隂
宁夏豫备仓储记
宁夏西陲重镇负山而阻河外制远羌内固关陇古所谓用武之地也国朝既设宁夏五卫及灵州千户所又发内地官军数万骑训练以重威且命太监来公作镇于此而都督史公某佩征西将军印总是师都?丁公某为参将又命都察院右佥都御史金公濂赞理其军事诸公负文武之才秉忠爱之心政令肃然小大和洽边尘不惊烽火几息而安内攘外之功立矣皇上至仁如天远迩一视谓四方虽无虞而捄灾恤患不可以无备乃诏中外择贤臣发府库之财以益仓廪之粟俾或遇凶岁贫者可以不饥而军民中有能出粟以佐官者当旌其义复其家宁夏之储则专以委金公金公既受命夙夜图议以求称上意而来公史公丁公又皆与之协同力一心慎选宁夏诸卫指挥而下廉公有为者得王辅等几人分理其事以陕西都指挥同知张泰董之按察佥事许资涖焉伐材为仓屋二十六所出官府货赀籴粮贮其中金公又申天子恤下之仁与旌义之令诞告于有衆于是诸卫所之士及王府之属与其地之富民茅贵等皆感激奋起曰吾侪生于斯长于斯而遭遇圣明四夷宾贡无战伐之劳暴徵横赋之扰得安居乐业而有余积者皆上之赐也今圣心惓惓以养人为务虑有水旱之灾而豫为之防唐尧殷汤之德不过也其可以负哉即发所有输之官俾自为敛散共得粮六万六千八百三十石有奇又督宁夏河渠提举司修治汉唐诸渠及诸?口以溉田木以根计草以束计总之为数一百七十七万六千四百六十九既成而右佥都御史卢公睿适来又为之规画处置而功益大备盖始于正统五年十月至次年三月竣事于是宁夏之人有当仰给於官者皆大喜曰上之爱我至矣虽遇荒歉吾不以饥死必矣金公既还朝间与予道其事曰往年西陲有不足朝廷转内郡之粟以给之道途险远运者率费十而致一今茅贵等所输以馈运计之其省费可知矣濂何能得此於人哉由上笃于仁有以唘其好义之心焉耳既蒙旌褒给复矣然非托之金石则何以示久远劝将来先生为我记之俾刻焉予谓上之仁诸公之惠与茅贵等之义皆不可不书若河渠之修所以厚本而兴利亦宜牵联书之俾後之人知今之劳心殚力如此而思善继永勿坏故不辞而为书之若其人之姓名与其所输之数及仓之所在则具载于碑隂
抑庵文集卷三

[book_title]卷四
钦定四库全书
抑庵文集卷四　　　　　　明　王直　撰序
立春日分韵诗序
国朝之制每岁立春应天尹先戒其属为土牛以其年支干所值推五行生克休旺而以五色彩施之又镂木为小山饰以杂宝结珠翠为花叶以象春物之蕃盛是日皇帝服皮弁服御奉天殿备乐行礼文武之臣朝服在列应天尹以其物进谓之进春羣臣班贺五拜稽首而退上复御奉天门锡宴既醉而後罢盖举历代旧典而加厚之也永乐十二年车驾在北京是年十二月二十三日为明年之春应天尹于潜诣行在进春如故事宴毕翰林侍讲曾君子棨等七人者退坐秘阁相与嘉叹以谓国家当太平无事之时而修典礼弥文之盛岂特为一时美观哉盖天地以生为德人君以好生为心春者生之始也故夫慎重於春如此者所以致其奉若天道对时育物之意也汉制立春日下寛大之书今皇上涵育万物自夫念虑之微以至於政事之施无非所以惠养安利之者盖不必於春而始见诚所谓其仁如天尧舜之主也而直与诸公幸以此时列官禁近从容两京之中瞻道德之光华被恩泽之优厚盖千载之良遇也昔宋之时翰林以是日进春帖于禁中写时景而美德意今虽不行因时纪事以歌咏盛美而垂之後世者本儒臣职也於是取唐杜甫立春日诗忽忆两京梅发时之句书为丸投器中各探一言为韵赋诗一首而直僭为之序云
岁除日分韵诗序
车驾巡幸北京之三年实永乐十又三年也吾邑之士居行在者翰林修撰梁公辈凡八人时十二月壬辰为明年之春翌日癸巳式当岁除梁公感时序之迁而重乡邑之好也相与合宴于其私第之南斋叙亲友之至情乐太平之无事更酬交酢剧谈大笑不知旅寓之既久而去乡之益远也盖是时法度修明四夷宾贡天子一意儒术以熙鸿业所谓文明极盛之时也而吾邑之士又皆以文学奋身遭遇其时忝列华要亦可谓盛矣及岁时之闲暇举酒相属而惓惓以德业相勉将以上报国家而非独为乡邑之荣也梁公既喜之乃曰是不可无纪述因书为此春酒以介眉寿八字丸而投之各探一言为韵赋诗一首以写其殷懃之意于时留南京者则有谕德杨公而下以至监学之贤尚十数人顾其觞咏之娯有可想见而於夫会合之难则又不能无感於中也诗既成梁公命直序而録之以传于八家且以寄杨公而谂其意何如焉
送胡允实诗序
洪熙元年五月仁宗皇帝在位慨然兴念侍从旧臣悉加以恩礼於是前文渊阁大学士兼左春坊大学士赠礼部尚书谥文穆胡公加赠少师遣户部郎中远志往赐祭且致命焉仍赐其家白金百两钞五千贯文绮八疋皆有副而令其子翰林检讨穜偕使者以行既毕事公季子允实亦随其兄及使者谢恩来京师复以公之墓碑未立请於少傅兵部尚书兼华盖殿大学士杨先生得文归刻焉直初取进士入翰林时公已为侍读以清德懿行受知於太宗皇帝制诰典册多出其手及仁宗皇帝正位东宫公进为庶子职辅导仁宗皇帝以其忠亮端确尤亲任焉公雍容进退必尽其道凡二十年未尝有变故既没之後二圣之所以哀惜褒赠者有加而不衰夫古之为君臣者其初非不懽然相得也然而上下无间至于二十年之久如公者盖少矣虽二圣之大德有以荣其始终而公之所以致此者亦岂非其德之验哉直之叔祖佥宪公实与公之显考延平府君再为同寮公又与直先考琼州公深相知是以公之教爱於直者加厚也则吾与允实岂一日之好哉惟吾二家之祖皆能卓然自立於前者以德义相上也今吾与允实继之求夫所以承藉光显而无愧焉亦难矣夫世之为妄子弟者皆为人後者也然而无责焉而吾辈言行有一不当於理而君子以为辱先是岂为异哉盖责备於其子孙者所以重其祖考忠厚之至也直与允实其何以自免於君子之责哉师前人之善而勉於为学则庶乎其可也允实归矣事亲从兄之暇益孜孜问学谨其言行以趾美前人君子之责将免矣以直之愚而冒荣苟禄盖有不胜其责者故於允实之行而为赠言若此允实其亦有以处我哉
赠胡宪使之广东序
国家设布政司以统治於外而又设按察司以临之其任盖重矣夫布政司所统府若县多者至百余少者不下五六十其为地也广矣吏之贤否士之得失近或有不察远或有不逹者按察司得以刺举辅其不足而匡救其非使纲纪整饬法令修明贤才奋庸上下无壅而治道成矣其任之所系如此然位既高则人仰之者愈衆任既重则人伺之者愈详毫发几微有未至人皆以为病况乎小大之吏向风承意其为弊岂不多乎故君子之欲尽其职必先正其身存之以仁行之以恕明以烛隐微公以定曲直寛而不失之纵严而不至於残则职斯尽矣然按察司有使有副有佥事而使者所以为之表也使失其为表之道则为之贰者且不慊况欲以仪其下乎此使之所以尤难也吾友胡槩字元节始举进士为御史其名实蒸然闻於世朝廷知其才尝使署刑部及都察院其名实益彰彻大显未几擢拜广西按察使盖能正身以尽职不失其为表之道而称朝廷所以命官之意者也今年夏改之广东广之东西相接也其土风民俗无大相远推其所以治广西者而施焉无不可者宜於彼有不宜於此乎吾知广东之治由是而益盛矣於其行也朝之士大夫素相厚者以其道途所经山川城郭命题赋诗以送之而以序属予予素嘉重胡君者故不辞而为之序云
赠余学奭赴常州教授诗序
泰和余学奭为广西平南教谕既九年以绩最陞常州府学教授学奭乃予永乐十年所取士又其兄学夔为翰林侍讲昔予与同年生相交为最厚故学奭来京师特厚予故往来无间也学奭通易经盖受於其尊府斯延先生斯延先生受於安成刘先生云章刘先生云章则常游临川吴文正公之门其家学有源委故学奭亦能教诸生诸生皆乐从之其在平南夷獠之地盗贼攻刼奔走避匿无寜时而师生相与讲学不废故卒能有所成就如此予尝窃怪世之职教者率以地之美恶为戚忻不复计其教之何如也夫人之才不才多系於地地之饶沃与否有以兴堕其志气古之妇人女子能辨之而圣人有取焉顾世之为士大夫者乃独役志於此得美地则喜不然则大以为戚其智反在古之妇人下此无他盖以自养为累故也士大夫之学岂专於自养也哉若以地论之平南可为恶矣而学奭之教有成绩然则人才果系於地沃与否邪抑亦在乎教之有道邪常州在天子畿内迩於教化故其地虽饶而其人则才学奭之得常州人多贺之而学奭不加喜盖将以其教平南者而施之予知常人皆有以成其才也必矣此可为常人贺也於其行也知学奭者皆赋诗送之而予书其说以为序
运副萧公挽诗序
山东盐运副使萧公鹏举既没之八年其子孟廉辑凡士大夫哀挽之词为一卷求予序之予自幼时则闻乡先生刘尚书子高以清德正学教萧氏子弟名能传其学肖其德者则公也心知慕矣其後得所谓骈义五荆二传读之而知公之德其相慕加焉时公为苏州同知坐事免复起而官山东矣永乐二年予窃第入翰林又得闻公有岂弟之政於其属之人而朝之逹官贵人往来山东者多能诵公之德予於是益信而相慕益加焉又後三年公以考绩来京师乃得见于今翰林学士杨先生所夫以相慕於累年而相遇於一旦其为慰悦可知也然公亦雅知予而喜与予接盖不特乡邑之故而有先人之好焉公色温气和亷静简重听其言无不当理考其行又无不合於言者盖谓之君子无愧也孰知去一年而公死矣呜呼若公者可多得哉此士大夫哀挽之诗所由作也然予闻之黄鸟之诗尸郷之歌所以哀其人之不幸若公之德修於身施於家而达於为政享其福禄荣名而终於夀考宜可无憾矣而士大夫於公犹不释然者盖君子之於人爱其德则思见其人见其人则愿与之久处而不厌故违离契阔则必见於言以致殷勤笃厚之意而况於死生之际乎然则是诗之作盖其好德之心不能自己也况若予者又安能己於言哉故为序之使藏焉嗟夫不务德而自肆者可以观矣
移居唱和诗序
永乐二十一年三月予以内艰服阕至京师主於东城予姻家欧阳君允和而杨先生士奇则居西城之金城坊所与邻者同邑余君学夔刘君朝宗临川王君时彦吉水钱君习礼张君宗琏周君恂如周君功叙皆予之旧也先生重乡谊笃世好不欲弃予於远思求近宅以处之使熏炙为善而先生之居乃与刑部员外郎汪麓对门时麓以考满当陞而未受命也先生即令买所居宅恂如功叙与诸君皆力赞其成既而麓拜陕西参议以去予以六月二日徙居之先生及诸君皆为喜朝夕相过不厌也夫京师者百万之衆之所萃也然车辙马迹於东城为多故晴则冒尘埃雨则陷泥淖至不可往来而西城实亢爽虽雨阳明晦之变不异然终不若彼之甚也及予之来适当淋淫之际颓垣败屋往往而是予乃得安宅以居幽雅闲旷无车马之扰尘泥之汚清泉佳树近在庭下西山之胜可一览而尽之何其幸哉而又得杨先生为之依诸君子相与周旋其言语行事之间皆所以示益也予之乐乎外悦乎内者如此则其去小人而为君子可冀矣古所谓蓬生麻中者予之谓也私窃自喜因呈诗四章杨先生首和之继者凡十有八人皆一时之杰和平清丽可传而诵也岂可以予之陋而废哉明年二月二十一日予始复职为侍读公事之暇序其所以作诗之意而次第録之使好事者得以考览而予诗则谬居首云
郊游诗序
宣德二年正月庚子上有事於南郊明日大宴羣臣复以上元节勅赐假十日俾各饮酒为乐以彰太平之休宴罢曾君子棨谂于衆曰吾徒縻於职务不为闲旷之乐久矣今幸有恩命盍乘闲遂一游乎於是诺者八人期以乙巳至古城古城金萧太后所筑其废久矣而天王寺白云观在焉皆昔所尝游者及期李君时勉陈君德遵以俗累不果王君时彦陈君光世钱君习礼遂先行俟於顺承门外予与曾君暨周君崇述继之时天色隂翳极目无所见不能不少沮然而皆曰天素从人欲岂於吾辈有靳邪将必不然既出城隂云忽开天日朗霁诸山秀列如画其高下起伏虎蹲龙跃之势连亘数百里皆可一二数之衆大喜按辔徐行曰此天相我也遂前数里至天王寺登殿後古台四顾皆颓垣败屋军民杂处其中台前一小殿殿前故址皆为耕稼之场浮屠七级亦颇为风雨所剥蚀盖视旧加弊矣殿上有佛像三一僧侍侧男女拜谒者足相踵皆施财以求福诸君厌之遂出西室绕其後数百步至白云观观之西乃长春宫旧址观则长春真人退居也道士魏道方起其废殿堂门庑香华钟鼔之设皆可观而道方适入城为人祷禳道童冲霄迎导甚恭然人之往来者与天王无异予因叹曰有元盛时佛老之宫莫过於此由王公以下争奔走焉自谓足相资以久矣孰知未及百年而并废虚无寂灭之教果无益於世而人犹信向如此甚矣其蔽也遂退入殿东法堂堂中事元武像乃坐其东室饮茶毕诸从者各置酒馔相与劝酬时春风始至草木尚未萌动诸君独以其幽雅故觞酌甚懽追思昔游人事之不能常固亦有感于中然後知朋友相从於无事而得燕游以嬉为甚难彼汨汨於流俗不能少暇者为可惜也饮既酣皆谓不可无纪钱君乃析唐人诗福地隂阳合仙都日月开二句为韵各赋二诗诗百言俾予为序然日且暮不可留遂罢去而余兴未巳曾王二君望山北行由平则门入予与诸君循濠水践故道以归平沙漫流烟霞之照暎鱼鸟之翔泳皆其心所乐者也明日诗成聨为大卷予因序所以游冠其首
家谱序
永乐十四年直先考琼州公以内艰起复因持家谱至京师将求序於翰林诸先生时已有疾不暇求直以其统系失详也因间请焉则语直曰吾王氏其先居金陵盖太傅导之後南唐时有崇文者为吉州刺史因挈家来吉其後迁?州节度使而侄牧遂居庐陵宣化坊孙?字至之又奉其父牧徙居泰和之临澴坊宋庆历中?为天章阁学士知谏院乞归省其亲仁宗书具庆二字以赐今具庆坊即临澴之改也後有承节郎三班奉直讳先者始居城西高巷而治园圃植花卉作亭榭於龙洲别墅以为乐子孙因徙居之号花园王氏今之所居则又自花园徙焉吾常侍尔祖竹亭公与尔叔祖御史公而闻之盖其初谱牒甚详元季兵乱族祖晋夫携之以避难不幸遇寇其子继隆被虏谱牒亡失乱定而归得故谱二片於煨烬之余一自始祖以下至镗六世一自奉直至欝林公五世而已余皆残缺不可知故奉直公以上遂失所系属而具庆坊则亦无有存者是以无所参考而抱戚於无穷乃自欝林公以下所知者续之至于今而自奉直以上既无所考不能明其昭穆不敢强附故别举奉直为宗而存诸派系於其前幸他日或有可考而联属之其他派不知者则缺焉此尔祖之志也呜呼是岂其情之得已哉又曰吾宗自居泰和以来传至于尔兄弟凡几世虽不能大光显於前人而幸世不失为士则吾祖宗之所以封植敷遗者可知矣叔孙穆子论所以不朽者在於立德立功立言其可不思所以自立哉尔小子其勉之直谨识之不敢忘今先公虽不幸而其言存以直之无状其何能奉承而有所立哉因修辑谱图既完敬録其言以告後之人使知其本之所自而无忘先公之训庶几能昌大於久远也
益庵诗序
予友萧进荐之未举进士时尝名其藏修之所曰益庵故翰林侍读梁先生为之记及荐之取进士官京师选为藤县令又以诗序属予夫君子之谦虚求道以自益者岂徒成已哉亦将以益人也荐之自益於已也多矣今而临一县凡一县之人所以成其孝弟忠信之行厚其养生送死之具皆荐之职也推以益人此其时矣夫易着圣人之用而益之为卦所以明益下之道也其彖曰损上益下民说无疆夫推已之德善以益下之人则人谁不欣戴之者然非中正之道人犹不说也故曰中正有庆卦之六爻惟二五居中得正故二曰吉而五曰元吉三四皆不足於此故皆以中正戒之然则中正之道固益下者之所当务哉偏私邪僻中正之反也作於其心害於其事则为损也大矣而何益之有夫五君也三四未尽其道也所宜法者惟二乎二以柔顺中正而能虚中以受天下之益夫能受天下之益则资於已者厚而益於人者深其谓吉宜也虽然益之於人者有矣而修於已者未尽犹为无益也故於大象有见善则迁有过则改之说焉夫见善不能迁有过不能改傲然自足拒人於千里之外其不戾乎中正者少矣何能有益於已而尽益下之善哉然则益下之道固贵乎中正而所以协乎中正者则贵乎有以受天下之益然非有迁善改过之实亦何以来天下之益哉呜呼亦难矣荐之贤而有志其能尽是道以益下也审矣故为之序如此所以足梁先生之未备庶乎兼体用合内外之道也工乎诗者申以系之
赠王行人出使江广序
古者男子之生则以桑弧蓬矢射上下四方盖示其所有事也故君子之行天下观夫山岳之崇高河海之深广都邑之巨丽古昔圣贤道德之遗懿豪杰之士之所以经营得失成败之际与夫物产之珍怪人事之盛衰风俗之美恶与其所以然之故而致其知廓其量达其才器而见於行事之间若此者盖非偶然予少则慕之然方困学未能也其後闻有为行人者使于四方得如前之所云冀或为之以偿愿焉及举进士入翰林不得为所谓行人者方惴惴焉以寡陋为惧解之者曰兹虽不能观乎天下然得观天下之书古人所谓不出门而知者可冀矣予心终不能忘也渤海王翺九皋端重之士也始举进士为大理寺副久之迁行人予心喜其去详刑之烦而遂远大之观而九皋之心亦与予同也故出入往来勤勩而不厌於乎九皋其真有得也哉初行人之设也皆以他材处之盖取便使令而己太祖高皇帝知其系国体之重也皆易以进士非重事不得遣焉及其秩满也往往出临大藩典大郡其重之如此盖以其学足为进士而其得於耳目又有若予之云者也然则士之仕也得奉职於此而尽天下之大观以资益乎已而无愧於男子之所有事岂不快然可乐也哉抑予观夫皇皇者华之诗而知古者遣使之义矣其首章曰駪駪征夫每怀靡及其後则反覆於咨谋度询之说焉盖君之使臣将以广聪明也惟能有靡及之心然後能察下情而达之以辅君之治九皋其益务此也哉九皋今奉诏由江西而之广东以予为江西人也来与予别予尝愿为使以观乎四方而不得者因九皋之行相与道之如此而又幸江广之人之情之见察而得以蒙其利也故又率能诗者作诗以送之而书其说以为序
张氏文献集序
张氏文献者何凡文章之为张氏作者皆録也不独谓之文而又以献名者何文因人而作观其文则其人之实可知此其所以名也张氏始由沧徙青五代之末国子丞叔完者又自青徙汴宋之南渡太常少卿泰实从遂居上虞之东门以故郡望表其坊曰清河坊示不忘本也越五世有君璋者作祠堂以祀先一本朱子家礼且録先代所受诰词诸作以传示後世以表着前人宦达之盛至九泽重修谱以见其孝九皋托兴於鹤以表其清九容累官至山东参政九功亦累为学官而士伦甫则九皋之子今山西布政使居杰之父承先裕後以德谊重当时皆张氏之伟然者也居杰初自教职擢给事中陞参议又陞参政以至为方伯政事文学有过人者其弟居彦亦选自学官为佥事兄弟皆方面重臣岂偶然之故哉自古有国有家者其先世所行必托诸典籍而又有贤者识之然後可徵於久远杞宋夏商之後也文献无徵孔子叹之况下於此者乎张氏自五代至于今凡几世其阀阅之华衣冠之美誉绩之着观於是可知於乎此其所以谓足徵者与宜其集録以传也予交居杰久不腆之辞见於纪述者亦有矣惜乎不足以行远也抑尝闻之大家世族所以有徵于後者固在此然至于今而不泯者则又有说焉晋范宣子自谓其祖历唐虞夏商以来皆显且大可谓不朽矣鲁叔孙穆子则谓之世禄其所以不朽在於立德立功立言今张氏之世可考者亦既显且大矣若益勉於三者卓然垂世而长存则张氏之显且大有已哉居杰以是集徵为序故为序而道之
棠隂清昼图诗序
予友尹源本深为缙云知县以代还出棠隂清昼图一卷示予曰源之为缙云也未尝敢以非道加诸民常欲有以惠利之然而未能也方师古之善为县者而庶几焉而遽以代归县人耆老写此图为赠源不能辞源岂敢自拟於召公哉接乎目动乎心庶几可少进焉此源之意也先生幸有以教予谓人之所得於天者其道同故圣人可学而至岂特召公哉以召公之心行召公之政则亦召公而已矣方公之循行南国或听讼於棠下虑民之从已者劳也从已者劳且不忍况殚其力竭其才乎宜後人之思其德而爱其树也世之为令治百里之邑人之所望者为利於已也苟如召公而每加厚焉使寒有衣饥有食劳役有时征敛有节幼者遂其长老者遂其安诚如父母之於子则人当庙而祀之尸而祝之矣岂止思其德爱其树哉然而有志者盖寡也於是有严刑以立威侮法以矜智贪利以养祸长恶以济奸含垢忍耻以自容媕婀姑息以自逸者由是而人皆失望人既失望则将有遐心而何怀思之有哉本深去缙云而民以美召公者贻之则其政之得民可知矣本深谦让弗居且将慕而勉焉诚可谓有志之士异乎世之傲然无耻者也予尝与本深同游乡校知其心淳厚而和平将必能进於是矣故为序其端工乎诗者申以勖之
赠吴君景春诗序
吴君景春毘陵人永乐中以才举擢泰和令辞其常禄一取给於家其为治以慈恕为本凡有教令必谆谆然亲礼君子而爱恤细民事皆办治当是时为郡守者尚严急入小人言不慊意於君会朝觐来京师以为不职言於吏部当解官衆谓君曰守尝以事委君以亷能誉君矣今文符具在而反诬若此盍自言君曰我若自言彼得无咎邪吾无愧於心足矣何以辩为衆以君为长者予邑士大夫皆惜之而赠言以明其志君归娯意於山水之间嚣嚣然自得也而泰和之人之念君与君之念泰和皆未尝忘於心今年来北京既与予辈相懽如曩时邑之细民之在京者皆忻然趋拜曰安得公复临我哉盖自君之归向之郡守既以严急取祸败而後之为县者多贪残苛刻无诚心爱民或懵劣不胜任奸弊日滋民苦之是以思君孔子曰君子学道则爱人爱人仁之施故为县者患无诚心爱民苟诚心爱民民岂有不化事岂有不治彼懵劣不胜者固不足道矣贪残苛刻乃仁之反而民之贼也则予乡人之思君盖诚有激乎心者矣吴君家宜兴衣冠文物为乡邑之望田园足以给朝夕池沼足以供游钓远近之宾客可以觞咏而往来推其赀之赢又可以施惠於乡党其心盖无不乐也岂介意於用舍哉而予知君存心之厚盖君子人也故於其归率诸公赋诗送之而为序如此且以示其乡人使知其果可重也
胡先生挽诗序
太子宾客颐庵胡先生以正统九年某月某日卒于南昌里第讣至京师礼部以闻上为之惋惜遣使赐祭命有司治坟茔京师士大夫闻之莫不恻然伤悼致赙奠之礼於其葬也又为作哀挽之词使执绋者歌以送之盖先生之学问文章施用於朝廷流播於海内而清德懿行表然为儒林之望宜久生於世使後进之士得有所取法而敏於为善乃今已矣则凡知先生者其安能已於情哉情动於中而形於言此哀挽之诗所以作也忆永乐之初直取进士入翰林先生与解胡诸公皆在内阁太宗皇帝亲任之直先叔祖啓翁先生在洪武初为监察御史与先生之叔父虞部府君同朝为莫逆直是以辱爱於先生未几先生去为国子祭酒师表天下及修太祖高皇帝实録直与执笔其间而先生为总裁所以教爱者尤至然先生已多病不能复谈笑如曩时仁宗皇帝即位念先生病久故不欲烦以政加太子宾客俾致其事还直持勅赐之士大夫以为荣先生既归虽声问不至於朝廷而在朝之论旧德耆俊必归於先生达官显人与东南好文之士之徵言者足相蹑於门先生应之不倦人得而玩之不啻若拱璧以直之愚而先生赐之言大篇短章渢渢乎其盛也呜呼先生不可作矣而其言存直每读之不知涕泗之横流也则直之哀盖又有甚者焉汉之挽歌有薤露蒿里二曲薤露以送王公贵人蒿里以送士大夫庶人皆叹夫人命之不长今先生年跻八十不可谓少矣且官至三品德望之隆国恩之厚天下之似者盖少可以无憾矣独吾党之士所以哀思先生盖有在於此之外者皆於诗见之故敬为序使後之人有考焉
万安横街刘氏族谱序
仕者至於长子孙而人爱之不衰则其德之在人可知矣然非其子孙修身慎行足以继前人而欲得此於人盖难也唐狄仁杰为魏州人感其德而祠之及其子景晖为暴於魏魏人遂毁仁杰像呜呼景晖
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>