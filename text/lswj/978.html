<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷一,卷二,卷三,卷四,卷五,卷六,卷七,卷八,卷九,卷十,皇甫少玄集全文在线阅读,皇甫少玄集全文在线下载,大玄古籍书库">
<meta name="description" content="明代诗文别集。皇甫涍(字子安)著。凡26卷。集前有嘉靖二十八年(1549)皇甫冲序、嘉靖二十九年皇甫汸序、嘉靖三十年皇甫濂序。集中有赋1卷、诗19卷、文6卷。另有外集10卷,是皇甫涍死后,其子皇甫枢编辑。集中有诗8卷,赋及杂文2卷。集前有嘉靖四十五年皇甫汸序、黄姬水序、王稚登序、皇甫枢序。今存嘉靖年间刻本,还有《四库全书》本。四库馆臣对皇甫涍的诗文观以及创作上的特点作了如下分析:“古文非涍所刻意,亦不擅场。其诗则宪章汉魏,取材六朝,古体多于近体,五言多于七言。其持论,谓王、宋反元习之靡,而不能不病于声,李">
<title>皇甫少玄集_皇甫涍_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">皇甫少玄集</span> <br/>
          作者： <span class="inputVal" id="bkauthor">皇甫涍</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,完结</span> <br/>
          字数： <span class="inputVal" id="bknum">[book_length]130391</span> <br/>
          说明： <span class="inputVal" id="bkdec">明代诗文别集。皇甫涍(字子安)著。凡26卷。集前有嘉靖二十八年(1549)皇甫冲序、嘉靖二十九年皇甫汸序、嘉靖三十年皇甫濂序。集中有赋1卷、诗19卷、文6卷。另有外集10卷,是皇甫涍死后,其子皇甫枢编辑。集中有诗8卷,赋及杂文2卷。集前有嘉靖四十五年皇甫汸序、黄姬水序、王稚登序、皇甫枢序。今存嘉靖年间刻本,还有《四库全书》本。四库馆臣对皇甫涍的诗文观以及创作上的特点作了如下分析:“古文非涍所刻意,亦不擅场。其诗则宪章汉魏,取材六朝,古体多于近体,五言多于七言。其持论,谓王、宋反元习之靡,而不能不病于声,李、何矫一时之弊,而不能不泥其迹。可谓笃论。盖涍与黄省曾为中表兄弟,早年袭其绪论,亦宗法北地之学,及其造诣既深,乃觉摹拟之失,故其论如此。然其鉴李、何之弊,则云诗可无用少陵,取法迪功,则云诗可无用近体,又云七言易弱,恐降格为钱刘,亦类惩羹吹齑者矣。王世贞《艺苑卮言》尝谓其如轻缣短幅,不堪裁剪,陈子龙《明诗选》亦谓其纵横荡逸之致,岂非以取径太狭,故窘于边幅欤。要其婉丽之词,绵邈之神,以骖驾昌谷、苏门,固无愧色也。”(《四库全书总目》卷172)</span> <br/>
          封面： <span class="inputVal" id="bkimg">Z_19167.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]皇甫少玄集
[book_author]皇甫涍
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,完结
[book_length]130391
[book_dec]明代诗文别集。皇甫涍(字子安)著。凡26卷。集前有嘉靖二十八年(1549)皇甫冲序、嘉靖二十九年皇甫汸序、嘉靖三十年皇甫濂序。集中有赋1卷、诗19卷、文6卷。另有外集10卷,是皇甫涍死后,其子皇甫枢编辑。集中有诗8卷,赋及杂文2卷。集前有嘉靖四十五年皇甫汸序、黄姬水序、王稚登序、皇甫枢序。今存嘉靖年间刻本,还有《四库全书》本。四库馆臣对皇甫涍的诗文观以及创作上的特点作了如下分析:“古文非涍所刻意,亦不擅场。其诗则宪章汉魏,取材六朝,古体多于近体,五言多于七言。其持论,谓王、宋反元习之靡,而不能不病于声,李、何矫一时之弊,而不能不泥其迹。可谓笃论。盖涍与黄省曾为中表兄弟,早年袭其绪论,亦宗法北地之学,及其造诣既深,乃觉摹拟之失,故其论如此。然其鉴李、何之弊,则云诗可无用少陵,取法迪功,则云诗可无用近体,又云七言易弱,恐降格为钱刘,亦类惩羹吹齑者矣。王世贞《艺苑卮言》尝谓其如轻缣短幅,不堪裁剪,陈子龙《明诗选》亦谓其纵横荡逸之致,岂非以取径太狭,故窘于边幅欤。要其婉丽之词,绵邈之神,以骖驾昌谷、苏门,固无愧色也。”(《四库全书总目》卷172)
[book_img]Z_19167.jpg


[book_chapter]皇甫少玄集

[book_title]提要
钦定四库全书　　　　　集部六
皇甫少元集　　　　　　别集类五【明】
提要
【臣】等谨案皇甫少元集二十六卷外集十卷明皇甫涍撰涍字子安长洲人嘉靖壬辰进士除工部主事官至浙江按察使佥事事迹具明史文苑传是集凡赋一卷诗十九卷文六卷又涍殁之後其子枢等裒辑賸稿得诗八卷赋及襍文二卷编为外集古文非涍所刻意亦不擅塲其诗则宪章汉魏取材六朝古体多于近体五言多于七言其持论谓王宋反元习之靡而不能不病于声李何矫一时之弊而不能不泥其迹可谓笃论盖涍与黄省曾为中表兄弟早年袭其绪余亦宗法北地之学及其造诣既深乃觉摹拟之失故其论如此然其鉴李何之弊则云诗可无用少陵取法迪功则云诗可无用近体又云七言易弱恐降格为钱刘亦类于惩羮吹虀者矣王世贞艺苑巵言尝谓其如轻缣短幅不堪裁翦陈子龙明诗选亦谓其无纵横荡逸之致岂非以取径太狭故窘于边幅欤要其婉丽之词绵邈之神以骖驾昌谷苏门固无媿色也乾隆四十四年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
皇甫少玄集原序
上帝发祥锡我皇甫乃有树名周室纪绩耏门由兹以降鲜不有文以华中国以昌休胤是故周书述微子之命诗人载有客之篇其来尚矣炎汉德衰弘农慷慨陈辞束身归党观其对策日食应诏自效自颂诸篇史称言不怍其心矣槐里削平祸乱功高不赏阎忠干说拒而?之曰委身本朝守其臣节虽云多谗不过放废犹有令名死且不朽反常之论非所敢闻嗟乎此言虽与日月争光可也玄宴自以汉人不仕魏晋托言尫弊弃迹邱园後之君子知晋徵士而不知汉逸民亦不亮其心矣若夫博观宏览时号书淫守玄释劝可以见志高逸□纪可以考学岂以侯王屑意乎时则传烈女而龎娥释序三都而左思显何其伟与李唐之文至昌黎而三变近道持正首得其传着在文苑韦处厚称其排百氏之杂说判九流之纷荡徵会理轴遣训辞波蹈正超常曲畅精旨比之贾谊刘班云一时操管之士若温岳松枚彬彬乎竞美矣而茂政孝常则入室崔王方驾钱刘安定八宗於兹为盛盖自德参以弘义明公之属直言事太宗而谈文者与唐相终始也五代以来寥寥无闻吾仲氏子安考求先叶至宋元之际未常不抚卷叹息以为栾氏之下降杜生之既微不是过也爰入我明籍凤阳者以武功显居睢州者以望气用寓安东者以乡举逹子安谓予曰是皆未足以重吾宗复其世业而光昭之固在吾等耳於是苦心研力穷搜邃讨博采精思谓非班马曹刘不足以诣其极盖今之为文者王宋称一代之宗李何为中兴之冠然王宋反元习之靡而不能不病於声李何矫一时之弊而不能不泥其迹故其为文雅意於史汉庄骚间而於诗独有取於廸功然又狭小其篇章乃删其遗文以为外集尝叹曰会诸氏之长以追六代廸功其庶几哉子安刻励二十余年其性敦静简默又能致其深沈之思其於诗铸辞精而为旨远体骨奇峻辞彩英发陈风谕则婉而不廹叙政事则直而不俚颂功德则艳而不诬不取妍於一字不求工於一辞肈端莫测归趣难探咏之而有遗音咀之而无穷味使观者动心说志又以拙宦不逹多感慨之辞亦忧患之意与拟议而谈则建安开元之盛盖瞻忽间耳子安之在艺苑犹机轴之有文锦廪庾之有秬黍而吾宗之有子安则衣裳之冠冕而居室之栋梁矣惜乎天不假年而竟止於斯也子安卒之明年其子秦枢捧其遗稿请为删定展诵洒泣掩卷而起者数矣今年秋秦又申其请遂饮痛而为类编之稿凡十帖已戼居蓬二集十取其一而不足仕使二集十取六七使旋客魏金陵三集十取八九而有余东览则子安之所自定也若其散篇漫简殆与十帖相半则仅以类从不复得其日月之先後矣总得赋一卷一十四首乐府一卷四十八首古今诗一十八卷八百七十九首书序记表杂文五十五篇题曰皇甫少玄集以示秦枢二子不惜空匮命诸梓人秦枢可谓能子矣可以为孝矣刻成请予序之呜嘑子安删定吾集欲为吾序而弗逮也吾逮序其文矣吾何辞昔王元礼七叶重光名德为盛刘孝绰宗人七十聨华当世心切慕之故於先世之文采诸散亡编其遗轶既辑先大夫五集与所着书又取大父韦庵公诗文集而刻之今又见兹集之成也能不为子安喜不为吾慰耶虽然青箱之学属在後人三都之文必资名世予但序次其目故称先人云若其标誉腾声程往镜来以永遐轨虚诸首简俟擅辞宗者华阳山人冲书
原序
两仪奠位二曜扬辉经纬其间书契攸作文之时义远矣哉虽有懿德鸿勲非假典谟曷由宣阐故夀不固於金石而名可齐於霄壤者以此世之谈理学者诋为末艺守吏局者谓非适用殆犹茹藜糗者难与道蹯腴之美蒙旃毳者不足与语绮縠之华也矧言本心声诗缘情靡游心内运应物外感性机妙发气韵天成爰稽作者良亦艰矣匪作之艰知之惟艰匪知之艰言之惟艰此轮扁不能胪斵而伯牙终於辍弹者也牺轩既邈虞夏?湮宣父厘正之後卜氏泝其源申毛韩郑沿其流咸能诠风人之旨窥作者之意历世近而习说真也倬彼我祖敦诗明雅先考缵业哲昆嗣响廼诞仲氏聿秀厥宗七龄夙悟即懋藏膏之志九岁缀文遂精雕篆之技至乃研讨六籍旁览百家朝帷不卷夜榻几穿室人让麦而莫知侍儿窃馔而无见其笃如此由是学臻博极思覃深湛缅豪士於西州追玄风於东晋家称千里国号无双矣兼以气资爽迈仪容俨肃後进资其善诱末学藉其人伦而余分则友于义同师授虽士龙特眷於平原惠连最锺於康乐蔑以踰也每有述造辄相诏眎商榷砥奨可得而言方其家食含章与徐生二黄定交笔札之间笃嗜工部既而何李篇出病其谿径专意建安尝曰诗可无用少陵也至解巾登仕与蔡王二行人广搜六代之诗披味耽翫稍囬旧好雅许昌谷乃曰诗可无用近体也又与王文部李司封唐陈二编修剧谈开元天宝之盛而心醉焉乃曰诗虽选体亦无使尽阙唐风也至为歌行一本乐府而参以太白櫽括铙吹之余犹曰七言易弱恐降格钱刘也故其诗特工五言而七言近体薄不经想余与聨组二京方珂三署被窜则郡檄交移承讳则倚庐同戚虽伯季具迩而敦赏独深矣试为标论诗盖错综魏晋而托宿於唐英赋则驰骋屈宋而逸驾於散骑文则陶铸班贾而呈范於中郎其为篇也幽玄以通思舂容以御气婉丽以陈词和易以达理愤懑以抒情绵畅以该事隽永以归趣其始构也只字不惬於心片言无艳於目蹋壁穷思拥衾窹索曾不少休是以吟苦则弥日不就神来则下笔立成今稿中或两字未窜或二语并存致盖密矣若夫锦必有袭巵非无当苟慙博物畴发斯藴欲仿胡广於官箴拟刘逵於都赋病未遑也柰何覩姱容而决骤过屠肆而垂涎妄意吠声讵曰知味哉方其潜心经术睎轨儒林若易序诗说春秋考原周官杂志亦略槩见早谒阳明洞析道体亦其性静得之若与东郭邹氏扬山方氏往复诸书锋辩莫之能抗至其佐郡分臬坐有余啸案无留牍魏怀慈父越畏神君固知戟臣叹辞赋非夫蕃侯耻翰墨垂绩良有以也然才高妨位命达憎文沦落一官见嫉衆女不令第嘉颂於属车备清问於宣室是皇猷无润於掞藻而国典不寄於方闻也嗟乎当宁按图讵揽燕台之骏开阁倒屣惟罗叶邑之龙匪今为然振古同慨矣岁在丙午丁辰荼酷颇有忧生之累贻余春日斋中读丹经一篇系曰夜来更加窜定庶几可观诗之难言如此後世谁相知评定余文此陈思所以兴悲也亡何长逝命矣夫命矣夫然年虽中促而名则宏远矣胡云未究厥止哉余知兄诗庶能言之不特可比申毛韩郑亦卜氏之亚也昔孝常次补阙之编王缙表右丞之集顾余謭劣曷克胜兹幸而伯氏运斤二孤命梓芟采精核都无遗误犹谓标誉腾声以俟宗匠聊以习闻余兄之言挥涕而告秦枢俾知先人制作之艰若此云尔叔弟百泉山人汸谨撰
原序
辛亥之春侄秦枢遗书荆南以少玄成集寄余为序啓而诵之宛如生平聆其咏叹伤哉怀也洒泣兴思夫兄夙禀纯姿卓负渊识诞秀吾宗寔惟殊祥异表况乃宏览载籍研精雅颂沉思旁索日无怠晷夜或忘寝九流衆技之书海上名山之旨石壁金匮之藏真文鸿宝之秘罔不游心博摠斯固通人之所难而独兼之能不头颅早白形神易槁者哉兄尝志在世用每与谈古今论豪杰之士则慷慨拊踊不让往烈今观其与华阳长公书亦可以见然以特立不羣之志?脏一世终莫能尽其才是以作愍知嘅遇赋以自寄夫世尝谓文学之子鲜洪世猷此乃鄙俚不识谟训执蝘蜓而议神龙者也昔曹植思必凌云翰俱纬国犹不足於文艺之间而欲求自试以效锥刀之用由今以观忧在国家忿吴蜀之患不遑寝食思得偏师之任不顾乘危蹈险骋突士先建功锺石以絶诗人彼已之讥或能用之当有见诸成业岂尽以为言之不能行也故曰骐骥长鸣而无伯乐以昭其能是以於悒而窃自痛者也兄自少为诗歌遂藻于声偶輘跞李杜矣时亦未有知者及既蒙嘉运矫迹崇贤稍与时辈相逐然终非其好盖自居先大夫忧巳尽诎时品而?持上躅矣夫精于义者不系乎物知所止者不同于流而彼窃小知以附闳议其奈之何今试举其一二如雪意烦辞髪江流倩浣膓如衔鱼上水鸟惊燕落桥花类皆少陵之靡妙虽集多不载犹可别传兄尝同为秋讌寒夜之作许与过甚既改服东浙寄余书云将事考盘以卒初志冀与同奬风流益增标胜余方讣太夫人中道而兄以奄逝生平景怀悼嗟何及遂使国家登禅太息於斯文而人伦模楷怅絶於具尔吁其已矣敬序遗编因之寄嘅季弟理山濂谨书

[book_title]卷一
钦定四库全书
皇甫少玄集卷一
明　皇甫涍　撰
赋
悼怀赋【并序】
嘉靖丙戌之秋余兄华阳先生偕友人五湖陈君有白下之游余与弟子循子约追饯江浒维舟极饮时沧波凝冷微月扬晖客有诵太白之文者曰朝心不开暮髪尽白登高送远使人增愁余闻之畅然感激乐往悲来慷慨怀旧泣下沾襟华阳先生谓余曰能为我赋之以资是行乎余曰唯唯赋有悼近怀远之句盖取材於潘氏秋风之作遂以悼怀命之酒酣兴发援笔成篇惧夫纂组之不工而贻笑於疾行也辞曰白日暮秋风生朝梧坠宵露零长涂啓旅?惊舟枉渚之清澜樽曲亭之飞楹憭兮栗兮愁寂寥而多声怳兮惝兮思黯忽而不明狼籍盘珍错落华镫列爵无算扬歌靡停晨曈曈其欲粲月杳杳其含精榜人齐唱仆夫咸兴聆班马之长嘶感辞燕之飘轻胡壮士之慷慨俄举手而抗旌临变衰之萧运泪微堕而缘缨烟翳翳以遥入棹靡靡而遄征惟流波之遗响鲜逝装之留形耿悼近之幽畅抑怀远之恨情岂斯适之弥久有长违之尘邈羡兹游之昭旷独抚膺而惊愕匪公子之逍遥讵王孙之淹泊似抱策而求售廼登车而踊跃激雄情於孤剑替覉忧於飞藿思附凤而攀龙愿离疏而释屩承玉署之芳音挹金门之余渥胡时运之不然怵三第之俱落徒盈愤於弱彀聊慰志於蒙璞心百虑而拘緜膓九回而焚擢蔼宾筵之嘉奏渺彤楼於寥廓怀脉脉而朝驱散萦襟於旅酌望瀛海之清霞侣东山之幽鹤安春税而廹冬幸缁尘之可濯昭逹观而无愠岂微躬之奋薄翳大仪之运流孰婴情於丰确识躁静之有常宁友道於伊洛往兴居而如一恨缘悲而偕作云翩征以凄其鴈邕鸣而嗟若望行车之归来即园庐之永乐
乱曰草木揺落兮天地寒关山迢逓兮岁月殚藴麝兮流芳灭玉柱兮緑水残恐美人之迟暮兮望城阙而噌叹息余驾兮江之干追余乐兮聊濳盘
离思赋【并序】
甫子感於时而兴於思其友朱子俄将有远行作离思赋也
廓靖贞以徽居兮泊吾御夫四时亮无名世之宏伟兮骧轶群而登巍惟斯时之迅迈兮痗吾衷其不可囬忧緜緜其若萌兮又感乎友之将行惄离羣而索居兮畴亶予之幽情洵往古之不遐兮憯独愍夫吾生仰前良之遗轨兮聊抑志而自宁咸遌轩而遘虞兮翼世太清罔曜灵之常丰兮奚多悲而不平騑历垧以迟迟兮相俶途之多坎日晻?其将落兮云缤纷而承幰回飈袭於衡侧兮魂营营而靡宴予侘傺而顾怀兮怼予心之不然骏弗必御良弗必庸兮始以为过言目騕褭之殚弃兮委和氏於泥间何古人之不诬兮惟覩象而后宣糅蕙芷以充觽兮又申之以幽兰纷郁毓其芬蒀兮珩宝璐而珊珊羌弗察其姤嫮兮膏予马以盘桓旦予发於蒲坂兮夕指憇於岐趾过虞虢而游目兮叹息而不遑已谌帝赉之足徵兮感辅台之在鄙式兹岩以徘徊兮神发梦而滋惑嗟遇合之何常兮慨重华之不觌汩吾岁之日遒兮泣涟落而累辟絷骐骥而弗乘兮即遐落而踌蹰服跛牂而振緤兮虽造父其焉如泝余皇以登峦兮弊日月而靡由涉长河之浩渺兮越弃置而弗售悲吾生之不辰兮悼暌阻之疚心思返斾於穹谷兮念鸣鹤之在隂凭浮云以回聎兮涕横坠而弗禁亮洪流非一苇之可障兮烱贻则於周任时亹亹而不居兮言遄徂於故岑既纬繣而犹求合兮亦非君子之所钦
愍知赋【并序】
余弱冠从诸生颇怀逴跞之志世俗所遗於时鲜曜山南叶公按吴见谓逸才甄奬笃顾期以扬艺之秀允兹人伦之表既而邈焉云散飘沦靡戾负心含疚忽将二纪公亡且五稔於今矣今年冬旅退之暇寓目于西城之隅历公旧庐而感焉夫匪遇实难唯知之难知未可以易言也遂援毫怅然为之赋命曰愍知云
时游顾以写忧兮眷崇城之曲隅驰天衢之荡荡兮倚观阙而踟蹰忽旁睨乎荒蹊兮历伊人之旧居羣雀下於堂坛兮寒烟翳於榛墟云亹亹而遄征兮感逝者之焉如逝不可作惕焉疚心追畴昔於响像兮迄踰纪而迨今辱国士之隆顾兮奉绸缪之惠音虽蒙璞而鍳章兮谅思永而慨深夫予思之曷已兮痛五载之不觌抚虚宇而徘徊兮涕凄泫而沾臆尘掩沍而不进兮野萧条其无色惟知已之实难兮嗟人命之有极悟庄生之逹旨兮聊委顺而自释廼弭节而言旋兮御幽琴以永夕
紫薇花赋【并序】
梧亭甫子读书处也亭之後有花一株寒暑七周荣悴自若甫子竟不知此花何名也昔人有濳业持经体潦弗悟身园弃违者庶几哉而游情多识之流方斯远矣庚寅夏日甫子卧病兹亭耽玩玄典邈与世隔行药之余聊亦抚时周览友人有指花而告予者曰此紫薇花也予始异之既而恍然怀感夫物不以远而不遭近而不遗也再稔之间暌合如此萧辰方改繁英且茂流连步屧徘徊欹枕遂述短赋以散幽衷辞曰
嗟芳蕤之异挺侯至近而见遗轸痾怀於兴寤廼远览而长思岂伏鄙之微彦类斯英之莫知幸知斯之非晩誓等好於无违每容与乎今合顾嘅吒乎昔暌言收雅叹载閲殊芬根轮囷而下固枝蜷纠而上分裛骈蘃以皓露敷密叶之繁云丛柯稠霭秀色氤氲惟兹轩之幽独何可一日无此君也乃若朱明肇谢龙火西倾琼丹沃而吐艳霞赩烁以赋形或扶疎妍俪而可悦或宛转姿映而难名霓裳造列後先有经旗鸾和会万绂千缨揽之拟象孰厥化成及夫殚而形之噫何为乎陶陶然予心之获也蕣荣不朝伊屇秋而靡易桃李争妍伊持重而奕奕总其质巨以实也类其容丽以则也远而望之若垂绅正笏休休乎德之茹物也近而亲之若摛锦布绣辉辉乎文之纬国也铄哉宏茂衆美所专岂婆娑之意尽陋叶落而悲年保空谷之幽馨谅华池之足宣清风徐动明月微娟悠悠我心谁与晤言悲春华之不实绚紫阁而空传履闲庭以载叹时徙倚而屡迁垂贞嘉於余藻永封殖於兹轩
晨熹楼赋
莽尘野之四纡天冥冥而未起树承云以杂袭瞀风霾之多轨接箕頴於兹径见苍标之孤峙枕清流而俯庭柯兮伊美人之幽居遗斯心以长往舒高眺而踌躇日隐隐其升皋惨孤烟之映墟旷逍遥以自毕遂初服於所思慨嘉招之昌豫实携手而彚征委出处於大顺匪丘园之独婴候平陂之不常复惆怅兮焉之年亹亹而长逝俟河清其几时鸿翔空兮千里仰浮云而赋归循蕙路以衎衎反琴书之旧栖惟兹楼之远隐实迷途之所由忽殊岐於泾渭瞻衡宇而愿留谓松菊之久芜犹依依而候舟彼济济之多士兮吾曾何异於沧海之一沤岂如沉吟以自足览斯道之悠悠风沙回?而蔽天翳揺落兮凛秋嗟哉晨膝而宵渊兮纷虎膂而剑喉一俯仰以回眺譬鸟道之全輈既投吾之尘缨思容与乎兹楼委孤怀以从子终岁暮兮偃休
小征赋【并序】
予以孟冬治逋于卫墟作小征赋
岁孟冬之惨烈兮余有事乎汲城晨雨霁之遄阻兮暮指途而遂征风飘飘以升舆兮日杳杳而抗旌露夜下而羇旅兮魂营营之靡宁咏诗人之遥役兮瞻岵屺而疚情偭黄丘而息驾兮矖行阜而南迈伊故乡之永怀兮气交愤而长喟雪氛氲而蔽天兮悯征人之无衣野寂寞其辽迥兮云孤泊而靡依感鸿鸟之违寒兮鸣邕邕以羣飞过邑墟而有怀兮讯滑台以延伫渐淇水之汤汤兮激冲波於回渚美氓蚩之困悔兮悟汉广於求女愿履幽而反正兮年冉冉而不与遵河津以遐骛兮停余车於卫郊谅取辟之不远兮信昊天之孔昭彼既耄而警训兮宜令名之益邵嗟弱植之易迁兮惮我辰之不遭期浚谷之考盘兮隘硕人之弗告苟委顺而弘观兮从吾好而自足终秉耒以絶荣兮永放歌於岩曲
讐言赋【并序】
昔与滁阳胡君并为郎胡参湖藩补外离索之叹忽焉改岁己亥之秋余谪官魏郡胡表觐北上旋车云迈惠音顾省因书郡守开以林父士伯之谈礼经有不信之文谷风无弃予之嗟予感焉诗不云乎无言不讐作讐言赋云辞曰
余遭时之迁斥兮背玉门而羇旅心寃结之凭噫兮乃汩徂乎兹土忽孟秋之改夏兮申严霜而日滋观草木之揺落兮气萧瑟而叹时犹不远而贻戚兮数諐殃而自思昧微彰以俟日兮固大雅之所讥世同糅乎玉石兮衆滔滔而不反要必察於吾人兮俟河清其逾远朝发轫於层城兮夕吾宿於河渚意慷慨而不平兮愁寂寥而无语怀百忧以短岁兮惄离羣而索处嗟君子之信衷兮音翩翩而存予吐芬兰以诏牧兮咏伐木之许许有谷风之弃遗兮难等日而称举惟东省之游践兮寻履綦而并入爰清静以忤俗兮服烱戒之贞吉漱百氏之腴润兮贯羣经之幽赜敦久要而不忘兮庶明徵於畴昔辟古今於旦暮兮窃兴嘅乎曩篇良断金之攸利兮岂倾耳於流言量伊人以考德兮允前哲而此肩石父贤而在厄兮仲遭途而解骖祁宥向而乘驿兮谌覩患而弃餐履郑郊而班荆兮辞未讫而举还苟信美於高徯兮及堂阜而税焉世弥久而日新兮善于何而不有志廓落而耿介兮窹辟摽而增疚怀楚江而屑涕兮遡归云而翘首谅无言之不讐兮托永好於琼玖
嘅遇赋【并序】
上恤狩之岁天水胡公移抚河藩厥冬火于台星氛焮涂飈袭滋悍公肤及焉孔远天道延於帝命龙鸾之文荡为余烬爰用列上恭戮反服之怀乃眷秦雍何怙之嗟不替嵩洛七邦之民拊踊悼心时有封壤之吏谓公位隆而泽流名立而身退可以称遇时者余谓其不然夫以藻若翔云辩若惊波呼吸而荡羣棼揣摩而奕帝业斯有合世之才宣哲鸿骏度越拘挛片合而登铉台一沃而依日月斯有遇时之会然且徘徊六飞何云物色瞻言三省难其简睿既合而离时骞以翕谓之何哉此志士所以扼腕而千古所以痛心者也是故士之生也有其才矣而或未许其才以不合世也有其遇矣而君子不以为遇以言乎未尽也聊因暇日为之赋以寄斯嘅命曰嘅遇云尔
望灵河之洪涛兮缅八龙之历兹眷丰沛而警乘兮扬白水之鸾旗乾坤衎其禋精兮民夷謡其孝思惟恤狩之命臣兮抗余旌於东邱慰皇舆之仄席兮背甘棠而来游岁玄冥之仲月兮公台火而为灾徵天道於七日兮爰反服而西遒登大庭以緜睇兮予有憾於烈风览士弱之遗言兮诛阏伯而靡从谅匪人而实天兮侯离合之无端在贤圣而困厄兮良自古而有然无尺寸而後人兮廼陨身乎朔土舒含章以敷言兮孰五叶而遘武彼时去之何速兮感伊人之叹时虽委顺於运化兮终慷慨於此辞心郁结而涫沸兮遡皇波而赋之重曰悠悠苍天靡有极兮干流而迁时焉识兮贤不必遇古所惑兮君子乐天有恒德兮明若慎竈非所及兮履道从迩侨吾则兮
别友赋【并序】
别友赋者甫子别其友陵阳王君惟桢而作也王以左官滞越三载甫迁南曹复摄?事而来贤者悼其不遭寻理还辕甫子饥之湖阳悲惟畴往泣下沾襟爰倚舟而赋之辞曰
何吾人之奇薄迄蓬飘而鲜宁乃越关之纡辙恨濡迹於三龄辍鸾响於华闼复脂车而告迈念啓处之不遑魂营营而靡屇志悼游而寡徒畅幽襟乎予美冀携手而慰心翩云征乎江汜去皇阈而永徂类颓波之絶源爰省愆而轸忧顔瘀铄而烦寃遨湖渚以遥饯咏哀风於鸨羽望寒山之集霰隐涂潦之多雨究人事之终始痛吾心之长愁悲一别之异乡涕丸澜而不收仪紫庭以翔翥岂凤辉之能戢谅形留而神往遡晨风而增悒
牡丹花赋【并序】
邻居牡丹花一株甚丽花时卢子觞余玩之而心有会焉走笔成赋
悦兹芳之信丽何瓌艳之独殊擢纎茎以摛秀比文容於庄姝鳞衆英之灼烁承朝日而为霞体敷琼而布叶萼含金而振华於是熙春盛节才妍志绮携好仇以逍遥延清芬於步趾苞宏美之淳姱流玩目而未已览品物之灵化珍赋象之妙姿托君子之幽轩吐惠心於令仪永兹辰以散藻亦何羡於华池
石渚赋【并序】
乙巳夏五月予方待罪西旋而石渚公猥以卷命书旧作兴念受知瞻恋彼美乃因公雅号石渚而赋髣髴其意以赞以讽泄我暌思云尔
乃若神委之津灵宗之壤坑崇臯之毕凑觌仙山於滉瀁气絪緼以旁郁晖空澄而弥广奇琛曜汭而的砾洪涯乘云而来往尔其沼潾澴涴演澹泞而为渚也?暎琼峦回合瑶林石碧耸霄霞锦被岑疏以沃焦之波翳以若枝之隂时含和而吐秀亦宣广而挹深於是爰相尔居在渚之阳列瞰嶻凝眄溟茫抉埃尘而云漾结漂渺之玉房玩二仪而卷舒综百氏而翺翔尔乃游心委顺稽於玄德渐紫庭之重明抟扶揺而骋翼弭鸿征之怀渚嘉行清以眷国系遐轨而寄欢爰托讽於翰墨
後湖鴈赋【并序】
予每过省闼则见羣鴈後湖之上回翔而不去感而作赋
余旧京之羇旅廼散瞩於城隅有违寒之灵鸟矫归翼於翔涂系华林而倾藻纷栖泊於春湖背高柳之修岩飘南云以遐征戒俦匹於万里惧矰缴之我婴聊濡迹以游憇终怀土而思萦日凝光而西坠山倒影於寒渚唼澄澜以羣浮仰崇冈而延伫亮丰草之可依愁繁氛之袭予忽反顾以惊鸣振轻羽而孤迈濯烦襟於长霄去寰流之尘隘言緤马以悠悠感微禽而永喟
感椿赋
吾友南川朱子既葬其先君墓居不返日多哀踊纯心昭格不殖而荣享堂之隅爰有椿焉罅墉而逹一夕载茂及期而拱孟生号竹嘉荀冬抽王子抚树猛兽夜殒徵感之迹列於曩篇猗惟吾友千载同辙乃命其堂曰感椿而为之赋曰懿兹木之森翳兮披重壤而效灵下虬蜷而布体兮上扶踈而擢形骧日月於九重兮浥膏泽於九冥爰假号於大椿兮弥春秋而不零循柯叶而旁览兮稽诞载之故仪感伊人之孺慕兮缘扃域而孤峙靡故根而蘖栽兮不崇朝兮旖旎謡白华而永怀兮痛南陔之丕祉猗有相之既茂兮恍有觌於斯堂华容畅而荏苒兮独隆夜之不阳哀猿啸於林薄兮鸟低回而不翔抚松楸而四眄兮泪流襟之浪浪惟灵輀之即远兮瞻素斾之飘扬临幽隧而芬夜兮哀失次而无行昭孝思之维则兮谅托美於兹芳嗟昔人之纯懿兮假物类以发祥贻高矩而孔耀兮允奕世而弥章
乱曰亹亹君子休有闻兮懿思洞幽粤稽训兮衔恤厚终孔殷纯兮天锡厥类物美臻兮蘖斯丛斯春载荣兮倏尔神化昭厥诚兮悠悠昊天哀罔极兮告尔胤嗣不封殖兮
靖志赋【并序】
我徂于南服官刑曹旅退之暇作靖志赋
歛薄躬兮靖志爰旅迹而游处瞻玄寝之崇山俯曾城之华渚遡浮云而永叹伊怀哲之遐举岂天道之有常谅吾辰之若兹履末位之多凶恒惴惴以自持庶神听之孔昭共我位以俟之
皇甫少玄集卷一

[book_title]卷二
钦定四库全书
皇甫少玄集卷二
明　皇甫涍　撰
乐府
春宵引
高掌粲兴霞双阙扬轻飊玄隂苦修夜华美不崇朝灵池荡寒氛柔雪歛阳翘裔裔丰景入灼灼淑晷饶期君骋逸辔方驾践春霄
明月引
玉绳光早艳金壶宵未沈伫立春花月等怨秋河隂方惊移翠牖遥睇入鸾林澄醪我姑酌萦弦谁赏音留辉眷羇影流彩托微心
对酒曲
丛台寒送杵淇水昨渐裳旅思鸿遵渚劳歌蟀在堂承波微啓夜下叶早违霜郑袖垂初拂齐衾烂已张清光正三五莫遽怨朝阳
折杨柳
陌上看杨柳依依满洛川良人从远戍春色动经年叶暗金窗里花飞玉镜前临风独攀折心思乱繁烟
梅花落
素蕊艳窗纱寒闺历岁华不堪疑对雪何许定惊花影惜红粧变香慙锦带賖妾心零落尽犹自忆龙沙
紫骝马
骝马蹀金城桃花娇玉缨从来汗血种不愧絶尘名恊月奇姿表凌风逸态生愿言酬隐渥服御帝台行
巫山高
巫山峯十二窈窕映江流翠壁浓衔日丹枫远带秋神惊珠佩杳魂断玉鸾游猿响空岩夜谁堪逹曙愁
陇头水
分流悬峻坂嘶马度寒山月照潺湲泪霜凋离别顔笳声杂陇树鴈影没秦关寄语金闺妇终持汉节还
铜雀妓
帷牀栖累榭椒鹤鎻深宫花月常如昔君王不可同绮罗芳爱尽台馆御游空惟有西陵树时时入望中
王昭君
已恨君恩絶仍怜远道难尘经兰麝歇霜染翠蛾残毳帐催晨发悲笳惨夜寒玉顔常自惜休倚镜台看
出塞曲
昨夜羽书惊追徵六郡兵龙车临广武虎士会平城苦战边云落长驱汉月明惟应霍骠骑万古共雄名
雨雪曲
边雪舞空来纷纭像落梅愁云凝虎帐斜日隐龙堆色乱琱戈惨声沉画角哀直言银碛度讵恨玉门回
长安道
御柳垂沟发宸花夹道开明光连骑入平乐鬭鸡回郭况方疏穴王根正起台望尘多逐弹别有副车来
芳树
芳树吐春姿列映寒塘侧发日染朝妍流云深夕色连岩望如黛氛氲遥可拭玉筯泣掩闺金鞍游去国韶光忽以逝攀条坐成忆归从谷口居长林聊偃息感往时岂再悼别愁屡极夜来青葱梦弥哂樗散植
临高台
高台临茂苑画栋俯沧波东涵钜海银涛壮西绕连山翠影多瑶树丰茸辉晓日雕甍粲艳薄宵河千衢柳色旗亭引百里花光宝舳过别有朱楼春日暖南隣北里笙歌满红桃偏照浣沙装锦鸟时迎踏青伴梁生隐会稽寂寞自攀跻芳树游心断浮云望眼迷铜雀歌声惨啼乌曲恨凄九华几见游麋鹿三休无复切云霓直须逃名百代後无事身退五湖西
春宵归鴈
吴溪二月梅花暖北鴈归行聨复断系足偏怜寄远书飘音屡杂相思管楚云遥遥连塞台关山月照客心哀长安日边尔应度为凭清影暂徘徊
东飞伯劳歌
清涟交颈戏文禽曹王羽芝停洛浔谁家新粧絶妍华罗纨绮缋日开霞凤闺银烛芙蓉帐孔雀金屏两相向年余三五姱容媚明眸宛转傍宜侍可怜如花风逐波留芳待君君柰何
其二
惊乌啼夜鹤回翔緑珠碧玉遥相望谁家捣素步兰墀缄情忍意有所思金铺珠缀琼帘静银河斜月流辉冷华容二八芳年岁蛾眉瓠齿姿絶世落花从风花复新空留可怜愁度春
流水引
白日下兮江沱秋风生兮緑波泛澹澹兮逍遥曼予目兮中河扬翠盖兮掩青苹停桂檝兮翳云萝芰覆沚而难入伫泽兰之幽芳蕖的皪以丹矅粲明霞之夕光望罗?之窈窕聿凤翥而鸾翔歌采莲以容与声幻妙而复杨裛游菰之清露指皓月而自引蹇谁留其盘桓谅予情之纡轸重曰木叶落兮露已寒思嬿婉兮隔云端冀一欢之可毕幸余芳之未殚且弭节以忘忧缅佳期而窃叹独郁郁其谁语聊宣之乎弱翰
鞠歌行
鸟有凤兮鳞有鲲超腾景云絶羁樊俯东海瞰西崐促龄短世愁烦寃履太行摧车辕同揉玉石谁为言牙絶弦期不存中心孔悼声自吞河易清思难谖永嘅今昔肠若燔
殿上曲
王春肇昌纪帝德仰文思明堂展肃翼严伫重轮熙翔杓回青天鸣鼍震严扉穆虡发遥警乾行扇巍巍泰阶恊百祉华盖滥鸿私峻云霭悬陛敷藻铄琼榱垂衣龙始御前闱凤甫仪玉帛总万国书文会八区祥謡浃居圉川岳固皇基承天乏嘉颂踧踖奉崇徽
君子有所思行
崇墉升朝日垂曜临九衢华阙郁崔巍明明福天居通波象汉流飞栱凭云舒夙谬邦君顾矫迹履皇都振缨建礼闼结绶承明庐贞轨岂足由枉径易回车鼎铉或窘步夸毗为良图缱绻生毛羽俛仰间荣枯惟子湛道德盘桓亦奚须柔条结芳风藟蔓缘高隅始愿不及终拊心独嗟吁封已眷初服长与沮溺俱
出自蓟北门行
兵气结隂山军声动五原诏屯七萃士戈戟蔽霜天建櫜凭怒啓授钺出燕关垒和违受命效节策中坚衔枚冲积雪驱马涉氷川严围宵再合鸣镝屡惊迁兵交亘岁月图令竹帛宣谅蹈名王庭一鼓隳旌旃杨徽玉门道饮至劳归旋方陪属车後纪禅奉登刋
结客少年塲行
侠客气何雄藏名轵井中四豪倾长事肃驾远相从遨游空絶影顾眄遗英风纯鈎扈锦带潜頴结长虹急讐歘电发怨吏不敢逢探丸入汉市挟匕登秦宫千金购姓字三辰贯幽衷顾嗤甘陈侣邀爵事边戎
有所思
惠风扇芳气鲜云照兰林舞帘晴绮满游艇翠波深自我尘瑶镜载闻黄鸟音罗帷月自入叹恨徒盈襟
淮堤曲四首
城交緑水傍远近泛楼光嬾棹愁堤尽淮堤几许长
其二
烟草湖心剧云花浦口迷淮南好风景多半属淮堤
其三
杨柳拂湖波淮堤湖水多倘因团网去惠尔采菱歌
其四
棹女碧波遥花香锦带飘言珍芍药赠耐可比容娇
朝天歌二首
凤侣鸳行满禁闱晨随旅篚近宸威春风缓落黄金陛会有天香到褐衣
其二
双阙春明簇瑞烟遥依玉掖听嵩传日边仙佩云中乐龙辇轻移在九天
扬州词二首
龙舸千羣锦岸长河堤万骑羽林郎彩云似度霓裳曲碧草犹含粉黛香
其二
锦缆牙樯驻翠华维扬瓜步渺烟沙氷河不为东风解桃李争开臈月花
江南曲
百花洲上望春晖昨夜春从枝上归乍想江梅妬江月忽惊飞絮如飞雪美人流泪湿罗裙欲寄音书那得闻孤帆片片高唐雨粧台寂寂巫山云紫燕双飞画梁里薄暮春风度罗绮江南春色不可留我忆江南行复愁妾心愿附盘龙镜携将泪影玉关头连理枝间春几度花开花落梦悠悠
望春曲
桂栋燕来时杨柳未成丝徒然对尊酒无处覔花枝宿云时吐岫晨溜更添池江洲千里緑凭此寄相思
古辞
华年不恒处游子轻远别风波顿万里徒使心断絶边朔气早寒方秋见霜雪盈思阻云海含凄弄刀箧我有鸿鴈音伤兹桃李月
中妇织流黄
东隣有思妇残机中夜开衣声遥綷?腕影自徘徊袿寒知气肃丝长觉漏催鸿鴈将愁远络纬共鸣哀隔汉星难渡联云锦易裁欲知肠已断繁梭日几回
桃花曲二首
潞河有桃花口甫子过之悦其名而惜不见一花也因为赋此
问讯桃花口寻芳悦尔名啼莺不住啭知我系舟情
其二
落锦已芳尘残江非暮春桃花不待客芳草欲迷人
北斗篇
北斗回高明阳气宣九垠俯垂青逵日遥接紫宫春抚时激壮节览镜嗟沉沦扃岩多末轨广步焉足循杂霰下阶扉寒色余荆榛穷巷无行车不耻长卧人我辰谅安在云龙一朝伸朝奏暮还召主父宁久贫裂土贵一言归为五湖宾男儿重快意锺鼎非所珍寓言复痛饮书怀告情亲昔贤未可测思与范蔡伦
游仙
层林隐瑶碣石房构云楹寒山永郁灵谿自回萦朅来厌尘网微志徇长生投黻偭榛涂驾鹤履芝庭举手攀若枝游目玩蓬瀛既抚姮娥弦亦聆王子笙容成悦朋来安期眷同升衆仙歘莅止琼銮翩相迎高蹈谢世人何时复来并奇龄参日月岂为物象倾
顺东西门行
出西门步北郭行歌发商眺寥廓孟门道吕梁壑他入有心岂予度化密移景昭铄嗟古之逝谁可作数苟奇生不若朝为繁华夕零落聊永日命深酌何以自寛乐三乐
九日横塘曲二首
蘅薄晚流芳菱歌鬭绮粧愿因塘上月拂?舞君傍
其二
我有潘安赋偏多宋玉愁今来对山水忘却故园秋
寒夜曲四首
碧殿金风生绮纨宫槐吹尽不留残沉沉月到苔隂上添却帘栊无数寒
其二
空庭蔼蔼月凝霜银烛无光玉漏长清汉数声征鴈度梦回中夜忆辽阳
其三
寒切雕窗透锦茵残更望断履綦尘空闺不恨飞霜夜总使春来益黯神
其四
玉衡低户夜无声月色笼寒照不明灯火渐催迎早岁緑窗愁杀近啼莺
皇甫少玄集卷二

[book_title]卷三
钦定四库全书
皇甫少玄集卷三
明　皇甫涍　撰
扈从
丁亥之冬车驾有事於山陵予以仪曹扈从
肃躬事陵邑崇卫陟园丘弭情跸露苑衔恤顿霜畴感深侧沦化孝逹茂光猷宵冬夙严驾曙彩乍扬斿鸾笳警寒月轩轩翊素虬凄飈循埏响离霭匝垧浮瑶禕衍帝穆玉寝开圣忧资缟泣始沥曳绨芳未遒瞻枢疚电忽登渚怅虹流爰发熙乾缵时文濬隆周鸿徽轶往荐禋懿裕来休饬尝诹卜揆升鬯衎玄幽沐恩奉行役服义切思讴哀风庶结撰景云方出游
冬日从驾山陵五首
鼎湖风露积桥山烟雾深哀敬锺严寝顺动跸穹林霞阙迎晨旭霜畛引鸾音万骑屯苍巘千旅蔼碧浔
其二
凤野移宵漏虎戟警宸威连营奕汉转登陇朔云飞乍听征笳发时闻候骑归心旌悬捧日藜藿愧轻微
其三
帷宫徙涧道缇彀拥岩隈山川百神扈车驾七陵来旌文峦气肃鋄影日华开愧乏球琳响徒闻枚朔才
其四
霄磴穷岩险化迹表玄幽松风扬玉隧桂雾隐珠丘俎豆因时展衣冠异月游百王既以迈千祀谅非修
其五
八埏总休瑞万?浃民和复此葳蕤日侍驾灵山阿閟殿金芝满甘泉玉树多方观景云出珥笔奏昌歌
初夏金山扈游恭述十二韵
南极春星改西岑昼景长奉慈移辇出诏幸指山阳淑气团晴霭灵河泻曙光先驱跸御宿侍女发披香翳日雕麾引凌空翠幰翔鲸波仙杖外龙沼禁城傍劒跃彤岩晃銮飘锦瀬锵帷宫扶玉树缇骑绕金湟跨谷虹梁属疏霞凤陛张峒山期问道瑶水戒廵方鸟下宸襟洽云飞宝思扬昆池宁习战文德伫来王
西湖行乐辞六首从驾山陵作
彩霞迎曙雨光收御幄城西荡碧流青鸟遥依仙母扇白鱼偏入武王舟花含瑞日千旗映柳拂和烟两岸浮自庆叨从簪绂後独将丽藻从宸游
其二
千峯翠霭俯神池传道花间奏水嬉箫鼓疑从云际起旗旌若在镜中移香台抱日团朱麓灵树含春漾碧漪文物葳蕤承圣主太平游豫盛前?
其三
先朝遗迹在层峦西望行宫紫翠蟠金洞松隂曾驻鹤瑶坛竹实旧栖鸾重开日月邀仙赏长绕云霞扈帝观北极幸沾尧酒泽南薰愿嗣舜琴欢
其四
卫士传呼跸上方才人一半下昭阳娇临緑水承恩赏艳比红霞出世粧涧吐银潢流帝乐花开珠树散天香皇家不避寰中暑自有金茎玉露凉
其五
鸾舆晨下凤城来藻景文波相映开丹仗远随金鹫转锦樯齐拂石鲸回直从花里披仙苑疑向天中结帝台长奉慈游欢不极未央今笑万年杯
其六
君王孝德本光天龙舸春游霄汉边微霭起时窥凤岭瑶星流处指虹川日薰山气凝成彩风入鑪香散作烟扈从谬参枚朔侣衔恩还欲献甘泉
五日廷宴和唐陈二编修
北阙晴云昼漏闻中天丽日绮筵分鱼歌镐宴欢依藻凤舞虞弦曲奏薰兰叶正调仙鼎实榴花初泛御杯芬更夸续命传金缕愿以尧年祝圣君
平台山扈从
昔驻文皇辇欢传万夀杯谁言紫霄上重见翠华来晓树峯峦合春花栋宇开胜图临塞壤嘉蹟改平台豫跸承云转灵旗绕涧回扪天叨法从游圣愧仙才
省署
朔旦候朝纪事二首
正殿春朝朔苍旗发五钟仙歌应翥凤法驾拟骖龙候履星初落趍闱雾稍浓已闻传圣豫还想觐天容
其二
瑞旦蓂先啓韶光柳半催三军销?气五老暎星台武德超前纪文华集上才空怜襆被客鵷鹭日趍陪
赞治堂诗
往钦崇濬哲俾率感幽玄圣情凝岳命熙化懋殷年泰交符帝轨隆纂眷英贤灵藴启颓棼孚议值昭宣惠泽滋汉流洪构凭云骞端荣抗彤霞交疏扬彩烟泪越丽太微迢嶢辉中天广猷适静谧敷纬宴?姢奕奕宸藻焕皎皎列宿悬惟昔建邦礼委纪振昌言朝夕表震兑坛圻辨方圆亿祀会有极百度率无愆升禋畅人神洽祉悦鳞翰从文道斯集鉴宪义所甄德伟远弥亮馨烈久更延载瞻忝末位陈颂愧兹篇
夜直虞衡
蔼宇抚独夜广庭发虚照雨余云气清披襟坐森奥凉风四面至踈林月微曜寝务释我劳澹然协所好俯惭乏才智空朂孤贞操时往化屡迁名存事多谬逖矣山泽遗纷秽殊苦约即文懋有恪諐尤良畏蹈处顺谓可怕终想东山啸且秉委吏心宁贻衆贤诮
春日移居
移居春日暮蓬转迹俱轻计拙劳何补名微恨敢生留连花拂袂历乱絮随缨更有相将燕飞鸣感去情
移居五首
修景无留序朱明已尽移每多漂转恨正奈别离时惜去云空倚含愁雨欲随吾庐一囘首竹石自江湄
其二
地濶关河北山长殿阙西吏情天外远乡思日边迷江海方容往蓬蒿或可栖弊帷新未得能厌数相携
其三
世事易为感吾侪有阖庐未嫌烦里旅终念近皇居清旷心宜得欢娱计莫疎王猷还爱竹会使拂秋虚
其四
省暇情营逼浮生苦不禁草明曦露意蔓弱袅风心且自看尘甑无须问舍金燕南思骨肉愁絶倚楼吟
其五
通籍名殊忝西墉暂与期守玄非顾默得白定从衰黍谷寒光剧榆河月漫悲琴鸣山满室予慕古人为
省中述怀
鑪省炎蒸起坐妨水波云动似生凉荷花若共违三伏棣萼何堪滞两乡别去缄题能自少贫来假贷不辞忙土风移住膓今断更听蝉声满夕阳
冬日斋中遣抱
起坐空斋怅有思上冬云物倍天涯负霜孤鹤时看影照日余花欲堕枝一别素綦蓬鬓改数抛缃帙壮心知长愁假翼同怀侧霞海冥冥去不迟
皇甫少玄集卷三

[book_title]卷四
钦定四库全书
皇甫少玄集卷四
明　皇甫涍　撰
时序
早春杂诗
缅予休役暇非复念行藏葺林西郊外放歌东溪傍沧波蚪鸾影幽薮云霞光晨起聆候禽则知岁载芳灵雨降膏泽和风自飘扬含蕤挺故塍伏泉涌新防白室但虚偃青山惟坐忘逍遥岁寒娱覆以悲春阳
早春寓目
玉蝀晴光起铜龙淑气鲜和风雕槛度曙霭绦河连水动兰池早香归蕙殿先庭梅微缀雪宫柳渐浮烟丽日衔珠网新霞绚绮钱西山重锦外南圃万花前灵鲔摅鳞跃时禽挟翠翩客心将物色骀荡不胜妍
春朝雪後
拂曙啓荒扉雪照兰林莹迥榭眺氛氲层原閲弥亘春动鸟数声晴开烟一径欲访垂纶人悠然五湖兴
早春雪後看雨
雪罢清江曙春随细雨来郊西好风景柳色半楼台散漫兼空净芳菲触处催行云自无意恠得润莓苔
久雨
冥雨春城暮凌江栋宇浮云蒸平巨泽飈迥蔽崇丘林鸟鸣何意溪花落自愁长怀访任钓万里独乘流
雨和子约
岩隂朝带雾川氛时掩曦袭鳞云正聚翻泉溜忽垂亹亹林气交虺虺震响移瞻空乏矫翼逐泛有倾蕤轩幌揺波色衣舄染苔滋方懽偶沮溺秉耒问东菑
春怀
芳雾歛冈岑华日照川隰散瞩暄气迎延伫惠芬集寒条兢已熙朋鸟鸣相及即事聊淹留眷物重维絷美人旷不并徒此春风入
春日齐中即事
仲春气妍和崇兰幽可搴开轩眺远野文霞霭曾巘黄鸟鸣芳菲緑苹泛清浅感物怀古人缃帙聊自展尝钦柳下黜颇悦邴生免苟持齐物心得丧两俱遣
後湖官舍春暮漫兴二首
湖上春归早云山满目愁洗心成浪语终日对沧洲
其二
啼鸟青山舍飞花碧树林金门虽异迹避世且同心
晚春对酒
幽独寡懽悰斋扉赋云物稍从禁火謡方追曲水祓春心不自持春事遽云讫语燕惊空帷飞花笑覊绂澄江碧瀢遥峦翠崛岉旨酒以游遨无为坐委郁
晩酌聊赋
云归遥情结山迥孤怀寄静瞩池卉交停瑟娱景媚予本丘壑人牵谬厠朝寺违迹抚坠辰索处谢凋志中林夕鸟鸣无为乱膓思
雨坐
偃息苦昏垫营房气已踰溪冥疑腊在花落果春无
霁
山城渐霁色墟野展轻烟鹳影回容日江声流暮天清风到户牖高兴动林泉落照散屦杖沧波思扣舷
上已篇
云起成周地春深河曲祠茂弘华毂罗贤日束晢黄金赐对时平明结伴阊门出歌舞春阳丽服宜横塘水满桃花色绣舫雕栏翠幙移穿桃傍柳清川宴灞水流杯那足羡酣赏唯愁西日沉人情但使浮云变美人攀花玳瑁筵王孙归马珊瑚鞭花容马影红相乱剧乐番为衆所怜东山却忆觞咏辈洛浦争疑环佩仙片片波揺范浆日霏霏幰举越溪烟锦绣山川非画里吴越兴亡真眼前人生为乐当及时世上无过逹者贤凄凉断魄兰中续寂寞虚名禊外传恐君厌尽华灯醉不惜高歌上已篇
良辰行二首
四月十四日吴人相传仙降日也子循弟作诗纪之余遂赋此
朝阳生东海景曜被神州翩翩青鸾羽远自崑仑丘三珠粲其荣翔辉薄天浮容成歘戾止宓妃方来游
其二
祥飈扇桂树宫阙郁中天良辰忽我与举手谒衆仙六翮乃我体参驾凌云烟遨游乐相乐遐哉亿斯年
五日
长夏园林过客稀青山终日欵柴扉支离且念从吾好瓠落那辞与物违多病无端簪笏在沧洲何事岁华非不知鸣鸟愁中变漫倒花巵送晩晖
夏日偶作
别都谢明略怀痾感岁时方叹青春逝忽惊朱明移兰崇露初满桐引云弥滋余花分照砌幽鸟各鸣枝寂寞君公隐塪敬通悲惟应延藻月泛瑟慰遥思
日蚀
日蚀元徵异千官集礼闱遥知薄海国同候太阳辉夹道喧鼖鼓承旛丽佩衣时无梓禆辈谁与测几微
立秋日和王子惟桢
园中日照微草际泉流洁徙倚眷兹辰胡然屇素节澄霞稍异色凄气俄以结檐鸟行当辞林蜩鸣复絶层云卷犹浪余花落如雪清风徒自多兰苕不堪折美人其惠来登携眺寥泬
早秋述咏
流火忽云屇清风结我思草?悲索处萧葛感惊时霞旷芳樽适云深碧海期郑兴不复仕莲勺迩方辞
秋夕
飒飒风气凉漫漫夜何长感物念易集客子忧多方棂轩散余瞩皎月流素光川途夕?乱岩际高云扬星迢急还鸟露下悲寒螿以兹春徂景况乃怀故乡愁来填人膺谁能假瑟簧
中秋前夕不寐
小庭华月色永夜坐清辉故国人频忆沧江舟独归且凭孤影慰莫叹寸心违无柰休文病时时省带围
十六夜月二首
待月坐江水月明江正流长吟惜佳景高兴在南楼鲁酒碧山醉胡床清桂留有情望今古寂寞汉宫秋
其二
牛渚风流地关山万里长今宵怀谢尚江上益清狂胜事亦云尽佳期不可忘凉风吹舞袖白苎满秋霜
雨
燕京又八月愁度散丝朝凉气沾扉重云隂布野遥晩声传院杵秋意撼林飈北眺氤氲色悬知傍九霄
九日二首
金祗辰屡改玉琯气方遒肃宇瞻霏净遥汀识潦收鵾鸣入怨柱蛩响切离裯枫落他乡早尊寒故国秋贾生尝远谪平子本多愁迥榭聊凭览难销寓目忧
其二
萧辰倏云季并应值兹晨落桂销寒巘遵鸿引暮津河虚平夕雾阁掩澹秋尘素月昇逾静高霞歛更新调弦空对酒倚槛重怀人欲寄相思曲浮云不可因
帝京九日
清秋是节最嘉祥魏主称书悦久长已闻胜丽矜高会况复遨游属帝乡晓结香轮驰玉岸晴飞翠幰驻金塘才人锦簇盘龙帔公子云揺七宝装朝回竞接千锺宴射罢还临百戏塲姣服姁媮齐致态红顔睇眄转流光华烛初荧罗?举梁尘欲下绮弦张俱言献夀情无极共惜为欢夜未央羇客登临时已晚天涯风物思堪伤独倚青霞闲陟榭徒对黄花不尽觞求友开襟眺芳甸故岭迢迢那可见何处絪緼海上山苦闻嘹唳天南鴈嗟予六载客华京谁怜宦学两无成官拙只言题汉柱力微不解请长缨顔驷为郎几度秋子州多病自幽忧抗云拟荅班生戏俟河学赋仲宣楼坐忆吴台旧风俗携舟帐饮沧江曲零落淮南几株桂惆怅东篱数丛菊禁林终宴出层闉青骊更向小平津北门微悬衡汉影西山遥静属车尘忘忧竹叶情非昨辟恶萸房鬓是新欲逃神虎辞明代且托灵鱼报故人
九日北峯临眺偕同省诸公
褰帷潋灧历禅宫更践莓苔云迳通载酒登龙聊暇日挥毫倚马见羣公语回斜照岩容变坐度泠风海势空俯槛惊时还极目江天何事有飞鸿
揺落
揺落沧江上惊心岁月徂看花怜晓镜倚杖惜良图排闷刘桢好沾巾阮籍途还闻闭蓬户独酌似濳夫
郊泛秋怀
缅予滞河魏尝亦赋怀田卫水归华急江鸿旅思悬役车离岁月穑事近霜天更逐樵风去沧洲何处边
秋夜忆山中
怅兹丰景沦感此流晖驰青霄有翔隼落蕊多寒枝徒对盈罇酒美人不共持聊且娱心忧华月泛金池意随流波结情逐孤云移猿鸣鹤以怨岁暮何远为
杪秋索居即事
索居坐度玄隂结今日烦忧未能说遥睇江头不见云可堪髩里新成雪风落寒郊叶下频浊醪踈雨自相亲欲向东篱惜酩酊其柰黄花偏傍人
寒朝对菊独酌命篇
晨起望寒山旷然谢羁绁虽值风雨晦羡与嚣尘絶踈花破孤閴静心自怡悦小室幸易安清尊谁能缺兴想篱下人高名照云霓白头何为者方欲理宦辙
寒夜独坐
宵隂自虚寂独鹤林中归行度桂华晩坐令心事微沧洲闲处是青琐梦来非无客慰孤影悠悠寒月辉
林居岁暮
苔径下云隂萧然坐石林一为顦顇客频感岁时心琴忆锺期听山怀向子寻清尊休放却所虑日应深
岁暮夕坐独酌成篇
崇隂寂玄景穷律欵宵期玉衡稍流映方冬寒彩微天高霜气结何能覩云辉惟我客游子苦顔心屡摧掩闺不成寝朱火暖单帷蕙茝久已歇瑶华谁独贻临觞意空缛怀春怅有违愿言假桂檝容与清江湄
卒岁咏
年过四十头二毛九命一官仍散曹长啸归来何所有耕罢陂田卧虚牖病居谁卖尉佗装放歌日醉渊明酒春风欲到五柳枝旁人不语心自嗤岁去年来只如此跌宕文史徙尔为
岁暮对雨独酌二首
愁坐衡门里萧萧雨助寒谁怜泽畔客放逐岁华残
其二
赏心终不有徒对一樽开为语春风道无烦谷口来
江南腊月
不见垂杨与緑苹江城烟色雨余新数家竹树轻寒外一道溪流淡荡春
癸卯除夕直北曹作
独马向寒烟青阳眷明发霜净肃兰池云沈迥丹阙林阡麏易聚江天鴈难没风物怅徂隂芳菲讵久歇纷庭默多惧岩闉坐愁越夙心愧盈尊含情非华髪
除夕与孔学宪
掩阁机乍息驰隂念所滋眷兹不遑宁平易浩无施趋曹薄季冬去国复迨期俛仰一世间松乔谁能为漫目霭湖阳云山有余悲之子惠同襟委化开予思谌尔绸缪故聊以忘岁时
皇甫少玄集卷四

[book_title]卷五
钦定四库全书
皇甫少玄集卷五
明　皇甫涍　撰
燕会
倾金罍歌
吴王城里花如锦东风吹愁复愁甚花间莫遣空金罍临流折花劝君饮劝君饮君勿辞月光花影常相随何为失足太行道坐令龌龊愁双眉桐隂未落秋风起夕阳惨澹东流水浩歌荷锸蒲萄春古来痛饮真难比君不见百花洲上空蒿莱城鸦暮雨江声哀碧山江头更今古麋鹿又绕姑苏台白杨苍苔几人在清歌妙舞何时开不如攀花对明月与君夜夜倾金罍
高杜诸君同集
曲径云深处幽窻雨过时村墟随地僻花鸟怨春迟緑酒追朋好青山隔梦思开襟对公子高兴恋佳期
周君弼过集
北来氷雪广陵船骢马逢君暂酒筵即喜冠裳重会面祗伤岐路易催年一庭蛩响秋声夜万里霜华塞上天拟尽清尊都不惜浮生牵率共风烟
朝天宫李真人房宴集二首
沙色凝和日鸣珂晚霁开松穿红径入芝绕碧栏回洞室凉衣袂云霞泛酒杯吹笙下羣鹤香雾散瑶台
其二
琳馆秋光澹来看绦节朝灵花揺晩砌仙乐送林飈道性怡鱼鸟尘襟净泬?皇居明片月佳气拂丛霄不觌周子五六日辄相思夜过命酒殊慰作
春花蕊方绽春月光向阑花月不相待聿此兴思端别友岂盈旬阔若芳岁殚中宵忽我顾壶酒良足欢谁滋九华艳坐失緑绮寒幸及春未暮相期共游盘
秋宵宴会与周山人以言
嘉宾眷清夜相与娱思忧忧思沈中曲一别届徂秋顾念处世间快意焉可求别易会独难世短岁复遒促襟展谑浪感此极欢游明月悬中天芳华随觞流妙歌激云汉为乐四座周抒情告君子太康毋我尤
秋燕诗五首
其一十三夜望月
欢襟伫瑶赏氷除迥风台緜睇云之表侧迟纎轮来露辉染雾縠舞者立徘徊玄兎虽閟彩流藻荡芳埃玉华坐成缅金尊空复开畏盈戢景曜遐观思悠哉
其二十四夜微月
广庭净霄色良夜悦流翫况对巢箕人同怀发幽讃散步林暝交微星吐华粲彼美云中魄徐驾升清汉玉彩含霜来金霏随风散繁弦起两阶孰知我心乱
其三十五夜月
与子良宴会欢娱值兹夕延首瞰绦河素舒将焉适昌晖旷重云余光幸鉴席漏彩絓翘琼流辉函缸璧客意方厌厌愁随华醽释美人婉清扬跂予万里隔
其四十六夜月
明月有常玩圆景亦不易三五昨已迈人生良如寄兴云结长霄清晖何由被弦望相推移赏心邈难嗣即事可逸生取乐在适意缀我巴人响歌之聊代匮
其五十七夜月
清风历网户皓气流中庭佳期殊惠来金波耀华星谅知蟾兎缺髣髴素娥形为乐贵及时百年讵我龄放歌目驰藻结思凌高冥且念参酒德万物如浮萍
郡公海邑行台夜燕
惟昔忝嘉命俪步云龙宾从容崇兰省劒佩鲜芳春翻飞未云已委翮随风尘予放大河汭尔迁湘江滨沅芷岂不茂采之竟何因王猷眷符守腾揺歘来臻乐我桑梓化弦听怀清淳观民戾云海褰帷眺溟津政和信多暇展讌平生亲华星泛沦涟悲歌激潜鳞君子隆直道令名日以新嗟予抱沉忧慷慨终焉陈
子循至都
平原极目愁云满羇客此时肠欲断寄远空题塞北书含情屡奏江南管尔返金门鴈正飞还从阙下偶骖騑眼前世事不可道且共酣歌醉落晖
王子维桢道苏喜晤
尔向闽山曲余寻卫水源投荒情共迫去国恨空存旌节胡然驻心期更此论江湖瞻魏阙犹自暗销魂
虞山逢故人陆子舟泛
海县逢幽客清溪共此觞坐依筠日澹吟望岛云长洞閟红霞落堤暄翠羽翔桃源旧相失杜若几囘芳夏日寓广平章成安觞于南坛移席泛舟
绣陌转彤垣珠臯对绮樽眷芳临藻宇延赏命轻轩林密云滋霭风清昼不暄坛虚流汉影川丽隐花源棹举沧波逸帷张落照繁君王忆洹水上客想平原沸浪歌弦合凌霞舞袖翻赋诗酬胜槩搦管愧璵璠
章丘李生随父之越中过谒
之子来吴会随云指越丘相过故人意翻动索居愁林鸟鸣催暮江霞思入秋情迁系深感为我暂停舟
十九夜雨子约卷灯之宴
雨馆隐芳菲宵寒藻焰微似怜辞尽栋犹自照罗衣把酒节方过惊心春易归厌厌永兹夕不醉为余辉
许子子春水部北上过访
南林闭关者自爱少逢迎忽枉云龙驾暂依萝薜情相欢对尊酒不用论平生且念朝青阁宦途多晩成
醉後歌
黄生携酒见过追忆勉之并赠周陆二子
文强好我携客俱二子况是高阳徒北窻桐隂已满地几日不醉黄公垆西山入檐恍萧瑟清云拥座炎晖无为尔青眼复舒啸有怀浩旷凌长湖当筵赏会意未已翩翩汝曹气相似夙昔自许求羊期後来勿替荀袁美酒阑乐罢哀有由令我感激悲藏舟五岳烟霞时缥缈可怜玉树埋荒丘相看一生尽垂白已觉万事随东流早晩罢官泛沧海从我者谁陆与周间呼二子日相见且与痛饮销烦忧
夏夕雨後命酌同周子伯氏叔氏得头字
暝隂净窻竹池上雨初收坐觉寒泉莹仍怜芳杜幽故人与斟酌清夜爱淹留应附三何躅云门可白头
夏日过旧居亭子
小亭逃暑过园径夕隂开池静闲云覆风清幽鸟来自多濠濮意虚负洛阳才惆怅东轩月犹看照酒杯
集谈氏园亭
幽兴偕仙步名园集绮辰檀栾题赋客巾拂舞花人落日临池好行云绕座新黄昏催秉烛更益尽堂春
灯夕遇周子时予将北征席上作
不见忽三月相逢惊早春梅花催送客柳色更愁人舞属华觞急灯迎甲夜新追欢各自勉少壮岂吾身
春日金元伯见过二首
当时好文客频过旅人居及此归来日翻怜会面踈花前兹夕醉湖上隔年书意气君休问嗟今已不如
其二
有客乘舟至方予屣履迎园林春自入门径晩初成蔼蔼暮钟动悠悠江月生鹿车花畔酒还共尔心倾
郡守招饮大云庵同用春字
爱尔符竹暇悠然江海人还如永嘉日复似敬亭春鹿岸钟声近云门杯酒新赠言陈仲举留榻待情亲
南还过致甫斋中
闲门翳林径信是蒋生居呼酒何知客论文独啓予开轩娱景夕延月照襟虚直觉缁磷久弥伤行役余
竹堂
香积藏深竹云寒钟磬微踏花迷雨径入鸟到林扉真想行犹在浮踪怅屡违来兹耽寂乐清夜坐忘归
过庄道士登紫霄峯对月
夜讯灵峯隐言追羽士欢洞林云处合风露苑边残缥缈星初散蓬莱月正寒不知人世里思欲命飞鸾
雪夕醉歌别兄弟兼赠周山人
昔与兄弟别暮春沟水头上林花飞不相待青门柳色偏含愁遥过京口沧江路抒情漫属归田赋谷口兰枝芳几丛窻前棣萼开无数东峙西流不可期感此欢离复悲聚良知周子求羊俦十年再得论中素高眠未厌支峰云客心已乱维杨树蹉跎世网苦自婴氛氲别日谁能度江城携手得几时我今暂与云山辞懿亲开筵日饮饯故人恋恋车行迟燕吴气候迩相似二月雪点黄金巵长安何在天北垂侧身长望涕流离驿楼新柳烟正滋梦中碧草盈前池繁弦急管满座悲心若棼丝岂能治奔走一官衆所嗤独马飞尘空老为羡君不出东冈陂
饮寄寄亭赠张地官
放舟山阳道夕逗清江湄相逢兰省彦如攀琼树枝引径竹方翳升堂雾稍披解袂醉古亭倾盖欣良知出云本无心遥去北山垂对此感浮寄欲别情弥滋落日遡淮水盈盈牵所思
集张水部安平祠亭
眷此他乡晤开尊慰旅游如何苦奔峭还得狎林丘水部嘉文藻山亭蔼献酬鸟忘移席下树恋息隂留维岳瞻斯在清风挹未休朝宗欣有托河济正安流
雨夜孔文谷见过
浪迹寡吾与逢君慰所思升堂惭座客入室羡文辞木叶城秋後窻灯夜雨时敦交值兹晤宁止乐新知
越城晤王户部维桢三首
几发金陵江水湄西看江树怅然悲倾尊不解离人恨此日相逢异昔时
其二
雪残湖上净寒氛斜日天南鴈数羣失路更为吴会客共嗟身是一浮云
其三
年少曾为台岭游却辞金鼎事王侯怜君不跨飞梁去目断仙源无限愁
昭庆寺翠筠禅房同孔学宪
城楼隔深竹龙象宛湖堤况复苍蹊暮闲闻幽鸟啼情知多惠好灵境数招携惆怅寒山路云关处处迷
集竹堂僧舍暮归
偶来竹林寺爱尔栖心幽尽日松云度闲扉溪水流永耽石室卧谁羡玉京游恋此复归去看烟多暝愁
皇甫少玄集卷五

[book_title]卷六
钦定四库全书
皇甫少玄集卷六
明　皇甫涍　撰
燕会
过许子春饮钱朱二子并至
良辰肃予驾行行造友庐会面欣夙昔英贤岂时虚隆义薄言欵披襟情则输命酌忘景夕挥尊但无余旨蓄贱八珍中筵贵双鱼懿予值二子并宴此城隅孰云匪密亲情好与之俱发篇温以则幽念靡不愉矢言在无忘兹乐不可如
过昆仑有作
徂节启阳煦策马聊行游玄思先民轨从之戾园邱依仁窃所奉监迹表相谋斯心恻遗贤局步曷能由岂惟善文艺惟日觊德休越哉尚牵世芳酌不遑流踰江惧特操何以喻吾忧翳翳岑表月微辉东南流跂予建德邑需子为轻舟
雪夜醉後歌
忆昨仓皇暮途别我行遄阻黄河雪长安一卧岁复尽朔雪满地无过辙开扉立视默惆怅北风吹人意不悦蹇予几逐渔父老回首思之岂堪说只今留滞终安归敢与多士论光辉苦寒亟谋良夜饮二子知我平生希钱君隐迹沧海头向来调笑公与侯文雅如包更年少华亭鹤唳闻清秋攀龙升云一朝事成功报主何所忧公车履敝志自得轩冕於我如云浮明堂本非一木构百川万壑皆东流至人乘物自无我世上磊落谁其俦忘形呼酒共深酌寒条飕飕气凄索云天乍疑万井曙雪色近绕蓬莱阁酒阑携手泻我心遇友开襟且为乐生来不买孝廉名樽里能忘步兵托眼前聚散即可料故园梅开几枝落歌成一为智者言孤鸿自此翔寥廓
许子酒後放歌行
凄风谡谡寒气多岁云逝矣忧如何委羽何由见白日吹律未足回阳和从来疏理只能暑几日僵卧无经过东曹许子呼我饮喜踏积雪回银河开堂一笑暮愁释相顾皆称永今夕烛前莫遣杯行迟生逢四美尤堪惜嘉招况值云龙会吾衰亦谢山林客诸君济济匡世姿强将腹毳随风翮酒阑披豁意更远天街如霜月华白移尊饮满临当分听我狂歌歌所适古今贤达知几人苟不达命终何益君不见黄金台上月如鈎荒台没尽月仍留千金买贤不买骏下齐七十谁英流孰知人事一朝变向来谊合真可羞入江不化等闲事河上之恨长悠悠又不见荆卿报恩西入秦当时意气傍无人酒酣上道发上指咸阳宫阙扬灰尘嗟哉倚柱竟不就身摧志辱为世嗔偻行偏袒尽谁为但有易水流千春申我歌进君酒我心如云尔知不明朝纵使得失异焉能为之成疾首
雨中陆子饮话不寐
怜君千里外然诺重黄金仆马追游苦风尘感嘅深清灯孤坐久细雨别愁侵耿耿何由寐晨钟达我心
雨饮朝天宫王链师房
客有青霞访花藏帝境源油云合并马过雨及留尊密馆凉频入重林翠自繁从兹涤尘虑数欲问玄言六月廿二日偕同年杨严刘包四君赴钱君汝载饮漫赋短句
羊曼曾真率君心实可方招邀群彦集燕笑旅情忘洁宇沉宵谧华星覆院凉明朝有离合那惜尽余觞七夕同二钱浦刘四君集包君元达寓
屡晤矜朋好今乘令节过况逢嘉月吐似向客尊多回首仍萧菽忘形暂薜萝未须故园意无限抱明河
对月陆子共酌
复对长安月金风尚未阑病襟孤自照旅盏一为懽故傍沧江远常临紫塞寒团圆亦不易谁惜夜深看同许子春林熙载朱时言包元达集钱汝载寓分韵得四支
月下留骖意霜辉到酒迟聚星人世少此夜客情滋素髪安仁赋黄花元亮辞江山待雄藻汩没任吾之
同钱浦白包吕五君集钱执夫寓
客里清宵会悲秋心事同忘形有吾辈握手意无穷雨色生残树边声度早鸿不须投辖饮自使緑尊空
月夜集同年杨启潜寓
暝色高筵接乡愁暂一空骖停木叶下醴泛月华中仙侣惭予并佳期惜此同云阴莫遽上欲眺凤闱东
同年谢子过访留酌
暂驻高轩笑语闻旅庭幽寂下斜曛二毛今日欣逢主五载同游得并君暗起花神销苑月徐开树影湿宫云情来忽已看陈迹何惜余杯入夜分
秋日携酌同栗子过少岱子寓率就短章
晩日追寻梵字偏客中携馔媿萧然频伤会面丹阳宰近喜同心上党贤把盏莫看风叶下开襟真傍露华鲜晋山吴水行俱远长笛何由到别筵
同浦包二子集沈子舜臣寓时沈恤刑辅郡还尝为予致音予四人实偕秋荐也
及时霄汉下恩波汉甸芳菲拥传过江上素书今到少月中仙侣并情多星文北极胡为尔烽火西关近若何酒罢听鸡浑不寝凭轩眺望一高歌
昆仑山人西行归集
躧履迎宾情太纷花天看鴈仍思君驱马逢多北门雪开尊笑共西山云狂歌落日且未已忆昨壮游殊不群华岳诸仙杳谁待时瞻鹤驾空氤氲【昆仑欲登华山不果】
诸戊子同年讌集程氏
明德崇休纪文思光?县河清表灵奥七祀熙风荐徵辰恢举孝既登越裳献经揆渥神人声明欻?蒨矫迹翼华朝隆轨孚英选新都启丹穴鸣飞戾清汉薄质久湮沦谬齐排云翰虚乏予所安寅恭尔先宦不悞值後涂时亦叨芳荐存故激人衷懿欵申娯讌繁肴充绮席照灼兰膏粲回星错幽曙酌醴方无算敦义良在心中饮弥欢叹颓姿不克妍仰惧辱明鉴策足菲妍期申章聊可见
上元夜对酒
早春逢丽节况复在瑶京永夜惟看月空庭亦自明繁华时屡改留滞蹇何成徒对芳尊酒弥深往岁情
逢徐汝佩
相逢汶水道同愧洛阳才回首无穷事春风几度哀浮云乡国杳流火暮天催自顾空簪绂君还滞草莱
同汝玉集时言寓
言值含香暇行追秉烛欢同怀情不间四序景方残峻阙凝云夜平沙度雪寒芳菲泻花醖寥廓倚星栏闲有杜钦好愁无平子寛故园梅柳发何计覔归鞍
元夕同张昆仑朱时言集吴纯叔玄宁观寓玩珠莲灯分韵得莲字
太液谁分七采莲珠辉藻绣照歌筵悬来错落河星烂散入缤纷月露圆地接云霄争丽色人逢鸾鹤共韶年此时琳馆题诗别他日金花赐对旋
余与民则别倏践三载兹甲午初夏民则来游京师过寓命酒道故用述短律二首
门有车马客来经道路賖开樽延桂月解榻对榴花池风时泛爽城阴屡作霞怅然惟畴昔会面重惊嗟
其二
香街披上苑客馆面层城绸缪永今夕陈说尽平生花迎舞燕落藻逐戏鱼轻相看韶景暮眷此故人情
夜宴孙君林亭
偶乘沧洲棹来寻谷口扉故人隐松菊邀我坐芳菲曲度山月落情揺海云飞君虽卧秋壑无夜不春晖
季氏亭燕对菊
季也黄花酌依然故里欢留芳度冬序迟候赏秋残细艶云藏暖踈阴月到寒伤心倦归者容易两年看十四夜偕我兄弟友人陈周二君闲步圃中戏乘小舟聊述纪兴
吴阊繁华地上元佳丽节灯火连万家游骑纷填噎吾曹抱忧痼蓬径寂无辙静夜乘幽兴步趾荡烦惙棣华自暎蔚因之心则说况值嘤鸣友清尊幸不缺尘远芳林虚月近寒塘洁齐发采菱讴试鼓沧洲枻忘形展戏凭以慰羇绁予本邱壑人安能久朝列反憇惬幽栖稍稍尘累絶泽兰自兹佩园柳忽堪折娯性得其真养素良为拙谁令日萦思头颅坐如雪
子约亭会
尘远亭居寂林开霁色微水回苍竹迳山对緑云扉梅影清临坐兰香暗袭衣风光自可悦花萼复相辉
来凤亭集
中林一延赏小苑足风花高响流清籁长阴覆緑华水槛琴心静山扉云望賖竹氛含早露鸟影曳残霞会可娯芳夜无愁系日斜
怀子新东溪旧隐早春同宿舟中作
膴仕吾游倦登年尔望疎归情同信宿往事独踌蹰柳外寒烟薄江边晩照虚东溪考盘处不到十年余
秋曙山行访顾叟
烟萝入迢逓湖岸涵空明携策问幽事怀人滋隐情满林秋雨散一径曙霞平就此楼居者云霄逸我生
秋日自虎桥移舟访朱子羽山居
春辞五马到云庄头白知君旧省郎二始风流谁得似四愁心事耿难忘归来独卧青山远不尽怀人秋水长怅望桃源游未遂迢迢孤月限河梁
夜访程士希舟中
清风动幽夜坐爱满溪云明月期何处虚舟宜对君浅流兹夕见归鹤几年闻玉室如相访烦书及右军
王维桢见过
之子趋朝罢总辔骛华天官河方隐曙沙柳尚余烟执手申情欵蓄意两俱宣高文既已富妙辩一何妍朝霞未足绮秋气聊共鲜云日鸾台丽酌酒命新篇清风迎条举文波逐藻圆解尔崇兰佩馥我幽桂筵
皇甫少玄集卷六

[book_title]卷七
钦定四库全书
皇甫少玄集卷七
明　皇甫涍　撰
咏怀
杂诗
凝霞晦朱阳繁云结玄阴有渰兴崇朝淫溢遂成霖谅徵箕毕期倾润自相寻冥雾萦緑池悲风激丹岑涌溜交檐曲浮苕冒水浔惟彼倦游客感此物序侵慕类兴长怀含思寄微吟
辛巳七月五日上海道中陈可与言予鬂上有白髪一茎飒然有感
指点看蓬鬂频经日月流一茎那有此万虑恐长休水国清霜道枫江明水楼萧萧对潘赋霜海送高秋
羇怀
抚迹滞嚣涂凝志在幽谷临津惑渊抱怀山谢云躅骛节感人情登台漫余目芊绵树杂映差池鸟相逐故乡邈以夐离思断还续采采堦前蕙何由盈一掬
生朝述怀
修名怅未立悲辰嗟屡遒眺榭感徂川芳华逝不留凄露洒臯兰飒飒天气秋析析叶去干翻翻鸟赴俦密雨垂檐駚回风绕隙流临此伤年髪曾是恋恩猷且当投绂去桂树山之幽
代古
朗水升东隅流辉照苦顔愁思抚清夜房栊凄以闲玉墀花稍积檐鸟双飞还凝薰空锦衾游尘集绮弦驰波岂尽意浮云难结言所恨千里遥所望一水间
岁暮述怀十首
凋年物色惨凄凄羇念殷忆桂苍山曲送鴈碧江濆台迥飞残雪池寒落暮云微我无巵酒愁思方氤氲
其二
高轩临皓月故人隔清罇披衣重延伫抚景益思存天长夕颷急庭荒寒鸟喧安得一携手心期共复论
其三
离居苦遥夜客思渺难裁清琴屡罢绪素杵尚余哀猿鸣山月静鹤舞涧阴开侧伫一邱想胡为双鬓催
其四
崇情系渊邱远迹愧朝阙自子结华绶於今垂素髪风树敛寒臯霜钟流哀月乘此菽萧悲弥伤芝蕙歇
其五
徂阴日云迈落景复相催候虫鸣夜急思鸟吟风哀蓬扉凉以閴桂尊愁不开徒积崑邱想玄鹤何时来
其六
薄游良易倦东方隐或同执戟岂云疲冯唐宦未工坐閲华丛解徒悲芳岁空叹息浮云暮奇思何由通
其七
载郁熙风畅时叙景云蒸文明乃开泰葳蕤兹允升直庐稍星落建礼郁霞兴伐檀诚有作日赞竟何徵
其八
振缨拂彤霞秉笏披丹雾芳旭延高掌清风流文树乘鴈不为多归云空已屡愧此怀长岑怃然起遐慕
其九
寒枝乍落牖凉风时入隙空原露气清秋潭月华白边马度渔阳悲哉倦游客思归归梦作遥遥故乡夕
其十
缑岭非无鹤商山空有芝怀人轸幽念倚瑟动遥思披襟步列星开轩望履綦兰庭露久溽惠子来何迟
寺中写怀
宴息投何处江天云气秋好花当户映野树入檐浮竹色清池合钟声古殿幽沧波漾离思膓断寄归流予嗜琴山人张子妙得古法尝学焉而予辍响久矣舟夜临流对月发琴而弹之兴嘅命篇
伊予寡世姿由来慕邱壑长从嵇生玩假物思所托匪尽至人理聊取逸民乐改服暌宿心久负长往诺石房缀幽响泉蘂迎秋落沿泝开昔襟浮弹时间作沧波流潺湲明月照灼烁想见乘风人长怀披云鹤且以慰营魂拊心终緜邈出处焉是非俛仰笑今昨
我生
我生如浮云飘颻无定所晨彩艶玉墀夕映晦河渚折瑶怨离居采萧伤届序孤墉聆禽悲长霄瞻鴈举忧欢信回薄年髪嗟几许枌檟伊可怀早见山谷处
元城书院示诸生三首
余昔慕邱园守道甘时弃弱植践芬华介石惭贞义一朝世网婴来为河曲吏迨兹民务隙肃徒究经事广除气暄妍衆芳粲以贲清风闲鸟雀日华揺薜荔高阁敞云霞游目适我志虽无兼席长颇协下帷思相与观四教宅德归一致忘筌朂所期反约良为懿
其二
頴川饶隆礼蜀郡富明经延熹炳对讲建初蔚惇明考续徵良史文政茂两京惟仆佐邦君屏牍进诸生将资坐啸理聿忘小叩鸣历览古今事徒切旦暮情兴德敏有寄俎豆粲宫楹敷说究天人庶彼不忘诚柔泉欣閲坎纎柯悦观升各懋缉熙志冀嗣金玉声
其三
支德贵修和尊足乃务全得理斯外形心成在不言於心苟无瑕毁来安足患朝昕萃方领启龠虑能研探古振道纲幽尚从此宣橘柚纷为美华实惟所餐鸣鸟翔乔林潜鱼乐深渊虚牖鲜飈集崇堂芳景延将终谷口志骋望南飞翰寄谢复我者聊永西河年
杂诗
玄驷遒虚辙青旗肃盈轨时阳曜林端余寒散岩趾乘化皆良游登瞰春原美翩翩翔霄鸾矫翰凭云起思慕遗荣客旷襟有如此畴昔嘅斯言风尘淹暮齿密亲庶来同韡鄂邱园里
杂诗
华节倏云逝流芳尚可怜分明婉娈日不计别离年听燕语檐隙看絮舞楹前匪无合欢草幽忿谁能蠲
夏日述咏四首
息机就岩薮回驾偃蓬茨扶疎树暧日檀栾竹动颸鱼心得楚隐琴道善锺期孤悰恋沉景陶然命一巵
其二
榆蜩足腾仞泽雉不蕲樊由来邱壑士安知轩冕尊顔生一瓢饮扬朱三亩园方欣外形友闲披问影言
其三
湖旷渚风集林高炎霭重蓬蒿没往径车辙寡来踪隐几聆月泉开牖眄云峰於兹参与赐疲曳倦修容
其四
轻风入孤幌流月泛虚弦开襟清露下揺麈翠霞前身名久有瞩江海始言旋何必安期叟得性乃长年
岁晩述怀
余徒幽山桂偃仰岁再期恬娯得缮性容与阔世姿鄙吝徒为尔好爵谁见縻玄情不凝物龙变在一时结林抗长峦疏楹带清漪寒深停冈云广泽风气悲索居对戢候醴酒聊自持朂哉履贞素惆矣凋华滋
病中杂言六首
翛然秋色里斜日下庭萝蓬径无人顾空林落叶多山光当户映鴈影掠窗过静者今方适何言久卧痾
其二
东轩微雨後向夕引霞晖緑竹阴常满青梧叶渐稀无端疎酒盏早已授寒衣予本沧江客将因谢病归
其三
自予牵世网展转岁时侵坐惜衰蓬鬂空思返旧林虫鸣秋户急月照客庭深已分愁中老愁逢病不禁
其四
经时谢朝谒因病得闲居日暗牛羊下风吹薜荔疎乡心候秋水晩计卜田庐近讶交能絶嵇康已着书
其五
秋风过嫋嫋白日逝悠悠坐惜金膏秘行怜石髓幽徒闻慕方朔何自接浮邱梦入华胥国斋心定可求
其六
弹琴坐一室链药对层峦狭径通云气高峯染月寒久耽北窗卧思挂东都冠会自排筌易何愁出世难
春暮羇怀
逐客多行役他乡惜滞留春逢三月禊诗拟四思愁见日身惊远看花泪欲流门前卫河水朝夕自悠悠余为郎七载自被谴命忽尔踰年五日郡斋北望依依乃忆长孺禁闼之对子夀积恋之篇独何为哉聊申短述见古今之情有同焉耳
极目漳河畔云霞千里平伤兹为謪宦频夜梦华京犬马淮阳病江湖魏阙情虽微子公力犹自忆承明
其二
昔忝含香贵浮年屡已侵自期酬白璧谁道铄黄金命缕愁来续恩波谴去深荆南尝积恋行见鄙人心
书感
衰年自多感岁暮复惊心失计终如此穷愁底似今溪前压寒色浪里流残阴兀坐但羇影空看沙际禽
和子循春日感怀
含香署近帝城阴建礼门前柳色深星斗直宵春并览云霞辇路晓同临逢时疏草甘泉议到处人传水部吟一去湘源头半白来章直是搅予心
雨夜遣怀二首
独坐悲时序燕台木叶黄虚名负云壑拙宦愧岩廊疎槛蛩声咽中宵雨意长清灯忽自哂白髪任冯唐
其二
目断沧洲鴈心慵帝里尘二毛承弁飒八月授衣频自乏凌霄翼终伤得雨辰官曹莫谓冷文赋托闲身
秋日杂诗五首
幽居测时化节逝一何速轻叶委前墀远郊气已肃临窗启玄玩披襟会深瞩悠扬丽秋晖凝光荡岩澳草虫鸣空隅悲人咏浚谷驾言泛桧楫乘流开情蓄
其二
凉风吹嘉树万物遗光泽严气乘运流华月归如客凝霜无停艶违寒有来翮叹彼往化驶感此沦岁迫修虑时多怀滞念谁与释固穷见天道委顺自夷怿齐物游恬漠高翔出形役
其三
居世若浮云飘忽无定姿灭影几何间垂彩在一时存此岂不怀长戚信自贻四节更代谢白日正西驰寄身於飈尘咄嗟复何之愿逐枋鸟游不随丰草萎揽衣步列星极目散所思睆彼遥汉间会合恒有期营营非物化琴歌为我仪
其四
廓处乏欢悰出门眺长衢悲风吹落日四顾无行车蹉跎失盛年感慨独嗟吁况我在樊笼六翮不得舒抚劔思西迈安能守故庐淮阴困闾里马生恋边隅桑梓岂我志蓬藿非我虞行行舍此去去去浮云俱
其五
凝宵多寒氛原野日无晖凉风西北起鸿鴈东南飞予嗟阔徽音惆怅心自悲临霜謡河草荣盛会有时离鸟念求匹形影独长乖壶酒惨不御沈忧谁能开缅想眺浮云卒岁湮中怀
述愁
兰省尝牵迹湘流偶放居宦微名不立用拙志应疎莱妇思求室班生赋返庐怀人盖泉响重有秣陵书
除服後九日与子循弟二首
三秋别官舍稍与身相亲终恨云林远徒怜容鬂新江湖一秋水鸟雀自寒榛早晩趋朝去何年隐是真
其二
与君返空谷流序往难攀缨屦惟余泪欢娯岂照顔疎花聊自适斜日不知还云色何如我徘徊恋旧山
迫岁将事行役书情
倦归机未息旅思复相催江远惊飈度沙寒集霰来兵戈满关塞游宦日尘埃忽此关城暮栖栖谁为哉
岁暮迹怀遥应子循之作
逡巡三仕後潦倒十年余投迹真成隐论交未是疎沧江日欲暮白髪岁仍除犹胜舟居者归来有敝庐
答子循对雪感旧
旅食归来心自闲传诗不觉有离顔遥天雪後吴溪望寂寂寒江无鸟还
皇甫少玄集卷七
<集部,别集类,明洪武至崇祯,皇甫少玄集>

[book_title]卷八
钦定四库全书
皇甫少玄集卷八
明　皇甫涍　撰
咏怀
晴郊春眺言怀
轻舟下卫水归来松菊丛自谓得萧散庶几贤达风一身脱都尉千里随冥鸿虽谢案牍烦犹苦霜露蒙徒淹漳浦卧羞对包山空歘惊我日迈重嗟吾道穷出门眺平原海上朝霞红春色度江来乱入吴娃宫风光复如此安能久樊笼叠树黄鸟外一舟沧溪东桃花且留笑待取清尊同
雨中对酒同子循怀旧二首
何自为郎久生涯恨转蓬江山邈以异流落竟谁同剑履春星外云霞画省东清尊各衰白回首意无穷
二
楚北燕南郡风烟接旅愁沾巾初去国落羽更分流薄宦身何滞他乡岁屡遒因思限江渚万里独惊秋
夏日幽居述怀二首
终岁悦园墟长夏更余清褰开畅兹襟聊用娯高明极望絶云霏适我无闷情四运一以遣乘化瞩虚盈万涂谅有凖欝欝竟何营曳杖登崇冈行歌候友生携手欣良觌浊酒还复倾忽若忘形骸谁能校身名
二
九岩多灵树秦望有飞泉台尚逝云久披籍慕其言念当去人群返耕南山田即林事经始荷筱开云烟畴昔婴华组芳岁屡徂迁悔吝徒以积志髪坐相捐常恐冲飈激鸟路不及旋彼美淑人情缅邈谁为宣
春日怀旧
风物浑如昨令人恨自生春光忽已丽何苦病还婴鴈动瑶京忆花凝御苑情同怀不可覩芳醑若为倾
秋日过庄居
千家楼阁俯溪流一道银河漾彩舟花洲源里通仙郭屧廊山面接平畴平畴靡迤趍荒陌虎阜玲珑望非隔松菊归来陶令居云霞宛对王珉宅嗟予十载滞华台无复求羊问草莱行披薜荔寻云入重搴芙蓉向水来回看荏苒浮年度物华惨澹临秋素栖禽半没沪鱼蹊落叶全深采樵路君不见鱼肠铸水只残流鹤舞市门那辨处念此令人感废兴何况区区叹游寓回棹夷犹未肯前伤心寂寞寒烟树
病感二首
窗里频惊驷杯中未寤蛇神如临不测生每苦无涯自易寛衣带偏难挽镜华微禽动微感愁泪染愁花
二
弥旷心常弱沈緜髪屡凋兰薰欲自妬瑶轸竟谁调行药那逢侣看花莫吐謡寒氷劳饮夕风露恐先朝
七山诗【并序】
客有淹顿世网思去人间者暇日读王子年所记诸山睠然慕之爰述幽踪以慰遐想共诗七首贻同好览焉
其一崑仑
崑仑乃九山相去各万里玉树五色光清风四面起翔龟跃乔林濳螭蜕神沚中州非我居流想丹云里千岁方逍遥来观赤陂水
其二蓬莱
瑶空结云邱璇基开雾观红葭泛溟波青鸾集浮干吞舟惟所运缅邈无穷岸维南有奇鸳栖息常霄汉启图寄灵瞩临风发幽讃
其三方丈
尝闻三神山乃在渤海中极目龙鵉台瑶林欝青葱照石一何神可以沃芳容侧思西王母翻然念相从迢遥金池楫无假愁云空
其四瀛州
神鱼戏环渊庆云不崇朝丹鸟缤纷翔文殊被山椒列树荫仙台华盖上迢嶤羲和警黑玉望舒御青瑶何事鲁阳德回日向层霄
其五员峤
环邱抗絶岳灵异无不有蚕鳞霭霜雪龟图映星斗粟必千云穗人多双瞳叟桑海迭亏盈天地相终久自从五龙来聊可验尘阜
其六岱舆
嫉世閲山经友道羡芳躅灵岱怡我神寻企愿拔足玉梁亘中天金沙翳穹谷七芝光日茂三桂华云馥终期蹑紫苔税驾玄流隩
其七洞庭
玉女閟灵源金堂辉楚泽窅然思其人脱履靡所惜丝桐岂世乐云霞为帝宅一举凌九天流览周八极始悟黄石君允非青云客
春朝对雨怀省中旧游
山城看雨色尽省忆兰芳春日京华远江天离思长疎花开独树新水乱寒塘游子今何去闻莺祗自伤
忆故园
惆怅猿啼清夜频故园芳月几回新无情最是东篱菊漫自花开不待人
寒夜侍伯氏饮偶忆茅山旧游陈君与言长逝十有八载矣白头相对泫然成篇
伊予少年日客游锺山阴乃闻三峯胜投策缅华林从兄怀二仙方驾历兹岑况偕禽向踪登岳事幽寻陈生久下世邈焉成古今清尊慨往昔涕下谁能禁玉观时髣髴丹崖自萧森徒盈白首叹岂复青云心
丙午仲春偕周山人之海上感旧作
落日泝清浅遥怜不系舟行随海客往坐听鸟声求物感昭苏候心期汗漫游寒烟余井邑芳树蔼津楼予苦风尘役俄今二十秋良辰徒屡掷幽志果谁酬逝迹惊仍恨神山望更愁悠哉不成寝微月下川流
幽居自悯
湖堤客舍有清樽雨霰连空只闭门旧事伤心浑不醉韶华逝水岂堪论
闲适
春日与子循弟野步
云臯霁色荡极野春烟平江南緑无限幽意从此生暂予谢轩冕散步殊惬情悠然涉园趣兴咏期嗣声
徒倚
徙倚轩帏暮孤村夜复迷江清寒月细山濶野云低三辅疲供亿中朝厌鼓鼙委怀天地外岁晩合休栖
园夜逢学仙者晤言
泝波挹清醑陶月袭兰芳闲歌紫芝曲坐对白云长泉石交书幌苔花封药房昔予滞京邑怀土思茫茫聿来践幽境狎鸟屡回翔况值栖真侣玄言羽化方道以无为贵诠非有象妨拊膺乏仙质束髪慕霞装欣兹得遗老脱屣谢岩廊
和子约植菊
披薜霭霞空开径碧泉通眷此餐英适逍遥疏圃风云封初布叶露浥近分丛欲知抱瓮意惟有汉阴同
和子约弟新霁闲适
中林散微雨开轩眺晩晴山原一绮丽虹日两晖明长槐交户荫新蕖出水生开襟玩来藻延伫有余清岂伊西陵献独得启予情
偶尔闲适
窅然息机事独坐对林峦竹鸟更幽意风霞来夕寒起看南湖月半出长松端不值求羊访一壶聊自欢
晩兴
怅望林峦返照微渚烟汀树净冬辉篱边黄菊人方逸湖上青山兴不违斜月暗催渔唱起片云遥伴鹤飞归近来好事相过少落尽寒霞独掩扉
往视城南别业同子循弟作
赤峤倦征轺沧江遂还策调笑掩竹书行吟事泉石芊眠东溪树迤逦南城陌榛芜独怀往堂构仍慨昔不见禾?秋但逢麏兎迹沼近伍胥台市远梅生宅遹观经始期岁月殊复易焚枯进深酌烟华霭将夕携手遡归云惆怅平津客
西郊隐居即事
碧山晴霭散寒城晩日江头风物清行覔溪源逢鸟下坐临盘石看云生忘言老爱书囊减多病春催药圃成痀偻丈人疑有道知予万事已无营
秋日郊行閲田林颇申考卜之怀
吾眈幽原趣经始清川濆鳞羽自所托身名聊此分携琴登岭月持钓乱溪云更欲凌西涧长随白鹿群
山居夜坐感秋
中山凉气至偏动长年心伏枕清尊废归田白髪侵河生云界静月照荜门深独寤无由慰松风永夜吟
林居晩兴
归来沧海畔非复恋人群独树晩成适疎花寒共芬南山平入牖西涧静流云且对一杯酒谁能迷世纷
田居晩兴
晓来涤塲後寒岭对闲门过客有机事山家多话言清风动琴策斜日暧邱樊晩得会真趣逢人耻作烦
卜筑
卜筑向何处闲吟在涧诗自来迷岁月直是偶心期白鸟分矶石寒山共酒巵一行归莲勺那复有尘羁
山居即事
竟日长林偃居然无俗情鸟惊飜集掌鱼跃任呼名自领岩流趣闲看草木荣遥遥白云外时复有樵声
雪後
江城飞雪闭门间数处轻烟霁色还卧起墙东时一望依然高阁对寒山
东斋枕上
闲卧东窗云遂得成然趣枕上桃花源花开不知数啼鸟自无心何事客惊寤翩翩峰畔霞亹亹溪前树俄顷梦还成去尽春山路
溪上田家
移艇向郊外爱兹溪水闲洄沿宛成趣谈笑坐忘还月秀萝轩里风清松岸间徘徊且复去满目空云山
春日隐居四首
从宦蹇无成朅来务田亩悟身一虚幻万事夫何有昭旷始自兹逍遥盼长阜远墟絶行尘东风揺谷口薜荔霭清川云霞生敝牖隐几忘吾言嗒焉丧其偶
其二
崇兰茂北谷鲜藻荣南津摘兰间杂佩采藻羞嘉宾携手登晴陇舒啸怀先民頴阳有清波畏垒有清尘朝阳烂五云光照岩壑新且当放歌去聊用全吾真
其三
曳杖东冈陂空园时偃仰一室对虚白百虑归静养在道其何从粤以无生奬往来应真侣兀傲山泉赏息林希絶踪扣谷成哀响高驾金门人殆庶克终鞅
其四
溪流带乔林日出照高屿春风豫余神新花慰延伫临岩眺澄云屡见归鸿举拂石携素琴就竹开清醑朝与幽人期日夕旷何许钓艇时遡洄苍苍月登渚
春日闲赋
惊晖慕屡生沦华懽易失独往终可期徒然叹衰疾泽径兹翳茂林园趣非一芳云起崇朝诸峰乘望出初泉乍交户新花尤映室览物寡婴虑幽居亲道术邴生游或似尚子愿未毕寄谢山中人无使淹蕙日
园兴
涉园偕我友未使孔尊虚落艶怜梅後含华悦杏初忘怀狎戏鲔春醪眷乐胥讵贻楚老惜为芳愿比樗他日於兹隐掩扉观道书
省退偶成
往来锺阜岸日觉沙鸥闲驱马独何事凄其游子顔出城湖上寺傍舍雨中山遥见平臯色令人几欲还
闲林
闲林归日暮超忽岁华流江海徒牵思芳菲不解愁落霞悬近巘微月澹中洲怅望情何已清尊强自酬
郊溪即事
西郊连草色溪岸霭初阳白雪晴江丽青天去鸟长离群行自惜机事坐能忘惆怅春山路无人杜若芳
皇甫少玄集卷八

[book_title]卷九
钦定四库全书
皇甫少玄集卷九
明　皇甫涍　撰
赠答
赠南塘子
吾爱南塘子逸韵凌清秋萧然丹枫暮杳矣白云求为忆当时驿因从安道舟相逢解裘处醉酒歌山邱更闻结宇秀溪水茆堂幽虚幌晴花映孤林深翠浮琴鹤羡高调云松思远游他时一相访乘月泝沧流
砥柱歌赠白岩乔司马
黄河西来声怒号飞樯走舸千万艘北风一夜卷聊摄羽林雪骑平沙猎君王垂衣念南极萧瑟寒烟蔽松栢几年江水思悠悠东皇忽转淮阳宅五军三千辞帝京万里关山此日行风尘坐失凤楼影河汉空瞻紫极明长芦塞鴈随仙杖驿道梅花落使旌龙关俎豆入禁蘌锺山气色开皇情娇歌妙舞尽三辅吴花晋草愁空城苍虬长泣後湖月行庖野食填箫笙百官延颈望牛首匹马带剑归王程火云飒?散赤羽万国浩荡秋风生城楼日落闻吹角夜夜军中双泪零上元将军日携手四海壮士神魂惊太原司马久憔悴青天照耀悬秋星蹇蹇几污南廵辙中流屹立排沧溟忆昨豫章烟尘起杀气纷纷混江纪黄袍初迎白羽扇孙许孤忠一时死马当山北锦帆留宫殿西看雪影秋园花半堕檀栾雨湖笛长吹翰墨舟怀宁孤城不日得浮阴百里愁江洲江淮岂闻一士义战守应慙七国谋神灵顾念两京业风云惨澹惊骅骝时危始知劲草节司马独立纾前筹身驱数万龙骧卒誓使天堑收歌讴长湖沙边风夜哀洪涛赤日徒徘徊中丞战舰塞湖口摐金伐鼓出其後国师西走城郭牢万舸不敢东南骄矶头坐费一战力九江旌节争嗸嗸珊瑚宝玦无消息江水江花空翠翘已见庆云照中国惟思骏马归天朝当时蹙圮衣冠祸鱼鳞杂袭俱英豪儒生长揖对司马扶颠持危心独劳我歌砥柱落月黑古原风来惨荆棘天眷我明在公等太阳不遣遭薄蚀时来仗义岂公意十五年前涕沾臆彭公已去独公在莫因坎凋顔色安得我公常执政天下不复忧社稷
长安官舍对新月次韵荅宜俯
雨後延新月杯前共此身微晖不照绮清汉欲生尘自惜行将老相看只合贫开秋思无限重感独归人
同林子饮包子寓归遗林子
稍欲从吾侣风窗寒色凄萧疎閲篇翰披豁在招提岁月骞腾晩云山兴绪迷忽看白日落骑马各归栖
移居荅包子元达
浮云下寂寞草草换新居独树时相得清风竟自如闲情秋日卧佳句故人书未即捐予佩将无邱壑疎【元达诗有亦存邱壑意之句】
斋夜赠吴子
玄宵净寒氛奕宿粲文墀绯云郁坛殿清风荡旍旗乘?履末位联榻值隆知伊予閲崇礼六载迄于斯无庸谅牵谬夙夜忝所持方冬眷余景笃顾偶心期君子富嘉藻蔚若琼霞披辉辉长离翔彬彬为世仪畴昔戾孤尚连陪愧华姿久要在不忘濡翰敷此辞
赠韩侍御谪滁州
皦皦原中日照此城阙寒登山送归客临涂怅盘桓借问子何之奇服涉江干远斥千里道飘颻冒风湍急觞遡征云悲歌激长澜我马怀曾冈伫立发哀叹忼慨无所道赠子以加餐
二日与子木
束带游京华与子共为客荏苒风尘内蹭蹬见拘迫年意苟难并山川徒易隔凄凄感物情迟迟慕群翮独此青春献归梦沧江夕
赠金懋仁
龙澜沄藻泽鸾柯蔚绮城风光愁处荡春云望里生朋来悦赏晤芳醑聊共倾览物偕所遣含思独易盈盈思平生怀中饮还自失胡然久京洛荏苒见衰疾故山山多美幽事谅非一及尔叹芳辰值我倦游日
赠王子诗六首王子者闽王道思也
予昔思古训悦友存四方王子迪中和海内独无双倾想积梦寐何幸婉清扬况复厠通籍从君朝建章
其二
峩峩建礼闼粲粲列宿辉顾予矫弱羽天路同奋飞出淹道始芽持庆学不微析疑疑以莹兴言言以徽
其三
惟君信英奇弱冠探群籍河东识亡书显节徵遗策玄览相涤除晤言忘日夕匪我独好仁古来贵三益
其四
叶九臻会昌共覩休明世神圣放唐文损益参周制秉牍赞升猷侈尔良多艺昔陪甘泉游今叹周南滞
其五
伊予魏郡日想子晋陵初狥迹同迁斥缘情异毁誉感深悲难停年往志已虚拊心独叹吒幽藴何由袪
其六
河洛子于蕃四牡耀衢路别遽会复疎感我泣如注谁谓源水遥宛焉不得渡匪因成文章惟以嘅今故
答子循
慕邴无盈禄高疎有赐金愧非直道黜屡见不堪心时改愁思积山深夏木隂胡能昧止足常自惜颓侵共秉云林好相期芝涧寻北窗明月夜孤赏寄瑶琴
答周以言纵观海上见怀
龙郊衘泽壤鸾渚带扶津宗都表灵委渫纳混天垠吐图光瑞策泻汉福华宸琼舆旦始驾金波宵未沦彷佛瑶仙骋葱茏玉树春飞神白云岛结思紫霞滨康乐游情美玄虚翰藻新乘桴协有诺怀德谢无隣方遗阜乡舄聊以报秦君
春日之海上答伯兄叔弟二首
出门看柳色相送下东津不逐春潮返长为沧海人
其二
任公不可遇烟月转凄迷今夜沙边鸟聊将狎遁栖
月夜赠伯氏叔季氏山人以言
欢游美清夜高会良在兹金飈薄绮棂鲜云荡华池凉气发乔林湛露零丹蕤皎月升前隅中庭粲其辉广筵被宵彩丽藻缤纷来密亲既已具兰友相攀追繁音岂不奏所乐吹埙箎讲艺析古今扬?申妙辞相与观暮节薄游言旋归昔悲异林鸟今悦同条枝能不极欢情羽觞随波挥齐愿等金石皓首长不暌
岁暮赠兄弟作
流序迫徂秋寒气滋穷谷晨雨洒兰林层飈下原麓候蛩戢微吟长天鴈羽肃端居乏欢悰含凄对桑竹还辕河魏墟再落胥江木虽慰怀土心终伤逝者速我有懿亲人式如彼金玉中宵命清觞形影眷华烛临堂发琴奏弦歌荡烦促愿言黄髪期保此长騑服
赠王伟纯
嗟予文质无所底徒然瓠落风尘里汉宫枉妬貌岂嫭楚湘独窜梦犹葸窜影栖遑向湘水羇心倍觉华年驶桃蹊狎鸟卜归期荜门罗雀还自嗤矢言石交者弃我忽若遗金闺显允彦嬿婉惠光仪问君来何方遥遥衘命下鸾墀奕奕檐帷顾幽薮英英鞶厉照川湄伊昔彤庭尔尚宾予也承恩侍紫宸胪墀凤陛延多士华盖鸿私滥小臣比景含香悦有隣猗尔逢时奉帝纶青翰徘徊系江柳折芰燔枯共杯酒委翮飘蓬何所云对子含情一回首回首重含情云天促去旌平生意气复谁与一朝肝胆为尔倾兰台献纳追班史莲勺归来拟郑生君章次都自此别行矣相期朂令名
紫薇花行答子循【并序】
叔氏虞部贻余梧亭怀旧诗未遑报章秋日散步亭隅薇花烂目徘徊久之亭故予读书处也昔尝眷恋此花为之赋有曰清风时动明月微姢悠悠我心谁与晤言悲春华之不实绚紫阁而空传履闲庭以载叹时徙倚而屡迁垂贞嘉於余藻永封殖於兹轩後予旅游京台累践华省沦飘河魏返迹弊庐顾瞻此花宛焉如昨而予白髪被鬓凄其改容春华之句永矣悼心贞嘉余藻竟何徵耳因作紫薇花行以泄怀旧之思并以报叔氏云
英菲窈窕緑窗前艶影扶疎翠戺连玉衡含照妍华夕金风弄彩泬寥天流风逝水惊离索十载幽栖对花萼无情羇宦却归来有客伤秋叹荣落兰宫桂殿凤凰楼帝台仙客恣攀游可堪残月鲈江梦不奈连云骑省愁言追渔父赋归欤寂寞蓬蒿掩弊庐旖旎繁英重入赋婆娑生意最愁予人情感物多惆怅白髪红顔两相向东篱并就菊松姿北山岂孤猿鹤望青葱摛藻记甘泉潘陆春华此弃捐未忘温室琼瑶树虚拟湘源杜若篇
答子木见怀
怅望星槎客寥寥夕思中胡然咏嘉树徒自限清风夜气凌河静山霏上月空兰芳日云歇幽意何由同赠陆生二首生再客京师悲慨畴曩怅然书之
伊昔攀鳞日君同北路尘那知兰省客重对竹林人世上何非梦愁中讵有春年华不可语惊叹欲沾巾
其二
久矣宦不达怜君隐已成相逢洛阳陌尊酒叙平生怆此升沉迹深兹离别情从今耦耕去谷口共逃名
病中答子循
斋居无岁月独坐听松风问道方期损观心屡病空云霞多暮色芝药长新丛为语题诗客将无隐计同
用韵答王子道思【并序】
四月维夏于役广平王子眷言顾我徘徊棘栖怅然于怀既至小镇复投此篇羇人云感聊尔嗣音
漳河我往役魏郡子经行如何存下位劳此访孤城室迩人方远心悲文自兴瞻言想高义流落愧同声怅矣云天渺悠哉月露盈奋飞良未易倍使客愁生
访中麓子不遇二首
君行使汶上言访慰将辞琼树何由覩空林不可期芙蓉临水净鸿鴈度云迟立马看秋色离群日暮悲
其二
吾子文章伯雄才我不如经年滞簿领何日戒轺车枫馆繁飈急松斋落月虚飘零宇宙内同愧荐贤书
晩春对雨奉酬伯兄怀山之作
山扉朝自启幽色在烟林惆望沧波隔江城春雨深云天虚一室花竹澹盈襟竟日违芳躅清风劳永吟
子约弟亭居琴兴赠言
西山朝雨散云气净兰林何以寄幽兴清风鸣玉琴窗寒揺竹翠溪晩度花阴应诵嵇生赋扶揺达尔心
子约自云遇师有得聊以遗之
学道无成功颓龄迫忧栗结友寻灵山终年倦瑶帙相逢海上翁翔鸾下天术至言了不烦启龠见朝日石门彩雾桂华新金鼎丹霞萝月春早晩缑山乘鹤去看君挥手谢时人
答子约弟伏枕见寄之作
沧江独卧者不与俗情同忘味中郎曲研玄河上风窥临草色徧离索桂华空天路知非远时时云自通伯兄病中叔季氏作诗讯之词并清美予亦卧病久而成篇
羡尔北窗今息机长松虚幌还相依良辰寂寞在何许帝子潇湘怅有违却笑微躯萦吏隐独怜丛桂自芳菲文园多病才应减况复琼章和者稀
赠范叟
君家住在灵岩村直取衆山为四藩篱上野藤侵石壁峰头涧水到柴门日高但爱藜牀稳老至不知轩冕尊数杯竹下携将客一味花前割与孙生涯樵采兼耕凿虚室琴书对芝药心同逝水壹致柔气合澄云只栖漠鈎箴纵下不取鱼井税渐输初到郭鸿蒙笑识无怀天矍铄行歌有生乐少小知君三十年真隐逃名仍学仙逢君带索语未毕顾我长缨私自怜明月一生照怀抱清溪几处隔林泉朝来祗恐移家去就而不见空云烟
赠滁阳程逸人三首
秋空云尽照溪清一棹萧然物外情却粒几年还羽化也知君是禇先生
其二
策马勤王泗上秋滁南千岭夹城楼十年萍迹残宵梦惆怅逢君话旧游
其三
安道携琴初入吴小山遥对白云孤梁溪尽处烟波濶好逐秋风下五湖
赠子约弟诞席
鸣鸟在穹谷戢耀有余辉怀抱清庙器孰谓知音稀予返大河役聿来掩园扉夙夜共荼苦形影常相依黾勉从外除心事何多违岁月易迁斥复见秋鸿飞发觞意眷眷临堂念微微感尔年髪盛伤我顔志非曾是伫腾骞寤寐如渴饥
赠湛公
湛公无一事日与白云期幽独心常寂岩林老不知朅来观法後爱得起予时早晩中峯去簪缨无用为
冬日遥赠竹堂僧
扁舟狎浪去人群七十峯峦渺渺分举首溪头遥不见隔湖空自望寒云
怀答姜玄仲
春屿云难尽亭亭谷口生崇朝江阁望一轸索居情念别顔频换论交迹未并沧波遥可即寄取玉琴声
答徐绍卿
徐子文章彦论交夙所稀金庭攀羽驾一往岁华非莫以浮踪异相看心事违云门栖赏处回首泪沾衣
赠清源主人三首
緑水前溪树影苍夜来银汉下微凉主人笑拥卢姬出共醉新城秋月光
其二
齐东少年骝马肥春客金陵秋後归醉向花前飜舞袖纷纷香入坐人衣
其三
斜烛微微隐绦裙蛾眉曼脸逐行云相逢瞥若阳台女肠断鸟啼夜正分
伯氏诞席赠言
我行泝江渚言旋辄三龄及尔欢爱俱曾未违户庭回忆平生游惆怅人事改依依东冈陂萧然敝庐在马生岁月晩明世岂见遗适来通侯贵万里扬旌麾摧藏桑枢时尘埃满人面丈夫苟未遇慷慨何由见柳条剧含烟散作谷口春介寿登君堂丝竹娯衆宾先达亦奚为青云去人近空歌白石寒终慙密山隐三月四月交薄言客长安兴酣忘视夜北斗从阑干
赠荅朱驾部
无受难可御有道易不渝曰予本拙讷拟足昧良图充役肃时命省已畏空虚驶节亮流易轩冕坐自拘哲彦贻嬿婉克与微尚俱逍遥玩来篇益使衆虑祛英云垂鲜藻清风洒庭隅游目邓尉林投分澄湖居夙心托峻址瞻途竟踟蹰今幸休明会方驾来皇衢声同气必应理协懽有余且愿从所好处顺希卫蘧
夏日饮陈约之编修寓同田希古仪制唐应德编修施子羽秀才赠陈一首
索居迫长夏崇情结兰林之子阻良觌遥遥睇西岑晨兴理幽驾乘日欢追寻伊人谅霞举蔚若开予襟来臻值衆彦眷兹偕赏心陈席俯闲矌列树荫森沉轩幌伫流飈云日延清阴连翩发嘉藻灼爚御鸣琴方年及比景亹亹颓思侵疲足骖文驷愧慕能不深
皇甫少玄集卷九

[book_title]卷十
钦定四库全书
皇甫少玄集卷十
明　皇甫涍　撰
赠答
简谢秋官应午时谢卧病
青蝉乱鸣槐叶满遥睇凝情夏云断空拂瑶琴谁与弹欲披缃帙心犹嬾荏苒朱明临末垂署斋幽独倍相思前墀月华宛可掇小山桂树何由期
栗子复会京师晩过觞酌
昔怅青门别思君绦水濆何期桃李月重挹蕙兰芬银烛芳筵敞瑶琴雅调闻帘疎披宿雾城晩驻春云棠韡家声茂江深藻思殷行夸奉大对四海仰雄文
读唐陈二子陪祀南郊并侍燕庆成诗简赠二首
词客罢郊陪翩翩翰藻来文飞宸曜合兴引翠华开凤掖聨仙管龙墀映御盃甘泉方奏赋共仰子云才
其二
帝德光千古皇风启二贤肇分周祀典遽协汉郊篇麟马祥俱集笙琴美并宣幸叨观礼末留滞未须怜谢子领西曹之命而南余叨胶漆之顾怅恨不能为别追惟夙昔聊述赠章
严城易为秋肃气滋金方循除泛商声明河照旁徨膺念属良友逝将旋旧疆晨车谅登迈会握拒可长奕奕华池藻敷荣野田旁微晖盈霜露岁暮多余芳委运况物感徽音不能扬思我平生怀与子各沾裳
其二
昔予来自南泛舟越江流携手望锺山华云结崇邱趋途共肝胆岂必同衾禂修容意何远朝光耀彤楼连翩忽异羽驰晖复西遒申霜日夕厉归人不少留夙兴念当别饮觞事绸缪铭懋在祗慎惟日庶德休
司马清溪公赠诗
殆辱弛玄训保荣光昔籍朗鉴不待形兹理谅昭晰神龙戢景云潜鱼骇懿泽棼毁开隆纂於焉标懋哲末曯怀恒步豫和钦俟日逍遥娱当年兰巵泛瑶席淄源荡清波齐台邈霞术卷舒非固我在让心如结惠养良不啻冲藻踰千镒颂德岂一朝一为古今述浅劣敷斯辞永言耀簪绂
赠宜山翁
言访幽人迹弥钦耽壑情沈冥性所惬锺鼎虑难婴洗耳将遗世寻崖拟凿楹玄风正可慨隐德岂能名卧石闲云度攀萝好月明如闻吟谷鸟及此应同声
赠包子
相逢来上国相忆谢年华复此襟期慰翻为世路嗟晤言忘日夕流目乱云霞雾散平臯树春明御苑花城光临近牖河色度晴沙容鬂伤心切关山回望賖欲识羁游意梦绕緑江楂
寄赠顾水部二首
长湖度旌节激棹泛涟漪浪隐陶邱树天空钜野陂蠨蛸微夜响苞栩落寒枝正此羇心慰逢君云雾披
其二
济北风花暮湖南云树连君从负薪役我悼扈桑篇絶岸疑笳发中流别斾悬余晖不可驻行迈独凄然
曲岩赠蔡范师古
兹岩表絶胜寻陟乃天路上干未云已倒影随顾步镌题自何年遗映若旦暮星华倦腾射霞绮终盘互中有幽栖人?迹怀远度已矣浮湘吟旷然还山赋长逝违俗驾芳期果谁赴青溪歌不尽石梁游始误永协在襟想杖策披云雾
赠彻堂住上人
夙龄秉渊尚苦为衆有牵倦兹事仕力而闻支遁贤乘闲礼慧驾披云见青天一尘自不染五门洞俱宣令今有平叔行矣超上玄色与松柏古来将飞鸟旋羣萎不忘解至理本希诠岩端寒夜月别去正高悬
钱朱包三子过集赋赠二首
风色寒城晦天隅落日频故人情不异樽酒语相亲直骇蛟龙会俱伤草木辰忍将流落意江海共沾巾
其二
能赋三君手争雄彩笔诗风云难遽料今古一长悲秉烛宵仍遣当歌兴暂随并看憔悴者敷藻尽吾师
包元达祀陵归不以诗示贻此索之
尔揖仙曹侣行行晓雾侵苍梧望不远白露感何深奉礼唐臣事原陵汉主心元知枚叔赋倚马待知音
七浦塘歌二首赠张隐居
水尽三江棹花缘七浦堤自堪江路永不比武陵迷长揖沧洲兴高人谷口依思君未即见春草日萋萋
其二
胜甸新州沃春臯故里晖系舟川影直倚杖海天微平子赋今就龎公隐不违双扉有时啓驷马或来归
苏吴县赴召会於京邸感赠二首
忆今故园春余花怆别津岂知今会客重感昔年身雨洗胡沙净云生帝阙新激昂多士意青琐得词臣
其二
自别吴门水思刘未得还行趋太宰召喜溢故人顔日月无私照云霄直易攀题书邑父老公已接仙班
赠栗子寛甫
我逢栗子聊杯酒非比金龟罄所欢已见相如辞故里曾闻太白在长安明朝遽有燕台别此地同悲易水寒欲傍伤心御堤柳天隅少为系归鞍
次韵和答栗子
帝城锺柝动秋霄刹馆香灯上客招风露乍凌燕塞晩星河微荡汉宫遥诗名海内应谁共愁况天涯为尔消题柱摠归金马客岂容谷口任渔樵
读包子黄云篇简赠
白日欲下黄云繁黯黯朔漠连中原鸱鸣无人听敞怳鸨羽顾匹愁翩翻长天起立视清夜短褐壮歌怀故园春江帆影不独汝此兴会向谁人论
海岛翁辞
迢嶤隐君岩霞月閟灵岛为问浮海翁何如采芝老鹤驭今焉翔白云空浩浩袛见云山不见君芙蓉秀气自氤氲欲因访古吟招隐秋夜啼猿那忍闻
汝玉雪中惠篇投谢八韵
朔雪遥空度晨光溢凤台纷看琼树合舞伴玉珂回孤坐情方閴离居恨莫裁佳人惠篇翰幽赏念徘徊旅望迷高鴈乡心乱早梅剧愁云海断羁宦岁时催剡水愆芳兴梁园拟上才未忘携手意吟嗣北风哀
寄答陆宜俯
故人陆子山中居别我二年无尺书昨来有客传书至开缄宛然见君意不忘沉冥萝月人自伤趋走风尘吏腰垂锦绶眉不伸岁月蹉跎怀苦辛柱头无名比田凤镜中有髪同安仁向来文采那复数平生意气何用陈我心烦纡值炎暑氛埃蔽空热如煮省堂谒罢归闭门惆怅思君重延伫感君问讯聊尔言时复看云忆故园钓竿可了一生事世上是非谁足论
立秋日署中述怀简田子八韵
一叶下庭阴燕台秋正临迎风凉气早承露暮云深宿霁揺丹阙余霞绚碧岑荷娇还吐艳蜩晩更扬音署迥银河逼城高玉漏沉感时悲素髪閲礼谬华簪坐忆江鲈鱠愁为越鸟吟寄言同省客何以慰予心
宜俯咏衣褐卒岁之句感赠
握手沧溟岸伤心今二毛一尊浮水榭残日恋平臯岛树寒凝阁江星乱入涛闻君叹衣褐令我愧绨袍
答王子户曹直宵有怀之作
省闱逢寓直静夜赋成时鳷观星临迥龙楼月度迟感秋情正切瞻阙意逾滋为颂卿云烂飘飘啓睿思
郡公过访因赠
王子为邦政已成却思徐孺访柴荆海边玉树搴帷映谷口琼霞拂坐生载酒时从三径适看花春动曲江情使君不用朱旛引自与双随白鹿行
赠陆王
与子青门别频惊节序侵那知艶阳月重见岁寒心云度花溪静春藏竹径深石梁还近远回首洞湖阴
赠吴吏部
名家东阁茂词源公子翩翩逸气存当阙曾题西极马垂天先化北溟鲲偏耽彩服供亲乐未请长缨恋主恩近许龙门旧游客时时同醉玉壶园
清溪舘席上赋赠马中丞四首
宠接中丞宴懽从外舘游竹深全引月葭冷半凝秋饮帐搴朱霭歌觞泛碧流谁知栢台侧别有桂山幽
其二
湖曲青山远城隅緑水长溪烟明积蓼堤日暗垂杨竹下停歌侣花前媚舞行将因淮海宴相与颂时康
其三
星槎来海甸水榭对花丛筱密揺衣翠荷深隐烛红晩霞蒸浦溆秋月浄帘栊自愧延陵季徒闻大国风
其四
桂树藏舟穴沧波敞翠筵娇花明彩露狎鸟下晴烟径转麾容合堤长骑吹连欲归怜妙舞垂手月华前
子木见过伏枕弗对述简二首
堦草含薄滋庭花罢余蒨林浄夕迎霜天长朝送鴈思君一水隔跂予三秋眷驰晖杳莫攀归云时可见
其二
华洲飞素浪高掌度文虹徘徊瞻禁闼迢递限清风痾怀抚衰柳幽景落疎桐一乖紫芳愿再使緑尊空
讯惟桢疾
微月鉴虚幌疎星耿遥夕伊人旷不并迢嶤云路隔鴈门风稍寒龙池露先白悲来成疾疹曷云慰羇客琪岸饶琼华瑶岑滋水碧迫兹岁未晏期子同采摘
与吴长洲
江城花色倍河阳流水侵庭鸟下堂曾识尚方新赐履莫论迁客旧含香闲挥緑绮青春丽静煮丹砂白日长爱就雄居还载酒时乘明月度沧浪
答子约弟岁晏问讯
叹我蹉跎日传君蟋蟀吟相看俱不乐岁暮强为心此际南楼兴如闻瑶瑟音春前无柳色何事变鸣禽淮上逢朱水部南川旧僚同张地官明厓吴山人河岳集驻鹤亭醉後感述赠水部一首并简贻张吴二君
不见故人三载余况复经年无尺书感君胶漆心尚尔问我顔鬓今何如忆昨同官在河墅背负青天见毛羽投迹谁招放逐魂壮心不道风尘苦系缆祠阴一遇君清尊江上念离羣幽林歘讶炎埃散落日偏怜笑语闻遥天鹤去亭空在翠竹潭深径不分衣裳欲逼梁苑雪户牖却吐潇湘云张吴邂逅欣还愕吏隐虽殊气相若神仙迥暎氷壶姿山人屡讽烟霞作当筵自信同襟期平生未是轻然诺信宿休歌行路难胜游更尽新知乐酒酣欲别仍徘徊眼前感激令心哀君家英妙富文藻蜀云洛贾俱雄才即今二子尚如此顾我岂免终摧颓醉呼山人慎勿猜与尔长歌归去来微官恋恋何为哉
扶疎亭奉赠白川周公
振檝迈济阳湍险难具论非公扶疎宴何以弭营魂密阴澄修景炎氛荡曾轩案牍映花色阶庭闻鸟喧竹露倾惠心石泉挹清言拂尘祈地维展图镜河源尧情轸四岳汉主怀淇园聿来扬騑牡明寄崇宣蕃升猷道不陂敷謡泽弥敦深宫华云汉效珍辉荣温绵户愆负薪伐檀意空存惜无赞鸿烈徒愧登龙门
早春简施蔡二曹友拟历诸胜共畅羇怀倾迟报章无勤延伫
闲郊春色敞晴扉紫禁城阴欝翠微疎柳入江吟望骋新云覆野客情依天边数送归鸿翼湖上平看落日晖莫为浮名恨留滞且将心赏寄芳菲
和子木夜坐
眼底春晖急清尊日复开含情向朋好浪迹且江隈官序祗堪笑归心暗自催湖堤花絮乱赋就北门哀
赠友
隐处桐乡溪水滨鹿门萝月梦中春兴来呼酒何知客老去忘机不避人
与周子
坐对芳樽不辞满酩酊聊凭慰孤抱笑向故人各尽欢激昂且自矜文藻生事久已甘沉冥非世胡然学枯槁况复时对青山云心无所知一何好
初至留都与蔡子木三首
伊予壮游日策马金陵天从宦复来此嗟行今暮年官曹寄湖水世事与云烟终亦挂冠去长歌怀昔贤
其二
高皇啓天业京镐实维兹借问来朝客何如定鼎时锺山抱宫阙江水绕城池今日看风景那因洒泪悲
其三
中郎擅文藻昨自金门还邴曼辄辞秩萧生方抱关同声感畴昔乔木罢追攀惟尔素心在离羣仍慰顔
燕子矶用云字酬蔡比部
仄径烟萝尽连林江岛分一尊临浩瀁高兴坐氤氲落日征亭祖沧波别唱闻宁知谢公意仍在故山云
酬子循宿祖堂寄怀
闻君怀独往清夜宿松岑天阙星河近云门花露深山钟遥客梦池草结遐心空念澄江月凄然悬旧林
浙中寄赠後湖二首
避迹向兹地经春湖上过浮云言别去芳草柰愁何鷁影迷银汉鸥情恋玉珂谁将两行泪一为寄沧波
其二
岂羡流蓬海终知抱琐闱遡从殊未已含景送将归极望连空树繁愁向夕霏金波元不隔千里揖清辉
登北山奉赠宗伯黄公
东山忧诚系华阳道似卷岂若追松子飘颻栖崇巘九霞辉奇构五芝馥幽搴飞泉凭崖来藴襟暎流展方欣披云游更慰怀贤缅息景希末光含情寓兹撰
孔学宪读经昭庆寺予过赠此
何辞延阁事于藩谢却林仙了法源湖上游踪迷赤水郭前心赏恋缁园一灯自爱莲花吐千部凭将贝叶翻信是支公酬道难能令许掾解忘言
酬子循过斋中作诗
沈湘多贾赋偶世寡嵇情犹惭柳下黜两见返柴荆迨兹秋场暇偃迹卧山楹如何羽仪客戢景亦来并方耽谢填委况悦废将迎林恋忽骋望寂寞见平生欵言沧洲暮眷以白云盈属思酬嘉藻抒怀报幽贞
赠闲上人
东林禅诵地寰中閟灵壤萝径罕人踪泉竹谐幽赏朗公法门秀超迹絶烦想皓月窥静心明霞鉴空象虚薄匪世姿胡然久尘鞅领兹析冥论永言欣独往
皇甫少玄集卷十

[book_title]卷十一
钦定四库全书
皇甫少玄集卷十一
明　皇甫涍　撰
游览
自溪口归三首
朝来醉别酒溪上孤舟还遥村转江路落日迷松关平波望烟树百里沧茫间坐爱邱中事春云留碧山
其二
清溪下微霰归路愁寒烟前山眺海涌林色随江船莺花半楼阁钟磬发云天石道携琴往春亭鸣玉泉
其三
清波转云木春色动山门来寻紫霞赏窈窕藏花源坐愁江头雨莫辨湖中村巾舄照流水放歌倾緑尊
诸友同过南庄
所欢一携手倚槛得清风自识荒村路谁开锦树丛桐阴临席久云影照尊空顿悟狂歌理深溪景复红
偶游虎邱二首
返照开重阁游人在翠微石阑延暝色烟树带春晖卜筑容长往安禅喜独归白云吾托慕兹地掩山扉
其二
来游每披豁春乱百城烟雪霁催帆席花深到谷泉云霞通一径钟磬发诸天坐接山僧醉浮生秪自怜
出城
寒流隐隐漾郊扉重雾连江日影微暖照緑尊沙柳动晴薰碧溆水禽飞悲人风景那频问入眼春山岂浪违向暮渔歌舟楫稳岸花迢递送罗衣
同郡守城南泛舟观鱼二首
原臯柳初遍长河荡云影飞盖践城墟春郊聊可省喧气遥入襟浮觞眷华景良无画诺才檝櫂愧同整江湖我方逝怀哉悠以永
其二
羇游倦尘鞅魂梦在江湄临此春流驶能不荡归思黄鸟乍拂羽红桃复满枝穆言清湍美望以暮云滋将逐任公钓中情今属诗
春日展墓还眺上方石湖
松茔毕哀酹返径陟田园天溟悦虚幌霄崿晒婵媛霞波影共烁鸥鸟自翩翻珠宫欝翠微石磴霭云门复滋美春仲华日散臯原烟萝揺绦瀑花竹引清源纷吾羇宦客五载梦归轩回首愧伊昔游目暂遨魂弭节澹容与平芜落照繁谁能别此去空响北山猿
春日上方
芳野寻幽胜春山度翠微袅风溪筱乱揺日谷泉飞洞壑流虚籁烟波净落晖不闻孙子啸空望白云归
赴西山雨後溪行
泝艇看山去溪流行更深春城过雨色芳草入霞阴湖绕连云度峰回灌木吟今宵谁与晤慧远在东林
秋日寻山作
晴旭动高岑霞流万壑深仙台凌鹤度樵径入云寻远屿浮虹影空江落鴈音淹留招隐地八桂自为林
秋原晩眺简兄弟
澄宇落鸿音秋光荡碧浔江清千嶂影日澹五湖阴岩带云虹净烟藏橘柚深翻怜物华晩萧散此时心
暂赴虞邑
烟艇遡溪行秋阴海上生云飞川路永木落晓天晴虞阜横霜出淞流卷日平江城闻过鴈信宿有羇情
溪行有感
泝舸沿清樾氤氲尽碧空花光迎岸锦鸥影恋菰丛明月乘流去青山近海东秋风无限兴今在一杯中
横塘晩兴
郭外有幽栖闲情泝碧溪湖山相映发鸥鸟日招携霞色浮塘上钟声过水西归来一邱壑源路使人迷
正觉寺
东林禅寂处樵径引莓苔竹牖春烟动花坛暝霁开经行闻雉窜趺坐见云来只对香山卧年华何用催
春日石湖
望入空氲树影微山云湖水镜芳菲自随春色桃源去却笑秋风江上归
雨後舟行望大石诸山
暝游清溪上虹雨开西岑纎月照幽意虚舟鸣夜琴寥寥翠微静霭霭芳树深云径空如此弥年违素心
春日侍诸父宴上方八韵
一往惊蓬鬓今来就竹林归闲偶春服欢赏在云岑负杖将奚适澄湖试共临端倪遥莫辨巘崿会相寻薜茘连牕暗桃花隔岸深鸟飞残雨霁钟散暝霞阴信惬尊中趣聊成谷口吟因书谢当路邱壑本予心
晩登灵岩琴台
秋澄夕阳後风籁何飘飘望泽势欲尽凌梯心屡揺松岑带暝色隐霭下归樵胜事来幽独虚怀寄泬寥中天白云气去尔定非遥
灵岩溪口招范生不至
倚棹待幽客萧萧风满林遥知云尽处犹隔洞门阴岸静渚花落溪闲山鸟吟真成独往趣自入武陵深
晩逗虎山桥
杨桡转溪路山影乱晴沄向暮沧波上闲来白鸟羣微梁回落日满泽散秋云会有行吟客清歌期尔闻
拂曙度虎桥寻玄墓
谷口望未引前林烟色滋寤言明星夕独向青山时稍稍衆峰出荧荧孤月随遥过石梁去庶以邈心期
登玄墓山
西林最幽处回合度长峦镜阁来天色山楹动晓寒当杯浥秋水临泽问仙坛想接浮邱驭时从云际看
碧照轩
森沈转幽径远近含澄辉秋色引初曙孤轩当翠微玄言应虚籁宴坐发清机缮性从兹适邱中无重违
上方流云亭
翠微亭榭倚湖光修竹檀栾隐上方趺坐白云谁与晤遥心飞鸟共沧浪
晩次虞山
清溪杳无际望望遡行舟海县云归市山城树满楼桂余投绂兴菊近授衣秋夜发东林磬冷然破客愁
舟中晩兴
晩来风自息轻棹去方闲歌动沧浪外机忘演漾间醉悬溪岸月望入海门山岂待荷衣就言从飞鸟还
致道观溪口
宿处玄林静钟声清夜初星河仙峤满云雾洞门虚竹下邀中散松前问隐居溪阴是天路独往意何如
虞山溪行
朝从虞阜出终日爱溪行鸥近看疑下云遥望若迎岚昏作海气风满助江声莫恨三山隔东看烟树平
致道观丹井二首
烟驾迢遥向紫微玉泉秋雾闭寒辉君看湖上朝霞色犹似丹砂化鸽飞
其二
绦阙晨攀桧树中尚湖晴望引云空瑶牕不隔银河路惆怅仙槎去未通
冬暮上方书事
湖岸稍澄霁诸峯连暮辉漾舟霭汀曲幽意生翠微天路望逾邈松门期独归钟声白云尽樵采寒山稀烟景自多适年华那遽非
白鹤观题石师房
修竹夹池水入门幽且深主人倦高卧留客娱清襟独往自吾好重玄予尔钦暝来情更适萝月下疎阴
晩过东禅
鑪气花阴禅径重高僧出世住中峰寻幽自入清溪路遥听云门起暮钟
过伯氏湖上隐居
不作违亲隐终然与世疎到来湖水上信美竹林居树澹晴沄外烟深落日余释耕还自笑龎老意何如
城湖夕泛
披林出幽棹汀曲带澄晖日下岩容乱风来湖势微山林情已晚城郭事多非烟树应迷客沧波此路归
岁除前一日过正觉寺
路入云关溪水湄林深坐听出钟迟流波自送芙蓉叶莫向山中问岁时
上方山楼春眺
落日攀双树看山倚画楼竹氛檐际合兰色雨余流叠嶂春争入长天鴈独浮如予千载意遥在五湖舟
寺归
晩洽寻山兴偏宜野照暄来逢祗树适况接道林言空外花飞尽堦前鸟下繁扳欢趺坐侣囘棹复黄昏
舟行眺上方诸山夜归
松空霁幽霭塘水涵清晖坐引西亭望春光浓翠微兹言霞外适遂息尘中机近渚星已乱前山云正归苍然洲岛暮月上渔樵稀
湖上作
芳草已被径初阳仍满津缅怀沧洲趣独往云萝春鸥鸟宛如故烟霞时复新暝延南湖月身意同清真
寻支山作
不尽春山路随人溪水幽石门在烟外萝径登云邱谷口远清磬我心闲白鸥支公燕坐处日暮寒泉流
中峰南峰展眺
松色引天路禅门幽霭重嶜崟领一室窈窕回双峯岩溜乱游语溪花澄道容每钦支许辈而怅云泉踪晤赏复萝月坐闻南林钟
自一云至天平登白云泉亭晩兴
钟声缅回策秀色余西岑微径不知处白云长自深松空散花雨溪牖揺峯阴独夜泉亭月寥寥期慰心
再过塘上舟还
春郊行处好翠巘复沧波自得幽源趣重寻芳草过竹林晴罢酒樵径晩闻歌暂别山僧去前川寒霭多
黄山
兹岩亦幽胜横亘西南天一径聊步趾诸峯犹眼前湖波浩无际云日争相鲜霞鹤粲霄色松风清涧泉芳菲乱空翠靡迤浮春烟迥瞰塔寺古下窥楼堞姸近寻侈遐讨投迹期忘年未事登名岳俄然意已宣
三日塘上
吴山信萦带风景常自嘉出郭见幽意纵心随物华析觞命流藻解禊临晴沙西日引层浪南湖如片霞归来须倒载遥向习池夸
治平寺
风中到香界独往意泠然步引花木乱坐看洲岛连一林寄空水满院生云烟正此化心寂钟声松外传
谒伍相祠
列雉影沧波望望深云树回照延清襟荒阡引幽步曲隅抗兰寝灵旗出残雾畴昔抱余悲怅矣前溪路解剑邈英风荐潦申遐慕芳草忽复春东门霭如故烟明刹殿霞风满平池露向月临江洲含情不能渡
修和观
桃溪隔隐处澹澹春波生乘日候烟驾有时闻鹤鸣山来香阁遍云下石牀平永愿啓金钥斋心朝玉清
经行竹堂
清溪不容?迢递远人羣暝色双林合钟声满白云
夏日葑郊舟泛三首
迳复寻溪路虚澄似欲寒相将出前浦絶爱度风湍
其二
暂逗花间岸还迷竹外烟流连清露下未肯即回船
其三
渌水迎歌曲朱华映酒顔习池游不减酩酊任扶还
皇甫少玄集卷十一

[book_title]卷十二
钦定四库全书
皇甫少玄集卷十二
明　皇甫涍　撰
游览
登虎邱作
每到邱中寺偏令思惘然登临千古後容与一尊前钟梵空烟度楼台衆壑连惟予独往意留赏白云天春暮偕以言海乡之游余时病不能诗旋途初月握手论交姑属短句以代纪行
信宿沧波棹殊伤昨日春聊因泛海兴时偶逐潮人万水无他壑三山即此津乘桴应从我吟待月华新
春日观海华阳寄之以诗
穷髪夸前记为桑嘅往情龙高辨日瞩鸟转相风行远艇盃盂泛春洲组练明玄虚待词笔向若媿平生
海兴寄子约弟
坐閲浮空势何忘云日高天吴一以静吾拟斗槎操贝玉揺朱阙珊瑚笼翠涛因思抗百尺垂竿连六鳌
临清新城行
君不见清源都会天下无昨来筑城巩黄图长河千里万艘集乃知保障为良谟戈船隐隐横川流蒸霞照曜双飞楼华京鼎峙争雄长气压百二当中州言徂于齐泊河泛左右帆樯閲崇雉甲第纷纷乱入云红波緑树歌钟起我皇垂衣二十载玉帛羣方协文礼边头晏和稍失备晋代之间近多垒金汤委输轸长顾峩峩此城遂辉峙更闻安石下东山焉得边马饮江水
和子约庄游对修和观怀往
仙宫缘缈缈渔客问沧浪独望青山郭空怀碧草芳田畴诸岛接鷄犬百花藏何以寄幽兴前溪春水长
上方晩兴【时将北上】
清溪转幽棹晩与名山期石几云低隐岩牕竹碍窥晴开花雨际林静鸟鸣时莫问金门策淹留方自兹
天池
何处东林寺寻钟石径幽云藏春竹暗路入晩山稠合涧峦烟下澄泓空翠浮尘缨愧鸥鸟一为洗心留
下莲峰寻山登觉海
莲峰攀陟罢独下虎溪湄钟动闲云外春浓落日时去携泉竹净行历石苔滋更践无人境烟霞与兴随
重游上方
西津不假问溪路到云林一径缘花入疎钟隔岭深频来增往嘅惜去恋余阴迢递春萝月空违游子心
春日登天平作
石泉随步?清响乱琼瑶洞穴何年閟云门入望遥未能期汗漫且欲混渔樵一任生春草淮南不用招
憇中峰登天平寺
西林翠微尽行向石梁过洞榭扶香霭春泉洗緑萝观心远公义遇客楚人歌莫覔桃源去云峰此地多
和伯氏过何山怀二何之作
灵山徵往迹居士葬何年哀壑苍烟断空林落日悬禅关二隐地花路五云天共尽悲千古凄凉夜鹤旋
其二
生时同隐操埋玉复兹峦野寺春常寂泉台月共寒法筵疑雨散留冢酹花残不觉青山暮悠悠遡夕湍
春日登虎邱移酌大吴轩晩眺
名山郊路近风景每相催绕寺溪流入连林阁道回移尊啼鸟合凭槛夕阳开应是山公辈何辞酩酊回
首夏雨後登虎邱
信此登临美华林洞壑藏阴霞收屿乱暮雨入溪长象外得吾好邱中宜坐忘藤崖遍幽磬归径云苍苍
雨後登北固
城头翠微寺下见长江流井径疎钟落烟林一镜浮青山澹夕浪澄霭涵晴州西望乘槎去多惭星汉游
羊山释迦院旅游
旅泊霜林下前登萝径幽来资大云庇去恋小山游雨散彭关道烟生楚水流寒钟下袅袅不尽暝川愁
京口晩登金山
风景此郊外残阳洲岛西江流一浩荡今古共攀跻往迹空余胜沈碑讵可题归帆云径下陵谷窅然迷
岁暮偕顾武祥上方游眺二首
何意重游日逢君醉落晖情亲应不减身事拟同归潋灔烟容改阑干岛影微白鸥还欲下知己息尘机
其二
顦顇仍于役归闲羡尔身江山此携手今古共伤神溪上哀亡国舟中忆相臣五湖人不见空对月华新
首春清凉寺展眺
石径转幽寺荒台临绮城长臯新草色虚苑旧松声殿阁浮春气虹霞弄晩晴江山看不异今古独含情
题朝天宫东麓亭
寻幽历华苑缑岭忽兹逢行引泠风入言将青鸟从花明石道雨春霭云溪钟数到陆沈客何如迷去踪
春日游灵谷寺
山门霭松路坛宇浮层氲日下法花散风前空乐闻坐忘迩天苑行欲去人羣漫此乘休沐应慙侣白云
灵谷怀古
西岩定何处携策到禅扉泉去花宫寂云来石室微林峦遗迹在台馆旧游非莫问烟霞事祗令心赏违
吴山人留宿灵谷禅房
松门下回策杳霭钟声随却望东林路怀君独往时归禽白云尽残日翠微滋惆怅烟萝夕清风不可期
登永宁寺木末亭同金仁夫
春日向禅径一与故人过静壑钟声遍空庭花雨多晤言偶缁锡永日爱云萝烟暝独归去其如幽意何
高座寺
花竹给园幽闲来访碧邱云阴双树合春色五城留坐石询遗事倾尊恋此游高台更攀陟遥见暮江流
殊胜寺作
灵波结胜化为城鲛馆星沈夜色清坐爱尊中五湖满烟萝深处缓尘缨
山阴漫兴
于越临秋杪蒹葭裛露繁松峯藏禹穴溪水入云门歛牍酬多胜开帆间俗喧忍将寥落意还向此中论
晩登孤山作
岩林乱微霭向夕鸟归稠山入湖波澹泉含竹翠流无端芳蕙歇空自白云留倚棹情何极纷吾方倦游
上天竺寺
晩来登陟处微径转西林万木寒山外诸天云气深名贤余胜瞩傲吏惬幽寻罢酒问从事怃然知我心
上天竺白云方丈
山楹霭松竹客到云归时移席乍凌缅会心殊在斯峯临星槛乱钟度霜林迟猿鹤定相讶如何淹遁思
武林词
旧是京华烟火新梅花残腊旅游人黄昏歌鼓明星曙催得湖南满郭春
耶溪春泛寻禹穴
夙龄怀名溪及兹遂登衍竹町迷泝沿春旗乱清浅远郊净无云近流媚诸巘鸿检自寒山龙章但荒藓屡移泣车代遥挹退耕善翠微更余映襟期弥难展却瞻云门寺回檝深情缅
将命廵轺徙倚署阁
弥辰倦纷牍徂春怅无乐庶以散予襟独此稽山阁霞蔚见层峦花深隐羣壑本自沧海人悔吝滋縻爵旋理东江轺徘徊眷林薄俄顷恻幽衷遇物悲离索且凭浮云征聊希至人托
下西店游目健跳海渚汇潮环山云涛华胜
修坂无辍轮孤征寄尘鞅客心忽昭洗峦林纳澄瀁蓬莱几清浅灵潮阅河广伊予一壑观从知百川长烟黛缛峯华云锦涵涛幌春合沧波深晴揺翠微上兹言采秀行兼值乘桴往达生趣既秉齐物理尤朗东方傲旅游西笑非情赏
雨宿桐岩岭
朝驰碧涧隈夕到翠微里扬炬历危岑披林息尘轨半空雾雨交衆壑风泉委清耳不避喧莹心自为美秉牍向云萝问俗携琴史沧洲非滞淫冥翰寻当理
帻山
独攀烟树暝遥度翠微重海合山楼雨花藏溪郭钟不言迷壑道祗讶入云峯到处生春草弥伤谢客踪
登云峯最高顶
稍闻翠微钟犹自厌城郭复蹑丹梯霞所见惟峰壑步趾窥蓬瀛举身向寥廓斜日挂危龛非烟开化阁翔鹿登素云冥苔绣琼萼鞅掌怀仙踪信宿春华落灵区事遥践海峤果幽诺伊予期会人聿来游鸾鹤
踰盘岭观石门潭
总驾踰盘岭探奇自兹始禽木非曩觏岑泉愕今拟来观石潭胜乃知严瀬鄙渟泓莹灵碧锦砾耀兰涘轻涟不暎云泠风缘硖起春生沧海外霞散緑萝里客心在澄澜岂但濯缨美
宿鴈山灵寺
寥寥到真境宿处傍风泉遥霭引疎磬羣风寒暮天白云沧洲赏清夜石门禅却笑桃源客空从蕙路旋度谢公岭入灵岩观天柱鸾霞天总诸胜
谢公有奇藻粲若云霞丽名山宛犹昨清风谁能继夙予存登岳异代深遐契凌缅挹前踪陟岭事探诣及兹仲春时况悦峦林霁神池曜灵越瓌崿标海裔历嶂常环合寻涂屡冥翳暝策投祗园诸峯邈天际玉泉飞丹崖素壑华云薜援茎窥仙阆攀洞遗人世从来负幽衷惜矣凋芳岁岩扉谅终偃云林非暂憇
泷湫
谁云天路絶瀑布已登临石壁烟霏乱春山河汉深一峯悬海色诸壑下霄阴怅望飞云夕揺揺此际心
灵峯
云峯望缥缈疑是接层城梯绕丹霞入人攀碧树行洞门山日落石室海云生何事吟招隐空令猿夜惊
国清寺
山寺五峯下缘溪萝径微予为简书客邈以静心依更覔凝泉处还疑傍锡飞永投白云去岂惜世人违
憇桐柏观
桐柏为天峤灵区自昔传我来访遗迹极目但荒烟载閲金庭籍长怀子晋仙青鸾会可御惆怅暮云前
由桐柏岭趋琼台游眺
桐观临云壑遥从此路回石门霭天阙借问几时开鹤羽下清汉仙踪空碧苔山人仍自去日暮岭猿哀
石梁
来寻方广寺石壁路中分合涧飞丹壑春萝挂碧云苔梯徒屡践芝客信难羣不见花前女空音时复闻
憇天姥山房即事
海门飞雨散琼台天姥山横晓霁开花下泉声绕桐柏牕中树色影蓬莱
皇甫少玄集卷十二

[book_title]卷十三
钦定四库全书
皇甫少玄集卷十三
明　皇甫涍　撰
送别
杨子江行送杜户部子实
杨子江边日欲落江尘飞入金山阁飘风一夜吹倒山浦口千重浪头恶古往今来江自流吴宫晋殿江声愁长淮估客夜不渡江草江花怨瓜步天吴鞭灵扫东海千骑万骑遥相待黄头走舸出龙关余艎不动移青山坐使安流变天堑秣陵山水娇云鬟离亭系马折杨柳燕台使君几回首细雨朝缝紫塞衣落花暮酌丹阳酒梦魂此夜过江去北望因君泪如注别後相思双鲤鱼朝朝引领维杨树
送友
汉江春草緑离帆方怅然锦衣别我度京岭夜来目断西南天千秋二献常相忆古城松柏寒风急落日沅湘不见人客愁更向青山泣
送谢生之宜春
行色倚孤剑秋城枫树边那知不得意匹马向江天落日论心事浮云散酒筵料君终自致行矣岂徒然
送徐民则游京口
尔寻甘露寺独行秋风时落日晋陵树青天孤棹移烟波百里外江月遥相随待子洞庭水来攀丛桂枝
送刘太仆南垣北上
贤豪发江左刘公濬其源清流谢当世逸气何翩翻龙鳞凤翼少年事壮节岂辜明主恩西风吹苹五湖濶我心试向沧洲论黄尘蔽京阙惨澹云电屯且高东山卧思与智者言陶潜当亦顾三迳不如痛饮生前尊黄鹄一高举去以六月息羣山秀江表霞月照水国践苔披荆啸白日几载梦寐劳长忆湖流春水桃花生道塲山边云锦明孙生亦是太白彦往往卜筑留其名清巾野袍照双鹤一笑须知万古情嗟予落魄不足数剑寒无辉月东吐秋霜冉冉渐被鬂诗书局蹐终何补我怀伊人不可忘秋涛万顷吴天长梦中大醉两溪月潮声鴈影俱茫茫云龙一日天宇开抚掌激烈惊时康古来达士未易测身如浮云何所将谢安卧东山还自东山起拂衣济苍生我心本黄绮石门执手泻心素惜哉万事东流水太白山人竟沦弃我言哽咽不出齿凤兮凤兮歌德辉我亦弹冠羞采薇明年花发凤池里扬鞭走马窥金扉功成会有相携日苕霅秋风一夜归
送王道思
重城临望远羇客怅秋残晓日惊沙翳凝云落嶂寒驻骖悲急景阕乐送悬湍迷野征蓬迅长河渡鴈难平生重朋好此日眷离欢行行惜奇服何恨涉江干
同年张子不觌五稔南北伊阻丁酉之秋邸车晤言交懽甫接别晷告遽邈焉兴怀聊用奋藻
皓宇澄薄云丛林粲丰露草虫鸣空阶清风来玉树佳人不在兹谁与论衷素寥寥江上音遑遑客中遇从君理缨佩乃限淮海路不见三山阳徒结千载慕会面几何辰离鸿复南度属诗深情感曰惟聚散故
送叔氏效吴均体三首
悲离古所共尔我情更难泣逐惊飈泫心随摧景酸矧复值斯时檐前朝露团云去潇湘影水合洞庭澜朱弦日在御思君何忍弹
其二
别晷急城湍离云隐宫树集送惨不言怀归怅无趣清尊屡湛月白紵方掩露楚客悲回风舟楫凌江渡惜无九辨文遣此三秋暮
其三
秋至物色改梦渚愁氤氲原臯木叶落江篱那复芬居人苦寂寞行子念长勤不惜成沦弃哀此遂离分思为湘南鸟双飞随片云
送王舍人子永使楚藩
结绶俪之子清风时可挹扬节耀藩壤知君怀靡及连连鴈入云皜皜霜被隰假瑟不成文瞻幰意弥戢江湖行矣归芙蓉余自集
送赵节推之贑州
别晷遄河涘离瞩散城陌原草正萋萋埛臯聊可席参差白蘩叶聨翩黄鸟翮徒积南阳啸方收广平籍何以清客愁望望江水碧
送卢地卿之南都
守官乐京镐旋役命华輈暮春辰物美芳树遥在洲顾望江之永徘徊心独愁重阜起秀色通衢带清流鴈赴金河曙桂艶玉绳秋谁念分离席眷言平昔游
送林子熙载令頴上五首【并序】
同年林子出宰頴上甫子觞之郊赋诗以赠之辞略感深惟以悯离慰衷焉
其一
违世安所狥择方见非节从好偃穹邃夐然与时絶踯躅遘之子同轨不异辙德岂通哲隣情以贞幽结
其二
物禀何钧宰化至理必畅矧协鸿渐期附羽连云上顾予寡辉饰妍丑终殊状嘤鸣玩春和後凋戒秋量
其三
荣豫值已迁晤言忘日夕投契齐毁成托好在篇籍虽倦朝寺游未睽川岩迹之頴劳我心俛仰充欢惜
其四
人道有固然欢惜复何为隆俊敷国光轗轲翻足悲惟昔鉴不远四纪迨于兹眷尔松萝念能不慰尔思
其五
留子莫云遂送子其柰何临觞谁能饮日落烟云多振足循广衢照灼芳春华无以遣离衷含凄布此歌
送包子元达七首【并序】
甫子之仕获偕二子焉林子逸而伟世包子敏而砥懋又并雅而则夷而弗挠忱而克贞甫子方病其与之後也何均以远授去甫子茫然憾之各为之诗以赠之其辞繁其忧深其应感於包子之使之乎
其一
惟昨与吾子凌江共翺翔豫往诚悲来违阻各一方仰睇浮云移奄忽不可常感事激离衷抚膺空慨慷
其二
揽袪眷兹别徘徊路临岐初日照平原千里黄尘飞凭轩不能进征马声相依顾瞻怅有失流泪沾裳衣
其三
游志在渊古志峻亮尔心夙昔固所愿惜我日月侵衰壮夫几何僶俛忧思深忧思成欢惜祗用伤古今
其四
我忧一何笃沾沐仍与偕良辰陟云省嬿婉同一时眤言遗已尔要以平生期极目齐鲁郊形影何由追
其五
聊复倾别觞聚散理所具物虑靡不然达者鉴恒度圣作施凝烁畴能协厥趣原泽罔飞沉盍以蕲樊谕
其六
南望念劳役星驾穷日夕痛彼柏舟诗恩甚存孤籍假途历魏郡山川悴浮客乱流越洪河壮心良自释
其七
去者迩易遐留者志每愆析羽淹羁怀永日冀南旋跬行局畏辙悲思互纒緜朂哉敬远猷殆庶明哲全
去都别亲知
怅饮东城曲分手良自兹马鸣何萧萧游子心不夷侧耹商飈激仰观浮云驰眷我二三友揽辔不能辞徒结耿介怀明哲惭所持故乡杳天末岁晏归无期瞻霄怅讵已振檝情弥迟谁谓我多忧感泣临路岐
送石郡守赴沙河
戒輈趍昧旦祗召旅皇邑感兹离会端坐使别愁入登榭星河迥瞻途云雾集风来汀菼乱露下檐草湿羁禽容以顇扬鸟羽方翕泽门讵可謡北山徒有什我襟良难开此景诚易戢
送周子吁学宪
英侯体皇鉴作人于西土龙章耀井络扬旍迈江浒未躬承明谊聿追胥河祖惟昔俪璵璠方驾登天府粲粲列宿辉翩翩振鹭羽沉沉歘以异颓景嗟独抚惊云迥翔鴈长飈落寒楚何以寛析襟薄言荐清醑子其懋时猷行矣笃休祜
五日送刘生
丛台柳色暗风烟滹河西渡凤霄连谁堪采艾为离席遥凭折柳赠先鞭奕奕崇兰纷可佩凄凄幽鸟鸣伤类豫章尘榻只自悬宣城好山空独对天涯迁客久思归明月江头遂拂衣擢桂定知人北望寄声早及鴈南飞
昔别行送李邦良
昔别燕台中云浮九河东今逢吴阊里月霁五湖水逢君问讯邱园姿犹是昔日同襟期十年不识青门道一笑且倒黄金巵尔本含香磊落人曾作投沙放逐臣愁随薄领苍溪远歘见楼船碧海新尽省追游宛如昨世事回还那可度我今蹭蹬颇相似贤豪岂必长零落草堂驻节酣风林眼前见君交谊深江湖侧忧北塞事捷书未得西飞音李侯夙负经济志请缨浪激英雄襟谁能俾侯桓桓坐玉帐岂有平地万骑烟尘侵才如安石小用之何若高卧东山岑清霜苦凋壮士发落木并助骚人吟明朝击楫大江口万里长风知尔心
舟中送友人入山
烟水维舟处偏伤首路神却怜乘雪兴来送度江人落叶催年暮寒樽遣夜频知君入山後相忆在风尘
送周以言岁暮洞庭之游
君有白云期长湖片鷁随山中岁聿暮篱下酒同谁惜去阻登峤相将终采芝花溪待归客莫滞上春时
送王子綨桢之台郡
西山爽气暎江台江上相逢笑举杯迁客浮云朝易散离心流水暮同催凉飘画幰城边度翠引晴沙棹里来从此因君问真隐高攀八桂向天台
皇甫少玄集卷十三
<集部,别集类,明洪武至崇祯,皇甫少玄集>

[book_title]卷十四
钦定四库全书
皇甫少玄集卷十四
明　皇甫涍　撰
送别
送夏君守建宁夏故建安宰
萧萧班马出皇州一叶初飞边地秋尘暗燕台喧祖道云开潞水引鸣驺重夸驯雉迎车集还拟仙鳬傍舄游思我刘君今再至看君惠化若川流
送子木使楚十首
之子戒将命远适湘江湄含情眺平野离鴈正南飞霜臯惨云盖沙漵荡风旗悲心未遽已岁晏方如斯
其二
霜日明修畛云树隐层台旷望极千里悲风江汉来遥山度幰合曲浦别尊开曷为异封壤心思徒悠哉
其三
凝霞散晨阙落叶绕行车我淹帝京籍尔曳王门裾南皮腾吹返西园飞盖余方余覩巨丽知君赋子虚
其四
岁暮燕山雪木落洞庭波远郊余出祖还望子如何楚宫杞梓富梁园文雅多迨君摛云藻来别郢中歌
其五
飞斾越寒垧回策憩长林怅望潇湘渚徘徊云梦隂结桂徒延伫临风劳寸心贻君别鹤操流响入清琴
其六
羇人感岁暮征客悲路长如何从霜露旦夕间川梁寒渚屯风色朝台灭虹光忧心忽如醒绿酒徒盈觞
其七
玉节扬玄野丹旗曜碧虚龙章眷周屏凤使下皇居美材称竹箭芳价等金瑜咨诹良未巳王风正穆如
其八
禁城钟漏息遥天鸿雁闻月华两京共江涛千里分楚洲饶春草湘山多暮云惟应折芳杜持此慰离羣
其九
离目惨征蓬愁心江上枫衡霞收余彩沅芷落寒丛引商歌月渚刻羽赋云峰音徽日以远轩驾无由同
其十
楚山衡巫远楚水江汉遥珠臯濯云锦芝岳挺琼瑶风来夕卷雾月明寒上潮从君无羽翼惜我非鸿鵰
送友人
天高秋气肃霜落岁彩空寒臯警幽鹤迥渚迅宾鸿方此他乡酒得与故人同滞念感遄途临流叹飞蓬饮饯眷伊别乐阕情未终芝驾聊淹留及子商山中
别朱尹二首
周询予有惧操割子无难恋本心方切惊蓬迹未安观风聊尔暇披雾一为懽去去遥相待双鳬振羽翰
其二
征帆不可留言抱简书忧折柳怜新别看花想旧游炎氛乱岑影晨涨溢江流独怆他乡意空山丛桂秋
送卢子才
行行辞魏阙望望指江干远峤含星曙春流带雪寒琴歌清去楫劒彩曜征鞍别有凌云意临风送羽翰
送朱贵溪
送子出都城遥心逐鴈征惊蓬天际转离劒匣中鸣才以河阳着丹从勾漏成帷穿汀树歇舄绕洞花行桂父凭云揖山图拥雾迎还将绿绮奏缑岭答瑶笙
送冯进士
春风拂华绶星驾越层城霂恩睠枫阙别友伫兰情浪激迎花舸寒飘逐鴈旌羇心耿明发遐念阻云征
送李邦良谪湖州三首
峻堞登寒日飞尘掩沍流泪飘征吹惨望阻去骖浮沦落催年事芳菲恋旧游知非如雨别聊慰我心愁
其二
嗟君去失意行迈指湖苕塞冷鸿飞断江空雪色遥赋缘哀命作魂向别知销坐惜春风暮相思蕙草饶
其三
征蓬不可攀驱马背燕关劒是丰城别珠应合浦还含香辞画省岸帻对名山当识赠言意期君云汉间
送张七珽
君家闻说沧海居扬帆鼓舵意所如由来渔父厌水宿不记岁月浮空虚一朝策马长安道回首云林迹如扫树底扁舟终日闲山头霞月只自好秋风欻起向我辞但云鞅掌衣尽缁门前稻田二顷足明日青阳知不知我今不悦亦如此也应终往东冈陂散发还持一竿竹与尔浮沈任世嗤珪组宁纡鲁连蹈蓴鲈每悬张翰思乘槎独逝怀君日问取君平犯斗时
送同年王道修尹会稽
信美拂玄霄乡园望匪遥名才狎制锦新拜此驰桡人吏千岩秀图书八月潮挂帆愁应接去舄恍飘颻置水贤风邈分曹尔誉饶琴堂宁辨讼禊服拟闻谣有晋当时彦留芳百代昭因声一怀古林木下萧萧
朱子过宿明日别
城曲停征斾灯前泛别巵分襟在明日握手复何时政拟弹琴着情缘下榻滋风烟催往路江海动遐思叶县鳬方远虞廷凤伫仪自伤笼鸟意朝夕慕南枝
送顾氏二首
游鱼逝渊泽凌鸟缘丰条绸缪托体义所敦非一朝晨驱送之子念此诚忧劳别子在须臾所恨江海遥子行参名藩我忝陪王僚飞蓬亦何常聚散随惊飈暌迹心不遐永言固其操明懋期立德百年谅光昭
其二
惟子抱幽淑显允邦之彦登用及华姿扬声郁葱蒨努力翊熙朝矢心酬皇眄沈晦乃吾节在子非所羡携手临当乖风尘满郊甸浮云凭轩车白日忽以晏後会不可期双泪下如霰何以赠尔言慎尔沧洲眷
送周氏二首
朔风厉玄夜时节忽欲殚羇人心靡夷踯躅恒鲜欢揽衣步前除仰睇霄汉间华盖结浮隂衆星森以悬崇扉寂未啓惟见玉水寒还顾念我友秉志诚独贤含辞意激烈不为白刃迁冀愿王路平捐躯不足难道阻事竟暌中情无由宣时化亦何常愿子弘所观慷慨徒悲怀吞声复何言
其二
清晨饯我友驾言远徂征前瞻齐鲁墟千里浮云兴亲交岂不昵怀役不遑宁旷野饶悲风扬尘翳边庭中衢雪霰集胡马寒无声蹊谷无行迹侧足层冰横回首望京阙能不恻中情子其只自爱顺时保荣名
送钱遂安
贤达不婴物所志隘八荒矜世无伟步畴能测行藏顺时履玄化乘风欻翺翔感念同升友违我之越乡携手临朔涂轨路修且长迥睇令心悲信宿殊参商且尽临别懽倏忽天一方驱马涉层冰栖霜冒车衡寒条无留禽征夫逝遑遑河关晦积雪魏阙不可望舒节希令图策勳宣崇光胡不锡汝祉恺悌隆所将
送中麓子之彭城
章丘李子古之人腹贮万卷文有神关中王康名世士後辈与子为国珍徒称逴跞不殊衆一官蹭蹬随风尘眼前太息伤人心有舌涩缩不敢陈燕京八月霜日微尔斾摇摇沙鴈飞揽袪送子潞河道登高望远那能归君不见昔时刘项征战地彭山濉水空秋草英雄兴灭尽可悲子行吊古多奇藻发篇示我幸勿迟使我烦忧顿如扫
送褚生归华亭
蓟门春半柳未发何以送君意惆惙携手空看塞陇云离魂易绕胥台月君行策马气翩翩筐中内籍世不传窗前芝草耀紫日源口桃花迷彩烟归来城郭虽如故犹恐人疑白鹤仙
送富重庆
朝携别酒怅临岐歌舞都门放赦时此去合闻循吏传向来真系远人思猿鸣巴峤藤堪引水落涪江镜可窥今日不烦愁跃马山川如锦待褰帷
送张大行之南都
天涯同伴惜离觞鸿鴈秋牵故国肠送客殊方愁越鸟随君别梦到吴乡江涵台殿春游丽署拥云霞诗兴长隐吏看今复能几何须独羡凤池傍
送董道夫通州二首
尔别金门向海州广陵涛树迥含愁鲈亭虎阜凭君望江上乡心一苇流
其二
芜城东下片帆云目尽天涯远送君三月燕京才柳色怕逢离思共氤氲
送许古泉之任庐陵
惟君扬域彦弱冠超常伦烂然赤城霞文藻相与新献书久不售壮志殊未申儒流惜晩暮雅道悲沈沦昨者游上国充庭非世珍挥毫动宗伯垂声耀阳春片玉果酬价予亦叨末尘何意凌风羽摧折归海滨天衢正渺邈抗节怀苦辛今来复蹭蹬一命随时人且谐效岳佐未嫌甘幕宾杨花扑征鞍御沟为别津毛义贤可测茅容德与隣醇治反翕受康时嘉远臣盛郡资长材汉庭吏多循仕路古非一达人情自真青原木叶落诸峯碧嶙峋云亭怅何许相思江上苹烟佩在所勖随方布经纶行当遇知己比翼翔高旻
送张东淮二首
柳色东河变春芳忆故丘行吟自所适卜筑向来幽世事观沧海机心息白鸥清秋濯缨调端可浣尘游
其二
吾爱东涯子相随隐迹传因闻鶺鴒语羡汝弟兄贤远海烟霞尽幽园花竹连送君归棹去愁望白云天
送诸子兴谪官之岭南
偶然为远谪易水送将临度岭梅边恨逢人柳下心冰途凝望久岁酒遣愁深莫覔金鸡石看时白发侵
长至谒陵别钱子
期子三日别桥山予独征陵宫天北望沙涧雪中行地险森禋念边遥壮客情归来换云景懽接翠樽倾
送栗寛甫还潞州
相逢念落羽留滞动乡愁何代论才子几人知帝州长缨万里思独马故山秋白首惟君意云中日夜流【寛甫留别云白首故人心】
送王惟桢归娶
大行何年少恩渥自宜偏擢第世方重成人礼不愆桃先赏溪浪柳缓敬亭烟会见嬴台凤双飞向碧天
送朱士南尹尤溪
君才冠多士纡绶衆云非远道遽为别同羣怅有违舄前尤水净帘外董山微愿以琴中趣时令北望稀
送顾伯刚
魏阙宁无恋休嗟领县劳盘根即此地余刃在操刀震泽晴云满姚江秋浪高到时传尺素知尔念同曹
送周永嘉
胜邑须名宰人称水监宜劳贤君莫惜历试古如斯岩壑堪求瘼风云直俟时亦知簪笔客早晩向彤墀
送胡乐安
仙令握铜章飞鳬出尚方乡园服自锦炉省袂犹香到邑星霜变垂帘云水长五车书不负看子入鸳行
送王公仪令钱塘
君家兄弟贤腰绶映翩翩八月鴈行到河南花欲然盘飱六泉水枕席五湖烟莫奉任延诏须令直道传
送傅庐陵
墨绶渥恩初明光献赋余君才岂易得县谱不劳书自下高原凤休思故泽鱼若逢轺使召白首定同车
北司三君宴别
微薄遘嘉运聊与丘壑别皇眄靡不昭崇奬非徒设虽乏俊民质沾沐忘虚窃连陪览庶狱光尘托上列谅彼寒暑周暌此夙夜节宰命临解携瞻岐顾分辙广筵流惠思盈醪鉴澄澈兰晖沃绮迹清云贲衣玦政平寡师听时鸟音可悦念离情弥存在衷义所结努力懋时猷日新道不竭庶言伐檀人将隆素丝缺
辽阳行送吕思抑募兵
边庭日夜羽书闻敌骑连营暗朔氛流沙积雪凋旟彩瀚海飞霜蚀劒文君王赫怒兴遐讨将士长驱誓勒勲紫塞临冲朝传堞黄河渡马暮嘶云云中天险从今见悍卒凭陵时出战被隰持弓竞射鵰依山结阵看惊雁祁连突骑速如飞蹀风挥电鬭兵稀迢迢虎旅仍推毂袅袅龙旗再合围岁月那知征戍久一望沙场成白首长悬宝劒照芙蓉空怜玉筋啼杨柳玄帏立武表师真彤庭宣勅集神兵武卒悬戈雄上国材官超石侈西京仙郎简命辍含香轻裘缓带诣辽阳愁云迥结辕门思列宿遥分使节光使节争驰出畿甸横行意气真堪羡六郡裒师武益振千金得士鸣应先熊貙列戟曜虹霓先声昨夜讋榆谿伫见鼓隳军垒旋闻灌燧息征鼙飞书鲁仲奇功并投笔班生壮业齐拟待朝天来塞北便须画地取河西
皇甫少玄集卷十四

[book_title]卷十五
钦定四库全书
皇甫少玄集卷十五
明　皇甫涍　撰
送别
送杨虞衡之任白下
风云汉殿元相接山泽周官尚可求近侍独怜为令子名曹总喜得英流行瞻北极南江夜坐忆金陵玉苑秋恋阙亦知心未已送君今日羡仙舟
包子席上送张某归华亭
冬筵就日情悲壮谷口云深有故庐试看飞蓬行欲远独携藏劒意何如千年碧海时归鹤十月黄河早负鱼逆旅谈君尽豪俊谁堪别句醉中书
冬日送罗半窗四川兵备
为邦实拟豫章材五马尝闻四郡回【尝历守江右四郡】西顾羌
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>