<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,宫教集全文在线阅读,宫教集全文在线下载,大玄古籍书库">
<meta name="description" content="十二卷。宋崔敦礼(?—1181)撰。崔敦礼,字仲由,通州静海。(今天津市)人。绍兴末,与弟崔敦诗同登进士。仕至诸王宫大小学教授。其诗文篇帙甚丰。大体格律平正,词气畅达。虽不能标新立异,但亦周规折矩,尺寸不踰。著有。《刍言》三卷。焦竑《国史经籍志》载有敦礼集二十卷,其本久佚。《宫教集》十二卷,是清四库撰官从《永乐大典》中采掇编次而成。作者诗文中所包涵的思想比较复杂。在《枕上》诗等作品中,体现了关心国事的儒家意识;。在。《石湖赋》中,又抒发了近于道家的悠然忘机之乐。此外,在第三卷中的。《太白远游》、《太白招魂">
<title>宫教集_崔敦礼_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宫教集</span> <br/>
          作者： <span class="inputVal" id="bkauthor">崔敦礼</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,完结</span> <br/>
          字数： <span class="inputVal" id="bknum">[book_length]61018</span> <br/>
          说明： <span class="inputVal" id="bkdec">十二卷。宋崔敦礼(?—1181)撰。崔敦礼,字仲由,通州静海 (今天津市)人。绍兴末,与弟崔敦诗同登进士。仕至诸王宫大小学教授。其诗文篇帙甚丰。大体格律平正,词气畅达。虽不能标新立异,但亦周规折矩,尺寸不踰。著有 《刍言》三卷。焦竑《国史经籍志》载有敦礼集二十卷,其本久佚。《宫教集》十二卷,是清四库撰官从《永乐大典》中采掇编次而成。作者诗文中所包涵的思想比较复杂。在《枕上》诗等作品中,体现了关心国事的儒家意识; 在 《石湖赋》中,又抒发了近于道家的悠然忘机之乐。此外,在第三卷中的 《太白远游》、《太白招魂》等歌词十四首,摹仿楚辞形式,借李白的不为世用,抒发自己的牢骚,手法十分别致。今有 《四库全书》和 《螺树山房丛书》本。</span> <br/>
          封面： <span class="inputVal" id="bkimg">Z_18635.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宫教集
[book_author]崔敦礼
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,完结
[book_length]61018
[book_dec]十二卷。宋崔敦礼(?—1181)撰。崔敦礼,字仲由,通州静海 (今天津市)人。绍兴末,与弟崔敦诗同登进士。仕至诸王宫大小学教授。其诗文篇帙甚丰。大体格律平正,词气畅达。虽不能标新立异,但亦周规折矩,尺寸不踰。著有 《刍言》三卷。焦竑《国史经籍志》载有敦礼集二十卷,其本久佚。《宫教集》十二卷,是清四库撰官从《永乐大典》中采掇编次而成。作者诗文中所包涵的思想比较复杂。在《枕上》诗等作品中,体现了关心国事的儒家意识; 在 《石湖赋》中,又抒发了近于道家的悠然忘机之乐。此外,在第三卷中的 《太白远游》、《太白招魂》等歌词十四首,摹仿楚辞形式,借李白的不为世用,抒发自己的牢骚,手法十分别致。今有 《四库全书》和 《螺树山房丛书》本。
[book_img]Z_18635.jpg


[book_title]提要
钦定四库全书　　　　　集部四
提要
宫教集十二卷　　　　别集类三【宋】
臣等谨案宫教集十二卷宋崔敦礼撰敦礼有刍言已着录焦竑国史经籍志载崔敦礼集二十卷其本久佚他家书目亦罕着於录故厉鹗宋诗纪事不及敦礼之名惟永乐大典载有敦礼宫教集其诗文篇帙尚富大抵格律平正词气畅达虽不能领新标异而周规折矩尺寸不踰前辈典型兹犹未坠未可等诸自郐无讥谨采掇编次厘为十有二卷第五卷内有进重删定吕祖谦所编文监劄子一篇称删去增添别写进呈云云考李心传朝野杂记谓吕祖谦文监既成近臣密啓其失当乃命直院崔大雅更定增损去留凡数十篇大雅者其弟敦诗字也朱子语类尝论祖谦编录文监事亦有崔敦诗删定奏议之语是此劄当出敦诗不出敦礼似乎永乐大典偶尔误题然或敦诗刋定进呈敦礼代为草奏亦未可定今既别无显证姑仍其旧录之而附着其舛互如右乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
宫教集卷一　　　　　　宋　崔敦礼　撰赋五首
石湖赋
崔子问於石湖先生曰富贵人所愿闲寂不可居位通显者有洋洋之志处幽旷者怀戚戚之悲此人之常情也先生芥锺鼎而不盼屣轩冕而若遗居无墙宇之饰而丘壑以为乐家无珠玉之玩而泉石以为资不已迂乎先生莞尔而笑曰子安知予之真乐哉寓形宇宙间身世同浮萍吾常委心任去留奚肯逐物而营营时乎见用则进而上紫微之掖一朝遇坎则退而归石湖之耕方其余之在紫微未尝忘江湖之梦及其余之耕石湖也益自觉公侯之轻盖山林斯予之至乐而簪绂不能以撄情者也子尝览吾石湖之胜矣其地有残墉故垒断岸长云弥迤延连缭曲幽深者越王之所城也东临具区观沧波之杳渺怒涛之轩轰风帆浪楫出灭烟云者?夷之所经也西傍越溪见吴王之台想夫千军万马衔枚潜渡黄金白璧之殿化而为荒莱南连横山北睇亚字城楼观相望翼乎峥嵘其地势奇古如此自越迨今千五百岁霜露之所蒙翳狐狸之所窜处至於登临之要则不得而择其所我乃披天奥发地藏平夷土涂诛薙芜荒抉万象之偃蹇洗千古之凄凉筑农圃湖山之观耸碧城崑阆之丘岫幌纳千峯之秀云庄开万壑之幽夜月兮嬉渔春风兮芳洲渺烟波兮鸥鹭适忘机之乐度雪桥兮龟鱼听拄杖之游【皆园中名】至於水静鹄立林幽鹤鸣漾湖光於几席占山影於台亭花粲粲以昌披木欣欣其敷荣菡萏兮十里琅玕兮满城其他幽芳奇观间见层出又不可殚举而悉名於是或命篮舆或漾轻舟或舒啸以登皋或赋诗而临流或掘云於嵲之顶或采月於澄泓之洲若乃浩荡连空月华正中鉴秋毫於浮玉倒寒影於垂虹鼔棹踏松江之浪扣舷吟笠泽之风访蓴鲈於渔父诘龙橘於江童此天下之至乐也其何得以加之崔子闻之曰先生乐哉矛头淅米剑头之炊不如枕流漱石脱富贵之危机翻手作云覆手作雨不如遗名絶俗与烟月为侣先生乐哉虽然趋朝市者患於既倦而不知归入山林者失於固藏而不肯仕先生石湖之乐诚乐矣当如江上之清风山中之明月欣然接之可以寓意而不可以留意若曰抱其道而不施怀其材而不用必欲就闲逸乐幽隐为将老之计此余所未取也於是作石湖招隐之歌歌曰清且泚石湖之水高崭岩石湖之山湖之幽可钓可游湖之侧宜稼宜穑有美一人兮乐无涯朝出游兮莫来归曳杖兮吴台维舟兮越溪念夫君兮淹留葺兰芷兮芳洲长松卧壑兮风飕飀深山紫玉兮光彩浮万牛囘首兮挽山丘五城一覩兮礼必优宜规明堂兮备前旒去来去来兮石湖不可以久留
种松赋
崔子居山间种松於东冈之上地旷而平培土而密筑其殖之也若穉秧之挿其忧之也若婴儿之育戢戢乎黄茅之底眇眇乎苍岑之麓有客过而叹曰勤矣子之种松也吾闻天施地生雨露则一草木之长於松为啬经年仅益於毫末再岁尚湮於蓬棘盖屡补而莫齐或百枚而得一形如偃盖兮待千岁之久化为茯苓兮由百岁之积今子施种艺之功竭壅培之力以附土之寸根待干云於异日不其迂哉余曰噫嘻客之言过矣夫植之微者本必固长之吝者末必荣木有亟茂而先颠物有速蕃而骤零栽桃李者早华种榆柳者易隂柞薪析而愈盛樗□剪而还生然皆摧折於飞雪之後憔悴於严霜之辰随寒暑以同化与粪壤以俱沦乃若松之茂也干排风雷根裂崖石鳞蹙百丈髯苍千尺其柯参天则鸾凤栖其巅其肪入地则龙蛇伏其窟凛高节兮四时不能易其操建大厦兮万牛不得轻其力兹岂衆木之凡姿与夫百草之弱质者所能比哉呜呼在物固然於人亦尔殖德者不贵其苟种学者匪图其易濇礼义之华实毓性情之根柢养其小以成大蓄诸微而至着若曰名以暴集为荣行以速成为贵谓片善为无益以寸长为可弃是犹冀合抱之林而不养其拱把之时望十围之木而不植於径寸之际者也
闲居赋
丁亥之秋余既反阖待次若不与世相闻者作闲居赋云释吏尘之鞅掌兮望吾庐而载旋野鹤脱於樊笼兮解病马於?编嗟余居何甚小兮聊复有此池园苟余意足有适兮岂必金谷与平泉余既浸以成趣兮画人事而与辨曰悠悠其莫往来兮垒柴门之苍藓朝吟芦花之白雪兮暮数渔舟之青烟时扪腹而徐行兮俄曳杖乎池边龟鱼识余之履声兮唼苹藻而不喧迟余步乎东畴兮彧嘉蔬之葱蒨撷杞菊而将瓜芋兮袖雨露之微泫忽长风之吹来兮閧万柳之喧骈倾若相逾蹙若相鬬兮各献状而争妍余矫首而徜徉兮欲飘飘而俱仙穆室处之晏娱兮乐图书之舒卷耿青灯而深语兮下潜幽而穷玄惊倦仆之僵屏兮鼾夜床之对眠感晨鷄之呼觉兮怅流光之易迁於是戄然而起起而歌曰岁荏苒兮风露手种木兮今盘盘世我忘兮我寜忘世去来去来兮吾居不可久闲
大暑赋
盛夏之月龙宿明鹑火栖赤熛奋怒炎帝施威有客瞻翔阳之腾翥望火云之烧空气郁陶兮蒸体汗淋漓兮沾裳乃授简於崔子曰暑至此极矣抽子秘思骋子妍辞为余赋之崔子曰唯唯昔者侯湛成章于晋代繁钦流咏于东都在隋有卢生之丽句於魏摛子建之奇词仲宣仰庭槐而长啸孔璋寓陶烛以兴悲周人垂瘅暑之咏明远成苦热之诗皆所以发骚人之妙思歌隆暑之歊戱者也且夫勾芒既往祝融乃来紫纛丹幢左右从陪炎官热属前导後随朱冠缇顔嘘呵火维煽以烈焰奋以毒威御烛龙以长驱兮驾火轮而飞驰前执衡使举麾兮丽朱鸟而承旗环天地以为炉兮播造化於冶中运隂阳以为炭兮烁万物其犹铜采扶桑之高燎兮炽中街之朱光温风搅乎万里兮气郁烟而迷空土润溽以蒸熇兮时淟汨而藴隆凝赤崒而耸岳兮闪红倏焉而惊虬丰隆盘旋而空鸣兮灏郊斐亹而复收於是隂壑烦寒谷焦冷泉沸氷天熇玉井烟合凌隂埃生西域消长积之雪北极无不释之氷乘清风而游广寒兮广寒燠其增烦排阊阖而入凌兢兮凌兢翕焉如蒸天丁退听以屏息兮旱魃健行而肆志飞亷嘘以喘息兮吁号渴而欲毙丰山之神人心郁乎清冷之宫姑射之仙子汗浃乎冰雪之体噫神焦与鬼烂兮彼将焉其逃避若乃层潭之府极深之渊毒阳激烁隂火潜然熺炭重燔吹炯九泉与日喷薄流耀扬焆朱緑烟要眇婵娟河汉沸兮若煮川渎涌兮如汤螭龙喘以鳞折兮鲲鲵躁而甲张长鲸吓鳃以吐沫巨鳌暴骼而且僵沙石为之熟烂水恠为之糜扬虎蛟钩虵遭鼎烹之毒象鹿狐貉有釡游之伤冯夷阳侯渴死乎重渊之窟马衔蝄蟓郁勃乎波涛之乡至夫沈阳腾射散越山林赫然其晖齐攻错陈原兮欲燎野兮欲焚木枯兮欲爇叶卷兮欲焦隆曦穿漏林无清隂视万木之结?犹火伞其迷云良田龟坼而尘飞兮泥涂化而为缇騂嗟空翔与陆走遭燖炰以飞奔鸟苦热而不敢飞兮惟塌翼而浴泥牛喘甚於焚角兮徒使人而增悲猛兽垂鼻以吐气兮韩卢露舌而涎垂蝇昼飞以繁案兮蚋宵集而侵肌烦蝉咽以噪风兮风既至其犹火鸣鸠应以呼雨兮雨不至而奚为於是陆有交盖河无行舟宵不明烛昼不远游食不饮渴衣不袭裘行者暍道而欲仆居者执热而露头负者澁旋而肩赬耘者肤裂而脂流走通衢兮如履乎身热之坂上层峦兮如陟乎阳谷之丘单絺甚狐貉之燠当风有环炉之忧冰台风轩如坐乎温室隂谷寒涧变而为炎洲饮寒泉以御渴兮渴不止欲化鲸而吞海气嘘吸以祛躁兮躁之极思凌云而上天佩壬甲之灵符兮於烦怀其奚益食鼷鼠之寒脯兮虽万斤为徒然又安可责效於抱朴不可热之药而服飞雪之散与夫元氷之丸者哉此少陵所以愿作冷秋菰昌黎所以思欲羾寒门袁绍所以有避暑之饮傅咸所以开感凉之尊者也词未竟客跃然而前曰子赋暑至矣读之若坐火井而居炭谷游焦溪而沐汤泉有可以清暑者得闻其说乎崔子曰大冥之墟孤相生焉下瞰冰渊之湄上直寒涯之巅左当风谷右临云谿遡九秋之惊颷凋三冬之寒威零雪积其根霏霜封其枝神泉漱其渖清露润其皮此盖木之清泠而寒洁者也於是翦寒柯剖孤茎匠石运斤师襄均声寒水之玉以为徽氷蚕之丝以为弦水精之珥以为?精氷之金以为悬尔乃歌南风之古曲奏绿水之清音迸流泉之幽韵动积雪之悲吟弄羽则红云含霜叩商则烈日成霖跃流鱼於澄渊舞鸑鷟於庭隂此声音之至清也可以清暑乎客曰未可也崔子曰虚堂清室凉轩寒馆含寒露以植台迎清风而立观月牖对晃风棂萧踈左峙氷山右直雪宫暌罛庨豁闲敞开通危楼郁其将起遂凌虚而上跻鸟腾翅于甍标咸乘风而欲飞齐兽口以涌溜时梗概於滮池轶星辰于大半垂云回带於棼楣伏棂槛以俯听闻雷霆之霍挥消雾埃于中天集微凉之澄清问素娥若有答察云师之所凴上飞闼而仰观正瑶光与玉绳尔乃蹑露舄开云扃凤箫吟鼍皷鸣攀井干之嵼登延阁之迢嶤引雄风于洞穴植仙掌於良宵拂琉璃之珍簟弄明月之圆绡动飕飀於翠帐散霏微於绮寮曜冰槊而发霜硎写诗人之风骚咏楚台披襟之语歌汉宫大风之謡此宫室之至清也可以清暑乎客曰未可也崔子曰雕胡之饭锦带之羮霜蓄之茹露葵之英藕菰蒲笋间之香芹银丝鱠鲫散雪飞硎筯以氷犀盘以水精庖霜淅玉满坐风生汲冷渍穱其清如氷携彩篮於中园掇槐叶於高枝糅桄木之玉屑和寒滓兮与俱乃使元冥适咸蓐收调辛味兼芍药施和既醇色碧鲜以照筯相香饭以苞芦经齿冷以嚼雪人争劝于投珠志欲随於騕褭暇则饮夫屠酥献君王之寒殿荐开冰之清壶乃若卢橘熟素柰成陆采檎桃渊摘芡菱林珍水实错杂扶檠浮甘瓜於寒水沉朱李於清泉食曹林之新梅擘太华之芳莲壶盛甘醴之液坐列饮中之仙环曲池以流杯如长鲸之吸川及其至也酒罢更阑风留月轩试谷帘之絶品破龙焙之香团汤发云腴之酽盏浮花乳之圆溅七瓯之轻雪两腋凄其生寒此饮食之至清也可以清暑乎客曰未可也崔子曰洞庭长湖洪波翻澜长江会宗六月不暄溟漭渺沔汗汗沺沺即之无穷察之无边骇浪瀑洒惊涛飞湍崩云屑雨荡日连天雷奔电激鼓作砯岩望之者使人毛髪耸立心悸而胆寒尔乃命水客泛轻舟齐栧妓发棹讴奏淮南度阳阿篙工唱楫师和鞭蝄蜽惮蛟螭罨翡翠斩鼋鼍戮水豹殄鳞族招白鹇下高鹄然後乘劲风掲百尺泝洄沿流千里一息访乎鲛人之居入乎渊客之室造乎江妃之馆追乎海童之迹击长楫於中江想萍实之复形访蓬莱之清居思汉武之所经临澄流而沾襟吊屈原与灵胥而又昧潜险捜瑰奇摸瑇瑁扪觜蠵剖明月之胎珠濯夜光之流离若乃浮情博览忘夕宵归浑星辰而涵泳俯仰与之俱迷观蓝田之出月吐元珠於渊骊泻千寻之缟练堆万顷之琉璃此游乐之至清也可以清暑乎客曰未可也然凄凉之色已动於眉宇之间崔子又从而言曰丘壑之胜林泉之奇南山之巅北山之□有风月以为助有云烟以相随有鸿鸟以为侣有田园以时耔有鱼钓以自适有琴书以自怡木欣欣而帷成泉涓涓而练飞清风飒其来临幽鹤乘而下之尔乃漱白石枕流泉傲睨乎风尘之表笑谈乎溪壑之间居水中以筑室葺荷盖以为房啓蕙帐兮松关缭琅玕兮成堂琢寒犀兮为镇缉薜荔兮为裳饮苍岑之玉醴?白水以为浆羞玉芝以疗饥餐沆瀣而为粮纫緑芰以为佩又缀之以蕙纕於是或命巾车或漾轻舟或窈窕以寻壑或崎岖而经丘或采蕨於崇冈或缗鱼於清流或濯缨于沧浪或开襟於山楼或皷琴以自娯或弹铗而悲讴或脱帽以纵适或杖藜以遨游或掘云於嵽嵲之岑或采月于澄泓之洲此山林之至清也可以清暑乎客曰善吾之愿也崔子曰善则善矣而未大也请为子言夫清暑之大方今圣天子在上洒扫宇宙清寜乾坤仁风惠气劘刷上下无严威虐焰之刑以烁民之肌肤故其民漻然休然相安以生无星火疾驰之令以惊民之耳目故其民萧然怡然相嬉以寜无竭源涸泽焦熬峻急之征故其民得以润泽其家室无蹈汤赴火汗肌浃肤之役故其民皆得逍遥于田里恩同祥风翺德与和气游蒸而为清氛疏而为泠风垂髫戴白无小大无远近萧萧乎如游清凉之境太清之世不知暑之为暑也若乃渠魁元恶肆厥暴怒斵斮屠剔膏流节离之毒日作而人不得全其形体焚拆抵掎胁驱迫逐之祸日兴而人不得集其族类凡厥烝民莫不沸涌灼烂号呼惊蹈无有救止羣望而赴愬皇帝於是丕降霖雨雷厉风行天戈所麾咸顺使令旧染之俗攸徂之民徒奋袒呼壶浆以迎慰望云於大旱释徯苏於羣情救之火穽置之安平清暑之道不其大哉客闻之离席而前拱手而立再拜稽首霍然暑退
苦寒赋
日在斗岁将阑隂风怒愁云繁有广寒先生问於清虚子曰吾观子忧色无乃畏此苦寒乎予曰然先生曰吾以氷肌之质游姑射之山饮吸乎风露之冷绰约乎雪月之间吾居於此不知其年而子独以为难於是清虚子对曰皇天平分为四时兮寒暑运而相推春阳舒而花披兮夏风漻而云奇秋汉回以高洁兮夜月清而流辉惟穷冬之御冷兮重隂积而惨凄故傅玄寓兴于雅赋昌黎发咏於新诗张生陈氷涧之句阮子形冻海之辞梁臣寓直庐而发叹陆云当岁莫而兴悲斯皆苦寒之?畏寒之威先生夸物外之高忘人间之累谓寒为不足畏兹非余之所敢知先生闻之避席而起逡巡而言曰子之言是矣请子为我赋之清虚子曰可严霜夜结寒云昼起惊飈搅乎宇宙兮萧条亘乎万里乌蟾藏而寒辉兮雨雪飘而不止河汉沍而不流兮天地结而凝闭於是焦溪涸温泉氷火井灭汤谷凝沸潭无涌炎风不兴死蛟螭於窟穴兮僵虎豹於林垧六龙氷而脱髯兮荧惑隐而丧精莫不血冻兮指不拈气藏兮唇莫收肌肤皴而生甲兮衣被冷而如流朱火青而光?兮兰膏凝而烟浮拥炉犹坐雪之冷兮重襟有怀氷之愁嗟颛冥之酷烈兮夫与我其何讐意烛龙吹於雁门兮又疑白鹤语於南州虽挟纩之言不足使楚人暖兮纵赐袍之惠何以解范叔之忧若乃孝子卧氷书生映雪意虽勤而不倦覩此寒而为辍洛生方拥被以沉吟兮宋人亦龟手而拆裂裸壤变为垂缯之俗兮华清不知探汤之热峻肩添诗客之思堕指凛三军之节我乃张重幄处温室衣狐裘坐熊席盛兽炭之春红酌羔羊之琼液撷粉萼於新梅鱠银丝於鲜鲫侑以郢客阳春之曲吹以邹谷变寒之律先生於是懑然而服乃浩然而狂歌歌曰岁云暮兮风怒狂雨雪飘兮云沧浪乌蟾畏威兮为韬光地坼裂兮鳞甲张蛟螭潜兮虎豹僵温泉火井兮为凄凉江汉凝沍兮波不扬又歌曰燎薰炉兮阳和拥兽炭兮春多携佳人兮鸣玉珂酌桂酒兮朱顔酡一杯相属君当歌有酒不饮兮奈寒何

[book_title]卷二
钦定四库全书
宫教集卷二　　　　　　宋　崔敦礼　撰五言古诗七首
次韵张伯子饷柑
儒官窗户寒恇怯日出光独冷不可耐大杓倾鹅黄洞庭隔烟波忽惊风露香开门问谁与知君念荒凉芳包照盘新硬句摩天扬山中千头奴丹黄丽秋阳骚人巧采摘灿灿简册方君诗追古作语壮韵转强属和郢中人凋零不成行临风咏玉台噀雾开蜜房殷勤此珍馈玩味媿莫当但酌潘公醽一举累十觞
对竹有感
庭前抱节君五年不见汝去时双玉槊枝叶稀可数归来儿孙多已满寸金土竹盛人凋零攀枝泪如雨
还孟郎中诗卷用元韵
吟哦两夫子濯濯春月柳金石相击撞论文自为友我欲和阳春高调不容口披玩若为称朝酣玉台酒富贵邯郸梦齿发金城柳附炎非吾事因心即我友得意自忘言咸脢岂滕口幸有君子交淡成非醴酒
严子文用范至能韵见赠再和
灯花昨夜喜诗成果符吉长跪读新诗绣筵鸣宝瑟天公怪多取未老雪满栉出门会臞仙戴笠卓午日我无作诗工而许编杜帙珷玞混圭璋蓬艾间粟秫鸥社媿相从敬行顺风膝
前用吉字韵问严子文疾再和问疾之诗不工甚矣既辱和章又承用吉字韵为贶率尔继作敬问起居公自谓平生不服温剂此寡慾之验也何恙不愈诗以见意
日来间何阔坐见月初吉欲往扣斋扉政恐劳取瑟闻公清净缘巧笑却银栉露骨秀寒松烘阳咽暖日锺乳无千两牙籖堆万帙爱诗屡忘餐爱酒勤种秫心安身自轻却老非牛膝
再讯问严子文疾
清心止渊水养性顺杞柳不信造物儿能妨莫逆友我当诵七发澜翻倾辩口据几遂霍然何辞未能酒
七言古诗三首
泊福山港
我舟欲渡风伯嗔卷帆夜泊沧江津江声拍枕冷不寐起看河汉无纎尘须臾风定水波伏江妃涌起明月轮舩头把酒问明月瓜丘枌社难忘情狼山咫尺望可到一水隔我三家村明月问之寂无语寒光耿耿如相亲明朝转柂好风色月晕北开箕有灵
喜晴
我贫可厌回肠煎负郭近有桑麻田入春十日九霪雨夜听泷泷愁不眠雨师欺压春无力勾引顽隂朝复夕丹杏夭桃冻不开来牛去马昏无色晓来鼓舞耕桑民长天洗净清无云羲和鞭日从海底照出浩荡郊原春呼儿买酒聚笑语门前且无吏呼怒今年麦饭滑流匙更趂新蚕理襦袴江头烟树晩戎戎江南婴笋春事丰我亦行抛簪绶去饱帆西上趂东风
九日
虎踞城边九日台前年黄花何盛哉去年今日瀬阳山三径荒芜手自删今年到此百愁有物情改尽花依旧花不能言心自知嚼蘂徘徊泪盈袖黄花时节年年好我生浩荡何时了栉沐从教饱风雨只恐飘零人易老客中霜风吹我衣陇头白云呼我归江湖僻处好归隐月上三更闻子规
五言律诗十一首
送梁倅二首
盛德宜时用屏星久此留中和凝秬鬯温润莹天球太府多材会清名万口流亨涂应好在端的上瀛洲一尉千官底公无势位分门墙时与进道义得亲熏去矣难留佩时哉盍致君南风秣陵路征斾卷行云
喜晴
顽云收四野皎日丽千门水响鱼龙落云高鹳鹤飜近阳书幌暖遶室篆烟昏拟欲寻春去梅花水际村
过三塔
妙墨人间宝千金纸上鷖频来湖上寺三复柱间题鹤化辞辽海鸿飞印雪泥人豪今不见凝伫夕阳西
固城湖
舟泊楚城下当风十顷湾凉生氷监面人在玉壶间隐见云端树低昂枕上山江湖有如此一笑白鸥闲
东坝
前夜湖山月今朝瀬水船飘零良自苦浩荡有谁怜云合前村雨风收别浦烟乘凉趣归櫂咫尺是金渊
客枕
客枕愁无寐悠悠夜未分谁同对床雨惟想太行云黄犬行应健飞鸿过亦勤如何万金信别久寂无闻
邵智卿挽章
列宿郎官帐高风隐士庐岁寒知劲栢日暮厌轻车德齿周三老身名汉二疏回头八男子玉立照堦除【公三子五孙】
未识嵇中散闻诗孔伯鱼谓当从几杖何意作丘墟有道齐生死无心任卷舒斯人吾不见遗恨泪沾裾
赵提官挽章【子直尊人】
典型前辈近问学古人深有道秪藏韫无言自陆沉忧民空白首爱主只丹心远矣平生志松风扫墓林诚身古君子耆德老先生言行纯无玷经书富满籯兰堦群玉秀桂苑一枝荣有後谁公比文盟压世英
七言律诗三十首
九月二十九日迩英开讲忝预末班讲退小集玉堂之庐即留宿直因赋唐律呈诸讲官
五云扶辇下清厢宝帙初开第一章旋卷班聨回广殿稍留笑语萃公堂紫霄近侍连镳过黄发元臣照座光顾我自惭陪胜会酒清人散卧斜阳
殿庐纪怀敬用右史舍人韵
官柳隂隂密着行飞来黄鸟忽成双身沾仙露香犹在眼饱珍羞赐即扛酒量不多容我醒诗魔无奈得君降官闲睡足春风幕红日三竿看上牕
东宫寿章
恭遇皇太子殿下弥月届辰前星炳耀纪佳祥於甲观溢喜气於东朝某夙荷眷知属居蕃屏逢昌辰而有喜陪贺列以无阶敢伸重润之章用祝无疆之筭
少阳腾耀毓青宫玉裕渊冲穆睟容主鬯克承宸极重问安勤致寝门恭温文齿胄全三善晖润登歌备四重幼海光浮天序永珠源衮衮日朝宗
吹铜和气集佳祥郁郁葱葱震色苍山岳东明开宝禁星辰南极注瑶觞龙楼照日浮秋晓象辂朝天馥御香分土莫陪班贺末咏歌惟祝寿无疆
至清口闻水閲甚盛边人言辛巳岁敌骑逼淮刘信叔军南岸欲载神劲弩至中流射之求数舟不可得今战舰之盛前未有也因成四韵
晓日旌旗锦满川阿童初试汉楼船露桡天与神机秘撃楫人同壮志坚行恐黄河氷可渡已闻青海箭先传佛狸莫梦淮边树看揽长蛟下没渊
题婺州仁风堂寄韩侍郎
丹扆忧勤德意通使君元侍玉皇宫亲传天上舜琴曲散作人间庄籁风已喜清微消滞郁亦知委曲到鳏穷骚人休复雌雄问千里而今乐事同
公余燕寝但凝香稍退朝来鴈鹜行政誉已争铜岭峻恩波仍带绣川长未应尚布春风诏会许重赓夏日章皎皎东阳嘉话在到公端类发天藏
江行迓宪使遇风
星使乘槎势若飞微官奔走遂忘危扁舟掀舞身如叶短棹欹斜命缀丝乱眼云山疑醉梦拍天波浪意蛟螭西风送我归渔浦落日衔山未晩炊
次韵孙抚干二首
踈狂自许次公醒冷淡无劳沸玉笙满屋文章天下乐多情灯火夜深明交情问我何清苦世路愁人已饱更好趂东风动行色瀬阳烟雨趣春耕
绕几黄云爇水沉得诗闲读契余心文章叔夜广陵散句法武侯梁甫吟且喜空囊收赵璧不慙击壤混唐音请君便入鸥鸣社饭颗相从始自今
次陆倅韵三首
欲将从事到青州酩酊乡中便可侯此乐正须君领略踈狂还许我追游一年好处都能几四序难并去莫留痛饮且图连夜醉清欢何必锦纒头
煖烟和气满西州载酒当轻万户侯官事不知何日了风光宜及早春游簿书丛里偷闲去景物妍时到处留莫被虚名苦拘束野梅官柳暗江头
文章光艳压苏州照乘何劳诧魏侯鸠杖欲寻江左胜鸥盟相约社中游囊空自喜陶朱得诗拙还因杜集留把玩日吟心似醉定须论月废梳头
再次韵一首
催花腰鼓彻凉州午枕惊回蚁梦侯赖有江山余古意可教诗酒负春游登亭举酒休论晋借筯成功合继留慷慨浩歌风日暖万山佳处接吴头
和沈商卿
一官奔走倦幽寻来向江山好处吟过眼风光花又落关情勲业镜频侵到头春事都无几飞盖长郊早趂今鸥鸟莫惊车马过我来搜句亦无心
和章冠之
光隂转眼去如飞閙过清游正及时春事到今难着语鸟声无奈只催诗日烘花气侵轩户风晃江光入酒巵回意总将西子看对山终日未成痴【时冠之有只欠蛾眉把屈巵之句】
狼山
裹了青衫簪了缨此身便是一浮萍五年客路春风熟千里乡关夜月明华鹤归来惊物变白狼依旧逼人清山中老宿争迎我辑杖相呼问甲庚
龟山
当年王气拥神州衮衮朝宗此地由自昔好山犹故色只今清泗漫安流苍烟鎻合神仙府宿藓封深魍魉囚病眼不堪重北望西风挥泪下扁舟
游龟山
舟行十日困拘拳到此登临意气掀山断蜂腰盘汉表水分燕尾入淮门石埋万古英豪笔洞鎻千年魍魉魂怀昔感今无限意夕阳人去乱鵶翻
何家港舍舟步至新河口
潮来白浪卷平沙渐见菰蒲没两涯会欲燃犀鞭魍魉可能结网羡鱨鯋三千水击鵾鹏上百万军行将士譁惊叹渔人何活计扁舟掀舞寄全家
闻严子文纳妾孟守有诗辄次韵
春市笙歌兴已阑儒宫牢落分投闲不知列屋倾城蔡自笑微官系触蛮赤脚有年供侍侧青鸾无梦到人间传闻谪堕行云侣想像高唐鬓欲斑
挽太尉王权章
将军名字着华戎露甲曾收不战功马革裹尸忠贯日虎头食肉气如虹云屯欲倚金城重星陨俄惊玉帐空好象祁连筑新塜鼓鼙遗恨意何穷
七言絶句二十首
送芋酥与宿斋三学士
酥盘荐酒迎春夀芋火谈禅数夜更云脚四垂天欲雪为君两计破愁城
何家港舍舟步至新河口
夹岸芦蒿障日微拍堤波浪溅人衣隔江唤得渔船过贯柳双鲈自买归
郭公勾唤鲥浮水闲客招要鸥上滩岸断溪横人不到树头依约见桅竿【江岸有鸟名郭公渔人云此鸟一叫则鲥鱼出】
北岸行人南岸山去年人在乱山间山如相识须相笑底事区区未得闲【余去冬行东阳下蜀】
狼山
日日怀归今得归旧时风物未全非江边鸥鸟应相笑底事尘埃满客衣
贪恋微官未得闲二年乡梦遶狼山如今真个山中去不是寻常杳霭间
行擕三尺虎臂杖归饮十分鱼枕蕉饮罢招船歌一曲冯夷亦合泣潜绡
夜静无风水自波隔江灯火数陵坡消樽不属今宵事奈此一江明月何
五载龙蟠虎踞间峯头日月望狼山归来筋力犹强健野屐登临莫厌艰
题得妙亭
行见山横坐见纵山随意好日无穷朝来爽气谁能会浑在先生隐几中
探潮阁
天留孤巘岌青冥约束淮流入汴京往事不堪回首望倚栏斜日看潮生
题避俗轩
地僻便知城市隔心清自爱水云闲障尘不用西风扇香篆溟蒙正下关
题汗青轩
地禁官清静不譁日长时试小团茶一生只用如椽笔细为君王纪正邪
大閲回马口号
前驱小队立元戎一点台星喜气浓凯奏归来铃阁静精神端已折遐冲
芸香亭
竹间当日一亭幽瀹茗焚香向此留丹碧只今俱化出独来恋恋忆前游
密云亭
落花揺曳水溶溶金现兜绵世界容只恐水流云不见桃源归路却无踪
傲霜亭
霜风吹惨入园林零落堦前满地金赖有翠蕤堪采摘伴人犹守岁寒心
丁亥岁予留建康梦登大桥仰视霄汉有金书阁字北斗落落布列其侧昨夕夜直坐石渠桥忽见七星低昂正倚秘阁而金书大字俨然梦中所见信知世事皆有定分非偶然也
秘宇涵风寒淰淰虚廊侵月静冥冥宝章玉座神深地应想谁何会百灵
青冥风露飞檐外黄道星辰企翼边独倚梧隂心自省十年清梦故依然
枕上
辗转孤灯梦不成念家忧国总关情月明定到棠梨上时有啁嘈格磔声

[book_title]卷三
钦定四库全书
宫教集卷三　　　　　　宋　崔敦礼　撰乐章
太祖皇帝师次陈桥受天命协人情为圣皇武
圣皇武憺显幽震逾恭翼微周帝下顾民噢咻糜沸鼎泛横流否其复飞龙秋挽天弧建神矛振汨陈遏?刘漭然施鸿佑休熯以濡羸者瘳御皇极凝前旒徧胪欢荡岱丘
右圣皇武二十二句
刘鋹僭号岭南虐其民潘美伐之俘以献为猛虎攫
猛虎攫噬海隅跨峤绵岭环为鑪流膏解节民毕屠帝怒惠顾思往苏授以虣将施天诛长驱无垠抵其郛手援炎歊吹以濡长缨系颈来累累撑骸脍肉穷凶徒观城告社咸嗟歔
右猛虎攫二十句
李煜不朝伐之煜降江南平为震雷薄矣
震雷薄矣胡蝇之营弥江负淮隩天险矣宁曰我尽臣度肃恭威灵宇宙混同一方阻皇明建灵旗下巨舳震威而怀靡事戕戮王师如翰至则速风漰雷磕奄其覆哀哀逆俦维喙乞降欙车青盖朝帝乡妖氛杀翳旋披攘膏痿腥?德泽滂凯旋金声奏洋洋煇燿万国俱向方
右震雷薄矣二十八句
歌词十四首
太白远游
太白远游者崔敦礼所作也太白在天宝间当高力士杨国忠之徒用事不能俛首以同俗浮游四方浪迹自肆咏歌之际类多托配仙人与俱游戏周历天下放意寥廓无所不至太白岂无意於世者忧思愤郁假以自适其屈原远游之意欤敦礼游当涂吊青山之墓因集其言櫽括为楚词命曰太白远游云
人间不可以托兮【悲清秋】信长风而云行【游泰山】浩漫其将何之兮【寻范居士】怅飘忽而徂征【淮隂书怀】天生材以有用兮【将进酒】思逢时而经纶【梁甫吟】苦恩疎而媒劳兮【答裴侍御】坐长叹以抚膺【蜀道难】鸡聚族以争食兮凤孤飞而无隣【鸣臯歌】璚草隐於深谷兮层丘蔽以苍榛【古风】骅骝拳局而不得食兮蹇驴得志以鸣春【答友人】蝘蜓嘲龙兮鱼目混珍嫫母衣锦兮西施负薪【鸣臯歌】世道有此翻覆兮【感秋】谁察余之坚贞【雪谗】块独处此幽默兮【鸣臯歌】乃龟息而虬蟠【孟少府书】不旷荡以纵适兮何拘挛以守常【大鹏赋】将倚劒乎天外兮欲挂弓於扶桑【孟少府书】以倥偬而为巢兮以虚无而为场【大鹏赋】运以大风之举兮假以摩天之翔【杨右相书】前期浩乎漫漫兮【敬亭山】浮四海而横八荒【孟少府书】赤玉舄以东上兮烟苍苍其逢山【古风】逢羽人於天门兮方曈好其容顔遗我书以鸟迹兮读不闲而三叹【游泰山】偶然值乎青童兮緑发双双其云鬟笑我学仙之晩兮蹉跎凋乎朱顔【游泰山】玉女飘飘而下兮遗我以流霞之杯稽首拜而自媿兮弃世何其悠哉【游泰山】随风恣其飘扬兮【古风】不知东走之迷【赠范金卿】忽抚己而自笑兮【古风】问南登之路岐【灞陵行】采姹女於江华兮收河车於清溪【送权十一】卧香炉以餐霞兮【书怀】窥石镜而心清遥见仙人於彩云兮把芙蓉於玉京期汗漫於九垓兮接卢敖於太清【庐山謡】乘兴任夫所适兮【叙旧】鸣驺忽其西驰【送刘副使】栽若木於西海兮【上云乐】采琼蘂乎崑山【古风】揖叔卿於云台兮恍惚凌乎紫冥【古风】饮玉浆於丹丘兮备洒扫以明星【西岳云台歌】赤松借予以白鹿兮挟两龙以相从【古风】传秘诀於韩衆兮精诚与夫天通【登天柱石】西上既穷其登攀兮【登太皇峯】云飘然而无心【酬王司马】八极可以神游兮赋大鹏於北溟激三千以崛起兮向九万而迅征【大鹏赋】访广成於至道兮闻大块之幽居掇玄珠於赤水兮天下不知其所如【大猎】登云霄以直上兮【南轩松】入无穷而遗形【登天柱石】骑日月而羽化兮翼鸳鸾而云行【敬亭山】出宇宙之寥廓兮【孟少府】羾阊阖之峥嵘【大鹏赋】戴长云之河车兮【飞龙引】十二楼与五城【书怀】登真朝於玉皇兮【赠从弟】赐琼浆以玉杯【古风】听天语之察察兮【明堂赋】廓如云而天开【叶和尚赞】天地同乎枯槁兮【宋少府】生世如乎转蓬【効古】君子化为猿鹤兮小人或为沙虫【古风】营营为何所求兮鸡鸣趋乎四关【古风】十步而九太行兮【望瓦屋山】世路多乎险艰【古风】传其语以铭骨兮【古风】永愿辞於人间【望庐山】忽魂悸以魄动兮【游天姥】即归路而长叹【献当涂宰】转天车於六龙兮【赠裴十七】云骈下而飘翩【春日行】风为马兮霓为裳【游天姥】靡星旃兮【大腊赋】逥鸾车【游天姥】烛龙衔光以照物兮列缺挥鞭而启途歘翳景以横翥兮逆高天以下垂【大鹏赋】望四海兮何漫漫【古风】长相思兮在长安【长相思】复长劒而归来兮【寄丹丘子】谒九重之天门【赠从弟】白日照吾之精诚兮【梁甫吟】效剖胆而输肝【行路难】吐峥嵘之高论兮开浩荡之奇言【大鹏赋】所谓代马不思乎越兮越禽不恋乎燕【古风】流波思其旧浦兮落叶坠於本根者也【谢赴行在表】
太白招魂
太白招魂者崔敦礼所作也敦礼既作远游又念太白自知不容於时益傲放不羁以自昏秽时无宋玉不能作招魂之辞以复其精神而风其上徒於咏歌之际外陈四方之恶内述长安之盛忧时爱主有屈原大招之遗风吁其悲夫因集其言櫽括为些语谓之太白招魂云
子为谪仙兮【忆贺监】薄游人间【送张祖序】傲岸不谐兮【答友人】世路艰难【古风】折芳洲之瑶华兮【寄情人】采琼蘂入乎崑山【古风】愁长安之不见兮【登凤凰台】坐拂劒而长叹【送窦司马】魂一去而欲断兮与春风而飘扬【惜余春赋】飘扬其竟何托兮【古风】造化为之悲伤【古风】於是帝命巫阳【招魂辞】若有一人【愁阳春赋】神气黯然【恨赋】精魂飞散【李长史书】迟尔归旋【送二季】乃下招曰魂兮归徕无东无西无南无北些【大招辞】碧海之东长鲸濆涌不可以涉些【古有所思】扬波喷云蔽天鬐鬛些【古风】齿若雪山挂骨於其间些【公无渡河】归徕【招魂辞】去无还些【远别离】魂兮无南【招魂辞】南山白额穷奇貙貒些牙若劒错鬛如丛竿些口吞殳鋋目极枪橹些【大猎赋】归徕【招魂辞】饲豺虎些【古风】魂兮无西【招魂辞】西当太白横絶峩嵋些地崩山摧天梯鈎连些峥嵘崔嵬朝虎夕蛇些磨牙吮血杀人如麻些【蜀道难】归徕【招魂辞】行路难些【乐府】魂兮无北【招魂辞】北缘太行嶝道峻盘些马足蹶侧车轮摧冈些气毒劒戟严风裂裳些【北上行】归徕【招魂辞】北上苦些【北上行】魂兮归来君无上天些【招魂辞】天鼓砰訇雷震帝旁些投壶玉女笑开电光些风雨之起倏烁晦冥些【梁父吟】犬吠九关杀人以愤其精魂些【书情】归徕【招魂辞】天路何因些【酬崔司户】魂兮归徕君无下此幽都些【招魂辞】闭影潜魂【恨赋】遗迹九泉些【望瓦屋山】劒轮汤镬猛火炽然些【大锺铭】疑山炎崐苦海滔天些【尊胜幢颂】归徕【招魂辞】保吾生些【秋赋】魂兮归徕【招魂辞】还故乡些【古风】高楼甲第连青山些【南都行】飞楹磊砢栱夤缘些云楣横绮桷攒栾些皓壁昼朗朱甍鲜些【明堂赋】金窗绣户朱箔悬些【散花楼】魂兮归徕【招魂辞】列珍羞些【汪氏别集】月光素盘饭雕胡些【宿苟媪家】鲁酒琥珀紫锦鱼些【酬中都小吏】白酒新熟黄鸡肥些【别儿童】山盘秋蔬荐霜梨些【寻范居士】吴盐如花皎白雪些玉盘杨梅为君设些【梁园吟】魂兮归徕【招魂辞】恣欢谑些【将进酒】南国美人芙蓉灼灼些【古风】洛浦宓妃飘飘飞雪些【感春】长干吴儿艳星月些【赵女辞】西施东邻秀蛾眉些【効古】一笑双璧歌千金些【古风】琅玕绮食鸳鸯衾些【寄远】博山炉中香火沉些【阳叛儿】魂兮归徕【招魂辞】醉壶觞些【早春】青娥对烛俨成行些【赠江夏太守】玉童两两吹紫笙些【古风】佳人当牕弹鸣筝些【春日】玉壶美酒清若空些看朱成碧顔始红些【前有樽酒】连呼五白行六博些【梁园吟】赤鸡白狗赌梨栗些【行路难】半酣呼鹰挥鸣鞘些【行行且游猎】金鞍龙马花雪毛些霜劒切玉明珠袍些【白马篇】魂兮归徕【招魂辞】入长安些【东廵歌】清都玉树瑶台春些【拟古】万姓聚舞歌太平些【春日行】伐鼔槌钟启重城些日照万户簪裾明些骑吹飒沓引公卿些【鼔吹入朝曲】白日紫晖运权衡些【古风】倒海凌山索月采荪些【书情】文质炳焕罗星旻些【古风】魂兮归徕【招魂辞】乐不可言些【飞龙引】乱日长相思兮在长安络纬秋啼兮金井栏【长相思】望夫君兮安极我沉吟兮叹息【劒歌赋】怀洞庭兮悲潇湘【惜余春赋】把瑶草兮思何堪念佳期兮莫展每为恨兮不浅【同上】荷花落兮江色秋秋风嫋嫋夜悠悠【悲清秋赋】魂兮归徕【招魂辞】谢远游【江上秋怀】
九序
九序者崔敦礼所作也敦礼居江东江东之民好祠信鬼有楚之遗风歌乐鼓舞独无楚人凄惋之词以侑祀事因访其地作为九序之歌上以陈事神之敬下以见修身行己之志云
春日兮繁鲜车阗阗兮句曲天縆瑟兮拊鼓满芳菲兮琼筵朝霞为羞兮沆瀣为醴瑶华玉馔兮错襍而陈前灵之来兮赤城空驾白鹤兮御清风羣仙从兮哆哆云晻暧兮车隆隆灵之去兮返太清骑日月兮朝紫皇下视九州兮尘泱茫五岳俎豆兮四溟杯觞制琼琚兮余衣集芳荪兮余裳荷佩兮离离兰旌兮扬扬欲往从兮未得望夫君兮彷忀
正曜
若有人兮水中央鱼鳞衣兮白蜺裳荃桡兮桂旗欲女迎兮风薄之神之驾兮两龙骖白鼋兮蛟螭从朝余陟兮三山夕济兮牛渚神不来兮夷犹使我心兮苦复苦濯缨兮姑溪结佩兮采石诚不已兮幽通信不坠兮物格若有临兮风颾颾作莫雨兮愁江臯神交兮意接来不言兮去无迹倏雨歇兮云收山青青兮水悠悠
华阳洞天
云冥冥兮叠嶂君独立兮山之上石嶝险兮水道寒思夫君兮未敢言无言兮皇皇山阿之人兮告我以不难木樛蔚兮下俯石避碍兮行旁余冠兮巍巍余步兮逶迟俛首非吾之愿兮斜径其将安之朝骋望兮昭亭夕宿兮双溪网蕙茝兮为盖葺荪蘅兮为车欲腾驾兮高翔恍导余兮上隮掲北斗兮奠椒浆簸南箕兮羞琼蘂灵欣欣兮顾余亶正直兮为神予
中水府
泛泛兮吾舟沛吾乘兮东流东流兮何之有美人兮天一涯烟杳杳兮南徐云连连兮北固海何为兮清明江何为兮流注彼美人兮山之曲镇龙关兮转隂轴约束海若兮呵水冯夏不苦雨兮冬不疾风污邪穰穰兮海沂阜丰我民报事兮罔有不恭采秀实兮山巅撷芳馨兮涧底霜籼兮水芒蕙肴羞兮椒糈神之格兮乐享惚蜿蜿兮来止
下水府
锺山崒兮江之湄药为祀兮辛夷祠神乘白马兮执素羽朝与日出兮莫云归噫嗟兮明神烈烈兮用光生乎疾盗兮奋不顾死死焉助顺兮赫然发灵湛清尊兮明水扬玉桴兮扣雷鼓扣鼓兮如何我欲言兮泪滂沱懭有妖兮蟠中土杂蘅臯兮秽兰宇豺豕兮人居猰?兮室庐愿神我福兮我祥举长矢兮射天狼使河洛兮囬波令岱华兮还光山苍苍兮水汤汤神之威兮俨不忘刳肝为辞兮沥血陈神之听兮闻不闻
田间辞三首
朝余往兮东畴景翳翳兮云油油牛驱耕兮载泥重鞭不前兮挽犂用岁云暮兮暮维何仓庚鸣兮布谷和疾吾耜兮固吾耒趣甘泽兮及时播
我耕兮我田雨浪浪兮雷填填水漫漫兮种不下出门见水兮泪滂沱惠我晴兮疾耕而耨螟败之兮颖弗得秀呜呼我无时违兮时不我予时不予兮奈何蹇无忘兮吾事
数稻兮登塲牵牛兮入屋噭咷兮田家欢迎兮稚子三年力耕兮今逢年庾则实兮庖有鲜草藉兮陶盘豳吹兮土鼓握牛兮谁歌和之兮余舞乐复乐兮岁晏冰雪集兮堂下时亹亹兮不再荪何为兮田野
北山之英
强敌骄兮晋多垒忽登山兮望廷尉风霾兮杀气昏突枪櫑兮乱鈎陈予君麾兮从君钺战陵西兮扞溪栅虹食垒兮火焚旗公之死兮去如归公有子兮愤争先勇没地兮羞戴天父死忠兮子死孝令名扬兮日月照物有始兮岂无终得所归兮孰如公喜幸生兮畏义死语昵昵兮顾妻子草木尽兮粪土委闻高风兮汗流趾
楚州龙庙迎享送神辞
绍兴辛巳金人尝以锐师楼船蔽海而下欲以奇袭我将臣李宝受命迎拒既下海即沉牲酾酒祷龙神而行事还具上神之诡异以请於朝天子既推功不居报礼上下则惟有神之功厥尤彰灼下其事淮南漕司择傅海地建庙乙丑三月楚州盐城县告庙成漕当以上命往祭某既以漕檄为文又私自作迎享送神辞三章遗县令使岁时歌以祀之
君之来兮殊廷雷隆隆兮雨冥冥从天吴兮罔象纷万怪兮如云若有物兮震奔沛吹逆浪兮扬回旌授天矛兮下讨披蒙雾兮祥氛地平天静兮日月清明我民蒙福兮万年报禋
辛楣兮药房兰枅兮桂楹翼翼兮新宫穆将进兮芳馨栢实兮松液芝华兮若英奠琼斚兮清酤玉俎折兮嘉牲雅声兮远绍锵和平兮鼓钟纷繁会兮竽笙灵连蜷兮须揺傧暗蔼兮纷纭洁我心兮恭事灵欣欣兮燕宁君之去兮朱宫乘飞云兮御回风贝阙兮丰敞金台郁兮穹隆珠胎兮炫燿周玉树兮青葱天琛兮水碧衆宝萃兮玲珑良辰兮高燕命冯夷兮展舞阳侯兮海童羣仙兮启路君肯临兮尚舂容君不我留兮我心忡忡紬清思兮幼眇惠我民兮盍终
诗余六首
夀词【柳梢青】
惊世文章门户照人外家衣鉢多谢温存相期宅相此恩难说　今朝祝夀樽前共拜舞诸孙下列但愿从今一年强似一年时节
夀词【西江月】
暖日江南梅柳春风堂上笙歌满斟醽醁笑声譁再拜千年夀嘏　清健非缘服玉红顔不是苍霞仙姿福禄自无涯要看沧溟绿野
时夫人夀【鹧鸪天】
本是瑶台月里仙笑麾鸾鹤住人间蟠桃一熟三千岁剩对春风日月闲　缡绶结彩衣斑孙枝相应傍门阑年年同上长生酒得见沧溟几度乾
王母瑶池景物鲜蟠桃华实不知年天教把定春风笑来作人间长夀仙　披蘂笈诵云篇朝朝香火篆炉烟只将清静为真乐合住春秋岁八千
和徐尉【念奴娇】
吴淞江畔对烟波浩渺相忘鸥鸟日日篮舆湖上路十里珠帘惊笑高下楼台浅深溪坞着此香山老辋川图上好风吹梦曾到　不用金谷繁华碧城修竹自比封君号万壑千岩天付与一洗寒酸郊岛霖雨方思烟尘未扫合挽三江倒功成名遂却来依旧华表
垂虹桥亭词【水调歌头】
倚櫂太湖畔踏月上垂虹银涛万顷无际渺渺欲浮空为问瀛洲何在我欲骑鲸归去挥手谢尘笼未得世缘了佳处且从容　饮湖光披晓月抹春风平生豪气安用江海兴无穷身在冰壶千里独倚朱栏一啸惊起睡中龙此乐岂多得归去莫匆匆
送凌静之【江神子】
吴王台上雨初晴远烟横柳如云门外西风催踏马蹄尘声断阳关人去遮落日向西秦　不教容易纵归程语酸辛黯消魂且共一樽相属莫辞频後夜月明千里隔君忆我我思君
<集部,别集类,南宋建炎至德佑,宫教集>

[book_title]卷四
钦定四库全书
宫教集卷四　　　　　　宋　崔敦礼　撰表二十五首
进经筵彻章诗表
圣治崇文远稽先训经筵进读荐及终篇庆千载之昌期昭一时之殊遇敢形歌咏用侈恩荣中谢臣等伏以皇家开久大之基章圣袭隆平之业澶渊振凯泰岳升中治定功成光於前烈忧深思远启我後人爰集要言是成正说永思厥道咸聚此书臣等胥荷简知并参亲近绦袍中御瞻康色之咨询锦几前陈罄微言之紬绎适缘幸会遂毕华编讲天圣之旷仪举绍兴之盛礼诸儒拱侍四近环观旨酒嘉肴退集蓬山之燕名香异茗出颁御府之奇既均厚於眷慈复第分於宠锡象简称横金之贵珍奁加瑞石之良捐以名驹被之沃辔恩施一日风动四方兹盖恭遇皇帝陛下神智旁通天仁安运声色玩好无所贰其心钦明文思不忘典於学载周简册仅閲岁时彼汉世之召公卿但闻於称引越唐朝之选耆硕姑备於阙疑历考前闻莫逾今日於穆不已厥修乃来臣等俯愧浅闻仰承异眷拜陈庭之赐共欣儒术之逢辰诵报上之章各効忠臣之归美
贺皇帝登极表
?奉慈谋嗣登大宝文王孙子罔不或承高庙神灵云胡不喜中贺皇帝陛下仁孝恭俭率履清躬神圣文武一似艺祖膺上皇主鬯之重积兆庶系心之勤於昭於天乃命以位功盛德厚居帝位惟允宜仁滂泽洋与海内且更始臣叨逾偏郡际会昌辰北面觐而东面朝阻陪末序西向三而南向再钦想盛容
会庆节贺表
呜社开祥千龄有赫呼嵩请祝九宇同寅中贺恭惟皇帝陛下濬哲生知圣明天纵建中立极能保惠於庶民申命用休俾缉熙於纯嘏星虹纪旦日月增华臣仰误隆知叨分望郡百福干禄但歌周雅之篇万夀称觞阻预汉庭之列
会庆节贺表
天佑民而作之君祥肇开於甲观臣归美以报其上祝敢效於华封丕昭星渚之休恭致露囊之献中贺恭惟皇帝陛下英谋天纵圣德日跻协帝重华继离明而布照握枢临极主震器以居尊宗社储禧臣民溢喜指南山而共祝望北阙以欢呼臣弭节江干驰诚天陛千官班後阻瞻龙衮之光万岁声中遐想凤楼之晓
会庆节贺表
紫枢旋电丕焕昌辰金监封章敷同善颂後璿穹而贡祉包舆地以储禧中贺恭惟皇帝陛下智勇自天英明冠古体元出震万物覩而风云从立极乘离四时行而日月照光鸿图而增炽履庆序以丛休臣谬领州符欣逢圣旦五百里侯甸参鳌拚以无阶八千岁春秋睇日升而介夀
会庆节贺表
穹昊储休丕焕紫枢之瑞圣神接统有开赤伏之祥弥月斯临际天共庆中贺恭惟皇帝陛下离明布政乾健凝图总壹权纲宣大猷而执竞奋熙宪度体皇极以建中庆绪光华灵祺纷郁臣误膺隆眷出典近藩奉万年之觞阻与清班之末献千秋之监但祈神筴之增
会庆节贺表
艺祖开基七世启云孙之圣上皇与子两丁炽火德之祥绍二帝之昌图仆万年之景命恭惟皇帝陛下龙飞首出虎变文昭锺三光五岳之灵膺千载一时之运雷电而感高祖夙彰幽显之神交天日而表太宗足使英?之胆落即正神州之御永严太极之尊臣身留万国之西目遡九霄之上生圣人而为主虽谐夜祷之诚对天子以扬休莫预昕朝之庆
天申节贺表
宝殿奉巵喜际流虹之旦露囊献夀用伸呼岳之诚中贺恭惟太上皇帝陛下道大难名功成不有怡神昭旷凝宇定之天光观妙希夷收雷声於渊默後乾坤而贡祉括海岱以丛禧臣谬领使轺欣逢诞节四方来贺获陪特室之朝万夀无疆恭致封人之祝
天申节贺表
玉巵介夀仰天子之有尊金监披章効封人之请祝乾坤隤祉宇县胪欢中贺恭惟太上皇帝陛下甄陶商周糠粃尧舜凝神昭旷道荡荡以难名观妙希夷孰敝敝而为事安受珠宫之奉坐膺神筴之增臣叨守辅藩欣逢诞节五百里之侯甸朝特室以无阶八千岁为春秋企中嵩而呼寿
天申节贺表
汉殿奉巵欣际千龄之盛尧封祝圣用伸万夀之祈中贺恭惟太上皇帝陛下观妙希夷凝神昭旷功成不有退安特室之游道大难名诞播康衢之咏塞乾渊而寖福括海岱以丛禧臣叨领使轺获逢圣旦崆峒得道固莫测於修龄嵩岳传呼徒有勤於善颂
谢赐夏药表
炎熇流金重轸乘边之士名方飞雪遽颁解愠之仁祗服闵劳顿忘惮暑中谢伏念臣等职当汗马志在饮氷属疆事之晏寜不闻侵镐乐军书之清静无复渡泸陈力已羞记存何幸兹盖恭遇皇帝陛下翦须义重?樾恩均燕御高明方理熏琴之化顾嗟戍役不私水殿之凉灵剂一颁清风四袭臣敢不推扬德意训厉师徒水居而蝮蠚生时难亡於暴武穴处而鸢跕堕志终愿於裹尸
代平江魏丞相谢赐银合夏药表
三伏炎曦属谨侯邦之职万金良剂遽颁御府之珍祗服闵劳顿忘惮暑中谢伏念臣奋身寒苦遭世清平报荅隆知志有饮氷之节侥逾高位功无汗竹之书兹分牧於辅藩庶奉扬於德化敢缘歊郁重轸慈怜兹盖恭遇皇帝陛下?樾覆民熏琴阜物含风昼永靡私殿阁之凉扇暍仁均曲记庙堂之旧名品宠颁於飞雪湛恩深浃於零萧臣发驿端披启奁下拜簿书丛委坐消浃背之烦条教简稀用底清心之治
吏部进新修七司条令表
选部成书备正七司之典丹书奏御仰尘乙夜之观重冒聪闻冀垂睿鉴窃以緫三铨之流品最为业钜而事丛示万世之宪章必也法全而令具属此承平之久纷然建请之烦千门万户而吏得出入其间玩岁愒时而士多睥睨於此当上圣解弦而更化俾下臣秉笔以裁规讨论润色咸竭其劳简要清通庶行於久深斥圣书之陋谩希姓历之修陛下躬揽权纲兼緫条贯月成月要明八柄以驭臣官法官常掲九章而布治臣仰凭成筭仅及终篇萧何规而曹参随当共遵於先矩神龙紊而开元理将高掩於前猷
代江东漕臣贺皇帝降嫡皇孙表
皇穹锡羡式彰保佑之休朱邸发祥遂启衆多之庆凡居覆载孰不欣愉中贺臣闻侍膳问安於周文而专美宜民受禄在成王而独隆未有方躬孝养之勤而乃已见燕贻之盛恭惟皇帝陛下继明离照协帝重华荡荡巍巍光绍配天之业皇皇穆穆遂开磐石之宗臣喜际休嘉惟勤祝颂不显亦世子孙更茂於亿千於万斯年历数岂惟於八百
代江东漕臣贺太上皇帝表
殊宫引养受帝祉以方隆奕世蒙休诒孙谋而益远事关庙社喜溢人神中贺臣闻男子之祥实曰人间之喜曾孙之庆尤为圣祚之光在亘古以未闻於今时而乃见恭惟太上皇帝陛下道参盛帝德冒生民独高揖逊之风浸衍延洪之福炽而昌昌而炽膺夀考之万年孙生子子生孙畅本支之百世臣欣逢盛事阻造贺班瓜瓞方绵坐看云来之庆萝图有永卜知年世之长
代平江守臣贺淳熙改元表
升禋泰畤具辑神厘涣汗端门载新年纪邦图增固海县均欢中贺恭惟皇帝陛下睿智日跻圣明天纵昭受三灵之贶规恢奕世之基发号更元冠鸿名而有赫同文布政垂宝历以无疆臣叨守近藩欣逢盛际奉三朝之图籍阻预进趋法五始於春秋惟勤颂咏
代浙西仓使贺淳熙改元表
圣运凝休丕扬光烈王正谨始肇易鸿名极载帱以同文絶古今而冠美中贺恭惟皇帝陛下离明继照乾健当天居正体元緫权纲而执竞宅中图大宏祖业以重光爰因岁号之更用布皇猷之焕臣误将隆旨欣际昌辰过於七百年豫卜周基之永不以一二数窃瞻汉历之新
代平江守臣谢上表
理寺祥刑偶寛谴斥辅藩择守遽被俞咨惟郡剧而材踈且人凡而地要任非所称荣不盖惭中谢伏念臣智识庸虚艺能短浅沉迷州县徒閲岁时扬历班行莫禆尘露谓弃捐之已晩曷选用之敢希况所领州实为会府无穷之费何翅於漏巵有尽之藏几同於垂罄士亡继廪师乏见粮正须经画之规上释焦劳之虑岂臣愚戅足备简求恭遇皇帝陛下盛德溥临至明旁烛知臣早亲於吏事粗达民情谓臣久次於卿曹靡干官谤爰膺眷记擢畀烦难臣敢不策励驽疲勉思夙夜赴功趋事庶兴颓弊之风足用爱民谨布寛平之政
代平江守臣谢赐御书戒饬手诏碑本表
诞布纶音竦风雷之皷舞载颁宝墨仰云汉之昭囬拜赐知荣窥文增惧中谢臣闻易儆有位邦用辑寜周迪厥官民其康乂眷言治本允系士风惟习尚之既淳斯事功之克建恭惟皇帝陛下离明布政乾健御天摠揽权纲将丕凝於庶绩细书诏札用申饬於羣工刻琬琰以无穷垂日星而有烂河图洛书孰窥宸翰之精周诰商盘咸诵王言之大臣滥膺寄委与被恩班佩服终身誓竭驽骀之力珍藏十袭岂徒箧笥之光
代浙西仓使谢御书戒饬手诏碑本表
叨持星节方披九地之图宠拜云章祗奉十愆之戒观瞻荣耀伏读凌兢中谢臣闻易俗移风圣神之能事视仪听唱臣子之至情属兹积弊之乖上轸焦心之念出丝纶之命具播於尧言刻琬琰之文载均於周赉凡居厥位罔或不勤恭遇皇帝陛下离照当天乾刚布政茂建非常之业大明责实之方一札细书儆於有位百辟卿士各黜乃心期益励於官箴更荣分於宝轴窥文增竦振鼓舞於雷风传玩无穷灿光华於奎壁臣滥司澄按与被恩颁佩服终身誓竭驽骀之报珍藏什袭岂惟箧笥之光
代谢赐历日表
课验畴人书成太史更程时叙得先後天之宜紬绎日分正大小余之次吏因作事民获趋功中谢恭惟皇帝陛下统辑化工混齐政纪诞膺神?合四千岁之上元综覆清台定八百年之差日缉熙昭度宣布同文臣敢不动静稽参夙宵祗奉按图识候知春秋晦朔之期?诏劳农授夷隩析因之叙
代谢赐历日表
启驿端披奉书下拜具知早晩罔失初常中谢臣闻尧定四时钦于历象舜齐七政审厥玑衡惟气叙之无讹斯民宜之允协恭惟皇帝陛下抚辰凝治作极体元後天而奉天默存辅相底日不失日用谨候程爰颁告朔之文式致授人之敬臣逢时用夏率赋颁春遵以务农不爽窃脂之候顺而作事自消伏蛰之凝
代谢赐历日表
岁龠方春历书颁朔式谨王正之始具昭民事之宜下拜知荣仰承惟恪中谢恭惟皇帝陛下抚辰凝治作极体元後天而奉天道默存於辅相底日不失日叙必正於初常爰分命於庶邦俾咸遵於丕则臣敢不夙宵深考动静详观宣化难穷虽自惭於己学诏条恭布当申饬於农功
代陈丞相郊恩加食邑实封表
泰坛高燎丕荐明禋兑泽旁流式均大庆褒嘉所暨震惧为深中谢伏念臣遭际非常进登踰分岁月已晚无薄効之可论夙夜靡遑念隆恩之未报方涤牲而祗事属怀绶以载行旅币献球莫修於贡入奉璋执豆阻与於骏奔迨熙事之备成乃鸿恩之误及增封衍食叠宠骈休此盖恭遇皇帝陛下功格乾坤诚通幽显圣能飨帝既并贶於三灵福用锡民俾均欢於四表敢期刍豢亦畀微躯自省无劳尚媿翟阍之役莫知图称独殚犬马之恩
代建康陈丞相乞致仕表
顷上囊封深期得谢仰膺纶诏遽俾断章既感恋於恩私乃因循於时叙不胜衰羸之疾再伸危迫之诚中谢伏念臣猥以庸才出逢休运周旋中外曾无毫髪之功荏苒年龄已迫桑榆之景老将疾而偕至神与力以俱殚所宜待尽於穷阎讵得过尸於荣禄昨披悃愊愿上印章乃烦训谕之温曲示抚存之厚虽恩慈广大未忍弃捐而灾病侵陵实难强勉近从新岁益困旧痾形骨支离几同於槁木视瞻茫昧但见於昏花进趋愈觉於龙锺思虑多成於废忘藩维寄重岂疲苶之能胜管钥任严非耄衰之宜处傥不求於休谢必将速於颠隮载惟古者告老之臣本以心存知足之义迹深嫌於避事志切戒以沽名幸此安平固匪辞难而欲去有如朽惫自甘没世以无闻惟思反於丘园庶少延於喘息伏望皇帝陛下仁深恻隐明烛幽微悯其垂尽之年久婴衰疚察此再三之恳诚匪虚文特颁涣汗之恩俯遂乞骸之请俾得优游晚节涵泳圣时终全畎亩之余生永荷乾坤之大造其为荣幸曷究敷陈
牋三首
代江东漕臣贺太上皇后牋
母道夙隆克膺多福庆流浸远诞育曾孙喜溢两宫欢均万宇中贺恭惟太上皇后殿下躬行柔顺德备谦恭播太任之徽音神无恫怨锺文王之孙子国茂本支閲兹四世之休相乃万年之祚臣属将使指莫造外朝朱芾斯皇想动慈顔之悦景命有仆永观丕绪之光
代江东漕臣贺皇后牋
兰殿椒房夙深积庆金枝玉叶有衍储休中贺恭惟皇后殿下昭示母仪顺修隂教德嘉嫔於妫汭祥袭庆於文孙浸隆盛大之基益固灵长之祚臣属持使节阻造外廷咏芣苢之诗化已成於和乐诵螽斯之什福更享於衆多
代平江守到任谢东宫牋
九棘平反已污近列一麾分牧复玷名藩祗荷宠灵惟深战惧伏念某艺能謭薄智术迂踈顷备属於南衙获承顔於东禁浩穰天邑裨赞何功登进月卿侥踰己甚敢意恩纶之误更纡郡绂之荣揣涯分以曷胜仰生成之有自兹盖恭遇皇太子殿下禀资玉裕毓粹渊冲焕辉润以照人体温文而接物有如庸妄亦荷眷私某敢不奋励厥心恪勤所事磨铅策蹇虽自叹於拙艰济剧拨烦愿少图於报効

[book_title]卷五
钦定四库全书
宫教集卷五　　　　　　宋　崔敦礼　撰劄子十五首
进重删定吕祖谦所编文监劄子
臣昨蒙宣引奏事令臣删定吕祖谦所编文监奏疏八册臣学术荒踈仰被圣训不敢不竭愚诚今已删定了毕其元降出本一一贴黄声说所以删去与增添却重别缮写净本八册进呈但本朝继五代之後其始文字未遽纯粹难以求备又不可无以充一代之言如国初臣僚是也至如名在当世号称直臣言虽有疑不可登载亦不可无聊以备一人之作如邹浩之类是也大率本朝自仁宗以後开广言路於是鲠言谠论表表愈伟臣今於元降出本内取其缓而不切者删之别摭要而有体者增之至於一篇之内时有难於传後之辞难以小疵遂害全篇不免参校刷本有所删除及其间脱错亦一一改定悉已贴黄声说臣虽罄其区区大惧智识浅短不能仰副圣意所有元降出本册谨随劄子上进仰乞睿察
代乞罢緫司市易劄子
臣窃惟国家财用养兵之费居什七陛下天姿智勇规恢远图所以优恤卒伍者甚轸圣虑近以沿江诸屯军士有口累猥衆不能自赡者特降缗钱每縂司二十万俾之市易以岁入之息分给之甚大惠也夫商贾之逐利不过什一今緍钱二十万囘易岁责十万则是五分之息夫以县官二十万缗而资以总所之权藉以养军之说市廛列肆车运舟载凡民间有一孔之利其势可得者必笼而取之州县不敢禁关征不可呵鼠雀之蠧侵牟公家之物并缘之奸渔夺商贾之利所在塲务课额率皆亏损州县往往督责又故为苛留巧取百端道途怨嗟商贾几於不行臣甚为朝廷惜之臣姑以淮西所见者计之若总司以岁所收十万之息尽行给散建康及司马两军亡虑七八万人多者所得不下二三缗少不过千钱得之者既微未足为惠而不得者宁无怨言所谓不患寡而患不均也夫结军士之心有义有利二者要并行而不废利以养其身义以服其心古人固有投醪於河俾士卒同流而饮盖欲其均及之也楚师多寒王巡而拊之三军之士皆如挟纩此以义感之也如闻今次所散赡给之金絶微以朝廷黄榜措置使此曹终岁望之而所得止此此所以不能服其心也仰惟陛下躬履节俭声色不迩货利不殖凡为帑藏之储以备军需结士心耳所愿岂与商贾细民计较区区小利哉臣愚欲望圣慈详酌罢去总司回易一事以便民旅仍乞断自宸衷出御府之金令江上诸屯之军每岁或间岁大閲一次松江兵屯有五多寡不同多者捐五六万缗俾以其半为教閲激犒之费以其半给口累之衆者如此则人人皆沾其赐虽所得不多亦且均平有以服其心也况今日楮币流行江淮之间不重见镪而重交子至有堆积见钱以买交子惟恐不得者如臣所陈陛下不过岁捐三十万交子则霈然矣岂惟名正而惠周可以振士气而数路细民商贾不至失业寔受不赀之赐也取进止
论立法制劄子
臣窃惟立国之权惟法度政令而已祖宗之法度要使天下遵之而不敢议人主之政令要使天下信之而不敢疑若夫因一事而立一法因一人而剏一令则天下窃议而人心益疑矣仰惟陛下刚健出於天纵宏规远略冠古未有甚盛德也然比年以来祖宗旧法或变於小臣之献言而朝廷出令或徇於一夫之私意为之特降指挥如此等类不胜其多臣姑以到江东所见一二言之夫巡辖逓铺自有司存若其稽迟行法可也今乃因有阙误特令守倅入衔夫州郡之事孰非隶守倅者可尽入衔乎此亦未免为文具也岂非因一事而立一法乎路分钤辖与转运判官提举前於茶盐官着在乾道新书所至未尝不遵守今忽特降指挥申明如此则乾道一书每事皆当降指挥然後遵守何其繁也岂非因一人而下一令乎此特其小者犹未至於害政也至於兵戎之职各有临制阶级自都总管而下又有副总管又有路钤辖路分都监亦犹诸军之有都统制副都统统制统领之属今许路钤辖因训练得专奏则诸路副总管路分都监及诸军统制统领苟有为之地者皆当援例而降指挥矣平居无事未计利害缓急之际军政不一岂不乖乱况其间挟势妄作之人必至率意生事帅臣不敢号令监司不敢谁何紊乱常制莫甚於此此令一下舆议讙然知必有谓良由结交植党苟相崇重欺罔圣聪变乱法制充其类而长之将何所不至外议以为权要近习有主其人者臣在远方不得而知但观近数年凡权要近习所主之人所立之事号令一出无敢执违论駮者而士大夫頋望如此岂不负国昔赵充国有言吾年老矣不以余命为国家言之谁当言者况臣蒙恩最厚非充国比年将七十方欲乞骸以归若隐默不言徒与天下窃议寔负陛下伏望断自宸衷自今以往凡小臣献说必察其所由来详之慎之毋轻立法凡朝廷出令必合天下之公心毋徇一夫之私意俾天下咸知王言之大王心之一则绥先王之禄底蒸民之心端自此也臣无任惓惓
奏论教化劄子
臣闻民俗之厚薄关於天下之治乱尧舜之民比屋皆可封也所以为治朝桀纣之民比屋皆可诛也所以为乱世自昔圣帝明王所以移风易俗以寿天下之脉知夫不可以法防而禁止於是一以教化为先暨秦汉以来风俗益弊而时君世主不务崇尚教化方区区於法禁之间法愈繁而奸愈生禁愈密而诈愈出是以董仲舒王吉之徒始推原所自而以教化不修为言窃观文帝之世一以君子长者之道待天下镇之以渊默示之以淳朴用能海内富庶兴於礼义断狱数百几致刑措教化之效讵不已然乎臣仰惟陛下勤俭之德仁孝之资尚忠厚以迪民彛崇朴素以先天下是以四海之民观感而化悉趋於善然而比年以来民俗日薄闾阎之内田野之间习嚣嚚顽庸之态扇乖争陵犯之风以疾视为常情以雠杀为美事及其极弊至于灭人情絶天理不可胜言汉魏相所谓今年子弟杀父兄妻杀夫以为非小变者此之谓也而士夫方循习为常恬不为怪盖病在腹心发见於外已非美证而顾以为缓岂不戾欤虽然近民之官无如郡守上之所使以承流宣化风俗不善宜责於此臣伏望睿慈发德音下明诏俾四方长吏颇以敎化为务乡射食飨之礼可举者举之孝友睦婣之俗可旌者旌之要不专於法禁而务以移风易俗使民回心而鄕道兹至治之本也且昔之为郡其民有为不善则闭合自责今使陛下之长吏人人各以风俗为任则陛下之民其有不归於善者乎惟圣意留神幸甚
代陈丞相乞住罢白劄施行事劄子
臣待罪帅藩职事之外年老识昏每恨无以仰裨圣德敢因近事辄効愚忠窃闻号令出於人主行於朝廷布於中外古今天下之所同也间有军国机密之事或虑行遣稽缓则自御前批降指挥用宝行下此所以令天下信而不容伪也未闻有内臣或都承旨司数百里外以白劄传旨处分事者臣自到任以来一年又半矣凡三次被受指挥皆是白劄其一发北来人王济等送都统司支破请受其一催勘杨百宁侵用官纲其一今次天申节断屠事臣各已遵依施行矣此三事者非甚机密之事若付省部行下何所不可夫省部行移则有印御前批降则有宝其文书可验其经由可考天下无得而疑者舍此而用白劄虽是小事无甚利害臣之愚虑窃虑白劄既信於天下则他时缓急有支降钱物调发军马处置边徼干国家大利害等事既是地远其势不得覆奏又所取遵依状止令付差来人回或申元承受去处其间诈伪岂可尽防若严重知体之人必至奏审则往来之间遂失事机若缪懦无识之人耳目习熟以为当然即便施行岂不误事又文字或不附逓差使臣虞候賫送所至妄自张皇颇有惊动官吏奉之如奉勑使犒劳仆马馈遗酒食之费有至二三百千者州郡如此其他可知兼又访闻诸军将佐或总领诸司及两淮州郡时时有之如此实於朝廷事体非便亦有外方施行之事而朝廷不预知者万一诈伪决至误事悔无所及大率奸民巧诈如度牒交子茶盐钞引之类犹能伪为况此白批幅纸岂难撰造使其奸细容心於其间当不止脱漏馈遗而已也臣愚欲望圣慈自今以後在外有合处分之事乞从御前批降或从省部行下庶几号令信确人不致疑而于事体甚正异时缓急不至误事天下幸甚
代江东帅臣亢旱乞米赈粜劄子
臣等近以江东一路亢旱依凖七月二十五日御笔指挥预讲救荒之政臣等商量别无长策惟州县镇市鄕村之间有米可籴则饥民不至流移已措置那簇钱会分头差官於得熟州军收籴尚虑道路遥远米到迟缓及多寡有无殊未可必遂於前月二十一日具奏仰干圣造乞於桩积见在米内兑借米三十万石糓二十万石应副分散诸州县赈粜今月三日准尚书省劄子奉圣旨候见灾伤人户实数别具闻奏臣等有以见陛下轸念饥民俯赐允从之意然尚有愚见须至再冒宸聪窃缘江东九郡其间只太平一州圩田颇熟信州或望半收其余皆已申到或云损及七分或云损及九分以上臣等体访诸州相乘除大约通一路损及六分以上其间州郡亦已有申称缘旱禾无收民间见今阙食乞行赈粜者今若候诸州差官检到实损分数攅造支账须是十一月初间才得圆备自此申奏待报及得报之後方敢斟酌多少轻重以分拨数目又取会诸司有米所在通融兑便以省般运之费或有地里僻远及水路不通去处未免差雇舟船车脚往返之间动是一两月即见冬深民多流移救之无及臣等窃见目今人情皇皇若速得囘降指挥虽未及分拨即先次散给小榜具宣陛下忧恤饥荒借兑米糓之意俾民间晓然知所感戴圣恩免起流离之念兼桩积之米间有乾道二年收籴者经隔十余年亦恐愈益陈腐不乘此时以陈易新则无时而可伏望圣慈详酌检会臣等前奏早赐处分施行不胜至幸
代江东诸司论淮东不当和籴劄子
臣等近者传闻朝廷已降指挥令淮东总领所支降钱银於淮东路和籴十万硕桩管者臣等窃谓今岁旱伤甚广幸而旁近一二州军得熟邻郡有可吿籴客旅有可兴贩以臣等所闻淮东一路惟扬楚间颇熟然亦出米无几今若朝廷和籴十万此声一出则一路闭籴价必腾踊非唯邻郡无告籴之所而客贩阻遏饥民愈见费力且如建康见分头亦於彼处收籴及招邀客贩以济目前既闻有和籴指挥人皆疑惑其他州郡亦可想见且常平仓古今称为良法者盖缘米贱则收籴米贵则出粜及价平乃止凡以为民耳今岁亢旱如此粒食既艰臣等方望朝廷出粜积米以平市直而更下和籴之令亦恐有传闻不实以淮东大熟奏闻者伏望圣慈详酌如已降指挥即乞且与权住候来年秋成收籴未为晩也臣等狂愚抵突天威惶惧之至
代论私盐妄通平人之弊劄子
臣窃惟私盐之禁在於絶私贩今州县鞫盐囚必使多通买盐之家私贩仅获数人而买盐被系者往往倍之狱吏得之以为奇货且平时买盐者囚既尝享其利矣决不肯供通所通皆鬻而不售者耳信而追之适足为私贩之助臣已一面约束外欲望朝廷指挥行下州县应勘鞫盐囚不得妄以买盐为名追逮平人若情理切害有碍结狱者在县则申州在州则申监司方许追证庶使无辜之民不致枉被禁系
代论大囚到官先供大情然後送狱劄子
窃照乾道四年指挥应録大辟先附囚口责状一通覆视狱案果无差殊然後宣读所以深革造次轻忽之弊然今复有可议者夫愚民吐辞初无条绪今供责之欵粲然可读而皆合於法者狱吏修饬为之也鍜链既久囚耳聆其状而心记之熟矣若曰未尝为盗而诬以为盗此愚民所得辨欵辞之间不能惑也惟均於杀人而杀人之情可以生可以死均於为盗而为盗之情可以重可以轻责於欵者有毫厘之分则定其罪者有天渊之殊囚既不解法意惟习於欵辞之熟一时附口责状安知其曲折而尽变其欵哉窃谓欵之大情宜察其初方其捕至公庭未属於吏其情最不可忽欲望朝廷特降指挥凡初捕凶盗委自长吏屏息捕人点差无干碍吏人当厅责供大状然後送狱狱成傥与元责状异同则别委无干碍官吏究其所以异同之因如是则吏不容奸刑不滥及足以仰副哀矜庶狱之意
代平江守臣乞截拨牙契钱修城劄子
臣闻州郡之有城壁如家居之藩篱也人之一家而藩篱葺治则室庐严谧居处者得其所安苟为不然颓圮断阙行道之人皆得以迳则不特起盗窃之萌而气象萧条甚非有家之盛观臣窃见平江当四逹之冲井邑广袤民物繁夥为两浙剧郡一岁之间使命往来凡四经过而城壁不治乃视他郡尤甚臣自到任以来周视四围多因积雨霖沥岁久不葺遂致摧毁颓墙败堞非惟盗贼私贩夤夜度越无以限制而敌使观瞻之际甚非所以张国威壮形势也臣检准绍兴六年三月一日指挥逐州城壁若倒塌稍多所用工力浩烦审度实用申尚书省又检准隆兴二年十二月五日勑节文应内地州郡城寨合行修葺者听守令量力措置臣误膺委寄假守辅藩目覩城壁废坏如此岂敢惮烦避事苟安岁月不任其责今差官检计得修城之夫约用若干工其所支费约用钱若干米若干窃缘本府财力窘匮用度至广会其所入犹不足以供常费寻刷根行得惟有牙契税钱一项虽增亏不常以中数计岁收钱约有若干可以拘收应副修城使用方欲开具因依申奏朝廷乞行支拨间凖今月二十一日指挥令提举司拘收前件牙契税钱拨隶制司充上供解发臣既见城壁废坏不能自已取之于官既无所出募之於民又值去年水旱之後民力殚残无以供应故敢不避斧钺之诛冒犯天威欲望陛下详览臣所论修城利害特出圣断许令本府将今年所收全年牙契税钱免充上供解发专一应副修城使用俾臣得以究心竭力缮治城壁屹然为当道壮观内以为奸民之防外以彰形胜之威臣不胜大愿惟陛下裁择
免迁移城下坟塚劄子
准县牒备准使帖委敦礼告示迁移坟塚事窃见城脚坟塚亦有民间旧来祖坟累经修城未尝迁动盖不妨补砌城壁今若尽令发掘深恐未便今来相度除暴露遗骸疾速召人收瘗外所有坟塚欲各钉六七尺木桩上书坟塚二字以为标帜其间有主坟塜即告示各家自行看觑无主坟塚即责令地分人照顾仍乞自使府行下监修官责令部役人不得於有坟塚处取土作践及乞出榜立赏许令告首欲望钧旨一例行下两县施行
代论起发官物雇舟之数劄子
臣窃见所至州县凡遇起发官物和雇舟船百姓惊惧如遭驱掳呻吟怨呼之声所不忍闻道路不通商旅断絶此伤和气之大也臣尝询之其说不过有二曰官雇之直太薄曰留滞之日太久官雇薄则典剥衾裯以为赔备之资留滞久则侵耗官物有拘没舟船之患此百姓所以不肯就雇者也欲望朝廷量增地里水脚之直应有装发米钱且就所起数内尅支如米糓之属则照时值折变支给仍严立减尅之禁先支其值而後装发所有卸纳去处亦立为条限如限内交卸不了许人越诉庶几民情不至嗟怨为利甚大
又代论纳税不销之弊劄子
臣窃惟有产则有税自古然也今州县之间每遇追催则叹息愁恨盈于田里者无他焉盖赋税已纳而官扰之不已也夫已纳而被扰勾稽不明之过耳且输纳赋税有户钞给之纳户有县钞付之勾稽今则不然县钞之与簿书徒为文具钞之下县者十无五六而簿书经年无勾稽之迹及至剗催则曰欠曰足惟案胥之手追者未必欠欠者未必追设有已纳被追执户钞而去则钞留于案身拘于门其脱身请钞之费不啻于倍纳民安得而不怨哉况主簿自有勾稽欲望朝廷申严行下如遇纳税其主簿随受纳官辰入酉出税才纳过随即勾销若县道剗催即移文主簿取见欠不得只凭案吏便行追催若有已纳被追之人许执户钞越诉依条施行
代论过界盗贼劄子
臣访闻楚州淮阴县五月初六日夜有淮北清河口刼贼一百余人过界前来本县杀人放火刼夺财物及刼去县狱罪人一名并官军弓弩器仗又伤损县尉驱掳知县侯立中前去却至初九日放囬臣颇闻沿淮对境比年以来排铺甚密今有盗贼百余人过界安得不知盖缘淮南跳河之徒多往北界盗马惊扰及至盗贼前来作过是致北界亦不禁止仰惟陛下圣谟神算方此养威持重以图远略止因沿边州军不体朝廷大计屑屑细故隐匿事端今来盗贼作过至於杀掠军民驱掳官吏窃恐边臣未必以实上闻欲望圣慈令两淮帅臣及统兵官同共相度纵不可依彼排铺即乞於沿淮诸县如淮阴之类荒陋去处量增戍兵以防盗贼若置而不问窃恐他日有甚於此重劳朝廷处置取进止代陈丞相论淮岸跳河及彼界来归人劄子
臣待罪建康密迩两淮偶有见闻须至奏知臣窃闻近日淮上跳河之人多往北界盗马今年正月十五日及二月十六日北界尝两遣人兵至安丰军对境争閙濒淮居民亦有奔走逃遁数日而後定者又臣近日颇见枢密院劄下淮西总领司备据光州申解到归正人王椿奉圣旨令淮西安抚司密切差人伴送至建康府御前军收管支破请受如此者不一朝廷招纳归正人以系中原心固为甚善如臣之愚实有过虑臣窃见乾道四五年间敌取归正人朝廷不得已发遣被遣之人号哭呼天大出怨言怒骂而去又闻隆兴二年敌骑过淮以取归正为词江上汹汹日惧反侧之变幸敌即引去遂以安帖仰惟陛下厉精尝胆规恢远略神谟庙算固有定论异时兵威一振边境肃清则凡厥庶民悉归版籍顾此屑屑一二未甚有益於事今来沿边州军不知朝廷大体时时有所接纳窃恐影带奸细为国生事万一敌人或指名取索决至纷拏臣又闻近有饶州百姓马狗儿者因过彼界为逻者所获申到敌廷乃不杀不留却牒盱眙军发还其意可见恐必为他日取人张本欲望圣慈戒敕沿边守臣重立赏格严行禁戢跳河盗马之人及有彼界来归者只一面令说谕遣回不许接纳免起争端以贻後悔

[book_title]卷六
钦定四库全书
宫教集卷六　　　　　　宋　崔敦礼　撰记六首
平江府教授厅壁记
乡里必有学学必有师儒古之制也周之党庠术序之法行仕焉而归老则教於其乡大夫为士师士为少师由汉至唐州郡兴学文学博士之员列於僚佐国朝庆历间天子开天章阁与大臣论治所先务慨然诏天下皆得立学於是设教之职有可充选者部使者郡守许以名闻熙宁以来简置悉由於朝清其选号为外道舘阁姑苏大郡先自范文正公出守割南园之地以创学宫继以前辈名儒相承讲道文风之盛济济乎洋洋乎为江浙冠吁其盛哉余掌学之明年诸生合辞以请曰学旧无题名前人名氏将湮没不传今稽之图籍自乐圃先生朱伯原而上所可见者五人又访之耆老自林元孚而下继之三十有五人虽官资岁月不能尽省而先後之次皆可考识愿刻诸石以图永久余曰子可谓知本矣仕於郡者分职而治夜漏未尽已起缨弁束祍诣长官白事退则困吏牍埋没不得出气其所可否关民休戚甚则系人之生死教官抱尘编对青衿空谈其间课程无补於簿书弦歌不应於期会真若缓不急者而天下之治乱风俗之厚薄其原盖出乎此诸儒教导余不得优劣独考其次安定先生翼之实首居其任先生所至务以体用之学训学者东南之士出其门无虑二千人其徒刘执中奏事熙宁间谓今学者明夫圣人体用以为政教之本皆由师之力今门人在朝若钱藻之渊笃孙觉之纯明范纯仁之直温钱公辅之简谅在外明体适用以教於民逮数十辈其余政事文学出於时不可胜数当是之时天下无事内之风化醇百姓安外之威灵宣四夷服治道运行诸产得宜恩肥土渥远近咸抚固曰上之德亦一时人材出於先生之门者与有力也余生乎後时不获亲而炙之幸与二三子搜次名氏因书其事以示後之人庶乎为典教之丕式且亦知教事之为重云乾道壬辰冬至日记
高邮主簿厅壁记
凡人有尺寸才皆欲随短长自见处非其所类墨墨不得意若事适当尔欲开空造有出意见作可喜事则拘碍尺度动辄出位高邮淮东壮邑也邑无丞簿实赞令事鈎考外若监事若常平向总於丞号剧烦者簿悉主办绍兴辛巳郡其邑凡郡之体略备丞事悉分於诸曹簿所掌唯鈎稽在余初到官适逢朝廷布旷大之泽诏省簿事图籍皆庋阁不复用则所谓簿者乃无毫髪以见清晨谒上官不交一言而退庭内闲闲日影布地时有二三子抱书在门门外弥望菜畦晩色葱翠??闻灌溉声亦有老农圃时辑杖来谈田间占候事饭余细履好风吹衣且不知身之有我也况为簪笏累乎厅旧无记问之老吏得前任名氏若干人书於壁
代严子文滁州奠枕楼记
乾道元年疆陲罢兵烽火撤警边民父子收卷戈甲归服田垄天子轸念两淮休养涵育俾各安宇二千石能宣主德属之民则居者以寜流者以还否则境内萧条民戚戚不奠厥居八年某月滁人阙守诏用右宣教郎辛侯幼安至之日周视郛郭荡然成墟其民编茅籍苇侨寄於瓦砾之场庐宿不修行者露盖市无鷄豚晨夕之须无得侯慨然作曰是可已也耶自兵休迄今江以北所在寜辑鷄鸣犬吠邑屋相接而独滁若是守土者过也余何辞於是早夜以思求所以为安集之计郡之酤肆旧颓废不治市区寂然人无以为乐侯乃易而新之曰凡邸馆所以召和气作民之欢心也非直曰程课入云尔即馆之傍筑逆旅之邸宿息屏蔽罔不毕备纳车聚各有其所四方之至者不求皆予之以归自是流逋四来商旅毕集人情愉愉上下绥泰乐生兴事民用富庶既又掲楼於邸之上名之曰奠枕使其民登临而歌舞之面城邑之清明俯闾阎之繁夥荒陋之气一洗而空矣楼成而落之侯举酒楼上属父老而告曰今日之居安乎壮者擐甲胄弱者供转输急呼疾步势若星火时则思太平无事之为安水旱相仍秉耒耜者一墢不得起籴甚贵衾裯不易斗粟时则思丰年乐岁之为安惊惧盗贼困逼於饥馑荡析尔土六亲不得相保时则思按堵乐业之为安今疆事清理年糓顺成连甍比屋之民各复其业吾与父老登楼以娯乐东望瓦梁清流关山川增气郁乎葱葱前瞻丰山玩林壑之美想醉翁之遗风岂不休哉侯喜其政之成移书二千里乞余文以为记余曰是不可不书也故为之书侯有文武材伟人也尝官朝名弃疾幼安其字云
地藏经文变相图记
敦礼世居通州自少时侍家君读书问诗礼外无他及常言我先祖慈祥仁厚出於天性赈贫恤孤惟恐不及护物生命如护头目视物之伤如其所爱故通人称之不以姓以字而曰放生先祖盖尝谓佛菩萨中誓愿宏阔莫大於地藏显见果报使人知戒惧修省莫详於是经绍圣间乃以菩萨相及经文求诸变相命工绘画指授规模精思讲究数年而有成既成刻之佳木作文以纪其实於是菩萨救护衆生种种果报掲之图像一目而尽观相生善无有蔽惑靖康以来其板不存而所施本复不可得至今中夜以兴梦寐追想常恐斯世之不获见敦礼闻家君斯言未尝不为深叹而流涕也隆兴改元之冬里人陈姓显名者袖出是画且欲独出己力镂板而鼎新之家君展閲披玩再拜感泣曰此祖遗迹也散施四方几数万本自失其板迨今几四十年广求博访竟不得不图今日获与诸孙罗拜瞻礼视其下之文皆腐烂漫灭不可辨命敦礼志之敦礼俯伏敬谢不敢曰我先祖得古佛心法而於佛书无所不读读无不得旨归多所着述皆极至当敦礼愚无知不足窥测万一安敢补其亡家君曰因前人之志以成其美而久其传善事也其又何辞不获己乃追述而为之言曰尔时世尊居忉利天於大圆满光明等云中於檀波罗蜜微妙等音中广说地藏菩萨摩诃萨功德不可思议尝立大愿欲使罪苦衆生尽成佛境我然後方成正觉惟是菩萨威神誓愿比诸菩萨最为广大世之不知佛者乃以方袍圆顶作菩萨像列之神祠庙庑间及於歌呗有阎王殿临地狱门之句遂使世人生狎劣想我先祖因得向往所画入菩萨本地藏菩萨实与宝衣天冠之数复取其经文章分句析而作是相凡处世间若贵若贱若愚若智若长若幼若大若小覩此变相悟诸报於见在世及未来世尘缘妄想永断诸恶及事理障不以口腹屠戮物命不生贪嗔而肆欺忍并诸罪业皆悉断灭及为一切而作方便应观是像作如是观
建康府溧阳县报恩寺度僧田记
建康府溧阳县报恩寺萧梁天监中所作也初在县之西北五十里元佑间改筑於东门外今其址也乾道三年余始卜居是邑见于寺者惟颓檐腐栋虵鼠穿穴如逃人家单鉢不陈像设陊剥过者动心焉五年衆请蜀道渊住持渊素为一方信向至是慨然以兴作为己任勤身苦志不避寒暑尽力于治寺门廊殿经像楼阁斋庖库庾严饰略具钟呗日闻粥鱼斋鼔之声不絶一日渊与其徒谋曰吾支倾补坏粗成禅席今将时葺而岁增之庄严殊胜作大道塲则岂吾力所可独任亦赖方来之士心同力全臂股相用乃克有济而寺素空窭无以度人四方之游者泛然惟传舍之视苟不为之计寺之兴废未可知也乃饬其徒慧如者循诸方例募置常产为度僧局铢积寸累得膏腴之田若干亩凡志于学利于衆劳於寺事则以岁之入度之设为科条至精且密於是人劝其功堕者思进懦者思奋欢喜踊跃而作佛事渊犹惧其无以示後之人也乞余为之记吁佛教之盛於世非特曰死生祸福之说足以儆动人也盖为之徒者类能维持其法深计而善殖之是以至於愈久而不泯也吾儒之道根於人心被之天下若饥食渇饮不可以一日废学吾学者解褐而仕仕则以道德为迂阔以诗书为陈腐无有能长虑远图为名教地者相薰以此虽有贤者作岂易得志于其间哉余观渊之用心而有感于吾道也故为之书淳熙三年十一月二十五日静海崔敦礼记
海虞山宝严寺田记
常熟县之北有海虞山而西有道塲曰宝严寺寺有教院荒陋不足安衆又无神灵降依为之惊动祸福以来四方之供单鉢不陈像设无飨余每过之虽怜而力不至也一日主僧德章来谒曰吾院有可兴之理邑人刘姓康名者自言其父尝以报慈宝严及吾院俱贫不能给欲施田以办百斛为三寺助粥饭缘生前愿力胜追修百倍是不可坠乃舍之如其数而三分焉今梵宫相望粥鱼斋鼔谹谹隐隐振响山谷间刘氏与有力也吾将自是庄严积累兴无尽供愿求一言记之以劝来者余曰近世多田家连亘阡陌至不可亩计扬珠捣玉露积而不收及其较封洫辨疆畎争尺寸如争死利害刘氏除悭舍有割膏肥之地而作佛事如执左劵乐然付之略无难色是可取也矣故为之言康孝而乐善其父讳仲荣
序八首
送郑与之赴召序
乾道改元三月句容尉郑君与之以封事献诸朝越日有诏徵郑君赴阙下古之刚介鲠亮之士得位於朝立玉陛方寸地明目张胆指朝政阙失言当乎古论事拂乎当途抗天触神忤雷惊霆听之可福於民利於国否则放弃窜斥寄一死於千万里外与之江左一尉官至卑且甚踈远而一旦披腹心呈琅玕剑锋差然累万余言书纸数十幅寄牋西风朝奏而暮召虽古之士遭际有不能及吁亦荣矣将行告辞于同寮江寜尉崔敦礼酌而别执醆而言曰与之敢言高论旁若无人真能破羣议骇动时听今其行若登僊世俗荣之执政乐之富贵爵禄夫何忧又祝之曰与之以儒术致身推所学足以成厥功无诡随无去其本善为吾儒主盟与之喜曰非子其谁为我言言竞遂书以为序
送汪参政赴召序
乾道改元宰相既虚席天子若曰皇天畀付予有家辅赞弥缝繄相臣是资曷可不择择必遴选日久言臣合辞曰是冢宰实百辟长不可以久旷跽而陈词得请天子曰不然朕志自定固有待退毋庸辞乃越月有诏参政汪公赴阙下公辞不可遂行江寜尉崔敦礼职徼巡礼出送境外束带执笏立道左修属吏敬将进敛板而前曰参政硕大高明全德备道行方事实为今世推仰迩者起山林长东方诸侯天下士若民无大小无衆寡无不愿用以相今其行坐庙堂握钧轴何疑虽然上选付既重则委任必隆天下属望既切则责贤必备方今外难虽寜内治未振人材散逸收拾爱护之意未周政令迫趣中和乐易之化未全戎备懈弛长顾远虑之图未究士俗浇薄镇浮起懦之风未畅凡天下翘首想望未得者属在参政参政其必有处此记曰惟天下至诚为能经纶天下之大经立天下之大本又曰至诚无息不息则久参政念之哉
平江同官小録序
宦游之途广交际之情泛风俗之大患也古之时诸侯裂土而封士之仕者各于其国不在西封在东境世其职因以为姓氏官曹之所联接朝夕之所同事非其宗族则其父兄之执非少长之父则其里巷之亲戚後世九州四海相易而仕平时风马牛邈不相及怀章随牒丛萃而羣处秩既满又飘然而去君南我北了不闻在否世系不省爵里不传十年之後升沉反覆卑者走尘土高者上霄汉情隔势絶相忘若不相识吁岂理哉姑苏大府当四达之衢峩冠来仕者骈倚而叠足长洲令沈君喜僚寀之多贤念交游之易散编次名氏联成大帙俾余题其首呜呼此足以振颓俗矣今人道途相邂逅解车缷马相劳苦一语惬意问姓氏退而书之以示不忘同官之好前辈敦厚风俗讲之为至其谊重其契及于子孙今乃略不记其本末则薄矣余既嘉沈君之意而乐名教之有助也於是乎书
韦苏州集序
韦苏州诗集十卷并续添七篇大丞相观文魏公守平江命教官所校也自大雅微阙作诗者并驱争驰其才思风韵固不可一槩惟自优游平易中来天理浑融若无意於诗者此体最为高絶韦苏州以诗呜唐其辞清深闲远自成一家至歌行益高古近风雅非天趣雅澹禀赋自然者不能作至今观其逢杨开府诗云朝持摴蒱局莫窃东隣姬一字都不识饮酒肆顽痴武皇升僊去憔悴被人欺读书事已晚把笔学题诗乃少年豪纵之人耳按苏州在广德中已为洛阳丞去武皇升仙才岁余当时作诗尤称絶唱岂初识字把笔学为者又广德中洛阳作云生长太平日不知太平欢野居云结髪累辞秩则其少年在太平时本自恬静至作汉武帝诗力诋神仙畋游之事又似在天宝间讥讽时政者岂苏州心知天宝之时乱欲去不能尝为是秽迹自晦之计与不然亦自序之过也方苏州在时其诗未甚贵重後三十余年白乐天始爱之东坡先生亦云乐天长短三千首却爱韦郎五字诗坡岂薄苏州者以乐天之文之华丽宜於无不爱也大凡浮靡之词易说平淡之音难听理固然耳今丞相观文公贵本尚古嗜好与衆絶殊顾於此耽玩所甚好不少置其职斯文者曷敢不敬以承诗之本不一以葛蘩本正参以诸本是正凡三百处而嬴又得九日一诗附於卷末若苏州之名氏与仕与年则有姚君令威之所书在云
送沈定海序
有地百里有民与社而立之令天子之官自宰相至於郡刺史事阔而虑不专不专故情有不能亲势冇不能及者令得行之奬一善一境之人劝惩一恶一境之人惧士而为令足以行志矣而今之人多避而不为严其法使初改秩者必为令限以陞擢之格非尝历令不得选其治理效不以次用至矣而幸免者犹以为喜非不欲为也有所沮也有贤令焉大吏仁且明足以知之则供茧丝菽粟奉常入外从容无事勉民以孝悌之义励民以忠信之行职也苟不遇焉捜抉剗摘举逋籍按条目而责之令视令为一逋户绳以峻法督以健吏惟恐不严且急令不得已横征悉索敲搒以奉期约朝夕困吏牍不得出气论教化谈忠厚则溺其职矣沈君子麟怀定海之绶将行告於乡闾敦礼与之别而为之辞曰定海今剧邑其地岸海其民劲质易以德义服子麟清纯雅亮文丽而学深有君子之风其容粹然其气温然足以使其民囬心而向道为贤令信其无疑今有行犹惧大吏之不遇而为令之贤者沮也於是为言
送张德昭归通州序
余宦游江南遂家金瀬之阳泉甘而土肥掘云采月偃蹇江湖间足以自乐地僻左与淮风马牛乡里人迹所不到首丘怀土郁不能释夜半有客剥啄扣门揽衣起听觉非吴越音启户而入之海门张德昭也德昭於余有伯仲行至亲且甚厚去故乡见似人犹不可得德昭茫然而来黧面蹇足千里而访我喜可胜言挽须握手掀豗剧谭访亲旧之在亡问里巷之盛衰不知身之去澄江之上狼山之旁也兄其归矣无以为兄祝为我谢乡里崔仲由年三十五无显名厚实於时今且为耕田夫苟得归里固将有藉以见长老可教我者愿寄东风
送严江隂守序
有地千里分土于 社而为之守天子之官自宰相至于部刺史事阔而虑不专情有不能亲势有不能及者守得为之古之人下车见百年之老问风俗之所宜与其民疾苦出于郊视五谷美恶然後为条教劝民为善置师帅伍长班行之後世为吏者以功利为急入其境茧丝丰乎金布溢乎论教化谈忠厚则溺其职矣江隂新使君严公家吴台之旁朝夕坐一室左右图史论辨古今事当否捜奇抉怪日哦其间一朝戒行李束书策怀其绶而行人以公之简古而屈于郡为惜也而不知其所乐焉今人坐黄堂閲吏牍对鴈鹜行较铢寸升斗岂其所欲哉势驱之也在上者用不赡按虚籍而责之郡曰供我偿我地要则事丛州大则责繁江隂居浙之西偏岸江而地狭赋入之上于大农者少公时举按簿籍仅仅不余咏中和之诗作清静之歌欢乐子弟安燕长老使道院之人闻义而不闻利此古循吏之化也可以世俗语哉於其行苏之人士各赋诗以识别而属敦礼为之序
送秦倅序
乐於近宦而惮於远吏世俗之常情也古者为吏长子孙其习久因以为姓氏故服其官惟其长子孙而守室庐扫坟墓终其身无征行之劳後世东西南北之人相易为仕怀章就戌交午於道路於是有飘零之艰有违离之思有山行水宿崎岖险阻跋履之勤有风霜氷雪寒暑雨露凌冒之虞有土风气俗语言嗜欲不能相安相通之患士大夫裹章服受一阙於朝较长量短必便且近是择得则喜否则戚戚以为忧吁今古事不同其类皆然男子之生桑弧蓬矢有四方之志何至牵於世俗挛拘局束如是哉秦君羣用家金瀬之阳一朝戒行李告朋友将贰政於泸溪泸溪距此三千里风马牛不相及人以羣用之贤而吏於远为惜也而不知其有乐焉今人闲居里巷相慕悦庆吊称问相徵逐可矣而杖屦之所游不在西封在东境四方山川之奇岩谷之秀烟云泉石鱼龙草木之变可喜可愕可惊可惧曾不得洞心骇目宏意气助为波澜羣用将泝大江上康庐过赤壁山览周郎之遗踪南登岳阳济洞庭观怒涛之轩轰羣崖之喷泄溢九州而吞七泽南望衡湘北望江陵山徘徊壶头问沅江之源访酉阳之逸曲固将览天下之胜絶大肆於言辞其乐岂易量哉可教我者愿寄西风
<集部,别集类,南宋建炎至德佑,宫教集>

[book_title]卷七
钦定四库全书
宫教集卷七　　　　　　宋　崔敦礼　撰论五首
易论
易者卜筮之书乎曰非也圣人惧天下之人蔽於卜筮之学而为之也以易为卜筮者假易以为怪者也曰周官之筮人太卜皆言掌三易何也曰周官非周公之书战国隂谋之书也唐虞之典谟箕子之九畴三代之诰誓皆言卜筮未尝假易以为怪也此有以见周官非吾圣人之书也曰夫子赞易或以卜筮以蓍龟为言者何也曰原圣人作易之本也古者易之初兴何为兴也以卜筮而兴也卜筮之兴何为而兴也天以此与圣人也天不与天下而与圣人者何也曰天之与圣人将与天下共之也天生灵蓍与草木等尔乌知其可筮也惟圣人则用之以四十有九而天下之数无遗算天生灵龟与鳞介等尔乌知其可卜也圣人则灼之以七十二鑚而天下之象无余藴天下之象数举尽於蓍龟则吉凶祸福之几藏於兆眹人之智识思虑所不能到者举可得而知之也此圣人意也亦天意也然圣人忧天下深虑後世远惧天下之民蔽於卜筮之说朝灼龟暮揲蓍规规然惟枯茎朽骨之求而不知修德以致福为善以避祸也於是不得已取蓍龟而则之以为易易之有象以龟之象而定之也易之有数以蓍之数而揲之也蓍龟之象数既寓於易圣人於是因其象数之所寓而系之以辞如是而为君子如是而为小人如是而可以趋吉如是而可以避凶事有可以行则告之以征凶征吉之辞事有不必行则告之以征吝利贞之辞翦翦斩斩如?曲直不可移易是蓍龟之灵而先知者圣人以取而寓於易所谓蓍龟者已为刍狗已为筌蹄矣人能玩其占於方册之上动静取舍惟易之听圣人以为吉从而趋之圣人以为凶从而避之是亦蓍龟之最灵者也不然揲蓍以为筮而求其数之衍耗灼龟以为卜而观其兆之隂阳如是而验其吉凶而於圣人之易无或拟议焉可也圣人既取蓍龟以作易後世不当以易而听於蓍龟也後世不得已而以蓍龟占事可也不当假易以为怪也观国之光利用宾於王圣人释观之六四人臣进而得君之辞也而周史筮之以为有土之兆困於石据於蒺藜圣人因困之六三居非其所自取危辱之辞也而武子筮之以为淫乱之占公用享於天子圣人择大有之九三以大臣而膺君宠之辞也晋侯筮之以为战则克之祥斯皆假易之辞委曲迁就而信其说者也至於卦爻之辞有不委曲而迁就则又自为一说以饰其意毕万筮仕於晋遇屯之比曰合而能固安而能杀公侯之卦也圣人屯比之辞有是乎成季之将生也筮遇大有之乾曰同复於父敬如君所大有乾之辞有是乎卦爻之义果如是则圣人必言之於辞圣人不言之而自为是说以强合其事不可也圣人有其辞又委曲迁就之不可也斯皆假易以为怪者也故曰圣人既取蓍龟以作易後世不当以易而听於蓍龟也後世不得已而以蓍龟占事可也不当假易以为怪也
诗论
古诗三千篇仲尼删之存者三百後世儒者从而和之曰仲尼删诗善者全而用不善者全而去非如春秋诸经或因或革相错而成也余谓圣人之於诗非特删之盖尝修之修之云者如修春秋之法一言一字必致其谨而未尝轻也谓仲尼删诗而不言修诗者不知圣人作经之法者也轻吾诗者也六经之文载在方册巍巍煌煌如天地之大日月之明河汉之浑浩山岳之峻峙雷霆风雨之变化天下後世不敢以拟议也天下後世不敢以拟议者以其为圣人作也然而易之书成於三圣春秋作於仲尼礼乐周公之制仲尼从而定之天下後世不敢以拟议固也书之五十八篇不出於尧舜禹之典谟则出商周训诰誓命之文不出於臯夔稷契赓歌吁咈之言则出於伊尹傅说周公召公之徒进戒纳诲之作天下後世亦不敢拟议固也至於诗所存三百篇是三百篇者上而王廷之公卿次而诸侯之大夫微而奔走之小臣岩谷之逸士下而至放逐之羇臣伶伦之贱伎又其下至於舆台皁隶闾阎匹夫与夫妇人女子闺门房闼之陋其情动於中而形於声因之而成诗是於述作之端初未为严且密也而天下後世亦不敢拟议焉非惟不敢虽欲拟议不可得也自秦燔书诗亡者数篇後世高才絶学之士因其意而补之类皆羞澁暧昧不能得其万一吁诗之为诗出於当时王廷之公卿者不可及也而诸侯大夫之诗岂不能及之出於王公大人者不可及也而奔走小臣岩谷逸士羇臣贱伎之诗後世岂不能及之出於贤人君子者不可及也而舆台皁隶闾阎匹夫与夫妇人女子闺门房闼之诗後世岂不能及之有求其说而不得则曰民有喜怒而不能为诗皆当时贤者断之礼义而代之作此非通论也夫圣人之於诗既删之为三百篇矣而三百之中其初固不能皆合於则胥当於理而中於道也而今之诗所以当於理而中於道者圣人修之也修之之法严故天下後世无得而拟议也硕人之诗曰巧笑倩兮美目盼兮素以为绚兮古诗也素以为绚者谓绘事後於素功也子夏曰绘事後於素功礼亦可得而後乎仲尼信其说知礼之不可一日後也故特曰巧笑倩兮美目盼兮而去其素以为绚之一句则知圣人修诗立法之严审订而商榷之类皆如此是岂特曰删之为三百篇而已哉又按仲尼修诗乃在於反鲁之时而仲尼反鲁当鲁哀公十一年也春秋自哀公以前诗之篇章词句与今之诗多相戾皆仲尼修而改之也有於一篇一章而易其序者若楚子诵武之诗其卒章曰耆定尔功其三曰敷时绎思我徂惟求定其六曰绥万邦屡丰年古诗也仲尼修诗则曰敷时绎思我徂惟求定之句为赉之什而继乎讲武类禡之篇非武之三也以绥万邦屡丰年之句为讲武类禡之什而继乎酌之後非武之六也此於一篇一章而易其序也有於一句之内而变其文者子舟诵烝民之诗曰刚亦不吐柔亦不茹古诗也仲尼修诗则曰柔亦不茹刚亦不吐先柔而後刚惧其刚之太过也成鱄诵皇矣之诗曰惟此文王帝度其心莫其德音古诗也仲尼修诗则曰惟此王季帝度其心貊其德音以文王之德而归之王季尊所本也此於一句之内而变其文也有於一字之间而润饰其意者卫彪傒诵板之诗曰敬天之怒不敢戱豫敬天之渝不敢驰驱不之为辞非所以示其戒仲尼修诗则曰敬天之怒无敢戱豫敬天之渝无敢驰驱无之者示戒之之意晋伯瑕诵北山之诗曰或燕燕居息或憔悴事国则有怨而自怠之意仲尼修诗则曰或燕燕居息或尽瘁事国则有匪躬服劳之心也此於一字之间而润饰其意也类而推之不可槩举则知圣人修诗如绳墨曲直毫厘不敢违如权衡轻重铢两不敢失修之之法比春秋而加严焉不如是不足以垂将来而诏後世也岂特曰删为三百篇而已哉故曰谓仲尼删诗而不言修诗者不知圣人作经之法者也轻吾诗者也知圣人修诗则三百篇之诗皆曰圣人之诗亦可也
礼论
人生不能无羣羣不能无争人之初倥侗颛蒙而无知後为物役而机生情动而本远雪霜风雨雷雹暴其外於是知架巢空穴挽草木取皮革饥渴牝牡之欲敺其内於是知噬禽兽咀果实是故有得失之殊途有好恶之异尚有有余不足之异致其有不得所欲则击夺随之交焉而争睽焉而鬬齿利者啮爪刚者决然後有一人焉出而治之谓天下之民之争求以止之必有以痛之斯畏焉於是加之鞭朴以笞捶其肌肤施之刀锯以残割其形体而名之曰刑然其争又大焉者力大者抟势强者轧徒衆者夺啸呼踊跃草野涂血则向之痛之者不足恃也必有以胁之斯服焉於是为之师旅什伍之法为之旌旗钟鼓之用为之干戈介胄弧矢矛戟之械为之熊罴貔貙虎之威而名之曰兵息争之小以刑息争之大以兵然人之争心无时可已也人之争心无时而可已圣人惟曰吾有兵与刑营营乎日为杀人之事可乎不可也故有微术焉就其起居动作之间创为之法委曲而节文名之曰礼人有贵贱不知贵贱之等圣人则设为朝聘位序之严车服采色之别使之有等而不敢相越人有长幼不知长幼之序圣人则立为射乡饮食之节摈相绍介之仪使之有序而不敢以相乱人有男女不知男女之别圣人则严之以媒妁之词重之以币帛之贽使之有别而不敢以相狎礼之制行於天下天下之人乃始日循循然束缚於名分之内常有所碍而不得肆其欲故其於息争也有甚於兵刑之临之焉周之衰二百余年诸侯迭霸非不盛且大然睥睨周鼎缩手不敢取方且歃血会盟以尊周室周非有兵与刑以制之也礼存焉也呜呼圣人息争之道至於礼而极矣或曰礼本於太一谓出於兵刑之後何也曰太一礼之本也从而表饰之使着於世圣人也易之有需需饮食之道争所由起也故以讼讼而不能止故以师师之与讼能比而蓄之不能有所辨故辨上下定民志终归於履而後已此圣人意也刑兵与礼之序也
乐论
古之圣人所以愚民之思虑役民之耳目者何其至也圣人爱民之心固欲其智不欲其愚固欲其安不欲其劳而必求所以愚而役之者是非圣人忍於愚民役民也天下之民至弱而强至柔而刚彼其思虑可使惟吾信而不可使之自信其思虑彼其耳目可使惟吾用而不可使之自用其耳目如是而天下皆君子则可不幸而有小人者杂乎其间则将任其思虑耳目之所及无所往而不至矣易曰鼓之舞之以尽神孟子曰杀之而不怨利之而不庸民日迁善而不知为之愚而役之之谓也乐也者真圣人愚民役民之具欤民有思虑耳目其喜怒哀乐感於中而形於外有不可强而使之也今无故而使人喜虽千金与之而容不改无故而使人怒虽白刃临之而色不变喜怒之不可强也如此而乐之所感则有可以使人喜可以使人怒者矣强而使人哀虽泣而不悲强而使人乐虽笑而不和哀乐之不可强也如此而乐之所感则有可以使人哀可以使人乐者矣故有作为发散寛大和动顺成之音则民莫不跃然而思喜作为粗厉猛起奋末广贲之音则人莫不奋然而思怒作为志微噍杀困瘁趋数之音则民莫不愀然而思哀作为嘽缓慢易繁文简节之音则民莫不泰然而思乐夫民之喜怒哀乐出於其情之自然不可强勉而乐之为乐独能使之喜则喜使之怒则怒使之哀则哀使之乐则乐如木偶在伎人之手左右动作惟机缄之从虽有思虑耳目莫克自信自用是故有以愚而役之使然也夫乐之愚民役民一至於是窃尝求其所以可得而知乎曰不可也圣人因人心之自然审声音之所感而寓之干戚羽龠钟鼔管磬之末以为乐非有变化之妙而足以动荡人之精神非有机械之巧而足以舞蹈人之手足非有药石鍼灼之方而足以流通人之气脉方其民之听之而喜也知其为喜而不知其喜之由非惟民不知之而所以使之喜者虽圣人亦不得而知也及其民之听之而怒也知其为怒而不知其怒之由非惟民不知之而所以使之怒者圣人亦不得而知也及其民之听之而哀听之而乐也知其为哀乐而不知其为哀乐之由非惟民不知之而所以使之哀使之乐者圣人亦不得而知也虽然彼圣人者亦欲制人之喜怒哀乐者也曰救其始也天下治乱之端善恶之理吉凶悔吝之殊皆生乎喜怒哀乐而喜怒哀乐者发於其心动於其情不可以形求不可以力致者也天下之事有可以形求而力致而刑罚得以威之号令得以语之政事得以治之至於不可形求而力致而吾无其术以愚而役之则邪僻乖乱之心得以乘间而入虽有刑政号令何所用之譬之医者之治病也病寒邪以阳药治之病热邪以隂药攻之此皆切脉观色可以形求而力致者也至夫思念志虑之微一失其正而丧心失神之患随之攻之不能助之不可虽有卢扁无以治之呜呼天下之治不先求其不可形求力致者而御之刑罚可得而威邪号令可得而语邪政事可得而治邪
文帝论
世言文帝和亲匈奴及其背约入盗令边备守不发兵深入以为文帝仁厚之至甚非通论匈奴之陵汉固也而於文帝为已甚帝屈己而优容之非仁也势也帝之治以略言之曰仁则似矣观其犯跸者有罚法也而帝必欲杀之以泄其怒盗环者有诛法也而帝必欲族之以行其威帝之於事其小者不能忍如此彼其二十三年之间遭匈奴之凭陵今年寇河南明年居北地今年入云中明年掠上郡待之愈寛而寇之愈急礼之愈下而侮之愈不已包羞忍耻如此岂其本心哉况匈奴尝杀一都尉帝即赫然震怒欲勒兵自将鼔行而前当是时非羣臣切谏於外太后固要於内则兵连祸结矣相其胸中日夜愤惋求一快意非浅浅也然卒不与之敌者非仁也势也帝之时外有匈奴之忧内有诸侯之患诸侯往往尾大於身指大於臂包陆梁不轨之心觑间伺隙以幸国家之有事使文帝忘自照之机怀泄迩之念扫境内而从事於匈奴则诸侯之兵必乘虚西向汉之社稷未可知也且文帝尝幸太原欲北伐匈奴丞相之兵未及越境而济北之叛师已起是其於匈奴之强安得而不少忍也哉譬犹一身之间有腹心之患有肤腠之疾今有人病方在腹心未知所以疗之之术而肤腠之间有不利焉不能少忍以待腹心之安悍药毒石杂然而并进而肤腠之疾未去而吾之腹心已困有不速死者几希矣此文帝和亲匈奴之志也其後一传而至孝景用主父偃之谋分建子弟而诸侯之势弱矣再传而至於武帝中国旷然无内顾之忧於是力征深入大举以伐匈奴匈奴消缩远遁甘心欵塞请命於下吏而终汉之世边陲无警呜呼汉之为汉所以图匈奴者何其不苟也哉
策问四首
中庸发题
礼记一书其言制度文为之用刑名度数之学备矣而根原所自皆由中庸大学中出学者於此苟有觉处则威仪三千曲礼三百皆吾性分中物耳今日之说请先自中庸始中之一字圣人传心之机要授道之关键子思之学出於曾子曾子之在圣门其传道之际盖辛苦艰难而後有得非如古者以圣传圣之易也古者自尧舜至於禹汤文武周公相传是道或应於猝遽之间或契於数百年之远彼以心传此以心受心机所照一一相印天地鬼神四时日月不能间碍至於夫子从而游者皆中智之士难疑答问其言无不及惟中一字未尝敢以语人夫子之不语人非秘也盖中智之士人欲未除利心犹存其於道也可使得之於自觉不可使受之於听闻得之於自觉则其得也难而功大听之於所闻则其得也易而无力是故必托宿於物假途於事随其根性示以入路教人以礼乐使人於礼乐上求中教人以仁义使人於仁义上求中教人以忠信使人於忠信上求中教人以孝悌使人於孝悌上求中庶乎触之於彼应之於心一念了然中固我有然而七十子三千之徒竟无一人能领其机者幸而有一顔子不幸交臂而失之夫子忧焉於是举其极处示之而名之曰一夫一也者所谓吾无隐乎尔者也所谓如有所立卓尔者也夫子尝以此示之子贡曰赐也女以予为多学而识之者与对曰然非与曰非也予一以贯之使子贡能领此机则必一语之下雷惊风动间不容髪惜乎不能识之默无一辞以措於是不得已又以此示之曾子曰参乎吾道一以贯之惟曾子识夫执中之要正在於此故略不嫌避当机而发应之曰唯一唯之对大中豁焉夫子平生忧勤焦劳求得其人分付是道而曾子一唯毕其能事呜呼大圣人之门陶链人物可谓难也已矣曾子既得是道见夫传受之难如此故常覆护此机不敢轻示观其答门人之问则曰夫子之道忠恕而已矣是亦圣人设教之遗意也乃若子思亲得其传於曾子者也谓夫子没不及见而师之又世无曾子此问此唯寂寥谁传於是尽以所学作为中庸以示後学中庸之书出而圣人传心之机要授道之关键一切陈露而不可掩漏天之机泄神之秘而出於子思之不得已学者读其书识其原苟能於意言之外自有觉处则无负於子思无负於曾子无负於吾夫子矣其勉之哉
问民力
民者国之根本也根本一揺枝叶随仆是以有天下者爱护休养非甚不得已不敢少挠其间故虽廊庙焦劳而迫趣之声不至田里国务倥偬而急呼疾走不见於道路惧揺其本也恭惟主上圣德如天含覆万宇国家晏安无有外事方欲培根固本以图不世之烈视一物之不平一民之失所救恤保惠惟恐不及虽尧舜三王之用心不是过也是宜人情愉愉既泰且舒有以上副九重爱养民力之意今州县之间骚然无聊邮无羽书之驰而符檄如星火军无发兴之急而调度如鼎沸四境无战争之声烽燧之警而吾民惊惧忧患如不朝夕此其故何哉意者上下逃责无敢避其事与然澄源则流清宜必有术矣周之时外有昆夷之患北有玁狁之难命将遣戍若不暇给今观鹿鸣诸诗君臣上下优游燕乐天下之民方且为饮食之用方今中外乂寜而煎熬峻急乃反如是何也诸君讲闻高谊忧国爱民岂无可行之策愿详言之有司将采以献
问三江五湖
楚泽云梦之广楚人能赋之晋都山河之固晋人能言之四方山林川泽之辨不由其人而议焉未见其当也诸君吴人也敢以吴之事问书曰三江既入震泽底定范蠡乘扁舟出三江之口入五湖之中则三江接於震泽若无疑矣说者或穷其源而取山岷山崃山之远或循其流而取江岷江九江条分之叙或别其势而取松江浙江浦阳之隔意者三江之名固自有所邪禹贡所载何独於震泽言之也司马氏史记索隐以吴松为南江毗陵为北江阳羡为中江图志是其说谓三者在震泽上下入於海则势有所泄是以底定此为得矣然禹之导江悉汇於彭蠡而南北中之流始分故彭蠡瀦然後三江入则三江之名又似在彭蠡之左右者前之说果信乎否也五湖为太湖之异名谓其所纳之流有五也张勃言之图志又从而是之矣或者以其旁之四湖与太湖而五其说不为无本及观国语载吴越战於五湖而左氏直谓之笠泽异名之说似未可轻议然太湖之广三万六千顷环五百余里周旋长洲毗陵阳羡霅川之间自湖至海并岸之浦百数则所纳岂止五而已哉至於周官言扬州其薮泽曰具区其浸曰五湖则太湖之与五湖本自为两途前之说又皆不足据矣岂得无至当之论古者博物君子耻一事之不知穷河源探禹穴无所不至今三江五湖近在於此而不穷其实不可也愿详言之以祛所惑
问地利胜败之异
兵无常机地有定势不易之论也昔者地形图於充国汉宣得以成功山谷陈於马援光武得以决胜盖兵虽以临机为神至於审形势择地利则策之上者也主上以圣神之资运英武之略当宁慨然有复古之志士生斯时蒙被教养其於山川之险要所当讲明而熟究也今愿有问焉汉高由南郑出故道袭陈仓而破之遂下三秦取之之易如此及诸葛亮出散关司马勲出子午道掠秦西鄙皆欲由陈仓以窥关中势非弱於汉也然卒不能越其险而北或云魏延尝言於亮请从褒中循秦岭而东当子午而北不十日可至长安亮不用其计故无功乃若勲之败则又必有说矣不然高祖陈仓之道果可行矣否乎桓温自兖伐燕由金乡凿钜野三百里以逹於湖其行可谓径矣然仅止枋头而败及刘裕寻温故迹乃长驱河上与诸将表里进平河洛其功视温反倍或云温之失在於得谯梁而不能通石门若裕之於石门亦尝通矣否乎夫其地同其强弱之势同而成败乃异岂得无至当之论冠圆者知天时履方者知地形为其服而不知其道古人耻焉愿悉言之无略

[book_title]卷八
钦定四库全书
宫教集卷八　　　　　　宋　崔敦礼　撰啓三十首
贺梁丞相进书转官啓
敷告治廷诞扬褒册公宰之尊无不统有嘉定令之勤帝王之制可举行爰茂报功之典槐阶增峻衮路生辉恭惟某官敦大而有容刚方而无挠宪章文武而所识者大渊源游夏而不失其传非王道不陈得孟轲之直养以天下自任如伊尹之先知克左右以宅厥师善弥缝而藏诸用属兹宪令浸紊条纲润色之讨论之丕用厘於邦采主张是纲维是盖息纷於教功追春秋笔削之严辨庚甲後先之次既着为律疏为令以庶邦惟正之供必爵以德録以功使万世有辞於永爰昭异数用焕徽章进巍级於文阶衍真畲於采户宠随名至德与位尊萧相图书较若莫逾於画一汉家号令焕然可致於登三福禄无穷勲劳甚盛敦礼夙蒙知己每剧铭心自怜蹇剥之多尚费乾坤之造望相君翘材之馆想见光华系诸侯泮水之宫坐倾意气
贺陈丞相加少保啓
诞扬明制光拜殊恩星使从天奉三孤之典策夏车照路新一品之威仪中外耸闻搢绅交庆窃以盛德者必宠数极而後称位高者惟物望重而乃宜浩乎天下之显名至矣朝廷之尊爵善美兼具古今所难恭惟某官广大闳深光明杰特屹如底柱立於中流巍然巨山镇夫羣岳忠诚结主身虽外而眷益尊道义芘民口不言而人自服久厌烦於揆路兹均秩於留京条教简清恩威浃洽万室享阜丰之乐十城蒙安静之休嘉绩殊庸倬彼政成之最崇兹峻秩优哉帝简之深乃眷贰公是为亚保班行肃穆具瞻希冕之尊旗纛光华咸识通旜之显褒荣絶等礼貌加隆赏中伯之蕃宣斯为盛甚锡周公之衮绣伫即还归敦礼揣分至微受知特异兹与观於盛事实倍喜於常情再念孤踪密依数仭窃起梯云之望因忘跃冶之惭跂外朝左棘之联益倾意气置清庙黄钟之列尚丐吹嘘
贺陈丞相帅建康啓
拜恩中陛分镇陪京天语粹温亲授保厘之册民情爱说尚存憩茇之棠开府云初载涂有喜恭惟某官为国大老作民先知安危治乱而自任以诚去就行藏而弗失其正德业深厚虽处晦而誉益尊道义纯全故不言而人尽服顷厌钧衡之柄屡淹屏翰之居惟尔多方咸渇为霖之望敷此大惠暂勤典钥之行眷是名都素孚善政吏既谙於条教民久洽於恩威聊资卧护之安用释顾忧之重人惟求旧恐席暖之未遑民具尔瞻见衮迎之非晩某逖违墙仭屡易年华自惟踪迹之乖莫致寝兴之敬仰镇临之甚盛欣穷困之焉依愿少须臾观报成於政最於女信宿行赋咏於公归
代丘守贺扬州王枢密帅开府啓
抗旌临部拥节开藩紫极凝严照星野斗牛之次碧油整暇护云屯箕翼之师威誉耸传疆陲震肃恭惟某官洪深而刚毅敦大而直方敏识絶人负天地英明之气壮猷经远通古今治乱之原早被遇於冕旒久赞猷於帷幄晋国作三军之制共嗟谋帅之难卫公临五筦之兵亟奋请行之勇是用暂辍西枢之望往分北顾之忧当一面以建牙总全师而制阃百城倚重无边风塞马之惊丹诏疏荣当相印命珪之锡某揣材无取荷眷实深自违行斾之光袛剧揺旌之想地殊吴楚怅莫及於马牛风寄东南同贺成於燕雀
代叶仓贺虞使相帅蜀啓
宠辞台轴出抚坤维希冕篆车备威仪於亚保高牙大纛严节制於中权典策传行搢绅耸叹恭惟某官洪深而刚毅敦大而直方敏识絶人负天地英明之气壮猷经远逹古今治乱之原勇见义以必为智临机而益果笑谈却敌亲焚赤壁之舟慷慨兴邦誓击中流之楫蕃裔丧气朝野承风久积望於要涂旋跻荣於魁柄彰施王度掌握化枢乘千龄相与之期恢万世无疆之业勋劳甚盛眷注方深遽形纳政之辞期遂退身之逸观来章之屡却终去志之莫回裴令未衰宜护北门之寄卫公虽老暂临西海之师锡徽号以便蕃贲宠章而赫奕肆畴体貌勉寛顾忧传檄而定三秦当有光於汉业破斧而征四国岂久咏於周人即观衮绣之归式慰冕旒之想某受材无取荷德最深惟廊庙之势严怅门墙之情隔永怀恩遇祗剧铭镌兹盛事之播闻倍常情而增喜驰使臣之轺传久睽礼絶之仪望丞相之安车行展班迎之敬
代贺沈枢帅荆南啓
光膺帝制出镇帅符登四辅以赞猷久积西枢之望总十连而作镇用寛北顾之忧邮驿播传华裔耸听恭惟某官济时钜德命世宗工负应变之材智酬方而无滞励匪躬之节勇见义而必为早被眷於宸旒亟进跻於政路谟明国论化斡天枢惟荆椘之奥区控巴吴之要会属大事而当一面孰为上行谋元帅而作三军莫如公重爰辍筦枢之任往分制阃之权草木莫不知威旌麾为之改色贤於长城远矣姑卧护於雄藩是以衮衣归兮伫疾驰於召节某居惭庸鄙夙荷奬提闻显册之传行激懦亷而起立旗旄夹道伫听呵从之临鞾袴迎郊当致小侯之敬
贺魏丞相复职啓
发号明庭还荣秘殿隆名赫奕具昭帝简之深懽诵流传咸切公归之傒恭惟某官经邦元老间世巨儒事业着於两朝德行冠乎一代出藩入辅惟备罄於忠劳坎止流行了不惊於得失退遂碧溪之乐远追緑野之高辞荣鼎鼐而道益尊晦迹山林而名愈白徯应简注显有褒嘉虽舆论之未充谅纶恩之沓至人惟求旧即观周衮之迎民具尔瞻悉起傅霖之望敦礼自违墙仭屡易年华属稔积於罪愆洊遭罹於忧祸哀思匪极但惊日月之流名姓不祥恕致寒暄之问
贺许正言啓
恭审光被宸纶晋司言责正人生气公论属心窃以草茅寒素口诵当时之故而常苦无路以献诚搢绅大夫心知时政之非而不敢出位以要誉虽在道人使谏之世常怀有阙莫闻之忧设为补遗之官专以风议为职上而君举之得失下而官联之正邪大而社稷安危兆眹之间繁及号令否若几微之际凡关有政皆得肆言浅之至於诵祈招道饘粥而人不议其迂深之至於引帝裾攀殿槛而衆不指其过士而得逢其亨会时哉足展其生平而况三宅并登四门无壅有猷则告何用不臧恭惟某官雅量渊沈清规峻整博大高明之学追配古人雄深辨丽之文标表後作一日掀翔而名塞乎宇宙十年流落而志适於江湖迨趋访对之严深结眷知之异七日复而有道虽云消长之常六月息而遂高益见扶揺之远玉府擅校讐之誉粉闱扬端靖之风爰陟谏坡允符舆论昔日布衣得方寸之地犹能明目张胆以进谠言今以争臣亲咫尺之天岂惮逆指犯顔而论大事谅三进以及溜当一言而兴邦流涕陈风俗之原愿闻耳矣抗疏陈高丽之役更切迟之敦礼倾幸攀缘猥蒙盼睐自别慈恩之会浸迷簿领之尘下馆翘心仰高惟久尺题展敬修问莫遑侧听诏除倍倾意向国多君子未可议共知吾道之尊朝得直臣必太平敢先有识之贺
贺吏部陈尚书新除啓
恭审入觐宸廷晋长铨省方召还之下谓当政路之立登逮除目之行靡有舆情之未厌恭惟某官洪深而肃括敦大而直方素所经纶措国势於宝鼎之重若时规画玩敌人於指掌之间与道偕行遇坎则止有藴莫见善刀而藏孰谋不臧而召後来之失何见之早允合当时之言兹趣冠於禁严实渐跻於翊辅论国体於治乱安危之际士方倾属於斯总人材於身言书判之间公特游戏焉耳敦礼顷缘文艺滥托门墙逖闻成命之传爰修竿牍敬致责贤之义少赞?埃
谢魏丞相荐剡啓
泮水充员正负素餐之媿公车剡奏遽膺华衮之褒方捧檄以欣然觉登门而荣甚恩深特逹感极镌铭窃以进身之阶未免求闻於先逹知音之遇所难见听於钜公盖惟人物之评允系钧衡之论攀缘匪易遭际甚艰固有扫舍人之门而藉以求通至或上宰相之书而竟於不报若乃事逢其适志遂所图胪情之墨未乾荐士之章已至靖惟忝冒可谓阔疏如敦礼者刍俚材疏株愚智短啖牛心而快赏夙勉壮图咀熊胆以自强居怀僻学兹滥巾於讲席获肆志於尘编仰屋着书萃嘲评於尚白闭门作字殚思虑於炙青但矻矻以惟勤颇栖栖而焉薄窃尝闻道於昔日所愿记名於下风然细者为桷大者为杗莫匪因材而有取顾拥不中绳卷不中矩则将无用而安收深怀跃冶之惭徒起望洋之叹敢图裁监罔弃凡庸以一言一行而识其生平之为遂三沐三薰而置之子弟之列宠其微分被以美辞念读书仅记於姓名未尝博极且作语漫知於平仄自媿拙艰而乃借其学赡之称加以文雄之誉谓宜到远更厚所期在己反求於实何有登膍胲於尊俎之列昔固惧其非堪饰土木以锦绣之文今愈知其甚过兹盖恭遇某官甄陶士类表烛人材以罗络古今之术而下取於空踈以经纬天地之工而俯收於謭薄荷恩若此抚己知荣敦礼敢不勉厥进修益其涵养於斯二者何以副溢美之言苟有一焉亦足为知己之报
代赵宰谢诸司列荐啓
下邑承流方积素餐之愧剡章合荐误膺华衮之褒宠忽出於非常誉深惭於过实窃惟建业要冲之地是为名流鼎集之区开帅阃以建藩登使车而揽辔非搢绅之重望则廊庙之近臣皆一时钧鼎之储简九陛冕旒之眷孰不萌於攀附期少借於辉光然取知固难於异同而求进岂无於遇否惟善人能举类曲借吹嘘诸大夫皆曰贤诚为希阔顾兹公举宜属异材如某者识昧以踈性愚且拙隆师亲友觕知行己之方应举覔官徒为干禄之计夤缘宰邑强勉莅民推所学则必务於力行持其已则敢思於自怠察催科之积弊必简其目以深防吏奸惧盗贼之肆行每严其责而力除民蠧讼不忘於审听刑惟近於用寛虽怀黾懋之诚未见毫厘之效而乃迹其学术褒以廉勤有畏威不扰之称借揆法当情之誉退求诸己实愧乃心兹盖恭遇某官名冠伦魁道升阃奥奕奕明堂之柱栋煌煌清庙之璠璵方其参率佥言俯收後进自惟凡陋之质曷称奬提之恩某敢不益励前修愈坚素履诸公令出门下固已蒙交举之荣贱士见遇大贤当力图知己之报
谢蔡总卿京剡啓
郡序充员本无题目公车剡奏乃有姓名深衔特逹之恩辄叙感铭之悃窃以有俊即俊为政举尔所知惟贤知贤观臣以其所主自往古进贤之浸远致清朝荐士之絶希但问燕公嗣鲁公甥类皆然耳不数顔氏孙闵氏子良可怜哉炎炎噂????之门扰扰驰奔之地掣其肘而夺者悉由非意谋於心而诺者宁复自如此所以佥人腐夫掉臂而争先端人良士卷舌而藏口若乃事无其素人莫之先一见已定其生平片言遂加於褒饰正宜於古人求耳岂得於兹世见之必有轶材乃堪明举如敦礼者株愚智短刍俚材微蠧编虽力於讲论徇曲不离於陈腐本非时用偶然束缚於官常方自山来安能曲折於人事亦惟凭藉使者二天之大乃得栖迟诸侯泮水之间而术业荒踈性资简质自甘为迂儒之陋学何以辱明公之重言敢意误知遽先论荐贡昌歜於玉食窃叹嗜偏登太羮於庙堂亦将存古曲借吹嘘之赐亦知刻画之劳事既罕而遇难恩愈深而感切兹盖恭遇某官性天宏阔心地坦夷解十二牛而硎若新材具见恢恢之裕息九万里而风在下功名观鼎鼎之隆方且以奬提後进为政经以收拾英材为己任顾兹庸妄亦被荐扬敦礼敢不勉厥进修厚其涵养心焉自省何以副溢美之言学以力行亦足为知己之报
贺萧察院啓
光膺芝检进陟栢台国用正人士无异论或谓朝家有硕大无朋之福乃付纲宪於庄重不挠之臣顒昂之色足以肃穆周行正大之言足以维持公道精神所向风采益新衆皆曰贤国由是重恭惟某官天球比粹庙琏凝珍以懿文奥学根柢六经以亮节清规羽仪多士汪翔令问登陟华津议礼奉常久着详明之誉绳愆宪府更观謇谔之风即被殊迁尽施素藴某夙亲余论窃叹英猷竦闻除命之来倍极得人之喜绣衣行部阻陪贺客之趋铁柱端朝逖仰官仪之盛
上平江汪守啓
改命頖宫抗尘大府望门墙之峻坐知观海之难亲道德之光预期蒙露之润恭惟某官本朝硕德吾道宗师声塞天地而居有谦虚抑损之诚学洞古今而逹以直方正大之气天之所降以开觉一世上之所待以经纶四方泓渟台鼎之?偃息藩州之望惟从容中外之际皆能为国之光辉顾寻常进退之间初不系公之轻重竚孚舆德益懋熙图敦礼乡校诸生儒科晩进一命埃尘之域十年萍梗之踪得次省曹不才宜汰滥巾师席非称为惭宁独冷之为怀窃羣嘲之是虑斯文不坠寄子敢自许以抗顔天下中庸有公庶得归於折衷
迓平江丘守啓
宠膺宸綍就易守符四境闻鷄犬之音既允沾於河润两界接耕桑之迹将均芘於棠隂凡在帡幪率同庆拚恭惟某官气有所养而刚大学无不通而高明四十围溜雨之皮材自难於小用九万里培风之翼志不局於卑飞籋巍级以舒翘踔华途而登步将膺柄用姑试事功班郡国之春去天不远见长安之日易地皆然当即驰尺一之书岂久纡丈二之组敦礼顽冥益甚奇蹇异常迟次省曹披沙见类滥巾师席附赘为惭侧闻千骑之来深激寸心之喜诸侯泮水庶善颂之可赓刺史二天岂私恩之敢冀
通向守啓
政成苕水地易吴都符竹洊分优被九重之眷溪山相接载披三辅之图荷兹帡幪敢申欢庆恭惟某官天趣高明风?峻整材锋淬砺数千牛刃发於硎宦路扶揺九万里风斯在下揽辔着澄清之略拥麾高办治之功飞盖鼎来政及班春之候赐环催拜伫陪半夜之谈敦礼鈆椠陋儒诗书素业省曹迟次既类披沙讲席滥巾更惭附赘先生万古愧奚有於师资刺史二天倘可逃於吏议
通乡守啓
随牒转移将道枌榆之里望风怀想敢修桑梓之恭敬掣斋铃用驰书牍恭惟某官夜光宝器乔木故家一朝解十二牛地有余於游刃六月息九万里翼姑戢於垂云行颁尺一之书入奉九重之对敦礼久焉飘泊适此经从凤集江华有媿杨公之瑞鹤归辽海空惭丁令之来
代人通乡守啓
十年流落未忘越舄之吟千里来归愿识荆州之面披承非远欣幸良多恭惟某官德宇粹夷性天昭彻政妙斵轮之手材全游刃之神借重江城聊佩左鱼之贵言还帝里即符画鹿之祥某远逐宦游饱闻政誉徒愧小人之怀土望旧国以怅然愿同君子之居邦事大夫之贤者
代王宪答向守啓
光膺中诏易镇巨藩接壤闻风已着恩威之素褰帷布政载观条教之孚恭惟某官敏悟絶伦清机昭理六月息九万里久展修程一朝解十二牛共高余刃历试循良之绩即登严近之途某宦路差池风期辽邈方喜承顔之迩遽承贻翰之先感佩之私敷宣罔既
代李仓回向守啓
显膺宸綍就易藩麾遗爱在人增苕霅溪山之胜先声及物动吴松风月之辉与在听闻良深赞喜恭惟某官清机昭理沉识潜微鼎鼎弥高发盛名於一世恢恢多裕絶敏悟於千人使星高峻整之风侯屏着循良之誉奏计方优於吏课改符旋被於恩书褰帷露冕而见吏民伫闻异绩珥笔持槖而列侍从即展宏图某自顾凡材滥将隆指轺车游历屡逢倾盖之欢铃合从容行慰盍簪之愿
代叶仓答张守啓
锋车趣觐荣分五马之辉函教鼎来遽被双鱼之贶服撝谦之过厚惭展庆之有稽恭惟某官庙琏珍凝籯金学富植丰规而辉国流华问以被民朝一人而拔尤首膺鹗荐昼三接而用锡亲畀鱼符岂州县之职徒劳将公侯之家必复祥已符於画鹿世当嗣於青氊某久矣游从兹焉幸会扶风之课最於三辅知河润之溥沾刺史之职察以六条庶露行之有赖
贺马守啓
显膺宸綍出镇辅藩九棘平反夙着名卿之望一麾分守爰膺良翰之求恭惟某官天趣高明风?峻整发盛名於一世絶敏悟於千人卿序联华垂近金鳌之直藩城择牧聊分铜虎之符眷威誉之素隆兹舆情之允恊纡丈二之组即闻奏课之优驰尺一之书当奉受厘之对敦礼诗书素履鈆椠陋儒迟次省曹披沙见汰滥巾师席附赘为惭侧听千骑之临深激寸衷之喜先生万古愧何取於师资刺史二天庶可逃於吏议
谢丘守京剡啓
泮水投闲本无梯援公车剡奏乃有姓名檄初捧以欣然门获登而荣甚窃以昔者论荐存乎至公士之求知贵於以正故车下之歌不由於借助而河东之辟尽絶於属书古道邈然流风竭矣容容徒炙手之附帖帖惟捩鼻之从有以先容虽枯木朽株而增重无因自至以夜光明月而见疑是非罔出於本心取予浸流於市道敦礼不肖抑又奚云方自山来不知曲折於人事岂堪世用偶兹束缚於官常僻拙自喜既莫求先容謇讷无华又不能巧进略无蜉蚁可援之势徒有蚊虻求附之心倘诸公令出其门固所愿也求贵人借助以势讵肯为哉自甘为无用之迂儒何敢几荐贤之重诺岂意高明之鍳不遗介特之踪登太羮於庙堂亦将存古贡昌歜於玉食窃叹嗜偏兹盖恭遇某官高明自得於天资予诺不随於世俗以收拾寒士为己任以矫拂颓风为政经曾是妄庸亦叨奬拔敦礼素虽至愚而极陋今益自信而不疑直道是行终戒用人之诮厚恩难报漫怀知己之私
贺王守改知建康啓
恭审政冣侯藩位隆连帅江山相望既惠养之素孚旌棨就临喜教条之均被帡幪所暨闓怿惟同恭惟某官奥业丕天清?辉国海涵地负浩乎学问之内充月润日光倬彼声猷之外发以一日而先多士由片言而结上知紬书增东壁之辉持被应列星之次历华贯於凤阁鸾台之地誉处弥休望清光於鷄翘豹尾之间班行益峻属倦承明之直荐分刺史之权智妙神明仁深寛宥折狱无非於破的拨烦罔见於全牛德洽庐陵召伯之棠犹在化行宣郡齐侯之政已成爰膺斧扆之求亟畀玉符之托由列郡而付留都之重实劝乃功因近藩而开师阃之崇就宏斯政矧时建业实号要冲箕翼舒张列千屯之玉帐虎龙蟠踞护万雉之金城人物浩穰山川盛丽居守之任兹借重於名臣入拜之阶姑积资於钜望敦礼迂违陋学偪侧凡材追时好以取世资偶叨科级去民亩而就吏禄遂困尘埃惟平时慕用之深有迩日趋承之便官程迫趣方恨远於崇墉邮驿传闻喜获依於大芘
服阕上周内翰啓
自远声光浸罹忧患哀思匪极但惊岁月之移名姓不祥莫致寒暄之问追兹终制薾尔残生收召散魂强追陪於人事飞驰精思实向慕於师门伏审演润金鳌讲论清燕明灵具介福禄丛臻恭惟某官学富经纶器全端亮高文大册发为天子之光劲节冲规播在舆人之颂虽躬谦之已甚如物论之浩然雍容翰墨之林枢轴钧衡之望谋参禁密被眷宠以方深礼絶坐间谅登庸之非晩敦礼伶俜弱质孤露余年省厥艰难有如痛定奄然喘息岂自意全永纒风树之悲曷胜松楸之恋从先王之礼姑不齿於三年和夫子之琴冀得门於数仭金气澄肃玉堂靖严惟善含於天和即进登於台轴
上王尚书啓
随牒转移久客诸侯之幕望风倾想未登夫子之堂盖惟位貌之间殊且复姓名之埋没蔑闻介绍敢干冒进之诛自分陆沉但近退藏之守迹虽隣於简外心实注於高明不修参候之仪曷见依归之悃伏惟铨衡多暇宝练维和积有休祥丛护兴寝恭惟某官以堪舆浩直之气负邦国经纶之材智虑精微而发之以刚论议慷慨而据之以直力行己学亲结上知善策奇谋允矣渊衷之合公言直道翕然衆正之孚周旋八座之班行重叠诸儒之讲席禁途积望久已熟於民瞻揆路登庸谅方深於帝简敦礼迂愚自守蹇薄多奇治乱之原亦尝志一二大者功名之事岂得无尺寸望焉初心坐叹於乖违半世已成於蹭蹬顾屯邅之已甚曾趋操之不移窃尝向慕於门墙所愿依承於几杖事随势夺时与命暌披云雾之天曷慰平生之志望星辰之履不知精爽之驰
上方平江啓
祗奉诏纶载新郡绂政成甄越己膺计最之褒地胜吴松更倚老成之重江山改观草木知威恭惟某官吏道宗师士林耆旧材大备更於盘错望尊咸服於典刑数千牛游刃之余硎若新而不顿九万里培风之力积既厚以弥高时惟黄髪之英深简丹心之眷去天不远既颁郡国之春易地皆然更近长安之日岂久纡丈二之组当即驰尺一之书敦礼鈆椠陋儒门墙下士系一官而漂泊瞻数仭以翘思侧聆千骑之临深激寸心之喜
上范舍人啓
逖违风度浸越年华望北海之洋久已遡精神於门墙之下歌南山之粲庶几定平生於言语之间敢勤躧履之迎用慰执鞭之慕窃以先觉逹後觉虽有迪於见闻下风应上风亦相寻於气类万宝毕趋於都会衆流争凑於巨川寥乎大雅之衰甚矣斯文之弊琐碎焜燿既不能混融天地之纯全朴鄙艰深又无以轇轕日星之经纬哇咬衆作卤莽一涂遗音泯泯以无闻余沥涓涓而将竭钦惟文伯大起儒风道四时之气而泄其龢落百氏之华而食其实测之益远灏灏大而浑浑全动而徐盈涵涵停而秩秩积骛英猷而溥畅靡羣作以披纷张咸池而乐洞庭已眩钧天之奏登泰山而小天下益知丘垤之卑然而道大则物必兼容名盛则衆斯咸慕虽问途岂资於老马然致士方揖於怒蛙敢叙悃私重尘听莹伏念敦礼株愚智短刍俚才微素藴壮图啖牛心而快赏居怀强学咀熊胆以助勤殚思虑於炙青萃嘲评於尚白顾欲摅摛踊跃而涉其级颇觉沉浸醲郁而作为文扬雄深戒於篆雕枚乘终流於骫骳规规摹古欲捧腹以效颦忽忽求奇竟谨毛而失貌间关干禄黾勉应书裂繻上国之游倚袂公车之後仲舒对策本独守於春秋德裕擢科欲不藏於文选虽自觉学行而失步亦未忍转衣而为裳抽余韵於乙冥索微言於栗密旁魄而论都邑人多笑其为狂矜夸而赋山河已亦知其成癖访遗迹於官馆城池之异覃苦思於垣墙藩溷之间成章不知所之深负小子斐然之媿不敏庶斯逹矣愿闻先生莞尔之谈虽磁石铁以类相从实风马牛势常不及岂意广文之席适迩舍人之门麈尾余论妙理时闻鸠杖胜游高风日至披冲襟而向道饰芜累以修容战蚁讵足以胜雷髯虵岂容于登俎斯文不坠寄子敢自异于名论天下中庸有公庶获依於折衷恭惟某官包罗百氏磅薄九流以辉煌汗漫之作而执耳文盟以博大高明之资而盱衡士类一言嘘善四海倾风自顾虽无玉佩琼琚而放厥词庶几足免明月夜光而投之暗鼎一尝而未美鸡数跖而尚知览进学解而誉史才必得之畦迳之外诵鹪鹩赋而许王佐亦觇于辞气之间敢期战塲吊古遂识其精思正恐吴江落枫不如其所见仰祈裁鉴曲借甄收
贺镇江张尚书啓
抗旌临郡揆日开藩风月万家顿改江山之观耕桑千里已闻襦袴之謡将敬掣於斋铃敢情驰於书牍恭惟某官器涵端亮道藴直方流华问以被民凛清规而照国星辰曳履居文昌八座之崇铜竹分符拥东方千骑之贵兹坐棠之未久知游刃之多余上计独优岂待五月而报赐环催拜即陪半夜之谈敦礼深媿材凡每勤意予方怀章而言迈愧投辖之无从自违行旆之光愈极揺旌之想室迩而人甚远虽阻奉於色辞波及者君之余喜密承於芘润

[book_title]卷九
钦定四库全书
宫教集卷九　　　　　　宋　崔敦礼　撰启十九首
问候李殿院启
汉殿追随偶拔科级秦淮邂逅浸閲年华伏在贱微竦闻登用亦尝得余论之末私窃高下风之行以为朝有正臣自应享安乐得贤之福士无异论岂特为夤缘托契之光伏惟执法居中自天业祉恭以某官受材英特养气浑全高明博大之学地负而海涵雄深辨丽之文波属而云委植丰规而晖日絶高举以培风踔厉亨涂汪翔华问深结宸知之异晋司台察之明柱下昂藏衆目为真御史班心突兀世有此古丈夫而自肃穆端朝雍容造膝以纪纲不立为大耻以风俗未正为深忧剔除巨蠧於盘根错节之时排斥贵臣於盛意隆指之际凛然风采之盛鬯厥精神之敷不特淮南惮汲黯而寝谋抑使晋人畏晏婴而听命岂非忠纯不二而学足以守其道辅以机变无穷而辩足以申其言用能谋无不从绩乃可底敦礼夙闻高谊深叹絶尘礼虽後於衆人喜实先於流辈兹布尺题而展问窃倾下馆以翘心趋延英门而大言莫究欢愉之素弄大夫印而遂拜徒均瞩望之情火候铄流台纲严靖愿益精於调卫庶茂对於光亨
通漕使启
岩邑警巡假声猷之自旧頖宫诵说托封部以为光适当受察之初敢後修容之敬恭惟某官清机昭理涵德真淳材推游刃之神政妙斵轮之手给饷馈不絶粮道方资流马之功见言面略无几微更奉单车之聘辑劳能之甚卓积誉处以弥休行被褒嘉晋膺宠拜某尘埃一命萍梗十年俾汰才省署之中乃得禄吴门之近方息肩之云始属抗节以言还徒以旅进之间莫罄久违之悃遡仭墙而企踵未卜趋参凭尺素以函心曷穷称述
通陈运使启
卑栖赤尉甘奔走於尘埃瞻望皇华行依承於条教幸由天假恩有地归恭惟某官德宇邃夷性天昭旷文章政事为仕路之表仪儒雅风流揖古人之标致徊翔中外更练事功顷分守於淮邦己蔼闻於政誉得贤吏严明之要知足破奸当公堂剖决之时言皆中的民隐灼知於纎芥吏欺洞见於秋毫囹圄屡空里闾不扰至今通民之相语咸言召父之复生铭德政於无穷爱甘棠而勿翦星霜浸越位貌益隆属戎事之方兴正边疆之未靖六师贾勇将电扫以风驰万口张颐非鬼输而天雨爰屈澄清之略往司飞挽之权天子有事匈奴军储是急关中既得相国粮道何忧伫书盟府之勲即正台衡之拜有心所冀不谋而同某淮海微生簪缨下列早奉箕裘之训滥叨科第之名重惟桑梓之奥区曾是蕃垣之旧服更时已久尚腾籍籍之欢声拜履无从徒戴家家之画像不图今日获趋下风金就砺木从绳行克承於约束鷄司晨犬吠盗当祗服於使令
通魏丞相启
省曹掌故尝叨进牍之私郡序司文更倚建牙之重托洪钧而惟旧企森戟以知归恭掣斋铃敬驰书牍恭惟某官端朝首德柱国宗臣气全浑厚而养之以纯诚识造高明而达之以刚大感会明昌之运发舒经济之图排难厌纷亮节着艰难之际赞元经体真工藏辅相之中辟公道而多士兴明大纲而百揆叙裴度稍从於緑野谢安实系於苍生闵烦政路之崇借重吴门之近香凝燕寝面千里之湖山吏退公衙赏万家之风月虽上眷优隆於敬老恐朝臣图任而贪贤敦礼名第凡流淮鄊下士一命簪绅之底三年箠楚之中念作吏以困风尘尝橐书而上京国望翘材之馆窃叹於无阶伏光范之门敢嫌於自赞重尘藻监深枉名论欲乘时渐致於亨衢使隶职近居於华省得鱼难兼熊掌方安需次之渺茫失东复收桑榆所喜坐曹之清简已驱车而于迈适开府之云初望不素然幸寜有此鲁侯戾止行与听鸾声之龢周公归兮恐难稽衮服之拜
通问梁舍人启
攀缘科级尝叨末契之光睽异色辞益叹絶尘之远敢修狂斐上叩崇明窃以同年之义在昔所敦末俗之浇於今特甚队趋行入曾不问其孰何君北我南了无知其在否交情淡薄古道凋零倘拘分貌之间遂隔门墙之望则将习久无复余风因忘贵贱之殊辄叙兴居之敬恭惟某官风华灵茂天韵浑沦秉清德以照人植丰规而辉国正辞简古鄙衆作之小成奥学博通卑羣言之近用早奉大廷之策亟先多士之胪贯穿道原老先生率皆敛手昭陈国体圣天子亦为改容道与时行宠随名至骛休名而旁畅踔华贯以立登太一前临拂芸香而夜直列星上应含鷄舌以朝趋兹峻陟於殿坳用密亲於帝仗峩冠紫殿珥笔丹墀其在有唐或倚登於相位至於近代亦平进於左班即被殊迁用摅素藴敦礼殊愚智短漫漶才踈学自守於僻迂文敢专於雕篆抽楚謡汉风之余思所愿尽心恭南昌北部之贱官未知免戾念昔慈恩之会获偕驺御之僊年除月迁已分云泥之隔气求声应尚怜草木之同坎令方深朔风增劲愿益调於冲粹以茂对乎光亨
答费知府启
光膺除书荣领祠馆伏惟庆慰某官文高艺苑望重儒林怀郡守之印章适所向之弗偶奉僊家之香火何自取之太亷载惟么麽之资岂有揄扬之助过形谢牍益重愧容感戢维深敷宣罔既
答常熟赵簿启
籍甚多才之誉所愿识贤粲然一纸之书胡为及我恭惟某官珍凝庙琏秀毓天潢材磊落以不羣识疏明而无滞鸾凤翔千仭之上岂枳棘之卑栖鲲鹏抟万里之遥伫风云之横奋敦礼久焉仰德幸矣为僚末路飘零将露行之蒙润高堂焕烂期烛影之分光
囘吴江邵宰启
秦淮风月尚怀挥麈之谈吴会山川行听落枫之句久焉契阔幸矣逢迎恭惟某官襟韵踈明英华灵茂泳修汉而擢秀抱明月以扬辉种河阳一县之花此其暂耳览策府羣山之玉衆窃迟之敦礼随牒宦途滥巾师席羣嘲漫解初无诸公衮衮之荣一笑相逢赖有故人恋恋之意
囘吴江吕宰启
里巷游从共饮投金之水官曹联接更依浮玉之堂怅一别之时深披尺题而心喜恭惟某官夜光宝器乔木名家材推游刃之神政妙斵轮之手鲁恭有三异之政行亲见之公琰非百里之材岂久淹者敦礼宦途随牒师席滥巾媿无诸公衮衮之荣赖有故人恋恋之意种河阳之桃李预期寒谷之春采泮水之藻芹坐释广文之冷
答钱倅启
光奉宸恩荣关郡政别驾贰於刺史行观条教之孚广文独为冷官幸托仁贤之芘披尺题而增喜跂数仭以驰诚恭惟某官质粹天球珍凝庙琏七貂世胄金张之业有辉万石家风齐鲁之儒何及骛隆名而旁畅演芳润以宏敷佩王祥之刀已共期於国器题陈蕃之座姑少屈於隽游即着康功径跻要路敦礼诗书素履铅椠陋儒迟次省曹披沙见类滥巾师席附赘为慙召诸生而诲之正切羣嘲之虑事大夫之贤者庶几余论之承
代召倅通梁倅启
光奉明纶荣参陪阙当年彩侍交闻曳履之声今日簪朋并列题舆之任遭逢希阔感幸并兼恭惟某官庙琏器珍籯金学富泳修汉而擢秀抱明月以扬辉蔼然誉处之隆籍甚人文之美暂淹远业来佐大藩别驾屏星实凌厉云霄之渐明光画省看登庸衣鉢之传某自愧材凡忝聨世契虽未识老莱氏之子固稔闻万石君之名不自意於飘蓬将获叨於倚玉趋朝并命顾畴昔之难忘同官为寮独於今之何幸
通陆倅启
宾位偶虚猥应辟书之宠官曹相接遂叨寮宷之荣跂数仭以驰情修尺题而展敬恭惟某官簪缨望族诗礼名家藴奥学於籯金粹清姿於庙琏解吕?之佩知器远之难量题仲举之舆信材高之未究伫观环节之下召置闺台之间敦礼与世则踈向风甚久政恨承顔之邈敢期聨事之亲末路飘零幸借露行之润高堂焕烂愿分邻烛之光
囘姚都大启
比叨严召获对便朝进西府之末僚还北门之旧直追邯郸之步已故迹之俱忘下楚些之招觉残魂之渐返恭惟某官至仁嘉善尚义隆谦枉庆问以先之流好辞而宠甚永言登受之谨更重袭藏之荣感佩维深敷宣罔既
答上元尉启
书劔西来琼瑶远及披朶云之字已观作者之风宣彩棒之威更托邻封之芘伏惟某官风华灵茂学问邃纯抱明月以扬辉泳修汉而擢秀宜东观石渠之选岂南昌北部之淹州县之职徒劳人亦聊尔耳神僊之人不易得讵可量哉敦礼密借余辉警巡下邑左右有所虽云循故事於长安东西相望尚足诧英词於文伯
囘教官启
青钱妙选窃钦屡中之才黉舍英游行遂披承之愿覩芝眉而非远辱珍翰以为荣恭惟某官天韵浑沦风华灵茂玉井之莲十丈种学甚高丹山之凤九苞摛文特丽暂伫云霄之步宠临芹藻之宫槐市风行聊振扬於木铎花塼影转行入侍於金銮敦礼久闻北斗之名未快景星之覩簪朋盍契窃欣倚玉之光麈尾生风伫听悬河之论
囘黄教授启
逖仰风猷铺闻道艺典教之官独冷所愿得朋明经之望鼎来预惭夺席披尺题而增敬企数仭以翘思恭惟某官天韵粹温风华灵茂泳修汉而擢秀抱明月以扬辉学士登瀛洲即奉夜谈之对诸侯集泮水漫为晨入之游敦礼刍俚材踈迂愚智短薄宦几同於附赘横经何有於解颐会面无期每恨荆州之未识为寮何幸获同鲁国之从游
通建康陈留守启
充赋大廷尝玷权衡之鉴效官下邑更依庥庇之余幸出自天恩归有地恭惟某官一代首德四方宗师网罗百氏而发为渊深简古之文根本六经而富以总揽宏博之学约而能肆赡而不华天下皆以吾道之寄命有归於明公明公独为斯文之指南以尽其能事蚤出班行之秀亟膺倚注之隆峩豸冠於霜台惟直道公言之是徇含鷄香於粉省凛清规劲节之不渝蔼然直声着在舆论倦锦帐握兰之直从虎符分竹之荣畿辅承流皆一时之重镇湖山相望沸两郡之欢声至今击柝之相闻尽是甘棠之旧?奏课若此入拜则宜兹尚屈於宏材烦总司於留钥属边疆之未靖正戎事之方兴必慈惠足以抚柔吾民而威望足以震叠方面然後国倚长城之固人归爱日之温仰寛顾忧惟得君重第恐夜谈思贾朝命旌黄不容岁月之稽即正钧衡之拜有心所冀不谋而同敦礼生则甚愚性惟嗜学方辞科举之累欲尽文章之功急禄为亲求全於孝养低顔就列遂困於吏尘将偷职事之余益广平生之学庶不忘於黄卷期可致於青云重惟骩骳之文辱在甄收之数蒙厚知之已久趋下风而莫遑不图幸会之来乃备使令之末鷄司晨犬吠盗当祗服於教条金就砺木从绳行敬遵於约束
代人通陈察院启
简自帝衷进居台察正人登用有识叹嗟窃以御史耳目之官实曰朝廷纪纲之地明目张胆足以论庶事之是非正色立朝足以别羣工之邪正自非有夷达寡求之操而能秉质直不欺之诚则何以清肃官聨尊崇国势洪惟甚盛之旦大起至公之门副上所求於今尤重恭惟某官清机昭理奥学潜微道义自得於古人趣尚不随於流俗堂堂正论每拒詖而放淫挺挺丰规足亷顽而立懦汪翔盛问更践华津兹优结於隆知遂晋膺於要用一台克正四面属观必将开拓正途尽洗士风之弊维持大法益清邦宪之源即被殊迁大输素藴某欣闻成命倍激懦悰方祗服於官箴媿莫陪於宾履国多君子未可议乃知吾道之严朝有直臣必太平敢先有识之贺
迓运使黄察院启
光奉纶音荣司漕计当踞虎蟠龙之地鼎会输将妙木牛流马之思坐观赡给声光所暨原隰有辉恭惟某官天韵深纯风猷整拔气刚而大凛清规亮节而不渝道直以方抗崇论宏言而莫屈顷奋鹏程之健峻登乌府之班造膝沃心天下咸受其隂赐明目张胆朝端尽服其精忠清议被民英猷辉世眷言江左实号畿封方蚁聚以云屯用严边备岂鬼输而天雨以济吾师是用畴举异能仰分忧顾有如钜德实称重权天子有事匈奴军储是急关中既得相国粮道何忧第虞金节之颁召置玉除之列入陪严近大究设施敦礼漫漶学踈株愚智短夙禀颛蒙之质徒多涉猎之功追时好以取世资偶叨科级去民田而就吏禄遂困尘埃闻澄按之来临幸帡幪
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>