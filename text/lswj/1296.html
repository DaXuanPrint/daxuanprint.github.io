<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,长兴集全文在线阅读,长兴集全文在线下载,大玄古籍书库">
<meta name="description" content="十九卷。宋沈括(1031—1095)撰。沈括,字存中,杭州钱塘(今浙江杭州)人。北宋科学家。仁宗嘉祐进士。编校昭文书籍,为馆阁校勘,删定三司条例故事。神宗初,提举司天监,改制浑仪、景表,编《奉元历》。参与王安石变法,曾察访两浙,推行青苗、农田水利等法。熙宁九年(1076)任翰林学士,权三司使。整顿陕西盐政,主张减少下户役钱。元丰三年,任鄜延路(今陕西延安)经略安抚使。五年,因给事中徐禧失陷永乐,连累被贬。晚年居润州,病卒于梦溪园。沈括博文强记,将平生见闻撰《梦溪笔谈》,于天文、算数、音律、医卜之术、方志皆">
<title>长兴集_沈括_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">长兴集</span> <br/>
          作者： <span class="inputVal" id="bkauthor">沈括</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]58399</span> <br/>
          说明： <span class="inputVal" id="bkdec">十九卷。宋沈括(1031—1095)撰。沈括,字存中,杭州钱塘(今浙江杭州)人。北宋科学家。仁宗嘉祐进士。编校昭文书籍,为馆阁校勘,删定三司条例故事。神宗初,提举司天监,改制浑仪、景表,编《奉元历》。参与王安石变法,曾察访两浙,推行青苗、农田水利等法。熙宁九年(1076)任翰林学士,权三司使。整顿陕西盐政,主张减少下户役钱。元丰三年,任鄜延路(今陕西延安)经略安抚使。五年,因给事中徐禧失陷永乐,连累被贬。晚年居润州,病卒于梦溪园。沈括博文强记,将平生见闻撰《梦溪笔谈》,于天文、算数、音律、医卜之术、方志皆有发明考证,洞悉源流。而当时不甚以文章著名。但其学有根底,所作亦宏赡淹雅,具有典则。其四六表启,尤凝重不佻,有古文人之遗范。陈振孙《书录解题》载括集四十一卷,惜流传既久,篇帙脱佚。此书卷一至卷十二,卷三十一,卷三十三至卷四十一皆缺佚,故仅存十九卷。其著作除《长兴集》十九卷外,尚有 《梦溪笔谈》三十卷、《良方》并传于世。此集有 《 《四库全书》本,《沈氏三先生文集》和 《四部丛刊》诸本。</span> <br/>
          封面： <span class="inputVal" id="bkimg">Z_19485.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]长兴集
[book_author]沈括
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]58399
[book_dec]十九卷。宋沈括(1031—1095)撰。沈括,字存中,杭州钱塘(今浙江杭州)人。北宋科学家。仁宗嘉祐进士。编校昭文书籍,为馆阁校勘,删定三司条例故事。神宗初,提举司天监,改制浑仪、景表,编《奉元历》。参与王安石变法,曾察访两浙,推行青苗、农田水利等法。熙宁九年(1076)任翰林学士,权三司使。整顿陕西盐政,主张减少下户役钱。元丰三年,任鄜延路(今陕西延安)经略安抚使。五年,因给事中徐禧失陷永乐,连累被贬。晚年居润州,病卒于梦溪园。沈括博文强记,将平生见闻撰《梦溪笔谈》,于天文、算数、音律、医卜之术、方志皆有发明考证,洞悉源流。而当时不甚以文章著名。但其学有根底,所作亦宏赡淹雅,具有典则。其四六表启,尤凝重不佻,有古文人之遗范。陈振孙《书录解题》载括集四十一卷,惜流传既久,篇帙脱佚。此书卷一至卷十二,卷三十一,卷三十三至卷四十一皆缺佚,故仅存十九卷。其著作除《长兴集》十九卷外,尚有 《梦溪笔谈》三十卷、《良方》并传于世。此集有 《 《四库全书》本,《沈氏三先生文集》和 《四部丛刊》诸本。
[book_img]Z_19485.jpg


[book_title]提要
钦定四库全书　　　　　集部三
长兴集　　　　　　　　别集类二宋
提要
【臣】等谨案长兴集十九卷宋沈括撰括有梦溪笔谈已着录陈振孙书录解题载括集四十一卷南宋高布尝合沈辽沈遘二集刻於括苍题曰吴兴三沈集此本卷末题从事郎处州司理参军高布重校一行盖即括苍所刻本也括博闻强记一时罕有其匹所作笔谈於天文算数音律医卜之术皆能发明考证洞悉源流而在当时乃不甚以文章着然学有根柢所作亦宏赡淹雅具有典则其四六表启尤凝重不佻有古作者之遗范惜流传既久篇帙脱佚阙卷一至卷十二又阙卷三十一又阙卷三十三至四十一共二十二卷勘验诸本亦皆相同知断烂蠧蚀已非一日宋文监及侯鲭录诸书载括诗什颇多而集中乃无一首又史称括为河北西路察访使条上三十一事皆报可其他建白甚衆而集中亦无奏劄一门盖皆在阙卷之中矣又案三沈之中以括集列遘集之後实则行辈括为长书录解题曰括於文通为叔【案文通沈遘之字也】而年少於文通世传文通常称括叔今四朝史本传以为从弟者非也文通之父扶扶之父同括之父周皆以进士起家官皆至太常少卿王荆公志周与文通墓及文通弟辽志其伯父振之墓可考云云其辨证甚明元修宋史仍以括为遘之从弟殊为舛误今据陈氏之说附正其失用以见宋史踈舛不足尽为典据焉乾隆四十六年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
长兴集卷一　　　　　　宋　沈括　撰
进南郊式表
臣某等言伏奉勅命编修南郊式者郊丘事重笔削才难猥以微能叨承遴选中谢盖闻孝以配天为大圣以飨帝为能越我百年之休明因时五代之流弊前期戒具人辄为之骚然临祭视成事或几乎率尔盖已行之品式曾莫纪於官司故国家讲燎禋之盛仪而臣等承撰次之明诏迨兹弥岁仅乃终篇犹因用於故常得删除其纷冗恭惟皇帝陛下体圣神之质志文武之功嘉与俊髦灵承穹昊物方鬯茂以荐信而无慙人且昭明知因陋之为耻固将制礼作乐以复周唐之旧岂终循诵习传而守秦汉之余则斯书也譬大辂之推轮与明堂之营窟推本知变实有补於将来随时施宜亦不为乎无补臣等编修到南郊式共一百一十卷并目录一卷谨随表上进以闻
谢知制诰表
臣某言伏蒙圣恩授臣依前官知制诰者祗荷宠光伏增震恐臣某中谢窃以敷扬格训宣发圣谟智不足知则言有时不类辞不能逹则意有所不传将鼓舞圣神之广闻以成就光大之盛业如臣之比盖不出庶寮之间量力而共讵敢蒙躐等之进方陛下发施号令作新万物传之无穷而羣臣之谋度宜小大一心出於并世譬之陈修疆畎之始宜得宿艾魁垒之才滥被褒庸固尝自论而不获退求守分未知私义之所安此盖伏遇皇帝陛下图成庶工茂遂群匹起之於纬萧之贱煦之以成物之仁兼受师言误收謏学誓期殚力於未至终惧降材之难渝不显亦临上虽宏於德善作汝用咎臣敢忘於後艰图报之心没而後已臣某无任瞻天望圣激切屏营之至谨奉表称谢以闻
奉勅譔奉元历序进表
臣某言数术之学素匪该明论譔之间终成猎涉臣某中谢窃以畴人翫治官事久流岁未五更历凡再弊正元失纪扻漏出表而不以闻有司具存畔官离次而莫之省捜絶统之曲艺得遗瞽於播精天虽信其难谌亿不免乎屡中求驳於迎日推策之际消忽微於连珠合璧之间篾希南正之工仅免西流之失会成新率甫及终篇此盖皇帝陛下愍坠缺之文收断烂之学考星辰之行以求其故辅天地之化以相其宜使民知早晚趋勉之期於时无雨阳寒暑之沴将百世有所稽若岂片言可以形容始专考订其是非终使发挥於篇目典领条奏顾匪刘歆之博通推传序文增愧倪寛之寡陋上干震矅无补威严
熙宁九年谢早出表
臣某言今月初二日伏蒙圣慈特降中使传宣入伏早下至未伏依旧者凌室颁氷方修故事百官出沐遽被优恩只荷宠休退惟震栗臣某中谢此盖皇帝陛下施同天地仁察鸢鱼当永历之初庚轸羣心之瘅暑特寛从事均赐出休伏日早归上体圣神之恤物大夫夙退敢忘臣子之爱君遂蜩鼹之私诚濯云汉之大润至恩欲报没齿难期臣某无任感天荷圣激切屏营之至谨奉表称谢以闻
熙宁十年谢早出表
臣某言伏蒙圣慈特降中使传宣入伏早下至未伏依旧者窃以初庚应历甫当金火之刚强先甲申恩遽荷乾坤之覆育臣某中谢此盖皇帝陛下德同天地施及飞潜方即高明之君不忘祥延之恤寛坐曹之常业俾夙退以便私出於上圣之至恩非若昔人之自受从事鞅掌未申补报之勤退食委虵更沐优容之赐罄孤忠而自効誓陨灭以为期徒贯至诚莫酬洪造臣某无任感天荷圣激切屏营之至谨奉表称谢以闻
除翰林学士谢宣召表
臣某言伏蒙圣慈差左班殿直充翰林待诏董士隆至臣所居奉宣圣旨召臣入院充学士者使人即命昔常待天下之才诏节所加固已孤朝廷之望上惟异恩之难报曾莫宠数之敢怀臣某中谢伏念臣起身至微涉德未几无良质以受学从下习以日污一纪从师讫无一业之仅就十年试吏隣於三黜而偶全未能捽茄苟生归老圹垠之下尚将亹浴自励起观礼乐之兴固尝疾没世而无闻况当大有为之盛际日惧危微之易失未能肯綮之不尝一对燕间顾尘泥而已失骤更焚使传羽翮於将衰地兼两禁之要华职总三曹之会蜜礼踰常分徒知儒者之至荣官惟其人敢冒【阙】　之所畏此盖伏遇皇帝陛下范围二极纪纲四方被日月之光蒙瞢为之有用因天地之化修翺得以成材过均雨露之濡覃及鸢鱼之察恩荣至厚避托无从在於论思已迎知其有负惟其中悃私敢必於异时图报之心没而後已臣某无任感天荷圣激切屏营之至谨具状奏以闻
除翰林学士笏记表
新授翰林学士朝散大夫行起居舍人知制诰权三司使编修内诸司勅式详定重修编勅长兴县开国男食邑三百户赐紫金鱼袋臣沈某伏蒙圣恩授臣前件职及差遣者祗膺涣渥伏积经营伏念臣诸生起家白首待诏一日之遇望清光於交戟之间再闰未朞预俊游於复门之召如臣忝遇自昔难逢仰惟天地之过恩思効涓尘而无术此盖伏遇皇帝陛下深图宅俊兼逮刍莱遂容曲微滥被题饰罄一心而谋报尽兹世以为期臣某无任感天荷圣激切屏营之至
除翰林学士谢勅设表
臣某言伏蒙圣慈以臣入院赐臣勅设者外饔视彻宿陈彤戟之间光禄兴觞盛张金銮之下荣观骇於衆目异数锺於一时臣某中谢此盖伏遇皇帝陛下雨露均慈陵阿将意涵濡至德盛礼极於百笾崇饫多仪御恩过於三叹徒竭飞?之志莫酬覆帱之仁臣某无任感天荷圣激切屏营之至谨具状奏谢以闻
除翰林学士谢赐对衣鞍辔马表
臣某言伏蒙圣慈赐臣衣一袭金腰带一条银鞍辔马一疋者司服在庭校人致命被眷私之安燠传显饰死之有阶非没身而不已循践此语灰粉为期臣某无任瞻天荷圣激切屏营之至谨奉表称谢以闻
长兴集卷一

[book_title]卷二
钦定四库全书
长兴集卷二　　　　　　　宋　沈括　撰谢复起居舍人充龙图阁待制表
臣某言今月三日进奏院递到勅诰各一道伏蒙圣恩授臣依前行起居舍人充龙图阁待制散官封赐如故仍放朝谢者俾临便郡仰戴睿慈更荷误恩就加显秩顾惟忝冒交积兢营臣某诚惶诚惧顿首顿首伏念臣薾然孤生出遭兴运乏高明之志藴苟猎涉於艺文早延宠於书林亟跻荣於禁掖荐更器使特出圣知此缘际会於有为屡赐从容於讌对养心无术曾蔑补於国谋烛理甚卑辄敢干於罪议尚容陈力未即投荒去违日月之清光出付江吴之善壤为一身之计蹎沉岂望於再生惟许国之心灰朽未忘於自奋分没身於散地甘絶意於亨衢钧播无垠不能喣咻於既坠宸恩横被超然振擢於无阶不使自弃於难值之辰尚冀收功於将尽之日上圣为恩之至此顾臣处已之何如蹈死无难毕生奚报此盖伏遇皇帝陛下盛德天覆大明日跻辅万物於曲成矜一夫之不获遂蒙善贷勿使遐遗弃席已伤再施华幄爨材收用复立荣涂敢不勉智力以自强奉诏条而兴治懋勤夙夜只述圣明不忘含垢之至仁感深镂骨固守报君之素节誓以捐躯臣无任感天荷圣激切屏营之至谨奉表称谢以闻
延州谢到任表
臣某言伏蒙圣恩授前件差遣已於今月十五日到任上讫夙祗明诏被使连城屈师干之显庸起幽孱於巳坠浼恩踰分感涕无从臣某中谢窃以荣河而西阻山为塞背雕隂而划壤得乌延之故庭虎旅百营貔士十万四府连衡而鹳鵞成列五州共贯而隅落相鈎扼左袵之喉襟执西冲之筦钥治吏累洽野无暴师民忘预戒之虞俗沃久安之习扳舆羽扇乐罢儆之空名缓带轻裘示四方以无事武卫鬰而不奋荔戎偃然自骄逮元圣之题期监百王而更化政象参稽於古治新书一讲於神谋廓九将之鋭师掲百楼之峻垒弊旗摝铎逹奇正者近古无伦弁服介缨翘锺鼎者一旦成市砺燕吴之栗锷收屈冀之异材的如星荧目液瞻掉而不敢视矫然鹊厉谷量色别者无足称法度备具如此之严才能衆多於斯为盛求其将明之可任岂徒长率之为难如臣者沉愚寡能坚陋难饰积缘幸遇浸冒大恩羣游衆人之间无补万分之一顷以狂冥之论自干义刑上繄容厚之仁屈从寛赦未更岁月遽荷湔提望国门之光犹疑却步履侍臣之署骤若再生身惊飘叶之轻心剧临渊之栗逮赐燕朝之对再趋交戟之宸威座初瞻俯勾陈而欲仆温词载色恍神观之顿还膏踰雨露之生慈甚义方之教假海岱之使节总河洛之师屯再易名城曾未浃日礼优临遣身奉格言踰圣作之初终讲睿谋之緼赜措长御之格烂典诰之难名论古人之功皆笔牍之余意非素期之所及悉蒙赐於一朝巵酒至微尚足死食马之士三戟之获未能酬解缚之恩才非昔人遇超夐古此盖皇帝陛下照齐日月惠浃天渊遏戎疾以兼收微謏闻之或弃教之载之而期至於善念兹释兹而各尽其方鸢或戾天窃冀下材之可作鴞之食椹尚希天性之难移敢不尽虑力行求圣神责任之实昼警夕惕思天地亭育之恩臣闻心决则气为之盈勇生於义之所激援枹誓衆则虽三军而可陵受命忘家则视白刃为无物虽强难者断断之技独自信者区区之心有如白水之难移不及黄泉而弗措傥十驾而可及虽千能而必为图报之坚誓志如此臣某无任感天荷圣激切屏营之至谨奉表称谢以闻
谢加恩表
臣某言准进奏院递到勅诰各一道伏蒙圣恩授臣朝散郎依前充龙图阁待制加骑都尉进封开国子食邑二百者窃以诞扬孚号一新法度之原朋锡丕厘下及锁凉之品臣某中谢窃以修旷微之逸典合昭莫於聼朝形容大猷翕受骏龎之命惠休滨土畴离涣衍之恩熙濶世不讲之盛仪起正王难能之大烈综稽称实方训廸於治工班授政常敢冒干于德泽幸踰械量心兼震荣此盖皇帝陛下广尘雾之容廓天地之施因崇围之裒对嘉服列之骏承不遗外采之遐覃及荣名之赐敢不祗钦义训方底旧闻苟图报之有阶非没身而不已臣某无任感天荷圣激切屏营之至谨奉表称谢以闻
谢赐历日表
臣某言今月四日都进奏院递到勅书一道伏蒙圣慈赐臣元丰四年历日一卷者五纪顺平四时信饬述先王之大奉颁四海之正元祗荷恩荣兼深震忭臣某中谢伏惟皇帝陛下道体乾运法侔帝王广延宣问以尽神嘉生茂气之来相天人钦授以集巍巍之功日月送迎用成嶷嶷之德敷天蒙贶羣物底期臣职布邦条躬承诏锡仰庆无疆之历俯授万民之中服命兢荣与衆欢蹈臣某无任感天荷圣激切屏营之至谨奉表称谢以闻
谢赐衣袄表
臣某言今月一日左侍禁倪询到延州伏蒙圣慈特降勅书赐臣翠毛细锦绵?襴一领兼赐就粮本城诸军员寮等初冬衣袄余从宣命指挥者臣等已於当日各祗受讫使人即诏笥服将恩发命之初心已踰於挟纩拜荣之日气骤剧於嘘枯顾无荷戟之劳越受解衣之赐捐身为誓力报唯期臣某中谢伏惟皇帝陛下躬圣神之钦明并天地之化育?修补发之令下及封疆之臣兴篚锡以钧休授使华而致宠服而视事敢忘都士之有常被以昼行深惧梁鹈之不称期於颠陨莫踰荣恩臣与本路将佐诸军等无任感天荷圣激切屏营之至谨奉表称谢以闻
慰祔庙表
臣某言伏承慈圣光宪皇后祔庙礼毕者方中永閟世室追崇圣念难居普天同戚臣某中谢伏惟皇帝陛下自天锺圣严远致隆感虞事之既成接神道之兹始仰视榱桷知孝德之难忘闻其容声慨灵游之如在
谢传宣奬谕表
臣某言伏蒙圣恩传宣抚问者臣闻都俞堂陛之上帝尧极天下之明褒贬片言之间孔子擅万世之法况当大明之无所屈至德之不可阶舒惨廸四时之工嚬笑移旷代之俗岂臣之微而遽当蒙格训之赐求义所在则以何塞名实之归怔营省循俯仰顿越臣某中谢此盖皇帝陛下稽顺休命保惠庶工谓推诚可以成物而发为过恩录艺所以兴能而先其下逹岂止沦於肌腑为终身之溢荣固当铭在盘匜遗历代之宝训志图力报期尽此生臣某无任瞻天荷圣激切屏营之至谨奉表称谢以闻
同天节功德疏【附】
臣等伏以秘纬孚先蜜祚刚亨之运璿灵唘泰甫当震育之期欵神畤以跻诚接丕褫於邃御庶休景会万宇同寅皇帝陛下伏愿天固夀祺日隆帝羡濬袭无疆之历绍开有永之年地拱天临契千龄之炳烁日升月恒延四海之鸿祥臣等无任瞻天祝圣激切屏营之至谨具疏奏闻
长兴集卷二

[book_title]卷三
钦定四库全书
长兴集卷三　　　　　　宋　沈括　撰
谢赐夏药表
臣某言今月二十一日入内内侍省内东头供奉官史镶到延州伏蒙圣慈传宣抚问及赐臣夏药一角臣於当日祗受讫三庚应节历当熏暑之期五药均慈恩出仁民之泽祗膺感忭捧拜震惊臣某中谢此盖皇帝陛下兼天地之涵容相神明之发育时属藴阳之候惠流扇暍之仁兴饮锡於王医出使旄於少府微张仲之义过矜六月之劳乏高冯之功越当一剂之赐体骤蠲於燔炭心内栗於饮氷濡云汉之大章传肖翘之末类期於颠陨莫谕恩荣臣某无任戴天荷圣激切屏营之至谨奉表称谢以闻
贺捷表
臣某言伏见陕西河东诸路兵马收复银夏韦宥兰石州清远军米脂细浮图石堡塞门鸣沙姜诈王都等城寨者蟊肆螫方兴四罪之诛蓬芰何心已格两阶之舞臣某中谢窃以诛止元恶故兵无兼时之劳义存大公则衆非百姓之敌陈师而牛酒日至入国而市井不移戴白遗民尚识故乡之闾巷壶浆塞路复见大汉之衣冠此盖皇帝陛下帝畀大中天锡勇智尽霜露之所坠协风雷而不迷岂容一方独不沾道德之泽因其多罪力拯於水火之中缵文武之显功遂祖宗之美志岂止播为声诗而着在金石固将荐之郊庙而告於神明指河外之八州将悉归於禹贡抚西方之九国已掩迹於宁王臣参护制兵属闻大凯心存魏阙阻奉万年之觞身望法宫敢同百兽之舞臣无任欢呼忭蹈激切屏营之至谨奉表称贺以闻
谢赐戎服表
臣某言今月初八日准御前封递到赐目一道赐臣戎服紫紧丝?银线花袄子一领红罽锦?金银勒白一条乌漆和泥金?蚌装花鞘手刀一口豹皮襔里?靬一副金线乌梢细弓一张射甲长箭五十只银纒杆枪二条绣门旗二面者二矛交?先王所以谋有功淑旗大绥燕师所以席嘉宠壮戎昭之美耀焕武服之华章敢图乏才过叨眷渥臣某中谢此盖皇帝陛下贯道命以端本兼权实以趣方恢不世之奥区绍格天之峻烈大锡师中之命申严阃外之威顾无方叔之壮猷越受武公之分命赐书出道驰骑传呼骇衆目以衆观举一军而皆贺匈奴未灭誓摩叠以先登玁狁于襄婴前疑而敢避益坚素志图报异恩臣某无任感天荷圣激切屏营之至谨奉表称谢以闻
谢转龙图阁直学士表
臣某言今月初八日都进奏院递到诏书一道以臣辞免龙图阁直学士所辞宜不允者臣寻已祗受讫官有定选必待纯才恩出非常过收驳业名分可畏荣惧兼深臣某中谢伏念臣起於诸生出逢盛际贫不过斗食之慕知未出流习之污误蒙一顾之荣骤越衆人之望器危易覆质窳难材初无二善之闻日与危亡为比保全至於今日终始出於圣恩土木无知尚当震跃精诚傥类敢惮糜捐虽蒙坚跖劲而不辞况盘根错节之敢避飒然须髪之变白已先蒲柳之衰不知气力之几何尚极榆枋之决值震威之取乱奋天吏以拘原甫闻瞽?之音沛发荣怀之庆进知干分深虞颠陨之招退不获辞徒知俯偻之惧此盖皇帝陛下道至能化而士有成德功极造物而人无能名接事之变则法为政刑一民之心则示之与夺录霄闻而懋赏歆天下之赴功间楚君臣无问万金之委慰赵子弟不惜千户之封致兹琐蒙亦冒褒渥敢不肃将庙算力振天声束马仇方传飱逖士斩潘辰於疎勒窃慕古人系可敦於藁街不忘素志贾三军之余勇荡九姓以为期臣某无任感天荷圣激切屏营之至谨奉表称谢以闻
谢赐夏药表
臣某言今月十九日入内内侍省内东头供奉官干当染院权苑容约到延州伏蒙圣慈传宣抚问及赐臣夏药一角臣於当日祗受讫宠贲维藩恩劳夙驾发灵兰之异品将细札之殊荣祗沐眷慈过矜瘅暑臣某中谢此盖皇帝陛下至仁天覆厚德时行适庚伏之届期轸常生之失御若良参办本内府之秘经亭育示私体云章之濡泽骇辉华於多目鼓拚蹈於一军骤疑羽翼之修径即冕旒之对拳拳誓报指白水以为盟断断输勤惟丹诚之自信臣某无任感天荷圣激切屏营之至谨奉表称谢以闻
谢将士曲珍已下授官表
臣某言准九月二十七日圣旨本路将士新授西上阁门使曲珍等五百十五人伏蒙圣恩等第授官及减年磨勘者决策授成力未伸於阃外图功锡命恩首及於军中臣某中谢窃以蠢兹裔藩自干义杀掎角并进者五路辅车相依者四军威神所临虽会归於必胜褒庸之宠惟先拜为至荣此盖皇帝陛下藏用不居予物从厚念四牡之驾行释昆夷之忧微一日之劳遽蒙东山之闵罄全师而懋赏罔一介之或遗胜气折千里之冲欢声贾三军之勇臣忝司节钺职在总齐荣忭之诚倍深将卒臣某无任瞻天望圣激切屏营之至谨奉表称谢以闻
谢赐对衣表
臣某言准都进奏院递到中书劄子一道伏蒙圣慈赐臣衣一副金腰带一条者悸带异章粲衣被体仰天威之咫尺对命节之光华臣某中谢伏念臣降才鲰愚趣学卑陋奬进幸逢於乐育提携独出於圣知误忝荣涂对袭内衣者四诏一辞魏阙不侍清光者六年西殿叙班为陈迹之已久兼金在笥感旧物之复还追故步以惊心拜深恩而涕泣此盖皇帝陛下廓两仪之度总万化之原灼三宅以兴民差六章而畴绩贲仙花之美饰副威凤之弥文瞻篚锡之来犹记尚衣胪句之节望宸居而拜如闻内朝钟皷之音异数屡颁此生难报惟毕忠勤之誓少伸蝼蚁之诚臣某无任感天荷圣激切屏营之至谨奉表称谢以闻
随州谢表
臣某言伏蒙圣恩授臣均州团练副使随州安置臣已於今月日到随州讫才微识暗误被宠陞任过力穷卒招败覆上赖圣神之赐特寛斧钺之诛尚隶州团曲从寛典臣某中谢伏念臣裔方陋习寒屋孤生出逢圣时望止一纒之末业骤登朝路遽叨越次之殊荣居常怀超冒之忧必欲求报効之实罄丹诚而後已蹈白刃而敢辞然而才薄趣卑心勤事谬措一身而无地宜万死之难逃岂图天造之曲容特屈大威而伸宥
长兴集卷三

[book_title]卷四
钦定四库全书
长兴集卷四　　　　　　宋　沈括　撰
谢谪授秀州团练副使表
臣某言伏蒙告命授臣秀州团练副使本州安置不得签书本州公事勲赐如故者效官无状国有常刑易地便私恩出非望兢营自念感惧交深臣某中谢伏念臣出自寒门苟循世绪虺隤白首无一亩以退耕黾勉清时希斗食以自禄偶圣神之委照拔疵贱於片言技出一而已殚才屡试而益屈志尚希於侥幸心愈昧於自知先帝不忍加诛假之善地微臣未获死所上孤至恩心存沟壑之归望絶云章之润敢谓大明之继照曲念先朝之旧臣不使遂弃於遐陬尚听稍迁於便地惙然有再生之意复收於垂尽之年此盖皇帝陛下推好生之仁敷上圣之惠大开天地之施不遗簪履之微致此余年获沾涣渥永怀雨露之赐更尽蝼蚁之心感极难形惟知顿伏臣无任瞻天荷圣激切屏营之至谨奉表称谢以闻
又
臣某言伏蒙告命授臣秀州团练副使本州安置不得签书公事勲赐如故者自干政刑义当永弃重见闾里特出异恩获贳余生实系再造臣某中谢伏念臣尘泥常调江海孤生宁复自聊壮志催伤於晚路出逢盛际片言偶合於圣知冒进踰涯积盈招覆颠沛已期於残灭存全曲荷於寛矜百口衔恩三年擢发分永沉於散地宁复望於内迁蓬荜萧条已退编於民籍姓名埃没忽复挂於命书敢图汉域之遐上轸法宫之念精诚所激感拚难名此盖太皇太后陛下凝一德於至神齐万化於治古照均日月之广施无雨露之偏罪出其身不使废松檟之奉恩归比壤有以慰乡井之怀荷大造之至仁尽此生而难报臣某无任瞻天荷圣激切屏营之至谨奉表称谢以闻
秀州谢表
臣某言伏蒙圣恩授臣秀州团练副使本州安置不得签书公事勲赐如故臣已於今月日到秀州讫只荷寛恩曲矜旧物重见故里获庇余生臣某中谢伏念臣早以庸才谬叨繁寄上负任使客际已决於此身下念孤忠生还特出於圣造复覩江吴之路尚疑梦寐之游感极心惊屑然涕落此盖皇帝陛下扬对天之大烈握尽神之?机丕图庶工揔揽淳治造化至力肖翘亦荷於昭苏天地为心枯槁一均於化育使垂尽之朽骨与万化而同新虽奋竭之心难伸於己废之日惟忠孝之志敢罄於未死之前瞻望阙庭臣某无任感天荷圣激切屏营之至谨奉表称谢以闻
又
臣某言伏蒙圣恩授臣秀州团练副使本州安置不得签书公事勲封赐如故臣已於今月日到秀州讫未填沟壑重见乡闾圣恩如天死生难报臣某中谢伏念臣资才素下幸遇最深励苦节者历年未中年而白首讫无少効以酬至恩荷洪造之存全假余生於晷刻三年无半面之旧一日见平生之亲正使自谋宁复过此幸深为惧感极难名此盖太皇太后陛下躬上圣之睿神措大业於安永仁民爱物发於至诚率土普天感戴圣德尚当舍难恕之责不忍絶自新之门使归骨於旧庐慰首丘之余恋苟此生图报之无路虽瞑目不忘於大恩瞻望阙庭臣某无任感天荷圣激切屏营之至谨奉表称谢以闻
进守令图表
臣某言臣先准熙宁九年八月八日中书劄子奉圣旨编修天下州县图准今年二月十八日尚书省批状许今投进者揽提封於堂上徒尽謏闻措方舆於日中愧非良史臣某中谢窃以汉得关中之籍始尽天下之险夷周建主方之官务同万民之弊利文不备则不足资实用事不核则无以待有为编探广内之书参更四方之论该备六体略稽前世之旧闻离合九州兼收古人之余意四海可以隃度率土聚於此书仅欲终篇适缘罪去出守封疆者再闰流落江湖者七年每行抱於遗编幸终尘於乙览伏惟皇帝陛下道充八极恩悼万邦仁智信武之民翕归於禹贡昧任侏离之乐并趍於舜方掩跻圣之九围惣云师之二监使百世有所询考岂片言可以形容上愧金国之金城无裨庙略远迹贾耽之陇右粗纪方闻今画守令图并以二寸折百里其间道路迃直山川隔碍处各随事准折内废置郡县开拓边境移徙河渠并据臣在职日已到文案为定後未系臣罢职别无图籍修立大图一轴高一丈二尺广一丈小图一轴诸路图一十八轴并用黄绫装缥副本二十轴用紫绫装缥谨随表上进以闻
又
笼络简编仅收驳技辨离星土蔑有异闻臣某中谢窃以载籍以还图牒猥具人秉异说制不相沿务博洽者广着难考之要荒趋简约者漫弃备存之县道未尽奠方之名实何补建邦之讲求今考旧文参传新意凡守令之所职咸具讨论在声教所未加姑从疑阙稽经於四库之广藏抵隙於九土之方言岁星一周抱残编而自力更书五易惊烂简之复收伏惟太皇太后陛下德被无疆化覃有截执玉帛之国迹已掩於涂山受大小之球功并隆於商后互幽陵蟠木之境兼五戎九貉之区挈国子来普天砥属尽日月之所照岂缣素之可形考古验今徒效刍荛之献挂一漏万无裨海岳之藏
谢进守令图赐绢表
臣某言伏蒙圣恩以臣投进守令图了毕特支赐绢一百疋仍许任便居住者讨论疎略方在谴诃賙恤重仍遂兼荣幸钦承威诏涕汗交流臣某中谢窃念臣学不逮人仕空有志早闻忠义之训遂有奋竭之心然而品不素高事难倚办城役留屯於并塞军兴专职於守疆效力无门上辜西顾之托垂恩贳死特寛军候之刑百
口相随七年念咎敢上希於寛诏【阙】　　　　还藜藿苟安实蒙再造丘墦有幸并荷深恩此盖皇帝陛下乐尧舜之仁迈汤武之度如天之无不覆遂物之所以生惜簪履之弃捐拯焦枯於沟壑全其骸骨赐以便安访遗老於故闾咏太平之舒日生负素志不能效力於当年没而有知尚期酬恩於瞑目瞻望天阙臣某无任感恩荷圣激切屏营之至谨奉表称谢以闻
又
臣某言伏蒙圣恩以臣投进守令图了毕特支赐绢一百疋仍许任便居住者缺简程工方虞於速谴匪颁将命遽被於过恩只荷寛矜伏深震惧臣某中谢切念臣材不济务识後常伦顷缘误恩谬职边琐兴师忽生於裨将护筑旋隶於王人弱羽易摧一身甘俟於夷灭大明委照万死曲荷於存全更缘方域之小闻得返渔樵之旧业屡阽死所岂班白之敢期垂老余年皆朝廷之所赐此盖皇帝太皇太后陛下恩同天地施及刍莱出处既原其本心功过亦容以相补愍系匏之不食开生路於已衰听其释佐吏之拘使亲得庶民之事步归故里敢忘畎亩之心回望宸廷犹深犬马之恋瞻望阙庭臣某无任感天荷圣激切屏营之至谨奉表称谢以闻
谢分南京表
臣某言今月十九日润州差人送到官告一道伏蒙圣恩授臣左朝散郎守光禄少卿分司南京许於外州军任便居住勲封赐如故臣已即日只受讫生全之赐已荷恩矜叙追之期出於望外目观训敕心尚惊疑臣某中谢伏念臣出自寒门苟循世绪尫隤白首无一亩以退耕黾勉清时希斗粟以自禄偶圣神之委照拔疵贱於片言技一出而已殚才屡试而益屈使临剧塞於义不取辞难但谓平时常才亦可勉力更无异策唯信孤忠比臣在任之时适当用兵之际始罢灵州之役误蒙手勑之褒逮边议之再兴鉴远攻之非利请完近塞欲以救属寮客战之轻孤论中移无以回王人专制之锐由臣不职竟累偏师效力无门上辜西顾之托垂恩贳死特寛军候之刑敢图垂尽之年重沐再生之赐洪造兴物难回霜霰之余圣恩及臣更过天地之力怔营感惧既陨而苏此盖皇帝陛下德施川流睿慈天廓薰陶所至徧飞潜动植之微润泽一均无高深远近之异推恕心以多道不尽人於一端进退必原其本心功过或许以相补如臣之比尚且不遗虽奋竭之心难伸於己废之日惟忠孝之志敢忘於未死之前臣无任感天荷圣激切屏营之至谨奉表称谢以闻
长兴集卷四

[book_title]卷五
钦定四库全书
长兴集卷五　　　　　　　宋　沈括　撰谢江宁府王相公啓
右某啓蒙恩授前件职及差遣者内命叨荣邦会申秩地兼要重匪惟薄技之素殚任非贤劳实惧误恩之虚委顾无可致之善以蒙不次之知所以养育教载使之成人提携假借至於此日一出鼓舞之至造岂复形容之可言沦在心诚皦如天日此盖伏遇判府仆射相公包荒忘己乐善无方济天下於太平遂万物而不宰罄大夫学士之所论无小材片善之或遗盖取博则不能无龎任大则戒於有累致兹孱琐误玷甄扬虽然齿发之向衰尚期忠义之可奋誓坚蝼蚁之志仰酬陶冶之恩
知制诰谢两府啓
右某啓蒙恩授前件职幸出不谋承命震悚窃以立朝廷之位则重轻四方之观代人主之言以翕张天下之事必先求学问义理之所在然後察是非趋向之何如岂惟图慎於知人殆将於此乎观政自非尽一时之选无以厌多士之心如某者学未知方才不充物少尝有志於明善所知不出於衆人方主上发号施令作新万物传之无穷而庙堂咨谋度宜贤智一心出於并世譬之陈修疆畎之始宜得宿艾魁磊之才滥及惷冥盖尝自论而不获退求分守未知私义之所安此盖伏遇某官图成庶工茂相羣匹在陶埏大钧之所及虽陵阿小物之不遗敷纳师言曲收謏学誓期殚力於未至终惧降才之难渝不显亦临虽蒙嘉於圣日作汝用咎敢忘戒於後难图报之心没而後已
谢两制
此盖伏遇某官推广德心援进後学顾无台杞之善以蒙长养之仁来游来歌虽降才之难强弗得弗措敢无意於异时尚冀竭能以卒图报
回新及第人啓事
右某啓伏审光被褒闻起膺宾纳上求道学裕问之与处士非安宅美志而不居得古人之甚难回弊习於一日久虚愿治之意以待成材之兴在睿简之所先皆论笃之素与方私承问之可幸敢卜绍介之见先猥屈御人已怀重意之虚委往门下尚宠拜嘉之为荣只荷临存敢忘佩服
回黄直讲啓
右某启伏审光被褒闻起膺宾纳惟王学之至重盖三代之所先开之於物至之前终之於王者之事非徒化育之有赞乃实治乱之大原自非有成德达材之资不足持先生长者之论有原者治殆如此既弊则讲之滋难将收於断烂之中略可知图任之意伏惟某官诵学之富素高於师闻发育於人久形於心术不阶左右之相特出访逮之明多士已於敷言四方将此乎观法当务振其所来起宁止有相於己传方私承问之有从敢卜使介之见枉重意虚辱拜贶为荣
到延州谢两府启
右某启蒙恩授前件差遣已於今月十五日到任上讫只应明诏出总连城屈师干之显庸起幽孱於己坠凂恩过幸干分为忧伏念某愚无所长暗不逮事趋贡籍者殆三四上隶铨筦者几二十年幸齿发之未衰偶圣贤之盛际骤化尘泥之贱滥班省阁之华碌碌衆人之间曾微小补师师百官之表独负腆顔向自挂於丹书分永沈於散地未更岁月遽被湔收望属车之尘出生平之意外忝名城之寄宁此日之敢怀燃灰卒荷於钧陶朽株再沐於雨露况西门之筦钥系一道之惨舒地大兵强御之不可以无术粟多民庶养之必使其知方兹岂下材之所能特出乐善之过与此盖伏遇某官包荒致厚裕衆无方济天下於太平遂万物而不宰志存覆育曾微片善之或遗德被幽潜尚轸一夫之不获过均余润俯及将衰特寛三宥之仁以观终身之报敢不慎图来效力致勇功不择衆人之所难期於千能而後已心知所徇敢爱桑榆之末光诚在必为尚希忠义之可奋誓坚蝼蚁之志知酬甄冶之恩
谢转运启
右某启伏蒙运使学士曲加褒惜仰辱荐收非所揣量过遇而感循其涯分获宠为惊窃以古之教人不待其为士然後学人无不学不待其有希然後为要之非学不足以成材则其处心不出於为利人皆尽其本质才亦几於易知中世已还善教久坠学既主於为禄势必至於徇人有欲既入则不能无邪所趋不同而均於有为况其无素养之具得之以一日之间尊贤愈隆越伪益速既以难甄辨之术乃始严保任之科荐纳未能必良好恶仍复相半试一不效言即见疑罔进者既不得而分笃论者亦相牵而废始皆谓之良选卒亦出於空言岂诚救弊之无方患在因人而废法始既讲厉之无素终则诚信之不交下有声利之牵故艰於无心而乐於有迹上疑党与之蔽则收其显效而略其素资吉士既难以迹求善人复耻以言用是法不可独恃而在举者之可否人不可徧取而系别之之是非苟择而付之猥尽其详则求而得者宜亦少信今兹缵绪之始人有愿治之心议自清闲断於睿哲衆心亟於更化天下望於此时苟非行高德完业盛器博用舍不枉於行己语默有足以兼人退不洁於方亷进无嫌於权利朝廷谓之得士有司不为失言则可以副上所以期下之心下所以称上之意如某者赋才素薄从学未明专致一身之能仅出衆人之下贫不能免於有徇义无以避於苟为逢时治康与物俯仰尝固谓之有负宁敢卜於见明此盖伏遇某官推己尽诚望人以约聪明行於意表访逮极於方来侏儒衡梠之至微收罗蕴崇而不弃求其易知之行则曲士必见其长不以所难望人则匹夫可与为善在举知之名则甚重量当日之用则易充其有取舍之心仅若毫厘之比足枝梧於近用不牵制於虚名致此微人谬玷公选行可之仕宁敢望于古人量力而供庶或私於一技勉思力到上答恩评
贺孙河东手状
右某启伏审改使边剧入赐清问士民惊传恨然失赖伏惟边不弛备者六世柄之所属者数公其操舍一术之非良则翕辟百变之自此急人如是在势且然迎河左还则掊燕而守踰浍西折盖判秦而疆地大兵坚与古为抗岂惟临遣之至重固亦佥言之共期惟藐孤生骤乖厚托
贺谏院舍人启
右某启伏审外庭拜命西掖代言英材蒙知清论归美窃以文章辞令之选兹实法度风教之原惟厚薄邪正之所归乃治乱盛衰之攸系繤辞深厚故能通物变之微赞指坦明遂可格天下之动以至谕恩恳恻隐民疲俗之变心申制简严武夫悍卒之夺气盖识通於用者遇变皆合言发於性者感人易深岂特经纶之大猷兹惟鼔舞之盛事矧欲流风之复古属当施令以趋时宜席真贤上副明主恭以谏院舍人纯赋学敏深资性原兼来百善之长独收高世之誉机灵深造於德务志力久形於功名润色铺张固归大手建明将顺实禀素心謇谔霜台耻混衆人之诺诺讲摩圣训力震大声之谹谹以乐育则休有成材之风以直笔则邗正将来之法振翼云汉垂光虹蜺【阙】　所传缙绅交颂灿然述作将建一家之言鋭於讨论庶追三代之业盛际甫期於登赞庶休行被於康功雅辱眷存窃盛欣跃未遑庆觌先屈眷辞深惟降挹之谦只益感铭之实
长兴集卷五
[集部,别集类,北宋建隆至靖康,长兴集]

[book_title]卷六
钦定四库全书
长兴集卷六　　　　　　宋　沈括　撰
谢运判启
右某恩踰素分使以临民岁未再成遽叨进秩惟陵阳之属郡据南楚之上游岂曰非才继叨假守尚赖高明之在部特优惷鄙之为邦扩金冶以能容弃玉瑕而不指此盖伏遇某官魁然以国器之重藐然忘师府之严观事功之际而唯责其成略文墨之近而不求其备余光所烛遂容冒分之安溢爱上闻兹辱过情之誉敢不益严职守增励寅诚上酬天地之私次答抚休之赐感荷之至不任下怀
贺贾殿前启
右某伏审上膺诏旨之严入护殿岩之秘伏惟欢庆恭以某官器度宏远材猷敏明谨重足以饬躬威惠足以御衆谓万夫之望故外分节制之崇以四国是瞻故内总腹心之寄侧闻誉命简自清衷属分江国之麾阻从宾宏之见欢拚之至但切下怀
回广德叶职方启
右某启假守偏麾幸密仁人之境讲闻善政具为拙者之依长民窃愧於误恩被命遽叨於易地方图进记已辱贶书辞意褒嘉礼问优过数河南之尺牍藏之为荣若卫人之琼琚永以为好
贺枢密李侍郎启
右某伏审上被制书进登枢府明良协契远迩均欢窃以帷幄之严仪刑所寄几微之会丞弼致隆兹属光华之辰进居宥密之地实席元哲共熙永图恭惟某官学懋庶几德隆可久论追商诰之雅谋合皋谟之嘉迪康兆民将明後觉名实并隆而含章屡晦语嘿惟义而处已甚休况朝野具瞻之益深而庙堂虚位之兹久侧闻誉命盖出清衷知柔知刚亶惟邦之旧老为仁为夀将见世以太清某以守郡远方不获称庆钧屏瞻望台光无任欢拚归依之至
贺枢密薛侍郎启
右某伏审膺受明诏秉持中枢自迩及遐率欢且庆恭以某官识穷物理之妙才通世务之繁政声为吏道之师治行耸士林之望蓍蔡其智而情伪无不察权衡其公而轻重不能欺榷六路之饶转江淮之粟而用不屈主大农之计佐邦国之人而力有余嶷然文武之全才简在圣神之深注唯中山之重地控定武之絶边玉帐潜神慑外夷之泰志旃裘请命知中国之深仁道以时行德宜位称果畴绩用入赞几微说礼敦诗坐厘天縡之柄经邦论道行正中台之符
贺赵龙图启
右某启伏审进登延阁往殿雄藩庆人主之异知兴士伦之荣慕窃以图书秘府号称云汉之居洮陇新封望重边防之寄入则论思献纳登蓬灜之游出则控制绥怀总将【阙】　　苟非器博之用孰分西顾之忧恭以某官敏识通微怀才应务量涵方整德迪刚明妙策凌云擢起英豪之域亨衢振翼俄登直侍之聨贤临一时名轶近古自天子推为国器而大臣愿备已知翺翔要津谈笑已成於殊最斡旋边计富强尤赖於嘉谋注倚增隆声猷日茂式是西屏隐若长城近出禁中上固推於颇牧威闻塞外气已慑於羌氐岂容仗钺以久留行有秉钧之殊拜
贺年启
右某伏以杓见於寅会三元而为朔阳来於泰皷万物以回春惟视履以考祥茂对时而介福恭以某官德容师衆才赋坤舆雅意在於本朝威风於江介堰藩均逸已观庆绩之成尊主芘民行有具瞻之拜属假麾於偏壤阻造见於宾闳祈颂之诚昕夕於是
元正贺邻郡太守启
右某伏以首祚於元已验寅杓之建履端於始重当人统之更茂惟德助之多翕有天和之受恭以某官贵名得衆懿行直躬朱轮两旛暂宣寛大之诏玉峰闳彻即归禁近之严属分江国之麾阻从宾宏之见
元正贺邻郡通判启
右某伏以首祚於元已验寅杓之建履端於始重当人统之更恭惟某官德禀雄成才锺特起候藩佐治教源虽赖於同流禁苑需贤帝眷即膺於大任
谢建平张善赞启
右某伏审上被诏严进陞官属伏惟欢庆某官锺才特起禀德雄成耸士林之久倾惜俊僚之尚屈以有余之恢刃至则收功然不器之良能岂容近用未皇驰贺先辱贶书悚荷之深敷陈奚既
与学官张节推启
某再拜器之学官执事伏蒙示谕以州学说书事前时已粗陈其梗槩冀当见察而执事以某辞之过拒之坚不然也自仲尼圣人未尝絶人如某不肖其可以拒人耶某尝读论语阳货遇孔子而劝之仕孔子曰诺吾将仕矣说者谓孔子以顺辞免某常以谓不然欲仕诚孔子之心盖诸侯未能用之孔子未尝失时也先王之道诚在於五经自汉始以言举人而五经为学者一艺言行分立而圣人之道始晦非特学者不至亦教人者之罪也某愚鄙义行未有加於人诸君既过听而见从虽微执事之言某将悉其有无倾囷倒廪以效朋友之职然孟子不受曹交之请以谓交苟不为虽孟子其如之何哉此其所以不受也某不才独安能为孟子之所不能苟以谓讲说为不然则不讲未必能完可言而不言与不可言而言其为失一也某亦何取於不言盖力有所不及则不敢耻於不能虽然以是遗诸君亦不可谓无意也孔子曰吾叩其两端而竭焉非必竭天下之道也竭其教人之忠而已矣空言不度其所宜未见其能忠也若某之浅陋虽为之不能有益於人徒不尽其诚非所以待诸君也期必见察幸甚不宣某再拜
荅李解元启
某再拜希古解元足下始某乐闻足下之名而又幸见其顔色矣虽然未敢遂谓尽能识而知之就观足下之文辞卷舒抑扬驰骛浃洽虽然则谓之足矣未见其不可也当其议论出没之际犹曰未敢决然自信如某者固可以自信耶足下不以其不肖而问焉况其取於天下博学多识者也异时乐善笃义奋然而来者之先果然必足下也某不幸少更艰难忧离转侧出入十余年之间平居所以朝夕托而生者一出於其身思虑幸而不忘者皆非出於精明强力之心虽其气耗而意索今日得从诸君之游不至於遂泯而已者於某计不为不厚矣彼以庠序之教诲育诸生皆贤者之事非学於人者所能为也辱书之重仰之畏之愿谨学焉文编已传之谨奉归左右不宣某再拜
长兴集卷六

[book_title]卷七
钦定四库全书
长兴集卷七　　　　　　　宋　沈括　撰答李彦辅秀才书
某再拜彦辅足下雨後道絶连日阻见示及封建书及再辱简以某之不敏而足下问之非所以问也求欲奉咨顾有所未得者二说焉书之为理无以复加矣其取後世延促盛衰以为得失之验恐子亦失之也荀卿曰君子道其常小人计其功此非吾子斩然特起之论惜乎古人以发之则固宜某之不乐为足下取也与足下无语天下之大而语之其身所以为君子小人之异而又求必於贵贱穷达之效在足下固以谓不可夫岂不与封建之理同哉观其所操设则天下之法得矣延促盛衰非所谓验也某始未得柳子厚之书闻其有非国语夫子庙碑对贺者之说固知宗元文不足与已矣其学如是而语之以圣人之取舍宜不知也道为知者传其所不知君子无憾於学者於其所未覩吾不知其可不可也则於书而求知求欲得吾之决不求得吾之疑今欲悉取於书之间听某之所为如前日之请而罢巡检之吏四十日之功以某计之可三十日良毕有不集者某任其责二说者不行巡检不去成败之责某不敢任也府符以某代令非谓才能过之也以某前日之来民皆自附去则复溃以谓民情少安於某则宜听其所为民怀其惠不怀其人今或一拘以法如前日之为则某与县令未见能异也某今日至屯已辄解约束易置什伍衆稍安集某无他技能至於与民要约粗有一日之信合下无以沭阳为念也教命不许离部窃比门下诸生不自疎外辄用实封啓闻幸赐报可不胜惓惓某再拜
荅崔肇书
某再拜崔君足下人之於学不专则不能虽百工其业至微犹不可相兼而善况君子之道也若某则不幸所兼者多矣衆人之所患而某之所取心虽劭而力屈功虽益而业悖求乎其人而不似考乎其艺而不信日侈月肆卒至无其所而归足下不欲其终舍君子而小人是求也挽焉而不行则推焉而欲其进也然某少之时其志於为学虽专亦不能使外物不至也复不幸家贫亟於禄仕仕之最贱且劳无若为主簿沂海淮沐地环数百里苟兽蹄鸟迹之所及主簿之职皆在焉然既已出身为吏不得复若平时之高视阔步择可为而後为固宜少善其职矣所职如是皆善固不能也欲其粗善必稍删其多岐专心致意毕力於其事而後可也而又间有往还吊问岁时膢腊公私百役十常兼其八九乍而上下乍而南北其心懵懵跦跦不知天地之为天地而雪霜风雨之为晦明燠凉也势既如此而又将求乎其所不可至慕乎其所不可求见其亡未见其得见其往未见其至也语不云乎夫子之求之也其诸异乎人之求之与某之不兢不敢有希於是苟才之所及敢不惟吾子之诏虽实不能愿学焉审问之慎思之笃行之不至则命也不宣括再拜
荅同人书
某再拜诸君足下某观古之为人友者其乡人则相与率其子弟而从事之至於推於朝廷达於天下议论喟然感动後生然其人皆聪明博通卓然魁奇其就之若扬雄所谓晦斯光窒斯通亡斯存不如是所传亦不久而消是其不得於心者卒亦不得於人其势可必也某尝以谓礼义可为古人可求也乃益感激奋观百世之上礼乐治乱之端所居必少行其心及今为吏则与乡人之为吏者校能洁艺不能有以异也而筋力谋虑先之而衰虽年日加长气日加折未至耄悸如此之速也岂非学不益进劳不耗其思虑无善友以琢磨其心未至於浩乎其沛然也古之人以友天下之善士为未足犹将极心虑之所及摩冥冥之无穷抽万世之潜默况而又吾之所疑理理之所在某不知也彼说焉此说焉审别其是非而取之以吾子之心信其是无信其多虽失之某犹必谓得之范晔之称张楷曰学者随之所居成市随者成市晔遽何以知楷为贤耶扬子云曰後世复有扬雄必好之矣其自取之明而无信於多者如此使楷而在随之虽万人吾犹与雄也虽然先王之制确然不可移如吾子之说者盖其法也援而加之後世可傚之而不可必用如是则沛然过古人远矣足下其思之谓之何如某再拜
上海州通判李郎中启
某启某承帖之明日伏奉十七日教令惟不肖不获奔走之惧安敢有所辞托以贻幕府之念某皇恐死罪沭阳之民已再叛矣不谓能再集其心皆不坚处置小不如理亦终叛耳始之所谓皆无预於某然二【阙】旦半农事日急而河役搔动如此为县吏者不得不虑况今而後责且在某使某自为计不过败某其职谒归非义不可也为百姓计则岂但一端而已齐鲁之民其天性陆梁倔强平日居家常椎牛劙冢蹶强挽满未可以无术御也某未至河上吏人持前後使帖二十一通其间约束常数日一易或再易虽未皆施行如帖之说民心不能无摇且与数万人之後而号令不坚分界不明是所以促其乱也必欲使某为之自石龙尽金墪二十九里若如诸君者而交焉今又幸辱君子之招纵不暇敛簿书摄衣冠而先焉又岂至於拒而不往也方今丞相士大夫皆出於诸生丞相士大夫职治礼乐教化系天下根本其取友不宜反轻孟子曰其交也以道其接也以礼交不以道馈且不可以受况可受於师友耶某非独自解亦所以为诸君谋也不宣某再拜
上欧阳参政书
参政侍郎合下自周公之没至於今千有余岁其间可以有为於天下殆不过二三人二三人者不可得而待而又皆无可行之位与其时使得其人而又幸有其时与位天下知之如周公之於成王则将如何而望之其所以举天下之政亦必自其大者而後至於无所不举也凡世之有益於用之物一有不备者人皆知其阙礼乐在天下为用最大寂然千有余岁而天下之人未尝谓之阙者人之所望於圣人者意已絶不复萌於心则若初未尝有礼乐者既絶於心又未尝讲於视听则其谓之无异而弃之必然礼乐之教几何其不终废也伏惟合下独立一世为天下之师三十年余矣其养育贤才风动天下未有不如其意所未能必者天下之时与朝廷之位则今既又得之矣以其不可得而待於古者而遇於今而又有其时与位天下之所望於合下合下所以自处某愚浅不敢悬定於心抑将举天下之政必自其大者则礼乐宜已在合下之所先久矣然观古者至治之时法度文章大备极盛後世无不取法至於技巧器械大小尺寸黑黄苍赤岂能尽出於圣人百工羣有司市井田野之人莫不预焉其卒使天下之材不遗而至於大备极盛後世无不取法在所用之何如耳某尝得古之乐说习而通之其声音之所出法度之所施与夫先圣人作乐之意粗皆领略成书一通亦百工羣有司之一技不敢嘿而不献非敢以为是也盖以谓必欲尽天下之议则荒唐悠谬之论亦将有来献者也
长兴集卷七

[book_title]卷八
钦定四库全书
长兴集卷八　　　　　　　宋　沈括　撰与蔡内翰论乐书
史馆内翰合下昔周之盛也清庙大明之音作於上武象南箾之乐兴於庭鱼丽鹿鸣关雎狸首之声塞於天地之间嘉祥美物备至而天下风教习俗皆寛舒广裕蔚然号为至平极治之时及其亡也乐师瞽蒙抱其乐器适楚适齐或散入於河海圣人喟然以谓礼乐云者其关天下盛衰如此方其时朝廷士大夫天下诸侯羣有司之人莫不皆贤才知能之士而无敢与周公并者岂不在礼乐其尤乎为圣人之业也後世虽有欲治之主操积安大定之势有臣如汉之董仲舒贾谊唐之房杜魏成而卒常以礼乐自愧士益薄不及古人尤以此见也本朝百年康治已有其效而百姓未覩先王仁声德泽洋洋之高致故先皇帝夙夜留意雅乐而有司相沿故事未有一定可守之论独合下奋衣超然远览高见纳天下之议身任先王之大典断之於心而不疑某以谓於此之时天下之贤者宜各尽其所闻不肖者相率而听职乎执篁秉籊下士之列以发宣赞扬天子之宏业盛事苟力之所能者不宜有所辞又况门下诸生其望盛德之为光最亲则身率而听职者固当先羣士以进也不幸有职於诸侯不得摄衣为诸生之先谨集其所闻为乐论一篇以备有司一端之论
与张舍人论乐书
判班舍人合下古之为政者未尝不谋於人而人亦乐有以告之而不自疑其僭易也衆人之思虑岂复能贤於圣人上之人虽贤不敢不尽於人下之人虽不肖不敢不尽於己故天下常相遇以至诚不知有四海之大蛮貊之远治之盖常若一身焉後世之居上而贤明知能则希复若古之能自抑黜其聪明以与四方从容切磨而士亦承望进退不敢自信非大贤盛德之人不能独出百世之後眇然得其高风如古人者也某前年始获进於门下合下不以其愚进而问之以声音之所出律吕之所本度量权衡之所生浩乎其听而不知其涯也茫乎其思而不知其对也大贤盛德之遇今虽得之而失之不在乎不能谋於人而在乎不能有以合乎上也虽然自坚其说不敢迎谓之不然以疑乎上之人谓之诚者必出於此於是退而集其所闻为乐论一篇附使者以献有问焉而不敢不尽盖小人之忠也
与孙侍讲论乐书
侍讲学士合下古之公卿大夫非徒以任朝廷之职亦将以师率天下使下之人知其德行术业可以蒙朝廷之尊礼者则就之学焉上之人非徒有以告也而又将自此而观人之材可任以事者取之不肖者怜而教之及其世衰道废其责大臣不苟以其职而曰不用仁心遗忘微贱不肯饮食教载之是古之卿大夫皆尝教人下之人就而学之不为僭也伏惟合下德行术业四方之所尊信而朝廷礼任之矣士之愿就而学者苟知所向某知其不之於四方而之京师不之於他门而渠然来矣某尝得古之乐说思其声音之所出法度之所施与夫先圣人作乐之意盖尝习焉而未有遇於其间也窃不疑古人之说愿将受教於门下然则合下其将怜而教之邪抑将以其微贱而拒之某不敢必苟进是说以听於执事伏惟少赐裁察
答陈辟秀才书
某再拜陈君足下伏承惠书教之以所不逮义理明白读而忘其不敏辉然也至其轻屈不赀之意猥加重礼於不肖则宜若不欲其来而推拒之而又号而讪焉君子进退於人岂如是赫然其暴宜不然也抑足下激於有所获茫然忘其人之可否有以过告者遂不加亮而见谓乎此也足下文章汪濊洋溢畛域甚高其所期而至者甚大某尚不能窥其文况有以知其实虽欲不使足下之意委於草芥虚辱而不报且不知其道何所出而可也某少时之於天下士大夫无所不愿交然其为吏则求完於一官其为家则求尽於一身过此未尝敢加毫未於其外至於锋芒圭觚发见於人者过以取之非素心敢愿也不顾气力有分而欲强自标置岂不嗔悖流离以取戮笑耶审其如此方且求诸其人以盈其虚尚安敢足下之告也直乃足下好学乐善所以自任者当如是耳然不敢悬定足下之意而不尽其所谓伏惟亮之不宣某再拜
荅徐秘校书
某再拜前日承书日思所以荅而愚者方病不能有所以浮沉俯仰日入於不肖将自惩艾之不暇尚安仲车之敢谋也虽然某尝以谓今之为士无田亩以为之食无桑枲以为之衣不可遂弃骨肉之养而死亡之是蹈则有未免乎有求於人也未免乎有求於人择於人之可为者不出於仕禄则将何适而不枉盖士有不得已而势必出於仕则无怪於上之人遇之不以道也士固有时至於此故其上不洁察察之誉而下不嫌於为利夫以进为近於利者其退不过谓之亷君子进退不居於斯二者则庸不谓之非义耶某之所以自处者如此固以为甚污然不敢舍其所安而求高乎虚辞仲车亦有以教之耶某再拜
答同人书
某再拜诸君以下以古人进退相处某素不敢望於人足下所论非某之心也何事不可以为学一身所为尚多可以为孟子者岂直须不见齐王然後为孟子哉孟子曰是以论其世也彼此异时某亦安能拘拘效古人起居也士固不以退为贤以退为贤者以利处之也君子之退固有道又况其进也度於心而安者则为之不安者而去之未必皆是也盖可以进焉心则不安而身行之虽幸中於义其为自贼则一也至於衣服米盐一日不得则无聊某何以异於人四年於兹岂心之所欲盖贫贱者固如是不敢不安耳大凡有为而为者其心皆劳况天之赋才固皆有限不可以勉强某尚且不以得先世之职为忧亦何暇舍此而改图足下苟察之凡此之学皆可知不然某之愚终不获亮也某再拜
再回苏州学士书
某再拜前者已有简归币於诸君未蒙见亮敢复终其说於左右所贵於币者以为礼非以为货也即未有去之实而虚委之以币是货之也足下将太守之命以礼见此币之所以来也其以礼辞之则币之所以去也礼为之主而币从之者也是币不可以独行独行则货也今礼与意皆往矣而独以币留岂惟某取之无义亦足下留之无名许其大而不许其小古人盖尝以为悔不然此何足辞後车数十乘委之以千乘之国古人盖有所不辞而受者不孝之身恨不能副太守与诸君之美意耳不谓币之可怀也义至此尽矣嫌於利胜而詨詨尽言之亦行之可耻者足下任使某至此不亮哉某再拜
长兴集卷八

[book_title]卷九
钦定四库全书
长兴集卷九　　　　　　　宋　沈括　撰万春圩图记
江南大都皆山也可耕之土皆下湿厌水濒江规其地以堤而艺其中谓之圩芜湖县圩之大者唯荆山之北土豪秦氏世擅其饶谓之秦家圩李氏据有江南置官领之裂为荆山黄春黄池三曹调其租以给赐後宫本朝以属芜湖县租还大农太平兴国中江南大水圩吏欧阳某护圩不谨圩以废废且八十年其间数欲治之辙为游说所格有司藏其议一车不能载嘉佑六年转运使武陵张顒判官南阳谢景温复会其议使宣州宁国县令沈披图视其状披还以谓前之以为不可兴者说皆可讲也其一以谓秋夏之水非广泽无所容排其二十里以为墟则二十里之水将无所受溢则为害不补所得夫丹阳石臼诸湖圩之北藩也其绵漫三四百里当水发时环圩之壤皆湖也如丹阳者尚三四其西则属於大江而规其二十里以为圩岂遽能为水之消长是说之无足患一也又曰圩之西南迎荆山为防江出峡中则水壅以灌山东今其下荆山之西流皆不能百步折其堤以违荆山之冲弃以与江二百步之广则水无所迫不幸而壅则其阻在荆山之西非圩之为祸其东则播为枝流以分其委是说之无足患二也又曰圩水之所赴皆有蛟龙伏其下而岸善崩向之败未尝不以此盖圩之水凿【才到反】堤而出酾於堤外其下不得不为渊渊深而岸隤其中非所当怪也今当凿下为复堤鄣水出於数十步之外注之江中则渊者在数十步之外其淫愆渐隤不能数十步以为圩败是说之无患三也又曰自圩之废纳租而茭牧其简者百余家矣一日皆罢迁其业势迫必且为奸此尤不然夫圩成固与人夺之人而与人虽力不足为圩害何所取於义昔之茭牧者今使之得耕其中势不以耕而易茭牧固茭牧之所愿非得使之为奸是说之无足患四也又曰圩之东南滨於大泽风水之所排堤不能久坚也此其地非有斩然崛起之势陵迟而来者皆有余步传堤为柳百行其下搴苇以列艺之则水之所齿者在百步之外而堤未尝与水遇其为堤之址数丈以广而末锐才数尺无与水忤使其势不得与我争是说之无足患五也谢君雅知其可为及是请之奏其词上即报可赐作者粟三万斛使者持诏书径发属县不复关白比司比司以为望上书言其不利书三上果诏追罢前报转运使可者使判官上对以谓役且起所发已万计业不可罢圩且成归罪所司即败者重【平声读】坐之无敢辞乃遂兴之方是时岁饥百姓流冘县官方议发粟因重其庸以募穷民旬日得丁万四千人分隶宣城宁国南陵当涂芜湖繁昌广德建平八县主簿宣子骏舜元泽瑾杰载分部作治仪披摠五县之丁授其方略转运使移其治於芜湖比日一自临观於是发原决薮焚其菑翳五日而野开表堤行水称材赋工凡四十日而毕其为博六丈崇丈有二尺八十四里以长夹堤之脊列植以桑为桑若干万圩中为田千二百七十顷取天地日月山川草木杂字千二百七十名其顷方顷而沟之四沟浍之为一区一家之浍可以舫舟矣隅落部伍直曲相望皆应法度圩中为通途二十二里以长北与堤会其袤可以两【去声读】车列植以柳为水门五又四十日而成凡发县官粟三万斛钱四万岁出租二十而三总为粟三万六千斛菰蒲桑枲之利为钱五十余万圩既成天子赐其名曰万春其始格议者滋不快更造异说务危伤之後四岁郡国十八大水江浙汉沔间所在泛人庐舍流徙皆以万计宣池之间圩之沉者千余区而万春独屹然藩其一方羣小圩皆恃以无毁先是万春适就又过其圩东十五里筑圩曰百丈其工半万春因其旧器材藁委之郡邑使者不复亲临矣典议复非老习多少年喜事易之弗为意方大水也百丈在沉中欲中伤有司者漫言万春亦没御史以为言天子遣使者临视之使者新用事欲立威不肯直有司盛论百丈不当立劾奏转运使追其前对诏书无状使判官皆坐谪而百丈会废或者以谓水害衡被天下如是数十年百年倘一有之宣池之间圩之亡者以千数而百丈独名使者义不直虽然水之为祸不常而百丈适遇其不幸始时人固有以为不可兴兴且复败者百丈岂不既败矣乎是欲使听者不惑不可得而又欲廷中悬决其是非得失於千万里之外置弗治有司晏然视其败而不为意此固理之难蕲者予独悲夫作者之意尝谓子言天下之财不足以相养岂独野人之忧在上者所当任也江南之斥土如万春者数百襄汉青徐之间人益希其过江南者不赀异时有言其可耕者天下莫之应也予且使天下信之故其治万春甚力其排衆独任犯患难而不顾者意岂独万春而已也一万春之成未足信於人而人固已信百丈之败矣始之欲以为唱者乃所以实天下之毁者也予以谓天下之事其势常若临危之物衆人引之不能进一人排之则譁然往矣盖处顺势者易为力矫衆违者难为功成功者常处於顺势至其不偶乃出於异端固君子谓之有命也欤予观万春圩图乐其成功而又悲百丈之不幸乃辑其说而序其下
扬州重修平山堂记
扬州常节制淮南十一郡之地自淮南之西大江之东南至五岭蜀汉十一路百州之迁徙贸易之人往还皆出其下舟车南北日夜灌输京师者居天下十之七虽选帅常用重人而四方宾客之至者语言面目不相谁何终日还坐满堂而太守应决一府之事自若往往亦不暇尽举其职不然大败不可复支虽力足以自信始皆不敢迎谓之可治卒亦必出於甚劳然後能善其职故凡州之宴赏享劳太守之所游处起居率皆有常处不能以意有所拣择以为宾客之懽前日今参政欧阳公为扬州始为平山堂於比观上之时引客过之皆天下豪俊有名之士後之人乐慕而来者不在於堂榭之间而以其为欧阳公之所为也由是平山之名盛闻天下嘉佑八年直史馆丹阳刁公自工部郎中领府事去欧阳公之时才十七年而平山仅若有存者皆朽烂剥漫不可枝撑公至踰年之後悉彻而新之凡工驵廪饩材藁之费调用若干皆公默计素定一日指受其处所以为堂之壮丽者无一物不足又封其庭中以为行春之台昔之乐闻平山之名而来者今又将登此以博望遐观其清凉高爽有不可以语传者也扬为天下四方之冲旦至乎此者朝不知其往朝至乎此者夕不知其往民视其上若通道大途相值偶语一不快其意则远近搔括谤諠纷不可解公於此时能使威令德泽洽於人心政事大小无一物之失而寄乐於山川草木虚闲旷快之地人知得此足以为乐而不知其致此之为难也後人之登是堂思公之所以乐将有指碑以告者也
扬州九曲池新亭记
建隆元年太祖亲讨李重进之乱驻跸於城北使石守信破壁取重进重进以火死扬州既归後因即其地以为原庙天子岁五遣使献词以家人之礼进於庙下扬州刺史率其官属月再朝焉嘉佑八年诏以直史馆丹阳刁公守扬州当淮南大水之後民艰不支岁籍不入公以惠和慈仁康集劳来直心正身修明百职文武宾吏各率其业罔敢怠傲民卒用宁岁以太康乃以吉日巡视宫庙按垣室曰此上圣所以眷锡我邦休有惠烈实冒邦土祠事弗?无以报称废彻无所神惠不歆於是墁甃丹髤弊脱黯黦一新以为瓌丽宏絜而又治其北垣蜀冈之渊废宫之坟哆其故堂博而新之对峙二亭臂张於前木茂泉清鳬雁与与光气上下朝霏夕隂浮动於檐栌之间而不知其有故宫废苑荒榛断蔓之可悲也治平二年二月之晦工徒告休公将劳成於是属其参军事沈某考词於碑而继之以诗曰
昔在建隆天子有征环扬有师盗不敢膺体磔肩分孰为肘肱推其中军车裂马腾截截疆场炎不可薄既还其吭附者益落士励而奋高噪大跃车盘毂交有万其羣气抑不扬投兵而奔我师蹙之溃其国门军於其军持其大丑徇於淮人天子在师将以武克不惊不愆以殒元慝有赫在天降则在庙孔威有神绥我亿兆公在朝廷崇事有严卒奠以出龙旗纎纎废无燕松其福不下公作新亭以御罇斚诸臣友朋孔燕俟俟我邦有休公实来为不泯有考我公之思
邢州尧山县令厅壁记
地方百里听事於庭者万家上不得专达於天子下不得宾养国中之善士其官谓之县令其秩不得齿於天子之下士静牵动违势如槁毛士能得志於斯亦可谓贤矣其选既轻故民未尝厚望於吏吏之自期亦以此则因谓之治岂所谓治者耶吾王君圣美之为尧山不以其轻者入於心而独为其所难剥槌断裂之政不得行皎明察深矫厉之名不立而下皆有以相先不暴不争肆耕而饱食事益不至县令之庭县既已空无事乃治其所居之堂凡前後之共为此邑者不忍其人没而不章则又纳其壁中以县令之题名予客过赵魏之郊问其故家旧族皆嘅然喜言三晋战国之事自七国之时赵数窘秦人於两河之间秦方强天下所惮独在赵故赵常受兵为天下劲国其後四分以为代魏燕赵踣漳南蹶上党肩凥顿偾不能相支而邯郸钜鹿穿裂摧坏兽惊鸟决独当四方之锋其人生而知有战鬬攻掠之备习闻而成风者已久而不可迁虽当积安无事之日其天性固以异於他俗此宜治之甚难而圣美摩抚调养之既成则又推之於前後之人若无心於得失者宜乎民安之不难矣圣美以嘉佑六年得尧山於其将去使来求记於予则治平元年也钱塘沈某记
苍梧台记
予始至海州入其境闻有朐羽之山书於经见於传记小说疑其为非常而未覩其为物也东望有山蔚然立於大海洪波之中日月之光蔽映上下疑此为二山者问之则二山顾在其西痹薄秃陋不充所望向予所覩蔚然者乃独在其海中故琅琊赣榆之墟而今之东海县也予过海州登朐山而壮之其望大海若吾之左右臂天地日月之游动出没可俯而窥也胊山昔予小之而不顾者能尚可以如此况其瞠然意可以无胊山者予得从而登焉岂不益壮吾观耶於是有职不得往其明年东海令以事去而予得摄其官其往也以岁之四月方草木修茂山气秀蔚下礸口帆海而渡以至邑之九日登苍梧之山望大海之津晨鸡初鸣夜漏未极而东方云骞气如渥朱旛悬帜罗烟炎四发久之溟波洞赤郁扬沸腾爚如洋金而朝日始放焉乍妥茫洋扶舆光景仰射隙酾上指人动马行影在霄汉反顾海之为州仅在苍烟晦雾杳蔼之间藐然如一浮萍之不可分此其卑者犹有大山焉曰由吾关山予虽得至其下竟不果登而归闻其多猛兽异物往尝有死於游者其言未必信然而予固未可以与猛兽异物辨之也苍梧之为孤秀挺絶四游八骛仰高俯下日月之所徧耳目之所接吾得而尽於此山矣盖可以无求於彼而足也乃谋筑观其上以与邑人岁时彷徉翺翔游乎浩渺混茫之中以忘吾忧势不能遽成而予之不久於此也粗记其一日之游使後之人可以迹予言而为之犹足乐其不废也
长兴集卷九

[book_title]卷十
钦定四库全书
长兴集卷十　　　　　　　宋　沈括　撰润州金山二使君祠堂记
江南为国时升扬润宫室邑闾环江相望金山能尽有三州山川之盛观衣冠往还非东府西川之贵人大族则诸侯之重客也其旧势余泽至本朝为之借资出力者尚未衰也庆历中钱使君因其徒以罪相讼诉於有司击去其主者而表以为禅院使吴僧瑞新居之其徒度其势不能复得所欲一夕火其居比东方明一山尽赭新既至因其殊破一刀刮去故迹隤高培下穹下大谷一日皆变化隳残人始莫不怪之已而为广堂复殿翼然临无穷之大江菑巨石梁鱼鼈之宅朝江而暮庐殆於必完矣会新死复中废为讲舍久之鞠使君复召禅者达观圆通代居之或卒或去至宜觉师相因十余年斤斧之声相闻而昔之言金山之盛者今复过之矣予少时自金陵来润州初望见金山才若鳬雁渺渺浮沉江波中顺流张帆不半日至其下予犹记其室庐略皆卤莽非若今之严焕也未三十年而废兴且三四然每废辄复加壮虽任之在其主者而能使之兴且在二使君也熙宁四年宝觉师为二使君之祠於山中而求予文以记其说曰二人之才能皆为润人之所思不独寺之所赖者如此云钱使君名彦远官终祠部员外郎鞠使君名真卿今为太常丞集贤校理知普州宝觉南漳道人务周也
筠州兴国寺禅悦堂记
嘉佑中予客宣之宁国邑溪之西有古佛寺垣栋颠夷丛荟之间披道至其下仅若有人迹而学者守静居之比三年则山啸木偃复宫曼阁嵬嶪於溪山之间既完矣其所以动其邑人使之输财捐力凡一櫋栌涂藁之细皆出静之梱致已则委之而去莫知其所抵後十四年予自禁廷谪守宣州一日典客以佛者见望其貌则静也徐问其所从来曰客高安郡之兴国寺即其庐为浮图高数百尺而又使郡人吴文忠与其弟文讃赋泉二百万辟大堂於其下堂成榜其目曰禅悦而未有以传其绩所以轻千里篾山川之阻以至於宣将子是请所以侈堂之成工而愿有以告於其後也予闻之佛之为教凡所为庙塔器饰饮食起居一莫不寓於法於其间不独其道有以动人而学其法者多能自处於得丧势利之外以其无待於势乃能使不役於势者为之用以其不覸於利乃能使覸於利者为之忘其所乐以徇之此静之所以屡为宫庐之壮而力尝若有余者岂其所操任者独能果於衆人乎静之言曰其堂之袤可以饭千人其廊疎徼道丽严宏杰可以独名於大江之西也天下之言宫祠之盛者无越於江西是堂也又将闯然独贤於其间至此知静始弃邑溪之勤不翅若一敝帚殆不足难也佛之所为寓其法於事物之间其微至於无所不在而语言文字为蘧篨则子复可言予之所能书盖静之所欲言而主子以为之说者如此而已元丰三年二月庚午记
苏州清流山钱氏奉祠堂记
姑苏钱君僧孺将谋葬其亲而筑馆於其侧岁时率其羣子弟族人祭拜其间凡家有冠婚大事则即而谋焉以谓古之为养者端韠缙绅俯仰跋屈极朝夕之勤以为不足而又博求天下之善道良友广居吉服以成其志及其捐居处之安晏行之乐而退即於山林丘墓禽栖草伏之野其将委形而待化乎壤冗之间即将乘变倏散以游乎混茫杳渺之间固莫可得而知也就其所知者登高则有怀归思远之意安居则有春秋霜露之感发乎人之自然则夫亲之所安者为倘在是也於是下龙塘之水陟飞泉之山得地之奥焉俯而可濯者清流之泉依而可室者秀岭之麓四游而可望者荻胥之野与彭阳之丘也夫其连山起其左大湖支其右近者若趋远者若翔四时之物递迎而递化者交於游目之所及山深而土良木茂而泉清朝霏夕隂吐翕变化於檐栌之间可以思可以悲可以乐此馆之大槩也钱君好学有才志论当世事慨然喜於有为其追先述志以成其福禄使後世守之而弗坠者岂但以此而已耶
泗州龟山水陆禅院佛顶舍利塔记
龟山西压大淮其枝自舒蓼漫衍而北度盱眙之东折其势垂尽而一峰巍然壁挂踵曳大渊萦淮坟蹂博野压奔流之滙縻大菑不能穷其深也世传淮灵伏其下怪风暴浪翕忽崩怒山渊投播飞鸟震落而覆舟发野其害被於数州祥符中淮南至行师始营佛寺於山之阳偶象数百皆爚金为之所以镇淮只走龙蜃以为水暴者力未就而门人自信继其业相因数十年江淮之间揭赀币转材篚粮即工於山下者相尾於道庆历中诏遣中贵人持佛顶骨舍利亟以金塔坎於山脇於是即山为官逶虵登降环络弥布中为浮图十有三成为高二百有五十尺面峙峻阁而复殿翼其後廊疎勾缭下滨淮澨至於天清景明洪流凝湛释镂之饰浮动波间钟梵之声飘飘下上於杳渺之际舟楫出於其下者莫不为徘徊翔佯掇操而仰望踌躇者久之予往来淮泗之间经於是山者殆数千每至必翔集顾虑无风波之虞然後敢济近岁过之则舟人鼓气自若无复向日危惧恂栗之色问其居人则指以语予曰今之操高刺舟而济处则异时之大渊深潭也其说以为汴流之所堙然汴之始凿於西汉元成之间距今浊河之委贯淮而东者千有余岁惟审之渊不於此时泯漫而乃骤堙於数十年之间则其谓之禬禳消伏之所为固未容辨也观龟山之为袤不能数里而宫庐像塔美奥之如此盖其经营以终其绩者自信师之裔宗衍者衍主是山且三十年人信衍故衍得以发其才於宫庐像塔之美自至行发其原再传至於衍而後细大之物无一不具以匹夫之势徒步以就万金之室者岂易为力哉方天下至治极盛四方朝贡饷?於京师舟车道其下者居天下十分之七奇风骇浪不作人得以啸歌俯偃以济不测之大险别其为神灵所拥而宫庙为之冯翼斯亦理之宜有者况其觉寂之所寓理相冥絶讵可以起作之意识而欲穷其变神者哉
宣州石盎寺传灯阁记
凡所谓山川国邑一切空有动寂诸相其广尘若沙之无穷有大圣人出曰是皆妄也以为妄者亦妄也道不二不二也者非一也唯不二与非一则名尚无所寄况其为言也於是有一乘三乘十二分七拘眩十二韦陁无尽藏法遣一切妄执有大圣人出曰是亦妄也法无作无住至於无说无说亦妄也则有一语一默一眴摇屈伸而具百千亿尘沙法门其为术可谓至约矣释迦以是付之迦叶世相传述其流入於中国记其说者其积又且数百卷呜呼多哉宣州石盎寺有孚师少游四方得禅者学以归又欲广其传於异时悉聚其书营复屋以藏之曰传灯阁或谓书为道之累所以释书而传之以心又将收其客智泽粕以寓古人之所弃岂正法眼之谓也予以谓无伤也是欲使人无言者言何预哉孚之所欲者传夫岂传书也苟得其人虽十二韦陁藏相本空寂苟非其人毗耶据坐未易识辩知其所以为善巧方便奚至翦翦计较於理相筌筏之间哉
延州重修嘉岭英烈王庙碑记
元丰四年春夏戎黜其长引兵扰边本道以驿闻诏有司夏罪当治出虎符发诸道兵会陕西河东六经络四十七将步骑数十万同日西讨鄜延路师出之日天子遣使者出内库香剂上自封书以授守臣以礼告於英烈之祠师出上郡破党项之衆七万於圁上执夏人徇地至五原而还凡师所至无风雨霰雹疾疠之灾军还预有功於是行者莫不贵显惠养独神有是克相国师物无震奰晏晹顺遂不愆师求爵号祭秩其尊而宫室痹陋未称位号无以示天子尊显严报之意於是赐度支钱三百万因旧祠而新之凡其皇庐盥燔糦湢之舍傧裸之位至於牲豆容物莫不备称祠当师牙之南山高木蕃蓊然上出城堞之杪而室栖其椒岁时禬荐旗纛杳蔼镛罄之声闻於五城祠且作求有以表神之烈着见於後世迹神之所由兴而邑之人无可与考信者有司发故祠之壁乃得昔人所记数篇掇其雅驯可迹者自魏黄初二年二月乙丑天有大声而星陨於乌水之隂顔上大覆如车若有人植其上者盖石也赫连勃据有朔方始尊而祠之唐末北平王高万兴节制彰武军有所感於神名其山嘉岭而石人之祠始盛於此康定中党项入庐关州发卒迎战为勇所遮於拷栳城党项袭虚薄延州一夜且轒輼厌旦将危西州州之人祷於嘉山中夜大雪虏惊起视南山草木皆兵也於是师溃而归始命爵为威显公凡有所祈荐肃若有物应之岁辄大禳上即位复尊神为英烈王其秘怪神物发见於人者至是有加焉惟物之无所趣者为无所选於道有所趣则有从有逆从之至至於无所选於道则天与政一而鬼神之情不为难知道有所逆其趣异其归日以相远故天与政不相为用而鬼神物怪发为奇傀以干害於政事其趣日以相远则其情不足以相知道不足以相命不足以相知则其发必谓之奇不足以相命则其接必至於有害故先王之政理於此而天地鬼神陟降先後出於一道主上以道命兴四方之才以义用天下朝廷百官政令法度下至於交万物莫不有道隂阳寒暑小大之物无不茂阜饬和山川坟衍神奸不作而赫灵异物往往发为嘉祥显贶难功美利以涵被天下上方虚己退挹归功於鬼神诚信并荐而礼命爵秩兴降涗彻之文视以下上天下知其为安息利遂而莫能名其成功此宜有所形容蹈叹昭神之贶以显扬天子之盛德着在金石传之无穷其词曰
高奴额额　乌水其下　维魏黄初　有命来舍逮今千年　神食兹土　岁无雹晹　民不疲瘦历世数十　我宋受命　始启爵宇　爰自康定康定之师　虏狨塞门　我戎行　赫然有闻夏人惛骄　妇骜不纲　自覆其巢　噪徒以狂跳人绥德　将戟我疆　帝震夏【阙】　大兴师征超圁渐河　拔其九城　始剪抚宁　最以万馘遂殱葡萄　至於左泽　凡师所经　罔有灾谪惟帝时动　与天降陟　帝不名功　散图尔肄人懋爵颁　神袭命祀　庙貌黝陋　不称祭秩发币太府　考是燕室　乌水汤汤　騃鼓洋洋新宫既荒　神具乐康　騃鼓崇崇　神格新宫銮车画　翩其以风　有风自惟　神御肴?荐盥兴伏　旗旐煜煜　有风自樾　神陟在坟笙镛鼓神　我舞踆踆　神锡有年　以风以雨神锡晋夀　式燕式誉　多黍多稌　嘉山之下无悔无怒　神职伊佑　帝抚万方　天鉴惟德神罔怨恫　孰非帝力　行则在上　居则在憺莫远莫忘　五城是瞻
长兴集卷十

[book_title]卷十一
[集部,别集类,北宋建隆至靖康,长兴集]
钦定四库全书
长兴集卷十一
宋　沈括　撰
岸老堂记
岸老既归於梦溪之上筑堂而命之曰老老不在堂而老者之髪茁其以白其心若颓云之淡太虚也蝯鹄其形支木杭草之与居也臂交於上不私其禄而休予以茆丘之美?也濎濙虚纳物来不辞而濯予以灵溪之浩浸也非步非骞胡胡然循堦而鸣者垲予以涧崖之冷风也仰之在顔顾则在几圭拥而绘张者望予以四旅之羣峰也岸老之所乐聚之接之其来而不穷者堂之为老用也十履之而以跬计者吾堂之袤也十抗之以为席者吾隐以肘也野不加抑而下视不加明而远者封高以为之构也向之者不瞻背之者不顾作焉者不变策而过者趣与人谬也苟足于是而无所羡故吾谓之乘参昴而蹑飞景则彼且以为扬粃为虻咮也吾谓之坐泰山以浮【阙】潏则彼且以为一蓬之梗与鹪鹩之鷇也微阳始升至於歛陈而毕岁物随之盛衰变化无一息之停一以为枭一以为雉是非相捽於前是老也岸然坐而视之虽通都甲观望之如蒸霞雾履之若乘云气小隙容鼔车牛半估当一国以彼之富视十跬之隘若营丘之与一鍧然且不愿易之非以美奥为不足慕也栖骛以桶决吕梁以溉巵何所资於有余方其晦阳风雨霜雪雾露相与遇於无所祈无所厌之时虫鱼草木相与遇於缘延蓊?不机不艺之地飞者相与遇於翔佯勾輈之和走者相与遇於决掷角脚之乐客相与遇於相迩而相忘相安而不相器之适五者不待否而至与之为澶漫与之为无间虽有其余无所受之鸡不才於飞而羽生於跖累然之赘无补於齮齿方且睢盱锺鼓之侈而忘眩视之悲何哉
江州揽秀亭记
江州据吴鄣之麓垂踵江澨虹骞螭络贯城皆山而庶民列馆会市於其下台观?庐高下隐见於茂隂篁竹之间西有荷芰之池南属差庐连嶂绀天【阙】　湓浦甘棠之水北渐九江之酾流隐然幕植于百里之外者淮南群舒之诸山四时之景变化吐吸类无常物非语言绘素之所能一官司士大夫都人之家大率【阙】　山故崇台危榭可以临高而远眺者甍陛相望然所得多主一景江湖山水闤闠之趣不能兼有也郡城广宁监之西垣有故楼之湮为弃数雉东瞰井邑其台观?庐隐见於茂?篁竹之间者齿布其下荷芰之池差庐甘棠湓浦大江江北之羣山悉罗于左右前後前此为羣者尝筑观其上其法【阙】陋不足以三絶赏美观之所会至此乃彻而新之上为重堦广堂以御宾燕其前可以席工步珩佩之节环堂为昼疎绮撩可以来沓递之景而尽啸歌俯仰之适李白尝有诗以谓九江秀色可揽结吾将此地巢雪松使九江之秀可揽而无所遗者非此无以当之今太守莆田蔡履中之规画而监广宁监南昌孟处善元徒以成之凡览观之胜虽具至此而后毕为吾耳目之所有其雄特则庐山之峻峙奥奇閟灵之所御烛为象曜散为璚觹蒸为虹霓激为霰雨矛拒戟磔者连峰累百木摇雾集则寒暑为之失行大江之阐衍翕为二三敷为八九震风之所鼓则巨浪山屹飞鸟跖堕澄濙不扬则日星璯错连樯万艘鸟惊而争先其旷丽则南山千丈瀑布西江万顷明月足以称豪而四时之葩华綦组糅駮坞别为曹连山茂木隐见於云烟之间乍晦倏明终坐而屡变者不可以形殚此大略若夫时和岁登人物阜乐徒歌而腹嬉饱食而朋游於是太守率其僚士为宾射豆觞休劳百职与都人士女啸咏兴俯追古人所以与民共乐者千里秀色入於樽俎山飞水游莲妇櫂二啸歌之声杂起于佩环竽瑟之间当是之时清淳之气和平之乐浃于人心其高举远蹈则有沼白莲?英菊巾车卉服以游乎方检之外其悲伤感槩则有慨商妇之胡琴壮大江之黄云写意抚节流於咏叹其遗风余蹟尚有以摅涤滞淫以为後世之美者此又非得以言谕者也履中治江而百职举民既安其政又求有以共乐之而处善能推其志以就奇旷之赏凡此皆将传之不朽而某适客过浔阳以记见属古之人欲尽其所言者必有诗以系之诗生於言之不足事有不能以言宣而见於声辞窈眇曲折之际者盖有待於诗也予不及落是亭之成既序其大致而复乱之以诗异日使君登是亭览羣物之会谈咤交错觥筹杂进促坐屡舞主人将夸客以江圃之富则仆之诗尚能为公一价之助也其诗曰标子衣兮清风揽秀色兮堂中情何为兮飘飘来无端兮去无踪从化人兮瀛州乘扬焱兮下视识故里兮回览惨孤眄兮红澨浩四顾兮悲歌伤千里兮客目杳江吴兮何处望云鸿兮断续水渺渺兮霜天江鱼跳波兮渐緸绿遵长陆兮浩观澹灵州之澄停泛华清兮芙蓉萦秀渚兮烟横憩罗韈兮兰州遡浩波兮扬衡眇何为兮波神硠琱舷兮婵娟鼓轻秧兮杭枻登湓阳之王鱣倚风樵兮伫立迟天边之归艎送孤鸿兮目修满中浦兮夕阳谁与佩兮予怀撷汀洲之秋芳【二】南有山兮郁苍苍渐滙泽兮屹中江负南溟兮半墨函七泽兮当暑而苍凉青云卷兮修闻森珪璧兮庭中泉曳崖而响落雪曀曀曀霾空朝惟葱茏兮暮窗紫绿酒如空兮山色里吴杭翳壠兮楚桑旖旖行人笑歌兮宾醉起【三】桂檝兮庬□跃长艘兮江湄划流羽兮径往杭素波兮扬緌投嶮遇兮争先絶奔流兮坌入噪焱风兮下濑士虎顾兮比立横怒浪兮侧飞?千桡兮电进过江阳兮一昔失千里兮一瞬万夫呼兮髀跃波鸿洞兮山震观者戟鬛兮鼓气况匹夫之所徇【四】有大人兮山之陂佩日月兮带虹霓横九垓兮方车驾矞皇兮招摇以为旗降吾湫兮朝氛陟吾阻兮夜辉烂煌煌兮灵光噀流景兮云中顾瞻偈兮衡鄣聊弥驾乎神峰敞修除兮延望灵之来兮蔼空【五】云蓊蓊兮衔山列华观兮山间敞阳扉兮东椒连绣曲兮南樊既萦带兮蕙坞亦逶迟兮籁渊烟闇惨兮笼木淡倚阁兮半褰客燕兮将归临风兮浩歌白鸟乱兮霜汀晩日天下际兮苹末徵波望西江兮浩渺远山如眉兮江木小失昼景於顾盻起千门之夜燎迷列星兮下上混波间与林秒
东京永安禅院勅赐崇圣智元殿记
道不可相古人以谓强名之物之所由而非所止者道也止则非道以此名乎所不能名者故道为刍车名为寓马佛者名其身且三以体言则曰法身以智言则曰报身以用言则曰化身刍车之行寓马之步体也照起则智现事接则用生此名之分也庆历中佛之徒宗泽刻像佛於成都之西永安禅院辟广殿以居之为敷莲千房以妥大像复为莲英千苞出於房间房别一佛赩千苞皆佛也而摄于一像是所谓卢舍那者始名其殿曰千佛千佛者报身之所生而所谓化身者也今夫所谓卢舍那者千佛之所自生而以智名者智所以作圣而圣者化之积也於是改赐其名曰崇圣智元之殿而而上亲御飞白字以严其榜佛之名体密妙难蹟非上圣超悟境昭等螎孰能控抟无形写之毫素一言所标而显三身差别之慧办十万调御之雄照者哉观夫妙相凝湛神笔飞涣日月之光郁蟠於栌之间神耀相宣羣饰严翼至者赫然若有临其上有临其左右一望璙章而卢舍那之身具环视衆色而千百亿之身圆非由内出不自外铄不堕诸见而见以此期乎历堦趋隅以瞻夫表揭者是不可以无志也微臣瞻仰圣制以偈赞曰
具足无畏天人师大毗卢海不思议妙湛圆澄离诸量一念不动遍十方芬陀一叶一释迦衆生差别之所现无作光明等法界是明诸佛大报身因陀罗相不可覩要假名言显实际我此见佛清净眼因智元故发妙明非内非外及中闾文字相空获自性前圣後圣严此殿是故此殿?吉祥是像非像真非真一萨婆若等无二不堕诸见见真像如金刚山坐道塲一毫光相施伽沙尽得有情得无漏
池州新作鼓角门记
诸侯之臯门必有观所以布宣政令察天地祲祥考民言物俗之美恶民於是观法象听政教之所出凡国之治乱政刑之失得莫不由此而後及乎四方故国有大号令大庆颁则即而与衆听焉诸侯之国废而守令承天子之命以施发於下者其事未尝废也故凡郡邑之府门必为崇堙伉石凡朝廷之诏令典章郡国之鼓旗纛槊至於下漏考时发昕严夜凡作衆之鼓政皆典藏於是异日有司简忽故常文弛不纲於是天子赫然诏州郡牙门得设鸱极法亚宫室使守臣司之以?天子之命令以宣耀朝廷政教之威重非徒有以尊郡国之之势为一方美观而已池州有将屯锺官在列郡为据朝廷教诏於此乎入所以息养条治其邦人者於此乎出政有时期物有位序於此乎听忽而不治使至於朽弊剥漫无以蔽风雨岂朝廷所以付守相之意耶巨材生於山林货力出於民取材于山合民之力以为官府库庾宜不为难至於力不出于身发不及其家民未尝知役而就堂之巨室者此不系夫守相之才智者欤故虽一堂之任一日之役必有所待而後能也为外州使民不知劳分家之财无所屈而美壮之观随所指顾而新可以为难矣左泽右山後江前溪笳鼓之声朝与翔禽 宿氛抑扬容与於邸阁山林之间暮与驶?远水下上浮动於江湖盎瀁之际使见者识政教之所存闻者知晨暮之所禁端委搢绅以游乎其下者思夫朝夕出纳於此者不可以不恪则与夫殚土木之费佐觞豆之侈以快一昔之嬉乐者异矣前日之圬弊剥漫者使君既得而新之物之新其终必复到于弊惟事之与物相待为重者使其事较然不可隳略则物不待诏而必完故予所言者不在一台观之新而以郡国体要为先务俾後时有考焉抑使君之志欤使君朝散郎东莱王君文正副守朝请大夫开封李君端臣也
长兴集卷十一

[book_title]卷十二
钦定四库全书
长兴集卷十二
宋　沈括　撰
秀州崇德县建学记
韩退之为处州孔子庙碑曰自天子而下得通祀而徧天下者惟社稷与孔子然其祀事皆无如孔子之盛所谓生民以来未有如孔子者此其効欤予常以谓退之失言祀事之盛衰其得失在後世孔子何与焉使孔子无一豚肩之享於墟墦之间何损其为圣人以舜禹之巍巍不待有天下至孔子乃待祀事然後尊欤其智足以知圣人孟子独称宰我子贡有若如子路亲事孔子而师之然犹有所不说知孔子为难则其誉孔子固宜难也治天下国家其上至於无以加下至於匹夫贩妇得有其四体髪肤者舍孔子之道不可此天下所共知者圣人之蹟也至其卓然有所立虽顔子欲从之而有不能者故先王择天下宿艾舒大之才以为公卿乡老使率其属以兴四方之俊异礼乐法度秋阳江汉以暴濯之犹惧其不能进苟为不至於此而仅循其末流则道或几乎息矣吴越多山而湖泽渐其下其枝者涯渚之间不辨牛马崇德居山泽之介孔道四出战国之时阖庐勾践尝大战於檇李御儿之间裂其地而守之至今墟垄纲络稻蟹之利转徙数州元丰八年括苍吴君伯举为是邑也始为之筑宫庙以祠孔子聚学者择经师而教之以义理行能不苟使之为文章诵习务中有司之程而已培高为堂宴有贰室缭以环庐丰约称事四方闻令贤皆来学唯恐在后崇德为远邑县令为小官兴材赋工动触吏禁非笃诚自信强有才者不能任也此其成就之难未若持之之难也偾犀象决鸿鹄之器非深山大谷则无以养其材执?矩而求之若不祀其材所养则沈沈之室执?矩者所视也养之以先王之所待以兴者而不徒循其末蹟则其为役也不为苟美矣
杭州新作州学记
古之处民者其业虽有分而其教之以礼义德术则无贵贱必出于一道所以用之於朝廷者则前日修之於其家者所以服于畎亩者则异日用之於朝廷者非若扰兽者不使以抟埴游祔者不任以服马也贤有才者理之不能者由之而莫敢废焉而已耳少而学长而习焉安之若天性资之如寒衣而饥食一日五家之比不由之不弃且夷肤矣不待有所徇而後为也自五家之比则已教之以所当学过而至於五比之闾则又揭之以书而渎告之其教养之具益衆则益详其相与而居弗与其畔也则亲之以闾党相与往还弗与其狎也则肃之以宾祭合而用之欲其和理也则齐之以卒乘矫强弗率前其败乱也则威之以刑诛挞罚朝操其所任以出夕相从以归仰而观其上则宫庙室庐莫非先王之法象也俯而履其下则疆井径术莫非先王之经理也居而閲其身则簪屦服冕莫非先王之名物也散而察其起居出处老老而稚幼瞻生而哭死莫非先王之礼义节文也非能有羽毛鳞喙以驰骛乎山林没於渊而天游者舍此其何适哉至诸侯自为政所以措其国家者出於多道而民始习於幸忌分抵义屈力以赡其欲偲然不厌也立而观其朝夕之相与非譁然覆其人而兵其颈则操势挟数以笼天下至於诈穷勇夺强者偾诸侯而并负之然而不数十年复起而亡秦人人欲为秦之所为则秦尚安得晏然独有其利哉其势虽欲无至此岂可得也至汉有天下愿治之主间起乃始知尊先王黜百家异时得古人之藁刓简振其埃熏而诵说之然独为士者出於此而民之忸於旧俗犹固浩然也非刑名法令不足以撼之故吏常以法用而学者羞言之至於治天下之实其胜负未能甚异也道既出於二则势之所在者常执天下之胜而区区之空文何益於不胜哉至陈蕃李膺辈出以义节相奋励抗志力行欲以移天下之习?椐血皆帚驱而畚运之未为快也然卒不能振一步杭一横草以捄凌迟之礼乐何哉由养之不广教之不以渐故也百年弊习使可以俯仰咄嗟而致颂声嘉瑞则先王之为法不苟如是其烦且详矣国朝郡邑皆立学校春秋长吏亲用弊於庙自三尺之衣者悉听入学廪食於县官又赐以百家之书设经师为之讲教其施设条目皆天子称制以命之朝廷之於学无遗重矣而吏或不以为意彼固非敢倦天子之令以为不当先然诛罚期会【阙】盐之细务一事不至则知有所废阙儒者履仁蹈信不救急故其効力乃在数十年之後急近而忽远此人情之常至於任政教之本原以身先士民此大儒公卿之事未可以他长吏比也杭为大州当东南百粤之会地大民衆人物之盛为天下第一元丰八年邦伯满公自尚书左丞拜资政殿学士来牧是州凡政之僵弛败不纲者一切振去而更置之未明衣冠而坐设庭燎以听事大昕一府皆空无一人蹟庭下者四方之宾客已肩相摩於门矣公悉与之酧酢燕劳啸咏终日府寺癐廪亭传杠梁柢籍抄揭凡有司之务不期月赫然一新殆无遗役矣公曰此未足以副朝廷求治之意也养材劝德为天下得人莫先於学校前日虽有其具未能博延四方之学者呺然若大瓢无所适於容则若勿置之愈也乃率僚属亲往视学者所居则垣隤屋陊神主暴露诸生不免沐雾雨喟然曰养士患无有具既有以进之则士之不劝非所患也具如是不可以不新部刺吏朝请大夫韩公敦善乐劝与公恊谋发弊转材百工毛会不踰时则前日之隤垣陊屋蓬居而蠋宿者悉已丹髹绘刻上室而下堂矣廊陛绎舒殿像孔严褒德崇配则图其周庐以七十二门弟子与二十五大儒之像考古议礼则状其堂序以三代车舆器服之容饰尊经严师则翼然在上者讲论之堂也劝艺礼士则环而可居者肄业之室也工致其巧史督其度巨细委曲?鈎矩折物尽其法者暴扬?涤几席楯梐凡生养之具也元佑二年朱鸟戒夕日次上丁百工告休公将衅考位神展物体性於庭公乃端委造洗实觞以进博士弟子赞币承饪登降兴伏佩环锵鸣礼数备具不汰不简受爵既彻乃升公堂西向以礼学者於是诸生墙立请质所疑横经挟简交进牙退各获所求既而陈豆觞班爵齿德席工兴俎赓歌迭赋酣咏儒史严夕而罢州人相携遮道拥观旗纛【阙】跲途不容跬排躙争进襁提相先莫不嗟咨垂洟知先王之道尊重崇显礼义可慕货利可耻父以告其子长者归以告其少者儿童羣戏罗列豆笾缨冠秉枚効其拜俯道之以善其顺且易入由此可见矣况其有以劝之也庆历中公尝讲学于此今乃为邦伯建浙西鼓旗垂封君之印飨诸生见故老閲芹茆之旧蹟此其为劝岂待他哉公以道德经术相天子出拥东方诸侯路刺史以文雅方重康抚吴会合志一心茂明先王所勉使弦诵之声芽蘖肆长收効于异时者实自今日某邦人也今将以多君子惠赉於我邦岂可使经始之蹟寂寥无闻於後世耶既以论次其始末又将记邦人之言揭之碑碣以告后世焉其词曰政孰自本必图其纲摘隐鈎坚非政之良我有大柄匪震匪威彼侗弗昭发为神徵孰忸惰淫觌狂以嬉我拔其萌投以礼诗青领垂缕毙其故武移之如天子见斤斧凡此有为由莫非学我邦我庠自公爰作公伯新庠考度揆律挟桶跟超其徒坌出蓊然云兴後堂左室重栾藻题昔之圮垣鸢枭所嘷今也诵弦匪徒器之公教谆谆匪徒教之公先以身孰谓虎兕牙之以手为政之难扰虎何有不艰不疚唯公之厚其在庆历公官於此赫然有闻遂相天子以我之先以期尔后公惠我邦岂不既富浙水如泻青山之下蹟谁与论猗欤昔者
箫箫堂记
岸老琴於竹间鸟呶其上鱼裔其下竹间之风骹然鸣以相和少进焉则鸟?而去之鱼勅然逃于深渊向也惟草木之见今于然则予也向以予为草木也习之今也以予为非草木也跳焉予乐竹间之箫箫囊枕几而与居曾二物之寇哉顾?予之所乐何耶彼其一者以罗死於覆苓之【阙】一者以弋获於蘙弣之樊吾面目罗者也其起居弋者也彼安得不?吾之所同哉同于弋者鸟?之同於利者市人噪之所同者多其取敌亦厚矣子独不见泽朝之氛澒然一息而半楚国舒六之山皆膓然垂七日而後履其畔未尝辞于物也而物莫能形於其中彼又乌与为敌哉处乎物之所不求则深道乎人之所不袭则远贯竹而西俯而可渔者吾碕之以深阁拥木负荟据而可望者吾嶝之以远亭左吾庐右澶漾?若植【阙】者吾介之以箫箫之堂岸老奕於亭而木之影摇於罫弦於阁而水之声发於缑偃休於堂则若佩琅玕蘙雕鹬以閲桑林之奏以今古为一昔以昼夜为司爟前日鱼鸟之所乐余攘之以为已适而鱼鸟逐矣物之於人相为邹楚久矣方其木草茂畅兽蹄鸟蹟之道交於中国中国之民窟居悬釡而资鸟兽之余及其驱虎犀放龙蛇胥山林而童艺之丘陵为卭毕江湖为大罛而罥格之智殚焉故人之所弃鱼鸟之所牧鱼鸟之所乐人之所乐人之所弃也屑人之所弃而攘鱼鸟之所乐谬於人情吾自此远矣奚待瞷空谷弊车马之力伧囊矉目而较文跬之远哉岸老於比也峨而醉肃而兴曼然而咲客至则告之曰藋蔓猎子之缨蟪蛄之哄无以步齐夏归矣无庸摄车为也噫
随州法云禅院佛阁锺铭
天封大狐襄汉之胜粤浮图之宫独雄於东南法云院乃其岐出者元丰七年其徒庆琏师建佛阁於院之西壖栾栌三因重橑翼舒下俯阡陌中庐枕以轨锺方将剂金锡?良型以为欔拨怒之巨声求予以鸣其子予时谪东寓於是院覩其经始既斵不日则岌乎买汉矣曰伟哉为力乎来夫其合山川之美灵以成就官貌则其伟观巨丽不待召而有此无足窍者抑知夫锺之所寓夫道者乎夫锺者里居类处则以为发朝棷夜羣游族食之节其声有踈有数则心术寓焉其为法初曰速声四十九发以四十九功德拯三畏业次非速百四十声以百四十不共法为出世间因後经八万四千声普收八万四千尘劳极未来际或曰声之远闻者不过数里其久不过兼刻而曰拯三途出世间极未来际得非过欤是不然也有生之类迷丧本体奔趣流识妄现山川国邑空有美恶一切诸相相起为境则有大小远近多寡古今久速一切名色分量暌其完体惟照所对於是圣人以其不可思议神智力缘建立法明振提冥谬无穷方便遇事指途因此声根乃揭二炬初终则为久速之声有所拯者利於远有所待者利于久久速境也以幻境法顺接级缘中间久速皆非迥无可名不坏声尘直指非相羣相齐泯寂用遍含声体一贯非自耳得复何远近久速之有哉异斯道者乃其自障非法有妄也纵未能反源会体以力缘故亦获世报何也凡所谓三超六类下逮天地国邑草木虫豸之悉一出於有生之妄识以其雾篾颠愤之妄见尚能缔结宇宙沦翳实果外道幻法亦能上凌禅境下轫风持况不思议神智力缘之所建立者哉其为道也非可以理喻以言其为法如是而已者是之为铭铭曰
衆生法性无有边是故锺声无有边衆生法性无有量是故锺声无有量非声非闻离根境具千二百圆功德以此闻根妙法身普施十方作佛事第一速声四十九速拔二十沈沦苦初终後际一念空罪性如风如电火第二非速百四十显示诸佛不共门非速非久破二边语言不摄离名相八万四十经久声舒长为接未来际衆生不尽声不尽此声非断无?後我今开此观音门无凡圣情咸得入此声无碍遍河沙以河沙遍此声故即声即法即衆生更无衆生闻声者了知声相常寂灭惟一真心含法界锺铭
岁耦端蒙嘉月维正度物播财作是大羽不窕不蠡以茀永後
长兴集卷十二

[book_title]卷十三
钦定四库全书
长兴集卷十三
宋　沈括　撰
张中允墓志铭
君讳牧字养正其先河东人刘继元之亡河东乃来居澶州曾王父某王父某父皓至是始仕卒於东头供奉官君少强学为进士未达以父勲起为三班借职监澶州竹木务迁奉职监德州德平酒务以其素学不乐以武用自谒为苏州常熟主簿其後用师於夏州天下搔於兵复议益赋於五岭君时为广州西会尉谓使者言交州地非能饶也其大商贾胡赖以富者其根乃在异国知将困之彼则踔海而去昼夜万里广遂将不为州矣与其无事而失广州孰若捐尺寸之利为百姓计多也使者然其言为格其令去为万寿主簿於颍州以疾不行改郓州中都尉时盗频发有司数坐法去君尽择良兵授吏卒日夜督试为完其廪舍抚之有恩歆以重利而法其不恪者当日为贼乡道者皆反以其情告君于是羣偷十五相鈎以败岁击治且俘几二百人尝转运使过县君入谒语未交有贼牒至使者为之留馆君徵得其情夜半驰即其栖尽拘以归使者大喜于坐上其状迁秘书省校书郎知歙州休宁县休宁江南大邑其俗隂害贩狱自喜至吏不能治君能得其微情必抔其根柢而锄夷之其谋益不用皆去为善良而寺中以无事改太常寺太祝秩满签书资刑判官事又通判秀州代还以疾卒於京师年六十有八以子赠太子中允时景德元年契丹入遂城踰保轹定偾【阙】於唐河既僵而起东薄瀛冀鱼烂而南引军压河于是天子即师既而客战数不利虏势携骤请讲平乃使合门只候曹利用以王命诏之罢军时王钦若守大名以虏新得志未有败形疑其言无状遮利用未遣会围合不得出狄人请平者前后数曹诏谁可以使报者或言供奉府君忠毅可用即召与语人主【阙】然为感入辞手稚子以见曰以此累陛下臣不操质归死不复入白沟矣既遣上与其子金三百两使赐其家稚子则君也於是生九年矣府君既出为徼骑所掠将见窘乃呼告之以所以来之意骑乃引与俱得见主单于单于不任军事主断者乃其母萧帐军轩辕中呼府中入道两家语正欢赐饮食之皆良厚使以其意归报未至澧州会狄人谋袭我北寨北寨盖【阙】兵?也府君转出兵间闻其私乃夜驰至军下见督军周文质告之以其谋文质以告李继隆秦翰使谨备非常是时皇帝军河南二人者将水北军黎明虏果引兵走北寨不得入迎射其大帅挞览越于马下其衆奔乱自相笮与死兵者当上以其军已破易德也复使申前约诏有司岁给单于金缯良币直数十万为结懽府君为道诏书及所以遣曹太师利用意狄萧复喜曰天王不欺我可还将利用来吾与之卒计府君乃驰至大名而大名之围未解以奇计得入见曹太师携与俱出夜缒于壁外旦登巄?而望愕曰是蛰者安可入耶府君曰彼衆不吾备也吾已再出其间无畏为也遂与俱行见单于每萧褰其车以木横轭上为设其坐饮所与言意常在得关南之地二人者每刺拆其端竟取要领得其使与俱还道逢其别将有所驱虏者府君遮谓之曰单于与天子言不负约未有効先自见不信非使臣所望也于是乃还所俘数百人牛羊杂畜以千计既达行在当谒府君独以无籍不得见天子始时与曹太师俱出大名解鞍寝其上枕之以股曰与子为昆弟死生无相忘及是曹太师复使北而以府君为左侍禁罢之历数官皆外迁而曹太师已贵显用事府君未尝得入见至真宗封太山过濮州府君为州都监遂以说千乘舆上记其人曰汝尚复尔耶比吾还可即乘传来人谓府君自此且起行未至逆除华州都监竟卒于官转运使郡守相皆为追讼其功诏录其一子此君之所为得官者简劲以气节自喜善与人交家贫不事生业读书好为文章尤长于诗生平以此自始有集十卷始娶赵氏封蓬莱县君后娶韦氏今为长寿县君二子蒭刑部郎中秘阁校理荛三班奉职一女子适士人闻人寀八孙公履公益公震公贲公巽其二人皆稚八女子适殿中丞章元方太子中舍李稷试校书郎沈某苏州长洲主簿钱僧孺其四人未嫁曾孙男女七熙宁元年归公之丧于濮州之鄄城某月甲子襄事於陈台原之旧茔刑部君之嗣子也尝喟然谓某曰始时吾翁驰单车操两国从约出入幡幡死生间以侠自任可谓有劳矣其失势见轧于权幸及其身在时而不能以自明此其卒也妇弱子幼不知志其室此先大夫生平泣血以惜者也今公复亡矣予可不勤於志耶其列於家牒可以考信于耳目者子能为我书而纳诸其圹使死者有知尚克有伸於地下也某始闻其以义自奋壮士也卒以不见知於人穷死小官初若可疑退而考诸国史而信是可悲也哉虽然微公言固将请而铭之金石观二人相要於矢石之间及其处成功爵位不啻相去若燕楚方事未冷而名已几于晦灭尚欲以取舍是非一证于书传而区区求古人於功名之际者何哉铭曰维昔燕戎啮疆构阻吏陊不纲函暴我圉虎臣奏功帝不时歆彼刘我邦不报以淫六师殷作戾于澶渊伏马包兵羞有豆笾谔谔张君往泣疆事逷震其心【阙】殻请吏什伍后先系踵交臂既庭不宁民用匪疚士饁在原马莝在厩黍稷【阙】贸疆邑如绣邦人来歌携挈子妇彼喋嗫者阻以为庸刮骨锄根断其语踪天厚公祉多令孙子勉勉中允有嘉维嗣车不下骖靡职不试翘翘自揭谓宜多媚谁啬公者不遐以逝熙宁之元阳月维糓有翩斯旟言阻于濮帝丘维宇楚宫在户我卜其藏作是吉土牲箕硕良乃事敏克宠我后人世昌令德
开封府推官金部员外郎刘志铭
公讳黄中字师厚河中人也其先汉安平厘侯习之後世家于安平曾王父节王父赠司空延始徙居于蒲父绅赠左骁卫将军公明悟有志行其为儿童则知诵书学通经史尤长於议论伯兄综为枢密直学士以?补将作监主簿五迁为太子中舍奉朝请又三迁为尚书员外郎历虞部金部二曹陞朝散大夫勲上轻车都尉初任许州单镇次吉州皆以监酒税有羡课用知秀州嘉兴县事秀为道冲而嘉兴居州治下为剧邑常得有才令则为之初治公从容燕【阙】谈客满坐若无事於县者而职事无所不修去知楚州盐城县县依海多盗贼公为设科禁要为不可犯有奸必知其状索之亦未尝不得盗以此皆去不入其境县之北有盐官其卤田及薪菜之地岁漫衍稍吞啮其傍民田盐官转运使职也有司畏使者不敢何问公以其侵污将无已时悉为鈎考图劵按之以法而表定其经界使者果大怒切上令已下使亟还盐官地无令盐工久失职公力持之亦不为变至今赖以为法迁通判明州是时岁饥公为经略公私得粟万余斛赈给之民不以为扰而所沾给者皆自以得更生州虽旧有学官而学政久不举公为辟其故宫斋庐讲舍无不备善严壮应法自是就学而以文行超者相属于时以选知楚州未知改知真州真楚皆要州朝廷尝以择守为重而真阻大江敖仓舟檝之所凑者於东南为盛其俗少土着以操舟通贾卖为业宿奸巨猾亦往往藏其间有迫人之危以取货于大江风涛之间及挟奸以相訾笮欺罔於市井闾里者公悉能鈎察其情果于击断大者至于流徙而无所假借郡居四方之会宾客之至者相衔于道向之为州者一切皆尽其欢迎劳承称以毁誉为轻重及公至是则悉力于州事往还宴见宾主才足以交欢成礼而已人亦莫得以议而州以治闻按察使上其状召还为羣牧判官迁开封府推官所至有善蹟士大夫交誉之未几以疾终年甫五十公在家孝谨晩事继母能尽其养而亲戚乐其仁轻施与未尝问家之有无为治严察敢为而卒归之於仁厚尝以谓法律者死生祸福之所系尤尽心焉前後平寃狱赖公以脱於死者十余人大臣屡荐其器能未及用不幸早卒时庆历八年三月某甲子也夫人盛氏雅有贤行治其家有法度封永城县君後公二十年卒以熙宁元年某月某日合葬于扬州江都县之某原二子珵太子中舍璪泉州清溪令二女子适大理评事盛观仲赞善大夫盛仲孙五孙汴济溱汉沆铭曰绥下以德公也则仁刑不贳奸公也则察彼观谓然公也一节位不究才寿不终位百年中身何急而逝蜀江在上有衍邗水公即新宫万世于此
太康县君商氏墓志铭【并叙】
太康县君商氏尚书郎中刘君讳允之嫔比部员外郎余庆其考也家于营丘禄于朝者不旷于世夫人为儿童已能自异于人孝父母才于女子之事皆天性无所勉强既嫁为人深闲不嗜嬉笑缝纫燔事舅姑惟其所任不缩以为难孝子孙先之以孝睦子其庶犹的也字其父如其母妾御无所忌暴而甚约于为家惟其时事有所羞于宾客则悉其有无以身佐之饔尝往省其姑寿昌君骤遇其疾及江风不可济夫人强行之涉人以禁告夫人曰然我固知之吾姑之疾暴不可待矣不有鬼神其将忍吾耶中济舟危覆者数榜者僵墨失气坠其所操夫人徐视之色无异常日善柔人也于此人乃大伏其义更严畏之初封寿安县君太康改命也熙宁二年九月庚寅夫人之年七十有四以考终某月甲子从先大夫之兆以葬于扬州广陵之顔原子男五人阶仲同年进士为着作佐郎侃汝州司法参军佐传皆应州举四女子皆已嫁供奉官高士言通州司法参军张大理寺丞盛考甫内殿崇班盛樊仲其婿也铭曰司徒命虞始启元字世硕其光蹶宋为啇柔嘉夫人胄自青土谁蕃其家父母皇祖遗此后人令吉且妇涖燔佐餕躬荐其劳元夫是承子秩于朝令名未归囊诏以櫜夫大云徂斩焉见毁后公几何亦弃孙子岁旅大辰堋于新里有濯其北蜀冈靡靡无悔无怼神祚伊祉表有行梓俯则邗水于幽斯铭以谂来裔
长兴集卷十三

[book_title]卷十四
钦定四库全书
长兴集卷十四
宋　沈括　撰
故夏侯夫人墓志铭
夫人青州临淄人大理寺丞夏侯君纲之子处士吴郡许君洸之夫人其为儿时已自有立如成人父母常奇之以嫁贤夫会许君客青州以为其才可依以夫人归之生佺朝寛甯寔四男子大理评事丁伦士人传肱吴纯司方景钱中复钱大受传惇李师温郑中立之妻九女子某于夫人为甥少长见其装饰举动如一深沈寡言笑事舅姑无所爱靳而仁其家大小宜之方舅氏在微约穷匮之时夫人身佐其为家仰俯有无虽衣裘簪珥未尝趣时之好恶而发取一物中年乃至有美田以食有广厦以居为富家久之既处士卒尽推其畜藏劵质呼诸子而告之曰而翁好学为善足以遗而曹此可以为养吾闭口矣或以家事问之终不一应曰吾老婺妇知教养诸子与诸孙俟死而已无以吾告也後其家复贫卖屋以为食夫人所居虽甚卑而用或不给晏然不问也年六十有九熙宁二年十一月甲申以疾终明年十一月丙申即苏州之吴县以葬有孙十九资深最知名曾孙男子一诸孤使来敦名以葬某既为之铭泣以致使者曰某之诸舅惟夫夫最後亡母之晜弟尽矣使斯铭不予之悲其有穷耶哀哉往矣铭曰
昔我舅氏初在隐约惟夫人居同忧共乐夫人始来载室以车比其中年有【阙】在庙有旨在庐孙子媚好晨经暮书下逮御人妾女乘夫夫人抚人纯有法则初终一心靡不夷直山曰天平里曰至德云谁之从皇辟惟特有相维其肇此幽穸
淳于氏墓志铭
虞部员外郎蓬莱王君世昌早丧其室既除合其【阙】戚而燕曰嫔氏不获执登俎以为昆弟忧仲氏柔良甚才使因其兄以有吾家何如於是醴宾而谋诸王氏宗老用弊於寝咸曰其良无卜而宜夫人归王氏五就馆而四生男子曰子琦子渊子京子韶皆以儒进并时为京官御史自见於世一女子嫁士人淳于通王氏既大盖夫人姓淳于氏其先有齐大夫髠以诡滑显名诸侯世为齐人其後有淳于某为某官盖生夫人夫人为儿时已孤依世母长能母事之终其身为家而长少怀相事而宗族亲大夫卒夫人经理其家内外翕和丧祭孔偕晩乃得子不以爱故?其矜严羞宾馔友身相饎?故诸子卒用有立尝遇穷嫠於道立交与言即解所爱万泉臂环賙之人以为女子之难末年诸孙男女三十有三人时节并见髫鬟肩差从其妇子前摈後扶随有襁携号为盛家夫人年若干以卒若干年以葬某郡某原其墓先大夫王君从其子之友沈某其铭铭曰
诸母维母大夫维士有礼有则莫不受祉来翔一身蕃有孙子或緌其冠或襁或携云来自初无毁无疵为母为妻寿考令仪维子之友实仕同时知我谓予宣钧勿辞揭行有诔系此硕诗
蔡孝廉母胡氏墓志铭
楚之君子蔡祥有母之丧哭於郊三年而後入既除以其自为石书志於墓者墨以来乞铭於钱塘沈某曰诸孤不获事母不敢以莫之志也惟祸灾之不期惧不能丧以陨弃其虞事不得走梁走越而谋之今则幸能身造以请母之行暴於是矣惟所取而与之铭致其墨以哭某与蔡君游不可以铭之辞出吊且诔曰夫人姓胡氏楚人父宿有乡里行称为长者夫人年十有六而归其君子讳某官卒某郡某官夫人为家而夫不忧也有姑则继也及蔡氏之叔母皆刻严难为下惟夫人觞之曰乐衣之曰吉蔡氏女子子夫人为其继母抚之均一嫁之则甚贿曰我非为嫌也不使其有憾以伤为子之行则吾爱之而已其稚娣与其良皆卒嫠妾衆不能保其孤夫人收之有恩御其下无所假借不避怨仇者以诸子诸子依夫人卒皆能世而未尝以言也既孀乃委事其妇好佛言【阙】其生平所乐而学之至能忘喜愠视生事泊如卧而不梦者十有七年以卒治平四年十一月丙戌也享年六十有一其孤曰初祥襗祹初已仕为许州长葛主簿女子嫁三诏廉同徐赓廉同进士释褐而死一女子未嫁孙男子十女子八曾孙男女七其始终如是是之为铭铭曰
生以其养死以其葬以礼始卒孰为无相子啐於左孙彻於右岁时不衍是谓有後
故长安县太君高氏墓志铭【并序】
夫人姓高氏其先以官显於江南李氏归欵乃始徙居毗陵皇父讳禹锡尝为无为军推官与同时为吏巢县主簿睢阳张君孝友相善欢甚尝於座属张君曰始吾与子同年进士而又偕仕一郡出相辈居相闻吾心莫予宜者吾三女子所锺独在其稚也技能性好皆莫如稚子吾怜之不能轻属人吾为君之子德可嫁无恨也主簿始固已义高君顾未有为高君欢者於是二家卒相与为婚姻明年夫人归张氏纳之巢则今殿中丞赠虞部员外郎处约其夫也夫人性修谨慈顺舅姑乐得以为归妇不以家之有无易其心常约身勤事人爱惮之小大率教鱼鱼申申皆为令家殿中丞预朝请夫人格当封诏以为万寿县君久之殿中丞卒夫人丧之如礼教子弟以清白卒其子以善闻嘉佑七年用子?进封长安县太君夫人盖老矣而缝纫祭享之事不废於身行年七十有七治平二年五月丙寅终于扬州军慕子国子博士慎言之官九月某甲子从大夫虞部之葬於广陵之顔原夫人二子其一人早世无爵位某仲子博士慎言也一女子嫁士人郑琪三孙义仲南仲和仲五女孙皆尚幼铭曰
夫人之先孔硕有家祖烈考材诞载厥华以有夫人克自中世归宜其良乃孙及子率礼自躬仁家慎祀不以祸轹不以毁终於何万年有猎其封
同提点广南东路刑狱公事文思副使兼御史大夫赵君墓志铭
熙宁元年广南东路同提点刑狱缺文思副使知廉州赵赵某有治状即以命之人闻其治廉誉甚高喜相戒曰若尝知有赵康州乎视万人贼若孺子持折箠笞唾之且死犹刈旗杀士今其弟又贤庸易知耶弩力无为不义君即其官未几感厉病且革愿还印契归死中国书未报卒雄州明年丧还广陵遂堋焉君之先砀郡城武人曾祖晟以子为枢密副使赠太师至大父赠光禄少卿和始徙居楚州之山阳赠尚书比部郎中约言君之考也君讳师望字公弼以?补三班奉职当授使枢密为请善地上曰佗日某未尝有请必优之以为右班殿直合门祗候辞职不敢拜六迁为庆州业乐寨主寨人多羌胡狎吏喜讼有罪常迂文申之使入羊马自解独君持法不少贳而治雅有恩故讼为哀息镇戎军守相刘贻孙讨叛羌火虏怅慢其地虏空寨出战君为其驻泊兵马都摄西路巡检军彭阳方与客饮闻变勒兵从坐起不告其家妻子驰泣邀与之言径出不顾身陷阵奋击虏即解去迁淮南东路驻泊都监用执政荐擢仪渭路渭无军政将吏废法恶君之异已欲去之以罪顾无可以挂吏者独诋其不习边人情斤徙江南东路明其被诬者羣上乃起知廉州州有珠贡岁发民沈海取珠珠有时不至州县课督惨刻民有自相儥卖或为盗山泽间君至闻之曰是刺史罪也即日皆解纵慰遣使之还业而上书自言明年珠乃大息过於异时人怪之以为获嘉瑞尝諠言交址入寇列郡皆闭城告变京师君逆策其不然隂部勒将卒日开壁纵饮使者按督军兴以廉为有备及有诏根治飞语而廉独无痕蹟可议朝廷始高其能甫用之会不幸君性简介少屈于人好书传律令生平所知表论其才皆一时名卿显人故事当迁官必从有司自言以是君曾十年不迁其子以?补三班而悉教之学问卒皆为进士曰岘曰靓其三子方幼未命曰觉览寛夫人山阳王氏灵山令颐之息职方郎中柄之孙邑封秀容郡君先君两月卒合葬江都县之东宁乡原居之寿五十有四君之卒熙宁元年十月乙巳君之葬三年十月丙寅也铭曰
赵世其居自臯狼羸中跳土汾漳後支播流颠厥常或泳於渊或天翔大夫疏原启芒砀承家世修揭自强珥缨挿简营肆方彼嘉无相逢天戕大江斯濒掎崇岗甓涂固完灵所藏我铭无穷柄幽光
席氏墓志铭
夫人毗陵袁氏处士良之妻同郡席氏佐之女大父翊曾大父循子男四人默照煦烈三女子皆早世夫人归袁氏五十有五年年七十有六以卒治平元年予为掾淮南有吊於北州过扬者皆重客疑必有贵者丧已而使来告哀求文铭其葬则予友人毗陵袁君思正之亲席夫人也予既善思正宜其知其母夫人之贤为可信於後遂考次其行而叙之曰夫人谦谨和柔天性甚顺於为善常乐听人之讲学又能以教其不率者由是席氏在州为大家凡百余人皆能使之爱巳由已而有善既归氏之家与席相若而处之如其家是时处士之大母有疾喜【阙】衆人严之弗敢亲夫人独常尽其欢终身如一日姑又老而夫人之得其心如祖姑而加戚焉为之致医药饮食祭祷所以为养者无所不至袁君有所施与於人尝推其後惟恐其不得为也孤女赖以嫁者七人以此屡至於困而行之自若至思正中进士甲科贤有名于时而夫人初若未闻之者其能取舍於事如此思正为高邮军司理以狱用而夫人雅不喜笞辱人思正尤以此治狱常主於情而不负胜以法也日与其弟三人者承觞运履晏晏愉愉环嬉於前夫人康宁寿考克有终养卒之日思正贫至不能举丧高邮之大夫皆争出力葬之葬已而皆谢弗取船载丧以归葬於无锡之某原思正夫人子默也铭曰
舒余偃衍蔚而岗者夫人之藏兮匿耀含微不愆有承後则有昌兮华晔晔者其本丸丸其德不瑕以有後昆
故尚书水部郎中致仕孙君墓志铭
孙氏之先陈桓子无宇之子书为齐大夫伐莒有功景公赐之乐安姓孙氏书之孙武膑皆以用兵显名诸侯三十余世至君之曾祖崇生赠工部尚书朓朓之子曰冕为礼部郎中直史馆有名雍熙咸平间君讳龙舒字士云以五品子补斋郎历江州德化主簿永康军青城尉睦州录事参军监杭州江涨桥酒税知温州平阳县知循州通判楚同郓三州又除知简州不行自大理丞五迁为驾部员外郎分司南京君性和易与人交必自倾尽而内刚不为苟利有所见明必逡巡退让以尽衆人之议然卒亦莫能过也少时尝与晜弟分财至不持一钱归浩然自以为满意得倦不问所散有余则为酒者终日与客饮欣然忘【阙】日子孙患不为善人而不患不富也故人雅相善有後贵为宰相者在朝廷门未尝有其蹟至其罢去则先往见之循州故蛮夷地无学者君为之筑宫延经师使州子弟从之游久之循之俗遂变而循之有学者自君始既分司归曰使吾有一子仕则吾老矣後二年子路进士登科为徐州彭城主簿其年君以见官致仕又二年【阙】宁元年十二月八日以疾卒彭城年六十有一四年某月某日归君之丧於杭州即夫人顺昌县君郎氏之柩而合葬焉四男子曰路晤儒吁二女子嫁太常博士葛汝平士人刁玣孙四人其一男子也曰惠卿铭曰
内柔不支外刚不驰孰不有施君施则宜少事令绩老事令归匪迎匪随我谋孔时越山如堵仇水之阻我畴其固万世之怙
长兴集卷十四
[集部,别集类,北宋建隆至靖康,长兴集]

[book_title]卷十五
钦定四库全书
长兴集卷十五
宋　沈括　撰
虞部员外郎许君墓志铭
君之先曰许姜国於荆鄙荆人墟其社去为许氏且千年矣仕为常熟令家于吴曰延祚其子赠光禄卿曰仲庄生君之考赠礼部尚书曰试礼部有高行名盛於雍熙咸平间其族人多微至得任子弟礼部舍其子弗官而官其族人者八九既而捐馆第则子盖正夫也朝禄其孤补将作主部五迁比部员外郎更七官为州守以卒呜呼许君也君讳正字茂中夷畅谦仁人未尝见其愠信丰如臯再为县主簿含山保昌襄阳三为县令末守横蒙二州为政寛不简不为炳炳以市名所居人爱之不忍其去踰岭航江缆于湓浦得疾疽癈於指且病呼吏卒而告之曰吾疾殆困汝可从此还无以吾家为也衆为之泣是日卒於舟年五十有九初君之籍未应补州而横州方择吏吏多弗称资君以往属治平【阙】郎政故事得自择使入贺君以其子遘行其守蒙也又使其子适贺熙宁由是君之二子皆补吏矣始礼部捐其室子之稍以与族人逮君之身而二子之命来归之岂非天欤配马氏先君卒五子遘江宁府溧阳尉丧踰年以毁卒适舒州太和主簿曰远与其二女皆稚某於君诸舅之子也雅知君宜为之铭铭曰
有坂之墟兮可坎而宫灵将下之兮我占既从命之不淑兮宁丁自躬子若孙兮於兹令终钦钦考材兮孔完既攻万世是图兮匪威之逢
赠屯田员外郎叶君墓志铭
处士叶君讳某字明远其皇祖讳略自金陵徙家延平其子曰仁昶君之考也君昆弟九人与居艰难困苦弊衾糗食率其羣弟以事其亲以至于有家其父母则曰吾所以成吾家者以有是子也其弟则曰吾所以立吾身者以有是兄也君之事父母惟其所求无不厌其欲而兄弟乐爱之志于乡人莫不以为有德盖其天性诚笃顺悌有不学问而能者其为家严恪常若有所待族人子弟有得于外虽饮食细物必问其从来与之交游皆一时端人至於行义不饬者虽势不得不见以其去必使取所坐榻涤之曰此非吾设榻之意也日晏坐於门视鳏寡负版之不售者必使厚其直以取之乡人之贫嬴艰急尝于君乎取赢而不以为厌也三男子曰棐恭棐迪棐忱庆历六年十一月甲子君以疾卒年五十有五而棐恭以进士起家为都官员外郎四赠君屯田员外郎夫人【阙】氏再封寿昌福清二县太君後君几年卒三女子嫁士人黄昌龄管道梅州司理参军陈臯谟诸孙七人曰云云君之才学无所施当世然予与君之子与孙游其?模风蹟予有以知其才盖不仕仕且有所施而名随之世之论士者必求之於事业与名呜呼是果可以知士乎否耶铭曰
仁其所亲惠於令人惟克是图匪暴匪闻颐丘有威松栢之下无跞其藏後有大者
宋故桐庐县尉杜君墓志铭
某往时借居苏州辰朝天灵甚有大夫入门径升堂语揖轩然儒者也苍头奴携一樽酒置榻上出大杯引酌淋漓满前时起以杯属予予不能酒默对之坐语落落可听俄醉烂然自引去莫知其谁後尝以问人曰此必杜君昌期也其後二十年某过苏州外昆弟方奇袖出一卷书奇之友杜桐庐有才不遇卒兄为我铭其墓使不复悲其死死且有传也某发卷识其名曰嘻吾故人也持来与子铭君字信臣越州山隂人大理寺丞彚征之曾孙太常奉礼郎克慧之孙於潜令虚巳之子少孤无以养其母从祖父承相岐国正献公表以为太庙齐郎出补劒浦东阳乌江三县尉或久或不久皆有能名末为桐庐尉未行卒于家君自补吏益不饮酒敦节行好赋诗未尝娶妻而有子未仕有女未嫁君卒一年子孝孙举其考之丧葬於苏州原曰射清乡曰彭华县曰长洲日月熙宁四年二月甲子也铭曰
少也似不羁壮也能思去之二十年三仕而三归延不延命也呜呼杜君可以无悲
万年县君许氏夫人墓志铭
夫人吴郡许氏兵部郎中式之子归职方员外郎孙君淮卦万年县君职方卒夫人尸其家十有七年年七十有二以卒兵部某之舅氏也每过高邮则拜夫人於其庐比又过之则夫人之髪粲然老矣治其家鞠其子孙人不忍其劳夫人处之甚安有亲者至则出其妇子罗拜其前拥婴提稚升降劝劳莫不呴然有恩踧然有礼呜呼善人哉夫人之子五人皆非其出子爱之人之子或不若也而又爱其母若与之为妇姒族人之贫者赖夫人以食女子之孤者赖夫人以嫁用是至于甚贫乡人有为吏将罹于法夫人犹能出力以解其赇吏以是得生夫人退而视其槖则枵然悬矣夫人雅好事佛有所祈辄若有物告之其意其事怪邦人往往能言之其行足以有所感且然欤子曰珙瓘皆早世珙尝仕矣终於真州之杨子尉今学於家者曰璹曰瑑孙六男子其三名曰钺铎釿熙宁六年十一月甲子将葬夫人於扬州江都之顔村使人走京师来求铭会某领使过高邮临夫人之丧吊其孤而为之铭铭曰
若子吾子若母吾妇其情则然初无去取曰东其居西顾惟庐匪斯时之良万岁是图
宗室故赠同州观察使冯翊侯墓志铭奉勅撰
君讳叔藻字景文普州防御使克继之子武信军节度使循国公承庆之孙高密郡王德恭之曾孙景佑五年以宗子补【阙】内率府副率历右监门卫率右千牛卫将军右监门卫右武卫大将军嘉州刺史右羽林大将军陵州团练使州废更祈州团练使熙宁七年二月辛巳以疾卒赠同州观察使冯翊侯君柔友善与人居所居必得英才通乐律喜为歌诗有集十卷传其家陵州废君方疾喟然叹曰吾弟叔蕃为集州州使废而吾之弟卒吾其死於是乎後数日果卒夫人向氏永乐县君子男四人曰动之葵之皆卒释之右监门率府率禄之三班奉职二女子未嫁以熙宁八年十月巳酉归葬汝州梁县秦悼王之兆铭曰
谓宜寿考孰靳其与匪延斯延不既有子下宅维居汝坟之祖炳铭幽墟万世其初
宗室故深州防御使饶阳侯克巳妻长宁县君武氏墓志铭奉勅撰
夫人故宗室深州防御使饶阳侯克己之妻姓武氏封长宁县君饶阳侯好学早卒于是夫人之齿尚少歛其夫之遗藁櫜之以告其子曰此汝父以遗汝者使儿曹为善人吾可以无憾矣久之子叔韶裒叔皆以经术词业试有司优第越迁环卫帅领宗室以为荣未几诸子相继即世夫人皆老矣抚诸孙劬然有恩以熙宁八年二月乙丑卒於家年七十有二冬十月巳酉归葬於汝州梁县秦悼王之兆夫人性刚严其归也其夫以为宜而舅姑以为有礼子男四人曰叔韶赠镇东军节度观察留後会稽郡公叔旷赠右监门卫大将军叔裒赠天平君节度观察留後东平郡公其一子早卒女五人其婿曰右班殿直郑从冀供备库副使李应之右班殿直白永清内殿承制王禹锡右侍禁王伯玉诸孙男子七曰化之右内率府率命之赠右屯卫大将军皆早卒检之右武卫大将军宾州刺史深之右监门卫大将军之右千牛卫将军致之右千牛卫将军肃之右班殿直曾孙男子六曰公卲右千牛卫将军公餗右内率府副率公卨右监门率府率公缅右内率府副率公着公彦皆三班奉职铭曰
华晔晔者其本丸丸善於何观观子则然孰匪尔有既臧以寿作於新宫以燕尔後
宗室故赠?州观察使南康侯墓志铭奉勅撰
公讳克凝字希政熙宁八年闰四月公以疾闻甲午卒诏以?州观察使南康侯告于第冬十月己酉归公之丧於汝州从秦悼王之兆以葬凡传于葬者率命于有司而诏侍臣以铭其藏臣某谨按南康侯故?州观察使南康侯承睦之子广陵郡德雍之孙秦悼王廷美之曾孙景佑元年以宗室子补右班殿直久之历诸卫率府副率迁右监门卫将军右领军卫大将军右骁卫大将军德州刺史右龙武军大将军保州团练使以卒公先南康侯之子衆子其卒也赠子以其考之官与其邑爵以宠荣之公谨约好礼能诵记多识朝廷官府之仪物至于有事于宗庙朝廷必先衆人以往而身之所造者未尝以一日废也故其昆弟戚属莫不知爱之而严惮也夫人安平县君张氏子男二人曰叔澹右武卫大将军贵州刺史叔晰右监门卫大将军女一人右班殿直李山甫之妻寿安县君先公以卒孙男子五人右监门率府率下之右内率府副率隋之三班奉职明之德之其一人与女子四人尚稚铭曰
克永绍绪孔令有誉我图尔家作尔旧宇枌檟其旅子孙伊祜匪斯时之良万世之固
宗室右龙武军大将军莱州团练使克懋妻安寿县君武氏墓志铭奉勅撰
夫人姓武氏宗室右龙武军大将军莱州团练使克懋之妻封安寿县君熙宁六年十月十五日卒年五十有五以八年十月己酉归葬於汝州梁县秦悼王之兆夫人慈顺勤睦家人宜之子三人曰叔颇右羽林大将军蓬州团练使叔纥右武卫大将军康州刺史叔邯右千牛卫将军女子二人嫁左侍禁焦公叔三班奉职胡天常铭曰
甓涂固完兮灵将下此以安兮有衍斯原荆樲维藩兮呜呼有灵尚宅於兹
长兴集卷十五

[book_title]卷十六
钦定四库全书
长兴集卷十六
宋　沈括　撰
文思副使张君墓志铭
君讳克俭字约之其先无棣人徙居京师者三世曾王父赠左千牛卫大将军寛王父赠张德军节度使凝父左藏库使以君赠左羽林军大将军昭信军以?补三班奉职九迁为文思副使历开封府阳武县巡埽巡辖环庆二州马递铺并州天门关凤翔府秦州滔山寨三为兵马监押秦用西路沿边巡检湟中诸羌扰边君独摧锋先登功居多擢知宁化永静军赵州归卒於京师君少拳勇善骑射知书荐之朝廷者多当世名卿大夫君初得任子舍其子弗官而官其兄之孤其在永静逢河决且冒城郭君与县令张颂出没决间蒙大险排水土以拯塾溺不火食者三日事平悉推其劳於颂颂用是迁秩而君未尝与人言也不?其所爱推己之善以善人皆甚难之行则君之性术概可见矣晩节喜佛学尝端居燕坐盖若无心於世者一日谓其孥曰我将逝矣则莫之信也少日复谓其孥曰门有呼者趣往听之为谁其孥之乎门比反於室则君盖卒矣年五十有七卒之日熙宁六年三月丙午也夫人胡氏封安定县君後君之卒二年岁十有一月庚申夫人之齿五十有三以疾捐其家明年正月辛酉合葬于祥符县之八角原子玠早世宿琰皆左班殿直宏蜜皆三班借职实完学於其家女子之嫁者三人其婿曰颍州团练推官杨镶左侍禁姚舜举太庙齐郎晏时一女子与孙元礼元宾元老一女孙皆尚幼铭曰
裒其难善则推之夫也则仁兮孰靳其私位不显其显显惟义兮孰有能是而不吾憾兮
大理评事司农寺主簿贾君墓志铭
君讳士彦字升之邓州穰人御史中丞赠礼部侍郎黯之子以?补秘书省正字三迁为大理评事始礼部疾革自为奏论时政得失而卒不及其私天子哀之诏禄其嗣子君按籍当迁而推以与其叔父以是拜官而君免丧起监邓州酒务大臣有荐君者君时已知名代还留三司编理案籍会狱官缺君摄事治有能名擢摄审刑详议数月法有不能决者君为发明之义以见为法之意囚坐流死得传轻议者十余辈方朝廷以义制法令四方报谳其所开阖施舍皆关治体天下始知法令政教相与为本末而学者无二道君谓其法当传後宜属有司次集以为新格朝廷用其言为置官司领之以亲老求还山南改京西南路提点刑狱司检法州县无淹狱官府无废事久之司农召为主簿未领以疾不幸君性博寛好学问强记无所疑於物其与人交柔易人也至于操事论则凛然强者为之下惜其才未见於用而遂卒卒之日熙宁八年十二月乙未明年某月某甲子夫人吕氏携其孤葬君于穰之【阙】军原其孤曰于是生五年矣予与君游雅知君而又感君之不幸为之耒而且着之铭铭曰
来之日未形逝之日未可求则夭讵非修耶达匪我有穷无伤其仁则屈讵非伸耶穰之山有乔斯宫穰之水滥可游匪骞匪兢我龟是谋
尚书职方郎中通判西京留守司兼畿内监牧劝农事专切提举西京内园司园课等事上护军赐绯鱼袋杨君墓志铭
君讳构字起宗其先华隂人汉太尉杨震葬华隂其後子孙传其谱为最君之先在其籍中曾王父某赠刑部员外郎郁始捷居郑之荥阳至君乃复来居【阙】州王父右谏议大夫赠礼部尚书覃父司农少卿赠司农卿文友君始以?补官举进士为永州推官权淮南节度掌书记知杭州临安县事监在京翅院坐法诵监淄州酒秘有司言其过薄不当治复起知衢州江山县未行大臣有荐君者留编枢密院文字出通判扬州以亲丧去复通判明州江宁河南府未之河南而卒其为临安也以着作佐郎六迁为职方郎中君好学善属文日诵数千言事继母以孝闻所至其职以不废民乐其政而利其所兴尤笃意於学者所至必兴建学舍为事士以此多从之游在明州筑钱湖储水数千顷以救凶旱而名不以为劳太守死家远贫无以归君与之俸租数百斛不足则又发其囊禇以继之族人之丧不能举而君与之襄事者十余人君格当为州以母故江宁河南皆其自请知本爱人厚於其亲而不昵於货利士至于此盖可以无憾矣熙宁六年十一月朢日君过故人僧法云与之论死生变故之情喟然有所感曰吾其死乎於座为吾言请以自见意若知其有所往者人盖未之信也明日过州守饭暮归拜其亲召其子若孙而告之以疾伛然若将降榻则盖已逝矣年五十有八娶高氏封金华县君子男五人曰持楚州宝应县主簿曰瓌颍州团练推官知襄州中庐县曰光州司理参军瑁琛皆世其学女子嫁封州军事推官郑夷甫二女子尚稚后某年将葬君於苏吴县长洲乡黄村善坞其孤使来谋铭君之亲某之姊也方哀君之不幸而又感君之有以成其终也是以为铭铭曰
曷之夹兮则未始以往也为飘风为断荄似寓而非寓者欤曷之往兮则未始至也孰丧孰取似寤而非寤者欤子既知其往矣抑又知夫或莫之往者欤是疆是亩荆樲惟旅孔作既固子孙之祜
故信阳军罗山县令陈君墓志铭
君讳经字公适其先平原厌次人曾王父尧王父象之始徙居海州世治经为儒者君之考尚以家学进终驾部员外郎君少好学能属文以进士起家为蕲州广济主簿民有犯法坐死者狱已上府属君摄令以其情应谳谒守为理其死州从之得减死论囚亦自不知所以得免者人以此称君恤亲丧去丧除为真州六合主簿真大邑多强宗挟吏势市权养客令以下为其俯仰君适到有吏慢诟於县门之下君欲惨治之或以其过薄君争以为民敢懻忮视其长上职根吏以为奸今法不行於吏而独怪民不畏法无义于是系治踰月刑而后徇于市横?为之缩气会泗州盱眙令以疲不职废本部择可任剧者以君行而盱眙以治闻狱有久不核者君得其欺?以示之皆惮服无敢不情州部官长交荐君稍迁信阳军罗山令乃开馆延四方学者与之讲学清谈终日及殿课吏状而罗山复在最格居无几以疾卒于其官享年四十君学人也于先王之业无所不说其为人仁而才居家得乡人之欢姻族益亲仕于邦则当剧处繁能以多为约人信赖之寿不中身位不出吏部选方其无事亦无以发君之才且仁人之所以祈君者于君也何憾焉夫人徐氏生四男子曰宷宇察宰皆学于乡先生察为宣德郎知湖州乌程县事宰与宾兴乡人贤之熙宁四年举君之丧卜于朐山之隂以葬属余为之铭余方病弥旬不及君之成事於是徐夫人之祔也乃卒铭焉某与乌程同年进士乌程允笃君子也与余雅善得子如乌程宜且不朽余则铭夫藏耳乎铭曰
有丘如廪有山如朐赋兹惠人作是吉居彼强而落曾谓弗沟纯莫予疵岂不令寿宅物惟夥宅卜伊祜匪骞斯威信淑有後
定国军节度观察留後光禄大夫检校工部尚书使持节同州刺吏兼御史大夫知青州兼管内堤堰桥道劝农使充京东东路安抚使兼本州兵马都总管上柱国河间郡开国食邑一千一百户食实封二百户赠侍中向公墓志铭
向为邑於夏商之世国于东方者太岳之後羣姜世为诸侯踰济而南邑于龙亢之墟别而宋游者其子孙为向氏公讳经字审理世居京师赠太师尚书令兼中书令曹国公瑀之曾孙尚书左仆射兼门下侍郎同中书门下评章事赠太师尚书令兼中书令唐国文简公敏中之孙驾员外郎赠尚书令傅亮之子而今皇后之之父母晋国夫人吴氏燕国长公主之子景佑二年以晋国请补试秘书省校书郎後八年魏国大长公主表授秘书省正字八迁为虞部员外治平三年上在藩纳后於颍宫越迁庄宅使晋国夫人丧去官服除即旧官拜嘉州团练使改光州迁潍州防御使明州观察使侍祠南郊拜定国军节度观察留後累加光禄大夫上柱国食河间侯千一百户实封二百户历监在京都茶库布库京南榷货务知越川山隂青州千乘县时晋国已老青州负海霾雨凊湿变发不常而县令常出按事不便於养求还京师诏听解千乘还岁余复起勾当在京抽税竹木务熙宁元年提举集禧观明年出知陈州始到亲閲系囚察其间有寃者取其械着他囚曰此宜死而吏乃欲慢谩杀无罪乎立改系穷治寃者获申而使者自以为无恨未数月狱已具死得传生议者三人西华令掠囚死累中後数更验治皆信以为无他公一见得其诈敇吏收令一府皆缩气莫敢欺是时朝廷方新法度以事责吏而吏或不称公以谓京师法令之所出而三辅肘腋相维持首宜行天下法不可以他郡自比率其僚属日夜攻讲考论凡诏令至州者即推明施下民便公之令而州以大治岁大雪公将弛公私僦钱以寛贫民有司持文以为不可公曰是固吾责也然上使我守陈陈之民穷且死独非我责欤顾事有後先缓急守自为之不尔累也故事方镇别给库钱飨军不隶州府自以亲吏领之岁杪上计则入其余公斥库钱付之主藏给州府之费有余则归之有司至还不持一钱归罢陈更蔡州又易河阳时旱蝗人多饿而州粟少不足徧饷公乃自出奉田得其租数百斛以饴饿者於是民争出粟佐公施人不加歛而有余之粟益出未几移徐州上以公久处外不欲复劳以事召还提举景灵宫新习里开大第以赐之人以公出入朝廷名誉贵重视天下之事弃之其心不啻若毛毫之轻而公方且惕然自歉曰方朝廷有为时大夫苟患无智能於此时不能有所操任以报天子乃欲自宁耶连表请外会薛中有太狱岁饥青齐间盗数发於是以公知青州辞对便殿赐坐语甚久既行使尚宫燕遣有司供帐都东门三宫使者皆在观者墙立又发都坊车徒以给其行青人见公来讙曰我识之矣是往千乘君今复将德吾州乎公亦以州事自任考閲百职抚摩调柔鈎?剗革殆无余力矣于是且病寝食为废或莫知恤也久之而病且革尤力起视事或谓之曰公病矣无以州事与人乎公曰上遇我厚顾不能自力忍敢畏死他日病间趣召还阙乃始以印授使者遂行熙宁九年二月乙未次淄州卧遂不起年五十有四上闻震悼朝不御者三日命侍持诏迎公之丧于淄中宫出哭于新昌第二月丙辰公之丧至自淄天子遣使临奠庆寿宝慈宫交遣谒者吊酸道中鞭靮相望中宫亲临其丧于国门之外戊午以待中告其第以右正言宝文阁待制常秩摄鸿胪卿入内内待省副都知苏利涉典护穿复给太常卤簿以七月辛酉襄事于开封府开封县丰台村即祖茔以葬夫人李氏魏国公长主从子赠右领军卫将军文且之子封齐国夫人继室张氏兵部郎中中庸之子封商国夫人皆先公捐其家女一人坤宁殿也子男五人宗愈早世宗回宗良内殿崇班阁门只候其子殇也女子未嫁者三卒于室者二诸孙子男四公庄厚孝谨居晋国丧飦粥踰月尝刺血写佛书菜食以终丧居处质约不以贵势近戚自异常奉祠太祖皇帝别庙坤宁殿召见行宫勉公以忠恪尽节而公亦以善事三宫为劝卒皆不及其家公以吏事自喜至於贵显事无大小故自省决虽有司出纳课罚细事大吏常所藐者公必自为之以谓事或藏於其间而变故之生常在於所忽故所至事以不废而民爱之行则遮门请留去而见思可谓有恩矣至其寿夭报施凡所谓有命者岂公之所憾哉铭曰
大狱之羌昔荒东嵎支睽而南厥启向墟偾邦族离氏别为向中世有闻自宋而降或蹶或骞宅无常土肆生唐公始大胄绪汸汸其原衍衍其流後谁申之公有令猷暠暠其流其原驿驿帝嘉有子乃俪天极公仕之初靡职不宜有兹士民益艰初时公之云来莫公瑕疵逮其既去无时公思周流藩翰四旟有翩入侍帝宸都俞燕言劳贤宠隆孰与比蕃公去青州先君之从乐仪具将哀荣初终丰台维宇浚丘在户我裒其阻又山如舞松栢颐丘之岿匪艰伊旗有燕孙子
长兴集卷十六

[book_title]卷十七
钦定四库全书
长兴集卷十七
宋　沈括　撰
东作坊使银青光禄大夫检校工部尚书兼御史大夫知隰州军州兼管内劝农事兼管内本州驻泊军马公事太原县开国男食邑三百户上柱国王君墓志铭
君讳克字希仁其先大名莘人四世家京师曾王父兵部侍郎佑赠太师尚书令晋国公秘书丞赠工部员外郎懿之孙水部员外郎赠工部侍郎谅之子【阙】孤以?补太庙斋郎历调封府太康尉庐州慎县主簿扬州江都令母忧去丧除起监镇戎军拆博务迁大理丞知蕲州鼓城县事移泉之晋江还监富国仓累迁水部员外郎宰相表君才任将帅召对便殿言军事称旨改内园使都监泾原路兵马夏戎寇秦州君以第五将兵屯水洛虏解去榷知仪州又知丹州迁东作坊使知隰州以卒是时熙宁十年二月乙未君之年五十有四君生平倜傥好大节以功名自许待人不为畦畛轻施与无所计较知兵通古今宏毅人也守丹时方用师银州诸羣屯兵悉发而庆州兵乱关东名城多闭丹州东压天浑塞汾晋之隘贼驰河关战丹城不下半日计发近县丁壮十日不至减少无兵民多散居河隩摇手且乱君隂部勒将卒区处市人丁壮度可以自守一不问军事日开壁纵饮民瞰君信以为无事牛羊者无所爱讫於兵解州居两州间多水患一日大水猥至君驰救城门水已偃而入民乘屋呼噪吏相视不知为策君率士卒登牌自颓巨以先衆於是救者蚁咐水为之却门乃得阖而城已不坏州之南有山据川之盛流水激以湃城城为之数危君欲募工隳山之麓复为缭堤以环城缵工以万计论者难之时役卒不满百人君自抚劝指授方略閲岁山夷而堤成艺柳堤上上明德君他日思君则指其所艺曰此内园柳也山外兵结未解丹为小【阙】而城池浚治凡战守之具大小重轻强弱皆有曹辈次第揃揭图籍严整备具朝廷以为能就发金帛以赐之时方下免徭令州县所为多不当法意君更丹隰两州皆预徭议使者独倚君以办其为说精深有法曲折皆中事情民以为寛便历三州两县所至事以不废而民爱悦之去而见思其卒也民哭之哀衆为之罢市至有画像以至者初君在晋江州负海商舶之所出入多珍怪异物异时吏以卖价挂法者相仍会狱起主者欲市权词所逮及皆鈎致惨治少所假借守以下皆堕法中独君攘臂无所预人乃始知君有墙域惮之戒无敢犯丹州守有俸田俯州城下君悉曼以为新堤近边多屯营而场圃狭不足以受委积既又斥宅圃以张之在隰岁旱有刍藁数千秉悉以假俸户之贫者州非大设不发库钱暇日对僚属清谈从容巵酒家厨而已与族人居一樽俎必共尽之然後忻然自以为满意至启手足家惟空壁衣食不能賙其孤君数强无疾忽为尽以戒其平震言甚切至大要以世受国恩当进退以义勿为身谋而已与其家人言亦数及大故后数月果不幸以其年某月某日葬君於开封县新里乡大边村之祖茔夫人张氏封金华县君子男四人震太常寺奉礼郎权正中书刑房公事需霖霭未仕女子一人未嫁孙豪杰英皆幼铭曰
蕃有家兮善之裒造兹后人迪令修将孔武兮洵多猷治则仁兮寿孰为谋彼浚之干有条斯原彼浚之水公逝靡靡无怼无侈公有孙子左陵面谷涂宫之卜是维万年以弗不淑
长寿县君田氏墓志铭
夫人姓田氏其先齐诸公子祖讳匀家蜜之诸城有乡李子某居齐鲁间为学者娶同郡赵氏是为考姚夫人幼孤鞠於大母田氏故大家夫人相其家事事益理邦人贤之而愿委命者相踵久之得沧州无棣李君讳颀以归后君仕至太常少卿而封夫人长寿县君始太常之家已去无棣而楚居母仁寿郡太君已老夫人常以养不及其亲见其姑必慨然自伤曰女子也生必有所归吾姑与吾母安敢择焉以其事亲者事其姑漱纫饎涤必身任之盖舍夫人则御之不安太常所与游皆一时闻人每过从燕语相尽间不容一再日而夫佐其享以至褫衣以为继而处之裕如也夫人事仁寿几四十年欢若一日丧之日盖夫人之年六十矣尚能致毁日一饭蔬治於不胜於是太常方举未卜者十衬从其母以葬帷裳衾襚之具一诿之夫人之手至於穿复封艺皆夫妇亲之既塴有异鹊数十翔于坟上君夫人来则或集於其肩啅於其膝太常捐其家夫人丧之至於治其藏如戚其姑而恩有加焉後从其子出仕于四方他日语及坟墓则涕洟不止曰吾宁归扫丘墓安邻里乡党以死何以閲传舍为哉谓其子妇曰吾老矣非齐寂焚诵之业无以累吾可也未几元丰二年七月庚【阙】疾革於京师子之仪之寓舍年六十有九夫人姓高方有诚恪其治家甚严事至於无所欺赴人之急难笃骨肉之爱至於禇无余衣盛服不及珠玉之饰以终其身人不以其慈仁为不可及所居闾巷去之虽久犹有能道其义善者一男子河中府万泉县令编秩删定官之仪也三女子嫁大理丞何景初郑意太常博士林邵孙尧行太庙斋郎一女子未嫁九月初甲子其孤以其丧归从先君之域於楚之山阳阳兴之原夫人之子词富学明隐然节义士也与予游且久自言其所以教养以成之之自呜呼夫人哉铭曰
不愆其有既令遐寿君子维子是谓不朽下泉之宾有条淮坟归欤非欤呜呼夫人
宋故玉山县君施氏墓志铭
君姓施氏兵部郎中元长之子母曰卢江君何氏赠太子大师晋陵文恭胡公之仲妇其君子名宗质今为比部员外郎君幼警了多艺能不为翾矜之行庐江君卒君事继母而爱之如其子事舅姑以为有礼其君子则曰是宜吾家至客里姻家莫不善亲而高君之义邻之人有道死京师者天暑贫无以为槥君为脱缨珥发囊衣以恤之而又賙其行使得以丧还其君子从父之妹卒归其孤於外郎君为之子养求令配以嫁之者三人文恭嘉佑中拜枢密副使君从其姑南康夫人入见柔仪殿中宫顾南康问从者为谁即以君对又问其门世乃曰胡氏令妇吾久以得之所闻从?服以赐慰劳加等文恭在朝廷君夫妇留养於京师者踰二十年文恭薨而兵部君相继即世君经裳恶食逮於丧除久之从外郎之官独眷眷以去南康之养为不忍已而南康讣至号恸不食数日遂蒙之以熙宁九年七月甲子
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>