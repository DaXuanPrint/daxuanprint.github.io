<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,都官集全文在线阅读,都官集全文在线下载,大玄古籍书库">
<meta name="description" content="宋代诗文别集。14卷。陈舜俞著。陈舜俞，字令举，历官都官员外郎。此书是作者生平所著诗文的汇集，由其婿周开祖所编。初为30卷，蒋之奇为之序。庆元六年(1200)其曾孙陈杞复刻，始名《都官集》，楼钥为作后序。原书失传。《四库全书》本由《永乐大典》辑出，重新分排为14卷。卷1至卷3为策，卷4为书，卷5为奏状、制、论，卷6、卷7为说(其中有15篇存目无文)，卷8为纪，卷9、10为书，卷11为启，卷12至卷14为各体诗。陈氏初从学于胡瑗，为文学欧阳修、司马光，素有经世之志，集中策论逾万言。其文率直朴实，语言明晰。三">
<title>都官集_陈舜俞_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">都官集</span> <br/>
          作者： <span class="inputVal" id="bkauthor">陈舜俞</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]89292</span> <br/>
          说明： <span class="inputVal" id="bkdec">宋代诗文别集。14卷。陈舜俞著。陈舜俞，字令举，历官都官员外郎。此书是作者生平所著诗文的汇集，由其婿周开祖所编。初为30卷，蒋之奇为之序。庆元六年(1200)其曾孙陈杞复刻，始名《都官集》，楼钥为作后序。原书失传。《四库全书》本由《永乐大典》辑出，重新分排为14卷。卷1至卷3为策，卷4为书，卷5为奏状、制、论，卷6、卷7为说(其中有15篇存目无文)，卷8为纪，卷9、10为书，卷11为启，卷12至卷14为各体诗。陈氏初从学于胡瑗，为文学欧阳修、司马光，素有经世之志，集中策论逾万言。其文率直朴实，语言明晰。三上英宗皇帝书以及诤谏青苗新法的奏状，皆明快畅达，有较强的逻辑性与思辩性。陈氏诗歌，多为被贬之后所作，诗中寄托了诗人怀才不遇的感慨。如《保圣院》：“门深锁苍苔，地灵育嘉树。寂然烟云宅，不接朝市路。苟能灰心居，即是古乐处”。《中夜》：“宦拙宜身退，家贫长道情。自怜前计失，半世慕虚名”。《四库全书总目》称其诗“气格疏散，皆自抒胸臆之言”。有《四库全书》本。</span> <br/>
          封面： <span class="inputVal" id="bkimg">Z_19452.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]都官集
[book_author]陈舜俞
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]89292
[book_dec]宋代诗文别集。14卷。陈舜俞著。陈舜俞，字令举，历官都官员外郎。此书是作者生平所著诗文的汇集，由其婿周开祖所编。初为30卷，蒋之奇为之序。庆元六年(1200)其曾孙陈杞复刻，始名《都官集》，楼钥为作后序。原书失传。《四库全书》本由《永乐大典》辑出，重新分排为14卷。卷1至卷3为策，卷4为书，卷5为奏状、制、论，卷6、卷7为说(其中有15篇存目无文)，卷8为纪，卷9、10为书，卷11为启，卷12至卷14为各体诗。陈氏初从学于胡瑗，为文学欧阳修、司马光，素有经世之志，集中策论逾万言。其文率直朴实，语言明晰。三上英宗皇帝书以及诤谏青苗新法的奏状，皆明快畅达，有较强的逻辑性与思辩性。陈氏诗歌，多为被贬之后所作，诗中寄托了诗人怀才不遇的感慨。如《保圣院》：“门深锁苍苔，地灵育嘉树。寂然烟云宅，不接朝市路。苟能灰心居，即是古乐处”。《中夜》：“宦拙宜身退，家贫长道情。自怜前计失，半世慕虚名”。《四库全书总目》称其诗“气格疏散，皆自抒胸臆之言”。有《四库全书》本。
[book_img]Z_19452.jpg


[book_title]提要
钦定四库全书　　　　　集部三
提要
都官集十四卷　　　　别集类二【宋】
【臣】等谨案都官集十四卷宋陈舜俞撰舜俞有庐山记已着録其集乃舜俞殁後其壻周开祖所编凡三十卷蒋之奇为之序庆元中其曾孙杞以徽猷阁待制知庆元府复刋板四明名之曰都官集楼钥为後序原本久佚惟永乐大典所载篇什颇多检核排比可得什之六七谨以类编次益以厉鹗宋诗纪事沈季友携李诗系所録诗七首厘为文十一卷诗三卷舜俞少学於胡瑗长师欧阳修而友司马光苏轼等毅然有经世志所进万言策自比於贾生及贬死後轼为文哭之称其学术才能兼百人之器慨然将以身任天下事而一斥不复士大夫识与不识皆深悲之今观其诗大半为谪後所作气格疎散皆自抒胸臆之言文则论时政者居多大抵剀直敷陈通达事体而三上英宗书及谏青苖一疏指摘利弊尤为深切着明虽不究其用而气节经济均可於是见一斑矣案宋史舜俞传附於张问篇末叙述官履甚畧今考集中自言为天台从事十五年中再官天台四明二州其上唐州知郡启注云时宰南阳又韩琦有荅陈舜俞推官诗司马光赠诗亦云他日苍生望非徒泽夀春本集序云以光禄丞签书夀州判官凡此皆传所未及又陈杞跋集後称曾祖都官陈振孙书録解题亦云都官员外郎集名实取于此而本传乃云以屯田员外郎知山隂诸史之中宋史最为纰漏此亦一证也乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]原序
嘉佑四年仁宗皇帝临轩策贤良方正能直言极谏之士而以陈侯令举为第一方是时令举已用进士登乙科矣而复中是选故令举之文章声名赫然出人上识与不识莫不愿慕而爱仰之士大夫之所期望以为公卿可平步至也既以光禄丞签书夀州判官事又移宰越之山隂秩满当召试馆职会朝廷方作新庶务变更诸法而令举以议论不合於执政遂摈不用乃得以其暇日而驰骋於文字之乐穴穿古今抽索秘稡叽英咀华?秀裒芳日有所为月有所增沈涵演迤卒以大肆上追古作者为侔而下顾骚赋不足多也圣天子图治自熙宁以迄於元丰之闲修起百王之坠典补完万世之闳规占微弊者靡不更语纎便者罔不兴凡朝廷之所施行与令举制策之所开陈大略相合然後知令举深识治乱之根柢博达沿革之源流使令举一逢时命而措於朝廷之上推其所闻以辅太平之政则岂小补而已哉此余所以惜令举之才不遇也虽然令举雅志之所学昔席之所谈以谓为道而不为利者此学者之所当寸而不失仕者之所当遵而不变者也若夫平日之论高出於夔禹之上而至其趋时之事乃卑出於管晏之下者此固令举之所鄙也仲尼在鲁弦歌道德而三千弟子未尝言利子贡货殖则以为不受命冉求聚敛以附益季氏之富则以为可鸣鼓而攻也梁惠王问利国而孟子对以仁义宋牼以利说秦楚之君孟子以为不若说以仁义为可以王而何必曰利则凡令举之志顾岂不善而卒无以自见於世且不幸而死此余所以伤令举之志不就也传曰辞达而已矣此言文者所以传道而辞非所尚也自天子王侯中国言六艺者折衷於夫子其文章可谓至矣然岂尚辞哉自建武以还迄於梁陈之闲缀文之士刻雕纂组甚者至绣其鞶帨则辞非不华也然体制衰落质干不完缺然於道何取焉令举之文大者则以经世务极时变小者犹足以咏情性畅幽郁盖其於道如此而其辞亦不足道也令举少从学於安定先生为高弟以名称於辈流闲已而自立卓然如此可谓不负所学矣自令举以直言极谏登科其後此科亦遂废盖汉之举贤良方正之士本以延问灾异使朝廷由此警戒以恐惧修省思过而改之求善而为之则不为无益而比年乃先试三千言於秘阁中者乃得奉对於大廷则有言之士或不得以自见此固在所应改而遂废其科则朝廷因复不得以闻直言为可惜也令举之卒若干年而其壻周君开祖乃类聚其文为三十卷属余为序开祖有学问通义理痛令举之不幸而纂其遗文欲以传於後世而顾以见委以余之不肖言不足以取信则岂足以张令举之美而慰开祖之意哉特以余少时举进士於有司而令举适当文衡见擢为第一於知奨为最深者既惜其才之不遇又伤其志之不就不可使斯文无述也故作序以纪其略云蒋之奇序
制置使陈公由地官贰卿出镇四明政成暇日以家藏曾祖都官文集刻之郡庠属钥为序谢不敢且曰蒋鲁公之序详矣何敢赘既不得命敬题於後曰高哉都官之节也鲁公称公之学曰雅志之所学以谓为道而不为利者此学者之所当守仕者之所当遵而不变者也若夫平日之论高出於夔禹之上而至其趋时之事乃卑出於管晏之下者此固令举之所鄙也称公之文曰大者则以经世务极时变小者犹足以咏情性畅幽郁盖其於道如此而其辞亦不足道也可谓备矣然犹若有所畏避而不敢尽言钥不佞敢补其所未言者尝三复公之遗文而得其为人抱负素已不羣本之忠义充以学问以安定胡先生为师所友自东坡先生而降皆天下士渊源又如此万言之策经济之规模定矣自以亲结昭陵之知身虽在外遇事辄发书论灾异言尤激烈三上英宗书又皆人所难言迨神宗作兴锐意治功王文公得君用事法度更新诸老大臣争不能得抵戏取爵位之人不可胜数风俗为之大变至有远在蜀万里外官为偏州腾奏於朝盛称青苖新法之美而捷取膴仕者公方宰山隂既尝中大科例以秩满登馆阁小忍不言岂不足以平进而抗章力辩缴纳召试堂劄自取窜责而不悔方且优游庐山与刘公凝之骑牛松下穷幽寻胜以自娯适呜呼非凝之不足以当欧阳公之庐山高非公不足以侣凝之之贤也使当时以公一言而寤君相之意安有後日之纷纷哉公既穷老以死其子诉寃又重得罪然其後再传而得秘丞删定二公三传而贰卿出陈氏益大矣天之报施何如哉读公之文者能以是求之然後知公之高风大节犹将廉顽立懦於百世之下毋徒玩其华藻而已也庆元六年孟秋丙子郡人楼钥书

[book_title]卷一
钦定四库全书
都官集卷一　　　　　　宋　陈舜俞　撰策
太平有为策
臣恭以江湖畎亩以不忘国家之义为忠睿王哲后以不废刍荛之言为圣使上圣有日月之明下忠怀金石之固而能相遇於一时夐乎千载谓之难得臣尝窃自贺读书学古有知於世而生逢陛下圣神从谏弗咈得不勉尽草茅之愚廑道经济之术仰辅陛下盛德鸿名之万一而无失一时之遇乎臣伏以有人於此苟谓陛下可以垂拱奥处高视穆清为无可为之化者此必佞臣妾妇苟悦於上不明王业之难也不然有欲怠陛下好治之心将致陛下於有过之地也以臣仰观清光焦怀万几日旰不食委职羣下闻善若惊巍巍乎真欲治之主也然而抚御神化三十余年天下之狱未闻几措公私之积常若不足选贤任能或患不充其举循名责实未闻休烈有人麒麟不游颂声不作何也臣尝究思之熟矣生财有大蠧耗而未除赤子有大疮痏而未愈风俗有大教化而未被国家有大基本而未建朝廷有大制度而未立蠧耗不除而望家给人足不可得也疮痏未愈而望刑清奸改不可得也教化未被而望习俗纯美不可得也基本未建而望礼乐明备不可得也制度未立而望政事宣昭不可得也方今四海晏然兵革不作由陛下仁孝容盖不杀不辜虽然维持安宁终有慙德臣故知非陛下无可为之时也为今策者莫若谨利用以节蠧耗故生财可得而丰也臣谨为陛下作利用五篇弭掊克而息疮痏故赤子可得而安也臣谨为陛下作厚生五篇敦朴质以美教化故风俗可得而厚也臣谨为陛下作敦化五篇崇德义以固基本故国家可得而长久也臣谨为陛下作崇德五篇明职业以立制度故朝廷可得而理也臣谨为陛下作经制五篇臣以谓利用丰然後民生可厚民生厚然後王化可敦此三者安乎下也内则固长久之业明政事之纪此二者修乎上也上修则下安下安则上修太平有为如斯而已臣谨总而名之曰太平有为策二十五篇昔汉文帝之时天下可谓治矣河南贾生晓达国论犹谓有可涕哭者三长太息者六臣愚惓惓不异於是矣
利用一
天下利器也凡上之所以操持而制使之者必先明其用善用其器则久而不敝日富於内而外无敢侮屠牛坦一日解十二牛而芒刃如发鉶无他善用其刃也禹汤用天下而王桀纣用天下而亡桓文用国而霸齐襄晋昭用国而削国均用均而治乱存亡异者善不善之致也故用天下於道德仁义者王用天下於法度械数者霸用天下於战胜富足者强不善用者反此以诈伪文饰为道德以姑息回容为仁义如是者削以维持苟且为法度以逶迤苛挠为械数如是者乱以穷兵黩武为战胜以聚敛掊克为富足如是者亡夫用天下国家者莫不愿为尧舜禹汤之隆然而不能所制之术殊也犹操刀者莫不愿割而不若屠丁由不善其理也天下之仁以恩为用可以无恩恩则侈天下之礼以文为用可以无文文则骄天下之财以养为用可以无养养则费天下之刑以恕为用可以无恕恕则贼孔子曰过犹不及是也是故知推恩足以保天下以至小人朶颐噞喁而无有属厌是用过乎恩矣知尽礼可以华邦国以至殚极侈靡糜金粪帛而无节是用过乎礼矣知养人可以为国以至蒙廪之人蜂合蚁聚者不可胜数是用过乎养矣知公恕可以逭罪以至幸人纵欲贪冒而无耻是用过乎恕矣此四者为国之大蠧天下之甚病也夫用天下国家而不免於蠧且病犹主器而不知爱日操使之以取不折则缺之道或者不为也天下之用有三一曰正二曰权三曰蠧正者天下之大义也禹汤文武其行已也俭其为礼也称其养人也有节故其取民也有数而国与民皆足故曰天下之大义也权者天下之大变管夷吾相齐而诸侯服商鞅制秦而六国倾武帝广汉而匈奴屈然而兵宿於野国不贵粟吏勤於事官不爱廪国家少安而民亦危矣故曰天下之大变也蠧者天下之大残晋宋隋唐之君吏无所事而禄者衆兵不足战而养者不可计使命交於中国而其求无厌天下之力日以屈而民不堪命矣故曰天下之大残也非利用之道也夫为天下国家者必先利其用利用然後财可丰财丰然後民可富民富然後教可行教行然後天下可安且久故曰为天下国家必先利其用呜呼敝者百世之共患也禹汤文武以知古之明为今之察故能善利其用而王道成後之视禹汤文武之治可知也求晋宋隋唐之乱亦可知也然而不能自反其亦不利乎用而已
利用二
天下之养斯有天下之用一国之养斯有一国之用天地养万物天子诸侯养人卿大夫养士士庶人自养凡所谓养者皆有分也夫分者必以衆养寡以有余养不足然後恩足而义不废用日裕而财不竭故以士庶人而养士则其财贫以卿大夫而养人则其禄匮以天子诸侯而养万物则其功不足故为天下国家不可不知分苟为无分涂人之毁瓦画墁皆可以衣食於上乱之道也故天子诸侯养人之道爵以褒德而不踰禄以食功而不浮人之所以求养於上者大德进则望大禄小功入则望小利翼翼然皆有属厌自足之色也由分素明养素着也三代之行既灭秦汉晋宋齐魏梁隋唐之君其取人也杂其养人也滥胥徒卒伍百工技艺之比皆获养於上而人之责上之养不求有功皆自待以义呜呼宜後世作者未之有改也然尝求古之养视今之人抑有甚者古者取士之法莫详於周自七岁入学至三十其论考之自比年至九年其主者自卿大夫至於大司徒乐正以达於天子夫士之至是亦可以贤矣然且任官而後爵位定而後禄岂若今旅天下之士求一日无用之空文任有司好恶之进退当时不复询其材终身无所甄其能遂置爵糜禄分职授政而至於富贵哉古者大夫不世爵王旌其有勲劳然後世禄且非一卿大夫而羣子弟皆见世禄也岂若今一人委佩一门缓带连裾踵舄跻台入阁彬彬然其盛哉古者吏执乎役其获养於国不过饩廪称事失道之世犹责其明经或旷年而少进岂若今鱼聨鴈序侥幸百出之有哉噫官之冗今也可谓甚矣由朝廷达於郡县举班行至於选部无虑二万计天下定员自宰相至於下执事乃七八千数是人无所事获养於上者尝三之二一岁之俸其率百万加粟与帛宁五十万而足赋民户出粟三石帛二匹盖十万户之耕织敛而发之官食人者【案此句当有脱误】然後食粟而衣帛耳由是言之以天地养物犹恐不赡以人养人奚其用之不屈哉今夫圣贤有为必先靡声律记诵之进为贤能之举【说具下篇】公卿大夫之世禄必有功劳而後及其嫡百司之吏皆优饩廪以报劳而不阶於仕天下之凡获养於上者皆须有功然後上之养下也力有余下之责上也亦易足利用之道莫先於此
利用三
若曰今夫天下求养於上之兵百倍於仕惰而不以战者太半而为国论先其寡而後其衆可乎臣对曰兵之冗甚矣然用之不节於上者无以制於下法之不始於内则不可动於外士节於国官材於位纪律明职业循夫所谓兵者犹伯乐之廐驽骀不能害吾羣匠石之木轮囷可以备其用奚冗之患哉今天下之兵无虑百万其获养於县官之差千余等岁率五万钱养一兵天下之养岁常糜亿万可胜计哉此用之必屈财之必匮养人之弊亦巳甚乎古之兵自养而君教之战秦汉之兵君养之而君教之今之兵既患殚天下之财养之不足施於战胜固非有强勇敢死之义由无教也尝考天下之兵杂然无统骑者不足驰骋徒规刍粟之利步者不知坐作况问战阵之事强者必骄肆而饱於恩赏失其欲则多怨弱者力不足虽冻馁莩死之不能逃是以观今之宜知养之不可巳不如教之教之不可巳不如材其官而统之统而教之则如制四体心动则臂运臂运则指屈如调五声命宫则宫鸣命角则角应周官司马之法不可得而复矣亦有隋唐之制焉比而离之以为十六卫统之以帅副之以将教之习之【说具下篇】然则前此者苦窳之兵可得而犀利也腐穿之革可得而坚完也恩信固巳相保也号令尝巳相闻也由是使人人有勇有义可以战可以守强国备寇之道其在此乎曰养之之道其不可讲乎曰三代之所以自养者庐井之民是也汉之兵犹有自养者赵充国浩亹之田是也魏武之屯则在许下邓艾之屯不远陈蔡羊祜之富襄阳杜元凯之实荆州荀羡之耕石鼈隋开皇之田朔方布在方册其炤可鉴况今逃徙不毛之地不为无有又朝廷加号名田之法【说具下篇】均之民而有余则皆可使耕而自养也亦在得人而已
利用四
中国之财每患屈於岁币自秦汉已来未有能改也然天生财以奉天下之正用用之有以爱养乎天下者正也用之有以威强乎天下者亦正也汉武愤於用兵夷狄虽屈而汉巳耗生民毒以无聊用之失也五代之乱事之以厚币力有时而屈而求者未有厌在乎我者固未有以备之不顾患而动失又甚矣是亦亡耳故善为用者行乎寡之用必思有时而不免乎汰行乎汰之用必求有时而为之寡思乎汰之用者故实仓廪治甲兵育材养士以待乎汰是以费未至而已蓄害未生而有谋此三代之治所以春蒐夏苗秋猕冬狩皆於农隙以讲事也求乎寡之用者亦实仓廪治甲兵育材养士以待乎寡是以力足而心休智至而功立太王之事獯鬻勾践之事吴是也天下有三贵民为上土次之财次之有民斯有土矣有土斯有财矣先王无益於民未尝贵土无保於土未尝贵财斥地千里劳民以战不谓之病为民故也用师十万日费千金不谓之屈为土故也明王挟三贵以临天下故民安於土土生於财财养於民其次亡一而得二或亡二而得一财可亡也土次之民不可弃也三者俱亡其国非其国也况可言用之利乎今夫亡幽蓟之民久矣亡幽蓟之土亦久矣既不能贵又贱吾财非利用也得其民得其土亡吾财犹难之奈何不得又失之且五十万之财吾民之食且衣者也吾土之生且殖者也岁取之与之亦将有时而屈求者固未尝有厌复不思所以有时而寡之之道岂利用之义乎为国虑者亦可怪也然则奈何其亦实仓廪治甲兵育材养士以待乎时而已矣【说具下篇】
利用五
今夫为朝廷言利用者必以摘山煮海云也夫利者以利言也为之而不见其利非良策也若曰恶是何言也茶之筭数岁无虑若干盐之泉岁无虑若干军国之饷馈仰焉谓之不利可乎曰有以知其非利也贾道也请以贾喻东市之贾美必求百金之利市之人不过再鬻之三鬻之而已西市之贾亦美而求五十金之利故一国之人皆鬻焉然则利百金者利乎利五十金者利乎必曰五十金然而以百金而诮五十金知其为愚贾也凡为血气心知之属未有舍美贱而就贵恶也今国有摘山煮海之富而求为三十倍之赢具藏之府库浸以朽恶乃下与小民为半倍之鬻者争之此愚者犹知其不可也独恃以操鞭扑之严张网罟之密区区之民无能与我抗者奈何趋美贱而弃贵恶未易以刑戮拂其性乎今天下茗盐之价官得其一民得其九何则美贱贵恶之理相絶也彼一者犹非其愿直狃於鞭扑之下笼於网罟之中而莫之能免也今夫为利言者指无虑若干之入而谓不可弛是犹持百金而诮五十金不知一国之人皆为五十金之鬻也复不知天下之狱鞭笞黥窜髠钳之人岁尝百千皆五十其利之人不然国人之西走者也富天下之富子天下之子而下与之争利且不明法数之非是为之计者可谓得乎今有欲为利用丰财之事者必先弛茗榷轻盐价弛其榷而征之轻其价而利之则犹变百金之利为五十金之利是使天下之民悦其美贱而免於刑戮皆东走而归之也奚患夫利之不博邪或问弛之之术曰拔其禁而投之使山者自鬻鬻者自贾关市视而征之今夫漆丝布帛之利皆山也曾不曰榷如其征不亦可乎问轻之之术曰今夫海滨之民贪冒殊抵亦可谓艰矣然负而鬻者率取官市之直五之一盖亦足以赢耳如称其民而平之民一而一民十而十使一国之人之於西者犹之於东也且有刑辟之畏则奚为不市於我邪彼下之求赢者无所利亦将弃负贩而趋南亩矣

[book_title]卷二
钦定四库全书
都官集卷二　　　　　　宋　陈舜俞　撰策
厚生一
奈之何生民之穷乎千夫之乡耕人之田者九百夫犁牛稼器无所不赁於人匹夫匹妇男女耦耕力不百亩以乐岁之收五之田者取其二牛者取其一稼器者取其一而仅食其一不幸中岁则偿且不赡矣明年耕则称息加焉後虽有丰获取之无所赢而食矣率五年之耕必有一年之凶彼乐岁丰年犹不免盻盻若衣食之不足凶年求免于寒饥难矣为民上者取寒饥之民而教之礼义亷耻是犹起痿者而责之走坐盲者而责之视不可得也古者人以里居田以井授虽有旷土号狐狸而植荆棘授人不过百亩先王尚然者知国有兼并之家则里有冻馁之民里有冻馁之民则涂有攘夺之暴善为政者必使强者不得而有余弱者不至於不足王道之始也秦逮其祸汉人不能救乃务躬耕籍田以粟为赏罚所以感厉天下之道是画饼而饷饥饮水而望醉无益也然当时犹能免人田租不锢山泽公私之积不为甚廹末年师傅张禹占田四百顷富家是以谓之甚鄙以古较今田之无制未有若今为可哀痛也今公卿大臣之占田或千顷而不知止夫大臣法而小臣亷古之道也故天下士大夫皇皇其田惟恐力不赡富家大姓孰从而制之哉今在上者独怪其民争夺之不息孝弟之不笃田无不耕而耕者长饥妇无不蚕而蚕者长寒一岁不穰流离满道独不知天下之民耕而自为者十无一二为人而耕者不可得而食也今夫圣贤有为必先限名田议者犹谓百年之敝夺之必怨隐冒移徙抵欺生奸恩未徧民怨必兆乱矣臣谓不然今公卿大臣占田为甚矣夫欲有为必先降手诏裁其中制使公卿大夫咸以余田归于县官而畀民之无可耕者或使自均之宗族之贫者夫公卿大夫者固以有道德忠义以信于上之人也乐与天子致天下于富足亷逊之人也鼎养世禄不待田而衣且食之人也夫安得以区区之土致怨於上哉然则公卿大夫修法於朝则天下之民必相与告语曰朝廷将使吾属不得连阡陌乎何公卿大夫有是举耶当是时朝廷发以德音晓以王制期其年凶损有余补不足臣谓可无罚一人使天下皆为有田之人因而教之勉之以厚其生王道成矣
厚生二
若曰今天下田无不耕而耕者未尝不贫土无不毛狐狸无所处而官不加赋何也曰名田之弊既巳道于前矣夫名田不节而望民有余力犹夺其饷而问其饱拨其本而待其华不可得也若曰限田足乎曰未也农不勤则谷不富本不厚则用不节百亩之家虽有丰年美衣鲜食不幸谷一不登无余粟以食无余布以衣至有鬻妻子而偿称债况求其为土着之恋耶是以圣王之於民也未尝一日而无教故语曰既庶矣又何加焉曰富之既富矣又何加焉曰教之诗曰昼尔于茅宵尔索綯亟其乘屋其始播百谷言民之纎悉无不教也古者乡大夫乡先生旦夕坐于里门而语之如此其至焉今夫官有劝农之名而无其实由朝廷尚名而不责实近民者以能严赋役给饷馈为材非所以厚生也今夫圣贤有为使流转佣赁之人还于土着家有百亩之田为始然後在郡设劝农之官乡为三老使岁时行教田里周知耕者之勤怠举力田而奨之以布帛牛酒怠惰者异其衣服以耻之制为加赋以罚之又教之以节用厚生凡曰巫觋之欺罔释老之丐乞禁不使入于田里夫然後男有余粟女有余布养生送死而无憾礼义之化乃可举也今夫人患土无不毛而官不加赋前此者黠姓大家质剂为奸占田絫百赋无一二贫者以苦瘠之亩荷数倍之输岁既不给卒以贸易假名称报逃徙故天下逃徙之田不称其赋者多矣吏既数易簿领缘絶虽有智者不可考也使今限而均之且有劝农三老周知之岂惟斯民安且富哉抑亦田赋相与日加辟矣
厚生三
古之吏惟恐民不安且富今之吏安则嫉之富则仇之人之性古今岂异哉制使之然也古之君子以政爱民今之君子以政强民爱民者以养民为贤强民者能害民为贤古者入人之国田畴良而薿薿兮桑柘猗而闲闲兮室庐改而栉栉兮市?昌而融融兮其民安且易易兮其国令前後舒且肫肫兮君子曰政也不有养民之道乎今则不然有语其国曰农者力耕以事其税蚕者疾织以奉其赋里无改室畏其加役市无聚货畏其加筭其民愿愿以服其使令前後促数而免罪君子曰政也不有害民之道乎呜呼今之所善古之所谓贼夫人者也今之所以获与于君子者古之所弃也然尝求其源矣古者用民之力岁不过三日使之者皆为其佚之道也天之财地之利民食其百君食其一取之者犹为不得已之道也故上之於民也惠下之奉上也易恩久而愈浸附久而益坚天下国家尝数百年而安宁者由其民弗叛也今用民之力无休年有司百执事之使令城郭沟洫之缮完宫庙游观之兴作关征赋率之定筭县官布帛百物之供给庸挽一皆用民天之产地之生若挈其手而使之取若掩其口而命之食吏以能用其民为材不能用其民为不材能敛其财为智不能敛其财为不智千金之产一役而瓦散者有之百金之子一役而忧死者有之吏之目是民者曰非我也法也法之狃是民者曰非义也时然也吁生民不见恩泽之浸如此安得久而不叛乎今夫圣贤有为必先取天下之甚大力役而去之且使斯民安于田里以膏以沐前此焉非不可也是不为也今天子一日坐法宫涣大号於郡县曰吾民之有如是而役之者悉复之舟车之馈军国之急一切责於公敢有故用者论如律其谁御哉夫如是吏知上之所以养民也甚鋭人人行已如上之鋭虽有强忍亦末由也矣息民之急无尚於此
厚生四
今夫取民之财可谓悉矣一夫之耕获者在田而敛者在门匹妇之蚕织者在机而征者在屋天之所生地之所产苟可以衣且食者皆为犯法禁何民之不穷也古之君子为天下国家也下其政必有以大结夫民者是使其民讴歌鼔舞戴上之赐如孺子之慕父母故衰微之世虽有祸乱之人犹不能呼吾民溃且叛者是无他孺子而舍其父母安往哉故夏后五十而贡商人七十而助周人百亩而彻皆衣之食之之道也下至汉犹能弛山泽赋苑囿免其田租或三十而税一後世语养民者必稽焉呜呼以古视今天下之敛甚可惴也秦之民屯戍力役三十倍於古田租口赋盐铁之利二十倍于古足以亡秦矣今者田租力役口赋盐铁之利视古如何哉唐之民括商户僦赁税人间架筭除陌足以乱唐矣今者暴征之下几希不籍室庐封其柜窖而取之关市之税孰不计其除陌而筭之哉然而天下晏然无事以朝廷革五代之祸乱前此者尝有以大结其心今此者天子仁孝不杀不辜天亦有以扶持而全安之虽然民巳无聊矣不可不知也困之不巳则怨集怨而不巳则恩不胜前代之患常必由之可不念哉故夫圣贤有为必先利其用利用则丰财丰财则赋可轻禁可弛矣今天下之赋五曰公田曰民田曰城邑曰杂变曰丁口天下之禁三曰盐曰茗曰酒生民之衣食举此八者穷矣又朝廷就为科变之法一合之粟转为釡一缕之布直为尺有司重之以支移法取其一吏取其二因缘为奸不可胜纪此民心所以益无聊也使利用之道大行国有余蓄则可以闲发明诏免民年税除其科变使生民余一粟食得一帛衣知出上之赐岂不讴歌鼔舞如孺子之慕父母哉冻馁之时第有甚者耳
厚生五
若曰关市何如曰征商不征民者周道也周制有司关市征?之人敛其布入于泉府然则周之爱民可谓备矣夫生财之道食之者寡生之者衆然後谷不可胜食先王视其民之乐流徙而恶劳辱求其敦本抑末之道故关则讥市则征征之所以劝农也先王征之犹患谷不胜贾如弗征则南亩之民莫不相携而去矣先王之征有旨哉今关市之征戾于古矣鱼薪蜃蛤匹夫匹妇之利皆征之富商大贾水有方舟陆有结驷千里闲行不由有司者多矣此所谓征民不征商也商可征也有司不求通流之术以来之徒穷力命筭驱使抵冒闲道以走其利匹夫匹妇可养也有司捃剥之不间毫髪诗曰鱼网之设鸿则离之盖谓是乎今夫圣贤有为必一新甲令畧细名而存大目有若山海之饶鳏寡孤独取而利之者悉号令四达使有司不得欺罔掇取其利虽然霡霂之润及于草木岂不各遂其生乎苟患不足亦在节之而已呜呼百姓足君孰与不足
敦化一
甚矣民之无教也子不知其为子者有矣弟不知其为弟者有矣臣不知其为臣者有矣朋友相为欺愚者有矣市井日以矫夺者有矣此五者非性也人生而莫不知爱其父长而莫不知敬其兄仕而莫不愿忠于君游而莫不愿信於朋友相生养而莫不愿自足於衣食然而泯然失其本心者由烁于习俗陶于无教驱于不足久而莫之反也古之人提孩则保姆教之幼而乡大夫乡先生教之长而乐正大司徒又教之其自孩提至於老且死其耳闻皆孝弟忠信仁义之说也其目见皆孝弟忠信仁义之习也先王以六者必待衣食足力有余然後弗之叛故制为庐井以居之其税十而取一又有山泽以利之通商旅以济之家有余财人有余蓄水旱又从而赈之灾患又从而恤之当是时也一不悦於父母不得于兄长不获於君上不交于朋友不善于乡人入於一国一国恶之入於一乡一乡弃之奚必待刑戮而後狃於教使耶故曰成康不式四十余年盖天下常无一人之狱矣呜呼盛哉今之人自孩提至於老死者上不为教朂之语以告之其生而知尽养其父母尽力於其兄晔然出于乡人上且不为礼以异之浮屠老子既从而招之不惟上之人无有禁之者又为之兴其能为浮屠老子之说去父母兄弟之道命之食其食服其衣又从而文色之位号之命父母兄弟以拜之命郡邑长官以复之是欲人不复为孝悌忠信之道耳其余未及自弃于畎亩市井乐父母兄弟而归者上必有道以苦之蚕则赋其帛耕则征其租才有以安居则强之以力役仅足以相生养则必从而调发之乐岁丰年盻盻焉固未尝自裕凶年宜不免於流亡也呜呼孝弟忠信之行亦几乎息矣昔之君子之导民也虽不为近古犹恐民之皆弃於孝弟忠信也故闭合思过者有之上书自劾者有之不曰三纲五常教之重乎今也三纲不举五常不修民相与终身而去之或傲狠残忍有枭乱之道焉语曰虽有粟吾得而食诸盖谓是也可不戒哉今夫圣贤有为必立学官择贤师而使人生而幼有所受教乡取道德行谊之人为三老使主风化岁考孝弟优异之人以爵之其次月与之粟岁与之帛以奨厉之刺史县令四时为乡饮养老之礼以明之制为浮屠老子之力役夺其衣服之文位号之贵反其家使必拜其父母然後人人知在天地之间未出乎中国不得忘人伦絶孝弟庶乎其可也
敦化二
善为天下者不患乎无政患所以化不患民不从求为可从也导民之路莫美于德义俗莫美于使君子知道小人不犯非礼上无德义之化而求天下之俗美犹挠其源而酾其波植曲表而望端景不可得也上好械数则民知械数可欺而诈出於器外上好刑名则民知刑名可逃而奸生於法之所不能及故械数刑名者非治民之道是率天下相与为伪也古者君子治小人小人受命于君子由上好德义以陶民君子者德义之府也後世君子小人交相治由上好刑名械数以范民刑名械数者天下之公君子小人之所得而共也人各有所能以君子为稼穑则不若农夫以君子为斤斧则不若匠氏以君子审音声则不若蒙瞽以君子为械数刑名则不若小人能者制人不能者制於人呜呼化莫甚恶於使小人而制君子也夫为法之敝始于敝小人而终於敝君子敝之始也小人无所措其手足敝之终也君子不能容乎一身噫君子者国之基也为国而无其基国其存乎诗曰我生之初尚无庸我生之後逢此百凶言世乱则法密而君子不乐其生也君子小人之分犹冠冕之於屦絇几杖之於牀笫也以屦絇而加冠冕以几杖而藉牀第倒置莫甚矣易曰城复于隍此之谓也今刑名械数之立日不巳罟获陷穽满于天下使民日相矛盾愚者日闇巧者日晦君子小人相与日入于穿窬之盗吁可嗟也今有悼天下之治者不明本末之异而患持循之未备又从而制之是绳繁而缚愈急弦危而柱益促未见手足之便琴瑟之和也奈之何将痹且絶矣秦之民也叛汉之民也附秦之法也如秋霜汉之法也网漏吞舟之鱼理势可知也今夫圣贤有为必解其娆示之以德义使智者无所逞贤者有以自裕天下为和平之俗而後王道可致也
敦化三
人若奔走而赴之者亦不以上有召号之道乎天下无事岩穴草茅之人相呼而起曰盍来仕乎虽然承平日久则愿仕之人衆上固有以召号之则仕皆後义而先利轻进而重退呜呼今则甚矣大臣日进於朝朝取其一暮冀其二以千牟万尝若不足由上之所以召号之者富而无忧贵而无责其进也荣其退也幸小人日进于官躁于为上不安于为下蔽于贵人不明其卑已由上之召号之者举则得进不举则不得进不肖者幸得於人智者恐其害已也士三岁一进於有司相摩以肩相踏以踵以百争一不克自养由上所以召号之者择之不考其行爵禄之不问其素或遽富贵之不待其有功也风讹俗靡势侔则争力敌则夺怡於巧进耻於拙退可谓甚矣丘园无洁白之辉岩谷不闻玲珑之音苟有之乡人指之为愚朝廷不谓之高奈何欲其不奔走而来哉夫其舍约者其取大有所不为然後可以有为诗曰皎皎白驹在彼空谷生刍一束其人如玉言贤人君子必有优游高远不为世俗之事者也今夫圣贤有为必使朝廷之上辞贵不辞贱表宁之内先事而後禄天下之士以进为退曰何修而至是邪曰天子以廉耻总核大臣使富而知止贵而忧不任其责故曰立法必始贵者六曹以节义访羣吏静守者有殊荐特起不沈於下僚若所谓间诏侍从大臣荐一人风节术学而屈於下位者在先择其所受诏不必以品秩为率也郡国诸侯以孝亷縻多士使絶俗有时而进清风知其所激若所谓岁贡一人道德孝弟不屈仕进者朝廷姑寘之位而稍养以禄以观其用借曰不贤方之吏而登仕赋而入官未为多也是使人人知自贵节义亷耻以待上之求且养然後风俗烂然可观耳
敦化四
国家之患莫甚於上下交征利人皆有好利之心不矫夺豪并之不厌犹水之不可无堤防木之不可无櫽括也示之以亷耻则民知好恶先之以辞逊而民知止守之以俭约而民有节着之以法制则民不犯此四者堤防櫽括之谓也古者天子曰天下者家也百姓者子也积之乎其彼者犹藏之在乎此也凡天之所生地之所养者莫不与共之故材木养而不爱鱼盐弛而不禁公卿大夫曰天之生材也未有得兼者吾既禄食矣岂可为负贩小人之事耶岂可为农夫红女之利耶故服丝之家无织帛之妾受粟之室无望岁之子弟庶民曰天子予君公卿大夫予上田畴予耕山泽予取彼不耕不取者非势不予赡也彼分与上之道然也彼所以自奉养者固有节也上之爱予亦至矣予宁以贱而复自求赢乎故斧无求操泽无数罟当是时也君君臣臣工工民民农农士士而争者息由亷耻素着辞让素行俭约素具法禁素明古之有为之者三代是也夫天子步公卿大夫骛庶人走故曰上好是物下必有甚者己所欲而禁民不得为者非人情也故天子障山泽则诸侯封府库诸侯封府库则大夫连阡陌大夫连阡陌则庶人为盗攘夫有是数者亷耻辞让先亡矣俭约法禁先乱矣为天下将刑而求其止其可得乎夫亷耻辞让之化行止足俭约之风着在上者虽诏人为争夺为兼并而人畏道义而无为者故朝廷有辞禄之臣田野有逊畔之民今夫山泽土田毫毛之饶有司锢而征之其民虽曰抵冒穷困而不知有怨者是其久而不知所以锢之者本其利也然而公卿大夫相诲以侈相夺以利其在朝廷辞贫而不辞富其在郡邑不知自异于小人之为其所以生财取赢之道惟恐不逮奈何民之不兼并而能各安其分与哉奈何民之不夺争而知自贵于廉逊哉天子之公卿大夫则可为在天子之民则不得为又非公恕之道也今夫圣贤有为亷耻之义必自公卿大臣始其要曰不为聚敛以教民不贪不连阡陌以教民不夺朝廷之上辞贵而不辞贱以教民不争受事不受禄以教民尽力厚於退而薄於进以教天下知止一人好让一国兴让一人好仁一国兴仁莫之能御也曰前此者公卿大臣之进未尝无让而民不化曰民从其所行不从其所言是以可言也不可行君子弗言也今夫不得其进则争既得其进而让且谓争之者信乎让之者信乎既曰不信民不从宜矣
敦化五
先王教民为敦俭节用之道何耶王爱金玉而不器乎山泽出之矣王爱绮纨而不服乎女工作之矣王爱牛羊而不食乎刍豢畜之矣然则奚为而必节之耶苟为不节不夺不厌故王非斋不玉食公卿大夫非祭服不絺绣庶人无故不食珍其防曲其法明其美有素非若今诏民极其琱镂文章非若今导民入于奇技淫巧也今夫涂金刻玉始於六宫出于京师流于天下不曰诏乎仆赁衣丝罽卒夫服玑组长裾高帻自天子至徒胥一其制不曰诏乎土木被文绣佛老宫阁侈于王居不曰导乎古者八口之家日食斗粟庖有余畜岁衣束帛箧有余布今也琱镂不足於器绮纨不足于体肥甘不足於口声乐不足於耳便嬖不足於左右前後奈何无争夺嗜欲之心乎今夫庶民必取法于公卿大夫所谓公卿大夫则何如谓盘盂不足於用欤黄金为华白玉为质谓罗绮不足于轻煖欤明珠为璫翡翠为珥谓牛羊不足於味欤陆海羞其珍屠丁易牙为之调谓五音不足于乐欤羣童而歌列肆以舞谓便嬖不足于使令欤南举吴越之姝北置燕赵之色今夫诸夏必取法于京师所谓京师则何如百奇之渊衆伪之府异服奇器朝新于宫庭暮仿於市井不几月而满天下卒归业雕几【案卒归二字当有脱误】鬻组绣赢利于市者皆市之所谓诏之导之於天下亦可谓至矣诗曰匪面命之言提其耳此之谓也昔孔子欲为司寇沈犹氏且不敢朝饮其羊公慎氏出其妻慎溃氏越疆而徙杨绾相唐御史彻其台观京兆之驺不留邠州行营为之损乐夫上有清净俭约之道以示之民奚为侈哉今夫圣贤有为斵其文反其朴必始于宫庭公卿大夫服不五色器不瓦木皆委而燔诸四达歌童教之田舞女便嬖教之蚕天下奚其不化哉

[book_title]卷三
<集部,别集类,北宋建隆至靖康,都官集>
钦定四库全书
都官集卷三　　　　　　宋　陈舜俞　撰策
崇德一
凡为天下国家而能长久安宁格乎数百年而未亡者由得贤养士之有素也天下未有无贤而能兴国未有无士而能治舍舟檝而絶江河弃舆马而致千里者鲜矣故愿治不如求贤求贤不如养士不养士而求贤犹不植木而求隂不织锦而求文采不可得也诗曰芃芃棫朴薪之槱之言文王能养士而官人也贾之为贾也始未尝不致货而後鬻农之为农也始未尝不致粟而後食鬻而不贸则不得而为贾矣食而不耕则不得而为农矣岂唯农贾之不得为亦有冻馁继焉故天下国家者未尝不用贤也用而不养则材有时而匮亦不得而为治矣岂唯不得而为治亦有覆亡继焉故诗曰人之云亡邦国殄瘁言无贤也然君知养士而求贤不得其养则终以无贤犹不为良饲以养马则终以无骥故御之良者善养骥君之仁者善养士诗曰菁菁者莪在彼中阿又曰饮之食之教之诲之言养之如此其详也伯乐之马不可胜御周公之士不可胜使昔周公之养士也家有塾党有庠遂有序国有学人生而不见其鄙暴诈伪之习长而闻圣知仁义之道由比年至於三年三年至於九年乡先生兴之司徒礼之乐正崇四术立四教以成之大乐正甄其秀以升之司马司马第其贤以告于王而论之论定然後官之任官然後爵之位定然後禄之是周之士其材不可胜用者非一日之养也周之後天下未尝无学而教使之非周道也犹廐而无良水草且非伯乐之御人见其无骥也不求良御以治之美刍粟以饲之独谓廐无益于马惑之甚矣今天下赐田诏学徧於列郡弦歌鼓箧行三十年天下之士不为不素厉矣宜其达於为政材不胜用然而郡县之官犹嗟称职之鲜台省之选常勤於举人而患不足以应令将求之不得其方欤养之未尽其道欤臣尝思之天下之学颇戾於古今朝廷抱关击柝百金之利佛老之宫塔为之置吏又从而殿最之不亦重乎先王之宫教育之地则不重犹廐而无御非养也适使蹄啮蠧伤之断识其无良马也天下之士习溺声律之末非有知圣忠义之道一旦取而加之人上犹衔辔之不习骖乘之不用断识其不能致千里也今夫圣贤有为必先诏葺学馆选命侍臣荐天下之有道德术学之士而立为师苟难其人在朝廷厚其禄而薄其进禄厚则贤可养进薄则浇冒者不至又为之制士非率教於学不得为士是使人人矜尚节义习为贤能未见土地之美刍秣之良服习之久而无良马也
崇德二
人生不可以无养养而不可以无教生而无养者畜也养而不教者豢也天之生万物也春夏以养之秋冬以杀之霜雪风露无非教也人之为异於万物也提孩母教之童子父教之语而教之说食而教之茹行而教之趋视而教之端听而教之审能而教之技工教之为斤斧焉商教之为货焉农教之为稼穑焉士教之为诗书焉此数者非伪也性之所以必然也故天子诸侯卿大夫必教子弟以治天下国家犹工之必工商之必商农之必农士之必士亦各称其分也周公封国七十一周家之子弟五十三人焉皆为天子显诸侯由能教也秦之亡也以胡亥胡亥之亡也以赵高孔子曰性相近也习相远也可不戒哉後世天子之子弟生而不知庠序师友之严习而不见智圣仁义之道提孩则命之爵长而赋之国气骄而易颠志满而易覆此爱之所以祸之也夫爱而不教失之矣抑有愚之而不教者焉爱之而不教谓之不智愚之而不教谓之不仁不智犹可知也不仁者不思之甚也诗曰緜緜葛藟在河之浒言葛藟犹能庇其本根也今国家诸王之子弟不赋之田土不锡之山川富之以禄不及以政恩义洽矣然使长於宫庭之深溺於妾妇之安上而不知礼义之训下而不知稼穑之难虽有峩冠大带之华鞍金盖碧之异方於锢之无以异也然朝廷固巳设官典教训奈何授之而不择其贤责之而不以诲谕居其官者不过订市人之贸易忝乐工之操缦非知教也古者王世子王之诸子必入学与国人齿故记曰行一物而三善皆得者世子入学之谓也诗不云乎怀德惟宁宗子维城故为天下者必强其形势强之不以仁义亦末矣今夫圣贤有为必诏诸王之子弟听入太学与国人齿使习知师友之严日闻智圣仁义之学岁遣大臣考问课试参第能否而旌其尤异厚之禄秩自然人人向风知自贵於学本根百世岂胜道哉
崇德三
甚矣今之士靡而无实也凡上之所以招之者非其道下之就利而动者日至其至均一术也蒙上之待且有欿然大过於人上者故天下之士陷於其利而幸於或然靡靡焉莫之能御也为之制者不闲其利之招而厌其人之归是命之市而耻其嚣饮之酒而恶其醉也今夫必以声律之艺以待天下之士议者曰举古之里选责今之郡县贤不肖不可究而奔竞出犹以市人而问其田徒纷稂莠而害稼故不若责士之难能而有司之易白者为愈也臣对曰非然未之思耳夫所谓声律者贤者难之童子易之明有司白之不然亦不白也且谓待而得者将尽贤乎将贤不肖杂处乎使今人人观本行於乡党责岁举於郡县借不免乎贤不肖杂进亦使士之不肖而觊是举者伪为君子矣设若今不廉其隅不角其圭弃屠刀而操册书解犊鼻而袭褒衣有司可得而制乎爵禄重器也生齿重蓄也今夫信一日之空文而不求其素率然委而加之非所谓重也议者又曰数取而慎择之其庶乎曰不然顺风扬砂风急力穷而嘉谷益驶不如沐之清澜则瓦砾可得而择也且如明经之举环数千里或无一人应令者非无经术之士也是徒有待之之意而路不广也今夫圣贤有为必先养士於学观行於乡党县大夫考其人之贤升之郡太守礼其贤升之礼部而告於天子礼部策以当世之务先圣之术而观其能以告於天子而定其论论定然後官任定然後爵位定然後禄郡国所贡贤者有赏不肖者有罚陈汤有罪而缪侯夺爵徐淑失辞而陈蕃免官此二汉之所以比盛三代也议者又曰士之习久矣自大业以来未能改也士失其业而无攸归反身率德则未至不有讪上亡赖之患乎曰不然天下之事未有一举而无遗策隋举进士而不废志行修谨清亷干济之科唐举进士而有明经秀才之选使今岁诏郡国贡贤一人朝廷异其科以待之间岁勿停旧选而加损太半之进且制宏词拔萃之目使以布衣充选以甄其材而後禄如此士之挟声律记诵而进者益难上之待贤能之礼加异行之数岁自然靡道息而儒术兴入官皆修洁之材出类有魁垒之器贤材不可胜用天下奚其不治乎
崇德四
古之君子为德刑之论多矣孰不先教而後杀劝始而沮终乎故曰道之以政齐之以刑民免而无耻又曰道之以德齐之以礼有耻且格古之人君杀一有罪终日不举乐涂有刑人下车而泣亦曰万方有罪在於一人呜呼刑人其重哉夫然故制庐井以居之设庠序以教之为文章以明之谨好恶以示之然且不为刑辟议事以制惧民之有争心也今天下民之生自提孩讫于老且死或不闻仁义教朂之语长民者相与为夺争夸靡刻薄之道以诲之居又劳其肌肤利其衣食天财地产水游陆驰一皆有禁民一举足则蹈罪地一出言则发祸机千室之邑万口之民求为完肤计无十数虽有明哲之长暂为德义教戒之令服緼袍者不辞负担履敝屣者不避涂潦顽钝之俗其能听乎因是政仍是禁袭是刑治是俗而望天下不忒囹圄空虚犹登山而走下缘木而求鱼不可得也陛下视民如伤不杀不辜奈何天下之禁甚密衣食之源闭之已悉长民之官不思有以解弛之义以断割有罪为能以高下其手为材宜吾民无所措其手足相与穷盗而已鹰犬之搏是有伏兔法禁之繁是有奸宄非性也驱逐之使然也今夫圣贤有为必先大解繁密之网一开衣食之涂慎择慈惠之师明哲之长陈之以德义先之以恭让导之以礼乐示之以好恶庶几其可也至於三岁一赦比年一宥非措刑导俗之要犹救胫而引其足而已
崇德五
古者文王养民可谓至矣文王之民五亩之宅树之以桑匹妇蚕之五十者可以衣帛矣五母鸡二母彘无失其时七十者可以食肉矣百亩之田匹夫耕之八口之家可以无饥矣老而无妇谓之鳏老而无夫谓之寡少而无父谓之孤老而无子谓之独此四者天民之穷而无告者也文王发政施仁必先斯四者文王之仁至矣故书曰文王不侮鳏寡不虐无告不废困穷当是时也太公伯夷兴于海滨曰盍归乎来吾闻西伯善养老由是观之恤穷养老可以优于天下矣文王之後汉尝养之匹赐之帛斛赐之酒不如文王之法也且谓养老可以优于天下乎夫老吾老以及人之老故老人之老者人亦老其老幼吾幼以及人之幼故幼人之幼者人亦幼其幼是仁术也周兴封国七十一周之子孙独居五十三人焉苟不狂惑者皆为天下显诸侯恤穷养老之效也呜呼法之戾于古者多矣记曰八十者一子不从政九十者其家不从政今夫七十复其身未可谓养也播弃于道路不衣不褐长民者未尝有不足之色由贵老之教不行也法有甚者老而无子不得子人之子少而无父不得父人之父若曰岂无百金之产幸其死且不嗣县官可得而籍也其为不仁亦甚矣人生而莫不愿有家死而莫不愿有所祀今夫三尺之孤弃而??于道路必贫而父母不能保者也不然恶且耻而不愿育者也诗云相彼投兔尚或先之虽然人谁育哉唯未尝有子忧死而无所嗣者养之今其既巳相生养矣既巳相父子矣及其死也长民者利其有百金之产卒夺而没之生者逐之涂而无所养死者絶为馁鬼而无所祀是亦法然也吁不仁又甚矣岂唯恤孤养老之赐殆哉抑存亡继絶之仁息矣今夫十室之邑或有若人者焉千室之邑无虑一二环视天下疑不可计圣贤在上如文王之所以养之犹反掌耳如汉之所以賙之亦犹反掌耳姑使相生养而勿絶之固亦反掌耳老人之老人亦老其老幼人之幼人亦幼其幼岂惟人将报之亦有天地之灵而已也
经制一
天不言三辰效其明四时致其化极者不移经者不乱纬者不息然後生育可得而久也故天子者不可不知天三公献其德六卿奏其功百执事致其力议者不命言者不治行不敢爱其力然後教化可得而久也周公其知之矣六典存焉後之君子有观周道必观六典天之道也是故三公坐而论道所谓议而不命者也六卿岁终以百官之成质于天子所谓言而不治者也百官有治属有教属有礼属有政属有刑属有事属所谓行而不敢爱其力者也周公之道盖久矣必不得已则有隋唐之制焉武德贞观之际於斯为盛後之君子有观武德贞观之治必观台省九寺五监十六卫是周公之布六典之几也呜呼不以六典治天下终苟道也不以台省九寺五监十六卫治天下终危邦也今夫天子与二三大臣日听天下之治百司之事莫不亲之是三公无府尚书无省六卿无职二十四司无责九寺五监十六卫错然亡其分也久矣兵之籍入于枢密天下之会计至于米盐丝髪竹毫木末一劳于三司古者枢密无官三司无使特昭僖之末制耳朝廷不御枢密所以幸官人也天下用兵租庸所以急兵调也古者有治古有乱古为天下而稽古者不师其治而师其乱亦惑矣今之枢密特古之兵曹今之三司特古之羣有司也语曰夫有从其大体有从其小体从其大体所以为大人从其小体所以为小人今夫公不公卿不卿而为羣有司之事大小之体紊矣是使号令日数财赋日匮天下之事日苟简生民之病日笃非不幸也术数之使然也今夫圣贤有为必始六曹取天下之吏而归之吏部取天下之民而归之户部取天下之礼而归之礼部取天下之兵而归之兵部取天下之刑而归之刑部取天下之工而归之工部统之以令揆之以二仆辖之以二丞十有二司位于左十有二司位于右则天下之事若网之有条若珠之有贯尚书总之侍郎佐之郎中员外行之下至于有司小吏如身之使臂臂之使指内则中书揽机务门下司传纳官有余则置副不足则兼领三公岁终以六曹之成质于天子而殿最之能而称职者褒之否则免之故曰是天子一岁一听天下之治王心无为君立于无过之地也矣
经制二
或问寺曰古寺寺也今名也或问监曰古监监也今名也古之寺者九今之亡者六古之监者五今之亡者四然古之所以贵者实也百王之所以务者要也不实不要固未足纷纷是古而非今也周天下六卿各率其属以倡九牧而治道辨矣後世尚书者六人是也又置寺监若既户部而有太府则司徒之职判矣若既礼部而有太常则宗伯之职分矣若既刑部而有大理则司寇之职离矣若既工部而有将作则司空之职别矣杜佑亦曰昔臯陶作士正五刑今刑部有尚书而大理有卿是二臯陶也垂作共工利器用今工部有尚书将作有监是二垂也契为司徒敷五教今有司徒而有户部是二契也伯夷作秩宗典邦礼今礼部有尚书礼仪有使是二伯夷也伯益作虞掌山泽今有虞部有水部是二伯益也伯冏作太仆正掌车马今太仆驾部尚辇闲廐是二伯冏也呜呼佑亦可谓之知政矣今之乱固甚矣寺监之职散为有司犹四体之不得使于身五指之不得制于手足也徒有主者之殿最朝廷之诛赏不过煦妪姑息稔小人之幸攘窃巧诋为有司之常出内不能程其巧拙簿领莫能计其盈虚日刓月蠧不可胜纪岂足遽与古较其是非耶且若今有曰乐曰医曰卜奚若统之太常为愈耶有曰厨膳曰酒醢奚若付之光禄为愈耶有曰内械曰外器奚若付之卫尉为愈耶有曰骐骥曰牛羊駞象奚若付之太仆为愈耶有曰审刑奚若付之大理为愈耶有曰林曰苑奚若付之司农为愈耶有曰织曰染曰裁造奚若付之少府为愈耶有曰东西作坊曰内外物料曰竹木曰退材者不可胜纪奚若付之将作为愈耶有司之事可以省则省可以寺则寺可以监则监区以别矣统之以卿贰之以丞稽之以主簿十狐之裘必挈其领万目之网必提其纲奚为不治巳乎犹反掌耳
经制三
或问十二卫曰今亡也久矣兵之无统也若曰殿前若曰马军若曰步军若曰军头寒则索衣饥则命饷之人千余等等各为卒卒各为长长各为领领之者非知有忠义征伐之将也特岁月久老涉级之人耳长之者非知有节制教令之士也特强犷有力过人之人耳名存于四司而领其官者不得知其籍是以卒不知教将不知义骄惰暴慢涵煦衣食转而为游手习而为末作者皆是夫何暇识坐作进退之为哉安得问敢死致命之义哉幸朝廷无事老且死而不用不幸羽书报于一方天子推毂遣将于内则是夫也不免乌合于旗鼓之前後声音未尝相识也恩威未尝相及也无以异于驱虎兕而搏虎兕谁能用命且恐未免于搏人又非所谓驱市人而战之也不可念哉古之天下兵莫为大故制天下者必先制兵古者大司马率其属春蒐夏苗秋猕冬狩皆于农隙以讲事三年治兵出则振旅入则奏凯其坐作进退常相习也其旌旗金鼔常相视也其击刺射御常相亲也其勇敢死义常相许也呜呼庐井废而斯道亡矣犹有魏周隋唐之制焉有曰十二大将军者矣有曰十二卫者矣有曰十二军者矣军有将将有副皆为一时威名之选不曰重务乎其後有十六卫曰卫曰骁曰武曰威曰领曰金吾曰监门曰千牛皆有左右大将军卫一人将军三人羽林龙武神武皆有左右凡六军大将军一人将军各三人皆有卫署开元之际于斯为盛由知教也今夫圣贤有为必稽焉去千等之多名而涖之十六卫大将军制其命将军副之日教之月试之时简之岁阅之其居也如枝之附干其动也如影之答形一日天子讨有罪不赦制战于庙堂犹调笙簧之五音命宫则宫应命角则角奏可以师不踰国将不命辔而见远方重译而为臣矣
经制四
或问侍卫曰文武之道也今亡矣王道莫盛于文武文武之际虽侍御仆从之臣必求乎吉士命其人则曰仆臣正厥后克正仆臣谀厥后自圣授之职则曰绳愆纠缪格其非心俾克绍先烈以文武之圣而有周召之辅佐宜无待于侍御仆从之臣也然且慎重如是者诚以朝夕起居常与俱出入言动相与接其事不可不重也是以文武之君无结袜之人其所以侍其君者无非道也穆王起而周道衰犹能慎简乃僚以官侍卫故其怵惕之心见於书孔子有取焉言人君总天下之势居九重之中其侍卫近习之人当先正也故贾谊曰习与正人居不能无正习与不正人居不能无不正是可谓知治体矣今夫侍卫之名或存焉侍郎给事谏议起居司谏正言之职常不减五六十人然朝夕未尝承侍也起居未尝与俱也出入言动未尝相接其所以为之侍卫者不过宫尹扫除之隶厮养之材非有道德仁义之藴事君事父之大义一旦取而列于九重之中青蒲之上甚可惧也匹夫匹士之取友犹求贤能知道德者而亲之必求颇僻不智不仁之人而远之今夫万乘之重朝夕侍卫燕闲起居相与出入言动之所承接以士人君子则弗信厮养小人则信之亦惑矣以汉唐之治不至於文武而侍卫之选未尝替汉法大臣岁贡贤能以给宿卫居其选者皆天下魁垒之材特起之士东方朔扬雄是也唐制千牛进马之官常择三品子孙为之今夫圣贤有为必先正其近近莫近于侍卫姑以方正博达文雅宥密之臣分侍宫禁然後命大臣举贤参列貂蝉依日月之光朝廷优其选以待之巳而忠臣孝子得尽其心自然扫除之役厮养之贱各安其名分优柔便辟之说无自入圣人之德日兴国家之体日重跨汉唐而比文武奚为艰哉
经制五
或问郡县曰政教易而民穷矣唐虞不为圣则考绩不待九年可也三代不为治则官有世族者过也两汉不为太平则循吏不必至于七八年或十余年而後称治也今夫郡县之臣率二岁而易甚者数月或仅煖席而去虽愚妇犹知其不可也将遂弃斯民而不爱则巳矣如爱之奈何无定政而使之治无定教而使之化无定民而使之安去者未尝贤来者未必智其为害不可胜言也今斯民有举手蹙頞而言曰山泽不我予租税不我复力役不我弛夺我衣食不恤我穷困不直我寃枉夫何使我至是极哉呜呼是恩泽不下流而民心不结矣甚可惧也今夫圣贤有为必先结民心求结民心必先贤守宰而久其官政之大本也欲得其人而久之前所谓六曹九寺五监其本也六曹九寺五监正其人贤不肖昭然若日星之在天丹青之在素不可罔也不贤者回翔于寺于监上有长官皆有道大臣以命令之以总辖之以纪纲之虽其不才不患近民是亦有以处也其人贤长官尚书荐之小则出宰百里大则出守千里天下有使以领之朝廷且遣使以询察之不贤者即免之贤者久之增秩以褒之赐金刻玺以旌之或五年或十年而後入为公卿此所以固势长世之治也

[book_title]卷四
钦定四库全书
都官集卷四　　　　　　宋　陈舜俞　撰书
上言灾异书
具官臣陈某谨昧死上书皇帝陛下臣伏见去岁江淮之间水潦涌溢赖陛下遣使收抚发粟贷济尚图今岁幸致丰穰而自冬徂春愆失雨雪麦禾槁死谷土未耕万室忧嗟以谓无复岁望且闻内自京师外至朔方陕右江浙湖广幅员数千里旱暵之患十有八九陛下精衷格天焦虑忧民羣臣侍从奉诏斋祈四望山川莫不伸祷然而嘉应未云获者何也臣闻古之明王哲后消复变异之时言必过乎忧畏使天下莫不耸听而感悦行必过乎恭俭使天下莫不改观而嗟咨如此则民动于下天应于上未有灾眚不弭休祥不臻者矣臣不敢远引古事尝恭闻太宗皇帝端拱淳化之际先已降诏仲秋飨太庙俄有彗出东井自七月至于十二月不雨太宗皇帝首下罪已之诏暂停亲飨之礼复自尽贬尊号命四方上书只称皇帝当时中外震骇封章五请始尊法天崇道之号未几果获嘉雪而致丰年如前所谓过乎忧畏恭俭之责可以感动天人者也着于国史炳炳焉真圣人侧身修行消祸兴福之意虽成汤六事周室云汉之诗无以加矣伏惟陛下闻善若惊稽古甚鋭况先帝之美奚惮修讲伏愿陛下深惧灾孽断自宸衷降诏责躬尽损徽号如端拱之故事两府大臣既见陛下先身贬损必以两汉水旱三公策免为请陛下慰谕嘉纳量夺其官而复其位使修文武之阙政然後布告天下守臣长吏所在有旱者必有知道博学之臣闭合引咎愧无汉臣郑巨君随车致雨之政亦不敢不体上之意勤身政事疏理寃讼罢厨馈之饰废不急之务以召和气以致膏泽况今卜郊之年亦可如端拱亲飨暂议停罢申告天下以待时雨应洽秋田收成则行躬谢天地宗庙之礼如不幸终旱自可不待躬谢肆眚天下问民疾苦庆赐六军以厌羣望则陛下享惧灾罪已之鸿名国家顺时适变之大义不其美欤然臣又闻京房易传曰欲德不用兹谓张厥灾荒怀圣人之大政皆以议天下之大政皆欲德之谓也人君徒张用之意而不果其灾为旱况陛下仁孝神圣丕冒上下所宜隂阳和风雨时然而未能者臣窃计之朝廷有大废置当行而未行天下有大根本当立而未立陛下张圣意于深宫而断之不果大臣持禄取容避而不言此上天所以垂戒而致荒旱之变也亦惟陛下留神而思之
上英宗皇帝书
具官臣陈某谨惶恐昧死上书皇帝陛下臣尝闻古者天子即位上卿进曰如之何忧之长也能除患则为福不能除患则为贼授天子一策中卿进曰配天而有下土者先事虑事先患虑患先事虑事谓之捷捷则事优成先患虑患谓之豫豫则祸不生事至而後虑者谓之後後则事不举患至而後虑者谓之困困则祸不可御授天子二策下卿进曰恭戒无怠庆者在堂吊者在闾祸与福邻莫知其门豫哉豫哉万民望之授天子三策夫宝位至贵也天下至大也四海至富也臣妾至衆也是何古之圣贤不以为乐而以为忧君臣相戒虑患求福之意如此其早耶然天子者上为天之所子下为天下之父母父爱其子有不扶持而安全之者乎子孝其亲有不奉养而严尊之者乎要在侧身于寅畏之际履道於渊氷之外上所以承乎天之心者着见而明白下所以得乎人之心者渐渍而洋溢则可以销祸於未萌享福於无穷耳臣不远言方册之陈迹窃尝伏观先皇帝始於冲妙享有神器涵育天下四十余年自三代以还千有余年之君夐乎无有安乐长久偕於此者何耶由先皇帝圣性至孝帝心至仁天德至容服御至俭礼容至恭而天人之助昭格旁逹之验也臣请得别白而言之昔者先皇帝悼痛章懿皇太后不及享四海之养言念每至涕泗随之其後奉册升祔入庙奠享未尝不感哀动容然所事章献明肃皇太后甚谨两宫制政不失子道陛下谓先皇帝孝德如此天人有不助乎基祚有不长久乎先皇帝深恶惨酷之吏吏部考课虽有罪笞挞犹恐为痕累故自临御四十余年未尝轻杀一夫狱疑奏书囚悉缓死陛下谓先皇帝仁德如此天人有不祚乎基祚有不长久乎先皇帝时有诬大臣将废立者然则宜如何哉大则宜族死其次诛其人也先皇帝虽信於始犹不加以法次疑於中未尝少其任使卒辨於终亲信而大用之然则诬罔者又宜如何哉先皇帝犹弗穷治而保全之书曰与其杀不辜寜失不经正谓此也陛下谓先皇帝容德如此天人有不助乎基祚有不长久乎先皇帝不好游畋池台苑籞无所增葺皇佑中违豫宰相近臣因入见宫寝帷幄施青碧黄褥素里木器无文当时叹颂之声羣口一舌且知愧奢而变约矣陛下谓先皇帝俭德如此天人有不助乎基祚有不长久乎先皇帝荐享郊庙斋宿拜立虽礼文极烦不以为劳而恭益加入浮屠老子之宇皆尽容礼宴遇臣下无有大小天顔玉色威严若神四十余年不闻有所狎侮陛下谓先皇帝恭德如此天人有不助乎基祚有不有不长久乎匹夫庶士诚於一德人与令名神与祥报况夫履高明而抚广大一躬而衆德安行以久之不懈以终之如此其至者乎恭惟皇帝陛下天资睿圣雷声渊默龙潜宫闱克享眷命日丽宸极赫然大明谓非天所启耶则臣见乾坤清夷象纬照烂瑞物荐至风雷弗迷矣谓非人所归耶则臣见宫禁无譁冠劔皷舞边鄙弗耸梯航驰走矣陛下之道德可谓美矣陛下之得天人之符可谓久矣然天无常亲答之以善则吉不善则凶人无常心应之以德则治不德则乱臣伏见陛下既善其始必善其成以位为忧不以为乐上则念祖宗创业之艰难次则体先帝之所以享国长久思其所奉慎其所行臣又闻夫孝者善继人之志善述人之事故父作子述记美文王无忧尽循尧道史以虞舜为圣伏愿陛下体先帝之至孝以奉先帝之法度以执长乐之子道则纯心逹乎宗庙矣体先帝之至仁以赦过宥罪钦刑慎罚则恩泽洽乎万物矣体先帝之至容以信遇勲贤包纳臣庶则朝廷无闲言矣体先帝之至俭以损节服御矩法万事则可以化天下淳朴矣体先帝之至恭以祗事鬼神宴见臣下则福祥日来忠力乐尽矣况今生财匮而国用不足兵力屈而戎夷内侮陛下先事虑事先患虑患天下之计无大於此伏惟陛下奉安陵庙之後听览万几之余延问左右大臣文武旧德以何术流衍财赋而国有九年之藴以何策教养兵力而天威畅於四夷断用施行之宜不为苟简之习如此则中国日尊奠枕而治为善继於四圣不慙德於百王太平之祚无疆微眇之祸不作矣臣再惟陛下含光蓄德天下倾心临朝践阼不闻失德至於法先帝所以保天下之美讲古人所以忧天下之心必皆陛下之所能左右勲贤之所可道而微臣身在踈贱言发狂妄盖欲以广陛下纳谏之圣为陛下啓天下之言若陛下赦而不诛收采一二臣将见草茅有致国之论布韦陈经世之策不絶於上前陛下不出户牖以收天人之助以成帝王之功岂不美欤如以臣言狂惑赐之斧钺臣亦既报国死无所恨惟陛下念之臣谨顿首顿首
上英宗皇帝书二
具官臣陈某谨昧死上书皇帝陛下臣闻欲治之主千载然後一遇愚者之言千虑亦有一得以千载一遇之时忠臣义士莫不愿竭力而尽心以千虑一得之言圣王哲后所以不厌留神而垂听臣诚愚闇今遇其时恭惟陛下圣智发乎天纵恭俭本乎生资潜德宫闱储精坟典不迩声色不好游畋孝德日跻仁厚渊默此百王之所不能备者而陛下兼之故自陛下受遗宝命继体宸极臣民鼔舞不闻问言天地清明无有灾疠此固前世之所不易得者而陛下享之今陛下履天下之正位安天下之广居上则有祖宗之威灵中则有忠贤之腹心下则有亿兆之臣妾洗耳以听陛下之命拭目以观陛下之致太平昔仲舒有言曰居得致之位操可致之势又有能致之资真陛下之谓也又曰尊其所闻则高明矣行其所知则光大矣今陛下欲为二帝则可以侔德於勋华求为三代则无慙德於启诵岂区区汉唐之君文景开元之盛足为儗伦哉顾陛下加之意如何耳而臣闻天下之政有大体有小体大体者人主之务也小体者诸臣羣有司之事也何谓大体审国势之强弱操主柄之与夺辨左右之忠邪察谤誉之是非是所谓大者也何谓小体进贤退不肖治军旅通货财核刑名谨簿领是所谓小者也人主得大体以齐庶政使王道灿然可观天下无有远迩洪纎皆服从而治定则又有三德一曰容以蓄德二曰密以藏用三曰神以行权臣诚不佞请得为陛下别白而重言之何谓审国势之强弱夫天下之势无常也前世之法规摹宏远可以子孙长久矣後世守而勿失则日以强或可以持循而失之或不可持循而不新之则浸以弱强弱者兴亡之所系人主者不可不审也天下虽无事未可谓强也度吾天下万一不幸有大变故有大甲兵有数千里水旱螽螟之忧吾力足以支吾民不廹而至於死亡则可谓强也四夷虽无兵革之患未可谓强也度吾命令足以服其心威武足以加其不臣则可谓强也四方虽无强跋之臣未可谓强也度为吾守则为金城汤池为吾战则为坚革利兵则可为强也不然者皆弱也今天下之势正居两端前世之法亦有得失陛下守其所可守革其所可革则强日至守其所可革革其所可守则其弱日成臣故曰审国势之强弱以此何谓操主柄之与夺夫人主之柄曰刑赏善用其柄者操诸已非有司诸臣之所敢窥也以爵禄庆赏加有功人主必从而称誉之以刑戮黜责寘有罪人主或从而愧耻之故虽以薄赏赏大功而士加劝以重罚罚轻罪下服从而不敢怨是何也人知与夺生杀者人主之所以加我而非诸臣之力也不善用其柄者不然爵赏刑杀不复操诸已一切为有司之法故人知与夺生杀出於有司不出於人主视人主之势反轻於有司是以爵禄日费而君子不加多刑戮日烦而小人无所畏也今有司治赏罚於外而天子主诺於上为日久矣有司贤欤则以法令资格为常不敢为大沮劝以求免天下之谤而止耳然有赏罚而无沮劝不可言治有司不贤欤则擅威福而厚其私威福擅於外则主势夺而乱益至甚可畏也臣故曰操主柄之与夺以此何谓辨左右之忠邪夫人主之左右峩冠委佩搢绅簪笔非一二人而足其人未必皆贤也謟言佞色有似乎爱君丹诚赤心或类乎犯上有以讦直而为佞有以退避而饰贪有谋国而盖利其身有进人而实?以祸故汉武帝以汲黯之直为妄发而不知平津侯之诈唐德宗以萧复为轻已而不明卢杞之奸邪夫忠贤得君则善人进善人进则治以兴奸邪见信则正士消正士消则乱以亡人主者不可不早辨也臣故曰辨左右之忠邪以此何谓察谤誉之是非夫君子小人皆有党也君子见恶如雠小人丑正亦若疾疠故孔子曰乡人皆好之未可也乡人皆恶之未可也不如乡人之善者好之其不善者恶之故士有蹈亷履正而被求全之毁矫情饰貌而获一时之誉故齐王能察左右之诈而终贤即墨鲁侯一惑嬖人之谮而不礼孟轲有国家者不可不戒也方今毁誉不真利害淆乱小人稔为无根之谤以诬善良以乱国政君子亦畏多言之难辨务习苟简以为身谋薄俗浸长公道由废此当今之大患也臣故曰察谤誉之是非以此至於进贤退不肖则有宰相治军旅则有将帅通货财则有三司核刑名则有审刑大理谨簿领则有羣有司臣故曰小体者诸臣羣有司之事也陛下躬揽其大则小者徧举一提其纲则万目必张古之哲王贤君皆任贤能中心无为晏安昇平无有祸乱奸於其间者本於斯术也然臣前所谓又有三德一曰容以蓄德者何也夫徧覆包含之谓容周书曰有容德乃大中庸曰寛裕温柔足以有容也传曰川泽纳污山薮藏疾国君含垢皆谓容也夫用明至於秋毫则视有时而穷求疵至於吹毛则人无所措手足是以古者天子前旒蔽明黈纩充耳以养其德刑足以去天下之奸而有所赦网足以笼天下之蔽而有所寛谋足以夺人而守之以愚强足以服人而济之以怯此帝王之为盛德也与夫汉魏之君捽责大臣诘辱细累以苛为察以刻为明岂同科而语哉臣故曰容以蓄德以此臣前所谓密以藏用者何也夫沉静渊默之谓密易曰不出户庭无咎孔子曰乱之所生则言语以为阶君不密则失臣臣不密则失身几事不密则害成是以君子慎密而不出也是以先王无大诛赏喜怒之气不作於顔色无大进退好恶之志不见於语言何则言之为可行也苟欲行之何俟乎言且好恶者固人主之至慎事也上好之则下有宠荣之望非所望而望者乱之所由生上恶之则下有死亡之畏非所畏而畏者祸之所自起故孔子曰惟女子小人为难养也近之则不逊远之则怨此好恶之深戒也臣故曰密以藏用以此臣前所谓神以行权者何也夫神者帝王之独见天下莫之敢知也易曰神而化之使民宜之伏惟陛下以至容为圣人之量则天下亲之不忍欺以至密韬圣人之用则天下测之不可见非大利害我未尝断义然後断则其断神矣非大谋猷我未尝言时然後言则其言神矣天下之进退虽付之宰相陛下特揽其大而亲决於内天下之诛赏虽责之有司陛下忽举其要害而治於中如此则大臣循法而不敢专小臣尽力而无有懈天下畏而不我踈爱而不我侮其智不劳而易明其务至简而易功臣故曰神以行权以此恭惟陛下享祖宗甚重之基继先帝至仁之後无安宝位惟危无易善世惟艰慎终宫闱之旧德以固人之心无忘前日之素藴以致万事之治揽前所谓大体者而畧细务用所谓三德者以全盛美则可以凭几以养神奠枕以致平歌颂美无前之功社稷永不拔之基惟陛下择焉臣虽卑贱浅陋幸尝以直言奉先帝大问爱君纳说死且不悔况逢圣明必赦其罪此臣所以夙夜拳拳为陛下披极肝膈无有讳避於此不宣臣某昧死再拜
上英宗皇帝书三
具官臣陈某谨昧死上书皇帝陛下臣虽愚闇先皇尝以贤良方正科擢臣为第一幸逢陛下大明继照万事更始早有圣德天下属望臣怀忠愤少知治体忍不为陛下於此时言之乎十一月二十八日谨诣合门上书其畧曰审国势之强弱操主柄之与夺辨左右之忠邪察谤誉之是非其次曰容以蓄德密以藏用神以行权冀陛下察焉臣退思学识至浅辞繁而理不白其左右之人蔽匿而不即诛乎然臣不知讳忌终愿竭尽愚虑上以广陛下纳谏之圣次以补朝廷威御万分之一臣出入朝行中日闻臣士大夫称诵陛下临朝恭默尊严若神朝廷议论刑赏与夺陛下未尝亲所可否惟二三大臣是任此诚盛德虽古之贤王谅隂不言何以加此而臣窃惑者古之天子谅隂不言百官总已以听冢宰三年当是时也朝廷之丧未闻以日易月也君臣之服不以冠冕代衰絰也四海之人遏密而不乐也於是天子斩焉在衰絰之中不自任天下责彼其所谓冢宰者固非具臣备位天下之人知其可以代天子为政而其自任以责亦断然不疑故人无间言国无废事三代之後秦汉以来不复如此久矣继体守成之君要在躬亲政事收揽威柄以厌服天下惟恐人心之不早得也如机之张审括而发势不得久甚可惧今陛下即位以来奉承先帝遗制以日易月变服从吉山陵既备升祔成礼四海之人拭目而望洗耳而听以谓陛下将大有为亲用威柄兴举庶政以强王道今乃退托渊默委政大臣小不闻兴滞补敝之论大无进贤退不肖之议天下万事无有大小皆宰相羣有司是非废置於下而陛下不过主诺而已以谓天子谅隂之义适当然无乃?古而不切於今习小而遗大岂所以厌塞天下想闻之意乎古者周官八柄之法曰爵禄废置与夺生杀冢宰所以告诸王而驭羣臣岂大臣之所得为而天子特主诺之事耶夫天子者非以位号富贵可为尊严为其得操是数柄大臣有所不与知天下莫之敢窥故也不操此柄徒恃位号不足长久此臣夙夜为陛下凛然寒心也伏惟陛下恭默思道行欲逾年改元布政必稽典礼伏愿陛下早揽权纲亲制威柄谨用驭臣之术发明求治之心於其进人材也问其进之所以然陛下亦曰可进则进之不可则勿进不必资格为拘也於其罚有罪也问其罪之所由致陛下亦曰可罚则罚之不可则勿罚不必文法为用也是亦可谓驭臣之术矣至於宴见大臣愿陛下亲降圣问且以今天下为治时耶为未治时耶大臣以为治耶则问其欲致陛下侔德於何王以为未治时耶则问其天下万事孰先为本务如此则陛下愿治之心丕冒於万物驭臣之声震慴於区宇威权归於掌握法制不出於臣下天下苍生矫首翘足将见太平之政矣臣位踈言亲忠义所激诛死无恨惟陛下择焉不宣臣谨昧死再拜
上神宗皇帝言天变书
具官臣陈某谨昧死上书皇帝陛下臣闻天之於人君犹父之与子今夫家有严君盛色厉训毅然不可犯夫岂致恶於其子欤庸非念家道付与之重欲以大义日成就其贤耳善为子者战战栗栗畏亲之威求为克家之道则不失为贤子也故夫上天之出灾异变怪以告人君者正如严父之盛色厉训以诲其子非将有以致祸败於当世将以天下负荷之难欲以感动夙夜不皇康寜以成就其安乐长久善为天子者要在兢兢业业畏天之怒求为保安天下之道则不失为贤君恭惟陛下圣哲英睿天纵神赞缉熙光明经文纬武伏自缵临宝御亲择俊髦讲新治道天下之人拭目洗耳望皇极之丕光听太平之休声日夜于兹顾何有政之缪盭德之愆失可以致谴於天迩者地震京师河北郡县甚者覆城橹坏庐舍杀人不可胜数流离满道愁嗟吁天陛下上当威变凛如朽驭故复调遣执法侍从以便宜出行收抚凋瘵恩泽甚厚然臣闻遇灾而惧侧身修行周宣王之所以中兴也唐太宗将有封禅之事星孛太微纳禇遂良之谏车驾至洛而罢此贞观之太平所以比隆於三代也臣比者伏读七月御札将以仲冬迎至之日躬享南郊夫郊吉礼也陛下稽古总揽留神威柄勉节孺慕躬亲万机然犹在先帝谅隂之中盖礼官博士引汉唐驳杂之议苟为傅会非二帝三王之礼也夫三载四海遏密八音记于尧典丧事未毕鲁禘庄公讥於春秋此圣人之法所可用者陛下何近慕于汉唐哉且陛下以是月甲戌诞降丕号欲有事于就阳越十日甲申而太隂为变似天意有所未合惟陛下昭然远寤引咎自厚降恐惧之诏停亲享之礼申命有司如岁四郊褒加节文以大臣摄行终事陛下又或挹损徽称止四方骏奔之豆笾赐诸侯贡贺之玉帛以给朔方支调营缮然则天监陛下奉承威灵不为进见之安民知陛下哀怜困苦未尸盛德之事後世仰陛下甄正失礼远遵经典一举而三美合又岂止道延休嘉消去灾眚而已乎且臣又闻隂之为物也为甲兵为隂谋为强臣为夷狄为宦官宫妾或者天以其类大为动揺以告陛下亦惟陛下深思远虑忧患而豫防之銮舆雷动宫禁夜寂庙垣郊畤列戟施焉非有九重之严金汤之固苟陛下观变自重以爱社稷亦不得自比於和平之时也臣诚私忧过计辄凛凛於此不知忌讳触冒万死惟陛下察焉诚惶诚恐顿首顿首

[book_title]卷五
<集部,别集类,北宋建隆至靖康,都官集>
钦定四库全书
都官集卷五　　　　　　宋　陈舜俞　撰奏状
奉行青苗新法自劾奏状
熙宁三年五月具位臣陈某凖州牒前後録降勑命及转运司牒提举常平广惠仓司牒榜等近准勑条将常平广惠仓钱斛依陕西青苗钱例每於夏秋以前约逐处收成时酬价立定额支每斗价例晓示召人情愿请领随税送纳斛?或纳时价贵愿纳见钱者并许从便虽时价极贵比之元数取利不过二分即不得障遏民户不令请领及有不愿请者亦不得一例抑配者臣伏见民间出举财物其以信好相结之人月所取息不过一分半至二分其间亦有乘人危急以邀一时之幸虽取息至重然犹不过一倍比及收敛或齎持馈饷务为欢悦诣门负载不责输送或始约缗钱而偿谷粟始约梁稻而偿布缕敛者以得为幸偿者不一而足至有改为後期变取庸赁下虽鱼盐薪蔌耰锄錡釡之类皆以其价取之盖苟不务此贫疾逃亡空有质剂官不为理此天下出举之常也今朝廷所置官局募民以青苗贷取钱斛以为寛农赈乏之惠故所设法槪以周密出举给纳皆从民便然要之人情以米粟出纳不若用钱之简便也今使有司必约中熟为价贷民以钱度吾民非岁大稔米谷至贱亦必偿缗钱而出所谓二分之息耳然所谓二分之息者今约为六月而以算数求之在民间一倍取之於民犹足为补助盖不思责办州县期会输送卒无逋负之理欲如私家杂偿他物势亦无由仓库给纳人情乞取如影随形虽臯陶设法而身行之亦不能尽比之民间取与相安而无督责威刑之惧臣以谓虽曰官所取之息尚轻固巳不减民间一倍之重矣勑意又虑州县不能晓知新法之意而以钱斛抑配百姓故复申饬讲解着为条约然臣体问方今小民匮乏十室八九应募之人不召而至何可胜计为国论者反忧抑配斯过计矣盖譬如孺子见饴蜜必染指争食然父母疾止之恐其积甘足以生疾今为民官长止其穷滥不使受贷轻费终蹈督责之困爱之惜之不为无意臣又比见民间挟豪势欲为倾夺人之计者必先多以金帛阳为好言以相假借又包藏微意谓之书契不收其利乃使愚夫騃子不思後悔恬然坐费以及期会因蹑其无所偿之时痛为廹逐始既未尝论利则诉於州县州县不得不受公私交廹禁锢鞭箠日以危急故能卖其田宅佣其妻孥如此者多矣故世之有识耆老诫其乡党贤父兄诲其子弟未有不以贷贳逋负为生事之不善也昔者祖宗着令诸以财物相出举任从书契官不为理保全元元之意盖深远矣今乃官自出举设为赏罚奬劝恶吏诱之以便利督之以威刑方之旧法亦已异矣且臣再读诏书以谓振民乏絶抑兼并法无出此及见有司申明科条又使十户为甲甲中须有上三等一人充保浮浪无抵当之人不得一例俵散夫谓之浮浪乡人之所不保止是乏絶至甚滨於转徙沟壑之人今固不蒙其惠矣复欲藉此以抑兼并臣恐法终行特为天下兼并之地耳何以言之天下之有常平仓非能人人计口而受饷也盖市井田里常有谷价踊贵之时官以常平之粟减价贱粜则积谷者自然不得复珍市深藏以邀贵价於是生民隂受其赐矣且如越州去年民田未尝有水旱螽螟之灾只因隣州不稔米商罕至谷价日增本州以常平仓米自正月出粜至五月凡四万五千余石乃仅能裁止贵粜民免艰食以一州而言天下理势畧同今朝廷以新法散常平为青苗唯恐不尽使仓库既空饥馑荐至则兼并之民必乘此时有闭籴而贵粜者未知州县将何法以制之斗粟万钱未可知也此岂不为兼并之利哉臣又窃谓兼并者之计今官既放无庸争利但可藏镪坐待隣里之人逋负青苗恶吏严督之时贱买人之田宅和质人之妻孥而已臣故曰此特为兼并之利也诏意又恐州县避事不务推行新法抑遏人户不肯俵散是尤不然臣尝私为州县主者之计今必使奉行新法姑纵之贷亦不患敛之之难也盖朝廷设法已分为夏秋二料五月放秋料正月放夏料所敛秋料正在正月间所敛夏料正在五月间不过给秋料使以纳正月所举者给夏料使以纳五月所举者则其出民力者但计所当息钱益所给为所纳耳若然则是使吾民一取青苗钱终身以及世世一岁常两输息钱无有穷己万一如此则是别为一赋以敝生民非朝廷王道之举也臣虽愚闇尝深世务官於县道职在爱民今不敢苟免按问雷同官吏诱?小民日入困敝在犬马之心亦深惜轻误圣朝别生此赋所有青苗新法难以奉行谨具状自劾以闻伏候勑旨
制
江西路转运副使吴潜除太常少卿制
勑具官某礼乐根於心着於日用达於天地之化百物之产隆古圣人重之故分命夷夔以治其精後世文胜实衰一奉常掌其粗足矣矧卿不常命惟贰之置尔以抡魁之望发名父之传事亲从兄仁义充於一性而礼以节之乐以乐之无非实理出扬濡辔之光华入总容台之制作孰非实用哉世教之防范不立人心之情伪益滋借鉏取帚拔劒击柱纲常几少隳矣尔其思辨上下和神人之道以畅所学可
论
救治论
世莫不思治而治未必至者盖措非其道而复怠之也古之善为治者必思有以教之不教其民而欲治之至古之时无有也必思有以富之不富而欲教之至古之时无有也既富而教行而又勤思力为不变其久而迟其诚後之治不然不测其端而惟其末之求或从而忽之而博其所以治甚者淫邪酷暴之政无所不到此治之世所以常少而不治之世常多古之时富之有原教之有端井农之地使其业不浮中民之富使其求易足无烦横之费以蠧民之货无兼并之俗以夺民之财与夫山泽百物之税无一至于民故饥不困乎食寒不困乎衣然後先之以教之意亲我所爱也而恩达乎天下矣幼吾所恤也而惠达乎天下矣爱吾爱以及人之爱天下相勉于仁矣利吾利以及人之利天下相从于义矣既又虑其未也有庠有序儒而业师而教俾其诚意相固信让相笃怡然有文以相接懽然有礼以相交而又宾其贤者能者而长之治其所未至治之而不帅则屏之冀其思而迁善也又其不可则刑之非私也天下共之也故恩之浃于民也周而被之者广教之及于物也洽而感之者深然後与之安而居则和而可保与之危而守则确而不怠此古之时富之必求所以富之之术教之必求所以教之之原如古之无是则民之不胥而为盗也蔑矣古之能举者唐虞三代而已故其民与其昆虫草木无一不蒙其泽者易曰信及豚鱼诗曰敦彼行苇牛羊勿践履牛羊之贱不忍不仁豚鱼之微诚足以及之况其他者乎此其深根固蔕长生粹治之极也三代而下治之盛者莫过於汉唐汉有天下更二十四君四百余年其治独言于文帝唐有天下传世二十而可称者仅一太宗焉文帝太宗有治天下之才而又有治天下之心然而不得与三王同者盖其礼乐制度不能尽宪三王而为也夫以孝文之德太宗之明当时之辅佐既贤且能而又不至况又不为孝文太宗者乎故汉之亡也非衰敝而亡迹孝武而亡也唐之乱也非削弱而乱迹明皇而乱也是岂不乘强盛之势有治天下之资而乱且亡者盖措非其道而怠之也果二帝能纯先王之道而孝武明皇复继之以不怠则奚所而不至耳方今天子仁圣富有四海之广万物之税皆竭于上比之三王之资不为不富也贤能佐职中外之臣举数千员而又岁诏四方之较于有司者几万比之三王之士不为不多也然而财不足给于用能不足充于官而治未臻乎极致者何也得非民之财虽竭于上而费之不节地之力虽尽於下而民之豪且兼储虽运而兵之食或浮官虽进而使之源不澄士取或非其术而滥者进令下不坚其守而民之揺上之操者日益劳下之供者日益艰其政日离其民日危夫有四海而又有多士之资复遇天子之仁圣财不足用于上而民既困能不足备于官而教且惰礼义不足道于人而不已骄制度风俗皆未至于古之治者将非为今之计姑欲其速利而未尝志于其民也为治而不志其民乌乎而治也幸而有志于此则曰能富之不求所以富之之术能教之不求所以教之之原举是而为治几何而不至于弊然则将有为之则若何曰立其制限其土省天下之浮费而明先王所以富之教之之术而以导之使忠信孝悌充塞于四方上下民奚沿而不治哉诗曰迨天之未隂雨彻彼桑土绸缪牖户此其可也
臣难论
臣非难於必治而难其所以治臣之於君也可导而莫为导之而又启其非则世之所以为能臣而古之所以为盗其君也古之善臣其君者举其君日闻正言见正道左右前後百执事之贱举皆择正人而为之助宜其日入於善而纪纲正道德洽深根固蔕浸明浸昌而不拔者也不善是者反此姑一时之安曰吾能致其君国富兵强宁且安而已奚暇纪纲道德之为哉有从而诋之则曰彼道迂濶非切於务抑吾君未必能也甚者或从而陷之於奸邪淫僻无所而不至噫人臣之大患莫大期君於不能为当其未事而莫之导已事而听其为此古人所谓赤子将不及乳於其母也夫源之深者流必长根之厚者叶必茂三代之时其兴也皆二三百年生民举见圣人之治而不及於乱及其衰也虽庸君暗主亦二三百年而後已兴与衰奚其久而延也周公之圣伊吕之贤辅翼其间其致君功德不以非圣之道启其君故其道正其根坚且牢虽其衰也犹有先王之化渐渍之深其久不絶宜矣三代而下强而起者不数十年及其衰也亦不数十年而国统絶灭者何其速而易也管仲之权商鞅之术为之赞佐汩先圣之法以罔其君故其道不正其根易揺虽其宁也纪纲已内坏况其衰也乌能久而不絶哉伐深根者难为功摧枯朽者易为力夫以三代而上岂尽圣且明太甲昏周成弱三代而下岂尽昏且乱齐桓之畧秦孝之勇非有伊周之道以正之则太甲周成未必至于圣而管商之徒不以非道启之而一束以先王之法齐秦几何其不治且明哉但为伊周者其心常恐其不正管商之心奚为不正哉民焉富而已矣国焉强而已矣奚为而不帝乎曰帝不可也奚为而不王乎曰王不可也槌提仁义絶灭礼法以愚民志以启民乱诬惑其君以至於霸则管商之心其不仁已乎噫周公不世出伊吕不时生有焉不幸而出於齐秦之世而为管商之术以启其君则帝不帝王不王治奚从而至哉抑其所负何如尔今之臣其君者欲致其君一臻於三代宜乎取斯以为鉴尔

[book_title]卷六
钦定四库全书
都官集卷六　　　　　　宋　陈舜俞　撰说
进治说序
臣窃谓前世君人或因天地之变乃下不讳之诏以收羣策以承天意未有若陛下盛德日新区宇晏然而忧勤补察招纳忠谠於太平无事之时故间岁德音一下若士类若臣属靡然应书以起巍巍乎帝王之高致百世无有及也巳惟是承问之臣牵拘时文习溺进取未有能为陛下极兴治补弊之要建持盈守成之策以副虚怀臣实耻焉况今天下虽安王道之决生民之病岂特一二而已安而必思危治而必思乱故能消祸於未萌垂世于大定耳臣尝为陛下思之思之不能默已尝窃有述焉摠五十首离其篇为上下上篇言皇王之轨法兼明当世所未至下篇指国家之蠧敝要以施行之便宜臣虽鄙陋盖得其略矣合而名之曰治说言执是以往天下可得而治也至有权幸之所避忌安危之所深系朝廷之所宜忧臣既以言责充选无复回隐以取容悦惟陛下察焉
说御
说曰王良善御虽奔踶之马泛驾之辔无不服习由衔勒之持者在己而制使之得其理也有天下国家者不可不知也内而朝廷百官外而九州万国其所持者莫不在天子而制使之者皆吾法与命可谓善御矣夫爵以御德天下贵贵而尚贤故诗曰乐只君子天子命之赏以御功天下事事而尚力故诗曰君子至止福禄如茨刑以御奸天下恶恶而尚耻故诗曰岂不怀归畏此简书职以御百官官人以位而奉常责故诗曰靖共尔位好是正直朝贡以御诸侯中国持籍而莫敢废故诗曰率土之滨莫非王臣地着以御万民则四方不易业以事上故诗曰雨我公田遂及我私征伐以御不庭则风诰所可及者莫不面内而服从故诗曰戎狄是膺荆舒是惩君人持是数者以立於四海之内故谓之不失其御在易之乾曰乾元用九天下治也言君者臣之御也坤曰履霜坚冰至言阳者隂之御也蒙曰击蒙利用御寇言朝廷者四方之御也剥曰贯鱼以宫人宠言君子者小人之御也师曰王三锡命怀万邦也言赏者德之御也噬嗑曰屦校灭趾无咎言刑者恶之御也呜呼春秋之时天下可谓无御矣弑君三十六君臣失其御矣灭国五十二诸侯失其御矣戎诸侯相盟伐吴楚越之君日交於干戈四方失其御矣水旱螽螟大饥告籴山崩地震万民失其御矣齐有田常鲁有三桓晋有六卿其为窃盗逃奔不可胜纪盖天下刑赏荡然无御矣当是时也龟鼎不足以重世位号不足以存天下然而或维持而未亡者恃诸侯不以位号为美而不欲为如欲之其势振槁耳御之不可失也如是非一朝一夕之故其所由来者渐矣夏之亡非桀之罪也太康失其御十五世矣商之亡非纣之罪也帝甲武乙失其御九世矣周之亡非赧之罪也平王失其御二十二世矣秦二世而亡由知御不知德知君不知民汉王功臣不制九国文景虽治而其御先亡其後东都中兴或者天未厌乱强臣大竖提三尺之孤号命天下十世之御不道也唐初武德贞观之御可谓美矣然永徽之後颠而复扶危而复持天下之御无常或入於强臣哲妇或在於宦官宫妾君子谓天佑之亡由乱始於永徽而天下不可复御矣噫御者天下之要势祸福之机也其势具其机存高台广榭天下不为害繁声丽色天下不为蠧金玉冠佩天下不为费狗马驰骋天下不为耗其势移其机失茅茨土阶不足以制强梗宵衣旰食不足以威祸乱坚甲利兵盗贼之用也高城深池诸侯之利也然则为天下者将不失其御如之何曰为君慎名器明法以治臣下名器者御之力也名器一失犹辔而不衔缰而不持其为蹄啮驰跃之患不可复驾必矣法不明犹孺子揽六辔而致千里中道窃发将何以御之故传曰名器不可以假人易曰开国承家小人勿用皆御之谓也臣愚不佞故为御说
说用
说曰六经之旨不同而其道同归於用天下国家所以道其道而民由之用其用而民从之非以华言单辞殊指奥义为无益之学也故易有吉凶吉凶者得失之用也书有典诰典诰者治乱之用也诗有美刺美刺者善恶之用也春秋有褒贬褒贬者赏罚之用也礼有质文质文者损益之用也乐有雅郑雅郑者性情之用也故深於易者长於变深於书者长於治深於诗者长於风深於春秋者长於断深於礼者长於制深於乐者长於性学者有六失教者必知之玩爻象而不明乎得失事辞命而不济於治乱考风雅而不适於善恶探笔削而不行於赏罚明制度而不通於损益知声音而不及乎性情此学者之蔽天下国家之大患也君子研乎动静之几而不失其正明乎进退之时而无有悔吝则深於易者也裁制天下而画一号令於臣民之上而民听以服则深於书者也始於家人终於国俗乐而不淫正而不杂则深於诗者也进贤退不肖惩恶而劝善则深於春秋者也殊文章异器械经制立而分不乱则深於礼者也其民安以乐鼓之舞之而不知所以然则深於乐者也伏羲神农黄帝通其变而民不倦易之用也尧舜禹汤揖让征诛而天下信书之用也太王王季文武之化夫妇以正朝廷以治诗之用也三代之治君尊臣卑君令臣行强而不幷弱衆而不暴寡礼之用也仓廪实衣食足养生送死而无憾乐之用也汉之中兴循名责实信赏必罚以绳臣下春秋之用也是以君得其用为经术之君臣得其用为经术之臣舟航具而不能渡江河弓矢调而不能射正鹄非舟航弓矢之恶人之不为用然也君子所贵乎道者以其济於用也呜呼圣人没燔於秦专门於汉下至晋宋齐梁魏隋唐之间人知训诂而不知经断析其言而不顾理散而为章句窃而为进取之术君子不以为成德小人假以文奸言甚哉生民不见六经之用久矣天下国家安治乎朝廷文明格天礼义成俗边塞无荷戈戴胄之叟闾里有弦歌羽龠之童而自建学养士师儒明以经术学者靡然向风矣陛下垂精稽古退朝昃晏博延儒臣分讲经艺吁自汉唐以来斯文之盛未见其比也然臣尚有疑焉陛下尊经劝学三十余年矣谓尝为易矣当世之事庸有当变而未变者乎谓尝为书矣朝廷之号令庸有出而不为斯民之所鼓舞者乎谓尝为诗矣庸有人伦风俗不惇睦於礼义者乎谓尝为春秋矣庸有奸人几幸贤者退而穷处者乎谓尝为礼矣庸有经制未具而纵侈不节者乎谓尝为乐矣庸有疾苦愁叹和乐斯缺者乎今天下虽治不能无数者之弊由庠序虽设不官师儒经术虽进未能忘章句学者探训诂而不求圣人之心士资为进取而不知为天下之用虽陛下虚怀高议侧席异闻而承学之臣固未有怀经济之谟探帝王之术傅会六艺以奉清问不过离析文义扬?同异是未副陛下问道求治之勤也人亦有言勋华无讲解之辞启诵不为章句之学皆能跻民仁寿垂世治定不以能蹈道适用而已乎臣愚不佞故为用说
说复【原阙】
说变
说曰易曰穷则变变则通通则久极天下之事业者不过斯言也物生必有穷穷而不变是絶物也上古之治尝以为法穷而不能无乱故圣人为之作耒耜以耕稼为之作网罟以佃渔为之作栋宇以居处为之作舟楫以济不通为之服牛乘马以致远为之立书契以信为之日中为市以易有无为之裁棺椁以葬为之为弧矢以御为之垂衣裳以治天下伏羲传之神农神农传之黄帝黄帝传之尧尧传之舜所传者道所相易者变然天下之能事毕矣夏之衰而商变之商之衰而周变之其言曰三王之道若循环然忠质文相救之谓变为是说者其贼道矣道不质不文三王本人情而皆有敝不可易者道而所可变者敝也奚文质之拘而不为人情者乎周之敝极矣为秦者宜变之而代之以乱政故其民鱼烂不可复治汉变秦之苛而不变秦非先王之法故其治不及三代下至乎晋宋齐魏梁隋之相代犹抱薪止燎推波障澜君子未见其能愈也隋之乱固甚矣而唐变之而房杜数子者卒有愧於礼乐君子知其变而不至於治也国家剗五季之乱缵百王之绪垂万世之业而斯民出於涂炭沐於清澜脱於罔罟纵之寥廓外无强臣跋扈之患内无刀锯惨酷之刑盛哉哲王之变百世所不可及也然盐酤茗筭者五季之禁也朝廷利而不知革一土十税者五季之征也朝廷敛而不能弛张颐待饷者五季之兵也朝廷姑息之而不知教侮中国求货利者五季之外域也朝廷恃而不知备御者今其敝可谓至矣天下以禁犯法而人无完肤以税入官而室无余粟此二者恩泽不流而衣食不足上无以固其下而民思为盗矣天下以十户养一兵而兵不足以战金帛以供诛求者无穷而中国之生则有限此二者穷下之利匮上之财非长久之策呜呼其亦不变而已乎古人有言曰治国犹琴瑟琴瑟不调甚者必解弦而更张之乃可理也为国不调不如更化臣愚不佞故为变说
说应
说曰天有五行五行相为气而顺沴之感一也人有五事五事相为体而善恶之致一也君人者应五气兼五体犹水之有源木之有本源浑而流独清未有能也昔箕子为武王言之详矣若曰人君恭五事则五行得其性而庶应常休人君慢五事则五行失其性而庶应常咎一事之饬四事之备也一气之顺四气之协也一应之美庶应之至也故肃而无不乂乂而无不哲哲而无不谋谋而无不圣是善恶之致一也雨若则阳若阳若则燠若燠若则寒若寒若则风若是顺沴之气一也尧舜行德五事有不备者乎五行有不协者乎庶应有不至者乎桀纣行恶五事复备乎五行复协乎庶应复至乎宜箕子合而言之也说书者不以文害义然後天人之理尽矣京房歆向何人哉古之乱常人也其说曰五行五事不同而各有应天以一气报一事是离而言之也信斯言天地之功亦息矣仲尼作春秋日食地震山崩大水旱灾螽螟蜚霜雹雨雪之不时皆书之是天子诸侯无有五事三德天宁谆谆以五行为周为鲁为列国之属哉後之言灾异者多矣天地变动日星失行阳愆阴伏草木人物禽兽之怪异君臣相与言曰政事不修乎号令不信乎女谒昌而苞苴行乎佞谗进而正直退乎民贫而财不足乎然则其君圣其臣贤其国长久其天下大治故诗曰敬之敬之天维显思命不易哉天地变动日星失行阳愆而阴伏草木人物禽兽之怪异屡至然而臣谏则君怨君忧则臣辱政事废号令不一废兴出於女谒许诺成於苞苴谗佞以进正直以退民贫而无告财匮而不节然则其君蒙其臣墨其国蹙其天下祸败故诗曰天方荐瘥丧乱弘多民言无嘉憯莫惩嗟噫天之爱人君亦至矣甚治之世灾眚变异犹至若曰治而毋泰安而毋骄有其治者乱恃其安者亡尧之水汤之旱太戊之桑榖高宗之雉成王之禾是也天下治乱相胜其灾眚变异屡至若曰不悔不治不革不安危而犹可持也颠而犹可扶也齐之景公西都之武宣东京之章和晋之太始隋之仁寿唐之天宝日星水旱雨雹风震之变怪尝不可胜纪也天下大乱怪异大至若曰无可为也不如启後之人而有凤凰麒麟出焉春秋之定哀汉之桓灵晋之隆和隋之大业唐之僖昭君子不复道也由是言之天人相与之应甚可惧也故善为天下者欲观灾祥必观其国其君明薄蚀不能使之昏其臣忠义地震不能使之叛逆宫闱正社稷固山崩川竭不能使之溃乱政教明备号令齐信雨雹霜雪之不时不能使之废忽民知礼让仓廪实衣帛食肉水旱螽螟不能使之饥寒明王濬哲虽观其国如是且不敢康宁而忘戒惧也诗曰畏天之威于时保之又曰敬天之怒无敢戏豫此之谓也明王明德以恭己至诚而侧身然後变应之咎消而平和之美格矣君人者损一服减一膳避一正殿下一赦宥非消复之道也臣愚不佞故为应说说柄【案永乐大典此篇原阙惟重字韵内载都官集说柄云君子之责已也重故人之责贤者备陈寿之才郄诜之孝犹所不免清议之重其可逃乎计三十四字谨附录原题之下】说几【原阙】
说权【原阙】
说上【原阙】
说学【原阙】
说教
说曰先王治天下何尝不以教为首务乎天生民知其无知而树之君以教之不教之殆不知天矣乎夫教者非由天地生非取诸外而付於民先王因民有是性而着是教故诗曰民之秉彛好是懿德民生而知爱其父母故教之孝知畏其长者故教之悌知敦其相亲睦之端而教之仁即其羞恶之心而教之义是以先王之教不肃而成其化不言而致故诗曰尔之教矣民胥效矣古之民也提孩有教少识礼义长而如自然三代之民是也发焉而後禁乱焉而後治幼而不逊悌长而知服礼义之化後王之民是也目不见善习耳不闻善训生相与为伪死而无所知乱世之民是也三代之民其为善也固後王之民幸以免乱世之民不幸甚矣非性然也古者家有塾里有序乡大夫乡先生朝夕坐於其中而告其人曰孝而父母顺而长勤而衣食子固视其父之孝以事其父弟固视其兄之悌以事其兄其所以为衣食之道皆习见於人人之所为教之者既如是相与日见之者又如是夫安有非僻诈伪奸其间哉然犹未也又为之冠婚以教其别为之养老以教其孝为之乡饮酒以教其顺为之食飨以教其和乐为之宗庙以教其报本古之於其民若是其亲且厚勤且至也故诗曰恺弟君子民之父母又曰饮之食之教之诲之命彼後车谓之载之呜呼今之民其亦不幸于古也甚矣世非有古之学也人非有古之乡大夫乡先生也其为孝弟仁义衣食之道既非有上之人谆谆教使之老者曰从我者神背我者物必弃而孝弟仁义衣食之道故其民悦而从之四而五佛者又曰从我者天背我者地必弃而孝弟仁义衣食之道其民悦而从之四而六古之人人自养也今之人出乎孝弟仁义衣食之外则人养之其为安且利如是故不待教诏而趋也古者异端之入於中国则驱之执左道乱政则杀之今也为之华馆宇以居之为之制衣服以文之为之设表着以尊之为之立师长以主之为之复赋役以安之其所以诏其民而趋之固谆谆矣柰何天下不胥而佛老也然而犹有父子君臣兄弟夫妇之道存焉者性之善本然也抑先王之教与天地相为久而未之易亡也然千室之邑游惰不翅数百家六亲不和子悖其父弟犯其兄天下之狱尝居其一二俗恬不怪甚者长吏恶而不之诘又不可胜纪况奸狡诈伪之出皆百倍于古而莫之能胜也莫重乎父莫爱乎母而民犹有犯者非其性也是生而不闻教朂之语长而凶狡无攸知上焉者遂从而杀之是罔民也非天之所以树吾君为民之意也然则如之何曰在教之彼孝弟仁义民皆有之火而燃之泉而达之莫之能御也今夫抱关置吏百金之利置吏老佛之宫塔置吏又从而殿最劝阻之至於教民之官则不然不可谓教也然则又如之何曰在尚之彼老佛者非独能呼吾民而归之由上之所以尚之者至也今夫老佛之徒则复之孝弟力田士民则不复也不可谓尚也吾君教之果如此吾朝廷尚之又如此其民之性又如此则老佛者不能吾夺也亦几乎息矣臣愚不佞故为教说
说化【原阙】
说政
说曰五帝之後不可以言化三王之後不可以言教有天下国家者亦有政而已鲁哀公问政於孔子孔子曰政者正也君为政百姓莫敢不正然则人君之所为者莫非政也礼者政之序乐者政之和赏者政之劝刑者政之威法令者政之文此五者百王之所同也天下之政无过於此得人以存失人以亡卢医不视人之肥瘠而察其脉君子不观天下之盛衰而观其政故诗曰惟其有之是以似之夫观政之术有四不可不知也有保民之政有强国之政有救敝之政有维持之政保民者王强国者霸救敝者治维持者亡不可不知也先义而後利先赏而後罚先民而後国此保民之政也以利济义以罚助劝尊其国而服其民此强国之政也不考其故不泥於义动之而後安变之而後信小德大赏而不为僭小罪大刑而不为虐此救敝之政也所循者敝事所守者敝法利不胜害义不胜恩号令具而不信典刑存而不举此维持之政也维持虽安其势先亡矣论者以保民为迂濶强国为苛挠救敝为不循法维持为无所事悲夫俗儒不达为政之义甚矣夫五政具备有礼之序有乐之和有赏之劝有刑之威有法令之文美哉教化之助也权衡者轻重之器权衡常存而轻重有所不明绳墨者曲直之器绳墨未尝亡而曲直有所不白何哉用与不用之异也威仪等级不足以为礼礼者天下之分分定则政定声音羽旄不足以为乐乐者天下之和乐备则政备不爱轩冕不贵爵禄不足以为赏赏不在大亦不在小加有功不及恶德则政有劝严鈇钺治囹圄天下之吏日奏杀人不足以为刑刑不在酷亦不在宥正有罪不杀不辜则政有威典章备具不足以为法文告迭下不足以为令具而不举者虚法也下而不信者徒令也今夫礼乐一不备赏罚一不当法令一不行君子谓之敝敝而救之则治矣一不救者百之始小所忽者大之基起於苟且而成於坏烂习於维持而终於覆亡此前世之所鉴也惟陛下慎之臣愚不佞故为政说
说刑【原阙】
说仁【原阙】
说义
说曰今夫天下所以晏然长久而无凌暴侵削之患者岂人力也哉是以有义然也苟无义则君不得而有其臣父不得而保其子况尊亲者乎是故仁以义为纪礼以义为数智以义为分信以义为辨尧舜之仁不徧爱故亲乎九族百姓而及乎万邦黎民夏商之礼不徧祭故先乎宗庙社稷而後乎山川鬼神孔墨之智不徧学故贤乎仁义忠信而愚乎射御书数桓文之信不徧守故正乎号令刑赏而谲乎制胜强国是皆义然也方义之行也广任万物而不为侈狭制一毫而不为约其进者虽牺?孺子不为之後其却者虽天地圣人不为之先义之胜人可谓至哉是万世之所奉百王之所同也然视三代之下义不足道也汉除秦苛法而一切寛简遂除肉刑是谓爱而不知义文景躬自菲约而天下纵侈由不着经制是谓俭而不知义光武亲於求治而责任臣下终以刻急是谓明而不知义隋文皇亲决万务而日昃传飱是谓勤而不知义唐太宗好贤受谏天下大定而不及礼乐是谓治而不知义其所可易也裁布帛制酒醴使仰足以事六亲俯足以容乎一身而已矣天子者宰制天下使内而朝廷百官外而九州万国下而草木禽兽无一不由其道其所以为义事也其所以布义法也其所以守义志也而後可谓义备矣制民者使富者日削夺贫者日穷蹙鳏寡孤独流徙而无养由名田无节而赋不均是养民之义失矣官人者使贤不肖贸乱小材至乎大任大贤有以穷处由科条不精而仕进不劝是任贤之义失矣主政教者使令数下而诈屡起法素具而刑日烦免之无耻而恶不禁急之尝有无辜而死者由民不素教而俗不美是教刑之义失矣治财赋者使山泽不与民同利野田日匮而府库犹不足由取之不以道而用之无度是财赋之义失矣治甲兵者使卒骄於姑息将窃於利禄敌国内侮而无所御由苟而忘战不虑患而无备是甲兵之义失矣明王建当世之策致无穷之福必先修五义救五失然後羣生昌遂而天下长久惟陛下思之臣愚不佞故为义说
说礼
说曰天地之始一气之孕也清转而上浊运而下故有天地之别别者礼之始也人禽兽命於两间群然而行颀然而立而人不知为贵於禽兽其间圣人作始教之巢窟为宫室羽毛为麻丝饮血茹腥为稼穑烹饪虎兕驱於山龙蛇放於海马乘牛服而人知自异於兽蹄鸟迹而不知所以为贵於禽兽者礼之别也圣人又教之为朝廷君臣焉为闺门父子焉为男女婚姻焉生有养而饰其爱也死有丧而文其哀也降至後世圣人者欲为天下大治国之长久故事为之节文而谨其章别士摩于学农耜于野工器于府商货于市而不相杂车服器械五色五章虽至纎至悉而无不治其礼大备矣此礼之大原也易曰上天下泽履君子以辨上下定民志分义定则上下辨而民志定矣夫礼有五皆所以安天下之分明天下之义也故朝聘之礼所以明君臣也丧祭之礼所以明神人也冠昏之礼所以明男女也射乡之礼所以明尊卑也军旅之礼所以明中国夷狄也分义不失苟无礼君子谓之野无分无义礼虽存君子知其将亡也故周旋裼袭礼之文也童子习之笾豆簠簋礼之器也有司掌之天下虽乱周旋裼袭人皆知之国家虽亡笾豆簠簋犹有存者是以君子不贵也孔子曰商因於夏礼所损益可知也周因於商礼所损益可知也其或继周者虽百世可知也所可损益者文质器械礼之末也其不可得而损益者分与义也分义者百王之所同也甚哉无分义之祸其大乎诗曰人而无礼胡不遄死无礼有六人禽兽交於中国谓之乱君弱臣强谓之叛父不慈子不孝谓之逆男不正乎外女不位乎内谓之乖四民易处谓之夺车服器械无节谓之荡是不曰速祸之道乎故观天下者观礼观礼必本六者此明王所以慎固其正为防祸於微眇之术也俗儒不达六礼与天地同别而谆谆讲文质辩名数以为天下之礼信乎邈其不可及也臣愚不佞故为礼说
说乐
说曰乾覆坤载阴阳亭毒雨膏雷动草拆木茂蛰虫昭苏禽鱼跳舞而乐行於天地之间矣人之为贵於草木禽兽而立於天地之中则又有心知血气嬉歌声吟感物而动乐之道形矣夫物之感人不同而人之应於物有喜怒哀乐之变故其声喜者发以散其声怒者奋以厉其声哀者悲以杀其声乐者谐以缓其声爱者柔以易其声恶者愤以起其声欲者荡以乱此七者非中庸也先王知物之感人无穷而人之声不能无变故涵之以仁教之以义节之以礼一之以信使富不期侈贫不至约强不幷弱衆不暴寡天下无不足疾痛淫泆之过故其声法於中和而无有一物暴戾邪僻干於其间者矣夫乐者五常之正性而中声之所止先王因其声故作为金石丝竹匏土革木以发之干戚羽旄缀兆疾徐以文之故曰功成作乐治定制礼斯礼乐之极致也黄帝之咸池少昊之大渊颛顼之六茎帝喾之英尧之大章舜之韶禹之夏商之濩周之武其名则帝王之殊其声则天下中和之声一也桀纣为君日奏夏濩禹汤之道卒不可见政非禹汤之政民非禹汤之民故周衰而韶之音犹存而舜不可见故仲尼曰不图为乐而至於斯桑间濮上之音作而郑卫亡郑卫之民亡非桑间濮上之音能亡郑卫也孟轲曰今之乐犹古之乐王者如好乐与百姓同之於王何有故君子曰孟轲可谓知乐乐有三一曰实二曰文三曰器所谓天下乐谊民皆中声乐之实也所谓干戚羽旄缀兆疾徐乐之文也所谓金石丝竹匏土革木乐之器也天下居其实王者虽未作乐乃用先王之乐宜於世者实不存虽有臣如夔旷有舞如韶濩君子谓声存而乐亡矣臣伏谓国家德泽渗漉百年矣民思五代之涂炭而被朝廷之膏泽此韶濩之实也然今天下承平寖久十税不弛而民贫四禁日苛而刑不措和乐之实缺矣以一祖二宗之文武合为干戚之舞是谓文不足虽夫诏儒臣访遗逸较律吕之长短辨钟磬之清浊而且杂是非之异论参祸福之拘忌臣不知其为乐也然则如之何曰先之以实中之以文终之以器则乐之道幸矣臣愚不佞故为乐说
说智
说曰人孰不智孺子生而呱呱哺则止而张颐智之始也长而恶其裸裎知蕃饰之以衣冠羞其惷愚知节之以辞让智之端也及其学也服牛马秉耒耜少者芸于亩老者饁於畴农夫之智也运斧斤谨绳墨大而为室堂小而为桮棬百工之智也走舟车称衡权转徙乎关市交易乎有无贾者之智也环佩於乡弦歌於堂言称圣人行法先王士者之智也男子又有射御书数之艺女子则有织絍组紃之事无非智也任有大小智有劳逸有匹夫匹妇之智有一国之智有天下之智天下有道大智任小智役大智常逸小智常劳天下无道大智巧小智愚大智常勤小智常惰是故奉辞令治军旅官无废职使无辱命者大夫之智也朝不失时贡不失赋甲兵强则寇盗息隣国和则疆场安者诸侯之智也贤贤而器士材百官以托万事不出户庭而知天下者天子之智也材足以守列国不可以治天下谋足以富巨室不可以为诸侯况为天下国家者将以断断之智哉诗曰我躬不閲遑恤我後此之谓也夫不求贤以辅佐则德日蔽而士不厉不度德而任使则官不称而百工隳虽衡书累石衢室四听神役而益困智勤而益塞犹举网不以纲治丝而棼之孰见其理哉师旷之耳洞乎五音不可任天下之听离娄之目千里而见秋毫不可委天下之视羿之射力足以引十钧造父之御材足以致千里不足以当天下之勇天下之听民无寃言士无遗贤然後谓之聪天下之视爵不踰赏不僭刑不滥然後谓之明天下之力兵革不试夷狄不侮然後谓之勇故以尧审五音不如师旷以舜别五采不如离娄以汤武治射御不如羿造父诗曰舞则选兮射则贯兮是非言威仪技艺者非君人之智欤周公曰不若旦多材多艺孔子曰吾能鄙事呜呼周公孔子可谓兼之也不智其大而智其小不智其约而智其详有天下国家之大患也臣愚不佞故为智说
说信
说曰大哉信之不可已也故圣人贵之曰大车无輗小车无軏其何以行之哉兵者天下所仰以安食者民之所赖而生较其愈而欲去之犹曰民无信不立或曰然矣其愈不亦甚矣曰五里之城十里之郭被甲而守荷戈而战虽有强敌卒为安国国君失信三军面外解甲以往倒戈以攻虽有武库偶人不可以制使是吾宁去兵不可去信也匹夫行信毁瓦画墁涂人饷之兼储之家乡隣恶之一日乏匮賙给不继是吾宁去食不可去信也故匹夫信於乡党卿大夫信於朝廷国君信於隣国天子信於九州万国言之以其可复也行之以其可继也言行者信之符也乡党之信薄而有质剂朝廷之信薄而有期会邻国之信薄而有诅盟中国四夷之信薄而有诰誓古之民淳其言不约以孚其政不告戒而谕行斯不可得而见之矣故质剂具匹夫欲不信不可得否则刑期会明卿大夫欲不信不可得否则辱诅盟交国君欲失信不可得否则侵伐随之诰誓行天子欲失信不可得否则诸侯不臣戎狄叛虽有命令天下不以重取而顺受是天下虽安而本实先亡矣商君相秦置三丈之木於南门而下令曰有能置之北门者赏五十金既而移者果赏之晋文公伐原命三日之粮不降去之曰得原失信吾不为也夫秦晋之君地势不过百里诸侯隣国非所素保而乐受教也然能雄视其徒衡步於一时由民信其令而易制使智力赡而无敢抗焉况挟天下之势臣妾内望而顺听其命用信之效宜如何哉野人之信足以驯鸟兽况智者乎家人之诈不足以保妻子况重器乎今质剂之後争夺不可胜纪天下之刑率百人诈妄者常三之一期会之下人臣或受而不集大祭享大朝会假告纷沓主者恬弗之怪诘是由上不贵信而下风不竞天下营营相与而为伪也久矣甚者诰命一下其系利害动民耳目亦至着矣百人是之一人非之则改而止及其复下民相与指谓不久亦改已而果然是朝廷之命不详於谋始而慢於固守自取轻於天下也天下之患民违君令其祸小民轻君令其祸大民违君令刑罚犹服从也民轻君令虽从而不畏矣命令者天下之命令也轻其令是轻天下也然则柰何臣固曰言之以其可复也行之以其可继也言而弗可复君子弗言也行而不可继君子弗行也曰又何加焉曰详其始固其终则天下服从谆谆如四时矣臣愚不佞故为信说
说体
说曰自天地至於万物皆有体与生俱生与死俱亡有国家者不可不知也天以高为体失其高三光不着阴阳风雨霜雪不神则不得为天地以厚为体失其厚山川不持百谷草木不植则不得为地君以尊为体失其尊百事不治政令赏罚无所动於天下则君道亦几乎息矣天不以巍巍为高不云不为四时相迭如受命故人信其能高地不以溥博为厚不断不刻万物生死不知有宰者故人信其能厚君不以位号为尊王公至于百执事皆以职奉法于内外而能收神於无为则中国四夷仰之如天地畏之如神明矣百金之子为室堂坐於奥处出帛与金类材命工则其任也操墨纵绳号令短长不持斧斤则匠石之任也栋梁榱桷甍臬椳楔不责之衆工则般输之巧不能构环堵之屋天下之治犹治室堂君则百金之子也三公则匠石之任也古者天子日出视朝命三公坐而论道至於经邦国调阴阳三公者犹曰有臣在非吾君责也天官冢宰率其属掌邦治地官司徒率其属掌邦教春官宗伯率其属掌邦礼夏官司马率其属掌邦政秋官司寇率其属掌邦刑冬官司空率其属掌邦事岁终六卿各以百官之成质於天子是天子一岁一听天下之计耳故君常逸臣常劳君常立无过之地臣常有不任责之忧此所谓君得治天下之体得其体虽中材庸人维持拱揖垂世历年虽有不治而不患乎乱矣为周三十世而七百年是也失其体虽雄材大略焦身劳思号令四海患至而不可救祸转而不可复为秦者夜视天下之书程以衡石自谓威过万古而不及二世是也典刑之亡天下不纲六卿之职合为一今天子者是也古者有司之事总稽知名数与夺命於官长今三公六卿是也刑一有罪主法者奉法斯可矣如决於天子则刑法之体亡矣治一财赋主计者奉会计斯可矣卒治於天子则财赋之体亡矣天下之事分於百司百司之事一主於天子故君常劳臣常逸君常专受天下之责臣常逃一司之不任职此所谓失其体虽君尧舜臣夔龙求天下无事且大定不可得也臣尝闻崇政之一对延和之数刻百卒之长万户之佐皆彻于天听命於德音垂精治平忘身忧勤然则美矣若视古所以治天下者之体岂不少异传曰尊不尸小事卑不专大名为是说者可谓知体臣愚不佞故为体说
说制【原阙】
说实
说曰实者天下之先务也实为成德名为虚位有名而不实者有矣未有不循名而能致其实者也孔子曰名不正则言不顺言不顺则事不成事者实之谓也仁者博爱之名也润泽亭育仁之实也义者得宜之名也裁制画一义之实也礼者恭肃之名也中正无邪礼之实也乐者和乐之名也天下无怨乐之实也日诏寛大而市有不辜是尧名而桀实也居臯夔之位而不以臯夔之道事其君是臣名而盗实也古之君惟尧舜知其实命禹作司空曰汝平水土命弃作后稷曰汝播百谷命契作司徒曰汝敷五教命臯陶作士曰汝明五刑命垂作共工曰汝若予工命益作虞曰汝若予上下草木命伯夷作秩宗曰汝典朕三礼命夔典乐曰汝教胄子命龙作纳言曰汝出纳朕命所谓司空后稷司徒士共工虞秩宗典乐纳言者名也都吁俞咨又从而戒饬之责之者实也故唐虞官皆百而後世称治者卒不可及知实之效也不求其实虽命官百千相观维持习为苟简官有亡职职有废事而望治定犹却走而追前也一扃之鼎乌获不举而童子挈之乌获不用力而童子用心实也汉宣可谓知之矣故其说曰庶民所以安於田里而无愁叹者政平讼理也与我共此者其惟良二千石乎故自丞相至於刺史守相莫不考名实而致赏罚是以王成黄霸龚遂信臣之属一出其当世此责实之效也今则异於是且如太常礼官也大理法官也将作工官也国子学官也今徒有位号之具而杂然贸乱下至於领管库奉簿书此所谓名不正孔子不欲为然犹未病也贤者退而穷处不肖者蹑足以进宰相不之愧疆场重垒卒骄力堕而不能教将军不之耻田野不辟民穷而逃亡郡守县令不任责吏侵侮暴横为奸赃狱讼寃枉下无所措手足转运提刑安乐之是天下名虚而实亡矣昔者王良与嬖奚乘终日而不获一禽曰我不贯与小人乘他日复往不终朝而获十禽此以为善御盖智者有所不为矣弈秋通国之善弈也专心致思则得之出见鸿鹄而迁持缯缴而往则不得之是无他顾加意如何耳臣窃以朝廷清明典刑照烂材智杂遝分罗臣工名实之治视古未及是弗加之意而已欲加之意柰何在责实责之则致国如唐虞称治如汉宣孰御哉臣愚不佞故为实说
说听
说曰人孰无听有蔽而不聪者矣有听而不明者矣有不审其始而惑乎其终者矣夫如是奚愈乎无听两豆塞耳不闻雷霆之声非病也人知去塞而求闻听斯聪矣奸声奏则不愿雅颂之音谀言入则不受谏诤之忠且人不知其为病是以君子慎之故曰有蔽而不聪者矣诗曰我即尔谋听我嚣嚣此之谓也君子知一已不足极天下之智必勤於兼听悦於多闻然而不善善而受不恶恶以辞或以妄动为直或以肤愬为忠而乐告善道者亦怠矣故曰有听而不明者矣诗曰谋臧则违不臧覆用此之谓也君子之听必审其所从断而不眩其用故能智裕而善博德明而功成有兼听之心而无兼听之材愿好问之誉而无好问之实一人告之则推而往一人沮之则柅而止此听者之大患也故曰有不审其始而惑乎其终者矣诗曰如彼筑室于道谋是用不溃于成此之谓也是以君子知其然内有明哲之师恭肃之佐以谋猷弼谐论思之臣谏诤之官以补察献替外则有慈惠之长亷刺之吏以敷纳其治下至于百执事各以其职无不听也而犹患其未也朝有敢谏之鼓途有进善之旌士议於学农歌於野工托以艺商致以货下至乎蒙瞽癃残之人或讽或诵无不听也古之人既听之又审之卒庸之又终之故人君立於无过之地而天下无壅蔽暴乱之政善听之道备矣必亡之世其听先亡必乱之国其听先乱周景王监谤犹婴儿之啼恶而掩其口非保子之道也秦亡於偶语之禁汉兴不用诽谤之律是已然之效也可不慎与天下之治有善言无善听有善听无善言其祸一也言善听善无善行其祸亦一也善言不必善士故诗曰先民有言询于刍荛孔子亦曰不以人废言天下之士常多取於言者又不间乎狂夫侧陋是以天下之事不患无善言常患无善听既患无善听又患无善行天下有不患者一而可患者二故致治常少致乱常多噫其可忽乎今夫发言盈庭不简之言满天下故天下之事未尝有不听言之蔽而常有听言之失姑息之言入而稔姑息之恩苟简之言入而安苟简之政夸诞之言入而隆夸诞之尚非朝廷听察之得也近言不可以谋远疑言不可以虑断鄙言不可以商恩屡言不可以谋约哲王留神於万事而归补於一听不可不知也知听不如知言知言不如知治明主知治而天下治其听无有失矣臣愚不佞故为听说
说断
说曰天下之达德三曰知仁勇知以虑之仁以处之勇以行之明王智烛万物去枉而就正则济之以仁知而不仁其失也诈仁足以及万物必勇以行之仁而不勇其失也惑故极深研几智之妙也兼爱徧覆仁之粹也英断力行勇之神也天下之事譬犹一车智为斵仁为载勇为御作车者功取於善驾谋事者成功於善断故求治不如善断善断之治不失其御御失则天下之权失虽有小心不可善救且大治矣明察不如善断善断之察不失其机机失则天下之务失虽日用其明白小善而闇大理矣兼听不如善断善断之听不失其约约失则天下之言失虽日劳四聪逐繁文而亡实理矣善赏不如善断善断之赏不失其德德失而丰爵重廪不足以进善矣善刑不如善断善断之刑不失其情情失而严刑峻罚不足以惩奸矣天下之计始於谋惟终於裁决天下之功败於犹豫而成於果敢故铅刀不用而镆鎁为佩贵其能割也鸒斯为禽而鹰隼得饲贵其能击也造父之迟疑不如牛车之必往孟贲之不忍不如童子之必杀万物且尔况为天下国家者哉古者有善断之君求治如援溺坐而为拟议起而为功业革弊如逐寇朝为耗蠧暮为治定用贤如磐石则羣谮不能易其一信从谏如转圜则衆佞不能反其独察善必赏视富贵如弃鸿羽恶必惩虽用五刑如刈草菅当是时也朝无窃弄之臣下无觊幸之吏天下无优柔不决之病故天下至贵也尧舜断而必让水大患也禹断而必治君臣大义也汤武断而必伐兄弟大顺也周公断而必诛傅说刑人也高宗断而必用少正卯贵卿也孔子断而必戮非天下之圣贤孰能与於是乎臣伏以陛下有日月之明烛理四海有天地之仁涵育品物而常念一日万几之繁有千虑一失之忧差若毫厘谬於千里故常兢兢然不以专制为勇谆谆然不以独听为聪大哉格王之存心乎柰何陛下之臣佐前不及臯夔後不及管晏是以听广而滋惑虑周而益疑以毁誉乱知人之明以成败眩经世之智忠臣义士实为陛下惜之昔汉文帝知贾谊之材而不能用卒有长沙之恨唐宪宗明裴度之忠而决於必使终立淮西之勲此断不断之效也古之人亦有轻断而致乱者秦始汉武是也其由天资强忍习为自用而不之悟与夫渊圣仁恻好善乐道之君岂同日而语哉传有之寛者济之以猛猛者济之以寛水济水谁能食之夫知所以仁之而思所以济之则非发独见之权决神武之断天下恶乎极治哉臣愚不佞故为断说

[book_title]卷七
<集部,别集类,北宋建隆至靖康,都官集>
钦定四库全书
都官集卷七　　　　　　宋　陈舜俞　撰说
说祭
说曰鹰獭犹知祭可以人而不知祭乎然祭之不以礼鹰獭之道也先王之制天子祭天地诸侯祭社稷然後天下莫敢不事上天子事七世诸侯事五世而民无有遗其亲故记曰明乎郊社之礼禘尝之义治国其如示诸掌乎祀享之礼人皆有之圣人为能享帝孝子为能享亲孔子曰我祭则受福盖得其道矣斯之谓也昔者周公郊祀后稷以配天宗祀文王於明堂以配上帝记曰周公其达孝矣乎是周公之郊禘未有非礼也周衰天子诸侯坏法纪不郊用致夫人逆祀天下之礼盖纷然矣秦亡汉因俗儒不明先王之法九天八神羣畤之属岁率四百余祭天子之庙满天下月游更衣园陵殿寝尝以百数其文岂足道耶後世卒不可复甚而有妃后之献斋娘之奠为亵渎天地之道呜呼神其享乎由是观之郊禘之礼杂然无复治导民识上下之别【案杂然以下十二字文义不明当有脱讹无别本可校姑仍其旧】此陛下正千载之失礼全一代之恭孝前王无以比其隆而後世守其法矣臣愚不佞故为祭说
说财【原阙】
说兵
说曰兵者国之利器文德之辅助也治乱安危系焉黄帝以来未有能改也五帝之兵师而不阵三王之兵阵而不战五覇之兵战而不败六国之兵败而不亡五帝之民循法令而化德义虽有刑辟盖有画衣冠而不犯者矣故曰师而不阵三王之民箪食壶浆以迎王师东征则西怨南征则北怨故曰阵而不战五覇之民勤诸侯以伐诸侯小事大弱事强伐必服攻必取故曰战而不败六国之民合从连横争城杀人盈城争地杀人满野朝囚而暮王朝遁而夕返其势无常故曰败而不亡噫兵之亡久矣古之兵自为今之兵为人古之兵自养今之兵人养之自为者必尽其勇则多胜不幸而死其民无怨为人者驱则进不驱则退法令不明而人未服盖有不出其力者不幸而死将军曰在予一人奈何欲其能战也自养者易蓄而兵农不易业兵虽日繁田日加辟而粟日赡养於人者难厌饥则求饷寒则索衣能益一兵而亡一民兵日繁而民日困财日益不足矣奈何欲其不亡也秦之兵土崩鱼烂而不可用不足道也两汉之兵盖不及六国兵皆命於中然一养於京师出而胜负系於人晋宋隋唐之兵不及两汉兵养於上而不得制人知为帅而不知为天子赏赐且不给矣君子视六国以来所谓兵者皆取亡之道也後世冗而不能去饱食煖衣而无所用为之计者以为无可奈何呜呼兵其可得见乎今天下田无不耕而耕者长饥桑无不蚕而蚕者长寒山海林泽之利无一不障蔽而民冒刀锯鞭扑以一窃衣食於其间关市者不厌锱铢毫毛之征以补公利商旅以命令持粟与粮转而输於边者还握虚剂以待县官而有积岁不能给总是数者天下之财日匮而国家日不足天下之狱日烦而民日困皆兵之由臣窃计天下之兵无虑百万其受衣食於县官无虑千等断长补短一人之受岁五十千则天下之费岁五千万天下之户才千余万以十户养一兵天下之赋岁入未能以亿数而兵受其大半矣奈何天下不穷且盗也夫匹夫蓄牛马以为引重致远之器者则日糜刍豢而无所辞故用之以负万钧以致千里力不足则鞭策加焉牧牛马者为不任责矣此两汉以来养兵之道也今夫衡朱辔玉丹廐粉皁不独有甘刍美草之费及加一舆薪而就夷路且日不百里动有蹄啮泛放败坏之忧主人有隣国之车则日出帛与金求佣保厮养之力然後勉其不逮积岁如是牧牛马者不为愧主人不为改辕易御之道呜呼蓄牛马之愚者未闻若是况其蓄治乱安危之系乎此臣之所以寒心也臣愚不佞故为兵说
说战【原阙】
说河
说曰万物之性不同顺之则治逆之则乱是以孟子曰禹之行水也行於地中智者行其所无事所恶於智者为其凿也孔子作禹之法常存孟氏出禹之法益明呜呼不以禹之法而治者皆拂其性也古之於水也导而深之後世塞而障之禹导河积石至于大陆播为九河入于海导而深之也後世搴长茭隤林竹揵石菑塞而障之也後世以民避河今也以河避民战国之时堤之去河尝二十五里而远汉之筑或百步或数里而近桑麻耕稼不在焉今世澶魏之民其居古堤之间矣水之欲至於是则坏我耕稼桑麻矣为民计者不迁其土田不徙其城郭而求寛闲之地以避之徒日抱土石薪竹与河争区区之力而求其避信不可得也今夫以五?之罇为五?之受则满而不溢复加之一勺则倾覆伤败乃至理势之常也今以一河之量而为九河之受且非行於地奈何欲其无决溢之患乎不决於此必决於彼不灾於春必灾於夏横壠塞则商胡危矣商胡塞则大韩危矣亦理势之常也今其计者恃生民无告之力凭县官不给之费所求一切幸以邀一时之赏非有经远持久之识爱民勤国之节也在上者从而任之惑矣今夫薪藁之糜岁且数十万而朽败攘窃者三之一兵民之力岁亦数十万而逋逃垫溺者三之一竭民之财耗上之赋泥涂吾民之命非河之祸也计者之不善也夫适天下之宜者兴天下之利通天下之权者除天下之害以今视禹不知几千百年其迹不可复而河之虞自汉酸枣以来未有能免也以今望汉亦不知几千百年而其敝无常语曰善为川者决之使道此後世之权宜也若夫絶邀功兴利之人惜生民涂垫之命纾县官亿万之费则徙民寛闲而纵其流当世之善计也六塔之役不曰计之不熟矣商胡益其危而金堤之忧不纾然滨棣德博之民巳萧然矣此其效也臣愚不佞故为河说
说豫立太子【原阙】
说幸【原阙】
说节【原阙】
说势
说曰夫君人者以一人独立於兆人之上不出户牖之间而能号令四海又垂之子孙或数百载危而复持颠而复扶是岂独恃名器位号之力哉由天子之势自有兴衰之系也後之言势者推本前世兴废之迹一出於势之强弱谓不封建不亲亲贤贤王道不备为是语者未足以适道矣天下之势不以诸侯存不以郡县亡势之存诸侯有诸侯之势郡县有郡县之势天下之治一也势之亡也诸侯者强郡县者弱强弱之势不同而天下之亡亦一也秦惩六国之合从割天下为三十六郡而亡秦者耕夫戍卒汉鉴秦之孤而分王功臣子弟而亡汉者外戚大家光武戒功臣之强封邑不过三四而亡东京者强臣竖妾晋魏之君或耗於王侯或剥於郡邑其兴废无常唐初魏李数君子其议前世之废兴亦熟矣而卒簒唐者藩臣孽帅由是而言天下之势不在封建之与郡县明矣然今之郡县古之诸侯地也古之亲亲贤贤今之郡县守宰也顾制使之道如何耳制使之道必因其治乱审其强弱虽王侯而不骄虽郡县而不削制之而不强天下有维城磐石之固使之而不弱天下无土崩瓦解之忧如是谓之善得天下之势奕秋天下之善奕也其为必胜之道亦先审其势使强而不骄弱而能守奕者尚尔况天下乎诗曰怀德惟宁宗子维城今天子之诸子弟是也不胙之土不居之邑不专之刑政犹未病也使生於宫庭溺而妾妇内而不见礼义之习外而不知稼穑之重非有师傅之严学校之美以养之至於制而不任其贤抑而不考其材虽有峩冠大带之美高车列驷之盛其特禁锢之而已天下之材则养之亲亲之材则不养天下之贤则用之亲亲之贤则不用语曰不爱其亲而爱他人者谓之悖德岂所谓强其势者乎诗曰四国于蕃四方于宣今天下之郡邑是也今不赋其土田不锡其山泽不武其厮养不假其生杀固制之善矣然假守之臣间岁一易民不识其容色士不闻其命令库无利兵邑无完垒一夫攘臂羡卒不可以当关千夫揭竿市人谁为之赴死书曰儆戒无虞传曰有备无患军之善政也强其势者果若是乎圃人知爱其桐梓岁一斩其蘖而枝不繁所以固其干也使昧于所养而甚於所去卒然使至於无枝而本根无所庇非育材之道也圃人知爱其桐梓为天下者不爱天下乎臣愚不佞故为势说
说官【原缺】
说任
说曰天下之任无有大小惟其人之贤不肖患乎不择既择之欲尽其才 患乎不久虽有骐骥驾不终日不能致千里虽有圣人仁不一世王道不备颂声不作夫成天下之亹亹尽天下之事业其久之谓乎奚由知其然也天地久以生日月久以明山川久以高水泉久而达石火久而燃金砂久而镂玉兰槐之根涤之而为芷吴越之人傅之而齐言久其可巳乎记曰凡学官先事士先志古之官人者皆有天下之事业凡三公至于百执事之人推其所负见其所施者皆若固有之居之又且久是以治道日至而天下和平今之官人者其业非素具至于职事皆暴集於时而骤取其术其间虽有聪明敏博之性临事而达复不至于三年而一易甚者数月或不待暖席也天之於万物也春生之夏长之秋冬以成之必历四时而後生育之功就星辰之经日月之纬阴阳之交昼夜之代必至三年而小备五年而後大备呜呼以天生物其久若是以人治人而有不暖席之化耶是以治道日戾於古生民无所聊生其当天下之责者晏然不思亦惑矣夫事修於诚久而敝起於间隙中人勉於总核而懈於无所归责今吏既数易事无以责其实人人习为苟简之道以取容悦其人心不同则非有继继续续之政前之所兴则後之所置去者之好则来者之恶是以刑奸未必改冀於复幸进善未必劝有以复废簿书缘絶吏生奸饕迎送相仍民用纷扰此前世论之旧矣惜乎圣朝之未能改也县令者有百里之任二年而去民不能识其容色况知疾苦乎况不三年者乎二千石者有数百里之任三年而去民不能闻其声音况美风俗乎况不三年者乎其敝由官冗而进不择郡县之职不精於补吏有司幸迁徙之速而不复知有吾民休戚之政也今按举者有千里之任三年而去行不能徧况知贤不肖乎省府者视邦国之事朝更南司暮入北署手操一柄目伫一权何补敝兴利之暇乎其敝由搃核之理丧官人不考其绩大官大柄以履涉为阶而不复知有朝廷治忽之任也至於宰相者材百官平赏罚以治天下也夫人主不为金石之信大臣有不自安之心虽夔龙周召不足成天下之事业况中材稠人乎今求名而进唯恐天下之势不加於己完己而退复不顾未尝有以塞天下之责由朝廷待之之礼重责之之实轻故人臣轻为进退之分不复知有朝廷安危之系也总是数者官人之失可谓极矣其当天下之责者又从而不思生民无所赖而治道卒不可见矣古者以官为氏吏有子孙复於当今宜未为易若汉之得人盖有总核名实增秩赐金之事矣顾不为耳臣愚不佞故为任说
说使
说曰使人之道上世使贤中世使智下世使力使贤者王使智者覇使力者强使人之力不尽其勇使人之智不穷其变使人之贤不竭其德德不竭天下望之变不穷四方神之勇不尽敌国畏之天下不望不王四方不神不覇敌国不畏不强此古今之通义有天下国家者之利器也是谓使人之善术也无术者不然以小德职大化犹决畎浍而益江河江河不益而畎浍之深可窥矣以迩变而临广用犹捧一杯之水而救舆薪之火燔者不灭而汲者无所继矣以匹夫之勇而制三军犹以一枝之木而榰九厦之坏栋梁卒仆而枝摧无完矣理势然也故善使人者得其功劳则利格乎一世不善使人者岂惟不任责功利无所获功成而败利至而害随又从而祸之者多矣贤者难使而易保者也智力者易使而难保者也贤者不屑就不利禄不逢君岂易使哉然名踰而实不至位过而才不足则有之矣有可夺之禄无可夺之节有可忘之生无可忘之义岂难保哉智者敏於用谋力者果於自试是易使也智者动动则无守心力者塞塞则无顾义是起祸之源也此天下国家之至慎也易曰大君有命开国承家小人勿用慎使之谓也汉之使人也萧何投马箠而位公相黥彭逃鑕斧而为功臣至於朝为王侯暮为戮辱生为节旄死汚锋锷是不善慎其终也唯建武可谓善使之主乎咳唾金帛必以万数赐与之人结辙於道然分土不踰十邑封爵不过特进一世之人皆终於福禄而死於功勲是非人人之贤如是使之之术然也臣窃谓今非无魁垒之材比肩於太平勲烈之佐接武於本朝要在使之以器而不竭其量保之以道而不侈其心则君不疑於臣臣不负於君人人皆可用之材世世无凌夺之忧矣臣愚不佞故为使说
说进
说曰天下之患患在人乐高位而进乐高位而进利禄之心也抱道而往者虽进不乐也故尧以不得舜为己忧舜亦以不得禹为己忧然则舜禹又果乐乎窃负而逃卒得天下不如海滨之乐也孔子曰富与贵是人之所欲不以其道得之不处也贫与贱是人之所恶不以其道得之不去也道者富贵之保也有道去贫贱易行道保富贵难无道而富金玉者贾祸之帜也无德而贵轩冕者暴恶之器也今夫人力足以举百钧加一鸿羽则诉而不受是谓之匹夫量力善使其力者以三十钧任百钧则人有余力致远而不困以匹夫任匹夫知不过其力为天下国家者以丰禄重爵而加之不量力之士惑矣孟公绰为赵魏老则优不可为滕薛大夫鲁申公处经义则长问天下治乱则否黄覇入为三公则声名减於治郡李文博善语政道而短於治国经济皆力不足也明足以视百里而秋毫不遗千里之外拱把之木有所不见者矣百里之智加之千里之任则民不厌望又加之数千里之事则枉桡纷委而民弃矣况爱一室之智取之以制天下之术是弃天下也不量力之患由使之不度德受之不任责退而无所归其罪由是天下有不量力之进有不量力之进未有不利禄者也有利禄之进未有能爱君者也高山之下必有不测之渊高明之家必有不可逭之祸故古者有天地大变三公策免不胜任布衣步出府为庶人有他过栈车牝马放之田里甚者牛酒在道间以不起昔者责实之世责实之君尝行之是以君子居其时也命至而涕泣不敢受荣剧则伛偻而益恭防患於未萌保身於未危岂悻悻而乐进耶乐进之世人不省己力不足以敌匹雏而气凌三军材不足以奉刀笔而志慕公相总核之理丧而朋党之事起修洁之方不自顾而惟占术是问天下之患莫不始此臣窃谓国家之法以卑官减小刑以高官赎殊罪此条目之常非驭臣责实之大柄今州县疲懦不任职免官夺禄数岁而後复丞相不任职不失加节旄雄视方面州县贪墨犯法终身不齿甚者黥锢之夷岛丞相犯法不失进华职偃息屛辅虽陛下进退大臣之礼适当然奈亷耻之风不竞人人思得此高位为不危不辱之地哉今天下之治莫先乎使仕者量力而进指高位而人不敢为则立法宜自丞相始然後大臣法而小臣亷治道亦几乎立矣臣愚不佞故为进说
说党【原阙】
说副
说曰一目之视跬步不知背影一耳之听席间不闻附语圣人鍳其然以独见不足尽情伪也以专听不足察隐远也天下之任斯置天下之副一国之任斯置一国之副一邑之任斯置一邑之副天子者有公侯伯子男丞相至于百执事而後发号出令立于兆人之上公侯伯子男者有卿大夫士而後奉职贡以保社稷以和人民自丞相至於百执事者府有丞属司有胥吏而後奉法度备官责夫张官置吏者非位号而表着居之也非使令而左右先後取之也爱人任其仁虑事任其智临难任其勇仁羣则爱博矣智集则虑至矣勇衆则力果矣圣人恐己不足而待副善推其所以为圣人贤人恐已不足而求副善得其所以为贤人衆人是已而背副仁鄙而智墨材日益不赡矣举天下而言唯挈缾之任虽孺子可以独受匹夫扛鼎则有失跌者矣况九鼎能以一手足负哉天下之势何翅九鼎虽尧君舜臣不敢独任後世之人视尧舜孰愈也尧之时天下简易比屋仁夀舜居百揆亦有十六族後世天下嵬琐比屋鄙夫万几之事唯丞相一二人是问犹匹夫而负九鼎其不胜必矣武德正观之治尚书省舍人六员天下之利害朝廷之与夺抗庭而关决分席而与议是当天下之任尝不下七八人开元之後亡矣姚崇虽有治今之功而有变古之罪赵诲之祸所缘而起也以今视姚崇又孰愈耶六房者吏而已是谓使令而左右前後取之耳非副也百亩之田一夫治之可也千亩之田必十夫治之万亩之田必百夫治之此耕者之智力不足田不耕虽有丰年稂莠生焉今百里之宰副以丞副以主簿副以尉为爱百里千里之长副以倅贰副以幕府副以掾属为爱千里天下之相无所副特副之吏而已爱天下乎臣愚不佞故为副说
说士
说曰古之士其学也为己其仕也为道为己者在我其为善也无所不勉为道者在命故贫而乐贱而自分定其於世未尝有求而求之者人也今之士其学也为人其仕也为利为人者在人故其为善也无常心为利者不知命其於得失也皆蔽皇皇然常恐求之不逮也贫者必求自富贱者必求自贵晦者必求自白穷者必求自达天下如是行谊无复立亷耻无复自贵是以明王之治天下使学者莫不为己而仕者皆为道然後天下可得而治也天下之器或量乎大或量乎小以五斗之受较天下之器则受钧石者弃而不用天下之木或分乎长或分乎短以十寻之度度天下之木则千尺者无所材夫天下之士有不齐之器有不可一较之材而求者持一人之度量去取之其旷职而失士也必矣故诗曰缾之矣维罍之耻言取小而遗大也故明王用人之仁不求其勇用人之智不考其信用人之言不较其德故诗曰采葑采菲无以下体言明王收士如此之博也明王之士宾於乡齿於学材於官廪於位皆不待其求而人求之又其博如此故士得习为无求其进无苟道官必称事必举而民用赖今夫不采其长不用其实较天下之士以言语为度量古之言也经其赋也史犹可以通天下之事业犹足以得方闻博达之类今之言唯是声病工拙有司持以为度量以待天下之士天下之士不求则不闻不自进则不达不合於有司则又弃之盖有英雄魁垒之人宁自贫贱不诎於俯就而自试者矣若是人者上固无科以求之故士习为自求其进未必贤不材其官不事其事而民不被其泽矣古之人未必皆贤今之人未必皆不贤古之进未必皆恬今之进未必皆不恬由上不为愧厉之道天下相习而成风也古之人上既求之言不听谏不从遇之不以礼则悠然而逝岂若今俛首求信於有司耶夫士不待其求而进故衆以滥计者不探其源而止其流仕以岁月为资而每进又责之保任然後得一命加一级夫保任者非问贤否徒以上举下大官荐小官其人未必尽贤其自致於为上也未尝无求而视人之於己乃谓不能无尔非有胁肩顺指之人交亲贵势之阶货利力役之奉不惟不得其举将恐逭罪戾之不暇呜呼保任者兹所以殴天下之士相与为利也其蹈道自信韬光不耀之人宜不在其选矣鵷鶵非竹实不食非醴泉不饮况肯下侪鸱鸢而争腐鼠乎以今科条岁增举路日广然进士不脱乎声病科目犹规于名数经术必贵乎训诂此数者皆徒能待中材之人望於利禄者奈何将有非常之材不试之业耕莘钓渭之贤漆园柱下之吏不为世俗之事朝廷且不为殊科以求之夫安得不遗斯人之徒乎故诗曰皎皎白驹在彼空谷言贤者有以隐处也士者天下所以系而治乱王覇之路也今徒得中材习俗之人而用之岂朝廷之利也诚能科试之外间发明诏并访遗逸待以不次使天下之士高材独行尝有不求闻达而朝廷求之者则庶乎行义立而士厉矣臣愚不佞故为士说
说农
说曰呜呼生民之困无甚於农也古之农一夫受田百亩今之农十夫无百亩之田古之耕皆为己今之耕皆为人古者时使薄敛以安之力田以尊之今者力役厚租以困之上不为科以励之古之民四而农居其一今之民士工商老佛兵游手合为八而农居其一古者士则不稼大夫不为园夫红女之利今者公卿大夫兼幷连阡陌古者工商与农相生养皆有度今者工商之取於农诈伪无厌古之老佛入於中国则驱之今者老佛诏民以养之古者养生送死皆有常费今者婚嫁丧葬淫祀皆无节古者山泽陂湖之利与民共其水旱皆利之今者障筦而皆有禁槁而不得救潦而无所泄古者教蓄积又有仓廪以发其匮今者不制不蓄凶年无所赖不免为流亡古之天下即今之天下而异於古者十奈何农之不困也古之农常重其君臣相与讲谋必先及之今之农常轻为吏者闻有劝农之事则相与非笑之此古之农虽劳然悦其利而趋之故常多而愈富今之农既劳又无利以悦之故常少而愈困以今天下之口无虑二千万跻汉轶唐可谓盛矣然籍而为兵戎者常数百万遁而为老佛者又数万琱琢之工游靡之商府史胥徒之类医巫卜祝声乐之伎合而言之无虑数百万此其略也由是观之天下之民百人而一农农之人一而食谷之人百古以一农养三民犹患其不足故命冢宰制国用视年之上下一有水旱则命乡师賙之均人恤之今以一而养百其至於穷且盗也宜矣呜呼农之困未有甚於今也以汉文之时天下富庶衣食蕃滋尚能赐田租宠强力贾谊晁错或劝上敦本以杜游末然为汉文者不求文王之法治之乃躬耕籍田以粟赏罚其为劝励之道亦末矣所谓文王之法何也五亩之宅植之以桑五十者可以衣帛矣鸡豚狗彘无失其时七十者可以食肉矣百亩之田无失其时八口之家可以无饥矣昔孟轲为齐宣言之详矣宅不毛者有里布田不耕者出屋粟民无职事者出夫家之征载师纪之旧矣或曰今可为乎曰未也十室之夫耕人之田食人之食者九而欲为劝励之道犹无车而教之载无弓矢而教之射惑矣今天下之法必始於名田而终於劝农名田之法必始於公卿大夫而终於黎庶劝农之法必始於法孟子而终於如载师圣君贤相讲求太平之策无先乎此矣志不云乎王法本於农臣愚不佞故为农说
说工
说曰工者天下之末作也不为其末不可以养本不制其末本亦从而害矣古者百工之属有六曰陶旊之工曰筑冶之工曰玉石之工曰车梓之工曰韦革之工曰萑苇之工工虽多不过是六者天下之用蔑不济矣
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>