<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,震泽集全文在线阅读,震泽集全文在线下载,大玄古籍书库">
<meta name="description" content="明代诗文别集。王鏊(字济之)著。初刻于嘉靖间,署名《震泽先生集》,凡36卷。前有嘉靖十五年(1536)霍韬序。《四库全书》即以此为底本著录。万历年间,王氏三槐堂重新刻印,署名《王文恪公集》,并附《鹃音》1卷,《白社诗草》1卷。集前朱国桢序云:“《震泽先生集》年深漫漶,而先生之曾孙闻溪公(王禹声)清风伟节,异世同符,亦著有《鹃音》、《白社》二稿,存笥未刊。玄孙文学永熙、及经辈,合梓于家塾。”《广理学备考》收有《王守溪集》,为王集的选本。四库馆臣评其文说:“鏊以制义名一代,虽乡塾童稚,才能诵读八比,即无不知有">
<title>震泽集_王鏊_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">震泽集</span> <br/>
          作者： <span class="inputVal" id="bkauthor">王鏊</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]239348</span> <br/>
          说明： <span class="inputVal" id="bkdec">明代诗文别集。王鏊(字济之)著。初刻于嘉靖间,署名《震泽先生集》,凡36卷。前有嘉靖十五年(1536)霍韬序。《四库全书》即以此为底本著录。万历年间,王氏三槐堂重新刻印,署名《王文恪公集》,并附《鹃音》1卷,《白社诗草》1卷。集前朱国桢序云:“《震泽先生集》年深漫漶,而先生之曾孙闻溪公(王禹声)清风伟节,异世同符,亦著有《鹃音》、《白社》二稿,存笥未刊。玄孙文学永熙、及经辈,合梓于家塾。”《广理学备考》收有《王守溪集》,为王集的选本。四库馆臣评其文说:“鏊以制义名一代,虽乡塾童稚,才能诵读八比,即无不知有王守溪者。然其古文亦湛深经术,典雅遒洁,有唐、宋遗风。盖有明盛时,虽为时文者亦必研索六籍,泛览百氏,以培其根柢,而穷其波澜。鏊困顿名场,老乃得遇,其泽于古者已深,故时文工而古文亦工也。”丁丙《善本书室藏书志》评其诗文说:“文以修洁为工,规摹韩、王,颇有矩法。诗不专法唐人,在北宋梅圣俞(尧臣)、南宋范至能(成大)之间。”从不同角度说明了其诗文的特点。</span> <br/>
          封面： <span class="inputVal" id="bkimg">Z_19531.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]震泽集
[book_author]王鏊
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]239348
[book_dec]明代诗文别集。王鏊(字济之)著。初刻于嘉靖间,署名《震泽先生集》,凡36卷。前有嘉靖十五年(1536)霍韬序。《四库全书》即以此为底本著录。万历年间,王氏三槐堂重新刻印,署名《王文恪公集》,并附《鹃音》1卷,《白社诗草》1卷。集前朱国桢序云:“《震泽先生集》年深漫漶,而先生之曾孙闻溪公(王禹声)清风伟节,异世同符,亦著有《鹃音》、《白社》二稿,存笥未刊。玄孙文学永熙、及经辈,合梓于家塾。”《广理学备考》收有《王守溪集》,为王集的选本。四库馆臣评其文说:“鏊以制义名一代,虽乡塾童稚,才能诵读八比,即无不知有王守溪者。然其古文亦湛深经术,典雅遒洁,有唐、宋遗风。盖有明盛时,虽为时文者亦必研索六籍,泛览百氏,以培其根柢,而穷其波澜。鏊困顿名场,老乃得遇,其泽于古者已深,故时文工而古文亦工也。”丁丙《善本书室藏书志》评其诗文说:“文以修洁为工,规摹韩、王,颇有矩法。诗不专法唐人,在北宋梅圣俞(尧臣)、南宋范至能(成大)之间。”从不同角度说明了其诗文的特点。
[book_img]Z_19531.jpg


[book_title]提要
钦定四库全书　　　　　集部六
震泽集　　　　　　　　别集类五【明】
提要
【臣】等谨案震泽集三十六卷明王鏊撰鏊有史余已着録鏊以制义名一代虽乡塾童稚才能诵读八比即无不知有王守溪者然其古文亦湛深经术典雅遒洁有唐宋遗风盖有明盛时虽为时文者亦必研索六籍泛览百氏以培其根柢而穷其波澜鏊困顿名场老乃得遇其泽于古者已深故时文工而古文亦工也明史鏊本传称鏊上言欲仿前代制科如博学宏词之类以收异才六年一举尤异者授以清要之职有官者加秩数年之後士类濯磨必以通经学古为高脱去謏闻之陋时不能用又称鏊取士尚经术险诡者一切屏去弘正间文体为一变则鏊之所学可知矣集中尊号议昭穆对大旨与张璁桂萼相合故霍韬为其集序极相推挹至比於孔门之游夏未免明党之私然其谓鏊早学於苏晩学於韩折衷於程朱则固公论也其河源考一篇能不信笃什所言似为有见而襍引佛典道书以驳崑仑之说则考证殊为踈舛此由明代幅员至嘉峪关而止轺车不到之地徒执故籍以揣摩之其影响馍糊固亦不足怪矣乾隆四十六年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
震泽集序
文之传三人品一也学力二也才格三也以人品者人为世重者也以学力者学为世师者也以才格者文由才奇者也世之文由才传者吾见之矣合才与学者我未之见也合才与学盖有之矣合人品与学与才我殆未之见也故曰文之传也人品也学力也才格也三者具焉上也二具焉次也一焉又次也守谿先生早年词气如风樯驾涛如逸骥驰野如银河注溟如长虹横汉如列缺划云如驶飓之啸六合可谓雄矣晩年脱枝落英尚淡崇质大羮不和大烹不割玄酒不麯大音不弦古钟石磬俚耳不谐盖雄而古者也故曰公文可传也才格也一也先生早学於苏晩学於韩折衷於程朱是故观怒惧箴知公於心学力矣观慈湖记知公於异端辩矣观昭穆对观尊亲议知公於天伦明矣观教太子知公慎天下大本矣观讲学观亲政观边事议知公康济之怀矣观历代官制知公考古矣通之识矣观诸序记观诸柬书观诸碑铭观诸诗歌知公黜浮崇古之大略矣是可传矣故曰公文可传也学力也二也公於夀宁侯旧也夀宁侯戚密椒官大臣无耻者趋焉公自夀宁显後不通字姓君子曰公之介也武皇帝时瑾权横赫无耻者趋焉公决去人曰去则忤瑾或怒不测公曰吾不得吾职则去祸福奚虞焉天下乃知有大臣之烈故公之出也人曰瑞麟威凤之游也公仕也人曰景星卿云之见也公归也人曰雪冬柏松之秀也公没也人曰夏鼎周彛之藏也公也无忝名臣也已故曰公文可传也人品也三也又曰才格也学力也人品也胥赖以成者也三善有一焉犹可名世况於公具焉或曰公在孔门如何谓厓子曰公若及孔门宜列游夏之间性善之对则式孟氏人心道心之论宜式程朱南海霍韬渭先书

[book_title]卷一
钦定四库全书
震泽集卷一　　　　　　　明　王鏊　撰
赋
吊阖庐赋
昔阖庐之覇吴兮卒托体乎兹丘慨往迹之日湮兮曾不可乎复求峯峦纷以环合兮浮屠台殿郁以相缪【叶】忽平冈之坼裂兮劔池?沦而深黑俯莫测其所竆兮仰不见乎白日两崖嶔崟而鬭囓兮又巉岩而斗絶信天造之险巇兮为神怪之窟穴将举首而闯其浅深兮先魂惊而瘮栗彼秦始之雄哮兮力驱石而填海将破山而求之兮藐不知其所在宜元之之不信兮谓往牒之我绐岁正德之协洽兮劔池忽焉其枯涸何昔日之?沦兮今山径之嶢崅伊水旱之常数兮非予心之所度石谽谺而双敞兮类墓门之颓駮试往造乎其间兮将举武而旋却始沮洳以忽明兮谅欲退而不可俨凑题之可扪兮森怪石之欲堕岂漆镫之将灭兮若有俟乎王果唉吴王之物化兮求彷佛其不见想澒池之既尘兮何有玉鳬与金雁彼盘郢与扁诸兮疑此语之为幻何千年之神閟兮忽一朝而呈露也旋黯然而复闭兮殆神物之呵护也前骊山之强项兮後会稽之妖珈锢南山其犹有隙兮信多藏之为害独空空兮以保全兮因兹丘而增慨
双松赋寄同年谢少傅
郁双松之并峙兮一不知其封殖之岁年干轮囷而磊砢兮文章错而斑斒苍虬拏空以腾上兮惊螭钁地以屈蟠万木凌冬而僵死兮独青青其不刋似端人义士之立朝兮正色俨然曾不可乎犯干彼幽人之何知兮日坐对而盘桓朝予仪其挺直兮夕予挹其清寒固非蓝田之弃丞兮抑岂华阳之真官愿千秋以相保兮历氷霜於岁残使明堂大厦之弃遗兮非予心之所患
去思赋【并序】
三山林侯利瞻知吴郡甫二年擢分省滇南阖郡之民咸戚嗟若谓侯甚宜于民而遽敓以去予谓循吏之难久矣自顷权奸柄政政以贿成一时在位者因竞为掊克以入私门不惟国法有不及虽士之清议亦不复行曰彼以缓祸也而莫之罪焉於是相师成风虽平日稍知慕义者亦且肆行而莫顾曰吾以缓祸也於戏纲纪其坏乎廉耻其堕乎于斯时也有能洁然自守终始不洿者几人此林侯之政所以尤难而重吴民之思也予乃推愿留者之意为之词
猗嗟林侯兮胡不为我少留世方竞以贪惏兮侯独端靖而好修莅吴民曾几时兮惠政日以旁流念往岁之大祲兮分转死于沟渠赖我侯之敷政兮不竞絿而于于哺我兮被我育我民兮如母我耕于野兮我出我途宼偷无戒兮吏静不苛仰有旄兮俯有稚非侯之仁兮谁使皇鍳孔明兮明且不颇嗟滇之人兮其独谓何揽侯裾兮絷侯马愿侯重来兮不聊此暇
盘谷赋
夫何太湖之淼茫兮峙双玉於西东蔚淀紫之巉岩兮峯峦抱而中空渡渚汪洋而交贯兮仍岛屿之无穷稻畦鳞次以栉比兮美西崦之寛宏亭台俨其高下兮闾巷互而相通嗟夫人之好修兮乃行义於其中握瑾瑜而不耀兮甘自混於凡佣朝出耕而暮读兮澹浮名之夕空非夫人之独善兮慨斯世之不庸不吾庸其亦巳兮信横目之为恫仰观山之峩峩兮俯翫水之溶溶俯仰山水中以自得兮将有言兮是从将无言兮是从
待隐园赋
冢宰杨公作园于京口曰待隐谓将归老乎此也而遭际明时愿莫之遂予为作赋以明其初志云词曰我滇于家兮邈云山之阻艰慨岁暮予安归兮聊税驾乎江干稍葺茅以为宇兮又缭石以为垣羌艺蕙之百本兮忽覩竹之干竿初予与予心约兮逝将於此乎盘桓何皇恩之翕赫兮虽百身其犹未闲既授钺於阃外兮节制通乎三边旋持衡於庙堂兮坐进退乎百官誓捐躯而不悔兮顾初心其犹自怜怅松筠之无主兮恐猿鹤之多怨彼出处之难定兮伊自古而则然迨国恩之既酬兮将不日而来旋
吴子城赋
予每过吴故墟未尝不慨想其盛而悼其衰也故为之赋
泰伯遗墟干将故里台阁翬飞冠盖鳞次喟彼荒郊羌何为乎城之里但见愁烟郁而四积悲风惨而时起颓墉突阜剩水残濠野雉朝雊鸺鶹夜号沉矛折戟堕珥遗翘渐渐惟麦之秀离离彼稷之苖父老告予曰此吴王之遗宫也方吴盛时志大功高入楚柏举败越夫椒城规方於八卦门僭拟於三朝跨长洲之茂苑馆苎罗之艳妖带以锦帆之泾压以金母之桥爰有凉台温室镂楣绣栭风亭月榭碝璧椒涂饰以璆琳琅玕间以木难珊瑚鸣佩鳬簉高冠鹄趋自谓百世君之岂意至於是耶吴禄既更历代崇饰春申夏桃秦皇刻石危亭岌夷雕栏纡直齐云之楼凝香之室木兰之堂交映翕赫叠石则嶻嶪嶕嶢凿沼则囦潾澄碧兰芷罗生乎其间竹松骈列於其侧罗绮争春而妖冶歌钟入夜而嘈杂韦白耽於唫玩皮陆侈於酬答迨宋迄元更为治所双莲四照池光春雨岁时观游丽无踰者而何至於是耶盖自元政隳羣雄骛白驹鹾酋乘间窃据挟嘉湖杭以自雄擢黄蔡叶而为辅盛稷下之文儒忽太湖之飞渡炀恋迷楼卓矜郿坞倏天兵四面以重围金城百雉而莫固技殚九攻苍黄一炬历代繁华可怜焦土遂使燕巢再毁麋鹿重游竭南国之脂膏坐受其困激东溟之波浪莫洗其羞且夫倾宫阿房非不丽也钜桥琼林非不富也崤函巩洛非不固也自古如斯曷之故也岂仁义不修燕安之可畏耶将气运靡常盈虚之有数耶惟是吴墟殷鍳斯在前既颠隮後仍荒殆登兹城以裵徊寄千古之一慨
洞庭两山赋
楚之湖曰洞庭吴之山亦曰洞庭其以相埓邪将地脉有相通者邪郭景纯曰包山洞庭巴陵地道潜逹傍通是未可知也而吾洞庭实兼湖山之胜始山特为幽人韵士之所栖灵仙佛子之所宅至国朝名臣彻爵往往出焉岂湖山之秀磅礴郁积至是而後泄於人邪东冈子曰山川之秀实生人才人才之出益显山川显之维何盖莫过於文两山者秘於古而显於今其实有待子无用辞予曰然乃为之赋其词曰
吴越之墟有巨浸焉三万六千顷浩浩汤汤如沧溟澥渤之茫洋中有山焉七十有二眇眇忽忽如蓬壶方丈之彷佛日月之所升沉鱼龙之所变化百川攸归三州为界所谓吞云梦八九於胷中曾不蔕芥者也客曰试为我赋之夫太始沕穆一气推迁融而为湖结而为山爰有羣峯散见叠出於波涛之间或现或隐或浮或沉或吐或吞或如人立或如鸟骞或如鼋鼍之曝或如虎豹之蹲忽起二峯东西雄据有若巨君弹压臣庶又若大军之出千乘万骑旌幢葆盖缭绕奔赴东山起自莫厘或腾或倚若飞云旋飇不知几千百折至长圻蜿蜒而西逝西山起自缥缈或起或伏若惊鸿翥凤不知几千万落至渡渚回翔而北折试尝与子登高骋望近则重冈复岭喊呀庨豁萦洲枉渚?蟺缅邈远则烟芜渺弥天水一碧帆影见而忽无飞鸟出而复没灵岩则返照孤棱弁山则轻烟一抹此亦天下之至奇也若乃长风驾浪歕山欱野足使人魂惊而汗骇及其风日晴熙縠纹涟漪又使人心旷而神怡至於瑶海上月流光万顷星河倒悬荡漾山影又一奇也遥山霁雪凝华万叠玉监冰壶上下相合又一奇也风雨晦明顷刻异候烟云变灭只尺殊状虽有至巧莫能为像试尝与子吊古?幽则有回岩壑?窱相通琳宫梵宇暮鼓晨钟夀藤灵药美箭长松金庭玉枉石函宝书灵威丈人之所闚也贝阙珠宫绣縠鸣璫柳毅书生之所嫓也翠峰杜圻范蠡之所止息黄村甪头绮皓之所从逝也而阖庐夫差之迹尤多存者翫月之渚消夏之湾牧马之城圈虎之山练兵之凟射鹗之峦出金铎於浅瀬逸梅梁於惊湍他若毛公烧丹之井蔡经炼药之墩圣姑絶雉之塘雪窦降龙之渊其石则岌嶭嶙峋瘦漏嵌空牛奇章有甲乙之品宋艮岳有永固之封其泉则囦沦觱沸甘寒澄碧墨佐君表无碍之名天衣禅留悟道之迹斯地也孙尚书欲下居而不能范文穆思再至而不果岂如吾人生长兹土依岩架栋占野分圃散为村墟凑为闤闠桑麻交?鷄犬鸣吠里无郭解剧孟之侠市无桑间濮上之音婚姻相通若朱陈之族理乱不识若武陵之源佛狸之马迹不到周顒之俗驾自旋星应五车地絶三斑卢橘夏熟杨梅日殷园收银杏家种黄甘梅多庾岭梨美张谷雨前芽茗蛰余萌竹水族则时里之白鱠残之银鲂鲈鲋鮆自昔所珍吾且与子摘山之毳掇野之茸割湖之鲜酿湖之醲泛白少傅月夜管弦之舟和天随子太古沧浪之歌吊吴王之离宫扣隔凡之灵窝凌三万顷之琼瑶覧七十二之嵯峨其亦足乐乎彼岳阳彭蠡非不广且大也而乏巍峩之气天台武夷非不高且丽也而无浩渺之容盖物不两大美有独锺兹谓人间之福地物外之灵峰是固极游观之美而未知造化之工且夫天地之间东南为下非是湖为之尾闾泄之瀦之则泛滥横溢江左之民其为鱼乎怀襄之世湖波震荡非是山为之砥柱镇之绕之则奔激暴囓湖东之地其为沼乎唯夫天作之寛以纳以容地设之隘以襟以带禹顺其流分疏别????三江既入万世允赖而後吾人乃得优游於此盖至是而後知造化之意深神禹之功大谇曰
吾何归乎吾将归乎湖上之青山世与我而相遗超独迈其逾远海山兜率不可以骤到非兹峰之洵美兮吾谁与寄此高蹇
诗
迎驾
象辇犇腾马辇驰後来人辇独逶迤绯袍夹道千官立银甲分行万国随太液风微旗尽斾蓬莱云近仗潜移太平二十年天子正是文章极盛时
春日应制
奉天朝罢晓曈曨勅使传宣籞苑东好雨晴时三月里銮舆遥过百花中东皇默运无言化南国新收不战功归坐明堂还布德豫游分与万方同
宫阙沉沉昼漏长步从黄道坐青阳六龙整驭天行健万象含晖地道灮雨足渐台杨柳色风回合殿杏花香太平有象羣方乐宵旰虽勤也不妨
夏日应制
水晶宫殿昼沉沉别院春归碧树深南陆迎长钦驭日东臯旱久望为霖历中星火修尧令弦上薰风识舜心几务了时多暇日试开黄卷一披寻
峥嵘日脚火云红竹馆荷亭坐晩风天下谁为无暑地月中寜有广寒宫氷颁玉井恩施溥露忆金茎渇思空多少苍生方病暍为霖须仗傅岩翁
雨後长安街忽成巨浸
大雨西来势压山长衢浩浩起波澜始知沧海桑田变只在隂晴反覆间
雨钱
【成化丁酉六月九日京师大雨雨中往往得钱钱皆侧倚瓦际】
苍天似悯斯人困故向云中撒与钱钱若了时民又困何如只赐与丰年
舟次张秋冒雨上读徐武功治水碑
长堤十里隐如虹来往行人说武功洚水突来无兖济铁牛屼立尚西东淇园竹下人初骇郑国渠成运自通读罢穹碑人不见北来冻雨洗寒空
金山
大江中峙小崑仑势遏洪涛几欲奔万古乾坤限南壮一方钟鼔自晨昏云低北固山争出潮落东洋海半吞汲得中泠自煎试月团新赐出词垣
自都下还吴寄翰林刘景元谢于乔二同年
大通桥下水送我到苏州君心与之同淊淊日夜东南流千山万山隔不断天南天北长悠悠燕南车尘高十丈回首湖山几兴望枫桥忽聼寒山钟却望燕南在天上白玉堂黄金阙君在京华我吴越鴈飞木落洞庭波鷄鸣海色长安月
静观楼成衆山忽见
山居尽日不见山楼上山来自何处中峰独立羣峰随头角森森出林树澄湖万顷从中来浪卷三山欲飞去得非奋迅从地出无乃飞腾自天下我来楼上何所为长日观山与山语东风吹醉还吹醒山自为宾我为主
登楼诸山忽不见盖为云雾所隐
蜃嘘台阁倏然生鳌背蓬壶流不住我家楼子岂亦然点点遥峰天际露朝来一望忽失之极目苍苍但烟雾当时何处忽飞来夜半何人偷负去
风琴
天风泛弦弦自鸣案间云影波纹惊非韶非濩非咸英依然谁唱还谁赓不为音节音节成乃知自有无声声一洗世上琵琶筝
青山
青山上有一片石我醉欲眠此其席举眼望天天黑色世间何处有此适歌声不断云自飞天风飘飘吹我衣山雨欲来还不归
登西马坞
一上高山望五湖云飞尽处是姑苏人家隐隐烟中有帆影依依天际无俯仰两间双短鬓往来千古一蘧庐仲淹自是多忧者廊庙江湖恐未殊
云山图二首
远山隐隐半欲没近山巍巍高独出近山远山出没间雾敛烟霏两明灭山南山北殷其雷天雨欲来还不来余辉倒映半岩赤灵籁中含万壑哀萦回鸟道梯空去忽有人家傍山住悬崖一道玉泉飞小桥历历行人度愁心三叠江上山世无燕许谁能赋
天将雨山出云平原草树杳莫分须臾云吐近山出远岫婪酣吞欲入映空明灭疑有无先後高低殊戢戢想当画史欲画时磅礴含章几回立忽然纸上玄云翻雨脚旋来风势急至今蔚荟吹不散白昼高堂空翠湿雷声虺虺天冥冥山前不见行人行鹧鸪啼断山雨歇石桥小瀬湔湔鸣丛林屋角参差倚落红满庭人未起凭谁说与顾虎头写置幼舆岩石里
弃妇怨
妾命薄妾命薄妾命自薄君不恶玉顔自昔误主恩得奉余灮侍帷幄兔丝横倒附青松岂谓青松久难托前时糟与糠妾与君同怡今日粱与肉知君惟对谁君如大江水妾如水底石江水日夜流不回石抵狂澜终不易哭城城亦圮洒竹竹亦斑土木犹可感君心终不还终不还妾命薄妾命自薄君不恶
相城謡
【通判邵侠福莅吴之三年相城民有以曲防告者侯为鉏去之民甚快焉】
东南地下衆水赴之厥有大海维水之归谁为曲防水失其性犇轶横流为厥民病原田每每隰乃汤汤咫尺之间有丰有凶邵侯下车咨我民瘼首议除之衆议乃格衆言汹汹侯为不闻怨斯我任惠归尔民防之未决水不由正一郡之忧百夫则幸防之既决水逝其沛百夫之咨一郡斯快频年吴下岁乃大丰岁乃大丰郡侯之功相城鼓舞白茆企而白茆相城利害百之维行不疑维功不隳邵侯去矣谁其嗣之
聼人弹琴
薰风长日庭院深有人危坐弦鸣琴凄其始作履霜操划然忽造崩山音大弦春温小廉折大小廉温无间歇月斜窗户鸿飞高秋入园林蝉语咽抚弦按指忽变之嫋嫋余音如欲絶欲絶不絶还丁丁幽谷幽禽饥啄雪黄昏风雨势振天天青雨歇山娟娟衣冠相对坐终日日与文王孔子相周旋烦君试作南薰调去和虞韶向廊庙
望海行
日没处天尽头尾闾东注何时休蓬壶阆苑在何处闻有金银宫阙五城十二之琼楼我欲往从之但见洪涛巨浪从我今谁由何当挟飞仙汗漫同遨游弱流万里等闲度遍览三山与十洲
卧病
一镫孤馆夜寥寥八月文园病未消动觉此身成附赘静观物理自逍遥长缨顿骥悲千里尺渎旋鳞困一朝之子不来秋欲晩空庭风叶雨潇潇
陪夏宪副正夫游石湖
东风湖上试春衫树杪飞桥破石岩废宅草深悲往事断碑苔没认余劖上方云影层层塔震泽波灮隐隐帆吊古登高兴无限归途西日在松杉
桧轩
【武山之西为积金有隐士曰吴君思复思德余弱冠归自京师咸以国士见待後余及第归过其庐而二君已即世其弟思政乞余作桧轩诗】
虎山鸠峯两岞崿西金亭亭宛如凿问谁居者两吴君结髪清修老弥恪当年何人送桧栽栽向庭前小芸阁时时兄弟坐两偏偏袒吟哦双露脚我行十载还过之翠壁苍崖人去邈庭中老桧参天长昔拱今来十围弱古苔驳落文章隐苍玉拳奇根节错半空时战风雨声平地恐作蛟龙跃万牛回首亦不动遮莫千秋卧云壑木强取柱柔取束社栎自全终自怍樊侯种漆巳阔疎魏王贻瓠还濩落何如种树还种德德树同荣扫寥廓为君封殖表双高他日山人过必作
立春
空山月上雪未消土牛击碎城东郊报道春来春不见朝来试看梅花梢
三十五初度
人生七十古来少嗟我如今已半之来日更添如许久余生能得几多时功名似鷁长遭退学问如船逆上迟万事悠悠只如此青山能负白云期
辽城怀古二首
并马寻凉过远郊偶从野叟问前朝雨摧故垒逢遗镞月暗荒台梦堕翘千古河山还王气一时人事忆金辽如何宋纪年三百独让周师过瓦桥
小桥??空流水往事悠悠秖断垣冠盖六州皆石晋河山百战又金源黍离不尽行人恨木叶空归杜宇魂千古登临成一慨幽燕今日是中原
送陆汝昭通守东昌
羡君拔擢之官去愧我蹉跎出饯迟门外不知车几两城边空复立多时文章自小曾推陆画诺於今合付资他日东昌为过客风謡谁采道傍诗
送戚时望佥宪之湖广
逢君未久送君行十载同年几日情平狱旧推于定国按刑新过汉阳城鴈回千里书须寄春到三湘草自生收拾楚材归药笼湖南宾客总知名
送吴汝器下第归吴江
羊家裙上墨如新兄弟才名自昔均【其兄汝砺新第进士】二鸟出为南国瑞一枝回羡曲江春战塲有作还推子当局多迷莫笑人笠泽湖边平望里且将书卷伴丝纶
李承芳承箕下第以诗投赠酬之
青藜入夜晃秋毫两意相求苦不遭神骏并为千里足骊黄真误九方臯亡弓亦得君诚逹当局还迷我亦劳把酒题诗成一笑楚天空阔鴈行高
试院赠外帘吕推官【卣】
棘垣深锁夜厌厌每听钟声识外帘咫尺相看成不语两心对越幸无嫌青镫晃晃官曹接白战沉沉号令严一月春光人不见归来庭草落红纤
送曾侍读士美之南京
十年左掖共追趋春殿曾传第一胪梁颢成名谁谓晩匡衡抗疏未为迂从来杞梓多从楚近日衣冠总向吴【时翰林三人同往南京】最爱金陵好山水他年玉署肯容无
送杨侍读维立之南京
二月南宫看柳条知君巳上秣陵桡杨家制作多传後苏子文章合在朝梦草池边歌郢雪雨花台上望江潮谁知东上门前路此後行来分外遥【时予与维立同在内书馆】
叶文庄公夫人夀词
文庄老去吾犹及梦想依稀记尚真挟策未能为弟子升堂还得拜夫人中吴文献家声远少宰丹青貌像亲一曲南飞凭去鹤西风江上采蘩苹
送彭阁老还江西
白麻新拜内尚书黄阁沉沉仰步趋四海谢安何日起一年司马要人扶相门北阙存衣鉢祖帐东门入画图知有寸心犹捧日不殊廊庙与江湖
送杨尚絅杨名甫毛贞甫陆全卿四进士归省
朱书华烛夜纵横忽见篇章眼独明暗里投珠人莫顾空中悬监我何情相逢一笑平生友此去重来几日程路指娄江东下急夷亭斜日暮潮生【右尚絅】
南宫笔势见翩翩固也平生意岂然不伐子甘为孟後虚名吾自愧卢前杏花燕市春随马枫叶钱塘夜泊船旧日和凝今老矣登庸衣鉢尚须传【右名甫】
接官长傍驿边河来往君家较独多巳向交情知鲍叔岂因笔势误东坡还乡未觉关河远感旧无如岁月何南望吴门君独去西风落木洞庭波【右贞甫】
文章一见一回妍玉树分明在眼前记得陆机年二十亲看贾谊策三千杏花燕月人俱远枫叶吴霜思独悬南去河流乾欲断关津先放彩衣船【右全卿】
赠琴士杨凌
家藏无长物犹有一张琴独抱中空节能含太古音老来唯信手妙处不传心归去北山北秦筝世所钦
咏并蒂莲三首
隂隂夏木草堂幽不尽闲情独倚楼风卷緑衣初却暑露垂红粉解迎秋午眠隔岸鸳鸯稳晩浴澄波翡翠羞遥忆故人池上乐新凉鼓棹重淹留
林塘雨过纳凉时箕踞平台手一巵影故相依心最苦丝仍不断意俱迟新妆双照梧桐月鬬艳低垂杨柳枝城上乌啼人未睡凭阑欲寄美人思
疎竹萧萧风乍凉看花宾客满华堂六郎醉後夸新宠二妺朝囘鬬晩妆草种宜男应减色花开多子不闻香主人只恐朱英老遮莫题诗恋夕阳
喜雨
五月亢阳骄原枯泽欲焦朝恩推荡荡暮雨聼萧萧造化功何有苍生望已翘倚阑看不厌诗和野人謡
送赵栗夫归省吴江
秋入吴江一叶飞归来游子着朝衣乡人始识文章贵仕路休嫌定省稀宝带桥边舟泛泛白云司里树依依路经震泽人应问太史周南胡不归
送僧归洞庭
好古多游寺怀山喜见僧此来成北道好去问南能施饭逢溪滤函经被雨腾谁同西崦里竹屋夜深镫
题夏正夫游石湖虎丘诗卷
石湖烟水虎丘雨上国还从卷里看高人过作十日饮故事留与他年观亦知南国有西子谁谓东山无谢安更欲相从寻胜处高崖磨认墨痕残
雨窗诗意
对牀一夜彭城雨流落千秋伯仲情镫火五更双梦短江湖万里一身轻吴云未薄燕鸿冷蓟树初残越鸟惊我亦缅怀终鲜恨西堂独夜正愁生
寄严守邵文敬
一麾出守还为郡我欲留君愧未能空使思南歌召父定从江上谒严陵吴山越水多相入政事文章合并称若到郡斋逢北鴈为拈秃笔扫溪藤【文敬善草书曾知思南】
送杨琴士
秋月城头夜捣衣客心如鴈只南飞筑宫燕市人何在鼔瑟齐门事竟违古调不传空有谱我琴虽在巳无徽赠行剩有名公句莫道知音世所稀
独坐
世事纷纷总未真闭门聊看静中身郢人巳去谁为斲野老从知只爱芹前度刘郎非旧日後来掦子定何人悠悠今古无穷事归钓吴山楚水滨
送同年范以贞还任寜国
不见范侯来已久忽闻高论尚孱顔牓中渐觉同年少席上难逢半日闲到任秪尝寜国水题诗时对敬亭山谢公遗刻烦收拾多在荒烟野草间
谒文丞相祠
义气横天白日隂巍然遗像学宫深千秋不化苌弘血百折难回豫让心自昔奸谀谁不死如今元社亦销沉黄昏柴市风沙惨回首行人泪不禁
姚少师像
下马摩挲读古碑欲询往事没人知独留满月龛中像便是凌烟阁上姿頬隐三毛还可识功高六出本无奇一朝社稷归真主还是臞然老衲师
游华严寺【寺在京城之西山】
椚萝陟巘路登登人在山房唤不譍犬吠林间知有客鸟啼洞口若无僧危阑一覧总堪了絶顶重来殊未曾古洞深温谁氏子俨然趺坐对南能
元耶律丞相墓和匏庵韵
西山几度只空还好事怀贤厚我顔蒙古有公方用夏居庸从此不为关犹闻窣地三髯委自笑登高两足顽今日幽燕归圣代可怜埋骨尚荒山
狄梁公祠次匏庵韵
歌中妩媚亦诚豪覆体何人脱御袍链石有方天可补檿弧无验鬼空号参苓入笼还为用稂莠当堦不受薅南望河阳如在眼青山无限白云高
昌平刘谏议祠
荒湾野木古城隅何处昌平是旧庐气带幽并多感慨策如晁董亦迂踈同时下第谁云屈此外求言总是虚不尽怀贤千古意执鞭无路欲何如
戊申岁
百二昌期见戊申神孙圣祖两王春抚绥无外乾坤旧洗濯重灮日月新一代讴歌还属启百年礼乐定先秦明良千古今朝事大老何当起海滨
恭送孝穆皇太后梓宫迁祔茂陵
露宿千官绕风悲万木号配天同浩荡启圣亦劬劳红日低黄屋青山映白袍谁云金口远还接茂陵高
雪
二月燕南煖未归晩风吹雪弄霏霏乘春且作丰年瑞和月还为午夜辉重压竹枝低欲折轻兼柳絮湿还飞小臣欲拟阳春曲燮理何人秉化机
送刘侍讲景元使交南
莫辞旌斾拂炎蒸专对还推赐也能石过郁林真可载山高铜柱更须登中朝正朔行无外絶徼殊妆覩未曾别後玉堂长见梦富良江上夜深镫
送吕丕文给事使交南
乾德初升九五爻使臣颁朔到南交尚方瑞兽新裁服炎海人鱼定入庖岁贡包茅仍陆续春归行李亦寥梢还朝借我南游录土俗民风要一钞
送蔡进之还洞庭
梦魂长遶太湖边折柳官亭又一年家世西来峯缥缈客心东去水潺湲林间诗社谁为长吴下乡音我亦便撩乱烟花过寒食东风胥口唤行船
送侄宠
远别忧不忘病别忧其那病也在汝身痛也仍在我道途历崎岖风涛恣轩簸欲留谅不能欲去夫岂可起居饮食间安得尽帖妥出入戒垂堂旦暮亲药裹安心是良方坡老语非左我生本衰迟我命亦轗轲子行从此归我去几时果霜天笠泽帆夜月枫桥火故乡风土宜见此病亦颇到家平安书早寄北来舸
海虾图
茫茫大海浮穹壤日月升沉鳌背上其间物怪何所无海马天吴大如象有鱼如屋鲎如帆虾最细微犹十丈鬇鬡怒气须如戟力战洪涛欲飞出江湖鱼蠏总蜉蝣畜眼平生未曾识画工何处写汝真梦中曾到长须国黑风吹海浪如山鱼龙变化须臾间从龙愿作先驱去去上青天生羽翰
寄福建戴方伯【戴以御史董学政於东南特承奨拔】
东南士子说先生风裁森严鉴赏精再顾市中烦伯乐一言堂下识鬷明台中自後人难继吴下於今俗顿更东望三山云万里春风朔雪不胜情
送刑部员外郎王存敬省祖【其祖百岁】
风飘飘绶若若游子东归乐复乐桃花流水思天台季父有书夜到来我今不去胡为哉世上何人年百岁天厚吾人岂无意从今百岁又几何来日苦少去日多假令就有黄金百巳去光隂谁买得百岁千金买不回一日三公换应直白玉为浆麟作脯子拜父前父拜祖邻人拥满墙头看何用长安为好官
送袁进士翺纂修
杏花才见曲江春珥笔还看被命新江上故人唯有子周南外史岂无人多方采问劳行李当局编摩愧後薪莫向云间久留滞过家张翰不缘蓴
送石邦彦知汜水
春雨南宫夜双珠得并收科名夸大宋茂宰说中孚亦县前朝事清河近日讴折腰君莫厌鳬舄岂淹留
谢尚书挽词【一夔】
长啸乾坤内如公复几人科名皆自郐文字本先秦海内瞻丰采朝端惜老臣履声依北斗庙貌填南闽髪为忧民种家从入仕贫人方起安石帝欲畀衡钧国计訏前箸工虞鄙筭缗忽为箕尾客昔忝鹿鸣宾传授曾期质襃掦却愧诜平生怀旧泪不敢汚车茵
送李士钦祭淮渎
相门余旧业使命属明禋典礼书三望文章覩一新拜回桐栢暮行处杏花春归路恩光满南阳有近亲【士钦文逹子南阳人】
雨中对梨花四首
一年花事又阑珊自笑闲官不得闲小巷梨花三日雨一枝犹得举杯看
谁道园中少物华桃花开尽到梨花霏微小雨添顔色不用人家锦障遮
空庭香雪夜生辉除却梅花见总非一种风情还自别始知西子胜杨妃
佳人默默立春寒细雨轻风缟袂单玉质似嫌脂粉涴残妆净洗覔人看
始预经筵次匏庵韵
锦函初展御前题劔佩分行再拜齐鹤咮无声香案侧马蹏分赐掖垣西文章正仰周家盛玄默仍看汉道跻圣主崇儒方此始不才真复愧提携
匏庵约山行以秉之弟初至不赴
西山尝向梦中登骑马相从却未能春日山行应更好新诗莫惜借人誊
次日匏亦以雨阻以诗来纪旧约
方冬海市见文登常怪坡翁自托能风雨十年曾有约一翻诗案要重誊
送徐季止还南雍【仲山弟】
悠哉复悠哉客眉郁郁今日开两家兄弟各千里同日报道从南来忆我行年十八九来往君家最云久君家兄弟世所稀文采风流仍孝友吾家兄弟颛且蒙气味颇与君家同夜镫对照南国雨春服同行沂上风今夕何夕忽相见高楼夜月频开燕人生会合那可常忽忽城东又追饯吾家子由亦欲旋治任约共枫桥船劝君为我还少住别後离愁分四处
震泽集卷一

[book_title]卷二
钦定四库全书
震泽集卷二　　　　　　　明　王鏊　撰诗
送秉之还吴
不见倏七年相见只三月不知三月後又作几时别别离苦多会苦少风雨萧萧竹窗晓自笑闲官日日忙夜短情长谈未了我生迂僻寡朋俦坡云海内一子由只今子由又欲去何以慰我平生愁子今去矣我何有为买湖滨田十亩下栽禾黍上木奴菱芡荷花绕前後读书稍暇来朝班我却归卧湖山间
对月有怀秉之
当时月出东海头我居燕南子苏州燕吴万里同见月两人不见心悠悠岂知今宵月如旧照我两人同举酒今照两人喜昔照两人悲临风举酒还问月悲喜唯应有月知月明三五圆又缺遂使人间有离别碣石南头震泽西两地愁心还望月欲知乃兄别後何所为月下桮酒长独持
吴禹畴副使使便还吴江觐省
重明瞻丽正弘治建初元圣作羣方覩星流使节奔费蒙颁道里便喜过家门书日方三接寒暄岂一言趋庭尝独立加饭为平反王事真无暇亲恩亦未谖银鱼羞笠泽彩鷁动湘沅石建裙方涤王延被未温法冠惊豸立官诰讶鸾骞乡里恩光满人生乐事繁蓴香莫留恋廐吏候行轩
陈给事玉汝羞鼈见邀雨不克赴以鼈见馈作诗谢之
虚负诗人折简招满城风雨晩萧萧眼前世事犹难料巷口人家且不遥鼎谢缪公仍馈肉蠏怜毕卓独持螯雨晴明日还相过磊块胷中要一浇
兰竹
猗兰漠漠幽人操修竹娟娟君子心空谷日斜人不到可怜荆棘漫同林
送陈汇之正郎出知曹州
粉署才华藉甚称一朝白璧点苍蝇邑中牛去真无妄梁上刀悬梦岂曾冷暖世情还自笑浮沉宦海本无凭斯行却有曹人喜制锦从来是所能
送韩勋【都宪孙】
先公老去吾犹及铁面长身碧眼棱海内安危真可佩军中韩范复谁能精忠巳见回枯竹奇事曾闻断大藤昭代象贤多不薄独无雨露到云仍
送王允常佥事之广东
柳叶桄榔五岭南使君曾此驻帷襜法冠直指新峨廌包匦生黎旧贡蚺不信鰐鱼还作恶只应泉水便名亷殊方风土须珍重莫为溪山久滞淹
送周院判原已还任南京得杲字
前年送君城东亭今年送君城南道年年长作送行人每见君归被君恼君生何好只好诗稇载东归揔诗草玉延半舫最留连共月庵前亦倾倒醉中劝我不如归只说金陵山水好人生出处谁得知世路东西难自保难自保云冥冥日杲杲
即事
忽而晴忽而雨细雨霏霏洗残暑天意隂晴两不期人事炎凉遽如许遽如许黄叶秋林蝉独语
半舫斋种竹【玉汝斋名】
谁分碧玉两三枝爱护先教槿作篱我欲醉移须有日客从迳造却无时未分嶰谷隂阳管先和淇园瑟僴诗多少世间凡草木岁寒时节始应知
送刘御史还蜀【规】
浮世功名何有哉茅斋元住少城隈逢人老去腰难折念母秋来首重回古栢祠前伤草色浣花溪上覔桤栽临邛父老如相过不似当时负弩来
送温生亷还江西【傅学士子壻】
温生颖迈仍好修问事不休贾长头负墙请十不酬一使我愧尔东家叟诗家不比春秋学三传犹闻束高阁夫何笺注鬭纷然混沌那堪七日凿子今去矣我一言为问乃翁然不然古人亦读三百篇政也可达使可专只今屈首穷心力郢书燕说滋纷惑镂氷刻棘巧何为名成至比敲门石不知清庙有遗音讽诵要於言外得兹行不用感别离归而求之有余师
中秋夜超胜楼翫月
良宵歌管在高楼万里青天一鍳流绦阙珠宫真不夜氷蟾玉兎揔宜秋兴来且据胡牀坐醉後还惊大地浮天柱峯头何似此恍疑身到月宫游
早起
纸窗斜漏白暗室未全明庭树鸟争噪邻家鷄独鸣四墙犹鼾睡壮志独濳惊万古一昏晓淹留何所成
耳鸣
耳内真何有年来解作声磬乎时殷殷蝇也只营营稍向喧中息知从甚处生天应怜寂寞将尔当箫笙
顾氏三辰堂
顾野王家学有传一经休说汉韦贤风云惯得从龙便岭峤争夸覩凤先天上星躔真有数吴中?语不其然高堂要见三为四屈指从今又几年
奉和匏庵谢橘三首
买地还须共一都已留墨妙付官奴主人正似天随子家住烟波万顷湖
何须千树说玄都桃李从来是仆奴读罢坡翁春色赋坐令春酒变成湖
青李来禽亦甚都木奴应未肯为奴他年若论封侯事乞取东山一曲湖
和玉汝谢橘
休说枇杷与荔奴杨家风味揔输吾封侯且得依林屋投老何须乞监湖江上秋风吹短髩天涯岁暮走长须唾余有子烦收寄一掬他年可百株
赠何医士
中年多病稍相侵委巷冲寒屡见寻愧我且非当路客因君真见古人心玉池洗药流香远金匮储书烛理深自笑贫家无以报只将诗句当南金
送僧归西山
月明曾借上方眠竹几蒲团对夜禅落日故园心万里一云飞处是吴天
史馆岁暮述怀次匏韵
东观才华说孟坚相随无补漫穷年谨严敢意春秋笔诠次惟将岁月编文案尘高伤病劣大官日给愧肥鲜太平有象须君写莫把三长让子玄
除夜三首
明朝成四十今夜复斯须天末几年住山中三径芜无闻良巳矣渐老欲何如未免王融笑甘为武子愚明朝成四十学道得蹉跎世事只如此流光奈尔何发从前日短愁向此时多独饮屠苏酒临风一浩歌明朝成四十万事付因循乍见少而老相随病与贫年年仍故我得得且随人鲍叔能知已王融莫笑人
送杨润卿给事按贵州边储
翩翩文彩映珊瑚炯炯丰标玉不如才入琐门司谏草又从荒服按边储鱼由丙穴应持酒雁到衡阳好寄书回首前程云万里此行真是发硎初
送冯原孝知扬州
东南佳丽隔江分我昔登临倚半醺瓜步帆樯天末见竹西鼓吹月中闻高名自昔推扬一健足他年失冀羣父老要知新太守聪明慈爱汉冯君
送林教授致政闽中
乌石冈头碧水滨十年不见发如银特从岭峤辞天子乞与林泉作主人九牧衣冠还独盛七闽风月未全贫都门晓望车尘远慙愧当年老郄诜【秋试时林为同考得予文比之郄林一枝云】
送陈进士恪知宿松
春风江上动牙樯鳬舄南来面若霜皖水绕城横宛宛灊山当县正苍苍才名小试新磨剑笔势曾惊古战塲他日宿松还爱我邻封咫尺是桐乡
哭原已次匏韵
思穿溟涬刮幽荒郊贺由来命不长菊本无田宁当俸杏虽有子搃成殇【原巳号菊田无子】封题未了新诗债余惠犹存旧药方昨日曝书开故箧忍看春蚓一行行
哭张修撰亨父次谢祭酒韵
清诗万首敌千锺身世飘然一短蓬早死贾生非不遇後来扬子亦难逢岂知冀北空无马须信人中亦有龙珍重平生谢安石吴中不负若堂封
喜雨
翠华拂曙幸斋宫闵雨何烦纪鲁公昼气混蒙无殿阁夜声淅沥有梧桐一时朝野欢皆洽三日天人感已通祭罢云开还出日太虚神圣本无功
次韵杨维立初入史舘
东角门前十舘开史家自昔总难才病容野客随行入远喜诸公取次来气合每联朝食坐事多长後午朝回扬雄识字今谁及疑义须烦一一裁
李学士释服诸公有诗趣入史舘因次
东观含毫有所思公输旁睨巳多时汗青头白非无日齿録牙绯岂所期书到商家真灏灏心同鲁国去迟迟集贤诸老心如渇早雨公田及我私
次韵亷伯庶子昼寝
世情不合独醒然午思腾腾只欲眠有约周公多邂逅无情庄叟漫联牵梨花院落春云里芳草池塘夕照边世事从来俱是梦北窗风月不须钱
赠河南廵抚杨贯之
熯灾横被十三州百万苍生手抚柔宪府乍临新邑洛宣房已复旧河流衣冠南渡仍余宋瀍涧东来尚自周列郡分明望丰采安危须共主分忧
送高良新知归州
江上青山识秭归江边吊古驻岩騑梦中马耳先曾到行处人烟亦巳稀屈子宅空江渺渺昭君村在雨霏霏使君抚字知多术夔府如今正阻饥
郑氏锺秀楼
隐居还谷口择胜向峯头天近星堪摘湖平地若浮云岚生几席日月在帘鈎何日同登览超然消我忧
送僧如海还金泽
紫衣不挂白云身阙下多年作外臣欲与高闲夸草圣岂知贾岛坐诗贫禅心定久元无着世事谙多总不嗔他日吴中访金泽对酬谁作许家询
送建德尹蒋文广致政还光福
京尘衮衮鬓毛斑朝捧除书暮乞还三径已嫌陶令晩一丘长伴谢公闲仍知建德非吾土免使移文自北山光福杨梅今正熟冰盘归荐鹤头丹
朱天成寄酒味变
橘林细捣洞庭霜风味清甘早自将小瓮红泥缄远意?船玉粒饐余香督邮有郡还能至宰相何知合备尝犹胜先生号乌有车轮夜夜转枯肠
九月晦日玉延亭看菊
秋尽燕南菊有华品题犹自待诗家酒浇屈子醒魂杳灯晃西施醉影斜九日风光今已负百年世事亦无涯升堂细碎还堪撷杜老无庸晩见嗟
题竹赠陈御史瑞卿
玉立娟娟不受尘崑山惯与竹传神氷霜高节知难并卷赠乌台铁面人
送林方伯还闽【苏学教授智之子】
安定苏湖教独行无能还愧老门生几年濶别无消息四海相逢是弟兄荀氏八龙俱騕褭唐家九牧世簪缨燕山岁暮征车发把酒城东万里情
朱天昭始第进士主余家至明年移居西邻
两年不厌草堂低颇爱晨昏出入齐长日经过无主客祗今相见有东西浊醪尚可墙头过归院那愁柳下迷廐马似知人意思临岐回首再三嘶
天昭子希周失解
前修未远力须追中道无缘忽自疑名似甘罗殊未蚤器如马援不妨迟卑高在手谁能定冷暖於人只自知莫怪羲之羡怀祖瑶环重映碧梧枝
送汝行敏知南安
五马南来百姓懽文章太守属南安郡中召父歌堪续壁上张颠字未漫庾岭梅华春信早吴江枫叶暮吟寒到时境内人皆足每食无鱼不用叹【闻南安鱼颇难得】
赠全卿
年来老眼旋生花学道无成似煮沙事业看君初发轫文章笑我自成家怀嵇命驾殊忘远说项逢人每似夸乡里衣冠今不乏且容老子诵南华
送顾承之还吉安省觐
秋风不用叹差池利钝仍知亦有时似我从前犹眊矂看君自小巳瑰奇楚弓一任他人得和璞惟应识者知归到安成春正好过庭还问几篇诗
方岩书院次谢祭酒韵二首【祭酒季父宝庆守所营也】
谢家亭舘盛当时弦诵俄闻发旧基鹿洞未能来赐额菟裘兼可便吾私雨添书带庭前草风动琅玕砌畔枝自昔竹林夸放逸未应文彩似今奇
方山絶顶白云衔问道来从九四咸几处人烟分海屿此公图像合嵌岩订讹无复遗鱼豕择术先须辨矢函谁共舞雩沂上乐愿随童冠着春衫
送传中舍曰会分封鲁府
龙节葳蕤宝册光手函青土向东方曾闻赐履开无棣又见归田自汶阳聼诏山东扶父老挥毫池上侍君王别来好在西堂梦雨过池塘草正芳【曰会兄时为学士】
沽头行三首赠陈水部【宣】
上沽头与下沽头上下沽头惯覆舟昨日使君临堰上沽头上下是安流
沽头落日没人行白草茫茫一望平今日东西闤闠起月明两岸读书声
使君一日去沽头父老儿啼妇女愁依旧沽头成白草荒烟古树挂猕猴
送刘以初下第还常熟
三年京邸不窥园落笔翩翩动万言颇讶坡翁遗李豸不同柳子贺参元暗中得失真难定梦里输赢未足论月窟依然仙桂在秋风独鹤看横骞
送陈员外于章分司芜湖
东风吹浪碧粼粼君去分司正值春闻说为关非旧日却思省试是比邻官曹正对芜湖好饮兴初尝采石醇若遇经过烦借问行船多有洞庭人
寄汀漳守备西指挥【尝守吴之金山卫】
几年作镇过龙溪记得将军旧姓西威洗沙尤烽尽灭政平海国贡初齐金山别後多成望玉洞闲来且自跻缓带临戎无一事花骢时向北风嘶
送陈尧弼知会稽【旧知吴江】
汉庭治远无循吏千载吴江尚见之备识民间多利病不知身上有安危来时叔度常嫌暮去後何公每见思今日会稽真夺取临岐还作赠行诗
送张时学知遂安任叔顺知定海
五色依然过眼迷常时文彩映玻瓈谁能灭没空骊牡又是连蜷赋彩霓七里滩揺江月冷四明山压海天低自慙未得为知已临别新诗亦漫题
送白廷臣知崇仁
暗里朱衣未足凭夜牕老眼雾层层长才自信工穿叶短棹还思过采菱【廷臣家采菱港】百里封疆看小试十年乡榜忆同登司徒事业君家事继美无言尚未能
送周民则同知袁州
匡鼎谈诗总不如春风下第独慙吾谁云伯乐能知马可是齐王只好竽建业当时同折桂宜阳此日独分符人生得失应难料一命谁当是大夫
送吴大章还宜兴【编修充温父】
试罢彤廷便乞还不教名字落人间小团龙凤春前雨罨画楼台水面山文彩传来多似舅功名老去只如闲洞庭东望无多路楚颂亭成有旧顔
送钱正术还姑苏
西舘桥边竹隐居昔年曾受异人书不知官爵能来子可是尘埃早识予忽地相逢还宛若再烦推看定何如韩苏总被虚名误试问三星是也无
送僧
当时六祖有传衣万法元来是一机若问一归何处去本来无一亦无归
奉和谢氏三亭之韵
望海亭
方岩缺处着幽亭岌嶪多应负巨灵弱水蓬莱真可到天台雁宕亦分停鲎为帆起当牕见潮作风来吹酒醒我欲更从高处望齐州九点雾中青
仰高亭
亭上悠然坐见山东西回合隐如环悬崕有路神先往樷桂无言手自攀理到静中应自得事於身外不相关金堂玉室分明在何事高人去不还
采藻亭
池边小立驻幽芳异品真疑是乐浪【朝鲜紫芹甚美】沙鸟自鸣还自歇野人相见旋相忘撷来浅瀬和云煮归去倾筐带月湘欲献吾皇还自媿蓼花苹叶委秋霜
送谢祭酒之任南雝
峻节高怀自可亲两年史舘况为邻久甘静退元非病稇载诗篇亦未贫台右人才多近古当今师道复何人看详学制伊川在士子东南要一新
玉汝看葵见寄
朝退归来不坐衙门当委巷尚嫌譁不知半舫斋前竹何似平廷院里花清爱雨声时起聼蔫愁日色每教遮小轩清?都非旧说与西人却似夸
古愚
我自古愚人还作古愚诗古贤不可作古愚亦难而举世皆尚同子独不知时举世夸疾走子行独迟迟信口所欲言信意所欲之衣不识寒燠路不识险夷喧然衆知人指我为顽痴子知邈难及我愚恒若兹
寄题明秀楼
湖上危楼势不崩北人欲上怯初登檐前月写澄波影天末云留碧嶂层山水吴中夸独胜观游昔日记吾曾弱流不隔蓬莱路欲去谁言病未能
送周进士炯还常熟觐省【同年近仁子】
南宫此日谬持衡一见高文眼为明正喜故人能有子忽闻远别得无情名因实起何妨蚤理会心传不厌精此去海虞谁复见读书长日掩柴荆
玉汝作东眺轩不忘在东诸君子也次其韵
长日过从兴有余官曹乖隔欲何如有时隐几全忘我几度敲门不是予磔磔林间鸣好鸟斑斑花外度轻车城东有暇还相过宾席年来左特虚
诸葛武侯
汉家鹿走奔羣豪中原独峙当涂高江东割据紫髯叟大耳惶惶何所逃南阳南去隆中里草屋数间而已矣悠然梁甫日长吟忍作卧龙终不起平生伊吕伯仲间自比管乐真谦耳将军三访何太坚不臣不见礼则然幡然一日起驱策海宇三分指顾间永安宫中翠华逝王业偏安岂天意关张颠蹶赵云亡汉阼终衰枉经济前出师後出师孤臣沥血书肝脾渭滨敌退大星坠千古英雄空泪垂
徐詹端夀词
神祉储南岳文昌丽北辰贞元符圣世间气出贤人燕市先招骏徐家旧产麟官曹怜我并德业许谁亲自惜无双士同为不二臣性嫌长孺戅文许仲舒纯几共承前席常容接後尘交情今鲍叔家世古杨椿已谓才无敌仍知德有邻看君心不展诲我语尤谆醉自忘公瑾风如坐伯淳犀通鸡自骇鱼目俗空珍故业荆溪上新恩少海垠良金真有价白璧岂无因每愧齐东士常叨席上宾吴歌非子夜鲁史又王春已自忘穷达何曾见喜嗔几枝仙桂茁六叶堕蓂匀大火西流近长庚下降频经纶当圣世孤矢属秋旻宠渥今如是勲名定絶伦莫歌昌炽颂座客制词新
赠顾镛【镛顾仲英之孙仲英元季崑山巨家与杨铁厓等为诗社有玉山草堂集仲英子元巨国初徙籍凤阳】
玉山人去草堂存及见濠梁几世孙倾盖涂中成旧识侨居淮上是清门前朝旧事犹能记南国遗风且莫论莫怪题诗多感慨曾於名胜集中翻
太平鸟
有鸟有鸟名太平太平时节方来鸣当今天子神且圣怪尔日夕无停声人言此鸟亦如凤不向梧桐爱萋菶上林何树可相依万年枝上春风动
送表兄叶志通
客从远方来过我陋巷口十年积相思举此一桮酒少时同嬉戏今已成皓首行云游四方寒郊折衰柳中年常送别不似此分手昔时泰康公见舅如见母今我复何为见兄如见舅
小适园桃花忽开
春来未识东风面忽在吾家小圃中斜凭阑干成独笑东西相映两株红
花开犹未报人知花下行吟漫自思花若能言应笑我年年无酒只题诗
朝陵欲去更迟迟还向花前举一巵说与东风莫吹落我行三日是归期
花落又作
报道花开方自喜忽闻花落更成伤东风太是无情物故作春来一日狂
昨日日高犹烂漫今朝风动渐稀踈我行三日归来看只恐枝头一片无
鱼鳞满地雪斑斑蝶怨蜂愁鹤惨顔只有道人心似水花开花落总如闲
朝陵行
山行自好况清明朝陵偶作东门行【此日予独行出安定门】青山百里恣奇览怪哉风伯何无情怒木惊沙鸣不息四野无人日无色垂头阖眼信马行咫尺有山看不得昌平少憇朝跻登眵眼一洗犹瞢腾夜深星斗光若动黑云肤寸从东升归程复指昌平郭万窍号呼止还作曾闻飘风不终朝我行三日三日恶平生万事多乖违感尔风伯能追随前日相迎今日送眷恋岂要赓前题【旧有大风联句】还家頮面坐未定天日融和风寂静
游京城西山三首
赏心多与宦情违三载来游一日归树下杯行殊草草水边人去更依依郊原却略青骢度天水苍茫白鸟飞回首青山应笑我漫将尘土涴苔衣
三年渇思玉山泉濯足盘陀一爽然寒漱石根鸣决决光揺云影静姢姢诸贤好作山隂会老子仍工水底眠汲得一瓢城里去霈为甘雨洒炎烟
出郊风物两闲间眼底江南顿觉还金阙五云浮王气玉亭千古识龙顔地除扬子应无水天尽中原合有山何事宋家三百载只披图志望漓岏
匏庵惠鹤
鸳鸯困雕笼鹦鹉桎金索人情虽甚怜物性终不乐不如鹤性闲近人殊不愕雪中立伶俜风前步略却或俛啄苍苔或侧睨冥漠翛然物外情自得彼此各所以亦乐园一名为一鹤归来睇小园欠此殊寂寞清晨坐茅斋苏帖宛如昨人从玉延亭致此小岝?应怜我家园草树颇荒落青泥黄叶间此物殊可着风清月夜时相应如唯诺鹤貌自孤高公意尤不薄便当扫园亭小池为汝凿鹤鹤来我前今日与汝约汝本九臯禽非人可笼络既为诗家玩又受主翁托有木从汝栖有泉从汝瀹虽无乘轩贵止此亦不恶切勿隘吾园不足恣飞跃一朝凌天风万里向寥廓
代简速仲山【仲山将使河南】
渐觉交游少常嫌公务忙印初辞省内节未向河阳天遣闲多日君常醉几塲贫犹能酿酒病不废诗章竹卷题堪续茅斋兴甚长可能醒过日况是语同乡道里东西近情怀尔汝忘比来闲可得别後望徒伤坐只匏分席香余菊佐觞便来同一醉郑驿不治装
匏庵和乐天五十八归来因同赋
五十八归来於我似差速其如迂懒性世事昧五六多病况早衰须髩失旧緑辞家今几年但看庭前木寸根手自移今已如立竹从公归去来家住湖山足
送陈郎中一夔録囚
西曹社友多分散独有夫君又别离雨露九天踈滞狱关河千里赴襟期篇章自爱陈无已经义多推隽不疑他日归朝敷奏罢解装还有几篇诗
匏庵臂疾予问之偶迟有诗见贻次其韵
偶因请告得闲身子墨依然日见亲汤媪曾闻能作祟【匏有汤媪传】竹奴何事亦欺人【疾以竹簟致】堂前客至惟长揖池上诗成一欠伸自笑东邻来问疾如何翻後陆徐陈
送张学士廷祥之南京
除书一纸墨淋漓同向彤廷舞蹈时实録两朝无字愧高名四海是人知东山强为君恩起南国多因母老移门对锺峯无一事日高睡起好题诗
郊祀斋宫次仲山韵
炉烟起处望行宫狭陛登呼拜舞同九色绣旗斜晃日两行银甲俨趋风圜丘絶壑飞桥过杰阁凌虚复道通获覩明禋夸盛事不才深愧後诸公
赠梁都宪廵抚四川
赤甲白盐雄作镇铁冠绣斧凛先声雪山已为来时重黑水应闻去後清殿上位虚中执法边头人散小团营凭谁说与苏明允画像无烦记姓名
震泽集卷二

[book_title]卷三
钦定四库全书
震泽集卷三　　　　　　　明　王鏊　撰诗
壬子校文南畿得诗十二首
杨柳青舟中见月
杨柳青前杨柳残南人北望思漫漫从来共月庵前月今夜蓬牕独自看
淮口値风舟几覆
柁折樯倾舟晏如风涛淮口戒心初跛行岂赖娄丞相鱼腹几从楚大夫平地人於看处愕隂功神定暗中扶道人无惧还无喜斜日船头自晒书
过扬子江
燕南倦客江东去一见澄江眼为开红日远疑从地起青山近欲傍人来中流撃楫空怀志南国持衡独愧才渐觉故乡风物近十年一到思悠哉
宿龙潭驿【驿旧滨江危甚今移向内】
崩崖百丈俯惊湍未到先忧到却安夜枕江声宜客梦午窗山色任人看欲寻往事空题壁不废公程且解鞍眼底桑田与沧海人间得失浩漫漫
舟发龙潭驿
王气东南日夜浮画船十只向神州山当好处如曾识江到平时只似游两岸人家从北固六朝事业付东流天风莫送征帆急景物诗家要细收
观音山
大江东畔小蓬山山下时鱼近可扳苍玉千年浮浩渺白银万顷漱孱顔诸天眼见虚无里一叶身惊出没间不是舟人无次第要将奇观与人看
至金陵
白下秋风擢桂枝桂枝今日岂吾司锺山宛宛行来见淮水悠悠别後思平市烟花应我识前朝陵寝没人知道傍不用争先覩便是当初赴试时
塲中初九夜有感
复阁周垣深复深重门鱼钥夜沉沉海潮忽涌嚣声动山雨横来笔阵侵镜出秦楼怜我沗马空冀野定谁任悠悠淮水东边月十九年前此夜心
中秋夜
未谓中秋今夕是外帘瓜果特多仪月侵屋入窥文卷席趂檐斜阁酒巵艳魄不辞忙里看新寒先报客中知燕山海月同谁赏北望诗成有所思
鹿鸣宴
京城人马簇如烟秋榜何人看独先折桂也应怀此日揷花那复似当年网罗麟凤东南尽坐应奎星上下联记得画堂东畔席和家衣鉢定谁传
朝孝陵
碧城睥睨斵山根山势东来耸独尊天上龙文成五彩地中乾象应三垣平成万世功思禹冠带於今制改元圣烈神谟三百册小臣瞻拜复何言
陈朝旧城
江东天险天削成长江为堑山为城南朝天子慎封守城外筑城随地形盘盘青山出复没筑城密补青山缺龙潭起至金川门百里绵延城不絶青山四绕城四周雁飞不过神鬼愁北兵纵健无羽翼礼乐兵刑何用修益州楼船夜飞渡虽有金汤没人戍
归省过太湖
十年尘土面一洗向清流山与人相见天将水共浮落霞渔浦晩斜日橘林秋信美仍吾土如何不少留
归自西洞庭阻风登鼋山絶顶
亲朋挽衣留不住逆风舟向平滩驻滩头寂寞谁与言青鞵飞纵颠厓步鼋头戴山山不崩东望东海西吴兴羣峯罗列七十二如拱如立如奔腾我行天下亦多矣所至有山或无水其间有水却无山何处能兼山水美苍茫万顷浮孱顔惟有海上三神山杳然可望不可到不如此地日夕随我往与还胡为十年才一到风乎尔知吾所好
将发阻风
晩发西山舟欲北天风吹我复还家十年一到非容易独立平原看稻花
将发阻雨
前日风相欵今朝雨特留平生故乡意欲去更悠悠
秉之送至京口别去有诗和之
隔江相送望芜城四海悠悠见汝情事触悲欢心易醉别牵南北梦先惊日边莫负看花约湖上还寻种橘盟惆怅金山一回首秋风独作蓟门行
又
相送不知远直到江头住遥遥一片心随我江北去子心在江北我心在江南身心不相谋日夕长酣酣
过长江
微风细浪平如席金山焦山才咫尺羣山簇簇天际浮点染长江好顔色
宿迁别安隐兄
年年积相思兄南弟在北一朝兄北来弟作南归客弟北兄复南草草途中见见时未交言船开激如箭
兴济阻风速沈方伯时阳饮
彻夜隂风河欲冻扁舟牢碇古河滨南飞坐羡帆归疾北上惟将梦去频客路寒暄同是客人生行止岂由人蓬牕孤闷凭谁破赖有江南麯米春
舟次直沽别沈方伯次其韵
好水好山吾已渎况值秋风橘林緑南来十日谋北辕不语岑岑怨林木使人行处何所为廪人继粟庖人肉蓬牕閴寂却成愁恰似苏子居无竹其间文史岂不翻无味纷纷成故牍家山回首频入梦欲去未能慙薄禄德州城下斜月昏万里河来失平陆舟中夜静闻吴音惊问谁欤曰南牧心期乃是夙所亲倒屣过从忘仆仆联舟会晤迭主宾百里风帆岸相逐自移画省大江西恺悌民间歌旱麓公余亦不废吟哦历历诗书载其腹高词往往逼古人义手而成如构宿往年赠我石兰篇每向荆溪望林屋谓言他日片帆过便风径访愚公谷世情多厌屈原醒宦路尤欺魏其秃多君佳句屡见投过望平生非所卜天津桥下水留人去住人生有迟速回思联舰那可再食野呦呦怨鸣鹿夕阳沽水丁字流白草茫茫人去独
寄题拱北楼
紫微华盖拥宸居拱北楼成势有余沽水绕城斜作字人家滨海半为渔草间狐鼠收妖气天上风云贺宠除记得泊舟衰草岸月明槐树影踈踈
恭毅章公挽词
六騑北狩尘不蒙秋槐深闭南城东瑶台有月蚀螮蝀沂国典册移青宫中山谁复歌晨风桓桓章公血泪红一章独上惊盲聋何言周昌叔孙通直欲下从龙逢翁皇天后土昭至忠风雷激电隂霾蒙当时直节谁并雄前有廖庄後锺同一朝海内日再中疏传万口闻天聪擢少宗伯不为崇南邦宿留遂以终当时定策还自功依然廊庙称孤公
送薛金下第还江隂
河东三凤不须奇又见瑶林玉树枝桂子秋风真有种杏花春雨岂无时陆家庄好应夸我和氏衣存欲付谁江上幽亭人不到青山相对了残诗
送华?下第归无锡
一语曾看决壅川十年文思涌如泉科名高讶居王後鞭策加应在祖先安定苏湖吾偶尔河汾房杜子其然鵞湖风月谁收管知抱遗经夜未眠
寄河南顾参议崇善二首
黄河万里拍天来列郡仍闻水旱灾今日漳滨谁史起稻粱千顷变汚莱
曾子何曾解杀人市中有虎未为真清时正是功名会莫为吴山早乞身
苦热
郁蒸昔憎南恺爽近便北今年旱太甚万里云天赩展簟趂树隂短气不能息渇鸟妄投林向人若求食吁嗟六合内谁是清凉域唯当希静胜庶以永今夕
喜雨
病身牕下兀然苏屋溜幢幢势若驱坐喜炎埃随洗濯立看生意上焦枯论功合有人调鼎受赐还同天雨珠孤负明时无好策漫将诗句和童雩【时以久旱求言】
又
无才甘遐遗因以静自适长衢去马踈深巷来辙隔雨余草木长树杪梨欲坼烦襟忽然醒如飨九鼎食新凉不嫌贫於我亦有获屏书去不观兀坐面东壁水深?欲鸣日入鸟还息为谢扬子云无玄安取白
送盛进士应期归娶吴中
终生文彩弃繻辰建业秋风擢桂新阙下杏花还属子召南桃叶正宜人上章许得天顔笑奠雁光生故里春大小登科俱入手高堂况有黑头亲
送欧阳子履董广东学政【其兄亦以副使董学政】
六一风流殊未远一门双璧价能齐超升同日司文柄洗濯多年出字溪凤沼挥毫奎宿逼羊城按节瘴云低朔南此去应渐被声教行看到四黎
送人之南丰
文章星斗南丰在县说南丰意向之千里闻君当教邑後生文体更谁师
送吴编修克温归省宜兴
玉堂退直几相从茗盌薰鑪坐晏舂远别芳洲生杜若清词秋水出芙蓉交情淡爱周公瑾宦况轻怀邴曼容问罢起居还就道渭阳云树思重重
送同年俞副使濬之四川兵备
控带西南坐上游安危须共主分忧蜀人到老怀张咏边计从前仗武侯地远乌蛮耕更早天高白帝镇横秋雪山不见南来雁书寄同年几日收
送夏璪下第还江隂
家声戚里流传久才气科塲挺出殊自昔崑山夸片玉一朝沧海得双珠【其弟同登郷荐】市中定价谁高下暗里朱衣信有无归去江头养神骏春风历块看过都
送白进士金归省
才思澜翻涌若潮青年头角见嶣嶤一门袍笏还追李八叶箕裘正嫓萧发轫早收仙桂籍过家还下采菱桥荣归况是江南乐不用临岐赠柳条
送陈瑞卿之临清兵备
北来作镇重才猷齐鲁权兼坐上游官职朝廷犹耳目地形中国是咽喉搴帷尚记来时面借箸应烦席上筹春入四郊狐兎灭月明还上庾公楼
送张叔亨御史按云南
平生高义想穹窿京邸年来会面重清论坐中消客气威棱行处慑妖踪泷江行李来时路僰道音书到日封乌府深严公事少日长谁与坐从容
送李文选唯诚册封岷府
使节南行振玉珂湘江木落洞庭波汉朝赤土分封远楚国菁茆入贡多梦渚草长归眺望芜湖家近好经过却嫌选步仍虚席不得淹留奈尔何
送仲山之任广东参政
十年送尽南归人今日谁知还送君归来寂寂掩关卧无语目睇南飞云与君相从亦云久对语真如饮醇酒朱弦疏越音有余明水着盐味多有君才於我真得师簿书堆里还题诗诗词郁硉古鼎器字法秀劲枯藤枝岭南此去无多路目极燕山天尽处青山杳杳不见人秋雁飞来复飞去政成几时召还阙相对共月庵前月
我生
我生抱幽忧有癖结中抱当喜常咨咨居常殊悄悄一朝逢至人如梦忽呼觉至言何须烦胷中殊浩浩古今等蘧庐生死一浮泡委顺齐宠辱冥怀无丑好得之亦不惊失之曾不懊一身自悠悠此外何足道长揖谢至人闻此苦不早
奉和匏庵读白集二首
覔句年来无一长日擕白集嗅余香一篇自可读几过诸格今仍得未尝当日秦吟能伏李後来崑体漫称杨平生却怪韩员外只识张家奉礼郎
此老生年七十六何曾一日没诗章风流转觉堪师我政事传闻尚在杭生世莫嫌殊已晩题诗不害稍相方所嗟得见年差晩旋读前头已旋忘
和秫饭
平生翰苑诗书腹此日野人藜苋肠金谷萍虀殊可厌芜亭麦饭略相当煎汤未用呼莺粟贮廪惟堪与鹤粮若说菜根风味好小园多有不须行【吴人谓转买为行】
匏庵因菜根之句复次前韵和之
龋齿生憎玉蔗浆短虀真称腐儒肠若论滋味风皆下便说酸寒理亦当千里远陪吴下豉多年何用禹余粮康侯去後谁为赏耕织还须问当行
鹦鹉二首
正坐多知巧言语终年覊絏在华堂不如尺鷃藩篱畔高下枋榆自在翔
我欲开笼纵汝飞陇山虽远尚堪归归时莫更多言语浪说人间是与非
白髭叹
我年三十九白髭有一茎当时初见之妻子殊为惊今年四十二白者日益多朝来明镜中对之不复嗟人生天地间老去会不免犹胜严终辈终身不得见
送白主事辅之还任南京
采菱江上忆曾经百里人传聚德星报政三年还过阙闻诗一月正趋庭马家羣从眉多白豸府中丞髩尚青他日同朝桥梓并应烦圣主赐云屏
送严太守永濬知西安
五马初分竹使符西安风物尚西都三秦子弟为编户四塞河山入版图楚国梓材元自有周家风化未全芜旱灾已息流移复为访当年郑白渠
赠毕生昭【同年嘉会之子】
少年落笔便苍然三礼君家信有传我觉後生真可畏子於同辈复谁先一枝仙桂花相付百步垂杨叶惯穿他日山东看小録程文还有几多篇
海月庵观灯
莲花深屋赏来曾蔗盌寒浆渇饮氷月好自寻灯作伴雪寒惟许酒为朋兴同老子复不浅年与先生自此升东壁余光愿终照夜深羸马惯能乘
送孙廷宪训导之夏邑
好在孙明复臯比夏邑临春归孟瀦野云散砀山隂梁宋诗书古江淮控带今睢阳双庙在为我一追寻
二月雪
一冬天气暖如春雪到春来见却频令敓东皇增料峭冻含西岳献嶙峋郊原润洽晴为雨牕户虚明夜向晨三白丰年称上瑞如何宫柳漫含颦
赠杨君谦【时君谦有归志】
夙怀抱悁独行与世多忤京华二十年壮志遂迟暮悠悠深巷中尽日断来屦杨子独何为逝言远相顾移家浊沟上破屋终不去人问何以然无乃以我故朝过讲道玄暮过话情素君慕哀骀他我思黄叔度相见各欣然谁能诘其故我欲永从君君且为我住无为忽去兹云山恣高翥蓬蒿张蔚宅依然还块处
送茹銮知唐县
南省曾看驱笔阵中山坐见播风謡万家赤县仍为冀千古青山尚记尧蟀蟋诗中怀旧俗桑麻影里布新条国朝循吏今谁是青史无令久寂寥
送张汝勉知祁州
祁州今日为京辅一命还乘太守车塲屋偶然窥制作崐山信矣富璠璵源流共诧家声远缘饰从知吏事余若到滹沱烦少驻投文水底吊当初
哭同年刘景元谕德三首
迂癖平生不受鍼两迂相合作同襟伤哉贾氏清时泪皭若杨公莫夜心郢质既亡谁为斵伯牙虽在罢弹琴高坡门巷西州路短笛斜阳落叶深
落日船头见素帷梦中昨夜哭君时交游四海今谁在心事平生我最知博失郑侨疑莫问直怀叔向泪空垂临终老眼犹能视免得区区谏用尸
壮气胸中屼不平九原埋骨尚峥嵘抗章未请朱云剑属纩仍全子路缨坐上直言常骇俗暗中清节不求名奸谀未死君先化史钺何年地下成【君尝恨近代史不公欲出己见作一书名史钺】
宿樊都尉翠微山庄
攅峯缺处望亭台石室金堂为客开坐见野云从地起卧闻山雨到牕来秋声飒沓惊涛汹瞑色巃嵸远壑哀自笑诗人能好事连宵抱被宿崔嵬
病间偶成
悲风急景穷隂日布帐匡牀卧病身岂谓光隂还属我如何造物亦欺人往来礼断翻为适宠辱心忘不厌贫闻说伯恭还进学病中真可养心神
纪梦
有菀者树其石惟磐有二道士对坐俨然而我何为亦参其坐有一道士顾而贻我非药非石错落璀瑳或从取之我食其一觉而甘香我病如失仰睇道士云山邈然安得从之终身周旋
读白集
朝事不预闻人事不复理家事不复关身事不复治翛然卧榻上乃至无一事长日谁与言太原白居易
怀山
我年四十四须髪已见白况复秋冬来尫然抱羸疾强顔班行中公私有何益既不能随时又不任陈力独无百亩田独无五亩宅一朝辞禄养何以谋代食欲留谅不能欲去且未得公私两乖违转展复反侧行藏去住间贤者逝不惑若非太阿锋割断利名索一朝复一朝到老终役役古人邈已远近事堪法式不见毛贞甫四十挂朝帻
病起
青青园中树郁郁墙根草灼灼篱间花霜前并妍好我行忽抱病两月迹如扫今日下庭除树衰草亦稿篱菊云耐寒亦复不自保嗟嗟物皆然人生得无老
哭逊之振之兄三首
吾生终鲜甚尚赖两三君故国多时别凶音隔岁闻天涯相顾影日暮独怀羣南望无穷泪青山空白云饯送望亭驿栖迟震泽堧回思如昨日少别遂终天转觉人生隘空滋客泪悬小楼风雨夜不忍读残篇少小嬉游熟中年隔絶多兄今长已矣吾此复如何书至犹疑信悲来欲啸歌惟余寸心在岁晩谅无他
和秉之再到京口有怀别时之作
长江不断流今古客子重游感岁时白髪催人来有信【予年四十五始见白髪】青山笑我去无期城边灯火孤舟梦天末楼台远道思风物依然人不见月明双雁起前陂
送僧方册归善权寺
荆溪东望梦崚嶒欲访坡翁惜未能今日上人飞锡去西风谁与摄衣登洞沿玉带随仙李泉落铜棺漱古藤他日三生堂外见山人应讶我来曾
抱子猿
庄周亦有言虎狼仁独至今观王孙猿其性复如是胡为吾人中乃有乐羊辈
长啸猿
苍崕汹若崩古树吹欲折峡江万里来黑风夏飞雪哀猿啼一声行人若为别
过南夫内翰於玉延亭
雨过池面鱼应乐秋入林间鸟不惊亭上主人何处去我来门径觉全生
冢宰三原王公夀词
勲名金匮得全收刚度人间八十秋洛社温公甘独乐江湖范老足先忧何年更为苍生起此日聊从黄石游杜衍去来多内降六箴谁与献宸旒
和周少宰伯常得孙
贺缄云锦织天孙庆与徐卿异日论眼底诗书先付托膝前啼笑赖温存名驹汗血元无价丽水生金信有源四世五公看盛事于家何必更为门
宜兴张氏双桂堂
曾闻天上桂华孤不似君家有两株千里燕吴还接叶一门金玉本连跗隂功信有栽培力学海宁忘灌溉劬从此郗林谁复羡荆溪金紫有先圩
送李茂卿大理还嘉鱼
嗟哉何物名与利奔走海内无穷已纷纷之中谁独超嘉鱼两卿伯仲李仲卿见道何太先三十不复举进士徒行万里访白沙欲挽南溟供洗耳伯卿少贬来京师三年大理何曾理支颐终日望西山眼近薄书如着眯有时开口恣雌黄上到周公下朱子瑰词异论骇傍人造谤兴讹殊未止我生与世百无合门报君来僮仆喜小斋欵语每终日仪部君谦昔参此君谦去矣君尚留君今复去吾何以家居苦贫仍岁恶往往人家半扉水午烟未起朝爨清且趂官家五升米谓予不尔弟书来黄公山下台成矣从来一士系兴衰胡为闲此两兄弟未论救败与扶颠激懦亷顽功不细送君极目洞庭波木落潇湘风暮起
宜晩轩
旋鉏荒秽强名园小结茅茨便作轩行处藤枝还自倚吟余贝叶亦时翻闲居未拟潘生赋知足先师老氏言长者有车时见过愿闻何处是真源
八月十六夜匏庵携酒过宜晩轩
新开竹径贮秋多擕酒烦公每见过月出未高公已去夜深其奈月明何
月夕花朝送酒频朱周李赵陆徐陈十年亦是须臾事对月今宵只二人
赠朱相之分司芜湖
芜湖小院驻皇华江上青山正对衙此地知君非久住庭前石竹为谁花
和杨侍读介夫得子
生男自好况怜才杏子生仁菜有台阿大喜多犹未老之无识遍尚云孩科名十二看重拾家帙三千取次开说与眉山诸草木苏家秀气数应回
程李二学士承命教庶吉士
列宿曾闻数应天词垣师授选惟贤玉牕云雾朝生研绦阙星河夜动椽沂上舞雩多乐事洛中心印有真传从来程李东西近桃李新隂在讲筵
送吴禹畴之任广东兼柬仲山
曲江看花三百俱谁其厚者吴与徐岂惟乡邦语音合亦似道义心情孚流光转盼一十九反覆中间无不有京师再到是姻家岭峤同行作寮友君才俊发不可当利刀切玉如切肪声名朝到暮腾发依然迟尔双来翔避暑傅氏山庄次陆学士亷伯韵二首
偶然擕酒作郊行才出尘中眼校明岁月几何新景象河山百二旧神京初凉道上行人影斜日村中打麦声一片渇心何处写辘轳金井上银瓶
北来燕赵旧山川平野苍茫海色连客子行游非素约野人墟落自成?寻凉有马能知路吊古无碑可问年九日忙时闲一日新诗莫惜被人传
和莫曰良早朝之作
澹河残月影层楼玉树初惊一叶秋阊阖洞开天语近觚棱斜转日华浮仕途一任王融笑清世空怀贾傅忧误矣腐儒无寸补终年簪笔傍螭头
陆凤刲股愈母疾
病居母痛在儿儿生无母生曷为千方百祷总无验精诚一点天或知梦非梦觉非觉若有神人默相告由来母子本一人母如可赎寜百身盘水加刀刀自跃一片红绡如玉落遗羹未似颍封人宿瘕潜症如水沃人言孝行真难作以礼律之无乃过君不见世间吴起辈纷纷母病在牀如不闻
送周驸马祭告孝陵
三日风雷偶示愆骏奔千里属亲贤天心仁爱乃如是圣德馨香岂此然北固江山龙虎壮南州人物凤麟先归来宣室承清问应为苍生席屡前
次韵马少卿经筵纪盛
紫阁黄扉敞肃清晓鸡声里候天明腐儒挟策趋朝署天子垂衣坐迩英斋已敢忘程正叔疏家多笑郑康成从来端本澄源地浅学无禆愧此生
寄陈一夔【予北上陈自刑曹外补相值于南旺湖】
云昏月黑雨涔涔不见来船识语音深夜张灯仍唤酒未明捩柁又分襟浮生聚散鸿留迹过眼功名铁作心南旺湖边分手处怀君回首一高吟
送王懋伦佥事之蜀【懋伦成化末自翰林外谪今召擢宪佥】
君不见唐永贞宋熙宁国权盗弄威恣行扶奸党秽摈异己蛮荒瘴徼多公卿又不见唐元和宋元佑天开公道明如昼海滨沦落皆来归羣小仓皇侣虵狖人生行止岂偶然宵人纷纷空作奸当时只诧鬼谋秘今日那知天道还送君此语君应笑剑阁峨眉好登眺
天昭御史家藏王朋梅画屡失而得
烟云过眼真何有每为征东转觉亲剑化延平应有数珠还合浦亦缘人棘猴技短心良苦寒具年多迹未尘记取长公菩萨记不烦呵护借灵神
内阁赏芍药四首
玉殿东头紫阁隂仙葩香煖五云深栽培尚荷宣皇力开落聊观造化心香蘤受风红婑堕柔条上雨緑侵寻谢公诗好难为和绕砌空阶尽日吟
养花天气半晴隂紫艳看看逐日深南国浪夸金作步广平曾是铁为心芙蓉江上色堪并桂子月中香莫寻回首扬州那可到凭阑休作越人吟
东皇倩汝送将归小雨花间密复稀色映凤池分晓润香薰芸阁撷春菲金盘露滴九重迥玉盌风欹一尺围不似江南三月见萧萧篱落野人扉
紫泥封後未言归半下朱帘昼漏稀郑国由来歌芍药卫人何用采葑菲【韩诗叶平】开齐似剪霞添色盛极惟愁月减围闻说花时多胜集阁门向晩尚留扉
沈石田寄太湖图
远寄萧萧十幅图霞明雾暗雨馍糊眼中觉我无云梦胸次知君有太湖溪壑怀人如有待烟云入手若为逋黄金万树秋风里拨棹西来莫滞濡
吊文山遗墨【钱世恒宪副家藏被火】
柴市悲风昼作隂遗言一字抵千金青泥不化苌弘血白日还昭豫让心千古乾坤留突兀六丁雷电下搜寻贻书好为参元贺免使英雄泪满襟
赠彭都指挥督饟南还
横槊临江气亦豪风流文彩映戎韬尊前暂借留侯箸家世曾传吕氏刀白下看花怀契义湟中积谷仗贤劳前人名在凌烟阁飒爽犹怀鄂与襃
延喆初就外傅【匏庵西塾也】
宫墙数仭岂云低童子何知亦许跻问学不殊山进止吾伊只在巷东西诗书老去还堪付头角年来欲渐齐胜事要留为世讲庾郎非是厌家鷄
题手植树
城南乞得野人栽小墢和云手自培半尺垂垂今十丈主人犹自未归来
送表兄叶存仁还洞庭
少小真如同队鱼相逢又见白髭须细询亲旧今谁健闻说田园半已芜勤俭起家还仗子文章鸣世独慙吾何年吴下相从去烟月茫茫渺太湖
送锺钦礼还会稽
会稽山人其姓锺丹青之外诗仍工若耶溪上弄云水谁将姓氏彻九重文华殿前见天子受厘三日居斋宫东厢落笔风雨疾指盼屡得回重瞳重瞳一一分甲乙御笔亲书为第一峯峦惨淡李营丘烟云灭没王摩诘诏令内府赐麟蹏又向边城落戎籍山人拜舞前致词草茅何幸逢明时金坡玉琐天上见惜臣老矣无能为监湖一曲臣所好细草幽花梦中到勅赐乌纱作外臣白石清泉恣游钓云浩浩江悠悠山人去矣谁为留人生虽云故乡乐大隐金门亦不恶不见东方朔
长安新堤成
新筑沙堤镜面光五更行处月如霜爬沙稳衬青骢软缭绕斜依玉署长正喜将军能了事【李锦衣所筑】敢云丞相独相当回头笑指成河处六月霖霪也不妨【往时长安道中霪雨多成河】
经筵次林祭酒韵
国朝经筵之开月三三旬之二是也然孟夏朔有事太庙次日辄从免弘治十年四月太庙飨罢有旨改是月之三日至日雨又改四日盖圣学之勤不以事而辍也是日鏊与大司成林亨大同讲林有诗因次韵
从来王所赖居州对越方勤合少休雨脚坏期仍改日天心纳谏信如流重瞳屡瞩情无厌精义敷陈语不浮海内人人夸盛事大书谁合秉春秋
送史进士巽仲归省溧阳【史溧阳故家出自汉史丹云】
行人犹指故侯庐乔木森然是汉余一见丰容钦阀阅再惊文彩得璠璵濑阳江上应闻笛显惠祠前好下车将子秋来期莫负西风南望正愁予
忠节祠
吴有云宜兴人洪武初云南未下上曰卿能为朕作陆贾乎云顿首请行卒死之成化中守土官以闻诏赠尚书諡忠节作庙滇南与王忠文并祀焉忠节之死事具国史
真人起元运隳滇南由蘖鸱张何为武臣请师殄勿遗皇仁如天兼覆之曰汝云蘖且平汝能与朕为陆生一使功贤十万兵滇蘖猘图反噬刼我使臣改椎结使臣指心向天誓头可斫臂可断服不可异中郎旄侍中血前有忠文後忠节滇南澶漫双像设千秋万古庙食不歇
延喆冠
生男喜见髪毵?元服虽荣未敢夸道自鲁人期一变冠依周制重三加鸣珂远近宾皆至绵蕝东西位不斜愿得成人从此始礼行免使外庭譁
震泽集卷三
[集部,别集类,明洪武至崇祯,震泽集]

[book_title]卷四
钦定四库全书
震泽集卷四　　　　　　　明　王鏊撰
诗
内阁赏芍药二首
药阑正对禁城幽诏使先春特地修便觉恩光生叶底旋添顔色上枝头僊姿不负持杯赏胜景还须着句搜花下几人今日醉日斜欲去更迟留
张席堦前对凤池天香还发去年枝春归禁地偏应早花到今年分外奇锦幔不收风力软玉盘频昃露华滋扬州胜事何须说黄阁今成几卷诗
赠曹铭【铭吴人其父尚襄陵郡主因家山西】
氷崖雪壑想崟嵜别後时从梦见之邺郡清门今尚在襄陵遗泽亦堪思主家留客琅玕旧震器惊人鸑鷟奇八景分明似吴下【家有八景】南音何必效锺仪
送王参政还河南【参政有八子其二为翰林庶吉士故冢宰李公甥也】
山东富才贤诸王名久擅诗礼相君家氷玉天官倩宅相今有徵佩刀谁所荐八凤羽毛奇双珠光彩眩美济虞廷元数比周家孪联中甲科名两入词垣选秘学付青箱习书空白练隂功积已多远近称殆徧高明用柔克吏事以文缘花县春阳仁白简风霜面治棼力有余催科政甘殿至今吴兴郡苕霅为君变转漕再临燕分省南还汴依依北扉语草草东城饯去矣那能忘斯文有深眷
送同年何汝玉知贑州府
琼林宴罢岁频更世事悠悠亦可惊黄草峡西哦月上白苹洲畔看潮生直言自许能扶国循吏仍知不近名章贡今朝人尽喜亷泉先已为君清
赠陈御医公尚【陈之术传自孟氏】
暑雨祁寒过我频感君父子有深仁外家秘诀多传孟今日卢医不在秦树近庐山唯种德人来燕谷亦生春吴人自昔夸钱乙岂谓文中本姓陈
送苏伯诚编修佥江西宪司提学
严生久厌承明直杨亿俄成乞外书庭内九臯伤局趣驾前千里范驰驱润身岂必文章事妙悟多从点化初榱桷栋梁他日事长安索米却慙予
赠少傅徐公挽词【文靖父】
德公住襄阳梅福逃吴市往迹久复湮高风在天地徐公本南州阀阅自前世黄琬器夙成黔娄孝天至三年诏狱寃万里儋州泪破浪鲸不奔开山虎旋逝由也能尽思参乎真养志孝哉闾里称远近辞不二推财见薛包起废慙郑吏却曲变周行奫沦免深济荆溪隐在渔把钓本无意山风与海月洒落见胸次连城蒙在璞廊庙登主器台斗司具瞻霖雨望皆慰郊原沐涣汗石兽瞻贔屭我生苦太晩不及仰光霁宰树封已勤生刍奠靡致东望瑞云山怀人涕空泗
徐太夫人挽词【文靖母】
自昔勲名地其来岂偶然天将开尔後地必赖乎前夑理归元宰丹青忆象贤封君今不作内则古谁肩玉润光韬璞珠辉朗在渊梅僊隐当市冀缺饁归田桃李隂方茂苹蘩荐孔虔业贫春务早劝读夜镫悬豹隐文常炳鷄鸣戒独先壁经曾口授奥义有心传方绩朝文伯遗文泣马迁国风诗第一曲礼目三千振迅当云路胚胎自木天两朝资亮弼四海入陶甄籯岂须金贻厅惟可马旋义田文正在学舍孟家联内阁流新宠南阳表旧阡构材存朴斵口泽在桮棬图像青冥里佳城罨画边独山愁寂寂百渎恨溅溅已覩封如斧谁当笔似椽他年青史上康子合同编
招姚存道
子闲终不来我病能数往翛然共月庵清约坐成爽一雨终夜鸣残暑归洗荡孤怀苦郁陶世事多卤莽当时隔燕吴晤语成坐想如何咫尺间还复劳企仰小园亦何有一味凉可赏闲庭风叶鸣虚室云月朗觞豆非苟然形声要重讲
送存道
平生鲍叔更何人才喜相逢袂又分诗眼年来常起我交情岁晩独怀君禁中伴直难呼孟榜上题名久愧蕡落木萧萧秋万里江东回首见停云
送杨应寜副使还秦中
关西夫子今谁是杨亿才华少小多欲试盘根聊尔耳未收梁栋欲如何金銮殿畔频年别铁瓮城边几日过已向邻封期晩岁不须重唱渭城歌
送同年袁德宏还任汉中
使君五马西南去栈道萦纡过剑门云起褒斜当露冕鸟啼子午识文轩政成六载书仍最节制三秦势孔尊多少同年霄汉上临邛父老莫攀辕
送倪尚书之南京
暂擕堂印过江东冢宰权分位望同留守地当分陕重为宫谁在故乡中家传旧有尚书履保副新加太子宫半世趋朝今少憇锺山闲对黑头公
送玉汝使长沙
李官新许着绯袍仗节东行命岂叨共月吟盟频岁冷长沙归轴几时膏万言书在还思贾五字诗成好和陶南北江山归眺览周南太史愧如匏
种竹
小轩侧畔无多地手种琅玕一两枝相对翛然心自足渭川千顷复何为
和马少卿见慰独居之韵
空斋脉脉坐黄昏读罢韦编自掩门小憇花隂成独步满庭月色共谁论老来转觉尘心远梦觉惟知夜气存骑马故人如见过小奚呼酒尚能温
偶成二首
独步园林日几周闲花脉脉对人愁翠禽并立鸣深树粉蝶相随过小楼
扫地园心坐月明粉墙踈影几枝横何当擕却儿和女还向桃花树底行
闻蛩
一声促织破秋鸣远客无端意自惊忆着年年儿女戏雕盆相对鬭输赢
己未岁南归至德州口占
舟发河西氷塞川败林枯叶总萧然德州杨柳青青在南北端疑有二天
过西洞庭徐氏
早从胥口望巃嵸舟入青溪曲曲通一片湖山归手内万家烟火隔云中范公忧莫关廊庙楚客音还爱土风林屋有田吾欲老岂因一水限西东
饮徐氏新楼
家住西峰第几坳青山重叠水周遭朝来爽气归吟笔岁暮轻寒着緼袍地势欲凭湖面阔天闚空讶月轮高十年尘土京华梦烂醉君家玉色醪
登缥缈峯
仄径盘空艰复艰快哉七十二孱顔星辰可摘九天上吴粤平分一水间日转林梢看鸟背烟横谷口辨人寰居然自可小天下谁道吴中无泰山
林屋洞次傅水部韵
隔凡深处禹书存尚有神灵为守门穴底玉泉流作汞岩前璧月过留痕燕飞尚验晴为雨龙战犹疑数在坤闻说遥遥天汉接胸中云梦几须吞
自西山归东洞庭
西来暝色一帆孤才见青山忽又无白借天光犹澒洞黑添云气转馍糊人家遥指谙来旧尘眼频揩见却初述作惜无摩诘句五湖烟景若为图
游吴城西诸山
天平
春风撩我作山行画舫西来半日程怪石揷天欹欲堕冷泉和月滴无声登临不尽吴中胜忧乐谁关范老情晩立龙门最高处始知身世与天平
南峯
石罅巾间度板舆南峯来叩故人居【君谦尝居此】高斋閴闭松云外絶栈危分鸟道余岂谓山僧成泄柳却疑野老是长沮明朝地主如相问但看芭蕉叶上书
一云
乱石槎枒几折旋畏途历尽是平川高林细点催诗雨深屋方塘悟道泉僧为知名如旧识地疑曾到岂前缘万竿修竹苍烟外欲借琅玕纪岁年
金山
石径才穷忽又通重重台阁半浮空一林苍翠潇湘雨万顷青黄?稏风铃语上方云气白诗题坏壁藓痕红未留玉带空归去慙愧山僧问长公
登万夀寺佛阁
吴城第一好山川半醉来登意豁然天际云开双塔影城头日出万家烟宋朝故老空遗宅吴下樷林不记年今日双鳬同眺望分明身现宰官前
望阳山
青谿欲尽转逶迤卧对阳山舟自移闻有高人何处在白云红叶影离离
焦山
昔年览胜金山顶今日焦山试一跻四望云峯如此好平生诗句若为题烟中远树长江北天际孤帆落日西闻道鱼龙多窟宅夜船归去莫燃犀
甘露寺
曾闻甘露前朝寺北固西来体势成山涌金银孤屿出地蟠吴楚大江横帆樯两岸瓜州渡烟火千家铁瓮城安得更凭高处望无边诗思一时生【旧有多景楼今亡】
金山
借得仙人九节藤半酣飞上最高层乾坤纳纳容人看岁月悠悠忆我曾潮送夜声来铁瓮山浮王气入金陵凭阑欲待中天月足踏神鳌恐不胜
饮云龙山放鹤亭
把酒高亭迟日晴青山无限赴彭城地横西楚英雄气水泻南徐感慨声燕子楼前春草合虎牢关外暮云生不知放鹤人何在辽海茫茫万里情
饮德州郑主事分司园亭
緑隂深处着幽亭檐下流泉诘屈经暑雨炎风空作势倦途尘思豁然醒蜀中妖鸟何年至【是日始闻杜?】吴下征帆半日停见说云州烽未熄谁能举矢射狼星
送徐司空致仕【贯】
病来宦海早抽身七里滩头理钓纶疏凿苏湖功独伟旬宣齐鲁政犹新悬车光已生东粤曳履声犹绕北辰赠别都门多感慨庙堂渐减老成人
送王尚书之南京户部
重瞳回处识顔卿计相元知属老成执法久推于定国工诗还许谢宣城掖门晓色常参语祖道秋风忽饯行财赋东南今竭矣送君回首不胜情
韩亚卿贯道见示屠冢宰诸公倡和之作
零落诸公几束金纷然抱示惬初心风流自可怀前辈倥偬何曾得寸隂余韵已高那可跂旧盟虽冷尚堪寻萧萧风叶厢房晩索莫空为拥鼻吟
寄萧给事文明
高榆叶落汉关秋独抱经纶老一丘海内至今夸草圣燕南从此减诗邮琐闱多疏怀遗直虎阜扁舟忆旧游七十古稀今正健黄花应复揷盈头
庚申长至有事於东陵倪冢宰吴韩两少宰俱有诗赠行和之
古木荒城谏议祠旧游犹认壁间诗河山气槩宸游後星月光芒祼献时镫火穿林人散乱氷霜横道马差池寒郊风物那须问夜下襜帷信所之
调韩侍郎【韩时鳏居十年余矣】
空斋不用辟寒金一任浮云结瞑隂杨秉一生三不惑鲁山千古两同心风摇径竹鸿孤梦雪冻江梅蝶敢寻海上归来持节使黎涡何事动微吟
次韵匏庵谢橘
高林霜落万星攅论品先应荐太官不是诗家评素定闽南合让荔枝丹
筠笼输写入金盘错落珊瑚间木难本色未除君莫笑调羮滋味也须酸
匏谓木奴与鸭脚子同至不宜见遗仍次前韵
霜林结子碧攅攅苞贡何劳也入官只眼向人休作白寸心为主亦应丹
江南鸭脚少登盘价贵殊方为到难终与木奴风味别点茶聊称腐儒酸
次韵玉汝谢橘
洞庭自是君家果霜落晴洲色渐深收子未储千颗玉封侯寜抵万株金不移淮北生生意相馈燕南岁岁心莫怪野人芹自美江陵千树不同林
雪後有怀小适园三首
小圃今何在锅腔路已苔竹摧搀柳径石重压花台不见羊羔饮聊将榾柮煨拥门三尺雪乘兴有谁来小圃今何似还成步步瑶兴如行灞岸愁似泊枫桥饥啅鸟啼柳迷寻鹿覆蕉悬知连日雪小径没人腰小圃今何有犹闻白雪歌未论金作谷聊诧玉为柯问字人来少窥檐鸟下多雪中吾欲去兴尽奈渠何
铜罏
陶鼎轻明怯远行竹罏体制尚彭觥江南新様今如此?下馋童作麽生鼎涌翠涛知火候几消红雪沸汤鲭弥明正自多言语好在刘侯莫浪争
郊祀斋居次韵倪冢宰
幸接天曹玉笋班南郊祼献复追攀清谈得奉斋三日道院平分屋半间残雪土膏春意透夕阳庭树鸟飞还玉盘试手青丝菜又为东风一破顔
庆成宴二首
万舞葳蕤远缀班天魔十八杳难攀声腾夷夏驩呼里气合君臣际会间袍染罏烟当扆拜帽欹墀日戴花还年来自媿阶频进坐捧瑶觞却厚顔
曈曨曙色自东方玉殿分行坐两旁百辟趋跄同虎拜九重肃穆俨龙光卿云近日偏流彩积雪先春早应祥大祀礼成歌既醉年年正月纪春王
贺李谕德子阳五十得子
一颗名珠入掌中世间万事总堪空啼声惯试非凡种瑞气先占隐若虹梁灏科名犹可绍窦家世泽未应穷莫嫌五十为人父比似尧夫尚可同
次韵玉汝春寒有感
世事惟将冷眼看病身药物不离丸七年尚及三年艾一日其如十日寒却老有方须指授觅心无处倩谁安春来是物争新巧古井依然不作澜
海月庵观镫【镫滇南新制也】
新様惊看出洱河九华光彩未云多时开王月春犹浅会在公家岁独多云母障开星乱点天机文断水微波九衢车马人人乐不饮其如此夜何
韩侍郎庭中芍药盛开
露浥红香湿未乾緑隂深静护雕阑频来未许重门掩色重谁将碎锦攅翦伐无心还比召【花本周司徒手种】带围有兆亦同韩道人自是忘情者莫作当年侍史看
送马良佐学士还南京【马有二子一为验封主事一为庐江太守】
白门柳色罢啼鸎归拥金莲院吏惊北地主人供案立庐江太守傍车行家传易学无笺注驿逓诗筒有课程潇洒玉亭谁复到竹间为认旧题名
孟秋夜陪飨太庙值雨礼成趋出门且闭归途水几没膝是夜惟予与谢亚卿同之
金门放钥夜朣胧虎旅当关路仅通雨脚森森祗对越镫光闪闪俨歌雍立殊陛楯人谁代出後函关客正穷他日庙廊端委立泥涂莫忘两人同
送全卿赴淛江宪副
春城折柳赠南还两淛由来一水间将母得归君自喜见贤不举我何顔道傍明月投谁顾江上清风去莫扳此去功名初发轫未须拄笏望西山
中元朝陵值雨已而开霁次倪韩二长官韵
世途难料是隂晴自昔朝陵怯此行【中元日多雨也】山指白浮惟鸟去寺逢黄土有僧迎岂知平陆江湖在借问舆梁岁月成【昌平有桥久圮】北望昌平无十里看山犹自未分明木鱼声里报新晴睡稳僧房未办行镫底夜深愁欲滴马头山色喜先迎三千世界隂霾浄百二神京体势成凉月纷纷如白日归途镫火若为明
追次三原王公谒陵之韵
居庸百二真形胜只为看山也合来牧地车行平似毯渡河船动小於杯断碑卧雨无人打小店侵星为客开凉月昏昏还有意照人西去照人回
赠郭挥使宏守备永平
北来谁复是长城作镇烦君向永平寄重将门元有种令严刁斗寂无声高榆霜落秋临塞细柳风微月满营莫道汾阳封未复燕然有石待君铭
匏庵作板屋诗以落之
竹楼颇高寒茆亭复卑下卑高两适宜无如板屋者制朴体势牢费省工力寡虽然立四柱乃不施片瓦无堦安礝磩有壁谢垩赭方可横二弓低莫旋疋马石几浅作台蒲团小为坐有如卧车厢又似泛船舸深温最宜冬爽垲仍便夏可以舒简编可以陈盏斚谁能善丹青为予备模写写示五侯家相校何如也
再次
世从有巢来其变日以下高栋夸连云琐琐何为者西戎闻有之中古已甚寡既横木为门复以板代瓦还愁雨如麻最喜日色赭主人久登瀛门外施行马不烦十家产恰受两人坐制岂仿僧寮材乃取市舸椎结碍弥明小冠宜子夏名岂虚铁垆价已踰玉斚每於公暇来便觉素心写问谁来最多恐莫如予也
三次
陶潜傲羲皇一卧北牕下岂知负朝暄又若差胜者月庵岂不佳得日乃较寡南墙有隙地顾安所得瓦客来传新様草木颇遭赭何云不日成其待可倚马荆墩与蒲团趂日每此坐问屋何所名颇似六一舸问制何所师卑宫闻自夏问公何所为席间但尘斚有琴亦不弹有帖亦不写不乐亦不忧居常晏如也
次韵板屋二适
负暄
茅檐有冬日可爱乃易落为公独迟迟怜渠能灼灼退朝坐蒲团嗒然傚南郭时维春冬交正值隂阳搏屋头上阳乌篱边鸣冻雀方知黄绵袄絶胜青绫幙暖入支体舒嬾任傍人谑及晨卯酒酣正昼蜂衙作玄冥顿无威阳春真有脚一室不愿余四大殊能着自谙此中趣经书亦可阁持欲献吾君未许专此乐
看雪
吾闻老农言一冬见三白来年定有年无烦问诸易寒日翳翳明暮雪漼漼积时闻洒牕棂兼恐摧屋脊平铺瓦沟满低压墙檐侧纎纎谁所裁逐逐若相逼庭空印鹤趾裘弊欺狐腋况当板屋看稍若朱帘隔柳弱不胜扶藤重那能掷旋扫入茶垆复取映书册缄诗忽何来冻手呵自拆惟嫌独醒醒羊羔谁与适
尹冢宰夀词二首
天夀还平格名园独乐中朝廷须寇老啓事忆山公白日悬名在浮云过眼空定知青史上人物首山东饱翫人间世苍松晩不雕经纶闲国手华岳想风标洛下耆英会齐东子午桥怀贤仍感德不尽野人謡
顾都宪竹间书屋
淮之水去悠悠君家正住淮水头宅边不种凡草木修竹森森如立玉年深春雨长儿孙遂使长淮比淇澳竹间有屋小如舟积书之多如邺侯手开三径谁许到只有二仲时从游我生好竹仍好书何年归去山中居俯看书仰看竹家无一钱心亦足
赠戴大宾【大宾闽人年十三举乡试第二人】
头髪毵毵頟半过十四尚少十二多乡书已中异等科胸中经史谁告诏下笔波涛翻浩浩老儒缩手称难到天之所假信已奇便与古人争先驰慎勿蹉跎若我为
送刘都宪廷式廵抚寜夏
北来烽火达甘泉勃勃城高气势全且喜大夫重授阃悬知子弟总雄边汉家旧占河南地魏国犹屯许下田但使折冲樽俎上奇功何必勒燕然
赠刘司马时雍
纷纷末路竞先驰安石东山起独迟声望在人真不偶功名到手可终辞虚襟且愿收羣策惫力仍烦治乱丝中国於今相司马边陲得似去年时
送韩亚卿谒陵
短日寒无辉隂云黯将雪夫君欲何之燕山路超忽至日诏分官禋祀缀前列亦知非远行始作三日别三日岂云多我心如惨戚北风振高冈仆子肤欲裂狐帽紫貂裘檐肩鸣轧轧薄暮始下车野寺投暂歇村肴与市沽亦足慰疲薾归途雪正晴峯峦互明灭琼林玉树枝乃若为诗设山行亦诚劳高兴滋逸发到家解行装赠我有长札
奉和屠侍郎元勲谒陵
郁葱佳气绕诸陵玉室金堂见始曾倦足行惊氷栈滑瘦肩吟对晩山嶒月斜殿角东西磬星散林间远近镫抱膝何人发长啸石门吾欲访孙登
赠写真贾志
短髪今如许烦君为写真人言能似我我对俨如宾裴令惟嫌陋僧繇信有神勲名在何处还仗画麒麟
三忠祠【诸葛武侯岳武穆文丞相】
力挽中原志可吞悲哉星霣渭滨屯郾城诏下黄龙远燕狱诗成白日昏义气悬知千古合纲常都仗数公存如今混一归真主尚慰孤臣地下魂
和刘司马失子二首
公退朝房独掩门寒灯无焰月昏昏手书虽在难重读家事从前得细论客枕有怀眠少着老人无泪恨常吞漆园傲吏能齐物妙语闻之洛诵孙
死生难得似东门泪眼逢春转觉昏顿悟要从迷处得浮生须着梦中论雪迎炽炭愁方却月近顽云势易吞嬴博有封那复记庭前苦竹已生孙
壬戌九月
季秋甫强半霜降才应律顽隂十日间陡觉寒惨栗填然忽惊雷百虫破新蛰雷声甫尔收雪势陡然急霏微晓方晴淅沥暮仍密吾闻隂阳交寒暑不相入如何冬夏令并在秋之日得非人事乖无乃化工忒巫咸去已远那辨凶与吉
秋日斋居值雨已而大雪呈韩亚卿二首
玄冥敓秋令穷隂黯如积厢房三日斋正值霖霪廹谁将千万愁化作日夜滴晨厨无炊烟昼枕多警席檐花添霏微庭草恣狼籍亦知官曹尊咫尺千里隔仍闻穷檐下无复四壁立人事岂偶然天意亦难识惟应伫高谈庶用破愁寂
愁霖何富晴怪雪忽已积狂飞九月晦无乃太急廹寜当大庭贺终作虚檐滴不知堆为盐但未大於席为祥或为灾衆口纷籍籍已闻半月前何论一日隔愁吟欲附火块坐惟面壁得无袁安僵除是张华识饱食亦已多敢恨斋房寂
韩见和复次韵
官曹苦鲜悰簿领纷然积不有同心人窘然坐拘廹泠泠朱丝弦韵写秋泉滴早朝行连裾暮衙语对席新诗每见投古淡似张籍推诚两相予心肺无间隔君如千丈松独立万仭壁而我独何为一旦为旧识尚有少堪疑扬雄太岑寂【韩时鳏居】
次韵玉汝五老会
三三两两坐成行忘却燕南是异乡福德正临吴分野风流殊异晋高阳丹心旧诗同忧国清话时闻一哄堂俨若庐山山上见不才深媿接余芳
送沈世隆
沈度沈粲以工书永乐中官至学士孝宗特爱度书宫中尝习焉问度亦有後乎物色得世隆授中书舍人
文思殿上奎章丽尚爱先朝旧草麻世俗总传元佑脚诏书亲访隐侯家魏公老去犹传笏【先朝赐笏尚存】石庆归来少驻车起草明光人所羡凤池三世一行斜
癸亥岁二月八日看牲【是岁看牲凡三】
元戎小队夜分曹漠漠轻寒上绣袍十里火城人散乱一天风月鬓萧骚琳宫转觉行来熟茧栗如从看後高中使留门更漏滴我行虽数敢辞劳
游功德寺
河畔南辕忽改西人家两两傍山低云归远岫昏初敛春入平原緑未齐钟动招提迎老衲纸飞荒塚哭孤嫠凭谁乞与龙亭水化作东郊雨一犂
香山
百二河山势自西芙蓉朶朶揷天齐九重日上黄金阙十里人行白玉堤政改辽金元殆尽气凌韩赵魏皆低要当尽覧全燕胜絶顶同君一一跻
登毘卢阁【在京城西】
忙身抽得且闲游天上回瞻十二楼百战昔悲燕赵地万年今作帝王州天花散漫金光烂野树苍茫水墨稠指点云间吴会近扁舟湖上几时浮
赠郭孟丘【其先曾遇异人留药方于牡丹花上自宋时赐姓赵至今家传秘方】
牡丹花上数行书乞与刀圭病便除始信神仙方有异却嫌和缓术犹踈汾阳自合流芳远天水仍闻赐姓余自粤到吴三百里琼瑶难报欲何如
橘荒叹
我行洞庭野万木皆葳蕤就中柑与橘立死无孑遗借问何以然野老为予说前年与今年山中天大雪自冬徂新春氷冻太湖彻洞庭苦无田种橘充田租霜余树树金寄此万木奴悠悠彼苍天三白望为瑞如何为橘灾斩伐如剑利飣餖索宾筵贡篚缺王事曾闻后皇树不过淮之郊他处岂独无洞庭号珍苞衢州徒菌蠢湘潭亦寥梢地气信有偏天灾曷仍遭物贵固难成难成复易槁遂令洞庭人为计恨不早从今原隰间只种桑与枣
次韵秉之咏走马镫
夜深银烛晃屏帷铁骑森森俨欲飞勇若昆阳富大敌疾如垓下溃重围达观一笑真儿戏默运谁能识气机安得儿曹三百万隂山直唱凯歌归
次韵秉之莲花镫
炯然暗室有光辉緑水荷花一尺围晴日破山晨欲上落霞映渚暝将归舟浮太乙来蓬岛炬赐仙郎入琐闱忆向庆成筵上见珠帘玉镇世应稀
与秉之登郡城楼
城上高楼偶共过吴王国里旧山河一春风雨行游少千古兴亡感慨多远近人家烟欲暝东西树影水微波沧浪一曲人归去落日牛羊上浅坡
碧桃花
夭夭嫩叶丽春辉道是梅花却又非香露乍匀红玉脸轻云新染素罗衣日斜盆底开何晩风动枝头落渐稀再到刘郎应未识红尘紫陌思依依
和秉之得子
庭前骑竹便为羊左右峩峩会奉璋浩荡春波先有兆郁葱佳气岂无祥八萧事业还追禹五凤文章早赋梁我有佩刀先解赠青云他日看参翔
游太湖
茫然不省是人间却有人家住近湾一处便须终日坐百年能得几时闲将开复合雨余雨乍有忽无山外山安得扁舟如范蠡徧寻七十二孱顔
赠横山人王清
与子同家湖上山烟波浩渺东西间长江万里每独往落日孤云时共还澧兰折得须我遗湘竹种成谁与删不须更作招隐赋石上桂树樷生斑
洞庭新居成
归来筑室洞庭原十二峯峦正绕门五亩渐成投老计三台谁信野人言郊原便自为邻里水木犹知向本源莫笑吾庐吾自爱檐间燕雀日喧喧
和秉之塘桥郊居自适之韵
山人本自爱山居南望家山咫尺如香玉满塲收晩稻银丝绕筯荐溪鱼水东父老还为主城里交亲好寄书适意且潜潜且起人生何必问其余
兰竹石
卷石兮崟崟幽兰兮猗猗新篁兮樷生同心兮不违彼三君子兮逝言相好岁寒相依兮永以终老嗟彼棘薪亦生其间尔独何为尔将曷依
对山
晨光破暝入檐间雀乳鸠鸣意自闲晓睡起来无一事卷帘独坐对青山
緑隂庭院鸟间间堕絮游丝意自闲午睡觉来无一事卷帘独坐对青山
苍茫暝色远林间倦鸟归云意自闲晩酌罢来无一事卷帘独坐对青山
倪同知加冠服致仕
行春露冕未须奇章服还加去郡时汉吏不求名赫赫闽山犹怪去迟迟十年佐政心如水七县生灵口似碑我欲留君犹未得江边父老亦奚为
孝宗皇帝挽章二首
寛仁延二纪兵甲偃三垂问膳长秋数求衣昧爽迟懋昭汤不迩端拱舜无为莫绘乾坤象谁为太史辞宫车仍跸路陵寝却因山天意悲风惨皇图化日闲圣神三代上礼乐百年间北望飞龙远髯弓动莫攀
凤雏行赠毛锡朋
凤兮凤兮何覩之艰一出於虞廷再鸣於岐山迩来三四千年间寂寥兮不闻不见徒闻凡鸟声间间梧桐兮萋萋竹实兮离离迟尔之来兮览德辉而下之一鸣兮使我朝廷清法度贞三台明润无搀枪再鸣兮使我四海平礼俗成百蛮朝贡无甲兵鸟中之凤人中豪河东之薛隆中龎谢家池上名俱高毛翁之鸣当云霄有雏丹穴文九苞龙文燕颔谁可曹毛生毛生真凤毛一鸣兮再鸣兮吾将侧耳听尔於明盛之朝
震泽集卷四

[book_title]卷五
钦定四库全书
震泽集卷五　　　　　　　　明　王鏊撰诗
过故状元施宗铭坟
後生何敢望余芬斗酒还过董相坟行指冈峦低偃月【公葬偃月冈】坐疑文彩上成云两山已雪将军耻【郡志旧传东西洞庭皆将军始居之故两山无文士】四海犹传制策文贾谊天年人莫恨孔光张禹亦徒云
山行三首
天平
濯缨重向白云泉曲磴幽林诘屈穿驳落残碑犹可读坡陀巨石自堪眠俯临尘世三千界仰见龙门尺五天此地频来殊有意肯教忧乐负前贤
灵岩玩月
浮云过尽碧天高把酒层峯气倍豪明月一年当此夜旷怀千古属吾曹琼楼玉宇身亲到香径琴台首独搔天柱峯头那似此淋漓醉墨涴宫袍
灵岩怀古
夫差覇业今何在香径琴台鹿自游天际青山还故国夜深明月有荒丘涛声不尽英雄恨草色犹含粉黛羞莫为吴宫多怅望今来古往总悠悠
秉之作且适园有诗和之
万顷烟波苍玉峙画船摇曳夜仍宜白公游处吾今住惜也坡翁不到斯
新筑茆堂扁远喧席门犹得枉高轩谁知君实匡时策尽在东都五亩园
回洲枉渚间沙汀正见东山一带青郁郁松楸长在目好於此地着幽亭
雨前山寺移新竹雨後新稍透屋长却忆燕南两樷筱便名医俗可能当
越鸟巢林爱向南霜余况有洞庭柑求田问舍君休笑名利从来颇不贪
西舍东邻送橘栽小园五亩手新开昔人独乐吾同乐兄弟招要日往回
新柳踈篁绕我庐门前清浸映芙蕖人间万虑俱消尽不尽除非是读书
麦壠瓜畦桑枣墟晩菘早韭翦春余人言市远无兼味城里时新恐不如
村鼔冬冬唤买鱼柈飡虽有惜难储何当也凿方塘様取办宾筵不愿余
曾闻范老堂前柏千载吴中泽尚存我种庭槐高百尺三公当必付诸孙
修书舘秋晩白莲一朶忽开
埋盆若个便为池玉蘤亭亭有一枝不以格高知者少幸因开晩谢还迟庭前晓日自相媚江上秋风空尔为我欲举杯同此赏天高露下月明时
吴文定公挽词
四海文章伯三朝侍从臣世方迟至理天遽夺斯人冲漠高难问烦寃臆少伸道从元末敝文向国初纯东里渊源近天全授受真正音惊鸑鷟恢网漏麒麟絫踬名逾起先登气益振声华当翰苑德义重儒绅格律唯冲澹言词自雅驯时流皆自邶古制或先秦书法顔公逼诗篇杜老邻纶音腾涣汗碑板照嶙峋讲向东朝切规从後殿谆从容天仄听仁义日前陈内外同瞻岳贤愚但饮醇汪洋从挠浊坚白谢缁磷自不惊荣辱何缘覩喜嗔吴山从此重燕谷镇常春在古无苏子於今有伯淳闲情多落寞要路每逡巡见说年频引俄嗟岁在辰九重恩絶等八座望殊伦尚未酬公议宁须秉国均公身今可赎我分昔尤亲先後官曹接卑高契谊匀上陵行并马待漏坐联茵倡和辞盈帙招邀醉洽旬看花常入夜玩月或浸晨送我清风埭期公震泽滨疏闻心独苦书至泽犹新岂谓终天别空含两地辛玉亭盟已散板屋迹俱尘盛德难为绘高风不可泯儒林谁作传谁刻壠头珉
游虎丘二首
年来偪仄缘何事咫尺谿山到未能郭外清游还送客林间软语忽逢僧空庭石在头寜点溪壑龙亡气尚腾不必悬厓留姓字古苔埋没几人曾
出城便爱小嵯峨濯足还来碧涧阿飞磴未跻先瘮瘭断碑欲认更摩挲溪山有待登临久今古无穷感慨多我比乐天官更适十年一到意如何
送唐子畏之九仙山祈梦
人生出处天难问闻有灵山试扣之三月裹粮真不易一生如梦复何疑天台雁荡归时路秋月春风别後思我亦有疑烦致问苍生帖息定何时
歌风台
銮舆翠盖始东廵隆凖依然泗上身父老已非丰沛旧尘埃谁识帝王真八千子弟空歌楚百二河山竟去秦莫道四方须猛士商山闲杀采芝人
海塘謡【为充道父赋父为温州尝作塘扞海其民赖之】
田於何所靳公之塘公今何在我田我耕昔公未来潮囓我堤浩浩洪流浸我稻畦公之来兮志何壮稽天之浸身以障楗以木填以壤隐然长虹横海上潮安流田有秋温人饱饭卧且收靳公靳公胡不留稽山摧潮水歇靳公之名乃可灭
燕巢叹【为充道母夫人赋】
燕燕兮于飞深深兮重闱朝卷帘兮放燕出暮卷帘兮待燕归朝朝暮暮兮燕无我违胡然兮一旦燕惊飞而不下怅巢是而人非万里兮乌衣去此兮畴依岂无连云画栋兮诚不忍其故栖松楸郁郁兮京口之壠逝将衔泥兮相孝子而营塜
五月七日陪祀泰陵二首
星楼月殿夜沈沈烛影炉烟俨若临北极紫微尊自在西清黄繖梦难寻苍梧天远孤臣泪玉帛星驰万国心【是日天下王府俱来祭】十九年中游幸絶仰思王度式如金万方争覩励精辰便殿从容召对频凭几似闻宣末命属车无复望清尘志存二帝三王上恨掩青山碧涧漘天地有形谁画得空然二纪厠朝绅
入阁次仲山见寄之韵
云牕雾阁隐楼台梦里依稀似到来异数极知蒙帝力凡躯深讶住天台承明召数晨先入阊阖归迟晩特开正是商家调燮地盐梅独媿傅岩材
恩赐玉带麒麟服
宝月团团甫琢成老臣何德比琼英蟠惊夜室流虹影行眩天街积雪明芍药献围曾有兆蒹葭倚坐若为荣皇恩锡处如山重肯换秦家十五城
锦袍错落绣轮困天上恩光借近臣一角获怜西畤陋九章制爱尚方新文明有象昭皇化报称无能媿病身拜赐归来人尽羡好将勲业画麒麟
十一月廿七日被诏有事景陵归途作
严程西指日边霞平野苍茫集晩鵶湖色破寒犹惨澹山容得雪若矜夸谁当游衍还承诏可惜风光不近家坐啜玉泉怀六一漫将名器许浮槎
玉泉亭
燕山自西来连峰划中絶有泉出其间终古流不歇石缝漱潺湲螭头泻幽咽罗注粲成帘激射喷为雪怒声亦砰鍧静性终昭晣肺肠藉洗湔毛髪归莹澈珠体碎复圆玉流方以折缅怀六龙来坐觉万象别天光借澄明日影增荡潏幡幢乱山椒貔貅遍林樾谁知百年後尚睹孤亭臲悠悠彼渔竿盈盈者仙袜不忍向唾洟胡能斯厉掲虎跑真浪传趵突差可啜醉破刘伶醒病失相如渇卫公逓莫通陆子评久缺何当擕一罂归洗人间热
己巳正月十三日夜分献星辰二坛作
钟声忽断燎烟升玉履西来甲士层蓦地灵风生彩斾满天凉月浸华灯夜阑仙乐闻三奏老去崇阶试再登愿得繁禧均海?老臣何以助灵承
十四日庆成宴上作
列席分依黼座前坐中几度聼传宣花枝半妥杯廵洽雉羽低回舞队旋总为台司当近地每疑广乐奏钧天好风晴日新正後盛事谁书已已年
次谢少傅韵
七里滩头把钓纶匡时谁是旧元臣庙廊正尔怀多故世事那堪又一新国手就闲仍此际拙工当局更何人片帆出没烟波里回羡仙舟早渡津
春波书屋为屠司寇赋
平湖渺渺春波緑榆柳低垂洲渚曲洲旁茅屋是谁家言是屠公旧书屋屠公致身廊庙里犹有读书心未已牙籖缥轴置两头充栋多还比邺侯湖水平春日晴船头置书蓬底读一和沧浪曲
题画牛
牛背蒲鞯稳若舟吾伊声里触前驺当时项羽成何事能使郎君读未休【李密】
背卧斜阳齓短刍箭锋犹带血馍糊家人不用惊相报且读牀头一卷书【牛弘】
问喘轩车驻道周不因羣鬬少迟留若言燮理成虚语试问齐王觳觫牛【丙吉】
轭牛解去旋来归慙负富轩罪莫违楚国有弓谁得失骊黄寜辨是耶非【刘寛】
题五同会诗後
闲情未逐云归岫佳会初逢日在奎但许兼谟居席末还如无已在江西乡邦自昔谁同会人事从来苦不齐南北故交风雨散我来诗句若为题
宣庙画猫歌
禁柳踈踈还密密狸奴稳卧堦前日日长睡起鸣一声掉尾欲行还不行先皇为爱驯且异呼之即来麾即逝偶然点缀为写生毸毛衣狮子形绦罗垂垂铃索索目光耽耽透帘箔纵然未解起捕鼠鼠辈见之应胆落
已已五月东归三首
莫把功名更问天一朝阙下赋归田迂踈自缺匡时策衰病多蒙主上怜便制荷衣随野叟永将云路让时贤太湖波浪如天濶不碍鸱夷一钓船
家住东山归去来十年波浪与尘埃头颅今日已如许勲业古人安在哉沧海巨帆晴望济长途疲马早思回闲非闲是俱抛却濯足沧浪坐钓台
浮世纷纷总未真古今谁者是闲人黄扉紫阁辞三事白石清泉作四邻得失往时俱属梦是非从此不关身致君尧舜臯夔在且许巢由作外臣
赠廵河王郎中【溱】
五月青齐熯若焦全凭风力送归桡十年省署官曹旧千里河山节制遥顾我病宜还緑野似君才合佐清朝九重旦夕如徵召乞取商霖洒四郊【时山东旱甚】
得雨赠王郎中
天末炎云涌怒涛夜牕欹枕聼萧骚懽腾两岸闻邪许润洽平原卧桔橰酷烈顿祛苛吏势推移真费长年劳阳春有脚随车到余惠深慙过客叨
至徐州口占四絶
日日拖舟茫苍间荒郊四顾但榛菅朝来雨歇蓬牕外正见徐州一带山
人说兹行恰似游棹歌声里下徐州朝来独坐蓬牕底两岸青山送去舟
五月舟行齐鲁间黄尘能富水能悭朝行汴泗交流处巨浸家家过屋山
放歌曾是昔年游濯足看山坐浪头今日重来人不见满天风雨过徐州
偶成
懒云无意复为霖早向中天结冥隂去昼尚余三宿恋济时真负百年心孙登不作苏门啸诸葛聊为梁甫吟若问先生何处住湖光渺渺树深深
次韵秉之
三十休夸陆氏庄菜园滋味晩尤长致君素许孤忠赤涉世空余两鬓苍懒性尚於登览健晏眠无复趂朝忙焚香日日观心坐便是人间不老方
晩渡白洋湾
扁舟深夜尚孤征兀坐蓬牕看月明两岸秋虫互相应不知端复为谁鸣
宿尧峯寺
尧峯自在诸天上半醉来登不用扶思入湖天同浩荡望穷云树转馍糊五更客梦侵云冷一片禅心对月孤自是世缘犹未了几时同此结跏趺
行次相城有感
几年约兹游为访石田叟石田今已亡不使此言负相知三四人拏舟过湖口行行抵相城自卯将及酉四顾何茫然天水合为薮茆屋几人家荒蒲与衰柳本来鱼鼈宫自合鸥鹭有始田者为谁馁也非自取有司事征求亡者逾八九念此为旁徨独立延伫久作诗当风謡以告民父母
宿华严寺
归来每向招提宿心若闲云着处安已到家山无去住偶闻尘世有悲懽烟霞自可通禅观草木还应识宰官少小来游今白髪几回欲去更盘桓
赠勤上人
兜率宫中一老禅霜眉过眼耳垂肩手开生地为精舍口诵华严作涌泉峭壁危峯同戒行长松古桧是因缘虽然看尽人间世还住人间一百年
次韵蔡九逵投赠
埜色岩霏上翠裾皇恩犹贲及郊墟旧嫌樊子学为圃近识庄生乐在鱼稍向林间营别墅每从竹外度轻车日长庭院闲无事抄得东家种树书
再游林屋洞
蓬山有路那能到林屋无扃可数来宝笈石函难复见金庭玉柱为谁开秪愁黯黮浑无地又恐砰鍧忽有雷不是隔凡凡自隔重门欲叩更徘徊
宿法华寺
法华我曾来悬厓纵飞步长松高搀天修竹乱无数北冈瞰空濶风帆在其下隂横绍干山历历皆可覩蓬莱亦咫尺神仙在何处安得乘长风飘然从此渡
坐法华寺後石上望横山人家历历可数寄王元德
午烟孤起碧山崖屋瓦参差影日斜只隔盈盈衣带水不知何处是君家
访元德
楼台叠叠路重重家住横山第几峯半壑夕阳垂橘柚五湖烟水浸芙蓉神仙未觉三山远荣贵甘辞万户封返棹匆匆重回首白云天际杳难从
寄隐者
隐君家居何所有绕屋二百青琅玕香烟一炷坐清晓读罢黄庭秪内观
越来溪怀古
吴国江山亦壮哉一朝谁信越兵来旌旗尚动春波影歌舞翻成子夜哀往事悠悠余败垒伤心脉脉一登台姑苏麋鹿何须恨闻道阿房也刧灰
宿卢氏芝秀堂留别师邵师陈二首
越来溪上思悠悠斜日门前一繋舟水若有情随我去山虽无语为君留梅花红褪墙头雪麦叶青回壠上秋一曲沧浪人去远平湖万顷接天流
清溪一曲浸山根溪上人家两两分久要正逢徐孺子同声兼枉沈休文【时徐都宪沈方伯在坐】兴非剡上嗟空返谈比庐山得未闻醉卧不知乘夜发画船揺破一川云过黄墅沈氏阻风望洞庭甚近而不能至
茆堂宛在碧山腰山下行人不受招梁作虹蜺应可渡水如衣带却成遥清风入夜生苹末细雨扶春上柳条不是休文能醉我平生磊块仗谁浇
酒熟志喜
常年送酒媿诸邻斗觉今年富十分水法特教担柳毅【特汲柳毅井泉】麴材先已谢桐君【麯不用药】牀头夜滴晴堦雨瓮面香浮暖阁云莫笑陶公巾自漉年来正策醉乡勲
荆溪杂兴
惠山至永定
解?惠山下问道荆溪程荆溪百里遥兰桨荡空明沿湖好青山宛转送我行惠山甫见辞阳山复来迎东西夹画船依依亦多情忽然互回合隐若百雉城西南豁中断太湖渺然平范蠡辞越相此口云所经怀贤不可见临流濯长缨
画船箫鼔荡春晴一路青山送我行分付舟人行莫急看山犹自未分明
沈亚卿时阳约游张公洞途中风雨大作舟人云不如先往善权为便口占一诗赠亚卿
孤村彻夜雨浪浪思入荆溪转渺茫湖?无缘仍返棹善权有路且鸣榔特因赴约反成爽岂谓寻闲竟得忙寄语休文莫相讶好风晴日会须偿
罨画溪
两岸青山随画船清溪十里中洄沿侍郎桥畔柳窣地任昉台边花满川南国胜境有如此东坡卜居岂徒然谁云罨画画不得恐有仙源莫浪传
张公洞
万山环合中独虚世传内有神明墟侧身俯视惊怪吁老眼不辨云馍糊巉岩渐下势渐舒石坛坡陀席可铺恍如身入佛老庐四壁汹涌青红殊天吴紫凤坼海图鼋鼍?睒虎豹狙罘罳梁柱相拄扶灵官岌嶪高冠裾神媪相将行步徐七宝炫耀穹浮屠石牀横陈丹竈孤玄门有路忽若无藓磴登降我仆痡通明有穴寻归途不知造化开辟初谁此镌刻谁剜刳颇闻孙氏纪赤乌霹雳下劈山之隅人间始得窥仙都又闻有路通太湖金庭玉柱严禹书自慙骨凡气濯觕欲往不得将何如欲往不得将何如
善权洞
湖?有洞名张公天造伟丽非人功善权气势更若雄奔流下瞰如惊虹洞门有地平且丰孤石涌起何巃高厓絶壁青复红恍如身入天帝宫幡幢宝盖陈西东虺隤巨象披蒙茸狻猊张吻吞豹熊亭亭玉柱立当中银山对峙如屏风盐堆突兀米廪崇畎亩水所锺石梁交贯空复空人言此去路莫穷东至扶桑西崆峒我疑二洞俱仙踪地下有路应潜通前堂後宇相始终不然气象胡乃同灵山福地神所封嗟我欲往将焉从嗟我欲往将焉从
善权寺
兹山信有神灵护栋宇传闻自太和雷篆天书犹可辨星坛月馆逓相过颠崖桧偃苍龙蜕坏藏经翻白马驮应笑重来王相国不将玉带系山阿
和钱元抑投赠
虞人雅自重齐旌小奏由来止一成蕙帐久孤黄鹤怨蓼滩先赴白鸥盟春山乞竹眠思?晓井担泉吸爱清旧日着书今亦嬾且从静处看浮生
贞甫大参立二石於庭邀予赋之
垂云
有峯巍然嵑连蜷苍翠着人霭如县云始孰为之殆二气之絪緼絪緼来兮知几年至今瑞气仍油然雾非雾烟非烟莫教一日忽飞去散在人间作霖雨
漏雪
有巍一峯屼峍嵌空晶光眩日莹若立雪始孰为之殆元气之融结融结来兮知几时至今雪色犹褵褷烁不化涅不缁莫教一日俄腾骞散在人间作有年
谢人送杨梅
高林乍摘杨家果风叶翛翛玉露寒染指忽惊猩血紫飣筵争爱鹤头丹谁将物产修为谱多谢山翁馈满盘却忆退朝门下赐美芹思献自知难
苦雨二首【庚午岁】
南方春夏交正是揷秧候望望惜雨乾事乃胡大缪霖霪已弥旬雨意犹未透山头争出云不断如饙馏滑滑深路泥幢幢泻檐溜只愁地将浮又恐天果漏乖气乱暄寒重隂错昏昼竈硎产鲋鱼庭树号饥鼬梁柱亦何为尚可充燎槱嗟嗟彼苍生其命固难救洪范学不传将谁执其咎
吾闻老子言骤雨不终日天道信有常如何亦难必方春常苦雨入夏势转疾滂沱每彻晨滴沥又连夕幸尔暂开明俄然复奔轶田畴浩汤汤浸与太湖一吁嗟生民居化作鼋鼍窟旦夕不自谋卒岁岂遑恤岁行况在午【史记岁在午当旱】月宿乃离毕挽日当谁能补天恨无术安得万里风吹使雨脚絶青天浄无云红轮皎然出
病中五适
蒲墩
纎蒲织温柔朝夕置左右坐以支吾颐眠以阁吾肘墩今乃属予临川尔何有
竹夫人
湘筠翦珑横陈在君牀虽然缺妩媚亦可藉清凉病余偶此适非敢效专房
曲几
久眠即不能久坐仍未得半眠半坐间唯尔我为适寄语柳仪曹何伤此为直
絺帏
朝蝇不胜祛暮蚊不胜拍仗尔为驱除安然睡通昔寄谢石季伦锦步复何益
布被
青绫非所便芦花亦已寒木棉足轻柔病寝梦自安幸非公孙氏客至当何言
王应爵侍御过访将发阻风复留
落霞湖上晩山稠迂叟经年守一丘骢马忽传今雨至兰桡多谢好风留病从此日如轻健诗续前题更唱酬早晩豸冠霄汉立林间谁与共清游
过子畏别业
十月心斋戒未开偷闲先访戴逵来清溪诘曲频回棹矮屋虚明浅送杯生计城东三亩菜吟怀墙角一株梅栋梁榱桷俱收尽此地何缘有佚材
王唯顒欵鹤轩
小筑园亭浅布沙十年为尔养丹砂飞鸣饮啄皆随意莫羡乘轩富贵家
鹤鹤来前聼我言知君六翮快腾翻云霄纵得天风便惠养能忘旧主恩
次韵贺宪副泽民会老诗
洛社耆英赴夙期乞身俱及圣明时经霜松栢姿弥劲争道骅骝力已疲幸许兼谟为後辈不妨盖叟是吾师年年共约林间醉世上升沉摠不知
盛汝弼得孙【在洞庭东山闻报】
老蚌生珠亦未迟庭槐又报长孙枝平生隂德人传满少小啼声我识奇文肃尚应留棨戟箕裘况复自轩岐他年元叹成名日还报东山老傅知
春日山行三首
风软波平一监开湖山重叠见楼台万株晴雪悬厓里只为梅花也合来
胜事春来日日忙梅花才褪杏花香莫愁此後芳菲少又报东风到海棠
竹杖芒鞵触处轻煖风迟日近清明天公似识游人意特借春来几日晴
谢贺宪副泽民示摄生书
一编授我未为迟火候抽添信有时炉内若能留戊已市中端可遇安期本来面目吾忘我过去光隂彼是谁歌罢青天云万里还丹应有月明知
过范氏近竹园
昔闻临顿里近在古城东甫里先生宅龙图老子宫幽亭花外远曲径柳边通五月无烦暑琅玕满院风
送李给事贯使占城
海外谁云更九州明时还比古诸侯麒麟赐锦王人出孔翠包茆职贡修鼍鼓八更惊永夜鲸波万顷变安流举头南斗分明近奇絶平生是此游【故吴参政惠使占城诗云夜闻铜鼔八更天】
恭题宣庙画马
天马西来自月氐先皇亲写乘黄姿百年遗墨人间见玉陛东头立仗时
鼠须笔
顾兔猩猩两秃翁时来鼠辈亦成功临池脱颖偏宜我凭社为妖且贯戎覔伴好依居默氏【石虚中字居默】册勲应作管城公太仓纵是无忧地争似流芳汗简中
送尤宗阳进士之京
南宫昔日谬持衡【叶】笔势曾惊古战场今日林间还送别九霄一鹗看高翔
吴中世德纪延之喜见春风入彀时莫怪崔公多自诧美庄三百在于斯
赠石湖卢隐君伯常
吴山青越溪碧吴越兴亡两安适千年事往那复知溪上人家自如织人家两岸青粉墙其间特起是为卢家芝秀之高堂昔年芝秀产溪上顾非卢家此瑞谁能当卢家有翁不求仕年可六十须眉苍朝繙经暮翻史不使声华出闾里生儿唯愿充耘耔自比唐家玉川子人言笔港如笔长二儿自小工文章大儿文采珊瑚耀泥金帖子前宵到小儿笔势仍翩翩他日科名美岂专从此溪山两增重乃翁无事日读逍遥篇溪可湘山可采千古溪山镇长在愿翁之夀如溪山长不改
饮横山吴氏醒酣亭
孤云落日鱼龙界横山又在孤云外一朝坐我横山中回顾反觉人寰隘就中最爱吴家亭浪花堆里一点青干山在南绍山北亭山正直中间停天风飘飘吹我袂自觉蓬瀛不难至安得刘伶李白共此举瑶觞百川吸尽无由醉
自横山归洞庭
漠漠轻风不满帆小船载酒舳舻衔陶朱事业今安在皮陆才情两不凡白鸟斜飞惊鼔吹青山倒影动松杉却怜范老江湖上犹自忧讥与畏谗
赠写真
玉带束麟袍簪笏光射映我服岂不华我德自难称委蛇廊庙姿萧散泉石性尔笔信有神貌此韵独胜种髪岁华催泰宇天光定应如岩壑间苍松老弥劲
偶成
南国新寒九月时青绫半臂向晨披月明桂子香初喷露重芭蕉叶未知拄杖随行聊当仆残编重展恍逢师清时自昔多遗士坐背斜阳理髩丝
洞庭新建厅事柱下获一瓮中有钱曰太平喜而口占
一钱清白承先哲八柱高明应宰司天赐不多良自贺国家重建太平基
重到宜兴
三日兰舟只任风洮湖过尽隔湖逢谿山处处还依旧却是人心自不同
宿毗陵驿
扁舟夜宿毗陵驿城上乌栖霜月白客怀转展自无眠何处人家复吹笛
震泽集卷五
[集部,别集类,明洪武至崇祯,震泽集]

[book_title]卷六
钦定四库全书
震泽集卷六　　　　　　　明　王鏊　撰诗
次韵林都宪待用蜀中行师二首
草檄军前立马鞍寄当分阃肯辞难城高白帝休番戍路绕乌蛮费折盘妖祲潜消边日煖阵云低压瘴江寒何当奏凯归朝署还整当年旧豸冠
单骑曾先万马羣绿林诸盗伏斜曛要令孟获怀诸葛又见曹军怯赵云千里仁风行若偃三年炎毒坐如焚平生丰采倾朝野蠢尔羌夷岂不闻
饮陈以严颔孙堂
云母屏深烛影斜德星还聚太丘家庭前玉树森森立池上超宗敢漫夸
夜过西虹桥
破楚桥边步偶停夜船灯火散如星馆娃歌舞今何处留得吴歌与客听
贺师邵初授御史次师陈韵
越溪芝秀丽春晴瑞应人传豸府名一日文章惊豹变百年风节爱氷清大廷纠劾当宸立秘殿传宣傍辇行闻说马周工献替九重还补舜聪明
题旧写真
莫言故我非今我只恐前身异後身自是壶丘生不定丹青虽妙若为真
赠僧还杭州
徧游鴈荡与天台少室灵岩到五台自是此身无系着信於何处见如来高闲作字元非幻灵彻题诗漫倚才慙媿韩公长扰扰穷年学道只空回
访徐季止於瓜泾
太湖东转碧溪斜来访南州孺子家旧学不嫌樊氏稼闲情兼种邵平瓜画船载酒人如玉醉笔题诗墨似鸦好约年年为此会前村蹋雪看梅花
襟带江湖楼为仲山都宪作
三江东去五湖西特起高楼枕碧溪桐里波光天外小洞庭山色雨中迷人怀范蠡舟难及地压滕王阁尽低犹有仲淹忧不忘倚阑无语到乌栖
题秉之塘桥新楼
惠连特地起高楼准拟常时上相游林屋两峰从海涌太湖万顷接天流日陈六艺兼诸史势压三山与十洲无限风光无限思赋才须是仲宣优
登阳山大石
阳山从西来勇气正咆勃聨峰划中断散作石突兀不知开辟初谁剗造化窟偶来陟其椒未步先欲蹶俨如大廷朝冠冕森万笏又如羽林军戈剑罗劲卒抉开混沌窍截断防风骨谽谺唇吻张璀璨鼻眼突尝疑地生痏又恐天坠孛嵌岩亦通透轩敞且崒梯空路不穷补缺屋将杌沮洳滴玲珑丰茸眠貀缝生藓驳斑罅卧松强倔手摩畏狰狞足履愁臲卼灵湫瞰潜虬危巢俯栖鹘佳处诚悠悠怪事良咄咄链疑娲皇遗堕恐共工揬神禹凿难平夸娥推欲没太湖桮汀滢絶顶箭恍惚作诗继前游归兴殊忽忽
游天池和仲山韵
小舆诘屈穿云岑爱此巃嵸万石林回溪倒挂松树老絶嶂半染莲花深寻幽偶值此日暇访古正惬平生心天池小立戒归去夜来风雨闻龙吟
徵明饮怡老园有诗次其韵
吴王销夏有残闉特起幽亭据要津剩水绕时伤往事短墙缺处见行人绿杨动影鱼吹日红药留香蝶护春为问午桥闲相国自非刘白更谁亲
偶成三首
墟落斜阳欲暮时乌纱醉岸髪如丝山东未报收羣盗为问来鸿知不知
漠漠斜晖转树腰花前柳下步逍遥忽思右掖门前侣隐几无言候早朝
习习东风皱水纹花前柳下步逡廵忽思左顺门前侣屈首无言向内人
登龙门次师陈韵
飞步凌虚碧嶂腰双扶贔屭逼层霄嵌中秪恐蜿蜒蛰缺处犹存霹雳焦擘讶巨灵雄气力峙瞻元礼峻风标知君头角崭然久只候秋风八月潮
灵岩山
天末遥瞻塔影层今朝携酒试同登吴中信是佳山水人世依然感废兴草满琴台微有字鸟啼禅院寂无僧悬崖斧凿纷如雪何处题诗记我曾
栲栳墩
栲栳墩前酒一桮良辰胜友好徘徊绿回埜色疄疄绕翠罨湖光面面开墩姓祗今应我属风光自昔有谁来悬崖拟欲题名字千古行人首重囘
游湖
游徧南湖又北湖画船随处宿菰蒲青深着雨山如染绿净无风水似铺玉带蟒衣争快覩凤笙龙管醉相扶轻桡又转东湖去何似当年范蠡图
韩文公蓝关图【为陈以严赋】
韩公不信佛肯信世有仙牡丹花上谁所赋一朝雪拥蓝田关阿湘幻化有如此神仙灼灼在眼前使公一语稍低屈携手同行良非难胡为骑马浪自苦祗令收骨江之边乃知此公胸中屼峍有壮气抵死不肯从湘言当时果州有谢女白昼居室生云烟须臾上升衆所见公谓魑魅物怪其逢旃後来儒者颇好异遂令末世坎离龙虎纷纷传乃知韩公不可及泰山北斗不独文章然
送吴县簿董仁之任鄞丞
自顷权奸偷国柄一时在位贪相竞剥民膏血输权门亷耻扫地寜复存谁知小官之中乃有吴县簿守法亷平独如故三年佐县民爱深视金如土民如金每言吴人穷到骨吾此朘削吾何心吴县簿真难得我欲言之顾非职一朝擢官向寜波於乎奈此吴民何
予伏林下覩闾阎之疾苦悯征求之繁多伤循吏之难值也每以为叹癸酉六月客有过予谈海虞胡令之政者为赋诗
有客谈胡尹炎歊座上清吴侬偏感德汉吏不求名正自催科拙无如折狱平怀哉不可借送子若为情
留别王濬之和文定公韵
小隐何年荻扁来阳城湖畔草堂开团蒲曲几凝香寝町疃芳畦瘿石台雪满山隂王子至日斜滁上醉翁回铜瓶早漏春消息欲取寒香入酒桮
邹道士听雨堂
虚白堂深夜寂寥初闻淅淅转潇潇先声似到梧桐叶余润旋添杜若苖信有雷霆驱律令不须蜥蜴助喧呶束先生去无人会空使巫尫得烂焦
赠仲山
东风漠漠动江篱夹浦桥边二月时花外小车来每早竹西高阁卧偏迟山横爽气闲支笏座按新腔自补词闻有还丹须乞与市中谁者是安期
癸酉春雪
南国春寒着敝裘夜牕微霰聼飕飂梦回虚室惊先晓瑞应新年望有秋老树满庭森棨戟小奚当户拥貔貅一朝顿咤贫家富捧玉担银入茗瓯
王应爵侍御家园八景
爱山楼【怀亲也】
凭阑看青山欲去仍恋恋青山恒在兹而人不可见
静观轩
夫物各芸芸过眼摠超忽静中何所观静观本无物
栖岩亭
嵌岩何所有终年此栖迟世事正纷纷问渠渠不知
友石亭
岩岩太湖石与结终身契勿学市道交风波起平地
水月轩
明月堕流水流光终不定寒潭彻底清乃见本来性
慕濂亭
花中有君子濂翁後谁爱勿与流俗言牡丹时所贵
後乐亭
鸟鸣?柳垂鱼跳渚花落曳履涉芳园吾亦乐吾乐
味菜园
抱瓮灌荒畦采掇恒在手何相莫予欺予膎动三九
与严太守道卿同登莫厘峰
微雨发春妍东风花外软艮朋约佳游遥指莫厘巘平生山水心老脚肯辞茧壶觞纷提携曲磴屡回转小憇山之腰秘境渐披蒇紫翠盖幢翻青黄绣裀展须臾造其颠四顾目尽眩太湖小汀滢风帆时隐见吴门俯可掇越峤杳堪辨摩挲旧题名班驳半苔藓日斜下山椒窅尔迷近远问途值樵夫失脚悔已晩悬厓颭伶俜絶壑窥淟涊熹微认前村山寺吠鸣犬解衣得盘礴仰视坐犹喘韩公镌华岳正自恐不免登高弗知厌持用戒轩冕
与道卿鸣阳辈同游法海寺循平岭涉杨家坞还饮偃月冈
忽忽春归不可攀且乘高兴看湖山回旋翠壑丹厓里小憇青松白石间为爱韶华连日醉历观宦海几人还风尘楚蜀干戈地举酒何缘一破顔
云间曹宪副时中梦予抱病作诗见及有可惜中兴天下计独留忠鲠老东吴之句因酬之
五湖三泖梦相通知是平生气味同抱病不应如献可解嘲那复似扬雄自慙杞国忧天计谁办咸池捧日功多谢青山不吾负朝朝长对白头翁
再游南湖
漾舟出深港舟人问安之我行无定在信彼天风吹东西与北南远近齐所宜连朝风雨颠晴明喜今兹鸣笳发湖口兰桡荡轻漪红鳞泼剌惊鸥鹭相与飞扣舷激吴歌续彼沧浪词风云忽变色前山雨将来劝君趣回棹无为逮崦嵫
送陈指挥蕃迁淛江都司
朝廷又起故将军淛水吴山阃外分禹穴千年通御气狼山比日熄妖氛骠姚方略今谁敌郤縠诗书旧有闻楚蜀干戈犹未定早看幕府策奇勲
湖心亭
莫厘下瞰湖波水周垣忽向湖心起茫然万顷银涛中幻出楼台信奇伟坐疑阆苑与蓬莱飞堕君家亭子里长堤花柳青复红曲阑直槛东西通龟跳鱼泳鸥鹭集相忘如在江湖中石梁倒影卧水底无乃下占冯夷宫桑田沧海须臾变高下帆樯墙外见鸱夷一去那复来五湖风月谁家擅我今无事身自由良辰佳节长来游观鱼为谢臧僖伯看竹时同王子猷长风萧萧起天末浪卷平湖半湖雪归来还约中秋时把酒青天看明月户部正郎无锡钱世恩乞归养母作楼曰受日予为赋诗
日兮日兮咸池自出稽首向日兮其出迟迟愿羲与和兮无驶其驰日兮日兮虞渊自没稽首向日兮其没舒舒愿羲与和兮无疾其驱日之迟迟兮为我亲以常好日之舒舒兮愿吾亲以难老
赠钱元抑
诗里休夸五字城一生文字学西京马蹄蹀躞东风里蹋遍燕南几十程
过邓尉山题天真上人新开禅院
手斸嵌岩邓尉濆五湖风月自平分钟声夜扣林间雨蜃气朝横岭上云慧眼又传新法嗣幔幢曾折古魔君我来亦是寻常事信息谁教野鹿闻
有约登天平絶顶者行至龙门力惫而止
峭峰突起万漓岏闻有仙扃惜未观胜事有怀行独往悬厓无路坐长叹龙门已觉吴天隘剑阁谁云蜀道难安得我身生两翼凌风直上谢蹒跚
天平范氏坟
衰年不减登临兴福地灵山搜欲罄城西诸峰吾所嘉就中尤爱天平胜亭亭一盖倚苍冥俨若端人人自敬狮山奔伏象山回支硎秦台皆退聼横山当面横作屏背拥莲华互相映林林万石相拄撑倚揷半天欹不定蹲如虎豹奋攫噬骞如鹏鲸恣豪横勇如武士力贔屭秀如女子色娟靓我来敬拜太师坟松栢隂森趋一径忽瞻万笏森向天直气喷薄凛犹劲乃思范公立朝时正色危言拄邪佞兹山固合生兹人崧岳降贤尼孕圣吴山第一称天平宋家第一称文正高风千古允作合仰止岩岩续前咏
游治平寺登吴王郊台
朝发石湖濆暮抵太湖岸青山亦多情供我船中玩船行山亦行一路青不断白云渺渺山重重不知何处昔是吴王宫越来溪边越城在夫差受困云在兹山中今朝扣禅关访古寻幽踪僧言事往那能识钟鼓声中度朝夕郊台漠漠麋鹿游茶磨团团蔓荆棘不须吊古伤怀抱且欲凭高纵吾眺人家历历新郭里川渎沄沄胥口道吴江塔影崑山城一覧因之发长啸天风万里天际来吴王郊祀昔日登斯台千乘万骑湖上下祗今安在唯见山崔嵬船来船去湖西畔青山无言人自换来来去去世无穷莫学牛山独兴叹
金泽僧辨如海年八十九矣手制蓴菜并诗见贻因和之
玉盘急足送蓴丝风味鲜辛慰所思金泽老禅三昧手当时张翰未曾知
送萧尹九成
吴枫叶落洞庭波之子还朝整佩珂千古湖山添保障三年邑里减征科游从摠为斯文在瞻恋其如父老何白首林间睇霄汉青春事业莫蹉跎
次韵徵明失解兼柬九逵
野渡空横尽日舟蒹葭生满白苹洲毛嫱自倚能倾国稊稗寜知賸有秋学就屠龙谁与试技同操瑟不相谋人间得失无穷事笑折黄花揷满头
碧螺峰
俨双峰兮亭亭忽雾绕兮云横冈峦纷兮离合涧壑黯兮峥嵘望夫人兮不远路杳杳兮难征
甲戍春偶成
正好春光二月天梅花如雪柳如烟那堪日日风和雨辜负穠华又一年
二月十二日雪
正德九载春开岁始十日青天忽闻雷远近惊辟易雷声甫云收大雪忽盈尺连隂二月中节候过惊蛰春分晴复雨雨後雪仍积柳条压将摧梅萼冻全坼园林诸草树勾萌吐仍郁颇闻春秋书又览月令说从来天人际茫昧固难诘寄语傅岩翁谁欤秉调燮
苦雨和施鸣阳
十日愁霖一日晴晴时旋聼屋檐鸣摧颓杨柳春无奈狼藉梅花梦自惊触石玄云随处起中天红日几时明唯君不为冲泥怯一慰闲居索莫情
与宜兴邵天锡小饮象鼻岭
漠漠轻隂雨复晴晴时还不废郊行困依石几岚侵座醉吸湖波灧入觥小圃荒畦春事动落霞孤鹜暮山横何如罨画溪边路共坐兰舟荡月明
至太仓欲观海不遂
我欲乘桴从鲁叟一观出日恨无由扶桑只在船牕外怅望娄江日夜流
舟中望崑山
云外孤峰影堕江船头风浪共低昂廿年旧事空回首山自闲时人自忙
还至维亭
早潮时去晩潮回陆市巴城逦迤来咫尺维亭看又过人生行止信悠哉
同年汤侍御用之自寿春来访予于吴中流连久之时同年在者惟仲山世熙两中丞因邀为石湖之游日云莫矣直至上方而还因赋诗为别二首
迟日溪山好放舟同人同作石湖游曲江云侣嗟谁在宦海风帆喜并收驾命淮南真继吕堂开颍上独惭修莫言筋力非强健昏黑还须到上头
勾曲归来访故乡姑苏台上看斜阳影同月下三人饮目断云中一鸟翔往事悠悠余雪髩交情欵欵只霞觞岁寒尚有篱边菊欲伴韩公晩节香
六月十九日避暑偃月冈
酷暑人间无处避短舆侵晓过东冈方塘曲磵清泉激翠竹苍松白日凉苔色便教铺枕席藤枝聊可挂冠裳渇心两月今朝写玉斗无烦劝蔗浆
东山图寄同年谢少傅
谢公昔隐东山阿其如海内苍生何谢公今隐东山上海内其若苍生望东山何在云悠悠乃在会稽东海之东头朝攀扶桑枝夕饮严滩流谢公昔日登临处今日公来还钓游林间世事閲来久自信忠贞能不朽蜃嘘楼阁倏当空世上浮名亦何有嗟予壮岁每从公公之心事吾能通嘉谟动得明主顾劲气直犯奸邪锋奸邪作奸今亦已中外望公犹未起老松眠壑无万牛大材为用真难耳平生不识五侯鲭屈铁为鈎非所能谗烟谤焰久自熄不烦桓伊仍抚筝
九月二日登高
重阳未到便登高万里天风触锦袍山色湖光兼雨暝诗怀酒思入秋豪丹砂漫贮千年药白雪先尝九月糕北鴈联翩音信杳怀人无语首频搔
与谢宪副德温游阳山箭缺至半山寺而止
箭缺搀天知几重半山聊复憇吾慵孤臣何处埋幽愤【夫差杀公孙胜於此】高阁闲来坐晏舂深院潺湲鸣剖竹悬崖矹硉偃长松回船又过枫桥去卧聼寒山寺里钟
奉次杨靳二阁老见夀之韵
只今廊庙有居州野渡宜横一叶舟月上东山成独饮花明西苑共谁游杜陵卧病伤今雨宋玉怀人感暮秋多谢新诗寄林下夀筵无地献觥筹
陈以钧得子二首
半舫斋前种玉时森森才见出墙枝如今又见孙枝透凤尾翛翛转更奇
年踰耳顺髪鬖髿其奈诸孙未见何独爱君家有英物嶢嶢顶玉几摩挲
将游毛公坛宿包山寺明日雨不克往
毛公已去有仙坛眼见亭台欲到难翠壑苍厓增惝恍玉芝瑶草长阑干洞无金钥谁能闯井有灵砂尚可飡传语仙翁莫终弃当时鸡犬从刘安
次师陈西干草堂韵
晏子家居不厌嚣年来市贾识偏饶窗禽晓下窥书案门柳时来系钓桡剩水尚纡吴子国小山寜受越人招红阑緑浪姑苏境宝带西来第几桥
乙亥新正十日过陈湖二絶
漠漠湖光隐碛沙陈湖东畔是君家春来十日无人见一树寒梅已着花
年来身世摠悠悠漫作陈湖两日游东望烟波云万里逝将吾道付沧洲
二月真适园梅花盛开四首
万株香雪立东风背倚斜阳晕酒红把酒花间花莫笑风光还属白头翁
花间小坐夕阳迟香雪千枝与万枝自入春来无好句杖藜到此忽成诗
香雪千山煖不消我行处处踏琼瑶絶胜破帽骑驴客风雪寻诗过灞桥
春来何处能奇絶金谷梁园俱漫说谁信吾家五亩园解贮千株万株雪
三月六日庭前柏树有露如脂其味如饴或曰甘露或曰非也作诗纪之
一树珑冻欲流碎攅红玉上枝头香分醽醁春谁酿光映珊瑚夜未收端谢仙人云外掌思沾暍者道傍喉不知造化真何意独凭阑干翫未休
和九逵见招山行
闲居无送亦无迎唯是看山尚有情那更亚夫怀怏怏却怜定远策平平登高眺远眸方豁度堑穿林脚尚轻消夏湾前两明月我船终日画中行
消夏湾
四山环列抱中虚一碧玻瓈十顷余不独清凉可消夏秋来翫月定何如
画船棹破水晶盘面面芙蓉正好看信是人间无暑地我来消夏又消闲
明月湾石板
巨石陂陀板様平三山当面看云生何当子夜重来此濯足沧浪对月明
石公山石洞
石公之景殊不恶巨石悬空欹不落争知不是补陀山中有仙人俨缨络
石公山试剑石
悬崖峭壁立千尺有洞虚明忽中坼吴王宝剑乌能然恐是巨灵神斧劈
石公山
石公幽处无来迹亦有人家散阡陌我船欲开还不开爱此孱顔苍雪色
林屋洞口古井
闻有紫隐泉【真诰云包山有白芝又有隐泉之水正紫色华阳雷平山有田公泉饮之除腹中之虫与隐泉水同味云是玉砂之流津也用以浣衣不用灰此为异矣】閟在灵仙境金庭不可扣且此汲寒井
洞口有深井云浆湛虚空我来携一甖会与仙源通
徐氏薜荔园
花木年深锦作围日高淀紫滴成霏鴈声晩过横山远帆影春归渡渚稀木末芙蓉风尽落墙头薜荔雨多违却嫌旧日园林主凤沼承恩久未归
五月十三日过东冈看新竹时杨梅正熟红緑掩暎甚可观也诗因及之
新竹姢姢旧竹斑东西俨立万琅玕强鞭迸占青松地清?浓添白石坛羽扇动揺香粉堕杨梅点缀绦星攅我来避暑年年事锦箨无烦为制冠
慰秉之
功名不用叹差池利钝人生固有之襄野迷途回未远邯郸荣梦觉多时尚平易足君应尔蘧瑗知非我所师芥蔕胸中都扫尽兄酬弟劝复何疑
酬鸣阳苦热韵
皇天分四时夏也独可畏北陆迎炎曦当午势逾炽衰年苦侵凌袒跣时露臂絺帏可屋张竹牀聊假寐溽暑亦多情不饮乃似醉黄昏稍露坐噆暗蚊莫避缅怀东冈翁本自强人意翛然松竹林清凉异人世锦箨许裁冠惠我有新制广厦几时成帡幪赖余庇
喜玄敬少卿致仕
似我归来亦未迟夫君得谢又先之清朝况是悬高位白社多缘赴夙期到处谿山同载酒故园风物尽裁诗一塲好梦今朝觉却任傍人道是痴
震泽集卷六

[book_title]卷七
钦定四库全书
震泽集卷七　　　　　　　明　王鏊　撰诗
追思慈爱堂为武定侯郭勋赋
苍梧云黯燕云湿北堂燕山空掩泣江湖漠漠山重重高堂人远何嗟及忆昔前人佐真主金戈百战开茆土山河带砺誓始终奸蠧潜萌中龃龉牀前学语藐诸孤抱向阊阖闻呱呱天门九重不可问十年泣血纷涟如饮冰囓蘖老益坚中宵抱恨常悁悁金石可移心不改茹苦衔哀重吁天精诚动天天为顾茆土还加旧名数金书铁劵古元勲櫜兜戟纛新开府圣恩重处慈恩深玉带腰悬自循抚古云死易立孤难程婴杵臼犹摧残谁知女妇伸大义坐令荀息生厚顔昊天有极恩罔极回望燕云长太息
四月九日与弟秉之进之过通安桥顾氏因偕玄敬登阳山絶顶次日过虎山桥七宝泉至灵岩山而还得诗三首
阳山高哉几千丈箭缺遥瞻在天上一朝置我箭缺傍坐觉诸山皆退让太湖汀滢平於杯夫椒包山近相并山腰鸟道何盘盘十步九折行且叹昌黎正逢衡岳霁太白休歌蜀道难夫差悔悟苦不早公孙白骨纒荒草子胥伯嚭两丘墟天地茫茫人易老划然长啸来悲风一杯敬酧浮丘公何时借我緑玉杖从此拄过扶桑东诗成西日下山去囘视山椒但烟雾
虎山桥
湖上仙山翠巘重画阑面面对芙蓉人家斜日东西崦野寺浮岚远近钟我欲濯缨来此处谁能筑室傍前峯放舟又过溪桥去恐有桃源惜未逢
七宝泉
嵌岩滴玲珑七宝甃完月幽亭泉上头暗道曲通穴剖竹走长蛇昼夜鸣潏潏煎无三昧手渇有七盌啜寒能醒心神澄可监毛髪桑苎行不到品第谁为别埋没向空山恻此行道暍
和林都宪见素侍用见寄之韵三首
止足平生不愿余肯将道义负心初诗传元白邮应困门引邹枚席尚虚甲第又承三世学皂囊曾草万言书交游海内知多少尺牍何人问隐居
俯仰乾坤思有余民风渐降已非初东都气节真堪重西晋风流好是虚慷慨有怀公揽辔残生无用我耽书七闽风月谁收管多在云庄一畮居
夔蚿谁欠复谁余门掩青山过雨初独树春归花意閙九天云尽月轮虚怀人不见颐空拄得句无言手自书寂寂荒村断来屦洞天真作野人居
八月四日送子延喆北上八日至镇江游甘露寺看狠石泛舟登焦山至絶顶顺风扬帆直抵金山壮哉游乎得诗四首
甘露寺
颇忆登临胜拏舟复此过嬴劖伤断壠【北固山後始皇谓有王气凿断之至今残冈断壠庭有二铁镬甚巨刻云梁天监中铸】梁刻认余波海雾晴嘘蜃江风夜吼鼍孙刘何处问狠石卧荒坡
焦山
还将双髩白来看一峰青江海交流处乾坤着此亭山形雄虎势雨气挟龙腥尚记烧丹井难寻瘗鹤铭
金山
快得天风便轻帆破浪花江山曾有约人世亦无涯?压潜鼍窟潮侵落鴈沙未须留玉带且欲访灵槎
鹤林寺
鹤林自是前朝寺落日荒郊有一僧安得道人殷七七杜?花似旧时能
怀泉
泉之流兮汤汤我之怀矣与泉偕逝而无忘泉之鸣兮泠泠我之怀矣与泉偕滴而无声山下出泉兮于彼幽谷我种我橘兮于山之麓泉橘相依兮其隂日繁以沃橘之香兮泉之冽病者饮之兮浣彼肝肺泉之甘兮橘之香病者饮之兮荡彼胃肠疫疠消亡兮神明内融济人利物兮前人之功吾虽不及前之人兮心与前人之心同我愿橘香兮不絶泉兮不竭我心亦然前与兹泉终古而不歇
野航
野航谁谓小恰受野人身载我欲何向五湖烟水滨
庭前牡丹盛开
一年花事垂垂尽忽见庭前锦绣层粉脸薄侵红玉晕芳心斜倒紫檀棱春云不动隂常覆晓露微沾媚转增造化无私还有意石阑干畔几回凭
送萧九成
闻道为关日舟船正好行依然经赋足颇觉筭缗轻牢落江湖梦迟回故旧情致身霄汉上林下望昇平
入仙献夀图
今日何日春昼长祥云五色如盖幢玄元俨在云中央羣仙杂遝进寿觞凤麟为脯琼为浆弹八琅璈舞霓裳玄元既醉悦且康授以长生不老之药方我公之夀三千霜
飞仙图
若有人兮来自天云为冠帔星为钿九霞袂带霓辎軿幡幢缭绕笙箫阗双成拥後飞琼前绰约似是瑶池仙玉山之南半山主主人已去有贤姥氷霜之操节独苦精诚动天天应许有桃如斗枣如瓜纷天仙兮以媵女九还七返仙家丹坐令白髪回朱顔贤姥之寿齐南山
得孙喜而有作
七十年来孙始见啼声一听便开眉家藏万卷真堪托庭植三槐夙所期膝上久文若坐目前先慰右军思三朝袍笏吾无用付汝他年佐盛时

✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>