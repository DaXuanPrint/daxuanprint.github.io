<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,元献遗文,晏元献遗文全文在线阅读,晏元献遗文全文在线下载,大玄古籍书库">
<meta name="description" content="宋代诗文别集。1卷。晏殊著。晏殊死后谥元献,一生文章繁富,《东都事略》称其有文集240卷,《中兴书目》作94卷,《文献通考》著录其《临川集》30卷,皆不传。此书是清康熙年间胡亦堂所辑,仅得文6篇,诗6首,词51首。然而此书并不完备,晏殊与北宋诸名士交游唱和之作以及零散篇章散见于《复斋漫录》、《古今岁时杂咏》、《侯鲭录》、《西清诗话》,而此书皆未收入。晏殊在北宋初年号称“能文”,然而其著作残存无几,无法窥其全貌。其传世之作唯《珠玉词》3卷,计词131首,数量大大超过此书。因此,晏殊往往以词人名于世。有《四库">
<title>晏元献遗文_晏殊_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">晏元献遗文</span> <br/>
          作者： <span class="inputVal" id="bkauthor">晏殊</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]7216</span> <br/>
          说明： <span class="inputVal" id="bkdec">宋代诗文别集。1卷。晏殊著。晏殊死后谥元献,一生文章繁富,《东都事略》称其有文集240卷,《中兴书目》作94卷,《文献通考》著录其《临川集》30卷,皆不传。此书是清康熙年间胡亦堂所辑,仅得文6篇,诗6首,词51首。然而此书并不完备,晏殊与北宋诸名士交游唱和之作以及零散篇章散见于《复斋漫录》、《古今岁时杂咏》、《侯鲭录》、《西清诗话》,而此书皆未收入。晏殊在北宋初年号称“能文”,然而其著作残存无几,无法窥其全貌。其传世之作唯《珠玉词》3卷,计词131首,数量大大超过此书。因此,晏殊往往以词人名于世。有《四库全书》本,李氏宜秋馆《宋人集》本(附有补编3卷)。</span> <br/>
          封面： <span class="inputVal" id="bkimg">Z_18848.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]晏元献遗文
[book_author]晏殊
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]7216
[book_dec]宋代诗文别集。1卷。晏殊著。晏殊死后谥元献,一生文章繁富,《东都事略》称其有文集240卷,《中兴书目》作94卷,《文献通考》著录其《临川集》30卷,皆不传。此书是清康熙年间胡亦堂所辑,仅得文6篇,诗6首,词51首。然而此书并不完备,晏殊与北宋诸名士交游唱和之作以及零散篇章散见于《复斋漫录》、《古今岁时杂咏》、《侯鲭录》、《西清诗话》,而此书皆未收入。晏殊在北宋初年号称“能文”,然而其著作残存无几,无法窥其全貌。其传世之作唯《珠玉词》3卷,计词131首,数量大大超过此书。因此,晏殊往往以词人名于世。有《四库全书》本,李氏宜秋馆《宋人集》本(附有补编3卷)。
[book_img]Z_18848.jpg


[book_title]提要
臣等谨案：
《晏元献遗文》，一卷，宋晏殊撰。殊有《类要》，已著录，《东都事略》称殊有文集二百四十卷。《中兴书目》作九十四卷。《文献通考》载《临川集》三十卷，《紫薇集》一卷。陈振孙《书录解题》云：“其五世孙大正，为《年谱》一卷。言先元献尝自差次起儒馆至学士为《临川集》三十卷。起枢廷至宰席为《二府集》二十五卷”云云。今皆不传。此本为国朝康熙中慈谿胡亦堂所辑。仅文六篇、诗六首。馀皆诗馀。殊当北宋盛时，日与诸名士文酒唱和，其零章断什，往往散见诸书。如《复斋漫录》、《古今岁时杂咏》、《侯鲭录》、《西清诗话》所载诸诗，此本皆未收入，未为完备。然殊在北宋，号曰能文。虽二宋之作，亦资其点定。如《能改斋漫录》所记“白雪久残梁复道，黄头闲守汉楼船”者，其推重可以想见。原集既已无存，则此裒辑之编，仅存什一於千百者，亦不能不录备一家矣。
乾隆四十六年正月恭校上
总纂官（臣）纪昀（臣）陆锡熊（臣）孙士毅
总校官（臣）陆费墀

[book_title]元献遗文
宋　晏殊　撰
◎札子
△天圣上殿札子
朝廷者天下之本也。自古未有朝廷治，而天下不治者。亦未有朝廷不治，而能治天下者。故曰：“正朝廷以正百官，正百官以正万民，正万民以正四方，此不易之序也。”太宗皇帝尝以边事问御史中丞王化基，化基对以治天下犹植木，所患根本未固。固则枝干不足忧。今朝廷治，则边郡何患不安。化基之言，甚简且要，真知治本者也。且人君无职事，惟辨臣下之邪正，实人君之职也。然古今说者以辨邪正为难，臣窃以为不然。在人君用心何如耳。使人君之心，是非好恶每存乎私，则邪正之辨，实难。人君之心，是非好恶一循乎大公至正之道，则邪正之辨何难之有？唐明皇用姚崇宋璟，则天下治。方是时，是非好恶无私意故也。及用李林甫杨国忠，驯至大乱。此其心非不知林甫国忠之奸邪，特便其能徇已之私，尔书曰：“有言逆于汝心，必求诸道。有言逊于尔志，必求诸非道。为人君者，能不忘乎此，而邪正有不辨者，臣不信也。
◎状
△进两制三馆牡丹歌诗状
臣准传宣札子，奉圣旨，令两制三馆赋后苑诸殿亭牡丹歌。诗者化合天人。祥开卉木。协风灵雨。散为膏壤之滋，共蒂并柯，布在密青之圃。画品难形于卓异，瑞图不尽于芳妍。乃诏儒臣各摛华藻，匪太平之特异，岂荣遇之及兹。昔者，虞舜膺期，有皋陶之赓载。周宣继业，闻吉甫之诵章。葢黙助于谟猷，不专工于辞翰。迨于汉室，尤好艺文，别馆离宫多命从臣之制作。倡优郑卫，已无前古之箴规。中叶以还，其风未泯，永平神雀之颂，孝明称美者五人。贞元重九之篇，德宗考第于三等，并垂编简式著熙隆洪。惟圣运之会昌，可继重华之辉，耀然于众制，未复前修思讽谕者。隐其诚，而靡宣局。声律者，艶其言，而罕实不足。以上裨睿览，下达民情，效明良喜起之音，续雅颂清微之范。姑用登高而能赋，庶几博弈之犹贤。虽叶旁求，岂任多愧。臣首当庸滥。实玷恩华，兴悟以思腼惶无极。其两制侍讲学士、龙图阁待制，自章得象已下十三人。三馆秘阁自康孝基已下二十七人，歌诗共一百四十首，谨随状进以闻。
◎记
△庭莎记
余清思堂中，宴亭之间隙地，其纵十八步，其横，南八步，北十步，以人迹之罕践，有莎生焉，守护之卒皆疲癃者。芟薙之役，劳于后畦。葢是草，耐水旱，乐延蔓，虽披心陨叶，弗之绝也。予既悦草之蕃芜，而又悯卒之勤瘁，思唐人赋咏间有种莎之说，且兹地宛在崇堞，车马不至，弦匏不设，柔木嘉卉难于丰美，非草也，无所宜焉。于是傍西墉，尽修径布武之外，悉为莎场。分命驺人，散取増殖。凡三日，乃备援之，以丹楯溉之，以甘井风光四泛，纎尘不惊。嗟夫，万彚之多，万情之广大，含元气细入无间，罔不禀和，相适区别。显仁措置，有规生成，有术失之，则斁获之。则康兹一物也。从可知矣，乃今遂二性之域，去两伤之患，偃藉吟讽无施，不谐。然而人所好尚世多同异，平津客馆寻为马廏，东汉学舍间充园蔬，彼经济所先，而污隆匪，一矧兹近玩庸。冀永年是用，刊辞于石，知所留意，庶几不剪也。
◎铭
△几铭
小饭防饐，跬行虞跌，巾有角垫，衣存衽缺，惟忠与孝，则罔摧折。
◎书
△答赞善兄家书
十一哥赞善兄，十一县君尊嫂座前，庄客至知大事，礼毕。日月迅速，哀痛无极，奈何奈何。志文本及寄，殊生日，衣服及孩儿你你等信物，柑子黄雀鲊等，领讫地逺不须烦神。况人事有何穷极？置得宅子，大抵廉白，守分为官，须作一生计。且安泊亲属，不必待丰足。尝见范应辰，率家人持十斋，自云一以劝其淡，素好善，次则减鱼肉之价，聚为生计。果置得一两好庄，及第宅，免于茫然。此最良图。况宦游何穷期，兼官下不得营私，魏四工部为戒也。然须内外各宜，俭约为先，方可议此。殊家间仆吏等，直至今两日内，破一顿猪肉，定其两数，或回换买鱼肉，亦只约猪肉钱。数此持久之术，是以常为宗亲，及相知交游言之建节之说，皆虚传也。今边事尚未息，须当重委，建节必不优闲，处用此职况，须因干求经营，方受。殊一生不曽干求，况今虽位极人臣，何颜求觅，是以须待出于特命，且不能效人干请结托，势虽恬静，若非久特差，则逺近高下，应当推避。必不可求请，凡虚传者，但请勿信。古今贤哲，有识见知耻者，量力度德忧，不能任不佞，当负愧畏重责，是以终无幸求。其更识高者，非亲耕不食，非亲蚕不衣，孺子之类是也。葢功利不能及，人而坐受窃其膏血，纵无祸，须愧赧也。殊来多介僻者，理在此，今因信略及之。
△答中丞兄家书
殊再拜。三哥廷评三嫂座前。领手书深喜，王事外万福安宁。此中婆婆新妇等如常寄物。甚多倍烦神明，骨肉不必如。此四郎思晦，下面三孩儿贻矩宗愿，知已取在彼，知令读书否？假如性不高，亦令读书，学诗学礼，宜亲老宿有德之人，所冀向后，自了得一身，免辱门户也。此最日夕急切事。二十七寜殿直二年，大段听人言语，谨卓不曽出入，兼识好慈善，得力免劳。人心力亦应是。从有家累知惜身事，兄弟且免一件忧煎。因信上闻，希令诸子知之。若能稍学好事，免为人所嗤笑，成立得身。父母一生放心，有望矣门前。不要令小后生轻薄，不着实者来往，或寻得一有年，年甲严谨门客，教训诸子。甚好先少师，所以常孜孜于此。事重，念余白饶鼎朴实，嫌其馀轻薄。殊日思量，方知是格言也。近日京师官中行公事，甚多，细视，多是人家子弟。轻事玩狎，非类致之者，是知小儿女尤宜亲近有德，逺轻薄之徒也。二娘子已商量，与应茂才异等秀才富弼为亲，极有行止文萟三郎，一面为问觅新妇婚姻事，逼日日婴心也。
◎五言古诗
△列子有力命王充有命禄极言必定之致览之有感
大钧播群物，零茂归自然，理定既有初，不为智力迁，御寇导其流，仲任派其源，智愚信自我，通塞当由天。吾道诚一概，彼途有百端，巻之入纎毫，舒之盈八埏，进退得其宜，夸荣非所先，朝闻可夕陨，吾奉先师言。
△和王校勘中夏东园
东园何所乐，所乐亦多事，野竹乱无行，幽花晩多思，闲看鱼尾漪，暗辨蜂腰细，树影密遮林。藤梢狂罥袂，潘蔬足登膳，陶秫径取醉，幸获我汝交，可忘今昔世，欢言捧瑶佩，愿以疏麻继。
◎七言律
△初秋宿直
绛河星斗夜阑干，禁署沈沈闭九闗，上帝册书群玉府，仙人宫阙巨鳌山。凉阴影度秋心薄，促漏声来夜唱闲，隐几吟多欲愁绝，严钟凄断树乌还。
△安昌侯
莲勺移家近七迁，鲁儒章句世相传，闗中沃壤通泾渭，堂上繁声逐管弦，身服儒衣同蔡义，日将卮酒对彭宣，高坟丈五阳陵外，千古朱云气凛然。
△无题
油壁香车不再逢，峡云无迹任西东，梨花院落溶溶月，柳絮池塘淡淡风，几日寂寥伤酒后，一畨萧瑟禁烟中，鱼书欲寄何由达，水逺山长处处同。
△忆临川旧游
仲子幽居杳蔼间，回环十亩尽林峦，游鱼倒溯清泉急，乳雉惊飞夕烧干，系马短亭乘草茁，携壶芳榭值梅酸，浮生莫道今如昨，曷月朋簪急此欢。
◎诗馀
△浣溪沙
阆苑瑶台风露秋，整鬟凝思捧觥筹，欲归临别强迟留。月落漫成孤枕梦，酒阑空得两眉愁，此时情绪悔风流。
△又
三月和风满上林，牡丹妖艶值千金，恼人天气又春阴。为我转回红粉面，向谁分付紫檀心，有情须殢酒杯深。
△又
青杏园林煮酒香，佳人初著薄罗裳，柳丝无力燕飞忙。乍雨乍晴花自落，闲愁闲闷日偏长，为谁消痩减容光。
△又
一曲新词酒一杯，去年天气旧亭台，夕阳西下几时回。无可奈何花落去，似曽相识燕归来，小园香径独徘徊。
△又
宿酒才醒厌玉卮，水沈香冷懒薰衣，早梅先绽日边枝。寒雪寂寥初散日，春风悠飏欲来时，小屏闲放画帘垂。
△又
已是年光有限身，等闲离别更销魂，酒筵歌席莫辞频。满目山河空念逺，落花风雨更伤春，不如怜取眼前人。
△更漏子
寒雁高，浓露满，秋入银河清浅。逢佳客，且开眉，盛年能几时？宝筝调，罗袖软，拍碎画堂檀板，须尽醉，莫推辞，人生足别离。
△鹊踏枝
槛菊愁烟兰泣露，罗幕轻寒，燕子双飞去。明月不谙离别，苦斜光，到晓穿朱户。昨夜西风雕碧树，独上高楼，望尽天涯路。欲寄彩鸾无尺素，山长水阔知何处。
△凤衔杯
留花不住怨花飞，向南园，情绪依依。可惜倒红斜，白一枝枝经宿雨，又离披。凭朱槛，把金卮，对芳丛，惆怅多时。何况旧欢新恨，阻心期，满眼是相思。
△清平乐
春花秋草，只是催人老。总把千山眉黛扫，未抵别愁多少。劝君绿酒金杯，莫嫌丝管声催。兔走乌飞不住，人生几度楼台。
△又
秋光向晩，小阁初开宴。林叶殷红犹未遍，雨后青苔满院。萧娘劝我金卮，殷勤更唱新词。暮去朝来老尽，人生不饮何为。
△又
春来秋去，往事知何处。燕子归飞兰泣露，光景千留不住。酒阑人散忡忡，闲階独倚梧桐。记得去年今日，依前黄叶西风。
△红窗听
记得香闺临别语，彼此有万重心诉，淡云轻霭知多少，隔桃源无处。梦觉相思天欲曙，依前是银屏画烛，宵长岁暮，此时何寄，托鸳鸯飞去。
△撼庭秋
别来音信千里恨，此情难寄碧纱。秋月梧桐夜雨，梦回无寐。楼高目断，天边云黯。只堪憔悴念兰堂，红烛心长。焰短向人垂泪。
△少年游
芙蓉花发去年枝，双燕欲归飞兰堂。风软金炉香暖，新曲动帘帷。家人拜上千秋寿，深意满琼卮，绿鬓朱颜，道家妆束。长似少年时。
△木兰花
东风昨夜回梁苑，日脚依稀添一线。旋开杨桞绿蛾眉，暗折海棠红粉面。无情一去云中雁，有意归来梁上燕，有情无意且休论，莫向酒杯容易散。
△又
池塘水绿风微暖，记得玉真初见面。重头歌韵响琤琮，入破舞腰红乱旋。玉钩阑下香階畔，醉后不知斜日晩，当时共我赏花人，点检如今无一半。
△又
朱帘半下香销印，二月东风催柳信。琵琶旁畔且寻思，鹦鹉前头休借问。惊鸿去后生离恨，红日长时添酒困，未知心在阿谁边，满眼泪珠流不尽。
△殢人娇
二月春风正是，桃花满路。那堪更别离情绪，罗巾掩泪，任粉痕霑污。争奈何，千留万留不住。玉酒频倾，翠眉愁聚，空肠断宝筝弦柱。人间后会，又不知何处，魂梦里也，须时时飞去。
△踏莎行
细草愁烟，幽花怯露，凭栏总是销魂处。日高深院静无人，时时海燕双飞去。带缓罗衣，香残蕙炷，天长不禁思迢递，垂杨只解惹春风，何曽系得行人住。
△又
祖席离歌，长亭别宴，香尘已隔犹回面，居人匹马映林嘶，行人去棹依波转。画阁魂销，高楼目断，斜阳只送平波逺，无穷无尽是离愁，天涯地角寻思遍。
△又
碧海无波，瑶台有路，思量便合双飞去，当时轻别意中人，山长水逺知何处。绮席凝尘，香闺掩雾，红笺小字凭谁附，高楼目尽欲黄昏，梧桐叶上萧萧雨。
△又
小径红稀，芳郊绿遍，高台树色阴阴见，春风不解禁杨花，濛濛乱扑行人面。翠叶藏莺，朱帘隔燕，炉香静逐游丝转，一场愁梦酒醒时，斜阳却照深深院。
△渔家傲
宿蕊攅攅金粉闹，青房暗结蜂儿小。敛却似啼开似笑，天与貌，人间不是铅华少。华软香清无限好，风头日脚干催老，待得玉京仙子到，凭向道，红颜只合长年少。
△又
越女采莲江北岸，轻桡短棹随风便，人貌与花相斗间，流水慢，时时照影看妆面。莲叶层层张绿伞，莲房个个垂金盏，一把藕丝牵不断，红日晩，回头欲去心撩乱。
△玉楼春
绿杨芳草长亭路，年少抛人容易去。楼头残梦五更钟，花底离情三月雨。无情不似多情苦，一寸还成千万缕，天涯地角有穷时，只有相思无尽处。
△阮郎归
南园春半踏青时，风和闻马嘶，青梅如豆，柳如眉，日长蝴蝶飞。花露重草烟低，人家帘幕垂，秋千慵，困解罗衣，画梁双燕归。
△蝶恋花
帘幕风轻双语燕，午醉醒来柳絮飞，撩乱心事。一春犹未见，馀花落尽青苔院。百尺朱楼闲倚遍，薄雨浓云抵死遮，人面消息，未知归早晩，斜阳只送平波逺
△又
六曲栏干偎碧树，杨柳风轻，展尽黄金缕，谁抱钿筝移玉柱，穿帘海燕双飞去。满眼游丝兼落絮，红杏开时，一霎清明。雨浓睡觉，来人不语，惊残好梦无寻处。
△临江仙
斗草階前初见，穿针楼上曽逢，罗裙香露玉钗风，靓妆眉沁绿，羞态粉生红。流水便随春逺行，云终与谁同，酒醒长恨锦屏空，相寻梦里路，飞雨落花中。
△又
浅浅馀寒春半，雪消蕙草初长。烟迷柳岸旧池塘，风吹梅蕊闹，雨细杏花香。月堕窗前有意从，前虚梦高唐，觉来何处放思量，如今不是梦，真个到伊行。
△蝶恋花
巻絮风头寒欲尽，坠粉飘红，日日香成阵，新酒又添宿酒困，今春不减前春恨。蝶去莺飞无处问，隔水高楼，望断双鱼信，恼乱层波横一寸，斜阳只与黄昏近。
△又
醉到西楼醒不记，春梦秋云，聚散真容易，斜月半窗还少睡，画屏闲展吴山翠。衣上酒痕诗里字，点点行行，总是凄凉意，红烛自怜无好计，夜寒空替人垂泪。
△又
欲减罗衣寒未去，不卷珠帘，人在深深处，红杏枝头花几许，啼红正恨清明雨。尽日沈香烟一缕，宿酒醒迟，恼破春情绪，寄信还因归燕，误小屏风上西江路。
△鹧鸪天
彩袖殷勤捧玉锺，当年拚却醉颜红，舞低杨柳楼头月，歌罢桃花扇底风。从别后忆相逢，几回魂，梦与君同，今宵剰把银釭照，犹恐相逢是梦中。
△又
斗鸭池南夜不归，酒阑纨扇有新诗，云随碧玉歌声转，雪绕红裙舞袖回。今感旧欲沾衣，可怜人，似水东西，回头满眼凄凉事，秋月春风岂得知。
△又
陌上濛濛残絮飞，杜鹃花里杜鹃啼，年年底事不归去，怨日愁烟长为谁。梅雨细晓风微，倚楼人，听欲沾衣，故园三度群花谢，何事天涯犹未归。
△生查子
金鞭美少年，去跃青骢马，牵系玉楼人，绣被春寒夜。消息未归来，寒食梨花谢，无处说相思，背面秋千下。
△南乡子
绿水带春，潮水上朱栏，小度桥桥上，女儿双笑靥妖娆，倚著栏杆弄柳条。月夜与花，朝减字偷声，按玉箫柳外，行人回首处飘萧，若比银河路更遥。
△清平乐
留人不住，醉解兰舟去，一棹碧涛春水路，过尽晓莺啼处。渡头杨柳青青，枝枝叶叶离情，此后锦书休寄，画楼云雨无凭。
△又
西池烟罩，何处寻芳草，满路落花红，不扫春色，渐随人老。逺山眉黛娇，长清歌细逐，霞觞正好，十洲残梦水，心宫殿斜阳。
△又
暂来还去，轻似风中絮，纵得相逢，留不住，何况相逢无处。去时约略黄昏，月华却到朱门，别后几畨明月，素娥应是消魂。
△木兰花
秋千院落重帘暮，寂寞春闲扃绣户。墙头红杏雨馀花，门外绿杨风后絮。朝云信断知何处，应作襄王春梦去。紫骝认得旧游踪，嘶过画桥东畔路。
△菩萨蛮
哀筝一弄湘江曲，声声写尽湘波绿。纎指十三弦，细将幽恨传。当筵秋水漫玉柱，斜飞雁。弹到断肠时，春山眉黛低。
△玉楼春
一尊相遇春风里，诗好似。君能有几吴姬，十五语如弦，能唱当时楼下水。良辰易去如弹指，金盏十分须尽意，明朝三丈日高时，共拚扶头醉不起。
△阮郎归
残香剰粉似当初，人情恨不如。一春犹有数行书，秋来书更疏。衾下冷枕中孤，愁肠待酒舒。梦魂纵有也成虚，那堪和梦无。
△虞美人
飞花自有牵情处，不向枝边舞，随风飘荡已堪愁，更伴东流，流水过秦楼.楼中翠黛含春怨，闲倚阑干见，逺弹双泪惜香红，暗恨玉颜，光景与花同。
△又
曲阑干外天如水，昨夜还曽倚。初将明月比佳期，长向月圆，时候望人归。罗衣着破前香在，旧意谁教改，一春离恨懒调弦，犹有两行，闲泪宝筝前。
△踏莎行
雪尽寒轻月斜烟，重清欢犹记前时，共迎风。朱户背灯开，拂帘花影侵帘动。绣枕双鸳香苞翠，凤从来往事，都如梦。伤心最是醉归时，眼前少个人人送。
△御街行
霜风渐紧寒侵被，听孤雁声嘹唳，一声声送一声，悲云淡碧天如水，披衣告雁儿，略住听我些儿事。塔儿南畔城儿里，第三个桥儿外，濒河西岸小红楼，门外梧桐雕砌，请教且与低声飞过，那里有人人无寐。
△六么令
日高春睡，唤起懒装束，年年落花时候，惯得娇嗔足，学唱宫梅便好，更暖银笙逐，黛蛾低绿，堪教人恨，却似江南旧时曲。常记东楼夜雪，翠幕遮红烛，还是芳酒杯中，一醉光阴促，可惜阳台梦杳，无计怜香玉，此欢难续，乞求歌罢，借取归云画堂宿。

        </div>
      </div>
    </div>
  </div>
</div>
<!--update:2025-08-30 10:26:59-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>