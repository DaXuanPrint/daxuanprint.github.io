<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●卷一,●卷二,●卷三,●卷四,●卷五,●卷六,魏文帝集全文在线阅读,魏文帝集全文在线下载,大玄古籍书库">
<meta name="description" content="三国魏曹丕撰。曹丕,即魏文帝,字子桓,沛郡谯(今安徽亳县)人。建安二十五年代汉即帝位。曹丕在政治上继承曹操,利用吴蜀的矛盾和互相攻伐,使魏获得暂时安定。对于发展农业生产,也比较重视,所以郭沫若说他是“一位旧式明君的典型”。曹丕在文学上也是曹操的继承人。他的诗歌,形式多取材于乐府,与曹操相同;内容偏重抒情,写得缠绵悱恻,深婉动人,则与曹操有别。他的《燕歌行》是现存最早而且完整的七言诗,《与朝歌令吴质书》、《与吴质书》是文笔优美的抒情散文,《典论·论文》在我国文学批评史上起了奠基的作用。因此,曹丕是建安时期有">
<title>魏文帝集_曹丕_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">魏文帝集</span> <br/>
          作者： <span class="inputVal" id="bkauthor">曹丕</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,三国,诗文集,完结</span> <br/>
          字数： <span class="inputVal" id="bknum">[book_length]37730</span> <br/>
          说明： <span class="inputVal" id="bkdec">三国魏曹丕撰。曹丕,即魏文帝,字子桓,沛郡谯(今安徽亳县)人。建安二十五年代汉即帝位。曹丕在政治上继承曹操,利用吴蜀的矛盾和互相攻伐,使魏获得暂时安定。对于发展农业生产,也比较重视,所以郭沫若说他是“一位旧式明君的典型”。曹丕在文学上也是曹操的继承人。他的诗歌,形式多取材于乐府,与曹操相同;内容偏重抒情,写得缠绵悱恻,深婉动人,则与曹操有别。他的《燕歌行》是现存最早而且完整的七言诗,《与朝歌令吴质书》、《与吴质书》是文笔优美的抒情散文,《典论·论文》在我国文学批评史上起了奠基的作用。因此,曹丕是建安时期有影响的文学家。《隋书·经籍志》载有《典论》5卷,《列异传》3卷,文集23卷,已散佚。现今流传的《魏文帝集》是后人辑录的,收辞赋散文约30篇,诗歌约40首。有明张燮所编《七十二家集》本,张溥所辑刻的《汉魏六朝百三名家集》本。近人丁福保所辑《汉魏六朝名家集》本等。世传《魏文帝集》,有《汉魏六朝百三名家集》二卷本,《汉魏六朝名家集初刻》六卷本。</span> <br/>
          封面： <span class="inputVal" id="bkimg">Z_19580.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]魏文帝集
[book_author]曹丕
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,三国,诗文集,完结
[book_length]37730
[book_dec]三国魏曹丕撰。曹丕,即魏文帝,字子桓,沛郡谯(今安徽亳县)人。建安二十五年代汉即帝位。曹丕在政治上继承曹操,利用吴蜀的矛盾和互相攻伐,使魏获得暂时安定。对于发展农业生产,也比较重视,所以郭沫若说他是“一位旧式明君的典型”。曹丕在文学上也是曹操的继承人。他的诗歌,形式多取材于乐府,与曹操相同;内容偏重抒情,写得缠绵悱恻,深婉动人,则与曹操有别。他的《燕歌行》是现存最早而且完整的七言诗,《与朝歌令吴质书》、《与吴质书》是文笔优美的抒情散文,《典论·论文》在我国文学批评史上起了奠基的作用。因此,曹丕是建安时期有影响的文学家。《隋书·经籍志》载有《典论》5卷,《列异传》3卷,文集23卷,已散佚。现今流传的《魏文帝集》是后人辑录的,收辞赋散文约30篇,诗歌约40首。有明张燮所编《七十二家集》本,张溥所辑刻的《汉魏六朝百三名家集》本。近人丁福保所辑《汉魏六朝名家集》本等。世传《魏文帝集》,有《汉魏六朝百三名家集》二卷本,《汉魏六朝名家集初刻》六卷本。
[book_img]Z_19580.jpg


[book_title]●卷一
○愁霖赋
脂余车而秣马，将言旋乎邺都。玄云黯其四塞，雨濛濛而袭予。途渐洳以沈滞，潦淫衍而横湍。岂在余之惮劳，哀行旅之艰难。仰皇天而太息，悲白日之不旸。思若木以照路，假龙烛之末光。（《艺文类聚》二）
○喜霁赋
乃命驾而言归，启吉日而北巡。厌群萌之至愿，感上下之明神。密云兴之坱圠，甘雨降以洒尘。既洒尘而为途，惟平路之未晞。激清风以漂潦，发皎日之阳晖。振余策而长驱，忽临食而忘饥。（《艺文类聚》二）
思寄身于鸿鸾，举六翮而轻飞。（《文选》陆机《为顾彦先赠妇诗》注，石崇《王明君辞》注）
○济川赋
临济川之层淮，览洪波之容裔。濞腾扬以相薄，激长风而亟逝。漫浩汗而难测，眇不睹其垠际。于是龟龙神嬉，鸿鸾群翔，鳞介霍驿，载止载行。俯唼菁藻，仰飧若芳。永号长吟，延首相望。美玉昭晰以曜煇，明珠灼灼而流光。于是游览既厌，日亦西倾。朱旗电曜，击鼓雷鸣，长驱风厉，悠尔北征。思魏都以偃息，托华屋而遨游。酌玄清于金罍，腾羽觞以献酬。（《艺文类聚》八）
○临涡赋（并序）
上建安十八年至谯，余兄弟从上拜坟墓，遂乘马游观。经东园，遵涡水，相佯乎高树之下，驻马书鞭，为临涡之赋曰：
荫高树兮临曲涡，微风起兮水增波。鱼颉颃兮鸟逶迤，雌雄鸣兮声相和。萍藻生兮散茎柯，春木繁兮发丹华。（《艺文类聚》八）
○沧海赋
美百川之独宗，壮沧海之威神。经扶桑而遐逝，跨天崖而托身。惊涛暴骇，腾踊澎湃，铿訇隐邻，涌沸凌迈。于是鼋鼍渐离，泛滥淫游；鸿鸾孔鹄，哀鸣相求。扬鳞濯翼，载沉载浮，仰唼芳芝，俯漱清流。巨鱼横奔，厥势吞舟。尔乃钓大贝，采明珠，搴悬黎，收武夫。窥大麓之潜林，睹摇木之罗生。上蹇产以交错，下来风之泠泠。振绿叶以葳蕤，吐芬葩而扬荣。（《艺文类聚》八）
○述征赋
建安之十三年，荆楚傲而弗臣，命元司以简旅，予愿奋武乎南邺。伐灵鼓之硼隐兮，建长旗之飘飖。曜甲卒之皓旰，驰万骑之浏浏。扬凯悌之丰惠兮，仰乾威之灵武。伊皇衢之遐通兮，维天纲之毕举。经南野之旧都，聊弭节而容与。遵往初之旧迹，顺归风以长迈。镇江汉之遗民，静南畿之遐裔。（《艺文类聚》五十九）
羡西门之嘉迹，忽遥睇其灵宇。（《水经·浊漳水注》）
○浮淮赋（并序）
建安十四年，王师自谯东征，大兴水军，泛舟万艘，时余从行。始入淮口，行洎东山，睹师徒，观旌帆，赫哉盛矣。虽孝武盛唐之狩，舳舻千里，殆不过也。乃作斯赋云：
溯淮水而南迈兮，泛洪涛之湟波。仰岩冈之崇阻兮，经东山之曲阿。浮飞舟之万艘兮，建干将之铦戈。扬云旗之缤纷兮，聆榜人之讙哗。乃撞金钟，爰伐雷鼓，白旄冲天，黄钺扈扈。武将奋发，骁骑赫怒。于是惊风泛，涌波骇，众帆张，群棹起。争先遂进，莫适相待。（《北堂书钞》一百三十七，《艺文类聚》八，《初学记》六）
○戒盈赋（并序）避暑东阁，延宾高会，酒酣乐作，怅然怀盈满之戒。乃作斯赋：
惟应龙之将举，飞云降而下征。资物类之相感，信贯微之通灵。何今日之延宾，君子纷其集庭？信临高而增惧，独处满而怀愁。愿群士之箴规，博纳我以良谋。（《艺文类聚》二十二）
○离居赋
惟离居之可悲，愧独处于空床。愁耿耿而不寐，历终夜之悠长。惊风厉于闺闼，忽增激于中房。动帷裳之晻暧，对明烛而无光。（《艺文类聚》三十，《初学记》十八）
○感离赋（并序）
建安十六年，上西征，余居守。老母诸弟皆从，不胜思慕。乃作赋曰：
秋风动兮天气凉，居常不快兮中心伤。出北园兮彷徨，望众慕兮成行。柯条憯兮无色，绿草变兮萎黄。感微霜兮零落，随风雨兮飞扬。日薄暮兮无悰，思不衰兮愈多。招延伫兮良久，忽踟蹰兮忘家。（《艺文类聚》三十）
○永思赋
仰北辰而永思，溯悲风以增伤。哀遐路之漫漫，痛长河之无梁。愿托乘于浮云，嗟逝速之难当。（《艺文类聚》三十）
○出妇赋
思在昔之恩好，似比翼之相亲。惟方今之疏绝，若惊风之吹尘。夫色衰而爱绝，信古今其有之。伤茕独之无恃，恨胤嗣之不滋。甘没身而同穴，终百年之长期。信无子而应出，自典礼之常度。悲谷风之不答，怨昔人之忽故。被入门之初服，出登车而就路。遵长途而南迈，马踌躇而回顾。野鸟翩而高飞，怆哀鸣而相慕。抚鋋服而展节，即临沂之旧城。践麋鹿之曲蹊，听百鸟之群鸣。情怅恨而顾望，心郁结其不平。（《艺文类聚》三十）
○悼夭赋（并序）
族弟文仲，亡时年十一，母氏伤其夭逝，追悼无已。予以宗族之爱，乃作斯赋：
气纡结以填胸，不知涕之纵横。时徘徊于旧处，睹灵衣之在床。感遗物之如故，痛尔身之独亡。愁端坐而无聊，心戚戚而不宁。步广厦而踟蹰，览萱草于中庭。悲风萧其夜起，秋气憯以厉情。仰瞻天而太息，闻别鸟之哀鸣。（《艺文类聚》三十四）
○寡妇赋（并序）
陈留阮元瑜与余有旧，薄命早亡。每感存其遗孤，未尝不怆然伤心，故作斯赋，以叙其妻子悲苦之情，命王粲并作之。（《艺文类聚》三十四，《文选》潘岳《寡妇赋》注）
惟生民兮艰危，在孤寡兮常悲。人皆处兮欢乐，我独怨兮无依。抚遗孤兮太息，俯哀伤兮告谁？三辰周兮递照，寒暑运兮代臻。历夏日兮苦长，涉秋夜兮漫漫。微霜陨兮集庭，燕雀飞兮我前。去秋兮就冬，改节兮时寒。水凝兮成冰，雪落兮翻翻。伤薄命兮寡独，内惆怅兮自怜。（《艺文类聚》三十四）
○感物赋（并序）
丧乱以来，天下城郭丘墟，惟从太仆君宅尚在。南征荆州，还过乡里，舍焉。乃种诸蔗于中庭，涉夏历秋，先盛后衰。悟兴废之无常，慨然永叹。乃作斯赋：
伊阳春之散节，悟乾坤之交灵。瞻玄云之蓊郁，仰沈阴之杳冥。降甘雨之丰霈，垂长溜之泠泠。掘中堂而为圃，植诸蔗于前庭。涉炎夏而既盛，迄凛秋而将衰。岂在斯之独然，信人物其有之。（《艺文类聚》三十四）
○哀己赋
蒙君子之博爱，垂过望之渥恩。（《文选》陆云《为顾彦先赠妇》诗注）○登台赋（并序）建安十七年春，游西园，登铜雀台，命余兄弟并作。其词曰：
登高台以骋望，好灵雀之丽娴。飞阁崛其特起，层楼俨以承天。步逍遥以容与，聊游目于西山。溪谷纡以交错，草木郁其相连。风飘飘而吹衣，鸟飞鸣而过前。申踌躇以周览，临城隅之通川。（《艺文类聚》六十二）
○登城赋
孟春之月，惟岁权舆，和风初畅，有穆其舒。驾言东道，陟彼城楼，逍遥远望，乃欣以娱。平原博敞，中田辟除。嘉麦被垄，缘路带衢。流茎散叶，列倚相扶。水幡幡其长流，鱼裔裔而东驰。风飘飖而既臻，日晻暧而西移。望旧馆而言旋，永优游而无为。（《艺文类聚》六十三、《初学记》二十四）
○校猎赋
高宗征于鬼方兮，黄帝有事于阪泉。愠贼备之作戾兮，忿吴夷之不藩。将训兵于讲武兮，因大蒐乎田隙。（《初学记》二十二）
长铩糺霓，飞旗拂天。部曲按列，什伍相连，跱如丛林，动若崩山。披高门而方轨，迈夷途而直驾。超崇岸之曾崖，厉漳澨之双川。列翠星陈，戎车方毂。风回云转，埃连飙属，雷响震天地，噪声荡川岳。遂躏封犭希，藉麈鹿，捎飞鸢，接鸑鷟。聚者成丘陵，散者阗溪谷，流血赫其丹野，羽毛纷其翳日。考功效绩，班赐有叙。授受甘炰，飞酌清酤，割鲜野烹，举爵鸣鼓。銮舆促节，骋辔回翔。望爵台而增举，涉幽堑之花梁。（《艺文类聚》六十六）
登路寝而听政，总群司之纪纲。逍遥后庭，休息闲房，步辇西园，闲坐玉堂。（《初学记》二十四）
抗冲天之素旄兮，靡格择之修旃。雄戟趪而跃厉兮，黄钺扈而扬鲜。（《御览》三百三十九）
千乘乱扰，才骑奔走，经营原隰，腾越峻阻，彤弓斯彀，戈鋋具举。（同上）
○蔡伯喈女赋（序）
家公与蔡伯喈有管鲍之好，乃命使者周近，持玄璧于匈奴，赎其女还，以妻屯田都尉董祀。（《御览》八百六）
○玉玦赋
有昆山之妙璞，产曾城之峻崖。嗽丹水之炎波，荫瑶树之玄枝。包黄中之纯气，抱虚静而无为。应九德之淑懿，体五材之表仪。（《艺文类聚》六十七）
○弹棋赋
惟弹棋之嘉巧，邈超绝其无俦。苞上智之弘略，允贯微而洞幽。局则荆山妙璞，发藻扬晖，丰腹高隆，庳根四颓，平如砥砺，滑若柔荑。棋则玄木北干，素树西枝，洪纤若一，修短无差，象筹列植，一据双螭，滑石雾散，云布四垂。然后直叩先纵，二八次举。缘边间造，长邪迭取。尔乃详观夫变化之理，屈伸之形，联翩靃绎，展转盘萦。或暇豫安存，或穷困侧倾，或接党连兴，或孤据偏停。于时观者，莫不虚心竦踊，咸侧息而延伫；或雷抃以大噱，或战悸而不能语。（《艺文类聚》七十四）
○迷迭赋（并序）
余种迷迭于中庭，嘉其扬条吐香，馥有令芳，乃为之赋曰：
坐中堂以游观兮，览芳草之树庭。垂妙叶于纤枝兮，扬修干而结茎。承灵露以润根兮，嘉日月而敷荣。随回风以摇动兮，吐芳气之穆清。薄六夷之秽俗兮，越万里而来征。岂众卉之足方兮，信希世而特生。（《艺文类聚》八十一，《御览》九百八十二）
○玛瑙勒赋（并序）
玛瑙，玉属也，出自西域，文理交错，有似马脑，故其方人因以名之。或以系颈，或以饰勒。余有斯勒，美而赋之，命陈琳、王粲并作。其词曰：
有奇程之珍物，寄中山之崇冈。禀金德之灵施，含白虎之华章。扇朔方之玄气，喜南离之焱阳。歙中区之黄采，曜东夏之纯苍。苞五色之明丽，配皎日之流光。内炤浮景，外鲜文繁，奇章异彩，的其间。命夫良工，是剖是镌，追形逐好，从宜索便。乃加砥砺，刻方为圆，沈光内炤，浮景外鲜，繁文缛藻，交采接连。嘉镂之盛美，感戎马之首饰。图兹物之攸宜，信君子之所服。尔乃藉彼朱罽，华勒用成。骈居列跱，焕若罗星。（《艺文类聚》八十四，《御览》三百五十八、八百八）
○车渠碗赋（并序）
车渠，玉属也，多纤理缛文。生于西国，其俗宝之。小以系颈，大以为器。
惟二仪之普育，何万物之殊形。料珍怪之上美，无兹碗之独灵。苞华文之光丽，发符采而扬荣。理交错以连属，似将离而复并。或若朝云浮高山，忽似飞鸟厉苍天。夫其方者如矩，圆者如规。稠希不谬，洪纤有宜。（《艺文类聚》八十四）
○槐赋（并序）
文昌殿中槐树，盛暑之时，余数游其下，美而赋之。王粲直登贤门，小阁外亦有槐树，乃就使赋焉。
有大邦之美树，惟令质之可佳。托灵根于丰壤，被日月之光华。周长廊而开趾，夹通门而骈罗。承文昌之邃宇，望迎风之曲阿。修干纷其漼错，绿叶萋而重阴。上幽蔼而云覆，下茎立而擢心。伊暮春之既替，即首夏之初期。鸿雁游而送节，凯风翔而迎时。天清和而温润，气恬淡以安治。违隆暑而适体，谁谓此之不怡。（《艺文类聚》八十八）
○柳赋（并序）
昔建安五年，上与袁绍战于官渡。是时余始植斯柳，自彼迄今，十有五载矣。左右仆御已多亡，感物伤怀，乃作斯赋曰：
伊中域之伟木兮，瑰姿妙其可珍。禀灵祗之笃施兮，与造化乎相因。四气迈而代运兮，去冬节而涉春。彼庶卉之未动兮，固肇萌而先辰。盛德迁而南移兮，星鸟正而司分。应隆时而繁育兮，扬翠叶之青纯。修干偃蹇以虹指兮，柔条阿那而蛇伸。上扶疏而孛散兮，下交错而龙麟。在余年之二七，植斯柳乎中庭。始围寸而高尺，今连拱而九成。嗟日月之逝迈，忽以遄征。昔周游而处此，今倏忽而弗形。感遗物而怀故，俯惆怅以伤情。于是曜灵次乎鹑首兮，景风扇而增暖。丰弘阴而博覆兮，躬而恺悌而弗倦。四马望而倾盖兮，行旅仰而回眷。秉至德而不伐兮，岂简卑而择贱。含精灵而奇生兮，保休体之丰衍。惟尺断而能植兮，信永贞而可羡。（《艺文类聚》八十九，《文选》石崇《王明君辞》注，《初学记》二十八，《御览》九百五十七）
○莺赋（并序）堂前有笼莺，晨夜哀鸣，凄若有怀，怜而赋之曰：
怨罗人之我困，痛密网而在身。顾穷悲而无告，知时命之将泯。升华堂而进御，奉明后之威神。唯今日之侥幸，得去死而就生。托幽笼以栖息，厉清风而哀鸣。（《艺文类聚》九十二）

[book_title]●卷二
○制复于禁等官
昔荀林父败绩于邲，孟明丧师于殽，秦、晋不替，使复其位。其后晋获狄土，秦霸西戎，区区小国，犹尚若斯，而况万乘乎？樊城之败，水灾暴至，非战之咎，其复禁等官。（《魏志·于禁传》注引《魏书》）
○诏议追崇始祖
前奏以朝车迎中常侍、大长秋、特进君侯神主。然君侯不宜，但依故爵，乘朝车也。礼有尊亲之义，为可依诸王比更议。（《通典》七十二）○任城王彰增邑诏（延康元年）
先王之道，庸勋亲亲，并建母弟，开国承家，故能藩屏大宗，御侮厌难。彰前受命北伐，清定朔土，厥功茂焉。增邑五千，并前万户。（《魏志·任城威王传》）
○封朱灵为鄃侯诏（延康元年）
将军佐命先帝，典兵历年，威过方、邵，功逾绛、灌。图籍所美，何以加焉？朕受天命，帝有海内，元功之将，社稷之臣，皆朕所与同福同庆，传之无穷者也。今封鄃侯。富贵不归故乡，如夜行衣绣。若平常所志，愿勿难言。（《魏志·徐晃传》注引《魏书》）
○报何夔乞逊位诏（延康元年）
盖礼贤亲旧，帝王之常务也。以亲则君有辅弼之勋焉，以贤则君有醇固之茂焉。夫有阴德者必有阳报，今君疾虽未瘳，神明听之矣。君其即安，以顺朕意。（《魏志·何夔传》）
○诏官李通子基绪（延康元年）
昔袁绍之难，自许、蔡以南，人怀异心。通秉义不顾，使携贰率服，朕甚嘉之。不幸早薨，子基虽已袭爵，未足酬其庸勋。基兄绪，前屯樊城，又有功。世笃其劳，其以基为奉义中郎将，绪平虏中郎将，以宠异焉。（《魏志·李通传》）
○诏张既为凉州刺史
昔贾复请击郾贼，光武笑曰：“执金吾击郾，吾复何忧？”卿谋略过人，今则其时。以便宜从事，勿复先请。（《魏志·张既传》）
○出蒋济为东中郎将不听请留诏
高祖歌曰：“安得猛士守四方”，天下未宁，要须良臣以镇边境。如其无事，乃还鸣玉，未为后也。（《魏志·蒋济传》）
○止临菑侯植求祭先王诏
得月二十八日表，知侯推情欲祭先王于河上。览省上下，悲伤感切，将欲遣礼以纾侯敬恭之意。会博士鹿优等奏礼如此，故写以示。开国承家，顾迫礼制，推侯存心与吾同之。（《御览》五百二十六）
○诏褒张既击胡（延康元年）
卿逾河历险，以劳击逸，以寡胜众，功过南仲，勤逾吉甫。此勋非但破胡，乃永宁河右，使吾长无西顾之念矣。（《魏志·张既传》）
○制诏三公改元大赦（延康元年十一月辛未）
上古之始有君也，必崇恩化以美风俗，然百姓顺教，而刑辟厝焉。今朕承帝王之绪，其以延康元年为黄初元年，议改正朔，易服色，殊徽号，同律度量，承土行。大赦天下，自殊死以下，诸不当得赦皆赦除之。（《魏志·文帝纪》注引《献帝传》）
○答桓阶等奏改服色诏（黄初元年）
服色如所奏。其余宜如虞承唐，但腊日用丑耳，此亦圣人之制也。（《宋书·礼志一》）
○定服色诏（黄初元年）
孔子称：“行夏之时，乘殷之辂，服周之冕，乐则韶舞。”此圣人集群代之美事，为后王制法也。《传》曰：“夏数为得天。”朕承唐、虞之美，至于正朔，当依虞、夏故事。若殊徽号，异器械，制礼乐，易服色，用牲币，自当随土德之数。每四时之季月，服黄十八日，腊以丑，牲用白，其饰节旄自当赤，但节幡黄耳。其余郊祀天地、朝会四时之服，宜如汉制。宗庙所服，一如《周礼》。（《宋书·礼志一》）
○改雒为洛诏
汉，火行也。火忌水，故洛去水而加隹。魏于行次为土。土，水之牡也。水得土而流，土得水而柔，故除隹加水，变雒为洛。（《御览》十七引《魏略》）
○诏征南将军夏侯尚
卿腹心重将，特当任使。恩施足死，惠爱可怀。作威作福，杀人活人。（《魏志·蒋济传》，又见《御览》五百九十三）
○春分拜日诏
《觐礼》：天子拜日东门之外，反祀方明。《朝事议》曰：“天子冕而执镇圭，率诸侯朝日于东郊。”以此言之，盖诸侯朝，天子祀方明，因率朝日也。汉改周法，群公无四朝之事，故不复朝于东郊，得礼之变矣。然旦夕常于殿下东向拜日，其礼太烦。今采周春分之礼，损汉日拜之仪，又无诸侯之事，无所出东郊，今正殿即亦朝会行礼之庭也。宜常以春分于正殿之庭拜日，其夕月文不分明，其议奏。（《南齐书·礼志上》）
○以张登为太官令诏
登忠义彰著，在职功勤。名位虽卑，直亮宜显。饔膳近任，当得此吏。今以登为太官令。（《魏志·王朗传》注《书钞》五十五，并引《王朗集》，又见《御览》二百二十九）
○下诏赐华歆衣（黄初元年）
司徒，国之俊老，所与和阴阳、理庶事也。今大官重膳，而司徒蔬食，甚无谓也。特赐御衣，及为其妻子男女皆作衣服。（《魏志·华歆传》）
○赐桓阶诏
昔子文清俭，朝不谋夕，而有脯粮之秩；宣子守约，箪食鱼飧，而有加粱之赐。岂况光光大魏，富有四海，栋宇大臣，而有蔬食，非吾所以礼贤之意也。其赐射鹿师二人，并给媒。（《御览》二百六十二引《桓阶别传》）
○答邯郸淳上受命述诏
淳作此，甚典雅，斯亦美矣，朕何以堪之哉？其赐帛四十匹。（《御览》八百十八）
○复颍川一年田租诏（黄初二年正月壬午）
颍川，先帝所由起兵征伐也。官渡之役，四方瓦解，远近顾望。而此郡守义，丁壮荷戈，老弱负粮。昔汉祖以秦中为国本，光武恃河内为王基，今朕复于此登坛受禅，天以此郡翼成大魏。（《魏志·文帝纪》注引《魏书》）
○以孔羡为宗圣侯置吏修庙诏（黄初二年正月壬午）
昔仲尼资大圣之才，怀帝王之器，当衰周之末，无受命之运。在鲁、卫之朝，教化乎洙、泗之上。栖栖焉，遑遑焉，欲屈己以存道，贬身以救世，于时王公，终莫能用之。乃退考五代之礼，修素王之事，因鲁史而制《春秋》，就太师而正雅、颂。俾千载之后，莫不宗其文以述作，仰其圣以成谋。咨！可谓命世之大圣，亿载之师表者也。遭天下大乱，百祀堕坏，旧居之庙，毁而不修，褒成之后，绝而莫继，阙里不闻讲颂之声，四时不睹蒸尝之位，斯岂所谓崇礼报功，盛德百世必祀者哉？其以议郎孔羡为宗圣侯，邑百户，奉孔子祀。令鲁郡修起旧庙，置百户吏卒，以守卫之。又于其外广为室屋，以居学者。（《魏志·文帝纪》，又见《宋书·礼志四》）
○为汉帝置守冢诏
朕承符运，受终革命，其敬事山阳公，如舜之宗尧，有始有卒，传之无穷。前群司奏处正朔，欲使一皆从魏制，意所不安。其令山阳公于其国中，正朔、服色、祭祀、礼乐自如汉典。又为武、昭、宣、明帝，置守冢各三百家。（《御览》五百六十）
○日食勿劾太尉诏（黄初二年六月晦）
灾异之作，以谴元首，而归过股肱，岂禹、汤罪己之义乎？其令百官各虔厥职，后有天地之眚，勿复劾三公。（《魏志·文帝纪》）
○赠谥邓哀侯诏
惟黄初二年八月丙午，皇帝曰：咨尔邓哀侯冲，昔皇天钟美于尔躬，俾聪哲之才，成于弱年，当永享显祚，克成厥终。如何不禄，早世夭昏。朕承天序，享有四海，并建亲亲，以藩王室。惟尔不逮斯荣，且葬礼未备。追悼之怀，怆然攸伤。今迁葬于高陵，使使持节兼谒者仆射郎中陈承，追赐号曰邓公，祠以大牢。魂而有灵，休兹宠荣。呜呼哀哉！（《魏志·邓哀王冲传》注引《魏书》）
○与于禁诏
昔汉高祖脱衣以衣韩信，光武解绶以带李忠，诚皆人主当时贵敬功劳，效心之至也。今赐将军以魏王时自所佩朱韨，及远游冠。（《御览》六百八十五，又六百九十一）
○平准诏
今与孙骠骑和通，商旅当日月而至。而百贾偷利喜贱，其物平价，又与其绢，故官逆为平准耳。官岂少此物辈耶？（《御览》八百十七）
○赐故太尉杨彪几杖诏（黄初二年十月己亥）
夫先王制：几杖之赐，所以宾礼黄耇，褒崇元老也。昔孔光、卓茂皆以淑德高年，受兹嘉赐。公故汉宰臣，乃祖已来，世著名节，年过七十，行不逾矩，可谓老成人矣。所宜宠异，以章旧德。其赐公延年杖及冯几。谒请之日，便使杖入，又可使著鹿皮冠。（《魏志·文帝纪》注引《魏书》）
○改封曹植为安乡侯诏（黄初二年）
植，朕之同母弟。朕于天下，无所不容，而况植乎？骨肉之亲，舍而不诛，其改封植。（《魏志·陈思王植传》注引《魏书》）
○取士勿限年诏（黄初三年正月庚午）
今之计孝，古之贡士也。十室之邑，必有忠信。若限年然后取士，是吕尚、周晋不显于前世也。其令郡国所选，勿拘老幼，儒通经术，吏达文法，到皆试用，有司纠故不以实者。（《魏志·文帝纪》）
○诏答吴王（黄初三年）
老虏边窟，越险深入，旷日持久，内迫罢弊，外困智力。故见身于鸡头，分兵拟西陵，其计不过谓可转足前迹，以摇动江东。根未著地，摧折其支，虽未刳备五藏，使身首分离，其所降诛，亦足使虏部众凶惧。昔吴汉先烧荆门，后发夷陵，而子阳无所逃其死；来歙始袭略阳，文叔喜之，而知隗嚣无所施其巧。今讨此虏，正似其事。将军勉建方略，务全独克。（《吴志·吴王传》注引《魏书》）
○抚劳西域奉献诏（黄初三年二月）
西戎即叙，氐、羌来王，《诗》《书》美之。顷者西域、外夷并款塞内附，其遣使者抚劳之。（《魏志·文帝纪》）
○毁高陵祭殿诏（黄初三年）
先帝躬履节俭，遗诏省约。子以述父为孝，臣以继事为忠。古不墓祭，皆设于庙。高陵上殿屋皆毁坏，车马还厩，衣服藏府，以从先帝俭德之志。（《晋书·礼志中》，《宋书·礼志三》，又《通典》五十二）
○禁妇人与政诏（黄初三年九月）
夫妇人与政，乱之本也。自今以后，群臣不得奏事太后，后族之家，不得当辅政之任，又不得横受茅土之爵。以此诏传后世，若有背违，天下共诛之。（《魏志·文帝纪》）
○制傍枝入嗣大位不得加父母尊号诏
依汉祖之尊，太上皇是也，且礼不以父命辞王父命。汉氏诸侯之入，皆受天子之命，胤于宗也。而犹顾其私亲，僭拟天号，岂所谓为人后之义哉！后代若诸侯入嗣者，皆不得追加其私考为皇，妣为后也。敢有佞媚妖惑之人，欲悦时主，缪建非义之事，以乱正统者，此股肱大臣所当禽诛也。其著乎甲令，书之金策，藏诸宗庙，副乎三府，尚事中书，亦当各藏一通。（《通典》七十二）
○答中山王献黄龙颂诏（黄初三年）
昔唐叔归禾，东平献颂，斯皆骨肉赞美，以彰懿亲。王研精坟典，耽味道真，文雅焕炳，朕甚嘉之。王其克慎明德，以终令闻。（《魏志·中山恭王衮传》）
○诏责孙权（黄初三年）
权前对浩周自陈，不敢自远，乐委质长为外臣。又前后辞旨，头尾击地，此鼠子自知不能保尔许地也。又今与周书，请以十二月遣子，复欲遣孙长绪、张子布随子俱来。彼二人皆权股肱心腹也，又欲为子于京师求妇，此权无异心之明效也。（《吴志·大帝传》注引《魏略》）
○伐吴诏（黄初三年十月）
制诏：昔轩辕不为涿鹿之师，则蚩尤之妖不灭；唐尧不兴丹水之陈，则南蛮之难不平；汉武不行吕嘉之罚，则横浦之表不附；光武不加嚣述之诛，则陇蜀之乱不清，故曰：非威不服，非兵不定。孙权小丑，凭江悖暴，因有外心，凶顽有性。故奋武锐，顺天行诛。骁骁龙骧，猛将武步，或修句践潜涉之□顽，或图韩信夏□之诳愚，接舡以水攻陈，六军以陆横击。征南进运，以围江陵，多获舟船，斩首执俘，降者盈路，牛酒日至。大司马及征东诸将，卷甲长驱，其舟队今已向济。今车驾自东，为之瞻镇，云行天步，乘衅而运。贼进退道迫，首尾有难，不为楚灵乾溪之溃，将有彭宠萧墙之变，必自鱼烂，不复血刃。宜慎终节，动静以闻。（《文馆词林》六百六十二）
○禁复私仇诏
丧乱以来，兵革未戢，天下之人，互相残杀。昔田横杀鄜商之兄，张步害伏湛之子，汉氏二祖下诏，使不得相仇。贾复、寇恂，私相怨憾，至怀手剑之忿，光武召而和之，卒共同舆而载。今兵戎始息，宇内初定，民之存者，非流亡之孤，则锋刃之余，当相亲爱，养老长幼。自今以后，宿有仇怨者，皆不得相仇。敢有复私仇者，皆族之。（《魏志·文帝纪》《艺文类聚》三十三）
○敕还师诏（黄初四年三月）
孙权残害民物，朕以寇不可长，故分命猛将，三道并征。今征东诸军与权党吕范等水战，则斩首四万，获船万艘。大司马据守濡须，其所禽获，亦以万数。中军、征南攻围江陵，左将军张郃等舳舻直渡，击其南渚，贼赴水溺死者数千人。又为地道攻城，城中外雀鼠不得出入，此几上肉耳。而贼中疠气疾病，夹江涂地，恐相染污。昔周武伐殷，旋师孟津；汉祖征隗嚣，还军高平，皆知天时而度贼情也。且成汤解三面之网，天下归仁。今开江陵之围，以缓成死之禽，且休力役，罢省繇戍，畜养士民，咸使安息。（《魏志·文帝纪》注引《魏书》）
○以蒋济为东中郎将代领曹仁兵诏（黄初四年三月）
卿兼资文武，志节慷慨，常有超越江湖，吞吴会之志，故复授将率之任。（《魏志·蒋济传》）
○鹈鹕集灵芝池诏（黄初四年五月）
此诗人所谓污泽者也。《曹诗》刺恭公“远君子而近小人”，今岂有贤智之士处于下位乎？否则斯鸟何为而至哉？其博举天下俊德茂才、独行君子，以答曹人之刺。（《魏志·文帝纪》，又《晋书·五行志中》、《宋书·五行志三》）
○诏赐张既子翁归爵（黄初四年）
昔荀桓子立勋翟土，晋侯赏以千室之邑；冯异输力汉朝，光武封其二子。故凉州刺史张既能容民畜众，使群羌归土，可谓国之良臣。不幸薨陨，朕甚愍之。其赐小子翁归爵关内侯。（《魏志·张既传》）
○止王朗让位诏（黄初四年）
朕求贤于君而未得，君乃翻然称疾，非徒不得贤，更开失贤之路，增玉铉之倾。无乃居其室，出其言不善，见违于君子乎？君其勿有后辞。（《魏志·王朗传》）
○诏赐温恢子生爵
恢有柱石之质，服事先帝，功勤明著。及为朕执事，忠于王室，故授之以万里之任，任之以一方之事。如何不遂，吾甚愍之。赐恢子生爵关内侯。（《魏志·温恢传》）

[book_title]●卷三
○改封县王诏（黄初五年）
先王建国，随时而制。汉祖增秦所置郡，至光武以天下损耗，并省郡县。以今比之，益不及焉。其改封诸王皆为县王。（《魏志·彭城王据传》）
○车驾临江还诏三公
三世为将，道家所忌，穷兵黩武，古有成戒。况连年水旱，士民损耗，而功作倍于前，劳役兼于昔，进不灭贼，退不和民。夫屋漏在上，知之在下，然迷而知反，失道不远，过而能改，谓之不过。今将休息，栖备高山，沈权九渊，割除摈弃，投之画外。车驾当以今月中旬到谯，淮、汉众军，亦各还反，不腊西归矣。（《魏志·王朗传》注引《魏书》）
○议轻刑诏（黄初五年十月）
近之不绥，何远之怀？今事多而民少，上下相弊以文法，百姓无所措其手足。昔太山之哭者，以为苛政甚于猛虎，吾备儒者之风，服圣人之遗教，岂可以目玩其辞，行违其诫者哉？广议轻刑，以惠百姓。（《魏志·文帝纪》注引《魏书》）
○禁设非礼之祭诏（黄初五年十二月）
先王制礼，所以昭孝事祖，大则郊社，其次宗庙，三辰五行，名山大川，非此族也，不在祀典。叔世衰乱，崇信巫史，至乃宫殿之内，户牖之间，无不沃酹，甚矣其惑也。自今其敢设非礼之祭，巫祝之言，皆以执左道论，著于令典。（《魏志·文帝纪》，《通典》五十五）
○伐吴设镇军、抚军大将军诏（黄初六年二月）
制诏昔轩辕建四面之号，周武称“予有乱臣十人”，斯盖先圣所以体国君民，亮成天工，多贤为贵也。今内有公卿以镇京师，外设牧伯以监四方，至于元戎出征，则军中宜有柱石之贤帅，辎重所在，又宜有镇守之重臣，然后车驾可以周行天下，无内外之虑。吾今当征贼，欲守之积年，其以尚书令颍乡侯陈群为镇军大将军，尚书仆射西乡侯司马懿为抚军大将军。若吾临江，授诸将方略，则抚军当留许昌，督后诸军，录后台文书事；镇军随车驾，当董督众军，录行尚书事，皆假节鼓吹，给中军兵骑六百人。吾欲去江数里，筑宫室，往来其中。见贼可击之形，便出奇兵击之，若或未可，则当舒六军以游猎，飨赐军士。（《魏志·文帝纪》注引《魏略》，《文馆词林》六百六十二）
○征吴临行诏司马懿
吾深以后事为念，故以委卿。曹参虽有战功，而萧何为重，使吾无西顾之忧，不亦可乎？（《晋书·宣帝纪》）
○诏赐张辽、李典子爵（黄初六年）
合肥之役，辽、典以步卒八百，破贼十万。自古用兵，未之有也，使贼至今夺气，可谓国之爪牙矣。其分辽、典邑各百户，赐一子爵关内侯。（《魏志·张辽传》）
○追赠杜畿诏（黄初六年）
昔冥勤其官而水死，稷勤百谷而山死，故尚书仆射杜畿于孟津试船，遂至覆没，忠之至也。朕甚愍焉。追赠太仆，谥曰戴侯。（《魏志·杜畿传》）
○赠夏侯尚诏（黄初六年）
尚自少侍从，尽诚竭节，虽云异姓，其犹骨肉，是以入为腹心，出当爪牙。智略深敏，谋谟过人。不幸早殒，命也奈何。赠征南大将军、昌陵侯印绶。（《魏志·夏侯尚传》注引《魏书》）
○还洛阳诏司马懿
吾东，抚军当总西事；吾西，抚军当总东事。（《晋书·宣帝纪》）
○收鲍勋诏（黄初七年四月）
勋指鹿作马，收付廷尉。（《魏志·鲍勋传》）
○诏刘靖迁庐江太守
卿父昔为彼州，今卿复据此郡，可谓克负荷者也。（《魏志·刘馥传》）
○成皋令沐并收校事刘肇以状闻有诏
肇为牧司爪牙吏，而并欲收缚，无所忌惮，自恃清名邪？（《魏志·常林传》注引《魏略·清介传》）
○诏报孙邕
生敬其人，死辞其室，追远敬终，违而得道者也。（《金石萃编》二十五《晋任城太守夫人孙氏碑》）
○赐薛悌等关内侯诏
薛悌，驳吏；王思、郤嘉，纯吏也，各赐关内侯，以报其勤。（《魏志·梁习传》注引《魏略·苛吏传》）
○械系令狐浚诏
浚何愚。（《魏志·王浚传》注引《魏书》）
○答孟达荐王雄诏
昔萧何荐韩信，邓禹进吴汉，惟贤知贤也。雄有胆智技能文武之姿，吾宿知之。今便以参散骑之选，方使少在吾门下，知指归，便大用之矣。天下之士，欲使皆先历散骑，然后出据州郡，是吾本意也。（《魏志·崔林传》注引《魏名臣奏》）
○诏群臣
三世长者知被服，五世长者知饮食。此言被服饮食，非长者不别也。（《御览》六百八十九）
夫珍玩必中国。夏则缣总绡繐，其白如雪；冬则罗纨绮縠，衣叠鲜文。未闻衣布服葛也。
前后每得蜀锦，殊不相似，比适可讶，而鲜卑尚复不爱也。自吾所织如意虎头连璧锦，亦有金薄蜀薄，来至洛邑皆下恶，是为下工之物，皆有虚名。（《艺文类聚》八十五，《御览》八百十五）
江东为葛，宁比罗纨绮縠。（《御览》八百十六）
前于阗王山习所上孔雀尾万枝，文彩五色，以为金根车盖，遥望耀人眼目。（《艺文类聚》九十一，《御览》九百二十四）
饮食之物，南方有橘，酢正裂人牙，时有甜耳。（《艺文类聚》八十六）
新城孟太守道蜀者肫鸡鹜，味皆澹，故蜀人作食，喜著饴蜜，以助味也。（《书钞》一百四十七，《御览》八百五十七）
真定郡梨大若拳，甘若蜜，脆若菱，可以解烦释渴。（《艺文类聚》八十六，《御览》九百六十九，《大观本草》二十三）
南方有龙眼荔枝，宁比西国蒲萄石蜜乎？酢且不如中国。今以荔枝赐将吏啖之，则知其味薄矣。凡枣味莫若安邑御枣也。（《艺文类聚》八十七，《御览》七十一、八百五十七、九百七十一）
中国珍果甚多，且复为说蒲萄。当其朱夏涉秋，尚有余暑，醉酒宿醒，掩露而食。甘而不饣肙，酸而不脆，冷而不寒，味长汁多，除烦解渴。又酿以为酒，甘于鞠糵，善醉而易醒。道之固已流涎咽唾，况亲食之邪。他方之果，宁有匹之者。（《艺文类聚》八十七，《御览》九百七十二，《大观本草》二十三）
○敕豫州禁吏民往老子亭祷祝（黄初三年）
告豫州刺史：老聃，贤人，未宜先孔子。不知鲁郡为孔子立庙成未？汉桓帝不师圣法，正以嬖臣而事老子，欲以求福，良足笑也。此祠之兴，由桓帝。武皇帝以老子贤人，不毁其屋。朕亦以此亭当路，行来者辄往瞻视，而楼屋倾颓，傥能压人，故令修整。昨过视之，殊整顿。恐小人谓此为神，妄往祷祝，违犯常禁，宜宣告吏民，咸使知闻。（《续高僧传》三十）
○策谥庞惪（延康元年）
昔先轸丧元，王蠋绝脰，陨身徇节，前代美之。惟侯式昭果毅，蹈难成名，声溢当时，义高在昔。寡人愍焉，谥曰壮侯。（《魏志·庞惪传》）
○策命孙权九锡文（黄初二年十一月）
盖圣王之法，以德设爵，以功制禄，劳大者禄厚，德盛者礼丰。故叔旦有夹辅之勋，太公有鹰扬之功，并启土宇，并受备物，所以表章元功，殊异贤哲也。近汉高祖受命之初，分裂膏腴，以王八姓，斯则前世之懿事，后王之元龟也。
朕以不德，承运革命，君临万国，秉统天机，思齐先代，坐而待旦。惟君天资忠亮，命世作佐，深睹历数，达见废兴。远遣行人，浮于潜汉，望风景附，抗疏称藩，兼纳纤絺南方之贡，普遣诸将来还本朝。忠肃内发，款诚外昭，信著金石，义盖山河。朕甚嘉焉，今封君为吴王，使使持节太常高平侯贞，授君玺绶、策书、金虎符第一至第五，左竹使符第一至第十。以大将军使持节督交州，领荆州牧事，锡君青土，苴以白茅。对扬朕命，以尹东夏。其上故骠骑将军南昌侯印绶符策。今又加君九锡，其敬听后命：
以君绥安东南，纲纪江外，民夷安业，无或携贰，是用锡君大辂、戎辂各一、玄牡二驷。君务财劝农，仓库盈积，是用锡君衮冕之服、赤舄副焉。君化民以德，礼教兴行，敦义崇让，内外咸和，是用锡君轩县之乐。君宣导休风，怀柔百越，是用锡君朱户以居。君运其才谋，官方任贤，是用锡君纳陛以登。君显直厝枉，群善必举，忠勇并奋，清除奸慝，是用锡君虎贲之士百人。君振威陵迈，宣力荆南，枭灭凶丑，罪人斯得，是用锡君鈇钺各一。君文和于内，武信于外，禽讨逆节，折冲掩难，是用锡君彤弓一、彤矢百、玈弓十、玈矢千。君以忠肃为基，恭勤为德，是用锡君鬯一卣、圭瓒副焉。钦哉！敬敷训典，以服朕命，以勖相我国家，永终尔显烈。（《吴志·大帝权传》，《北堂书钞》三十）
○册孙权太子登为东中郎封侯文
盖河洛写天意，符谶述圣心，昭晰著明，与天谈也。故《易》曰：“河出图，洛出书”，圣人则之。孙将军归心国朝，忠亮之节，同功佐命。而其子当为魏将军，著在图谶，犹汉光武受命，李氏为辅，王梁孙咸，并见符纬也。斯乃皇天启佑大魏，永令孙氏仍世为佐。其以登为东中郎将，封县侯万户。昔周嘉公旦，祚流七胤；汉礼萧何，一门十侯。今孙将军亦当如斯。若夫长平之荣，安丰之宠，方斯蔑如。（《艺文类聚》五十一）
○除禁轻税令（延康元年二月）
关津所以通商旅，池苑所以御灾荒，设禁重税，非所以便民。其除池之禁，轻关津之税，皆复什一。（《魏志·文帝纪》注引《魏书》）
○拜毛玠等子为郎中令（延康元年三月）
故尚书仆射毛玠、奉常王修、凉茂、郎中令袁涣、少府谢奂、万潜、中尉徐奕、国渊等，皆忠直在朝，履蹈仁义，并早即世，而子孙陵迟，恻然愍之。其皆拜子男为郎中。（《魏志·文帝纪》注引《魏书》）
○以郑称授太子经学令（延康元年五月）
龙渊、太阿出昆吾之金，和氏之璧由并里之田，砻之以砥砺，错之以他山，故能致连城之价，为命世之宝。学亦人之砥砺也。称笃学大儒，勉以经学辅侯，宜旦夕入授，曜明其志。（《魏志·文帝纪》注引《魏略》，《文馆词林》六百九十五）
○问张既令（延康元年）
试守金城太守苏则，既有绥民平夷之功，闻又出军西定湟中，为河西作声势，吾甚嘉之。则之功效，为可加爵邑未邪？封爵重事，故以问卿，密白意，且勿宣露也。（《魏志·苏则传》注引《魏名臣奏》）
○敕尽规谏令（延康元年七月庚辰）
轩辕有明台之议，放勋有衢室之问，皆所以广询于下也。百官有司，其务以职尽规谏，将率陈军法，朝士明制度，牧守申政事，缙绅考六艺，吾将兼览焉。（《魏志·文帝纪》）
○孟达、杨仆降附令（延康元年七月庚辰）
吾前遣使宣国威灵，而达即来。吾惟《春秋》褒仪父，即封拜达，使还领新城太守。近复有扶老携幼，首向王化者。吾闻夙沙之民，自缚其君以归神农；豳国之众，繦负其子而入丰、镐，斯岂驱略迫胁之所致哉？乃风化动其情，而仁义感其衷，欢心内发，使之然也。以此而推，西南将万里无外，权、备将与谁守死乎？（《魏志·文帝纪》注引《魏略》）
○复谯租税令（延康元年七月甲午）
先王皆乐其所生，礼不忘其本。谯，霸王之邦，真人本出，其复谯租税二年。（《魏志·文帝纪》注引《魏书》）
○殡祭死亡士卒令（延康元年十一月癸卯）
诸将征伐士卒死亡者，或未收敛，吾甚哀之。其告郡国给槥椟殡敛，送至其冢，官为设祭。（《魏志·文帝纪》）
○以李伏言禅代合符谶示外令
以示外。薄德之人，何能至此？未敢当也。斯诚先王至德通于神明，固非人力也。（《魏志·文帝纪》注引《献帝传》）
○辞符谶令（延康元年十一月丙午）
犁牛之驳似虎，莠之幼似禾，事有似是而非者，今日是已。睹斯言事，良重吾不德。（《魏志·文帝纪》注引《献帝传》）
○辞许芝等条上谶纬令（延康元年十一月辛亥）
昔周文三分天下有其二，以服事殷，仲尼叹其至德；公旦履天子之籍，听天下之断，终然复子明辟，《书》美其人。吾虽德不及二圣，敢忘高山景行之义哉？若夫唐尧、舜、禹之迹，皆以圣质茂德处之，故能上和灵祇，下宁万姓，流称今日。今吾德至薄也，人至鄙也，遭遇际会，幸承先王余业，恩未被四海，泽未及天下，虽倾仓竭府，以振魏国百姓，犹寒者未尽暖，饥者未尽饱。夙夜忧惧，弗敢遑宁，庶欲保全发齿，长守今日，以没于地，以全魏国，下见先王，以塞负荷之责。望狭志局，守此而已。虽屡蒙祥瑞，当之战惶，五色无主。若芝之言，岂所闻乎！心栗手悼，书不成字，辞不宣心。吾间作诗曰：“丧乱悠悠过纪，白骨纵横万里。哀哀下民靡恃，吾将佐时整理。复子明辟致仕。”庶欲守此辞以自终，卒不虚言也。宜宣示远近，使昭赤心。（《魏志·文帝纪》注引《献帝传》）
○再让符命令（延康元年十一月辛亥）
下四方以明孤款心，是也。至于览余辞，岂余所谓哉？宁所堪哉？诸卿指论，未若孤自料之审也。夫虚谈谬称，鄙薄所弗当也。且闻比来东征，经郡县，历屯田，百姓面有饥色，衣或裋褐不完，罪皆在孤。是以上惭众瑞，下愧士民。由斯言之，德尚未堪偏王，何言帝者也。宜止息此议，无重吾不德，使逝之后，不愧后之君子。（《魏志·文帝纪》注引《献帝传》）
○答司马懿等再陈符命令（延康元年十一月癸丑）
世之所不足者，道义也；所有余者，苟妄也。常人之性，贱所不足，贵所有余，故曰“不患无位，患所以立”。孤虽寡德，庶自免于常人之贵。
夫“石可破而不可夺坚，丹可磨而不可夺赤”。丹石微物，尚保斯质，况吾托士人之末列，曾受教于君子哉。且於陵仲子以仁为富，柏城子高以义为贵，鲍焦感子贡之言，弃其蔬而槁死，薪者讥季札失辞，皆委重而弗视。吾独何人？昔周武，大圣也，使叔旦盟胶鬲于四内，使召公约微子于共头，故伯夷、叔齐相与笑之曰：“昔神农氏之有天下，不以人之坏自成，不以人之卑自高”，以为周之伐殷以暴也。吾德非周武，而义惭夷、齐，庶欲远苟妄之失道，立丹石之不夺，迈於陵之所富，蹈柏成之所贵，执鲍焦之贞至，遵薪者之清节。故曰：“三军可夺帅，匹夫不可夺志。”吾之斯志，岂可夺哉？（《魏志·文帝纪》注引《献帝传》）
○止群臣议代礼仪令
当议孤终不当承之意而已。犹猎，还方有令。（《魏志·文帝纪》注引《献帝传》）
○又令
吾殊不敢当之，外亦何豫事也。（同上）
○罢设受禅坛场令
属出见外，便设坛场，斯何谓乎？今当辞让不受诏也。但于帐前发玺书，威仪如常，且天寒，罢作坛士使归。（《魏志·文帝纪》注引《献帝传》）
○既发玺书又下令
当奉还玺绶为让章。吾岂奉此诏承此贶邪？昔尧让天下于许由、子州支甫，舜亦让于善卷、石户之农、北人无择。或退而耕颍之阳，或辞以幽忧之疾，或远入山林，莫知其处，或携子入海，终身不反，或以为辱，自投深渊，且颜斶惧太朴之不完，守知足之明分，王子搜乐丹穴之潜处，被熏而不出，柳下惠不以三公之贵易其介，曾参不以晋、楚之富易其仁。斯九士者，咸高节而尚义，轻富而贱贵，故书名千载，于今称焉。求仁得仁，仁岂在远？孤独何为不如哉？义有蹈东海而逝，不奉汉朝之诏也。亟为上章还玺绶，宣之天下，使咸闻焉。（《魏志·文帝纪》注引《献帝传》）
○辞请禅令（延康元年十一月乙卯）
昔柏成子高辞夏禹而匿野，颜阖辞鲁币而远迹，夫以王者之重，诸侯之贵，而二子忽之，何则？其节高也。故列士徇荣名，义夫高贞介，虽蔬食瓢饮，乐在其中。是以仲尼师王骀，而子产嘉申徒。今诸卿皆孤股肱腹心，足以明孤，而今咸若斯，则诸卿游于形骸之内，而孤求为形骸之外，其不相知，未足多怪。亟为上章还玺绶，勿复纷纷也。（《魏志·文帝纪》注引《献帝传》）
○让禅令
夫古圣王之治也，至德合乾坤，惠泽均造化，礼教优乎昆虫，仁恩洽乎草木，日月所照，戴天履地，含气有生之类，靡不被服清风，沐浴玄德。是以金革不起，苛慝不作，风雨应节，祯祥触类而见。今百姓寒者未暖，饥者未饱，鳏者未室，寡者未嫁，权、备尚存，未可舞以干戚，方将整以齐斧，戎役未息于外，士民未安于内，耳未闻康哉之歌，目未睹击壤之戏，婴儿未可托于高巢，余粮未可以宿于田亩，人事未备，至于此也。夜未曜景星，治未通真人，河未出龙马，山未出象车，蓂荚未植阶庭，萐莆未生庖厨，王母未献白环，渠搜未见珍裘，灵瑞未效，又如彼也。昔东户季子、容成、大庭、轩辕、赫胥之君，咸得以此就功勒名。今诸卿独不可少假孤精心竭虑，以和天人，以格至理，使彼众事备，群瑞效，然后安，乃议此乎？何遽相愧相迫之如是也？速为让章，上还玺绶，无重吾不德也。（《魏志·文帝纪》注引《献帝传》）
○又令
泰伯三以天下让，人无得而称焉，仲尼叹其至德，孤独何人？（同上）
○答董巴等令
凡斯皆宜圣德，故曰：“苟非其人，道不虚行。”天瑞虽彰，须德而光，吾德薄之人，胡足以当之？今让，冀见听许，外内咸使闻知。（《魏志·文帝纪》注引《献帝传》）
○三让玺绶令
冀三让而不见听，何汲汲于斯乎？（《魏志·文帝纪》注引《献帝传》）
○让禅令
天下重器，王者正统，以圣德当之，犹有惧心，吾何人哉？且公卿未至乏主，斯岂小事。且宜以待固让之后，乃当更议其可耳。（《魏志·文帝纪》注引《献帝传》）
○又令
以德则孤不足，以时则戎虏未灭。若以群贤之灵，得保首领，终君魏国，于孤足矣。若孤者，胡足以辱四海？至乎天瑞人事，皆先王圣德遗庆，孤何有焉？是以未敢闻命。（《魏志·文帝纪》注引《献帝传》）
○允受禅令
昔者大舜饭糗茹草，将终身焉，斯则孤之前志也。及至承尧禅，被珍裘，妻二女，若固有之，斯则顺天命也。群公卿士，诚以天命不可拒，民望不可违，孤亦曷以辞焉？（《魏志·文帝纪》注引《献帝传》）
○令
树德垂声，崇化笃俗。（《文选》桓温《荐谯秀表》注）
道薄于当年，风颓于百代矣。（同上）
○答卞兰教
赋者，言事类之所附也，颂者，美盛德之形容也。故作者不虚其辞，受者必当其实。兰此赋，岂吾实哉。昔吾丘寿王一陈宝鼎，何武等徒以歌颂，犹受金帛之赐。兰事虽不谅，义足嘉也。今赐牛一头。（《魏志·卞后传》注引《魏略》）

[book_title]●卷四
○上书让禅
皇帝陛下：奉被今月乙卯玺书，伏听册命，五内惊震，精爽散越，不知所处。
臣前上还相位，退守藩国，圣恩听许。臣虽无古人量德度身自定之志，保己存性，实其私愿。不寤陛下猥损过谬之命，发不世之诏，以加无德之臣。且闻尧禅重华，举其克谐之德；舜授文命，采其齐圣之美，犹下咨四岳，上观璇玑。今臣德非虞、夏，行非二君，而承历数之咨，应选授之命，内自揆抚，无德以称。且许由匹夫，犹拒帝位；善卷布衣，而逆虞诏，臣虽鄙蔽，敢忘守节，以当大命？不胜至愿。谨拜章陈情，使行相国永寿少府粪土臣毛宗奏，并上玺绶。（《魏志·文帝纪》注引《献帝传》）
○上书再让禅
奉今月壬戌玺书，重被圣命，伏听册告，肝胆战悸，不知所措。天下神器，禅代重事，故尧将禅舜，纳于大麓，舜之命禹，玄圭告功；烈风不迷，九州攸平，询事考言，然后乃命，而犹执谦让于德不嗣。况臣顽固，质非二圣，乃应天统，受终明诏，敢守微节，归志箕山，不胜大愿。谨拜表陈情，使并奉上玺绶。（《魏志·文帝纪》注引《献帝传》）
○上书三让禅
臣闻舜有宾于四门之勋，乃受禅于陶唐；禹有存国七百之功，乃承禄于有虞。臣以蒙蔽，德非二圣，猥当天统，不敢闻命，敢屡抗疏，略陈私愿。庶章通紫庭，得全微节，情达宸极，永守本志。而音重复衔命，申制诏臣，臣实战惕，不发玺书，而音迫于严诏，不敢复命。愿陛下驰传骋驿，召音还台。不胜至诚，谨使宗奉书。（《魏志·文帝纪》注引《献帝传》）
○有司劾田畴不受封宜免官加刑议（建安十五年）
昔薳敖逃禄，《传》载其美，所以激浊世，励贪夫，贤于尸禄素餐之人也。故可得而小，不可得而毁。至于田畴，方斯近矣。免官加刑，于法为重。（《魏志·田畴传》注引《魏书》）
○报傅崔琰
昨奉嘉命，惠示雅数，欲使燔翳捐褶。翳已坏矣，褶亦去焉。后有此比，蒙复诲诸。（《魏志·崔琰传》）
昨奉嘉命，广开正路，翳已坏矣，毕亦去焉。师傅之言，实获我心。（《文苑英华》六百二十七、薛元超《谏皇太子笺》引）
○报吴主孙权（黄初三年正月癸亥）
昔隗嚣之毙，祸发栒邑；子阳之禽，变起捍关。将军其亢厉威武，勉蹈奇功，以称吾意。（《魏志·文帝纪》注引《魏书》）
○又报吴主孙权（黄初三年九月）
君生于扰攘之际，本有纵横之志，降身奉国，以享兹祚。自君策名已来，贡献盈路，讨备之功，国朝仰成，埋而掘之，古人之所耻。朕之与君，大义已定，岂乐劳师，远临江汉。廊庙之议，王者所不得专。三公上君过失，皆有本末，朕以不明，虽有曾母投杼之疑，犹冀言者不信，以为国福。故先遣使者犒劳，又遣尚书、侍中践修前言，以定任子。君遂设辞，不欲使进，议者怪之。又前都尉浩周劝君遣子，乃实朝臣交谋，以此卜君。君果有辞，外引隗嚣遣子不终，内喻窦融守忠而已。世殊时异，人各有心。浩周之还，口陈指麾，益令议者发明众嫌，终始之本，无所据杖，故遂俯仰从群臣议。今省上事，款诚深至，心用慨然，凄怆动容。即日下诏，敕诸军，但深沟高垒，不得妄进。若君必效忠节，以解疑议，登身朝到，夕召兵还。此言之诚，有如大江。（《吴志·吴主权纪》黄武元年）
○报王朗（黄初初年）
览表，虽魏绛称虞箴以讽晋悼，相如陈猛兽以戒汉武，未足以喻。方今二寇未殄，将帅远征，故时入原野，以习戎备。至于夜还之戒，已诏有司施行。（《魏志·王朗传》）
○答繁钦书
披书欢笑，不能自胜，奇才妙伎，何其善也。顷守宫王孙世有女曰琐，年始九岁，梦与神通，寤而悲吟，哀声急切，涉历六载，于今十五。近者督将具以状闻。是日戊午，祖于北园，博延众贤，遂奏名倡，曲极数弹，欢情未逞。白日西逝，清风赴闱，罗帏徒祛，玄烛方微，乃令从官引内世女，须臾而至，厥状甚美，素颜玄发，皓齿丹唇。详而问之，云善歌舞。于是振袂徐进，扬蛾微眺，芳声清激，逸足横集，众倡腾游，群宾失席。然后修容饰妆，改曲变度，激清角，扬白雪，接孤声，赴危节。于是商风振条，春鹰度吟，飞雾成霜。斯可谓声协钟石，气应风律，网罗韶，囊括郑卫者也。今之妙舞莫巧于绛树，清歌莫善于宋腊。岂能上乱灵祗，下变庶物，漂悠风云，横厉无方若斯也哉？固非车子喉转长吟所能逮也。吾练色知声，雅应此选，谨卜良日，纳之闲房。（《艺文类聚》四十三，《初学记》十九、二十五、三十，《御览》三百八十一、五百七十三、九百二十六）
○答杨修书
重惠流离，卮昭厚意。（《御览》七百六十一）
○与钟繇书
袁、王国士，更为唇齿，荀闳劲悍，往来锐师，真君侯之敌，左右之深忧也。（《魏志·荀彧传》注引《荀氏家传》）
○九日与钟繇书
岁往月来，忽复九月九日。九为阳数，而日月并应，俗嘉其名，以为宜于长久，故以享宴高会。是月律中无射，言群木庶草，无有射地而生。至于芳菊，纷然独荣，非夫含乾坤之纯和，体芬芳之淑气，孰能如此？故屈平悲冉冉之将老，思飧秋菊之落英，辅体延年，莫斯之贵。谨奉一束，以助彭祖之术。（《艺文类聚》四，《北堂书钞》一百五十五，《初学记》四，《御览》三十二）
○铸五熟釜成与钟繇书
昔者黄帝三鼎，周之九宝，咸以一体，使调一味。岂若斯釜，五味时芳？盖鼎之烹饪，以飨上帝，以养圣贤，昭德祈福，莫斯之美。故非大人，莫之能造，故非斯器，莫宜盛德。今之嘉釜，有逾兹美。夫周之尸臣、宋之考父、卫之孔悝、晋之魏颗，彼四臣者，并以功德勒名钟鼎。今执事寅亮大魏，以隆圣化，堂堂之德，于斯为盛，诚太常之所宜铭，彝器之所宜勒。故作斯铭，勒之釜口，庶可赞扬洪美，垂之不朽。（《魏志·钟繇传》注引《魏略》，又见《御览》七百五十七）
○又与钟繇书
丕白：良玉比德君子，圭璋见美诗人。晋之垂棘、鲁之玙璠、宋之结绿、楚之和璞，价越万金，贵重都城，有称畴昔，流声将来。是以垂棘出晋，虞、虢双禽；和璧入秦，相如抗节。窃见玉书，称美玉白如截肪，黑譬纯漆，赤拟鸡冠，黄侔蒸栗，侧闻斯语，未睹厥状。虽德非君子，义无诗人，高山景行，私所仰慕。然四宝邈焉已远，秦汉未闻有良比也。求之旷年，不遇厥真，私愿不果，饥渴未副。近日南阳宗惠叔称君侯昔有美玦，闻之惊喜，笑与抃会。当自白书，恐传言未审，是以令舍弟子建因荀仲茂时从容喻鄙旨。乃不忽遗，厚见周称。邺骑既到，宝玦初至，捧匣跪发，五内震骇，绳穷匣开，烂然满目。猥以蒙鄙之姿，得睹希世之宝，不烦一介之使，不损连城之价，既有秦昭章台之观，而无蔺生诡夺之诳。嘉贶益腆，敢不钦承。谨奉赋一篇，以赞扬丽质。丕白。（《魏志·钟繇传》注引《魏略》，《文选》，《御览》九百六十四）
○又报钟繇书
得报，知喜南方。至于荀公之清谈，孙权之妩媚，执书嗢噱，不能离手。若权复黠，当折以汝南许邵月旦之评。权优游二国，俯仰荀许，亦已足矣。（《魏志·钟繇传》注引《魏略》）
○借取廓落带嘲刘桢书
夫物因人为贵。故在贱者之手，不御至尊之侧，今虽取之，勿嫌其不反也。（《魏志·王粲传》注引《典略》）
○与吴质书
五月十八日丕白：季重无恙。途路虽局，官守有限，愿言之怀，良不可任。足下所治僻左，书问致简，益用增劳。
每念昔日南皮之游，诚不可忘。既妙思六经，逍遥百氏；弹棋闲设，终以六博，高谈娱心，哀筝顺耳，驰骛北场，旅食南馆，浮甘瓜于清泉，沈朱李于寒水。白日既匿，继以朗月，同乘并载，以游后园。舆轮徐动，参从无声，清风夜起，悲笳微吟。乐往哀来，怆然伤怀。余顾而言，斯乐难常，足下之徒，咸以为然。
今果分别，各在一方。元瑜长逝，化为异物，每一念至，何时可言。方今蕤宾纪时，景风扇物，天气和暖，众果具繁。时驾而游，北遵河曲，从者鸣笳以启路，文学托乘于后车。节同时异，物是人非。我劳如何！
今遣骑到邺，故使枉道相过，行矣自爱。丕白。（《文选》，又见《魏志·王粲传》注引《魏略》，又《艺文类聚》二十六）
○又与吴质书
二月三日丕白：岁月易得，别来行复四年。三年不见，《东山》犹叹其远，况乃过之，思何可支？虽书疏往返，未足解其劳结。
昔年疾疫，亲故多离其灾，徐、陈、应、刘，一时俱逝，痛可言邪！昔日游处，行则连舆，止则接席，何曾须臾相失。每至觞酌流行，丝竹并奏，酒酣耳热，仰而赋诗。当此之时，忽然不自知乐也。谓百年已分，可长共相保，何图数年之间，零落略尽，言之伤心。顷撰其遗文，都为一集，观其姓名，已为鬼录。追思昔游，犹在心目，而此诸子，化为粪壤，可复道哉！
观古今文人，类不护细行，鲜能以名节自立。而伟长独怀文抱质，恬淡寡欲，有箕山之志，可谓彬彬君子者矣。著《中论》二十余篇，成一家之言，辞义典雅，足传于后，此子为不朽矣。德琏常斐然有述作之意，其才学足以著书，美志不遂，良可痛惜。间者历览诸子之文，对之抆泪，既痛逝者，行自念也。孔璋章表殊健，微为繁富。公幹有逸气，但未遒耳，其五言诗之善者，妙绝时人。元瑜书记翩翩，致足乐也。仲宣续自善于辞赋，惜其体弱，不足起其文，至于所善，古人无以远过。昔伯牙绝弦于钟期，仲尼覆醢于子路，痛知音之难遇，伤门人之莫逮。诸子但为未及古人，自一时之隽也，今之存者，已不逮矣。后生可畏，来者难诬，然恐吾与足下不及见也。
年行已长大，所怀万端，时有所虑，至通夜不瞑，志意何时复类昔日？已成老翁，但未白头耳。光武言：“年三十余，在兵中十岁，所更非一”，吾德不及之，年与之齐矣。以犬羊之质，服虎豹之文，无众星之明，假日月之光，动见瞻观，何时易乎？恐永不复得为昔日游也！少壮真当努力，年一过往，何可攀援。古人思炳烛夜游，良有以也。
顷何以自娱？颇复有所述造不？东望於邑，裁书叙心。丕白。（《魏志·王粲传》注引《魏略》，《文选》，《艺文类聚》二十六）
○又与吴质书（延康元年）
南皮之游，存者三人，烈祖龙飞，或将或侯。今惟吾子，栖迟下仕，从我游处，独不及门。缶罄罍耻，能无怀愧，路不云远，今复相闻。（《魏志·王粲传》注）
○答曹洪书
今鲁包凶邪之心，肆蛊惑之政，天兵神拊，师徒无暴，樵牧不临。（《文选·陈孔璋为曹洪与文帝书》注）
今鲁罪兼苗桀，恶稔厉莽，纵使宋翟妙机械之巧，田单骋奔牛之狂，孙吴勒八陈之变，犹无益也。（同上）
○与曹洪书
五贤兴邦，二八登帝。（《书钞》十一）
○与王朗书（建安二十二年冬）
生有七尺之形，死惟一棺之土，惟立德扬名，可以不朽。其次莫如著篇籍。疫疠数起，士人雕落，余独何人，能全其寿？故论撰所著《典论》、诗赋，盖百余篇。集诸儒于肃城门内，讲论大义，侃侃无倦。（《魏志·文帝纪》注引《魏书》）
蚤虱虽细，处于安寝，鼷鼠虽微，犹毁郊牛。（《初学记》二十九鼠，《御览》九百五十一）
丕白：不爱江汉之珠，而爱巴蜀之钩，此言难得之贵宝，不若易有之贱物。（《御览》三百五十四）
孙权重遣使称臣，奉贡明珠百篚，黄金千镒，驯象二头，或牝或牡，扰禽鹦鹉，其他珍玩，盈舟溢航，千类万品。（《御览》六百二十六）
○答王朗书（建安二十四年）
昔石厚与州吁游，父碏知其与乱；韩子昵田苏，穆子知其好仁。故君子游必有方，居必就士，诚有以也。嗟乎！宋忠无石子先识之明，老罹此祸，今虽欲愿行灭亲之诛，立纯臣之节，尚可得邪？（《蜀志·尹默传》注引《魏略》）
○答刘备书（其词不类，疑有误）
获累纸之命，兼美之贶。他既备善，双钩尤妙。前后之惠，非贤兄之贡，则执事之贻也。来若川流，聚成山积，其充匮笥，顿府藏者，固已无数矣。（《御览》三百五十四）
○与孟达书（延康元年）
近日有命，未足达旨。何者？昔伊挚背商而归周，百里去虞而入秦，乐毅感鸱夷以蝉蜕，王遵识逆顺以去就，皆审兴废之符效，知成败之必然。故丹青画其形容，良史载其功勋。闻卿姿度纯茂，器量优绝，当骋能明时，收名传记。今者翻然濯鳞清流，甚相嘉乐，虚心西望，依依若旧，下笔属辞，欢心从之。昔虞卿入赵，再见取相，陈平就汉，一觐参乘，孤今于卿，情过于往，故致所御马物，以昭忠爱。（《魏志·明帝纪》注引《魏略》）
今者海内清定，万里一统，三垂无边城之警，中夏无狗吠之虞。以是弛罔阔禁，与世无疑，保官空虚，初无资任。卿来相就，当明孤意，慎勿令家人缤纷道路，以亲骇疏也。若卿欲来相见，且当先安部曲，有所保固，然后徐徐轻骑来东。（同上）
○与孙权书
前使于禁、郭及夫所遗吾纤骊马，本欲使禁自致之，念将军傥欲速得，今故先以付徐奉往。此二马朕之常所自乘，甚调良善走，数万匹之极选者，乘之真可乐也。中国虽饶马，其知名绝足，亦时有之耳。（《艺文类聚》九十三）
知己选择，见船最大樟材者六艘，受五百石，从沔水送付樊口。（《御览》七百七十）
今因赵咨致文马一匹，白鼲子裘一领，石蜜五斛，鳆鱼千枚。（《御览》八百五十七、九百三十八）
○与诸将书
刘备既孤老，智穷势极，正使欲与死争，则诸将军便当就穴中捋取之尔。（《北堂书钞》一百五十八）
○与刘晔书
刘生帽，裁制微不长，有似里父之服。（《御览》六百八十七）
○与朝臣书
江表惟长沙名有好米，何得比新城粳稻邪？上风炊之，五里闻香。（《艺文类聚》八五五，《初学记》二十七，《御览》八百三十九）
○送剑书
仆有剑一枚，明珠标首，蓝玉饰靶，因给左右，以除妖氛。
○叙诗
为太子时，北园及东阁讲堂，并赋诗，命王粲、刘桢、阮瑀、应玚等同作。（《初学记》十皇太子门引《魏文帝集》）
○叙繁钦
上西征，余守谯，繁钦从。时薛访车子能喉啭，与笳同音，钦笺还，与余盛叹之。虽过其实，而其文甚丽。（《文选》繁钦《与魏文帝笺》注引《文帝集》）
○叙陈琳
上平定汉中，族父都护还书与余，盛称彼方土地形势，观其词知陈琳所叙为也。（《文选》陈孔璋《为曹洪与文帝书》注）
○诫子
父母于子，虽肝肠腐烂，为其掩避，不欲使乡党士友，闻其罪过。然行之不改久矣，人自知之。用此仕官，不亦难乎？（《御览》四百五十九）
○周成、汉昭论
或方周成王于汉昭帝，佥高成而下昭。余以为周成王体上圣之休气，禀贤妣之贻诲，周召为保傅，吕尚为太师，口能言则行人称辞，足能履则相者导仪，目厌威容之美，耳饱仁义之声，所谓沈渍玄流，而沐浴清风者矣。犹有咎悔：聆二叔之谤，使周公东迁。皇天赫怒，显明厥咎，犹启诸金縢，稽诸国史，然后乃悟。不亮周公之圣德，而信金縢之教言，岂不暗哉？夫孝昭父非武王，母非邑姜，养惟盖主，相则桀、光，体不承圣，化不胎育，保无仁孝之质，佐无隆平之治，所谓生于深宫之中，长于妇人之手。然而德与性成，行与体并，年在二七，早智夙达，发燕书之诈，亮霍光之诚，岂将有启金縢，信国史，而后乃悟哉？使夫昭、成均年而立，易世而化，贸臣而治，换乐而歌，则汉不独少，周不独多也。（《艺文类聚》十二）
○太宗论
昔有苗不宾，重华舞以干戚；尉佗称帝，孝文抚以恩德；吴王不朝，锡之几杖以抚其意，而天下赖安。乃弘三章之教，恺悌之化，欲使曩时累息之民，得阔步高谈，无危惧之心。若贾谊之才敏，筹画国政，特贤臣之器，管、晏之姿，岂若孝文大人之量哉。（《魏志·文帝纪》注引《魏书》）
○交友论
夫阴阳交，万物成；君臣交，邦国治；士庶交，德行光；同忧乐，共富贵，而友道备矣。《易》曰：“上下交而其志同。”由此观之，交乃人伦之本务，王道之大义，非特士友之志也。（《初学记》十八引《魏文帝集》）
○连珠
盖闻琴瑟高张则哀弹发，节士抗行则荣名至。是以申胥流音于南极，苏武扬声于朔裔。
盖闻四节异气以成岁，君子殊道以成名，故微子奔走而显，比干剖心而荣。
盖闻驽蹇服御，良乐咨嗟，铅刀剖截，欧冶叹息。故少师幸而季梁惧，宰嚭任而伍员忧。（《艺文类聚》五十七）
○五熟釜铭
於赫有魏，作汉藩辅。厥相惟钟，实干心膂。靖恭夙夜，匪遑安处。百寮师师，楷兹度矩。（《魏志·钟繇传》）
○露陌刀铭
於铄良刀，胡炼亶时。譬诸麟角，靡所任兹。不逢不若，永世宝持。（《艺文类聚》六十，《初学记》二十二）
○曹苍舒诔
惟建安十有二年五月甲戌，童子曹苍舒卒。呜呼哀哉！乃作诔曰：
於惟淑弟，懿矣纯良。诞丰令质，荷天之光。既哲且仁，爰柔克刚。彼德之容，兹义肇行。猗欤公子，终然允臧。宜逢介祉，以永无疆。如何昊天，凋斯俊英。呜呼哀哉！惟人之生，忽若朝露。促促百年，亹行暮。矧尔既夭，十三而卒。何辜于天，景命不遂。兼悲增伤，亻宅傺失气。永思长怀，哀尔罔极。贻尔良妃，襚尔嘉服。越以乙酉，宅彼城隅。增丘峨峨，寝庙渠渠。姻媾云会，充路盈衢。悠悠群司，岌岌其车。倾都荡邑，爰迄尔居。魂而有灵，庶可以娱。呜呼哀哉！（《艺文类聚》四十五）
○武帝哀策文
痛神曜之幽潜，哀鼎俎之虚置。舒皇德而咏思，遂腷臆以莅事。矧乃小子，夙遭不造。茕茕在疚，呜呼皇考。产我曷晚，弃我曷早。群臣子辅，夺我哀愿。猥抑奔墓，俯就权变。卜葬既从，大隧既通。漫漫长夜，窈窈玄宫。有晦无明，曷有所穷。卤簿既整，三官骈罗。前驱建旗，方相执戈。弃此宫庭，陟彼山阿。（《艺文类聚》十三）
○受禅告天文（延康元年十一月辛未）
皇帝臣丕敢用玄牡昭告于皇皇后帝：汉历世二十有四，践年四百二十有六，四海困穷，三纲不立，五纬错行，灵祥并见。推术数者，虑之古道，咸以为天之历数，运终兹世。凡诸嘉祥，民神之意，比昭有汉数终之极，魏家受命之符。汉主以神器宜授于臣，宪章有虞，致位于丕。丕震畏天命，虽休勿休。群公庶尹六事之人，外及将士，洎于蛮夷君长，佥曰：“天命不可以辞拒，神器不可以久旷，群臣不可以无主，万机不可以无统。”丕祗承皇象，敢不钦承。卜之守龟，兆有大横；筮之三易，兆有革兆。谨择元日，与群寮登坛受帝玺绶，告类于尔大神。惟尔有神，尚飨永吉，兆民之望，祚于有魏世享。（《魏志·文帝纪》注引《献帝传》）
○失题
博览群书。（《书钞》十二引《魏文帝集》）

[book_title]●卷五
○篇名○缺
尧崩，舜避尧子于南河之南。舜崩，禹避舜子于阳城。禹崩，益避禹子于箕山之阴。（《意林》）
如彼登山，乃勤以求高。如彼浮川，乃勤以求远。惟心弗勤，时亦靡克。（《意林》）
应玚云：“人生固有人心。”答云：“在亲曰孝，施物曰仁。仁者，有事之实名，非无事之虚称。善者，道之母，群行之主。”（《意林》）
○奸谗
佞邪秽政，爱恶败俗，国有此二事，欲不危亡，不可得也。何进灭于吴匡、张璋，袁绍亡于审配、郭图，刘表昏于蔡瑁、张允。孔子曰：“佞人殆”，信矣。古事已列于载籍，聊复论此数子，以为后之监诫，作《奸谗》。
中平之初，大将军何进、弟车骑苗并开府近士。吴匡、张璋各以异端有宠于进，而苗恶其为人。匡、璋毁苗而称进，进闻而嘉之，以为一于己。后灵帝崩，进为宦者韩悝等所害，匡、璋忌苗，遂劫进之众，杀苗于北阙，而何氏灭矣。昔郑昭公杀于渠弥，鲁隐公死于羽父，苗也能无及此乎？夫忠臣之事主也，尊其父以重其子，奉其兄以敬其弟，故曰：爱其人者及其屋乌，况乎骨肉之间哉？而进独何嘉焉？袁绍之子谭长而慧，尚少而美。绍妻爱尚，数称其才，绍亦雅奇其貌，欲以为后，未显而绍死。别驾审配、护军逢纪宿以骄侈，不为谭所善，于是外顺绍妻，内虑私害，矫绍之遗命，奉尚为嗣。颍川郭图、辛评与配、纪有隙，惧有后患，相与依谭，盛陈嫡长之义，激以绌降之辱，劝其为乱，而谭亦素有意焉，与尚亲振干戈，欲相屠裂。王师承天人之符应，以席卷乎河朔，遂走尚枭谭，禽配馘图。二子既灭，臣无余。（句有脱文）绍遇因运，得收英雄之谋，假士民之力，东苞巨海之实，西举全晋之地，南阻白渠、黄河，北有劲弓胡马，地方二千里，众数十万，可谓威矣。当此之时，无敌于天下，视霸王易于覆手，而不能抑遏愚妻，显别嫡庶，婉恋私爱，宠子以貌。其后败绩丧师，身以疾死，邪臣饰奸，二子相屠，坟土未干，而宗庙为墟，其误至矣。刘表长子曰琦，表始爱之，称其类已。久之为少子琮纳后妻蔡氏之侄。至蔡氏有宠，其弟蔡瑁、表甥张允并幸于表，惮琦之长，欲图毁之。而琮日睦于蔡氏，允、瑁为之先后。琮之有善虽小必闻，有过虽大必蔽。蔡氏称美于内，瑁、允叹德于外，表日然之，而琦益疏矣。出为江夏太守，监兵于外。瑁、允阴司其过阙，随而毁之，美无显而不掩，阙无微而不露。于是表忿怒之色日发，诮让之书日至，而琮坚为嗣矣。故曰：“容刀生于身疏，积爱出于近习”，岂谓是邪？昔泄柳、申详，无人乎穆公之侧，则不能安其身。君臣则然，父子亦犹是乎？后表疾病，琦归省疾。琦素慈孝，瑁、允恐其见表，父子相感，更有托后之意，谓曰：“将军命君抚临江夏，为国东藩，其任至重。今释众而来，必见谴怒，伤亲之欢心，以增其疾，非孝敬也。”遂遏于户外，使不得见。琦流涕而去，士民闻而伤焉。虽易牙杜宫，竖牛虚器，何以加此？琦岂忘晨凫北犬之献乎？隔户牖而不达，何言千里之中山。嗟乎！父子之间，何至是也。表卒，琮竟嗣立，以侯与琦，琦怒投印，伪辞奔丧，内有讨瑁、允之意。会王师已临其郊，琮举州请罪，琦遂奔于江南。昔伊戾、费忌以无宠而作谗，江充、焚丰以负罪而造蛊，高、斯之诈也贪权，躬、宠之罔也欲贵，皆近取乎骨肉之间，以成其凶逆。
悲夫！匡、璋、配、图、瑁、允之徒，固未足多怪。以后监前，无不烹菹夷灭，为百世戮试，然犹昧于一往者，奸利之心笃也。其谁离父子，隔昆弟，成奸于朝，制事于须臾，皆缘厓隙以措意，托气应以发事，挟宜愠之成画，投必忿之常心，势如憝怒，应若发机，虽在圣智，不能自免，况乎中材之人。若夫袁盎之谏淮南，田叔之救梁孝，杜邺之绐二王，安国之和两主，仓唐之称诗，史丹之引过，周昌犯色以廷争，叔孙切谏以陈诫，三老抗疏以理冤，千秋托灵以寤主。彼数公者，或显德于前朝，或扬声于上世，或累迁而登相，或受金于帝室，其言既酬，福亦随之，斯可谓善处骨肉之间矣。（《群书治要》）
○篇名缺
桓灵之际，阉寺专命于上，布衣横议于下，干禄者殚货以奉贵，要名者倾身以事势，位成乎私门，名定乎横巷。由是户异议，人殊论，论无常检，事无定价，长爱恶，兴朋党。（《意林》）
○篇名缺
夷吾侈而鲍叔廉，此其志不同也。张竦洁而陈遵污，此其行不齐也。（《意林》）
○篇名缺
主与民有三求：求其为己劳，求其为己死，求其为己生。（《意林》）
○篇名缺
法者主之柄，吏者民之命。法欲简而明，吏欲公而平。（《意林》）
○内诫
三代之亡，由乎妇人，故《诗》刺艳妻，《书》诫哲妇，斯已著在篇籍矣。近事之若此者众，或在布衣细人，其失不足以败政乱俗。至于二袁，过窃声名，一世豪士，而术以之失，绍以之灭，斯有国者所宜慎也。是以录之，庶以为诫于后，作《内诫》。
古之有国有家者，无不患贵臣擅朝，宠妻专室。故女无美恶，入宫见妒；士无贤愚，入朝见嫉。夫宠幸之欲专爱擅权，其来尚矣。然莫不恭慎于明世，而恣睢于閒时者，度主以行志也。故龙阳临钓而泣，以塞美人之路；郑袖伪隆其爱，以残魏女之貌。司隶冯方女，国色也。世乱避地扬州，袁术登城，见而悦之，遂纳焉，甚爱幸之。诸妇害其宠，绐言将军以贵人有志节，但见时“宜数”涕泣（宜数二字依《意林》改），示忧愁也，若如此，必长见敬重。冯氏女以为然，后每见术，辄垂涕，术果以为有心志，益哀之。诸妇因是共绞杀，悬之于厕，言其哀怨自杀。术诚以为不得志而死，厚加殡敛。袁绍妻刘氏甚妒忌，绍死，僵尸未殡，宠妾五人，妻尽杀之。以为死者有知，当复见绍于地下，乃髡头墨面，以毁其形。追妒亡魂，戮及死人，恶妇之为，一至是哉。其少子尚，又为尽杀死者之家嫔。说恶母，蔑死先父，行暴逆，忘大义，灭其宜矣。绍听顺妻意，欲以尚为嗣，又不时决定，身死而二子争国，举宗涂地，社稷为墟。上定冀州，屯邺，舍绍之第。余亲涉其庭，登其堂，游其阁，寝其房。栋宇未堕，陛除自若，忽然而他姓处之，绍虽蔽乎，亦由恶妇。（《治要》）
上洛都尉王琰获高幹，以功封侯。其妻哭于室，以为琰富贵，将更娶妾媵而夺己爱故也。（《三国志·袁绍传》注，《后汉书·袁绍传》注）
○酒诲
酒以成礼，过则败德，而流俗芳沈，作《酒诲》。（《北堂书钞》一百四十八）
孝灵之末，朝政堕废，群官百司，并湎于酒，贵戚尤甚，斗酒至千钱。中常侍张让子奉为太医令，与人饮酒，辄掣引衣裳，发露形体，以为戏乐。将罢，又乱其舄履，使小大差踦，无不颠倒僵仆，踒跌手足，因随而笑之。（《北堂书钞》一百四十八，《御览》二百二十九，又四百九十七，又六百九十七，又八百四十五）
雒阳令郭珍，居财巨亿。每暑夏召客，侍婢数十，盛装饰，被罗縠，袒裸其中，使之进酒。（《御览》四百七十二，又八百四十五）
荆州牧刘表跨有南土，子弟骄贵，并好酒。为三爵，大曰伯雅，次曰中雅，小曰季雅。伯雅受七胜，中雅受六胜，季雅受五胜。又设大针于杖端，客有醉酒寝地者，辄以刂刺之，验其醉醒，是酷于赵敬侯以筒酒灌人也。大驾都许使、光禄大夫刘松北镇袁绍军，与绍子弟日共宴饮。松尝以盛夏三伏之际，昼夜酣饮极醉，至于无知，云以避一时之暑。二方化之，故南荆有三雅之爵，河朔有避暑之饮。（《意林》，《初学记》三）
○论郤俭等事
夫生之必死，成之必败，天地所不能变，圣贤所不能免。然而惑者，望乘风云，冀与螭龙共驾，适不死之国。国即丹谿，其人浮游列缺，翱翔倒景，饥餐琼蕊，渴饮飞泉。然死者相袭，丘垄相望，逝者莫反，潜者莫形，足以觉也。（《文选》郭景纯《游仙诗》注）
人形性，同于庶类，劳则早毙，逸则晚死。（《意林》）
淳于意诊赵章，谓其命在五日后，至七日乃死。章嗜粥，内脏充实，故得延日也。（《北堂书钞》未删改本一百四十四）
颍川郤俭能辟谷，饵伏苓；甘陵甘始亦善行气，老有少容；庐江左慈，知补导之术，并为军吏。初俭之至，市伏苓，价暴数倍。议郎安平李覃学其辟谷，餐伏苓，饮水中寒，泄利，殆至殒命。后始来，众人无不鸱视狼顾，呼吸吐纳。军谋祭酒弘农董芬为之过差，气闭不通，良久乃苏。左慈到，又竞受其补导之术，至寺人严峻往从问受，阉竖真无事于斯术也。人之逐声，乃至于是。光和中，北海王和平亦好道术，自以当仙，济南孙邕少事之，从至京师。会和平病死，邕因葬之东陶。有书百余卷，药数囊，悉以送之。后弟子夏荣言其尸解，邕至今恨不取其宝书仙药。刘向惑于鸿宝之说，君游眩于子政之言，古今愚谬，岂唯一人哉？（《三国志·华佗传》注）
○自叙
初平之元，董卓杀主鸩后，荡覆王室。是时四海既困中平之政，兼恶卓之凶逆，家家思乱，人人自危。山东牧守咸以《春秋》之义“卫人讨州吁于濮”，言人人皆得讨贼。于是大兴义兵，名豪大侠，富室强族，飘扬云会，万里相赴。兖、豫之师战于荥阳，河内之甲军于孟津。卓遂迁大驾，西都长安。而山东大者连郡国，中者婴城邑，小者聚阡陌，以还相吞灭。会黄巾盛于海岳，山寇暴于并、冀，乘胜转攻，席卷而南。乡邑望烟而奔，城郭睹尘而溃，百姓死亡，暴骨如莽。
余时年五岁，上以四方扰乱，教余学射，六岁而知射。又教余骑马，八岁而知骑射矣。以时之多难，故每征，余常从。建安初，上南征荆州，至宛，张绣降，旬日而反。亡兄孝廉子修、从兄安民遇害。时余年十岁，乘马得脱。夫文武之道，各随时而用。生于中平之季，长于戎旅之间，是以少好弓马，于今不衰。逐禽辄十里，驰射常百步，日多体健，心每不厌。建安十年，始定冀州，濊貊贡良弓，燕、代献名马。时岁之暮春，句芒司节，和风扇物，弓燥手柔，草浅兽肥。与族兄子丹猎于邺西，终日，手获獐鹿九，雉兔三十。后军南征，次曲蠡，尚书令荀彧奉使犒军，见余谈论之末，彧言：“闻君善左右射，此实难能。”余言：“执事未睹夫项发口纵，俯马蹄而仰月支也。”彧喜笑曰：“乃尔。”余曰：“埒有常径，的有常所，虽每发辄中，非至妙也。若夫驰平原，赴丰草，要狡兽，截轻禽，使弓不虚弯，所中必洞，斯则妙矣。”时军祭酒张京在坐，顾彧拊手曰：“善。”余又学击剑，阅师多矣。四方之法各异，唯京师为善。桓灵之间，有虎贲王越善斯术，称于京师，河南史阿言昔与越游，具得其法，余从阿学之精熟。尝与平虏将军刘勋、奋威将军邓展等共饮，宿闻展善有手臂，晓五兵，又称其能空手入白刃。余与论剑良久，谓言将军法非也，余顾尝好之，又得善术，因求与余对。时酒酣耳热，方食{艹干}蔗，便以为杖，下殿数交，三中其臂，左右大笑。展意不平，求更为之。余言吾法急属，难相中面，故齐臂耳。展言愿复一交。余知其欲突以取交中也，因伪深进，展果寻前，余郤脚鄛，正截其颡，坐中惊视。余还坐，笑曰：“昔阳庆使淳于意去其故方，更授以秘术，今余亦愿邓将军捐弃故伎，更受要道也。”一坐尽欢。
夫事不可自谓己长。余少晓持复，自谓无对，俗名双戟为坐铁室，镶盾为蔽木户，后从陈国袁敏学，以单攻复，每为若神，对家不知所出。先日若逢敏于狭路，直决耳。余于他戏弄之事少所喜，唯弹棋略尽其巧，少为之赋。昔京师先工有马合乡侯、东方安世、张公子，常恨不得与彼数子者对。上雅好诗书文籍，虽在军旅，手不释卷。每定省从容，常言：“人少好学则思专，长则善忘。长大而能勤学者，唯吾与袁伯业耳。”余是以少诵诗、论，及长而备历五经、四部，史、汉、诸子百家之言，靡不毕览。所著书、论、诗、赋，凡六十篇。至若智而能愚，勇而能怯，仁以接物，恕以及下，以付后之良史。（《三国志·魏文纪》注）
○太子
余蒙隆宠，忝当上嗣，忧惶踧踖，上疏自陈。欲繁辞博称，则父子之间不文也；欲略言直说，则喜惧之心不达也。里语曰：“汝无自誉，观汝作家书。”言其难也。（《意林》）
○剑铭
昔者周鲁宝赤刀孟劳、雍狐之戟、屈卢之矛、孤父之戈、楚越太阿纯钩、徐氏匕首，凡斯皆上世名器。君子虽有文事，必有武备矣。余好击剑，善以短乘长。选兹良金，命彼国工，精而炼之，至于百辟。其始成也，五色充炉，巨橐自鼓，灵物仿佛，飞鸟翔舞，以为宝器九、剑三：一曰飞景、二曰流采、三曰华锋。刀三：一曰灵宝、二曰含章、三曰素质。匕首二：一曰清刚，二曰扬文。又造百辟露陌刀一，名曰龙鳞，因姿定名，以铭其柎。工非欧冶子，金非昆吾，亦一时之良也。铭曰：惟建安廿有四载，二月甲午，魏太子丕造百辟宝剑三，（当有“其一”字）长四尺二寸，重一斤十有五两，淬以清漳，厉以灊，饰以文玉，表以通犀，光似流星，名曰飞景；其二名流采，色似采虹，长四尺二寸，重一斤十有四两。
魏太子丕造百辟宝刀三，其一长四尺三寸六分，重三斤六两，文似灵龟，名曰灵宝；其二采似丹霞，名曰含章，长四尺三寸三分，重三斤十两；其三锋似霜，刀身剑铗，名曰素质，长四尺三寸，重二斤九两。
魏太子造百辟匕首二：其一理似坚冰，名曰清刚；其二曜似朝日，名曰扬文。又造百辟露陌刀一，长三尺二寸，状如龙文，名曰龙鳞。（《北堂书钞》一百二十二引九条、一百二十三引六条，《艺文类聚》六十引六条，《文选·七命》注引三条，《初学记》十引一条、二十二引二条，《六帖》二引一条、十三引二条，《御览》三百四十三引二条、三百四十六引一条，合订成篇。）
○论文
夫文人相轻，自古而然。傅毅之于班固，伯仲之间耳，而固小之。与弟超书曰：武仲以能属文为兰台令史，下笔不能自休。夫人善于自见，而文非一体，鲜能备善，是以各以所长，相轻所短。里语曰：“家有弊帚，享之千金”，斯不自见之患也。今之文人，鲁国孔融文举、广陵陈琳孔璋、山阳王粲仲宣、北海徐幹伟长、陈留阮瑀元瑜、汝南应玚德琏、东平刘桢公幹，斯七子者，于学无所遗，于辞无所假，咸以自骋骥？于千里，仰齐足而并驰，以此相服，亦良难矣。盖君子审己以度人，故能免于斯累，乃作《论文》。
王粲长于辞赋，徐幹时有齐气，然粲之匹也。如粲之《初征》《登楼》《槐赋》《征思》，幹之《玄猿》《漏卮》《圆扇》《橘赋》，虽张蔡不过也，然于他文未能称是。琳、瑀之章表书记，今之隽也。应玚和而不壮，刘桢壮而不密。孔融体气高妙，有过人者，然不能持论，理不胜词，以至乎杂以嘲戏。及其所善，扬班俦也。常人贵远贱近，向声背实。又患暗于自见，谓已为贤。夫文本同而末异。盖奏议宜雅，书论宜理，铭诔尚实，诗赋欲丽。此四科不同，故能之者偏也，唯通才能备其体。文以气为主，气之清浊有体，不可力强而致。譬诸音乐，曲度虽均，节奏同检，至于引气不齐，巧拙有素，虽在父兄，不能以移子弟。盖文章经国之大业，不朽之盛事，年寿有时而尽，荣乐止乎其身，二者必至之常期，未若文章之无穷。是以古之作者，寄身于翰墨，见意于篇籍，不假良史之辞，不托飞驰之势，而声名自传于后。故西伯幽而演《易》，周旦显而制礼，不以隐约而弗务，不以康乐而加思。夫然，则古人贱尺璧而重寸阴，惧乎时之过已。而人多不强力，贫贱则慑于饥寒，富贵则流于逸乐，遂营目前之务，而遗千载之功，日月逝于上，体貌衰于下，忽然与万物迁化，斯志士之大痛也。融等已逝，唯幹著论，成一家言。（《文选》）
或问屈原、相如之赋孰愈？曰：优游案衍，屈原之尚也。浮沉漂淫，穷侈极妙，相如之长也。然原据托譬喻，其意周旋，绰有余度矣。长卿、子云，意未能及已。（《北堂书钞》一百）
余观贾谊《过秦论》，发周秦之得失，通古今之滞义，洽以三代之风，润以圣人之化，斯可谓作者矣。（《御览》五百九十五）
李尤字伯宗，年少有文章。贾逵荐尤，有相如、扬雄之风，拜兰台令史，与刘珍等共撰《汉记》。（《北堂书钞》六十二）
议郎马融以永兴中帝猎广成，融从。是时北州遭水潦蝗虫，融撰《上林颂》以讽。（《艺文类聚》一百）
○论太宗
文帝慈孝，宽弘仁厚，躬修玄默，以俭帅下，奉生送终，事从约省。美声塞于宇宙，仁风畅于四海。（《御览》八十八）
文帝思贤甚于饥渴，用人速于顺流。（《御览》八十八）
昔有苗不宾，重华舞以干戚；尉佗称帝，孝文抚以恩德；吴王不朝，锡之几杖以抚其意，而天下赖安。乃弘三章之教，恺悌之化，欲使曩时累息之民，得阔步高谈，无危惧之心。若贾谊之才敏，筹画国政，特贤臣之器，管、晏之姿，岂若孝文大人之量哉？（《魏志·文帝纪》注引《魏书》）
○论孝武
孝武帝承累世之遗业，遇中国之殷阜，府库余金钱，仓廪畜腐粟，因此有意乎灭匈奴，而廓清边境矣。故即位之初，从王恢之画，设马邑之谋，自元光以迄征和，四五十载之间，征匈奴四十余。举盛余，逾广汉，绝梓岭，封狼居胥，禅姑幕，梁北河，观兵瀚海，刈单于之旗，剿阏氏之首，探符离之窟，扫五王之庭，纳休屠昆邪之附，获祭天金人之宝，斩名王以千数，馘酋虏以万计。既穷追其散亡，又摧破其积聚，虏不暇于救死扶伤，疲困于孕重堕殒。元封初，躬执武节，告以天子自将，惧以两越之诛，彼时号为威震匈奴矣。（《艺文类聚》十二，《御览》八十八）
○论周成、汉昭
或有方周成王于汉昭帝者，余以为周氏体圣考之休气，禀贤妣之胎教，周、召为保傅，吕尚为太师，故咳笑必含仁义之声，观听必觌礼义之容，弘践祚之义，隆太平之化，礼乐兴于上，颂声作于下。时成王年二十二，享国三十年，世永治长，德与年丰。夫孝昭父非武王，母非邑姜，体不承圣，化不胎育，保失仁义之德，佐无隆平之治，所谓生深宫中，长妇手矣。德与体并，智与性成。孝昭之崩，年二十有一，承衰弊之世，牧雕落之民，臣无淑圣之智，身有短折之期，欲高隆周，岂不谬哉？（《御览》四百四十七）
《艺文类聚》十二引魏文帝《周成·汉昭论》曰：或方周成王于汉昭帝，佥高成而下昭。余以为周成王体上圣之休气，禀贤妣之贻诲，周、召为保傅，吕尚为太师，口能言则行人称辞，足能履则相者导仪，目厌威容之美，耳饱仁义之声，所谓沈渍玄流，而沐浴清风者矣。犹有咎悔：聆二叔之谤，使周公东迁，皇天赫怒，显明厥咎，犹启诸金縢，稽诸国史，然后乃悟。不亮周公之圣德，而信金縢之教言，岂不暗哉？夫孝昭父非武王，母非邑姜，养惟盖主，相则桀、光，体不承圣，化不胎育，保无仁孝之质，佐无隆平之治，所谓生于深宫之中，长于妇人之手。然而德与性成，行与体并，年在二七，早智夙达，发燕书之诈，亮霍光之诚，岂将有启金縢、信国史而后乃寤哉？使夫昭、成均年而立，易世而化，贸臣而治，换乐而歌，则汉不独少，周不独多也。（案：此即《典论》也。《御览》删改，持论顿殊，但《类聚》不引《典论》，故附录之。）
○终制
礼：国君即位为椑，存不忘亡也。昔尧葬谷林，通树之；禹葬会稽，农不易亩。故葬于山林，则合乎山林。封树之制，非上古也，吾无取焉。寿陵因山为体，无为封树，无立寝殿，造园邑，通神道。夫葬也者，藏也，欲人之不得见也。骨无痛痒之知，冢非栖神之宅，礼不墓祭，欲存亡之不黩也，为棺椁足以朽骨，衣衾足以朽肉而已。故吾营此丘墟不食之地，欲使易代之后，不知其处。无施苇炭，无藏金银铜铁，一以瓦器，合古涂车、刍灵之义。棺但漆，际会三过，饭含无以珠玉，无施珠襦玉匣，诸愚俗所为也。季孙以玙璠敛，孔子历级而救之，譬之暴骸中原。宋公厚葬，君子谓华元、乐莒不臣，以为弃君于恶。汉文帝之不发霸陵，无求也；光武之掘原陵，封树也。霸陵之完，功在释之；原陵之掘，罪在明帝。是释之忠以利君，明帝爱以害亲也。忠臣孝子宜思仲尼、丘明、释之之言，监华元、乐莒、明帝之戒。存于所以安君定亲，使魂灵万载无危，斯则贤圣之忠孝矣。自古及今，未有不亡之国，亦无不掘之墓也。丧乱以来，汉氏诸陵，无不发掘，至乃烧取玉匣金缕，骸骨并尽，是焚如之刑也，岂不重痛哉？祸由乎厚葬、封树。“桑、霍为我戒”，不亦明乎？其皇后及贵人以下，不随王之国者，有终没，皆葬涧西，前又以表其处矣。盖舜葬苍梧，二妃不从；延陵葬子，远在嬴、博，魂而有灵，无不之也，一涧之间，不足为远。若违今诏，妄有所变改造施，吾为戮尸地下，戮而重戮，死而重死。臣子为蔑死君父，不忠不孝，使死者有知，将不福汝。其以此诏藏之宗庙，副在尚书、秘书、三府。（《三国志·魏文帝纪》。案：陈寿但出篇名，不言《典论》，据《文选·七哀诗》注引《典论》曰：“丧乱以来，汉氏诸陵无不发掘，至乃烧取玉匣金缕，体骨并尽。”知《终制》是《典论》之一篇也。）
○诸物相似乱者
武夫怪石似美玉，蛇床乱蘼无，荠苨乱人参，杜衡乱细辛，雄黄似石留黄；鳊鱼相乱，以有大小相异；敌休乱门冬，百步似门冬，房葵似狼毒；钩吻堇与荇华相似，拔楔与萆薢相似，一名狗脊。（《博物志》四）
菊有二种，苗花如一，唯味小异，苦者不中食。（《博物志》四）
野葛食之杀人；家葛种之，三年不收，后旅生亦不可食。（《博物志》四）○以下篇名皆缺天下无切玉之刀，火浣之布。（《抱朴子·内篇·论仙》）
火性酷烈，无含生之气。（《搜神记》十三）火功尚能铄石销金，何为不烧其布？（《法苑珠林》四十七）逾长城之阻，登单于之台。（《北堂书钞》十三）
北海郑玄，学之渊府。（《北堂书钞》九十七）
君子谨乎约已，弘乎接物。（《文选》陆士龙《大将军宴会诗》注，任彦升《王文宪集序》注）
欲纳二女，充备六宫，佐宣阴教，聿修古义。（《文选》范蔚宗《后汉·皇后传论》注）
汝南许邵与族兄靖，俱避地江东，保吴郡，争论于太守许贡坐，至于手足相及。

[book_title]●卷六
○临高台
临台行高高以轩，下有水，清且寒，中有黄鹄往且翻。行为臣当尽忠，愿令皇帝陛下三千岁，宜居此宫。鹄欲南游，雌不能随。我欲躬衔汝，口噤不能开。欲负之，毛衣摧颓。五里一顾，六里徘徊。
○钓竿
东越河济水，遥望大海涯。钓竿何珊珊，鱼尾何簁簁。行路之好者，芳饵欲何为？
○十五
登山而远望，谿谷多所有。楩楠千余尺，众草芝盛茂。华叶耀人目，五色难可纪。雉雊山鸡鸣，虎啸谷风起。号罴当我道，狂顾动牙齿。○陌上桑
弃故乡，离室宅，远从军旅万里客。披荆棘，求阡陌，侧足独窘步，路局莋。虎豹嗥动，鸡惊禽失，群鸣相索登南山。奈何蹈盘石，树木丛生郁差错。寝蒿草，荫松柏，涕泣雨面沾枕席。伴旅单，稍稍日零落，惆怅窃自怜，相痛惜。
○短歌行
仰瞻帷幕，俯察几筵。其物如故，其人不存。（一解）
神灵倏忽，弃我遐迁。靡瞻靡恃，泣涕连连。（二解）
呦呦游鹿，衔草鸣麑。翩翩飞鸟，挟子巢栖。（三解）
我独孤茕，怀此百离。忧心孔疚，莫我能知。（四解）
人亦有言，忧令人老。嗟我白发，生一何蚤。（五解）
长吟永叹，怀我圣考。曰仁者寿，胡不是保？（六解）
○猛虎行
与君媾新欢，托配于二仪。充列于紫微，升降焉可知？梧桐攀凤翼，云雨散洪池。
○燕歌行
秋风萧瑟天气凉，草木摇落露为霜。（一解）
群燕辞归雁南翔，念君客游多思肠。（二解）
慊慊思归恋故乡，君何淹留寄他方？（三解）
贱妾茕茕守空房，忧来思君不敢忘。（四解）
不觉泪下沾衣裳，援琴鸣弦发清商。（五解）
短歌微吟不能长，明月皎皎照我床。（六解）
星汉西流夜未央，牵牛织女遥相望，尔独何辜限河梁？（七解）
○燕歌行
别日何易会日难，山川悠远路漫漫。郁陶思君未敢言，寄声浮云往不还。涕零雨面毁容颜，谁能怀忧独不叹。展诗清歌聊自宽，乐往哀来摧肺肝。耿耿伏枕不能眠，披衣出户步东西。仰看星月观云间，飞騑晨鸣声可怜，留连顾怀不能存。
○秋胡行
尧任舜禹，当复何为？百兽率舞，凤皇来仪。得人则安，失人则危。唯贤知贤，人不易知。歌以咏言，诚不易移。鸣条之役，万举必全。明德通灵，降福自天。
泛泛绿池，中有浮萍。寄身流波，随风靡倾。芙蓉含芳，菡萏垂荣。朝采其实，夕佩其英。采之遗谁？所思在庭。双鱼比目，鸳鸯交颈。有美一人，婉如清扬。知音识曲，善为乐方。
○秋胡行
朝与佳人期，日夕殊不来。嘉肴不尝，旨酒停杯。寄言飞鸟，告余不能。俯折兰英，仰结桂枝。佳人不在，结之何为？从尔何所之，乃在大海隅。灵若道言，贻尔明珠。企予望之，步立踌躇。佳人不来，何得斯须。
○善哉行其一
上山采薇，薄暮苦饥。溪谷多风，霜露沾衣。（一解）
野雉群雊，猿猴相追。还望故乡，郁何垒垒。（二解）
高山有崖，林木有枝。忧来无方，人莫之知。（三解）
人生如寄，多忧何为。今我不乐，岁月如驰。（四解）
汤汤川流，中有行舟。随波转薄，有似客游。（五解）
策我良马，被我轻裘。载驰载驱，聊以忘忧。（六解）
○善哉行其二
有美一人，婉如清扬。妍姿巧笑，和媚心肠。知音识曲，善为乐方。哀弦微妙，清气含芳。流郑激楚，度宫中商。感心动耳，绮丽难忘。离鸟夕宿，在彼中洲。延颈鼓翼，悲鸣相求。眷然顾之，使我心愁。嗟尔昔人，何以忘忧。
○善哉行
朝日乐相乐，酣饮不知醉。悲弦激新声，长笛吹清气。（一解）
弦歌感人肠，四坐皆欢悦。寥寥高堂上，凉风入我室。（二解）
持满如不盈，有德者能卒。君子多苦心，所愁不但一。（三解）
慊慊下白屋，吐握不可失。众宾饱满归，主人苦不悉。（四解）
比翼翔云汉，罗者安所羁。冲静得自然，荣华何足为。（五解）
○善哉行
朝游高台观，夕宴华池阴。大酋奉甘醪，狩人献嘉禽。（一解）
齐倡发东舞，秦筝奏西音。有客从南来，为我弹清琴。（二解）
五音纷繁会，拊者激微吟。淫鱼乘波听，踊跃自浮沈。（三解）
飞鸟翻翔舞，悲鸣集北林。乐极哀情来，寥亮摧肝心。（四解）
清角岂不妙，德薄所不任。大哉子野言，弭弦且自禁。（五解）
○丹霞蔽日行
丹霞蔽日，采虹垂天。谷水潺潺，木落翩翩。孤禽失群，悲鸣云间。月盈则冲，华不再繁。古来有之，嗟我何言。
○折杨柳行
西山一何高，高高殊无极。上有两仙僮，不饮亦不食。与我一丸药，光耀有五色。（一解）
服药四五日，身轻生羽翼。轻举乘浮云，倏忽行万亿。流览观四海，茫茫非所识。（二解）
彭祖称七百，悠悠安可原。老聃适西戎，于今竟不还。王乔假虚辞，赤松垂空言。（三解）
达人识真伪，愚夫好妄传。追念往古事，愦愦千万端。百家多迂怪，圣道我所观。（四解）
○饮马长城窟行（此阙未全）
浮舟横大江，讨彼犯荆虏。武将齐贯錍，征人伐金鼓。长戟十万队，幽冀百石弩。发机若雷电，一发连四五。
○上留田行
居世一何不同，上留田。富人食稻与粱，上留田。贫子食糟与糠，上留田。贫贱亦何伤，上留田。禄命悬在苍天，上留田。今尔叹息将欲谁怨？上留田。
○大墙上蒿行
阳春无不长成，草木群类，随大风起。零落若何翩翩，中心独立一何茕。四时舍我驱驰，今我隐约欲何为？人生居天壤间，忽如飞鸟栖枯枝，我今隐约欲何为？适君身体所服，何不恣君口腹所尝。冬被貂温暖，夏当服绮罗轻凉。行力自苦，我将欲何为？不及君少壮之时，乘坚车，策肥马良。上有仓浪之天，今我难得久来视。下有蠕蠕之地，今我难得久来履。何不恣意遨游，从君所喜，带我宝剑，今尔何为自低卬？悲丽平壮观，白如积雪，利若秋霜，驳犀摽首，玉琢中央。帝王所服，辟除凶殃。御左右，奈何致福祥。吴之辟闾，越之步光，楚之龙泉，韩有墨阳，苗山之铤，羊头之钢，知名前代，咸自谓丽且美。曾不知君剑良，绮难忘。冠青云之崔嵬，纤罗为缨，饰以翠翰。既美且轻，表容仪，俯仰垂光荣。宋之章甫、齐之高冠，亦自谓美，盖何足观。排金铺，坐玉堂，风尘不起，天气清凉。奏桓瑟，舞赵倡，女娥长歌，声协宫商。感心动耳，荡气回肠。酌桂酒、鲙鲤鲂，与佳人期为乐康。前奉玉卮，为我行觞，今日乐，不可忘。乐未央，为乐常苦迟。岁月逝，忽若飞，何为自苦，使我心悲。
○艳歌何
尝行何尝快，独无忧。但当饮醇酒，炙肥牛。（一解）
长兄为二千石，中兄被貂裘。（二解）
小弟虽无官爵，鞍马絺絺，往来王侯长者游。（三解）
但当在王侯殿上，快独摴蒲六博，坐对弹棋。（四解）
男儿居世，各当弩力。蹙迫日暮，殊不久留。（五解）
少小相触抵，寒苦常相随。忿恚安足诤，吾中道与卿共别离。约身奉事君，礼节不可亏。上惭仓浪之天，下顾黄口小儿。奈何复老心皇皇，独悲谁能知。
○煌煌京洛行
夭夭园桃，无子空长。虚美难假，偏轮不行。（一解）
淮阴五刑，鸟尽弓藏。保身全名，独有子房。大愤不收，褒衣无带。多言寡诚，祗令事败。（二解）
苏秦之说，六国以亡。倾侧卖主，车裂固当。贤矣陈轸，忠而有谋。楚怀不从，祸卒不救。（三解）
祸夫吴起，智小谋大。西河何健，伏尸何劣。（四解）
嗟彼郭生，古之雅人。智矣燕昭，可谓得臣。峨峨仲连，齐之高士。北辞千金，东蹈沧海。（五解）
○月重轮行
三辰垂光，照临四海。焕哉何煌煌，悠悠与天地久长。愚见目前，圣睹万年。明暗相绝，何可胜言。
○黎阳作其一
朝发邺城，夕宿韩陵。霖雨载途，舆人困穷。载驰载驱，沐雨栉风。舍我高殿，何为泥中？在昔周武，爰暨公旦。载主而征，救民涂炭。彼此一时，惟天所赞。我独何人？能不静乱。
○黎阳作其二
殷殷其雷，濛濛其雨。我徒我车，涉此艰阻。遵彼洹湄，言刈其楚。班之中路，途潦是御。辚辚大车，载低载昂。嗷嗷仆夫，载仆载僵。蒙途冒雨，沾衣濡裳。
○黎阳作
千骑随风靡，万骑正龙骧。金鼓震天下，干戚纷纵横。白旄若素霓，丹旗发朱光。追思太王德，胥宇识足臧。经历万岁林，行行到黎阳。
○于谯作
清夜延贵客，明烛发高光。丰膳漫星陈，旨酒盈玉觞。弦歌奏新曲，游响拂丹梁。余音赴迅节，慷慨时激扬。献酬纷交错，雅舞何锵锵。罗缨从风飞，长剑自低昂。穆穆众君子，和合同乐康。（“余”一作“繁”）
○孟津
良辰启初节，高会构欢娱。通天拂景云，俯临四达衢。羽爵浮象樽，珍膳盈豆区。清歌发妙曲，乐正奏笙竽。曜灵忽西迈，炎烛继望舒。翌日浮黄河，长驱旋邺都。
○芙蓉池作
乘辇夜行游，逍遥步西园。双渠相溉灌，嘉木绕通川。卑枝拂羽盖，修条摩苍天。惊风扶轮毂，飞鸟翔我前。丹霞夹明月，华星出云间。上天垂光彩，五色一何鲜。寿命非松乔，谁能得神仙。遨游快心意，保已终百年。
○于玄武陂作
兄弟共行游，驱车出西城。野田广开辟，川渠互相经。黍稷何郁郁，流波激悲声。菱芡覆绿水，芙蓉发丹荣。柳垂重荫绿，向我池边生。乘渚望长洲，群鸟讙哗鸣。萍藻泛滥浮，澹澹随风倾。忘忧共容与，畅此千秋情。
○至广陵于马上作
观兵临江水，水流何汤汤。戈矛成山林，玄甲耀日光。猛将怀暴怒，胆气正纵横。谁云江水广，一苇可以航。不战屈敌虏，戢兵称贤良。古公宅岐邑，实始剪殷商。孟献营虎牢，郑人惧稽颡。充国务耕植，先零自破亡。兴农淮泗间，筑室都徐方。量宜运权略，六军咸悦康。岂如《东山》诗，悠悠多忧伤。
○杂诗其一
漫漫秋夜长，烈烈北风凉。展转不能寐，披衣起彷徨。彷徨忽已久，白露沾我裳。俯视清水波，仰看明月光。天汉回西流，三五正纵横。草虫鸣何悲，孤雁独南翔。郁郁多悲思，绵绵思故乡。愿飞安得翼，欲济河无梁。向风长叹息，断绝我中肠。
○杂诗其二
西北有浮云，亭亭如车盖。惜哉时不遇，适与飘风会。吹我东南行，行行至吴会。吴会非我乡，安得久留滞。弃置勿复陈，客子常畏人。
○清河作
方舟戏长水，湛澹自浮沈。弦歌发中流，悲响有余音。音声入君怀，凄怆伤人心。心伤安所念，但愿恩情深。愿为风鸟，双飞翔北林。
○清河见挽船士新婚与妻别作
与君结新婚，宿昔当别离。凉风动秋草，蟋蟀鸣相随。冽冽寒蝉吟，蝉吟抱枯枝。枯枝时飞扬，身体忽迁移。不悲身迁移，但惜岁月驰。岁月无穷极，会合安可知。愿为双黄鹄，比翼戏清池。
○黎阳作
奉辞讨罪遐征，晨过黎山巉峥。东济黄河金营，北观故宅顿倾。中有高楼亭亭，荆棘绕蕃丛生。南望果园青青，霜露惨凄宵零，彼桑梓兮伤情。
○寡妇（友人阮元瑜早亡，伤其妻子孤寡，为作此诗。）
霜露纷兮交下，木叶落兮萋萋。候雁叫兮云中，归燕翩兮徘徊。妾心感兮惆怅，白日急兮西颓。守长夜兮思君，魂一夕兮九乖。怅延伫兮仰视，星月随兮天回。徒引领兮入房，窃自怜兮孤栖。愿从君兮终没，愁何可兮久怀。
○令诗
丧乱悠悠过纪，白骨纵横万里。哀哀下民靡恃，吾将佐时整理，复子明辟致仕。
○于明津作
遥遥山上亭，皎皎云间星。远望使心怀，游子恋所生。驱车出北门，遥望河阳城。
○失题
巾车出邺宫，校猎东桥津。重置施密网，罕？飘如云。弯弓忽高驰，一发连双麕。
○见挽船士兄弟辞别诗
郁郁河边树，青青野田草。舍我故乡客，将适万里道。妻子牵衣袂，落泪沾怀抱。还拊幼童子，顾托兄与嫂。辞诀未及终，严驾一何早。负笮引文舟，饥渴常不饱。谁令尔贫贱，咨嗟何所道。

        </div>
      </div>
    </div>
  </div>
</div>
<!--update:2025-08-30 10:30:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>