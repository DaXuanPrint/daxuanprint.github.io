<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="边裔典第一卷,边裔典第二卷,边裔典第三卷,边裔典第四卷,边裔典第五卷,边裔典第六卷,边裔典第七卷,边裔典第八卷,边裔典第九卷,边裔典第十卷,边裔典第十一卷,边裔典第十二卷,边裔典第十三卷,边裔典第十四卷,边裔典第十五卷,边裔典第十六卷,边裔典第十七卷,边裔典第十八卷,边裔典第十九卷,边裔典第二十卷,边裔典第二十一卷,边裔典第二十二卷,边裔典第二十三卷,边裔典第二十四卷,边裔典第二十五卷,边裔典第二十六卷,边裔典第二十七卷,边裔典第二十八卷,边裔典第二十九卷,边裔典第三十卷,边裔典第三十一卷,边裔典第三十二">
<meta name="description" content="《方舆汇编》是《古今图书集成》有关地理内容的资料汇编，分为4典。其中，《坤舆典》分为土、泥、石、砂、。汞、矾、黄、灰尘、水、冰、泉、温泉、井、舆图、建都、留都、关隘、市肆、陵寝、冢墓等20部，共140卷。《职方典》分为京畿、盛京、山东、山西、河南、陕西、四川、江南、江西、浙江、福建、湖广、广东、广西、云南、贵州等16省，省下分府，先汇考，次总论，有图志，然后按府逐一记述建置沿革、疆域、星野、山川、城池、关梁、公署、学校、赋役、风俗、祠庙、古迹、艺文、杂录、外编等项内容，共1544卷。《山川典》分为山部和水">
<title>古今图书集成方舆汇编边裔典_陈梦雷_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古今图书集成方舆汇编边裔典</span> <br/>
          作者： <span class="inputVal" id="bkauthor">陈梦雷</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,类书,完结</span> <br/>
          字数： <span class="inputVal" id="bknum">[book_length]2149828</span> <br/>
          说明： <span class="inputVal" id="bkdec">《方舆汇编》是《古今图书集成》有关地理内容的资料汇编，分为4典。其中，《坤舆典》分为土、泥、石、砂、 汞、矾、黄、灰尘、水、冰、泉、温泉、井、舆图、建都、留都、关隘、市肆、陵寝、冢墓等20部，共140卷。《职方典》分为京畿、盛京、山东、山西、河南、陕西、四川、江南、江西、浙江、福建、湖广、广东、广西、云南、贵州等16省，省下分府，先汇考，次总论，有图志，然后按府逐一记述建置沿革、疆域、星野、山川、城池、关梁、公署、学校、赋役、风俗、祠庙、古迹、艺文、杂录、外编等项内容，共1544卷。《山川典》分为山部和水部，山部载大山、名山283座，水部载江河湖海等117个水体，共320卷。《边裔典》记载周边少数民族政权及其它国家，共140卷。</span> <br/>
          封面： <span class="inputVal" id="bkimg">Z_18467.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古今图书集成方舆汇编边裔典
[book_author]陈梦雷
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,类书,完结
[book_length]2149828
[book_dec]《方舆汇编》是《古今图书集成》有关地理内容的资料汇编，分为4典。其中，《坤舆典》分为土、泥、石、砂、 汞、矾、黄、灰尘、水、冰、泉、温泉、井、舆图、建都、留都、关隘、市肆、陵寝、冢墓等20部，共140卷。《职方典》分为京畿、盛京、山东、山西、河南、陕西、四川、江南、江西、浙江、福建、湖广、广东、广西、云南、贵州等16省，省下分府，先汇考，次总论，有图志，然后按府逐一记述建置沿革、疆域、星野、山川、城池、关梁、公署、学校、赋役、风俗、祠庙、古迹、艺文、杂录、外编等项内容，共1544卷。《山川典》分为山部和水部，山部载大山、名山283座，水部载江河湖海等117个水体，共320卷。《边裔典》记载周边少数民族政权及其它国家，共140卷。
[book_img]Z_18467.jpg


[book_title]边裔典第一卷
边裔总部汇考一
陶唐氏
帝尧时，舜居摄，大禹定五服、分四裔之地，为要服、荒服。
按《书经·禹贡》：五百里要服，三百里夷，二百里蔡。
〈《蔡注》〉要服去王畿已远，其文法略于中国，谓之要者，取要约之义，特羁縻之而已。蔡，放也，流放罪人于此也。此分要服五百里而为二等也。
五百里荒服，三百里蛮，二百里流。
〈《蔡注》〉荒服去王畿益远，而经略之者，视要服为尤略也。以其荒野，故谓之荒服。要服外四面，又各五百里也。流，流放罪人之地。蔡与流，皆所以处罪人，而罪有轻重，故地有远近之别也。此分荒服五百里而为二等也。禹声教所及，则地尽四海，而其疆理则止以五服为制。至荒服之外，又别为区画，如所谓咸建五长是已。〈《大全》〉王氏曰：夷，易也。略中国礼法易而已；蛮，慢也，甚于夷矣。林氏曰：记言东夷、西戎、南蛮、北狄相对而言，则有四名；举一二言，则皆可通。如四夷来王，蛮夷率服是也。
商成汤　年，定四方贡献令。
按《汲冢周书·王会解》：伊尹朝献商书，汤问伊尹曰：诸侯来献，或无牛马之所生，而献远方之物。事实相反，不利。今吾欲因其地势所有献之，必易得而不贵，其为四方献。令伊尹受命，于是为四方令曰：臣请正东、符娄、仇州、伊虑、沤深、九夷、十蛮、越沤鬋、文身〈十者，东夷蛮越之称〉，请令以鱼支之鞞、〈缺〉鲗之酱鲛瞂利剑为献；正南、瓯邓、桂国、损子产里、百濮、九〈六者，南蛮之别名〉，请令以珠玑玳瑁、象齿、文犀、翠羽、菌鹤、短狗为献；正西、昆崙狗、国鬼亲、枳已、闟耳、贯胸、雕题、离丘、漆齿〈九者西戎之别名也〉，请令以丹青、白旄纰、罽江历、龙角、神龟为献；正北空同、大夏、莎车、㚲他旦、略貌胡、戎翟、匈奴、楼烦、月氏、孅犁其龙、东胡〈十三者北狄之别名〉，请令以橐驼、白玉、野马、騊駼、駃騠、良弓为献。汤曰：善。〈按：此商时之事，《周书》以类相附，列王会之篇，末今改移于此，以
见商时，远方入贡之概云。字，字典不载，恐作或作菌，疑原本讹〉
周
武王十有四年，通道于九夷、八蛮、西旅献獒。〈按《通鉴前编》作　十有四年。〉
按《书经·旅獒》：惟克商，遂通道于九夷八蛮，西旅底贡厥獒，太保乃作旅獒，用训于王，曰：呜呼。明王慎德，四夷咸宾，无有远迩，毕献方物，惟服食器用，王乃昭德之致于异姓之邦，无替厥服，分宝玉于伯叔之国，时庸展亲，人不易物，惟德其物，德盛不狎侮。狎侮君子，罔以尽人心，狎侮小人，罔以尽其力，不役耳目，百度惟贞，玩人丧德，玩物丧志，志以道宁，言以道接，不作无益害有益，功乃成，不贵异物贱用物，民乃足，犬马非其土性不畜，珍禽奇兽，不育于国，不宝远物，则远人格，所宝惟贤，则迩人安，呜呼。夙夜罔或不勤，不矜细行，终累大德，为山九仞，功亏一篑，允迪兹生，民保厥居，惟乃世王。
〈疏〉《曲礼》云：其在东夷、西戎、南蛮、北狄，经举夷蛮，则戎狄可知。四夷慕化，贡其方贿，言所贡非独旅也。四夷各自为国，无大小，统领九八，言非一也。释地云、九夷、八狄、七戎、六蛮，谓之四海。又云：八蛮在南方，六戎在西方，五狄在北方，上下二文三方，数目不同，明堂位称九夷、八蛮、六戎、五狄与《尔雅》上文不同。《周礼》：职方氏掌四夷、八蛮、七闽、九貉、五戎、六狄之人。郑众云：四、八、七、九、五、六，周之所服国数也。遍检经传，四夷之数，参差不同，先儒旧解，此《尔雅》殷制明堂，位及职方，并《尔雅》下文云：八蛮在南，六戎在西，五狄在北，皆为周制，义或当然，明堂位言六戎五狄，《职方》言五戎六狄。赵商以此问郑，郑答
云：戎狄但有其国数，其名难得而知。〈蔡注〉九夷、八蛮，多之称也。《职方》言四夷八蛮，《尔雅》言九夷八蛮，但言其非一而已。〈《大全》〉朱子曰：举夷蛮以见其馀也，子欲居九夷东方，夷有九种八蛮，今犹云然。
成王七年，大会诸侯于成周，四夷入贡作王会。
按《汲冢周书·王会解》：成周之会，墠上张赤奕阴羽。
〈注〉王城既成，大会诸侯及四夷也、阴鹤也、以羽饰帐也、除地曰墠奕帐也。
天子南面立，絻无繁露，朝服，八十，物搢珽。
〈注〉繁露，冕之所垂也，所尊敬则有焉。八十，物大小所服。搢，插也。珽，笏也。
唐叔、荀叔、周公在左，太公望在右，皆絻。亦无繁露朝服七十物搢笏旁，天子而立于堂上。
〈注〉唐荀，国名，皆成王弟，故曰：叔旁差在后也，近天子后其冕亦无旒也。
堂下之右，唐公、虞公南面立焉。
〈注〉唐、虞二公，尧、舜后也。
堂下之左，殷公、夏公立焉，皆南面，絻有繁露，朝服五十，物皆搢笏。
〈注〉杞、宋二公，冕有繁露搢笏，则唐虞阙也。
为诸侯之有疾病者阼阶之南，祝淮氏、荣氏次之，皆西南，弥宗旁之。
〈注〉淮荣二祝之氏也，弥宗官名次，圭瓒南差在后。
为诸侯有疾病者之医药所居。
〈注〉使诸左右也，居则至也。
相者，太史鱼大行人，皆朝服有繁露。
〈注〉鱼，太史名，及大行人，皆赞相宾客礼仪也。
堂下之东面，郭叔掌为天子菉币焉，絻有繁露。
〈注〉郭叔虢文王弟，菉录，诸侯之币也。
内台西面者：正北方应侯、曹叔、伯舅、中舅。
〈注〉内台，中台也。应侯，成王弟。
比服次之，要服次之，荒服次之，西方、东面、正北方伯父、中子次之。
〈注〉此要服于比服转远，殊故殊其名，非夷狄之四荒也。伯父，姬姓之国中子，于王子中行者也。
方千里之外为比服，方千里之内为要服，三千里之内为荒服，是皆朝于内者。
〈注〉此服名因于殷，非周制也。
堂后东北为赤奕焉，浴盆在其中。
〈注〉虽不用而设之，敬诸侯也。
其西天子车立马乘，亦青阴羽凫旌。
〈注〉鹤凫羽为旌旄。
中台之外，其右泰士台右弥士。
〈注〉外谓台之东西也，外台右泰士、右弥士，士言尊王泰、弥相仪之事也。
受贽者八人，东面者四人。
〈注〉受宾币士也，四人东面，则西面四人也。
陈币当外台天元，宗马十二。
〈注〉陈束帛被马于外台，天元黑宗尊也。
王元缭碧基十二，
〈注〉此下三碧皆玉，故自下以至王之元缭，谓之黑组纽之基，玉名有十二基也。
参方元缭璧豹虎皮十二，
〈注〉参方陈币三所也，璧皮兼陈也。
四方元缭璧琰十二，
〈注〉琰圭也有锋疾，陈之四方所列之也。
外台之四隅，张赤奕为诸侯欲息者，皆息焉，命之曰爻闾。
〈注〉每角张息者，随所近也侯称爻也。
周公旦主东方，所之青马黑，谓之母儿。
〈注〉周公主东方，则太公主西方，东青马则西白马矣，马名未闻。
其守营墙者。衣青操弓执矛，
〈注〉戟也各异方。
西面者，正北方稷慎大麈，
〈注〉稷慎肃慎也，贡麈似鹿正北内台北也。
秽人前儿前鬼，若狝猴立行，声似小儿。
〈注〉秽韩秽东夷别种。
良夷在子，在子〈阙〉身人首脂，其腹炙之霍，则鸣曰在子。
〈注〉良夷乐浪之夷也，贡奇兽。
扬州禺，禺，鱼名，解隃寇，
〈注〉亦奇鱼也
发人鹿鹿者，若鹿迅走，
〈注〉发亦东夷迅疾。
俞人虽马，
〈注〉俞东北夷，虽马旧驾〈阙〉角大者，曰麟也。
青丘狐九尾，
〈注〉青丘，海东地名。
周头煇煇者羊也，
〈注〉周头，亦海东地名也。
黑齿白鹿白马，〈注〉黑齿西远之夷也，贡白鹿白马。
白民乘黄，乘黄者似麒，背有两角。
〈注〉白民亦南夷。
东越海蛤，
〈注〉东越，则海际蛤文蛤。
欧人蝉蛇蝉蛇顺食之美，
〈注〉东越欧人也，北交州蛇，特多为上珍也。
姑于越纳口姑妹珍，
〈注〉姑妹国后属越。
且欧文蜃，
〈注〉且欧在越文蜃大蛤也。
若人元贝，
〈注〉若人吴越之蛮，元贝，照贝也。
海阳大蟹，
〈注〉海水之阳，一蟹盈车。
自深桂，
〈注〉自深亦南蛮也。
会稽以皆西向，
〈注〉其皮可以为鼓首似麈，以下至此向西也。
正北方义渠以兹白，兹白，若白马锯牙食虎豹，
〈注〉亦在台北，与大麈相对，义渠西戎国，兹白一名驳者也。
史林以尊耳，尊耳者，身若虎豹尾长三尺，其身食虎豹。
〈注〉史林戎之在西南者。
北唐戎以闾阎以隃冠，
〈注〉北唐戎在西北者也，射礼以闾象为射器。
渠叟以䶂犬，䶂犬者露犬也，能飞食虎豹。
〈注〉渠叟西戎之别名也。
楼烦以星，施星施者珥旄，
〈注〉楼烦北戎珥旄，所以为旄羽耳。
十卢以牛，牛者牛之小者也，
〈注〉十卢卢人西北戎也，合卢水是。
区阳以鳖封者，若彘前后有首，
〈注〉区阳亦戎之名也。
规矩以麟者兽也，
〈注〉规矩亦戎也麟，似鹿牛尾一角马蹄也
西申以凤鸟，凤鸟者，戴仁抱义，掖信归有德，
〈注〉其形似鸡蛇首鱼尾，戴仁，向仁国。抱义，怀有义。掖信归有德之君也。
丘羌鸾鸟，
〈注〉丘地之羌不同，故谓之丘羌，今谓之丘戾，鸾大于凤亦归仁义也。
巴人以比翼鸟，
〈注〉巴人在南者，不比不飞，其名曰鹣鹣。
方扬以皇鸟，
〈注〉方扬亦戎别名也，皇鸟配于凤者也。
蜀人以文，翰文翰者若皋鸡，
〈注〉鸟有文彩者，皋鸡似凫翼州，谓之泽特也。
方人以孔鸟，
〈注〉亦戎别名孔，与鸾相匹也。
卜人以丹砂，
〈注〉卜人，西南之蛮，丹砂所出。
夷用閵采。
〈注〉夷东北夷采生火中，色黑面光其，坚若铁
康民以桴苡者，其实如李，食之宜子，
〈注〉康亦西戎之别名也，食桴苡即有身。
州靡费费，其形人身技踵，自笑，笑则上唇翕，其目食人，北方谓之吐喽。
〈注〉费费曰：袅羊好行立，行如人，被发，前足稍长者也。
都郭生生若黄狗，人面能言，
〈注〉都郭生生北狄二名。
奇干善芳，善芳者头若雄鸡，佩之令人不昧皆东向。
〈注〉奇干亦北狄善芳鸟名，皆东东向列次也。
北方台正东高夷嗛羊，嗛羊者羊而四角，
〈注〉高夷东北夷高句丽。
独鹿邛邛距虚，善走也。
〈注〉独鹿西方戎邛，邛兽似距虚，负厥而走也。
孤竹距虚，
〈注〉孤竹，东北狄，距虚驴骡属。
不令支元模，
〈注〉不令支，皆东北夷元模黑狐也。
不屠何青能，
〈注〉不屠何东北夷。
东胡黄罴山戎菽，
〈注〉山戎东北夷戎菽豆药也。
其西般吾白虎，
〈注〉次西般吾北狄近西。
屠州黑豹，
〈注〉屠州狄之别也。
禺氏騊駼，
〈注〉禺氏，西北戎夷，騊駼马属。
大夏兹白牛，
〈注〉大夏西北戎兹白牛野兽。
犬戎文马而赤鬣，缟身目若黄金，名古黄之乘。
〈注〉犬戎西戎远者。
数楚每牛，每牛者牛之小者也，
〈注〉数楚北戎。
匈戎狡犬，狡犬者巨身四尺果，皆北向。
〈注〉匈戎北戎。
权扶三目，
〈注〉权扶，南蛮，形甚小。
白州北闾，北闾者其革若于伐，其木以为车，终行不败。
〈注〉白州，东南蛮，与白民接也。
禽人菅，
〈注〉亦东蛮，菅草坚忍。
路人大竹，
〈注〉路人，东方蛮，贡大竹。
长沙鳖，
〈注〉特大而美故贡也。
其西鱼复鼓钟钟牛，
〈注〉鱼复南蛮国也，贡鼓及钟而似牛形者，
蛮扬之翟。
〈注〉扬州之蛮，贡翟鸟。
仓吾翡翠，翡翠者所以取羽。
〈注〉仓吾亦蛮也，翠羽，其色青而有黄也。
其馀皆可知自古之政，
〈注〉馀谓众诸贡物也，言政化之所至也，
南人至众皆北向，
〈注〉南人南越。
按《竹书纪年》：成王七年春三月，召康公如洛度邑。甲子，周文公城东都。王如东都，诸侯来朝。
成王　年，周公定地官、师氏、帅夷、隶守、王宫舍春官，𩎟师、旄人、鞮鞻氏掌夷声乐，夏官职方氏辨其人民财畜，怀方氏掌其迎送，而四隶政令，又以秋官司隶摄之，蕃国皆世一见，则大行人主之，而协其礼节及作事，则象胥职之。
按《周礼·地官》：师氏，使其属帅四夷之隶，各以其兵服守王之门外，且跸。
〈注〉兵服旃布，弓剑不同也，门外中门之外，跸止行人，不得迫王宫也。〈疏〉释曰：使其属者，属即序官，师氏、中大夫之下有属官，上士二人并有府史胥徒之等，各使四夷隶，以其本国之兵器及其服，以守王之门外以卫王，并使跸止行人也。云：兵服旃布及弓剑者，东方南方其服布其兵剑，西方北方其服旃其兵弓矢云。门外中门之外者，案阍人掌中门之禁，则中门内也。人不得入明在中门之外。
朝在野外，则守内列。
〈注〉内列蕃营之在内者也，其属亦帅四夷之隶守之，如守王宫。〈疏〉释曰：内列蕃营之在内者，言蕃营之在内，谓若司戈盾云，及舍设藩盾者也，案司隶职云守野舍之厉禁。上文云使其属帅四夷之隶，则二处皆帅四夷隶守之，故云其属亦帅四夷之隶守之，如守王宫也。
《春官》：𩎟师。
〈《订义》〉薛平仲曰：自司乐之掌乐事、大师之教乐事典同之为乐器，雅乐备矣，纳蛮夷之乐于祭祀燕享之用，岂非悦远人之极功乎，抑疑𩎟师旄人鞮鞻氏之设，皆以教夷乐。然𩎟师旄人之后，必继之籥，师籥章鞮鞻氏之后，必继之典。庸器司干何欤夫远人之服，由文德以来之自其慕德而来，莫不自见其声歌舞蹈之节。周人因之以备乐载之官府，而不废彼籥之为乐，皆以象文德也，则以次于𩎟师旄人之后。至于鞮鞻氏合四夷之乐以歌之，则德化益远典，庸器之所以表其功者，于是为无愧矣。然先王长虑却顾文事，必有武备，则司干之继于后者，所以教之以武舞欤。若夫𩎟师舞东夷之乐，故其人可得而定，旄人舞散乐夷乐，故其人不可得而定。然后四方之有能于此者，皆得以自见其艺，则先王因之以观四方之风，岂不在是乎。郑锷曰：作四夷之乐，当从其国、不变其俗，故𩎟师所服者，赤韦示不变其所服；旄人所执者，牛尾示不变其所执也，鞮鞻氏所履者，革屦示不变其所履也。陆氏曰：王者，舞先王之乐，明有法也；舞当代之乐，明有制也；舞四夷之乐，明有怀也。
掌教𩎟乐。
〈《订义》〉郑锷曰：四夷乐，东方曰、𩎟南方曰、任西方曰、侏离北方曰禁此，特设官以掌东夷之乐。窃疑三方之乐，不存于祭祀大享之时，而东夷乐犹近。正孔
子之所欲，居且为箕子之国，则其乐有中国之风，可知明堂位，𩎟作昧诗、𩎟韐有奭、左传𩎟韦之跗，皆以𩎟为赤色之，韦乐名曰𩎟意，舞者衣赤色之韦也。李景齐曰：《礼记·明堂位》曰：昧，东夷之乐也，任南蛮之乐也，纳蛮夷之乐于太庙，所以广鲁于天下也，成周所以用夷乐，意盖谓是。
《祭祀》：则率其属而舞之。
〈注〉舞东夷之舞，〈疏〉凡舞夷乐皆门外为之。〈《订义》〉王昭禹曰：其属则十六人，刘执中曰：舞𩎟之位，在门外，祭祀大飨皆用之，示四夷来王也。
《旄人》：舞者众寡无数。
〈《订义》〉郑康成曰：旄旄牛尾，舞者所持以指麾。王昭禹曰：四夷之民，有执旄以舞者，先王因立官以教焉。黄氏曰：𩎟东夷之乐，特置一官，其徒四十人，其乐亦盛也。舞者十六人，则有定员。旄人盖杂四夷之舞，舞者众寡无数，或多或少皆可，合四夷之舞与散乐，而其徒二十人，比𩎟为微可知。陈君举曰：旄舞非中国之乐，因得四夷之欢心，使鼓舞焉。以承祭祀、以共飨燕，君子所乐也，岂拘数哉。李嘉会曰：无所拘限，来者从之。
掌教舞散乐，舞夷乐。
〈《订义》〉郑锷曰：散乐野人之乐，节奏疏散而非六代之舞夷乐，四夷之乐，而非中国之法。舞有可用者，旄人教之，皆执旄以舞。贾氏曰：旄人教乐而不掌，鞮鞻氏掌乐而不教，互相统耳。王氏详说曰：鞮鞻氏所掌专于夷乐，旄人所教不止于夷乐，况鞮鞻之于夷乐吹而歌耳，初未尝舞也。然则旄人，云四方以舞仕者属焉。祭祀宾客舞其燕乐，则旄人之所教人者众矣，不必如乐师之教。国子有旄舞，旄人之所用于舞者亦广矣，不必如二郑之说，旄舞之用于辟雍。
凡祭祀宾客，舞其燕乐。
〈《订义》〉贾氏曰：飨燕作燕乐，时使四方舞士舞之，以夷乐。黄氏曰：𩎟乐祭祀宾飨必舞之散乐，夷乐祭祀宾客则舞其燕乐，不用燕乐则不舞，是则𩎟犹近雅欤。
鞮鞻氏。
〈《订义》〉郑锷曰：鞮革也、鞻屦也以革为屦，夷乐者之所履作其乐歌之时则履，是屦以为容。唐之燕乐，有高昌部用赤靴，有扶南乐舞用赤皮鞋周鞮鞻之类。易氏曰：鞮鞻者，乐工所履之屦，名官以鞮鞻使之掌四夷之乐，言其际天所覆薄海内外，凡有足，所履无不至。
掌四夷之乐，与其声歌。
〈注〉王者必作四夷之乐一天下也，言与其声歌，则云乐者主于舞。〈疏〉释曰：四夷乐名出于孝经、纬钩、命决，故彼云：东夷之乐曰𩎟，持矛助时生；南夷之乐曰任，持弓助时养；西夷之乐曰侏离，持钺助时杀；北夷之乐曰禁，持楯助时藏。皆于四门之外右辟是也。按《明堂位》，亦有东夷之乐曰𩎟，南夷之乐曰任。又按《虞传》云：阳伯之乐舞侏离，则东夷之乐，亦名侏离者，东夷乐有二名，亦名侏离。郑注云：侏离舞，曲名，言象万物生侏离，若《诗》云：彼黍离离，是物生亦曰离云。王者必作四夷之乐一天下也者。按《白虎通》云：王者，制夷狄乐不制夷狄礼礼者。所以拘中国不制礼，恐夷人不能随中国礼，故也四夷之乐谁舞，使国之人也云，与其声歌，则云乐者主于舞者。凡乐止有声歌及舞，既下别云声歌明，上云乐主于舞可知也。〈《订义》〉薛氏曰：四夷乐或以其服色名之，或以其声音名之服色。𩎟是也，声音侏离是也，馀不可考。𩎟人之乐，施于祭祀大飨；旄人、鞮鞻氏之乐，施于祭祀。与燕者盖东夷于四夷为长飨，于燕为重，𩎟师曰：师而序于前。旄人鞮鞻氏曰：人曰氏而序于后。然则东夷之乐，盖圣人所重欤。李嘉会曰：先王多用夷乐不用夷礼者，其礼非先王法度，而其乐则可乐也，若夫箕子封于朝，鲜其礼亦可，尚者有古意欤。
祭祀，则吹而歌之，燕亦如之。
〈《订义》〉黄氏曰：鞮鞻，夷乐器欤，祭祀吹而歌之，郑谓以管籥为之声，亦非必自有吹者。王昭禹曰：祭祀与燕吹其声倡其歌，以明得其欢心，而服吾中国之役也。易氏曰：旄人掌舞夷乐，而祭祀宾客舞其燕乐。是旄人掌舞，而鞮鞻氏之职，乃以声音节之而已。
《夏官》：职方氏掌天下之图，以掌天下之地，辨其邦国，都，鄙，四夷，八蛮，七闽，九貉，五戎，六狄，之人民，与其财用九榖，六畜，之数要，周知其利害。
〈注〉天下之图，如今《司空舆地图》也，郑司农云：东方曰夷，南方曰蛮，西方曰戎，北方曰貉狄元，谓闽蛮之别也，《国语》曰：闽芊蛮矣。四八七九五六周之所服国数也，财用泉谷货贿也，利金锡竹箭之属害
神奸铸鼎所象百物也。《尔雅》曰：九夷、八蛮、六戎、五狄谓之四海。〈疏〉释曰：辨其邦国据畿外，诸侯都鄙据畿内，采地先邦国，尊诸侯也云。四夷者据四方之夷总目，诸方以九貉当东夷之处，大司徒云掌建邦之土地之图、注云地之图。若今司空郡国舆地图此注，不言郡国者，彼直掌九州，不言夷狄九州之内有邦国，故以郡国言之此职，方兼主夷狄，夷狄中汉时不置郡国，惟置校尉掌之故，此注亦不言郡国也。先郑云东方，曰：夷者以经，云四夷即为东夷也，然夷之数皆言九于此，独言四不得即以为始此，不言九夷者，以其已有四夷之名，为目不可重言，九夷故先从南数之也。又云北方曰貉狄者，先郑既以四夷为东方夷，即以貉狄总属北方也，元谓闽蛮之别也，《国语》曰：闽芊蛮矣者。按《郑语史伯》曰：蛮芊，蛮矣。注云：谓上言叔熊避难于濮蛮，随其俗如蛮人也。故曰：蛮彼不作闽者、彼盖后人转写者，误郑元以闽为正，叔熊居濮，如蛮后子从分为七种，故谓之七闽也。按《经》，闽虽与蛮七八别数，本其是一，俱属南方也，云四八七九五六，周之所服国数也者，《郑志》：赵商问职方氏掌四夷、八蛮、七闽、九貉、五戎、六狄之数。注云：周之所服国数，礼记明堂位曰：周公六年制礼作乐，朝诸侯于明堂，有朝位服事之国数，夷九、蛮八、戎六、狄五礼之事异未达其数，郑答：《职方氏》四夷四方夷狄也，九貉即九夷，在东方；八蛮在南方，闽其别也；戎狄之数，或六或五，两文异，《尔雅》惟有其数耳，皆无别国之名，校文甚明，故不定。若然《尔雅》之数，与《明堂》同皆数耳，其事郑不甚明之，未知何者，不定。按诗序云：蓼萧泽及四海，注云：九夷、八狄、七戎、六蛮，谓之四海，复与《尔雅》及《礼》皆不同者，蓼萧或后人传写者，误，当以《尔雅》与《礼》为正也。〈《订义》〉郑锷曰：职方所掌地图与大司徒天下土地之图一也，然大司徒所掌者王朝之图，要知中国及九州，可以建国分封之地，且将以辨土宜而施教也。职方所掌则兼中国，要知其上之所有，不止国中分封之地而已。大司马将以施九畿之政职，必本是图，故不属于大司徒，而属于司马。后世所谓《司空舆地图》。光武尝披之以问邓禹者，是也。四八七九五六者，其种类分别多矣，周之所服者，其数止此。武王克商，通道于九夷、八蛮，而周《明堂位》有九夷、八蛮、五狄、六戎之国各列于门外，其数与此或差者，意当时版图入于职方者，如此耳辨其民，则以广谷大川，异制；民生其间，异俗；饮食异宜；器械异用；辨其财用，则以布帛财货，所资者不同；辨其九榖，则以土之所生者，或四种五种，所宜各不同；辨其六畜，则以物之所产者，或四扰三扰，所性各不同故也。陈君举曰：周天下方七千里，大概与四夷、八蛮、七闽、九貉、五戎、六狄，并言之其实，诸侯封守不如是之广也。以王制，考之西不尽流沙、南不尽衡山、东不尽东海、北不尽常山。凡四海之内，绝长补短，方三千里，是天子壤地之实，其间亦有戎狄错居，如鲁徐戎之类是也。又荆楚之地在江汉之间，自楚以南悉为百越之地，而衡山在楚之极，南安在天子之封内耶举一隅，则四海可知。王氏详说曰：明堂位言九夷、八蛮、五戎、六狄与职方不同，以《尔雅》考之明堂位，为正李巡。注《尔雅》以元黄乐浪等为九种之夷，天芊㕹首芊为八种之蛮，绕夷戎史等为六种之戎，月支秽貊等为五种之狄。是也贾氏以四夷为四方之夷，总名以九貉为东方九夷，以七闽为南方八蛮，其说得矣，但此五戎当为六，六狄当为五。叶氏曰：尝疑召公在燕、太公在齐、唐叔在晋，皆为边远与戎狄，邻接而江汉之间，封建所不至，则周之所自治者固甚狭，而职方所辨乃若是，其详虽汉唐盛时，不能何也，岂姑著之图籍而实未尝统属耶，周召之政，其必不然。夫辨之详而责之略，治之狭而服之广，非德有馀于天下，何以致之。
怀方氏，掌来远方之民，致方贡，致远物，而送逆之，达之以节，治其委积馆舍饮食。
〈《订义》〉陈及之曰：郑氏谓远方之民、四夷之民也，谕德延誉以来之，若然，则是汉武使张骞辈，说谕西域，之比当时设官之意，谓远方之民，苟其归附者，怀方氏为之，如大小行人之待诸侯也。成王时，越裳氏重九译而至，非设官为之主，则言语不知其故，饮食不知其好，远人失其所矣。岂所以来远方之民乎。王昭禹曰：远方之有贡，犹六服之贡世一见，各以其所贵宝为贽也。远方有所献之物，犹六服诸侯之献国珍也贡。以致其臣子之礼献，以达其享上之诚，四夷既不可责之以方贡，使为岁事之常。又不可责其所出珍异之物，以为己玩好之具，要在有以致之使之，自至而已。其来则逆之，其
去则送之，厚之以礼也。其货物则以玺节达之，使道路无壅阻示之以信也，治其委积所以备其用也，治其馆舍所以安其居也，治其饮食所以顺其嗜好也。郑康成曰：达民以旌节达贡物，以玺节续食其往来。郑锷曰：十里有庐，庐有饮食；三十里有宿，宿有委；五十里有市，市有积。此遗人所掌怀方氏为之，治其事盖结之以恩也。
《秋官》：司隶。
〈《订义》〉郑锷曰：群隶之别有五，曰：罪闽蛮夷貉也。除罪隶之外，四夷皆夷翟之人，故又谓之四隶之隶。
掌五隶之法，辨其物而掌其政令。
〈《订义》〉郑康成曰：五隶，谓罪隶四翟之隶也。物，衣服兵器之属。
掌帅四翟之隶，使之皆服其邦之服，执其邦之兵，守王宫与野舍之厉禁。
〈《订义》〉郑锷曰：翟与狄同，东西南北之夷，名虽不同，总而言之，皆夷狄耳。贾氏曰：服其邦之服、执其邦之兵者，若东方、南方衣布帛，执刀剑；西方、北方衣毡裘，执弓矢。王昭禹曰：四夷各有利器，宜服齐其政不易其宜修，其教不易其俗也。黄氏曰：四翟守王宫与牧誓，羌髳庸微卢彭濮同意。郑康成曰：野舍王行所止舍也，厉遮例也。郑锷曰：王在宫与出在野，皆使四翟之隶守之，不使罪隶罪隶，吾民之有罪者，耳使四翟之人见，其德足服四夷司隶，正掌其事，而师氏又使其属董之而已。刘执中曰：彼其死而复生，又从而衣之食之，尽其所能而役之。故用之守王宫与厉禁，而赖之以为腹心之卫也。愚按四翟之民、南方之蛮，而闽乃东南之别种东方之夷，而貉乃东北之聚落，独不见西戎北狄之隶者。盖周自文王时，西有昆夷之患，北有猃狁之难，而道化先被于南，虽海隅出日之地，德亦丕冒。至武王，通道于九夷、八蛮所获之民，其服属有素。故帅而为隶，其在王宫之守卫则宫正掌之，其在野舍则师氏掌之。不特此尔南方曰象则有象，胥以待蕃国之使；东夷之乐曰𩎟则有𩎟，师以荐宗庙之乐，皆此意也。
蛮隶百有二十人。
〈《订义》〉郑康成曰：征南夷所获。李嘉会曰：先王必有蛮闽夷貉之隶，想欲知其风俗耳。然有无亦存其数云耳。无则阙之。
掌役校人养马，其在王宫者，执其国之兵以守王宫，在野外则守厉禁。
〈《订义》〉贾氏曰：为校人所役使，以养马案，校人不见隶者，盖是杂役之中。王昭禹曰：校人其徒八十人有，不足以给其役，故蛮隶兼役其事也。陈蕴之曰：古之宿卫王宫者，不特士庶子而已，有虎贲之虎士，有司隶之五隶，虎士有卒伍，而四翟之隶有兵国，有大事则守王，门舍则守王闲，而司戈盾军旅会同授虎士戈盾，则王之在国在野，可谓严矣。必使四翟之隶以王者，所守在四夷也。
闽隶百有二十人。
〈《订义》〉郑康成曰：闽南蛮之别。
掌役畜养鸟，而阜蕃教扰之。
〈《订义》〉王氏曰：役则役于掌畜也。王昭禹曰：阜蕃教扰之，与掌畜同事。
掌子则取隶焉。
〈《订义》〉王昭禹曰：子谓鸟所生者，闽隶掌阜蕃其物则养之，而使取隶于己者也。因致其义焉，鸟之无知饮啄鼓舞，而唯闽隶之是从，则闽隶之隶于中国岂异，于是言掌子则取隶，而不言守王宫与厉禁，以司隶言掌帅四翟之隶守王宫与野舍之厉禁，则闽隶之有守可知。
夷隶百有二十人。
〈《订义》〉郑康成曰：征东夷所获。
掌役牧人养牛马。
〈《订义》〉贾氏曰：为牧人所役，使牧牛牲。
与鸟言。
〈《订义》〉郑司农曰：夷狄之人或晓鸟兽之言，故春秋传介葛卢闻牛鸣曰是牲。三牺皆用矣，是以貉隶职掌与兽言。王昭禹曰：鸟之鸣犹人之言也，《诗》曰：相彼鸟矣，犹求友声，以鸟能鸣，以求其友。非其言而然乎。使夷隶与鸟言，亦不为怪矣。
其守王宫者，与其守厉禁者，如蛮隶之事。
〈《订义》〉陈蕴之曰：四隶所守，皆如蛮隶之事者，周之时以南方为远，尤贵其来也，故掌四夷之官名，象胥而奏乐亦以南。《诗》曰：以雅、以南，记曰胥鼓南，则周人之意可知矣。
貉隶百有二十人。
〈《订义》〉郑康成曰：征东北夷所获。
掌役服不氏，而养兽而教扰之。
〈《订义》〉王昭禹曰：以服不氏掌养猛兽，而教扰之故也。
王氏曰：不言阜蕃猛兽，非所阜蕃之物。
掌与兽言。
〈《订义》〉王昭禹曰：先王必使夷貉之隶与兽言者，以鸟兽之无知，尚可与言矧夷蛮之民哉。此亦先王之微意。郑锷曰：蛮人知养马，故以役校人；貉人知养兽，故以役服不氏。各因其能而用之也，人之性，或能通知异类之语者，非人之所能也。使夷貉之人与禽兽言不使闽蛮之人者，不强其所不能也。
其守王宫者，与其守厉禁者，如蛮隶之事。
《大行人》：九州之外，谓之蕃国，世一见，各以其所贵宝为挚。
〈《订义》〉易氏曰：夷镇二服，实在九州之内，盖先王以其荒远，非巡守所至，使不列于六服。郑氏徒见此二服不列于六服，遂概以为九州之外。曰：九州之外，夷服、镇服、蕃服也。经止言蕃服，郑氏乃加之以夷、镇二服，非也。且弼成五服至于五千，乃舜之十二州，禹治水成功，别为九州。涂山之会，执玉帛者万国，则亦九州内之五服。在周则夷服、蛮服以上是也。若夫外薄四海，咸建五长，即周之所谓蕃服者，当时虽不言所贡之远物，而言五长，则有职必有贡，故也。至周人，始详其制。天子巡守止于六服，而夷镇二服，在九州之内，则其朝贡，继于要服之后。九州外之蕃国，虽列于九服之末，然世一见，则不责以中国之礼，各以其所贵宝为贽，则不强以中国之物。如武王克殷，而西旅贡獒，肃慎氏贡其楛矢，以其所贵宝为贽也。故《明堂位》：朝诸侯于明堂，而四夷皆在四门之外，以成王之嗣位也。世一见，明矣。郑康成曰：九州之外，其君皆子男也。无朝贡之岁，父死子立及嗣王即位乃一来耳，各以其所贵宝为贽。则蕃国之君无执玉瑞者，是以谓其君为小、宾臣为小客，所贵宝见传者，若犬戎献白狼白鹿是也，其馀则周书王会备焉。王昭禹曰：自要服以上所贡有常物，而蕃国则各以其所贵宝为贽者，详于治内，而略于治外也。唐氏曰：夷服、镇服尚在九州之内，行人不言者，见贽与蕃国同也，言蕃虽以面言五百里为率，通曰九州之外，无道里之限矣。
象胥。
〈《订义》〉郑康成曰：通夷狄之言者，曰象胥，其有才知者也。此类之本名，东方曰寄，南方曰象，西方曰狄鞮，北方曰译，今总名曰象者，周之德先致南方也。郑锷曰：周自西土创业，所先归者南方之人，观江汉汝坟之诗，皆南方之域，其后越裳重译而至，亦南方之蛮，因其先通知其言语，故以名官。杨谨仲曰：郑氏谓周德先至南方，未必然也。特周之时，南方最远，周始有重译而献者，盖周都丰镐去西北则近，去南方则远，尧都平阳。故《虞书》言远夷则曰蛮夷猾夏，蛮夷率服武王言怀远，则曰通道于九夷八蛮。若后世多言戎狄大抵去王都远，则言语嗜欲尤不同也。王昭禹曰：掌四夷之言此独以象言者，举一以互见也，举一而必言象，以周之化自西而南，以言其致者远也。
掌蛮夷闽貉戎狄之国，使掌传王之言，而谕说焉，以和亲之。
〈《订义》〉王氏曰：职方氏言四夷、八蛮、七闽、九貉、五戎六狄皆其图地，可辨数要者也。象胥言其国使而不言其国数，则所掌非特职方可辨数要之国。王昭禹曰：天子有道，守在四夷，殊方异俗，莫不输诚归款。象胥之译其言，又曷可少哉。故掌传王之言而谕说焉。谕则使之俞，其言说则以言明其理。郑锷曰：传王之言而谕说焉，使知王之志意也。以王之恩意，晓谕其心，乃和之使勿乖，亲之使勿疏。
若以时入宾，则协其礼，与其辞言传之。
〈《订义》〉郑锷曰：以时入宾，谓四夷之君，以时亲来也。
凡其出入送逆之礼，节币帛辞令而宾相之。
〈《订义》〉郑康成曰：从来至去皆为摈，而诏侑其礼仪。王昭禹曰：礼节所以相接，币帛所以致享，辞令所以相与，象胥掌摈而相之。
凡作事，王之大事诸侯，次事卿，次事大夫，次事上士，下事庶子。
〈《订义》〉王昭禹曰：凡作事谓作四夷之事、王之大事、诸侯者国之大事在祀与戎，则作大事于四夷者，谓有戎事于四夷也。诸侯以敌王所忾为事，在诸侯然则彤弓锡有功诸侯，则蛮夷衰而诸夏盛，故六月之序曰：彤弓废，则诸夏衰矣。次事则非戎事，谓威让之，令文诰之辞或施于四夷者，则量其事之轻重，或以卿大夫或以上士也。若夫下事，则事之尤小者，故以庶子而已。言下事，庶子则包中士矣。
郑锷曰：事有大小，爵有尊卑，权有轻重，因事用
人，各得其称，理之常也。必于象胥言者，盖处夷狄之道，尤不可不谨也。
汉
汉承秦制，置典客及典属国，以待归义蛮夷，后并属大鸿胪。
按《汉书·百官表》：典客，秦官，掌诸归义蛮夷，有丞。景帝中六年更名大行令，武帝太初元年更名大鸿胪。属官有行人、译官、别火三令丞〈别火主治改火之事〉及郡邸长丞。武帝太初元年更名行人为大行令，初置别火。王莽改大鸿胪曰典乐。初，置郡国邸属少府，中属中尉，后属大鸿胪。
典属国，秦官，掌蛮夷降者。武帝元狩三年，昆邪王降，复增属国，置都尉、丞、候、千人。属官，九译令。成帝河平元年省并大鸿胪。
后汉
后汉设大鸿胪，待四夷之归义者，客曹尚书分南北边郡，皆置属国，都尉及匈奴中郎将乌桓护羌校尉之属，其归义邑君邑长，皆置丞，比于郡县。
按《后汉书·百官志》：大鸿胪，卿一人，中二千石。本注曰：掌诸侯及四方归义蛮夷。其郊庙行礼，赞导，请行事，既可，以命群司。诸王入朝，当郊迎，典其礼仪。及郡国上计，匡四方来，亦属焉。皇子拜王，赞授印绶。及拜诸侯、诸侯嗣子及四方夷狄封者。台下鸿胪召拜之。王薨则使吊之，及拜王嗣。丞一人，比千石。
大行令一人，六百石。本注曰：主诸郎。丞一人。治礼郎四十七人。属大鸿胪。承秦有典属国，别主四方夷狄朝贡侍子，成帝时省并大鸿胪。中兴省驿官、别火二令、丞，及郡邸长、丞，但令即治郡邸。
成帝初置尚书四人，客曹尚书主外国夷狄事。世祖承遵，后分客曹为南主客曹、北主客曹。
武帝郡置属国都尉，主蛮夷降者。建武六年，省郡都尉，惟边郡置属国都尉，分县，治民比郡。安帝以羌犯法，乃复置右扶风都尉，京兆虎牙都尉。
使匈奴中郎将一人，比二千石。本注曰：主护南单于。置从事二人，有事随事增之，掾随事为员。护羌、乌桓校尉所置亦然。
护乌桓校尉一人，比二千石。本注曰：主乌桓胡。护羌校尉一人，比二千石。本注曰：主西羌。
四夷国王，率众王，归义侯，邑君，邑长。皆有丞，比郡、县。
晋
晋大鸿胪，统典客诸令，及江左省之诸羌夷蛮，置护羌校尉中郎将等官。
按《晋书·百官志》：大鸿胪，统大行、典客。及江左，有事则权置，无事则省。
护羌、夷、蛮等校尉，案武帝置南蛮校尉于襄阳，西戎校尉于长安，南夷校尉于宁州。元康中，护羌校尉为凉州刺史，西戎校尉为雍州刺史，南蛮校尉为荆州刺史。及江左初，省南蛮校尉，寻又置于江陵，改南夷校尉曰镇蛮校尉。及安帝时，于襄阳置宁蛮校尉。护匈奴、羌、戎、蛮、夷、越中郎将，案武帝置四中郎将，或领刺史，或持节为之。武帝又置平越中郎将，居广州，主护南越。
武帝咸宁三年，西北诸戎及鲜卑、匈奴、五溪蛮夷、东夷三国后前千馀辈，各帅种人部落内附，
按《晋书·武帝本纪》云云。
宋
宋裁典客，置南北主客，其南蛮校尉、西戎校尉、南夷校尉犹仍晋初之制。
按《宋书·百官志》：汉光武置客曹主外国、夷狄事，后又分南主客、北主客。晋江左省宋高祖加置，太祖元嘉十年又省，十一年又置。
南蛮校尉，晋武帝置，治襄阳。江左初省。寻又置，治江陵。宋世祖孝建中省。
西戎校尉，晋初置，长史。安帝义熙中又置，治中。宁蛮校尉，晋武帝置，治襄阳，以授鲁宗之。
南夷校尉，晋武帝置，治宁州。江左改曰镇蛮校尉。四夷中郎校尉，皆有长史、司马、参军。魏、晋有杂号护军，如将军，今犹有镇蛮、安远等护军。镇蛮以加庐江、晋熙、西阳太守。安远以加武陵内史。
南齐
南齐设客馆，令掌四方宾客，又置诸羌蛮校尉及护军等官。
按《南齐书·百官志》：大鸿胪不常置。客馆令：掌四方宾客。
护南蛮校尉　府置佐史。隶荆州。晋、宋末省。建元元年复置，三年省。延兴元年置，建武省。
护三巴校尉　宋置。建元二年改为刺史。
宁蛮校尉　府亦置佐史，隶雍州。
平蛮校尉　永明三年置，隶益州。
镇蛮校尉　隶宁州。
护西戎校尉
护羌校尉　右四校尉，亦置四夷。
平越中郎将　府置佐史，隶广州。镇蛮护军
安远护军　晋世杂号，多为郡领之。
隋
隋始置四方馆，以待四夷，后罢之。临时置四夷使者掌其事。
按《隋书·百官志》：鸿胪寺改典客署为典蕃署。初炀帝置四方馆于建国门外，以待四方使者，后罢之，有事则置，名隶鸿胪寺，量事繁简，临时损益。东方曰东夷使者，南方曰南蛮使者，西方曰西戎使者，北方曰北狄使者，各一人，掌其方国及互市事。每使者署，典护录事、叙职、叙仪、监府、监置、互市监及副、参军各一人。录事主纲纪。叙职掌其贵贱立功合叙者。叙仪掌小大次序。监府掌其贡献财货。监置掌安置其驼马船车，并纠察非违。互市监及副掌互市。参军掌出入交易。

[book_title]边裔典第二卷
边裔总部汇考二
唐
唐制：关内、河北、陇右、岭南，皆置大都护府，以护诸国，以亲王遥领，而以副都护主其事。礼部有主客郎中及鸿胪寺卿，皆掌诸蕃朝见之事。兵部有职方郎中，讯其山川、风土，图其容状、衣服，以闻。
按《唐书·地理志》：关内道都护府二：单于大都护府，本云中都护府，龙朔三年置，麟德元年更名。土贡：胡女布、野马胯革。
安北大都护府，本燕然都护府，龙朔三年曰瀚海都督府，总章二年更名。开元二年治中受降城，十年徙治丰、胜二州之境，十二年徙治天德军。土贡：野马胯革。
河北道都护府一：安东上都护府，总章元年，李绩平高丽国，得城百七十六，分其地为都督府九，州四十二，县一百，置安东都护府于平壤城以统之，用其酋渠为都督、刺史、县令。上元三年，徙辽东郡故城。仪凤二年，又徙新城。圣历元年，更名安东都督府。神龙元年，复故名。开元二年，徙于平州。天宝二年，又徙于辽西故郡城。至德后废。土贡：人蔘。
有安东守捉，有怀远军，天宝二载置；又有保定军。
陇右道都护府二：北庭大都护府，本庭州，贞观十四年平高昌，以西突厥泥伏沙钵罗叶护阿史那贺鲁部落置，并置蒲昌县，寻废，显庆三年复置，长安二年为北庭都护府。土贡：阴牙角、速霍角、阿魏截根。
有瀚海军，本烛龙军，长安二年置，三年更名，开元中盖嘉运增筑；西七百里有清海军，本清海镇，天宝中为军；南有神山镇。自庭州西延城西六十里，有沙钵城守捉，又有冯洛守捉；又八十里，有耶勒城守捉；又八十里，有俱六城守捉；又百里，至轮台县；又百五十里，有张堡城守捉；又渡里移得建河七十里，有乌宰守捉；又渡白杨河七十里，有清镇军城；又渡叶叶河七十里，有叶河守捉；又渡黑水七十里，有黑水守捉；又七十里，有东林守捉；又七十里，有西林守捉；又经黄草泊、大漠、小碛，渡石漆河，踰车岭，至弓月城，过思浑川、蛰失蜜城，渡伊丽河，一名帝帝河，至碎叶界；又西行千里，至碎叶城，水皆北流入碛，及入夷播海。
安西大都护府，初治西州。显庆二年平贺鲁，析其地置濛池、昆陵二都护府，分种落列置州县，西尽波斯国，皆隶安西，又徙治高昌故地。三年徙治龟兹都督府，而故府复为西州。咸亨元年，吐蕃陷都护府。长寿二年收复安西四镇。至德元载更名镇西。后复为安西。土贡：硇砂、绯毡、偏桃人。吐蕃既侵河、陇，惟李元忠守北庭，郭昕守安西，与沙陀、回纥相依，吐蕃攻之久不下。建中二年，元忠、昕遣使间道入奏，诏各以为大都护，并为节度。贞元三年，吐蕃攻沙陀、回纥，北庭、安西无援，遂陷。
有保大军，屯碎叶城；于阗东界有兰城、坎城二守捉城，西有葱岭守捉城，有胡弩、固城、吉良三镇，东有且末镇，西南有皮山镇；焉耆西有于术、榆林、龙泉、东夷僻、西夷僻、赤岸六守捉城。
岭南道都护府一，安南中都护府，本交趾郡，武德五年，曰交州，治交趾。调露元年，曰安南都护府。至德二载，曰镇南都护府。大历三年，复为安南。宝历元年，徙治宋平。土贡：蕉、槟榔、鲛革、蚺蛇胆、翠羽。
有经略军。
按《百官志》：礼部尚书其属主客，武德三年，改司藩郎曰主客郎中，主客郎中、员外郎各一人，掌二王后诸蕃朝见之事。殊俗入朝者，始至之州给牒，覆其人数，谓之边牒。蕃州都督、刺史朝集日，视品给以衣冠、裤褶。乘传者日四驿，乘驿者六驿。供客食料，以四时输鸿胪，季终句会之。客初至及辞设会，第一等视三品，第二等视四品，第三等视五品，蕃望非高者，视散官而减半，参日设食。路由大海者，给祈羊豕皆一。西南蕃使还者，给入海程粮，西北诸蕃，则给度碛程粮。蕃客请宿卫者，奏状貌年齿。突厥使置市坊，有贸易，录奏，为质其轻重，太府丞一人莅之。蕃王首领死，子孙袭初授官，兄弟子降一品，兄弟子代摄者，嫡年十五还以政。使绝域者还，上闻见及风俗之宜、供馈赠贶之数。鸿胪寺卿一人，从三品；少卿二人，从四品上；丞一人，从六品上。掌宾客及凶仪之事。领典客、司仪二署。凡四夷君长，以蕃望高下为簿，朝见辨其等位，第三等居武官三品之下，第四等居五品之下，第五等居六品之下，有官者居本班。御史察食料。二王后、夷狄君长袭官爵者，辨嫡庶。诸蕃封命，则受册而往。海外诸蕃朝贺进贡使有下从，留其半于境；繇海路朝者，广州择首领一人、左右二人入朝；所献之物，先上其数于鸿胪。凡客还，鸿胪籍衣赍赐物多少以报主客，给过所。蕃客奏事，具至日月及所奏之宜，方别为状，月一奏，簿，以副藏鸿胪。献马，则殿中、太仆寺涖阅，良者入殿中，驽病入太仆。献药者，鸿胪寺验覆，少府监定价之高下。鹰、鹘、狗、豹无估，则鸿胪定所报轻重。凡献物，皆客执以见，驼马则陈于朝堂，不足进者州县留之。龙朔二年，改鸿胪寺曰同文寺，武后光宅元年，改曰司宾寺。有府五人，史十人，亭长四人，掌固六人。典客署令一人，从七品下；丞三人，从八品下。掌二王后介公、酅公之版籍及四夷归化在藩者，朝贺、宴享、送迎皆预焉。酋渠首领朝见者，给廪食；病，则遣医给汤药；丧，则给以所须；还蕃赐物，则佐其受领，教拜谢之节。有典客十三人，府四人，史八人，掌固二人。掌客十五人，正九品上。掌送迎蕃客，颛莅馆舍。兵部职方郎中、员外郎各一人，掌地图、城隍、镇戍、烽候、防人道路之远近及四夷归化之事。凡图经，非州县增废，五年乃修，岁与版籍偕上。凡蕃客至，鸿胪讯其国山川、风土，为图奏之，副上于职方；殊俗入朝者，图其容状、衣服以闻。
按《地理通释》：开元四年，亲王始遥领大都护。
〈注〉府之政，以副大都护主之。
太宗贞观　年，西北诸蕃、蛮夷内属，部落置州县，皆边州都督、都护所领，著于令式。
按《唐书·太宗本纪》不载。按《地理志》：羁縻州，唐兴，初未暇于四夷，自太宗平突厥，西北诸蕃及蛮夷稍稍内属，即其部落列置州县。其大者为都督府，以其首领为都督、刺史，皆得世袭。虽贡赋版籍，多不上户部，然声教所暨，皆边州都督、都护所领，著于令式。今录招降开置之自，以见其盛。其后或臣或叛，经制不一，不能详见。突厥、回纥、党项、吐谷浑隶关内道者，为府二十九，州九十。突厥之别部及奚、契丹、靺鞨、降胡、高丽隶河北者，为府十四，州四十六。突厥、回纥、党项、吐谷浑之别部及龟兹、于阗、焉耆、疏勒、河西内属诸胡、西域十六国隶陇右者，为府五十一，州百九十八。羌、蛮隶剑南者，为州二百六十一。蛮隶江南者，为州五十一，隶岭南者，为州九十三。又有党项州二十四，不知其隶属。大凡府州八百五十六，号为羁縻云。贞观三年，是岁，中国人归自塞外，及开四夷为州县者，百二十馀万人。
按《唐书·太宗本纪》云云。
元宗开元　年，定宾礼以待四夷君长。
按《唐书·元宗本纪》不载。按《礼乐志》：二曰宾礼，以待四夷之君长与其使者。蕃国主来朝，遣使者迎劳。前一日，守宫设次于馆门之外道右，南向。其日，使者就次，蕃主服其国服，立于东阶下，西面。使者朝服出次，立于门西，东面；从者执束帛立于其南。有司出门，西面曰：敢请事。使者曰：奉制劳某主。〈称其国名。〉有司入告，蕃主迎于门外之东，西面再拜，俱入。使者先升，立于西阶上，执束帛者从升，立于其北，俱东向。蕃主乃升，立于东阶上，西面。使者执币曰：有制。蕃主将下拜，使者曰：有后制，无下拜。蕃主旋，北面再拜稽首。使者宣制，蕃主进受命，退，后位，以币授左右，又再拜稽首。使者降，出立于门外之西，东面。蕃主送于门之外，西，止使者，揖以俱入，让升，蕃主先升东阶上，西面；使者升西阶上，东面。蕃主以主物傧使者，使者再拜受。蕃主再拜送物，使者降，出，蕃主从出门外，皆如初。蕃主再拜送使者，还。蕃主入，鸿胪迎引诣朝堂，依方北面立，所司奏闻，舍人承敕出，称有敕。蕃主再拜。宣劳，又再拜。乃就馆。皇帝遣使戒蕃主见日，如劳礼。宣制曰：某日，某主见。蕃主拜，稽首。使者降，出，蕃主送。蕃主奉见。前一日，尚舍奉御设御幄于太极殿，南向；蕃主坐于西南，东向。守宫设次，太乐令展宫县，设举麾位于上下。鼓吹令设十二按，乘黄令陈车辂，尚辇奉御陈舆辇。典仪设蕃主立位于县南道西，北面；蕃国诸官之位于其后，重行，北面西上，典仪位于县之东北，赞者二人在南，差退，俱西面。诸卫各勒部，屯门列黄麾仗。所司迎引蕃主至承天门外就次。本司入奏，钑戟近仗皆入。典仪帅赞者先入，就位。侍中版奏请中严。诸侍卫之官及符宝郎诣阁奉迎，蕃主及其属各立于阁外西厢，东面。侍中版奏外办。皇帝服通天冠、绛纱袍，乘舆以出。舍人引蕃主入门，《舒和》之乐作。典仪曰：再拜。蕃主再拜稽首。侍中承制降，诣蕃主西北，东面曰：有制。蕃主再拜稽首，乃宣制，又再拜稽首。侍中还奏，承制降劳，敕升座。蕃主再拜稽首，升坐。侍中承制劳问，蕃主俛伏避席，将下拜，侍中承制曰：无下拜。蕃主复位，拜而对。侍中还奏，承制劳还馆。蕃主降，复县南位，再拜稽首。其官属劳以舍人，与其主俱出。侍中奏礼毕。皇帝兴。若蕃国遣使奉表币，其劳及戒见皆如蕃国主。庭实陈于客前，中书侍郎受表置于案，至西阶以表升。有司各率其属受其币焉。其宴蕃国主及其使，皆如见礼。皇帝已即御坐，蕃主入，其有献物陈于其前。侍中承制降敕，蕃主升坐。蕃主再拜奉贽，曰：某国蕃臣某敢献壤奠。侍中升奏，承旨曰：朕其受之。侍中降于蕃主东北，西面，称有制。蕃主再拜，乃宣制。又再拜以贽授侍中，以授有司。有司受其馀币，俱以东。舍人承旨降敕就坐，蕃国诸官俱再拜。应升殿者自西阶，其不升殿者分别立于廊下席后。典仪曰：就坐。阶下赞者承传。皆就坐。太乐令引歌者及琴瑟至阶，脱履，升坐，其笙管者，就阶间北面立。尚食奉御进酒，至阶，典仪曰：酒至，兴。阶下赞者承传，皆俯伏，兴，立。殿中监及阶省酒，尚食奉御进酒，皇帝举酒，良酝令行酒。典仪曰：再拜。阶下赞者承传，皆再拜，受觯。皇帝初举酒，登歌作《昭和》三，终。尚食奉御受虚觯，奠于坫。酒三行，尚食奉御进食，典仪曰：食至，兴。阶下赞者承传，皆兴，立。殿中监及阶省桉，尚食奉御品尝食，以次进，太官令行蕃主以下食桉。典仪曰：就坐。阶下赞者承传，皆就坐。皇帝乃饭，蕃主以下皆饭。彻桉，又行酒，遂设庶羞。二舞以次入，作。食毕，蕃主以下复位于县南，皆再拜。若有筐篚，舍人前承旨降宣敕，蕃主以下又再拜，乃出。
德宗贞元　年，尚书右仆射同中书门下平章事贾耽考方域道里，凡诸方通译鸿胪之国，悉纪其往来之路，与关戍走集之最要者。
按《唐书·德宗本纪》不载。按《地理志》：唐置羁縻诸州，皆傍塞外，或寓名于夷落。而四夷之与中国通者甚众，若将臣之所征讨，敕使之所慰赐，宜有以纪其所从出。天宝中，元宗问诸蕃国远近，鸿胪卿王忠嗣以《西域图》对，才十数国。其后贞元宰相贾耽，考方域道里之数最详，从边州入四夷，通译于鸿胪者，莫不毕纪。其入四夷之路，与关戍走集最要者七：一曰营州入安东道，二曰登州海行入高丽渤海道，三曰夏州塞外通大同云中道，四曰中受降城入回鹘道，五曰安西入西域道，六曰安南通天竺道，七曰广州通海夷道。其山川聚落，封略远近，概举其目。州县有名而前所不录者，或夷狄所自名云。
营州西北百里，曰松陉岭，其西奚，其东契丹。距营州北四百里至湟水。营州东百八十里至燕郡城。又经汝罗守捉，渡辽水，至安东都护府五百里。府，故汉襄平城也。东南至平壤城八百里；西南至都里海口六百里；西至建安城三百里，故中郭县也；南至鸭渌江北泊汋城七百里，故安平县也。自都护府东北经古盖牟、新城，又经渤海长岭府，千五百里至渤海王城，城临忽汗海，其西南三千里古肃慎城，其北经德理镇，至南黑水靺鞨千里。登州东北海行，过大谢岛、龟歆岛、淤岛、乌湖岛三百里。北渡乌湖海，至马石山东之都里镇二百里。东傍海壖，过青泥浦、桃花浦、杏花浦、石人汪、橐驼湾、乌骨江八百里。乃南傍海壖，过乌牧岛、贝江口、椒岛，得新罗西北之长口镇。又过秦王石桥、麻田岛、古寺岛、得物岛，千里至鸭渌江唐恩浦口。乃东南陆行，七百里至新罗王城。自鸭渌江口舟行百馀里，乃小舫溯流东北三十里至泊汋口，得渤海之境。又溯流五百里，至九都县城，故高丽王都。又东北溯流二百里，至神州。又陆行四百里，至显州，天宝中王所都。又正北如东六百里，至渤海王城。夏州北渡乌水，经贺麟泽、拔利干泽，过沙，次内横划、沃野泊、长泽、白城，百二十里至可朱浑水源。又经故阳城泽、横划北门、突纥利泊、石子岭，百馀里至阿颓泉。又经大非苦盐池，六十六里至贺兰驿。又经库也干泊、弥鹅泊、榆禄浑泊，百馀里至地颓泽。又经步拙泉故城，八十八里渡乌那水，经胡洛盐池、纥伏干泉，四十八里度库结沙，一曰普纳沙，二十八里过横水，五十九里至十贲故城，又十里至宁远镇。又涉屯根水，五十里至安乐戍，戍在河西壖，其东壖有古大同城。今大同城，故永济栅也。北经大泊，十七里至金河。又经故后魏沃野镇城，傍金河，过古长城，九十二里至吐俱麟川。傍水行，经破落汗山、贺悦泉，百三十一里至步越多山。又东北二十里至缬特泉。又东六十里至贺人山，山西碛口有诘特犍泊。吐俱麟川水西有城，城东南经拔厥那山，二百三十里至帝割达城。又东北至诺真水汊。又东南百八十七里，经古可汗城至咸泽。又东南经乌咄谷，二百七里至古云中城。又西五十五里有绥远城。皆灵、夏以北蕃落所居。中受降城正北如东八十里，有呼延谷，谷南口有呼延栅，谷北口有归唐栅，车道也，入回鹘使所经。又五百里至鸊鹈泉，又十里入碛，经麚鹿山、鹿耳山、错甲山，八百里至山燕子井。又西北经密粟山、达旦泊、野马泊、可汗泉、横岭、绵泉、镜泊，七百里至回鹘衙帐。又别道自鸊鹈泉北经公主城、眉间城、怛罗思山、赤崖、盐泊、浑义河、炉门山、木烛岭，千五百里亦至回鹘衙帐。东有平野，西据乌德鞬山，南依嗢昆水，北六七百里至仙娥河，河北岸有富贵城。又正北如东过雪山松桦林及诸泉泊，千五百里至骨利斡，又西十三日行至都播部落，又北六七日至坚昆部落，有牢山、剑水。又自衙帐东北渡仙娥河，二百里至室韦。骨利斡之东，室韦之西有鞠部落，亦曰祴部落。其东十五日行有俞折国，亦室韦部落。又正北十日行有大汉国，又北有骨师国。骨利斡、都播二部落北有小海，冰坚时马行八日可度。海北多大山，其民状貌甚伟，风俗类骨利斡，昼长而夕短。回鹘有延侄伽水，一曰延特勒泊，曰延特勒那海。乌德鞬山左右嗢昆河、独逻河皆屈曲东北流，至衙帐东北五百里合流。泊东北千馀里有俱轮泊，泊之四面皆室韦。
安西西出柘厥关，渡白马河，百八十里西入俱毗罗碛。经苦井，百二十里至俱毗罗城。又六十里至阿悉言城。又六十里至拨换城，一曰威戎城，曰姑墨州，南临思浑河。乃西北渡拨换河、中河，距思浑河百二十里，至小石城。又二十里至于阗境之胡芦河。又六十里至大石城，一曰于祝，曰温肃州。又西北三十里至粟楼烽。又四十里度拔达岭。又五十里至顿多城，乌孙所治赤山城也。又三十里渡真珠河，又西北度乏驿岭，五十里渡雪海，又三十里至碎卜戍，傍碎卜水五十里至热海。又四十里至冻城，又百一十里至贺猎城，又三十里至叶支城，出谷至碎叶川口，八十里至裴罗将军城。又西四十里至碎叶城，城北有碎叶水，水北四十里有羯丹山，十姓可汗每立君长于此。自碎叶西四十里至米国城，又三十里至新城，又六十里至顿建城，又五十里至阿史不来城，又七十里至俱兰城，又十里至税建城，又五十里至怛罗斯城。自拨换、碎叶西南渡浑河，百八十里有济浊馆，故和平铺也。又经故达干城，百二十里至谒者馆。又六十里至据史德城，龟兹境也，一曰郁头州，在赤河北岸孤石山。渡赤河，经岐山，三百四十里至葭芦馆。又经达漫城，百四十里至疏勒镇，南北西三面皆有山，城在水中。城东又有汉城，亦在滩上。赤河来自疏勒西葛罗岭，至城西分流，合于城东北，入据史德界。自拨换南而东，经昆冈，渡赤河，又西南经神山、睢阳、咸泊，又南经疏树，九百三十里至于阗镇城。于阗西五十里有苇关，又西经渤海，西北渡繄馆河，六百二十里至郅支满城，一曰碛南州。又西北经苦井、黄渠，三百二十里至双渠，故羯饭馆也。又西北经半城，百六十里至演渡州，又北八十里至疏勒镇。自疏勒西南入剑未谷、青山岭、青岭、不忍岭，六百里至葱岭守捉，故羯盘陀国，开元中置守捉，安西极边之戍。有宁弥故城，一曰达德力城，曰汗弥国，曰拘弥城。于阗东三百九十里，有建德力河，东七百里有精绝国。于阗西南三百八十里，有皮山城，北与姑墨接。冻凌山在于阗东西南七百里。又于阗东三百里有坎城镇，东六百里有兰城镇，南六百里有胡弩镇，西二百里有固城镇，西三百九十里有吉良镇。于阗东距且末镇千六百里。自焉耆西五十里过铁门关，又二十里至于术守捉城，又二百里至榆林守捉，又五十里至龙泉守捉，又六十里至东夷僻守捉，又七十里至西夷僻守捉，又六十里至赤岸守捉，又百二十里至安西都护府。又一路，自沙州寿昌县西十里，至阳关故城，又西至蒲昌海南岸千里。自蒲昌海南岸西，经七屯城，汉伊修城也。又西八十里，至石城镇，汉楼兰国也，亦名鄯善，在蒲昌海南三百里，康艳典为镇使以通西域者。又西二百里至新城，亦谓之弩支城，艳典所筑。又西经特勒井，渡且末河，五百里至播仙镇，故且末城也，高宗上元中更名。又西经悉利支井、袄井、勿遮水，五百里于阗东兰城守捉。又西经移杜堡、彭怀堡、次城守捉，三百里至于阗。
安南经交趾太平，百馀里至峰州。又经南田，百三十里至恩楼县，乃水行四十里至忠城州。又二百里至多利州，又三百里至朱贵州，又四百里至丹棠州，皆生獠也。又四百五十里至古涌步，水路距安南凡千五百五十里。又百八十里经浮动山、天井山，山上夹道皆天井，间不容跬者三十里。二日行，至汤泉州。又五十里至禄索州，又十五里至龙武州，皆爨蛮安南境也。又八十三里至傥迟顿，又经入平城，八十里至洞澡水，又经南亭，百六十里至曲江，剑南地也。又经通海镇，百六十里渡海河、利水至绛县。又八十里至晋宁驿，戎州地也。又八十里至柘东城，八十里至安宁故城，又四百八十里至灵南城，又八十里至白崖城，又七十里至蒙舍城，又八十里至龙尾城，又十里至太和城，又二十五里至羊苴咩城。自羊苴咩城西至永昌故郡三百里。又西渡恕江，至诸葛亮城二百里。又南至乐城二百里。又入骠国境，经万公等八部落，至悉利城七百里。又经突旻城至骠国千里。又自骠国西度黑山，至东天竺迦摩波国千六百里。又西北渡迦罗都河，至奔那伐檀那国六百里。又西南至中天竺国东境、恒河南岸、羯朱嗢罗国四百里。又西至摩羯陀国六百里。一路自诸葛亮城西去腾充城二百里。又西至弥城百里。又西过山，二百里至丽水城。乃西渡丽水、龙泉水，二百里至安西城。乃西渡弥诺江水，千里至大秦婆罗门国。又西渡大岭，三百里至东天竺北界个没卢国。又西南千二百里，至中天竺国东北境之奔那伐檀那国，与骠国往婆罗门路合。一路自驩州东二日行，至唐林州安远县，南行经古罗江，二日行至环王国之檀洞江。又四日至朱崖，又经单补镇，二日至环王国城，故汉日南郡地也。自驩州西南三日行，度雾温岭，又二日行至棠州日落县，又经罗伦江及古朗洞之石密山，三日行至棠州文阳县。又经漦漦涧，四日行至文单国之算台县，又三日行至文单外城，又一日行至内城，一曰陆真腊，其南水真腊。又南至小海，其南罗越国，又南至大海。广州东南海行，二百里至屯门山，乃帆风西行，二日至九州石。又南二日至象石。又西南三日行，至占不劳山，山在环王国东二百里海中。又南二日行至陵山。又一日行，至门毒国。又一日行，至古笪国。又半日行，至奔陀浪洲。又两日行，至军突弄山。又五日行至海硖，蕃人谓之质，南北百里，北岸则罗越国，南岸则佛逝国。佛逝国东水行四五日，至诃陵国，南中洲之最大者。又西出硖，三日至葛葛僧祗国，在佛逝西北隅之别岛，国人多钞暴，乘舶者畏惮之。其北岸则个罗国。个罗西则哥谷罗国。又从葛葛僧祗四五日行，至胜邓洲。又西五日行，至婆露国。又六日行，至婆国伽篮洲。又北四日行，至师子国，其北海岸距南天竺大岸百里。又西四日行，经没来国，南天竺之最南境。又西北经十馀小国，至婆罗门西境。又西北二日行，至拔䫻国。又十日行，经天竺西境小国五，至提䫻国，其国有弥兰大河，一曰新头河，自北渤昆国来，西流至提䫻国北，入于海。又自提䫻国西二十日行，经小国二十馀，至提罗卢和国，一曰罗和异国，国人于海中立华表，夜则置炬其上，使舶人夜行不迷。又西一日行，至乌剌国，乃大食国之弗利剌河，南入于海。小舟溯流二日至末罗国，大食重镇也。又西北陆行千里，至茂门王所都縳达城。自婆罗门南境，从没来国至乌剌国，皆缘海东岸行；其西岸之西，皆大食国，其西最南谓之三兰国。自三兰国正北二十日行，经小国十馀，至设国。又十日行，经小国六七，至萨伊瞿和竭国，当海西岸。又西六七日行，经小国六七，至没巽国。又西北十日行，经小国十馀，至拔离歌磨难国。又一日行，至乌剌国，与东岸路合。西域有陀拔思单国，在疏勒西南二万五千里，东距渤达国，西至涅满国，皆一月行，南至罗刹支国半月行，北至海两月行。罗刹支国东至都槃国半月行，西至沙兰国，南至大食国皆二十日行。都槃国东至大食国半月行，南至大食国二十五日行，北至渤达国一月行。渤达国东至大食国两月行，西北至岐兰国二十日行，北至大食国一月行。河没国东南至陀拔国半月行，西北至岐兰国二十日行，南至沙兰国一月行，北至海两月行。岐兰国西至大食国两月行，南至涅满国二十日行，北至海五日行。涅满国西至大食国两月行，南至大食国一月行，北至岐兰国二十日行。沙兰国南至大食国二十五日行，北至涅满国二十五日行。石国东至拔汗那国百里，西南至东米国五百里。罽宾国在疏勒西南四千里，东至俱兰城国七百里，西至大食国千里，南至婆罗门国五百里，北至吐火罗国二百里。东米国在安国西北二千里，东至碎叶国五千里，西南至石国千五百里，南至拔汗那国千五百里。史国在疏勒西二千里，东至俱密国千里，西至大食国二千里，南至吐火罗国二百里，西北至康国七百里。
宋
宋制：主客郎中、鸿胪寺等官掌四夷封爵、礼命、朝贡、宴劳、给赐、送迎之事。
按《宋史·职官志》：主客郎中员外郎掌以宾礼待四夷之朝贡。凡郊劳、授馆、宴设、赐予，辨其等而以式颁之。至则图其衣冠，书其山川风俗。有封爵礼命，则承诏颁付。
鸿胪寺旧置判寺事一人，以朝官以上充。元丰官制行，置卿一人，少卿一人，丞、主簿各一人。卿掌四夷朝贡、宴劳、给赐、送迎之事，少卿为之贰，丞参领之。凡四夷君长、使价朝见，辨其等位，以宾礼待之，授以馆舍而颁其见辞、赐予、宴设之式，戒有司先期办具；有贡物，则具其数报四方馆，引见以进。诸蕃封册，即行其礼命。若崇义公承袭，则辨其嫡庶，具名上尚书省。往来国信所，掌大辽使介交聘之事。
都亭西驿及管干所，掌河西蕃部贡奉之事。
礼宾院，掌回鹘、吐蕃、党项、女真等国朝贡馆设，及互市译语之事。
怀远驿，掌南蕃交州，西蕃龟兹、大食、于阗、甘、棠、宗、哥等国贡奉之事。
同文馆及管勾所，掌高丽使命。
已上并属鸿胪寺。中兴后，废鸿胪不置，并入礼部。
哲宗元祐二年，定蕃国使至迓饯犒设，及入贡贸易之制，又令诸蕃初入贡者，安抚等司，问在国远近大小，保明闻奏。
按《宋史·哲宗本纪》不载，按《礼志》：元祐二年，知颍昌府韩缜言：交趾小国，使人将及境，臣尝近弼，难以抗礼。按元丰中，迓以兵官，饯以通判，使副诣府，其犒设令兵官主之。请如故事。仍诏所过郡，凡前宰相、执政官知判者亦如之。又诏立回赐于阗国信分物法。岁遣贡使虽多，止一加则。又命于阗国使以表章至，则间岁听一入贡，馀令于熙、秦州贸易。礼部言：元丰著令，西南五姓蕃，每五年许一贡。今西番秦平军入贡，期限未及。诏特许之。学士院言：诸蕃初入贡者，请令安抚、钤辖、转运等司体问其国所在远近大小，与见今入贡何国为比，保明闻奏，庶待遇之礼不致失当。
徽宗政和　年，定夏国与各国使入见礼仪次第。
按《宋史·本纪》不载，按《礼志》：政和新仪：夏使见日，俟见班绝、谢班前，使奉表函，引入殿庭，副使随入，西向立，舍人揖躬。舍人当殿躬奏夏国进奉使姓名以下祗候见，引当殿前跪进表函，舍人受之，副入内侍省官进呈。使者起，归位，四拜起居。舍人宣有敕赐某物，兼赐酒馔。跪授，箱过，俛伏兴，再拜。舍人曰各祗候，揖西出。次从人入，不奏，即引当殿四拜起居。舍人宣赐分物，兼赐酒食。跪授，箱过，俛伏兴，再拜。舍人曰各祗候，揖西出。辞日，引使副入殿庭，西向立，舍人揖躬。舍人当殿躬奏夏国进奉使姓名以下祗候辞，引当殿四拜。宣赐某物酒馔，再拜如见仪。凡蕃使见辞，同日者，先夏国，次高丽，次交趾，次海外蕃客，次诸蛮。
宣和　年，诏蕃国入贡，本路验虚实保明。
按《宋史·徽宗本纪》不载，按《礼志》：宣和诏蕃国入贡，令本路验实保明。如涉诈伪，以上书诈不实论。
高宗绍兴三十二年，诏诸国欲朝贡者，谕遣毋奏闻。按《宋史·高宗本纪》不载，按《礼志》：三十二年，孝宗登
极，诏曰：比年以来，累有外国入贡，太上皇帝冲谦弗受，况朕凉菲，又何以堪。自今诸国有欲朝贡者，令所在州军以理谕遣，毋得以闻。
金
金制：外国使入见，曲宴朝辞之礼皆小起居閤门使导引之。
按《金史·礼志》：外国使入见仪：皇帝即御座，鸣鞭、报时毕，殿前班小起居，毕至侍立位。引臣僚左右入，丹墀，小起居引，宰执上殿，其馀臣僚分班出。閤门使奏使者入见榜子。先引宋使、副，出笏，捧书左入，至丹墀北向立。閤使左下接书，捧书者单跪授书，拜，起立。閤使左上露阶，右入栏内奏：封全。转读毕，引使、副左上露阶，齐揖入栏内，揖使副鞠躬，使少前拜跪，附奏毕，拜起，复位立。待宣问宋皇帝时并鞠躬，受敕旨，再揖鞠躬，使少前拜跪，奏毕，起复位，齐退却，引使、副左下，至丹墀北向立。礼物右入左出，尽，揖使、副傍折通班，再引至丹墀，舞蹈，五拜，不出班奏：圣躬万福。再拜。揖使副鞠躬，使出班谢面天颜，复位，舞蹈，五拜。再揖使副鞠躬，使出班谢远差接伴、兼赐汤药诸物等，复位，舞蹈，五拜。各祗候，引右出，赐衣。次引宋人从入，通名已下再拜不出班，又再拜，各祗候，亦引右出。次引高丽使左入，至丹墀北向略立，引使左上露阶，立定。揖横使鞠躬，正使少前拜跪，附奏毕，拜起，复位立，閤使宣问高丽王时并鞠躬，受敕旨毕，再揖横使鞠躬，正使少前拜跪，奏毕，拜起，复位，齐退却，引左下，至丹墀，面殿立定。礼物右入左出，尽，揖使傍折通班，毕，引至丹墀，通一十七拜，各祗候，平立，引左阶立。次引夏使见如上仪，引右阶立。次再引宋使副左入，至丹墀，谢恩，舞蹈，五拜，各祗候，平立。次引高丽、夏使并至丹墀。三使并鞠躬，有敕赐酒食，舞蹈，五拜，各祗候，引右出。次引宰执下殿，礼毕。
曲宴仪：皇帝即御座，鸣鞭，报时毕，殿前班小起居，到侍立位。引臣僚并使客左入，傍折通班，至丹墀舞蹈，五拜，不出班奏：圣躬万福。又再拜。出班谢宴，舞蹈，五拜，各上殿祗候。分引预宴官上殿，其馀臣僚右出。次引宋使从人入，至丹墀再拜，不出班奏：圣躬万福。又再拜。有敕赐酒食，又再拜，引左廊立。次引高丽、夏从人入，分引左右廊立。果床入，进酒。皇帝举酒时，上下侍立官并再拜，接盏，毕，候进酒官到位，当坐者再拜，坐，即行臣使酒。传宣，立饮毕，再拜，坐。次从人再拜，坐。至四盏，饼茶入，致语。闻鼓笛时，揖臣使并人从立，口号绝，坐宴并侍立官并再拜，坐，次从人再拜，坐。食入，五盏，歇宴。教坊谢恩毕，揖臣使起，果床出。皇帝起入閤，臣使下殿归幕次。赐花，人从随出戴花毕，先引人从入，左右廊立，次引臣使入，左右上殿位立。皇帝出閤坐，果床入，坐立并再拜，坐，次从人再拜，坐。九盏，将曲终，揖从人至位再拜，引出。闻曲时，揖臣使起，再拜，下殿。果床出。至丹墀谢宴，舞蹈，五拜。分引出。
朝辞仪：皇帝即御座，鸣鞭、报时毕，殿前班小起居，至侍立位。引臣僚合班入，至丹墀小起居，引宰执上殿，其馀臣僚分班出。閤使奏辞榜子。先引夏使左入，傍折通班毕，至丹墀再拜，不出班奏：圣躬万福。又再拜。揖使副鞠躬，使出班，恋阙致词，复位，又再拜，唱：各好去。引右出。次引高丽使，如上仪，亦引右出。次引宋使副左入，傍折通班毕，至丹墀，依上通六拜，各祗候，平立。閤使赐衣马，鞠躬，闻敕，再拜。赐衣马毕，平身，搢笏，单跪，受别录物过尽，出笏，拜起，谢恩，舞蹈，五拜。有敕赐酒食，舞蹈，五拜。引使副左上露阶，齐揖入栏内，揖鞠躬，大使少前拜跪受书，起复位。揖使副齐鞠躬，受传达毕，齐退，引左下至丹墀，鞠躬，喝：各好去。引右出。次引宰执下殿，礼毕。
熙宗皇统二年，改定宋使及夏国高丽使人入见先后之礼。
按《金史·本纪》不载。按《礼志》：熙宗时，夏使入见，改为大起居。定制以宋使列于三品班，高丽、夏列于五品班。皇统二年六月，定臣使辞见，臣僚服色拜数止从常朝起居，三国使班品如旧。俟殿前班及臣僚小起居引，宰执升殿，馀臣分班毕，乃令行人见及朝辞之礼。凡入见则宋使先，礼毕夏使入，礼毕而高丽使入。其朝辞则夏使先，礼毕而高丽使入，礼毕而宋使人。夏、高丽朝辞之赐，则遣使就赐于会同馆。惟宋使之赐则庭授。
世宗大定五年，以外国使臣私进礼；有无不等，命罢之。
按《金史·世宗本纪》不载，按《礼志》：旧高丽使至阙皆有私进礼，大定五年，上以宋、夏使皆无此礼，而小国独有之，不可。遂命罢之。
大定六年，诏定外国使初见朝辞，朝贺，及赐宴出入之门。
按《金史·世宗本纪》不载，按《礼志》：六年，诏外国使初见、朝辞则于左掖门出入，朝贺，赐宴则由应天门东偏门出入。
元
元置西域指挥、岭北、云南、征东行省及宣慰、宣抚、安抚、招讨、长官等司以统四裔。
按《元史·百官志》：西域亲军都指挥使司。元贞元年始立，设官十一员。大德十一年，增都指挥使二员，又增指挥使三员、副都指挥使二员、佥事二员。至大四年，省都指挥使五员、副都指挥使二员、佥事二员。后定置达鲁花赤一员，都指挥使二员，副都指挥使二员，佥事二员，经历二员，知事二员，承发架阁兼照磨一员，令史七人，通事、译史、知印各一人，镇抚二员。岭北等处行中书省。国初，太祖定都于哈剌和林河之西，因名其城曰和林，立元昌路。中统元年，世祖迁都中兴，始置宣慰司都元帅府。大德十一年，改立和林等处行中书省，右丞相、左丞相各一员。至大四年，省右丞相。皇庆元年，改岭北等处行中书省，设官如上，治和宁路，统有北边等处。
云南等处行中书省，即古南诏之地。初，世祖征取以为郡县，尝封建宗王镇抚其军民。至元十一年，始置行省，治中庆路，统有三十七路、五府。
征东等处行中书省。至元二十年，以征日本国，命高丽王置省，典军兴之务，师还而罢。大德三年，复立行省，以中国之法治之。既而王言其非便，诏罢行省，从其国俗。至治元年复置，以高丽王兼领丞相，得自奏选属官，治沈阳，统有二府、一司、五道。
宣慰司，掌军民之务，有边陲军旅之事，则兼都元帅府，其次则止为元帅府。其在远服，又有招讨、安抚、宣抚等使，品级员数，各有差等。
宣抚司，每司达鲁花赤一员，宣抚一员，同知、副使各二员，佥事一员，计议、经历、知事各一员，提控案牍架阁一员。
安抚司，每司达鲁花赤一员，安抚使一员，同知、副使、佥事各一员，经历、知事各一员。
招讨司，达鲁花赤一员，招讨使一员，经历一员。诸蛮夷长官司。西南夷诸溪洞各置长官司，秩如下州，达鲁花赤、长官、副长官，参用其土人为之。
各处脱脱禾孙，掌辨使臣奸伪。正一员，副一员。
世祖至元十五年，诏谕东南岛诸蕃来朝。
按《元史·世祖本纪》：至元十五年八月庚辰诏行中书省唆都、蒲寿庚等曰：诸蕃国列居东南岛砦者，皆有慕义之心，可因蕃舶诸人宣布朕意，诚能来朝，朕将宠礼之。其往来互市，各从所欲。
至元二十五年，令有司绘职贡图。
按《元史·世祖本纪》：二十五年三月壬寅，礼部言：会同馆蕃夷使者时至，宜令有司仿古《职贡图》，绘而为图，及询其风俗、土产、去国里程，籍而录之，实一代之盛事。从之。
武宗至大二年，令远方以奇兽异宝来者，从驿递，商人有献，自备资力。
按《元史·武宗本纪》：至大二年四月甲寅，中书省臣言：江浙杭州驿，半岁之间，使人过者千二百馀，有桑兀、宝合丁等进狮、豹、鸦、鹘，留二十有七日，人畜食肉千三百馀斤。请自今远方以奇兽异宝来者，依驿递；其商人因有所献者，令自备资力。从之。

[book_title]边裔典第三卷
边裔总部汇考三
明一
明礼部设主客清吏司及鸿胪寺，皆掌四方蕃国朝贡赐赉廪给迎送之事，又以外国非侵中国，不得用兵，惟富慎备西北，垂之祖训。
按《明会典》：主客清吏司、郎中员外郎主事，分掌诸蕃朝贡接待给赐之事，简其译伴，明其禁令。
鸿胪寺，凡外夷进贡方物，本寺官引至御前俟礼部，官奏过赞叩头毕，举案至东陛，授内官捧进。
凡赏赐外夷人员衣服䌽缎等件，本寺官举案引至御前俟礼部，官奏过赞叩头毕，仍举案引出给散。管待蕃夷土官筵宴。凡诸蕃国及四夷使臣土官人等进贡，例有钦赐筵宴一次、二次，礼部预开筵宴日期，奏请大臣一员待宴及行光禄寺备办于会同馆管待教坊司用乐，鸿胪寺令通事及鸣赞供事仪制司领宴花人一枝。若使臣数多分二日宴，如遇禁屠斋戒，移后三四日举行，回还之日，差官伴送，沿途备办饭食，经过去处，茶饭管待各有次数许镇守总兵或三司或府卫正官二三员陪席。
蕃夷土官使臣下程。凡诸蕃国及四夷土官使臣人等进贡等项，到会同馆，俱有常例，并钦赐下程，礼部奏准通行，光禄寺支送，其钦赐下程一次者，仍支常例下程，或五日、十日一次者，常例下程住支。若已经给赏，两月之外，不行回还者，住支下程。
日本国、满剌加国、锡兰山国、朵颜三卫、哈密瓦剌亦力把力撒马儿罕、土鲁番、黑娄苏门荅剌、以必洗必儿戎地面、米儿哈兰米、昔儿孛剌安卫、哈剌孩卫、买买回回、锁鲁丹罕东卫、阿端地面、迤北，那姑儿鲁迷天方各五日下程一次每十人羊、鹅、鸡各一只，阿端地面减鹅鸡酒二十五瓶，黑娄那姑儿各减五瓶米、五斗面、十二斤八两果子一斗、苏门荅剌那姑儿各果子四色、烧饼二十个、糖饼二十个、米儿哈兰减一十个，苏门荅剌加十个，那姑儿减饼、蔬菜、厨料。日落国兀良哈哈烈女直都指挥等官、火剌札乌思藏等处喇嘛、蕃僧、苏禄王尚师法王、婆罗门可脱癿讨来思癿加思兰，各止支常例下程、土官蕃僧人等。无关文者不支。
凡送夷人下程，光禄寺差属官一员，管押至会同馆主事处验给。
蕃夷人等，朔望朝及见辞酒饭，上桌案酒用牛羊等肉共五楪，每楪生肉一斤八两，茶食五楪，每楪一斤，果五楪，核桃、红枣、榛子每楪一斤，胶枣、柿饼每楪一斤八两。中桌案酒用羊牛肉四楪，每楪生肉一斤，茶食四楪，每楪十两，果四楪，核桃、榛子、红枣每楪十两，胶枣十二两，酒三钟，汤饭各一碗。
凡使臣进贡，沿途关支廪给口粮回还亦如之。惟朝鲜、占城、琉球、瓜哇、暹罗、满剌加、日本、锡兰山、迤北、哈密瓦剌、撒马儿罕、土鲁番使臣回还，沿途除廪给口粮外，仍日支下程一处，朝鲜等八国，并迤北每人肉半斤、酒半瓶。哈密等每十人羊一只、酒二瓶半。湖广、广西、四川、云南、贵州腹里，土官遇三年朝觐，差人进贡一次，俱本布政司给文起送，限本年十二月终到京庆贺，限圣节以前谢恩，无常期贡物不等。凡土官差人到京，鸿胪寺即与引见，并投进实封奏本其方物赴礼部验进。湖广、广西、四川、云南、贵州腹里土官朝觐，进到方物，及中途倒死马匹，例不给价，到京马匹，每匹赐钞一百锭，其赐各不同。
凡三品四品回赐钞一百锭、䌽缎三表里。惟播州、贵州二宣慰使赐锦二段、䌽缎六表里、五品钞八十锭、䌽缎三表里、六品七品钞六十锭、䌽缎二表里、八品九品钞五十锭、䌽缎一表里。杂职衙门并头目人等自进马匹方物、钞四十锭、䌽缎一表里。
差来通事把事头目各钞二十锭、䌽缎一表里，随来土官弟男并把事头目人等钞二十锭，从人伴吏钞十锭，播州差来长官钞四十锭一表里，通把头目人等各钞三十锭，贵州差来舍人钞二十五锭、二表里，把事十五锭一表里，通事十锭、绢一匹，头目从人赏钞如例。
凡进马一二匹及方物轻者，止照杂职例赏。
凡谢恩差来人，与杂职赏同。贵州土官减钞二十锭，随来通把从人给钞，如朝觐例。凡庆贺，贵州差来舍人赏钞五十锭、䌽段二表里，把事钞十五锭、䌽段一表里，通事从人钞如朝觐例。四川土官差来使人进马者，钞二十锭、䌽段一表里，进降香茶蜡等物者，钞二十锭、绢二匹，随来从人钞十锭。
凡投降夷人，每名赏素纻丝衣一套、绵布十匹、钞一百锭、米三石、牛二只、羊五只、柴五百斤，随来妇人每口绵布三匹、钞十锭。
洮岷等处蕃族，旧二年一贡，后三年一贡。大族起送，为首者四五人。小族起送一二人留边，听赏者，大族不过十五人，小族不过七八人。
贡物：铜佛、画佛、舍利子、马驼、酥油、青盐、青木香、足力麻、铁力麻、氆氇左髻毛缨、明盔、明甲腰刀。
洮岷等处蕃僧，每寺许四五人，每年终遇大节一次，赴京朝贡。
按《图书编》载《皇明祖训》曰：四方诸夷，皆限山隔海，僻在一隅。得其地，不足以供赋；得其民，不足以供役。若其自不揣量来扰我边，则彼为不祥，彼既不为中土患，而我兴兵轻伐，亦不祥。吾恐后世子孙，以中国富彊，贪一时战功，无故兴兵，致伤人命，慎勿为也。但胡戎与西北边境，互相密迩，累世战争，必选将练兵，时谨备之不征。
诸夷东北朝鲜　即高丽，其李仁任及子成桂今名旦者，自洪武六年至二十八年首尾，凡弑王氏四王，姑待之。
正东偏北日本　虽朝实诈暗通奸臣，胡惟庸谋为不轨，故绝之。
正南偏东大琉球　朝贡不时，王子及陪臣之子皆入太学读书，礼待甚厚。
小琉球　不通往来，不曾朝贡。
西南安南　三年一贡。
真腊　朝贡如常滨海。
暹罗　朝贡如常滨海。
占城　自占城以下诸国，朝时内带行商，多诡诈，故令沮之。自洪武八年沮至十二年方乃得止，其国滨海。
苏门荅剌　滨海　　西洋　滨海
瓜哇　滨海　　　　彭亨　居海中
百花　居海中　　　三佛齐　居海中
浡泥　居海中
太祖洪武二年，定蕃国朝贡筵宴，及遣使进表望阙庆祝之仪。
按《明会典·蕃国礼》：国初，诸蕃来朝，必见皇太子及亲王、皇帝亲御殿。待宴后，止朝见上，赐宴会同馆，命礼部待之，其蕃使进表亦不宣读。洪武二年定：凡蕃王来朝至龙江驿驿官，具报应天府，府报中书省，及礼部以闻，遣侍仪通赞舍人二员接伴，遣应天府知府至驿，礼待前期馆人于正厅陈，设蕃王座于厅之西北东向，知府坐于厅之东南西向，知府至馆以宾主接见具酒食宴，待毕，知府还蕃王送出门外。次日清晨，从官复伴送蕃王入会同馆，礼部尚书奉旨即馆中宴劳，尚书至蕃王服其国服，出迎相见，宴享如龙江驿，酒行作乐，宴毕，尚书及从官皆出蕃王与其从官送至馆门外。明日，中书省奏知命官一员，诣馆如前宴劳，礼部告示侍仪司以，蕃王及其从官具服于天界寺习仪三日，择日朝见。前一日，内使监陈设御座香案于奉天殿，尚宝司设宝案于御座前，侍仪司设蕃王与其从官次于午门外，蕃王拜位于丹墀中道稍西，及御座之南，其从官拜位于蕃王丹墀。拜位之后，俱北向设方物案于丹墀之北，中道东西方物状案于御前，及丹墀中受方物官位于方物案之东西，知班二人位于蕃王拜位之北。引蕃王舍人二人位于蕃王之北，引蕃王从官舍人二人位于蕃王从官之北，俱东西相向，馀如朝会仪。是日鼓初严，礼部陈方物于午门外，举案者就案，次严，执事官俱入就位，接伴舍人引班舍人、引蕃王及其从官立俟于午门外三严，文武官具朝服入就侍立位，执事者举方物案，蕃王等从其后，由西门入奉天西门至殿前丹墀西，俟立侍从奉迎皇帝，具礼服御舆，以出大乐鼓吹振作升座，乐止，捲帘鸣鞭报时，讫，蕃王及其从官各就拜位，执事者以方物案置蕃王拜位前，赞拜乐作，蕃王及其从官皆四拜，乐止，引班导蕃王升殿，宣方物官取方物状，从行俱由西升。乐作，从殿西门入内，赞接引蕃王至御前，乐止，赞拜，蕃王再拜跪称：兹遇某节，钦诣皇帝陛下。称贺致词讫，宣方物官跪于御前西，宣状承制官跪承制诣蕃王前立，宣制讫，赞拜蕃王俯伏兴，再拜，蕃王及宣方物状官俱由西门出。乐作，复位。乐止，赞拜乐作，蕃王及其从官皆四拜，乐止、礼毕，鸣鞭，皇帝兴乐作至谨身殿，乐止，引班导蕃王及其从官俱出见皇太子，前一日礼部官以蕃王所献东宫方物启知，内使监设皇太子位于东宫正殿，蕃王及其从官次于东宫门外，又设蕃王拜位于殿门外及殿中，其从官拜位于殿下中道之东西，俱北向。引班二人于蕃王拜位之北，引从官二人于从官拜位之北，皆东西相向。馀陈设如朝会仪。质明，蕃王朝见皇帝，讫常服至东宫门外，文武官公服入，侍从皇太子皮弁服出。乐作，升座，乐止，引班引蕃王入，乐作，至位，乐止，其从官俟立于殿下，东西相向。赞拜乐作，蕃王再拜，皇太子立受。乐止，引班引蕃王至殿西门内，赞接引至殿中，跪称：兹遇某节，诣皇太子殿下。称贺致词讫，俯伏兴，蕃王复位。赞拜乐作，再拜，皇太子答拜，乐止，蕃王出，皇太子坐，引班引蕃王从官就拜位。赞拜乐作，从官皆四拜，乐止，礼毕，皇太子兴乐作出殿门，乐止，蕃王及其从官以次出，接伴舍人引见亲王。前期，王府官设王座于正殿东稍北西向，蕃王坐于殿西稍南东向，蕃王拜位于座之南，王答拜，位于座之北，蕃王从官拜位于殿门外北向，内赞二人位于殿上之东西，承传二人位于殿门外之东西，接伴舍人位于内赞之南东西相向，引从官二人位于拜位之北，王府官侍立位于殿上左右，俱东西相向。是日，所司陈仪仗于殿之东西，蕃王至王府门外，执事者先入就位，王皮弁服出，升座。蕃王至殿下由西阶升王降，座出，迎于殿门外，既见王府官引王由中门入，舍人引蕃王由西门入，各就拜位。赞拜，蕃王再拜，王答拜，就座，蕃王亦就座。引班引蕃王从官就拜位，皆四拜。礼毕，蕃王诣王座前，王降座蕃王，举手揖毕，王还府蕃王出王府，官送至门外。择日锡宴于谨身殿，拱卫司设黄麾仗于殿廷左右，内使擎执如奉天殿受朝贺仪，内使监陈设御座于殿中，皇太子座于御座东偏稍南，诸王座皆以次而南，俱西向。又设诸王座于西偏与东偏，诸王座相对，俱东向。蕃王座于殿中之西第一行，东向次设文武一品，陪宴座第二行二品、三品三行，俱东西相向。蕃王从官、文武三品陪宴官俱以序坐于西庑，东向北上，和声郎陈大乐细乐舞队于殿之南楹。光禄寺设御尊于殿中之南。皇太子、诸王、蕃王至二品官酒尊于殿门左右之东西，御位司壶二人尚酒尚食二人，东偏皇太子。诸王司壶二人奉酒食二人，西偏诸王。如之，蕃王司壶一人奉酒食一人，文武官第一行及左右第二行各司壶四人兼供酒食。光禄寺直长于西庑，各置酒尊及司壶供酒食之人，光禄寺卿陈御食案及皇太子诸王，食案寺丞设蕃王食案于殿中，直长设殿上左右文武官，及西庑食案各于其座前。诸执事者，各供事舍人，引文武官，常服，侍立于殿门之左右，又引蕃王服其国服，侍立于百官之北，引进，引皇太子、诸王常服，侍立殿内之左右。侍仪导引皇帝常服，升御座。大乐鼓吹，振作鸣鞭，乐止，皇太子诸王各就座。礼部官取旨导蕃王入就座，光禄寺卿举御食案，进于御前；礼部侍郎、光禄寺少卿举食案置于皇太子、诸王之前；礼部郎中、光禄寺丞举食案置于蕃王前。文武官及蕃王从官各以次就坐，内使监令于御前斟酒，司壶于皇太子诸王以下各斟酒。细乐作奏太清之曲，和声郎北面立，举手唱。上酒，皇帝举爵饮，皇太子以下皆饮毕，乐止。酒再行，细乐作奏，感皇恩之曲，饮毕，乐止。内使监令于御前进食，供事者自皇太子以下各供食。大乐作，和声郎唱，上食，皇帝进食，皇太子以下皆食毕，乐止。酒三行，细乐作，奏贺圣朝之曲，饮毕乐止。进食，奏大乐，食毕，乐止。凡五进食皆如之。酒四行，细乐作，奏普天乐之曲，饮毕，乐止进食。酒五行，细乐作，舞诸国来朝之舞，饮毕，乐舞止进食。酒六行，细乐作，奏朝天子之曲，饮毕，乐止进食。酒七行，细乐作，奏醉太平之曲，舞长生队之舞，饮毕，乐舞止进食。其西庑斟酒进食之次，亦如殿中，惟不用乐。宴毕，皇帝兴乐作，皇太子诸王侍从还宫。乐止，蕃王文武官俱以次出东宫，择日宴蕃王。是日：宿卫陈设，如朝会仪。中书省、大都督府御史台俱取旨，宴乐蕃王。陛辞其陈设、行礼如朝见仪，惟不设宿卫及传制方物案宣状等官，辞东宫亦如见仪，惟不跪致词，礼毕，中书省率礼部官送至龙江驿，礼部设宴如初至，礼部官还应天府官送起行。
蕃国遣使进表前期，所司于王宫内外及国内街巷结䌽，设阙庭于殿上正中表笺案，于阙庭前香案，于表笺案前。司香二人于香案左右。王拜位于殿中，众官位于王后，俱北向。司礼二人于王位北，引礼二人于王左右，引班四人于众官左右，俱东西相向，使者立位于香案东，捧表笺二人于香案西，设乐于众官。拜位之后，龙亭于殿南正中，仪仗鼓乐于龙亭前。是日清晨，司印者陈印案于殿中，涤印讫，以表笺及印，俱置于案，王具冕服，众官俱朝服。诣案前用印毕，用黄袱裹表、红袱裹笺各置于匣中，仍各以袱裹之，捧表笺官捧置于案，使者与捧表笺官各就位，引礼引王及众官俱入就拜位，赞拜乐作，再拜，乐止，王诣香案前跪，众官皆跪，王三上香讫，捧表官取表东向跪，进王，王受表，以进于使者，使者西向跪，受兴，置于案。赞兴王复位，赞拜乐作，王与众官皆四拜，乐止礼毕。捧表笺官捧表前行，置于龙亭中，金鼓仪仗鼓乐前导王送至宫门外，还。众官朝服送至国门外，使者乃行。
蕃国望阙庆祝仪，蕃王奉正朔称朝贡者。其国中有庆祝礼，颁自朝廷使遵行之，前期执事者于王宫正殿南向陈香烛案于阙庭前，王拜位于殿中，褥位于香案前，众官拜位于王之后，俱北向。司礼司赞于王拜位之北，司香二人于香案前，俱东西相向。是日，陈军仗于王宫门之外，乐工陈乐于拜位之后，众官先具朝服，引班于王宫门外东西，执事俱就位。王于后殿，具冕服，未赐者服其服，众官入俟立于殿庭东西。王出，乐作，由西陛升至拜位，乐止，众官就拜位。赞拜乐作，王与众官皆四拜，乐止。王由东门入，乐作，至褥位，乐止。赞跪，王与众官皆跪，王三上香毕，俯伏兴。众官皆兴王由东门出，乐作，还位。乐止，赞拜乐作，王与众官皆四拜，乐止，赞搢笏三舞蹈跪、三拱手、加额呼万岁，出笏，俯伏兴赞四拜。礼毕，王与众官以次出。凡蕃王至京，令礼部官于会同馆礼待永乐，以后四夷来朝贡者，钦命中官与文武大臣，或学士等官待宴，不拘员数。
洪武三年，定蕃国受印物之仪。
按《明会典》：蕃国受印物洪武三年定。使者至蕃国境，先遣关人入报，蕃王遣官远接，前期，有司于国门外公馆设幄结䌽，设龙亭于馆之正中，备金鼓、仪仗鼓吹于馆所以。伺迎引又于国城内街巷结䌽，又于王宫设阙庭于殿上正中，设香案于阙庭之前，设蕃王受赐予位于香案之前，设蕃王拜位于殿庭正中，北向。众官拜位于王拜位之南，异位重行，北向。设乐位于众官拜位之南，北向，司赞二人于蕃王拜位之北。引礼二人于司赞之南，引班四人于众官拜位之北，俱东西相向。陈仪仗于殿庭之东西，远接官接见使者，迎至馆所以，上赐安奉于龙亭中，遣使驰报王。是日，蕃王率百官出迎于国门外，远接官迎上赐，出馆至国门，金鼓在前，次众官常服乘马行次，王乘马行次，仪仗鼓乐次，上赐。龙亭使者常服乘马行于龙亭之后，迎至殿中，金鼓分列于门外之左右，众官分立殿庭之东西，置龙亭于殿上正中。使者立于龙亭之东，引礼引蕃王，引班引众官，各就拜位。立定，司赞唱拜，乐作，蕃王及众官皆四拜，乐止，引礼引蕃王诣龙亭前。使者称有制，引礼赞跪，司赞唱跪，蕃王与众官皆跪，使者宣制曰：皇帝敕使某持印赐尔国王某，并赐某物。宣毕，使者捧所赐印并某物西向授蕃王，蕃王跪受，以授左右。讫，引礼唱俯伏兴平身，司赞唱同。蕃王及众官皆俯伏兴平身，引礼引蕃王出，复位，司赞唱拜，乐作，蕃王及众官皆四拜，乐止，司赞唱礼毕。引礼引蕃王入殿西立，东向，使者东立，西向。引礼唱，使者与蕃王行两拜礼。使者降自东阶，蕃王降自西阶，遣官送使者还馆。
洪武四年，谕省府台臣：外国不侵中国，无辄用兵，惟西北不可不备。
按《图书编》：洪武四年九月，上御奉天门谕省府台臣曰：海外夷国为患中国者，不得不讨。不为中国患者，不可辄用兵。古人言：地广非久安之计，民劳乃易变之源。隋炀帝妄兴师旅，征讨琉球，荼毒生民，徒慕虚名，反疲中土，载诸史册，为后世讥。朕以诸小蛮夷，阻越山海，不侵中国，无烦用兵。惟西北胡戎，世为中国患，不可不谨备。卿等记此言，知朕意。
洪武十五年，命翰林侍讲火原洁等，编类华夷、译语。按《明会典》：洪武永乐以来，设立御前答应大通事，有都督、都指挥、指挥等官，统属一十八处，小通事总理来贡四夷并来降夷人，及走回人口。凡有一应夷情，译审奏闻。
按《图书编》：洪武十五年，命翰林侍讲火原洁等编类华夷、译语。上以前元素无文字，发号施令，但借高昌书、制蒙古字行天下。乃命原洁与编修马懿赤黑等，以华言译其语。凡天文、地理、人事、物类、服饰、器用靡不具载，复取元秘史参考，以切其字，谐其声音，既成刊布。自是，使臣往来朔漠，皆得其情。
凡四夷分十八所，设通事六十人，大通事有都督都指挥等官统诸，小通事总理贡夷、降夷及归正人夷，情蕃字文书译审奏。
洪武十六年，给各国勘合及蕃僧诰，敕置长河西等处，安抚使司每年一贡，人数不过百人。
按《明会典》：凡勘合号簿，洪武十六年，始给暹罗国，后渐及诸国，每国勘合二百道，号簿四扇如暹罗国，暹字号勘合一百道，及暹罗字号底簿各一扇，俱送内府。罗字勘合一百道，及暹字号簿一扇，发本国收填，罗字号簿一扇，发广东布政司收比，馀国亦如之。每改元，则更造换，给计有勘合国分。
暹罗　日本　占城　瓜哇　满剌加　真腊苏禄国东王　苏禄国西王　苏禄国峒王柯支　浡泥　钖兰山　古里　苏门荅剌古麻剌
凡蕃夷诰敕，初，哈密等七卫俱有，如朵颜海西诸卫例，后乃没于土鲁番。而乌思藏长河西等处，阐教阐化、辅教赞善、护教五王、大乘大宝二法王、各处国师，俱诰命禅师，敕命都纲剌麻，都指挥指挥等，俱敕谕其阐教阐化、辅教赞善，仍给勘合护教，自称原有勘合燬于火，累年请给，未与。二法王及长河西朵甘思董卜韩胡俱不给勘合，其金川杂谷等处止赍印，信蕃文，亦无勘合。
长河西鱼通宁远等处，置军民安抚使司，每年一贡，给与勘合，于四川比号雅州入境，每贡止许五六十人，多不过一百人。方物该守关官员辨验，申送都布按三司，审实起送，后改升宣慰司。
洪武十八年，定蕃国初附遣使进贡及迎诏之仪。按《明会典》：洪武十八年，定蕃国初附遣使奉表进贡，方物先于会同馆安歇，礼部以表副本奏知仪礼司，引蕃使习仪，择日朝见。其日，锦衣卫陈设仪仗，和声郎陈大乐于丹陛，如常仪，仪礼司设表案于奉天殿东门外，丹陛上方物案于丹陛中道之左右，设文武百官侍立位于文武楼南，东西相向，蕃使服其服捧表及方物状至丹墀跪授，礼部官受之，诣丹墀置于案，执事者各陈方物于案。毕，典仪内赞外赞宣表展，表官宣方物状，官各具朝服，其馀文武官常服就位。仪礼司官奏请升殿皇帝常服出，乐作升座，乐止鸣鞭。讫，文武官入班叩头，礼毕，分东西侍立。引礼引蕃使就丹墀拜位，赞四拜，典仪唱进表序，班举表案由东门入，至于殿中，内赞赞宣表，外赞令蕃使跪宣表，宣方物状讫，蕃使俯伏兴四拜，礼毕，驾兴乐作，还宫，乐止，百官及蕃使以次出，其蕃国常朝及为国事谢恩。遣使进表贡方物皆如前仪，唯不宣表。
皇帝登极，及册立皇储，则遣使颁诏。蕃王受封，则赐印或有赉予，故有蕃王迎接之仪。凡使者入蕃国境，先遣人驰报于王，王遣官远接诏。前期，令有司于国门外公馆设幄结䌽，设龙亭于正中，设香案于龙亭之南，备金鼓仪仗鼓乐。伺候迎引又于国城内街巷结䌽，王宫内设阙庭于殿上正中，设香案于阙庭之前，设司香二人于香案之左右，设诏使立位于香案之东，设开读案于殿陛之东北，设蕃王拜位于中道，北向。设蕃国众官拜位于蕃王拜位之南，异位重行，北向。设捧诏官位于开读案之北，宣诏官位于捧诏官之南，展诏官二人位于宣读官之南，俱西向。司礼二人位于蕃王拜位之北，引礼二人位于司礼之南，引班四人位于众官拜位之北，俱东西相向。陈仪仗于殿庭之东西，设乐位于众官拜位之南，北向。远接官接见诏书，迎至馆中，安诏于龙亭中。遣人驰报王，王即率国中众官及耆儒僧道出迎于国门外，至馆中，具冕服，众官具朝服，行五拜。礼讫，迎诏出馆至国门，金鼓在前，次僧道耆儒，次众官，次王，次仪仗鼓乐，次诏书，龙亭使者常服行于龙亭后，迎至殿中，金鼓分列门外之左右，置龙亭于殿上正中，使者立于东。引礼引王入就拜位，引班引众官人等各就拜位，使者诣前，南向，立称有制。司赞唱拜，乐作，蕃王及众官以下皆四拜，乐止，引礼引蕃王由西阶升诣香案前，北向立。引礼唱跪，司赞唱，众官皆跪，引礼唱上香，司香捧香跪进于王之左，王三上香讫，引礼唱俯伏兴平身，蕃王及众官以下皆俯伏兴平身。引礼引蕃王复位，司赞唱开读，宣诏官、展诏官升案使者诣龙亭捧诏书，授捧诏官，捧诏官前受诏，捧至开读案授宣诏官，宣诏官受诏，展诏官对展，司赞唱跪，蕃王及众官以下皆跪，宣诏官宣诏书，捧诏官于宣诏官前捧诏书，仍置于龙亭。司赞唱俯伏兴平身，蕃王及众官以下皆俯伏兴平身，司赞唱拜，乐作，蕃王及众官以下皆四拜，乐止，司赞唱搢笏，鞠躬三、舞蹈三、拱手加额，山呼万岁，山呼万岁，再山呼万万岁。出笏，俯伏兴乐作，四拜兴平身，乐止，礼毕。引礼引蕃王退，引班引众官以次退，蕃王及众官释服，使者以诏书付所司颁行，蕃王与使者分宾主行两拜礼，使者居东，蕃王居西，如蕃国陪臣行礼，使者立受。
洪武二十六年，定各国朝贡使人及土官承袭之制。按《明会典》：凡朝贡方物，洪武二十六年，定，凡诸蕃国及四夷土官人等，或三年一朝、或每年，朝贡者所贡之物，会同馆呈报到部，主客部官赴馆点检见数，遇有表笺移付仪部，其方物分豁进贡，上位若干殿下，若干开写奏本，发落人夫管领先，具手本关领内府勘合依数填写，及开报门单。于次日早朝，照进内府。或于奉天门、或奉天殿丹陛、或华盖殿及文华殿前，陈设本部正官，奏启进纳，若遇庆贺圣节正旦，贡献之物初到，即以数目具本奏闻，物候至日通进内府陈设交收。
凡进马，骡到于会同馆，即令典牧所差医兽辨验儿骒骟及毛色齿岁，明白备写，手本交收，及令本馆放支草料喂养，仍拨人夫管领。至期，进内府行列于丹墀东，伺候御前牵过同手本交付，御马监官收领。凡进象、驼到于会同馆，令本馆喂饲。次日早进，内府御前奏进。如候圣节、正旦、冬至，陈设进收日远，先行奏闻，象送驯象所，驼送御马监收养，至期，令进内府陈设。
凡进虎、豹、禽鸟之类到于会同馆，就令畜养之人喂养具数，奏闻送所司收领，至期，进内府丹墀内陈设。凡进金银器皿珍宝段匹之类，须同贡献之人验视，明白具写奏本，仍以器具装盛，或黄袱封裹。分拨馆夫一同贡献之人收管。先期一日，关填勘合，开报门单。次日早，照进内府于殿前丹陛等处，陈设一一交付长随内使收受。
凡进苏木、胡椒、香蜡、药材等物万数以上者，船至福建广东等处，所在布政司随即会同都司、按察司官捡视物货，封完密，听候先将蕃使起送。赴京呈报数目，除国王进贡外，蕃使人伴附搭，买卖物货官给价钞收买，然后，布政司仍同各衙门官将货称盘见数，分豁原报附馀数目，差人起解前来，礼部委官及行户部都察院委官会同差督，人夫运进承运等库，称盘入库，礼部先期开写各库该收货物手本，于午门关领各门勘合，填写照进并出给长单，令该库批写实收数目，回部备照。
后续定，凡外国朝贡：惟朝鲜国所进方物陈设奏进，其馀俱该司验过，具题得旨，开具手本，送右顺门。〈即归极门〉内府各该衙门交收，今朝鲜国贡物亦不陈设，止具题开，送归极门内使交收。
凡进马：惟朝鲜国先行面奏，引过御马监交收。其馀俱该司验过，送鸿胪寺，随本引进。遇庆贺，礼部先行请旨行，御马监至期陈设。今朝鲜国进马亦不面奏，止具题送御马监交收。
凡进象、驼、虎、豹禽鸟之类，俱不陈设，惟具题送内府各衙门交收。
凡进到狮象，礼部题请量留，原来伴送四人与同驯象所，军奴到于御马监调养，待后驯习发回，光禄寺日给养赡，仍行兵部给与牌面悬带，以便西安门出入。
凡安南国进金银器皿之类，引奏进献，其馀俱具题送归极门交收。
凡进药材等物，径从礼部具题，送归极门交收。苏木、胡椒、硫黄，近多解南京礼部交收。
凡各处夷人贡到方物，例不给价，朝鲜国常贡马匹，亦不给价。
凡四夷归化人员及朝贡使客，初至会同馆，主客部官随即到，彼点视正从，定其高下，房舍、铺陈一切处分安妥，仍加抚绥，使知朝廷恩泽。
一下程分豁正从人数，劄付膳部五日一次，照例支送酒、肉茶、面饮食之物。一管待量其来人重轻合与茶饭者，定拟食品棹数，劄付膳部造办，主客部官一员或主席或分左右随其高下序坐，以礼管待，仍令教坊司供应。
凡诸蕃四夷朝贡人员及公侯官员人等，一切给赐如往年有例者，止照其例。无例者，斟酌高下等第，题请定夺。然后，礼部官具本奏闻关领给赐。
凡赏赐金银、钞锭、匹帛之类，金银请长随内官关领，匹帛系内承运库收贮，冠带衣靴系工科工部官收掌，钞锭系户部官分投，关领其物或于奉天门，或奉天殿丹陛，或华盖殿，用卓顿放。引受赐人朝北立，置物于前，受赐人叩头毕，以物授之，如多至十人、百人，则先以所赐之物，唱名分授各人，行列叩头毕。于该科出帖，赴午门倒换勘合，照出所赐之物，复令次日谢恩。
凡入官货物远夷之人，或有长行头匹及诸般物货不系，贡献之数附带到京，愿入官者照依官例，具奏关，给钞锭酬其价值。
常例下程五日每正一名，猪肉二斤八两、乾鱼一斤四两、酒一瓶、面二斤、盐酱各二两、茶油各一两、花椒三钱五分、烛每房五枝，以上，下程若奉旨，优待不拘此例。
又每人日支肉半斤、酒半瓶、米一升、蔬菜厨料，钦赐下程：朝鲜国、安南国、占城国、琉球国、瓜哇国、暹罗国各下程一次，朝鲜等国每五人、琉球国每十人羊鹅鸡各一只、酒十瓶、米五斗，蔬菜厨料朝鲜国加果子茶食各四盘、柴炭各二百斤，暹罗国加酒十瓶。筵宴蕃夷土官桌面每正一桌，果子五色、按酒五色、汤三品，小割正饭用羊。
土官承袭原，俱属验封司掌行。洪武末年，以宣慰宣抚安抚长官等官皆领土兵，改隶兵部，其馀守土者仍隶验封司。
凡各处土官承袭湖广四川云南广西，土官承袭务要验封司委官体，勘别无争袭之人，明白取具，宗支图本并官吏人等结状呈部具奏，照例承袭，移付选部附选司贴黄考功，附写行止类行到任见到者关给劄付颁给诰敕。
洪武二十七年，令土官无子，许弟袭。
洪武三十年，令土官无子，弟而其妻或婿为夷民信服者，许令一人袭。
按以上《明会典》云云：
洪武　年各省土官朝贡。
按《明会典》：洪武间，朝贡土官，四川乌蒙军民府、乌撒军民府、芒部军民府、金筑安抚司后属贵州布政司，卢山长官司后属贵州宣慰司，慕役长官司后属贵州永宁州大华长官司，西堡长官司后属贵州安顺州，宁谷寨长官司后属贵州安顺州，顶营长官司后属贵州永宁州，十二营长官司后属贵州镇宁州，安顺州后属贵州布政司，贵州宣慰司后属贵州布政司，平茶洞长官司、播州宣慰司、程番长官司后为府，设流官属，贵州布政司，龙州后为宣抚司永，宁州后属贵州布政司，镇宁州后属贵州布政司，康佐长官司后属贵州镇宁州，建昌卫、建安州、礼州、柏兴州、酉阳宣抚司、方番长官司后属贵州宣慰司，木瓜长官司后属贵州金筑安抚司，黎州邛部军民府、德昌府、普安军民府、东川军民府、长河西天全六番招讨司、占藏先结簇长官司、阿昔簇长官司、蛒匝簇长官司、比定簇长官司、祁命簇长官司、阿昔洞簇长官司、勒都簇长官司、班班簇长官司、者多簇长官司、麦匝簇长官司、石砫宣慰司、泥溪长官司、雷坡长官司、沭川长官司、平夷长官司、蛮夷长官司、马湖府后改设流官，岳希蓬长官司、陇木头长官司、静州长官司、里州建昌府、阔州中县碧舍县会川府、武安州、永昌州、隆州、姜州、黎溪州、麻龙县会理州、威龙州、昌州、普济州、广西龙英州、江州、龙州、思明府、陀陵县养利州、上下冻州、思陵州、万承州、安平州、太平州、后设太平府，流官统本州及龙溪罗阳等州县，都结州、罗阳县思城州、结伦州、镇远州、左州后改设流官，崇善县茗盈州、南丹州、结安州、永康县思同州、东兰州、那地州、全茗州、利州、镇安府、田州府后改田宁府，设流官，泗城州、奉议州。
云南姚安军民府后改设流官，姚州后改设流官，元江府、广通县平缅宣慰司、车理军民宣慰司、八百宣慰司、丽江府、景东府、楚雄府后改设流官，鹤庆府后改设流官，寻甸府后改设流官，邓川州、海东土官宾居，土官小。云南土官：临安府、嶍峨县大理府后改设流官，
湖广施南宣慰司、忠建安抚司、思南宣慰司后改思南府，设流官，属贵州布政司，永顺宣慰司、保静宣慰司、臻部六洞黄坡等处长官司、曲靖军民府后改设流官，属云南布政司。
成祖永乐元年，定筵宴蕃夷土官食品，赐各卫鞑靼人姓氏。
按《明会典》：筵宴蕃夷土官卓面，永乐元年，上卓，按酒五盘、果子五盘、烧煠五盘、茶食汤三品、双下大馒头、羊肉饭酒七钟；中卓，按酒果子各四盘、汤二品、双下馒头、牛马羊肉饭酒五钟。
令各卫鞑靼人同名无姓者，照洪武年间例，赐以姓氏，仍编置勘合，以备稽考，中国人不得冒鞑靼名，以避管事，违者治罪。
永乐二年，置信符金牌，以给云南徼外土官。
按《明会典》：凡信符金牌，永乐二年始置，以给云南徼外土官，其制铜铸信符，五面内阴，文者一面，上有文、行、忠、信四字，与四面合编某字，一号至一百号批文勘合底簿其字号如车里以车字为号，缅甸以缅字为号，阴文信符勘合俱付土官，底簿付云南布政司，其阳文信符四面及批文一百道，藏之内府，凡朝廷遣使，则赍阳文信符及批文各一至布政司，比同底簿，方遣人送。使者以往，土官比同，阴文信符及勘合即如命奉行，信符之发，一次以文字号，二次行字号，次忠次信，周而复始，又置红牌镂金字敕书谕之。凡有调发及当办诸事，须凭信符乃行，如越次及比字号不同，或有信符而无批文、有批文而无信符者，即是诈伪许，擒之，赴京治以死罪。又编勘合一百道付各衙门，勘合底簿一扇付布政司。凡有军民疾苦，及奉信符办过事务，进贡方物之类俱于勘合内填写，遣人赍至布政司，比号写底簿，布政司、都司遣官同赍所填勘合奏闻，若边境声息及土人词讼从，都司、布政司、按察司官会同，计议行之，其事已行，及承行原由并填写勘合奏闻，如总兵官镇守遇有前事，总兵官亦会三司计议，仍用都司或布政司印信文书，写总兵官处分之语，方许奉行，亦填写勘合具奏。若朝廷命总兵官挂将军印征讨，调遣军马不待三司文移，即时发遣，亦填勘合差人奏闻。填写勘合或字画错误明白圈注以本司印信钤盖。凡所收底簿及勘合用之将尽，具奏，再颁。遇改元，则更造换给旧簿，勘合随贡缴部贮库，或总兵官、都司、布政司等官新除官到任，及遇时节，不许赍礼物相庆。仍以纸写禁约一道付之，或有贪婪无藉凌害者，不待填写勘合止具本，遣人赍敕不经总兵官及三司，径赴京陈奏，治以重罪。
永乐五年，设四夷馆，选国子监生习译。
按《明会典》：凡四方蕃夷翻译文字，永乐五年设四夷馆，内分八馆，曰：鞑靼、女直、西蕃、西天、回回、百夷、高昌、缅甸。选国子监生习译。
永乐十一年，令新土官义男女婿，例袭流官一次，不许出姓。有擅改姓名、诈冒承袭者，处极刑。首告者，给赏。
按《明会典》云云：
永乐十五年，令土官告袭，虽出十年，亦准袭。
按《明会典》云云：
宣宗宣德元年，令翰林院学士，稽考四夷馆译字生。按《明会典》：凡四方蕃夷翻译文字，宣德元年，兼选官民子弟委官为教师，本院学士稽考课程后，内阁委
官提督。
宣德二年，定蕃国使臣廪给。
按《明会典》：凡各国蕃王、王亲、头目人等朝贡，到于福建、广东等处。宣德二年，令除筵宴及本等口粮廪给外，日用下程、蕃王每人鸡二只、肉二斤、酒一瓶、柴薪厨料，王亲每人肉一斤、酒一瓶、柴薪厨料，使臣头目每人肉半斤、酒半瓶、柴薪厨料，蕃伴女使人等止支口粮柴薪。
宣德　年定各国筵宴。
按《明会典》：阿丹国、左法儿国、天方国、加异勒国、黑葛达国、哈失哈力，宣德间筵宴一次，今例天方国加宴一次。
英宗正统元年，定四夷馆译字生考中授职年限及土官预报应袭子侄姓名。
按《明会典》：凡四夷馆习译监生子弟，旧例月支米一石，会官考试，一年通习者，与冠带。全不通者，黜退。正统元年，定考中一等者，冠带，为译字官，再考中，授职。凡土官册报应袭，正统元年，奏准土官在任先具应袭子侄姓名，开报合干上司，候亡故，照名起送、承袭。正统二年，奏定土官承袭次序。
按《明会典》：正统二年，奏准土官应袭者，预为勘定造册，在官依次承袭。
正统六年，令土官造应袭名册，每三年一次。
按《明会典》：六年，奏准预取应袭儿男姓名造册，四部、都、布、按三司，各存一本，一本年终类送吏部备查，以后每三年一次造缴。
代宗景泰三年，降夷病故，给其子养赡米石。
按《明会典》：凡来降夷目，景泰三年，令殁于王事，儿男幼小者准纪录，月给养赡米二石，候出幼，著役。其在京病故者，亦准纪录，月给米一石。

[book_title]边裔典第四卷
边裔总部汇考四
明二
英宗天顺元年，定蕃夷土官赐宴食品。
按《明会典》：筵宴蕃夷土官，卓面：天顺元年，上卓，高顶茶食云子麻叶、大银锭油酥八个、棒子骨二块、凤鹅一只、小银锭笑靥二楪、茶食果子按酒各五盘、米糕二楪、小馒头三楪、菜四色、花头二个、汤三品、大馒头一分、羊背皮一个、添换小馒头一楪、按酒一盘、茶食一楪、酒七钟，中卓宝妆茶食云子麻叶二楪、甘露饼四个、鲊鱼二块、大银锭油酥八个、小银锭笑靥二楪、果子按酒各五盘、菜四色、花头二个、汤三品、马肉饭一块、大馒头一分、添换小馒头一楪、羊肉一楪、茶食一楪、酒七钟，下卓宝妆茶食大银锭油酥八个、煠鱼二尾、果子按酒各四盘、菜四色、汤三品、马肉饭二块、大馒头二分、酒七钟。
天顺二年令土官承袭，取结图连人赴部奏夺。按《明会典》：天顺二年，奏准土官病故，该管衙门委堂上官体勘应袭之人，取结状宗图连人送部奏夺。天顺　年专，令俊秀监生习译蕃字。
按《春明梦馀录》：四译馆，在东华门外，南向，设太常少卿提督之听，于翰林院所隶。凡入馆，初以举人监生，年少者，入翰林院习译字，以通事为教师，科举时，任其应试，卷尾识译书数十字，三场毕，送翰林定去取。仍送入场填榜，中榜后，改庶吉士，仍习译天顺中革，令择俊民俾，专其业艺成会，六部大臣试之通者冠带，又三年，授以官。
礼部左侍郎邹干奏：永乐间，翰林院译写蕃字，俱于国子监选取监生习用。近年以来，官员、军民、匠作、厨役子弟投托教师，私自习学，滥求进用，况蕃字文书，多关边务，教习既滥，不免透漏夷情。乞敕翰林院，今后各馆有缺，仍照永乐间例，选取年幼俊秀监生，送馆习学，其教师不许擅留各家子弟私习，及徇私保举。
天顺八年，令土官告袭勘明，会奏就彼冠带。
按《明会典》云云：
宪宗成化　年，定待蕃夷文武官员之礼，有差。
按《明会典》：成化初，北虏、东夷、西蕃以武职大臣待，朝鲜、安南、日本等国并土官以礼部官待。
成化五年，定诸国通事员数，
按《明会典》：凡通事额员，成化五年，奏定小通事额数总不过六十名，遇有病故及为事等项，革去职役者，照缺选补。若事繁去处丁忧有过三名者，量补一名。计四夷一十八处，额设通事六十员名：朝鲜国五员名、日本国四员名、琉球国二员名、安南国二员名、真腊国一员名。成化二十年添一名，后以空閒俱不补。暹罗国三员名、占城国三员名、瓜哇国二员名，后俱不补。苏门荅剌国一员名，后不补。满剌加国一员名、达达七员名，成化十九年添一名。回回七员名，成化十九年添一名。女直七员名，成化十九年添二名，畏兀儿二员名、西蕃五员名，成化十九年添一名。河西一员名，成化二十年添一名，后俱不补。缅甸一员名后不补，云南百夷等处六员名。
成化七年，定通事考满支米之例，
按《明会典》：凡食粮资格，成化七年，奏准通事戴头巾三年，满日送部考中顶补正缺者，准支米添设者。虽经考中，仍作不支米办事待，有正缺方许支米。成化十四年，定土官升至三级，外有功厚赏不升。按《明会典》：凡土官有功无升例，成化十四年，申明各照地方例升，散官至三级而止，其馀功次与土人俱厚赏不升。
成化十八年，定通事办事年满叙用之例，
按《明会典》：十八年，定通事办事三年，满日本部考中支米，又办事三年，满日考中送吏部，冠带又三年，满日考中实授序班，欠通者，许习学半年再考。
凡访保奏准各国通事止一名者，访保一名，不支米办事。
凡考满，奏准通事序班等官，三六九年满，俱礼部考过夷语精熟，查访无过，量出考语，咨送吏部，六年，考察京官之期，亦从本部查访备开，揭帖径送考功司。成化十九年，定外国入贡人数，中途无故不得停留。按《明会典》：凡贡夷限制，成化十九年，题准乌思藏长河西朵甘思等处国师、禅师在本地方住坐者，与各寺寨轮流进贡，凑满每年百人之数，不许各另差人。如有退老事故，许令的亲儿徒因袭职赴京进贡，国师起送一百人，禅师、都指挥五十人。已赏未袭者再来袭职，止许一二人，其都纲指挥以下来袭者，止本身随同年例贡使赴京。
凡通事违犯，题准通事有犯赃私，照吏典例。
凡夷人进贡及回至，该布政司令限二十日内，照例茶饭，管待起程。如过期及中途无故停止一日之上者，廪给住支。
成化二十一年，令招抚生蕃，每寨只许一人入贡。按《明会典》：成化二十一年，奏准各处招抚生蕃进贡，行本处镇巡等官，止许寨首一人前来，如五寨五人、十寨十人，不许过多。
成化　年定外国使臣入贡，边镇先将人数贡物造册报部。
按《明会典》：凡译待夷使，成化间，题准迤北小王子来贡，礼部差该司官一员前往大同，会同镇巡等官，将差来使臣逐一译审，分豁使臣若干、随来男妇若干、赴京若干、存留若干。使臣自进并带进某头目下马骡方物皮张数目，俱要辨别毛齿等第，编成字号填写勘合用印钤，盖给付各使臣收照，仍著落山西行，都司备造黄册、奏缴青册先行送部以凭给赏，其在彼茶饭并沿途供应，及榆河驿汤饭，一听本官提督。
孝宗弘治元年，定译字生、提督官员及考试之例。
按《明会典》：弘治初，奏准科目出身四品以上官二员，提督其官生公会按月从本院印给，仍缴送稽考及食粮授职，从吏礼二部，奏会内阁出题考试，中否仍从该部奏请施行。
弘治二年，定土官承袭十年外文书到部者，不准其应袭，立案年小者，暂令同流官管事。
按《明会典》：弘治二年，奏准十年外文书到部者，不准承袭。
令土官应袭子孙年五岁以上者，勘定立案。年十五以上，许令袭。如年未及，暂令协同流官管事。
弘治三年，定译字生考试黜陟限次，及土官进贡过期给赏之例。
按《明会典》：凡四夷馆习译监生子弟，弘治三年，奏准子弟不许别图出身，三年后考中，食粮月给米一石，又三年考中，冠带为译字官，又三年考中，授序班职事。初试不中者，许再试，三试不中者，黜退为民。监生初入馆，照坐监例食粮。三年考中，食粮一石，家小粮仍旧，又三年考中，冠带。又三年考中，授从八品职事。三试不中者，送回本监别用，其曾习举业者，非精通译字，不准应试。
凡土官到京，过期减半给赏，弘治三年以后，正月内到者亦全赏，二月到者减半，该赏半表里者折与阔生绢二匹。
弘治五年，增设会同馆主事一员，定土官承袭之制。按《明会典》：旧设南北两会同馆接待蕃夷使客，遇有各处贡夷到京，主客司员外郎主事轮赴会同馆，点视方物、讥防出入，贡夷去，复回部视事。弘治五年，各夷来贡者众，始添设提督会同馆主事一员，专一在馆提督事务。
凡土官承袭，令十年内曾在本处上司具告者亦准袭。
土官袭职后，习礼三月，回任管事。
弘治六年，定通事食粮之例，
按《明会典》：弘治六年，申明额外添设待缺通事，虽满三年六年考中，不许支米，其满九年，未得食粮者，准其食粮协同办事。
弘治八年，定收充候缺通事，及习译监生应科试之例。
按《明会典》：凡收充候缺，弘治八年奏准各国世业，并土官土人子孙情愿告充候缺通事，或边方访保生儒人等该本部考得，夷语精通勘无诈冒者劄送鸿胪寺，收充候缺通事、土官土人子孙给与养赡食米一石，极边访保者给食米五斗。通候有缺之日再考，题补其出身资格，仍照旧例。
奏准四夷馆习译监生子弟，有愿科举者，考送顺天府应试。
弘治九年，定通事考用之例，
按《明会典》：弘治九年，奏准通事食粮办事三年，满日考送吏部冠带，如夷语欠通及有过名误事者，径发原籍为民。
凡出差：奏准通事出差违限半年，照例送问，虽有公文不与准理。违限一年及养病服阕二年之上，作缺，待其到京俱令守缺，不许作协同办事名色。
各国戴头巾，通事不许，遇例上纳粮草及一应经商买卖旷废职业，违者参问革役。
弘治十年，定宴待夷人贡使之制，按《明会典》：弘治十年，令会同馆宴待夷人，礼部属官一员、光禄寺正官一员巡看，务要卓面丰腆酒味真正。宴毕，待宴大臣宣布朝廷优待至意，回还之后，各守恭顺管束部落，毋得生事扰边，自取灭亡。
弘治十一年，禁军民私通贡使往来及买卖违禁货物，
按《明会典》：弘治十一年，奏准南方海外诸国不必差官送还，如果原来通事别有事故，夷人奏讨不已者，礼部奏请定夺。
迤北小王子等使人朝贡赴京，官员、军民人等交易止许光素纻丝绢布衣服等件，不许将一应兵器并违禁铜铁等物，有违犯者处以极刑。又奏准私将应禁军器卖与夷人图利者，比依将军器，出境因而走泄事情者，律各斩为首者，仍枭首示众。
又令在京在外军民人等与朝贡夷人私通往来，投托管顾拨置害人，因而透漏事情者，俱问发边卫充军。军职有犯，调边卫带俸差操通事并伴送人等系，军职者照军职例系，文职有赃者革职为民。
弘治十三年，令甘肃、西宁等处蕃夷，到来交易，委官提督不得逼勒，定土官争袭仇杀之禁。
按《明会典》：弘治十三年，奏准甘肃、西宁等处蕃夷到来，本都司委官关防提督，听与军民人等两平交易，若势豪之家主使弟男子侄、家人、头目人等，将夷人好马、奇货包收，逼令减价，以贱易贵，及将粗重货物并瘦损头畜，拘收取觅用钱方许买卖者，听使之人问发附近卫分充军干碍，势豪及委官知而不举通同分利者，参问治罪。
凡土官袭替：禁例奏准土官袭替，其通事、把事人等及各处逃流军囚客人拨置不该承袭之人，争夺仇杀者，俱同发极边烟瘴地面充军。
弘治十四，年定琼州、崖州起送土官赏例，
按《明会典》：弘治十四年，琼州、崖州起送土官，每人赏钞三十、锭绢二疋、绢衣一套。
弘治十八年，罢土官纳粟、袭职例，
按《明会典》：十八年，罢土官纳粟、袭职例，令照旧保勘起送赴京袭职。
弘治　年，定抽分蕃国贡、外附馀货物及价值折还之数，
按《明会典》：弘治间，定凡蕃国进贡内，国王、王妃及使臣人等附至货物，以十分为率，五分抽分入官，五分给还价值，必以钱钞相兼。国王、王妃钱六分、钞四分，使臣人等钱四分、钞六分，又以物折还如钞一百贯、铜钱五串九十五贯，折物以次，加增皆如其数，如奉旨特免抽分者不为例。
凡蕃国进贡，船内搜出私货，照例入官，俱不给价，其奉旨给与者不为例。
凡蕃货价值，弘治间，定回回并蕃使人等进贡宝石等项，内府估验定价例：赤金每两直钞五十贯、足色银每两十五贯、锡每斤五百文、琉球八贯、铁每斤三百文、腰刀每把三贯、蕃弓每张二贯、蕃箭每枝一百文、鹤顶每个一贯、玳瑁盒每个一贯、玳瑁盂每个一贯、珊瑚枝每斤三十贯、珊瑚珠每两二贯、大玻璃瓶碗每个三贯、小玻璃瓶碗每个二贯、玻璃灯瓯每个二贯、粟米珠每两五贯、象牙每斤五百文、暹罗十贯、翠毛五斤三百文、古剌水内大合一贯、小合五百文、回回石青每斤一贯、乌爹泥每斤五百文、油血石每两一贯、蕃砂每斤二百文、胆矾每斤二贯、妥剔牙每斤一贯、黄蜡每斤五百文、雄黄每斤五百文、阿魏每斤二贯、荜茇每斤二贯、没药每斤五贯、满剌加十贯、肉豆蔻每斤五百文，暹罗白豆蔻十贯、豆蔻花每斤五百文、荜澄茄每斤一贯、闷虫药每斤二百文、大枫子每斤一百文，暹罗十贯、木鳖子每斤三百文、血蝎每斤一十五贯、龙涎每两三贯、苏合油每斤三贯、乳香每斤五贯，暹罗四十贯、沈香每斤三贯、速香每斤二贯、丁香每斤一贯、木香每斤三贯、金银香每斤五百文、降真香每斤五百文，暹罗十贯、黄熟香每斤一贯，暹罗十贯、安息香每斤五百文、栀子花每斤一贯、丁皮每斤五百文，暹罗二贯、苏木四十贯、紫檀木每斤五百文、胡椒每斤三贯，琉球三十贯、暹罗二十五贯、满剌加二十贯、盐每斤一百文、藤竭里襄每斤一贯、夕牙吸答纳每斤五百文、八的阿纳每斤四百文、三额阿剌必每斤五百文、别模剌每斤五百文、厥枯露每斤二百文、加定每斤五百文、哈都味思每斤五百文、阿思模达涂儿气每斤五百文、苏麻达每斤二百文、花毡单每条一十贯、大花手巾每条二贯、小花手巾每条一贯、丝手巾每条二贯、红纹节知被每条五贯、苾布每疋一十五贯、撒哈剌每疋一百贯、兜罗布每段一十贯、油红布每段一贯五百文、青布每段一贯五百文、花布每段一贯、暗花打布每段一贯、沙连布每段一贯、青查礼布每段一贯、加笼宜布每段一贯、乌连布每段一贯、勿那朱布每段一贯、各样粗布每段一贯。日本国附进刀剑，每把钞三贯内，一分与钱、九分支绢，每钞一百贯，该绢一匹其名檀香。每十斤银，一两折钱七百文，暹罗、满剌加、檀香俱每斤钞十贯，暹罗藤黄每斤钞十五贯，紫茎每斤钞三十贯，琉球、暹罗、满剌加每钞二百贯折绢一匹。
凡折还物价，弘治间定各色纻丝每匹折钞五百贯、各色绫子每匹三百贯、各色纱每匹三百贯、各色绢每匹一百贯、青绒氁子每匹六百贯、驼褐氁子每匹六百贯、青花白瓷盘每个五百贯、碗每个三百贯、瓶每个五百贯、酒海每个一千五百贯、豆青瓷盘每个一百五十贯、碗每个一百贯、瓶每个一百五十贯、麝香每斤一千五百贯、樟脑每斤一百贯、良姜每斤二十五贯、大黄每斤三十贯、铁锅三尺阔面每口一百五十贯。
武宗正德元年，定投降夷人每名日支常例下程之制。
按《明会典》：凡投降夷人，正德元年，令每名日支常例下程牛肉半斤、酒半瓶、米一升、蔬菜厨料。
世宗嘉靖元年，革大通事，定圣节，各宣慰等官贡方物馀佐贰皆朝觐，年入贡通事，缺十人以上，照例考选。朝觐到京给赏，以马数为差，译字生三考不中者，
听翰林院酌量许其再试。
按《明会典》：嘉靖初革大通事，其小通事悉属提督官。凡在馆钤束夷人入朝、引领、回还、伴送，皆通事专职。嘉靖元年议准圣节止许各宣慰、宣抚、安抚官具方物，差人赴京。其馀佐贰官以下及把事头目护印，舍人止许朝觐，年入贡每司量起的当通把三二人，赍执方物多者给与本册咨批，少者给与咨批，各给关文应付马匹，就彼变卖银两贮库。降香、黄蜡、茶叶等物要，实重五十五觔为一杠，每杠赏阔生绢二匹，照杠递加。其不由本布政司起送，或觔重不足、差人过多，不待朝觐之年，擅自起贡，礼部不与进收，青谕遣回赏赐，应付通行停止。
通事丁忧，缘事未结，俱不作缺。其有见缺十人以上，及一国全缺者，照旧行。各边镇巡官访保精通夷语、身家无过，人物齐整，字画端楷，语音洪亮者，每缺起，送二人前来补考。
朝觐到京以马数多寡为差，进马一二匹者，准一人作差来名色，赏钞二十锭、䌽段一表里，三四匹者作二人，五六匹者作三人，䌽段钞锭照数递加。
译字生习学三年，会考不中，径黜为民。六年不中，给与冠带。九年不中，授应得职衔，俱回籍闲住，免其杂泛差徭，其有资禀年岁相应尚堪作养者，听翰林院酌量许其再试。
嘉靖二年，定长河西、董卜韩胡入贡人数及土官袭替给赏之制，
按《明会典》：弘治以来，长河西等处入贡人数渐多。嘉靖二年，题用弘治以前例，不许过一千人。
董卜韩胡，嘉靖二年，题用弘治前例，不许过一千人，其部落别思寨、安抚司、加渴瓦寺，弘治以后另贡。土官衙门设在荒远兼因争竞雠杀等项不能赴京者，抚按等官勘实代奏，就彼袭替，仍依先年户部原拟等级令其纳谷备赈。
圣节贡物，过限一月减半给赏，违例多端者不赏。嘉靖三年，定私通外蕃，及买卖违禁货物之罪。按《明会典》：嘉靖三年，奏准夷人贡船未曾报官盘验、先行接买蕃货者，比照私自下海收买蕃货至十斤，以上事例边卫充军。其交结夷人诓骗惹衅及教诱为乱者，比照川广、云贵、陕西等处事例，边卫永远充军。一应代替夷人收买违禁货物者，比照会同馆内外军民事例发遣。包揽打造违式海船卖与夷人图利者，比照私卖应禁军器事例处断。
嘉靖五年，定达思蛮长官司入贡人数。
按《明会典》：达思蛮长官司，嘉靖五年题用，正德中，例以三百九十人为正额。
嘉靖六年，定赐物折价，及土官承袭调遣之制。按《明会典》：嘉靖六年，议准：蕃僧蕃人给赐䌽段，自愿折银者，织金每匹三两八钱、素者三两五钱。
土官袭替及土舍年久不得承袭者，镇守、抚按、严督三司等官从公作，急勘明具奏。
地方有事调遣镇守、抚按等官，查明具奏，就彼袭替。嘉靖七年，定土官庆贺朝觐人数。
按《明会典》：七年，议准：湖广土官袭授宣慰、宣抚、安抚职事者差人庆贺，每司不许过三人，其三年朝觐每司止许二人，大约各司共不过百人。起送到京者不过二十人，馀俱存留本。布政司听赏，所司辨验方物造册给批，差官伴押到京，礼部验批相同，方与赏赐应付。
嘉靖八年，贡使未经领赏，病故者给与棺木，又令安插降夷送外国漂流人归国，及定长宁女抚司入贡人数。按《明会典》：嘉靖八年，题准在馆未经领赏，病故者，行顺天府、转行宛大二县，预解无碍官银三十两发馆，每名给与棺木银五钱，支尽之日，造册缴部，再行取用。领赏以后，病故者，听其自行葬埋。
凡投降夷人到馆，译审明白，兵部题请到部关，给来降赏赐毕日著去，该都督府差委官舍伴送两广军门转发，缺少达目卫分安插，仍给房屋床榻、配与妻室，查照旧例养赡。
凡朝鲜国漂流夷人至会同馆，即行该馆通事序班译审明白，日给薪米养赡，兵部委官伴送沿途应付至辽东，镇巡衙门另差人员转送归国，通行国王知会，如该国使臣在馆，即令带回一体给赏应付。长宁安抚司、蕃僧在四川松潘茂州等处地方，旧每年朝贡许三十人，多不过五十人。附近乌思藏地面者照乌思藏例，三年一贡，每贡许二三十人，多不过五六十人。嘉靖八年长宁以宣德中例为请，遂准三百人为正额。
嘉靖九年，定土官承袭造册报部之例，
按《明会典》：嘉靖九年，题准应袭之人，果系原册有名，覆勘无碍，除杂职妇女就彼袭替外，其馀限半年内，连人保送赴部，如有违碍，即与辩明。一年以上，勘官住俸，立限完结。若有紧急军情，已奉调遣及嗣子幼弱，未可远出者，镇巡官斟酌奏请，暂令冠带管束夷人，候地方宁息，年岁长成，仍照例保送赴京，袭替给凭管事。
土官衙门造册，将见在子孙尽数开报：某人年若干岁系某氏生，应该承袭某人年若干岁，某氏生系，以次土舍未生子者，候有子造报，愿报弟侄若女者，听布政司，依期缴送吏、兵二部查照。
嘉靖十年，令贡使病者给医药，两馆夫役，不许占用。土官犯恶被戮，即以原职授于夷众素服之人，又定需索土夷生变之律。
按《明会典》：凡会同馆医生，遇四夷及伴送人等有疾，即与医药。年终具用药若干、活人若干，开送提督主事处核实，呈部以稽勤惰，考满升授，仍留本馆办事，其药材太医院关给。
凡两馆事务夫役，嘉靖十年，令俱属提督官管理，兵部该司不许侵挠干预，其大使等官及别衙门，敢有占用夫役，及脱逃负欠情弊，都听提督官查究。凡土官犯恶逆被戮，嘉靖十年，题准即推轮序相应素为夷众所服者，授以原职管束夷民。
各边军职及勘事人员，索取土夷财物致生他变者，依激变良民律例。
嘉靖十二年，令外国人入关，俱盘验明，方许放进。按《明会典》：凡夷人入关，嘉靖十二年，令边方一应该管，官员务要盘验明白，方许放进。若敕书内有洗改诈伪字样，即便省谕阻回，不许一概朦胧验放。嘉靖十四年，令土官各管地方，抗断妄争，追究治罪。按《明会典》：十四年，议准云南、四川两省土官各照旧分管地方，如有不遵断案、互相仇杀及借兵助恶、残害军民，并经断未久，辄复奏扰变乱者，土官子孙，不许承袭，所争村寨，平毁入官，仍追究主使，扛帮教唆，积年通把人役，问以重罪。
嘉靖十五年，令纳谷冠带土舍，未经兵部题奉钦依者，不许擅自冠带管事。
按《明会典》：十五年，议准纳谷冠带土舍，曾经兵部题奉钦依者，不必再勘。其止曾纳获实收，未奉钦命本布政司径劄冠带者，备勘明白，免赴京类，具供结兵部查照，上请降级，凭劄方许实授管事。其有不服起送，与擅自冠带管事者，听抚按从重参究，革职，另取应袭之人赴部袭职。
嘉靖十七年，定通事黜陟之法。
按《明会典》：嘉靖十七年，奏准在馆通事序班办历勤谨夷语精熟者，该寺具奏量加俸秩，如有恣肆旷废唆诱夷人为非、受贿、作弊、抗违该司提督官者，俱听礼部指名参究。
嘉靖十九年，定通事补缺之例。
按《明会典》：十九年，议准通事见缺访保送部收考转送该寺教习者，俱不得过正额之半。若本国正额止一名者，许收候缺一名，凡遇候缺既尽，正额有缺，许鸿胪寺呈部奏请访保，照例考满，不必拘见缺十人及一国全缺之例。
嘉靖二十一年，定译字生食粮革黜之例。
按《明会典》：嘉靖二十一年，题准译字生初试译业精通者，照例食粮，习学、办事、译业粗通资禀、年岁尚堪策励者，姑送馆习学，不许食粮，三年满日再试。其译字差谬、习学无成、畏避考试、临考不到与未经起送及原系纳贿夤缘者，俱革黜为民。
嘉靖二十五年，定考试通事之法。
按《明会典》：凡考试教习，嘉靖二十五年，题准礼部会同吏部，将在馆通事序班人员通行考试，分为三等，题请一等照旧在馆供事，二等量加罚治、姑容习学，三等黜退为民。其未经授职通事人等，本部仍各选委年深通事序班，题请照旧教习，每日书写蕃汉字语一张，每月朔望责令该馆序班考校，月终提督主事考校，季终本部通将各馆官员通事人等参错出题严加考校。如一年三次，考居三等，通事人等，本部即时量责序班等官，年终类题罚治。以后通事食粮冠带授职等项仍各案候，俱以三六九年为期，通将各馆官员人等一并严加隔别考试，其夷语通晓者，许照例迁转，留用不通者，径自黜退为民，不许照常，扣日挨资求进。
嘉靖二十六年，定贡使入京驿递应付，及勘验方物之例。严禁市易处，不许生事，又严考试通事之法。按《明会典》：凡夷人蕃本，嘉靖二十六年，题准该边官审明封进，若于理法不通即省，谕退还不必渎奏到京，后如有蕃本不系边官封奏者，不与准理。
凡夷使往回令经该巡抚衙门给与印、信文簿，事毕回还者，礼部给与印信、文簿，令所过驿递将夷使名数并应付马驴车辆廪给口粮。各数目初到及起身名日时逐一登记，就用本驿递条记，钤盖仍付伴送人员赍往，前路驿递一体填写事完之日，伴送人员将前簿在内送本部、在边送巡抚衙门稽考，礼部仍咨各该巡抚，凡伴送夷人务选平昔畏法、谙熟夷情者差遣，不得滥委扰害地方。
撒马儿罕并土鲁蕃、天方国、鲁迷额即癿等朝贡查照旧例，每十人起送二人，扣该起送赴京五十人，其存留甘肃听赏者，除旧二百名外，量增一百名，各给口粮，照应贡人数减半给赏，馀俱阻回。自进并带进马匹合例者听候领赏，其该退还而先已给军给驿者量给价银。今后所进方物，该边官看验果系堪中物件，方与收载册内。除正例外，多馀者悉退还各夷，听其货卖预先省，谕各夷不许将退还之物仍带来京，捏称自进加进名色奏扰希赏。
西域各地面退还货物，其在边开市之处，差委的当官员严行监察，不得与汉人交通别生事端。
通事官生三六九年考满，该鸿胪寺起送到部者查无违碍，仍旧取官对考，如果夷语精通准令给由，若夷语欠熟，发回习学候三个月，再考又不称者，径自黜退为民。
嘉靖二十七年，严伴送夷人回京违限之罪、禁买违禁货物。
按《明会典》：凡差官伴送，嘉靖二十七年，题准兵部立与批限候回京之日，查违限久近一年之外，武官调卫、文官罢职不叙，沿途生事残害居民者，许所在官司开申抚按转达本部参送问罪。
凡交通禁令各处夷人朝贡领赏之后，许于会同馆开市三日或五日，惟朝鲜、琉球不拘期限。俱主客司出给告示于馆门，首张挂禁戢收买史书及元黄紫皂大花、西蕃莲缎匹并一应违禁器物，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>