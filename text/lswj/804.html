<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,后序,毘陵集全文在线阅读,毘陵集全文在线下载,大玄古籍书库">
<meta name="description" content="20卷。收诗歌和散文。独孤及提倡古文,主张复古。其文情意真挚,古奇雄健,是唐古文运动先驱之一。有《四库全书》本。《摛藻堂四库全书荟要》本。_毘陵集_全文在线阅读_毘陵集_全文在线下载_大玄古籍书库">
<title>毘陵集_独孤及_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">毘陵集</span> <br/>
          作者： <span class="inputVal" id="bkauthor">独孤及</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]90752</span> <br/>
          说明： <span class="inputVal" id="bkdec">20卷。收诗歌和散文。独孤及提倡古文,主张复古。其文情意真挚,古奇雄健,是唐古文运动先驱之一。有《四库全书》本。《摛藻堂四库全书荟要》本。</span> <br/>
          封面： <span class="inputVal" id="bkimg">Z_18993.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]毘陵集
[book_author]独孤及
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]90752
[book_dec]20卷。收诗歌和散文。独孤及提倡古文,主张复古。其文情意真挚,古奇雄健,是唐古文运动先驱之一。有《四库全书》本。《摛藻堂四库全书荟要》本。
[book_img]Z_18993.jpg


[book_title]提要
钦定四库全书　　　　　集部二
毘陵集　　　　　　　　别集类一【唐】
提要
【臣】等谨案毘陵集二十卷唐独孤及撰及字至之洛阳人官至司封郎中常州刺史卒諡曰宪事迹具唐书本传权德舆作及諡议称其立言遣词有古风格濬波澜而去流宕得菁华而无枝叶皇甫湜谕业亦称及文如危峰絶壁穿倚霄汉长松怪石颠倒岩壑王士祯香祖笔记则谓其序记尚沿唐习碑版叙事稍见情实仙掌函谷二铭琅邪溪述马退山茅亭记风后八阵图记是其杰作文粹略已载之颇不以湜言为然考唐自贞观以後文士皆沿六朝之体经开元天宝诗格大变而文格犹袭旧规元结与及始奋起湔除萧頴士李华左右之其後韩柳继起唐之古文遂蔚然极盛斵雕为朴数子实居首功唐实録称韩愈学独孤及之文当必有据【案此据晁氏读书志所引】特风气初开明而未融耳士祯于筚路繿缕之初责以制礼作乐之事是未尚论其世也集为其门人安定梁肃所编李舟为之序凡诗三卷文十七卷旧本久湮明吴寛自内阁钞出始传於世其中如景皇帝配天议郭知运吕諲等諡议皆粹然儒者之言非徒以词采为胜不止士祯所举诸篇至马退山茅亭记乃柳宗元作後人误入及集士祯一例称之尤疎於考证矣又文苑英华载有及贺赦二表代独孤将军让魏州刺史表为崔使君让润州表代于京兆请停官侍亲表唐文粹又有及招北客文集内皆无之按贺赦表所云诛剪大憝清复阙廷及归过罪巳降去鸿名并德宗兴元时事及没於大历十二年已不及见招北客文文苑英华又以为岑参之作彼此错互疑莫能详今依旧本阙载焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
毘陵集原序
传曰物生而後有象象而後有滋滋而後有数数成而文见矣始自天地终于草木不能无文也而况於人乎且夫日月星辰天之文也丘陇川渎地之文也羽毛彪炳鸟兽之文也华叶彩错草木之文也天无文四时不行矣地无文九州不别矣鸟兽草木之无文则混然而无名而人不能用之矣人无文则礼无以辨其数乐无以成其章有国者无以行其刑政立言者无以存其劝诫文之时用大矣哉在人贤者得其大者礼乐刑政劝诫是也不肖者得其细者或附会小说以立异端或雕斲成言以禆对句或志近物以玩童心或顺庸声以谐俚耳其甚者则矫诬盛德污蔑风教为蛊为蠧为妖为孽噫文之弊有至是者可无痛乎天后时广汉陈子昂独泝隤波以趣清源自兹作者稍稍而出先大夫常因讲文谓小子曰吾友兰陵萧茂挺赵郡李遐叔长乐贾幼几洎所知河南独孤至之皆宪章六艺能探古人述作之旨贾为玄宗巡蜀分命之诏历历如西汉时文若使三贤继司王言或载史笔则典谟训诰誓命之书可彷佛於将来矣呜呼三公皆不处此地而连蹇多故唯独孤至之常州刺史享年亦促岂天之未欲振斯文耶小子所不能知也已矣常州讳及有遗文三百篇安定梁肃编为上下帙凡二十卷作为後序常州爱士而肃最为所重讨论居多故其为文之意肃能言之比葬博陵崔贻孙又为神道碑悉载事行而痛其不登论道之位崔公刚而好直其词不党君子谓之知言者昔班固美汉得人之盛曰文章则司马迁相如又曰刘向王褒以文章显是则四君子者有汉之文雄欤而迁无乡曲之誉亏大雅明哲保身之义相如薄於贞操有涤器受金之累向无威仪遗文以谬而身几不免褒多为歌颂当时议者以为婬靡不急其他无闻焉大较词人多陷轻躁否则愞狭迂僻於事放弛其能蹈履中道可为物主者寡矣孰与常州发论措辞皆王霸大略孝弟之至达於神明善与人交久而敬之当官正色不畏强御加之以仁惠爱物吏民敬乡而文又如是乎其余则二君既言之矣今亶録崔氏之作缀於篇末云尔朝议大夫前守?州刺史陇西李舟述

[book_title]卷一
钦定四库全书
毘陵集卷一
唐　独孤及　撰
赋
梦远游赋
诗上【二十三首】
壬辰岁过旧居
夏中酬于逖毕燿问病见赠
三月三日自京到华隂水亭独酌寄裴六薛八
海上寄萧立
酬梁二十宋中所赠兼别梁少府
东平蓬莱驿夜宴平卢杨判官醉後赠别观海
雨後公超谷北原眺望寄高拾遗
丙戌正月出洛阳书怀
季冬自嵩山赴洛道中
代书寄裴冀刘频
客舍月下对酒醉後寄毕燿
庚子岁避地至玉山詶韩司马所赠
下弋阳江舟中代书寄裴侍御
题思禅寺上方
早发若岘驿望庐山
癸卯岁赴南丰道中闻京师失守寄权士繇韩幼深初晴抱琴登马退山
贾员外处见中书贾舍人巴陵诗集览之怀旧代书寄赠
寒夜溪行舟中作
江上代书寄裴使君
与韩侍御同寻李七舍人不遇题壁留赠李张皇甫阎权等数公并有送别之作见寄因答
赋
梦远游赋
老氏称吾所以有大患者为吾有身大哉圣人之知微乎夫生者一气之暂聚耳有天地之和自然之力以运其行止节其夭夀非智力之所能扶明矣而举世矻矻莫不保持形骸谓为已有特执迷妄往而不返小者攘礼乐窃忠信以贾誉大者盗天地之权至於忘身道德之衰皆此物也余生於浮而长於妄汩没当世与羣动俱不智不能逃形於名声之缰鏁脱屣於冠冕之笼槛及其世界颠倒万物反覆始返照收视以观身世然後知一生之患假合岂直蒭狗土苴热焰聚沫而已则我之身也与百忧偕长况重险之中乎思欲冲三清出五浊乘凌虚极与造物者为伍莫有由矣尝中夜梦飞昇太空若有以名迹见诮者觉而自失乃为赋以状远游且旌悟道之晚也其词曰
仰太素兮观元精之烟煴孰官司乎物物兮得流形而为人太皥遗我八卦藏天地於文字黼而黻之为圣为智褒衣之徒相与击建鼓而揭日月兮奔孝慈而走仁义其弊也古是而今非身贱而名贵骖驔馺遝兮道路屯云而奔波绚焕轇轕兮玉帛钟鼓之骈罗霍?欝密兮心悬天地而火驰苍黄兮得未终也而失已继之百骸与日月并走五藏与哀乐交战羲和未及弭辔荣枯纷而万变何生涯之侘傺兮蹇吾降此中州凭世道以上下若涉水而无津兮与吹万同其波流况世绪坱轧兮如棼丝之相摎见辰极之低昂兮知?人之殷忧顾兔呀以蚀月兮天地闭而云愁凤凰焚其故巢兮遶旧国以失俦埃壒以上薄兮虞罗纷其四周吾始未知夫六合湫隘之若此孰与吾兮远游岂无太清之路兮夫何漫漫而迢遰望帝乡之低徊兮微白云与之偕逝澄予神於遥夜与颢气期乎无垠真境沕穆以傍感精诚薰然而来亲歘乘梦以奋飞搏至灵以上宾望见碧落天地如掌洞开八门别有万象亭亭物外乘化直上身世双遣独与道往其往也泛兮若游鱼振鳞而泳清川冏兮若翔雁得顺风而缘秋天忽不知予谁之身夫何为者深入空界七耀在下问予津於混茫兮蹇徜徉以延伫若有人兮缥缈指人间以唁予曰凤兮凤兮何德之睽天固桎若以礼义梏若以事机盖支离其德而逃乎物累使逸翮可得而笼樊兮孰云夫五色之自异天运地载刚柔生焉千变万化如环无端彼兴废与往复同大壑之波澜将令归根明徵其源则吾与若皆幻也又奚睢盱於其间幻未始有封物未始有壃成则亏进则伤无泊而和无易而方山立其中央善汝行密汝藏道将自光吾在大罗之上玄都之所乾坤为家日月为宇嘘吸元气太虚之下【音户】尚一乃心勿谓道阻游乎无穷吾顾见汝奉真诰以自省兮五情惄其增热哀攀龙之无阶兮思过天之曷月未知去下方几万亿兮退将返遵吾归辙修玉虚以下降济银汉以中歇凭东井以俯视识故国之城阙千门万户遥如蚁穴百川绮分五岳罗列觅旧山与乔木才依稀而明灭见伊川大道鞠为荆棘历阳故人半作鱼鼈曩之奔命於市朝者如纷纭飞驰讘讘嗤嗤蹩蹁蹮肖翘陆离若虮虱之聚坏絮蜘蛛之乘游丝吾乃今日识羣动之变态兮莞然倚长空而笑之亦既自得周览未毕惕焉形开万象如失羣有俨以皆作百虑缤其来归乃夙昔之人寰如故时之喧卑向之俯仰欣戚无非妄者然後知吾之生也与妄皆生邪气乘之万缘合并为忧为患为亏为盈彼君子方碌碌然自以为觉犹饰妄以贾名安知圣人不以世界为重狴生死为大梦视变化与品类亦犹神交之飞动与遗物以顾身兮悟生浮而质陋以一气之秒忽与万化而纷糅自视俄然寄形宇宙尚何能濡首於荣辱之境甘心於哀乐之囿鹪鹩于飞载翩载翻君子至止栖息化元独立道枢贻神胚浑万物转薄吾真长存止水不波浮云无根与时盈虚委质乾坤倚伏相轧吉凶同源物各自尔予欲无言优哉游哉聊以穷年
诗上【二十三首】
壬辰岁过旧居
少年事远游出入燕与秦离居岁周天犹作劳歌人负劒度颍水归马自知津缘源到旧庐揽涕寻荒蓁隣里喜相劳壶觞展殷懃酒阑击筑语及此离会因丈夫随世波岂料百年身今日负鄙愿多慙故山春
夏中酬于逖毕燿问病见赠
救物智所昧学仙愿未从行藏两乖角蹭蹬风波中薄官耻降志卧痾非养蒙闭关涉两旬羇思浩无穷鸑鷟何处来双舞下碧空离别隔云雨惠然此相逢把手贺疾间举杯欣酒浓新诗见久要清论激深衷高馆舒夜簟开门延微风火云赫嵯峨日暮千万峯遥指故山笑相看抚号钟声和由心亲事感知气同出处未易料且歌缓愁容愿君崇明德岁暮如青松
三月三日自京到华隂水亭独酌寄裴六薛八
祗役匪遑息经时客三秦还家问节候知到上巳辰山县何所有高城闭青春和风不吾欺桃杏满四隣旧友适远别谁当接欢忻呼儿命长瓢独酌湘吴醇一酌一朗咏既酣意亦申言筌蹔两忘霞月祗相新裴子尘表物薛侯席上珍寄书二傲吏何日同车茵讵肯使空名终然羁此身他年解桎梏长作海上人
海上寄萧立
朔风剪塞草寒露日夜结行行到瀛壖归思生暮节驿楼见万里延首望辽碣远海入大荒平芜际穷发旧国在梦想故人胡且越契濶阻风期荏苒成雨别海西望京口两地各天末索居动经秋再笑知曷月日南望中尽唯见飞鸟灭音尘未易得何由慰饥渴
酬梁二十宋中所赠兼留别梁少府
少读黄帝书肯不笑机事意犹负深衷未免名迹累厌贫学干禄欲徇宾王利甘为风波人岂复江海意担簦平台下是日饮羇思逢君道寸心暂喜一交臂绪言未及竟离念已复至甯陵望南丘云雨成两地途殊迹方间河广流且驶暮帆望不及览赠心欲醉爱君如金锡昆弟皆茂异奕赫连丝衣荣养能锡类君子道未长深藏青云器巨鳞有纵时今日不定议惟当加餐饭好我袖中字别离动经年莫道分首易
东平蓬莱驿夜宴平卢杨判官醉後赠别姚太守置酒留宴
驿楼涨海壖秋月寒城边相见自不足况逢主人贤夜清酒浓人如玉一斗何啻直十千木兰为樽金为杯江南急管卢女弦齐童如花解郢曲起舞激楚歌采莲固知别多相逢少乐极哀至心婵娟少留莫辞醉前路方悠然明日分飞傥相忆祗应遥望西南天
观海
北登渤澥岛回首秦东门谁尸造物功凿此天池源?洞吞百谷周流无四垠廓然混茫际望见天地根白日自中吐扶桑如何扪迢遥蓬莱峯想像金台存秦帝昔经此登临冀飞飜扬旌百神会望日羣山奔徐福竟何成羡门徒空言唯见石桥足千年潮水痕
雨後公超谷北原眺望寄高拾遗
崖口两足收清光洗高天虹蜺歛残霭山水含碧鲜远空霞破露月轮薄云片片成鱼鳞五陵如荠渭如带目极千里关山春朝来爽气未易说画取花峯赠远人
丙戌岁正月出洛阳书怀
往岁衣褐见受服金马门拟将忠与贞来酬主人恩天地蹔雷雨洪波生平原穷鳞遂蹭蹬夙昔事空存幸逢帝出震授钺清东藩白日忽再中万方咸骏奔王风从西来春光满乾坤蛰虫竞飞动余亦辞笼樊遭遇思自强宠辱安足言唯将四方志回首谢故园
季冬自嵩山赴洛道中作
皇运偶中变长虵食东土天盖西北倾衆星殒如两边尘动地起千里闻战鼓死人成为阜流血涂草莽策马何纷纷捐躯抗豺虎甘心赴国难谁谓荼叶苦天子初受命省方造区宇斩鲸安溟波截鳌作天柱三微复正统五玉归文祖不图汉官仪今日忽再覩升高混京邑佳气连海浦宝鼎歊景云明堂舞干羽虎臣【缺】激昂【缺】御侮腐儒着缝掖何处议邹鲁西上轘辕山丘陵
横今古和气蒸万物腊月春霭吐得为太平人穷达不足数他日遇封禅着书继三五
代书寄裴六冀刘二颍
昔余马首东君在海北汭【音入声】尽屏簿领书相与议岩穴载来诣佳境每山有车辙长啸林木动高歌唾壶缺此辞月未周戎马嘶绦阙猛虎踞大道九州当中裂闻君弃孤城犹自握汉节耻栖恶木影忍与故山别脱舄桂岭云冏然若鸟逝【入声】惟留潺湲水分付练溪月尔来大谷梨白花再成雪关梁限天险欢乐竟两絶大盗近削平三川今底宁勾芒布春令屏翳收雷霆伊洛日夜涨鸣臯兰杜青骞骞两黄鹄何处游青冥畴昔切玉刃应如新发硎及时当树勲高悬景钟铭莫拖白云意径往丹丘庭功成傥长揖然後谋沧溟
客舍月下对酒醉後寄毕四耀
乡路风雪深生事忧患迫天长波澜广高举无六翮独立寒夜移幽境思弥积霜月照胆浄银河入檐白沽酒聊自劳开罇坐檐隟主人奏丝桐能使高兴剧清机蹔无累献酢更络绎慷慨葛天歌愔愔广陵陌既醉万事遣耳热心亦适视身兀如泥瞪目傲今昔故人间城关音信两脉脉别时前盟在寸景莫自掷【先是毕赠及诗云洪罏无久停日月速若飞忽然冲人身饮酒不须疑】心与白日鬭十无一满百寓形薪火内甘作天地客与物无亲疎斗酒胜竹帛何必用自苦将贻古贤责
庚子岁避地至玉山酬韩司马所赠
沧海疾风起洪波骇恬鳞已无济川分甘作乘桴人挥手谢秣陵举帆指瓯闽安知风尘表偶与琼瑶亲共悲行路难况逢江南春故园忽如梦返复知何辰旷野豺虎满深山兰蕙新枉君灞陵什回首徒酸辛
下弋阳江舟中代书寄裴侍御
故乡隔西日去水连长天前路知几许但指天南边怆恨极浦外隐映青山连东风满帆来五两如弓弦遥羡绣衣客冏然马首先得餐武昌鱼不顾浔阳田屈指数别日忽乎成两年百花巳满眼春草渐碧鲜岂是离居时奈何于役牵洞庭有深涉曷日期归旋且作异乡料讵知携手缘离忧未易销莫道罇酒贤
题思禅寺上方
溪口闻法鼓停桡登翠屏攀云到金界合掌开禅扃郁律衆山抱空蒙花雨零老僧指香楼云是不死庭眇眇於越路茫茫春草青远山喷百谷缭绕驰东溟目极道何在境照心亦冥騞然诸根空破结如破瓶下视三界狭但闻五浊腥山中有良药吾欲隳天形
早发若岘驿望庐山
雨罢山翠鲜泠泠东风好断崖云生处是向峯顶道谁谓峯顶远跂予可瞻讨忘缘袪天机脱屣恨不早祗恐岁云暮遂与空名老心往迹未并慙媿山上草
癸卯岁赴南丰道中闻京师失守寄权士繇韩幼深
种田不遇岁荣名不遭时边尘晦落日西望泣路岐猛虎啸北风麕麚皆载驰深泥驾疲牛踸踔余何之诘屈白道转缭绕清溪随荒谷啸山鬼深林啼子规长叹指故山三奏归来词不逢眼中人调若车倭迟士繇松筠操幼深琼树姿别来平安否何阶一申眉白云失帝乡远水限天涯昂藏双威凤曷月还两枝努力爱华发盛年振羽仪但令迍难康不负沧洲期莫作新亭泣徒使夷吾嗤
初晴抱琴登马退山对酒望远醉後作
年长心易感况为忧患纒壮图迫世故行止两茫然王旅方伐叛虎臣方被坚鲁人着儒服甘就南山田挈榼上高蹬超遥望平川沧江大如綖隐映入远天荒服何所有山花雪中燃寒泉得日景吐溜鸣湔湔举酒劝白云唱歌慰颓年微风度竹来韵我号锺弦一弹一引满耳热知心宣曲终余亦酣起舞山水前人生几何时大半百忧煎今日羇愁破始知浊酒贤
贾员外处见中书贾舍人巴陵诗集览之怀旧代书寄赠
海岸望青琐云长天漫漫十年不一展知有关山难适逢阮始平立马问平安取公咏怀诗示我江海澜蹔若窥武库森然矛戟寒眼明遗头风心悦忘朝餐大驾今返正熊罴扈鸣銮公游凤凰沼献可在笔端系越有长缨封关祗一丸冏然翔寥廓仰望慙羽翰嘉会不我与相思岁云殚惟当袖佳句持比青琅玕
寒夜溪行舟中作
日沈诸山昏寂历羣动宿孤舟独不系风水夜相逐云归恒星见霜下天地肃月轮大如盘金波入空谷魏阙万里道羇念千虑束倦飞思故巢敢望梧与竹沈吟登楼赋中夜起三复忧来无良方归候春酒熟
江上代书寄裴使君
何地离念剧江皋风雪时艰难伤远道老大怯前期畴昔行藏计祗将力命推能令书信数犹足缓相思与韩侍御同寻李七舍人不遇题壁留赠
三径何寂寂主人山上山亭空檐月在水落钓矶闲药院鷄犬静酒垆苔藓斑知君少机事当待暮云还李张皇甫阎权等数公并有送别之作见寄因答
洞庭正波苹叶衰岂是秦吴远别时谢君箧中绮端赠何以报之长相思
毘陵集卷一

[book_title]卷二
钦定四库全书
毘陵集卷二
唐　独孤及　撰
诗中【三十一首】
送陈兼应辟兼寄高适贾至
早发龙沮馆舟中寄东海徐司仓郑司户海上怀华中旧游
将还越留别豫章诸公
杂诗
山中春思
伤春怀归
九日李苏州东楼宴
李卿东池夜宴
将赴京荅李纾赠别
江宁詶郑县刘少府赠别
送虢州王録事之任
送长孙将军拜歙州之任
送何员外使湖南
送江陵全少府赴任
送虞秀才之长沙
送阳翟张主簿之任
送李宾客荆南迎亲
酬常郿县
送游员外赴淮西
送马郑州
萧文学山池宴集
送荆南张判官
送义乌韦明府
送相里郎中赴江西
和虞部韦郎中寻杨驸马不遇
和赠远
和题藤架
官渡柳歌送李员外赴扬州
同岑郎中韦员外花树歌
奉和李尚书画虎射图歌
诗中【三十一首】
送陈兼应辟兼寄高适贾至
结緑处燕石卞和不必知所以王佐材未能忘茅茨罢官梁山外获稻楚水湄适会傅岩人虚舟济川时天网忽摇顿公才难弃遗凤凰翔千仞今始一鸣岐上马指国门举鞭谢书帷预知大人赋掩却归来词天子方在宥朝廷张四维料君能献可努力副畴咨旧友满皇州高冠飞翠蕤相逢绦阙下应道轩车迟高侯秉戎翰策马观西夷方从幕中事参谋王者师贾生去洛阳焜耀琳琅姿芳名动北部逸韵凌南皮肃肃举鸿毛泠然顺风吹波流有同异由是限别离汉塞隔陇底秦川连镐池白云日夜满道里安可思梦想浩盈积物华愁变衰因君附错刀送远益凄其四海各横絶九霄应易期不知故巢燕决起栖何枝
早发龙沮馆舟中寄东海徐司仓郑司户
沙禽相呼曙色分渔浦鸣桹十里闻正当秋风度楚水况值远道伤离羣津头却望後湖岸别处已隔东山云停舻目送北归翼惜无瑶华持寄君
海上怀华中旧游寄郑县刘少府造渭南王少府崟
凉风台上三峯月【王任郑县日於城角筑小台号凉风台每与数公置酒登临望二华云月】不夜城边万里沙离别莫言关塞远梦魂长在子真家
将还越留别豫章诸公
客鸟倦飞思旧林徘徊犹恋衆花隂他时相忆双航苇莫问吴江深不深
杂诗
日花结成子春物舍我去流年惜不得独坐空闺暮心自有所待甘为物华悞未必千黄金买得一人顾
山中春思
獭祭川水大人家春日长独谣昼不暮搔首慙年芳靡草知节换含葩向新阳不嫌三迳深为我生池塘亭午井竈闲雀声响空仓花落没屐齿风动羣木香归路云水外天涯杳茫茫独卷万里心深入山鸟行芳景勿相迫春愁未遽忘
伤春怀归
谁谓乡可望望在天地涯但有时命同万里共岁华昨夜南山雨殷雷拆萌芽源桃不余欺先发秦人家寂寂户外掩迟迟春日斜源桃默无言秦人独长嗟不惜中肠苦但言会合賖思归吾谁诉笑向南枝花
九月九日李苏州东楼宴
是菊花开日当君乘兴秋风前孟嘉帽月下庾公楼酒解留征客歌能破别愁醉归无以赠祗奉万年酬
李卿东池夜宴
政成机不扰心惬宴忘疲去烛延高月倾罍就小池舞盘回雪动弦奏跃鱼随自是山公兴谁令下士知
将赴京荅李纾赠别
胶漆常投分荆蛮各倦游帝乡今独往沟水便分流甘作远行客深慙不系舟思君带将缓岂直日三秋
江宁酬郑县刘少府兄赠别作
往年脱缝掖接武仕关西结缓腰章并趋阶手板齐仙山不用买朋酒日相携抵掌夸潭壑忘情向组珪事迁时既往年长迹逾暌何为青云器犹嗟浊水泥役牵方远别道在或先迷莫见良田晩遭时亦杖藜
送虢州王録事之任
谓子文章达当年羽翼高一经俄白首三命尚青袍未遇须藏器安卑莫告劳盘根傥相值试用发硎刀
送长孙将军拜歙州之任
临难敢横行遭时取盛名五兵常典挍四十又专城浪逐楼船破风从虎竹生岛夷今可料系颈有余缨
送何员外使湖南
夙昔皆黄绶差池复琐闱上田无晚熟逸翮果先飞前路舟休系故山云不归王程傥未复莫遣鲤鱼稀
送江陵全少府赴任
冢司方眘选剧县得英髦固是攀云渐何嗟趋府劳楚山迎驿路汉水涨秋涛骞翥方兹始看君六翮高
送虞秀才擢第归长沙
充赋名今遂安亲事不违甲科文比玉归路锦为衣海运同鲲化风帆若鸟飞知君到三径松菊有光辉
送阳翟张主簿之任
旧闻阳翟县西接凤高山作吏同山隐知君处剧闲少年当効用远道岂辞艰迟子扬名後方期彩服还
送李宾客荆南迎亲
宗室刘中垒文塲谢客儿当为天北斗曾使海西陲毛节精诚着铜楼羽翼施还申供帐别言赴倚门期恩渥沾行李晨昏在路岐君亲两报遂不敢议伤离
酬常郿县见赠
爱君修政若修身鳏寡来归乳雉驯堂上五弦销暇日邑中千室有阳春谓乘鳬舄朝天子却媿猪肝累主人辞後读君怀县作定知三岁字犹新
送游员外赴淮西
多君有奇略投笔佐元戎巳佩郎官印兼乘御史骢使星随驿骑归路有秋风莫遣无书札他年怀袖空
送马郑州
使君朱两轓春日整东辕芳草成臯路青山京水源勉修循吏迹以谢主人恩当使仁风动遥听舆颂諠
萧文学山池宴
檀栾千亩緑知是辟疆园远岫当庭户诸花覆水源主人邀尽醉林鸟助狂言莫问愁多少今皆付酒罇
送别荆南张判官
輶车骆马往从谁梦浦兰台日更迟欲识桃花最多处前程问取武陵儿
送义乌韦明府
妙年能致身陈力复安亲不惮关山远宁辞簿领勤过江云满路到县海为隣每叹违心赏吴门正早春
送相里郎中赴江西
君把一尺诏南游济沧浪受恩忘险艰不道岐路长戎狄方构患休牛殊未遑三秦千仓空战卒如饿狼委输员外府诹谋寄贤良有才当陈力安得遂翺翔岂不慎井赋赋均人亦康遥知轩车到万室安耕桑火伏金气腾旻天欲苍茫寒蝉惨巴邓秋色愁沅湘昨日携手西於今芸再黄欢娱讵几许复向天一方蹢躅话世故惆怅举离觞共求数刻欢戏谑君此堂今日把手笑少时各他乡身名同风波聚散未易量曷月还朝天及时开智囊前期傥犹濶加饭勉自强
和虞部韦郎中寻杨驸马不遇
金屋琼台萧史家暮春三月渭川花到君仙洞不相见谓已吹箫乘早霞
和赠远
忆得去年春风至中庭桃李映琐窻美人挟瑟对芳树玉顔亭亭与花双今年新花如旧时去年美人不在兹借问离居恨深浅祗应独有庭花知
和题藤架
??叶成幄璀璀花落架花前离心苦愁至无日夜人去藤花千里强藤花无主为谁芳相思历乱何由尽春日迢迢如线长
官渡柳歌送李员外承恩往扬州觐省
君不见官渡河两岸三月杨柳枝千条万条色一一胜緑丝花作鈆粉絮叶成翠羽帐此时送远人怅望春水上远客折杨柳依依两含情夹郎木兰舟送郎千里行郎把紫泥书东征觐庭闱脱却貂襜褕新着五彩衣双凤并两翅将雏东南飞五两得便风几日到扬州莫贪扬州好客行剩淹留郎到官渡头春阑已应久殷懃道远别为谢大堤柳攀条傥相忆五里一回首明年柳枝黄问郎还家否
同岑郎中屯田韦员外花树歌
东风动地吹花发渭城桃李千树雪芳菲可爱不可留武陵归客心欲絶金华省郎惜佳辰祗将棣萼照青春君家自是成蹊处况有庭花作主人
和李尚书画射虎图歌
饥虎呀呀立当路万夫震恐百兽怒彤弓金镞当者谁鸣鞭飞控流星驰居然画中见真态若务除恶不顾私时和年丰五兵已白额未诛壮士耻分铢远迩悬彀中不中不发思全功舍矢如破石可裂应弦尽敌山为空杀气满堂观者骇飒若崖谷生长风精微入神在毫末作缋造物何同功方叔秉钺受命新丹青起予气益振底绥静难功可拟嗟叹不足声成文他时代天育万物亦以此道安斯民
毘陵集卷二

[book_title]卷三
钦定四库全书
毘陵集卷三
唐　独孤及　撰
诗下【二十八首】
代书寄上李广州
自东都还濠州奉酬王八谏议
酬皇甫侍御望灊山见示
垂花坞醉後戏题
登山谷寺上方荅皇甫侍御卧疾阙陪车骑之後
诣开悟禅师问心法次第寄韩郎中
喜辱韩十四郎中书兼封近诗见示因代书题荅
同皇甫侍御斋中春望见示
荅李滁州题庭前石竹花见寄
暮春於山谷寺上方遇恩命到加官赐服酬皇甫侍御见贺之作
和张大夫秋日有怀呈院中诸公
和张大夫秋夜书情
伤春赠远
送陈王府张长史还京
荅皇甫侍御北归留别
得柳员外书附寄近诗书中兼报新主行营兵马因代书戏荅
同徐侍郎五云溪新亭重阳宴集作
和中书常舍人晩秋集贤院即事寄赠徐薛二侍郎
登後湖亭伤春怀京师故旧
荅李滁州见寄
水西馆泛舟送王员外
得李滁州书以玉潭庄见托因书春思以诗代荅
题玉潭
答李滁州忆玉潭新居见寄
和李大夫同吕评事太行苦热行兼寄院中诸公雨後陪王员外泛後湖
陪王员外北楼待月
诗下【二十八首】
代书寄上李广州
岏水望番禺迢迢青天末鸿雁飞不到音尘何由达独有舆人歌隔云声諠聒皆称府君仁百越赖全活推诚鱼鼈信持正魑魅怛疲民饱中和性足无夭阏天子咨四岳伫公济方割几时复旋归入践青琐闼贱子托明德缭若松上葛别离鄙吝生结念思所豁门阑关山阻岐路天地濶惟凭万里书持用慰饥渴
自东都还濠州奉酬王八谏议见赠
关西仕时俱稚容彪彪之鬓始相逢天地变化县城改【天宝中及尉华隂郑县别後经禄山之乱郑县残毁城移於州西】独有故人交态在不言会合迹未并犹以岁寒心相待洛阳居守寄鄼侯君着貂冠参运筹高阁连云骑省夜新文会友凉风秋青袍白面昔携手冉冉府趋君记否云分雨散十五年始得一笑罇酒前未遑少留骤远别况值旅雁鸣秋天二华旧游如梦想他时再会何由缘赖君赠我郢中曲别後相思被管弦
酬皇甫侍御望天灊山见示之作
早岁慕五岳尝为尘机碍孰知天柱峯今与郡斋对隐嶙抱元气氤氲含青霭云崖媚远空石壁寒古塞汉皇南游日望秋此昭配法驾到谷口礼容振荒外焚柴百神趋执玉万方会天旋物顺动德布泽霶霈讲武威已耀学仙功未艾黄金竟何成洪业遽沦昧度世若一瞬昨朝巳千载如今封禅坛惟见云雨晦长望哀往古劳生慙大块清晖幸相娱幽独知所赖寒城春方正初日明可爱万殊喜阳和余亦荷时泰山色日夜緑下有清浅濑媿作拳偻人沈迷簿书内登临叹拘限出处悲老大况听郢中曲复识湘南态思免物累牵敢令道机退瞒然诵佳句持比秋兰佩
垂花坞醉後戏题【赋得俱字韵并序一首】
庄周台南十许步有丘一成上有樛藤垂花而蔓草荒之且隔大沟路不可陟道士张太和伐薪为堰封土以壅浍余亦命薙氏治芜秽而剗宿莽遂辟为登赋之位位广一席席间足以函罇酒二簋三月戊子及羣英由堰而升焉诸花倒垂下拂杯案紫葩缡縰如钗如旒衆君子瞻弄之不足故秉烛进酒以继落日欲称醉而不能也因命其地曰垂花坞堰曰缘花堰亦饰之以诗云紫蔓青条覆酒壶落花时与竹风俱归时自负花前醉笑向鯈鱼问乐无
登山谷寺上方荅皇甫侍御卧疾阙陪车骑之後
梵宫香阁攀霞上天柱孤峯指掌看汉主马踪成蔓草【寺中间石上有窍穴古老相传云汉武帝马迹】法王身相示空棺【禅门第三祖祭太师遗塔在此坊天宝中别驾李常开棺取金身荼毗收舍利重起塔供养】云扶踊塔青霄庳【皮寄反】松?禅庭白日寒不见戴逵心莫展赖将新赠此琅玕
诣开悟禅师问心法次第寄韩郎中
障深闻道晚根钝出尘难浊刼相从惯迷途自谓安得知身垢妄始喜额珠完欲识真如体君尝法味看喜辱韩十四郎中书兼封近诗见示代书题赠
各牵于役间游遨独坐相思正郁陶长跪读书心暂缓短章投我曲何高宦情缘木知非愿王事敦【丁回反】人敢告劳所叹在官成远别徒言岏水才【去声】容舠
同皇甫侍御斋中春望见示之作
望远思归心易伤况将衰鬓偶年光时攀芳树愁花尽昼掩高斋厌日长甘比流波辞旧浦忍看新草遍横塘因君赠我江枫咏春思如今未易量
送李滁州题庭前石竹花见寄
殷【鸟闲反】疑?霞染巧类匣刀裁不怕南风热能迎小暑开游蜂怜色好思妇感年催览赠添离恨愁肠日几回暮春於山谷寺上方遇恩命加官赐服酬皇甫侍御见贺之作
天书到法堂朽质被荣光自笑无功德殊恩谬激扬还登建礼署犹忝会稽章佳句慙相及称仁岂易当
和张大夫秋日有怀呈院中诸公
至公无暇日高阁闭秋天肘印拘王事篱花思长年绩成心不有虑澹物犹牵窃效泉鱼跃因闻郢曲妍
和张大夫秋夜书情即事
上略当分阃高情善闭关忘机羣动息无战五兵闲铃阁风传漏书牕月满山方知秋兴作非惜二毛斑
伤春赠远
去水流年日并驰年光客思两相随咨嗟斑鬓今承弁慙愧新荷又发池杨柳逶迤愁远道鹧鸪啁哳怨南枝忆君何啻同琼树但向春风诉别离
送陈王府张长史还京
论次弟兄列为邦前後差十年方一见此别复何嗟极目故关道伤心南浦花少时相忆处招手望行车
荅皇甫十六侍御北归留别作
正当楚客伤春地岂是骚人道别时俱徇空名嗟欲老况将行役料前期劳生多故应同病羸马单车莫自悲明日相望隔云水解顔惟有袖中诗
得柳员外书封寄近诗书中兼报新主行营兵马代书戏答
郎官作掾心非好儒服临戎政已闻说劒尝宗漆园吏戒严应笑棘门军遥知抵掌论皇道时复吟诗向白云百越待君言即叙相思不敢怆离羣
同徐侍郎五云溪新亭重阳宴作
万峯苍翠色双溪清浅流巳符东山趣况值江南秋白露天地肃黄花门馆幽山公惜美景肯为芳罇留五马照池塘繁弦催献酬临风孟嘉帽乘兴李膺舟骋望傲千古当歌遗四愁岂令永和人独擅山隂游
奉和中书常舍人晚秋集贤院即事寄赠徐薛二侍郎
汉家金马署帝座紫微郎图籍凌羣玉歌诗冠栢梁隂隂万年树肃肃五经堂挥翰忘朝食研精待夕阳晴空露盘迥秋月琐牕凉远兴生斑鬓高情寄缥囊葳蕤双鸑鷟夙昔并翺翔汲冢同刋谬蓬山共补亡差池摧羽翮流落限江湘禁省一分袂旻天三雨霜石渠遗迹满水国暮云长早晚朝宣室归时道路光
登後湖亭伤春怀京师故旧
昨日看摇落惊秋方怨咨几经开口笑复及看【去声】花时世事空名束生涯素发知山山春草满何处不相思前年春与独孤常州兄花时为别倏已三年矣今鸎花又尔覩物增怀因之抒情聊以奉
寄【时蒙溪幽居在义兴益增怀溯】　　　　　李幼卿
近日霜毛一番新别时芳草两回春不堪花落花开处况是江南江北人薄宦龙锺心嬾慢故山寥落水奫沦缘君爱我疵瑕少愿窃仁风寄老身
荅李滁州见寄
相逢遽叹别离牵三见江臯蕙草鲜白发俱生欢未再沧洲独往意何坚愁看郡内花将歇忍过山中月屡圆终日望君休汝骑媿无堪报起予篇
水西馆泛舟送王员外
单醪敢献酢曲沼荷经过泛览亲鱼鸟寅缘涉芰荷剧谈增惠爱美景借清和明日汀洲草依依奈别何得李滁州书以玉潭庄见托因书春思以诗代荅
春物行将老怀君意讵堪朱顔因酒强白发对花慙日日思琼树书书话玉潭知同百口累曷日办抽篸
题玉潭
碧玉徒强名氷壶难比德唯当寂照心可并奫沦色
荅李滁州忆玉潭新居见寄
从来招隐地未有剖符人山水能成癖巢夷拟独亲猪肝无足累马首敢辞勤扫洒潭中月他时望德隣奉和李大夫同吕评事太行苦热行兼寄院中诸公
驷马上太行修途亘辽碣王程无留驾日?未遑歇请问此何时恢台朱明月长虵稽天讨上将方北伐明主命使臣皇华得时杰已忘羊肠险岂惮温风热摇策汗滂沧登崖思纡结炎云如烟火溪谷将恐竭昼景赩可畏凉飇何由发山长飞鸟堕目极行车絶赵魏方俶扰安危俟明哲归路岂不怀饮氷有苦节会同传檄至疑议立谈决况有阮元瑜翩翩秉书札起予歌赤坂永好踰白雪谁念剖竹人无因执羇绁
雨晴後陪王员外泛後湖得溪字
远山媚平楚宿雨涨清溪沿泝任舟檝欢言无町畦酒酣相视笑心与白鸥齐
陪王员外北楼宴待月
劝酒论心夜不疲含情有待问谁思伫看晴月澄澄影来照江楼酩酊时
毘陵集卷三

[book_title]卷四
钦定四库全书
毘陵集卷四
唐　独孤及　撰
表上
代文武百官贺芝草表
贺擒周智光表
贺袁傪破贼表
请降诞日置天兴节表
贺栎阳县醴泉表
贺太阳当亏不亏表
贺潞州芝草嘉禾表
谏表
为李给事让起复尚书右丞兼御史大夫表六首为谯郡唐太守贺赦表
为张濠州谢上表
表上
代文武百官贺芝草表
臣某言臣等伏见开府仪同三司鱼朝恩奏含晖院及白华亭院内并芝草生者臣等谨披图按谍窃考前志盖王者以道莅天下而德及庶物则有神木灵草储祥効异陛下贤圣恭俭慈仁爱人开阐学校尊教劝德将以五经根本庶政风化所浃人神以和和气傍感蒸而为瑞不然岂灵芝菌蠢异处同植不产他宇必於宸居晔晔九葩之盖煌煌三秀之质盖表陛下之钦明光宅以人文成化灵根硕茂万叶无疆神应炳然天意如荅臣等获忝朝列幸覩祯祥臣无任
贺擒周智光表
臣等言臣闻征而无战王者之师也将而必诛春秋之义也臣伏见周智光傲狠顽虐昏迷猖狂敢专生杀之威以慢王度崇饰奸慝之志自干天诛陛下谓罪在已躬视人如子永言式遏之义不得已而用师而将才受钺兵未血刃已枭元恶之首载安旧汚之俗昔汉征黥布望陈而忧殷伐鬼方积年乃尅岂若陛下朝命将帅夕殱渠魁制胜神速从古未有臣等无任
贺袁傪破贼表
臣某等言臣等伏见河南副元帅行军司马太子右庶子兼御史中丞袁傪露布奏今年五月十七日破石埭城贼方青并降乌石山贼陈庄等徒党二万五千五百人者臣闻圣人之生不能使大盗不起故唐虞之代时则有三苗之师奸究草窃为患旧矣山贼方青等蕞尔狂狡敢干天诛聚椎剽之徒谓险远可恃作为虵豕以荐食勾吴乃有跨据大江吞噬东土之计七州之地人罢耕织百姓业业全活无所陛下方锐志於偃武不得已而用兵乃命将受略使先胜後战故傪等役不再举而师有成绩巢窟皆倾俾无遗类诖误之辈得返故业污俗更始流人汔康此三代之举也非陛下齐圣格天文思柔远岂能底绥盗乱如此其速臣等幸覩成功不胜大庆臣无任
请降诞日置天兴节表
臣某等言臣闻天有春秋冬夏之气时也时有分至启闭之候节也至若寒食上巳端午重阳或因人崇尚亦播为风俗况历运光启圣人降生固宜纪载震之辰与八节同号故玄宗生日命曰天长节肃宗生日命曰天平地成节并以饮食宴乐布庆万方使赐及同轨风流後代陛下纂祖宗纯懿与天地同德礼乐克修宪章咸备而诞圣之日未有嘉名将何以表出震之期庆流虹之瑞率土延企思扇旧风是以臣等顒顒不胜大愿愿以十月十三日为天兴节其王公士庶上夀作乐悉如开元乾元故事上以殷荐崇先天不违之德下以布泽锡万代无疆之休使知凤鸣河清实在兹日臣无任
贺栎阳县醴泉表
臣等言伏见京兆尹李勉奏栎阳县有醴泉涌出饮之者痼疾皆愈臣闻王者泽周庶类则神降百祥天地之心去人不远陛下厚德载物与坤同符以善利人如水润下故后土献瑞涌泉疗疾灵源酌而不竭沈痼饮而皆痊勿药之喜万人是赖仰窥天意岂不以是彰陛下之德施乎不然何衆庶顒顒强名圣水彼丹井朱草白麟赤雁徒称太平之瑞未闻功施於人方之圣泉岂喻神异臣等无任喜庆之至
贺太阳当亏不亏表
臣某等言伏见今月一日云物隂晦太阳当亏不亏者臣闻殷太戊宋景公皆修德立言而妖变为福陛下以日月薄蚀劳谦惕厉而灾不胜德云为垂隂若天降衷使其谪收不见易象曰既忧之咎不长也臣等无任庆戴之至
贺潞州芝草嘉禾表
臣某等言臣伏见陈郑泽潞陇右节度使奏潞州使院行军司马裴政厅梁柱上生紫芝草七茎长子县厚载乡生嘉禾两茎同一穗者臣闻灵芝嘉禾太平之瑞昔在周汉尝表休徵当时福应疾如影响今庶政方乂而二瑞荐臻是天降殊祥用彰有德岂非陛下实持慈俭辑柔远迩克俾天下和平当如周汉之盛乎神祗景贶实堪昭晰彼唐叔之献与齐房之歌明德所感古今同契臣无任
谏表
臣某言伏见陛下屡发德音招延献纳使左右侍臣得直言极谏忠謇者无不听狂讦者无不容又辛丑诏书诏裴冕崔涣等十有三人集贤殿待制以备询事考言之问此并五帝之盛德也而臣以目睹生则幸矣然顷者陛下虽容其直而不録其言进匦上封者大抵皆事寝不报书留不下但有容谏之名竟无听谏之实遂使谏者稍稍自引钳口就列饱食偷安相招为禄仕此忠鲠之士所以窃叹而臣亦耻之十室之邑必有忠信如孔丘者况以朝廷之大卿大夫之衆而陛下选受之精假令不能如文王之多士尧舜之比屋其中岂不有温故知新可使懋陈政要而亿则屡中者乎陛下惟虚存其仪令条奏不旷及议政之际曾不采其一说尧之畴咨禹之昌言岂若是耶昔尧设谤木於五达之衢孔子亦曰以能问於不能以多问於寡又曰丘也幸苟有过人必知之然则多闻阙疑不耻下问圣人之心也臣不胜大愿愿陛下试以尧孔心为心日降清问啓其弘说不可者罢之可者议之於朝与执事者共之知之必言言之必行行之必公则君臣无私论朝廷无私政天下无私是陛下以此辩可否於献替而建太平之阶可也况国体乎自兴师不息十年矣万姓之生产空於杼轴拥兵者第馆亘街陌奴婢厌酒肉而贫人羸饿就役剥牀及肤长安城中白昼椎剽京兆尹不敢诘加以官乱职废将惰卒暴百揆隳刺如纷麻沸粥百姓不敢诉於有司有司不敢闻於天听士庶茹毒饮痛穷而无告今其心顒顒独指梅望於麦麦不登则易子齩骨可跂而待眠於焚薪之上岂危於此陛下不以此时轸薄冰朽索之念厉精更始思所以救之之术忍令宗庙有累卵之危百姓悼心而失图臣实惧焉及去岁十二月丁巳夜中星陨如雨昨者清明降霜三月苦热寒署气候错综颠倒沴莫大焉岂下凌上替怨讟之气焰以取之耶不然天意之丁宁谴诫以是警陛下陛下宜返躬罪已傍求贤良者而师友之黜弃贪佞不肖而窃位者下哀痛之诏去天下所疾苦废无用之官罢不急之费禁止暴兵节用爱人罔使宦官乱国政佞言败厥度兢兢乾乾以徼福于上下必能使天诚感而神心应反妖灾以为和气彼太戊桑?宋景荧惑焉足为陛下道哉臣一昨陈奏请减江淮山南等诸道兵马以赡国用陛下初不以臣言为愚妄许当施行然及今竟未有沛然之诏臣窃迟之今天下惟朔方陇西有吐蕃仆固之虞邠泾凤翔等兵足当之矣自此而往东洎海南至番禺西尽巴蜀万里无鼠窃之盗已积岁矣而兵不为之解倾天下之货竭天下之糓以给不用之军而为无端之费臣不知其故假令居安思危用备不虞自可於厄要之地少置屯御余悉休之以其粮储匪屦之资充疲人贡赋岁可以减国赋之半陛下岂迟疑於改作逡巡於旧贯使大议有所壅而率土之患日甚一日是益其弊而厚其疾也臣窃惑焉夫疗痈者必决之使溃今兵之为患患犹痈也不以渐戢之其害滋大大而图之必力倍而功寡岂周易不俟终日之义与伏惟图其始而要其终天下幸甚臣无任悚惶之至
为李给事让起复尚书左丞兼御史大夫第二表
草土臣某言臣昨以哀瘵愚恳昧死上陈冀回日月之光曲全蝼蚁之志伏奉丁酉诏报未蒙矜允捧读圣旨五情殒絶臣某中谢臣伏以适四方宣王命之任必择职位素贵问望炳着学能专对才有余力者以充其选臣以宗室末属妄荷宠命惟才与智俱不如人况今衰羸残喘加以病苦支离沈瘵历夏及秋终日不过一食不杖不能自起自料若力疾祗命适数千里虽欲自强必中道委顿玺书诏旨废失是忧臣伏见广德二年七月赦书罢天下起复之官许终丧礼此陛下孝德过於两汉然涣汗之发率土沾霈岂独令臣隔在赦外又尚书右丞会府之枢辖御史大夫天下之绳准宣慰巡检朝廷之大寄今臣授此三职而起复为名因臣过举破陛下法令使百寮师师何以取则臣夙遭不造备生人之艰官始一命先臣弃背慈母鞠育至于成立遭罹二京覆没弱弟以宗室见害臣惸然茹痛独侍板舆备尝险阻冀及荣养才擢掖垣慈顔违代罔极之痛终天莫追今灵筵未尘坟土尚湿遽令臣荷金印之宠处皇华之荣使繐帷廓然奠祭无主此恒情之所不忍也陛下其忍之乎伏乞以圣慈曲临皇明下照矜臣尫瘵察臣不逮更择时彦授之使职许臣得以羸骸终其丧纪实天地之施锺於臣身傥残魂未灭朽质可委誓当摩顶至踵以荅圣造臣无任哀瘵恳迫之至
勅卿朝廷雅望宗室良才爰自居丧颇闻过礼将宣国命允藉亲贤举其权道之文以申必行之旨载循来表具悉哀诚宜抑情而奉公伫衔恤以从政即宜断表也
第三表
草土臣某言臣再以微诚伏阙请命纶言累降天听未回仰戴圣情俯循哀感悲惧交迫悼心失图臣某中谢臣才能不及中人且未尝有毫发勲効陛下不以臣不肖特降殊私授以驱驰之任赐以亲贤之目臣且匍匐奉诏戮力将命宁敢矫礼为名以让自饰顾臣羸瘵奄奄行步支离力有所不任用有所不逮风宪重任也宣抚大典也诚恐以疾坠王命隳使职负陛下所举以重臣之罪方今济济多士盈於朝列陛下舍而勿用而拔臣於苫庐之中必以臣智识为小有可采臣之他日犹不如人况今尫劣余息方寸紊矣焉能为陛下震扬休命览观风俗窃自惟忖知不胜任是以拳然丹诚犹冀识察陛下仁圣孝德锡类海内岂令善逮不沾臣身敢希殊造俯遂微恳则死之日生之年也臣无任哀惧之至
第四表
臣某言一昨臣以哀瘵叨奉恩私封章三上不蒙矜允猥以羸薾之质谬衔出疆之命赖陛下威灵免贻咎责复得待罪朝阙许守几筵仰荷天慈俯慙灵佑臣某中谢顷陛下不以臣驽蹇特加宠渥者岂非知臣属忝宗盟曾奉使河朔谓能阐扬天旨怀柔远方而尚书省材贤如林庶政必举陛下垂拱羣臣守职固不假臣以区区之力重尸省闱明矣今将命既复本职未解敢恃皇眷辄复陈乞臣?然在疚独无兄弟荼毒日浅创钜痛甚且又疾病四体支离荣遇人之所欲力有不任名敢虚受此臣所由拳拳不已有望於陛下也臣伏以三年之丧未足申罔极之恩先王制礼以节人情臣在丧未踰一年奉使已历三月若又假国家名器食陛下禄俸是臣亡母於臣有终身之爱而臣於亡母无数月之报先圣以孝感为号陛下以孝德格天下锡类之恩宜及海内今宠命一降使臣有不孝之目子而不孝如臣不忠不孝不忠人所当弃岂足为陛下操持纲辖弥纶宪章臣之顽固犹知不可况天下佥论朝廷公议乎伏愿许臣免官遂臣私志倘终丧纪尚有余息誓当磨骨粉顶以荅殊恩臣无任
第五表
臣某言臣去冬十一月某日又诣银台门下上表陈情至今积旬未奉恩旨屏营无地哀惶疚心臣某中谢臣蕞尔朽质叨奉明恩违天固辞岂不知辠实由恃陛下蒸蒸之德故敢守臣子区区之意伏以忠孝之道礼先於情资亲事君爱敬同等臣生处圣代齿力未衰致身日长効节途远独慈亲违弃永往莫追先王制礼居丧之纪有限昊天不吊欲报之德罔极而今茹痛缄哀冒宠干责虽欲僶俛从事使臣何以为心盖三年之丧金革无避自鲁公伯禽晋襄公始也实以徐戎秦师之役有为为之非是则否故孔子对子夏问曰以三年之丧从利者吾不知也今朝廷无徐秦之难臣非金革之任窃陛下名器是从利于丧也食稻衣锦之责舍臣谁归凡曲全万物使不失性天地之仁也鞠育妪煦知寒热疾痛父母之慈也兼而有之明君之惠也臣是以又持悃欵昧死上言窃希天父之恩不夺臣子之志泣血待命惟陛下省察臣无任
第六表
臣顷顿首昧死诣阙累陈情状肝胆悉以披露恳诚冀蒙识察于今浃辰德音不下实由臣词浅意陋无以动天哀惶失图局蹐无地臣某中谢臣虽亲忝葭莩才实驽钝位忽过量恩亦加等宜竭筋力仰酬造化岂敢饰让自言企礼顾望尝闻上有至仁之君则下无失性之人陛下以蒸蒸圣德格于上下故臣以哀哀孝思敢辞荣禄陛下岂忍抑其微诚假令臣损情变礼陈力就列亦犹双鳬乘雁何补江海况敢贪不次之宠遗罔极之报因丧从利以哀为荣此臣所以屡黩天威望回宸听恳至之愿形於累表拳然待命惟圣慈察之臣无任
第七表
臣某言伏奉某月日批勅矜臣荒谬之情许以残喘终丧使奉几筵获展哀报陛下诞敷五教惇叙九族以臣属忝枝叶哀纒蓼莪故恤以皇慈使及於礼天地之意曲全人欲日月昭回下及苫庐伏读诏书感惧交集仰戴圣造若蚊负山屏营瞻奉惶惧殒越臣无任哀戴之至
为谯郡唐太守贺赦表
臣某言伏奉二月五日制书大赦天下喜气动天荣光被物百神踊跃衆庶悦豫臣某中谢臣闻大道所宝莫先於慈圣人之德无以加孝陛下执大象以御物不得已而用兵假一戎之威为万物戡难再造区宇以匡黎元慈之至也纂服配天不失旧物然後增鸿名以严父正荣号以恭已元元本本尊尊亲亲孝之大也犹虑物有不遂其性政有不阜其俗弘肆眚之恩与天下更始涤瑕荡秽烛幽及微风行物表镜照海内雷作而万户蛰振网开而三面鸟飞阳春无私品物何幸臣位忝邦守预沐渥恩臣无任
为张濠州谢上表
臣沐言顷陷身凶族待罪黄沙戮社衅鼓职臣之分陛下照臣以日月之光察其微恳拔臣于缧絏之下授以专城今日余生实圣朝所赐宠章荣命岂贱臣之心碎首粉骨未荅天造今以某月某日到濠州上讫谨当竭力官守正身率下勉励苦节绥安疲人冀立犬马之诚或申丝发之効无任感惧之至谨附表陈谢以闻
毘陵集卷四

[book_title]卷五
<集部,别集类,汉至五代,毘陵集>
钦定四库全书
毘陵集卷五
唐　独孤及　撰
表下
为江淮都统贺田神功平刘展表
为杭州李使君论李藏用守杭州功表
为江淮都统奏破刘展兵捷书表
为江淮节度奏破余姚草贼龚厉捷书表为张洪州谢上表
为独孤中丞天长节进镜表
为独孤中丞谢让官爵表
为独孤中丞谢紫衣银盘椀等表
为谢濠州刺史表
谢舒州刺史兼加朝散大夫表
谢加司封郎中赐紫表
谢常州刺史表
常州奏甘露降松树表
表下
为江淮都统贺田神功平刘展表
臣某言得田神功等状称官军以正月二十六日过江大破贼衆擒元恶于?山之下凶残扑灭江界无事臣某诚懽诚喜顿首顿首臣闻四时成岁秋为司杀故圣人则之以作五兵盖奸宄寇贼或乘衅而起则干戈弧矢亦有时而用【文苑作动】自陛下率遏乱略再造区宇欃枪旬时【文苑作始】竹破瓦解蕞尔狂狡敢干天诛作为长虵荐食江汉乃矫诬我天命攘窃我王师暴殄我城邑俶扰我边鄙荆吴之人若坠泉谷万姓业业奔走无所陛下神聪不测睿算无方将欲擒之必固纵之先侈其心而厚其毒然後制胜两楹之下授略千里之外使神功等一战而陷阵再战而逐北三战而擒其渠魁系颈以索覆巢倾穴刮野扫地如烈风之破骇浪严霜之陨落叶浃辰之内平扬州定淮南下朱方收三吴流亡者复故业涂炭者返夀域扇以皇风与之更始遂令东土耆老复见汉官威仪非陛下乃武乃文之鸿烈日用不知之玄化孰能隂隲圣功如此其速臣无任庆忭之至为杭州李使君论李藏用守杭州功表
臣某言臣闻当逆贼刘展拥兵过江之日变起仓卒锋不可当人心动摇物情危骇五道节制望风溃散自淮而南至于海隅遂无敢保一城能守一节者唯少府少监李藏用以宗室近属忧国如家临危抗愤忠勇奋发收聚散卒纠合义师挺身履险出万死一生之地与贼转战坚守苏州相持经月杀获过当使凶徒逆党锋锐挫衂自此王师载张贼衆知惧其後以外援不至衆寡悬絶遂移师就险退保杭州当此时江淮诸军巳散平卢之师未至三分全吴贼有其二藏用且募且战独守孤城以忠义感激令骁雄乐用旬月之内致死士三千贼遣伪将景超孙待封等尽锐率衆分道来攻藏用与将士等戮力一心义形於色殊死决战奋不顾身遂能兵锋所加无不摧陷皆一举尽敌覆而屠之前後俘斩掳获至数万计向使微夫人之力扞此州之境则江介土宇尽为戎疆海隅苍生非复我有由是浙江之外南至闽岭士庶免有惊虞道路穷寇不敢唐突藩篱屏息风波晏然百姓乐业父不丧子兄不哭弟藏用之功也今都统使停本职已罢孤军无主莫知适从将士嗷嗷未有所隶天听高邈无人为言遂使殊勲见委忠节未録口不言赏赏亦不及伏恐非圣朝旌有德表有功之意今逆寇虽殄人心犹携山洞海岛往往结聚睦州草窃为蠧犹深惟惮藏用之兵是以未敢进逼若此军一散必羣盗交侵则臣此州危亡是惧伏望早降恩旨以荅其勤锡之勲策委之戎政俾总统所领以镇遏江表实江东万姓顒顒之望艰难之际人多二心以宗子维城智勇如此必能使寇贼奸宄不敢伺间隟则江淮足以高枕而卧陛下可以无东顾之忧臣属忝葭莩任居牧守安危之分臣实预焉臣无任
为江淮都统使奏破刘展兵捷书表
臣闻圣人之生不能使大盗不起唐尧之代时则有四凶在列王制所以诛不恪讨不庭小者市朝大者原野奸宄草窃何代无之刘展包藏祸心为日固久敢肆奸慝乘间阻兵长驱凶徒掩臣未备以伪言乱衆谓天命在已於是有豕食淮泗鲸吞荆吴之心使黎庶播越人神愤怒臣职司靖难敢不戮力当凭庙略以殄寇雠谨遣副使少府少监摄侍御史李藏用屯兵杭州伺隟进讨且分处隘害以遏其唐突贼衆狃于初役师轻而骄不虞我军能折其锐也乃以今月三日使其伪将军张干朱法云等领步卒七千马军六百径入杭州东门焚烧闾阎皷噪而进藏用引其精卒设伏於途羸师张之使入死地然後整堂堂之阵以薄其垒使左厢兵马使潭州长史李澄为左军左第一将张岩光先锋将李强李陵等佐之都押衙高干为右军左押衙杨履和都虞候魏守寂佐之左第二将皇甫山栖左三将梁朝康承寂左四将吴季之李楚玉顔光胤等督游军之骑以弥缝其阙表里合战奇正夹攻以将帅之余勇因黎元之积愤奋皆敢死登必争先赤羽交而三军风生金鼓鸣而万夫气作自卯至午覆而败之神扶电怛雷落山破噍类无余只车莫返锋镝之血朱殷长江甲齐崇山屍作京观实赖陛下聪明齐圣与日月合故能睿图发於罇俎而威灵加於远方臣等尽敌如拾芥成功如指掌恶气沴祲扫荡无日海隅苍生比屋何幸无任
为江东节度使奏破余姚草贼龚厉捷书表
臣闻皇天分时秋为司杀王者立极兵以禁暴唐虞有共工苗民之患殷周有鬼方昆夷之战盖蛮夷猾夏自古有之自顷蕃寇作逆吴越震恐龚厉父子乘间起兵刼明州之人略余姚之地负阻海口凭陵江干蚁聚偷安蚕食分给属王师北伐未遑南征逮兹二春侵掠益甚将拟复东瓯故地窥南越僭迹边邑黎庶为之骚然臣方荷推毂之寄怀尽敌之计思所以扶乘天威图制远略料其贪而无整勇而无刚鸟散兽聚不足当堂堂之阵山?海匿不足用桓桓之师难以力制易以计灭臣遂遣军将潘景兰领辎驮数十辈伪为商旅傍山谷往来以饵之又遣军将吕道光领拍【音博】刀手一百人取其便道为伏以待之遣军将左璋率弩手一百五十人为左翼军将余能变率弩手一百五十人为右翼皆三吴良家百越劲卒争贾余勇乐於尸战蓬头突鬓焱骑火烈相为辅车夹敌之路又遣军将张思览率拍刀手一百人为中军操中权之制以节其进退以三月二十九日至青烟洞口果如臣策贼遂出山先者遇伏鼓噪合战於是奇正毕举四军来攻贼衆夺气不知所守鸣鞞雷动飞镝雨集转战四十里杀其三百余人龚厉尚稽天诛且偷晷刻收合余烬八九十人更登高堽背山借势张思览等连弩乱发引军合围天声扬而勇士厉锐气作而妖星陨遂斩元凶父子擒其妻孥余党僵仆原隰脂膏草莽犹恐蒋潢翳荟尚有伏奸遂搅山捜谷刮野扫地倾其巢窟返斾而旋累载逋诛一朝扑灭非陛下圣谟神策与天合契制胜两楹加威四海则安能剪豺狼如拉朽扫欃枪如拾芥使吴越乂安江汉澄廓臣受钺未几覩兹成功无任庆快之至谨差摄福州泉山府别将左璋奉捷书以闻并齎逆贼父子头奉献伏望悬之藁街以示百姓其余首级於当州枭示讫所获贼物各令分赏将士器械官收山海余妖自取诛灭既非强敌不足叙功谨録奏闻
为张洪州谢上表
臣某言伏奉某月日勅除臣使持节都督洪州诸军事洪州刺史充洪抚等七州都防御观察等使臣才不如人位忽过量仰戴天造兢然自失臣某诚惶诚恐顿首顿首臣往岁禄山以盗泉饮臣臣受禄山之辱而不能死陛下以鸿私活臣臣荷乾坤之施而不能荅徒窃宠禄三典藩郡至如俗阜不扰人或小康此实尧风被物比屋日用敢贪天功以为已力不谓陛下奬劝是务以臣为勤自春徂秋凡三锡命九州之伯臣忝其一况豫章重镇荆扬奥区五岭控其南九江在其北连帅所统安危是系分忧之寄岂臣足当负荷恩辉惧殒越於下今以某月日到所部上讫谨当靖恭守位夙夜在公宣皇猷以导风俗仗天威以训师旅庶以四境无虞百姓辑睦为报力不足则继之以死臣之分也敢有二事臣无任
为独孤中丞天长节进镜表
臣某言臣仕於太上圣皇之朝早蒙宠秩位至剖竹任兼干城摩顶至踵皆圣皇所锡陛下又不以臣菲薄加臣宪威殊私降临荣命重叠臣顷虽罄诚竭节竟未能夷凶静难思所以仰酬天造缅?无阶以去年五月五日於淮阳铸上件镜欲献之行在为圣皇夀冀申犬马之意臣子之心属豺狼方炽道路艰阻恳愿空积上达无由今宸极正而乾坤贞观惊尘收而日月开朗当白露盛序之秋是黄河澄清之日臣幸逢佳节愿展微诚谨遣某乙进上件二镜一献圣皇一献陛下辄以愚恳上续圣夀臣伏以圣皇执契垂化有如金玉之式陛下时乘驭天骋飞龙於国步臣故以金龙饰镜以表圣德伏冀纎尘莫翳朗鉴长悬挂仙台而如日之昇含品物而无私不照而臣之肝胆亦庶呈於此轻黩宸扆战越交深臣无任
为独孤中丞让官爵表
臣闻任非其贤则负乘之寇至宠过於分则尸素之患生所以建官者必惟贤是择就列者亦量力而处臣幸以驽蹇遭逢盛明顷当遏乱之日谬以专城见委虽常尝胆历年然未有以报国陛下奬臣微効骤加崇班以执宪剖符之职兼推毂授钺之寄位至十连泽及三族臣岂不知踰涯越分冒宠叨荣顾凶党尚存王师未戢当圣主宵衣之日非臣子释负之秋是以勉励疲朽不敢陈让然尔来竟未能奋一奇展一策扫荡寇贼仰酬恩私而事乖诚愿又加风疾无功而当厚赏抱病而处大藩尸位旷职臣实增惧今闻大军长驱已济河围邺祆氛沴气朝暮廓清圣朝方当槖弓矢而休牛马捜俊乂以备鸳鹭岂臣菲薄之质疲薾之身所宜犹握兵要仍居宠秩使上黩朝伦下速官谤以臣固陋犹知其不可况陛下圣心乎伏乞特降睿慈矜臣尫瘵许臣停官养疾以避其贤良则慺慺余生於兹幸甚臣无任
为独孤中丞谢赐紫衣银盘椀等表
臣某言今月十九日越州长史卢渐至伏奉某日月勅书特赐慰劳圣藻御札降临自天二十三日中使刘光俊至又奉宣口勅赐臣衣一副银盘椀等各一兼百索一筒紫衣十副分赐用命将士端午续命推心而泽流万里颁赐而庆及三军臣等捧戴恩渥殒越是惧臣某诚惶诚恐顿首顿首臣拔自周行见委戎律受金钺分竹符荷天之宠岁一周矣竟未能?奉庙略诛鉏残寇使边烽尚燃戎马未却臣之罪也陛下不以臣官非其据任重於力而骤降殊荣累加厚赐天文下瞩而星辰烂灿宸翰俯临而烟飞云动况盘盂器用章服缯彩赐臣为夀施及行间投醪之恩未足言醉挟纩之德曾何喻暖臣等虽勉励忠勤誓清尘雾然丝发之効未展雨露之渥亟加揣分循涯臣惧深矣谨当宣皇恩以励将帅奉师律以练甲兵必使江海无虞士卒知训然後毕力殄寇以答鸿私臣无任
谢濠州刺史表
臣及言臣伏奉今年五月一日勅授臣使持节濠州诸军事濠州刺史臣顷待罪礼官备位郎署职旷无补增惧且媿陛下不以臣愚擢居二千石之列今之刺史古之诸侯州人安否系在一吏臣非其才无以称旨奉诏之日惧又甚焉以闰六月十二日到所部上讫惟当奉宣圣猷竭诚帅下瞻恋天造酬効无阶无任
谢舒州刺史兼加朝散大夫表
臣及言臣奉七月十八日勅加臣朝散大夫使持节舒州诸军事舒州刺史充当州守捉使兼知淮南岸当界缘江贼盗等臣典濠州无政可纪人幸不扰时和所致流者稍复年登之力臣敢贪此以为已能陛下过听骤降殊奬既增之秩又命以服无德受赏媿孰甚焉仰戴皇渥且荣且惧今以九月二十七日到州上讫经积年寇盗疮痍之後百姓流窳十不一存臣以奉宣圣慈与之休息劳来鳏寡薄其徭赋是以招携亡者抚柔存者庶经秋之後颇或安集非曰能尔冀竭力焉臣无任
谢加司封郎中赐紫金鱼袋表
臣及言伏奉三月一日勅加臣检校司封郎中使持节舒州诸军事兼舒州刺史充当州团练守捉使仍知淮南岸当界缘江贼盗赐紫金鱼袋殊荣厚渥骤锺臣身且喜且骇以媿以惧臣闻尧舜建官三考黜陟汉代二千石以循良称者於是有玺书劳勉增秩赐金之制臣到官始半岁职事未有所补见在户口才肯地着其中鳏寡疲弱不能自存者十犹六七徵遣征赋未尝及期此臣政不逮力不任之効获宥罪戾幸固深矣岂谓皇恩骤降复以古典命臣加位授服宠过臣量伏读诏旨惧孰大焉此则古荆舒之地诗人惩其剽轻复当贼寇?刘比屋流亡之後其人心已难安易动况加徭役税歛日不获已缓之则骄急之则散辑柔底绥之道尤非愚臣所及伏思夙夜勉励力安斯人省事以慰其愁示信以杜其诤亦冀俗稍务本人渐足食使贡赋之入岁增月长三岁大比以版图归於有司犬马之心也敢有二事臣无任
谢常州刺史表
臣及言臣伏奉去年十二月二十三日勅授臣使持节常州刺史充常州团练守捉使臣伏以江东之州常州为大陛下不以臣不肖拔臣於羣吏之中以考则年未久以劳则功无可録而除拜之次加於人一等臣及诚惶诚恐顿首顿首臣往岁尝忝谏官历博士尚书郎之秩虽备尝献纳累黩天听竟无丝发禆补明盛及典濠舒二州出入七年又不能副陛下政平讼息与我共此之叹至如流人自占旱不为灾实由陛下当勤恤之初下哀痛之诏寛减租税入三分之二是以和气傍感灾变为福福流臣州人是以乂臣宁敢贪天之功以为已力今陛下赐臣诏曰断狱岁减流庸日归以人俗之丰给当淮湖之灾旱陟尔明効宜列中朝臣无其实谬奉殊奬伏览圣旨惶悚陨越况陛下厉精百揆之始日以尧吁舜咨傍求俊造或经时不除一吏除必以公才为苟非其人位不虚授缙绅之辈侥幸望絶臣当如此独荷荣寄人之多幸将自臣始致寇速谤实忧自贻今以三月十七日到州上讫虽顾励疲钝增修吏职惧力不逮上累皇明奉诏夕惕且慙且骇无任
常州奏甘露降松树表
臣及言臣州内厅东阶下二松树自今年十月十三日夜至今月十八日夜前後二十七度甘露下降树根枝叶沾洒皆遍洁白凝沍味同饴密余溜滴地委积成泥倾州官吏咸共荣观臣谨按鶡冠子云圣王之德上及太清下及万灵则甘露下瑞应图曰王者德至於天则甘露降松栢陛下实行慈俭怀柔远近无为之政与太古同风故天地气和合而呈瑞况休徵感应之始当陛下降生之日皇符昭晰天意炳焕盖表圣夀宝历将与天比崇臣为州三年无绩可纪疲朽何幸目覩祯祥臣无任喜忭之至谨奉表以闻伏望宣付史馆
毘陵集卷五

[book_title]卷六
钦定四库全书
毘陵集卷六
唐　独孤及　撰
议【九首】
景皇帝配昊天上帝议
故太保韩国公赠太师苗晋卿諡议
故御史中丞卢奕諡议
故左武卫大将军使持节陇右节度经略大使兼鸿胪卿御史中丞赠梁州都督太原郡开国公郭知运諡议酬答【三首】
故江陵尹兼御史大夫吕諲諡议并酬答【三首】
行状【一首】
唐故尚书祠部员外郎赠陕州刺史裴稹行状
议
景皇帝配昊天上帝议
谨按礼经王者禘其祖之所自出以其祖配之凡受命始封之君皆为太祖继太祖以下六庙则以亲尽迭毁而太祖之庙虽百代不迁此五帝三王所以尊祖敬宗也故受命於神宗禹也而夏后氏祖颛顼而郊鮌缵禹黜夏汤也而殷人郊喾而祖契革命作周武王也而周人郊稷而祖文王则明自古必以首封之君配昊天上帝惟汉氏崛起丰沛丰公太公皆无位无功德不可以为祖宗故汉以高皇帝为太祖其先细微故也非足为圣代法伏惟太祖景皇帝以柱国之任翼周弼魏肇啓王业建封于唐高祖因之遂以为有天下之号天所命也亦犹契之封商后稷之封邰禘郊宗祖之位宜在百代不迁之典郊祀太祖宗祀高祖犹周之祖文王而宗武王也今若以高祖创业当跻其祀是弃三代之令典遵汉氏之末制黜景皇帝之大业同於丰公太公之不祀返古违道罪孰甚焉夫追尊景皇帝庙号太祖高祖太宗所以崇尊尊之礼也时更七圣载经二百名臣硕儒备经讨论未尝有献同异於宗庙今将议其全典变更先圣制度曷知其可若配天之位既易则太祖之号宜废祀之不修庙亦当毁尊祖报本之道其坠於地乎汉制擅议宗庙以大不敬论今武德贞观之宪章未改国家方将敬祀事以和神人禘郊之间恐非所宜言谨稽礼之旧文参诸夏殷周汉故事配食天帝之制请仍旧典谨议
故太保赠太师韩国苗公諡议
太师禀天纯懿为唐股肱两朝当国庶绩惟允论道赋政送往事居协恭秉彞动罔违德惠和以懋其事明哲以保其身昔尝悬衡九流剖竹四郡刀尺之下无渫用襦袴之间无贫人洛阳居守东夏辑睦天宝之季二京为戎皇舆西狩亿兆仳离太师践危机不易心处横溃不忘国奋身拔蹟于豺狼之口道不汚而节不夺忠之大者至德乾元年中天下多故皇纲未张肃宗循汉宣故事用刑名绳下而太师以曹参为师持清静守职励翼王度将顺事典人亦宁一厥猷茂焉能知人能官人慎选乃僚言刈其楚至有拔羣萃而取公器不五六年比肩衮职者光映策府当代荣之汉史称胡广与故吏陈蕃并为三司大师有焉夫九德咸事寛之为首百工惟时能哲则惠宜其享天眉夀为国元老古者生以行观其志殁以諡易其名諡之美恶视行之大小後代或三字以表其德贞惠文子是也或二字以彰善鄼文终侯留文成侯是也盖有绩大名盛则礼优諡崇太师德冠搢绅位侔周召将加诔諡之制宜以鄼留为准谨按大戴礼体和居中曰懿文资有成曰献稽千载之令典合二名以配德请諡曰懿献谨议
故御史中丞卢奕諡议
卢奕刚毅朴忠直躬而清励精吏事所居可纪天宝十四载洛阳覆殁于时东州人士狼狈鹿骇猛武磨牙而争其肉居位者皆欲保性命而完妻子或竞先策高足争脱羿彀或不耻苟活甘饮盗泉奕独正身守位义不去以死全节誓不辱势窘力屈以朝服受执犹慷慨感愤数贼枭獍之罪观者股栗奕不变其色西向而辞君然後受害虽古烈士方之者鲜矣或曰洛阳之存亡操兵者实任其咎非执法吏所能抗师败将犇去之可也委身寇讐以死谁怼及以为不然勇者御忠者守必社稷是卫则生死以之危而去之是智免也忠於何有盖荀息杀身於晋不食其言也仲由结缨於卫不避其难也玄冥懃其官而水死守位而忘躯也伯姬待保姆而火死先礼而後身也彼四人者死之日皆於事无补夫岂爱死而贾祸也以为死轻於义故蹈义而捐生古人书之使事君者劝然则禄山之乱大於里克孔悝廉察之任切於玄冥之官分命所系不啻保姆逆党兵威烈於水火于斯时也能与执干戈者同其戮力挽之不来推之不去岂不以师可亏义不可苟身可杀节不可夺故全其操持于白刃之下孰与夫怀安偷生者同其风哉谨按諡法图国忘死曰贞秉德遵业曰烈奕执宪戎马之间志藩王室可谓图国矣危不能救而继之以死可谓忘死矣历官十一任言必正事必果而清节不挠去之若始至可谓秉德先时黄门以直道佐时奕嗣之以忠纯可谓遵业请諡曰贞烈谨议
故左武卫大将军持节陇右节度经略大使兼鸿胪卿御史中丞赠凉州都督太原郡开国公郭知运諡议
博士独孤及议曰郭知运骁勇有谋善用兵起行间为唐大将当时唐兴百余载矣天下充富太仓有二十年之蓄玄宗循汉武故事方锐意拓土知运适与时会遂乘天威奋其材力敢与敌确故能破默啜可汗以靖北庭败吐蕃诛康待宾陇坻以西烽火为息慰荐麾下吏士任必以才往往超伦绩用茂着王君?以果勇代处分阃之寄牛仙客出将入相以清干信谨称斯又奬拔之明也当时议者谓知运与郭?瓘王晙薛纳并为中兴名将至今陇上将士思之或有起祠宇於故城遗垒尸而祝之者上元中肃宗加太公望以武成王之号知运列于配食之位则是勲伐事业宜有以美称易其名者谨按谥法服叛怀远曰威易曰厥孚威如系辞曰弧矢之利以威天下虞书曰董之用威传曰非威非怀何以示德则威者圣人所以佐仁义以齐天下者也施於名号可以表将帅之德请諡知运曰威谨议
左司员外郎崔厦议曰郭知运承恩诏葬向五十年今请易名窃恐非礼谨按礼经云礼时为大又曰过时不为礼也昔卫公叔文子卒将葬其子戌请諡於君曰日月有时将葬矣请易其名者盖时不可踰也节度既名不浮行数纪之间前门生故吏已合谋諡今乃申请窃将有为而作节度嗣子英又顷属多故屡制方隅朝廷策勲位表端揆附从者窃不中之礼会无妄之求况节度当开元之初賵赠特加碑志并建皆出恩命追悼之遇亦巳当矣今又卤莽外於典章追送往之阙遗啓将来之冒昧况今列土者接畛专征者百辈若率而行之谁曰无请不唯有司疲於简牍抑恐名器等於草芥虽欲曲全窃将不可又礼经云以孤暴贵不为父作諡若节度合諡而不以其时则嗣子废先君之德若不合諡而苟遂其志则先君因嗣子而见尊以仆射而言之恐贻越礼之让以国家而言之又殊旌善之体请下太常重议谨议
博士独孤及议曰礼时为大顺次之葬将易名时也有故阙礼追远请諡顺也假如诸侯五月而葬鲁惠公之薨也有宋师至隐公元年十月而改葬不以踰时废礼又公叔戍请諡适当葬前谨按礼经曾不言已葬则不可追諡况帝王殊途不相沿袭新礼则死必有諡不云日月有时今请易名者五家无非葬後苗太师一年矣吕諲四年矣卢奕五年矣顔真卿八年矣并荷褒宠无异同之论独知运以其子不幸遂以过时见抑苟必以已葬未葬为节则八年与五年其缓一也而与夺殊制无乃不可乎议云已孤暴贵不为父作諡此谓其父无位而子居大官不当以已之贵加荣於父也礼不云乎父为士子为大夫葬以士礼若知运者处方面既位列九卿茂勲崇名与卫霍侔饰终之礼宜加於他将一等岂待因依嗣子然後作諡今之专征者虽逢风云化为侯王其祖父爵位与知运齿者鲜矣奈何惧名器等於草芥以是杀礼窃谓近诬乾元以来累有诏追赠百官祖父内外文武具寮之先悉蒙恩锡或音徽久沫或墓木已拱受大名贵位於九原者以万数未尝以没代远近为限夫赠諡一也赠者一时之宠諡者不刋之令今以岁久而废易名是王泽浃於天下而独隔於一人也当开元二年吐蕃以举国之师入京五原塞击柝之声闻於咸雍知运与郭?瓘讨平之以张王室当时微知运则汧陇之西倾覆是惧今朝廷方出将以征不服讨不庭宜褒宠之以劝握兵者安可以葬久而废大典况夫諡法者盖考其言行事业之邪正必以字褒贬之使生者闻其美諡而慕覩恶諡而惧不待赏罚而贤不肖皆劝是一字之諡贤於三千之刑本非为没者之子孙以为哀荣宠赠之具假令知运无子且未尝立勲苟位至上将则諡不可废岂以其子之存亡为请諡之可否窃稽载籍徵诸旧章易名之礼请如前议谨议
故江陵尹兼御史大夫吕諲諡议
吕諲任职从政聪敏肃给能以才智润饰吏道至德中与三司同鞠大狱独引律文附会经义而平反之当时卒用中典諲参其论在台司龊龊虽无匪躬之能然平章法度守而勿失其为荆州一年有成号令明具赋歛均一物有制而事有伦大抵以威信为主戮陈希昂按申太芝之姧而三楚之人悦服厥功茂焉自至德以来荷推毂受脤之寄处方面者数十辈而将不骄卒不堕政修人和如諲者盖鲜矣岂不以人散久矣而兵未戢挹浊流者难俟清整棼丝者难为功諲当此时能以慈惠易其疾苦且训其三军如臂使指阖境无拔葵噉枣之盗而楚人到于今犹歌咏之此其才略必有过人者虽欲勿褒之其可乎按諡法威德克就曰肃禁暴威也爱人德也考礼议名而拟诸形容请諡曰肃谨议度支员外郎严郢议曰伏以故相国江陵尹兼御史大夫赠吏部尚书吕公諲昔事先朝累当大任至德之初天步艰难公首披荆棘扈跸灵武忘躯进忠一日三接先朝察匪躬之节纳沃心之议爰立作相弼谐神人其嘉谋嘉猷献可替否之迹入则造膝出则诡辞温树不言难可得而知也至有烂焉明白欲盖而彰者请区而载之乾元收复之际两都衣冠多系於三司诏狱御史中丞崔良器议事失入时宰相苗太师崔赵公等虽庭诤之然未坚决公有犯无隐引经正辞上是其言刑为之省所全活者盖数百人明主收雷电之威圣朝行寛大之典者繄公之力也古者进贤受上赏书不云乎咎繇曰都在知人公践台衡专以推贤任人为务故相国房公琯故吏部尚书韦公陟入登左职皆公之由今相国黄门侍郎杜公之莅江陵也公荐在方面之任今相国中书侍郎元公之在度支也公咨以幕府之政曾未数岁而二相接武于上台天地交泰圣贤相得庶绩咸熙五典克从者资公之举善也则子皮之举子产鲍叔之举管仲萧何之举曹参武侯之举蒋琬方之前人我有余地其在荆南也戢兵和衆令行禁止理绩为天下最虽古之羊杜无得而踰今太常议荆南之政详矣而曰在台司龊龊无匪躬之能者乃抉瑕掩德之论非适中之言也国家故事宰臣之諡皆有二字以彰善旌德焉夫以吕公文能无害武能禁暴贞则干事忠则利人盛烈宏规不可备举传叙八元之德曰肃忠恭懿若以美諡拟於形容请諡吕公曰忠肃谨议
博士独孤及议曰吕諲任宰相日浅当时会肃宗躬亲万几庶政羣臣畏威奉职而已虽有谟谋於岩廊之上莫由有知之者及其荆门之政为仁由已其略见於事其恩惠被於物其风谣存乎人故得而称之议名之际敢不阙其所疑而録其尤着者有司之职也其阅实诏狱在未执政之前前议议之详矣敢辱再告至若推进名公使登大任既同温室之树且行状实所不载孔子曰君子於其所不知盖阙如也故不书今奉符令必用二字且以忠配肃谨按旧仪凡殁者之故吏得以行状请諡于尚书省而考行定諡则有司存朝廷辨可否宜在衆议今驳议撰諡异同之说并故吏专之伏恐乱庖人尸祝之分违公器不私之戒且非唐虞师锡佥曰之道昔周道衰孔子作春秋以绳当代而乱臣贼子惧諡法亦春秋之微旨也在惩恶劝善不在哀荣在议美恶不在字多文王伐崇周公杀三监诛淮夷晋重耳一战而霸诸侯武功盛矣而皆諡曰文以冀缺之恪德临事甯俞之忠於其国随会之纳谏不忘其师言身不失其友其文德不优乎而并諡曰武固知书法者必称其大而略其细故言武不言文言文不言武三代以下朴散礼坏乃有二字之諡二字諡非古也其源生於衰周施及战国之君汉兴萧何张良霍去病霍光俱以文武大略佐汉致太平其事业不一谓一名不足以纪其善於是乎有文终文成景桓宣成之諡虽渎礼甚矣然犹褒不失人唐兴参用周汉之制谓魏徵以王道佐时近文直言极谏爱君而忘身近贞二德并优废一莫可故曰文贞公谓萧瑀端直鲠亮近贞性多猜贰近?言?则失其謇正称贞则遗其吝狭非一言所能名故曰贞?公其余举凡推类大抵准此皆有为为之也若迹无殊途事归一贯则直以一字目之故杜如晦諡成封德彛諡明王珪諡懿陈叔逵諡忠温彦博諡恭岑文本諡宪常巨源諡昭唐休璟諡忠魏知古諡忠崔日用諡昭其流不可悉数此并当时赫赫以功名居宰相位者諡不过一字不闻其子孙佐吏有以少称屈者由此言之二字不必为褒一字不必为贬若褒贬果在字数则是尧舜禹汤文武成康不如周威烈王慎静王也齐桓晋文不如赵武威魏安厘秦庄襄楚孝烈也杜如晦王珪以下或成或明或懿或宪不如萧瑀之贞?也历考古训及贞观以来制度似皆不然今奉所议云国家故事宰相必以二字为諡未知出何品式请具示谨当以为按据若忠者臣事君之常道苟靖恭于位谁则非忠非有炳然之异则不以为諡至如议狱缓死任贤举善德之美者然肃者威德克就之名足以表之矣月令曰孟秋天地始肃诗曰曷不肃雍又曰肃肃王命仲山甫将之肃严也敬也忠之属也天地不肃则岁不成宗庙不肃则礼不立军旅不肃则人不服肃之时义大矣哉以諲之从政也威能闲邪德可济衆故以肃易名而忠在其中矣亦犹随会甯俞之不称文岂必因而重之然後为美魏晋以来以贾诩之筹筭贾逵之忠壮张既之政能程昱之智勇顾雍之密重王浑之器量刘惔之鉴裁庾翼之志略彼八君子者方之东平宜无慙德死之日并諡曰肃当代不以为贬何尝徵一字二字为之升降乎谨上稽前典下据甲令参之礼经而究其行事请依前諡曰肃谨议
行状
唐故尚书祠部员外郎赠陕西刺史裴公行状曾祖仁基隋光禄大夫行左光禄大夫皇朝赠使持节都督原州诸军事原州刺史諡曰忠祖行俭皇朝银青光禄大夫礼部尚书闻喜县开国公赠太尉扬州大都督諡曰献
父光庭皇朝光禄大夫行侍中兼吏部尚书正平县开国男赠太师諡曰忠献
绦州闻喜县崇庆乡太平里裴稹年若干行状
公天姿英拔德宇宏旷顒昂公器磊砢高节武库森戟玉山照人起家以门调补千牛备身历太子通事舍人太常寺主簿是时万邦方乂献公当国天子垂衣穆清以有天下而衮职之阙畴咨之府公入则竭力出则匪躬外询舆人以备过庭之问隂荐多士用弘审官之选既而济济俊乂烂盈东合邦之得贤於斯为盛画一之诗作而嘉鱼之颂兴公之裕蛊也转京兆府司録参军辇毂之大网辖之剧牒诉浩穰文墨填委公投刃余地而大郄斯批若网在条而衆目不紊谈笑之隙簿领肃如论者知逸骥之足方自此始开元十一年献公捐馆惸然在疚哀越乎礼会执事者丑正作福怙宠匿怨乃因丧乘衅将逞憾于我言之如簧上亦投杼公乃衔恤进牍叫阍抗愤危言自明至诚旁感由是宗祏垂祉高天听回恩方照微神亦悔祸卒令臧孙有加等之葬公业有不忘之叹公之克家也服阕授起居郎载笔赤墀书法不隐开元二十四年三庶人以罪废事出宫闱变生飞语时夀王以母宠子爱议者颇有夺宗之嫌道路悯默朝野疑惧公乃从容请闻慷慨献谏上述新城之殷鉴下陈戾园之元龟谓兴亡之由在废立之地天子感悟改容以谢因诏以给事中授公公曰陛下絶招谏之路为日固久今臣一言而荷殊宠则言者衆矣何以锡之上善其敏而多其让乃止不拜寻除尚书祠部员外郎恪居礼闱休问惟穆弘济之略因为已任於时缙绅高议方以青云期公不吊昊天降此短阼开元二十九年某月日薨于第春秋若干君子谓公貂蝉之叶瑚琏之器夀不及黄耉名不登明堂天其未亡狐赵之勲成宣之德也非昌其身必大於後果介繁祉有才子四人长曰倩尚书驾部员外郎兼殿中侍御史江西道租庸盐铁等使次曰儆尚书司勲员外郎兼殿中侍御史参中军元帅雍王军事次曰倚殿中侍御史试守万年县令季曰侑太原府榆次县尉构厦瓌材切玉利器价敌三虎族拟八王朝廷褒之方倚以成务元年春建辰月肆大眚命有司録勲追旧於是诏赠公谏议大夫犹以礼未超伦位不充德秋八月诏曰赠谏议大夫裴某操履贞纯器能温敏素推雅望尝践清班志业屈於当时风猷悲於既往顾其胤嗣久在周行虽礼及前修已申追远而恩沾後命宜有赠荣俾高列岳之班更表重泉之饰可赠使持节陕州刺史礼也公天机超迈雅有大略气直而温性扰而毅贞可干事善足救物外坦荡豪举朗然不羁内敦敏纯固忠而能力至若轻死重义贵身贱名视钱帛如粪土戏公卿若草芥其於履危机临大节则气冠贲育劲侔风霜未尝以得丧夷险虿芥於胷臆诗云昭明有融高朗令终公实有焉谓宜荷天之休俾炽而大龙泉未试隙驷先往天乎斯才而有斯夀今宠优以命泽及九原已申追远之恩请遵易名之典
宝应二年某月日故吏某官某谨上
尚书省考功夫存以行观其志没以諡表其德则名实不亏善恶知劝谨按故尚书祠部员外郎赠使持节陕州刺史裴稹鼎铉公族珪璋令名孝克负荷忠能匡谏宏图方壮利涉未息舟壑遽迁音徽已沫命官褒德合荷宠章考行饰终敢徵前典谨上
毘陵集卷六

[book_title]卷七
钦定四库全书
毘陵集卷七
唐　独孤及　撰
铭【三首】
仙掌铭【并序】
古函谷关铭【并序】
洪州大云寺铜钟铭
颂
庆鸿名颂【并序】
碑
陈留郡文宣王庙堂碑【并序】
阮公啸台颂【并序】
论
吴季札论
铭
仙掌铭【并序】
隂阳开阖元气变化泄为百川凝为崇山山川之作与天地并疑有真宰而未知尸其功者若巨灵贔屭攘臂其间左排首阳右拓太华絶地轴使中裂坼山?为两道然後导河而东俾无有害留此巨迹于峯之颠後代揭厉於玄踪者聆其风而骇之或谓诙诡不经存而不议及以为学拘其一域则惑於余方曾不知创宇宙作万象月而日之星而辰之使轮转环遶箭驰风疾可骇於俗有甚於此者徒观其隂隲无朕未尝骇焉时而巨灵特以有迹骇世世果惑矣天地有观隂阳有藏煅炼六气作为万形形有不遂其性气有不达於物则造化者取元精之和合而散之财而成之如埏埴鑪锤之则为瓶为?为鈎为棘规者矩者大者细者然则黄河华岳之在六合犹陶冶之乃有瓶缶鈎棘也巨灵之作於自然盖万化之一工也天机冥动而圣功啓元精密感而万物应故有无迹之迹介于石焉可以见神行无方妙用不测彼筦窥者方循迹而求之揣其所至於巨细之际则道斯远矣夫以手执大象力持化权指挥太极蹴踏颢气立乎无间行乎无穷则捩长河如措盃擘太华若破块不足骇也世人方以禹凿龙门以导西河为神奇可不为大哀乎峩峩灵掌纎指如画隐辚磅礴上挥太清远而视之如欲扪青天以掬皓露攀扶桑而捧白日不去不来若飞若动非至神曷以至此唐兴百三十有八载余尉於华隂华隂人以为纪嵫勒之罘颂峄山铭燕然旧典也玄圣巨迹岂帝者巡省伐国之不若欤其古之阙文以俟知言欤仰之叹之斐然琢石为志其词曰
天作高山设险西方至精未分川壅而伤帝命巨灵经啓地脉乃眷斯顾高掌远跖?如剖竹騞若裂帛川开山破天动地坼黄河太华自此而辟神返而极迹挂石壁迹岂我名神非我灵变化翕忽希夷杳冥道本不化生亦无形天何言哉山川以宁断鳌补天世未观焉夸父愚公莫知其踪屹彼灵掌悬诸巃嵸介二大都亭亭高耸霞赩烟喷云抱花捧百神依凭万峯朝拱长於上古以阅羣动下视衆山蜉蝣蠛蠓彼邦人士永揖遗烈瞻之在前如揭日月三山有竭此掌不灭
古函谷关铭【并序】
王者建邦经野观象立极於是有重门击柝以待暴客故封略土宇守在关塞山川丘陵为之城池天作崤函俾屏京室崇山回合连冈藂倚长河屈盘万里来束崖奔岭蹙谷抱溪鬭崛起重险为秦东门截函夏於阃阈鏁天府於户牖外扼九州之咽喉故百二形焉内拥六合之奥区故霸王出焉当其中原鹿骇战国蝟起嬴氏建瓴山东择肉宇内持戟百万连衡此关是时也开关而九国师遁振策而二周鼎入奄有大宝遂吞中区及江返秦璧天佑汉祚高皇帝提劒而西以遏乱略斩白帝绁降王举汉中平咸阳廓金城以建都活万姓於三章取威定功此焉是保粤若询事国谍聆风仙籙则真气灵踪起乎其中柱史一去流沙万里留玉函於旧宅传宝图於本枝岂上帝乃眷兴王是感不然何锡羡开国如此其盛耶太岁在大火余适下阳停骖塞门凭览旧国衿带如故世道不留秦余空山汉为茂草恐复舟失於壑岸化为谷万载之後昧者不知乃刻颂此石以示来裔其词曰
天地雷雨英雄交争设险守国作藩于京姓易时移山空塞平千秋陵谷想见精灵仙驾长往雄图杳冥何以志之勒铭岩扃
洪州大云寺铜钟铭
参变化孕律吕和神人莫疾於声故天地以雷震万物圣人以乐节八风佛土以钟警六时天造圣作同符异贯自真乘开设其轮三转像教不坠而法皷之制存彤彤莲宫于江之滨万井在其前善恶兴乎人将欲诞敷我法音启迪我善根我是以作万钧之钟大其器所以昭其度也侯谁尸之长者杜海洎此方上士释法观精鸾与比丘衆百三十有五人实果其愿将辨所作于时火官金工修厥戒令法隂阳九六之数以合造化均薄厚侈弇之齐以谐清浊聚精会神鸠工於其间弘誓既达昏疑皆破故衆心如城施者如市大悲之感与万灵接况祝融回禄髣髴交应越五月辛丑新钟成於是此邦民大会膜拜纵观盈川塞衢亿兆谛听鲸鱼乃发訇然如扶摇号而万窍怒霹雳作而崇山破在坑满坑在谷满谷金界岌峇若震若荡既而抝怒散涣与回飈俱激越若大千周流六虚经于严城入于梵宫徘徊乎霜天凌厉乎清夜千门彻万户警鱼龙皆奋虫豸不蛰於是聆其音者贪騃迁善聋盲知方识浪安流地狱清凉吒王解刑刀轮摧藏严乎心者闻声以知受观受以悟法若露清耳根镜照身业彼金皷声气木铎循路整衆孚号方斯陋矣盖圣人弘道以劝善因善以建法作法器以为天下利利者教之果法者教之因善者教之宗我钟乃悬是训是崇世界有极大音无穷
颂
庆鸿名颂【并序】
唐兴百三十有八载皇帝在宥天下铸五兵为农器栖万姓於夀域道证德洽神人以和春正月冢臣上将卿士庶尹洎三老五更公侯伯子男相与揭厉皇猷请增明号上撝谦而未许也佥曰陛下孝达神明道超先帝以德则符广运以时则复大朴以功则保定丕业格于上下而尊称犹浅鸿名未光亿兆之心何戴神祗之望何塞天子南向而让者九不得已而俞之乃命有司具昭告之礼二月乙酉备法驾朝太清宫敕宫神以洒扫诏月将使警跸云动天旋至于灵坛报功乎三清祈禠乎上玄丙戌享太庙用明水越席玉豆雕篹之礼?萧以合芗灌鬯以报魄神休拥而万灵接精意陈而六幽感丁亥朝羣臣于蓬莱前殿於是四方民大和会命太尉班五瑞合六乐遂展礼奉策?受大号曰开元天地大宝圣文神武证道孝德皇帝是日也解商野之三网受涂山之万玉大赦天下与人更始协时月同度量赞杰俊书云物恤高年礼大只接天瑞受地厘抚柔万邦存省其安危遂迎日推筭布庆行赐扇薰风调元气拓千岁之大统操三皇之遗珠垂其衣裳与天地合符乐遍礼崇乘舆乃入然後屏椒房而彻黄屋徜徉乎大庭氏之馆泊兮凝神怳兮存真想洪崖广成之伦披霓裳而下凤阙蹁蹮左右上千万夀凡遭逢昌运沐浴圣渥而不能颂蒸人赋江汉吉甫仍叔之罪也臣敢有二事乃作颂曰
穆穆閟宫敷时绎思天有成命孝孙受之铺衍下土报功神祗我瑞如山我福孔夷圣敬攸感上玄岂私诞受鸿名载扬缉熙风动云行雨飞露垂昆虫昭苏草木阜滋恭已南面无为之师栢皇尊卢万代一时昭假迟迟上帝是祗永锡多祜万夀无期
碑
陈留郡文宣王庙堂碑铭【并序】
唐天宝十有一载岁次夀星陈留郡守河南道采访处置使元彦冲所以崇德树风敬教劝学初公以三务之隙分命有司修废功举坠礼而此堂也旧规偪陋下宇将坏我是以有经始之制冬十月丙午新宫成凡天下有道则文教大洽为政者克广旧典以尊先圣礼也浚仪令河东裴胜叶恭大猷祗奉成绩乃立石于庙廷以旌盛德所庇云
有三才然後有刚柔刚柔交而利害作乎其中於是横目蚩蚩天不能节黄帝尧舜氏始以仁义拯溺其流及乎夏商而周监二代有明堂之礼乐教之首也逮德下衰王室卑而五霸起彛伦坠而六学缺天将持其木铎以授後圣繇是周公殁五百岁而夫子生云从龙风从虎大道既作天下化成故夫子修诗书以酌虞夏殷周之损益而国风帝典备约鲁史记以书二百四十二年之废兴而乱臣贼子惧於戏不大坏何以见圣人之全功乎粤若中都之制立民极也以匡颓风防不为曲两观之法用重典也以去奸宄政不为苛夹谷之会诛无礼也以尊两君刑不为僭三预是邦之政而鲁至於道向使凤鸟来河图出东周之化其在鲁乎呜呼明王未兴亢龙无辅运匪我与德兮何衰盖弘其道以救物处其顺以安时行藏屈伸与化推移也其世衰也揭仁义於天下其大来也启土宇於身後出入百代波流万方孰不日用圣猷钦若祀典然後知素王之德与天地并或曰夫子栖栖鲁卫陈蔡之间或者其未智欤君子曰是智也圣人与时消息同彼忧患不有匡蒲之难麟凤之感何以试苟合安蒙求使达者顺时穷者知命然则卷舒之迹其可究乎奕奕新庙庶人成之有以见诞敷之德勿亟之化盖黝垩其楹玄端其服加舋器之等正当宁之位王命所以宠旧章也两楹之下四科以班兖公东序西向费侯齐侯黎侯吴侯卫侯西序东向其余未入于室者画衣冠於西牖配祭所以辩等威也议者谓我邦君於是乎建宏规而播新命修令典而崇明祀讲义以度公懋功以从时训人以成德昭德以合礼六者礼之善物而时有迁邑有改不铭考父之鼎纪奚斯之功是废名也何以示後嗣遂命客卿前封丘县丞泗上陈兼志之以词云
阮公啸台颂【并序】
按晋阳秋阮公讳籍字嗣宗陈留尉氏人也夫云蒸於山不择时而出故公以全德生於衰世于时中州多故大道侵缺急於用者如膏火自铄逃乎累者惧木雁两伤公由是内张道机外隳天彀土梗圣智粃糠轩冕遂登广武以览古望梁台而寓词埋照於竹林放神於蓬池德充也尔其兴怀昔游故为东平相贻情善酿故受步兵校尉弛张蘧甯之际出处夷惠之表否泰莫得介於灵府名实不足汩其冲气螭蟠龙卧与道偕隐所以沈吟志全慷慨神王独立长啸遗荣此台当其寓兴也盖将毫视泰山囊括颢气颓然自得与造化者为友故卷其用而怀之世莫得而窥也其外物所感则寄之翰墨焉谓道莫至於专气抱一於是着释老论哀莫大於矫时死名於是有吊比干文情动於中而形於言赋咏怀诗问道苏门笑而不答作大人先生传岁在玄黓余登大梁之墟墟中之人方诵公遗庆叹玄风芜没议乐石以旌朽壤余采其故事之存於糟粕者勒而为啸台颂颂曰
天下多故贤人谷耻隐於沈饮以俟倾否越礼逃用晦德忘已不知我者谓我狂且长啸怀人咏古着书感时而恸非必穷途沔彼汴水东流无返迹是人非荒台可践升高延伫想见青眼道乌乎在日逝日远【一本云五运相错三徵交戾天地之气有时而闭君子迷阳亦既悬解万象离境一盃韬世大辩不言至清无徒冷然长啸味道之枢神和天倪迹寄穷途物我两忘独与化俱汤汤汴河东流不返之子已往德音日远荒台未倾嘉树勿剪升高延伫想见青眼山有菜隰有薇逝者不作吾谁与归望古刻石永昭清徽】
论
吴季子札论
谨按季子三以吴国让而春秋褒之余徵其前闻於旧史氏窃谓废先君之命非孝附子臧之义非公执礼全节使国簒君弑非仁出能观变入不讨乱非智左丘明太史公书而无讥余有惑焉夫国之大经实在择嗣王者慎德之不逮故以贤则废年以义则废卜以君命则废礼是以泰伯之奔勾吴也盖避季历季历以先王所属故纂服嗣位而不私泰伯知公器有归亦断发文身而无怨及武王继统受命作周不以配天之业让伯邑考官天下也彼诸樊无季历之贤王僚无武王之圣而季子为泰伯之让是徇名也岂曰至德且使争端兴于上替祸机作於内室遂错命於子光覆师於夫差陵夷不返二代而吴灭以季子之闳达博物慕义无穷向使当夀梦之眷命接余昧之絶统必能光启周道以伯荆蛮则大业用康多难不作阖庐安得谋于窟室专诸何所施其匕首呜呼全身不顾其业专让不夺其志所去者忠所存者节善自牧矣谓先君何与其观变周乐虑危戚钟曷若以萧墙为心社稷是恤复命哭墓哀死事生孰与先衅而动治其未乱弃室以表义挂剑以明信孰与奉君父之命慰神祗之心则独守纯白不义于嗣是洁已而遗国也国之覆亡君实阶祸且曰非我生乱其孰生之哉其孰生之哉
毘陵集卷七

[book_title]卷八
<集部,别集类,汉至五代,毘陵集>
钦定四库全书
毘陵集卷八
唐　独孤及　撰
颂【二首】
唐故太子宾客兼御史大夫洪州刺史洪吉八州防御观察处置使平原郡开国公张公遗爱碑颂【并序】
唐故开府仪同三司试太常卿兼怀州刺史赠太子少傅杨公遗爱碑颂【并序】
碑【三首】
唐故睢阳郡太守赠秘书监李公神道碑铭【并序】唐故朝议大夫申王府司马上柱国赠太常卿韦公神道碑铭【并序】
唐故朝议大夫高平郡别驾权公神道碑铭【并序】
颂
唐故太子宾客兼御史大夫洪州刺史洪吉八州都防御观察处置使平原郡开国公张公遗爱碑颂【并序】
北斗魁戴筐六星曰文昌宫其三曰贵相圣人法天建官作为台司以左右民於是乎有敬敷五教平章百姓之职居之者下代天工上应星宿其或一麾出守八命作牧内为吉甫外为方叔弘道利物其政一也惟唐七世皇帝诛羿浇纂旧服得柱石之臣曰平原张公讳镐字从周秉中庸之德含光大之量辍耕陇亩为唐臯夔推毂于河南树风于荆门作宾铜楼登侍禁掖牧抚人半岁洪州再稔鳏寡不侮神人咸若慈惠之政洽于百城享夀六十有一岁在癸卯七月壬寅薨于位夫德之被物也厚则物之兴感也至故公之捐馆自九江至于敷浅原南暨于梅岭东臻于闽徼而蚩蚩之民靡幼靡艾泣涕乎遗风凄怆乎棠隂恳乎若求而不得企而不及者佥曰平原其可谓盛德也已子惠困穷俾富而庶若解衣衣我辍饭饭我公弃我往矣谁育我矣逝矣远矣音徽沫矣吾侪小人呜呼畴依盍咏謌之刻诸金石秋八月既殡耆夀吉州安福县丞邓琳玉等一百十有五人乃率吁衆戚谋及故吏从事州长县尹虎贲亚旅卿大夫相与稽乎陈迹见颂表德用广留侯之世家纪子产之遗爱礼也公曾祖曰善见位朝散大夫越州司马司马生武定任荆州都督府户曹参军户曹生知古官止代州司功参军广德元年赠太子少傅自司马至少傅世以儒显天锺美于其後嗣四世而生平原河目犀额山立玉色森然若大厦栋梁清庙祭器该综六学大抵以周易为师将探化元耻观朶颐隐居南山盖三十期天宝十有四祀始褐衣召见凡用舍系乎才行止牵乎时当无为无事则许由善卷各得安其节及人思俾乂则黄公甪里不能逃于用势使然也由是一命左拾遗再命右补阙修国史三命侍御史四命谏议大夫五命中书侍郎同中书门下平章事起布衣三岁绾相印佐王业明敭之盛耀动今古于时至德二载也天子方以复夏之师蒐于岐阳三河之人沦胥是惧公入除百揆出分二陕帅东诸侯之兵收复宋郑诛後至者以惩不恪安危之机悬于方寸方将董正东夏怀柔山戎会帝咨百工曰有能典朕荆楚俾奸宄不作予惟克迈乃训於是拜公荆州大都督府长史明年元良肇建上曰畴若予乐正父师之职汝作宾客卒调护太子嘉言惟允於是授大子宾客上思夙夜出纳言语侍从之臣命公作左散骑常侍会锺陵鄱阳之间人咨艰食上又曰命汝作州伯总十聨之任俾予全无虞惟汝贤於是有洪州之拜粤宝应元年冬十月公朝服受命至自临川彰善用明瘅恶用威一法度用信布恺悌用德慰荐掾吏劳徕鳏寡化以公廉扇以礼让煦而妪之使自得清而静之使自定於是豪民猾吏革面歛手家有忠信人怀耻格畅于事业播于风俗浃于人心被于咏歌是岁也三吴饥民相食厉鬼出行札丧毒痡淮湖之境骼胔成岳而我仓如陵我民孔阜犬牙之境疫疠不入灾不胜德也临海贼帅袁晁狃于会稽之役侵我东鄙江界大恐民斯绎骚公命左军屯于饶隘塞常山之口斩其搪突者二千余级自是奸党散落不敢南向而诸郡人安焉舒城贼帅杨昭凭蜂聚之衆杀同安郡守刘秋子以叛师溃而奔犯我疆场公覆而取之悬其首于五达之衢凶徒殱焉沈千载者新安大豪结聚剽掠之党为之囊槖弄兵潢池?刘我民桴鼓之声相闻郡国二千石不能禁公命次将斩之以徇鉏其根株俾无遗类新安民庶家室相庆江干清焉振六条之宏纲开布大信从善如流视民如赤子克己推诚以百姓心为心饮之以和俾服从教化轻剽呰窳夺攘矫?之俗罔或干正憀悴蹇亟苛察缴绕之吏不能见其巧哀敬明庶期于无讼德政行焉慎选乃僚必国之良有若博陵崔贲昌黎韩徊赵郡李惟岳北海王士华河间邢宙河东裴孝智陇西李道昌皆卿材也以嘉言硕画参公军事澄清之内无浊流审克之下无冤民淑德旌焉公之解裋褐而施国章也十有一年矣虽匪躬之故宣力不暇而沧洲愿言未始弭忘每曰少伯子房吾之师也累乞骸骨将角巾故山朝廷方虚三老五更之位待公廼除书未下而公薨焉呜呼哀哉褒德之盛典退身之正志享用之遐福三者俱未从人欲斯可以叹矣唯公出将入相文武为宪谠言成略藏在策府代莫得而闻也今采其德刑礼义之善世利物者颂之於石慰彼堕泪者之心焉尔其文曰
纯粹之气升为星辰降为贤人皇王得之以厘百工以隲下民九江之南五品不逊百姓不亲平原来斯道之以德俾民化淳寛厚清静饰躬率先是训是勤猛兽不噬夜犬不吠丰年来臻蔼蔼令德家有膏雨户有阳春牧我若暮弃我若早实天不仁南州寥寥东山依依德音若存千载之後魂魄登此颂声不冺
唐故开府仪同三司试太常卿怀州刺史赠太子少傅杨公遗爱碑颂【有序】
皇帝嗣位二载河内得贤二千石曰猗氏杨承仙者刚毅公廉仁明爱人起鞞鼓间为唐循吏天性贞方非有经术润饰推诚御衆以身帅先民用不扰政是以茂于时王师始平河北而覃怀才归于我大兵之後城郭为墟相国梁公拔公于戎马之上表为刺史俾慰安斯人公既至则吊其疮痍为翦荆棘省事节用寛其征而均其力然後濬决古沟引丹水以溉田田之污莱遂为沃野衣食河内数千万口流人襁负不召自至如归市焉鳏?无告不能自耕者贷其种与农器而敎之视五谷所宜督其程课劳来不怠使民无不咸返其本每循行属县问所疾痛时其饥饱心为惨怛如身之恤臂指慈父之视幼子也性严残而恭於奉法训军以律禁暴以肃有抵刑者虽拔葵犯禾杀之无赦由是兵不为盗猛兽不食人河内之犬无夜吠者人人得敦其业而厚其生上奇其能以玺书劳勉封弘农郡公邑二千户拜其男鋭河南府参军方倚以牧人不遐其福大历二年八月六日公薨于州春秋五十四皇帝悼惜诏曰军兴已来列郡凋耗二千石少能以教化称者唯承仙苦心精力惠此一州家给而人知礼节气和而时无灾害三年有成表课第一贤守既殁谁其嗣之宜赠太子太傅好事者譔公景行谓公清直强力能勤其官百城之州三军之帅可使居其任量不极而殁惜哉初岐国公鲁炅之守穰邓也公为新军佐敢殊死督战奋士卒先躙矢石乱中败面灭鼻而不言病卒以是挫敌军中服其义勇及凉公秉钺而委质焉前後保河阳守高平安潞镇邺董戎壶口戮力危机之中贾勇仓卒之间唯尽敌是求未尝顾身元戎赖之卒集大勲由是历羽林金吾光禄大夫加开府仪同三司试太常卿而後至于是州也公尝表请归葬途由于洛洛阳人闻杨怀州之至也环而观之及其还也怀人数千须于路其亡也阖境相吊童子不巷歌凡立诚应物者信不足则不信饰知沽名者实不足则名丧若杨公者非仁必由己而诚在言前则不能使千万人悦之之速如是某官某耆夀某等愿复攀公之朱轓望公之清扬而靡因也故立石为碑慰彼永思云
吴公文翁遭时无危因而绥之其绩易施公之来斯大盗始夷师旅饥馑丁于此时顽民反侧比屋流离饮公醇仁而忘怨咨饥者得食寒者得衣岂知典谟以吏为师岂必法令信则不欺功倍古人爱及?婺宜从人欲俾夀无期呜呼不佣舍我曷归公俾我活何以报之我思公兮泣泪此碑
碑
唐故睢阳郡太守赠秘书监李公神道碑铭【并序】
汉家之建侯亲亲也以荆燕吴楚为首封而後嗣多材世济厥美辟疆路叔更生子骏比肩而出庆锺故也唐有天下肺腑是依有若江夏淮安河间东平以明略茂勲左右大业其休德粹气降为百祥公子公孙或哲或仁勤劳王家焜燿国谍从东平三叶後生睢阳言春秋者谓公族多士与炎汉侔矣公讳少康字某太祖景皇帝五代孙太祖生雍王绘雍王生东平王诏东平王生高平王道立高平王生毕公景淑初毕公娶于太常京兆韦万石女有才子三人伯曰孟康忠敬直温谦光不耀官至太子左赞善大夫仲曰仲康弘毅密重文敏贞谅由尚书主客郎中剖符楚州楚人到于今由其教而思其躅公楚州之母弟也纂二昭二穆慎身之烈迪元方季方裕蛊之范家贻其谋天锺其休故蓄为和气播为盛德年始孩而毕公捐馆七岁受孝经至丧亲章捧书孺慕哀哽不食隣伍长幼为之涕泗既冠遭太夫人弃孝养苴凷茹毒血泣无声者三年自是孝称乡党名冠宗室会垂拱永昌以後天下有鷰喙之谣七庙支庶不絶若綖公正志蒙难危行全德贞厉二十年以俟道长中兴後乃筮仕由朝邑县尉凡七徙官至尚书祠部郎中以太府上佐授潞州司马因考绩彰闻拔为青州刺史于时海岱贡篚衣履天下俗尚夸侈吏务豪夺公以德礼示法度以诛赏禁淫怠宣明教化饬行帅先使刺绣倚市者悉返耕织於是贪者廉善者劝海滨之俗变至邹鲁按察使户部侍郎宋遥以状闻玺书褒异迁公於常州赐一子出身常之吏民望公风声其邪衺僭滥者解印绶自去比及下车无为而人和复以高第擢拜徐州刺史先是岁比大歉人流者什五六公条奏逋逃之名削去其版然後节用务本薄征缓刑以来之岁则大穰人不患寡浮游自占者至数千万优诏嘉叹赐帛二百匹玄宗後元年改宋州为睢阳郡命公为太守淮湖漕挽刀布辐凑万商射利姧之所由聚也公谓非胜之艰安之惟艰故峻其侵渔之令弘其并容之仁吏或不廉不恪不惠不迪糺之结之必诚必信诚信不欺故狱市不扰闾井辑睦由是饮纯固之德者如馁者得哺寒者得纩有司方将计课以闻天不惠于宋乃崇降疠疾三年春赐告归洛阳是岁十二月丙午薨春秋六十有四宗室凄欷士友失图宋人徐人辍舂相唁明年某月迁宅兆于京兆见子原先茔礼也公雅善属词有集二十卷晚节住禅味躭道论尝传道德上下经五千言为之训解以究微旨其为政贞方廉静明达端懿严不残直不讦清不矫时善不徇名友交推诚好恶中节博见强志亲仁爱士居险用晦遭时利往行藏之机与道屈伸未始以去就宠辱凟其出处而夀位未极其量也故休佑复集於後昆夫人某县太君广平程氏生元子曰涵以忠文孝让仪刑王室天子谓可内司九法外镇百城大历七年夏五月由尚书兵部侍郎为御史大夫苏州刺史巡省江左迈德贻训之所及也夫人沛国武氏以继室生仲子汗汗弟浓皆公材而不幸早世某月日朝廷建推恩之令追赠公秘书监大夫之孝达于祖祢也及尝忝礼官之属知王侯之庙祧昭穆与功烈德善故受命於大夫酌而为志着之乐石以代烝彝曰敦叙九族皇风所始公生德门运叶麟趾王曰叔父高阳才子缵乃祖服似续介祉底绩三署旧章孔修赤舄彤襜牧彼四州明照姧讹仁覆隐忧神罔时怨民斯辑柔民之不幸公夀不永王曰彼天匪憖俾屏仁浃鳏寡道在彞鼎臧孙有後遗烈焕炳
唐故朝议大夫申王府司马上柱国赠太常卿韦公神道碑铭【并序】
楚元王傅後五世长孺相汉始自鲁国徙家杜陵其後十六世孙景略仕魏为青州刺史青州生随仓部侍郎南皮公瓒南皮生三子皆才同时为郎长曰季武实居主爵次曰叔谐典司库部季曰叔谦历吏部考功时人号为三列宿考功生知人以司库员外郎为职方郎中自长孺至青州二丞相一侍中十一二千石自南皮至职方二叶五尚书郎为当世言婚宦者谓之郎官韦家楩柟瑶琨非崇山濬源不生故公侯卿大夫实锺德门事业名声与冠盖俱四牡龙旗之庆百代弥炽盛矣哉公讳缜字某职方之仲子也忠廉无邪温直好礼用诚明博厚祗若祖考之训虽颠沛不违仁非得之不苟求言足以成事济衆默足以居易慎独乡举经行吏部登贤能拔授秘书省校书郎亲累徙官再迁至亳州临涣县令寛信恺悌之政行乎千室期年而颂声兴迁薛王府文学转秘书郎王宫图牒天禄典籍公皆以儒服参焉艺文修而彞章叙历佐濮徐仙三州清恪如一入为申王府司马以达才居陪臣之列弘道以奉职安义以直已谏从政肃繄忠亮是赖掌邦典者谓王门之治可移於公卿方议登之三府会寝疾终于位是岁开元十二年岁在甲子冬十月二十二日春秋若干夫人河南元氏益州唐安县主簿知柔之女承先祖供祭祀之谓职闵勤劳劝以义之谓德庄敬恭顺婉娩听从之谓礼顾复劳瘁均养善训之谓慈夫人兼有焉某年月春秋若干卒某年月日合葬于其原呜呼才宜贵仁宜夀世禄宜富三者公夫人皆居其地不臻其分乡党宗族以命不可说相吊焉唯明德必有後之言也信有若孟子幼成博见利器铿若金锡天宝十年自尚书兵部郎出守汉中兼山南西道采访处置使移典河内河内人至今颂之仲子幼卿洛阳县丞叔子幼奇宋州楚丘县令季子幼章有贞干密识恭寛而明前後八执宪而再起草自兵部郎中持节典泗楚二州锡金印紫绶咨以屯田赡军食如汉营平侯故事以言以立皆公之教训也宝应二年春三月以子为大夫故诏追赠公太常卿君子谓公之义方庆及其身而楚州之孝诚格于宗祏礼也犹以为与化俱者人事不我期者丘陇虽大宗小宗可详诸姓氏谱命官日时各存乎屋壁之志若遗直与故事非金石刻则无以示後世也繇是楚州稽首于庙见托譔德垂懿万亿孝思罔极其铭曰
肃肃乃祖翼商屏周总羣邦兮退傅间生扶阳重侯德乃降兮龟纽虎符黼衣彤弓世相付兮百代纯嘏锺仁於公德斯懋兮为邦三年足民知方政之臧兮校文石渠观书鲁堂志自强兮三佐列郡曳裾游梁道未光兮已矣介福不充景行于嗟命兮一经之遗垂裕果盛哀荣并兮子子孙孙丕承忠敬荷余庆兮
唐故朝议大夫高平郡别驾权公神道碑铭【并序】
开元天宝之际玄宗始以八柄付三公由是台司得专其废置其中或凭宠固位惧天下有异己者诸附离之者皆出入三台若公才令名以望见惮则稍稍优其俸而黜其职故天水权公幼明由新安县令为绦郡司马高平郡别驾而殁同於道者皆窃叹之是岁天宝六载秋八月也殁後二十有二载岁次己未春二月返葬洛阳故茔夫人新郑县君荥阳郑氏祔焉县君某县某官某之孙某之子以仁俭好礼辅佐懿德柔明之风训齐闺门夀六十五大历二年十月某日终于丹阳初公娶于博陵崔氏生子曰骅而终新郑以继室生四子曰轶曰申曰器曰舒舒不幸短命骅轶申器悉忠信好学善属文位未显而令名归之庆之垂训之流也至是既卜宅兆骅等惧日月逾远後裔不知其先人之德善谓及忝乡举之旧故使録而铭之公讳彻字幼明陇西天水人也权氏之先出于颛顼其远祖殷武丁之小子生而手文曰权因以权受封且命氏焉至周为楚武王所灭国除其後有仕陇西者遂家于天水历汉魏晋宋间子孙世为都尉郡守至裔孙翼与王景略同佐苻坚官至仆射後仆射数世至景宣景宣生士玢并知名於时士玢生万春历华州刺史封千金县公华州嗣右领军将军曰文奬领军嗣永兴令曰怀育公永兴之嗣也奕叶之明德粹气藂于其躬故融而为仁行播而为文学童子时舅氏崔湜奇其文尝谓有何无忌之似其乡举也考功郎中苏頲拔诸羣萃之中连尉湖城汾隂新繁渭南河南五县开元二十三年拜监察御史会监祭太庙时同会事者约相与偕赴及将赴祭约者有故不至遽不暇告公曰人约我矣可先已而後信乎遂不赴坐是降为河南府法曹君子义之初选部旧制每岁孟冬以书判选多士至开元十八年乃择公廉无私工於文者考校甲乙丙丁科以辨论其品是岁公受诏与徐安贞王敬从吴巩裴朏李宙张烜等十学士参焉凡所升奬皆当时才彦考判之目由此始也于是天下无兵百二十余载搢绅之徒用文章为耕耘登高不能赋者童子大笑公攘臂其间以仁义为己任片言只字动为学者所法时辈荣之而居家清方唯德礼是伏润身饬吏不过经术不矫特操以游媚贵幸行威作福者忌之由是官徙而阶不迁从法曹数岁而後有新安之拜及至历绦郡高平任愈踈远安贞中立未尝易方虚舟其心与位昇降春秋六十四而终盖道之行止与时不并论者以汉梁叔敬桓君山为比公所着文二十卷其立言之宗赵郡李华编而序之若世糸事业则书诸斯文其文曰
咺兮权公有德有言忠恕廉清道直而温行有余力足言斯文居官厘绩勤约是守与明以信寜出不苟迹屈志伸义彰身後冉政游学左诗潘诔风流遗烈足以遗子九原与归末由也已
毘陵集卷八

[book_title]卷九
钦定四库全书
毘陵集卷九
唐　独孤及　撰
碑铭
唐故扬州庆云寺律师一公塔铭【并序】
福州都督府新学碑铭【并序】
舒州山谷寺觉寂塔隋故镜智禅师碑铭【并序】山谷寺觉寂塔禅门第三祖镜智禅师塔碑隂文【附録】
碑铭
唐故扬州庆云寺律师一公塔铭【并序】
公讳灵一俗姓吴广陵人也神清气和方寸地灵与太初元精合其纯粹闻思修惠介然生知九岁出家三十断结严持律藏将绍法宝示人文学以诱世智初不计身中有我我中有身德充报圆缘断相灭宝应元年冬十月十六日终于杭州龙兴寺春秋三十有六临灭顾命以香木荼毘为送终之节门弟子?奉遗旨粤以是月某日焚身于某山起塔于某原从拘尸城之制也右补阙赵郡李纾殿中丞侍御史顿丘李汤尝以文字言语游公廊庑至是相与追録遗懿以诒尘刼谓公贞静直方渊远弘大而密识洞鉴天倪道机注不满酌不竭冲如也自受生至于出家贪恚不入念哀乐不见色自出家至于湼盘六根不染欲界之尘自知道至于返真双履不践居士之门公之严持也初公之先世为富家既削发推万金之产悉以让诸孤昆季所取者唯衲衣锡杖及身而三舍七界五欲如弃涕唾公之纯白也其所底止必择山间树下无尘垢之地初舍於会稽南山之南悬溜寺焉与禅宗之达者释隐空?印静虚相与讨十二部经第一义谛之旨既辨惑徙居余杭宜丰寺隣青山对佳境以岭松涧石为梵宇竹风月露为文室超然独往与法印俱自是师资两忘空色皆遣暴风偃山而正智不动巨浪沃日而浮囊自安於是着法性论以究实谛公之悬解也公智刃先觉法施无方每禅诵之隟辄赋诗歌事思入无间兴含飞动潘阮之遗韵江谢之阙文公能缀之盖将脗合词林与儒墨同其波流然後循循善诱指以觉路由是与天台道士潘清广陵曹评赵郡李华颍川韩拯中山刘颖襄阳朱放赵郡李纾顿丘李汤南阳张继安定皇甫冉范阳张南史清河房从心相与为尘外之友讲德味道朗诵终日其终篇必博之以文约之以修量其根之上下而投之以法味欲使俱入不二法流公示敎之无穷也内张天机外与物接舍法无我以虚受人旷焉若空谷之响止水之像优而柔之使自得之其道枢未始不无为也而饮其和者亦虚而来实而归明徵其所以然则不得其朕公应之无涯也宜丰寺地临高隅初无井泉公之戻止有灵泉呀然而涌喷金沙之溜于禅庭左右挹之弥清?之无穷公精至感物也呜呼自发天启夀量彼一刼住世圣道以拯校丧得大云而凉大宅其公乎吁嗟昊穹夺我善友使生不极其涯道不竟其源岂前以就诸有可出将转现他方乎为应化之始终法身之去来非思议所及乎凡今学徒戒归若涉大水而无梁抽毫强名以志陈迹其铭曰
茫茫五浊爱习如债何以为师尸罗之戒卓尔上士一念识灭万法悬解持佛密藏名离性空俾道勿坏破魔结壤頴脱诸有狱视三界上德不器大道无方天纵之文亦和其光发彼蒙童启迪思量我今令入直心道场柰何法船今也则亡适来岂逆适去岂顺施未及普天胡不憖飞鸟无迹法雷罢震福庭空虚来者曷问言之糟粕留为秘印
福州都督府新学碑铭【并序】
世与道交相兴丧弘之者在人非庚桑楚不能使畏垒大壤向微文翁蜀学不崇闽中无儒家流成公至而俗易民赖德施古今一也初成公之始至也未及下车礼先圣先师退而叹堂室湫狭教学荒坠惧鼓箧之道寝子衿之诗作我是以易其地大其制新其栋宇盛其俎豆俎豆既修乃以五经训民考教必精弦诵必时於是一年人知敬学二年学者功倍三年而生徒祁祁贤不肖竞劝家有洙泗户有邹鲁儒风济济被於庶政大历十年岁在甲寅秋九月公薨于位於是羣吏庶民耆儒诸生雨泣庙门之外若有望而不至号曰岂天不欲斯文之渐渍于东瓯之人欤不然何锡厥教化而不遐公之年也吾党瞠然呜呼曷归判官膳部员外郎兼侍御史安定皇甫政殿中侍御史颍川韩贽监察御史河南长孙绘率门人部从事州佐县尹相与议以公之功绩明示後世谓及尝同台谏之列宜备知盛德善政见托论譔以实録刻石曰公讳椅字某皇帝之诸父宗室之才子寛裕而恺悌孝慈忠敬庄而成式文而强力治王氏易左氏春秋酌其精义以辅儒行故居处执事着书属词非周孔轨躅不践也天宝三载应选部辨论为安阳尉中兴之後历御史尚书郎谏议大夫给事中十余年间周历三台言中彞伦动中大本上交不谄下交不渎家贫不乐清近求为京兆少尹无何出守弘农弘农人和移典华隂兼御史中丞华隂之近者安远者来天子以为才任四岳十二牧之职大历七年冬十有一月加御史大夫持节都督福建泉漳汀五州军事领观察处置都团练等使八年夏四月龙旗六辔至自京师闽越旧风机巧剽轻资货产利与巴蜀埓富犹有无诸余善之遗俗号为难治公将治之也考礼正刑节用爱人颁赋遣役必齐其劳逸视年丰耗量入以制用削去事之烦苛法之掊克者使吏不奉职民不帅教则惩以薄刑俾浸迁善由是人知方矣公将安之也初哥舒晃反书至公履及於门遽命上将帅戈船下濑之师西与锺陵军会先拔循潮二州以援番禺推诚誓衆士皆奋勇既而大憝就戮五岭底定民是以康繄我师是赖人无奸宄寇贼之虞矣公将教之也考頖宫之制作为此学而寓政焉躬率羣吏之稍食与赎刑之余羡以备经营之费而不溷於民也先师寝庙七十子之像在东序讲堂书室函文之席在西序齿胄之位列于廊庑之左右每岁二月上丁习舞释菜先三日公斋戒肄礼命博士率胄子修祝嘏陈祭典释菜之日衅器用币笾豆在堂樽罍在阼公玄端赤舄正词陈信是日举士之版视其艺之上下审问慎思使知不足教之道之讲论以勖之八月上丁如初礼岁终博士以逊业之勤惰覃思之精粗告于公敛其才进其等而贡之于宗伯将进必以乡饮酒礼礼之宾主三揖受爵于两壶之间堂下乐作歌以发德鹿鸣南陔由庚嘉鱼南山有台以将其厚意由是海滨荣之人以不学为耻州县之教达於乡党乡党之教达于衆庶矣公薨之明年太常议按公叔发修卫国之班制以交四邻故易其名曰文孔文叔其勤于公家夙夜不懈卫人铭其彞鼎以公尊教而勤学德洽荒服乃奏諡曰成诏赠礼部尚书而刻金石之礼则阙而未备今也敢播德馨贻之无穷其铭曰
公之文肃恭且仁宣力事君润饰经术底绥斯民公之武鳏寡不侮刚亦不吐率师勤王戡厥丑虏公之移风经始頖宫百堵皆兴孔堂崇崇四科以班乃侯乃公秩秩祀典锵锵礼容大昕鼓徵学士萃止褒衣方屦登降以齿从公于迈乐我泮水我?我里讲诵资始比屋为儒俊选如林缦胡之缨化为青衿公宜难老为学者司南【女金反】板日吉凶实天匪忱翽翽和鸾兮不闻遗音愿言思公兮如玉如金镂余烈于此石以塞罢市者之心舒州山谷寺觉寂塔隋故镜智禅师碑铭【并序】
按前志禅师号僧璨不知何许人也出见于周隋间传敎于惠可大师抠衣于邺中得道于司空山谓身相非真故示有疮疾谓法无我所故居不择地以衆生病为病故所至必说法度人以一相不在内外不在其中间故足言不以文字其教大略以寂照妙用摄流注生灭观四维上下不见法不见身不见心乃至心离名字身等空界法同梦幻亦无得无证然後谓之解脱禅门率是道也上膺付嘱下拯昏疑大云垂廕国土皆化谓南方教所未至我是以有罗浮之行其来不来也其去无去也既而以袈裟与法俱付悟者道存形谢遗骨此山今二百岁矣皇帝後五年岁次庚戌及剖符是州登禅师遗居周览陈迹明徵故事其荼毘起塔之制实天宝丙戌中别驾前河南少尹赵郡李公常经始之碑版之文隋内史侍郎河东薛公道衡唐相国刑部尚书赠太尉河南房公琯继论撰之而尊道之典易名之礼则朝廷方今以多故而未遑也长老比丘释湛然诵经於灵塔之下与涧松俱老痛先师名氏未经邦国爰与禅衆等大律师释澄俊同寅协恭亟以为请会是岁嵩岳大比丘释惠融至自广陵胜业寺大比丘释开悟至自庐江俱纂我禅师後七叶之遗训因相与叹塔之不命号之不崇惧像法之本根坠于地也愿申无边衆生之弘誓以抒罔极扬州牧御史大夫张公延赏以状闻於是七年夏四月上沛然降兴废继絶之诏册諡禅师曰镜智塔曰觉寂以大德僧七人洒扫供养天书锡命晖焕崖谷衆庶踊跃谓大乘中兴是日大比丘衆议立石于塔东南隅纪心法兴废之所以然及以为初中国之有佛教自汉孝明始也历魏晋宋齐施及梁武言第一义谛者不过布施持戒天下感於报应而人未知禅世与道交相丧至菩提达摩大师始示人以诸佛心要人疑而未思惠可大师传而持之人思而未修迨禅师三叶其风浸广真如法味日渐月渍万木之根茎枝叶悉沐我雨然後空王之密藏二祖之微言始粲然行于世间浃於人心当时闻道於禅师者其浅者知有为法无非妄想深者见佛性于言下如灯之照物朝为凡夫夕为圣贤双峯大师道信其人也其後信公以教传弘忍忍公传慧能神秀能公退而老曹溪其嗣无闻焉秀公传普寂寂公之门徒万人升堂者六十有三得自在慧者一曰弘正弘公之廊庑龙象又倍焉或化嵩洛或之荆吴自是心教之被於世也与六籍侔盛於戏微禅师吾其二乘矣後代何述焉庸讵知禅师之下生不为诸佛故现比丘身以救浊刼乎亦犹尧舜既往周公制礼仲尼述之游夏弘之使高堂后苍徐孟戴庆之徒可得而祖焉夫天以圣贤所振为木铎其揆一也诸公以为司马子长立夫子世家谢临川撰慧远法师碑铭将令千载之後知先师之全身禅门之权舆王命之追崇在此山也则?其风纪其时宜在法流及尝味禅师之道也久故不让其铭曰
衆生佛性莫匪宿植知诱于外染为妄识如浪斯鼓与风动息淫騃贪怒为刃为贼生死有涯缘起无极如来悯之为辟度门即妄了真以证觉源启迪心印贻我後昆间生禅师俾以教尊二十八世迭付微言【自摩诃迦叶以佛所付心法逓相传至师子比丘凡二十五世自达摩大师至禅师凡三世共二十八世】如如禅师膺期弘宣世溷法灭独与道全【周武帝下令灭佛法禅师随可大师隐遁司空山十有三年】童蒙来求我以意传摄相归性法身乃圆性身本空我无说焉如如禅师道既弃世将二十纪朝经乃届皇明昭贲亿兆膜拜凡今後学入佛境界於取非取谁缚谁解【初禅师谓信公曰汝何求曰求解脱曰谁缚汝谁解汝曰不见缚者不见解者然则何求信公於是言下证解脱知见遂顶礼请益是日禅师授以祖师所传袈裟】万有千岁此法无坏右淮南节度观察使扬州大都督府长史兼御史大夫张延赏状得舒州刺史独孤及状得僧湛然等状称大师迁灭将二百年心法次第天下宗仰秀和尚寂和尚传其遗言先朝犹特建灵塔且加塔册諡大师受圣贤衣鉢为法门津梁至今分骨之地未沾易名之礼伏恐尊道敬教盛典犹阙今因肃宗文明武德大圣大宣孝皇帝斋忌伏乞准开元中追褒大照等禅师例特加諡号兼赐塔额诸寺抽大德僧一七人洒扫供养冀以功德追福圣灵
中书门下牒淮南观察使
牒奉勅宜赐諡号镜智禅师其塔赐名寂照余依牒至准
勅故牒大历七年四月二十二日牒
中书侍郎平章事元载
门下侍郎平章事王缙
兵部尚书平章事李【阙】
司徒兼中书令【阙】
山谷寺觉寂塔禅门第三祖镜智禅师塔碑隂文【附録】
呜呼至圣者遗名久矣而司名者必从而与之其与之何哉尊其道行其教仰不可及故立其象者所不至强为之名名哉非道之藴舍名则道无从得得不得之际其名之寄耶我大师茂其法蜕其身去所染因际世间有几千二百甲子崇岩未改前川日逝松栝苍然光景如翳恳乎至诚有求舍利而建塔庙者粲乎实録有徵遗言而立碑颂者於稽其意其慕之滋远而思之滋深将发明之终然有待欤皇唐大历五年舒州刺史河南独孤及字至之以慈惠牧人於兹土是唯无作作则参於玄妙踌蹰故山永怀道要贡善言於阊阖降吾君之明诏觉者知其本也寂者根其性也镜者无不照也智者无不识也四者备矣吾师之道存焉顒顒法侣如甘露灌有隋薛内史道衡及皇朝房尚书琯与今独孤使君及三子慧炬相烛也文锋相摩也嗣为之碑森列净土如经星五纬更为表里焉然述者之词各因所见言或踳驳将贻惑於来世吾所辨焉薛碑曰大师与同学定公南隐罗浮山自後竟不知所终其铭曰留法服兮长在入罗浮兮不复还据此南游终不复此地也房碑曰大师告门人信公曰有人借问勿谓於我处得法遂托疾山阿向晦寓息忽大呼城市曰我於岘山设斋汝等当施我食於是邑民咸集乃斋於杨树下立而终焉今以两碑参而言之则薛内史制碑之後大师从罗浮还付嘱信公然後湼盘於兹房公以得於传记而述之非徒然也其余事业则三碑载之详也今则不书其锡名之诏与有地者之爵里行教护塔者之名号不可以莫之传於後也皆刻于独孤氏之碑隂
毘陵集卷九

[book_title]卷十
钦定四库全书
毘陵集卷十
唐　独孤及　撰
灵表【一首】
唐故朝散大夫颍川郡长史赠秘书监河南独孤公灵表
墓志上【七首】
唐故颍川郡长史赠秘书监独孤公第三子憕墓志
唐故浙江东道节度掌书记越州剡县主簿独孤丕墓志
唐故颍川郡长史赠秘书监独孤公第六子万墓志
唐故亳州刺史郑公故夫人河南独孤氏墓版文
前左骁卫兵曹参军独孤公故夫人韦氏墓志殇子韦八墓志
唐故大理寺少卿兼侍御史河南独孤府君墓志铭【并序】
灵表
唐故朝散大夫颍川郡长史赠秘书监河南独孤公灵表
公讳某其先刘氏出自汉世祖光武皇帝之裔世祖生沛献王辅辅生厘厘生定定生节王丐丐生长子广嗣王位次子廙仕汉为洛阳令廙生穆穆生进伯为度辽将军击匈奴兵少援不至战败为单于所获迁居独孤山下生尸利单于加以谷蠡王之位号独孤部尸利生乌和和生二子长曰去卑为右贤王建安中献帝自长安东归有李傕郭汜之乱右贤王率其部卫车驾还洛遂徙迁许复归国卒次弟猛代立生嗣论富论嗣论生路孤路孤生眷眷生罗辰从魏文帝迁都洛阳遂为司州洛阳人始以独孤其部为氏用征伐赐爵永安公位征东将军定州刺史征东生万龄官至廷尉諡曰贞廷尉生稽字延平善左右射学穷金匮之奥魏世祖初从平滑台以功授散骑常侍历守冀定相三州时新定律令慎选廷尉徵公拜焉再世为法官俱以亷平不苛显名当时荣之加镇东将军薨諡曰文镇东生归辩聪而才又为镇东薨赠太尉太尉生冀字希顔以博学侍讲东宫历安南将军定州刺史赠司徒司徒生永业以文武兼备佐齐王入洛定邺都督幽洛二州由行台尚书令陞司徒封临川郡王语在齐史临川王生子佳在齐为劲弩将军在周为仪同三司在隋守清远镇握节死难赠并州刺史并州生义顺武德中历民部侍郎尚书左丞光禄大夫封洛南郡公洛南生左千牛备身讳元庆公之祖也千牛生朝散大夫定州长史讳思陈公之父也二十三叶之德善锺其人於公公刚方亷清贞信弘寛德厚性和与四时气侔非天下直道不行非先王之法言未尝言当出处去就之间非抑与不苟求与朋友交非同道不苟合至守王事临大节非其正虽临大兵不惧恪德危行居易中立不可得而亲不可得而疎读书观忠孝大略不索隐赜属词止乎礼义不止咏情性而已太极元年诏举文可以经邦国者宣劳使源乾曜以公充赋时对策者数百人公与荥阳郑少微特冠科首起家拜同州合阳县尉岁满授好畤县尉开元十四年玄宗初登封泰山注意二千石令长以煦妪下民授公益州温江令公治县如治家明不至察威不至猛去烦苛缴绕之政施德信刑礼以训齐之温江人饮公之化逋者复疲者悦善者劝不善者知耻益州刺史张敬忠以状闻诏授监察御史转殿中侍御史会权臣恶直斥去不附已者贬公庐州长史明年恶直者罢位公稍移武功令未到官病免二十三年除宁州司马二十八年迁颍川郡长史初公为御史尝以直忤吏部侍郎李林甫至是林甫当国常欲骋憾於我而五府三署每有高选羣公皆昌言称公全才且各以臧文窃位自引由是免咎然十年再迁位不离郡佐或劝公卑其道可以取容於世公曰可卑非道也屈伸天也非人也人如予何天宝元年加朝散大夫二年七月七日寝疾终于位春秋五十七位不尊寿不遐志不行善不报其直虚语守道者相吊以为痛是岁八月殡于郡东至德二年岁次癸酉十月十有四日权迁窆于洛阳龙门山西冈大历四年五月十三日诏赠秘书监命卿之位锡于身後呜呼哀哉夫人河南洛阳人也薛国长孙览之玄孙咸阳县丞讳頲府君之女左金吾将军讳子哲府君之妹禀天元和生知孝慈含德之厚与坤体合执笲助祭四十余载人莫见夫人喜怒之容躬欢顺承动协礼经宗族以睦长幼以序无言无为化成于家公之加命服也夫人封封丘县君汜等既孤夫人弃采苹之度修释氏教受正观法于长老比丘尼上方服勤一年得四念处三昧视去诸结犹弃涕唾至德二年随子东征明年岁在甲戌七月二十四日终于会稽享寿六十有四八月某日权殡于?门之南汜巨及正等遭天不吊无恃无怙以世故坎不克迁祔者十一年矣欲报顾复天胡有极今年问宅兆于前都水使者张系系卜甘泉东伊水西甘泉乡之原吉谨以岁次已酉秋七月壬午迁公夫人灵坐合厝于此原犹惧陵谷世人之不明我期也故不敢不志收血勒石以遗後嗣
墓志
唐故颍川郡长史赠秘书监独孤公第三子憕墓志
唐天宝元年岁次壬午颍川郡长史府君第三子曰憕寝疾卒于颍川至德二载冬十月四日权窆于洛阳龙门西山大历四年五月十二日诏追赠颍川府君秘书监是岁七月壬午迁宅兆于寿安甘泉乡之原以君之丧葬于茔之左礼也君沈毅果断聪敏好学弱岁专左氏春秋工于画尤善音律图书之奥靡不深究性倜傥达节不欲以细行窃名志气方远未仕不幸多病年才二十二而殁修短之经圣人罕论同尘顔冉茹恨何言呜呼
唐故浙江东道节度掌书记越州剡县主簿独孤丕墓志
皇唐故颍川郡长史赠秘书监河南独孤公迁宅兆于寿安县甘泉乡之原公第五子丕陪葬于茔之西序第三兄憕坟在右第六弟万坟在左三穴齐列如平生侍立之序礼也丕字山甫少聪明有志操好学博古年十五能属文祖述典谟实而不华有古人风采至若探综图纬推步六甲昊天历象太乙之奥悉究其趣尤好黄老道与脉藏荣卫之数奉之以为卫生之经每饵药链气谓丹砂可学乾元二年从季父峻为御史中丞都督江东军事盛选僚佐表为剡县主簿军书羽檄悉以?访观其志气遥远冲然有骋长途致青云之势不幸短命卧疾累旬卒於会稽春秋才二十三位不过部从事其弘识明略真气妙用藏于身而未形也世无得而称之矣呜呼哀哉是岁乾元三年岁在已亥秋九月也临殁叹曰孝道以冀全真策名期于显亲未中道二志俱弃命也夫是月也殡于雷门之南先夫人寿宫之傍行已十年反葬此宫无儿可以主祭悲孰甚焉故月而日之以备朽坏洒泪纪德哀罔有极
唐故颍川郡长史赠秘书监独孤公第六子万墓志
万颍川长史府君第六子性专静内敏有干局多才艺嗜学好古诵老耼庄周之书究其大略罹于多难未遑筮仕乾元三年夏六月与昆弟同侍板舆将如吴遇疾殁于楚州春秋二十九七月殡于广陵山光南之西大历四年五月诏赠颍川府君秘书监是岁七月壬午奉迁神座祔于寿安县甘泉乡之原先是万之丧至自广陵是日陪葬于茔西隅礼也夫惟夭寿之数虽圣智所无奈何今刻石志美冀其名之悠久也
唐故亳州刺史郑公故夫人河南独孤氏墓板文
夫人河南洛阳人也其先刘氏出自沛献王辅其裔孙因山命氏中复刘自献王十九世至齐行台尚书令永业始复为独孤氏自临川至颍川郡长史府君六叶明德道炳於世夫人颍川府君长女性聪略有志尚寛仁慈顺加之以明柔而不惑俭必中礼归郑氏生二男二女而寡男始孩女未齓鞠而育之导之义方长男曰季华次男曰子华既长皆敦閲诗礼被服文行时人称夫人善诱善教乾元三年因洛阳再扰随子北征永泰二年某月终于钜鹿郡享年若干呜呼仁柔宜寿慈俭宜福二者反是为善者惑焉初夫人少因有行思归宁而不得晚值多故去邦族而无复由是终身有远父母兄弟之痛焉临终顾谓其子葬我必於先夫人之壠季华等泣奉遗旨大历三年岁在戊申以夫人之丧至自钜鹿冬十一月庚寅及葬洛阳龙门颍川府君茔兆之侧夫人之志也及敢书伯姊之德铭诸墓石云
前左骁卫兵曹参军河南独孤公故夫人京兆韦氏墓志
夫人讳某字某楚王交傅孟裔孙唐许州司马皎曾孙渭南县主簿懿之孙兖州金乡县尉商伯季女秘书省着作郎伟睦州刺史儹之妹其先自彭城郡徙京兆从丞相贤後九世至本州大中正穆有东西眷之号二十三世至徵士夐居魏周二代出不降志处不随俗时人号为逍遥公夫人之七世祖也逍遥公生民部尚书建安公世恭建安生上大将军宋州刺史仁祚将军生给事中旅即许州之祢也夫以四言之遗直一经之余烈十徵之高风焯于古今宜其秉哲垂懿百代不陨地之华望之崇与春秋之唐杜范氏汉晋之袁杨王谢侔其炽大矣哉二十八叶之明德茂祉降衷于夫人故孝慈贞俭温惠淑慎文敏好礼三者皆天机生知不待师训而至广德二年夏六月归于我衣服饮食躬自菲薄夙夜戒敬致孝于荇菜接娣姒以谦驭幼贱以敬敦善劝义恕不知而矜不能喜怒未尝见于容止也其德礼所化宗族以睦儿童知让生一子四岁而殀大历四年夏六月癸丑再孕不育乙卯殁于舒州春秋若干仁厚而不福德备而不寿是天不惠于我家也向使锡厥永年正家承筐宜尔子孙百禄是享非夫人曷归启手足之日长幼号咷外姻内姻亲疎皆行哭失声也宜哉是岁九月甲申以輤裧裳帷迁于洛阳十一月丁酉安宅兆于舅姑先茔之西南隅恐时逝事迁景行不贻于後故刻石以志卒葬且谨而日之
殇子韦八墓志
殇子河南独孤氏小字韦八以其弱而未名也故以字称北齐司徒行台尚书令临川郡王七代孙左骁卫兵曹参军公之元子秘书省着作郎京兆韦儹之甥生有奇表温明聪秀覃訏于保姆传婢之手嶷然异于凡童气闲体和取予必时诸父诸姑每谓兴我家者必此儿也宾客之至者看玉人不暇倘假以寿命则成器致位未易度也不幸多病大历六年岁次辛丑十二月二十二日殀于舒州寿止五岁三十甲子长幼惋毒六姻悼惜呜呼天将不昌吾後裔乎不然曷使此孩不主於成欤大历八年夏四月十六日以其丧归葬于洛阳祔于王父母宅兆之侧其 仲父衔涕书其始终纪于墓云唐故大理少卿兼侍御史河南独孤府君墓志铭【并序】
府君讳屿河南洛阳人汉世祖光武皇帝第二子沛献王辅之昭也齐临川郡王河阳道行台仆射洛州刺史永业府君五代孙国朝明威将军文惠府君第二子越州都督浙江东道节度观察处置使兼御史中丞左金吾大将军峻府君之季弟也聪明仁恕专直寛信扰而毅温而厉弱冠筮仕以艺即戎藏器安卑非其志也天宝十四载安禄山反朝廷以淮肥海沂三吴咽喉宜择良佐以贰藩镇命府君为泗州长史无何换滁濠二州倅戎备参吏职忠敏肃给所莅繄赖御史中丞崔公昭之尹河南也盛选僚佐表府君为太常丞兼殿中侍御史营田判官使罢转湖州别驾大历五年崔公受诏持节牧宣歙池三州府君复为从事以太子右谕德兼殿中侍御史迁大理少卿兼御史谓方宜民宜人禄与寿俱遭命不淑春秋五十五而殁是岁大历九年春三月二十四日夫人陇西李氏以柏舟之誓提携诸孤某等奉府君之丧言归洛阳某月日窆于某原礼也府君少孤事兄嫂以友悌称在家在邦言信行果居官只事强志能力及其冠法冠佐太府上以勤恪周爰成务下以明诚劳谦应物和礼正家敦睦族姻自疎及亲必慈必爱而命不我与年未下寿天其夭?呜呼哀哉初府君之金吾伯兄拥旄浙东也拔崔公于羣吏之中外为军司马推诚委政之分犹晋得韩厥宋得子罕及中丞之开府辟掾府君为首既而府君之丧也中丞哭之恸赠赙賙给加于人一等由是稚子孀妻得奉丧而西三月而葬礼无违者赙布之余足备祭器君子谓金吾之明哲贻厥兄弟宣州之交情见于死生知已之道斯其行者鲜矣及敢不以直词书仲父之美于墓石其辞曰叔父懿德承家令仪惠迪哲兄践修靡违移治于官发迹淮沂及佐皇华赤绣其衣天子命我再参军机骆马驒驒所从其谁显允君子为诸侯师府君委质咨诹载驰式壮其猷耄未及之隂阳为寇子鵩洽期昔也陟冈哀哀永思今也反真匪公曷依伯兮叔兮今乎已而他年九原公谁与归
毘陵集卷十

[book_title]卷十一
<集部,别集类,汉至五代,毘陵集>
钦定四库全书
毘陵集卷十一
唐　独孤及　撰
墓志墓表中【九首】
唐故正议大夫右散骑常侍赠礼部尚书李公墓志铭【并序】
唐故秘书监赠礼部尚书姚公墓志铭【并序】唐故特进太子少保郑国李公墓志铭【并序】唐故朝散大夫中书舍人秘书少监顿丘李公墓志铭
唐故给事中赠吏部侍郎萧公墓志铭【并序】唐故银青光禄大夫太子右庶子严公墓志铭【并序】
唐故尚书库部郎中荥阳郑公墓志铭【并序】唐故吏部郎中赠给事中韦公墓志铭【并序】唐故河南府法曹参军张公墓表
墓志墓表
唐故正议大夫右散骑常侍赠礼部尚书李公墓志铭【并序】
岁在丁未七月丁卯有唐故右散骑常侍李季卿薨享年五十九文经邦国行满天下无人非鬼责之悔以遗後艰无中人十金之产以补祭於身没顾谓宗子家老必以布车一乘敛手足形还葬其孤冯翊县令霸等泣奉遗命以某月庚寅附宅於长安九陴原之先茔名公上士护丧会葬同道必至哀纒都邑初公烈考曰适神龙中历官中书舍人昭文馆学士工部侍郎才高而明为文章蓍龟公生而好学地使然也豁然闳达天所纵也临大节而贾勇不私其身也进贤不进不止事君以忠也当昔天步方艰王师有征公入参谏臣出佐军政直躬咨诹戎臣赖之其後领二曹判二州再司王言三载京尹由秘书少监为吏部侍郎复兼御史大夫慰抚山东淮南明年劳旋典选如故大历三年拜右常侍其勤王家十有余年举措由道行止以直居贞守忠慾不能惑思贤求才若渇若饥推心吐诚亲疏以之执德之经不为利回正进退於忠信视得丧如洟涕凡君子在位则不仁者远攸徂之邦宜皆蒙福遽夺公算是不惠於斯人也天难忱斯呜呼哀哉诸公以为不可奈何者夀夭之数若奋扬景行宜在知巳由是尚书右丞长乐贾至作铭曰
於维李公诞灵中和磊落瓌奇如山如河胷中洞开万里长波孝友忠信诗之无邪早岁登科以文从吏累擢大邑拔乎其萃时之方难朝慎名器帝曰忠谠尔居谏议出典方岳入趋礼闱再掌丝纶翱翔凤池乃作天官又侍紫微奉使澄清功济危时谔谔正言有犯无隐诙谐善谑托讽唇吻云衢未穷隂霜夙霣凄怆东川古来共尽人怀遗爱帝念谋猷襃赠春官悲感林丘已矣平生哀哉若浮独有令名与天悠悠
唐故秘书监赠礼部尚书姚公墓志铭【并序】
有唐秘书监永安县侯姚公讳子彦字伯英其先冯翊莲勺人也至高祖僧洪徙家河东祖思聪秘书少监父坦汝州梁县丞赠秘书监公忠谅孝爱寛仁愿恭质方气冲天所授也而力行博学温故知新错综六艺公作词赋初举进士又举词藻皆陞甲科尉清苑获嘉永宁三县开元二十九年诏立黄老学亲问奥义对策者五百余人公与今相国河南元公载及广平宋少员等十人以条奏精辩才冠等列授右拾遗内供奉历左补阙於时选多士命百官先文行而後名法而柱下方书南宫章奏主张纶翰典司礼文尤精其选非盛名莫居繇是迁公殿中侍御史礼部员外郎礼部郎中知制诰中书舍人太常少卿天宝十四载奉诏宣慰江东淮南览观风俗无何二京陷覆太夫人捐馆公外罹忧患内纒惸疚衔愤泣血毁隣灭性乘舆反正公适外除拜太子右庶子於时迍难始康百揆草创官复其职人亦求旧俄又授公中书舍人礼部侍郎光禄卿左散骑常侍加银青光禄大夫复知制诰广德二年授秘书监以儒行懿德策名三朝遗迹故事周遍台阁资忠体和唯道是居正身奉上中立不倚恐惧戒慎形於隐微故遭值倾否出入夷险而未尝有悔名与身偕德善是依明哲以保故也享夀七十有八大历三年四月某日薨於位五月之某日诏赠礼部尚书知言者以为夀富康宁攸好德考终命洪范谓之向用五福而公居四焉以清俭贻厥子孙故所不至者富焉尔非明德介祉何以享兹有子曰骁曰骥曰骖曰駰曰驌号於旻天痛欲报之罔极也衔恤问礼收血襄事十月丁酉卜兆北原惟盛德与公器若川流之无还垂芳如之何刻铭墓门其词云恂恂秘书藴粹含和服膺孔门行隣四科遭时之康天下尚文公奋羽翰翺翔庆云晚逢中兴贵德尚齿公秉懿范入作卿士逮事三后出入二纪典礼司书媚于天子居贞保俭与禄终始郁郁佳城烈烈余美日月有逝令闻无已
唐故特进太子少保郑国李公墓志铭【并序】
少保讳遵皇唐太祖景帝七世孙也祖瑜郑州刺史追赠太常卿烈考曰晕官至太仆赠太子太师扬州都督公聪朗奇伟豪迈旷达率性忠孝临节有勇开元十年初仕天宝六载出守始於淄川历济南汝南以刚明莅衆所居政肃民受其赐生为立祠十四年秋九月由执金吾为彭原郡守明年长安覆没玄宗逊於南京便桥之役我师败绩自新平属之五原二千石皆反为贼守肃宗以余骑十数次於彭原公顿首迎谒且愤且喜因献衣服鞍马泣问大计乃悉发仓库募敢死士获九百人公自誓衆扈跸而北翼日师次临泾又北至於平原收携贰逆命者斩之以殉破其余党进幸灵武旬日衆至数万王师遂张於时法驾播越神器无主公与裴冕等率羣臣劝进陈天意上尊号上即皇帝位拜公尚书工部侍郎领宗正卿乘舆南旋公封郑伯旧京始复公典营建社稷宗庙园陵坛墠罔不毕修百工咸若乾元二年论功行封策为郑国公定食实封二百户加特进工部尚书宗正如故上每拜公相命将帅建妃后公悉参焉渥泽滂沱羔鴈盈门家有陆生之槖乐兼魏绦之赐中兴宗臣倚宠无二会李辅国泄省中语且讽公卿举已为相公不从密陈其奸明年肃宗崩公由太子少傅贬袁州刺史竟为盗憎且谗胜故也宝应二年拜鸿胪寻复加太子少保贬永州司马大历二年七月某日薨於永州春秋若干夫人卢氏蕲春郡长史谕之子以副笄宜室封范阳郡夫人而偕老????愿先公十二岁而殁大历三年夏五月庚申合葬于万安山北原礼也惟公宣力殷忧之际克扶艰难之业忘身卫上忠之至者及居职任事知无不为永泰之後以列侯朝请则放志达生以亲其身再处左官皆非其罪知公者谓公进因策勲退不附邪善无近名直而忘怀斯可谓之达矣有四子谓诵諲谔愿书其先人之勲烈使後嗣得约而观之於是公母弟秘书少监日勲谓及忝佐典三礼宜知先王先公之昭穆故命为志其辞曰
贞松之姿匪寒不知公之清规见於国危抗愤忠勤发民济师戮力扶义天步乃夷奄有荥波遂荒郑封帝曰俞往汝作共工泽流於家庆积恩重门罗轩盖赐有歌钟再谪湘源谓当後笑遂游岱宗天实不吊寂寞旧馆凄凉江徼瑑石泉户摛其光曜
唐故朝散大夫中书舍人秘书少监顿丘李公墓志
公讳诚字玄成魏郡顿丘人也九代祖诞魏太傅陈留郡王从太傅七叶生左威卫将军翊威卫生汾州长史昇长史生濮阳令谅濮阳生公四岁知礼七岁善属文十六户部尚书姚珽以贤良荐比之终贾开元三年举进士十年举茂才十七年举文学皆射策取甲科由太平尉为金吾曹监察御史河南司録美原令膳部员外郎考功员外郎天宝元年考功郎中知制诰修国史二年中书舍人五载秘书少监七载十二月终於京师自初仕至终二十七年历官十享夀五十三动静由礼交不谄渎弘毅贞亮直而不肆居官必忠执事必敬未尝以悔吝改操为权幸屈法由是自御史为河南府司録持正不阿故也宰美阳周月收案大猾除其根株然後布政及朞而美阳无讼乃有涸泉涌流白雀驯於廷开元中蛮夷来格天下无事搢绅闻达之路唯文章先公以俊造文赋皆第一京师人传写策藁相示以为式无何司言载笔乃典秘书公才盛名与职位俱论者谓公以文学政事取名器如拾芥虽不至公卿其令闻令望足遗後昆夫人孝义县君宋氏莱州司马元同之女礼乐风操家之范也柔明孝慈天之质也清净厌离修之惠也能修采苹之职以正家节李氏之闺门肃九族睦实夫人是赖乾元元年随长女从夫子洋州二年正月二十五日终於某居享年五十七遂权?焉路难不克反葬故也有才子二人曰兴曰殷悉能荷先大夫之德兴三十为左补阙起居舍人殷举秀才甲科永泰二年兴请命於上迎夫人丧至自洋州十月二十七日合祔於渑池先茔夫惟天地能长且久若丘陇陵谷则无不迁者也故纂其先人之景行勒於石以为志
唐故给事中赠吏部侍郎萧公墓志铭【并序】
公讳直字正仲梁长沙王懿七代孙有唐御史中丞临汝郡守谅之孟子聪秀英达忠敏孝敬志强体和才方而圆果於从政当断不惑有妙用明识足以济衆利物与朋友然诺见於一贵一贱之际十岁能属文工书十二游上庠十七举明经上第名冠太学二十余以书记参朔方军事中丞府君之遇谗谪居也公亦播迁汉东移尉谷熟至德二年乃由廷尉评授监察御史历河南府户曹京兆府司録参军其後骤升尚书户部库部司勲吏部四曹郎自殿中进兼侍御史中丞徐州刺史广德元年中一岁四迁更七职朝廷难奉使之选谓非公莫可故也永泰元年拜太子左庶子大历三年授给事中前後居官二十辟书记支使判官副使行军司马贰使臣之车者八出入冠柱後惠文冠者六所从之主则朔方元帅张怀钦汴州刺史李彦允扬州刺史李成式户部尚书李公峘故相国今户部侍郎第五公琦今相国黄门侍郎王公缙中书侍郎元公载其人也当乾元上元中大憝未靖王室之安危惟方面藩镇是瞻公所佐之府少以忠力主画疑谋危事谈笑而决刀笔之所加应机成务谈者称其多才初公居先公夫人之丧外除犹毁其後母弟立卒公朞不絶哭再朞不悬乐食不肉谈者高其孝友人缓急小大之请必储必副内姻外姻与所知之丧必匍匐而救之賵唅加於人一等谈者服其仁爱为庶子给事黄门出入两宫优游三公间皆得其欢心方谓六卿九伯之位可坐而拾命不我与天孤人望岁在丁酉二月二日终於静安里正寝春秋四十六谈者叹其名与位与才与时四者皆并独夀不至时辈以为痛三月二十五日诏赠吏部侍郎嗣子策密莒羸然衔哀奉丧来归冬十月甲午卜葬於洛阳龙门冈先中丞茔之左礼也先其期论譔功烈以墓铭乞其父友孝也余欲塞其孝思之诚故録其实不华其文铭曰
天地气和灵芝吐葩德善下锺才子承家为言为行是构是荷【平声】天子谓公济美忠文骆马铁冠俾佐使臣周爰海隅抚循斯民往践诸曹亦倅戎车一麾出守言隼其旟乃推铜楼复登明庐竹花梧叶栖食兹始曷云不淑今也遄已万里可到中途而止逝者如斯化往莫留瑶林琼树零落山丘匪石之贞曷纪德休
唐故银青光禄大夫太子左庶子严公墓志铭【并序】
皇唐太子左庶子河内县子冯翊严公讳损之故都督洮州诸军事洮州刺史协之孙赠太常少卿方约季子中书侍郎挺之母弟家之庆天之休锺於公躬故德备少仕昌世遇权臣恶直官不登三台晚值多难安贞不竞故位不过郡守宫尹前後佐两卫参四府领二县典七州再入石渠三升龙楼凡处任十八享年七十六未尝以利苟合违道从
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>