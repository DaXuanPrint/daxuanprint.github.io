<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,总目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,古欢堂集全文在线阅读,古欢堂集全文在线下载,大玄古籍书库">
<meta name="description" content="诗文别集。清田雯(1635－1704)撰。三十七卷，附《黔书》二卷，《长河志籍考》十卷。雯字紫纶、纶霞，号山姜，(一作山子)，晚号蒙斋，山东德州人。康熙进士，授中书舍人，历官江宁、贵州巡抚，至户部左侍郎。着有《榕树四书说》、《榕村全书》、《山诗选》等。此集约三十四万字。含文二十二卷，其中杂着八卷、序四卷、题辞一卷、记二卷、铭表二卷、传一卷、跋一卷、杂文三卷。收文凡二百二十七篇。又诗十五卷，收诗一千一百余首。各体皆备。其诗文，如《淘金谣》、《采砂谣》诸篇，反映人民苦难生活，风格平易通畅，组织繁富，自成一家，">
<title>古欢堂集_田雯_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古欢堂集</span> <br/>
          作者： <span class="inputVal" id="bkauthor">田雯</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]301431</span> <br/>
          说明： <span class="inputVal" id="bkdec">诗文别集。清田雯(1635－1704)撰。三十七卷，附《黔书》二卷，《长河志籍考》十卷。雯字紫纶、纶霞，号山姜，(一作山子)，晚号蒙斋，山东德州人。康熙进士，授中书舍人，历官江宁、贵州巡抚，至户部左侍郎。着有《榕树四书说》、《榕村全书》、《山诗选》等。此集约三十四万字。含文二十二卷，其中杂着八卷、序四卷、题辞一卷、记二卷、铭表二卷、传一卷、跋一卷、杂文三卷。收文凡二百二十七篇。又诗十五卷，收诗一千一百余首。各体皆备。其诗文，如《淘金谣》、《采砂谣》诸篇，反映人民苦难生活，风格平易通畅，组织繁富，自成一家，更欲雄伟奇丽，别辟门庭。王士祯《居易录》称“《黔书》篇不一格”，“是亦好奇之一证，存备文章之别格云尔”。有康熙三十七年(1698)刻本，乾隆年间刻本，《四库全书》本。</span> <br/>
          封面： <span class="inputVal" id="bkimg">Z_18486.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古欢堂集
[book_author]田雯
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]301431
[book_dec]诗文别集。清田雯(1635－1704)撰。三十七卷，附《黔书》二卷，《长河志籍考》十卷。雯字紫纶、纶霞，号山姜，(一作山子)，晚号蒙斋，山东德州人。康熙进士，授中书舍人，历官江宁、贵州巡抚，至户部左侍郎。着有《榕树四书说》、《榕村全书》、《山诗选》等。此集约三十四万字。含文二十二卷，其中杂着八卷、序四卷、题辞一卷、记二卷、铭表二卷、传一卷、跋一卷、杂文三卷。收文凡二百二十七篇。又诗十五卷，收诗一千一百余首。各体皆备。其诗文，如《淘金谣》、《采砂谣》诸篇，反映人民苦难生活，风格平易通畅，组织繁富，自成一家，更欲雄伟奇丽，别辟门庭。王士祯《居易录》称“《黔书》篇不一格”，“是亦好奇之一证，存备文章之别格云尔”。有康熙三十七年(1698)刻本，乾隆年间刻本，《四库全书》本。
[book_img]Z_18486.jpg


[book_title]提要
钦定四库全书　　　　　集部七
古懽堂集　　　　　　　别集类六
【国朝】
提要
【臣】等谨案古懽堂集三十六卷附黔书二卷长河志籍考十卷
国朝田雯撰雯字子纶一字纶霞号山?德州人康熙甲辰进士授中书舍人官至户部侍郎是集凡文二十二卷诗十四卷当康熙中年王士祯负海内重名文士无不依附门墙求假借其余论惟雯与任邱龎垲不相辩难亦不相结纳垲丛碧山房集格律谨严而才地稍弱雯则天姿高迈记诵亦博负其纵横排奡之气欲以奇丽驾士祯上故诗文皆组织繁富鍜链刻苦不肯规规作常语赵执信作谈龙録常议其诗中无人然偏师驰突终能自成一队谈艺者弗能废也附载黔书二卷其为贵州巡抚时作又长河志籍考十卷德州古广川地隋书避炀帝炜改长河也王士祯居易録尝称黔书篇不一格有似考工记者有似公谷檀弓者有似越絶书者如观偃师化人之戏然与长河志籍考实皆祖郭宪洞冥记王嘉拾遗记之体是亦好奇之一证存备文章之别格云尔乾隆四十三年七月恭校上
总纂官【臣】纪昀【臣】陆锡熊【臣】孙士毅
总　校　官【臣】　陆费墀

[book_title]总目录
钦定四库全书　　　　　集部七
古欢堂集总目録　　　　别集类六
【国朝】卷一
古杂体
卷二
五言古
卷三
五言古
卷四
五言古
卷五
七言古
卷六
七言古
卷七
七言古
卷八
五言律
卷九
五言律
卷十
五言排律
卷十一
七言律
卷十二
七言律
卷十三
五七言絶句
卷十四
五七言絶句
卷十五
五七言絶句
卷十六
杂着
卷十七
杂着
卷十八
杂着
卷十九
杂着
卷二十
杂着
卷二十一
杂着
卷二十二
杂着
卷二十三
杂着
卷二十四
序
卷二十五
序
卷二十六
序
卷二十七
序
卷二十八
题词
卷二十九
记
卷三十
记
卷三十一
铭表
卷三十二
铭表
卷三十三
传
卷三十四
跋
卷三十五
杂文
卷三十六
杂文
卷三十七
杂文
卷三十八
黔书上
卷三十九
黔书下
卷四十
长河志籍考
卷四十一
长河志籍考
卷四十二
长河志籍考
卷四十三
长河志籍考
卷四十四
长河志籍考
卷四十五
长河志籍考
卷四十六
长河志籍考
卷四十七
长河志籍考
卷四十八
长河志籍考
卷四十九
长河志籍考

[book_title]卷一
钦定四库全书
古欢堂集卷一　　　　　户部侍郎田雯撰古杂体
古意
高山何峩峩河汉衡其上漫歌行路难手中九节杖
日车
日车不转力士则那八变九曲呜呜云何
竹吟
青青竹樷中庭朝有凤皇来夕弄琅玕声南牕下风泠泠
古钗叹
匣中兰膏乾古钗泣复歌将钗入怀袖一日三摹挲
酒神
今番祀酒神豚蹄誓不用大呼老刘伶来作酒德颂
咏古四首效西厓体
画壁
一画壁伶人惊再画壁伶人笑摒挡汝辈莫颠夸偶尔阑入宫商调　吁嗟乎诗名千载落人间惜少旗亭一小鬟
牛渚
采石江上一虎吟长吟短吟江水深　牛渚浦秋镫夜估客船舣其下　咏史临汝郎泛月谢镇西江鼍鼓鬛风凄凄温峤当年曾然犀
廓落带
廓落带腰下垂赐公干工文辞　太子一朝借带去贱者之手尊不御　答书藻采真絶伦何妨平视甄夫人
雕龙
雕龙成五十篇驺奭辈多堪怜　云锦张立车下步兵尉非鬻者　佛子拂拭文章尘定林慧地作禅人　少小时梦尼父区区沈尚书何须邀一顾
少年行
珊瑚宝玦锦毺十五男儿美丈夫宣武门前调鹞子西勾桥外走韩庐
悲霛武咏史
大?横空羽书走斜谷之左褒谷右笳鼓无声磷火青黑云压城白日痩马箠一挥雪纷纷鹅鸭池上垂功勲蔡州未捷元衡死空闻三十六将军
秋原落日霛武魂狐鼠昼啼鬼夜奔太白窟寒饮战马袁盎身没安陵门十郡义军势破竹卧内兵符何太速细柳风动铃旗明行笳一声徧山谷
大雨行咏古
闰五月雨霹雳飞将军战缚蛮王归于阗之玉大宛马十路降旗城皆下班师吹?青海东饮至解甲清昼同逆浪风翎雕鹗白歇鞍汗血骅骝红天狗堕地新鬼哭送喜辕门树大纛是时四郊尽用兵无如此战兵神速将军意气不可当天书册功神扬扬荆襄都护好结束弯弓射虎南山旁呜呼弯弓射虎南山旁安得手挽天河洗兵马万灵雷雨连扶桑
送马吟咏古
桑乾道滹沱野羽箭材官南送马　太仆火印何权奇瘴乡不产龙媒姿　一行五百匹日驰百里农夫剉草妇子汲水　健儿来何方官帖十行鞭箠在手戟髯怒张　刍豆供给苦不足猎犬鞲鹰饱余肉送马者去吏索钱农夫鬻牛妇子哭
缲车辞
朝饲?暮饲蚕桑树叶大蚕眠三初长如蚁今成蠒乙乙上簇黄白满缲车咿轧风中转女十五当户织桃夭期闻消息帘幙半垂燕双飞打叠新缣作嫁衣
乌衣辞
红襟燕子来海隅不羡王谢依枌榆梁间旧垒营巢居双尾掠水连花须雌?匝月生四雏长齐毛羽乌衣殊学避戊巳燕不愚衔泥偏沾案上书败我狐骀曰朱儒
牛宫辞
日将夕牛来归水莎饭牛牛不饥黄昏牛卧蝙蝠飞雨湿牛栏生?衣新筑牛宫添两扉丈十加五土墙围老牸秃速小犊肥浮鼻过溪鸦鸣柳挂书牛?一癯叟
麦?辞
大麦黄小麦黄罢亚麦穗牛尾长连朝刈麦麦上?较量一麦三秋强天无雨麦入仓留燕麦充余粮饷麦?刲一羊
菽乳辞
菽乳白河之湄菽乳熟然豆萁肉食者鄙聊复尔尔老饕云何佳哉盐豉饱糠籺略相当万钱厨嘲何郎谁道黎祁美不及大官羊
饼师辞
一日三牢丸饼师住东隣老何戡歌声频摩诘诗息夫人左氏公羊饼肆尘
炙輠辞
智不若樗里子才不如淳于髠炙輠乾我何云
欵乃辞
欵乃情渔父行渔父有器罛非一名苍茫烟水间为此欵乃声我歌来罗歌何己蛙黾之鸣塞两耳试听云山韶濩音欵欵雨櫂篷窗底
淘井辞
汲少井水清汲多井水浑我欲汲之愁空眢井师立脱犊鼻褌鉄锸竹戽手自扪朝煮豆粥夕灌园老农汲长耻绠短荷蓑独立井栏晩斜阳在树一鸿远
种瓜辞
种麦麦两岐种瓜瓜五色大斑小青莫轻掷不比苦李不可食一摘使瓜稀摘抱蔓归露翻雨打风凄凄百觚十榼长在手空羡萍实大如斗东陵之瓜美无俦邵平元来是故侯
赛神辞
凤尾槽细腰鼓大巫謌小巫舞妇子跽致祝厘词丰稔胜似上年时一生彘肩酒百壶污邪瓯窭连篝车吁嗟郑侠忽上流民图十家九家泽中鱼
笼蜂辞
屋後白榆风雨响野鹳瓦雀纷来往蜜蜂无数匝枝柯儿童贪蜂张网罗黄篾织笼红羃举鳬葵遍地花如许尔蜂尔蜂酿蜜好嗟乎蜜成蜂己老
采砂謡
大如斗赤如日官府学神仙取砂何太急　囊有砂釜无粟奈何地不爱宝产此荼毒　砂尽山空而今乌有皂衣夜捉人如牵鸡狗　匍匐讼堂堂上大呼弗己误我学仙不长生尔当鞭笞至死
淘金謡
淘金户户户无宁居背上都卢西走巴渝　巴渝田可耕依山盖屋孲两儿女秃速一黄犊　苛政十倍横索官钱先卖黄犊後鬻儿女不如巫州归去涕泪涟涟踉跄入籍淘金犹故楚山高兮沅江深猺村无路
槐花驿火灾謡
半夜枭鸣一朝鬼哭神鸦衔火来不知止於谁屋　九巷十陌杳无一存遑问焦头烂额何如曲突徙薪　吹箫打鼓杀鸡屠羊不祀祝融古庙但祀凌霄女郎　父老前致词槐花日暮生聚方几时咸阳付一炬天意茫茫那知其故【俗祀凌霄神女一不?则立遣火鸦衔火丸置茅屋之上两翮扇风发火故多火灾】
?溪水灾謡
一横木两白鹤黄平水怪十丈强风骇浪作　伐茅编屋斤竹架楼妇子睡未醒载沉载浮　东家无归魂西家一丁存昨日派夫催租官牒勾去老蛟不得吞　妇子诉耶河伯怒耶　使君来斗米千钱呼吁不足何能斤竹架重楼暂尔伐茅编矮屋【前三句志怪】
相见坡蛮謡四首
上山牢?西复东下山花开一箐红半滑半乾石当路乍晴乍雨笠摇风
干□纒腰布裹头猨啼鹧叫四山秋下来千尺商讹【放牛也】道固麦【啖飰】呵交【饮酒】好自由
奈此翻浆白汗何赶场大弄【日午】不停梭歹鸡【坐也】後岭望前岭雅务【不好难行】小坡愁大坡
胥下芦鸣月下跳摇铃一队女妖娆阿蒙【父】阿孛【母】门前立果瓮【行役】人来路不遥
赭克儿謌
赤罽纒头赭克儿睅目皤腹花覆眉呼之来前双泪垂彘肩斗酒安足辞封豕长蛇噬人者飞土逐宍今在埜袖藏匕首口不言漆身为?吞炭哑
大声如雷堕天狗匿草泽中那敢後南山有鸟北山罗六尺呱呱负之走璧谷云弄江水滨盲风怪雨泣?臣我事诚难子事易公孙杵臼更何人
咏古五首效李西厓体
女兄嬃涕泪垂曰弟曰弟无太痴好修姱节空尔为佞臣百椒兰小人一张仪入宫遭妬蛾眉悲宁甘甯武愚勿学史鱼直事已如此将安之江上有宅可安栖园中有葵可乐饥侘傺郁邑弟来思盲风怪雨叫姊归女兄嬃涕泪垂
霍霍鼓刀轵井里一上韩庭韩傀死市人不识烈士谁自屠出肠无面皮何来一巾帼长帬双髩緑大呼天者三遶市吞声哭丈夫重意气性命鸿毛轻妾在何足惜忍使吾弟没令名死政旁女兄嫈
读书声在隣舍阿弟来立篱下尔其听之暗诵者问事不休贾长头淹贯六经恣冥摉倜傥大节无匹俦为通儒称经师女兄教五岁时
进姊粥燎弟须少小同乳今俱老堂上对泣声乌乌弟曰姊疾何时瘳姊曰弟须良可惜崦嵫短景时巳失虽欲长进此粥无多日吁嗟乎积有女兄兄事之何人曾读鶺鴒诗
旌旗云拥金川门江沉铁锁白日昏帷幄奇谋冠佐命桑门上首何须论出家鲜有终薙髪仍披缁一朝归里閈女兄羞见之弟再拜汗浃背王宾来遭诟谇配享祖庙事有无报功渎礼胡为乎未知佛国优昙鉢何似天家金唾盂噫嘻姚家女兄真丈夫
留春曲
老柳无力绵飞下莺坐緑阴如僦舍百劳饶舌春相嘲何人可驻流年者桃脂杏粉余残粧蝶翅蜂须谁主张箕毕不灵少风雨甲子再周花命长
宫词十二首
海曲巫山梦未醒花飞蝶舞敞云屏依稀浓緑蕉林下犹是当时扇子亭
不须红艶羡奇葩凤尾香罗宝髻斜最是淡粧多冶态宫人学插素馨花
倾城顔色产波斯大体双陈秘戏时贾女应闻成一笑世间还有媚猪儿
曼声一曲恨来迟【曲名】夜请君王起舞时手劈花牋红烛下雪酣春宴谱新词
檀槽金屑枉嗟吁斗帐浓香梦欲无天宝霓裳音调絶才人更进一流珠
衩袜金鞵句巳传红罗羃下玳牙悬主香宫女焚香夜三小神山凤口烟
窅娘秋水两宫娃细带风摇缨络斜昨夜歌痕新月上?波素韈蹋莲花
月华如水锦江春宫体初裁乐府新本是碧鸡坊下女同时重见李夫人
丈人观里剧留连山半云霞作画仙杜宇乱啼丝管沸唐师一队入秦川
摩诃池上晩风吹雪扇?香空自持蜨病花残千载恨青城妃子是男儿
泪损花钿落照时白杨风起不胜悲生神九卷香魂散何处曾来李链师
金凤陪游复道中九龙帐底醉春风莲花山下鸳鸯树不分胭脂湿墓红
题洪泽湖图效李贺体
吁嚱四海复四海九州又九州胎簪一拳石鸿陂一浮沤胡为乎狂蹋三楚驱使百灵滙此洪泽之怒流双悬于上日月死鼔鬛于下鼋鼍游水府狰狞产水怪自言貌丑逢人羞秦皇不敢图温峤不敢照图之照之不死不休假面妖狸立波上盱睢五酉若有求巫支一鏁千年万年淮井底夀阳可灌上格下格潼沱沟谁其云者两黄鹄芋羮豆饭謡且讴鋙锄鬲釜铁可用看来筑室无良谋当今神禹在位?橇并驾大复桐柏之神搢笏伏地臣职修吁嚱苍水使者心犹
放歌效铁厓体【癸未生日】
吁嚱己矣人生不必万户侯又焉用识韩荆州手种山?八百本成都之桑那足数栗里之菊诚堪羞盘皇破殻八十一纪水清浅两丸跳掷簸弄春复秋罡风送我落天外琼田三万六千顷君房曼倩羣来游吴刚厠名作小户女娲驱使为舆驺琵琶乱拨双成戏沧屿支拄崑仑愁骑茅龙佩吴鈎肩拍洪厓褏揖浮丘星精织女天上牵牛把任公之钓竿披五月之羊裘效孟郊之寒虫啼号聒两耳笑屈原之餟糟啜醨茗艼休暮唶朝唉太多事宿酲旧?从今瘳同峪作歌杜亦苦雌霓有赋沈何求徐于欠伸梦忽醒绦人甲子真蜉蝣问天搔首掘地埋忧青驴箱贮肥豕瓶收金粟小于粒莲叶大如舟我将蹋崆峒学长生呼鸱狎阳侯轩辕之子弥明癫且老与尔试看榑桑红日海西流不则吹笙跨鹤缑山头
呼天行
龟兆坼蟹螺高悬崖百尺屋宇牢八口安堵无飘颻其雨淫淫河水?滔田庐汨没将焉逃儵儵者鱼乌鹊巢哭声一路干云霄　母未饭儿索乳黄口呱呱不如掷之东流适彼乐土　雏逝川媪投渊贾船坎坎鸣鼍鼓白榆白榆呼苍天
太仓行
太仓饱鼠无一存一旦图绘安上门?斞糠核愁空眢樗里子少年场官为二千石不如陛楯郎　剜甲肉
医乙疮张旗吹螺官道旁刲羊无益徒堪伤　吁嗟乎往歌来哭夕阳野?云两?何为者
古欢堂集卷一

[book_title]卷二
钦定四库全书
古欢堂集卷二　　　　　户部侍郎田雯撰五言古诗
杂诗
锄地种葵菽汲水灌朝夕娟娟药栏侧杂花更乱植春风坼甲黄夜雨滋叶碧呼僮逐鸟雀啄食恐狼籍以此惬素心何能不爱惜
一燕语檐前一燕立屋梁主人本旧识相狎两相忘春泥落巾帻野花沾衣裳几年海上来恋此读书堂予怀亦澹寂爱尔能飞翔
南邻有高榆榆钱落我屋春鸠相向鸣睍睆噪朝旭吾庐可高枕鸟啼睡不足绮罗游广陌佳人倚修竹俸薄无余资新丰酒莫熟
出郭十余里荒荒原与隰清波漾远陂野花夹岸侧忽遇纨袴儿骑马好顔色管弦醉芳草鹰鸇弄轻翼道旁负薪者见之生叹息
穷巷寡车辙抱琴倚独树唯有城西山开轩宛相遇云气生遥岗螺髻纷无数春泉鸣大壑长松羃岐路烟寺钟磬寂蔓草夕阳暮何时踪谢客理策前峯去
春草覆荒丘传是昭王台昭王不可见黄金安在哉蟇泉没长坂骏骨生青苔道傍谁家子扬鞭出尘埃感时弄刀环顾盼无嫌猜悠悠郭隗後何人解怜才
荆卿伊何为乃与屠沽友击筑旁无人悲歌燕市酒送客之秦庭俄顷环柱走误掷督亢图可惜将军首萧萧易水流朔风鸣枯柳
长虹驾西郊野雉飞南陌一片桑乾月曾照张华宅流水啮崩崖白榆接荒碛美人为黄土流连风雨夕鼪鼯上几案书帙任盘旋饮河才满腹得意恣黠儇感此弄瑶瑟清风吹素弦谿流春水去云向遥岑还愿言守雌伏风雨托数椽
北平昔战地荒草骆驼羣射石没深羽封侯乃无闻功成叹数奇空忆旧将军雁下丁零塞天空碣石云古人不可作樵牧唱斜曛
暮出东郭门朝游太乙祠五陵多豪族客子自忘饥东月生首阳泠泠入罗帏揖彼?竹君长歌将安归牛羊下夕岭风花断戍旗我欲隐兹山薇蕨恐己稀
驱车好风日路遇王方平骖龙回云盖曦髪弄瑶笙慰我藜藿饥授我以青精忽?紫烟去逍遥上玉清楼角散霞绮天风闻鹤鸣还顾乌皮几我欲学长生
燕市有美女容色闲且都十五髪覆额卖酒正当垆钗上饰金雀环下缀秦珠结褵嫁王昌翩翩赘壻殊东邻女及笄明月照罗襦四月莺花老感此长欷歔人生乏良媒何如弃路衢
题崔白枯荷落雁图
湖渚气森爽清霜萎草木菡萏?晨风半倒陂塘曲天光忽破碎缭绕惊远目丛树寒日薄郁郁山之麓野老行空泽叶乾踏平陆一雁下?溆野廓水痕蹙四顾失其羣长鸣媚幽独健翮鏖凉颸稻梁耻家鹜寜投别浦栖勿为弋者逐素壁躭奇赏涴尘驻车毂问谁绘此景画理清且淑?风歌招隐秋声卷茅屋
书石田诗集後
石翁不羁人腾踔诧豪唱阖闾佳山水怀抱足幽旷修竹樷一轩湖光枕清漾陶谢快同游述作劳意匠海内走盛名脱略睨卿相翛然八十年布衣得无恙追昔仁宣间词场声价壮乃知出与处遭时为有当瓟葊平生交拟之陆鲁望
雨过闲坐咏怀
萧晨不出户取次绕廊行静意忘巾栉微风动帘楹偠绍砌上花睇笑吐繁英采采畏花疎以我濩落情邻树敷浓阴炊烟断复生键关若深山兼隐更何营
夏云低不定晴雨争一候逐景成欣赏披襟忘?陋意恬抚素弦松风决檐溜盘礴花药深窈窕峯峦秀缅昔在丘园禾秫理耕耨登柈瓜李熟漉酒新篘就安得谢尘婴归守环堵旧残暑生微凉寤叹坐清昼
春郊寻花
岸欹树半拔落花散清渚停车垂杨阴屐齿饶有取风细林香定雨歇峯翠吐交交春鸟鸣数声出丛莽素襟自澄鲜委怀念俦侣
春暖杏花繁数株村篱外展席移半晷悠闲撰良会筱石杂流水诘曲相映带野云垂人顶柔风束林籁垂罾渔境寛坐枝莺意快忽忽花欲谢狡狯春无赖过堤叩禅关路纡一溪界
城西溪上
翠微峯未远蔽亏怅林木况复空蒙雨冥烟散川谷撰杖沿回溪时时纵游目篱欹枣花繁鸠鸣桑椹熟残笱遗废堰杂蔓垂平屋前圃桔槔音惊起水立鹄埜老坐井栏牧童挽耕犊地僻风自闲无人驻车毂因之思濯缨高歌沧浪曲
和刘木斋饮酒
雪涞未足尝易酒争置醵茫茫寡正味清浊理多误乾辣不谐俗蜜甜丧厥素究无荷锸埋但遭生瘿怒自有真一法酿之得深趣髯刘青州人从事逢其故爱饮半蕉叶妙理颇冥悟十斛压官囊三日糟牀注香活拨洼樽乳清泻瓦具?稽腹如壶属车恶客赴自惭督邮鄙还诮晏婴御相期醉为乡麴生漫相妬
病愈早起成诗
雨过庭翠滋一鸟发清籁披衣趁朝曦晴光相暎带西轩青嶂叠纵目收罨霭绕廊取次行心神颇融快佳客时过从絺袍迎户外凭几理素琴焚香诵梵贝
由慈夀寺冒雨至摩诃庵僧房小憇
苔破?痕浅细泉溅曲径向午雨未歇风浣竹树浄雷犇西岭坼烟湿东原瞑空界禅房深幽梵声相应玉女窥花笑苍虬覆瓶静沉冥旨未谙檐下一僧定渐使性情逸遂觉尘虑屏遥礼?峯云天空自游泳?院广萝荫余溜偃松听停策未拟还泠然发清磬
除夕杂感
灯火照树杪鸡犬鸣檐间今夕亦何夕殷勤守岁残中厨煮鱼蔬为我具盘餐穷年如茹荼草草聊追欢出户视明星垂垂北斗寒更鼓且勿挝哀丝不须弹庶几尽杯酒展坐夜漫漫
厠名丞相掾妄觊丞相怜桃梗与风萍閲历遭弃捐官府受鞭箠奴隶有俸钱安置未妥帖忽忽踰六年妻孥不解事致词频来前俳优乃大隐执戟是昔贤謌声出金石呜呜何谓焉市骏凡人目失路嗟迍邅况沦军廏中何日牧春田羌笛与秦筝淫声沸耳边纵有太古琴谁为抚清弦
癸丑
嘉靖三十载曰维癸丑岁辟门策贤良垂衣崇文治余之高王父初赐进士第朝廷重制科当途无拘忌厥官领度支分曹佐会计是时太平久边陲晏无事泉刀充天庾来牟贻民利出入含香署?历絶流弊清风吹衣袖脱略睨权势伯仲伊吕间事业随所致一百二十年遗泽引家世往昔受庭训一一今犹记忝窃郎官末滇司又其地宛如睹弓剑登堂拜祭器中有两轩楹槐棔积雨气西山收眼底羃?生苍翠残碑岿然存剥蚀无姓字先後簿领同所悲时会异频年忧水旱草野多凋敝州县吏如虎丝谷从何出锱铢贡城阙鞭挞迸涕泪谁为监门者绘图一破例况今又用兵蜀楚警烽燧幕府集材官四郊按戎辔萧曹在行间转饷无告匮钱刀亦琐细民命实所寄韅靷分臂指鼓车驾骐骥譬如操短檝沧海安能济昔人才不薄乘时视遭际同侪夸觜距泥首惭禄位眷言思旧德嗟哉难为继
四月同晴峯方山游西山晩宿黄中丞山庄
纳纳西郭路羃羃西岭烟衆峯不可数高下来我前主人能爱客十日山中眠暮宿桑乾村晓蹑翠微巅幽意兹能惬淹留未拟还
杖策历山椒云迎嘉木稠马行欹路缓雨过如凉秋林端出午钟鸟道招提幽石磴回松杪修竹覆泉流我爱退谷深真隐复何求安得结茅字散髪坐林丘
山行十余里山势抱平冈寺路多诘屈溪树总苍茫累累何王陵石马己全荒踟蹰百感集哀湍激清商摘花插?侧勿使心神伤
来青开重轩闲云多横陈夕光生返照一抹入城闉野风断旍旗牛羊下荒墩林缺月光吐欲归复逡巡遥识新丰树还想武陵津何时续胜游山高水粼粼
夏日雨夕同纪职方孟起饮张农部晴峯园亭
青嶂罗鲜云游氛冒夕雾苔长屐齿滑冲泥托幽趣高馆何萧疎筱石纷无数佳人渚屿间琴樽倚嘉树所得良自然豁达少瞻顾脱我乌?巾小酌花深处移席趁晩凉听笛纵逸步山风自西来吹下藤萝雨堦沬漾清渠茗香饮花露须臾晦色开海月渐遥吐安弦操猗兰流连届薄暮
再示孟起
停杯歌慷慨君自章江归袖携彭蠡云迎风弄清晖结梦落天末鼓鼙声犹悲长日烽烟高空山薇蕨肥丈夫贵乘时安用雌伏为昔入铜马门交交黄鸟飞今饮新丰酒花露上人衣载吟无渡河迢迢素心违
乳燕和曹升六
僻巷栖数椽花砌树深栅双燕尔何来同作僦舍客檐静蛛网悬巢定香泥积其雌掠水回风软红襟湿其雄飞且鸣呢喃石栏侧环顾若有属卜筑意良适错比玳瑁梁岂论王谢宅匝月得四雏黄口待哺食草蒨蠃虫肥野旷风雨逼差池羽毛丰衔花落中帻主人方病肺键户苦岑寂盆榴缀小红沼荷浮圆碧乌衣相流连对之慰晨夕矫翼海壖濶回首榆枋隔社後还相期旧垒长护惜
送徐方虎编修归湖州
田巴兀老苍觜距敛雄骜闭门类缩蝟检身日凋耗往昔学着书志欲窥窔奥所愧受才薄冥搜寡登造小草涴京尘面顔耻嘲嗷譬彼骨骼马识路难腾蹈宁甘平子愁敢效漆园傲太史枉我庐展坐相慰劳伪体为别裁鼓吹惬微好胡不辨薰莸无复问枘凿当今求侍从纷纭难具道东马严枚辈述作伤剽盗先生本词杰大雅镇浮躁芬馥生兰苕摭拾及荇芼知音良足希追欢释悔懊苹末秋雨夕悠悠理归棹磊嵬道场山千峯远相导下若新篘熟蜡屐何时到置酒临河梁凉风吹乌帽
纵鹘诗和黄方振
苍鹘飒爽姿拘挛来蓟北长丝絷老拳土花垂斑脊黄子颇放达见之三叹息何如任飞掣纵此凌霄翮中庭乍脱鞲回顾辄惊魄树动檐禽喧山叠晴岚夕塞云忽四垂茫茫天风黑侧脑溟渤寛万里同一色余闻纵鹘喜岂慕冥鸿弋杀机不可伏嗟哉攫肉食
闻谢方山自江右归却寄
昼长雨初歇晴树如膏沐曦髪坐亭午好鸟啼修竹吟望追畴昔怀人怅幽独渺渺章贡水使君纵游目彭蠡野花红康郎春草緑戍垒接江尾烽烟彻山腹知君减骑从疮痍采谣俗暇日更流连题名徧岩谷
再与方山
少小同里閈老苍客京雒邸舍时过从雕搜穷缭郭委怀在山水眼底收庐霍不敢薄今人大雅岂复作所恨知巳希读书厌糟粕人日梅花开拥炉少束缚酌酒运风斤我鼻无墁垩脱?恣狂呼一饮尽十爵四野奔尘沙长风卷鵰鹗忽忽行旌发宝马黄金络匡庐百丈峯奚囊定不薄亲串今携手临河登高阁雨湿鹿?关秃柳苍皮箨厌次寻荒祠独吊东方朔浊流夸觜距斯人诚落落上己罢文酒午日无花药早来续胜游骑驴上山脚
初至水关有作
贱子苦行役数载如飘蓬念旧增感慨驱驰事不同税驾水之滨碧沼凌春风盘涡浮一鸟飞飞西复东竹树夹岸侧素心将安从是时正多垒徒御忧忡忡束带畏简书谋臧慎所终
临风一高唱流云驻山巅尘飞野日黄树密村鸟还农家趣东作将耕原上田大布短辕车畚锸置其间檿丝轧轧鸣社鼓声相连感此甘所役节物閲推迁展坐河梁侧斜日明远川
村西看杏花晩至广恩寺
出郭五里余芳甸恣游衍不知春浅深翛然马蹄远翠微有数峯峯态何婉娈安得同衆鸟矫翼凌絶巘名圃花百株繁英纷难辨席地自怡悦蹴茵飞觞转水凉酒力微风定树香善登台纵遐瞩烟霞续复断日蒸山气流沙平碛草短尘居苦物役良会歘忘返舒啸学古狂吾徒似嵇阮
出郭沿河堤至仁夀宫登高阁囘坐道院同蒋郎中茶话
曝雪生虚白野风疏骀荡欹堰?窱入犇崖诘曲上马路散幽吟遥情寄高爽仙院翠霭分松籁流清响其阴有断碣摩挲结遐想霄鹤飞复回紫芝摘还长危阁探灵閟理策谢尘坱羽衣凌虚空泠泠自来往东临渤澥寛西瞩峯峦朗萝室暂憩瞑裴囘揖石丈邈焉寡吾俦逍遥恣欣赏
景陵
溪穷山脚转?巇停车辙石罅闻鸡犬村烟出丛樾寝殿何苍凉颓垣遗岌嶪玉盌风雨迷翁仲苔藓汲榛芜狐昼啼秃松花夜发夺门奚营营功罪同沦灭岿然忠肃祠俎豆未消歇嗟哉土木变兴废两奇絶叹息此荒陵疎林吐纎月
晩投卧佛寺宿
峯衔新月黄云拥山容变深谷一钟响蔽亏烟树断樵人语前浦古寺挿幽涧偪塞防马蹄嘹呖聼鸟啭翠滴衣衫重松黑鼪鼯窜疎灯出深竹依微露绀殿井栏摘茙葵僧厨供茗馔偶来访支遁吟栖有余恋夜半大壑鸣风雨四山乱
由山後佛庵步至退谷寻水尽头
晨起忘盥栉埋策山腰路雨疎衣未湿云薄峯还露活活神泉涌袅袅春华吐忽闻山鸟鸣磔格穿丛树安得共飞翔释此冥鸿慕岩下亭榭幽坐酌花深处涧口逢渔人欲泛桃源去
大通桥行【并序】
桥之役以岁程春冬率无事惟夏秋疲於衡量转输日数万斛犹恐负殿役而劳宜也顾念车户隂雨辇载减其额廪困矣而南北军吏将漕数千里分风擘流艰且倍之因恻然心伤作大通桥行役竣镌诸石用告来者云
丙辰孟陬吉
天子坐明堂命雯虮蝨臣曰往督桥梁岁需百余万转输漕白粮初出城东门河水流汤汤公廨四五间槐柳欎相望簿书次第陈掾胥竞趋跄移檄向水衡筑濬通舟航跳波转雅尾陻塞预堤防土輭涂泥坼畚锸千夫强粟米卬山东粳稻来江乡版船束闸口屹立如堵墙官囊押朱字符牒逓飞扬忽念东南民何以劝输将追呼在有司鞭扑泣路旁嘉禾生陇亩?稏连界畺田妇无完裙农夫余鹑裳辛苦乌敢辞耕饁习为常前年遭水旱井里多流亡但免官府怒那复思盖藏兑粮上舳舻风雨欺颿樯舶赶有健卒供给襍篚筐黄河水崩奔千里按混茫一船溺汹涛如马脱辔缰一船雀鼠窃剜肉谁医疮交卸填天庾无乃太张皇桥口地盈尺摩戛人畜忙轧轧车万两排米千万行夏秋十日雨泥?没髂肮争门石阈塌折轴辕牛僵上官传急符稽逋干王章有吏苛如虎怒臂抵螳螂嗟哉鱼中钩吞噬安可量车夫无符籍濳逃避祸殃招集尚不忍况乃施桁杨谁司转运者出言摧肝肠撑突百丈松听事临城隍池沼唼游鱼草树铺高冈轮蹄日倥偬风花空回翔戎马未销歇郡国需糗粻司农屡仰屋会计薄孔桑缗钱算间口盐铁敺估商矧此惟正供制作本精详徵钱代徵粟訏谟罔不臧丰年米价贱入市如粃糠卖牛还鬻女羵首叹牂羊筹画定新例琴瑟劳更张小臣同箕斗不可挹酒浆泥涂惧颠踬譬彼无相盲庶几采风者闻之心悲伤寒宵为此辞冬日朝在房【结用昌黎语】
田君纶霞分司大通桥事既竣赋诗一篇刻石官廨予读之悱恻深至有大东之思焉昔少陵览元道州舂陵行示官吏作谓得结辈十数公落落然参错天下为万物吐气予于纶霞亦云若其诗格在元杜伯仲之间视白太傅秦中吟不翅过之世自有知者予故不具论云王士祯
北山黄门招至中顶观莲分夕字
雨晴野色佳纎埃浄葛綌阡眠郊树浓合?野烟碧日午荷气蒸花房皆半坼移觞临上风清馥袭巾帻细细菰蒲青漠漠水禽白沿谿眺平楚高柳插岸栅古寺面方塘空廊虫鼠迹僧出寻菌还长鑱安废壁名园五里遥马蹄不能惜莎堤跨略彴蜿蜿一百尺石栏林影黑水阁凉阴夕城雀忽乱鸣晩堞森旗戟迟回理归策山村日脚赤
白沟河沽酒作
寒山痩欲拔细云胶不动野濶天四垂峯转以目送林疎一村出坏垣怪鸟哢苇刈泥巳坼霰疾溪半冻向夕扑衣裳戎戎雪花重彳亍秃尾驴指直强羇鞚酒帘署大布醅熟鸣春瓮沽饮只三合聊用輭脚痛
晩行至雄县
大雄屹山脊夕阳穿其脇归云冻似束我行与之接蠧柳撑空腔涸溪黏败叶枳篱络丹实簦夫披白?十里瓦桥关人烟快稠叠栖埘鸡腷膊思秣马蹀躞投憇向灯火取给颇幽惬佐飰煨芋魁暖汤拾豆荚朔风卷重茅小屋如行艓
赵北口
淀尾水四围树塞赵北口昼晦寒鸱鸣湫乾扑朔走烟花忽破碎略彴跨断阜哀湍自崩奔北注迎马首突兀两峯交中凹如杵臼太白枕其巅滹沱纒其右朔碛叶蚤脱樷樾复何有燕南风日柔浓緑摇高柳凉燠判百里菀枯感林薮
同郭广文登千佛山
出郭二里余雨晴叠嶂晓杖策只缓行不知入林杪?窱松磴细披翦石栈杳振衣最高峯送目皆可了人家万柳阴湖面一镜小鹊华争峭拔衆峯凌天表佛阁嵌虚岩藓径穿樷筱谷口浄无云偃仰看飞鸟
?亭缚山腹中有一指泉沦漪下奔崖远注如长川斜日风萧瑟返景何澄鲜松篁响回谿泠泠拊清弦泺源尽洑流兹水乃岩巅老衲揖客入松?浮厨烟檐花袭巾帻幽禽鸣我前
华不注
水滙如凹臼兹山乃牚拄一峯矗太清不与衆峯侣离离螺髻垂翠緑浄可数雨栉石髪细云裂松髯补天风吹我来理策历半坞?盘径幽窈窕奇花吐企脚筋力微兀坐思翮举上界传梵钟采药探瑶圃骑鹤伊何人?然闻笑语
昔闻谪仙人曾此一振衣千仭青芙蓉萧飒扬清辉赤脚不可寻烟雨何霏微御风凌絶顶猨鹤时相依上接天汉津片石见支机瑶台终杳冥日斜照灵旗安得携长鑱去劚黄独肥散髪俯泺川悠悠素心违
翠微寺
诘曲历石齿沿溪树溟蒙招提门何向陂陀无人踪峭崕立万仭惆怅林路穷岂知披榛莽纡回流水通一僧出汲水竹戽行相从长绠下深涧剨豁惊潭龙淅淅石湫雨泠泠葛花风前循略彴去木杪闻清钟
山脚晩行
水树色相映浄緑生衣裳日薄无倒景石髪有冷光前入翠微寺今过黄花场【村名】贪行夕忘返纎月吐东冈古髯乔松下礨礨如北邙林昏叫寒鸱风飕响枯桑俛仰今昔人千载心房皇
黄花场
风吹橡树寒日抱柘潭静出寻麋鹿迹窈窕无人境不过黄花场那知山寺径
喜舍弟入翰林
此事亦平常讵意我无分缅昔甲辰春妄儗云霄近大缪竟不然才薄天所靳降心作选人待绾百里印俄焉丁未夏失路谁复问改署舍人衔身以异途进例充书记佣可怜食余餕操笔随掾吏贱弃犹土粪尺懦寡寸勇三鼓终莫振閲历六七载中逢月四闰一二同年友东观标才俊自夸文章伯气麤言语紊往往遭诟詈泪下辄暗擦乃知翰林贵如墙高尺仭君今为此官胜于理大郡与君本一身胸臆释懑愤努力崇令德读书事尧舜
述怀上朱大司空
协洽散淑景炎风歊午夏蹑屩埽门庭蹇嵼策短驾自顾蚁垤微渠敢陵崇榭手板方倒持絺衣不掩髂滂葩无本禅街尘可跨袖诗谒张韩睢盱屏猜讶夫子国元老皋稷美流亚摐摐响毊斖斖吹兰麝怜予事椠铅志欲窥鲍谢挂壁白木鑱纬萧青镫夜穷年苦斵轮糟粕何由化一作执戟郎久荒樊迟稼汲古无修绠韫椟岂善价堛塞鬓毛苍强弩鲁缟射
催捉公府辟光刃疑照硎词场百斛鼎力扛本无能大海拔鲸牙刺手心不寜毷氉固其宜濩落逐流萍譬彼撞钟簴胡为操寸莛髻插牵牛花红颊长眉青待嫁乏良媒何人惜娉婷
虞衡参微秩何异鱼中钩怐愗署纸尾俛仰同赘疣羁雌儒冠误始悔谈孔周酸寒守株橜道涂良阻修官廨踯躅花拳跔不自由向人寂寞开风雨长淹留燕角杂郑刀妢笴与卢矛终岁所颁赉职司日雕搜谁谓事琐细鲜不关訏猷金钱重撙节纎毫虑愆尤纷挐簿领间只作绕指柔
珊瑚百尺长清光照池阁履声云霄回冥寝管弦作自昔聆謦欬鞫輘拥鼓铎道体关飞动长风荡寥廓乍闻嚄唶军趢趗难企脚夫子爱古人今人亦不薄往往閲羣材百鸷荐一鹗儒生顔怩忸老夫怀抱恶可堪久缩蝟尚比求伸蠖受恩自隗始顾羣空骝骆希酬国士知万古思开拓
古欢堂集卷二

[book_title]卷三
钦定四库全书
古欢堂集卷三　　　　　户部侍郎田雯撰五言古诗
咏史
木罂方渡军辨士奉燕书井陉拔赵帜下城五十余可惜成安君不用李左车白马蜚?间壁垒争驰驱引兵东击齐肯让一腐儒郦生固遭烹未央复何如
张仓定章程叔孙起绵蕞封爵盟誓词丹书藏石室诸王吴芮存列侯恩泽竭开国六七年功臣逓灭絶谁谓三尺剑规模本宏达
四皓羽翼成如意乃鸩毒诸吕南北军几使汉祚覆快哉朱虚侯非种锄产禄代王西让三宋昌参乘毂胡为太尉勃请间行趢趗未知安刘功前後究奚属
春秋讥世卿封侯何太频魏相屡上疏用意良苦辛徐福受恩泽上客复何论原来光妻显不欲全功臣班彪真通儒两劝归汉纪儿固与女昭千秋称良史宾客典文章乃为窦宪死火德赤伏符名?四七起国师诚自误亦是刘向子
关西杨夫子大节实峥嵘如何触邓隲嗟哉夕阳亭缅彼哀帝时王嘉同此情
汪汪千顷波是为牛毉儿一时荀与陈奨藉有美辞李固少好学负笈远从师坛席召樊英谤毁辄交施可否夷惠间君子之所宜嶢皦易缺污盛名奚以为黄琼拜议郎何似东冈陂
盛名世所嫉曹节起衅端独有垫巾人不受异患干张俭为亡命投止生波澜何如自剪髪身居林虑山缅怀昔战国拥篲以盘桓卒成坑儒祸为之发长叹梁砀同佣隶屏迹申屠蟠
鬻官开西园入钱各有差崔烈本名士皇皇问其儿在昔孝文帝鼂错为此词充斥武功爵纷纷元狩时弘羊置平准入粟实京师
钟鼓鸣雒阳芒阪如鸿毛英雄据河朔旌旗风萧萧按剑乃何人侧目叱其曹天下多健者岂惟董公豪悬节上东门长揖横佩刀
汉中羽檄驰饮博且优游费褘真才杰况兼琬允流本根既寖衰未雨失绸缪蜀人苦用兵仇国伤谯周陆抗荆州牧江左才不羣其子善文辞乃有机与云嗟哉华亭鹤无殊上蔡门射蛟周鲂儿誓死真将军侍子在内地元海隽异姿隋陆无武功绦灌寡文辞西域树机能都护凉州师五部多豪杰洛阳一健儿卖李鑚其核持筹笑王戎奨拔三语掾寥寥将无同狗尾貂可续钱神孔能通城门铜槖驼会见荆棘中王衍自清流狡黠营三窟石勒兵一至排墙空乞活江左耻偏安新亭长叹息银研柘枝弓记忆犹恍惚青衣行酒人传宣不曾识
咿喔鸡夜啼起舞声清越祖生先着鞭中流复击楫习勩运瓴甋此志弥激烈典午政寖衰诸贤肠内热此辈束高阁庾翼称知人岩穴辞徵辟虚誉托隐沦咄咄书空日郁塞何由伸北伐罹墋黩苍生不可论可笑深源出神州终陆沉开闭达空函管葛固其伦
述怀呈王茂衍先生兼送之蜀
亭槐高百尺立壁颇奇峭朝来雨一沐浄緑层轩照马融旧生徒函丈领谈笑追忆授经初登堂髪未燥读书嗜菖歜许身登廊庙别来二十载坎历壮少病翼遭黏平生多错料
斵轮苦未歇昏灯半夜丙短绠强汲古词塲悔驰骋茧身类眠蠺键户如眢井避人防面顔虑使怒生瘿座末水曹郎伥伥溷簿领鹤料何从丐龟饥辄自省官同易水寒萧萧夕舂景
红旗风飒飒鼍鼓声隆隆栈道跨秦关涪江盘川东白盐赤甲山拔地摩苍穹官阁束峡口直与夔门通雨後荼蘼花吟眺酌郫筒吏散帘栊静兵销烽燧空瀼西杜甫宅千载寻遗踪
青门月敦牂西眺香山岚鼠姑开巳徧婪尾正清酣两和移居诗澄澈如秋潭愁来百囘读倒蔗破霜柑玉沟千杨柳淙淙水拖蓝安得凌长风吹落天西南所愿担笈从剪拂停车骖
夏日杂诗
儒说凿户牖六籍罹多秦炙背倚糟粕哆口生轮囷奥窔阐洙泗高论追前民班扬马郑徒文章诋疵醇借问灰烬余何从识劳薪空作井蛙喜大海无涯津
腹容数百人睨世尽鼠肝摩垒阵堂堂掉臂寻古驩混茫入紘罝猎道良独难三枭败摴局九虎守天关寸勇未可贾尺儒巳蹒跚毕生才一炊凉燠嗟跳丸
钧乐黄钟鸣调非牛铎比杜韩盛元音天外凤皇髓俎豆苏与黄剑南信嫮美江河万古流谤伤羣儿鄙我得爨材琴清弦弄不巳雅操弹履霜浄洗筝笛耳
键户寡车辙屋角鸣毕逋晨夕窘炊玉龟肠转呜呜搘颐怀曩哲跫然来座隅斑斑牙须雄文采如於菟寤寐情莫惬垢痒思爬梳面骨痩峥嵘览镜空嗟吁京朝富贵人肥白如瓠壶
有客臂鹰来大笑儒生腐坐牀索酒尝袒衣鸜鹆舞拍张前致词独行太踽踽其首如飞蓬墙下饭五羖人皆食荠甘胡为耽荼苦烦胸为浇泼唱予且和汝
我须但数茎?鬖苦不长安得磔蝟毛凌风森开张白袷啸松下掀捋清且扬坐客似桓伊吹笛泪沾裳面色紫石棱牵黄臂老苍出关冲风雪射虎南山阳
伊优乃何为肮脏亦未敢蜗牛庐一牖细若闚天管曲肘次山羞折腰元亮免无才见事迟逃名善用短学仙读道书说鬼供茗盌狂疾每复作安得遇和扁
夜梦同卜式慷慨去输边各以十万赀爵位相蝉连谏议大夫尊富民侯亦贤醒时辄自笑空槖无一钱鼂错首上书其说至今传汉代西园例徒为贫者怜
官船行
江云飞擘絮江水日舂簸曲阿瞰长流清驶不可唾峩艑横其中龙骧万斛大长年百丈牵篙师非一个睢盱前致词行轩使者座此船初有二帚拂不敢涴箫鼓狎中流欵乃逓相和夹岸唱黄头帆腹饱风过扬子江南北春水天上坐官粟支县仓工廪有郡课吁嗟全盛时泊赶力担荷军兴供戍卒用船似马驮牒来取其一留一亦可贺所苦岁月遥风雨篷牕破裁租充刍粮舟子悲寒饿监守弗郤去如彼蚁旋磨月明芦花白秋老枫叶堕长须赤脚者船头日僵卧使者闻其言欷歔情无奈于役今昔殊轩腾忽摧挫衔尾舴艋来鸣锣齐捩柁黑夜吕蒙城瑟缩吟楚些
由石抵黄湓二首
两山相争高流霞落天外石髪緑一握涧草卷如虿风雨日披薄半腰分青霭小鸟翠色佳格磔出松籁肆閲延清野微颷吹衣带
绵蒙亘数里崿流分在掌津逮亦纡连烟寺遥相向参差橘柚垂深浅溪山上沙鸨背人飞竹鸡穿林响寄栖可凭襟遐思不周赏
食椰子
椰子大如斗形圆而色赤剖以切玉刀活活流沥液箟蠢自何来羣客恣?齰或云似蜜酣或云如乳白疑是楚萍实奚啻秦人炙珠厓蜑子村累累垂秋陌峒女纒罽衣上树争采摭醺人名椰酒其味敌醇醳我亦随客尝醉似饮一石大嚼过屠门垒块填臆膈姜桂违俗尚辛酸只自适那能徇衆嗜供彼先饕嗌我作椰子诗才麤语狼籍有客怒生瘿眼白望天碧
双莲寺高阁晩眺【试士】
千叠皖山岚四围皖江水白塔与红亭隐见烟树里大龙如笠圆小孤一拳耳稻雨石谼傍苹花枞川尾渺渺二乔宅但闻渔唱起
掲袂一长啸半空鸾鹤吟元气抱空冥人代閲古今寒柳媚江浒枯荷翻水禽烟际黄篾舫岸上斜阳岑涪翁去千载松石无赏音
芙蓉花正开参差秋水边衆卉叶半脱窈窕何澄鲜思招释宝志采采凌江烟曳杖狸子峯行歌自流连城?乌尾讹归借僧房眠
阻风和汤西厓惠元龙聨句
朔风乌尾讹河冰合冷夜断渡鸭嘴胶强弩峩舸驾自卯牵百丈泊酉未一舍衔尾旗脚冻解事黄头卸檄卒打层冰一军俄嚄唶隶僵停鞭挝官缩空哑咤挽奡事亦僻牋天风不借舂撞老蛟窟泼剌僵鱼罅移簦小艓子篷牕短没胯于役雨雪候程才娉婷嫁【时试淮士囘】难辞微瘢求宁甘广颡嗄懦怀类茹荼呓语夸噉蔗惠汤称二妙敌寒倾杯斚石鼎避蝼鸣秦城直镒价连岸叫饥鸱隔船敲老瓦六花结裘茸柝声碎烟桦齐作洛生咏侧学鲁缟射束书少獭祭防人受鼠吓与君醉复饮十爵不一赦西南三五星垂垂柁楼泻捉鼻悔自昔故态狂复乍田巴兀老苍鼓勇一战罢曹郐浅陋尔敢争齐楚霸摩垒且策勲激昂臭腐化
原唱　朔风醸寒天觱栗吹半夜云压云意浓【元龙】冰澌浪头驾篙师如缩蝟胶艇等缚舍【西厓】旗翻乌转堕弓拨帆倒卸力俛十步前鎚动百夫唶【元龙】凄入怨女吟气激猛士咤槖龠枋不司吹?力谁借盘空怒号窍【西厓】入窦巧寻罅懵腾蚁在穴蹩躠蝨行胯【元龙】金石日撞莛衣裳岁赠嫁聊当慎眠食具物浪号嗄汤圆石铫珠香滴小槽蔗清宜爱烹噍寒欲近杯斚圆瓷玉同温【西厓】寸炭金抵价堆盘芼寒蔬锵器戛老瓦五白互争枭三条续燃桦【元龙】嬾嫚嵇康鍜荡佚李广射【西厓】羞为苍蝇鸣宁受腐鼠吓【元龙】舌本冷愈蚪诗械窘不赦要将肮脏意【西厓】浩与霜霰泻灯檠坐欲地更鼓打亦乍麾幢子前收【元龙】旗鼓我寻罢鲁卫既同政齐晋孰继霸一笑正甘寝蘧然庄蝶化【西厓】
赠吴园次五百字
纷吾紫薇省小凤官不恶上下数百载大雅何寥廓西清署头衔郊庙盛制作先後岂乏人批敕佐黄阁信阳与震川文章走京雒更有吴国伦七字汰薾弱康熙丁未秋下诏变班格沈张乔曹汪衆妙争栖托鬭班青绫被判花凤尾诺或如阮元瑜或如东方朔或笔如丰杠或手如金错吾徒阵堂堂磨垒思开拓肩踵论前辈鸷鸟谁一鹗园次吴先生斯人才不薄文采老於菟叫啸风壑班班牙须雄岂同小猱玃通籍掌制诰謦欬响毊鑮词源宋延清诗篇谢康乐往昔嘉靖间分宜势熏灼容城产畸人上疏气盘礴
帝曰汝填词所重在謇谔赐以七宝牀张以青油幕琵琶细腰皷度曲杂拊搏念奴红袖舞葛强戎装着迁秩水部郎垂垂官梅落太守领大郡五马黄金络高低道场峯阴晴霅溪郭墨妙集柳恽洼尊邀沈约苹洲撝月毫秋水淬霜锷谁谓交趾苡偏汚芜城鹤鹿车一两归行李担空槖鲍姑绾鸦髻长须贳羊酪解组二十年着书康山脚买丝绣平原筑金瘗骝骆乐府谱宫商旗亭恣欢谑笥存乞米帖手丸却老药睨世尽腐鼠万古躭寂寞小子在江南寒热如病?持版防觜距斵轮守糟粕先生跫然来方圆化枘凿舌本茗椀浇鼻垩郢斤削况今将休官狂态少束缚读公红豆词下酒尽十爵窈窕春蠺丝镗?寒城柝囘颿向鬲津键户饱苋藿扬州方氏园三月水半涸垂杨数百株舴艋可停泊鼠姑花大放箖箊緑半箨桑落非?斟曼歌发嘲噱日夕风雨来格磔喧林雀
方氏园亭杂诗
欹篱一水围垂杨四面种入门径欲迷转廊花始衆或红如淡脂或緑如么凤腷膊鸭浴乱清圆鸟声哢龟殻支牀脚泥封劈酒瓮杜陵据吾庐东野输半俸
大石坐千人小石络树根其余何磊磊高下排幽轩上有木香棚无数蜂蜨喧不知何峯云来往自?骞手覆鱼枕蕉静对已忘言
一花名山樊一草为书带所耆在异种凡卉皆可汰隘地插籓篱垢面蒙芜秽尤自矜烂澷庸俗那可瘥芍药特地开香艶非常态风雨自护惜烟日不崩坏娱赏觉嫣然岂但迷下蔡
食书似蟫痴课睡思毁茗索索蕉叶雨治具但说饼晩红天色佳窥园黄鹂请不见辋川人独上斤竹岭
食笋
郊屋一瓦庐庐前庐後竹黄犊角初生迸墙屋大者如猫头采之似束玉堆盘妃子指饱噉将军腹江南富鲑莱庖厨戕水族车嗷杂蟹奴老饕苦不足吾爱緑箨龙产此春槲蔌持鑱掘勿歇书纸课银鹿
谢友人馈茶饼
破睡思毁茶六安不伤脾霍山小岘舂谷雨吐枪旗妙絶官焙法落磑何葳蕤忽饷三百片岂殊头纲遗上有赤泥印????以青箬皮火炉听煮汤一二铛足欹须臾蟹眼沸姜盐非所宜土花鹧鸪班柴窰兼定瓷灌顶下跟肘两腋清风吹年来寡嗜好抱疴难撑支肠枯不须捜舌乾秪自知感尔分数饼似遇和扁毉
栖霞山
摄山一名繖天阙相伯仲中峯不可辨元气迷?洞蒙密竹树交绵邈烟岚动沿径防欹石跨磵作飞鞚或俯如运甓或立如抱瓮或如猛兽奔或如行艓衆槵实青豆垂风作红鹤哢雨疎如散花云奇如吐凤岩腰白鹿泉活活清乳冻人代吊齐梁飞鸿以目送
上西河先生
黄河日夜流奔澜不可砥非善操舟人何以识端委大江南北间木饥兼水毁未遇和扁毉疮痍无自起五月卖新丝不闻饬簠簋譬彼折辕车泥涂岂合轨从来小者廉必自大法始忽有正人出澄源肃风纪烹阿封即墨行行避且止
夫子抱道德大雅今始作历官二十年襟期何落落西粤蜀闽地襆被担空槖氷操凛四知清风随一鹤帝曰大司马授之以节钺豫章兵燹余三吴膏髓竭非公力廓清何以安家室简书取次行驿路野花发当道问狐狸缩避气已夺入夏草木繁沿江风雨濶夫子稷契俦卓哉经济术
贱子一?儒平生嗜章句读书多騃昧蹇嵼守跬步承乏衡文辞未敢丧厥素视事只数月两载江干住迂拙不自谋频遭娥眉妬辟如操短檝沧海那能渡母老日倚闾未得遄归去夫子定官评自能得其故修途守株橜伏枥歌迟暮愿言励名节老作郊居赋
古欢堂集卷三

[book_title]卷四
钦定四库全书
古欢堂集卷四　　　　　户部侍郎田雯撰五言古诗
济南分题十六首
鲍山拜叔牙墓
?窱松路深迢逓成孤往雨湿乌角巾花沾红藤杖遗迹不可寻但听樵歌响
由黄桑院步至扁鹊祠晩登?山
繋马策短筇投憩黄桑院不见采药人荦确石路转初夏天气晴磔磔鸟声变
柳絮泉访李易安故宅
跳波溅客衣演漾回塘路清照昔年人门外垂杨树沙禽一只飞独向前洲去
城东五里小清河南岸拜闵子骞墓
菰芦花未吐菱荷叶已香日夕下山椒归鸦乱回翔石桴在溪侧无风响白杨
莱庄观边华泉墓碑
溪风吹野棠乱落花如雪惆怅青林间浅山埋片碣晩天浄无云万峰一明月
自锦绣川寻芍药至水枝庵僧房茶话【刘函山先生读书处】
泉放竹间溜岚浮溪上岑婪尾一川花清磬招提深明灭落霞飞俯卬生远心
韩仓访白雪楼遗迹
直过丁香湾便入韩仓谷谷口閴无人鸟声媚幽独萝花络长松雨晴如膏沐【丁香湾水名韩仓村名】
柳沟拜沧溟墓
鞍山平如屋瓢峯插其傍十里茶臼河野水流泱泱拄杖步空林松风吹衣裳【鞍山瓢峯山名茶臼河名】
四风闸访辛稼轩旧居
药栏围竹屿石泉逗山脚风流不可攀谁结一丘壑斜阳甸柳庄长歌自深酌【稼轩有一邱一壑词甸柳村名】
许殿卿书楼在芙蓉泉西
晴霞飞不断湖水含泓澄一丛白菡萏无数红蜻蜓我爱许长史诗思何泠泠
杜康泉上酒楼
波緑乱峯青蹑?夕烟扬帘引燕子飞雨过辛放水边醉易醒花落风潭上
北渚亭拜曾南丰先生像
云髻攅远岫荒祠抱清湾舴艋隔浦停鸬鷀当我还万顷藕花风收之襟带间
水面亭南谒薛文清王文成二先生祠
小溪架略彴亭榭如村坞箖箊数百竿緑箨战风雨裴回未逢人停策望远浦
历下亭李北海杜子美宴集题诗处
修竹不受暑清风几席前鸥鹭既容与草树复芊眠栗留两三声何人恣流连
晩坐来鹤桥听道士弹琴
歕薄历山根远注自王屋琴声和泉声清响满空谷千载无赏音山鸦鸣灌木
渇马厓闲步寻花
千尺渇马厓三□鸭王口微雨衣半湿时已寒食後暮投川上村红桃间緑柳
麴
醸酒先治麴如谷之初种白堕传方法牟麦独可用揉以姜杏汁包犹菰叶糭麴饼十字裂月令三伏仲昼曝亭午炎夜滋花露重赤脚长须徒不异猿狙衆竹筥桤木盆朝暮相搬弄西村黍将熟新米农父送桑落菊花开浮蛆成数瓮车前拥八驺谁复为此梦但结麴生欢不支大官俸对之口流涎树间秋鸟哢
枣
枣熟何离离似杨梅卢橘半红横醉颊全赩胜丹漆锺山大于瓶羊角甘似蜜当秋缀枝繁爱此庭树实千头万户侯木奴逊其匹扑之满筠笼杂以梨与栗狡黠两孲上树无停日饱啖三百颗角争语蹇吃舐犊胜惜枣未尝一呵叱商颷起天末落叶感萧瑟尚想安期瓜寻仙却衰疾
豉
我闻合豉法如獭之祭鱼五味兼药材鳞次须有余餖飣融椒橙调和胜葵蔬大苦载楚辞康伯徵异书方法报山妻匕筯善蓄储我性厌肥腻老矣黄鹄癯煖胃门冬饮得此心神舒
芋
芋以蹲鸱名取义亦漫漶多怪厌恶鸟僻事何曾见终南大专车蜀都富充馔嬾残寒火煨谁人取其半十年作宰相邺侯不贫贱西村莳两畦园丁勤浇灌其叶似蒋菰雨後滋葱蒨秋肥满筠笼担来泥没骭朝夕恣一饱狼籍更烂漫惭无龙脑香岂有三城炭芋魁悲遭遇下体等藜苋
蟹
连日太常斋蔬食鱼肉寡独于郭索肥破戒不能舍寒蒲缚数辈无异饷龙鮓见之酒兴生老饕贪杯斚双螯可敌虎菊汤叶盈把彭蜞莫自误虫鱼熟尔雅两手何曾闲余真好事者
招元龙食饼
举举江南子读书不嗜酒静坐红豆斋自旦辄至酉天风吹滂葩一一落君手吾目仅见之孟生东野後庖厨厌北食南烹我何有且来看菊花撑腹噉牢九
食鲈鱼偶作鱼出吾乡马颊河中土人呼之为鲈非张季鹰所思者
小巷闻卖鱼馋涎流未已尺长鳞鬐红百钱得一尾俄顷匕筯香煮来信肥美名鲈少两腮非产松江水火铛煨淡粥老屋夕阳里不醉不成眠下酒正需此窗前柿叶黄飒飒秋风起
鬼车【十二月十六日夜三更人见之一名九头虫】
鬼车海上鸟翅垂而口张其大如车轮其声如笙簧参错有十头羽毛色青苍天狗啮其一九头纷低昂转轴载百鬼凌空恣游翔阴风吹天黑破额流血黄血流偶点汚人家罹祸殃见火辄惊堕扑灯为堤防癸亥嘉平月此物来何方有人夜见之骇惧互旁皇城柝击三更衆星没无光呕哑推一车魑魅排两箱一口出一声参差和宫商羣雁落芦滩霜笳鸣战场怪哉九头虫其毒胜虎狼我欲持弯弧杀之遗路旁不则挥长戈逐之至扶桑鸱枭与鸺鶹种种非吉祥安得杲日昇天清来凤凰常读庐陵诗鬼车有数行亦如玉川子虾蟆见篇章志怪为此辞不嫌鹤胫长
苏门山拜孙登像
小峯石一拳大峯壁千寻山椒风雨声如闻鸾凤音我坐长松下一弹龙唇琴啸台抱斜阳俛卬悲古今顺风【道士洑北阻风三日岸有甘寜祠因祷焉祷毕风便半日行二百里快甚作诗纪其事】
鸦鸣道士洑雾埋马鞍村舟涩苦寸移风逆江水昏譬彼鞭病犍服箱驾坏辕二三操枻者柁旁背曝暄瑟缩泊断崖买米续夕飧逍遥步土冈白苇吐花繁针墖矗破庙周遭缭败垣僧雏揖我入绀殿两重门甲胄一将军环佩一婵媛历久享血食俨然神枋尊前棔悬蘷鼓後庑飘铃旛野衲前致辞顔如老醉髠云是甘兴霸夫妇双古魂残碑未可辨漫灭仅半存有请弗我拒数钱具炙膰剪纸击瓦磬酹地倾洼罇愿借饱帆扬如鸟纵高骞祭毕归舸风便长年喧解?冲巨浪又如快马犇须臾二百里两岸闻啼猿北人非利涉只宜坐巾轩矧乏济川才环堵守丘樊自哂豚蹄祝感通非所论或者惜钝滞破屋愁鸢蹲作诗答神意残雪照戍墩布衾冷于铁饮釂聊自温
猪婆竜【舟泊半夜水涌数丈涛声如鼓几溺幸免晨起眎之高岸为深潭矣舟子曰此猪婆竜也作诗纪其事】
偶犯垂堂戒舣舟寒港曲奔岸高于山削壁平如屋夜漏支四更一声震地轴轰电卷蜺虹猛兽啸林麓石崩成沸渊沙溃为深谷江豚鼓鬛游千百相觝触几使舟中人尽作新鬼哭天明诘三老宛似冻龟缩云是猪婆竜久於泥中伏往昔用兵时旌旗飞万斛曾此婴其锋俄顷遭溺覆闻之空叹息蠢狶谁所蓄岂同辽豕白不堪孙弘牧世有屠竜手慎勿逞狂毒篷窗为此辞波面飘滕六
采石作
江干木末亭中流泻清漾泠泠新月白横拖烟水上独坐鸟声寂微茫闻渔唱快哉临汝郎风情何幽畅咏史动高吟文秋涛壮讵期运租船有客忽相访千载素心人胜事不多让花垂慈姥暝潮生牛渚涨大雅岂复作临风怀谢尚
和杨龟山此日不再得
此日不得抱道学庚桑培风无夭阏万里何苍茫龙见与雷声泰定发天光凛若冬涉川向荣复春阳勿谓大隗迷凿枘划圆方入世扫蓬心疑义晰毫芒江海王百谷善下斯足臧神全兼天游坠车亦无戕平生慕斵轮所得但粃糠自求寡尤悔岂知壑泽藏竹梧高百尺兰虈擅孤芳筦嗃而剑吷舌柔而齿刚可知木雁间处之心旁皇大雅犹可作汲古乐绠长欧冶湛卢騄駬驰康庄发啸风林中斑斑虎豹章安肯逐羣儿觜距夸专场蛮触徒纷纷鞭後如牧羊天地一槖龠鱼筌辄已忘栩栩动眉鼻腹实骨能强辟彼泛沧海宜先理舟航更如植嘉树培根枝易长读易探妙旨消息间存亡尘婴费晷景跳丸良可伤订顽更砭愚志在希狷狂
月下登象山得静字
雨残日已黑林深四山暝理策沿溪行不复辨流影衆峯跫然来青霭纷造请风定猿鹤睡月浴松杉静解衣生微凉孤亭如小艇
石笋立千寻风潭铺百顷山下寻水源松花落人顶波平菱钱斑溜蹙沙须静岩缺动白痕林寂坐夜丙引泉啜两盂长啸?林岭
陆子静祠
伊昔陆夫子临水一开顔疏流泽荆民烟峦恣回环青螺黏屐齿红藤垂花鬘泉声与峯云收之襟帻间长揖谢灵踪侧耳闻潺湲
蒙惠二泉
二泉相伯仲接踵城西隅其色如玻瓈其味如醍醐重轻差毫厘澄甘本无殊一自地肺泻一从石腹刳一渟漱玉池一溉稻花渠荆门山麓郡兹水民所需缅怀桑苎翁水事理不麤何其竟阙略未一置邮符我来探泉脉水鸟向人呼襟披亭榭旷意与烟霞俱落花饵山麛垂竿钓游鱼安得三五夕留连浣尘躯【荆门城西曰象山两峯比峙争高皆四十丈辚輑开张下有二泉北蒙南惠一山根石窍清浮滴沥一地中滃然累累如贯珠於是凿石为池缚竹为亭花木禽鱼周遭掩暎而荆人往往游嬉於其间夫泉出山下曰蒙涓涓不息渐成江河有蒙养之道焉惠者膏泽旁流其利自溥昔陆九渊领州牧以二泉之细流而易竭也因祷於山遂至汪洋万顷可以灌溉蓄泄享其利而无旱涝之虞荆之人德而祀之】
菉萝山五百字
汉南佳山水廼有菉萝峯拔地亘百里仸侨千万重一峯初来谒褰开行其中岚霭首相引逶迤随短筇俄歘衆峰至无数青芙蓉石与人争路嶂挿天鬬雄回瞩衣色变堆身空翠浓俛卬各因依偪塞复玲珑吟狖不住啼哀湍无停冲沅水贯其腹昼夜相磨砻夸娥未崩坏狡狯而灵通礉礉声弗息只疑两耳充岩乳所滴沥狮象蛇龟龙合掌二古佛璎络坐轩上有贝叶幢下有怪石供日午逐峯侣捃摭难形容前者数间屋後者两石弓左者雁鹜羣右者虎豹丛凹者杵臼缺凸者汲塚丰昂者触天柱圆者养鹤笼小者千钧弩大者万斛艨立者鱼复阵行者桓典骢来者细侯驾去者彭泽踪绀者翠色羽赩者丹叶枫黝者螺子黛黄者蜜房蜂斑斑如凤凰离离如螮蝀如沉香小亭如馆娃旧宫如修眉穠緑如蝉鬓鬅松如丑女生瘿如病夫溃痈如老僧拄杖如道士鞠躬如说法宝志如搬家葛洪如五神车送如三素云烘如宾客对揖如刘项交锋如禡牙开张如?潮泛渢如旌旗壁垒如马同车攻如扪蝨谈席如送船分风如勾连阡陌如罢亚稑穜如天女散花如俊鹘抟空如盆罂俎豆如城阙鼓钟奇葩既芬郁乔木何郁葱雨後葡卜白沙边踯躅红百尺垂髯杉五粒摩顶松石柜鸣竹鸡潼汸眠水犎蝴蝶大如斗狐狸化为翁混沌妙结构惨淡施鬼工神仙互盘踞窟宅环西东我行一笋兜凭虚驾长虹平生所罕觏开拓万古胸疗治此痼疾焚香谢苍穹前访瀹鼎池跫然遇瞿童暂与衆峰别清啸日下舂
白马渡
江緑如么凤山黑疑鸦军鸟道疏一髪巨灵逃斧斤侧行贴壁转半岭荡层云径仄左足欹在外悬二分浪翻奔崖动风落石纷纷圆鸥戏激湍鸣鼍冲夕曛晩霞一望收历乱黏衣帉
白马立波面日晴生浪光岩腰连谼腹四围互开张忽见鹦鹉飞翠粲明羽裳江澄同一色上下风回翔人静数龟鱼山喧聒松篁石经与水志半在桃川阳【嵇康琴赋新衣翠粲缨微流芳班媫妤自悼赋纷翠粲兮纨素】
鸡鸣关
清浪以西山山塞寡罅漏奇险曰鸡鸣畴复出其右岂有狗盗侣於兹矜解后一夫当万夫设关不嫌陋栈软如悬絙径虚似引脰下瞷深千尺上通小一窦?崿逞戟矛枯乾少文绣潜蛟曝鳞鬛苍犵立岩岫淡日摇黑光阴风无白昼新鬼旧鬼哭内蛇外蛇鬬混沌初辟时无乃太错谬舆夫告孔瘁息肩临斥堠我马亦虺隤蹀?失步骤思遣项羽拔开拓俛宇宙【鸡鸣关孟尝君事又燕太子丹事太史公引事多同亦如李广熊渠子苏武张骞之类也】
石花
??三岔河矗矗万仭砦划然地势开乌川合一派两厓古所劈峭立山不坏清和四月半湍流忽滂湃斑斓石上花初发卷如虿望之涂朱红晴霞落天外奇葩三五夕小者复渐大十里数百丛赤城罥青霭或圆如羽轮或浮如颷斾经旬色微黄淡寂余残濑天女采花去瓣蕊不可丐水涨畏蛟鼍触舟多水怪洎夫水落时花空已难再荧荧壁藓光离离无根蔕独於远眺宜巨灵何狡狯
习安山水佳红溪抱緑岑无如石花奇疑是优昙林安得凌首夏洄溯一相寻挐烟驾渔艇泛泛斜阳沉冯息浪鼓高柳鸣幽禽系花衣带间红霞满清襟汲水胭脂井晩炊还孤斟月上沿厓行往听三潮音
关索岭作
吾足右跛跎一人才余半畏登百尺楼况复凌霄汉兹岭箭峯直势倾一柱观花鬘叠似螺岚光铺如练鸟径只綫垂谁为假羽翰泠泠清风吹蹑级倏无算两腋荡闲云篮舆张风幔树杪度午钟依微露僧院畇畇竹屿寛肺肺泉珠灌茶话已移时坐久乌巾岸格磔鸣不休思逐山禽散层层上上头峯冒明霞乱古麛惊客跳戍旗隔树断小雨白?湿晩店青?爨高吟行路难夜凉生寤叹
生儿
半百年又六龙锺不自量婴疾非一种况复久瘴乡老矣玉川子添丁讵所当陶然万里外汤饼罗酒浆抱送谢孔释箫竽赛竹王面黧如木老准丰两耳长生於夜郎地名汝以夜郎
小伶拨檀槽殷勤擎玉巵袅袅鸭跖花瓶中三两枝堂上客莫喧听余前致词老蚌山姜男云蓝小袖儿计年十四五是翁七十时那见成名日遶膝聊娱嬉我友送书来兼惠弄麞诗冁笑搔白头纷纷落髩丝
雨中移菊
低云冒夕岭残溜鸣檐间移来东篱花繁英不可删彭泽抱微尚风流思一攀登楼望飞鸟日暮何时还
题徐道冲小像
漫空作风雨寒溜下高林谁将五十弦弄此泉石音非无车马客趺坐自长吟
平生山水怀所得良不浅予之膏肓疾未一遇和扁躭此尔何为悠然会心远
题黄砚芝太史黄山采芝图
合牡午睡清雨过庭树沐有客跫然来下马入深竹手招黄海云岔涌山?屋
麝煤廷珪法荈蕺龙团香歙州风物佳青山潜携将朅来掘芝还松花扑衣裳
送刘沛原南归十首
不遇勾龙爽谁是展子?刘生神逸姿飞动春毫颠峯峦与花鸟排闼来我前
文有韩退之诗有杜子美书有顔鲁公画有吴道子我欲位置刘能事吴可拟
绢素粉墨多一角数远峯山童持线车放鸢凌春风子不作此态无乃太冬烘
抱缣而请者日相蹑于门将以为袜材俗子安足论默坐赏音希茗熟香炉温
颧颊加三毛神采在襟带优孟学叔敖差可以意会虎头阿堵说翛然笔墨外
为予作画图麦光二十幅黧面白髭须衰老何其速天女散奇葩乱落山姜屋
魍魉呼我前魑魅立我後我行入鬼方其鬼可与友笑客担远簦满山揶揄走
白者千里云黑者万重峦上合下不开?连如一山夜郎山水窟子乃游其间
驴涉筝笛浦船过濡须溪遥眺毛公山日下千峯西雪叶扑衣裳村乌寒不啼
好手米襄阳遗迹今无恙不闻淫哇声花飞墨池上何时一行吟闲拄红藤杖
度曲
东坡不如人其一曰度曲从来顾曲者千载周郎独声音之道微微鋩别雅俗今日梨园部狂吠堪捧腹思洗筝笛耳悠旷听琴筑此事有源流历遡飞虎仆权舆三百篇继骚清且淑砰訇古乐府节奏伤刺促六朝格再变艳词隣桑濮截句喝小鬟叶以丝竹肉寒天醉旗亭画壁同蛮触盛唐擅名塲余子皆录録元人竞相尚百种曾一读文固造平淡俚语亦粥粥玉茗负逸才笔健比黄犊天池四声猨藻采过潘陆百子山樵作风流自驰逐粲花主人编力追大雅躅箨庵最後出南北调嫺熟合拍九宫谱譬车行有辐玉貌绣衣儿引吭苦伸缩手持铜绰板卤莽尤秃速聊城一赵生其人如淡菊兴余曼歌发消我愁万斛季札昔观乐古音犹可复山姜作此诗偶尔蛇画足
题友人小像
清扬卷髭须衣衫满烟霞科头坐片石如泛星河槎天风吹面来泠泠落松花
扛鼎太麤豪腐儒一蠧鱼周郎不羁人年纪三十余南山射虎归雪夜读道书
痩诗五首
种竹不如人食肉那能多医俗与消鄙用意亦错讹?寛带落日骨骼相戛磨对镜出面顔况兼髩毛皤吁嗟山泽癯老矣复如何
少壮曾几时跳丸实可怜长绳不能繋忽忽六十年但余皮骨存膏明悔自煎已痩不再肥粟药两无权祗合骑黄鹄凌风作癯仙
狼仓入京雒人半不予识髭白雪皑皑鸦黑不存一枯槁已朽木暮景何太逼譬彼蠧鱼乾尚自穿书穴猎猎北风吹体僵如寒铁长史论书法古肥不可及
左车第二牙如叶脱枯桑哆口饮人乳可笑一张苍糠籺殊不恶煨芋亦何常纵縻大官粟翻似眠首阳天女散花图写照费较量自厌龙种态看来心感伤
臂鹰而来者豪侠少年子髯戟森开张下马入燕市看渠面团团快意乃如此伧荒吾瘠骨棱棱日凸起肥白如瓠壶今生良已矣多病沈休文饭颗杜子美
题梅桐崖洗桐图
泠泠宛溪水亭亭峄阳木奴子弄军持浣涤媚幽独月上无弦琴斜照一庭緑
孤坐六尺藤梳头观周易琴高溪口花敬亭峯顶石水淫意何为桐君有洁癖
嵩阳观汉柏二株
一栢在观前一栢在观後我来坐披襟自朝辄至酉老人上古槎又遇龎眉叟
其上有艾衲其下有茯苓知几千百年未了嵩峰青吹笙上栢巅天风何泠泠
只似雏松肥耻同老桧癯緑浄不可唾日与风雨俱上有餐术人结巢道腴
觞咏怡我情块然如帝江烟霞成痼疾峯峦复舂撞尤崃皆凡株无此龙鳞双
崈高来灵祗见之应相揖栢顾不重耶将军有揖客可笑列头衔吾为老栢惜【谚云汉封将军栢犹之东岱大夫松也其事不经】何年有此栢暎带於此山雄辞山水经雕捜奚以删安得郦与郭补注於其间
李膺墓
来寻元礼墓襄城大道旁龙门不可见山势遥相望郭范同销歇因之心感伤低回上马去四野天茫茫
淮井
朝至胎簪麓午登胎簪巅车马与卒徒蹔留淮井前其水深尺余其下通潜渊踰此滙衆流漰渀成长川千盖衆峰云忽落巾帻边更有幽嵓花吹来风自便风声与水声濏濏复溅溅披衣坐井栏我怀良惬然
龎雪厓郎中招饮枣花寺分曲字
雨余空翠湿古槐涨新緑招提三五株叶肥如膏沐塔院放枣花午风散芳馥不知何鸟□树间如琴筑酒人脱?衫吟客追潘陆徙倚佛阁前撰杖纵游目远山看一角闲云飞其腹向西更数峯蔽亏怅丛木意惬来莲社地僻寻阮曲老衲送归舆寺门立癯鹄
题眷西堂为处士阎再彭先生
卜栖枚叔里家在雷首阳旅雁已南飞闲云复西翔垂垂书带草两地郑公乡
客位置箕帚一老羲皇民风流不可攀漉酒遗葛巾云谁之思欤西方有美人
古欢堂集卷四

[book_title]卷五
钦定四库全书
古欢堂集卷五　　　　　户部侍郎田雯撰七言古诗
题李龙眠画卷
弇州山人谱名画好手第一称龙眠今观此卷叹奇絶张吴顾陆直并肩当其下笔风雨作鹅溪十丈何磅礴陂陀竹屿优昙花苍梧洞庭势寥廓山口一佛将欲行蛮君鬼伯羣纵横幢璎冠玦诧变相罗什卢女苍虬精其後诸佛坐且立一捋长眉一盘膝亚松巨楂怪石伏悟者扪腹趺者寂天魔赤脚鼋鼍游阳侯狂颷溟渤黑最後云气随飞龙剨然直上蓬莱宫万顷波涛沸欲动前山雷雨纷来从嗟哉异物世罕见金题玉躞开生面平津邸第什袭藏当年赐出明光殿玄元庙壁笔有神公孙之舞势絶伦杜老得此应大叫前辈画手徒纷纷妙蹟千年不易遇丰城光焰为呵护翻愁雷电驱神丁尽摄澄心堂纸去
题恽香山辋川图卷子
三十年来四大家萧恽蓝陈皆好手山水直在董巨前花鸟不居边黄後章侯田叔雅好奇尺木濡墨何淋漓香山布衣兼衆妙亭亭画苑称画师此卷十幅真可羡摩诘别业写素绢斤竹岭上樵唱来茱萸沜外峯态变花鸟深得没骨法人物如生须眉善苦吟多病思雕搜离骚瑟瑟是离愁辋川之图供伏枕霍然汝南秦少游
寒食行怀潘次畊
去年寒食花满郊桃红李白飞山椒乱蹋春泥汚短袜骑从直转林塘?酒酣走马者谁子吴江布衣才孤标是时玉沟夹流水浦溆下濑凌春潮山禽惊客冲衣过睆睍邨落如相招白云空蒙旧宫观苍松撑突干青霄霜皮黛色覆檐溜茅堂四壁无尘嚣长春老人脱骨去灵妃振髪闻吹箫老我寻仙万余日依稀此地逢王乔残碑龟趺揷笏立醮坛剥蚀风雷交歇鞍藉草倾绿蚁捉鼻大叫风萧萧下笔有神破万卷乐府新曲鸣檀槽舍人黄门竞避席【方山北山】眼中潘子真人豪如此快游不草草西园濠濮非逍遥掉头忽拨江南棹蒲帆十幅横轻舠江上茅堂大如笠土锉菅屦埀牛腰囊无一钱饭不足君之磊块谁为浇贫贱畏人少检束潇湘衡霍将焉逃今年寒食东风作柳花扑地拖长条与君相别隔岁耳支离萧摵朱顔凋酌酒击壶诗在壁老屋短榻光飘摇袷衣微凉山雨至空檐乳燕鸣春宵
南太常园亭歌
秋风骑马城西衢通玄银?临城隅石阁屈盘悬凿齿老槐当门森数株堂上神鬼冷萧瑟旃檀吐气凌空虚頳面老人拄杖出纒身赤罽拳髭须指挥奴子揖我入石栏窈窕花扶疎铁绠竹戽通地肺潺湲流水成清渠木客山魈毛髪动画工真与常人殊自言泛海驾鳌背天风吹送来尘区东穷扶桑西月窟耻学章句同腐儒视我辞家乃咫尺他乡之悲何其愚时际太平三十载白环银瓮贡上都安得昆明罢征战大夏使者长驰驱
卖马行与李孝廉
李子倜傥多风格龙媒騕褭拥十匹身长耳峻大宛种厮养三年高七尺锦云崷崪连钱动肉騣萧梢玉花赤有时射猎骑出游幽并之野桑乾碛今者蹀躞燕市东顾影骄嘶凡马空惊人欲博千金直时无伯乐嗟途穷昨日点兵争市马驽骀价高騄駬寡太仆监牧无顔色大官火印胡为者安得骑一可敌万战塲驰突材非下雄姿逸态真权奇杏韀宝玦金络垂天闲沙苑人岂识岁岁伏枥鸣风悲伏枥鸣风思汗血龙廏之侧春草歇莫使骅骝遭轻贱郭隗台边瘗死骨眼中李子真人豪鸣鞭投笔盘云旓一朝得意走千里霜蹄蹴蹋梁楚郊
舍弟有江南之游作此寄之
鬲河之水流清渠数间茅屋城西隅桃花李花二月发落英铺地如毺亭前老树纒风雨上覆檐溜枝扶疎故园景物颇清美行歌被酒真吾庐芋魁饭豆苦不足箕踞曦髪狂且迂忽尔蹒跚趣装出大江南北长驰驱鷄鸣咿喔晨星烂谁为脂辖催登途江上未闻销兵甲路旁村落成榛芜刍车轧轧击鼓过邮亭小吏鞭笞呼寒食萧萧酒旗少行人空忆黄公垆况闻久客亲童仆二三赤脚蛮獠奴小者身手太猾黠大者鏖糟无完襦野店板桥歇行李疲驴破?随猿狙丈夫贫贱理应耳此游无乃非良图腰下犊鼻可终老逢人弹铗徒区区昨岁冲雪来燕邸挑镫兀坐相欷歔见我形容日枯槁展转怀抱如茹荼我未辞官子作客北堂白髪长倚闾安得耦耕隐南亩作息田舍倾醍醐春草池塘啼鸟急垂杨细雨归来乎
立春後一日饮李学士园亭作歌
月在单阏春风还檐禽塌翅鸣风前骑马出门何所适短裘麈尾冲晴烟碧山学士招我饮西勾曲巷茅堂偏初至不辨路出入无乃此地通林泉髣髴武陵引流水桃花夹岸渔人船是时玉沟未解冻青葱竹树纷钩连宾从冯陵啸歌发矫如渇骥犇长川酒杯在手书在壁大簴长劒风雷纒我拭龙唇下衫褏半酣两翮思腾骞昨日读公富川作开元大历直并肩思一揃拂识顔色狂奴捉鼻多拘挛今夕驩讌浮大白脱?据地何便便坐待春泥二三月城南选胜春暄妍柳花蒙茸乳鸎软河楼修禊闻潺湲酒阑起舞夜过半镫火羃?明星悬呜呜角响行人寂大笑看我珊瑚鞭
洗象行
玉河之水流汤汤柳阴夹岸垂方塘张旗伐鼓传洗象一时观者如堵墙御房厮养二十四天家此物来何方蛮奴逐队踞其背纒身赤罽神飞扬垂鼻辚輑森开张鼋鼍窟宅不可当排浪凌潮恣出没上下纵横风雨翔自昔开边收象郡日南之贡通遐荒越裳翡翠与俱入两阶立仗何堂堂汉室昆明几万里苞茅阻絶无王章此物日糜大官粟椎牛饮马空悲伤鼓吹忽歇人声寂水关一闭风苍凉
松下观射短歌
平圃苍松不十舍几遍寻松止其下岸帻酌酒独抱膝坐看健儿盘宝马檿桑谽谺两角弓铁镝筚篥鸣秋风碣石之北渤海东应弦正堕双飞鸿君不见射石没羽如射虎旧李将军真英雄军帖昨日募材杰捷书入奏战流血尔徒结束好身手生缚尉佗下南越呜呼何不生缚尉佗下南越
拨火篇
冻云合?雪塞门饥雀啄雪屋瓦翻十指如椎冷瑟缩走拨火炉聊自温兽面雷囘置几榻中有榾柮焙新痕往昔少年黄犊健短褐不完无寒暄有时埜桥跨出脱?放距冲风奔齿髪渐老百忧集心神枯槁如空眢羊裘在臂药在裹镇日默坐手自扪忽忆鹿关此时节六花扑地连山村我欲拂袖辞神虎更谁撰杖寻桃源呼奴蹋雪挝寒鼓软脚煖酒眠东轩
报国寺送全郎中
慈仁老树生晴烟夜来风雨鸣溅溅珠宫铁铎声相向寒涛决溜如奔泉振衣霄汉歌慷慨有客楼下停鸣鞭碧矑紫音咤叱妥尾宝马花连钱自言为郎髀肉死盐铁薄领纷纠纒丈夫生不走万里读书致身将徒然七星之野交址北纨袴鼠子方黠儇盘江乌石称犄角军书飞动潢池边庙堂有诏增顔色出关仗剑无拘挛近闻转粟下蜀楚嗷嗷鸿雁哀春田我欲椎牛击鼍鼓伏波跕跕惊飞鸢坐者举杯毛髪动据鞍顾盼思流连招提古寺秋花发酒酣耳热松风前
学书
我生学书腕有鬼摇笔苦摹王会稽青李来禽少藏本纷纷野鹜同家鷄官奴真蹟偶一见老妪衣缝窥端倪涿鹿箧底贮神妙珊瑚百尺青玻瓈始悔从前扫屏幛捧心矉里劳嚬啼泼墨临池辄羞叹元和新様何人题给札批?在黄阁庾公六纸谁为携攫取虚名等箕斗退笔如山茅屋低瓦池竈煤絶可厌例作书佣心惨凄四十筋疲年将老秋虵春蚓难整齐铁门立限吾岂敢自不善书非人挤嬾惰何当尽屏去茫茫天地无町畦竹瓦三尺官舍浅打窗雪叶风凄凄十指瑟缩自呵冻愁铺玉版磨端溪折脚之铛煨淡粥但思袖手投禅栖从此什袭数丸墨誓不涂抺忘东西
浣纱行观剧
柳花羃羃春风柔法曲妙舞扬清讴梨园小部锦纒头红牙按板弹箜篌浣纱女儿年十六君王之侧顔如玉朝随锦帆泾上行暮入舘娃宫里宿铁甲水犀徒纷纷夫椒臣妾属何人会稽遗币有太宰东门抉眼无将军鞭楚伐齐不归老鞅鞅少主江干道空嗟伯嚭是佞臣浪托鲍君盟旧好倒行逆施多欷歔白首英雄悲远途西施亦悔倾城色不隐萝村嫁入吴吴越春秋事如此曲终酒散悲何已秦庭痛哭申包胥五湖高蹈鸱夷子
百丈旗观剧
宜春小部敎坊儿搊筝挝鼔双髻垂白氎裲裆花覆眉登塲撇捩蹲且驰尻顶撑地足则踦背如箜篌腰如箕青荧榧几烧琉璃伛偻扑朔舞僛僛累黍妙契争毫厘身轻一鸟何浏漓手摇花?口吹箎游龙蜿蜒绰板随灵妃笑电羣相追红练杂?连冯夷弄珠神女来游嬉云旓下驾斑文狸举座色动喜复疑有客感激叹神奇此非人巧天授之公孙大娘乃若兹西河剑气光离离我观此舞生嗟咨一技成名徒尔为削鐻承蜩世莫窥檐花乱落酒百鸱空堦雨过飘凉颸黑甜软饱夜何其张灯高歌百丈旗
在都十年未尝酿酒顷老仆自乡送麯饼至遂成两罂既熟颇美歌以纪之
腐儒粗粝无不可杯中之物偏精详百钱一斗来都市箝喉撑腹难禁当青州平原两不恶吾土信美无低昂罗家妙醖错着水流酥不数鵞子黄远如鲋鱼索枯肆监河何能副所望鸱滑稽挂坏壁蓝尾雕捜鸣枯肠麯车忽饷十裂饼赤脚老仆潜携将酿黍两斛贮双瓮活活如乳生清香一泻瓶盆夜方午寒声滴沥闻压囊聒眠走看糟丘注箕踞起舞心飞扬户外北风撼秃树檐乌不叫啄瓦霜急洗破觥就灯火缩如冻龟僮手僵坐读汉书饮无算酣歌叠鼔挝渔阳屋角老梅花将发垂垂铁干三尺长古人爱酒矜名饮枕麯荷锸何佯狂鷄鸣喔吚天欲?陶然直入无功乡
送赵铁源归胶西
赵子年少不羁人文章捷敏风格古嗜酒常操五石瓠张军力挽千钧弩去年羊城出使囘锦瑟新词传乐府山高鸟啼庾岭春江空珠抱鲛人浦当今侍从列词臣岂拂衣袖辞神武胶西乱峯巉似槊海风脱坏蜃雾吐曳杖穿云翠峡深嘑妓登筵柘枝舞予同倦鸟思旧林山中早寄当归语何逊梅花费长吟东郭笙竽那足数明春欲作二劳游请扫草堂陈酒脯
水关行
水关发船如走马伐鼔张旗坐其下山光破碎天蔚蓝石栅荦确崩湍泻两行堤柳摇晴空长条短叶花冥蒙布颿无力欵乃发疑在五湖三泖中
纷纷陌上扑朔走上巳之前寒食後村女髻揷牵牛花田父手擎桑落酒翩跹年少挽双弓?衣猿臂射飞鸿蚂蚁坟边杏花白裂帛湖外斜阳红
长句送峩嵋南归
眼中之人南北曹飞扬跋扈文章豪酒後耳热各大叫脱衫据地风萧萧阿大乐府谱新曲眉峯一寸嶙峋高【眉峯刚一寸烂醉起嶙峋实庵句也】小谢偏师出劲敌衙官屈宋穷搜雕旌旗壁垒非一色籓篱阑入狂且骄坐客闻之掀髯笑夺席攘臂丛讥嘲幽燕老将刁斗壮伧夫绦灌甘遁逃海内非此二子者千秋无乃太寂寥【上数语述实庵词话事】是时西山送凉雨亭前老树风雷交天隂乌栖声屑瑟夜黑茅屋灯飘颻诘朝忽买潞河棹纵横书卷纒牛腰丈夫际时躭微禄胡为杖笠寻渔樵君山一峯最奇拔下临大江生汐潮烽烟落日蛟龙伏葭菼秋风鸿雁号浩淼之乡漫园宅输君痛饮歌离骚燕市屠沽遭白眼几人击筑还吹箫尚与北曹共晨夕短辕钝马同游遨暑凉雨过离筵湿檐花迸落鸣新蜩
同木斋梁河方振饮季霖寓斋赋赠
锦秋之湖有李子欵段忽来燕市里不守环堵入承明舍人一官将老矣手掷三百青铜钱肠撑太仓五升米辛苦日摹官奴帖十指如椎髀肉死鼷鼠饮河才满腹辄嗤凤德衰可耻岂识支离淡荡人不随黄鹞矜瓜觜放眼曾登华不注无数烟岚生脚底逆旅担夫色憔悴清冷怀抱新诗美此地屠沽旧有徒传说君来顔色喜醵金置酒曼歌发各以百杯浇块垒还期拄笏西山巓与汝濯缨裂帛水我辈清狂乃如此
丙辰生日放言
我生四十有二年忽忽不知老将至今朝对镜出面顔局促衰颓谁所致世言高颡大腹儿持粱刺肥决富贵怪我清癯病且顽只合入山藏薜茘自是虞翻骨相屯甘让蔡泽遭逢异执戟十载但为郎帣韝一斗便成醉通籍厠名等赘疣投刺畏人如缩蝟作贾量无猗顿术贪荣岂有灌夫势黄鹞嘴爪差堪怜蠧鱼脉望究何济负郭久荒二顷田养身漫假五禽戏投老空门耻钝根爱读南华亦强记四座勿喧进一觞看我拂袖理归计吁嗟乎我生四十有二年忽忽不知老将至
九月十日同北山阮亭两先生实葊蛟门方山修来子昭良哉诸子介眉家兄泛通惠河属郁生作图歌以纪之
贱子行役钝无用老牛服箱鞭不动鵶轧泥涂垂辔衔白汗翻浆四蹄重五闸濑激长河通一桥云耸白墖共中流破版鸭嘴船摇橹唱筹日倥偬官帖例耗水衡钱短车苦捉天庾贡一百七十万石米常抱东南民力痛自春徂夏风日佳吏人趋走蛮触閧夹岸柳花半篙水何暇延赏作清供重阳料峭西风急老菊樷开燕麦种客来快马着轻衫大呼上船气豪纵崖崩秃树黄叶翻瓦罂浊酒白衣送捩柁开头百丈牵欵乃无声双蹇鞚长年三老不曾识赤脚奴子为此弄岂是操舟张水嬉但同打鼔骑屋栋可笑兹游亦草草萧骚野态集驺从日暮入城寒雁来輭尘扑面同一梦郁生为埽秋泛图我欲作歌招屈宋
官河浩荡城东隅舳舻衔尾舟人呼五闸屹屹蓄水利奔流直下跳圆珠九日已过气萧瑟田郎治具招我徒方舟次第罗几案琉璃色暎红毺微风舒舒旗脚转波浪淡折靴纹粗鳬鷖乱流唼荇藻枯杨夹岸森千株欵乃声中鱼?急恍惚身入江南图溪桥小市足虾菜人声往往杂燕吴过峡滩平水清浅牵以百丈驱两驴诸君觞行乃无筭发狂大叫惊僮奴潞河浮图倏在眼峭帆恨不凌江湖返棹扳萝登古堞苍然秋色来平芜夕阳欲下寒山紫回光激荡纷有无郊坛陵庙雄制作风云惨淡羣灵居龙蟠虎踞势应尔不然何以称
皇都结束短後上马去城头暮笳吹呜呜　曹贞吉京东东门连夹城城上角楼颇高亢门外长桥跨大河转粟轰轰车万两上桥轮蹄莽纵横争门人畜互击撞常时送客扛篮舆局步欹斜防跌宕今秋新霁尘不飞田郎招我泛清涨听事临流足松竹行厨及午陈脯翻匙一饱寻河干突兀方舟此游剏连樯结?排米船绣縀红作行障遥堤最爱草树齐逆浪还怜鹅鸭放岸边亦有高下楼朱袴青娥出相望客喧船重风力微北地操舟踰奡荡长绳并逐青驴牵短篙漫忆黄头唱五里一闸如面墙下板横波不肯让闸东更有双棹迎日映廉泉屹相向懽情烂漫履舄交主人大呼倒官酿一时供帐皂隶趋吾徒顾此神色王京朝之官人所荣如鱼中鈎徒弄吭开元选胜成故文妄想缗钱曲江上况复四郊暗戎马咄嗟行乐理实旷人生快意须目前车壁空捶朱雀桁诸公悬悬思绘图田郎推我写图状忠恕精神虽未工和之大意吾能相寒宵放笔作绵蕞指点溪山呼巧匠　汪懋麟
我生随地逢重阳放船独数金陵快江心柁楼一丈高坐见洪涛纳千派赤波万顷连扶桑突立江豚向天拜烂醉岂知津吏迎狂呼每犯舟人戒自从都市饱尘坱常忆秋空浮沆瀣潞河以西接天庾俨如斥堠分疆界田郎才大无与俦衙前秋水添澎湃摐金伐鼓罗衆宾短咏长歌出官廨昨宵雨阻龙山饮晓云散落如崩坏游鱼泼刺跳相溅菊花细琐沿村卖庆丰闸水争喧豗煦沬旋涡转幽怪海上鲸鲵不自戢空中鵰鹗谁能铩金台已平马骨朽当杯岂暇论兴败与君细话金陵游梦魂相逐怜行迈何时携手三山巅下瞰神州似纎芥　颜光敏
田子尔能歕吐趵突之飞流骨格萧爽谁与俦水关甃石缚亭子颇似张融岸上舟昨日戎戎山雨来登高孤负冥鸿秋晨朝风色霁更好折简报我东河游红螺为盖沙棠楫紫英黄丛置两头此地涆濑数尺许老蛟亦或潜深湫须臾上客驱出银匼锦帕纷相纠舆台趋走即挥汗榜人牵挽惊哀喉五闸迸开詄荡荡柂底下泻如圆鸥世间乐事那有此观者摩肩提新篘两岸老树霜拳打鸟飞不救落枫稠平头行觞酒将半河干容裔扬棹讴贺老琵琶李謩笛鵁鶄翡翠声啁啾各言乐极不可又闪忽侧柁樯乌收忆尔昔刺湖心艇蓴丝卷叶凝脂柔对兹六桥渺在眼宗炳动操良悠悠西吴郁生亦好手鼠须貌得壑与丘图成痛饮卧其下衆岫倒侵林塘幽　林尧英田郎与我相识今十年新诗日下万舌争流传黄尘扑面三伏火云热每诵子作令我心爽然开轩示我秋泛图五丈鸭头画出宛似吴中船大通桥北官舍最湫隘箕筥斗斛囊槖羣喧阗他人对此束缚不得去田郎掉头一笑浮轻涟疎花蒙茏两岸渡头发蹇驴?躠百丈风中牵五里十里长亭短亭出千丝万丝柳枝杨枝眠当其快意何啻天上坐酒盃入手兴至吟犹颠庆丰闸口只有此渠水未知经过谁子曾洄沿仓曹题柱名姓不可数似子飞扬跌宕真无前长安酒人一时赋长句我亦对客点笔银光牋篷窗寂寞不妨添画我从子曰日高咏秋水篇　朱彛尊长安终日苦束缚骑马乘闲聊作达扑面尘埃少顔色兴尽俗情竟难脱吾友田生称好奇半载水衡困轇轕秋深度支官粟完邀我共看秋涛濶青帘白舫趁风日鸣锣打鼓寻幽豁座中主客尽名士乘河謌笑吟须捋岸头老树势杈枒洲边鹅鹳相叫聒闸穷更易千斛舟回望奔流如箭筈云霾浪打恼龙眠时有鱼舠来一抺田生频呼官醪出倚栏大叫神飞越日斜醉剧从归棹更上危厓俛鶬鸹吾徒本是疎散人一官转使幽怀割何不掉首去风尘闲傍清流洗铜鉢　谢重辉
雷琴歌为张晴峯作
孤桐三尺历千载张子入市偶得之衆星剥蚀浑莫辨色如苔藓多瘢胝白日摩挲夜画肚劚自何人遗今兹不妨故物遭槅剖经营妙絶般与倕是时坐客避十舍横刀快斫生蛟螭多年风雨伏其腹舂撞崩裂毛髪吹背署宣和养正字点窜倒薤岣嵝碑名曰大历雷氏制巴蜀巧匠西南陲我闻雷威雅好古杂花亭舍无人窥断琴成纹虵蚹走雾中翠嶂连峩眉鸣呼此琴有鬼守汤盘孔鼎同攀追不然唐宋兴亡吊陈迹斜阳蟋蟀秋声悲金石刼火况枯木今之存者宁无疑涂以楅髹弦则七伧父嗤点何其卑太古遗音在指爪什袭瓦缶徒尔为爨下弃材世莫惜广陵絶调羣岂知蝙蝠宵飞月皎皎踯躅叶大风颸颸看余一旁意骚屑承颏拄肘听颍师
旅店读放翁与溥庵主说川食诗因述都门食物用广其意
冬舂藟散米不麤滦河土脂可屠槐虀蕨芽肥胜肉朱盘鮓饼花酥火煨鹿尾甘脆熟大椀牛乳倾醍醐来禽如拳含桃珠团脐紫蠏无时无负此腹者一腐儒朝餐豆粥坐日晡十载何能办脱粟龟肠腹鸣呜呜
趵突泉歌
十年不到趵突泉今夕观泉颇詄荡乍听只疑地肺坼坐久如闻江鼍涨澄泓一池竹树深呑纳千溪亭榭旷冯陵叫啸衆山响迸落檐花劈高浪白髭道士前致词七十二泉各殊状独有趵突絶神奇王屋倒泻夸娥创崩裂不闻海髓乾喷薄直从石窍上轩辕张乐列笙镛白蜺掉尾饮瓮盎泺源百脉皆洑流此水不知安归向鹊华屹立四扇开面面诸峯作屛障我闻道士说泉源尘扫除神色王岸帻振翮思骞腾如御樵风吹五两钱塘劲弩射潮回广陵夜雨听涛壮况自千佛岩顶归春风绿酒供行帐波纹凌乱菡萏出山脚斑駮桃花放及到此泉已昏黑冷冷月色照衣桁有客登楼蹋白雪何人吹笛送高唱陂陀荦确泥路滑桥边一鹤行相傍
妙喜寺冬夜醉歌
夜鸱啄瓦沙击窗北风撼屋声摐摐瞠眸午夜涩不睡百忧万事排躯腔瑟缩古佛守空案琉璃寒火烧油釭乃知弥勒同龛宿铜铃绣段摇幡幢如何此佛不冻死解看牀下拜老龎苦啮被絮走饥鼠睢盱口眼衔髭双折脚之铛恣播弄大如狐狸相舂撞城头鼓柝响不絶奔崩战马交矛鏦误谈孔姬腐儒腐不拥娥眉倾酒缸偏学枯禅柳生肘但于静者心为降满前严马都可畏我无巨笔同丰杠那免羣辈笑浅陋邾莒曹郐何成邦皱面朱铅自涂抹官府催促人来扛焉得土室卧风雪西郭流水闻淙淙寺僧听之三叹息前轩啁噱语乱哤起搜栗林生兽火铁盆榾柮余梅桩鹅儿殻破辄一醉我心块然如鸿江【结用黄山谷语】
寒食送刘木斋提学江南
刘子倜傥天人姿便便大腹多髯髭摴蒲一掷直百万标格洁净无瘢疵精神劲挽千钧弩文章细吐春蚕丝江北江南称才薮
帝曰汝往衡文辞国门祖帐骑官马吟鞭投赠珊瑚枝恰直寒食家禁火飞花扑地暄和时当筵醉眼向斜日满浮大白前致词韩柳欧曾不复作王瞿唐薛何由追剽盗疲薾夸钜手纷纷制作徒尔为响成瓦缶非镛鼓窍同蝼蚓无蛟螭别裁伪体起八代扶轮大雅千秋期此事微茫识者少文章元气公撑搘河桥驹鸣忽分手杏花一路东风吹
戏题友人扇上五蝶
一蝶粉褪额半黄一蝶须短衣青苍一蝶学舞塌双翅一蝶狡狯神扬扬更有一蝶多态度倒飞口眼睢盱张菜花开徧辛夷香凤子游冶春驹狂生在罗浮葛仙宅娇似夀阳公主妆山吐晴岚水放光勾栏四面花中央搨得滕王真妙手栩栩风吹来我傍
送李欲仙之官蕲水
李子通籍十六年文章郁怒诗才敏清襟雅量有态度哆口疎眉无畦畛燕郊骑马酒徒多楚船打鼔布颿稳青门送客发曼歌今日之官蕲水尹一时何戡唱渭城大响蛟螭细蝼蚓蕲春山川最峭拔水郭风花更轮囷赤鼻远岫耸千尺白渚芙蓉揷万本县堂鞭笞痛民愚长吏刀圭毉邑疹手版低头如駏蛩行队张军驾韅靷龚黄召杜少难追东马严徐多可哂数载为郎齿髪衰水部龙锺石甔窘那怪纷拏逐燕雀无异青红浮海蜃唐举妙术何人传虞翻寒相劳嗟悯不应趋朝听曙鸡只合浇畦采野菌山云披絮雨新沐井梧萧摵叶未陨旗脚风转闻鸣榔天色蔚蓝秋雁引
敺蚊行
蜗牛庐浅龟殻破炎夜敲蒸不得卧三更褦襶循墙走一扇蒲葵赤脚坐暗捜茗椀浇舌本卬看星斗蚁转磨何物长喙行且谣有客?肉馋复饿郤怜脱褌供其饱使之负山谁敢唾黍民豹脚亦多名醯鸡蠛蠓非一个孙氏从无白鸟来郭家岂用青蝇贺运斤斵鼻蚤被创开帱扪掌反遭涴瓠壶肥白逊张苍鹤骨清癯只措大那堪狠戻恣老饕最苦顚翻搅睡课蕲州琉璃八尺黄槐国黑甜千声和此痒须倩麻姑?有牀难参狮子座安得西风鏖暑一将军格鬬操戈驱汝过【山谷云西风鏖残暑如用霍去病】
秋夜饮宋子昭斋作歌
公子客位置箕帚潭潭大腹谈天口险语惊人蒲牢鸣新词按谱神珠走豪气不除狂态作自午跫来坐至酉牀下箆蠢排石鼎竹间活火沸茶臼髣髴米家书画船荆关董巨无不有摩挲堤防寒具油六丁雷电呵鬼守画理奥窔昔騃昧闻公子言得八九宣和堂堂分甲乙鹅溪隐隐辨好丑剑南快读放翁诗瘿瓢满注易州酒花开瓦盆一茉丽香剥黄柑五佛手花奴之鼔段师弦雪儿度曲自击缶但围红袖写乌丝岂管白衣变苍狗
题夏圭画
高下数家村路好落日鸣鸦盘木杪田背雨?龟兆坼石牀风过松花扫牢崖缚屋酒旗斜犇瀬杙船渔蓑杳土墙半塌红橘垂牧竖横骑黑犊小港口柳阴樵唱来茅亭四面有栖鸟吾家远在鬲津西纸上丘壑今了了万峯屼峍一水湾愿筑菟裘身将老
题戴嵩画
白沙翠竹满山隖山风昏黑天欲雨川尾轧轧小艇来饥雁一行下洲渚阿童摩挲老觳?手操鞭箠如鸣橹口眼盱睢笠子破横踞牛背秃速舞一犊舂撞求其乳小不服箱似犇虎猎者渔者隔江浦鵰边认箭鱼跳罟前村苇路霜风斜潭潭闻挝夔牛鼓嗟乎戴嵩人已古画家纷纷不足取
同袁杜少游张氏园亭
百本枳枥十围大城内空濶如城外小园沙堑柴缚门巷口鸭栅水为界下马穿云衣襋重沿池曳杖禽鱼怪芭蕉当户叶似帘蔷薇引蔓壁如疥远叠翠嶂石千棱横截奔流泉一派莓苔平铺柔可坐藤萝高架午不晒阴崖蝌籕疑颉书假山螺髻遭米拜桥边行酒细腰鼓竹里充厨银鱼鱠我辈不妨恣狂吟向火旗亭景清快好待西风秋雁斜再来摊饭听松籁
鱼
州之鱼美无亚舂撞跋刺长河汊举网跳波鳞鬐红窥缸满尺笭箵罅初打只在春氷泮渐少偏随桃花谢柳条可贯脂可屠江鲈滦出其下城北城南但数里罩□簖尽可画月上弄船浪簸篷雨後摇竿泥没胯百顿饱噉斫雪脍千钱谁恡论斤价无乃此地通丙穴馋口痴腹从天借官衙日持太常斋不赋归与安税驾秋风自操舴艋还会傍?侪结茆舍
酒
州之酒其味淡名则美矣理可勘入琖只疑错着水不数鹅黄琥珀艳夜倾一斗未醮人软饱三升翻按剑刘子何曾荷锸埋王绩安得醉乡占去冬鸱挂後车雪叶掌大桮潋灎浮白无算地垆红老眼昏花向铅椠才得半酣郤易醒客愁不眠生万念乃知此物贵醇浓青州平原问酒监州胡为攫美名事无定评多欺赚海内流涎损重价大是春秋吴楚僭【用放翁语】非将清流投浊流病在一薄无由砭虎豹雄姿文陆离奚取信狺长喙猃归谋麴米漉瓦盆葛巾糟牀百不憾遵依西凉蒲萄法远胜白堕新丰店茗艼拍手笑如泥个中妙理觞非滥
重经大通桥有感
月在作噩秋已半天风飒爽横秋雁东城桥枕长河流西山峯压层峦断打鼔摇竿吏放闸驮?牵船驴行栈庆丰八里野人家浮屠千尺维摩院溪涨崖根浪啮沙篙挿树腹雨崩岸荳田上下飞蝴蝶荷渚苍茫叫鳬鹳轧轧连车秫登塲累累欹架瓜垂蔓井水微清河水浑荞花能白蓼花茜茅屋土墙烟火出菜圃芋区辘轳灌柳阴浓绿射棚张旗脚晴红球塲转新兎穿莎小似拳老鵰堕云砉逢箭健儿臂立络鞲鹰燕姬帘露当垆面欵段何愁去复囘往事空追一漏万
古欢堂集卷五

[book_title]卷六
钦定四库全书
古欢堂集卷六　　　　　户部侍郎田雯撰七言古诗
移居诗
东野家具少于车学打僧包何为家一捆乱书十瓦鉢奚奴负走如犇麚小巷偪塞通破寺邻人指说来官衙自操箕帚埽土锉糊窗吹纸西风斜雨淋屋塌堆瓦砾墙脚残立山姜花日暮天寒验霜信匝飞秃树啼老鸦短檠无油月相照二更三更城鼓挝鱼目鳏鳏瞠不睡直从万古寻羲娲
水部田纶霞先生画省望郎金闺贵客门高京兆风流题柱之才班簉虞衡潇洒含香之彦风樯阵马诗追韩愈之恢奇铁画银鈎字笑羲之之姿媚东华休沐之暇庭鲜杂宾西曹退食之余门多好事然而一官落落竟无百花潭上之庄八口摇摇何来万里桥边之宅相逢詹尹惟话卜居不遇伯通谁为赁庑盐瓻酱瓿频戛触於宣武街前豚栅鸡栖几转徙於崇文门外每因賖酒惯恼隣翁只为担书恒吁老仆此乌飞三匝先生既自起而嘲鹪借一枝衆客亦同声以赋也仆有狂言聊为善谑莫因数溷便掩柴荆纵使三迁宁迷巷曲但得半弓隙地亟令阿段以栽花矧逢九月凉秋须遣长须为种秫君其无怒仆尚能来倘询醵进请看和韵之诗若论为欢且出售文之直聊题数语并示同游　陈维崧
田郎诗格如雪车昨来新句传移家梦向漪亭坐秋水篬筤万个眠麚冬官事少蹋壁卧日未卓午先放衙残书满前自穿穴纷如雁字风中斜未少沈范相赏识风亭月观吟梅花庐如蜗牛足摇膝毕逋爱伴城头鸦鸷鸟累百讵比数蹀聊试终参挝牵萝补屋絶代子愼莫无匹悲?娲　王士祯
载书何必三十车牵船住岸今为家才雄官冷躭坐啸身随鵷鹭心麏麚避喧狭巷僦茅屋虚檐煖处安蜂衙药臼茶铛足位置天然曲几容横斜犊鼻偏嗤南阮富俸钱少买东篱花墙短远山见秋色那无深柳堪藏鸦滑稽暂尔金门隐佯狂羞作渔阳挝几辈朋来竞高唱不妨鼓瑟驱灵娲　施闰章
东隣跛象牵双车西隣官冷频移家门外草深藏鬼火墙头雨坏窥山麚六鳌贔屭工破碎问谁蓬户谁高衙老屋岿然良不恶疎篱一任风吹斜有时舴艋送白堕可无吟眺酬黄花点缀长空景幽细晩红天色三两鸦拍张暂学鸜鹆舞夔牛霜重还操挝久欲从君徵僻事圆盖果否劳女娲　曹贞吉
晓碾霜屑推苯车先生借地今何家街西缭垣乍墁垩隣人稍聚如?麚又闻寒荣好慈竹两行疎柳同排衙窗壁氷油裹藤角劲风错迕回帷斜指麾局室设麑几别置土篑藏松花香缄彩足铅椠秦皮墨蹟青於鸦官阁有时召诗客斫鲜击鼔周掺挝投我佳吟发逸响五十絙瑟搊灵娲　林尧英
田郎改筑悬栎车索綯葺菼同山家南荣两厢立短栅萍可饲鹤莎饲麚借问何以得幽旷水曹无事休朝衙西望香山隔墙角千尖万尖云袂斜遂摹清景寄寒竹破眼艶艶丛节花君才十倍颇惊衆坐飞虎仆挥青鸦我如江鼓久喑哑手无蜀木宁堪挝读君新诗链山骨直穷天巧追皇娲　又
地轴忽脱摇天车天街十家颓九家黑云扑地路人窜彷佛猎火惊麏麚布帷毳帐争露宿纵横蓆舍夸官衙田郎骨鲠拟壁立老屋亦逐西风斜卓锥容膝那易得相寻絶类优昙花朝来赁庑遘精室笑声哑哑骄啼鸦小奚负书隶负瓮鼓勇不待相鞭挝便可布席召白堕不烦调瑟呼灵娲　汪楫
牛腰书卷堆驴车壮观那似贫人家卜居何苦入深巷潜藏幽僻如麏麚扫堦不许蚁行垤开轩正见蜂排衙木鱼粥鼓沸僧舍幡幢隐约随风斜布囊早籴太仓米胆瓶闲挿东篱花篝灯荧荧照无寐摊书夜读惊栖鸦昔人行事不称意便举如意空中挝躭心古淡亦可笑娯神何处寻灵娲　曹禾
京兆有书充几车口嗜异味如子家横身艺苑肆游猎怒驱快马追麏麚冬官迩来罢营建日色未午先放衙新移小屋在深巷窗户且免东西斜手齐乱帙但高枕屋角艶艶东篱花囘忆溟渤巨鳌动一舟掀簸随神鸦即今将身出逆浪安稳俨听囘帆挝且买雉兎试一割燎毛燔肉追羲娲　汪懋麟
斑斑兰兰薄苯车西曹老子新搬家忽逢柴车塞衢术万牛蹙踏喧惊麚城门且开詄荡荡怪底偪侧踰彭衙竹炉瓦铫响戛触乱书破砚堆欹斜葛洪移居絶类此那得水部官梅花若将此景上图画只少鲍姑双髻鸦先生大笑复何恨我狂尚惯渔阳挝秪愁秋雨井又塌补天但愿烦女娲　陈维崧
道南道北书一车田郎与我齐移家月俸虽分五斗米相呼野性同麏麚浊醪盈盃注涞水煖汤濯足歌彭衙风帘无额星炯碎短墙纵葺仍夭斜窗前喜有两枣树凝想满眼他时花诵子山姜诗句爽有若暝坐翻金鸦盘空硬语和未稳月黑漏鼓冬冬挝布衾不睡我亦尔牵牛独处嗤?娲　朱彞尊
九日同其年升六舟次蛟门石林集黑龙潭和韵
黄桑白杨响不歇老龙贪睡寒湫没撰杖登高俱半醉那惜青鞵与布韤诙排佳客非孤斟撑拄枯肠饱糠核诸公食豕如食人嫌我避俗佀避蠍枳枥一径到古寺青红两壁闪灵阙頳虬山精铃旗诃殿神官拥鬼卒高台行酒久狼藉狐鼠昼出攫肴核乌鸦在树蝙蝠飞西山叠髻苍鹰搰野旷不虑摇地轴夜清岂忧见天孛乞儿绰板比伶唱庙巫鶡冠学官谒薄寒可畏借一裘寛杯难数辞百罚撞钟吹螺闻城南瓦雀格磔朔风发街泥没骭天昏黑不归途有关柝讦秋水苇花自飒爽晩山夕舂太超忽欲向澄潭照鬂髭迥看戍楼臿戟钺牋寄尔龙秋雨多且抱颔珠伏其窟风氏小园探怪松纠纒铁干地十笏
西隣枣树
西隣枣树摇露梢寒宵戛触如吹筊过墙乾叶不胫走乱投屋上三重茅前月纂纂垂朱实大似橘柚新擘包谁遣儿童酸打尽风吹乔棘空枝交忽忆乡园此时节篾篮无数来村郊木奴千头那足数杂以棃栗兼瓜爮冬官嚼噉不称意日饱笼饼盘无巢霜威折绵北地冷夕虫动股鸣堂?憔悴几嗟汉南树凉暑思煎粘日胶傍檐乌尾向人掉入夜柳瘿连牀敲隔屋听者三叹息如此长夜何呶呶
正月
正月无日无风霾沙黄雾黑连书斋闭户摇膝蒙被卧耳根寒热如疴痎撑肠半饱太仓米埀涎愁过新丰街长须倚檐烧土锉老槐纒干当空堦凌晨退食来城阙大官呵殿肩相排笑看面上满尘土朱铅涂抺疑优俳衆鬼揶揄争道路羣儿滑稽多诙谐腐儒迂拙不解事杞忧兀坐鲜好怀纵横卷帙堆几案强取万古为同侪祲祥取验五行志或云乾封农事乖如此春信非宜有连年马槊纷楚淮安得好雨知时节原隰草木沾根荄雏鸎乳燕二三月摒挡布袜兼青鞵蓝尾一缻出城去香山涧曲桑乾涯
题周生临黄庭卷後
我昔曾摹官奴帖来禽?本临邑传十指如椎笔如杵有鬼苦踞秋毫颠扇面屏幛浪涂抺家鸡野鹜纷来前人嗜我书忘其丑好色岂必倾城妍龙锺字势同瘠竹手腕僵劲非昔年闭门客谢管城子鸡毛不费三铜钱氷簟藤牀伸脚卧老研久作支头甎周生?妙师逸少青鸦撝就黄庭篇麦光大纸长十幅吴蚕密楷风雷纒临池絶技有如此摩挲三日思飞骞我观君书痛自改韤材攫取非无权石底老蟆决不可从今三衅仍三湔
赠任希庵侍御
任子键户停朝参食书穿穴同白蟫僦屋半破在委巷竹罂石铫花丛龛拭几掩映北荣竹开轩吐纳西山岚屏迹萧闲守微尚临池衆妙从幽探上下晋唐历千载锺傅右军褚河南陈仓金石购古帖硬黄薤本何耽耽澄心堂纸廷珪?案上狼籍心馋贪漏痕虿尾折钗股解衣磅礴风雨酣须臾楷法变一格数行缜细如春蚕马陵夜黑飞万弩天女屋角投优昙何论臣法二王法但有第一无第三冯陵大叫更奇絶牀脚黕渖余双甔郊寒岛痩我可厌鸾飘凤泊君何惭摒挡过从较腕力苦乏健颖如长锬只合快雪时晴夕倾斗酒来擘柑
丹阳津亭观延陵墓碑歌
曲阿之西勾曲东江波层叠飞江鸿长年三老老解事舣船上岸来匆匆延陵墓碑在蒲苇荦确埋没泥甃中上锓两行岣嵝字下揷千尺蛟龙宫摩挲箝口但拱立异物呵护神鬼攻定哀年代获麟笔突兀片石撑青空轩颉氷斯那足数人间万碣齐发蒙大历十载殷氏手摹搨硬本何其工馍糊瘢胝脱鷇?纵横错落纒蜺虹点窜微词季札死考徵僻事方朔穷采药掘薇厥德让子臧大义摩苍穹後之作者龙门史世家列传将无同负鳌盘螭不飞去河崖崩坏斜阳红打鼓开船行数里犇牛酒店如新丰鸭嘴篷牕湿细雨鸢村石屋摇秋风不眠夜以指画被浑茫莫记头冬烘
登采石矶太白楼观萧尺木画壁歌
太白楼上江风寒采石矶下波连山长康不作僧繇死何人攫弄秋毫端力挽万牛啸两虎袒衣跋扈青冥间四壁四山拔地起直从十指生烟峦峩眉匡庐两对峙西华东岱同跻攀巨灵夸娥日月走坤位乾窦神鬼盘屋角雷雨势飞动墙根涧壑声潺湲牛渚白紵如蚁蛭天光破碎沧溟寛蓝陈萧恽称大手前追董巨凌荆关尺木老人更奇絶身驾大海骑虬鸾秋来放眼忘远涉凭陵万里开心颜寺径蒙蒙松杉雨芦花漠漠鼋鼍滩顾盼无人相娯赏高呼波底青莲还
皖城西拜山谷老人墓【试士】
长风沙口木叶黄大江遶郭流汤汤三桥坂北红鹤砦涪翁墓在灊山冈松枳蓊荟路荦确埜烟漠漠狐狸藏摩围老子洪都住溪园十亩双井塘何年游皖遂不返石牛精舍来儴佯司空天柱纷在眼罗隐元放羣相将追昔党祸遘章蔡宜州儋耳同心伤几欲买田清颍尾风垆煮茗西湖?苏门词杰晁秦辈斑斑熊豹非寻常公才乃如大国楚曹郐浅陋难颉颃我来思识古人面寒颷吹下芙蓉裳吟魂剪纸招不出四山云气空茫茫秋林红压千头橘江船白跳八尺鳇酹酒再拜日已夕秋风突兀摩青苍
濠梁古寺謌
濠梁古寺城北隅杨花李花三五株殿瓦昔耶啄鸟雀墙阴丛棘奔鼪鼯一僧头白老宫监当门拄杖随两雏开元天宝纵谈柄偏袒右肩如操觚堂上飒飒毛髪动风雷拔地神鬼呼面颊七十二黑子红罗衣下青珊瑚云是滁阳旧遗像铁冠指说常人殊王者不死今已死千载英雄悲寄奴二百七十余年事嬴顚刘蹶长嗟吁江淮楚泗皆战地锺山虎踞称留都再传靖难戎马作金川之役胡为乎洪熙宣德实令主西汉文景言非诬二正徼幸国未丧世庙神庙无良图自熹至怀势莫捄社稷遂不延斯须大事轻掷阉寺手王汪刘魏刑余徒夺门议礼总多事三案藤葛何其愚高煦宸濠不足怪强燕自昔贻规模孰谓东林无君子激成党祸真腐儒我观遗像增太息陈迹凭吊行春芜胜国史材岂易得今之作者谁董狐倒埀马挝上马去落花扑地沾泥途一路风吹袷衣冷夕舂在树鸣毕逋
题颜修来小照
嶔崎磊落顔司勲我曹十子子不羣子才上上我下下千夫握龊徒纷纷叶林汪王宋曹谢衆妙固无莸与薰钟镛不作瓦缶响弹压百怪须雄文子诗富强似晋楚邾莒割据难平分巧匠山骨驾韩愈摇笔白练追羊欣谁为写图坐怪石黑髭红颊如微醺大腹便便脱巾韈溪声湍激耳有闻松树铁皮秃其顶荦确山路通江濆鬅鬠奴子抱琴立蒲桃古锦盛桐君弹到履霜第二段起搜汲冢兼皇坟自夏徂秋秦淮岸风亭月观花氛氲杜牧痴狂爱小妓人家席上呼紫云翻怪此图太寂寞何不并绘双红裠我返句曲只百里茅冈起伏随斜曛短衣快马猎雉兎鞲鹰在臂重十斤箕帚官廨待晨夕燎毛燔肉烹青芹年来行役江南北鬓须衰白劳骨筋京口渡船一相送三山经眼心殷勤子入春明直岁杪郊庙金薤天葩芬寄语数子各努力词塲跋扈同张军【弹压百怪用庐陵句】
敺疟
昌黎作谴疟鬼诗輷輘赠疟以好辞我今敺疟须蚤避不则重谴休嗟咨句曲四山多猛虎檄牒食汝伥不饥茅顶神官足妖怪重加靁火轻□笞乖竜尚可割左耳诅符针炙黄冠儿朱亥褏槌竖毛木客俛首瞑山陲华阳古洞箐树密携侪伏窟如麚罴山县十人九人病揶揄寒热难撑支寒者层氷安赤脚热者深甑遭蒸炊痿癃老穉余筋骨可怜酷虐无停时地瘠米少遘秋旱屠羊祷赛纷何为承
天子命来邑土势不容汝长恣睢脱化苍鹰除害马使者於汝斟酌之东村西坞拾瓦砾半间茅屋非淫祠图画青红光彩皂隶走马陈牲牺葛洪宅傍守药竈郁冈尾後骑白龟潮州刺史毒鳄避文章感通劳毛锥语罢杲杲上寒日霍然枕上快衮师【时儿病疟】
寄龚衡圃兼示李分虎朱文盎
分虎词桀才不疎文盎年少非腐儒向予拄颊说蘅圃其人堂堂文采殊力扛斛鼎好身手大食刀饰青珊瑚前日见与文盎札楮尾辄及齐伧夫伧夫从来寡拘束鬭鷄蹴鞠形骸麤老去持节江南北牛马奔走强枝梧每思赫蹏达公子食言多矣洵非诬公子摇膝夜读书玉玲珑阁蒲牢呼此去京华好时节槐花秋雨西勾渠手摆雷硠盛制作文章郁律同三都寄君纸扇字瘠竹气粗语大胡为乎咄咄文盎嗜痂癖见之大笑容狂奴琴高山下兴不孤莫愁湖上人当垆更语分虎老解事狂謌烂醉招吾徒
秦邮木瓜酒歌
江南名酒非美酒岂有大釂但小户兰陵蜜甜惠泉酸麴部欢伯不足取秦邮野店木瓜香妙理孤斟索阿姥老我年来躭饮趣潋灔瓶盆鸜鹆舞油囊五斗载船行江蟹两螯可敌虎杜康死去一千年更谁操觚作酒谱
郑簠八分书謌
我於八分素騃昧痩硬变化苦不能世有作者伧父耳观其下笔如冻蝇大小二篆生一格李斯蔡邕神鬼凭石经失传八分絶尚书骑省谁相仍可怪羽人王次仲化为大鸟如苍鹰金陵郑簠有异骨动腕落翮思飞腾光和石碑陈仓鼓冥搜结撰无骄矜蛟龙盘挐驾程邈鑪锤贔屭追阳氷山?书屋四大字一字真可偿十缯千钱还买澄心纸半束更扫松江绫携归吾庐挂素壁黑云鬰勃红霞蒸青溪五月天气热柳边水阁深三层解官已来户常闭抱书烧药眠曲肱得簠墨妙拭病眼脱巾索酒倾三升
牛首山放謌
老犍骨瘦不服箱小犊肉肥如虎强丛首曳尾日觝触两角对列森开张商颷馆接段石冈鞭箠不动势莫当老聃骑去数千载庖丁善解来何方戴嵩画此神扬扬纷纷大小成低昂我观兹牛住二日天阙放眼穷八荒还思弃彼衆觳?凭风跨鹤摩青苍
鷄鸣山古寺謌
鷄鸣山寺邻清凉浮图三层殿四厢剥蚀破壁蝙蝠大檀栾深竹狐狸藏瓦墖半欹生绿藓丰碑岿立连石牀练儿英雄不可当舌文八字呼萧郎桓和一战东昏败莲花贴地堪悲伤暮年佞佛何为者羯磨清净投空王以钱亿万赎皇帝羣臣奔走如戏塲掘尾狗子自发狂起自汝阴死三湘缚取老公作寺主青丝白马来寿阳面牲不复延血食酣酣烈火城中央下马入寺吊陈迹江鼍吹浪天色黄沈约范云呼不起徒参宝志眠禅房入夜讲室钟磬寂野风萧瑟鸣枯桑
彭城晓行
二更三更一驴鸣牀下寒虫哀可听门外牛铎响不停小车轧轧催登程驿楼打鼓忽四更十里又闻关柝声羣鷄乱叫鸦纵横东方埀埀三五星林谷昏黑天未明里墟人烟是彭城长年三老来相迎撑船渡河蒲帆轻山口晓日衔铜钲野店土锉长腰秔又买餦餭烧蔓菁马上可笑一齐伧年年作客天涯行
朱莱孺宝剑謌
欧冶不死薛烛生步光湛卢今复成阳作龟文阴缦理赤堇炉火熔金英我友从何攫异物神鬼呵护苍龙精一条触手弄寒玉三尺出匣闻雷鸣上有蛾眉似太极中缺黍米如参横鱼肠豪曹不可服莫邪干将谁相轻须防跃入延津水脱手难缚掉尾鲸芦中人被属镂赐挥涙为抚桓伊筝蒙庄说此差快意脱置摆落何峥嵘阿髯倜傥才无敌叫啸不作苍蝇声腰间宝此胡为者填胸礧磈多不平索饮连酌三蕉叶避席捉鼻呼老兵笑我迂钝一老铁锋锷百链相搪撑年来化作绕指柔苍浪秋鬓白数茎少小驰骋不再得只合拄颊逃村耕【修剑拄颊见战国策】且割彘肩尽斗酒天曙送尔燕山行壁上吴鈎照顔色城楼打鼓方四更
高植墓石謌
屯氏河厓秋雨塌中有片石锓文辞残阙漫漶不易辨豕亥鱼鲁多支离曰君讳植字子建魏济青相司徒儿岂是曹家瘗旧物官号封削无临淄淘洗摩挲搜石尾下纪年月称神龟拓跋人代越千载六朝荒碣留今兹渤海蓚人父名肇北魏高氏从可知宣武当年宠外戚赫赫权势何恣睢北海彭城遭毒手朝野侧目将奚为一旦马侧车轴折瑶光尼寺同伤悲十八为郎有令子六州刺史将军麾铭辞不识何人作或者传信非传疑瓦棺古墓埋朽骨斜阳逝水流空陂此石一落土人手磨镰捣练西风吹我行临河忽三叹河边古冢青累累美恶是非不一辙岘首峄阳各有碑魏收秽史简编在考徵僻事方朔饥恨未读书空涉猎不然几使寃陈思
叹须
白须不镊黑须折晨起看镜增伤悲白者凋枯如败箨秋风不扫空垂垂黑者似漆才一寸触手辄去无孑遗牋问天公此何意畣云衰白乃尔宜龙锺今年四十九存其黑者将奚为譬彼皱面一村媪朱铅涂抺形堪嗤纵使後生轻前辈岂媚年少偷染髭我生憾髭少且短数根寥落如兎葵最羡鬇鬡蝟毛磔不异脱颖囊中锥崔琰虬髯刘琨赤参军顾盼生雄姿使君弹筝非凡格谢安坐上夸桓伊于思于思我无分吁嗟两手搘空颐画家为我作小像黑白各半犹参差秃髩苍顔岂福相红泉绿树非肥痴京朝大官絶妄想防人骄态逃鞭笞夜梦草檄上鞍马彘肩斗酒安足辞百战功成爵列土坐拥翠袖弹朱丝醒来狂噱遂不睡城楼柝响生凉颸如此礧磈须浇泼摒挡後车寻酒鸱养生漫假五禽戏避迹聊作三径资捻须向天三叹息此後黑白亦听之身将隐矣文焉用有人闭户歌扊扅
酒
黄封百壶我无分黄虀百瓮我不同有田二顷在西郭十斛秫米来村中平头奴子得醸法斗室忽尔成新丰麴车轧鸦雪水白粥面浮蛆炉火红七日起看糟牀注欢伯大手施神通桑落羊羔那足数督邮从事齐发蒙得此大釂岂小户封侯万里夸英雄伯伦之妇太鄙陋过耳浑如牛马风十月霜乾木叶脱天边叫啸飞孤鸿撑肠软饱颇快意百川一吸摩青空奚奴不让刘白堕老子本是王无功
题杏村读书图为谢员外方山
鬲津之水流潺湲蛟龙抱珠藏黑渊两岸杏花一万树天风破碎生春烟丝丝寒食跳珠雨片片波面臙脂钱土墙茅屋揷数椽谢客读书三十年青蒲白鸥相映带花须蝶粉日裹纒身如蠧鱼穿其穴龙唇檑具牀头悬何不拂袖思归田输我山姜窗下眠南村老人诗百篇与君细论长河边今见此图一流连为此图者摹巨然
铜鼔歌为孙给谏树百
夔牛一响蚩尤空密须答腊声逢逢春官蒯桴载周礼旃檀来自于阗东花奴羯鼓未足数汝阳绢?揷槿红谁打细腰骑屋栋宛丘坎坎陈国风可笑阿瞒置鼓吏渔阳裸体挝三通轩颉氷斯变蝌蚪其马既同车既攻好古既少昌黎子作謌须遣东坡翁黄门何处得此鼓纎腰广首冒以铜雷门灵鼍不合格雕镂琐碎烦神工识者云是诸葛制渡泸五月真英雄木牛流马未存一偏遗兹物音冬冬伏波铜鼓铸南郡亦曾有此将无同是否真贋不用辨无妨我辈头冬烘万仭芙蓉缚书屋但使捆载悬当中我摘铜丸扣蜀木声闻百里和黄钟叹息博物张华死考徵僻事方朔穷
元佑党籍碑謌畣乔子静
岁在渊献秋九月我观元佑党籍碑漓江石壁搨墨本摩挱病眼前朝悲三百九人一片石异事作俑何离奇上书大字八分格画沙作势如刀锥左仆射臣蔡京笔载拜稽首譔此词文德殿门揷笏立徧颁郡国流南陲司马诸人半已死禁锢罗织将奚为玩弄皇帝如木偶青丘九尾雄狐狸雨淋日炙不崩坏六丁雷火无停时龙岩老洞鑱石壁绿苔碧藓藏蛟螭呜呼此岂有鬼守五百年後长支持猺女狪奴不识字错比岣嵝山尖垂盱睢口眼樵其下罽衣蛮髻猨猱驰玉鷄太史雅好古七星峯顶摇旌旗断崖旧刻攫数纸抖擞归槖我见之当日蜀洛分门户衅端洗刮求瘢痍膺滂牛李非一辙东林熹庙堪嗟咨小人假此窃国柄谬以黛粉涂嫱施天存此碑复何用或者当遭朱亥椎独有书法絶可爱摹以玉板挥乌丝临川文章更一读日斜庭树鸣寒鸱粤西山川多瘴疠九疑六管天一涯浯溪岘首探陈迹芒鞵竹杖行相随
荅惠元龙即次来韵
庚申之岁见君面荷衣蕙带乌角巾手中马挝珊瑚赤袖底诗卷氷蚕纹句曲官衙太湫隘江头两见梅花新怪我持节不称意累君寒饿东野身一时文酒尽豪杰吁嗟散去无一存君骑蹇驴来夏杪住此又复秋冬春竹竿小巷类村坞长河围屋槐当门但有鸭豚揷木栅并无车马填街尘白蟫穿穴鷄咿喔黄河万里探崑仑高謌红豆词一阕沉酣倾泻蒲桃樽朔风吹雪欺衣破寒如泉溜垂天绅衣材褥段何足道新诗冷艳排冬温胡荽泽蒜北食惯庖人麤丑农家贫感君淹留将二载论文夜半灯火分割氊投辖辄自耻不知何以娯嘉宾细书赫蹏寄南雁此事说与尧峯人
雪中赴济南将行韩坡送酒以一瓶置後车诗以谢之
秃尾双驴牵一车两日二百四十里冒絮裘茸不敌寒霜林日暮朔风起鸱满注麴米春鹅儿殻破试入唇君酒何殊东野炭煖得曲身成直身【孟东野谢友人送炭诗有直身之语】
百门泉上听雨作歌
我家住在卫泉尾乘兴来访卫水源辉县城北六七里十亩一沼如缾盆其土肥厚水清泚中有百窦穿石根大珠小珠盘涡走粘天拔地流奔浑直向东北入海去远从碣石通析津撰杖到此夏五月祖龙不动炎云屯振衣千仭清晖阁纳凉河朔倾洼樽苍松古槐立斜岸秃柳丛竹排当门须臾天漏大雨注空蒙澒洞山无痕四面风来葛衣冷檐前蝙蝠飞黄昏鹿角关连读书宅此水亦到山姜村今日徙倚山水窟新诗美酒安足论更下太行问济渎还探黄河穷崑仑
黄鹤楼放歌
鹤兮鹤兮大江浒癯骨俊姿掉毛羽辽海令威何日归飞翔下隽宿鄂渚云梦可吞供稻粮大别当前送风雨汉川甑川两岸摇汭口沔口万峯舞孤立矶头历刼灰熊渠澜狂作砥柱芦洲窟深盘老蛟羊由浪飞挽神弩尔鹤不去爱楼居?枣亭傍藏瑶圃百尺摩空六月寒赤兴亡挥谈麈苹花溪连陶侃宅瓜圻烟接刘郎浦可惜才人襧正平絶妙好辞题鹦鹉荆峡涛声半夜来渊渊似挝渔阳鼓已见周郎破曹瞒更说孙策击黄祖凭吊酒倾三百盃败酱花开满林莽山高鹤睡寂无闻渔人一唱呕哑橹
小孤山
名山广袤亘百里或千百峯或数峯独有小孤何挺拔高标奇絶摩苍穹大江浩淼中央立亭亭一本青芙蓉四围斗壁无路涉悬絙鸟道扪萝通岩虚半垂石齿齿梅开将落花重重巅顶一亭小如笠下有佛阁云朣胧埜衲拖杖不相识睢盱伛偻走扣钟入厨煮蕨供客饱斋鉢余粒施鱼龙倚栏长啸豁心目八荒四海谁能穷匡庐当前作屏障五老相向如鞠躬马当康郎枕左右彭蠡湓浦连西东江州涙湿白司马莲社酒送柴桑翁神鸦结阵巢岭背飞栖呕哑斜阳红微醮贪眠柁楼底雪叶??吹寒风济胜无具还西笑筋衰髪白嗟龙锺
题胡循斋汉江帆影图
黄鹄赤天风破秋花乱落江船过万顷寒烟蒲十幅两岸霜枫猿一个拍浪儿知拜浪婆黄头齐唱篙师坐平林短屋以茅缚犇流快船如马驮有人背手扬其颏独立苍茫吟楚些脱?狂态似孟嘉险语鬼胆有李贺我昔曾持江上麾吴头楚尾尘堀堁皖口傍枻沙鸥圆瓜步拜风江豚大橙黄橘绿几经秋青山白石谁相和今见此图一惘然空斋日暮情无奈画手诗思各清絶山水之游十日卧云林端胜米於菟湔手不将寒具涴
云梯关观黄河注海歌
章亥不到天墟遥崑仑一窦通重霄汉津初犇坤轴坼冯夷沃焦纷来朝雍州积石河之首龙门下泻随神颷底柱孟津遶大伾中华沙漠连元枵洚水迤东大陆北地平土疎山不摇一出一伏千万里大曲小曲风雨飘浊黄一斗沙居六风轮阵马无停镳颍亳徐宿在唇齿曹濮单郓排脊腰云梯古关尾闾地榑桑沧屿谁相招来自天上归地底不知此水从河消三门四折又九派锡圭之祖乌能祧碣石既没苦泛滥故道不复悍且骄白马沉後无消息瓠子浪涌横泬寥议筑议塞日聚讼治河治漕羣哓哓贾让贾鲁各前席史册言在作准标华容武功印川子其人罗立如斗杓关前下马搜遗蹟天晴海面拖青瑶洪涛光驶?磹电黑齿旗竖鼋鼍桥始悟万物有归宿浮生驰逐朱顔凋精卫衔木宅何益尹公术幻真无聊落日西风透白袷沓连愁听番禺潮寄语司空蚤底积山行乘檋泥行橇
赭阳酒民歌戏作
赭阳土风古罕有潘水清甘醸作酒比屋麴米各鬬强多者百缸少十瓿糟床下注鹅子黄味较索郎辄不丑此风不变已千年传来疑是杜康後凌晨孤斟带微醺出门醵饮呼其偶分曹浮白鲜虚日或三五人或八九伯伦便埋岂为酣王绩之乡此居首快哉举国皆欢伯可惜无螯空左手以醒为醉醉为醒孰好鼓瑟孰击缶前年刺史来新官眼花落井印悬肘沉湎一临听事堂簿书置左盃斚右国人疾趋称兕觥茗艼骑马舆隶走如此真可博通侯加以九锡赐圭卣我亦逢车流涎者信宿那能停大斗漫云习俗善移人鲁人猎较孔所取男耕女织何未闻愿除麴糵戒童叟莫教嵇康李白知老生常谈同敝箒软饱登途太匆匆夕阳在山雅鸣柳【赭阳楚之方城即今裕州也俗善醸矜饮旦起独酌微醺出户遂命侣浮白茗艼後归举国如是终岁无巳时间有醒者羣辄诧异之其土旷其民贫】
古欢堂集卷六

[book_title]卷七
钦定四库全书
古欢堂集卷七　　　　　户部侍郎田雯撰七言古诗
晩渡荆江
倝巛纳纳神禹功岳五渎四排当中长江浩淼渎之一盘勃元气生洪蒙尾闾万里注溟澥地乳三澨穿脇胸嶓冢华阳自秦蜀沱潜云梦连苍穹熊渠大国撑砥柱岷川矗怒来磨砻上牢下牢水漰泻黄牛峡险浮巴东南戒直与汉江合洞庭彭蠡支流通沙市城郭笼蜃雾西塞竹箐藏渚宫石尤激浪势??鼍鼓结阵声逢逢武昌白帝纷在眼天光霞色摇青红我来经过驾舴艋垂堂弗戒行匆匆二更泊船虎渡口柁楼星斗垂长空
三丰道人壁影歌
神仙之说果有无几见员峤兼方壶风蝉蜕骨幻术耳逃名欺世夸清都刘安鸡犬事颇怪籛铿年纪言多诬汉武不识东方朔祀竈郤老何其愚人生百年五伦重学仙佞佛皆伧夫罗施自昔号鬼国碧鸡金马西南隅草木瘴疠山水窟其间或有烟霞徒熊经鸟伸诀自秘寸田尺宅理岂麤地产丹砂大于斗彭亨鼎火铅汞腴异哉三丰偓佺侣揧蹋道士羣相呼永乐初载来黔地?峨城市吹都卢石鉢流泉清且旨庙砌老桂荣不枯郭外层岚立千仞忽於巅顶传形躯勾展顾吴作小照俨然一幅行仙图华阳笠子两芒屩手拖藤杖西方趋飞瀑直冲入袍袖松花下落黏髭须冯虚御风将焉往何不为我停须臾神留宇宙四大字笔法倒薤非馍糊谁人结构置峭壁巧匠斵削惊天吴始信灵踪非妄诞裴囘不去坐日晡长生思假六禽戏前村微雨鸣鹧鸪【平越城西山曰倒马坡坡半见隔山石壁如屏悬崖千仞上有张三丰仙影首戴华阳冠侧身杖策西行分明可辨?刋神留宇宙四字】
樱桃花歌
山城连朝蛮鼓挝声声催放牛桃花香疑晩梅次第发干同老桂参差斜麦英大树谁手植南荣北牖何纷拏沾衣风瓣落春雪出山岚絮生晴霞莺含鸟偷三月暮火齐靺鞨言非夸筠笼岂用埜人送渥丹空验流年赊官舍岑寂不称意燕子来社蜂排衙摒挡樱笋好时节尝新烂醉休咨嗟
迎春诗【有序】
盛德在木见月令之首颁迎春於郊验条风之甫至汉家祀事八佾舞以云翘唐制春官三省赐来彩胜东京梦华录仗击土牛荆楚岁时书纸裁春燕簇簇生菜佐饼登盘翩翩风蝶随花戏?弛金吾之禁放夜人行观安福之灯踏歌声满传柑揷柳乐正月之良宵面蠒火蛾徵开元之遗事天津桥上李謩为吹笛少年渔阳声中祢衡乃试鼓狂吏云霄看灯火仙山法驾埀虹道士之桥夜宴夺崑仑油幕佳宾浮白将军之座职方志在所不废风俗通自昔已然率土攸同黔风可纪朱楼画戟高低阵马风樯玉貌绣衣千百番童僰女芦笙六孔吹谐宫徵之音社鼓三通人作鸜鹆之舞驼头凤脑制自苖村鹤焰鳌山擎来木老火树星桥之下九陌喧阗木瓜金筑之间百蛮粧束於焉卜岁实维丰年藉此观风岂非乐土宜春帖子熙熙蜂閙排衙寒梅枝头片片雪飘沾屐扶竹筇而进酒正值太常之斋舍蒟酱以立阶喜见乡傩之旧鬬鸡蹴鞠不比齐风楚风跳月斫牛何嫌鬼国罗国化行俗美因革莫拂乎人情凿井耕田昇平总归於
帝力爰志一时之盛聊当太史之陈
土犎秃速毛頳黄勾芒鸦髻鞭箠长千夫舁举蜃雾吐春帖红腻蛮花张岑牟掺挝次第起立部之伎何堂堂权舆一队老农态荷鉏敺犊东作强斜旗大书丰年字蒙头草笠腰鹑裳山謡秧謌语莫辨盱睢口眼羣相将逐队结连各变化风樯阵马神飞扬僰童年纪十四五朱铅涂面锦裲裆或弹箜篌弄筝笛或披甲胄挥戟枪或骑兕象佛子国或鬬珠贝波斯羌壮者壁垒颇与牧美者娇冶施兼嫱旋风岂类天魔舞当筵不是成都倡最後一队更奇絶身轻一鸟空中翔耸尻翘足立肩背公孙剑器争毫芒斑文狸走云旓动游竜蜒蜿来何方棹竿嫋索又一队獚犵狫排两厢邨翁侏女狰鬼摇铃跳月心颠狂金镀双晴银贴齿假面狮子吟西凉【白乐天有西凉伎诗上句即用白语】锺馗手拍铜绰板揶揄调笑随白狼傀儡登塲乃如此何年演自宜春坊木瓜金筑接六诏一髪万里西南疆山青敢嗟瘴疠毒雪消且喜梅花香罗施之戏迎春曲放衙观者如堵墙他时采作黔俗记芦笙夔鼓牂牁乡
柳阬行
麴尘杨柳春三眠风晴絮飞铺白氊两山夹岸生野烟栗留鸣树何翩翩拖蓝一沼清且涟下有万丈蛟龙渊牝骊下嫁柔丝牵俄顷异物来蜿蜒晦冥云物纷勾连神驹生长乌江边粤昔贡自洪武年载拜稽首蛮王笺其毛如雪鳞如拳首高九尺花连钱压沙八斛箭控弦奚官不用珊瑚鞭天闲十二人喧阗争夸此马真无前天子下诏黄帕纒赐名飞越峯以传沙苑云锦那并肩王毛仲尔将徒然贰师将军絶可怜西域笑指中郎骞罗鬼岭下奔红泉但余春水流溅溅按图索骏空盘旋老鸦关上斜阳悬臣濂之笔丰如椽高謌更有青藤篇
谒武乡侯庙
铜鼓峯揷城南陂渔矶百尺溪弥弥蛮云作态僵不动上冒诸葛丞相祠丞相渡泸来何速纶羽遍历牂牁陲祁连未出首南服眼前雍孟如螘蚳九月凯还捷书上瘴烟漠漠将军戏遗庙三间塑泥像?有酋帅济火儿纒头青布身藤甲埜花覆额连双眉毒砮千钧矢三十黄区月耳乌蒙骓当时再拜伏道左聚粻刋路无敢辞僰卒一队拥前後乞怜丞相相许之功成配飨英风在手招羣鬼摇灵旗我瞻庙?三叹息为譔文字磨丰碑水西黑罗最狡黠尔之鼻祖何人斯攻心为上术诚善如公作用良可师千载而下吊陈蹟石屋深箐藏狐狸长涧潺湲弄寒水似听宝瑟弹哀丝四山寂寞秋色老霜白枫叶红於脂
碧嶢书院歌吊杨升庵先生【有序】
杨升庵先生新都才子胜国名臣溯家学之渊源以正叔考亭自守争朝端之典礼与君实禹玉同归父也解组明农子乃抗辞仗节哀号彻殿陛几致空朝谪窜赴蛮荒何愁万里真国家养士之盛斯臣子守义之荣彼始以尊亲为辞亦曰谁无人父而究致丰祢贻诮岂繄古有典章在丰严亦复何心即张桂不虞至此叹老夫其耄矣编摩於忧患者七旬望君门以远兮敎泽则浸淫於六诏酒旗戏鼓流浪余生剩水残山品题到处丰才啬遇着嘉名於兰台石室之编败壁颓垣留遗迹於蔓草荒烟之际惟眉山先生采风问俗吊古兴怀忆左顺门跪伏之秋正高王父共事之日永言祖德当年之丰采谁同抚此芳踪先世之忠贞宛覩恍风流以如昨宁云前代之遥对榛莽而堪怜尚有毛公之宇人称并美德固有隣以彼二百余人为始为终非无翻覆之手【丰坊亦在内】独此西南荒徼一生一死羣传激烈之名【时滇人毛玉被杖病创卒】惟遗敎之在人久立祠以风世山川如故依然争流竞秀之观庙貌安存不无世远年湮之感芟其芜秽爰复新之荐以苹蘩为可继也地仍鸡麓固梦魂所流连顔以碧嶢借题赠之旧额【升庵为毛氏别庐曾名之碧嶢】君子之泽未斩滇人之慕尤长用缀篇章聿伸仰止
堁风菵露哀牢疆山川瘴疠难禁当新都公子老戍客孤臣万里堪悲伤年七十二金鷄杳白头摇落西南羌当时世庙议大礼撼门痛哭千夫强仗节抗疏言矫矫手触虿尾投蛮荒【先生云国家养士百五十年抗疏仗节正在今日】程子不作朱子死今昔濮议谁斟量【先生云臣所执者程子朱子之论】大礼未定大狱起批鳞折槛空激昂璁萼诸人耻同列讵知作俑来丰坊【先生云学术不同议论亦异臣耻与萼等同列】明堂秋飨复聚讼余毒林甫争拍张【谓分宜也】呜呼先生遂不返箐酋峒獠羣相将木弩含沙火云热天敎老噉红?榔吴粉傅面两丫髻簪花拥伎何徜徉都卢倒吹泼醉墨僰儿观者如堵墙白狼噉咷鸟爨弄百斛文鼎非寻常雷硠光焰留南诏好手浓煎班马香【用黄山谷语】我摭残编罗几案如嗅艾纳兼都梁藻采标格称絶调矧於大节尤堂堂海庄故墟碧鸡麓猩猩白昼啼书仓巾杖逍遥须眉古图画遗像生光鋩竹桧一径夹流水菊乾枫落寒云僵潮州儋耳同一辙祠庙屭贔摩青苍小子作蠒自裹缚形骸枯槁眠黔阳焉得升阶更剪纸招魂归送蚕鳬乡高吟死去谁怜句杲杲冬日朝在房
铁鎻桥
粘天拔地山槎枒下有黝潭竜所家捷玃飞鸟不敢渡庄蹻瞠目空咨嗟巧鍜长絙三十六东西穿鼻贯石腹螮蝀屹立体横陈直使天堑作平陆
红酣白糁两山口蜃雾喷吐羣峯首画家能事李将军澜沧江上如斯否缥缈五城十二楼神山海峤崑仑丘拔劒斵空不知险今朝快御天风游
清溪行【悲瞿氏也】
万壑松鸣滕六开旌旗风卷清溪隈军门击鼓三通歇番蛮一队西南来毳幛两?森刀戟頫首不动如衔枚中拥双鬟好妆束花钿宝衱黄金钗欲前不前半遮面一词未毕肝肠摧雍门之琴子野笛杜鹃啼血何悲哀自言丈夫土酋长身手长健多??岁在敦牂遘祸乱天狗堕地声如雷【用昌黎】须臾覆巢无完卵吁嗟一旦成刼灰智伯之头作饮器客有豫让胡为哉窜伏僰箐经五载遗孤那忍遭狼豺天阍夜叫山川走秦庭昼哭神鬼咍叛儿莫使杀留後孱躯蚤愿荒烟埋使者听之三叹息涙洒白骨生青苔麾下甲士目眦裂磨刀霍霍争喧豗明日惊传仗节死贞魂何处空徘徊环佩月明招不得酹以村酒倾樽罍清溪岸上雪一尺山花吹落白皑皑洞口幽禽太无赖冲风弄响毛毰毸我今作謌纪其事山?潦倒非诗才
东川女官歌
我观女官如观画阎立本绘职贡图我观女官如异梦奇形诡状非一徒我观女官入破寺阴风惨淡魑魅呼古鬼昏灯揭鉢立老佛变相狮竜趋妖狸髑髅抺粉黛修罗甲胄吹笙竽雌者青?包蓬首雄者碧眼拳髭须女官气?伟丈夫火浣大布纒其躯九真藤杖红珊瑚金环两耳垂蠙珠腰下斜挂双湛卢绣裙拖地莲花襦自言年纪八十余少小生长东川隅通侯爵印大如斗但有刀剑无诗书爨僰之儿二万户牝鷄酋帅风流殊四海之大环一岛九州之外何名区
天子神圣今一统白环银瓮入上都夜郎岂不知汉大军门纳欵非顽愚黔州水西黑罗氏其国邾莒形骸麤獚犵狫不足数傀儡之戏如斯乎
白水岩放歌【九言】
我生嗜好与俗殊酸咸独於高山流水心馋贪匡庐瀑布天下称奇絶何如白水河灌犀牛潭银汉倒倾三叠而後下玉虹饮涧万丈那可探声如丰隆奋地风破碎涛如天孙织锦花?鬖溅珠跳沬行人衣裾湿云垂烟接山寺峯峦尖小犊出游太真所不照乖竜结队古冶岂能殱半红半黑飞斗大蝴蝶千章万株森十围松杉玃猱熊狸须髯爪牙古鼋鼍蛟螭昼夜风雨酣安得十日五日坐潭上二三酒侣看月凌朝暹头脑冬烘郦道元未注屐齿偪塞谢客儿多惭解衣盘薄箕踞於其侧青天搔首我謌白水岩
送徐谕德华隐还朝
三载选士於其乡行省使者纷相望远近正贰次第出旌旗塞路神扬扬越吴秦楚蜀齐晋严枚东马各鬬强罗施鬼国最痹陋青山一髪西南羌雨淋日瘦峯峦黑蛇毒虎猛烟雾黄万里之遥人所耻官槖不润无文章迬迬駈驰此地者轮囷瑟缩心悲伤旧例主司下一格东宫儒臣非职当华隐翰林左谕德胡为拥传来炎方帝曰人材岂地限咨尔大破蛮天荒乌蒙水西产名马九方歅至无遗良先生金箆刮眸子秋镫夜焰生红鋩骊珠一串百恠走六丁雷电下取将一?二十副则四纵有前後无低昂力挽万牛啸风壑斑斑熊豹非寻常向来异物识者少头脑冬烘身手僵倾城名姝固希遘俗好不在真施嫱两年牂牁自娯戏提弄犵狫兼獚苖箐子弟竞问字鸟言椎排两厢酷嗜昌歜寻?奥闲抉糟粕倾天浆先生取士乃如此暗中摩挲争豪芒拔其尤者十得五千丝网底珊瑚光京江阁老文章伯荐之郊庙鸣雷硠渔洋夫子爱奇士见此大叫喜欲狂如倩麻姑双鸟爪为爬背痒髯髭张得人之盛纪庚午夜郎阵垒何堂堂独扛竟文百斛鼎不知谁可相颉颃奢香驿前马挝动麻哈江水流汤汤僰儿酒担青鸭跖獠女髻揷红佛桑安得随风变蓬草凌空北去青冥翔竹垞山人倘问讯为言老矣田山?
冬夜与渔村论诗即送北上
霜威折绵风怒号架岩草阁山不牢蟠蟀偪牀鸦惊树飞者鸣者求其曹山?不寐手画被鳏鳏僵坐?松膏李子下马剥啄入大叫索酒何麤豪桑落泻瓶浇舌本千百年远谈风骚凌韩轹杜非一格寒虫谓我如穷郊受材雄骜身手健睥睨作者轻鸿毛半夜论诗胆更大如横戈矟来磨鏖轩衣张眉弄险怪弥明道士天明逃澜沧江深碧鷄耸昆明海上羣峯高竟淙雨过得瑟瑟袖中秘宝风雷交携来奇文共欣赏千丝结网罗英髦抖擞裘茸东归去马蹄穿破云周遭黔地酒具苦无蟹饷尔槐叶兼冷淘郤忆故乡此时节春蛆浮瓮双擘螯牂牁岸上一相送木脱谷响声颾颾
送祝山人囬滇
昆明道士祝天宁方瞳圆颊长眉青家住碧鸡山之麓闭门日诵黄庭经遶屋万松十围大下掘千岁苍狶苓葛洪鲍姑同讲席坐拥弟子敺神丁石罅流泉清且旨竹筒竈下风泠泠一日芒鞵来筀筑企脚直踏东沧溟为我淹留几匝月小驷入市摇盘铃纵口谈天少拘束大声訇隐惊雷霆自言读书学剑术撞钟吹螺通精灵曾遇神仙山硐底化一白鹤双修翎长生辟谷探窔奥弋者何慕追鸿冥与余鬬饮夜将半墙根倒卧三空缾是时堂树战风雨如拔赵帜下井陉天曙轩辕弥明去漾濞?町藏躯形竜头豕腹破鬼胆雪花一寸埋寒厅
麦秀两岐歌
山东氓嗜噉硬饼毕罗不托圆且龎百亩之田种麦半厘牟小大齐耕?榴花枣花月当午青黄罢亚如马鬃冬长夏实此时节壠头打鼓声逢逢拾穟儿童结行队挥镰农父交矛鏦涒滩之岁际丰稔车篝合遝争来扛高者齐腰低没袴昂首忽见燕尾双天边雁陈势上下月前篁影风磨泷牢丸起溲妇子饱烧畲买犊鸣村厖帝咨我公镇齐鲁开抚三载张牙幢雨濡临菑即墨国风清鳬绎龟蒙邦表海亘岱诵乐土延精含露非冥憃粔籹餦餭多倍贱膏泽溢似河淮江我亦筀竹领节钺於兹逊恧心为降撑腹闲读束晳赋作麴醸酒倾春缸万户摩肩讴不歇小子快舞都卢橦
历下亭诗
历下亭子历山根七十二泉流到门埀杨四围臿百本藻红菱碧波沼翻筕篖缚窗似圆笠石子铺地三重轩夏木绿阴不可唾鸟语格磔争豗喧黄鹂顔色絶可爱哑姹百啭舌莫扪如与佳客坐风榭留连夕话清且温此亭撑搘几千载饱经刼火难具论杜甫李邕不复作何人北渚倾罍樽架壑嵌岩觏今日苍木怪石凌朝暾济南名士自不少上追骚雅才飞骞华不注峯立东郭十里直接韩仓村更有边许号词桀摒挡翦纸招吟魂我思醉眠亭子上溪光岚影相吐吞忽忽岁月熟羊胛移家鹊湖多食言泺头泉尾寻水派抽函穷搜郦道元
长句赠赵生
东坡家有密云龙黄秦造请朝云煎我屋但贮浮蛆瓮小槽滴沥如春泉赵子跫来挑荈战新露埀空叫秋雁前身疑是玉川子饷尔月团三百片
一日浣涤十余过抖衣初下阆风岑看尔清癯似黄鹄奇癖由来称水淫握龊者子须早避不则我背生芒刺酒熟孤斟米於菟上客重【之仲切】揖倪清閟
此生能着几緉屐况我髩髭九分白老子何堪赋洛神空扫鵞溪绢数尺张吴顾陆岂足夸宣和旧谱亦纷拏独有赵生真妙手边鸾蝶鸟黄筌花
箫笛笙管琵琶筝砧杵铃柝秋风鸣晴丝一阕夜方午水调愁听米嘉荣宫商角徵羽相应乐府律吕着为令愿子阑入玉茗堂点窜诘屈聱牙病
茗饮行再示赵生
我昔行役大江北三月曾入三洄游【三洄六安山名】江村谷雨好时节小岘【六安茶名】万树枪旗抽官焙十斛裹黄篾彭城一路驮双牛我生嗜此浇舌本十四年久如朋俦姜盐半煎无不可中箱载楚随黔州蟹眼日沸彭亨鼎竹炉葵扇排牀头煖胃絶胜门冬饮马卿多病今全瘳蒙花松蔎不入口顾渚雀舌真如讐前宵客席啜两椀一夜破睡增千忧鱼目鳏鳏指画被酪奴刻毒吾何尤譬彼结交勿泛滥凉燠不翅薰与莸水滨小儿应狂噱伧父捉鼻良足羞聊城赵生善鬭茗健翮鸿鹄凌清秋高标异骨人不识头纲八饼穷雕搜苍头水厄遭嘲哂灌顶直倾三十瓯卢仝之七那足数渴虹掉尾长江流竹竿小巷鸣瓦雀荈乡仗尔来封侯老子毁茶唯躭酒十日五日眠糟丘与子刘项不相下堂堂壁垒分鸿沟屯氏河水黄泥浊不知何水堪置邮当此红蓼白苹夕木叶瑟瑟风飕飕劝子且同刘白堕镫前烂醉商声讴
种瓜行赠韩坡
韩坡种瓜不一种瓜熟摘得千百筐小者斑青成行队大者莙蠢排两厢河村连亘十余里骑驴打门来拍张自夸其瓜美无亚东陵五色非寻常十字巷中浪花少椰子萍实皆伧荒耒耜经与齐民术此事久书於左方一般更有西洋种剖之如乳倾壶浆子面有纹细於髪苍颉鸟篆争微芒雨後累累岁丰稔扛来送与山姜尝日正卓午纵馋口撑拄蝉腹兼龟肠面上堆尘苦炎热御风溅齿生清凉似与高士共晨夕红泉绿树心徜徉明年我亦学老圃犁锄自操身手强与君入山称瓜隐徒骇水上歌沧浪
清凉寺双桧歌
清凉破寺古佛国中有双桧幽可探癸酉九月念六日厌次老子来城南初出城门霜信冷沙土数尺堆峯岚忽闻午钟蒲牢吼山门赤脚头陀参维摩庭院十笏地狮子倒座罗什憨亭亭二本东西立西者兑女东震男秦灰汉垒几千载铁皮虬干何耽耽一如巫支鏁波底太隂黑入蛟龙潭一如晋鄙遭朱亥右肩偏袒毛一则根生丑妇瘿一则枝缩瓮茧蚕雷雨垂空?磹走脂泽伏窟豨苓甘夕春在瓦西风起铃铎乍响天蔚蓝须臾淮阴拔赵帜井陉战士旌旗酣又如蚩尤排奇阵鬼兵十万横长锬下有艾纳大如掌石牀花扫飞鉢昙四溟山人何为者诗篇曾不一咀含我今留连不肯去韦偃莫绘心馋贪安得移臿山姜屋两手一日摩挲三乾竺先生视之笑扪蝨且与残僧谈暮归乌尾讹楼角寒厅弥勒眠同龛
双节诗
闽峤理学推曩代大雅可继宁无人文章节烈本一辙识者须别伪与真延平不作考亭死语录断烂刍狗陈盗名取位攫奇货俗子哆口空狺狺屠门大嚼恣快意讵知六籍非荒屯建安夫子东瓯杰吾道南矣谁等伦读书三十六峯下撑搘忠孝名儒醇吁嗟海邦遘祸乱慷慨绵谷大义申况是眉案双魂古遗书坏壁衔青磷理学有如先生者乃可俎豆追先民不尔黄鹞鬬嘴距如病啽呓摇齞唇平日吹竽觞已滥高谭水枢与风轮凌程轹朱自矜喜黄口小儿加冠巾一旦尽露假狐面鲁鼎赝质何邅迍乾巛纳纳九州远先生奇节高嶙峋火续薪传几千载不将斯道埋荆榛我一补歌当槐序雨注檐溜垂天绅
题龎雪厓像
水曹郎是诗人例何逊杜甫张籍徒才地须与位置称冬官自昔无伧夫龎子作诗似水泼波涛万顷犇江湖放衙脱?飞虎仆空堂风雨虹蜺趋鸿篇富排十余卷万口传诵填京衢莫怪气豪言语大铁如意碎红珊瑚三日新妇何窈窕汉庭老吏非枝梧【元人评诗语】近代有如此作者蒲牢声与蛙蝇殊画上苦吟少暇日荷衣蕙带道貌癯甘逊横目二足子面团肥白如瓠壶山?老嬾识人寡刮眸金箆披此图梅花争开春昼煖翠微峯顶烟光铺与子旗亭鬭句出城去鞭丝笑指黄公垆
题殷彦来周策铭咏李愬诗後
昌黎硬语淮西碑玉溪好手韩碑诗仆射殊勲今已矣千载而下空文辞三十六体西崑艶俪偶隐僻矜瑰奇独此曲终间奏雅似听钧乐弹朱丝睥睨昌黎不多让汤盘孔鼎同攀追文章有如二公者两雄力拔将军麾夜拥甲兵十四万直入蔡州昏黑驰戎戎滕六没马槊鵞鸭乱叫寒风吹元和册功留陈迹读二公作如见之平淮雅柳州笔文兼风颂格不卑渔洋山人雅嗜古羣贤北面称吾师入座举举江南子张军奋臂来搘颐各以健才从大帅前锋唐邓摇旌旗投我新篇声剥啄譍门奴子缩冻龟雪叶掌大深半尺我方向火煨蹲鸱把诗朗吟过一日连倾数斗玉练槌
送冯敬南之任梧州
纨袴喜驰裘马塲吾徒耽入山水乡山水之窟六千里摉攫奇僻来蛮荒离家尺地辄自苦张骞甘英岂痴狂人生不作白翎雀橜株北地毛羽僵我行未蹑西粤屐但闻唇齿邻夜郎其水沉??螾穴一髪江通戙歌强其山斑斓石五色雨晴白绿赤黑黄马援庙连乌熊馆虞舜祠隐红佛桑桄榔树下蚺蛇丑盱睢伸缩来何方好奇之士快一覩虫鱼尔雅增数行冯子牵丝正年少苍梧拥传神扬扬韶濩遗响击铜鼓猩狨人语担椰浆午衙吏散飞虎仆饮酒一石诗一囊雄文非此地不出定排几卷新篇章监州有蟹愿更惬絶胜西笑颓山姜老矣嗜好百不用土物远道还相将二三瓦盆臿末利百千蒟叶包槟榔
临漳县怀古
鸬鷀陂上日将暮杨柳津头行人渡欲雨未雨云出山半啼不啼鸦入树亶甲当年故都空漳河浊水乱流中人言老瞒铜雀陋不及石虎九华宫
太行山歌
太行山为天下脊幽州河内如游龙天泻黄河直截断重冈叠阜纷相从济源之北更秀拔 二十五里三高峯下有奔流势迅驶不知何物来蹋蹖云是神鳌伏地底屭贔莫动无其踪小县孤城压背脑枕石面水诸侯封车轮摧折羊肠坂苦寒吟眺何龙锺我今拥传孟门道手把长剑曳竹筇直上此山絶顶望西揖恒霍东岱宗【魏武苦寒行北上太行山艰哉何巍巍羊肠坂诘曲车轮为之摧韩退之诗是时新晴天井溢谁把长剑倚太行冲风吹浪落天外飞雨白日洒洛阳】
王屋山歌
王屋之山山不孤峯峦秀矗羣山无山椒濦沦疏地肺潜伏岩腹如跳珠吹散济渎天井溢千里万里溟渤趋其源既接流不浊泥沙六斗胡为乎庙前老松耸千尺苕苕孤上同清癯山高水澄两奇絶树木暄萋冬不枯黄精药苗松火煮中有羽客栖方壶周回清虚洞天濶陶君真诰言语麤我家住在济水尾持节祀渎神鬼俱孟门太行到眼底向城轵关徒区区卢仝不作岑参死更有何人来清娯日暮?衿自吟赏泉声不断山禽呼
北邙山歌
黄河之北孟津野土石砢磥山之下千年伐尽汉诸陵可怜故物无石马温洛东流翻日车洛神何处烟波斜行人日暮轘辕道春风吹落北邙花【春秋说辞曰洛之为言绎也水绎绎光耀也先儒言洛居天地之中其气晏温故曰温洛李贺诗华清源中?石汤徘徊百凤随君王】
轘辕关放歌
【轘辕关在二室之间缑氏县东南左传晋栾盈过周王使候出诸轘辕献帝春秋曰车驾出洛阳自轘辕而东杨奉韩暹引车追之即此管子地图篇云轘辕之险房玄龄注云谓路形若轘而又辕曲缑氏东南轘辕道是也缑氏今偃师】
五丁神力齐鬭强二室凿破森开张??洞壑立门户下疏洛水奔洛阳车马不从此地入途迷七圣风沙黄轘辕关自何代始崎岖荦角回羊肠石子大者似石囷小者弹丸如珠光禹行治水错伐鼔涂山氏女来相将野语创自淮南子搜神述异何谲狂五乳峯岚但咫尺山椒神瀵纷低昂三素云涌駮霞漏吹笙王子摩青苍夭邪桃花路侧塞翠茿天棘排两行惊泷声摇缑氏岭匹练飞下金牛冈白髭老子游嵩客八风四扈来徜徉春山淡冶迎人笑燕子戴胜鸣村?便与洪崖采药去手抄术序长生方云骈一驾羣灵接上朝三十六玉皇【用李贺语陈希夷诗倏尔火轮煎地脉愕然神瀵涌山椒列子言神瀵即易所谓山泽通气也入道秘言曰春日有三素飞云四扈四时鸟也皮日休诗白日半窗抄术序清泉一器授芝图李贺诗曰为君持此凌苍苍上朝三十六玉皇李白诗三十六帝欲相迎仙人飘翮下云軿唐张泌诗溪风送雨过秋寺涧石惊泷落夜潭】
卢岩瀑布
两山忽张匹练垂欲断不断天风吹下注涧壑如奔马山根摇动骇鼓椎泉石膏肓那可假须寻佳处结茅舍为语吾家老游岩同来观此瀑布者
桐栢山歌
蜿蜿蜒蜒桐栢山别有天地非人间【用昔人语】胎簪大复名不一重峦叠嶂垂青鬟上有老竜伏其窟水痕破碎流潺湲神禹导淮经此地胝胼橇檋何时还祖逖避家数椽屋岩花乱落燕支斑济胜无具凌絶顶望之不见心追攀琵琶石门拱揖立唐邓淮蔡排天关万本桐栢十围大参天鄣日苍皮殷却思混沌何年植弥漫涧谷不可删杜甫李白屐未到诗才薄弱吾顔向夕揖山登车去山禽相送声绵蛮
香鼠歌
【产密县荒山石孔中随水流出出辄僵仅余枯犹完鼠形樵人偶得之不恒有也其轻五铢其气如兰置巾箱内香经年不败】
千百年後无张华陆玑罗愿书几家咄咄怪事密国鼠谁其识者空咨嗟可笑窦攸治尔雅足迹不到溱水涯神丘古穴产异物豹文五伎奚足夸石隙窜出即遄死两耳尖似双髻鸦飞鸓竹?耻为伍乾枯不坏皮与牙腹藏艾衲号璞尹宁馨儿子形夭邪讵意河东相州辈臭味可比幽兰花疑是公房昇仙去不随鸡犬来爬沙三衅三湔肠自吐景公之社惭纷挐盗肉爰书早知避饮河洁体良堪嘉人贤不肖譬诸鼠千里岂但毫厘差长吉练香薰宋鹊昌黎蚀月吟虾蟇我作长歌歌香鼠敢同氷柱兼雪车
十二连城歌
连城城北十二城村墟草木皆甲兵旧鬼磨灭三百载天阴雨湿青磷生当时靖难戎马作旌旗斜掩安陵郭五十万师自南来方山之?卷秋箨燕云黑压金川门齐黄二子徒纷纷济上犹传铁太守白沟空恨李将军衰柳残阳长河古鸦阵障天不可数荞花豆叶争秋风平芜迸落战塲土
听毛会侯弹琴
儒林丈人毛公者世上但赏幼妇辞不识雅音在腕底搬弄十指弹朱丝蜗牛庐小天宇空【上声】黑鸦三五红霞垂公停马挝帣袍袖涧泉犇落松风吹十三徽老蛇蝮古领略宫徵生新奇水仙操响第二段天女花散神珠驰山林杳冥海水立成连下驾斑文狸我面摒挡十年土鼻垩浪斵无不为笙竽筝管琵琶笛两耳一旦湔洗之奴子烧铛供茗事轩辕石鼎来吟诗城角残日如没鹘风雨摇树鸣旍旗索我作歌学东野何苦听此寒虫悲
题毛会侯画
我生泉石膏肓流每于画上寻壑丘少文当日眠可游未云看画风马牛世无摩诘与虎头毛公前辈王顾俦千峯耸臿十二楼怪松万本风飕飀半空天绅林杪投下跨略彴犇厓浮一老蹲涧如猕猴手摇竹竿鲂鲤求柳花羃?莎脂柔欲鸣不鸣数栗留作者似夸山泽幽使我神动心犹上题数字风格遒屈蟠红印衔双虬挂之素壁何焱攸蓝陈萧恽?人羞吾攫此画生清讴不异美酒逢新蒭醉乡城郭今封侯山姜欲歌能决疣摩挲堤防寒具油
送丁郎中守重庆
老大郎官无一钱一麾出守堂堂去囘看瑟缩白云曹二三旧侣愁吟处尖峯万点乌江斜百蛮社皷冬冬挝春来絶好巴渝景杜鹃鸟与杜鹃花
送毛郎中守思南
诗人出守思南行一髪青山宛在目蛮村絶少红白苖春声爱听巴人曲纪程才过雄渠邦采风已到?牱江峯腰蹀躞骅骝五树杪高下旌旗双
送朱郎中守贵阳
夜郎怪雨肓风地如何重作夜郎客乌罗倘询旧使君为言双鬂已全白太守风流春昼时遨头结队张水嬉木瓜村鼔竹王宅鸭跖蛮花丞相祠
枣花寺集饮漫赋长句送徐华隐学士归里兼示公凯西厓两翰林
枣花古寺城南隅老槐耸干三两株髩丝禅榻罗酒徒如载舴艋行五湖柳陌春风吹我过红叱拨蹋草痕破休言席上无管弦羣莺乱啼燕子和
斋厨竹径松风鸣檐前烹鼎鱼眼生曲几蒲团浇舌本野桃?落花纵横李汤才杰盛文藻摩垒高啸动林鸟那许一局赌宣城令人空忆羊玄保
佛阁风铃忽自语井栅柳绵还争飞堂上一声鸣午磬花下蛱蝶来依依跳丸讵伤羊胛熟囘首廿载长安陌痛饮须进三百爵送尔将归未归客
公作诗史敌董狐诵之累累如贯珠老我客心似头得此一日三爬梳行李家具何潇洒寒虫凄响比东野秋风我亦归山东访尔橙黄橘绿者
湖上书所见
天光动摇湖光破人行湖曲蚁旋磨斜阳官柳可怜生黄鹂无语燕子坐十里东堤又西堤五里深溪复浅溪宝马蹋莎金匼匝秧田行水木駃騠
小忽雷歌【有序】
【南部新书载韩晋公滉入蜀伐奇树坚致如紫石遂为两胡琴名大小忽雷後献德皇乐府襍录云文宗朝两忽雷犹在内库内人郑中丞特善之训注之乱始落民间孔博士东堂得自燕市盖其小者名二弦琵琶】
马上之乐琵琶耳忽雷大小何以名大者潜避蛟竜窟小者飞作霹雳声曲项锦纒二尺短上弦下弦雌雄鸣南部新书载此语羌笛箜篌不足数云是韩滉入蜀时匠斤巧斵蜀川树臣滉牋进德皇朝内库中丞翻六么训注之乱如败叶落日没鹘风萧萧临颍弟子好顔色法曲妙舞世莫识玉貌绣衣今白头教坊供奉泪沾臆况此零散八百年凤尾檀槽真可惜当日女官尽能弹花下二弦谁第一孔生东堂邀我歌青衫司马奈尔何玄都道士倘相访郓州还忆樊花坡【予於丁丑四月同天坛高链师听樊生花坡弹小忽雷入调】
题武则天夜宴诗卷後
金轮皇帝雌之雄武成殿上非龙锺涂泽髦状两玉手摇笔脱腕如飞鸿结撰陆离十二字直使上古苍颉穷狄薛臣辈惊奇絶载拜稽首三呼嵩是为万岁通天帖天枢颁出通天宫锦背真蹟王方庆入朝牋进光戎戎硬黄搨本藏内府以铁作柱盘铜龙此卷夜宴栢梁制瞾也书法何其工折钗渇蜺世莫覩流传散落随东风皖江中丞攫异物好古什袭巾箱中示予观之天正热摩挲病眼头冬烘上连八页麦光纸下蟠虬印燕支红呜呼李氏祚移操奁具复弄十指相磨砻胡弗并付明堂火豕立人啼神鬼攻宋代苏黄少跋语卷尾树秃山髠童庚辰六月题长句乌丝行墨嫌匆匆
佛手柑歌为王幼芬太史
太仓太史来江南十头投我佛手柑轮囷磊落堆瓦器晴牕一日摩挲三其一绿甲如么凤其一黄面如瞿昙一张老拳蠕蠕动一挽短袖牙须酣一如恠石虎豹首一如瘿妇两耳耽大者四轮牵跛象小者飞乳呼千男更有二柑似青玉香鉢迸裂生烟岚提罗花放乾竺种狮子尾掉如来骖橘橙流辈多数指草木之状穷嵇含空王合掌偏伸爪妙理须待静者参太史拥传夜郎国珊瑚铁网心无慙陆贾行幐少长物但有丰笔同长锬蒟酱槟榔可辇载独攟此物双筠篮山姜衰白今于役日煨淡粥餐鱼泔壮不如人况髦矣强将万里崑仑探髩丝禅榻维摩病夜来弥勒眠同龛遭汝舣?河桥下造门聊慰七不堪旃檀襟抱莫轻别渭城那复歌何戡
洪泽湖大风雨歌【庚辰七夕】
沛沛??洪泽湖荒荒纳纳龙所都十六巨鳌戴地底老蛟波面行头颅太乙阴精不解事弄此伎俩狂且迂四海之外复四海禹益撰着言非诬何不移住扶桑窟偏安盆沼
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>