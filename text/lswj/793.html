<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,欧阳文粹全文在线阅读,欧阳文粹全文在线下载,大玄古籍书库">
<meta name="description" content="二十卷。宋陈亮(1143—1194)撰。陈亮字同甫,号龙川,婺州永康(今浙江金华)人。自幼聪颖,才气超群,喜谈兵法,议论风生,下笔数千言,一挥而就。隆兴初。(1163),上。“中兴五论”,无回音,便自修于家,致力于著书。淳熙中。(1181左右),更名同,诣阙上书,极言时事,帝将授之以官,他却渡江而归。光宗亲策进士第一,授签书建康府判官,陈亮未赴任而卒。端平初,追谥文毅。所编撰《欧阳文粹》二十卷,虽不及欧阳修著述的十分之一二,然“篇目素定,而参校众本,迥然不同。如。‘正统论’、‘吉州学记’、‘泷冈阡表’。皆">
<title>欧阳文粹_陈亮_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">欧阳文粹</span> <br/>
          作者： <span class="inputVal" id="bkauthor">陈亮</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]98362</span> <br/>
          说明： <span class="inputVal" id="bkdec">二十卷。宋陈亮(1143—1194)撰。陈亮字同甫,号龙川,婺州永康(今浙江金华)人。自幼聪颖,才气超群,喜谈兵法,议论风生,下笔数千言,一挥而就。隆兴初 (1163),上 “中兴五论”,无回音,便自修于家,致力于著书。淳熙中 (1181左右),更名同,诣阙上书,极言时事,帝将授之以官,他却渡江而归。光宗亲策进士第一,授签书建康府判官,陈亮未赴任而卒。端平初,追谥文毅。所编撰《欧阳文粹》二十卷,虽不及欧阳修著述的十分之一二,然“篇目素定,而参校众本,迥然不同。如 ‘正统论’、‘吉州学记’、‘泷冈阡表’ 皆是也”。(《周必大序》)。亮还著有《龙川文集》、《三国纪年》等,并行于世。此集收入《四库全书》存目。</span> <br/>
          封面： <span class="inputVal" id="bkimg">Z_18982.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]欧阳文粹
[book_author]陈亮
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]98362
[book_dec]二十卷。宋陈亮(1143—1194)撰。陈亮字同甫,号龙川,婺州永康(今浙江金华)人。自幼聪颖,才气超群,喜谈兵法,议论风生,下笔数千言,一挥而就。隆兴初 (1163),上 “中兴五论”,无回音,便自修于家,致力于著书。淳熙中 (1181左右),更名同,诣阙上书,极言时事,帝将授之以官,他却渡江而归。光宗亲策进士第一,授签书建康府判官,陈亮未赴任而卒。端平初,追谥文毅。所编撰《欧阳文粹》二十卷,虽不及欧阳修著述的十分之一二,然“篇目素定,而参校众本,迥然不同。如 ‘正统论’、‘吉州学记’、‘泷冈阡表’ 皆是也”。(《周必大序》)。亮还著有《龙川文集》、《三国纪年》等,并行于世。此集收入《四库全书》存目。
[book_img]Z_18982.jpg


[book_title]目录
钦定四库全书　　　　　集部三
欧阳文粹目録　　　　　别集类二【宋】
卷一
论
本论上
本论下
原正统
明正统
正统上
正统下
卷二
论
春秋一
春秋二
春秋三
春秋四
春秋五
石鷁
辩左氏
卷三
论
易或问一
易或问二
易或问三
秦誓
纵囚
恠竹辩
策问
问礼乐
问六经
问为治
问周礼
问井田
问为政
问取士
卷四
书
通进司上
卷五
书
凖诏言事
卷六
书
辩杜韩范富
上政府
上范司谏
与高司谏
卷七
书
上杜中丞
答王相公
回丁判官
与张秀才一
与张秀才二
答李诩一
答李诩二
答吴秀才
卷八
书
答祖择之
答宋咸
答徐无党
与石公操一
与石公操二
与乐秀才
与郭秀才
与陈员外
与蔡君谟
卷九
劄子
乞补馆职
论馆阁取士
论编学士院制诏
论删去九经正义中?纬
乞定两制员数
论均税
论牧马草地
论监牧
荐司马光
荐王安石吕公着
卷十
奏状
议新学
论举人怀挟
议科场
论史馆日历
论修河利害第一
论修河利害第二
论修六塔河
荐布衣苏洵
举苏轼应制科
举章望之曾巩王回充馆职
卷十一
序
送徐无党
送曾巩
送杨子聪
送张唐民
送王陶
送王圣纪
章望之字
胡寅字
郑荀改名
卷十二
序
廖氏文集
薛简肃公文集
梅圣俞注孙子後
韵总
集古録目
外制集
内制集
卷十三
序
帝王世次图
传易图
诗图
诗谱补亡
卷十四
记
吉州学
谷城夫子庙
仁宗御飞白
御书阁
昼锦堂
有美堂
至喜堂
卷十五
记
岘山亭
先春亭
偃虹堤
许氏南园
李秀才东园亭
药师院佛殿
明因大师塔
王彦章画像
卷十六
杂着
书梅圣俞诗藁後
书春秋繁露後
记旧本韩文後
读李翶文
崇文总目叙释
集古録跋尾十
卷十七
碑铭
王文正公
晏元献公
卷十八
碑铭
范文正公
余襄公
卷十九
墓铭
杜正献公
蔡君谟
卷二十
墓铭
尹师鲁
苏明允
墓表
泷冈阡
周尧卿
【臣】等谨案欧阳文粹二十卷宋陈亮编书末有乾道癸巳所作後叙谓录公文凡一百三十篇今考修全集凡一百五十三卷而亮所选不及十之一二似不足与全集并行然考周必大序谓居士集经公决择篇目素定而参校衆本迥然不同如正统论吉州学记泷冈阡表皆是也今以文粹校之与必大之言正合是书卷首有原正统论明正统论正统论上正统论下四篇居士集则但存正统论上下二篇其正统论上乃取原正统论学者疑焉以上十余行窜入而论内其可疑之际有四其不同之说有三以下半篇多删易之其正统论下复取明正统论斯正统矣以上数行窜入而论内昔周厉王之乱以下亦大半删易之其他字句异同不可枚举为周必大校本□未及皆足以资参订焉乾隆四十三年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
欧阳文粹卷一　　　　　　宋　陈亮　编论
本论上
佛法为中国患千余岁世之卓然不惑而有力者莫不欲去之已尝去矣而复大集攻之暂破而愈坚扑之未灭而愈炽遂至於无可奈何是果不可去耶盖亦未知其方也夫医者之於疾也必推其病之所自来而治其受病之处病之中人乘乎气虚而入焉则善医者不攻其疾而务养其气气实则病去此自然之效也故救天下之患者亦必推其患之所自来而治其受患之处佛居西方去中国最远而有佛固已久矣尧舜三代之际王政修明礼义之教充於天下如此之时虽有佛无由而入及三代衰王政阙礼义废後二百余年而佛至於中国由是言之佛所以为吾患者乘其阙废之时而来此其受患之本也补其阙修其废使王政明而礼义充则虽有佛无所施於吾民矣此亦自然之势也尧舜三代之为政设为井田之法籍天下之人计其口而皆授之田凡人之力能胜耕者莫不有田而耕之敛以什一差其征赋以督其不勤使天下之人皆尽力於南亩而不暇乎其他然又惧其劳且怠而入於邪僻也於是为制牲牢酒醴以养其体笙匏俎豆以悦其耳目於不耕休力之时而教之以礼故因其田猎而为蒐狩之礼因其嫁娶而为婚姻之礼因其死葬而为丧祭之礼因其饮食羣聚而为乡射之礼非徒以防其乱又因而教之使知尊卑长幼凡人之大伦也故凡养生送死之道皆因其欲而为之制饰之物采而文焉所以悦之使其易趣也顺其性情而节焉所以防之使其不过也然犹惧其未也乂为立学以讲明之故上自天子之郊下至乡党莫不有学择民之聪明者而习焉使相告语而劝诱其愚惰呜呼何其备也盖尧舜三代之为政如此其虑民之意甚精治民之具甚备防民之术甚周诱民之道甚笃行之以勤而被於物者洽浸之以渐而入於民者深故民之生也不用力乎南亩则从事於礼乐之际不在其家则在乎庠序之间耳闻目见无非仁义礼乐而趋之不知其倦终身不见异物又奚暇外慕哉故曰虽有佛无由而入者谓有此具也及周之衰秦并天下尽去三代之法而王道中絶後之有天下者不能勉强其为治之具不备防民之术不周佛於此时乘间而出千有余岁之间佛之来者日益衆吾之所为者日益坏井田最先废而兼并游惰之奸起其後所谓蒐狩婚姻丧祭乡射之礼凡所以教民之具相次而尽废然後民之奸者有暇而为他其良者泯然不见礼义之及巳夫奸民有余力则思为邪僻良民不见礼义则莫知所趣佛於此时乘其隙方鼓其雄诞之说而牵之则民不得不从而归矣又况王公大人往往倡而敺之曰佛是真可归依者然则吾民何疑而不归焉幸而有一不惑者方艴然怒曰佛何为者吾将操戈而逐之又曰吾将有说以排之何其不思之甚也夫千岁之患徧於天下岂一人一日之可为民之沈酣入於骨髓非口舌之可胜然则将奈何曰莫若修其本以胜之昔战国之时杨墨交乱孟子患之而专言仁义之说仁义之说胜则杨墨之学废汉之时百家并兴董生患之而退修孔氏之道孔氏之道明而百家自息此所谓修其本以胜之之效也今八尺之夫被甲荷戟勇盖三军然而见佛则拜闻佛之说则有畏慕之诚者何也彼诚壮佼其中心茫然无所守而然也一介之士眇然柔懦进趋畏怯然而闻有道佛者则义形於色非徒不为之屈又欲驱而絶之者何也彼无他为学问明而礼义熟中心有所守以胜之也然则礼义者胜佛之本也今一介之士知礼义尚能不为之屈使天下皆知礼义则胜之矣自然之势也
本论下
昔荀卿子之说以为人性本恶着书一篇以持其论予始爱之及见世人之归佛者然後知荀卿之说缪焉甚矣人之性善也彼为佛者弃其父子絶其夫妇於人性甚戾又有蚕食虫蠧之弊然而民皆相率而归焉者以佛有善之说故也呜呼诚使吾民晓然知礼义之为善则安知不相率而从哉奈何教之谕之之不至也佛之说熟於人耳入乎其心久矣至於礼义之事则未尝见闻今将号於衆曰禁汝之佛而为吾礼义则民将骇而走矣莫若为之以渐使其不知而趋焉可也盖鲧之治水也鄣之故其害益暴及禹之治水也导之则其患息盖患深势盛则难与敌莫若驯致而去其害之易也今尧舜三代之政其说尚传其具皆在诚能讲而修之行之以勤而浸之以渐使民皆乐而趋焉则充行乎天下而佛无所施矣传曰物莫能两大自然之势也奚必曰火其书庐其居哉昔者戎狄蛮夷杂居九州之间所谓徐戎白狄荆蛮淮夷之类是也三代既衰若此之类并侵於中国故秦以西戎据宗周吴楚之国皆僭号称王春秋用鄫子传记被髪於伊川而仲尼亦以不左袵为幸当是之时佛虽不来中国几何其不纷乱也以是而言王道不明而仁义废则四裔之患至矣及孔子作春秋尊中国而贱四裔然後王道浸明方今九州之民莫不右袵而冠带其为患者特佛耳其所胜之之道非有甚高难行之说也患乎忽而不为耳郊天祀地与乎宗庙社稷朝廷之仪皆天子之大礼也今皆举而行之至於所谓蒐狩婚姻丧祭乡射之礼此郡县有司之事也在乎讲明而颁布之尔然非行之以勤浸之以渐则不能入於人而成化自古王者之政必世而後仁今之议者将曰佛来千余岁有力者尚无可奈何何用此迂缓之说为是则以一日之功不速就而弃必世之功不为也可不惜哉昔孟子叹为俑者不仁盖伤乎啓其渐而至於用殉也然则为佛独不犹甚於作俑乎当其始来未见其害引而内之今之为害着矣非特先觉之明而後见也然而恬然不以为怪者何哉夫物极则反数穷则变此理之常也今佛之盛久矣乘其穷极之时可以反而变之不难也昔三代之政皆圣人之事业及其久也必有弊故三代之术皆变其质文而相救就使佛为圣人及其弊也犹将救之况其非圣人者乎夫奸邪之士见信於人者彼虽小人必有所长而取信是以古者人君惑之至於乱亡而不悟今佛之法可谓奸且邪矣盖其为说亦有可以惑人者使世之君子虽见弊而不思救岂又善惑者欤抑亦不得其救之之术也救之莫若修本以胜之舍是而将有为虽贲育之勇孟轲之辩太公之隂谋吾见其力未及施言未及出计未及行而先?於祸败矣何则患深势盛难与敌非驯致而为之莫能也故修其本以胜之作本论
俗本有本论中篇云天下之事有本末其为治者有先後尧舜之书略矣後世之治天下未尝不取法於三代者以其推本末而知所先後也三王之为治也以理数均天下以爵地等邦国以井田均民以职事任官天下有定数邦国有定制民有定业官有定职使下之共上勤而不困上之治下简而不劳财足於用而可以备天灾也兵足以御患而不至於为患也凡此具矣然後饰礼乐兴仁义以教导之是以其政易行其民易使风俗淳厚而王道成矣虽有荒子孱孙继之犹七八百岁而後已夫三王之为治岂有异於人哉财必取於民官必养於禄禁暴必以兵防民必以刑与後世之治者大抵同也虽非欧阳氏之书其可録者如此
原正统论
传曰君子大居正又曰王者大一统正者所以正天下之不正也统者所以合天下之不一也由不正与不一然後正统之论作尧舜之相传三代之相代或以至公或以大义皆得天下之正合天下於一是以君子不论也其帝王之理得而始终之分明故也及後世之乱僭伪兴而盗窃作由是有居其正而不能合天下於一者周平王之有吴徐是也有合天下於一而不得居其正者前世谓秦为闰是也由是正统之论兴焉自汉而下至于西晋又推而下之为宋齐梁陈自唐而上至於後魏又推而上之则为杂覇其帝王之理舛而终始之际不明由是学者疑焉而是非不公非其不公盖其是非之难也自周之亡迄于显德实千有一百一十二年之间或理或乱或取或传或分或合其理不能一槩是以论者於此而难也大抵其可疑之际有四其不同之说有三此论者之所病也何谓可疑之际周秦之际也汉魏之际也东晋後魏之际也朱梁後唐之际也秦亲得周而一天下其迹无异禹汤而论者黜之其可疑一也王莽得汉而天下一莽不自终其身而汉复兴论者曰伪宜也魏得汉而天下三分论者曰正统其可疑二也以东晋承西晋则无终以周隋承元魏则无始其可疑三也梁之取唐无异魏晋而梁为伪昭烈汉之後裔以不能一天下而自别称蜀不得正统可也後唐非李氏未尝一天下而正统得之其可疑四也何谓不同之说三有昧者之论有自私之论有因人之论正统之说肇於谁乎始於春秋之作也当东周之迁王室微弱吴徐并僭天下三王而天子号令不能加於诸侯其诗下同於列国天下之人莫知正统仲尼以为周平虽始衰之王而正统在周也乃作春秋自平王以下常以推尊周室明正统之所在故书王以加正月而绳诸侯王人虽微必加於上诸侯虽大不与专封以天加王而别吴楚刺讥襃贬一以周法凡其用意无不在於尊周而後之学者不晓其旨遂曰黜周而王鲁或曰起鲁隐之不正或曰起让国之贤君泥其说於私鲁殊不知圣人之意在於尊周以周之正而统诸侯也至秦之帝既非至公大义因悖弃先王之道而自为五胜之说汉兴诸儒既不明春秋正统之旨又习秦世不经之说乃欲尊汉而黜秦无所据依遂为三统五运之论诋秦为闰而黜之夫汉所以有天下者以至公大义而起也而说者直曰以火德当天统而已甚者至引蛇龙之妖以为左验至於王莽魏晋直用五行相胜而已故曰昧者之论也自西晋之灭而南为东晋宋齐梁陈北为後魏後周隋私东晋者曰隋得陈然後天下一则推其统曰晋宋齐梁陈隋私後魏者曰统必有所受则正其统曰唐受之隋隋受之後周後周受之後魏至其甚相戾也则为南史者诋北曰虏为北史者诋南曰夷故曰自私之论也夫梁之取唐无异魏晋之取也魏晋得为正而梁亦正矣而独曰伪何哉以有後唐故也彼後唐者初与梁为世仇及唐之灭欲借唐为名托大义以窥天下则不得不指梁为伪而为唐讨贼也而晋汉承之遂因而不改故曰因人之论也以不同之论於可疑之际是以是非相攻而罕得其当也易曰天下之动贞夫一夫帝王之统不容有二而论者如此然缙绅先生未尝有是正之者岂其兴废之际治乱之本难言欤自春秋之後述者多焉其通古今明统类者希矣司马子长列序帝王而项羽亦为本纪此岂可法邪文中子作元经欲断南北之疑也絶宋於元徽五年进魏於太和元年是絶宋不得其终进魏不得其始夫以子长之博通王氏之好学而有不至之论是果难言欤若夫推天下之至公据天下之大义究其兴废迹其本末辨其可疑之际则不同之论息而正统明矣
明正统论
凡为正统之论者皆欲相承而不絶至其断而不接则猥以假人而续之是以其论曲而不通也夫居天下之正合天下於一斯正统矣尧舜三代秦汉晋唐天下虽不一而居得其正犹曰天下当正於吾而一斯谓之正统可矣东周魏五代始虽不得其正卒能合天下於一夫一天下而居其正则是天下之君矣斯谓之正统可矣如隋是也天下大乱其上无君僭窃并兴正统无属当是之时奋然而起并争乎天下东晋後魏有功者强有德者王盛泽皆被於生民号令皆加乎当世幸而以大并小以强兼弱遂合天下於一则大且强者谓之正统犹有说焉不幸而两立不能相兼考其迹则皆正较其义则均焉则正统者将安与乎其或终始不得其正又不能合天下於一则可谓之正统乎不可也然则有不幸而丁其时则正统有时而絶也夫所谓正统者万世大公之器也有得之者有不得之者而论者欲其不絶而猥以假人故曰曲而不通也或曰可絶则王者之史何以系其年乎曰欲其不絶而猥以假人者由史之过也夫居今而知古书今世以信乎後世者史也天下有统则为有统书之天下无统则为无统书之然後史可法也昔周厉王之乱天下无君周公召公共行其政十四年而後宣王立是周之统尝絶十四年而复续然为周史者记周召之年谓之共和而太史公亦列之於年表汉之中衰王莽篡位十有五年而败是汉之统尝絶十五年而复续然为汉史者载其行事作王莽传是则统之絶何害於记事乎正统万世大公之器也史者一有司之职也以万世大公之器假人而就一有司之记事惑亦甚矣夫正与统之为名甚尊而重也尧舜三代之得此名者或以至公或以大义而得之也自秦汉而下丧乱相寻其兴废之迹治乱之本或不由至公大义而起或由焉而功不克就是以正统屡絶而得之者少也正统之说曰尧舜夏商周秦汉魏晋而絶由此而後天下大乱自东晋太建之元年止陈正明之三年凡二百余年其始也有力者并起而争因时者苟偷而假冒奋攘败乱不可胜纪其略可纪次者十六七家既而以大并小以强兼弱久而稍相并合天下犹分为四东晋宋齐梁陈又自分为後梁而为二後魏後周隋又自分为东魏北齐而为二是四者皆不得其统其後後周并北齐而授之隋隋始并後梁又并陈然後天下合为一而复得其统故自隋开皇九年复正其统曰隋唐梁後唐晋汉周夫秦自汉而下皆以为闰也今乃进而正之作秦论魏与吴蜀为三国陈夀不以魏统二方而并为三志今乃黜二国进魏而统之作魏论东晋後魏议者各以为正也今皆黜之作东晋论後魏论朱梁四代之所黜也今进而正之作梁论此所谓辨其可疑之际则不同之论息而正统明者也
正统论上
自周之亡迄于显德实千有二百一十六年之间或理或乱或取或传或分或合其理不能一槩大抵其可疑之际有三周秦之际也东晋後魏之际也五代之际也秦亲得周而一天下其迹无异禹汤而论者黜之其可疑者一也以东晋承西晋则无终以隋承後魏则无始其可疑者二也五代之所以得国者虽异然同归於贼乱也而前世议者独以梁为伪其可疑者三也夫论者何为疑者设也尧舜三代之始终较然着乎万世而不疑固不待论而明也後世之有天下者帝王之理或舛而始终之际不明则不可以不疑故曰由不正与不一然後正统之论作也然而论者衆矣其是非予夺所持者各异使後世莫知夫所从者何哉盖其於可疑之际又挟自私之心而溺於非圣之学也自西晋之灭而南为东晋宋齐梁陈北为後魏北齐後周隋私东晋者曰隋得陈然後天下一则推其统曰晋宋齐梁陈隋私後魏者曰统必有所受则推其统曰唐受之隋隋受之後周後周受之後魏至其甚相戾也则为南史者诋北曰虏为北史者诋南曰夷此自私之偏说也自古王者之兴必有盛德以受天命或其功泽被于生民或累世积渐而成王业岂偏名於一德哉至於汤武之起所以救弊拯民盖有不得已者而曰五行之运有休王一以彼衰一以此胜此历官术家之事而谓帝王之兴必乘五运者缪妄之说也不知其出於何人盖自孔子殁周益衰乱先王之道不明而人人异学肆其怪奇放荡之说後之学者不能卓然奋力而诛絶之反从而附益其说以相结固故自秦推五胜以水德自名由汉以来有国者未始不由於此说此所谓溺於非圣之学也惟天下之至公大义可以祛人之疑而使人不得遂其私夫心无所私疑得其决则是非之异论息而正统明所谓非圣人之说者可置而勿论也
正统论下
夫居天下之正合天下於一斯正统矣尧舜夏商周秦汉唐是也始虽不得其正卒能合天下於一夫一天下而居上则是天下之君矣斯谓之正统可矣晋隋是也天下大乱其上无君僭窃并兴正统无属当是之时奋然而起并争乎天下有功者强有德者王威泽皆被於生民号令皆加乎当世幸而以大并小以强兼弱遂合天下於一则大且强者谓之正统犹有说焉不幸而两立不能相兼考其迹则皆正较其义则均焉则正统者将安予夺乎东晋後魏是也其或终始不得其正又不能合天下於一则可谓之正统乎魏及五代是也然则有不幸而丁其时则正统有时而絶也故正统之序上自尧舜历夏商周秦汉而絶晋得之而又絶隋唐得之而又絶自尧舜以来三絶而复续惟有絶而有续然後是非公予夺当而正统明然诸儒之论至於秦及东晋後魏五代之际其说多不同其恶秦而黜之以为闰者谁乎是汉人之私论溺於非圣曲学之说者也其说有三不过曰灭弃礼乐用法严苛与其兴也不当五德之运而已五德之说可置而勿论其二者特始皇帝之事尔然未原秦之本末也昔者尧传於舜舜传於禹夏之衰也汤代之王商之衰也周代之王周之衰也秦代之王其兴也或以德或以功大抵皆乘其弊而代之初夏世衰而桀为昏暴汤救其乱而起稍治诸侯而诛之其书曰汤征自葛是也其後卒以攻桀而灭夏及商世衰而纣为昏暴周之文武救其乱而起亦治诸侯而诛之其诗所谓崇密是也其後卒攻纣而灭商推秦之兴其功德固有优劣而其迹岂有异乎秦之纪曰其先大业出於颛顼之苗裔至孙伯翳佐禹治水有功唐虞之间赐姓嬴氏及非子为周养马有功秦仲始命为大夫而襄公与立平王遂受岐丰之赐当是之时周衰固已久矣乱始於穆王而继以厉幽之祸平王东迁遂同列国而齐晋大侯鲁卫同姓擅相攻伐共起而弱周非独秦之暴也秦於是时既平犬夷因取周所赐岐丰之地而缪公以来始东侵晋地至於河尽灭诸戎拓国千里其後关东诸侯强僭者日益多周之国地日益蹙至无复天子之制特其号在尔秦昭襄王五十二年周之君臣稽首自归於秦至其後世遂灭诸侯而一天下此其本末之迹也其德虽不足而其功力尚不优於魏晋乎始秦之兴务以力胜至於始皇遂悖弃先王之典礼又自推水德益任法而少恩其制度文为皆非古而自是此其所以见黜也夫始皇之不德不过如桀纣桀纣不废夏商之统则始皇未可废秦也其私东晋之论者曰周迁而东天下遂不能复然仲尼作春秋区区於尊周而黜吴楚者岂非以其正统之所在乎晋迁而东与周无异而今黜之何哉曰是有说焉较其德与迹而然耳周之始兴其来也远当其盛也规方天下为大小之国衆建诸侯以维王室定其名分使传子孙而守之以为万世之计及厉王之乱周室无君者十四年而天下诸侯不敢侥幸而窥周於此然後见周德之深而文武周公之作真圣人之业也况平王之迁国势虽蹙然周德之在人者未厌而法制之临人者未移平王以子继父自西而东不出王畿之内则正统之在周也推其德与迹可以不疑夫晋之为晋与乎周之为周也异矣其德法之维天下者非有万世之计圣人之业也直以其受魏之禅而合天下於一推较其迹可以曰正而统耳自惠帝之乱至於愍怀之间晋如綫尔惟嗣君继世推其迹曰正焉可也建兴之亡晋於是而絶矣夫周之东也以周而东晋之南也岂复以晋而南乎自愍帝死贼庭琅邪起江表位非嗣君正非继世徒以晋之臣子有不忘晋之心发於忠义而功不就可为伤已若因而遂窃正统之号其可得乎春秋之法君弑而贼不讨则以为无臣子也使晋之臣子遭乎圣人适当春秋之诛况欲干天下之统哉若乃国已灭矣以宗室子自立於一方卒不能复天下於一则晋之琅邪与夫後汉之眧烈五代汉之刘崇何异昭烈崇未尝为正统则东晋可知焉耳其私後魏之论者曰魏之兴也其来甚远自昭成建国改元承天下衰弊得奋其力并争乎中国七世至於孝文而去夷即华易姓建都遂定天下之乱然後修礼乐兴制度而文之考其渐积之基其道德虽不及於三代而其为功何异王者之兴今特以其不能并晋宋之一方以小不备而黜其大功不得承百王之统者何哉曰质诸圣人而不疑也今为魏说者不过曰功多而国强耳此圣人有所不与也春秋之时齐桓晋文可谓有功矣吴楚之僭迭强於诸侯矣圣人於春秋所尊者周也然则功与强圣人有所不取也论者又曰秦起夷狄以能灭周而一天下遂进之魏亦夷狄以不能灭晋宋而见黜是则因其成败而毁誉之岂至公之笃论乎曰是不然也各於其党而已周秦之所以兴者其说固已详之矣当魏之兴也刘渊以匈奴慕容以鲜卑苻生以氐弋仲以羌赫连秃发石勒季龙之徒皆四裔之雄者也其力不足者弱有余者强其最强者苻坚当坚之时自晋而外天下莫不为秦休兵革兴学校庶几刑政之方不幸未几而败乱其又强者曰魏自江而北天下皆为魏矣幸而传数世而後乱以是而言魏者才优於苻坚而已岂能干正统乎五代之得国者皆贼乱之君也而独伪梁而黜之者因恶梁者之私论也唐自僖昭以来不能制命於四海而方镇之兵作巳而小者并於大弱者服於强其尤强者朱氏以梁李氏以晋共起而窥唐而梁先得之李氏因之借名讨贼以与梁争中国而卒得之其势不得不以梁为伪也而继其後者遂因之使梁独被此名也夫梁固不得为正统而唐晋汉周何以得之今皆黜之而论者犹以汉为疑以为契丹灭晋天下无君而汉起太原徐驱而入汴与梁唐晋周其迹异矣而今乃一槩可乎曰较其心迹小异而大同尔且刘知远晋之大臣也方晋有契丹之乱也竭其力以救难力所不胜而不能存晋出於无可奈何则可以稍异乎四国矣汉独不然自契丹与晋战者三年矣汉独高拱而视之如秦人之视越人也卒幸其败亡而取之及契丹之北也以中国委之许王从益而去从益之势虽不能存晋然使忠於晋者得而奉之可以冀於有为也汉乃杀之而後入以是而较其心迹其异於四国者几何矧皆未尝合天下於一也其於正统絶之何疑
欧阳文粹卷一

[book_title]卷二
钦定四库全书
欧阳文粹卷二　　　　　　宋　陈亮　编论
春秋一
事有不幸出於久远而传乎二说则奚从曰从其一之可信者然则安知可信者而从之曰从其人而信之可也衆人之说如彼君子之说如此则舍衆人而从君子君子博学而多闻矣然其传不能无失也君子之说如彼圣人之说如此则舍君子而从圣人此举世之人皆知其然而学春秋者独异乎是孔子圣人也万世取信一人而已若公羊高谷梁赤左丘明三子者博学而多闻矣其传不能无失者也孔子之於经三子之於传有所不同则学者宁舍经而从传不信孔子而信三子甚哉其惑也经於鲁隐公之事书曰公及邾仪父盟于蔑其卒也书曰公薨孔子始终谓之公三子者曰此公也是摄也学者不从孔子谓之公而从三子谓之摄其於晋灵公之事孔子书曰赵盾弑其君夷臯三子者曰非赵盾也是赵穿也学者不从孔子信为赵盾而从三子信为赵穿其於许悼公之事孔子书曰许世子止弑其君买三子者曰非弑之也买病死而止不尝药尔学者不从孔子信为弑君而从三子信为不尝药其舍经而从传者何哉经简而直传新而奇简直无悦耳之言新奇有可喜之论是学者乐闻而易惑也予非敢曰不惑然信於孔子而笃者也经之所书予所信也经所不书予不知也难者曰子之言有激而云尔夫三子者皆学乎圣人而传所以述经也经文隐而意深三子者从而发之故经有不言传得而详尔非为二说也予曰经所不书三子者何从而知其然也曰推其前後而知之且其有所传而得也国君必即位而隐不书即位此传得知其摄也弑君者不复见经而盾复见经此传得知弑君非盾也君弑贼不讨则不书葬而许悼公书葬此传得知世子止之非实弑也经文隐矣传曲而畅之也学者以为三子之说圣人之深意也是以从之尔非谓舍孔子而信三子也予曰然则妄意圣人而惑学者三子之过而已使学者必信乎三子予不能夺也使其惟是之求则予不得不为之辨
春秋二
孔子何为而修春秋正名以定分求情而责实别是非明善恶此春秋之所以作也自周衰以来臣弑君子弑父诸侯之国相屠戮而争为君者天下皆是也当是之时有一人焉能好亷而知让立乎争国之乱世而怀让国之高节孔子得之於经宜如何而别白之宜如何而襃显之其肯没其摄位之实而雷同衆君诬以为公乎所谓摄者臣行君事之名也伊尹周公共和之臣尝摄矣不闻商周之人谓之王也使息姑实摄而称号无异於正君则名分不正而是非不别夫摄者心不欲为君而身假行君之事虽行君事而其实非君也今书曰公则是息姑心不欲之实不为之而孔子加之失其本心诬以虚名而没其实善夫不求其情不责其实而善恶不明如此则孔子之意疎而春秋缪矣春秋辞有同异尤谨严而简约所以别嫌明微慎重而取信其於是非善恶难明之际圣人所尽心也息姑之摄也会盟征伐赏刑祭祀皆出於已举鲁之人皆听命於巳其不为正君者几何惟不有其名尔使其名实皆在已则何从而知其摄也故息姑之摄与不摄惟在为公与不为公别嫌明微系此而已且其有让桓之志未及行而见杀其生也志不克伸其死也被虚名而违本意则息姑之恨何伸於後世乎甚高之节难明之善亦何望於春秋乎今说春秋者皆以名字氏族与夺为轻重故曰一字为襃贬且公之为一字岂不重於名字氏族乎孔子於名字氏族不妄以加人其肯以公妄加於人而没其实乎以此而言隐实为摄则孔子决不书曰公孔子书为公则隐决非摄难者曰然则何谓不书即位曰惠公之终不见其事则隐之始立亦不可知孔子从二百年後得其遗书而修之阙其所不知所以传信也难者又曰谓为摄者左氏尔公羊谷梁皆以为假立以待桓也故得以假称公予曰凡鲁之事出於已举鲁之人听於已生称曰公死称曰薨何从而知其假
春秋三
弑逆大恶也其为罪也莫赎其於人也不容其在法也无赦法施於人虽小必慎况举大法而加大恶乎既辄加之又辄赦之则自侮其法而人不畏春秋用法不如是之轻易也三子说春秋书赵盾以不讨贼故加之大恶既而以盾非实弑则又复见于经以明盾之无罪是辄加之而辄赦之尔以盾为无弑心乎其可轻以大恶加之以盾不讨贼情可责而宜加之乎则其後顽然未尝讨贼既不改过以自赎何为遽赦使同无罪之人其於进退皆不可此非春秋意也赵穿弑君大恶也盾不讨贼不能为君复讐而失刑於下二者轻重不较可知就使盾为可责然穿焉得免也今免首罪为善人使无辜者受大恶此决知其不然也春秋之法使为恶者不得幸免疑似者有所辨明所谓是非之公也据三子之说初灵公欲杀盾盾走而免穿盾族也遂弑而盾不讨其迹涉於与弑矣此疑似难明之事圣人尤当求情责实以明白之使盾果有弑心乎则自然罪在盾矣不得曰为法受恶而称其贤也使果无弑心乎则当为之辨明必先正穿之恶使罪有所归然後责盾纵贼则穿之大恶不可幸而免盾之疑似之迹获辨而不讨之责亦不得辞如此则是非善恶明矣今为恶者获免而疑似之人?于大恶此决知其不然也若曰盾不讨贼有幸弑之心与自弑同故宁舍穿而罪盾此乃逆诈用情之吏矫激之为尔非孔子忠恕春秋以王道治人之法也孔子患鲁史是非错乱而善恶不明所以修春秋就令旧史如此其肯从而不正之乎其肯从而称美又敎人以越境逃恶乎此可知其缪传也问者曰然则夷臯孰弑之曰孔子所书是矣赵盾弑其君也今有一人焉父病躬进药而不尝又有一人焉父病而不躬进药而二父皆死又有一人焉操刃而杀其父使吏治之是三人者其罪同乎曰虽庸吏犹知其不可同也躬药而不知尝者有爱父之孝心而不习於礼是可哀也无罪之人尔不躬药者诚不孝矣虽无爱亲之心然未有杀父之意使善治狱者犹当与操刃殊科况以躬药之孝反与操刃同其罪乎此庸吏之不为也然则许世子止实不尝药则孔子决不书曰弑君孔子书为弑君则止决非不尝药难者曰圣人借止以垂教尔对曰不然夫所谓借止以垂教者不过欲人之知尝药耳圣人一言明以告人则万世法也何必加孝子以大恶之名而尝药之事卒不见于文使後世但知止为弑君而莫知药之当尝也教未可垂而已陷人於大恶矣圣人垂教不如是之迂也果曰责止不如是之刻也难者曰然则盾曷为复见于经许悼公曷为书葬曰弑君之臣不见经此自三子说尔果圣人法乎悼公之葬且安知其不讨贼而书葬也自止以弑见经後四年吴败许师又十有八年当定公之四年许男始见于经而不名许之书于经者略矣止之事迹不可得而知也难者曰三子之说非其臆出也其得於所传如此然则所传者皆不可信乎曰传闻何可尽信公羊谷梁曰尹氏卒为正卿左氏以尹氏卒为隐母一以为男子一以为妇人得於所传者盖如是是可尽信乎
春秋四
或问春秋何为始於隐公而终於获麟曰吾不知也问者曰此学者之所尽心焉不知何也曰春秋起止吾所知也子所问者始终之义吾不知也吾无所用心乎此昔者孔子仕於鲁不用去之诸侯又不用困而归且老始着书得诗自关雎至于鲁颂得书自尧典至于费誓得鲁史记自隐公至于获麟遂删修之其前远矣圣人着书足以法世而已不穷远之难明也故据其所得而修之孔子非史官也不常职乎史故尽其所得修之而止耳鲁之史记则未尝止也今左氏经可以见矣曰然则始终无义乎曰义在春秋不在起止春秋谨一言而信万世者也予厌衆说之乱春秋者也
春秋五
或问子於隐摄盾止之弑据经而废传经简矣待传而详可废乎曰吾岂尽废之乎夫传之於经勤矣其述经之事时有赖其详焉至其失传则不胜其戾也其述经之意亦时有得焉及其失也欲大圣人而反小之欲尊经而反卑之取其详而得者废其失者可也嘉其尊大之心可也信其卑小之说不可也问者曰传有所废则经有所不通奈何曰经不待传而通者十七八因传而惑者十五六日月万物皆仰然不为盲者明而有物蔽之者亦不得见也圣人之意皎然乎经惟明者见之不为他说蔽者见之也
石鷁论
论曰夫据天道仍人事笔则笔而削则削此春秋之所作也授他说攻异端是所是而非所非此三传之所殊也若乃上揆之天意下质诸人情推至隐以探万事之元垂将来以立一王之法者莫近於春秋矣故杜预以为经者不刋之书范甯亦云义以必当为理然至一经之指三传殊说是彼非此学者疑焉鲁僖之十六年陨石于宋五六鷁退飞过宋都左氏传之曰石陨于宋星也六鷁退飞风也公羊又曰闻其磌然视之则石察之则五故先言石而後言五视之则鷁徐而视之则退飞故先言六而後言鷁谷梁之意又谓先後之数者聚散之辞也石鷁犹尽其辞而况於人乎左氏则辨其物公谷则鉴其意噫岂圣人之旨不一邪将後之学者偏见邪何纷纷而若是也且春秋载二百年之行事隂阳之所变见灾异之所着闻究其所终各有条理且左氏以石为星者庄公七年星陨如雨若以所陨者是星则当星陨而为石何得不言星而直曰陨石乎夫大水大雪为异必书若以小风而鷁自退非由风之力也若大风而退之则衆鸟皆退岂独退鷁乎成王之风有拔木之力亦未闻退飞鸟也若风能退鷁则是过成王之风矣而经独不书曰大风退鷁乎以公羊之意谓数石视鷁而次其言且孔子生定哀之间去僖公五世矣当石陨鷁飞之际是宋人次於旧史则又非仲尼之善志也且仲尼隔数世修经又焉及亲数石而视鷁乎谷梁以为石後言五鷁先言六者石鷁微物圣人尚不差先後以谨记其数则於人之襃贬可知矣若乃西狩获麟不书几麟鸜鹆来巢不书几鸜鹆岂独谨记於石鷁而忽於麟鸜鹆乎如此则仲尼之志荒矣殊不知圣人纪灾异着劝戒而已矣又何区区於谨数乎必曰谨物察数人皆能之非独仲尼而後可也噫三者之说一无是矣而周内史叔兴又以为隂阳之事非吉凶所生且天裂阳地动隂有隂凌阳则日蚀阳胜隂则岁旱隂阳之变出为灾祥国之兴亡由是而作既曰隂阳之事孰谓非吉凶所生哉其不抑又甚乎
辩左氏
左丘明作春秋外传以记诸国之语其记柯陵之会曰单襄公见晋厉公视远而步高且告鲁成公以晋必有祸乱成公问之曰天道乎人事也单子曰吾非瞽史焉知天道吾见晋侯之容矣又曰观其容知其心後卒如单子之言甚矣丘明之好奇而欲不信其书以传後世也若单子之言然则夫单子者未得为笃论君子也幸其言与事会而已不然丘明从後书之就其言以合其事者乎何以论之观其容虽圣人不能知人之心知其必祸福也夫礼之为物也圣人之所以饰人之情而闲其邪僻之具也其文为制度皆因民以为节而为之大防而已人目好五色为制文物采章以昭之耳乐和声为制金石丝竹以道之体安尊严为制冕弁衣裳以服之又惧其佚而过制也因为之节其登车也有和銮之节其行步也有佩玉之节其环拜也有钟鼓之节其升降周旋莫不有节是故其服必有容故曰正其衣冠尊其瞻视俨然人望而畏之则外闲其邪而使非僻之心不入而已衣冠之不正瞻视之不尊升降周旋之不节不过不中礼而已天之祸福於人也岂由是哉人之心又能以是而知之乎夫喜怒哀乐之动乎中必见乎外推是而言犹近之单子则不然乃以絶义弃德因其视瞻行步以观之又以为不必天道止於是而祸福於是皆可以必此故所谓非笃论君子而其言幸与事会者也书曰象恭滔天又曰巧言令色孔壬夫容之与心其异如此故曰观其容虽圣人不能知其心尧舜之无後顔回之短命虽圣人不可必夫君子之修身也内正其心外正其容而已若曰因容以知心遂又知其祸败则其可乎
欧阳文粹卷二

[book_title]卷三
钦定四库全书
欧阳文粹卷三　　　　　　宋　陈亮　编论
易或问一
或问大衍之数易之緼乎学者莫不尽心焉曰大衍易之末也何必尽心焉也易者文王之作也其书则六经也其文则圣人之言也其事则天地万物君臣父子夫妇人伦之大端也大衍筮占之一法耳非文王之事也然则不足学乎曰得其大者可以兼其小未有学其小而能至其大者也知此然後知学易矣六十四卦自古用焉夏商之世筮占之说略见于书文王遭纣之乱有忧天下之心有虑万世之志而无所发以为卦爻起於奇偶之数隂阳变易交错而成文有君子小人进退动静刚柔之象而治乱盛衰得失吉凶之理具焉因假取以寓其言而名之曰易至其後世用以占筮孔子出於周末惧文王之志不见于後世而易专为筮占用也乃作彖象发明卦义必称圣人君子王后以当其事而常以四方万国天地万物之大以为言盖明非止於卜筮也所以推原本意而矫世失然後文王之志大明而易始列乎六经矣易之沦于卜筮非止今世也微孔子则文王之志没而不见矣夫六爻之文占辞也大衍之数占法也皆古所用也文王更其辞而不改其法故曰大衍非文王之事也所谓辞者有君子小人进退动静刚柔之象治乱盛衰得失吉凶之理学者专其辞於筮占犹见非於孔子况遗其辞而执其占法欲以见文王作易之意不亦远乎凡欲为君子者学圣人之言欲为占者学大衍之数惟所择之焉耳
易或问二
或问系辞果非圣人之作前世之大儒君子不论何也曰何止乎系辞舜之涂廪浚井不载於六经不道於孔子之徒盖俚巷人之语也及其传也久孟子之徒道之事固有出於缪妄之说其初也大儒君子以世莫之信置而不论及其传之久也後世反以为更大儒君子而不非是实不诬矣由是曲学之士溺焉者多矣自孔子殁周益衰王道丧而学废接乎战国百家之异端起十翼之说不知起於何人自秦汉以来大儒君子不论也或者曰然则何以知非圣人之作也曰大儒君子之於学也理逹而已矣中人已下指其迹提其耳而譬之犹有惑焉者溺於习闻之久曲学之士喜为奇说以取胜也何谓子曰者讲师之言也吾尝以譬学者矣元者善之长亨者嘉之会利者义之和贞者事之干此所谓文言也方鲁穆姜之道此言也在襄公之九年後十有五年而孔子生左氏之传春秋也固多浮诞之辞然其用心亦必欲其书之信後世也使左氏知文言为孔子作也必不以追附穆姜之说而疑後世盖左氏者不意後世以文言为孔子作也孟子曰尽信书不如无书孟子岂好非六经者黜其杂乱之说所以尊经也
易或问三
或问大衍筮占之事也其於筮占之说无所非乎曰其法是也其言非也用蓍四十有九分而为二挂一揲四归奇再仂其法是也象两象三至于乾坤之策以当万物之数者其言皆非也传曰知者创物又曰百工之事皆圣人之作也筮者上古圣人之法也其为数也出於自然而不测四十有九是也其为用也通於变而无穷七八九六是也惟不测与无穷故谓之神惟神故可以占今为大衍者取物合数以配蓍是可测也以九六定乾坤之策是有限而可穷也矧占之而不效乎奇耦隂阳之数也隂阳天地之正气也二气升降有进退而无老少且圣人未尝言而虽系辞之痝杂亦不道也问者曰然则九六何为而变曰夫蓍四十有九无不用也昔之言大衍者取四揲之策而舍挂仂之数兼知挂仂之多少则九六之变可知矣蓍数无所配合隂阳无老少乾坤无定策知此然後知筮占矣呜呼文王无孔子易其沦於卜筮乎易无王弼其沦於异端之说乎因孔子而求文王之用心因弼而求孔子之意因予言而求弼之得失可也
泰誓论
书称商始咎周以乘黎乘黎者西伯也西伯以征伐诸侯为职事其伐黎而胜也商人已疑其难制而患之使西伯赫然见其不臣之状与商并立而称王如此十年商人反晏然不以为怪其父师老臣如祖伊微子之徒亦默然相与熟视而无一言此岂近於人情邪由是言之谓西伯受命称王十年者妄说也以纣之雄猜暴虐尝醢九侯而脯鄂侯矣西伯闻之窃叹遂执而囚之几不免死至其叛已不臣而自王乃反优容而不问者十年此岂近於人情邪由是言之谓西伯受命称王十年者妄说也孔子曰三分天下有其二以服事商使西伯不称臣而称王安能服事於商乎且谓西伯称王者起於何说而孔子之言万世之信也由是言之谓西伯受命称王十年者妄说也伯夷叔齐古之知义之士也方其让国而去顾天下皆莫可归闻西伯之贤共往归之当是时纣虽无道天子也天子在上诸侯不称臣而称王是僭叛之国也然二子不以为非依之久而不去至武王伐纣始以为非而弃去彼二子者始顾天下莫可归卒依僭叛之国而不去不非其父而非其子此岂近於人情邪由是言之谓西伯受命称王十年者妄说也书之泰誓称十有一年说者因以谓文王受命九年及武王居丧二年并数之尔是以西伯听虞芮之讼谓之受命以为元年此又妄说也古者人君即位必称元年常事尔不以为重也後世曲学之士说春秋始以改元为重事然则果常事欤固不足道也果重事欤西伯即位已改元矣中间不宜改元而又改元至武王即位宜改元而反不改元乃上冒先君之元年并其居丧称十一年及其灭商而得天下其事大於听讼远矣又不改元由是言之谓西伯以受命之年为元年者妄说也後之学者知西伯生不称王而中间不再改元则诗书所载文武之事粲然明白而不诬矣或曰然则武王毕丧伐纣而泰誓曷谓称十有一年对曰毕丧伐纣出於诸家之小说而泰誓六经之明文也昔者孔子当衰周之际患衆说纷纭以惑乱当世於是退而修六经以为後世法及孔子既殁去圣稍远而衆说复兴与六经相乱自汉以来莫能辨正今有卓然之士一取信乎六经则泰誓者武王之事也十有一年者武王即位之十有一年尔复何疑哉司马迁作周本纪虽曰武王即位九年祭於文王之墓然後治兵于孟津至作伯夷列传则又载父死不葬之说皆不可为信是以吾无取焉取信于书可矣
纵囚纶
信义行於君子而刑戮施於小人刑入于死者乃罪大恶极此又小人之尤甚者也宁以义死不苟幸生而视死如归此又君子之尤难者也方唐太宗之六年録大辟囚三百余人纵使还家约其自归以就死是以君子之难能期小人之尤者以必能也其囚及期而卒自归无後者是君子之所难而小人之所易也此岂近於人情或曰罪大恶极诚小人矣及施恩德以临之可使变而为君子盖恩德入人之深而移人之速有如是者矣曰太宗之为此所以求此名也然安知夫纵之去也不意其必来以冀免所以纵之乎又安知夫被纵而去也不意其自归而必获免所以复来乎夫意其必来而纵之是上贼下之情也意其必免而复来是下贼上之心也吾见上下交相贼以成此名也乌有所谓施恩德与夫知信义者哉不然太宗施德於天下於兹六年矣不能使小人不为极恶大罪而一日之恩能使视死如归而存信义此又不通之论也然则何为而可曰纵而来归杀之无赦而又纵之而又来则可知为恩德之致尔然此必无之事也若夫纵而来归而赦之可偶一为之尔若屡为之则杀人者皆不死是可为天下之常法乎不可为常者其圣人之法乎是以尧舜三王之治必本於人情不立异以为高不逆情以干誉
怪竹辩
谓竹为有知乎不宜生於庑下谓为无知乎乃能避槛而曲全其生其果有知乎则有知莫如人人者万物之最灵也其不知於物者多矣至有不自知其一身者如骈拇枝指悬疣附赘皆莫知其所以然也以人之灵而不自知其身使竹虽有知必不能自知其曲直之所以然也竹果无知乎则无知莫如枯草死骨所谓蓍龟者是也自古以来大圣大智之人有所不知者必问於蓍龟而取决是则枯草死骨之有知反过於圣智之人所知远矣以枯草死骨之如此则安知竹之不有知也遂以蓍龟之神智而谓百物皆有知则其他草木瓦石叩之又顽然皆无所知然则竹未必不无知也由是言之谓竹为有知不可谓为无知亦不可谓其有知无知皆不可知然後可万物生於天地之间其理不可以一概谓有心然後有知乎则蚓无心谓凡动物皆有知乎则水亦动物也人兽生而有知死则无知矣蓍龟生而无知死然後有知也是皆不可穷诘故圣人治其可知者置其不可知者是之谓大中之道
策问
问礼乐
礼乐治民之具也王者之爱养斯民其於教导之方甚勤而备故礼防民之欲也周乐成民之俗也厚苟不由焉则赏不足劝善刑不足禁非而政不成大宋之兴八十余岁明天子仁圣思致民於太平久矣而天下之广元元之衆州县之吏奉法守职不暇其他使愚民目不识俎豆耳不闻弦匏民俗顽鄙刑狱不衰而吏无任责夫先王之遗文具在凡岁时吉凶聚会考古礼乐可施民间者其别有几顺民便事可行於今者有几行之固有次第其所当先者又有几礼乐兴而後臻於富庶欤将既富而後教之欤夫政缓而迂鲜近事实教不以渐则或戾民欲其不迂而政易成有渐而民不戻者其术何云儒者之於礼乐不徒诵其文必能通其用不独学於古必可施於今愿悉陈之无让
问六经
六经者先王之治具而後世之取法也书载上古春秋纪事诗以微言感刺易道隐而深矣其切於世者礼与乐也自秦之焚书六经尽矣至汉而出者皆其残脱颠倒或传之老师昏耄之说或取之冢墓屋壁之间是以学者不明异说纷起况乎周礼其出最後然其为书备矣其天地万物之统制礼作乐建国君民养生事死禁非道善所以为治之法皆有条理三代之政美矣而周之治迹所以比二代而尤详见於後世者周礼着之故也然汉武以为渎乱不验之书何休亦云六国隂谋之说何也然今考之实有可疑者夫内设公卿大夫下至府史胥徒以相副贰外分九服建五等差尊卑以相统理此周礼之大略也而六官之属略见於经者五万余人而里闾县鄙之长军师卒伍之徒不与焉王畿千里之地为田几井容民几家王官王族之国邑几数民之贡赋几何而又容五万人者於其间其人耕而赋乎如其不耕而赋则何以给之夫为治者故若是之烦乎此其一可疑者也秦既诽古尽去古制自汉以後帝王称号官府制度皆袭秦故以至於今虽有因有革然大抵皆秦制也未尝有意於周礼者岂其体大而难行乎其果不可行乎夫立法垂制将以遗後也使难行而万世莫能行与不可行等尔然则反秦制之不若也脱有行者亦莫能兴或因以取乱王莽後周是也则其不可用决矣此又可疑也然其祭祀衣服车旗似有可采者岂所谓郁郁之文乎三代之治其要如何周礼之经其失安在宜於今者其理安从其悉陈无隐
问为治
古者为治有繁简其施於民也有浅深各适其宜而已三代之盛时地方万里而王所自治者千里而已其余以建诸侯至於礼乐刑政颁其大法而使守之则其大体盖简如此诸侯大小国盖数千必各立都邑建宗庙卿士大夫朝聘祭祀训农练卒居民度土自一夫以上皆有法制则其於衆务何其繁也今自京师至於海隅徼障一尉卒之职必命於朝政之大小皆自朝出州县之吏奉行而已是举天下皆所自治其於大体则为繁矣其州县大小邑闾田井训农练卒一夫以上略无制度其於衆务何其忽而简也夫礼以治民而乐以和之德义仁恩长养涵泽此三代之所以深於民者也政以一民刑以防之此其浅者尔今自宰相至于州县之有司莫不行文书治吏事其急在於督赋敛断狱讼而已此特浅者耳礼乐仁义吏不知所以为而欲望民之被其敎其可得乎夫治大以简则力有余治小以繁则事不遗制民以浅则防其僻渐民以深则化可成此三代之所以治也今一切悖古简其当繁而繁其可简务其浅而忽其深故为国百年而仁政未成生民未厚者以此也然若欲使国体大小适繁简之宜法政弛张尽浅深之术诸侯井田不可卒复施於今者何宜礼乐刑政不可卒成用於今者何便悖古之失其原何自修复之方其术何始迹治乱通古今子大夫之职也其悉心以陈焉
问周礼
三王之治损益不同而制度文章惟周为大备周礼之制设六官以治万民而百事理夫公卿之任重矣若乃祭祀天地日月宗庙社稷四郊明堂之类天子大臣所躬亲者一岁之间有几又有廵狩朝会师田射耕燕飨凡大事之举一岁之间又有几而为其民者亦有畋猎学校射乡饮酒凡大聚会一岁之间有几又有州党族官岁时月朔春秋酺禜询事读法一岁之间又有几其斋戒供给期召奔走废日几何由是而言疑其官不得安其府民不得安其居亦何暇修政事治生业乎何其烦之若是也然说者谓周用此以致太平岂朝廷礼乐文物万民富庶恺弟必如是之勤且详然後可以致之欤後世苟简不能备举故其未能及於三代之盛欤然为治者果若是之劳乎用之於今果安焉而不倦乎抑其设施有法而第弗深考之欤诸君子为言之
问井田
孟子以为井地不均则谷禄不平经界既正而分田制禄可坐而定也故曰仁政必自经界始盖三代井田之法也自周衰迄今田制废而不复者千有余岁凡为天下国家者其善治之迹虽不同而其文章制度礼乐刑政未尝不法三代而於井田之制独废而不取岂其不可用乎岂惮其难而不为乎然亦不害其为治也仁政果始於经界乎不可用与难为者果万世之通法乎王莽尝依古制更名田矣而天下之人愁苦怨叛卒共起而亡之莽之恶加于人者虽非一而耕田之制当时民特为不便也呜呼孟子之所先者後世皆不用而治用之而民特愁苦怨叛以为不便则孟子谓之仁政可乎记曰异世殊时不相沿袭书又曰事不师古匪说攸闻书传之言其戾如此而孰从乎孟子世之所师也岂其泥於古而不通於後世乎岂其所谓迂阔者乎不然将有说也自三代之後有天下莫盛汉唐汉唐之治视三代何如其民田之制税赋之差又何如其可施於今者又何如皆愿闻其详也
问为政
为政者徇名乎袭迹乎三代之名正名也其迹治迹也所谓名者万世之法也迹者万世之制也正名立制言顺事成然後因名迹以考实而其文章事物粲然无不备矣可谓盛哉董仲舒以为三代质文有改制之名而无变道之实者是也自秦肆其虐灭弃古典然後三代之名与迹皆变易而丧其实岂所谓变其道者邪然自秦迄今千有余岁或治或乱其废兴长短之势各由其人为之而已其袭秦之名不可改也三代之迹不可复也岂其理之自然欤岂三代之制止於三代而不可施於後世欤王莽求其迹而复井田宇文求其名而复六官二者固昏乱败亡之国也然则孔子言为政必也正名孟子言为政必始经界岂虚言哉然自秦以来治世之主几乎三代者唐太宗而已其名迹固未尝复三代之一二而其治则几乎三王岂所谓名迹者非此之谓欤岂遗名与迹而直考其实欤岂孔孟之所谓者有旨而学者弗深考之欤其酌古今之宜与其异同者以对
问取士
古之取士者上下交相待以成其美今之取士者上下交相害欲济於事可乎古之士教养有素而进取有渐上之礼其下者厚故下之自守者重上非厚礼不能以得士士非自重不能以见礼於上故有国者设爵禄车服礼乐于朝以待其下为士者修仁义忠信孝悌於家以待其上设于朝者知下之能副其待则愈厚居下者知上之不薄于已故愈重此岂不交相成其美欤後世之士则反是上之待其下也以为干利而进尔虽有爵禄之设而日为之防以革进之滥者下之视其上也以为虽自重上孰我知不自进则不能以达由是上之待其下也益薄下之自守者益不重而轻呜呼居上者欲得其人在下者欲行其道其可得邪原夫三代取士之制如何汉魏迨今其变制又如何宜历道其详也制失其本致其反本复自何时欲就今制稍复於古当自何始今之士皆学古通经稍知自重矣而上之所以礼之者未加厚也噫由上之厚然後致下之自重欤必下之自重然後上礼之厚欤二者两不为之先其势亦奚由而合也宜具陈其本末与其可施於今者以对
欧阳文粹卷三

[book_title]卷四
<集部,别集类,北宋建隆至靖康,欧阳文粹>
钦定四库全书
欧阳文粹卷四　　　　　　宋　陈亮　编书
通进司上书
臣伏见国家自元昊叛逆关西用兵以来为国言事者衆矣臣初窃谓三策以料贼情然臣迂儒不识兵之大计始犹迟疑未敢自信今兵兴既久贼形已露如臣素料颇不甚远故窃自谓有可以助万一而尘听览者谨条以闻惟陛下仁圣寛其狂妄之诛幸甚夫关西弛备而民不见兵者二三十年矣使贼萌乱之初藏形隐计卒然而来当是时吾之边屯寡弱城堡未完民习久安而易惊将非素选而败怯使其羊驱豕突可以奋然而深入然国威未挫民力未疲彼得城而居不能久守虏掠而去可邀击其归此下策也故贼知而不为之外国侵边自古为患其攻城掠野败则走胜则来盖其常事此中策也故贼兼而用之若夫假僭名号以威其衆先击吾之易取者一二以悦其心然後训养精锐为长久之谋故其来也虽胜而不前不败而自退所以诱吾兵而劳之也或击吾东或击吾西乍出乍入所以使吾兵分备多而不得减息也吾欲速攻贼方新锐坐而待战彼则不来如此相持不三四岁吾兵已老民力已疲不幸又遇水旱之灾调歛不胜而盗贼羣起彼方奋其全锐击吾困弊可也使吾不堪其困忿而出攻决於一战彼以逸而待吾劳亦可也幸吾苦兵计未知出遂求通聘以邀岁时之赂度吾困急不得不从亦可也是吾力一困则贼谋无施而不可此兵法所谓不战而疲人兵者上策也而贼今方用之今三十万之兵食於西者二岁矣又有十四五万之乡兵不耕而自食其民自古未有四五十万之兵连年仰食而国力不困者也臣闻元昊之为贼威能畏其下恩能死其人自初僭叛嫚书已上逾年而不出一出则锋不可当执劫蕃官获吾将帅多礼而不杀此其凶谋所畜皆非仓卒者也奈何彼能以上策而疲吾吾不自知其已困彼为久计以挠我我无长策而制之哉夫训兵养士伺隙乘便用间出奇此将帅之职也所谓阃外之事而君不御者可也至於外料贼谋之心内察国家之势知彼知此因谋制敌此朝廷之大计也所谓庙算而胜者也不可以不思今贼谋可知以久而疲我耳吾势可察西人已困也诚能丰财积粟以纾西人而完国壮兵则贼谋沮而庙算得矣夫兵攻守而已然皆以财用为强弱也守非财用而不久此不待言请试言攻昔秦席六世之强资以事胡卒困天下而不得志汉因文景之富力三举而才得河南隋唐突厥吐蕃常与中国相胜败击而胜之有矣未有举而灭者秦汉尤强者其所攻今元昊之地是也况自刘平陷没贼锋炽锐未尝挫衂攻守之计非臣所知天威所加虽终期於扫尽然临边之将尚未闻得贼衅隙挫其凶锋是攻守皆未有休息之期而财用不为长久之计臣未见其可也四五十万之人坐而仰食然关西之地物不加多关东所有莫能运致掊克细碎既以无益而罢之矣至於鬻官入粟下无应者改法?货而商旅不行是四五十万之人惟取足於西人而已西人何为而不困困而不起为盗者须水旱尔外为贼谋之所疲内遭水旱而多故天下之患可胜道哉夫关西之物不能加多则必通其漕运而致之漕运已通而关东之物不充则无得而西矣故臣以为通漕运尽地利权商贾三术并施则财用足而西人纾国力完而兵可以久以守以攻惟上所使夫小琐目前之利既不足为长久之谋非旦夕而可效故为长久而计者初若迂愚而可笑在必而行之则其利溥矣故臣区区不敢避迂愚之责请上便宜三事惟陛下裁择其一曰通漕运臣闻今为西计者皆患漕运之不通臣以为但未求之耳今京师在汴漕运不西而人之习见者遂以为不能西不知秦汉隋唐其都在雍则天下之物皆可致之西也山川地形非有变易於古其路皆在昔人可行今人胡为而不可汉初岁漕山东粟数十万石是时运路未修其漕尚少其後武帝益修渭渠至漕百余万石隋文帝时沿水为仓转相运置而关东汾晋之粟皆至渭南运物最多其遗仓之迹往往皆在然皆尚有三门之险自唐裴耀卿又寻隋迹於三门东西置仓开山十八里为陆运以避其险卒泝河而入渭当时岁运不减二三百万石其後刘晏遵耀卿之路悉漕江淮之米以实关西後世言能经财利而善漕运者耀卿与晏为首今江淮之米岁入于汴者六百万石诚能分给关西一二百万石足矣今兵之食汴漕者出戍甚衆有司不惜百万之粟分而及之其患者三门阻其中尔今宜浚治汴渠使岁运不阻然後按求耀卿之迹不惮十许里陆运之劳则河漕通而物可致且纾关西之困使古无法今有可为尚当为之况昔人行之而未远今人行之而岂难哉耀卿与晏初理漕时其得尚少至其末年所入十倍是可久行之法明矣此水运之利也臣闻汉高祖之入秦不由东关而道南阳过郦析而入武关曹操等起兵诛董卓亦欲自南阳道丹析而入长安是时张济又自长安出武关奔南阳则自古用兵往来之径也臣尝至南阳问其遗老云自邓西北至永兴六七百里今小商贾往往行之初汉高入关其兵十万夫能容十万兵之路宜不甚狭而险也但自雒阳为都行者皆趋东关其路久而遂废今能按求而通之则武昌汉阳郢复襄阳梁洋金商均房光化沿汉之地十一二州之物皆可漕而顿之南阳自南阳为轻车人辇而递之募置递兵为十五六铺则十余州之物日日入关而不絶沿汉之地山多美才近汉之民仰足而有余以造舟车甚不难也前日陛下深恤有司之勤内赐禁钱数十万以供西用而道路艰远辇运逾年不能毕至至於军装输送多苦秋霖边州已寒冬服尚滞於路其艰如此夫使州县纲吏远输京师转冒艰滞然後得西岂若较南阳之旁郡度其道里入于武关与至京师远近等者与其尤近者皆使直输于关西京师之用有不足则以禁帑出赐有司者代而充用其迂曲简直利害较然矣此陆运之利也其二曰尽地利臣闻昔之画财利者易为工今之言财利者难为术昔者之民赋税而已故其不足则铸山煮海?酒与茶征关市而筭舟车尚有可为之法以苟一时之用自汉魏迄今其法日增其取益细今取民之法尽矣昔者赋外之征以备有事之用今尽取民之法用於无事之时悉以冗费而糜之矣至卒然有事则无法可增然独犹有可为者民作而输官者已劳而游手之人方逸地之产物者耕不得代而不垦之土尚多是民有遗力地有遗利此可为也况历视前世用兵者未尝不先营田汉武帝时兵兴用乏赵过为畎田人犂之法以足用赵充国攻西羌议者争欲出击而充国深思全胜之策能忍而待其弊至违诏罢兵而治屯田田於极边以游兵而防钞寇则其理田不为易也犹勉为之後汉之时曹操屯兵许下强敌四面以今视之疑其旦夕战争而不暇然用枣只韩浩之计建置田官募民而田近许之地岁得谷百万石其後郡国皆田积谷无数隋唐田制尤广不可胜举其势艰而难田莫若充国迫急而不暇田莫如曹操然皆勉焉不以迂缓而不田者知地利之博而可以纾民劳也今天下之土不耕者多矣臣未能悉言谨举其近者自京已西土之不辟者不知其数非土之瘠而弃也盖人不勤农与夫役重而逃尔久废之地其利数倍於营田今若督之使勤与免其役则愿耕者衆矣臣闻乡兵之不便於民议者方论之矣充兵之人遂弃农业托云教习聚而饮博取资其家不顾无有官吏不加禁父兄不敢诘家家自以为患也河东河北关西之乡兵此犹有用若京东西者平居不足以备盗而水旱适足以为盗其尤可患者京西素贫之地非有山泽之饶民惟力农是仰而今三夫之家一人五夫之家三人为游手凡十八九州以少言之尚可四五万人不耕而食是自相糜耗而重困也今诚能尽驱之使耕于弃地官贷其种岁田之入与中分之如民之法募吏之习田者为田官优其课最而诱之则民愿田者衆矣太宗皇帝时尝贷陈蔡民钱使市牛而耕真宗皇帝时亦用耿望之言买牛湖南而治屯田今湖南之牛岁贾于北者皆出京西若官为买之不难得也且乡兵本农也籍而为兵遂弃其业今幸其去农未久尚可复驱还之田亩使不得羣游而饮博以为父兄之患此民所愿也一夫之力以逸而言任耕缦田一顷使四五万人皆耕而久废之田利又数倍则岁谷不可胜数矣京西之分北有大河南至汉而西接关若又通其水陆之运所在积谷惟陛下诏有司而移用之耳其三曰权商贾臣闻秦废王法啓兼并其上侵公利下刻细民为国之患久矣自汉以来尝欲为法而抑夺之然不能也盖为国者兴利日繁兼并者趋利日巧至其甚也商贾坐而权国利其故非他由兴利广也夫兴利广则上难专必与下而共之然後通流而不滞然为今议者方欲夺商之利一归於公上而专之故夺商之谋益深则为国之利益损前日有司屡变其法法每一变则一岁之间所损数百万议者不知利不可专欲专而反损但云变法之未当变而不巳其损愈多夫欲十分之利皆归于公至其亏少十不得三不若与商共之常得其五也今为国之利多者茶与盐耳茶自变法巳来商贾不复一岁之失数年莫补所在积朽弃而焚之前日议者屡言三税之法为便有司既已详之矣今诚能复之使商贾有利而通行则上下济矣解池之盐积若山阜今宜暂下其价诱羣商而散之先为令曰三年将复旧价则贪利之商争先而凑矣夫茶者生於山而无穷盐者出於水而不竭贱而散之三年十未减其一二夫二物之所以贵者以能为国资钱币尔今不散而积之是惜朽壤也夫何用哉夫大商之能蕃其货者岂其铢铢躬自鬻於市哉必有贩夫小贾就而分之贩夫小贾无利则不为故大商不妬贩夫之分其利者恃其货博虽取利少货行流速则积少而为多也今为大国者有无穷不竭之货反妬大商之分其利宁使无用而积为朽壤何哉故大商之善为术者不惜其利而诱贩夫大国之善为术者不惜其利而诱大商此与商贾共利取少而致多之术也若乃县官自为鬻市之事此大商之不为臣谓行之难久者也诚能不较锱铢而思远大则积朽之物散而钱币通可不劳而用足矣臣愚不足以知时事若夫坚守以扞贼利则出而扰之凡小便宜愿且委之边将至於积谷与钱通其漕运不二三岁而国力渐丰边兵渐习贼锐渐挫而有隙可乘然後一举而灭之此万全之策也愿陛下以其小者责将帅谋其大计而行之则天下幸甚
欧阳文粹卷四

[book_title]卷五
钦定四库全书
欧阳文粹卷五　　　　　　宋　陈亮　编书
准诏言事
臣近准诏书许臣上书言事臣学识愚浅不能广引深远以明治乱之原谨采当今急务条为三弊五事以应诏书所求伏惟陛下裁择臣闻自古王者之治天下虽有忧勤之心而不知致治之要则心愈劳而事愈乖虽有纳谏之明而无力行之果断则言愈多而听愈惑故为人君者以细务而责人专大事而独断此致治之要术也纳一言而可用虽衆说不得以沮之此力行之果断也知此二者天下无难治矣伏见国家自大兵一动中外骚然陛下思社稷之安危念兵民之疲弊四五年来圣心忧劳可谓至矣然而兵日益老贼日益强并九州之力讨一西戎小者尚无一人敢前今又北敌大者违盟而动其将何以御之从来所患者四裔今四裔叛矣所恶者盗贼今盗贼起矣所忧者水旱今水旱作矣所赖者民力今民力困矣所须者财用今财用乏矣陛下之心日忧於一日天下之势岁危於一岁此臣所谓用心虽劳不知求致治之要者也近年朝廷开发言路献计之士不下数千然而事绪转多枝梧不暇从前所采衆议纷纭至於临事谁策可用此臣所谓听言虽多不如力行之果断者也伏思圣心所甚忧而当今所尚阙者不过曰无兵也无将也无财用也无御戎之策也无可任之臣也此五者陛下忧其未有而臣谓今皆有之然陛下未得而用者未思其术也国家创业之初四方割据中国地狭兵民不多然尚能南取荆楚收伪唐定闽岭西平两蜀东下并潞北窥幽燕当时所用兵财将吏其数几何惟善用之故不觉其少何况今日承百年祖宗之业尽有天下之富强人衆物盛十倍国初故臣敢曰有兵有将有财用有御戎之策有可任之臣然陛下皆不得而用者其故何哉由朝廷有三大弊故也何谓三弊一曰不慎号令二曰不明赏罚三曰不责功实此三弊因循於上则万事弛慢废坏於下臣闻号令者天子之威也赏罚者天子之权也若号令不信赏罚不当则天下不服故又须责臣下以功实然後号令不虚出而赏罚不滥行是以慎号令明赏罚责功实此三者帝王之奇术也自古人君英雄如汉武帝聪明如唐太宗皆知用此三术而自执威权之柄故所求无不得所欲皆如意汉武好用兵则诛灭四夷立功万里以快其心欲求将则有卫霍之材以供其指使欲得贤士则有公孙董汲之徒以称其意唐太宗好用兵则诛突厥服辽东威振夷狄以逞其志欲求将则有李靖李积之徒入其驾驭欲得贤士则有房杜之辈在其左右此二帝者可谓所求无不得所欲皆如意无他术也惟能自执威权之柄耳伏惟陛下以圣明之姿超出二帝又尽有汉唐之天下然而欲御边则常患无兵欲破贼则常患无将欲赡军则常患无财用欲威服四夷则常患无策欲任使贤材则常患无人是所求皆不得所欲皆不如意其故无他由不用威权之术也自古帝王或为强臣所制或为小人所惑则威权不得出於巳今朝无强臣之患旁无小人偏任之溺内外臣庶尊陛下如天爱陛下如父倾耳延首顾陛下之所为然何所惮而不为乎若一日赫然执威权以临之则万事皆办何患五者之无奈何为三弊之因循而一事之不集臣请言三弊夫言多变则不信令频改则难从今出令之初不加详审行之未久寻又更张以不信之言行难从之令故每有处置之事州县知朝廷未是一定之命则官吏或相谓曰且未要行不久必须更改或曰备礼行下略与应破指挥旦夕之间果然又变至於将吏更易道路疲於送迎符牒纵横上下莫能遵守中外臣庶或闻而叹息或闻而窃笑叹息者有忧天下之心窃笑者有轻朝廷之意号令如此欲威天下其可得乎此不慎号令之弊也用人之术不过赏罚然赏及无功则恩不足劝罚失有罪则威无所惧虽有人不可用矣太祖时王全斌破蜀而归功不细矣犯法一贬十年不问是时方讨江南故黜全斌与诸将立法太祖神武英断所以能平定天下者其赏罚之法皆如此也昨关西用兵四五年矣大将以无功罢者依旧居官军中见无功者不妨得好官则诸将谁肯立功矣禆将畏懦逗留者皆当斩罪或暂贬而寻迁或不贬而依旧军中见有罪者不诛则诸将谁肯用命矣所谓赏不足劝威无所惧赏罚如此而欲用人其可得乎此不明赏罚之弊也自兵动以来处置之事不少然多有名而无实臣请略言其一二则其他可知数年以来点兵不絶诸路之民半为兵矣其间老弱病患短小怯懦者不可胜数是有点兵之虚名而无得兵之实数也新集之兵所在教习追呼上下民不安居主教者非将领之材所教者无旗鼓之节往来州县愁叹嗷嗷既多是老病小怯之人又无训齐精练之法此有教兵之虚名而无训兵之实艺也诸路州军分造器械工作之际已劳民力辇运般送又苦道涂然而铁刃不刚筋胶不固长短大小多不中度造作之所但务充数而速了不计所用之不堪经历官司又无检责此有器械之虚名而无器械之实用也以草草之法教老怯之兵执钝折不堪之器械百战百败理在不疑临事而悟何可及乎故事无大小悉皆卤莽则不责功实之弊也臣故曰三弊因循於上则万事弛慢废坏於下万事不可尽言臣请言大者五事其一曰兵臣闻攻人以谋不以力用兵鬭智不鬭多前代用兵之人多者常败少者常胜汉王寻等以百万之兵遇光武九千人而败是多者败而少者胜也苻坚以百万之兵遇东晋二三万人而败是多者败而少者胜也曹操以三十万青州兵大败於吕布退而归许复以二万人破袁绍十四五万是用兵多则败少则胜之明验也况於四裔尤难以力争只可以计取李靖破突厥於定襄只用三千人其後破颉利於隂山亦不过一万盖兵不在多能以计取尔故善用兵者以少为多不善用者虽多而愈少也为今计者添兵则耗国减兵则破贼今沿边之兵不下七八十万可谓多矣然训练不精又有老弱虚数则十人不当一人是七八十万之兵不当七八万人之用加以军无统制分散支离分多为寡兵法所忌此所谓不善用兵者虽多而愈少故常战而常败也臣愿陛下赫然奋威勑励诸将精加训练去其老弱七八十万中可得五十万数古人用兵以一当百今既未能但得以一当十则五十万精兵可当五百万兵之用此所谓善用兵者以少而为多古人所以少而常胜者以此也今不思实效但务添多耗国耗民积以年岁贼虽不至天下巳困矣此一事也其二曰将臣又闻古语曰将相无种故或出於奴仆或出於军卒或出於盗贼惟能不次而用之乃为名将耳国家求将之意虽劳选将之路太狭今诏近臣举将而限以资品则英豪之士在下位者不可得矣试将材者限以弓马一夫之勇则智略万人之敌皆遗之矣山林奇杰之士召而至者以其贫贱而薄之不过与一主簿借职使其怏怏而去则古之屠钓饭牛之杰皆激怒而失之矣至於无人可用则宁用龙锺跛躄庸懦暗劣之徒皆授之兵柄天下三尺童子皆为朝廷危之前日澶渊之卒几为国家生事此可见也议者不知取将之无术但云当今之无将臣愿陛下革去旧弊奋然精求有贤豪之士不须限以下位有智略之人不必试以弓马有山林之杰不可薄其贫贱惟陛下能以非常之礼待人人臣亦将以非常之效报国此二事也其三曰财用臣又闻善治病者必医其受病之处善救弊者必寻其起弊之源今天下财用困乏其弊安在起於用兵而费大故也汉武好穷兵用尽累世之财当时勒兵单于台不过十八万尚能困国力况未若今日七八十万连四五年而不罢所以罄天地之所生竭万民之膏血而用不足也今虽有智者物不能增而计无所出矣惟有减冗卒之虚费练精兵而速战功成兵罢自然足矣今兵有可减之理无人敢当其事贼有速击之便无将敢奋其勇後时败事徒耗国而耗民此三事也其四曰御戎之策臣又闻兵法曰上兵伐谋其次伐交北敌与朝廷通好仅四十年不敢妄动今一旦发其狂谋者其意何在盖见中国频为元昊所败故敢啓其贪心伺隙而动尔今若勑励诸将选兵秣马疾入西界但能痛败昊贼一阵则吾军威大振而敌计沮矣此所谓上兵伐谋者也今詗事者皆知北敌与西贼通谋欲倂二国之力窥我河北陕西今若我能先击败其一国则敌势减半不能独举此兵法所谓伐交者也元昊地狭贼兵不多向来攻我传闻北敌常有助兵今若敌中自有点集之谋而元昊骤然被击必求助於北敌北敌分兵助昊则可牵其南寇之力若不助昊则二国有隙自相疑贰此亦伐交之策也假令二国克期分路来寇我能先期大举则元昊仓皇自救不暇岂能与北敌相为表里是破其素定之约乖其克日之期此兵法所谓亲而离之者亦伐交之策也元昊叛逆以来幸而屡胜常有轻视诸将之心今又见朝廷北忧戎虏方经营於河朔必谓我师不能西出今乘其骄怠正是疾驱急击之时此兵法所谓出其不意者此取胜之上策也前年西将有请出攻者当时贼气方盛我兵未练朝廷尚计其出师况今元昊有可攻之势此不可失之时彼方幸吾忧河北而不虞我能西征出其不意此可攻之势也自四路分帅今巳半年训练恩信兵已可用故近日屡奏小捷是我师渐振贼气渐衂此可攻之势也苟失此时而使二敌先来则吾无策矣臣愿陛下诏执事之臣熟议而行之此四事也其五曰可任之臣臣又闻仲尼曰十室之邑必有忠信况今文武列职徧於天下其间岂无材智之臣而陛下总治万几之大既不暇尽识其人故不能躬自进贤而退不肖执政大臣动拘旧例又不敢进贤而退不肖审官吏部三班之职但掌文簿差除而已又不敢越次进贤而退不肖是上自天子下至有司无一人得进贤而退不肖者所以贤愚混杂侥幸相容三载一迁更无旌别平居无事惟患太多而差遣不行一旦临事要人常患乏人使用自古任官之法无如今日之缪也今议者或谓举主转官为进贤犯罪黜责为退不肖此不知其弊之深也大凡善恶之人各以类聚故守亷慎者各举清干之人有赃汚者各举贪浊之人好徇私者各举请求之人性庸暗者各举不材之人朝廷不问是非但见举主数足便与改官则清干者进矣贪浊者亦进矣请求者亦进矣不材者亦进矣混淆如此便可为进贤之法乎方今黜责官吏岂有澄清纠举之术哉惟犯赃之人因民论诉者乃能黜之耳夫能舞弄文法而求财贿者亦强黠之吏政事必由已出故虽诛剥豪民尚或不及贫弱至於不材之人不能主事衆胥羣吏共为奸欺则民无贫富一时受弊以此而言则赃吏与不材之人为害等耳今赃吏因自败者乃加黜责十不去其一二至於不材之人上下共知而不问寛缓容奸其弊如此便可为退不肖之法乎贤不肖既无别则宜乎设官虽多而无人可用也臣愿陛下明赏罚责功实则材皆列於陛下之前矣臣故曰五者皆有然陛下不得而用者为有弊也三弊五事臣既已详言之矣惟陛下择之天下之务不过此也方今天文变於上地理逆於下人心怨於内四夷攻於外事势如此矣非是陛下迟疑寛缓之时惟愿为社稷生民留意
欧阳文粹卷五

[book_title]卷六
钦定四库全书
欧阳文粹卷六　　　　　　宋　陈亮　编书
辨杜韩范富
臣闻士不忘身不为忠言不逆耳不为谏故臣不避羣邪切齿之祸敢冒一人难犯之顔惟赖圣慈幸加省察臣伏见杜衍韩琦范仲淹富弼等皆是陛下素所委任之臣一旦相继而罢天下之士皆素知其可用之贤而不闻其可罢之罪臣职虽在外事不审知然臣窃见自古小人谗害忠贤其识不远欲广陷良善则不过指为朋党欲摇动大臣则必须诬以专权其故何也夫去一善人而衆善人尚在则未为小人之利欲尽去之则善人少过难为一二求瑕惟指以为朋党则可一时尽逐至如大臣已被知遇而蒙信任者则不可以他事动摇惟有专权是人主之所恶故须此说方可倾之臣料杜衍等四人各无大过而一时尽逐富弼与仲淹委任尤深而忽遭离间必有朋党专权之说上惑圣聦臣请详言之昔年仲淹初以忠言谠论闻於中外天下贤士争相称慕当时奸臣诬作朋党犹难辨明自近日陛下擢此数人并在两府察其临事可以辨也盖杜衍为人清慎而谨守规矩仲淹则恢廓自信而不疑韩琦则纯正而质直富弼则明敏而果锐四人为性既各不同虽皆归於尽忠而其所见各异故於议事多不相从至如杜衍欲深罪滕宗谅仲淹力争而寛之仲淹谓契丹必攻河东请急修边备富弼料九事力言契丹必不来至如尹洙亦号仲淹之党及争水洛城事韩琦则是尹洙而非刘沪仲淹则是刘沪而非尹洙此数事尤彰着陛下素已知者此四人者可谓公正之贤也平日闲居则相称美之不暇为国议事则公言廷争而无私以此而言臣见杜衍等真得汉史所谓忠臣有不和之节而小人谗为朋党可为诬矣臣闻有国之权诚非臣下之得专也臣切思仲淹等自入两府已来不见其专权之迹而但见其善避权也夫权得名位则可行故行权之臣必贪名位自陛下召琦与仲淹於陕西琦等让至五六陛下亦五六召之至如富弼三命学士两命枢密副使每一命未尝不恳让者愈切而陛下用之愈坚故天下之人所共知臣但见避让太繁不见其专权贪位也及陛下坚不许辞方敢受命然犹未敢别有所为陛下见其作事乃开天章召而赐坐授以纸笔使其条事然衆人避让不敢下笔弼等亦不敢独有所述因此又烦圣慈出手诏指定姓名专责其条列大事而行之弼等迟回近及一月方敢略条数事仲淹老练世事必知凡百难猛更张故其所陈志在远大而多若迂缓但欲渐而行之以久冀皆有效弼性虽锐然亦不敢自出意见但举祖宗故事请陛下择而行之自古君臣相得一言道合遇事而行更无推避弼等蒙陛下坚意委任督责丁宁而犹迟缓自疑作事不果然小人巧譛而曰专权者岂不诬哉至如两路宣抚国朝累遣大臣况自中国之威近年不振故元昊叛逆一方而劳困及於天下北敌乘衅违盟而动其书辞侮慢至有责祖宗之言陛下愤耻虽深但以边防无备未可与争屈志买和莫大之辱弼等见中国累年侵陵之患感陛下不次进用之恩故各自请行力思雪耻沿山傍海不惮勤劳欲使武备再修国威复振臣见弼等用心本欲尊陛下威权以御四夷未见其侵权而作过也伏惟陛下睿哲聪明有知人之圣臣下能否洞达不遗故于千官百辟之中亲选得此数人一旦罢去而使羣邪相贺于内四夷相贺于外此臣所以为陛下惜也伏惟陛下圣德仁慈保全忠善退去之际恩礼各优今仲淹四路之任亦不轻矣愿陛下拒絶羣谤委信不疑使尽其所为犹有禆补方今西北二虏交争未已正是天与陛下经营之时而弼与琦岂可置之闲处伏望早辨谗巧特加图任则不胜幸甚臣自前岁召入谏院十月之内七受圣恩而致身两制常思荣宠至深未知报効之所羣邪争进谗巧而正士继去朝廷乃臣忘身报国之时岂可缄言而避罪敢竭愚瞽惟陛下择之
上政府
修不佞少以文章言语自任而顷忝备谏诤之臣得与朝廷论议中外多事天子急於听纳之时不以为愚妄加奬擢及得宠太过受恩太深则自视区区素所任者不足以称万一故方欲勉强以伸报効而蒙相公不以为不才而择天下诸路中最重之地以授之而责其报効当此之时自宜如何可以塞责及临职以来近将半岁龌龊自守未知所为非敢怠也诚有说焉至于山川险易城塞屯防边陲守备等事皆河朔之大者朝廷已委枢密富公经画之矣而本司之事自不为少凡自河以北州府军县一百八十有七城主客之民七十万五千七百户官吏在职者一千二百余员厢禁军马义勇民兵四十七万七千人骑岁支粮钱帛二千四百四十五万而非常之用不与焉其间事目之节利害之源非详求而审察之不能得其要前张昷之等急於举职公家之利知无不为其兴利除害便於事者极多而时有失於不审更改过繁而失於苛碎者故自继职以来遵其所长戒其所短凡所关利害者慎之重之未敢轻议今半岁矣官吏之能否公私之弊病粗以得其十七八而又先求其事涉苛碎纷繁而下切患之有司自可改复不烦朝廷处分者先已次第行之矣乃暇及於其他然事系利害有司不敢自决而必上闻者其类甚多初则未敢以烦朝听者不惟自疑於不审诚虑朝廷鉴昷之等前失不能信其说而从之今慎之久矣得之详矣苟有所请实有望于见信而从之也凡河北之事其大者朝廷已委富公矣其外大要不过五六其不可为者一其可为者四五尔虽皆有司之事然朝廷主张之则能行不主张之则亦不能为也自古邦国财产之利必出山泽故传曰山海天地之藏也自两汉以来摘山煮海之利必归公上今天下诸路山泽悉以?之无遗利矣独河北一方兵民所聚最为重地而东负大海西有高山此财利之产天地之藏而主计之利皆不得取焉祖宗时哀闵河北之民岁为敌国所困尽以海盐之利乞与疲民此国家恩德在民已深而不可夺者也西山之长数百里其产金银铜铁丹砂之类无所不有至宝久伏于下而光气苖矿往往溢发而出地官禁之不许取舍此惟有平地尔河北之地四方不及而沿边广信安肃顺安雄霸之间尽为塘民不得耕者十八九澶卫德博通利滨棣大名之界东与南岁岁河灾民不得耕者十五六今年大丰秋税尚放一百万石沧瀛深冀邢洺大名之界西与北咸卤大小盐池民不得耕者十三四又有泊淀不毛监马棚牧与夫贫乏之逃而荒弃者不可胜数大山大海之利既不可取而平地堪出财赋者又有限而不取其助者不过酒税之入尔其入有数而用度无常也故虽研桑羊之心计舍山泽与平地不能为之及其用有不足则不过上干朝廷乞银绢而下殃疲民号为变转尔此所谓不可为者也然若能择官吏以办职事裁侥幸以减浮费谨量材精器械以助武备因贵贱通漕转而移有无如此之类苟能为之尚足以禆万一而皆补弊病理须更改事目委曲非书可殚敢具其大纲列于别纸伏望特加省览察其利害或其所说不至大乖戾望少信而从之以毕其所为若夫尽其为而卒无成焉则不待朝廷之责而自当劾去若幸而有以禆万一则何幸如之伏惟聪明少赐裁择
上范司谏
前月中得进奏吏报云自陈州召至阙拜司谏即欲为一书以贺多事怱卒未能也司谏七品官尔於执事得之不为喜而独区区欲一贺者诚以谏官者天下之得失一时之公议系焉今世之官自九卿百执事外至一郡县吏非无贵官大职可以行其道也然县越其封郡逾其境虽贤守长不得行以其有守也吏部之官不得理兵部鸿胪之卿不得理光禄以其有司也若天下之失得生民之利害社稷之大计惟所见闻而不系职司者独宰相可行之谏官可言之尔故士学古怀道者仕於时不得为宰相必为谏官谏官虽卑与宰相等天子曰不可宰相曰可天子曰然宰相曰不然坐乎庙堂之上与天子相可否者宰相也天子曰是谏官曰非天子曰必行谏官曰必不可行立殿陛之前与天子争是非者谏官也宰相尊行其道谏官卑行其言言行道亦行也九卿百司郡县之吏守一职者任一职之责宰相谏官繋天下之事亦任天下之责然宰相九卿而下失职者受责於有司谏官之失职也取讥于君子有司之法行乎一时君子之讥着之简册而昭明垂之百世而不泯甚可惧也夫七品之官任天下之责惧百世之讥岂不重耶非材且贤者不能为也近执事始被召于陈州洛之士大夫相与语曰我识范君知其材也其来不为御史必为谏官及命下果然则又相与语曰我识范君知其贤也他日闻有立天子陛下直辞正色面争廷论者非他人必范君也拜命以来翘首企足竚乎有闻而卒未也窃惑之岂洛之士大夫能料於前而不能料於後耶将执事有待而为也昔韩退之作争臣论以讥阳城不能极谏卒以谏显人皆谓城之不谏盖有待而然退之不识其意而妄讥修独以为不然当退之作论时城为谏议大夫已五年後又二年始庭论陆贽及沮裴延龄作相欲裂其麻才两事尔当德宗时可谓多事矣授受失宜叛将强臣罗列天下又多猜忌进任小人於此之时岂无一事可言而须七年耶当时之事岂无急於沮延龄论陆贽两事也谓宜朝拜官而夕奏疏也幸而城为谏官七年适遇延龄陆贽事一谏而罢以塞其责向使止五年六年而遂迁司业是终无一言而去也何所取哉今之居官者率三岁而一迁或一二岁甚者半岁而迁也此又非更可以待乎七年也今天子躬亲庶政化理清明虽为无事然自千里诏执事而拜是官者岂不欲闻正议而乐谠言乎然今未闻有所言说使天下知朝廷有正士而彰吾君有纳谏之明也夫布衣韦带之士穷居草茅坐诵书史常恨不见用及用也又曰彼非我职不敢言或曰我位犹卑不得言矣又曰我有待是终无一人言也可不惜哉伏惟执事思天子所以见用之意惧君子百世之讥一陈昌言以塞重望且解洛之士大夫之惑则幸甚幸甚
与高司谏
某年十七时家随州见天圣二年进士及第牓始识足下姓名是时予年少未与人接又居远方但闻今宋舍人兄弟与叶道卿郑天休数人者以文学大有名号称得人而足下厠其间独无卓卓可道说者予固疑足下不知何如人也其後更十一年予再至京师足下已为御史里行然犹未暇一识足下之面但时时於予友尹师鲁问足下之贤否而师鲁说足下正直有学问君子人也予犹疑之夫正直者不可屈曲有学问者必能辨是非以不可屈曲之节有能辨是非之明又为言事之官而俯仰默默无异衆人是果贤者耶此不得使予之不疑也自足下为谏官来始得相识侃然正色论前世事历历可听褒贬是非无一谬说噫持此辨以示人孰不爱之虽予亦疑足下真君子也是予自闻足下之名及相识凡十有四年而三疑之今者推其实迹而较之然後决知足下非君子也前日范希文贬官後与足下相见於安道家足下诋诮希文为人予始闻之疑是戏言及见师鲁亦说足下深非希文所为然後其疑遂决希文平生刚正好学通古今其立朝有本末天下所共知今又以触宰相得罪足下既不能为辨其非辜又畏有识者之责已遂随而诋之以为当黜是可怪也夫人之性刚果懦软禀之於天不可勉强虽圣人亦不以不能责人之必能今足下家有老母身惜官位惧饥寒而顾利禄不敢一忤宰相以近刑祸此乃庸人之常情不过作一不才谏官尔虽朝廷君子亦将闵足下之不能而不责以必能也今乃不然反昂然自得了无媿畏便毁其贤以为当黜庶乎饰已不言之过夫力所不敢为乃愚者之不逮以智文其过此君子之贼也且希文果不贤耶自三四年来从大理寺丞至前行员外郎作待制日日备顾问今班行中无与比者是天子骤用不贤之人夫使天子待不贤以为贤是聪明有所未尽足下身为司谏乃耳目之官当其骤用时何不一为天子辨其不贤反默默无一语待其自败然後随而非之若果贤耶则今日天子与宰相以忤意逐贤人足下不得不言是则足下以希文为贤亦不免责以为不贤亦不免责大抵罪在默默尔昔汉杀萧望之与王章计其当时之议必不肯明言杀贤者也必以石显王凤为忠臣望之与章为不贤而被罪也今足下视石显王凤果忠邪望之与章果不贤耶当时亦有谏臣必不肯自言畏祸而不谏亦必曰当诛而不足谏也今足下视之果当诛耶是直可欺当时之人而不可欺後世也今足下又欲欺今人而不惧後世之不可欺耶况今之人未可欺也伏以今皇帝即位已来进用贤臣容纳言论如曹修古刘越虽没犹被褒称今希文与孔道辅皆自谏诤擢用足下幸生此时遇纳谏之圣主如此犹不敢一言何也前日又闻御史台牓朝堂戒百官不得越职言事是可言者惟谏臣尔若足下又遂不言是天下无得言者也足下在其位而不言便当去之无妨他人之堪其任者也昨日安道贬官师鲁待罪足下犹能以面目见士大夫出入朝中称谏官是足下不复知人间有羞耻事尔所可惜者圣朝有事谏官不言而使他人言之书在史册他日为朝廷羞者足下也春秋之法责贤者备今某区区犹望足下之能一言者不忍便絶足下而以不贤者责也若犹以为希文不贤而当逐则予今所言如此乃是朋邪之人尔愿足下直携此书于朝使正予罪而诛之使天下皆释然知希文之当逐亦谏臣之一效也前日足下在安道家召予往论希文之事时坐有他客不能尽所怀故辄布区区伏惟幸察
欧阳文粹卷六

[book_title]卷七
钦定四库全书
欧阳文粹卷七　　　　　　宋　陈亮　编书
上杜中丞
修前伏见举南京留守推官石介为主簿近者闻介以上书论赦被罢而台中因举他吏代介者主簿於台职最卑介一贱士也用不用当否未足害政然可惜者中丞之举动也介为人刚果有气节力学喜辩是非真好义之士也始执事举其材议者咸曰知人之明今闻其罢皆谓赦乃天子已行之令非踈贱当有说以此罪介曰当罢修独以为不然然不知介果指何事而言也传者皆云介之所论谓朱梁刘汉不当求其後裔尔若止此一事则介不为过也然又不知执事以介为是为非也若随以为非是大不可也且主簿於台中非言事之官然大抵居台中者必以正直刚明不畏避为称职今介足未履台门之阈而已因言事见罢真可谓正直刚明不畏避矣度介之才不止为主簿直可任御史也是执事有知人之明而介不负执事之知矣修尝闻长老说赵中令相太祖皇帝也尝为某事择官中令列二臣姓名以进太祖不肯用它日又问复以进又不用它日又问复以进太祖大怒裂其奏掷殿陛上中令色不动挿笏带间徐拾碎纸袖归中书它日又问则补缀之复以进太祖大悟终用二臣彼之敢尔者盖先审知其人之可用然後果而不可易也今执事之举介也亦先审知其可举邪是偶举之邪若知而举则不可遽止若偶举之犹宜一请介之所言辩其是非而後已若介虽迕上而言是也当助以辩若其言非也犹宜曰所举者为主簿尔非言事也待为主簿不任职则可罢请以此辞焉可也且中丞为天子司直之臣上虽好之其人不肖则当弹而去之上虽恶之其人贤则当举而申之非谓随时好恶而高下者也今备位之臣百千邪者正者其糺举一信於台臣而执事始举介曰能朝廷信而将用之及以为不能则亦曰不能是执事自信犹不果若遂言它事何敢望天子之取信於执事哉故曰主簿虽卑介虽贱士其可惜者中丞之举动也况今斥介而他举必亦择贤而举也夫贤者固好辩若举而入台又有言则又斥而它举乎如此则必得愚闇懦默者而後止也伏惟执事如欲举愚者则岂敢复云若将举贤也愿无易介而它取也今世之官兼御史者例不与台事故敢布狂言窃献门下伏惟幸察焉
荅王相公
所遣使二十一日至许州获赐书一通伏读周复且慙且悸修幸得备下吏承宠光日趋走于前切慕古人堂下一言之献思有所陈而恨愚无识不足自效徒抱区区之心者有日矣昨以初去府辄因奏记陈已踈贱得蒙大君子休德之幸以为离去眷恋之辞既有次第临治以来施政之善者顾寮吏宜有助而闇懦独无能之过以为谢因又妄思一言之献以毕曩时区区之心以为忠恳又辄赞德美愿广功业益休问以为祷其诚虽勤其言狂惑犹即蓍龟之神而再三黩宜其拒以不应伏蒙相公不即弃絶犹辱以书条陈晓谕以为宠荅其为赐也厚矣然伏读求绎似有未察其诚者敢一终其说以逃责焉某闻古之为政者必视年之丰凶年凶则节国用振民穷奸盗生争讼多而其政繁年丰民乐然後休息而简安之以复其常此善为政者之术而礼典之所载也凡某前所陈者亦不过如是而已其意谓乘凶年之後灾沴消息风雨既时耕种既得常平之粟既出而民有食关西之运既重至而军不乏不旱不蝗下民乐利天子不忧虑能如是然後务大体简细事而已岂有直以镇俗救民愁无为置军食之说邪伏惟详而察之昔者孔子尝为委吏必曰称其职而已盖苟守其官不敢慢其事而思其他伏惟相公所赐之书有居官不出位之言有以见君子用心也然某之所陈非谓略一邦之小而不为须四海之广而後施以弃职而越思也盖愿乎进德广业思以致君而及天下不以一邦而止既祷且劝之辞也噫士之至贱敢以言干其上者有三焉不量轻重之势不度贵贱之位必争以理而後止者此直士也蒙德思报不计善否务罄其诚而言者此知义之士也其言乖缪不合道理问不及而自僭者此狂士也然直士之言虽逆意宜思而择报德之言虽未善原其心之所来宜容而纳狂者之言既狂矣宜不足与之辩某士之贱者敢有干而云者於斯三者有其二焉伏惟相公择之纳之不足与之辨而絶之惟所赐焉
回丁判官
修之得夷陵也天子以有罪而不忍即诛与之一邑而告以训曰往字吾民而无重前悔故其受命也始惧而後喜自谓曰幸而谓夷陵之不幸也夫有罪而犹得邑又抚安之曰无重前悔是以自幸也昔春秋时郑詹自齐逃来传者曰佞人来矣佞人来矣此不欲佞人入其邦而恶其来甚之之辞也修之是行也意谓夷陵之官相与语於府吏相与语於家民相与语於道皆曰罪人来矣凡夷陵之人莫不恶之而不欲入其邦若鲁国之恶郑詹来者故曰夷陵不幸也及舟次江陵之建宁县人来自夷陵首蒙示书一通言文意勤不徒不恶之而又加以厚礼出其意料之外不胜甚喜而且有不自遂之心焉夫人有厚已而自如者恃其中有所以当之而不愧也如修之愚少无师传而学出已见未一发其藴忽发焉果辄得罪是其学不本实而其中空虚无有而然也今犹未获一见君子而先辱以书待之厚意以空虚之质当甚厚之意窃惧既见而不若所待徒重媿尔且为政者之惩有罪也若不鞭肤刑肉以痛切其身则必择恶地而斥之使其奔走顚踬窘苦左山右壑前虺虎而後蒺藜动不逢偶吉而辄奇凶其状可为闵笑所以深困辱之者欲其知自悔而改为善也此亦为政者之仁也故修之得罪也与之一邑使载其老母寡妹浮五千五百里之江湖冒大热而履深险一有风波之危则叫号神明以乞须臾之命幸至其所则折身下首以事上官吏人连呼姓名喝出使拜起则趋而走设有大会则坐之壁下使与州校役人为等伍得一食未彻俎而先走出上官遇之喜怒诃诘尝敛手栗股以伺顔色冀一语之温和不可得所以困辱之如此者亦欲其能自悔咎而改为善也故修之来也惟困辱之是期今乃不然独蒙加以厚礼而不以有罪困辱之使不穷厄而得其所为以无重悔如前训可谓幸矣然惧其顽心而不知自改也夫士穷莫不欲人之闵巳然非有深仁厚义君子之闵矣则又惧且慙焉谨因弓手还敢布所怀不胜区区伏惟幸察
与张秀才一
前日辱以诗赋杂文启事为贽披读三四不能辄休足下家籍河中为郷进士精学励行尝已选於里升於府而试於有司矣诚可谓彼邦之秀者欤然士之居也游必有友学必有师其乡必有先生长者府县必有贤守长佐吏彼能为足下称才而述美者宜不少矣今乃越数百里犯风霜干大国望官府下首於阍谒者以道姓名趋走拜伏於人之阶庑间何其勤劳乎岂由心负其所有而思以发之邪将顾视其乡之狭陋不足自广而谓夫大国多贤士君子可以奋扬而光远之耶则足下之来也其志岂近而求岂小耶得非磨光濯色计之熟卜之吉而後勇决以来耶今市之门旦而启商者趋焉贾者坐焉持宝而欲价者之焉齎金而求宝者亦之焉闲民无资攘臂以游者亦之焉洛阳天下之大市也来而欲价者有矣坐而为之轻重者有矣予居其间其官位学行无动人也是非可否不足取信也其亦无资而攘臂以游者也今足下之来试其价既就於可以轻重者矣而反以及予夫以无资者当求价之责虽知贪於所得而不知有以为价也故辱赐以来且慙且喜既不能塞所求以报厚意姑道此以为谢
与张秀才二
前日去後复取前所贶古今杂文十数篇反复读之若大节赋乐古太古曲等篇言尤高而志极大寻足下之意岂非闵世病俗究古明道欲拔今以复之古而剪剥齐整凡今之纷殽駮冗者欤然後益知足下之好学甚有志者也然而述三皇太古之道舍近取远务高言而鲜事实此少过也君子之於学也务为道为道必求知古知古明道而後履之以身施之於事而又见於文章而发之以信後世其道周公孔子孟子之徒常履而行之者是也其文章则六经所载至今而取信者是也其道易知而可法其言易明而可行及诞者言之乃以混蒙虚无为道洪荒广略为古其道难法其言难行孔子之言道曰道不远人中庸则曰率性之谓道又曰可离非道也春秋之为书也以成隐让而不正之传者曰春秋信道不信邪谓隐未能蹈道齐侯迁卫书城楚丘与其仁不与其专封传者曰仁不胜道凡此所谓道者乃圣人之道也此履之於身施之于事而可得者也岂如诞者之言者耶尧禹之书皆曰若稽古傅说曰事不师古匪说攸闻仲尼曰吾好古敏以求之者凡此谓古者其事乃君臣上下礼乐刑法之事又岂如诞者之言者耶此君子之所学也夫所谓舍近而取远云者孔子曰生周之世去尧舜远孰与今去尧舜远也孔子删书断自尧典而弗道其前其所谓学则曰祖述尧舜如孔子之圣且勤而弗道其前者岂不能耶盖以其渐远而难彰不可以信後世也今生於孔子之絶後而反欲求尧舜之已前世所谓务高言而鲜事实者也唐虞之道为百王首仲尼之叹曰荡荡乎谓高深闳大而不可名也及夫二典述之炳然使後世尊崇仰望不可及其严若天然则书之言岂不高耶然其事不过於亲九族平百姓忧水患问臣下谁可任以女妻舜及祀山川见诸侯齐律度谨权衡使臣下诛放四罪而已孔子之後惟孟子最知道然其言不过于教人树桑麻畜鸡豚以为养生送死为王道之本夫二典之文岂不为文孟子之言道岂不为道而其事乃世人之甚易知而近者盖切於事实而已今学者不探本之乃乐诞者之言思混沌於古初以无形为至道者无有高下远近使贤者能之愚者可勉而至无过不及而一本乎大中故能亘万世可行而不变也今以为不足为而务高远之为胜以广诞者无用之说是非学者之所尽心也宜少下其高而近其远以及乎中则庶乎至矣凡仆之所论者皆陈言浅语如足下之多闻博学不宜为足下道之也然某之所以云者本欲损足下高远而俯就之则安敢务为奇言以自高邪幸足下少思焉
荅李诩一
人至辱书及性诠三篇曰以质其果是夫自信笃者无所待於人有质於人者自疑者也今吾子自谓夫子与孟荀扬韩复生不能夺吾言其可谓自信不疑者矣而返以质於修使修有过於夫子者乃可为吾子辩况修未及孟荀扬韩之一二也修非知道者好学而未至者也世无师久矣尚赖朋友切磋之益苟不自满而中止庶几终身而有成固常乐与学者论议往来非敢以益於人盖求益于人者也况如吾子之文章论议岂易得哉固乐为吾子辨也苟尚有所疑敢不尽其所学以告既吾子之自信如是虽夫子不能夺使修何所说焉人还索书未知所荅惭惕惭惕
荅李诩二
前辱示书及性诠三篇见吾子好学善辩而文能尽其意之详今世之言性者多矣有所不及也故思与吾子卒其说修患世之学者多言性故常为说曰夫性非学者之所急而圣人之所罕言也易六十四卦不言性其言者动静得失吉凶之常理也春秋二百四十二年不言性其言者善恶是非之实録也诗三百五篇不言性其言者政教兴衰之美刺也书五十九篇不言性其言者尧舜三代之治乱也礼乐之书虽不完而杂出於诸儒之记然其大要治国修身之法也六经之所载皆人事之切於世者是以言之甚详至於性也百不一二言之或因言而及焉非为性而言也故虽言而不究予之所谓不言者非谓絶而无言盖其言者鲜而又不主於性而言也论语所载七十二子之问於孔子者问孝问忠问仁义问礼乐问修身问为政问朋友问鬼神者有矣未尝有问性者孔子之告其弟子者凡数千言其及於性者一言而已予故曰非学者之所急而圣人之罕言也书曰习与性成语曰性相近习相远者戒人慎所习而言也中庸曰天命之谓性率性之谓道者明性无常必有以率之也乐记亦曰感物而动性之欲者明物之感人无不至也然终不言性果善果恶但戒人慎所习与所感而动与所以率之者尔予故曰因言以及之而不究也修少好学知学之难凡所谓六经之所载七十二子之所问者学之终身有不能逹者矣於其所逹行之终身有不能至者矣以予之汲汲於此而不暇乎其他因以知七十二子亦以是汲汲而不暇也又以知圣人所以教人垂世亦皇皇而不暇也今之学者於古圣贤所皇皇汲汲者学之行之或未至其一二而好为性说以穷圣贤之所罕言而不究者执後儒之偏说事无用之空言此予之所不暇也或有问曰性果不足学乎予曰性者与身俱生而人之所皆有也为君子者修身治人而已性之善恶不必究也使性果善耶身不可以不修人不可以不治使性果恶耶身不可以不修人不可以不治不修其身虽君子而为小人书曰惟圣罔念作狂是也能修其身虽小人而为君子书曰惟狂克念作圣是也治道备人斯为善矣书曰黎民於变时雍是也治道失人斯为恶矣书曰殷顽民又曰旧染污俗是也故为君子者以修身治人为急而不穷性以为言夫七十二子之不问六经之不主言或虽言而不究岂略之哉盖有意也或又问曰然则三子言性过欤曰不过也其不同何也曰始异而终同也使孟子曰人性善矣遂怠而不教则是过也使荀子曰人性恶矣遂弃而不教则是过也使扬子曰人性混矣遂肆而不教则是过也然三子者或身奔走诸侯以行其道或着书累千万言以告于後世未尝不区区以仁义礼乐为急盖其意以为善者一日不教则失而入于恶恶者勤而教之则可使至於善混者驱而率之则可使去恶而就善也其说与书之习与性成语之性近习远中庸之有以率之乐记之慎物所感皆合夫三子者推其言则殊察其用心则一故予以为推其言不过始异而终同也凡论三子者以予言而一之则譊譊者可以息矣予之所说如此吾子其择焉
答吴充秀才
前辱示书及文三篇发而读之浩浩乎若千万言之多及少定而视焉才数百言尔非夫辞丰意雄霈然有不可御之势何以至此然犹自患伥伥莫有开之使前者此好学之谦言也修材不足用於时仕不足荣於世其毁誉不足轻重气力不足动人世之欲假誉以为重借力而後进者奚取於修焉先辈学精文雄其施於时又非待修誉而为重力而後进者也然而惠然见临若有所责得非急於谋道不择其人而问焉者欤夫学者未始不为道而至者鲜焉非道之於人远也学者有所溺焉尔盖文之为言难工而可喜易悦而自足世之学者往往溺之一有工焉则曰吾学足矣甚者至弃百事不关于心曰吾文士也职于文而已此其所以至之鲜也昔孔子老而归鲁六经之作数年之顷尔然读易者如无春秋读书者如无诗何其用功少而至於至也圣人之文虽不可及然大抵道胜者文不难而自至也故孟子皇皇不暇着书荀卿盖亦晚而有作若子云仲淹方勉焉以模言语此道未足而强言者也後之惑者徒见前世之文传以为学者文而已故愈力愈勤而愈不至此足下所谓终日不出於轩序不能纵横高下皆如意者道未足也若道之充焉虽行乎天地入于渊泉无不之也先辈之文浩乎霈然可谓善矣而又志于为道犹自以为未广若不止焉孟荀可至而不难也修学道而不至者然幸不甘於所悦而溺於所止因吾子之能不自止又以励修之少进焉
欧阳文粹卷七

[book_title]卷八
<集部,别集类,北宋建隆至靖康,欧阳文粹>
钦定四库全书
欧阳文粹卷八　　　　　　宋　陈亮　编书
荅祖择之
人至蒙示书一通并诗赋杂文两策谕之曰一览以为如何某既陋不足以辱好学者之问又其少贱而长穷其素所为未有足称以取信於人亦未尝有人问者以不足问之愚而未尝荅人之问足下卒然及之是以愧惧不知所言虽然不远数百里走使者以及门意厚礼勤何敢不报某闻古之学者必严其师师严然後道尊道尊然後?敬笃敬然後能自守能自守然後果于用果於用然後不畏而不迁三代之衰学校废至两汉师道尚存故其学者各守其经以自用是以汉之政理文章与其当时之事後世莫及者其所从来深矣後世师法渐坏而今世无师则学者不尊严故自轻其道轻之则不能至不至则不能笃信信不笃则不知所守守不固则有所畏而物可移故学者惟俯仰狥时以希禄利为急至於忘本趋末流而不返夫以不信不固之心守不至之学虽欲果於自用莫知其所以用之之道又况有禄利之诱刑祸之惧以迁之哉此足下所谓志古知道之士世所鲜而未有合者由此也足下所为文用意甚高卓然有不顾世俗之心直欲自到於古人今世之人用心如足下者有几士则乡曲之中能为足下之师者为谁交游之间能发足下之议论者为谁学不师则守不一议论不博则无所发明而究其深足下之言高趣远甚善然所守未一而议论未精此其病也窃惟足下之交游能为足下称才誉美者不少今皆舍之远而见及乃知足下是欲求其不至此古君子之用心也是以言之不敢隐夫世无师矣学者当师经师经必先求其意意得则心定心定则道纯道纯则充于中者实中充实则发为文者辉光施於世者果毅三代两汉之学不过此也足下患世未有合者而不弃其愚将以某为合故敢道此未知於足下之意合否
荅宋咸
州人至蒙惠书及补注周易甚善世无孔子久矣六经之旨失其传其有不可得而正者自非孔子复出无以得其真也儒者之於学博矣而又苦心劳神於残编朽简之中以求千岁失传之缪茫乎前望已远之圣人而不可见杳乎後顾无穷之来者欲为未悟法难解之惑是真所谓劳而少功者哉然而经非一世之书也其传之缪非一日之失也其所以刋正补缉亦非一人之能也使学者各极其所见而明者择焉十取其一百取其十虽未能复六经於无失而卓如日月之明然聚衆人之善以补缉之庶几不至於大缪可以俟圣人之复生也然则学者之於经其可巳乎足下于经勤矣凡其所失无所不欲正之其刋正补缉者衆则其所得亦以多矣修学不敏明而又无强力以自济恐终不能少出所见以补六经之万一得足下所为故尤区区而不能忘也属奉使出疆怱怱不具惟自爱
荅徐无党
人还惠书及始隐书论等并前所记获麟论文辞驰骋之际岂常人笔力可到至於辨论经旨则不敢以为是盖吾子自信甚锐又尝取信於某苟以为然谁能奉夺凡今治经者莫不患圣人之意不明而为诸儒以自出之说汨之也今于经外又自为说则是患沙浑水而投土益之也不若沙土尽去则水清而明矣鲁隐公南面治其国臣其吏民者十余年死而入庙立諡称公则当时鲁人孰谓息姑不为君也孔子修春秋凡与诸侯盟会行师命将一以公书之於其卒也书曰公薨则圣人何尝异隐於他公也据经隐公立十一年而薨则左氏何从而知其摄公羊谷梁何从而见其有让桓之迹吾子亦何从而云云也仲尼曰吾其为东周乎与吾子起於平王之说何相反之甚邪故某常告学者慎于述作诚以是也秋初许相访此不子细略开其端吾子必能自思而得之
与石公操一
前岁於洛阳得在郓州时所寄书卒然不能即报遂以及今然其勤心未必若书之怠而独不知公操察不察也修来京师已一岁矣宋州临汴水公操之誉日与南方之舟至京师修少与时人相接尤寡而誉者无日不闻若幸使尽识舟上人则公操之美可胜道哉凡人之相亲者居则握手共席道欢欣既别则问疾病起居以相为忧者常人之情尔若闻如足下之誉者何必问其他乎闻之欣然亦不减握手之乐也夫不以相见为欢乐不以疾病为忧问是岂无情者乎得非相期者在於道尔其或有过而不至于道者乃可为忧也近於京师频得足下所为文读之甚善其好古闵世之意皆公操自得於古人不待修之赞也然有自许太高诋时太过其论若未深究其源者此事有本末不可卒然语须相见乃能尽然有一事今详而说此计公操可朝闻而暮改者试先陈之君贶家有足下手作书一通及有二像记石本始见之骇然不可识徐而视定辨其点画乃可渐通吁何怪之甚也既以持以问人曰是不能乎书者邪曰非不能也书之法当尔邪曰非也古有之乎曰无今有之乎亦曰无也然则何为而若是曰特欲与世异而已修闻君子之於学是而已不闻为异也好学莫如扬雄亦曰如此然古之人或有称独行而高世者考其行亦不过乎君子但与世之庸人不合尔行非异世盖人不及而反弃之举世斥以为异者欤及其过圣人犹欲就之於中庸况今书前不师乎古後不足以为来者法虽天下皆好之犹不可为况天下皆非之乃独为之何也是果好异以取高欤然向谓公操能使人誉者岂其履中道秉常德而然欤抑亦昂然自异以惊世人而得之欤古之教童子者立必正听不倾常视之母诳勤谨乎其始惟恐其见异而惑也今足下端然居乎学舍以教人为师而反率然以自异顾学者何所法哉不幸学者皆从而效之足下又果为独异乎今不急止则惧他日有责後生之好怪者推其事罪以奉归此修所以为忧而敢告也惟幸察之
与石公操二
前同年徐君行因得寓书论足下书之怪时仆有妹居襄城丧其夫匍匐将往视之故不能尽其所以云者而略陈焉足下虽不以仆为狂愚而絶之复之以书然果未能谕仆之意非足下之不谕由仆听之不审而论之之略之过也仆见足下书久矣不即有云而今乃云者何邪始见之疑乎不能书又疑乎忽而不学夫书一艺尔人或不能与忽不学特不必论是以默默然及来京师见二像石本及闻说者云足下不欲同俗而力为之如前所陈者是诚可诤矣然後一进其说及得足下书自谓不能与前所闻者异然後知所听之不审也然足下於仆之言亦似未审者足下谓世之善书者能锺王虞柳不过一艺已之所学乃尧舜周公之道不必善书又云因仆之言欲勉学之者此皆非也夫所谓锺王虞柳之书者非独足下薄之仆固亦薄之矣世之有好学其书而悦之者与嗜饮茗閲画图无异但其性之一僻尔岂君子之所务乎然至於书则不可无法古之始有文字也务乎记事而因物取类为其象故周礼六艺有六书之学其点画曲直皆有其说扬子曰断木为棊捖革为鞠亦皆有法焉而况书乎今虽隶字已变於古而变古为隶者非圣人不足师法然其点画曲直犹有凖则如母毋彳亻之相近易之则乱不可读矣今足下以其直者为斜以其方者为圆而曰我第行尧舜周孔之道此甚不可也譬如设馔於案加帽於首正襟而坐然後食者此世人常尔若其纳足於帽反衣而衣坐乎案上以饭实酒巵而食曰我行尧舜周孔之道者以此之於世可乎不可也则书虽末事而当从常法不可以为怪亦犹是矣足下了不省仆之意凡仆之所陈者非论书之善否但患乎近怪自异以惑後生也若果不能又何必学仆岂区区劝足下以学书者乎足下又云我实有独异於世者以疾释老斥文章之雕刻者此又大不可也夫释老惑者之所为雕刻文章薄者之所为足下安知世无明诚质厚君子之不为乎足下自以为异是待天下无君子之与已同也仲尼曰後生可畏安知来者之不如今也是则仲尼一言不敢遗天下之後生足下一言待天下以无君子此故所谓大不可也夫士之不为释老与不雕刻文章者譬如为吏而不受货财盖道当尔不足恃以为贤也属久苦小疾无意思
与乐秀才
前者舟行往来屡辱见过又辱以所业一编先之启事及门而贽田秀才西来辱书其後予家奴自府还县比又辱书仆有罪之人人所共弃而足下见礼如此何以当之当之未暇答宜遂絶而再辱书再而未荅益宜絶而又辱之何其勤之甚也如修者天下穷贱之人尔安能使足下之切切如是耶盖足下力学好问急于自为谋而然也然蒙索仆所为文字者此似有所过听也仆少从进士举於有司学为诗赋以备程试凡三举而得第与士君子相识者多故往往能道仆名字而又以游从相爱之私或过称其文字故使足下闻仆虚名而欲见其所为者由此也仆少孤贫贪禄仕以养亲不暇就师穷经以学圣人之遗业而涉猎书史姑随世俗作所谓时文者皆穿蠧经传移此俪彼以为浮薄惟恐不悦于时人非有卓然自立之言如古人者然有司过采屡以先多士及得第已来自以前所为不足以称有司之举而当长者之知始大改其为庶几有立然言出而罪至学成而身辱为彼则获誉为此则受祸此明效也夫时文虽曰浮巧然其为功亦不易也仆天资不好而强为之故比时人之为者尤不工然已足以取禄仕而窃名誉者顺时故也先辈少年志盛方欲取荣誉于世则莫若顺时天圣中天子下诏书勑学者去浮华其後风俗大变今时之士大夫所为彬彬有两汉之风矣先辈往学之非徒足以顺时取誉而已如其至之是直齐肩於两汉之士也若仆者其前所为既不足学其後所为慎不可学是以徘徊不敢出其所为者为此也若易之困曰有言不信谓夫人方困时其言不为人所信也今可谓困矣安足为足下所取信哉辱书既多且切不敢不荅幸察
与郭秀才
仆昨以吏事至汉东秀才见仆於叔父家以启事二篇偕门刺先进自宾阶拜起旋辟甚有仪坐而语诺甚谨读其辞温密华富甚可爱视秀才待仆之意甚勤而礼也古人之相见必有欢欣交接之诚而不能达乃取羔羊雉鹜之类致其意为贽而先既致其意又耻其无文则以虎豹之皮缋画之布以饰之然後意达情接客既贽而主人必礼以荅之为陈酒殽币篚壶矢燕乐之具将其意又为赋诗以陈其情今秀才好学甚精博记书史务为文辞不以羔禽皮布为饰独以言文其身而其贽既美其意既勤矣宜秀才责仆之荅厚也仆既无主人之具以为礼独为秀才赋诗女曰鷄鸣之卒章曰知子之来之杂佩以赠之取其知客之来豫储珩璜琚瑀之美以送客虽无此物犹言之以致其意厚也仆诚无此物可谓空言之尔秀才年且少貌厚色扬志锐学敏因进其业修其辞暴练缉织之不已使其文采五色润泽炳郁若贽以见当世公卿大夫非惟若仆空言以赠也必有分庭而礼加笾豆实币篚延为上宾者惟勉之不已
与陈员外
陈君足下无恙近县干上府得书一角属有少吏事不皇作报既而私有惑者修本愚无似固不足以希执友之游然而羣居平日幸得肩从齿序跪拜起居窃兄弟行寓书存劳谓宜有所款曲以亲之之意奈何一幅之纸前名後书且状且牒如上公府退以寻度非谦即疏此乃世之浮道之交外阳相尊者之为非宜足下之所以赐修也古之书具惟有鈆刀竹木而削札为刺止於逹名姓寓书於简止於舒心意为问好惟官府吏曹凡公之事上而下者则曰符曰檄问讯列对下而上者则曰状位等相以往来曰移曰牒非公之事长吏或自以意晓其下以戒以饬者则曰教下吏以私自达于其属长而有所候问请谢者则曰牋记书启故非有状牒之仪施於非公之事相参如今所行者其原盖出唐世大臣或贵且尊或有权于时缙绅凑其门以传向者谓旧礼不足为重务稍增之然始於刺谒有参候起居因为之状及五代始复以问候请谢加状牒之仪如公之事然止施於官之尊贵及吏之长者其伪谬所从来既远世不根古以为当然居今之世无不如此而莫以易者盖常俗所为积习以牢而不得以更之也然士或同师友缔交游以道义相期者尚有手书勤勤之意犹为近古噫候问请谢非公之事有状牒之仪以施于尊贵长吏犹曰非古之宜用况又用之於肩从齿序跪拜起居如兄弟者乎岂足下不以道义交游期我而惜手书之勤耶将待以牵俗积习者而姑用世礼以遇我之勤邪不然是为浮道以阳相尊也是以不胜拳拳之心谨布左右属以公檄赴滑台行视驿传廹於促装杨秀才旦诣县府中事可悉数
与蔡君谟
修启向在河朔不能自闲尝集録前世金石之遗文自三代以来古文奇字莫不皆有中间虽罪戾摈斥水陆奔走颠危困踣兼之人事吉凶忧患悲愁无聊仓卒未尝一日忘也盖自庆历乙酉逮嘉佑壬寅十有八年而得千卷顾其勤至矣然亦可谓富哉窃复自念好嗜与俗异驰乃独区区收拾世人之所弃者惟恐不及是又可笑也因辄自叙其事庶以见其志焉然顾其文鄙意陋不足以示人既则自视前所集録虽浮屠老子诡妄之说常见贬絶於吾儒者往往取之而不忍遽废者何哉岂非特以其字画之工邪然则字画之法虽为学者之余事亦有助於金石之传也若浮屠老子之说当弃而获存者乃直以字画而传是其幸而得所托尔岂待有助而已哉仆之文陋矣顾不能以自传其或幸而得所托则未必不传也由是言之为仆不朽之托者在君谟一挥毫之顷尔窃惟君子乐善欲成人之美者或闻斯说谓宜有不能却也故辄持其说以进而不疑伏惟幸察
欧阳文粹卷八

[book_title]卷九
钦定四库全书
欧阳文粹卷九　　　　　　宋　陈亮　编劄子
乞补馆职
臣窃以治天下者用人非止一端故取士不以一路若夫知钱谷晓刑狱熟民事精吏干勤劳夙夜以办集为功者谓之材能之士明於仁义礼乐通于古今治乱其文章论议与之谋虑天下之事可以决疑定策论道经邦者谓之儒学之臣善用人者必使有材者竭其力有识者竭其谋故以材能之士布列中外分治百职使各办其事以儒学之臣置之左右与之日夕谋议讲求其要而行之而又於儒学之中择其尤者置之廊庙而付以大政使緫治羣材衆职进退而赏罚之此用人之大略也由是言之儒学之士可谓贵矣岂在材臣之後也是以前世英主明君未有不以崇儒向学为先而名臣贤辅出於儒学者十常八九也臣窃见方今取士之失患在前材能而後儒学贵吏事而贱文章自近年以来朝廷患百职不修务奬材臣故钱谷刑狱之吏稍有寸长片善为人所称者皆已擢用之矣夫材能之士固当擢用然专以材能为急而遂忽儒学为不足用使下有遗贤之嗟上有乏材之患此甚不可也臣谓方今材能之士不患有遗固不足上烦圣虑惟儒学之臣难进而多弃滞此不可不思也臣以庸缪过蒙任使俾陪宰辅之後然平日论议不能无异同虽日奉天威又不得从容曲尽拙讷今臣有馆阁取士愚见具陈如列奏欲望圣慈因宴闲之余一迂睿览或有可采乞常赐留意今取进止
论馆阁取士
臣窃以馆阁之职号为育材之地今两府阙人则必取於两制两制阙人则必取於馆阁然则馆阁辅相养材之地也材既难得而又难知故当博采广求而多畜之时冀一得於其间则杰然而出为名臣矣其余中人以上优游养育以奬成之亦不失为佳士也自祖宗以来所用两府大臣多矣其间名臣贤相出於馆阁者十常八九也祖宗用人初若不精然所采既广故所得亦多也是以有文章有学问有材有行或精於一艺或长於一事者莫不畜之馆阁而奬养之其杰然而出者皆为贤辅相矣其余不至辅相而为一时之名臣者亦不可胜数也先朝循用祖宗旧制收拾养育得人尤多自陛下即位以来所用两府之臣一十三人而八人出於馆阁此其验也只自近年议者患馆职之滥遂行厘革而改更之初矫失太过立法既峻取人遂艰使下多遗贤之嗟国有乏材之患今先朝收拾养育之人或已被迁擢或老病死亡见在馆者无几而新法艰阻近年全无选进臣今略具馆阁取人旧制并新格则可见取人之法如何所得之人多少也
一旧制馆阁取人以三路进士高科一路也大臣荐举一路也岁月醻劳一路也进士第三人以上及第者并制科及第者不问等第并只一任替回便试馆职进士第四第五人经两任亦得试此一路也两府臣寮初拜命各举三两人即时召试此一路也其余历任繁难久滞或寄任重处者特令带职此一路也今三路塞其二矣自科塲改为间岁後第一人及第者须两任回方得试自第二人至第五人更永不试制科入第三者亦须两任回方得试其余等第并永不试则进士高科一路巳塞矣两府大臣所荐之人并只上簿候馆职有阙则於簿内点名召试其如馆阁本无员数无有阙时故自置簿来至今九年不曾点试一人则大臣荐举一路又塞矣惟有醻劳带职一路尚在尔一新制馆阁共置编校八员本为馆中书籍久不齐整而馆职多别有差遣不能专一校正乃别置此八员故选新进资浅人令久任而专一校读所以先令作编校然後升为校勘为校勘四年後升为校理为校理又一年方罢编校别任差遣然自置编校後适值馆阁取人之路渐废今议者遂只以编校为取士新格往时直馆直院直阁校理皆无定员惟材是用不限人数今编校限以八员为定以此待天下之多士宜其遗材於下矣八员之内仍每七年方遇一员之阙而补一人以此知天下滞材者衆矣
右以臣愚见编校八员自可仍旧每有员阙令中书择人拟进陛下必欲牢笼天下英俊之士则宜脱去常格而奬拔之今负文学怀器识磊落奇伟之士知名於世而未为时用者不少惟陛下博访审察悉召而且置之馆职养育三数年间徐察其实择其尤者而擢用之知人自古圣王所难然不以其难而遂废但拔十而得一二亦不为无益矣况中人上下养育奬成之不止十得一二也
论编学士院制诏
臣伏见国家承五代之余建万世之业诛灭僭乱怀来四夷封祀天地制作礼乐至於大臣进退政令改更学士所作文书皆系朝廷大事示於後世则为王者之训谟藏之有司乃是本朝之故实自明道已前文书草藁尚有编录景佑以後渐成散失臣曾试令类聚收拾补缀十已失其五六使圣宋之盛文章诏令废失湮沦缓急事有质疑有司无所检证盖由从前虽有编録亦无类例卷第秪是本院书吏私自抄写所以易为废失臣今欲乞将国朝以来学士所撰文书各以门类依其年次编成卷帙号为学士院草録有不足者更加求访补足之仍乞差本院学士从下两员专切管勾自今巳後接续编聨如本行人吏不画时编録致有漏落许令本院举察理为过犯此臣本院常事也所以上烦圣听者盖以近岁以来百司纲纪相承废坏事有曾经奏闻及有圣旨指挥者仅能遵守若秪是本司临时处置其主判之官才罢去则其事寻亦废停所以止欲乞朝廷特降指挥所贵久远遵行不敢废失今取进止
论删去九经正义中?纬
臣伏见国家近年以来更定贡举之科以为取士之法建立学校而勤养士之方然士子文章未纯节行未笃不称朝廷励贤兴善之意而所以化民成俗之风臣愚以为士之所本在乎六经而自暴秦焚书圣道中絶汉兴收拾亡逸所存无几或残编断简出於屋壁而余龄昏眊得其口传去圣既远莫可考证偏学异说因自名家然而授受相传尚有师法暨晋宋而下师道渐亡章句之篇家藏私畜其後各为笺传附着经文其说存亡以时好恶学者茫昧莫知所归至唐太宗时始诏名儒撰定九经之疏号为正义凡数百篇自尔以来着为定论凡不本正义者谓之异端则学者之宗师百世之取信也然其所载既博所择不精多引?纬之书以相杂乱怪奇诡僻所谓非圣之书异乎正义之名也臣欲乞特诏名儒学官悉取九经之疏删去?纬之文使学者不为怪异之言惑乱然後经义纯一无所駮杂其用功至少其为益则多臣愚以为欲使士子学古励行而不本六经欲学六经而不去其诡异駮杂欲望功化之成不可得也伏望圣慈下臣之言付外详议今取进止
乞定两制员数
臣窃以学士待制号为侍从之臣所以承晏闲备顾问以论思献纳为职自祖宗以来尤精其择苟非清德美行蔼然衆誉高文博学独出一时则不得与其选是以选用至艰员数至少官以难得为贵人以得职为荣缙绅之望既隆则朝廷之体增重其後用人颇易员数渐多往时学士待制至六七十员近年以来稍愼除拜即今犹及四十余员臣以为爱惜名器不轻授人朝廷既已知之矣而为国计者宜於此时创立经制今惟翰林学士中书舍人知制诰各有定员其余学士待制未有员数臣今欲乞检详前史及国朝故事自观文殿大学士至待制并各立定员数遇有员阙则精择贤材以充其选苟无其人尚可虚位以待如允臣所请乞赐详议施行今取进止
论均税
臣为谏官时尝首言均税事乞差郭谘孙琳蒙朝廷依臣所言起自蔡州一县以方田法均税事方施行而议者多言不便寻即罢之近者伏见朝廷特置均税一司差官分往河北陕西均税始闻河北传言人户虚惊斫伐桑枣尚不为信次见陕西州郡有上言岁俭民饥乞罢均税者稍巳疑此一事果为难行而朝廷之意决在必行言者遂不能入近者又见河北人户凡千百人聚诉於三司然则道路传言与州郡上言虽为不足信其如聚集千人於京师此事不可掩蔽则民情可知矣盖均税非以规利而本以便民如此民果便乎窃知朝廷本秪以见在税数量轻重均之初不令其别生额外之数也近闻卫州通利军括出民冒佃田土不於见在管?数内均减重者摊与冒佃户却生立税数配之此非朝廷本意而民所以諠诉也又闻澶州诸县於见今实额管?数外将帐头自来桩坐有名无纳及夫开阁将行两项远年税数并系祥符景德已前以至五代长兴年桩管虚数并摊与见今人户又闻以地肥瘠定为四等其下等田有白鹻带咸地并咸卤沙薄可殖地死沙不殖地并一例均摊与税数谓此虽不可耕种尚可煎盐且河北之民自祖宗以来蒙赐恩恤放行盐不禁秪今据盐斤两纳税今煎盐者已纳盐税又令更纳田税岂祖宗所以惠河北之民意又闻河南不殖之地系禁盐地分者亦均摊与税又不知民何以纳也澶卫去京师近偶可闻知者如此其余远地谓所均悉便於民其可得乎以此见朝廷行事至难小人希意承旨者言利而不言害俗吏贪功希赏见小利忘大害为国歛怨於民朝廷不知则已苟巳知之其可不为救其失哉欲望圣慈特赐指挥令均税所秪如朝廷本议将实?见在税数量轻重均之其余生立税数及远年虚数却与放免及未均地分并且罢均且均税一事本是臣先建言闻今事有不便臣固不敢缄默今取进止
论牧马草地
臣为学士日兼充羣牧使朝廷以马政久弊差吴中复等与臣共议利害欲有改更为未见得牧地善恶多少难为废置欲乞差官先且打量牧马草地次臣遽蒙恩擢在枢府所有牧马利害商量未了事件臣有愚见方欲条陈今闻诸监所差官各将前去窃缘监牧帐管旧地甚多自来界至不明官私作弊积久为民间侵占耕种年岁已深昨已曾差高访等根括打量人户多称父祖世业失却契书无凭照验但追呼骚扰而已今若更行根究必亦难明徒为追扰未见其利民先被害臣今欲乞令差去官秪据见在草地逐段段打量的实顷亩明立封标界至因便相度其地肥?宜与不宜牧马其废置改更候逐官回日令相度牧马所据利害擘划申奏其巳为民间侵耕地土更不根究盖以本议欲以见在牧地给与民耕岂可却根究巳耕之地重为骚扰至於民间养马等事利害甚多臣当续具奏闻其不根究侵耕地土一事伏乞先赐指挥今取进止
论监牧
臣所领羣牧司近准宣差吴中复王安石王陶等同共相度监牧利害事窃以国马之制置自祖宗岁月既深官司失守积习成弊匪止一时前後因循重于改作今者幸蒙朝廷因言事之官有所陈述选差臣寮相度更改臣以为监牧之设法制具存条目既繁弊病亦衆若秪坐按文籍就加增损恐不足以深革弊源如欲大为更张创立制度则凡於利害难以遥度必须目见心晓熟於其事然後可以审详裁制果决不疑盖谋於始也不精则行於後也难久况此是臣本职岂敢辞劳欲乞权暂差臣仍於吴中复等三人内更差一人与臣同诣左右厢监牧地头躬亲按视至於土地广狭水草善恶岁时孳牧吏卒勤惰以至牝牡种类各随所宜棚井温凉亦有便否向何以致马之耗减今何以得马之蕃滋既详究其根源兼旁采於衆议如此不三数月间可以周遍然後更将前後臣寮啓请与衆官参详审处与其坐而遥度仓卒改更其为得失不可同日而论也臣又窃思今之马政者皆因唐制而今马多少与唐不同者其利病甚多不可悉举至于唐世牧地皆与马性相宜西起陇右金城平凉天水外暨河曲之野内则岐豳泾宁东接银夏又东至於楼烦皆唐养马之地也以今考之或?没夷狄或已为民田皆不可复得惟今之河东岚右之间山荒甚多及汾河之侧草地亦广其间草软水甘最宜牧养往时河东马军常在此处牧放今马数全少闲地极多此乃唐楼烦监地也可以兴置一监臣以为推迹而求之则楼烦天池元池三监之地尚冀可得又臣往年因奉使河东尝行威胜东以及辽州平定军见其不耕之地甚多而河东一路山川深峻水草甚佳其地高寒必宜马性及京西唐汝之间久荒之地其数甚广欲乞更下河东京西转运司差官就近於辖下访求草地有可以兴置监牧处如稍见次第即乞朝廷差官与羣牧司官员同共往彼踏行擘划若可以兴置新监则河北诸监内有地不宜马处却可议行废罢惟估马一司利害最为易见若国家广捐金帛则劵马利厚来者必多於其多中时得好马若有司惜费则蕃部利薄马来渐少兼亦好马不来然而招诱之方事非一体亦须知其委曲欲乞特差羣牧司或礼宾院一员直至秦州已来体问蕃部劵马利害凡此三者虽暂差官比及吴中复等检閲本司文字讲求商议未就之间已各来复可以参酌相度庶不仓卒轻为改更如允臣所请乞赐施行今取进止
荐司马光
臣伏见龙图阁直学士司马光德性淳正学术通明自列侍从久司谏诤谠言嘉话着在两朝自仁宗至和服药之後羣臣便以皇嗣为言五六年间言者虽多而未有定议最後光以谏官极论其事敷陈激切感动主听仁宗豁然开悟遂决不疑由是先帝选自宗藩入为皇子曾未踰年仁宗奄弃万国先帝入承大统盖以人心先定故得天下帖然今以圣继圣遂传陛下由是言之光於国有功为不浅矣可谓社稷之臣也而其识虑深远性尤慎密光既不自言故人亦无知者臣以忝在政府因得备闻其事臣而不言是谓蔽贤掩善诗云无言不酬无德不报光今虽在侍从日承眷侍而其忠国大节隐而未彰臣既详知不敢不奏
荐王安石吕公着
臣伏见陛下仁圣聪明优容谏诤虽有狂直之士犯顔色而触忌讳者未尝不终始保全往往亟加擢用此自古明君圣主之所难也然而用言既难献言者亦不为易论小事者既可鄙而不足为陈大计者又似迂而无速效欲微讽则未能动将直陈则忤贵权而旁有羣言夺於衆力所陈多未施设其人遽已改迁致陛下有听言之勤而未见用言之效颇疑言事之职但为速进之阶盖缘台谏之官资望已峻少加进擢便履清华而臣下有厌人言者因此亦得进说直云此辈务要官职所以多言使後来者其言益轻而人主无由取信辜陛下纳谏之意违陛下赏谏之心臣以为欲救其失惟宜择沈默端正守节难进之臣置以谏署则既无干进之疑庶或其言可信伏见殿中丞王安石德行文学为衆所推守道安贫刚而不屈司封员外郎吕公着是夷简之子器识深远沈静寡言富贵不染其心利害不移其守安石久更吏事兼有时材曾召试馆职固辞不就公着性乐闲退淡於世事然所谓夫人不言言必有中者也往年陛下上遵先帝之制增置谏官四员已而中废复止两员今谏官尚有虚位伏乞用此两人补足四员之数必能规正朝廷之得失禆益陛下之聪明臣叨被荣恩未知报效苟有所见不敢不言今取进止
欧阳文粹卷九

[book_title]卷十
钦定四库全书
欧阳文粹卷十　　　　　　宋　陈亮　编奏状
议新学
右臣等伏见近日言事之臣谓陛下言建学取士之法者衆矣或欲立三舍以养生徒或欲复五经而置博士或欲但举旧制而修废坠或欲特创新学而立科条其言虽殊其意则一陛下愼重其事下其议於羣臣而议者遂欲创新学立三舍因以辨士之能否而命之以官其始也则教以经艺文辞其终也则取以材识德行听其言则甚备考于事则难行夫建学校以养贤论材德而取士此皆有国之本务而帝王之极致也而臣等谓之难行者何哉盖以古今之体不同而施设之方皆异也古之建学取士之制非如今之法也盖古之所谓为政与设教者迟速异宜也夫立时日以趋事考其功过而督以赏罚者为政之法也故政可速成若夫设教则以劝善兴化尚贤励俗为事其被於人者渐则入於人也深收其效者迟则推其功也远故常缓而不廹古者家有塾党有庠术有序国有学自天子诸侯之子下至国之俊选莫不入学自成童而学至年四十而仕其习乎礼乐之容讲乎仁义之训敦乎孝悌之行以养父兄事长上信朋友而临财亷处衆让其修於身行于家达于邻里闻于郷党然後询于衆庶又定於长老之可信者而荐之始谓之秀士久之又取其甚秀者为选士久之又取其甚秀者为俊士久之又取其甚秀者为进士然後辨其论随其材而官之夫生七八十岁而死者人之常夀也古乃以四十而仕盖用其半生为学考行又广察以邻里乡党而後其人可知然则积德累善如此勤而久求贤审官如此慎而有次第然後矫伪干利之士不容於其间而风俗不?于媮薄也古之建学取士其施设之方如此也方今之制以贡举取人往者四岁一诏贡举而议者患於太迟更趣之为间岁而应举之士来学於京师者类皆去其乡里远其父母妻子而为旦暮干禄之计非如古人自成童至于四十就学於其庠序而邻里乡党得以衆察徐考其行实也盖古之养士本於舒迟而今之取人患于急廹此施设不同之大槩也臣请详言方今之弊既以文学取士又欲以德行官人且速取之欤则真伪之情未辨是朝廷本欲以学劝人修德行而反以利诱人为矫伪此其不可一也若迟取之欤待其衆察徐考而渐进则文辞之士先以中於甲科而德行之人尚未登於内舍此其不可二也且今入学之人皆四方之游士齎其一身而来乌合羣处非如古人在家在学自少至长亲戚朋友乡党衆察徐考其行实也不过取于同舍一时之毁誉而决於学官数人之品藻尔然则同学之人蹈利争进爱憎之论必分朋党若东汉之俗尚名节而党人之祸及天下其始起于处士之横议而相訾也此其不可三也夫人之材行若不因临事而见则守常循理无异衆人苟欲异衆则必为迂僻奇怪以取德行之名而高谈虚论以求材识之誉前日庆历之学其弊是也此其不可四也今若外方专以文学贡士而京师独以德行取人则实行素履着於乡曲而守道丘园之士皆反见遗此其不可者五也近者朝廷患四方之士寓籍京师者多而不知其士行遂严其法使各归於乡里今又反使来聚於京师云欲考其德行若不用四方之人止取京师之士则又示人以不广此其不可六也夫儒者所谓能通古今者在知其意达其理而酌时之宜尔大抵古者教学之意缓而不廹所以劝善兴化养贤励俗在於迟久而不求近效急功也臣谓宜於今而可行者立为三舍可也复五经博士可也特创新学虽不若即旧而修废然未有甚害创之亦可也在乎深本教学之意而修其实事给以糇粮多陈经籍选士之良者以通经有道之士为之师而谨察其有过无行者黜去之则在学之人皆善士也然後取以贡举之法待其居官为吏已接於人事可以考其贤善优劣而时取其尤出类者旌异之则士修其行非为一时之利而可伸於终身则矫伪之行不作而媮薄之风归厚矣此所谓实事之可行於今者也臣等伏见论学者四人其说各异而朝廷又下臣等俾之详定是欲尽衆人之见而采其长者尔故臣等敢陈其所有以助衆议之一非敢好为异论也伏望圣慈特赐裁择
论举人怀挟
臣伏见国家自兴建学校以来天下学者日盛务通经术多作古文其辞艺可称履行修饬不可胜数然累次科场人数倍多於往岁事既太盛弊亦随生窃闻近年举人公然怀挟文字皆是小纸细书抄节甚备每写一本笔工获钱三二十千亦有十数人共敛钱三二百千顾倩一人虚依举人名目依例下家状入科场秪令怀挟文字入至试院其程试则他人代作事不败则赖其怀挟互相传授事败则不过扶出一人既本非应举之人虽败别无刑责而坐获厚利窃以国家取士务得实才今若浮伪之人容其滥进则使负辛勤藴实学者无以自别且自来科场务全事体所以优加礼遇用待贤能今浮薄之徒不知朝廷崇奬之意自为奸伪以至於此甚可叹也惟宜峻立科条明加约束使浮薄奸伪之徒不容於其间则实有学行之人得被进选然後士子无滥举朝廷得实才臣今欲乞增定贡院新制寛监门之责重廵捕之赏盖以入门之时一一搜捡则虑成壅滞故臣乞自举人入院後严加廵察多差内臣及精干京朝官廵捕每获怀挟者许与理为劳绩或免远官或指射差遣若搜检觉察得人数多者令知举官闻奏取旨重加酬奬其廵捕官除秪得廵察怀挟及传授文义外不得非理侮慢举人庶有事体且朝廷待士甚厚而小人自为浮薄不可不行禁止以革厚弊如允所奏乞立定廵捕官赏格及怀挟人责罚刑名添入贡院新定条制仍牓南省门及下进奏院颁告天下所贵先明条约然後必行取进止
议科场
臣某等近凖勑差详定贡举条制者伏以取士之方必求其实用人之术当尽其材今教不本於学校士不察於乡里则不能核名实有司束以声病学者专於记诵则不足尽人材此献议者所共为言也臣等参考衆说择其便於今者莫若使人皆土着而教之学校然後州县察其履行则学者修饬矣故为学制合保荐送之法夫上之设法下之所趋也今先举策论则文词者留心於治乱矣简其程试则闳博者得以驰骋矣问以大义则执经者不专於记诵矣其诗赋之未能自律者杂用今体经术之未能亟通者尚依旧科则中常之人皆可勉及矣此所谓尽人之材也故为先策论过落简诗赋考式问诸科大义之法此数者皆大要也其他通礼一有司之所习及州郡封弥誊録进士诸科填帖之类皆细碎而无益者一切罢之凡其为法者皆申之以赏罚而劝焉如此则养士有业取材不遗苟可施行望赐裁择
论史馆日历
臣伏以史者国家之典法也自君臣善恶功过与其百事之废置可以垂劝戒示後世者皆得书而不隐故自前世有国者莫不以史职为重伏见国朝之史以宰相监修学士修撰又以两府之臣撰时政记选三馆之士当陞擢者乃命修起居注如此不为不重矣然近年以来员具而职废其所撰述简略遗漏百不存一至于事关大体者皆没而不书此实史官之罪而臣之责也然其弊在於修撰之官惟据诸司供报而不敢书所见闻故也今时政记虽是两府臣寮修纂然圣君言动有所宣谕臣下奏议事关得失者皆不纪録惟书除目辞见之类至於起居注亦然与诸司供报文字无异修撰官秪据此铨次排以日月谓之曰历而已是以朝廷之事史官虽欲书而不得书也自古人君皆不自閲史今撰述既成必録本进呈则事有讳避史官虽欲书而又不敢书也加以日历时政记起居注例皆承前积滞相因故纂録者常务追修积滞不暇及之若欲革其弊则前後相因史官永无举职之时使圣朝典法遂成废坠臣窃见赵元昊自初叛至复称臣始终一宗事节皆不曾书亦闻修撰官甚欲纪述以修纂後时追求莫得故也其於他事又可知焉臣今欲乞特诏修时政记起居注之臣并以德音宣谕臣下奏对之语书之其修撰官不得依前秪据诸司供报编次除目辞见并须考验事实其除某官者以某功如狄青等破侬智高文彦博等破王则之类其贬职者坐某罪如昨来麟州守将及并州缘白草平事近日大臣所坐之类事有文据及迹状分明皆备书之所以使圣朝赏罚之典可以劝善惩恶昭示後世若大臣用情朝廷赏罚不当者亦得书以为警戒此国家置史之本意也至於他大事并许史院据所闻见书之如闻见未详者直牒诸处会问及臣寮奏议异同朝廷裁置处分并书之已上事节并令修撰官逐时旋据所得録为草卷标题月分於史院躬亲入柜封鏁候诸司供报齐足修为日历仍乞每至岁终命监修宰相亲至史院点检修撰官纪録事迹内有不勤其事堕官失职者奏行责罚其时政记起居注日历等并令次月供报并乞更不进本所贵少修史职上存圣朝典法此乃臣之职事不敢不言谨具奏闻
论修河利害第一
右臣伏见学士院集两省台谏议修河事未有一定之论盖由贾昌朝欲复故道李仲昌请开六塔互执一说莫知孰是以臣愚见皆谓不然言故道者未详利害之原述六塔者近乎欺罔之谬何以言之今谓故道可复者但见河北水患而欲还之京东不思天禧以来河水屡决之因所以深知故道有不可复之势此臣故谓未详利害之原也若言六塔之利者不攻而自破矣且开六塔既云减得大河水势然今恩冀之患何缘尚告危急此则减水之利虚妄可知开六塔者又云可以全回大河使复横壠故道见今六塔秪是分减之水下流无归已为滨棣德博之患若全回大河以入六塔则其害如何此臣故谓近乎欺罔之谬也臣闻河之泥沙无不淤之理淤淀之势常先下流下流淤高水行不快乃自上流低下处决此其常势也然避高就下水之本性故河流已弃之道自是难复臣不敢远引书史广述河源秪以今所欲复之故道言天禧以来屡决之因初天禧中河出京东水行于今所谓故道者水流淤澁乃於滑州天台埽决寻而修塞水复故道未几又滑州南铁狗庙决【今所谓龙门埽者也】其後数年又议修塞水令复故道已而又於王楚埽决所决差小与故道分流然而 故道之水终以壅淤故又於横壠大决是则决河非不能力塞故道非不能力复不久终必决於上流者由故道淤高水不行故也及横壠既决水流就下所以十余年间河未为患至庆历三四年横壠之水又自下流先淤是时臣为河北转运使海口已淤百四十余里其後游金赤三河相次又淤下流既梗乃又淤上流商胡复决然则京东横壠两河皆是下流淤塞河水已弃之高地京东故道屡复屡决理不可复其验甚明则六塔所开故道之不可复不待言而易知臣闻议者计度京东故道工料上云铜城已上地高不知大抵东去皆高而铜城已上乃特高尔其东北铜城已上则似低比商胡已上则实高也若云铜城已东地势斗下则当日水决宜决铜城已上何缘而顿淤横壠之口亦何缘而决也然则两河故道既皆不可为则河北水患何为而可去臣闻智者於事有所不能则必较其利害之轻重择其害少者而为之犹胜害多而利少何况有害而无利此三者可较而择也臣见往年商胡初决之时议欲修塞计用一千八百万梢芟科配六路一百有余州军今欲塞者乃往年之商胡必须用往年之物数至于开凿故道张奎元计功料极大後来李参等减得全少犹用三十万人然而欲以五十步之狭容大河之水此可笑也又欲增一夫所开三尺之方倍为六尺且阔厚三尺而长六尺已是一倍之功在於人力已为劳苦若云六尺之方以开方法筭之乃八倍之功此岂人力之所胜是则前功浩大而难兴後功虽小而不实大抵塞商胡开故道凡二大役皆困国而劳人所举如此而欲开难复屡决巳验之故道使其虚费而商胡不可塞故道不可复此所谓有害而无利者也就使幸而暂塞暂复以纾目前之患而终於上流必决如龙门横壠之比重以困国劳人此所谓利少而害多者也若六塔者於大河有减水之名无减水之实今下流所散为巳多若全回大河以注之则滨棣德博河北所仰之州不胜其患而又故道淤澁上流必有他决之虞此直有害而无利尔是则
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>