<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,成容若遗稿序,卷一。赋,卷二。五言古诗,卷三。五、七言古诗,卷四。五、七言律诗,卷五。五、七言绝句,卷六。词一,卷七。词二,卷八。词三,卷九。词四,卷十。经解序一,卷十一。经解序二,卷十二。经解序三,卷十三。序、记、书,卷十四。杂文,卷十五。渌水亭杂识一,卷十六。渌水亭杂识二,卷十七。渌水亭杂识三,卷十八。渌水亭杂识四,卷十九。附录上,卷二十。附录下,通志堂集全文在线阅读,通志堂集全文在线下载,大玄古籍书库">
<meta name="description" content="诗文别集。二十卷,其中诗四卷。清纳兰性德撰。性德享寿虽短(仅三十一岁),但其生前已刊刻有《饮水诗集》二卷、《饮水词集》三卷,为顾贞观所选定。此本未标明刊刻年月,而贞观自清圣祖康熙二十三年(1684)离京返乡不复出,性德卒于康熙二十四年,是知此本必定于其生前。性德卒后,其师徐乾学受嘱编其全集,序云:“余里居杜门,检其诗、词、古文遗稿,太傅公所手授者,及友人秦对岩、顾梁汾所藏,并《经解小序》,合而梓之,以存梗概,为《通志堂集》。碑志哀挽之作,附于卷后。”此集按五七言、古今体顺序编排,共录五古一百一十首、七古九">
<title>通志堂集_纳兰性德_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">通志堂集</span> <br/>
          作者： <span class="inputVal" id="bkauthor">纳兰性德</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]153911</span> <br/>
          说明： <span class="inputVal" id="bkdec">诗文别集。二十卷,其中诗四卷。清纳兰性德撰。性德享寿虽短(仅三十一岁),但其生前已刊刻有《饮水诗集》二卷、《饮水词集》三卷,为顾贞观所选定。此本未标明刊刻年月,而贞观自清圣祖康熙二十三年(1684)离京返乡不复出,性德卒于康熙二十四年,是知此本必定于其生前。性德卒后,其师徐乾学受嘱编其全集,序云:“余里居杜门,检其诗、词、古文遗稿,太傅公所手授者,及友人秦对岩、顾梁汾所藏,并《经解小序》,合而梓之,以存梗概,为《通志堂集》。碑志哀挽之作,附于卷后。”此集按五七言、古今体顺序编排,共录五古一百一十首、七古九首、五律十八首、七律二十九首、五排三首、五绝八首、七绝一百二十六首,凡三百零三首,是纳兰所有诗集中录诗最多者。此编刊于康熙三十年。1979年,上海古籍出版社据此本影印出版。纳兰诗较平庸,故不如其词集屡有刊刻。合刻诗、词者有清宣宗道光(1821—1850)年间张祥正校刊本,收诗、词各一卷。另《粤雅堂丛书》、《万松山房丛书》中亦收有合刻纳兰诗词集。</span> <br/>
          封面： <span class="inputVal" id="bkimg">Z_19439.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]通志堂集
[book_author]纳兰性德
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]153911
[book_dec]诗文别集。二十卷,其中诗四卷。清纳兰性德撰。性德享寿虽短(仅三十一岁),但其生前已刊刻有《饮水诗集》二卷、《饮水词集》三卷,为顾贞观所选定。此本未标明刊刻年月,而贞观自清圣祖康熙二十三年(1684)离京返乡不复出,性德卒于康熙二十四年,是知此本必定于其生前。性德卒后,其师徐乾学受嘱编其全集,序云:“余里居杜门,检其诗、词、古文遗稿,太傅公所手授者,及友人秦对岩、顾梁汾所藏,并《经解小序》,合而梓之,以存梗概,为《通志堂集》。碑志哀挽之作,附于卷后。”此集按五七言、古今体顺序编排,共录五古一百一十首、七古九首、五律十八首、七律二十九首、五排三首、五绝八首、七绝一百二十六首,凡三百零三首,是纳兰所有诗集中录诗最多者。此编刊于康熙三十年。1979年,上海古籍出版社据此本影印出版。纳兰诗较平庸,故不如其词集屡有刊刻。合刻诗、词者有清宣宗道光(1821—1850)年间张祥正校刊本,收诗、词各一卷。另《粤雅堂丛书》、《万松山房丛书》中亦收有合刻纳兰诗词集。
[book_img]Z_19439.jpg


[book_title]提要
《通志堂集》十八卷，《附录》二卷，国朝纳喇性德撰。
性德有《合订删补大易集义粹言》，已著录。
性德生长华阀，勤于学问。乡试出徐乾学之门，遂受业焉。《九经解》即其所刻，而徐乾学延顾湄校正之，以书成於性德殁后，版藏徐氏，世遂称《徐氏九经解》，并《通志堂》而移之徐氏，实相传之误也。
是编为乾学所裒辑，凡诗五卷，词四卷，文五卷，《渌水亭杂识》四卷，又附录碑志、哀輓之作，为二卷。
【四库提要·别集类存目】

[book_title]序
往者，容若病且殆，邀余诀别，泣而言曰：“性德承先生之教，思钻研古人文字以有成就，今已矣。生平诗文本不多，随手挥写，辄复散佚，不甚存录。辱先生不鄙弃，执经左右十有四年。先生语以读书之要及经史诸子百家源流，如行者之得路。然性喜作诗余，禁之难止。今方欲从事古文，不幸进遘疾短命，长负明诲，殁有余恨。”余闻其言而痛之。
自始卒以及殡阼，临其丧，哭之必恸。其葬也，余既为之志，又铭其隧道之石，余甚悲。
容若以豪迈挺特之才，勤勤学问；生长华阀，澹于荣利。自癸丑五月始，逢三、六、九日黎明骑马过余邸舍，讲论书史，日暮乃去，至入为侍卫而止。
其识见高卓，思致英敏，天假之年，所建树必远且大。而甫及三十，奄忽辞世，使千古而下，与颜子渊、贾太傅并称，岂惟忝长一日者有祝予之悲？海内士大夫无不闻而流涕，何其酷也！
余里居杜门，检其诗词、古文遗稿，太傅公所手授者，及友人秦对岩、顾梁汾所藏，并经解小序，合而梓之，以存梗概，为《通志堂集》。碑志、哀挽之作，附于卷后。
呜呼！容若之遗文止此，其必传于后无疑矣。记其撤瑟之言，宛如昨日，为和泪书而序之。
重光协洽之岁，昆山友人健庵徐乾学书

[book_title]成容若遗稿序
始余与成子容若定交，成子年未二十。见其才思敏异，世未有过之者也。使成子得中寿，且迟为天子贵近臣，而举其所得之岁月，肆力于六经诸史百家之言，久之，浩瀚磅礴以发为诗歌古文词，吾不知所诣极矣。
今也不然，追溯前游，十余年耳。而此十余年之中，始则有事廷对，所习者规摹先进，为殿陛敷陈之言。及官侍从，值上巡幸，时时在钩陈、豹尾之间。无事则平旦而入，日晡未退以为常。且观其意，惴惴有临履之忧，视凡为近臣者有甚焉。盖其得从容于学问之日，固已少矣。吾不知成子何以能成就其才若此。抑尝计之，夫成子虽处贵盛，闲庭萧寂，外之无扫门望尘之谒，内之无裙屐丝管呼卢秉烛之游，每夙夜寒暑、休沐定省片晷之暇，游情艺林而又能撷其英华，匠心独至，宜其无所不工也。
至于乐府小词，以为近骚人之遗，尤尝好为之。故当其合作飘忽要眇，虽列之《花间》《草堂》，左清真而右屯田，亦足以自名其家矣。嗟乎！天之生才而或夺之年，如贾傅之奇气卓识，度越今古，无论其次。文章之士，若唐王勃之流，藻艳飙驰，一往辄尽，故裴行俭之论，有以卜其所止。
今成子之作，非无长才，而蕴藉流逸，根乎情性，所谓人所应有，己不必有，人所应无，己不必无，虽使益充其所至，犹疑非世之所共识赏，而造物厄之，何耶？虽然修短天也，夫士亦欲其言之传耳。今健庵先生已缀辑其遗文而刻之，盖不徒笃死生之谊也，后世必更有知成子者矣。独是余与成子周旋久，于先生之命序是编，其能不泫然而废读乎！
康熙三十年秋九月，无锡严绳孙题

[book_title]卷一 赋
◇金山赋
奥艮兑之涵峙，韪覆载之殊观。矧金山之灵秀，矗砥柱于波澜。踞南徐之京口，对瓜步之江干。焦屿东浮，则抹微云而似髻；石帆西漾，则罨轻霭而如鬟尔。其为山也，形惟特立，势若凌空。岩巘砌云而磊砢，洞穴漱浪而玲珑，珍卉含葩而笑露，虬枝接叶而吟风。芝英翕，兰芷青葱。仙杏敷霞以弄色，江梅吐玉以舒容。青鸟扬音于修竹，天鸡耀羽于芳丛。上栖鹳鹘之危巢，下潜鬐鬛之幽宫。其中则有绀宇栉比，丹楼鳞集，高台崔巍而孤耸，虚亭弘厂而双立。登殿则绚烂丹青，瞻像则辉煌金碧。周廓庑于山根，俯檐楹于水侧。镂瑉石以为阑，饰椒泥而成壁，亘宇宙之古今，历乾坤之阖辟。阳侯荡之而不动，蜚廉鼓之而不仄。还而望之，疑蜃气之结银楼；近而即之，恍鲛人之开绡室。时而烟霏雾凝，则水天杳冥，不辨灵仙之宅，惟闻钟磬之声；时而云开日霁，则景色澄丽，两岸之间，可晰鳌峰之毫发，百里之外，能窥贝阙之参差。或当秋月如练，金波潋滟，则山阁晶莹，若冰壶之濯桂殿也；或当雪密寒江，林峦玉装，则浮图倒景，若玻璃之涌宝幢也。
曾闻韵士至此相羊，亦有名流于焉寄赏。苏子瞻留玉带于山门，滕元发乘扁舟而破浪。贤如鸿渐，漫云冽井在盘涡；智若景纯，何事栖神于浩荡？以山僻在东南，孤悬沆漭，故为轩驾之所弗游，虞巡之所未上。
今皇帝膺宝箓，揽乾纲，轶羲农，跨陶唐，武功诞著，文德丕彰，兼总六合，并包八荒，勋高乎千古，道冠乎百王。赐粟帛于庶老，蠲田赋于万邦。河海清宴，中外乐康。以岳镇为苑囿，以溟澥为池隍。爰稽自古巡狩之典，诹吉上元，甲子之辰，命屏翳先驱而洒道，使箕伯挥扇而清尘，肃天驷王良之万骑，戒羽林列宿之千屯，飙驰玉，雷动金根。旌旗蔽云日，鼓吹咽山林。天子乃升泰岱，越徐扬，逾淮泗，渡长江，泛楼船于中流，遂登兹山，驻跸而骋望焉。于是南眺江路，百川争赴，始汗漫于巴梁，恣汪洋于荆楚；北眷海门，万壑竞奔，吐潮汐而不息，注扶桑而无垠。乃眷西顾，泮涣邗沟，实京坻于天庾，亶漕运之咽喉；左睇丹徒，襟江带湖，鹜百奥之商贾，辏三吴之舳舻。是日也，皇情既畅，天颜有喜，爰亲展宸翰，麾毫陟厘，星流电激，龙翔凤翥，笑汉帝章草之弗工，陋唐宗飞白之无势。聿题以江天一览，永宠光于山寺。时某以小臣幸得备虎贲之执戟，隶宿卫于钩陈，虽不敢追踪于风后，力牧陪游襄城、姑射之盛，庶窃比迹于相如、扬雄扈从上林、甘泉之伦也。因逡巡匍匐于帐殿之下，谨再拜手稽首而献颂曰：
圣德备矣巡万方，鸾旗羽葆纷蔽江。
蛟龙为驾鼋鼍梁，陟彼金山瞰大荒。
朝宗碧海波不扬，雕题穷发尽来王。
带砺江山历服长，南巡游豫岁为常，
忆万斯年乐未央。
◇五色蝴蝶赋
夫惟昆虫之羽化兮，俨离俗而登仙。矧彩翼之有斐兮，备文章之自然。伊蝴蝶之微物兮，久托兴于曩篇。陋唐人短赋之未工兮，余因感徼外之有五色者，乃为之抽茧绪于毫端。肆考载籍所记，则产自丹青之树；流观博物之编，则生于橘柚之园。腻软纤腰，若荆艳临风而婵婉；参差舞翼，似阳阿长袖之翩翻尔。其啄芳尘于芷里，饮玉露于花间，弱比收香之幺凤，清同翳叶之寒蝉。柳院儿童，解惜轻须除细网；兰闺窈窕，最怜新粉扑齐纨。双飞款款，并戏娟娟。所由荡子之妻，见悠扬而兴惋；怀春之女，对夹拍而含酸者也。又尝旁搜《尔雅》之书，泛览方舆之记，曾闻栖香鹤蔓者，则帏帐牵情；绚彩罗浮者，则车轮比翅。既小大之形殊，亦元黄之色异。
说者谓南方朱鸟之乡，位属离明之地，故其山川卉木，悉炫菁华；鸟兽虫鱼，咸彰绮丽。曩余奉使出塞，吉日脂车，晓背阳乌而轣辘，宵瞻元武而驰驱，经途万里之远，径陟大荒之隅。讵知绝漠固阴之薮，太蒙冱寒之区，葱菁乔陵，匪乘春而燠若；逶迤深谷，不吹律而阳舒。其中乃有同心并蒂之葩，含英而翕；四照九衢之萼，吐秀而扶疏。遥而睇之，初疑百阵文禽之翔集；迫而观之，乃识千群锦蝶之飞。尔时忽觌斯蝶，目夺志丧，玩其藻缋，非常斑斓诡状，几为延伫而流连，几为凝神而仿像。或元如阆风之鹤，或赤若炎洲之雀；或黄如金衣公子，或缟若雪衣慧女；或彪炳如长离之羽，或错落如孔爵之尾；或黑若隃麋之墨，或黝若秋螓之翼；或青如木难之珍，或红如守宫之殷；或绿若雉头之毳，或晃如鹦鹉之背；或摐似珊瑚，或纹成玳瑁；或缥碧如八蚕之绵，或绀翠若螺子之黛；或蔚若天台建霞，或鲜如蝃蝀垂华。或褐若伊蒲之色，或缝比鸡人之帻；或炯炯如银睛，或辉辉若金星；或紫似河庭之贝，或蓝同琼岛之瑛；或烂熳若析支氍毹，或璀璨如大秦琉璃。于斯益信宇宙之广大，造化之绸缪。地何生而非美物，何处而无尤？假有绘于紫茸云气之帐者，必谓赵后香魂之变化；若有绣于冰绡雾縠之裙者，必非汉宫赤凤所能留。是岂止唐家芍药，阑前仅有玉屑金之熠熠；南氏桂椒，厨内但诧离红脍白之翛翛而已哉！
意惟是域也，远接昆仑之丘，遥连星宿之海。元圃群玉之恒储，碧水九芝之常茷。女床鸾鸟之攸栖，丹穴凤皇之是萃。故为珍族所诞生，而有此文蝑之可爱者欤！爰是遂命从者麾箑，仆夫张罗，剪取组羽，全生修柯。曜灵时未匿，停骖聊复歌。歌曰：翩翩者蝶，飏彩幽墟。与蜂为侣，作凤之车。偷得嫦娥月华帔，裁为蛾女五云裾。诗人遇物能成赋，那羡滕王《蛱蝶图》。歌毕就枕，倦游华胥，不觉梦为蝴蝶而栩栩，寤同庄叟而蘧蘧也。噫异矣！
◇自鸣钟赋
缅昔二仪肇判，三辰初曦，轩辕制器，尚象伊祁治历明时，岐伯铸钟而调嶰竹，挈壶司漏以协璇玑，用能揆合昏旦之盈缩，平章度数之精微。是以仲叔、羲和守之百世而勿失，天官、太史用之亿代而靡违者也。
丕惟圣祖龙兴，造邦中宇，聪明时宪，风云应，改革制度，厘定规矩，历授西洋，法依古里。厥初爰有自鸣之钟，创于利马豆氏，虽形体之大小多所殊，而循环于亥子初无异。至其后人之传教，推步益臻于神妙。帝乃命以钦天纪官司于凤鸟，易刻漏以兹钟，建灵台于云表，显列众辰之图，深藏运机之奥，抉宣夜之渊弘，殚《周髀》之浩渺尔。其外之可见者，加尺茎于图上，俨窥天之玉衡，譬夸父之逐日，莫之推而勇行。辰标上下四刻之初正，刻着一十四分之奇赢。尺每交于一辰之疆界，则内钟之不可睹者，若为考击而闻声。始则宫商间发，继则剽栈齐鸣，榼榼丁丁，鏦鏦铮铮，随烟高下，从风飘零。既犹伦夔之和律吕，渐若襄旷之奏韶韺。逾半咎而稍歇，遇中正而愈軿。盖如龙吟寂而虎啸旋起，猿啼息而鸡号迭兴。实动仪苍昊健行之无息，而一准朱轮飞辔之均平。赐谷虞渊，蚤暮不差于累黍；昆吾蒙汜，昼宵罔忒于权衡。故其为声也，不假鲸鱼之象，非由乐人之撞。四序流音于汉殿，奚关铜岫之颓；终年叶韵于丰山，岂尽繁霜之降。于以范围，岁月统章而无乖；消息寒暑，晦朔□□而勿爽。此其造历之密，不徒与太初、麟德为颉颃；制作之精，非仅同弘度、承天相揖让。知自此枫庭蓂荚可勿生阶，彤陛鸡人无烦戴绛。总由一机柚所自舒卷，若有群鬼神为之鼓荡。于是深宫听之，不失九重之宵旰；在位闻之，毋愆百职之居诸。纵令雨晦风潇，而惜阴之士自识晨昏而运甓；即使终霾且噎，而剌绣之姬应知中昃而添丝。或处深山幽谷之中，若聆音而起，当弗昧于茅索之候；或居修竹长林之内，若辨响而兴，亦勿迷弋凫与雁之期矣。
余为转辗思维，末由悟其蕴；低徊俯仰，惟有叹其神。则知为是钟者，诚默夺造化之工巧，潜移二气之屈伸，洵足媲铜仪玉箫，垂为典则而难改；且可配大挠章亥，祀之奕世而常新。迨将黜公输而褫子野，夫何《周礼》凫氏之足云。
◇雨霁赋
宿雾开，阴霾豁，纸窗明，檐溜寂，柱础润收，鸟啼音悦。爰启户以驰眸，快晴光之朗澈；瞻叆叇以渐高，觉逆皞之顿绝尔。乃风帷开卷，云绮舒张。鹊刷羽以出树，日穿漏而逗光。远山皎兮如沐，流水奔兮若狂。园林被濯以呈彩，草砌迎薰而异香。密筱摇烟而挺翠，幽兰含露而腾芳。鱼喁喁以噞水，蝶款款以轻飏。炉烟直而缭绕，琴韵调而铿锵。此则积雨初晴之候，诚不禁其惊异而徜徉也。
至若涂泥静涤，平原旷邈，油衣乍脱，轻轩载道，足轻蜡屐，颅掀雨帽，乘盈潦而行舟，曳晴丝以垂钓，落彩虹于天半，挂朱霞于木杪，叹万象之俱新，羡两仪之信好，回思风雨如晦，鸡鸣不已之时，魂消夜暗，梦断晨曦。谁知天漏忽补，毕宿差池，谁炼女娲之石，长曳醉酒之旗？是则有往必有复，有戚必有怡。观初晴于积雨，乐天命而奚疑。更有霭霭浮云，去若飘蓬；恢恢碧宇，独露苍穹。目无纤翳，皎魄当空，天君安泰，清明在躬，摄伏群阴以成大工。万汇昭苏，其乐融融不？又以悟改过迁善之业，与惩忿窒欲之功也哉！于是瞻眺庭除，中心豁如；静坐晴轩，乐志琴书。观我生之消息，任天运以卷舒。知显晦之维命，而又何所用其健羡与！
◇灵岩山赋
神仙堂奥，阊阖屏藩。万峰环拱，百渎横奔。问吴宫之故址，伤越国之兵屯。楼台非昔，川谷犹存。惟南斗之星分，实咸池之禀气。山势天平，湖光日沸。路羊肠以南趋，水龙池而东溉。倚孤塔之凌霄，俯姑苏之丛卉。北枕支硎，西瞻邓尉。接穹窿以为宗，镇乍以为纬。东带横山，五坞前瞰。胥溪一市，万顷苍茫。四时叆叇，既采掇乎芳菲，亦顾盼以雄毅。思夫三让之高风，使荆蛮之俗同。及两国之仇始，乃吴都之更雄。凭高论守，隔水谋攻。石室羁人，囚栋梁之策士；苎萝娇女，备洒扫于后宫。既开四域，渐薄侯封。酒已倾而连醉，歌益妙而未终。山川际盛，草木向荣。既安逸乐，遂广游踪。春泾采香，溪花如倩。扁舟驾风，锦帆似箭。泛越女于溪中，馆吴娃于天半。步廊响屧，离宫酣晏。妆台秋镜，万六千顷之波；黛点春螺，七十二峰之变。坐峨石以鸣琴，临平池而洗砚。浓淡俱鲜，阴晴各善。亦有豨巷鸡陂，鹿洲鸭苑。洞庭消夏之湾，浮玉可盘之甸。岂若云岫参差，林岚隐见。台阁玲珑，烟霞舒卷。雪积磷磷，晴开面面。东吴胜游，兹实其选也。夫何阊阖晨开，不废长洲之猎；艅艎夕至，遂径酿酒之城。有目空悬，无心效颦。虎丘谁踞，鹤市多惊。惟兹岩石巍然不倾，乃至辘轳断，双井犹清。罗绮烟销，百花常发。松杉古路，反为竹杖盘桓；兰桂深坞，惟是棋枰暂歇。彼老人之枯坐，石不点头；乃艳女之经游，迹余深窟。无生国里，高阁涵空；有色天中，讲堂喻筏。亦人事之更新，非天道之若阙。龟望水而能化兮，鱼听讲而不没。信斯岩之有灵兮，亦何异乎林屋之终塞。

[book_title]卷二 五言古诗
◇五言古诗一
◇杂诗七首
举世觅仲连，乃在海中岛。
往问齐赵事，默然望林表。
灌园于陵中，绝食太枯槁。
神龙亦见首，不然同腐草。
虚言托泉石，蒲轮恨不早。
登朝表宿誉，食肉以终老。
◇又
李白谪夜郎，杜甫困庸蜀。
纷纷蜍志辈，昏塞饱粱肉。
造物岂无意，与角去其足。
末俗谀高位，文成贵珠玉。
纵云咸池奏，我愚不能读。
一言欲赠君，焚砚削简牍。
此事属穷人，君其享百禄。
◇又
雅颂十九首，议者死三尺。
曹刘始宏放，颜谢颇雕饰。
亦有射洪子，变风厉逸翮。
希古惜已勤，形合理则隔。
泉明自澹荡，尽变待甫白。
轻举游五城，冥研破八极。
咿咿奏皇华，末俗自不识。
我诚拙文词，四顾复不适。
异士今何在，山川故如昔。
幼时颇脑满，芜秽期荡涤。
兹事亦大难，中年飞扬息。
砚有前岁尘，书惟稚龄迹。
述作非吾愿，一杯永今夕。
◇又
逸骥千里足，君行日一舍。
休暇岂不欣，何以塞高价？
鹤鸣引双雏，欲集高堂下。
见君养凫鸥，矫翮复悲吒。
◇又
重衣少不胜，跃马今逾险。
落景望戈留，孤云迎阵敛。
元戎爱仲宣，荒碛同帷簟。
军前笳鼓沸，幕后琴书澹。
清尊侍华灯，谈宴不知疲。
一言合壮志，磨盾记其词。
悲吟击龙泉，涕下如绠糜。
不悲弃家远，不惜封侯迟。
所伤国未报，久戍嗟六师。
激烈感微生，请赋从军诗。
◇又
卮酒洒荒郊，缟衣泣少妇。
金屏方宛转，一夕向长暮。
狐兔呼凄飙，鸺鹠啸宿雾。
忆子伴刺绣，赪颜恧君语。
邻人起踯躅，哀响凋芳树。
不知吹箫人，离魂渺何处？
我生不能闻，猿哭与嫠诉。
三声断肠迟，不如妇一词。
◇又
药误求仙人，禄湛患失客。
文章猯貉啖，勋名过眼息。
西方有至人，莲花护金碧。
滟滟池水中，列圣坐相觌。
风声宣上法，鸟韵开迷魄。
称名弹指到，百劫慈云侧。
捐兹宇宙乐，从彼金仙迹。
◇山中
微月翳高岭，松风起群壑。
近山无术阡，高下森华薄。
涉涧愁窈窕，顾步眩冥莫。
高树暗如山，倾崖石欲落。
羁离悲夜猿，险峭伤病鹤。
缅怀万物情，此时欣有托。
山中一声磬，禅灯破寥廓。
◇效江醴陵杂拟古体诗二十首
◇班婕妤《怨歌》
团团望舒月，皓皓冰蚕绢。
欲却炎天暑，比月裁成扇。
望舒圆易缺，金风换炎节。
风凉秋气寒，匣扇复谁看。
扇弃何足道，感妾伤怀抱。
对月泪如丝，君恩异旧时。
◇王仲宣《从军》
中原嗟丧乱，志士奋从军。
所从智勇宰，仗钺渡漳滨。
龙旗飞壁垒，豹尾肃勾陈。
戈铤耀晴日，甲胄炫屯云。
孙吴萃猛将，管乐聚谋臣。
予时备七校，秉羽介犀鳞。
一麾服荆扬，再举靖巴黔。
东征西载怨，泽洽威自振。
箪壶夹道路，筐篚馈玄纁。
文皮裹干戚，奏凯邺城闉。
功名垂钟鼎，丹青图麒麟。
◇刘公干《公宴》
曜灵下濛汜，素魄复徘徊。
浃日盛娱游，清夜还追陪。
华池俯高馆，波光映丹榱。
锦茵藉丰席，绮宴罗金杯。
舞袖空中扬，歌声清且哀。
鯈鳞跃文藻，六马仰刍荄。
灵囿鹿麌々，灵台鹤皑皑。
燕喜时未央，福履恒厥绥。
明明衮衣宰，济济薪槱才。
何幸厕文学，得尽朽钝材。
愿赋振鹭诗，常歌醉言归。
◇曹子建《七哀》
东园桃李姿，是妾嫁君时。
燕婉为夫妇，相爱不相离。
良人忽远征，妾独守空帷。
忧来恒自叹，冀死魂追随。
又念妾死时，谁制万里衣？
幸有双鲤鱼，拟为寄君辞。
终日不成章，含泪自封题。
君若得鲤鱼，剖鱼开素书。
但看书中字，一一与泪俱。
◇左太冲《咏史》
吾闻赵公子，好客埒三君。
能令千载后，买丝绣其真。
讵如燕昭王，金台筑嶙峋。
迎驺既隆礼，师郭亦殊伦。
奕世储壮士，殉义忘厥身。
荆轲去不返，渐离踵入秦。
至今易水上，歌筑声犹新。
何代无奇人，台荒蔓荆榛。
◇陆士衡《赠弟》
我形孑洛城，子影只华亭。
仰看鸿雁翔，能不念平生？
昔为同根树，今若叶辞枝。
凉风起阊阖，各自东西飞。
鸰原日以远，棣萼日以晚。
终当复旋归，勉子加餐饭。
◇嵇叔夜《言志》
杨朱泣路岐，墨翟悲素丝。
灵蔡甘曳尾，郊牛惮为牺。
处则尚其志，出则颠其颐。
子云自投阁，董生常下帷。
琅玕啄凤鸾，腐鼠吓鸱鸢。
寒蝉饮清露，苍蝇集腥膻。
予生实懒慢，傲物性使然。
涉世违世用，矫俗迕俗欢。
金羁非鹿饰，丰草意所安。
琴弹《广陵散》，啸上苏门巅。
采术服黄精，终期学长年。
◇阮嗣宗《咏怀》
凉燠递推迁，今古迭朝暮。
出岫无还云，落花宁上树。
朱颜瞬息改，鬒发须臾素。
浮生匪金石，焉得常贞固？
途穷行辙返，恸哭畏迷误。
青眼予何好，白眼予何恶。
诞矣鲁阳戈，荒哉夸父步！
长啸复衔杯，松乔安可睹。
◇许玄度《寓居》
巢父逊箕颍，善卷遁淮甸。
家世本高阳，于越爱葱蒨。
云兴秀岩壑，霞蔚美金箭。
镜水碧芙蕖，铜溪红菡萏。
石匮屡冥搜，丹梯惬凌缅。
漾舟樵风湾，筑室兰渚岸。
涧清缨斯濯，莼滑羹可荐。
玄从王子谈，理同谢公辨。
欲祛义常胜，内朗胸无战。
风月偶行游，萍踪何足羡。
◇郭景纯《游仙》
蒙庄主养生，苦李贵道德。
为善无近名，知白守其黑。
梦蝶岂寓言，犹龙信难测。
漆园春秋久，柱下商《周易》。
大道生之根，背福即罹极。
昔人求神仙，嗜欲戕其直。
浩乎鲲鹏飞，去矣六月息。
无为自清静，葆光常不匿。
何必从山臒，餐霞服琼液！
◇陶渊明《田家》
结庐柴桑村，避喧非避人。
当春务东作，植杖躬耔耘。
秋场登早秫，酒熟漉葛巾。
采罢东篱菊，还坐弹鸣琴。
磬折辱我志，形役悲我心。
归华托陈荄，倦鸟栖故林。
壶觞取自酌，吟啸披予襟。
◇鲍明远《玩月》
娟娟秋月辉，皎皎明镜飞。
清如积水光，莹若凝冰霜。
窈窕女墙东，徘徊绮户中。
晃惊梁上燕，微见网中虫。
天香生桂树，玉露泣芙蓉。
佳人坐空房，金波映高张。
乌啼既含怨，孀娥更怀伤。
牛女隔银渚，终岁犹相望。
自妾嫁征夫，关山路何长。
安得为清影，夜夜在君旁？
◇谢康乐《游山》
会稽东南美，渟渊环峙岳。
绣嶂郁盘纡，金峰耸崭削。
非由巨灵劈，无假五丁凿。
芙蓉扬秀萼，列壁展丹雘。
虬松偃苍盖，蟠藤森翠幕。
鲜葩耀阳崖，芳兰媚幽薄。
披榛出风磴，援葛度烟壑。
见叱初平羊，看飞道林鹤。
弦歌禽鸟哢，琴筑涧泉落。
云霞灿锦緌，薇蕨傲珍错。
世慕簪组贵，宁知考盘乐。
永怀园绮踪，将寻晨肇药。
◇颜延年《侍宴》
枫陛叶紫微，桂宫御黄屋。
阁道驰凤辇，芳苑骋鸾毂。
乘阳布春令，税驾钟山麓。
卿云冠绝巘，复旦光浚谷。
风飏绵羽啭，烟梁荑丝绿。
依阜列琼筵，临湖张黼幄。
宫悬金奏阕，鼓吹笳箫续。
圣德弘诞被，皇情畅遐瞩。
江清冯夷俯，海静阳侯伏。
潮随献琛舫，汐送输赆舶。
宝气蜃楼幻，冰轮灊珠浴。
龙瓒和睿容，羽爵醉揆牧。
方聆燕镐咏，旋听横汾曲。
拜手进赓扬，微才惭朴樕。
◇谢惠连《捣衣》
火正辞炎辔，金行御商镳。
摵摵风惊叶，湛湛露盈条。
月迟素砧冷，霜早青林凋。
蟋蟀怨空墀，鸿雁哀层霄。
秋容脆纤葛，雪色嫌轻绡。
深闺怀槁砧，万里边城遥。
罗帷怯凉飔，况乃朔地飙？
柔荑运双杵，清响发严宵。
金釭焰稀微，珠斗横寂寥。
捣此八蚕绮，将为御寒袍。
量以金粟尺，裁用并州刀。
长短记君身，肥瘦昧君腰。
同心绾绣带，合欢藏翠翘。
带表相思切，翘明企望劳。
应知着衣时，泪点当未消。
◇卢子谅《时兴》
代谢感时序，迭微叹日月。
憝彼鶗鴂鸣，忍此众芳歇。
林园无鲜蕊，原野飞陨叶。
王孙伤岁暮，志士励穷节。
劲莛矗惊飙，贞松翠霜雪。
昂昂泽中雉，矫矫鞲上鷢。
物性不可渝，人宁不如物。
努力崇明义，岂为威武屈！
◇谢玄晖《观雨》
冉冉敬亭云，泠泠北崎风。
仰见城西隅，崇朝隮蝃蝀。
惧霂散帷幔，霏微入帘栊。
讼庭滋草碧，铃阁泫花红。
之子期未至，琴尊谁与同？
登楼一以望，山城如画中。
青笠岩际叟，绿蓑溪上翁。
白鸟讵有营，飞飞西复东。
嗟予徇微禄，润物惭无功。
◇沈休文《东园》
暮出石城东，青郊行迤逦。
纵横阡复陌，村舍炊烟起。
落日隐远峰，霞雯蔚成绮。
骎骎骤归骑，林鸦鸣未已。
折柳旧樊圃，蔬药种靃靡。
荆扉临曲埼，淮水绿弥弥。
萝径足幽寻，茅亭可延伫。
清风为我客，皓月为我主。
信宿即吾庐，乾坤皆逆旅。
◇范彦龙《古意》
左掖缪补衮，西清翊垂旒。
祥风玉墀度，丽日金掌浮。
簉羽鹓鹭序，接迹夔龙俦。
岱畎有威凤，千秋瑞虞周。
舜文正当阳，池上复来游。
雍喈叶笙磬，黼黻宣皇猷。
文章贵纶綍，佩玉锵琳球。
珠露饮帝梧，琅霜啄昆丘。
饮啄得所止，砥志无外求。
嗤彼随阳雁，但为稻粱谋。
◇张景阳《忆友》
浓阴晦郊墅，重云结岩岫。
匣瑟鸣鶤弦，林花浥绮绣。
适适响径泉，淙淙泻檐溜。
兔隐失弦望，乌潜昧昏昼。
原田稌黍浸，陇阪苞稂莠。
求友息嘤鸣，摧俦寡猿狖。
茅斋久岑寂，离索常在疚。
郁陶王贡冠，绵邈萧朱绶。
一日为三秋，盍簪何时又？
◇和友人饮酒
君有饮酒诗，足继柴桑翁。
言得此中理，一醉等洪濛。
我性虽不饮，劝客愁尊空。
遇我高阳徒，酣适颇能同。
自君贻此编，浩如沃心胸。
岂知古达者，半藉曲糵功。
学道与识字，苦心终见穷。
未老习便宜，趋事舍劳躬。
愿君多酿黍，暇日来相从。
◇又
我生如飞蓬，飘然落天际。
太虚浩漠漠，生理偶然契。
神明本无方，耳目有拘系。
循想起形迹，蕴积为身世。
穷神知化源，外物敢为厉？
我欲尽世人，梦梦遇一切。
惟有饮者心，庶几得所憩。
◇又
秦皇作长桥，驾海跨烟雨。
三山苦相招，石重不可举。
我不梦蝴蝶，醉后亦栩栩。
遐哉勾漏令，丹砂未堪许。
不如营一尊，迟我山中侣。
◇茅斋
我家凤城北，林塘似田野。
蘧庐四五楹，花竹颇闲雅。
客俗鸡能谈，忧来酒堪把。
容膝岂在宽，惬意自潇洒。
静中生虚白，念虑寂然寡。
忽悟形与器，万物尽虚假。
窗中见斗牛，门前骤车马。
试问此闾阎，当时住谁者？
因之叹尘世，我心聊以写。
◇又
闲庭照白日，一室罗古今。
偶焉此栖迟，抱膝悠然吟。
吟罢有余适，散瞩复披襟。
时开玉杯卷，或弹珠柱琴。
檐树吐新花，枝头语珍禽。
花发铙冶色，禽鸣多姣音。
色冶眩春目，音姣伤春心。
夕阳下虞渊，寂莫还空林。
清光复相照，片月西山岑。
◇题画寄友人
梁燕忽已去，飒然秋在堂。
澹澹东篱姿，疏花不成行。
闲窗展缣素，丹青破微茫。
咫尺烟雾生，隐映枫林苍。
屈注天河水，倒挂千尺梁。
岩壑竞喷薄，倏令心骨凉。
山川似剡中，扁舟兴难忘。
因之寄远道，矫首飞鸿翔。
◇高楼望月
戚戚复戚戚，高楼月如雪。
二八正婵娟，月明翡翠钿。
由来工织锦，生小倚朱弦。
朱弦岂解愁，素手似云浮。
一声落天上，闻者皆泪流。
别郎已经年，望郎出楼前。
青天入海水，碧月如珠圆。
月圆已复缺，不见长安客。
古道白于霜，沙灭行人迹。
月出光在天，月高光在地。
何当同心人，两两不相弃？
◇效齐梁乐府十首
◇朱鹭
整翮辞炎服，乘春向帝畿。
沈浮茄下食，容与藻中依。
瑞日明丹羽，恩波浣赤衣。
醉颂于胥乐，鸣珂蹋月归。
◇巫山高
江声送客帆，巫峡望巉岩。
秋夜猿啼树，霜朝鹤唳岩。
花红神女颊，草绿美人衫。
阳台不可见，风雨暗松杉。
◇芳树
连理无分影，同心岂独芳。
傍檐巢翡翠，临水宿鸳鸯。
叶叶含春思，枝枝向画廊。
君情若比树，妾意复何伤。
◇有所思
雁帛音尘绝，河桥草色青。
愁凝远山黛，梦断隔花铃。
并语红襟燕，双移碧汉星。
夫君在何处，顾影惜娉娉。
◇折杨柳
陌上谁攀折，闺中思忽侵。
眼凝清露重，眉敛翠烟深。
羌笛临风曲，悲笳出塞音。
纵垂千万缕，那系别离心。
◇梅花落
春色凤城来，寒梅逼岁开。
条风初入树，缥雪渐侵苔。
粉逐莺衣散，香粘蝶翅回。
陇头人未返，急管莫频催。
◇洛阳道
九重开帝阙，八达控天街。
金马蛾眉柳，铜驼兔目槐。
歌钟传甲第，棨戟列台阶。
何事扬雄宅，春风草径埋。
◇长安道
井干通帝座，太液起蓬莱。
衔壁金釭列，悬藜甲帐开。
仙盘承晓露，凤轸殷春雷。
偏令路旁客，日暮走黄埃。
◇雨雪朔
朔地寒威至，征人未寄衣。
龙城风早劲，葱岭雪初飞。
已听谣黄竹，复闻歌《采薇》。
那禁望乡泪，不及雁南归。
◇王昭君
椒庭充选后，玉辇未曾迎。
图画君偏弃，和亲妾请行。
不辞边徼远，祗受汉恩轻。
颜色黄尘老，空留青冢名。

[book_title]卷三 五、七言古诗
◇五言古诗二
◇拟古四十首
煌煌古京洛，昭代盛文治。
曰予餐霞人，簪绂忽如寄。
微尚竟莫宣，修名期自致。
荣华及三春，常恐秋节至。
学仙既蹉跎，风雅亦吾事。
◇又
相彼东田麦，春风吹袅袅。
过时若不治，瓜蔓同枯槁。
天道本杳冥，人谋苦不早。
荒庐日旰坐，百虑依春草。
四顾何茫然，凝思失昏晓。
◇又
乘险叹王阳，叱驭来王尊。
委身置岐路，忠孝难并论。
有客赍黄金，误投关西门。
凛然四知言，清白贻子孙。
◇又
客从东方来，叩之非常流。
自云发扶桑，期到海西头。
白日当中天，浩荡三山秋。
回风忽不见，去逐灵光游。
烛龙莫掩照，使我心中愁。
◇又
天门荡荡，翕罗星躔。
白日瞩微躬，假翼令飞骞。
平生紫霞心，翻然向凌烟。
双吹凤笙歇，宛转辞群仙。
越影籋浮云，横出天驷前。
玉绳耿中夜，斗杓何时旋？
◇又
旷然成独立，片月相古今。
眷兹西北楼，斜晖明玉琴。
清影忽以去，怅惘予何心。
◇又
竹生本孤高，翛然自植立。
矫矫云中鹤，翱翔何所集。
丈夫故豁达，身世何汲汲。
外物信非意，潦倒翻成泣。
瞻彼岭头云，扶疏被原隰。
延伫当重阴，西风吹衣急。
◇又
寒沙连云起，遥空白雁落。
之子方从军，深闺竟寂莫。
天远岂知返，路阻长河络。
北风吹瘦马，铁衣不堪著。
从军日未久，朱颜镜中削。
悠悠复悠悠，人生胡不乐。
◇又
妾如三春花，君如二月风。
澹澹从东来，吹作夭桃红。
一朝从军行，令人叹飞蓬。
何似云间月，清辉千里同？
◇又
天地忽如寄，人生多苦辛。
何如但饮酒，邈然怀古人。
南山有闲田，不治委荆榛。
今年适种豆，枝叶何莘莘。
豆实既可采，豆秸亦可薪。
◇又
宇宙何荡荡，彼苍亦安知。
屈平放江潭，子胥乃鸱夷。
升沈本偶然，遇合宁有时。
千古恨如此，徒为吊者悲。
微生一何幸，勖哉遘昌期！
◇又
三月燕已来，清阴杏子落。
春风在青草，吹我度城郭。
道逢贵公子，银鞍紫丝络。
藉草展华茵，相邀共杯酌。
为言相见欢，殷勤费酬酢。
久之语渐洽，礼数少脱略。
初夸身手好，漫叙及勋爵。
惜哉君卿才，何事失宦学？
予笑但饮酒，日暮风沙恶。
走马东西别，归路烟漠漠。
◇又
予生未三十，忧愁居其半。
心事如落花，春风吹已断。
行当适远道，作计殊汗漫。
寒食青草多，薄暮烟冥冥。
山桃一夜雨，茵箔随飘零。
愿餐玉红草，一醉不复醒。
◇又
松生知何年，崎崟倚天碧。
其上无女萝，其下远荆棘。
何用托孤根，苍崖多白石。
亦有青兰花，吐芬在其侧。
◇又
美人临残月，无言若有思。
含颦但斜睇，吁嗟怜者谁。
予本多情人，寸心聊自持。
浩歌幽兰曲，援琴终不怡。
私恨托远梦，初日照帘帷。
◇又
安石负盛名，乃在衡门初。
名僧既接席，妙伎亦同车。
仕进良偶然，年已四十余。
军国事方棘，围棋看捷书。
所以丝竹欢，陶写待桑榆。
晚造泛海装，始志终不渝。
马策西州门，想像生存居。
君看早达者，怀抱竟何如？
◇又
凉风飒然至，秋雨满空阶。
室有积忧人，所思在天涯。
蟋蟀鸣北牖，蛛丝落高槐。
明发出门望，爽气正西来。
西山有涧阿，肥遁以为怀。
◇又
生本蒲柳姿，回飙任西东。
心如秋潭水，夕阳照已空。
落花委波文，天地如飘蓬。
忽佩双金鱼，予心何梦梦。
不如葺茅屋，种竹栽梧桐。
贵贱本自我，荣辱随飞鸿。
何哉阮步兵，慷慨泣途穷？
◇又
客遗缃绮琴，言是雷霄璟。
能啼空山猿，亦飞秋涧瀑。
援之发古调，三奏不成曲。
朱弦澹无味，予亦聊免俗。
◇又
白云本无心，卷舒南山巅。
遥峰如梦中，孤影相与还。
忽然间高霞，霏霏欲成烟。
风花落不已，流辉转可怜。
皎洁自多愁，况复对下弦？
高楼夜已半，惜此不成眠。
◇又
岁星不在天，大隐金马门。
微言亦高论，一一感至尊。
文园苦愁疾，凌云气萧瑟。
乘传威始伸，谏猎情亦切。
所为一卷书，乃在身后出。
◇又
西汉有贾生，卓荦真奇士。
赍志终未达，盛年身竟死。
为文吊屈平，可怜湘江水。
愤俗谢勋贵，轻生答知己。
临风忽搔首，吾亦从逝矣。
◇又
凤翔几千仞，羽仪在寥廓。
结巢梧桐顶，层云覆阿阁。
非无青琅玕，不寄西飞鹤。
一鹤正西飞，翩翩长苦饥。
玉潭照清影，独自刷毛衣。
生得谢虞罗，光彩非所希。
◇又
初日澹杨柳，对之何所言。
东风几千里，吹入十二门。
天地忽如寤，青草招迷魂。
堂堂复堂堂，春去将谁论？
◇又
世运倏代谢，风节弃已久。
磬折投朱门，高谈尽畎亩。
言行清浊间，术工乃逾丑。
人生若草露，营营苦奔走。
为问身后名，何如一杯酒？
行当向酒泉，竹林呼某某。
时有西风来，吹香满罂缶。
不问今何时，仰天但搔首。
◇又
宛马精权奇，欻从西极来。
蹴蹋不动尘，但见烟云开。
天闲十万匹，对此皆凡材。
倾都看龙种，选日登燕台。
却瞻横门道，心与浮云灰。
但受伏枥恩，何以异驽骀。
◇又
落日忽西下，长风自东来。
天地果何意，逝水去不回。
世事看奕棋，劫尽昆池灰。
长安罗冠盖，浮名良可哀。
不如巢居子，遁迹从蒿莱。
◇又
行行重行行，分手向河梁。
持杯欲劝君，离思激中肠。
努力饮此酒，无为居者伤。
◇又
长安游侠子，黄金视如土。
结交及屠博，安知重圭组。
一朝列华筵，羞与朱履伍。
惜哉意气尽，委身逐倾吐。
时俗尚唯阿，至人亦伛偻。
惟昔有赠言，深藏乃良贾。
◇又
闭关谢西域，汉文何优柔。
圣泽余亥步，遐荒如甸侯。
旅獒既充贡，越雉亦见收。
蜒族进珊瑚，不烦使者求。
昭回云汉章，烛及海外州。
人生睹盛事，岂羡乘槎游。
◇又
圣主重文学，清时无隐沦。
遂令拂衣者，还为弃繻人。
适意聊复尔，去来若无因。
昔采西山薇，今忆淞江莼。
◇又
结庐依深谷，花落长闭关。
日出众鸟去，良久孤云还。
回风送疏雨，微芬扇幽兰。
白日但静坐，坐对门前山。
生世多苦辛，何如日闲闲。
◇又
与君昔相逢，乃在苎萝村。
相逢即相别，后期安可论。
扬蛾启玉齿，声发已复吞。
讵绝赏音者，其如一顾恩。
◇又
信陵敬爱客，举世称其贤。
执辔过市中，为寿监门前。
邯郸解围日，籣矢引道边。
救赵适自危，故国从弃捐。
功成失去就，始觉心茫然。
再胜却秦军，遭谗竟谁怜。
趣归不善后，作计非万全。
博徒卖浆者，名字亦不传。
惜哉所从游，中讵无神仙？
饮酒虽达生，辟谷乃长年。
◇又
积雪在房栊，新月光欲凝。
照地若无迹，娟娟破初暝。
明灯迟我友，揽裘坐开径。
人生何茫茫，即事偶成兴。
南飞有乌鹊，绕树栖不定。
持杯欲问之，东风吹酒醒。
◇又
魏阙有浮云，荫兹白日暮。
返景下铜台，歌声发纨素。
流辉如有情，千载照长路。
漳河不西还，百川尽东赴。
时哉不可失，谠言思所悟。
雨后望西陵，蔓草萦古墓。
安得为飘风，永吹连枝树？
◇又
春风解河冰，戚里多欢娱。
置酒坐相招，鼓瑟复吹竽。
而我出郭门，望远心烦纡。
垂鞭信所历，旧垒啼饥乌。
吁嗟献纳者，谁上《流民图》？
一骑红尘来，传有双羽书。
慷慨欲请缨，沈吟且踟蹰。
终为孤鸣鹤，奋翥凌云衢。
◇又
彩虹亘东方，照耀不知晚。
川长组练明，关塞若在眼。
我友昔从征，三岁胡不返。
边马鸣萧萧，落日照沙苑。
封侯固有时，寄语加餐饭。
◇又
朔风吹古柳，时序忽代续。
庭草萎已尽，顾视白日速。
吾本落拓人，无为自拘束。
倜傥寄天地，樊笼非所欲。
嗟哉华亭鹤，荣名反以辱。
有客叹二毛，操觚序金谷。
酒空人尽去，聚散何局促。
揽衣起长歌，明月皎如玉。
◇又
吾怜赵松雪，身是帝王裔。
神采照殿廷，至尊叹失丽。
少年疏远臣，侃侃持正议。
才高兴转逸，敏妙擅一切。
旁通佛老言，穷探音律细。
鉴古定谁作，真伪不容谛。
亦有同心人，闺中金兰契。
书画掩文章，文章掩经济。
得此良已足，风流渺谁继！
◇圣驾临江恭赋
黄幄临大江，山川借颜色。
鲸鲵久已尽，不待天弧射。
按图识要汛，怀古讨遗迹。
帆樯擒虎渡，营垒佛狸壁。
时清非恃险，何事限南北。
却上妙高台，悠悠天水碧。
◇虎阜
孤峰一片石，却疑谁家园。
烟林晚逾密，草花冬尚繁。
人因警跸静，地从歌吹喧。
一泓剑池水，可以清心魂。
金虎既销灭，玉燕亦飞翻。
美人与死士，中夜相为言。
◇江行
木落江已空，清辉澹鸥鹭。
不见系缆石，寒潮没瓜步。
帆移青枫林，人归白沙渡。
似有山猿啼，窈然潇湘暮。
◇平原过汉樊侯墓
云龙会影响，驾驭从豁达。
樊侯鼓刀人，时来遂挥喝。
一撞重瞳营，再排隆准闼。
良平信美好，对此气应夺。
斯人在层泉，犹胜懦夫活。
◇桑榆墅同梁汾夜望
朝市竞初日，幽栖闲夕阳。
登楼一纵目，远近青茫茫。
众鸟归已尽，烟中下牛羊。
不知何年寺，钟梵相低昂。
无月见村火，有时闻天香。
一花露中坠，始觉单衣裳。
置酒当前檐，酒若清露凉。
百忧兹暂豁，与子各尽觞。
丝竹在东山，怀哉讵能忘？
◇为王阮亭题戴务旃画
心与西山清，坐对西山雪。
山空多幽响，芳草久云歇。
白云如沧洲，缥缈不可越。
丹青意何长，宛此山径折。
卧游失所见，空林一片月。
◇暮春别严四荪友
高云媚春日，坐觉鱼鸟亲。
可怜暮春候，病中别故人。
莺啼花乱落，风吹成锦茵。
君去一何速，到家垂柳新。
芙蓉湖上月，照君垂长纶。
◇送施尊师归穹窿
突兀穹窿山，丸丸多松柏。
造化钟灵秀，真人爰此宅。
真人号铁竹，鹤发长生客。
天风吹羽轮，长安驻云舄。
偶然怀故山，独鹤去无迹。
地偏宜古服，世远忘朝夕。
空坛松子落，小洞野花积。
苍崖采紫芝，丹灶煮白石。
檐前一片云，卷舒何自适。
他日再相见，我鬓应垂白。
愿此受丹经，冥心炼金液。
◇寄朱锡鬯
萍梗忽南北，相聚复相离。
去年一相见，正值落花时。
秋风苦催归，转眼岁已期。
淅淅秋叶落，绵绵秋夜迟。
开户见残月，道远有所思。
丈夫故慷慨，此别何凄其！
明发揽尘镜，新寒生鬓丝。
◇早春雪后同姜西溟作
西山雪易积，北风吹更多。
欲寻高士去，层冰郁嵯峨。
琉璃一万片，映彻桑干河。
耳目故以清，苦寒其如何。
朝鸦背城来，晴旭满岩阿。
春泥冻尚合，九衢交鸣珂。
忽睹新岁华，履端布阳和。
不知题柱客，谁和《郢中歌》？
◇送梁汾
西窗凉雨过，一灯乍明灭。
沈忧从中来，绵绵不可绝。
如何此际心，更当与君别？
南北三千里，同心不得说。
秋风吹蓼花，清泪忽成血。
◇题李空诗卷，和王黄湄韵
李侯卓荦人，骨体本不媚。
貂珰焰屡触，全生偶然遂。
昌言勖友朋，赠答不无谓。
想其诗成时，良亦自矜贵。
果得身后名，讥谗复何畏！
◇唆龙与经岩叔夜话
绝域当长宵，欲言冰在齿。
生不赴边庭，苦寒宁识此？
草白霜气空，沙黄月色死。
哀鸿失其群，冻翮飞不起。
谁持《花间集》，一灯毡帐里？
◇宿龙泉山寺
招提偶然到，再宿离喧杂。
列岫霁始开，双扉晚初阖。
禅心投钵龙，梵响下檐鸽。
既闲陵阙望，亦谢主宾答。
遥夜一灯深，石炉烧艾蒳。
◇挽刘富川
人生非金石，胡为年岁忧？
有如我早死，谁复为沈浮。
我生二十年，四海息戈矛。
逆节忽萌生，斩木起炎州。
穷荒苦焚掠，野哭声啾啾。
墟落断炊烟，津梁绝行舟。
片纸入西粤，连营倏相投。
长吏或奔窜，城郭等废丘。
背恩宁有忌，降贼竟无羞。
余闻空太息，嗟彼巾帼俦。
黯澹金台望，苍茫桂林愁。
卓哉刘先生，浩气凌斗牛。
投躯赴清川，喷薄万古流。
谁过汨罗水，作赋从君游？
白云如君心，苍梧远悠悠。
◇野鹤吟（赠友）
鹤生本自野，终岁不见人。
朝饮碧溪水，暮宿沧江滨。
忽然被缯缴，矫首盼青云。
仆亦本狂士，富贵鸿毛轻。
欲隐道无由，幡然逐华缨。
动止类循墙，戢身避高名。
怜君是知己，习俗苦不更。
安得从君去，心同流水清。
◇七言古诗
◇填词
诗亡词乃盛，比兴此焉托。
往往欢娱工，不如忧患作。
冬郎一生极憔悴，判与三闾共醒醉。
美人香草可怜春，凤蜡红巾无限泪。
芒鞋心事杜陵知，只今惟赏杜陵诗。
古人且失风人旨，何怪俗眼轻填词。
词源远过诗律近，拟古乐府特加润。
不见句读参差《三百篇》，已自换头兼转韵？
◇送马云翎归江南
侧身宇宙间，长啸久独立。
之子我友人，南归事蓑笠。
交情如谷风，澹澹复习习。
吹君度江去，片帆春雨湿。
弃捐世所悲，予独为君喜。
君归葺屋南山里，燕麦青青才覆雉。
新莺啼过眠未起，笑看我辈红尘死。
◇题赵松雪画《鹊华秋色》卷
历下亭边两拳石，不似江南好山色。
乍看落日照来黄，浑疑劫火烧将黑。
更无枫橘点清秋，惟见萧萧白杨白。
君为此山令山好，空翠俄从楮间滴。
知君着意在明湖，掩映山光若有无。
曲折似还通泺口，苍茫定不属城隅。
鲤鱼风高网罟集，仿佛渔唱来菰蒲。
一竿我欲随风去，不信扁舟是画图。
◇新晴
新晴暖风吹柔荑，绿烟如剪稻苗齐。
夕阳一片照长堤，隔林残雨犹凄凄。
柳外如闻骢马嘶，柳丝带雨拂深闺。
谁家少妇最高梯，凝情空怨锦江西。
◇又赠马云翎
岧峣最高山，山气蒸为云。
物本相感生，相感乃相亲。
吁嗟人生不可拟，君南我北三千里。
一朝倾盖便相欢，两人心事如江水。
君身似是秋风客，身轻欲奋凌霄翮。
语君无限伤心事，终古长江江月白。
世事纷纷等飞絮，我今潦倒随所寓。
惟愿饮酒读君诗，花前醉卧梦君去。
◇长安行赠叶讱庵庶子
长安旧是帝王宅，万户千门丽金碧。
歌钟甲第尽王侯，绣幰雕鞍照长陌。
纷纷入眼竞繁华，春日春光好谁惜。
春风初吹上林草，一夜雪深山尽老。
雪花飞来大如席，化作新泥遍周道。
角声呜呜破早烟，惊鸦飞去未明天。
青楼绮阁不卷帘，玉河冻合层冰坚。
祇疑此际行人绝，宁知槐柳森成列。
经过借问此为谁，云是东南贵游客。
嗟哉人生何不齐，清者如云浊者泥。
忽忆昆山叶夫子，磊磊落落随所栖。
羡君著书穷岁月，羡君意气凌云霓。
世无伯乐谁相识，骅骝日暮空长嘶。
我亦忧时人，志欲吞鲸鲵。
请君勿复言，此道弃如遗。
闻道西山有瑶草，何不同君一采之。
◇送荪友
人生何如不相识，君老江南我燕北。
何如相逢不相合，更无别恨横胸臆。
留君不住我心苦，横门骊歌泪如雨。
君行四月草萋萋，柳花桃花半委泥。
江流浩淼江月堕，此时君亦应思我。
我今落拓何所止，一事无成已如此。
平生纵有英雄血，无由一溅荆江水。
荆江日落阵云低，横戈跃马今何时？
忽忆去年风雨夜，与君展卷论王霸。
君今偃仰九龙间，吾欲从兹事耕稼。
芙蓉湖上芙蓉花，秋风未落如朝霞。
君如载酒须尽醉，醉来不复思天涯。
◇柳条边（边墙也，以柳为之，在塞外。）
是处垣篱防绝塞，角端西来画疆界。
汉使今行虎落中，秦城合筑龙荒外。
龙荒虎落两依然，护得当时饮马泉。
若使春风知别苦，不应吹到柳条边。
◇春晓曲（效金荃体）
铜龙水尽霞光小，细雾纤纤织幽草。
烟锁绿纱春色深，帘钩燕蹋呢喃早。
海棠咽露胭脂重，花底嫩寒吹鸟梦。
娇眠绣被起来迟，一枕香云坠金凤。
芙蓉泪湿鸳鸯绮，郎骑嘶风蹴花去。
游丝不解系相思，半萦愁绪横塘路。

[book_title]卷四 五、七言律诗
◇五言律诗
◇扈从圣驾祀东岳礼成恭纪
岱宗柴望处，仙跸迥云霄。
礼乐犹三代，诸侯协肆朝。
东封金牒字，南指玉衡杓。
阙里应相近，回銮亦不遥。（时传旨南巡回日祀曲阜圣庙）
◇塞外示同行者
西风千万骑，飒遝向阴山。
为问传书雁，孤飞几日还？
负霜怜戍卒，乘月望乡关。
王事兼程促，休嗟客鬓斑。
◇金陵
胜绝江南望，依然图画中。
六朝几兴废，灭没但归鸿。
王气倏云尽，霸图谁复雄？
尚疑钟隐在，回首月明空。
◇寄梁汾并葺茅屋以招之
三年此离别，作客滞何方？
随意一尊酒，殷勤看夕阳。
世谁容皎洁，天特任疏狂。
聚首羡麋鹿，为君构草堂。
◇题苏文忠黄州寒食诗卷
古今诚落落，何意得斯人。
紫禁称才子，黄州忆逐臣。
风流如可接，翰墨不无神。
展卷逢寒食，标题想后尘。
◇郊园即事
胜侣招频懒，幽寻度石梁。
地应邻射圃，花不碍球场。
解带晴丝弱，披襟露叶凉。
此间萧散绝，随意倒壶觞。
◇沈进士尔燝归吴兴诗以送之
成名方得意，几日问归舟。
独有离居者，萧然感素秋。
一筇黄叶寺，孤棹白蘋洲。
无限江湖兴，因君寄虎头。（时梁汾客苕上）
◇岁晚感旧
时序忽云暮，离居倍悄然。
谁将仙掌露，换却日高眠？
短梦分今古，长愁减岁年。
平生无限泪，一洒烛花前。
◇送张见阳令江华
楚国连烽火，深知作吏难。
吾怜张仲蔚，临别劝加餐。
避俗诗能寄，趋时术恐殚。
好名无不可，聊欲砥狂澜。
◇雄县观鱼
渔师临广泽，侍从俯清澜。
瑞入王舟好，仁知圣网宽。
拨鳞飞白雪，行鲙缕金盘。
在藻同周宴，时容万姓看。
◇驾幸五台恭纪
杳杳丹梯上，迨迨翠辇回。
慈云笼户牖，佛日现楼台。
珠树参天合，金莲布地开（金莲花惟山中有此种）。
共传天子孝，亲侍两宫来。
◇入直西苑
望里蓬瀛近，行来阆苑齐。
晴霞开碧沼，落月隐金堤。
叶密莺先觉，花繁径不迷。
笙歌回辇处，长在凤城西。
◇景山
雪里瑶华岛，云端白玉京。
削成千仞势，高出九重城。
绣陌回环绕，红楼宛转迎。
近天多雨露，草木每先荣。
◇蕉
园见说斋坛，前朝大乙祠。
莺边花树树，燕外柳丝丝。
宫籞人稀到，词臣例许窥。
今朝陪豹尾，新长万年枝。
◇松花江
宛宛经城下，泱泱接海东。
烟光浮鸭绿，日气射鳞红。
胜擅佳名外，传讹旧志中。（即混同江也。《金史》有宋瓦江，旧志遂以混同、松花为二江，误矣。）
花时春涨暖，吾欲问渔翁。
◇盛京
拔地蛟龙宅，当关虎豹城。
山连长白秀，江入混同清。
庙社灵风肃，豪强右族更。
明明开创业，休拟作陪京。
◇与经生夜话
率意元无咎，经心始自疑。
昔人犹有恨，今我竟何期？
客与齐书帙，人来问画师。
若无心赏在，愁绝更从谁。
◇咏笼莺
何处金衣客，栖栖翠幕中。
有心惊晓梦，无计啭春风。
漫逐梁间燕，谁巢井上桐。
空将云路翼，缄恨在雕笼。
◇夜合花
阶前双夜合，枝叶敷华荣。
疏密共晴雨，卷舒因晦明。
影随筠箔乱，香杂水沉生。
对此能消忿，旋移近小楹。
◇丁香
芳谱称隹客，仙株也姓丁。
鹤翎风细细，鸡舌气冥冥。
紫胜心中结，银榼耳上星。
深闺多韵事，名爱借余馨。
◇桂
丛树淮南茂，秋林峤外芳。
碧珊天女佩，金缕月娥象。
露铸鸾钗色，风薰鹫岭香。
酿花新醑熟，味美胜椒浆。
◇荷
鱼戏叶田田，凫飞唱采莲。
白裁肪玉瓣，红剪彩霞笺。
出浴亭亭媚，凌波步步妍。
美人怜并蒂，常绣枕函边。
◇又
华藏分千界，凭阑每独看。
不离明月鉴，常在水晶盘。
卷雾舒红幕，停风静绿纨。
应知香海窄，祇似液池宽。
◇鱼子兰
石家金谷里，三斛买名姬。
绿比琅玕嫩，圆应木难移。
若兰芳竟体，当暑粟生肌。
身向楼前堕，遗香泪满枝。
◇茉莉
南国素婵娟，春深别瘴烟。
镂冰含麝气，刻玉散龙涎。
最是黄昏后，偏宜绿鬓边。
上林声价重，不忆旧花田。
◇七言律诗
◇拟冬日景忠山应制
岧峣铁凤锁琳宫，亲侍銮舆度碧空。
圣主岂因崇象教，宸游直自接鸿蒙。
远山雪有一峰白，别浦枫余几树红。
天意不教常肃杀，伫看宇宙遍春风。
◇汤泉应制四首
清时礼乐萃朝端，次第郊原引玉銮。
河岳千年归带砺，寝园三月拜衣冠。
便从畿甸亲民隐，更启神泉示从官。
非独炎灵钟坎德，恩波深处不知寒。
◇又
六龙初驻浴兰天，碧瓦朱旗共一川。
润逼仙桃红自舞，醉酣人柳绿犹眠。
吹成暖律回燕谷，散作薰风入舜弦。
最是垂衣深圣德，不须词笔颂甘泉。
◇又
鱼鳞雁齿镜中开，溅沫为霖遍九垓。
不用劫灰求仿佛，便从天汉象昭回。
桑坛法驾乘春转，鹤禁仙镳问寝来。
遥祝海隅同帝泽，年年长听属车雷。
◇又
身向咸池傍末光，三危露暖不成霜。
金铺照日初涵影，玉甃生烟别作香。
地接蓬莱通御气，波翻豆蔻散朝凉。
微臣幸属赓歌日，愿借如川献寿觞。
◇秋日送徐健庵座主归江南四首
江枫千里送浮飔，玉佩朝天此暂辞？
黄菊承杯频自覆，青林系马试教骑。
朝端事业留他日，天下文章重往时。
闻道至尊还侧席，柏梁高宴待题诗。
◇又
玉殿西头落暗飔，回波宁作望恩辞？
蛾眉自是从相妒，骏骨由来岂任骑。
白首尽为酬遇日，青山真奈送归时。
严装欲发频相顾，四始重拈教咏诗。
◇又
不同纨扇怨凉飔，咫尺重华好荐辞。
衡岳雁排回日字，葛陂龙待化来骑。
斑斓正好称觞暇，丝竹谁从著屐时？
弱植敢忘春雨润，一生长诵角弓诗。
◇又
惆怅离筵拂面飔，几人鸾禁有宏辞。
鱼因尺素殷勤剖，马为鄣泥郑重骑。
定省暂应纾远望，行藏端不负清时。
春风好待鸣驺入，不用凄凉录别诗。
◇即日又赋
商飙猎猎帝城西，极目平沙草色齐。
一夜霜清林叶下，五原秋迥塞鸿低。
相将绿酒浮萸菊，莫向黄云听鼓鼙。
此日登高兼送远，欲归还听玉骢嘶。
◇再送施尊师归穹窿
紫府追随结愿深，曰归行色乍骎骎。
秋风落叶吹飞舄，夜月横江照鼓琴。
历劫飞沈宁有意，孤云去住亦何心。
贞元朝士谁相待，桃观重来试一寻。
◇题《竹炉新咏》卷（并序）
｛惠山听松庵竹茶炉，岁久损坏。甲子秋，梁汾仿旧制复为之，置积书岩中，诸名士作诗以纪其事。是冬余适得一卷，题曰《竹炉新咏》，则明时王舍人孟端、李相国西涯诗画并在，实听松故物也，喜以归梁汾，即名其岩居曰新咏堂，因次原韵。｝
炉成卷得事天然，乞与幽居置坐边。
恰映芙蓉亭下月，重披斑竹岭头烟。
画如董巨真高士，诗在成弘极盛年。
相约过君同展看，淡交终始似山泉。
◇赋得月下听泉得阳字
阴森松桧敞虚堂，月白泉清入户凉。
半岭清晖涵水木，断崖风雨溅衣裳。
蒙蒙碧草侵阶合，噭々惊乌出岫长。
兴熟祗应来往惯，明朝携酒待斜阳。
◇通志堂成
茂先也住浑河北，车载图书事最佳。
薄有缥缃添邺架，更依衡泌建萧斋。
何时散帙容闲坐，假日消忧未放怀。
有客但能来问字，清尊宁惜酒如淮。
◇病中过锡山
润州山尽路漫漫，天入蓉湖漾碧澜。
彩干风樯连塔影，飞鸿云阵度峰峦。
泉烹绿茗徐蠲渴，酒泛青瓷渐却寒。
久爱虎头三绝誉，今来仍向画中看。
◇又
棹女红妆映茜衣，吴歌清切傍斜晖。
林花刺眼篷窗入，药裹关心蜡屐违。
藕荡波光思澹永，碧山岚气望霏微。
细莎斜竹吟还倦，绣岭停云有梦依。
◇春柳
苑外银塘乍泮冰，柳眠初起鬓鬅鬙。
谢娘微黛轻难学，楚女纤腰弱不胜。
袅雾萦烟枝濯濯，欹风困雨浪层层。
絮飞时节青春晚，绿锁长门半夜灯。
◇垂丝海棠
天孙剪绮系摐丝，似睡微醒困不支。
晓露冷匀新茜靥，春烟晴晕淡胭脂。
樱桃对面羞酣态，棠棣相窥妒艳姿。
惟有粉垣斜日色，爱扶红影弄参差。
◇杏花
不是心伤艳蕊梢，依稀扶醉过花朝。
枕函宿粉匀无迹，病颊微红淡欲消。
羯鼓催开春艳艳，早莺啼破雨飘飘。
竹篱村店年时会，想得当垆尔许娇。
◇又
马上墙头往往迎，一枝低亚帽檐横。
画桥压浦知何处，红袖招人绰有情。
深巷月斜留蝶宿，小池烟晓拂奁轻。
秋千索下春才半，暗数流光到卖饧。
◇又
吹罢江梅才几日，一枝闲淡又斜晖。
寒禁花信愆期易，病减春游好事稀。
池面留脂娇独绝，楼头听雨梦相违。
社钱掠得茅庵去，也胜前村买醉归。
◇又
婷婷谁伴度春宵，点染疏枝浅色娇。
丁字帘前香梦断，粉光亭外薄寒消。
移来片月如梅影，从此东风到柳条。
花似去年人忆别，卖花消息绝无憀。
◇又
一段柔情百媚生，妒他流水去无声。
凝妆似解登垣望，薄怒何当破笑迎。
绣户红云烘壁带，画梁残照泊檐旌。
曲江好在花千树，憔悴谁知浪得生？
◇上巳清明
怅望天涯令节同，酒怀诗思两匆匆。
流杯亭榭鸣鸠雨，近水人家插柳风。
芳草何心长自绿，桃花无赖只能红。
踏青祓禊相将去，牢记归途此日逢。
◇绿阴
春雨春风洗故枝，残红落尽碧参差。
烟光薄处蜂犹觅，日影添来马不知。
匝地重阴迷别径，卷帘浓翠润枯棋。
乱蝉转眼柴门路，又见先生坦腹时。
◇雨后
宿雨芦村暑乍清，归云天外一峰晴。
蝉嘶柳陌多相应，燕踏琴弦别作声。
白日旋消高枕过，秋风又向乱砧生。
伤心咫尺江千路，拟著渔蓑计未成。
◇秋夜
庾亮南楼发兴同，稍闻疏响起梧桐。
蘋风凉晕初弦月，草露秋归满院虫。
灯火有情添夜课，文章无效悔前功。
相思此际江边客，夹岸蒹葭听不穷。
◇中元前一夕枕上偶成
酒醒池亭耿不眠，帐纹漠漠隔轻烟。
溪风到竹初疑雨，秋月如弓渐满弦。
残梦远经吹角戍，明河长亘捣衣天。
哀蛩饯晓浑多事，也似严更古驿边。
◇南海子
相风微动九门开，南陌离宫万柳栽。
草色横粘下马泊，水光平占晾鹰台。
锦鞯欲射波间去，玉辇疑从岛上回。
自是软红惊十丈，天教到此洗尘埃。
◇净业寺
红楼高耸碧池深，荷芰生凉豁远襟。
湖色静涵孤刹影，花香暗入定僧心。
经翻佛藏研朱荚，地赐朝家布紫金。
下马长堤一吟望，梵钟杂送海潮音。
◇扈跸霸州
霸山重镇奠神京，鸾辂春游淑景明。
万流银涛冲古岸，四围玉甃护严城。
花承暖日迎来骑，柳带新膏绾去旌。
八砦雄图今更固，行随赏乐胜蓬瀛。
◇幸举礼闱，以病未与廷试
晓榻茶烟揽鬓丝，万春园里误春期。
谁知江上题名日，虚拟兰成射策时。
紫陌无游非隔面，玉阶有梦镇愁眉。
漳滨强对新红杏，一夜东风感旧知。
◇喜吴汉槎归自关外，次座主徐先生韵
才人今喜入榆关，回首秋笳冰雪闲。
玄菟漫闻多白雁，黄尘空自老朱颜。
星沉渤海无人见，枫落吴江有梦还。
不信归来真半百，虎头每语泪潺湲。
◇山海关
雄关阻塞戴灵鳌，控制卢龙胜百牢。
山界万重横翠黛，海当三面涌银涛。
哀笳带月传声切，早雁迎秋度影高。
旧是六师开险处，待陪巡幸扈星旄。
◇兴京陪祭福陵
龙盘凤翥气佳哉，东指斋宫御辇来。
影入松楸仙仗远，香升俎豆晓云开。
盛仪备处千官肃，神贶承时万马回。
豹尾叨陪须献颂，小臣惭愧展微才。
◇泰山
灵符作镇敞天门，群岳称宗秩望尊。
三观峰高擎日月，五株松偃老乾坤。
雕甍贝阙神宫壮，碧藓苍崖古碣存。
远眺齐州烟九点，不知身在白云根。
◇曲阜
万骑新过五父衢，玉銮停御璧池初。
弦歌疑尚闻兴阕，荆棘还看自剪除。
秘笈琳琅怀里玉，宝光腾跃壁中书。
小臣久已瞻麟角，何幸趋承俎豆余？
◇扈驾西山
凤翥龙蟠势作环，浮青不断太行山。
九重殿阁葱茏里，一气风云吐纳间。
熊虎自当驰道伏，蛟螭长捧御书闲。
黄图此日论形胜，惭愧频叨侍从班。
◇古北口
乱山如戟拥孤城，一线人争鸟道行。
地险东西分障塞，云开南北望神京。
新图已入三关志，往事休论十路兵。
都护近来长不调，年年烽火报升平。
◇五言排律
◇扈驾马兰峪赐观温泉，恭纪十韵
御天来凤辇，浴日启龙池。
野迥纡皇览，春浓值圣时。
落花萦彩仗，初柳拂朱旗。
行漏三辰拥，停銮万象随。
瑞征泉是醴，喜溢沼生芝。
特许观灵液，相将陟禁墀。
气凝浆五色，味结露三危。
仙跸程遥度，慈闱驾近移。
倍隆长乐养，兼采广微诗。
扈从诚多幸，重华赏荐辞。
◇和唐李昌谷《恼公》诗原韵
洞户层层碧，雕阑处处红。
屏山开孔雀，绮石缀芳丛。
麝靥安黄小，蛾眉点黛浓。
纤腰欺柳带，慧思展蕉筒。
粉盒调湘芷，瓷瓶插水葓。
宿枝寻晓蝶，书叶爱春虫。
被浪翻灵粟，帷云飏紫茸。
昼眠妆复整，晚浴汗初融。
罗袜宜乘雾，仙裾可趁风。
寄诗搴芍药，擘纸砑芙蓉。
砚拂琉璃匣，香熏翡翠笼。
媚花簪蔓鹤，心果剥荷蜂。
乍见波先注，徉羞意若蒙。
投梭嗤北里，抱布炫南賨。
华烛然青凤，文茵藉绿熊。
柔携荑样手，笑映月如弓。
讵信为行雨，还疑化彩虹。
梦中游洛浦，意外到崆峒。
只合巫山住，何须石窌封。
但期常比翼，即似骤乘龙。
续续更催箭，丁丁漏尽铜。
誓要长久约，密订往来踪。
汉渚明星隐，咸池旭日烘。
霞光生绮縠，树色辨青葱。
喜气胶投漆，离情泪染枫。
王昌联井舍，宋玉隔墙墉。
露浥桃初绽，风披李正秾。
异香专寄寿，射鸟莫过冯。
鸾影昏秦镜，鹍弦解蜀桐。
白头吟早就，黄耳信无从。
苔满斜纹砌，尘凝刻琐栊。
暗添瑶瑟怨，渐减雪肌丰。
郎性翩秋蒂，侬操励晚菘。
选歌嗔傅婢，买卜倩驺僮。
水面窥金鲤，楼头望玉骢。
自怜江柳态，谁忆海棠容？
尽日怀将仲，无时见子充。
赠遗传陌上，期送说桑中。
四叶裁新袖，三花剪细鬃。
笑言知宴宴，弃置叹邛邛。
鹦鹉声犹唤，鸳鸯梦少通。
夜将愁共永，春与意俱融。
写恨盈千叠，思君不再逢。
挑灯增懊恼，依枕即惺忪。
镜听何曾吉，瓢占并是凶。
凄凉怜永夜，寂寞类深宫。
独寤悲青女，烧香问碧翁。
合欢虚旧绣，连理悔重缝。
薄命嗟秋扇，伤心泣曙钟。
代题闺里怨，未觉锦囊空。
◇玉泉十二韵
地涌西山脉，名标禁御泉。
百层飞作雨，万顷汇成渊。
润下终归海，源高却自天。
萦烟来树杪，带雪落云边。
隐见瑶光曳，琤苁佩响传。
红栏桥宛转，乌榜棹洄沿。
星汉随湾泻，楼台倒影鲜。
蛟龙蟠翠岛，雁鹜起琼田。
镜面晶荧合，珠痕荡漾圆。
翠流初放荇，娇拥半开莲。
睿赏悬孤鉴，余波溢九璇。
那居真有庆，鱼藻在诗篇。

[book_title]卷五 五、七言绝句
◇五言绝句
◇雪中和友
哀雁兼邻杵，共君寒夜心。
窗前吹宿火，朔雪满空林。
◇又
竹坞寂无人，雪深山路涩。
涧底响层冰，居人自朝汲。
◇又
白屋无人事，况逢春雪余？
山中问梅芷，频寄一行书。
◇秋意
苑云衔日去，疏雨欲来时。
忽见小庭中，草花三两枝。
◇又
凉风昨夜至，枕簟已瑟瑟。
小女笑吹灯，床头捉蟋蟀。
◇又
雨声池馆秋，漠漠横塘水。
水鸟故窥人，飞入荷花里。
◇题赵松雪《水村图》
北苑古神品，斯图得其秀。
为问鸥波亭，烟水无恙否。
◇题胡瑰《射雁图》
人马一时静，祇听哀雁音。
塞垣无事日，聊欲耗雄心。
◇七言绝句
◇西苑杂咏和荪友韵
宫花半落雨初停，早是新炎撤画屏。
何必醴泉堪避暑，藕丝风好水西亭。
◇又
离宫近绕绿蘋洲，冰簟银床到处幽。
好是万緌清暇日，亲持玉勒奉宸游。
◇又
太液东头散直迟，一双水鸟掠杨枝。
从臣献罢平滇颂，坐听中涓报午时。
◇又
进来瓜果每承恩，豹尾前头拜至尊。
正是日斜花雨散，传呼声在望春门。
◇又
幔展轻罗一色裁，巢窗深映拂云槐。
重帘那得微风入，叶叶荷声急雨来。
◇又
黄幄临池白鸟飞，金盘初进鲙鱼肥。
太平时节多欢赏，丝络雕鞍半醉归。
◇又
射生才罢晚开筵，十部笙笳动暝烟。
月上南湖波似练，几星灯火是龙船。
◇又
青丝蜀锦护银塘，谁许延秋报早凉？
缥缈蓬山应似此，不知何处白云乡。
◇又
才翻急雨暗金河，曲罢催呈杂技多。
一自花竿身手绝，那将妙舞说阳阿。
◇又
玉映窗扉静不开，藕花深处绝尘埃。
三更露坐清无暑，共待蕉园彩干回。
◇又
香引轻飔散玉除，下帘声彻退朝初。
马曹此日承恩数，也逐清班许钓鱼。
◇又
烟柳千行宿鸟多，虹梁曲曲水萤过。
新凉却爱中元节，万点荷灯散玉河。
◇又
夜深帘幕卷银泥，十二楼高望欲迷。
莲漏滴残闻动锁，一钩斜月碧河西。
◇又
轻云欲傍最高楼，重露看垂白玉旒。
处处红芳零落尽，众香国里不曾秋。
◇又
时攀御柳拂华簪，水槛行开玉一函。
几日乌龙江上去，回看北斗是天南。
◇又
玲珑朱阁拟三山，上驷门依御柳间。
倦听月中歌吹杳，晨凫秣罢夜分还。
◇又
制胜由来仗德威，夜郎何物敢轻违？
河清欲颂惭才尽，空羡儒臣赐宴归。
◇又
讲帷迟日记花砖，下直归来一惘然。
有梦不离香案侧，侍臣那得日高眠。
◇又
不须惆怅忆江湖，身入金门待漏图。
中使擎来仙掌露，莼羹风味得如无？
◇又
花映初阳覆绮寮，玉珂双引望中遥。
凭君莫作烟波梦，曾是烟波梦早朝。
◇咏史
千秋名分绝君臣，司马编年继获麟。
莫倚区区周鼎在，已教俱酒作家人。
◇又
一死难酬国士知，漆身吞炭祇增悲。
英雄定有全身策，狙击君看博浪椎。
◇又
章武谁修季汉书，建兴名号亦模糊。
笑他典午标凡例不遣青龙混赤乌。
◇又
诸葛垂名各古今，三分鼎足势浸淫。
蜀龙吴虎真无愧，谁解公休事魏心？
◇又
汉江高接蜀江流，霖雨漂沈版筑休。
可惜不教樊口下，襄阳仍属魏荆州。
◇又
痛哭难为入庙身，谯周本意劝称臣。
市桥旗帜咸阳战，不及成家尚有人。
◇又
卷甲空回丁奉军，陵江官号已更新。
若将唇齿论吴蜀，可有宫门拜表人？
◇又
劳苦西南事可哀，也知刘禅本庸才。
永安遗命分明在，谁禁先生自取来？
◇又
名士何曾忘义熙，故将山水托游嬉。
韩亡秦帝浑闲事，谁续临川内史诗？
◇又
宝矟金貂别有才，蹋围鸣鼓日千回。
老兵不少俞灵韵，亲向营门逐马来。
◇又
零落金莲贴地灰，练儿顾盼自雄才。
三千宫女同时出，也爱潘妃国色来。
◇又
注籍纷纷定价余，市曹行雁待铨除。
后来又变停年格，请命谁收薛叔书。
◇又
上使空持白虎幡，谁教博议采袁翻？
高车劲敌婆罗在，特与凉州作外藩。
◇又
金龙玉凤埒高阳，富贵从夸章武王。
王谢风流君不见，世家原自重文章。
◇又
朝政神龟已可知，羽林旁午辱张彝。
洛阳大有平城使，正是倾赀结客时。
◇又
中允功名洗马才，旧僚陪送有谁哀？
临湖殿里弯弓客，却向宜秋洒涕回。
◇又
羽衣木鹤想前身，不到升仙到奉宸。
自是平章曾入奏，在廷何限赋诗人。
◇又
军职新加吕用之，神仙楼殿极参差。
那知论谪浑无赖，曾傍江阳后土祠。
◇又
博学今无沈晦伦，宣和名论一时新。
众中大有摇头客，莫便轻欺下坐人。
◇又
都监声名敌指挥，隔河降表最先驰。
赤岗事与滹沱异，勿问中朝没字碑。
◇上元即事
翠毦银鞍南陌回，凤城箫鼓殷如雷。
分明太乙峰头过，一片金莲火里开。
◇咏柳偕梁汾赋
烟水频年瘦不支，相看余得许多丝。
灵和旧事今如梦，却到人间管别离。
◇又
弱絮残莺一半休，万条千缕不胜愁。
祇应天上张星伴，莫向青门系紫骝。
◇秣陵怀古
山色江声共寂寥，十三陵树晚萧萧。
中原事业如江左，芳草何须怨六朝？
◇题虞美人蝴蝶画扇
写得春风分外娇，粉痕零落晕红潮。
曲终梦醒浑无那，同向斜阳恨寂寥。
◇有感
帐中人去影澄澄，重对年时芳苡灯。
惆怅月斜香骑散，人间何处觅韩冯。
◇四时无题诗
一树红梅傍镜台，含英次第晓风催。
深将锦幄重重护，为怕花残却怕开。
◇又
金鸭香轻护绮棂，春衫一色飏蜻蜓。
偶因失睡娇无力，斜倚熏笼看画屏。
◇又
手撚红丝凭绣床，曲阑亭午柳花香。
十三时节春偏好，不似而今惹恨长。
◇又
青杏园林试越罗，映妆残月晓风和。
春山自爱天然妙，虚费筠奁十斛螺。
◇又
绿槐阴转小阑干，八尺龙须玉簟寒。
自把红窗开一扇，放他明月枕边看。
◇又
水榭同携唤莫愁，一天凉雨晚来收。
戏将莲菂抛池里，种出花枝是并头。
◇又
小睡醒来近夕阳，铅华洗尽淡梳妆。
纱厨此日偏惆怅，剪取巫云做晚凉。
◇又
追凉池上晚偏宜，菱角鸡头散绿漪。
偏是玉人怜雪藕，为他心里一丝丝。
◇又
却对菱花泪暗流，谁将风月印绸缪？
生来悔识相思字，判与齐纨共早秋。
◇又
解尽余酲爇尽香，雨声虫语两凄凉。
如何刚报新秋节，便觉清宵分外长？
◇又
璇玑好谱断肠图，却为思君碧作朱。
几夜西风消瘦尽，问侬还似旧时无？
◇又
菊香细细扑重帘，日压雕檐起未忺。
端的为花憔悴损，一枝还向胆瓶添。
◇又
凝阴容易近黄昏，兽锦还余昨夜温。
最是恼人风弄雪，睡醒无事总关门。
◇又
玉指吴盐待剖橙，忽听楼外马蹄声。
问郎今日天寒甚，却是何人抵暮行？
◇又
漫学吹笙苦未调，娇痴且自阅焚椒。
博山香尽残灰冷，零落霜华带月飘。
◇又
谩爇甜香谩煮茶，桃符换却已闻鸦。
宿妆总待侵晨换，留取鬟心柏子花。
◇记征人语
列幕平沙夜寂寥，楚云燕月两迢迢。
征人自是无归梦，却枕兜鍪卧听潮。
◇又
横江烽火未曾收，何处危樯系客舟？
一片潮声飞石燕，斜风细雨岳阳楼。
◇又
楼船昨过洞庭湖，芦荻萧萧宿雁呼。
一夜寒砧霜外急，书来知有寄衣无？
◇又
旌旗历历射波明，洲渚宵来画角声。
啼遍鹧鸪春草绿，一时南北望乡情。
◇又
青磷点点欲黄昏，折铁难消战血痕。
犀甲玉枹看绣涩，《九歌》原自近《招魂》。
◇又
战垒临江少落花，空城白日尽饥鸦。
最怜陌上青青草，一种春风直到家。
◇又
阵云黯黯接江云，江上都无雁鹜群。
正是不堪回首夜，谁吹玉笛吊湘君？
◇又
边月无端照别离，故园何处寄相思？
西风不解征人苦，一夕萧萧满大旗。
◇又
移军日夜近南天，蓟北云山益渺然。
不是啼乌衔纸过，那知寒食又今年。
◇又
鬓影萧萧夜枕戈，隔江清泪断猿多。
霜寒画角吹无力，归梦秦川奈尔何。
◇又
一曲金笳客泪垂，铁衣闲却卧斜晖。
衡阳十月南来雁，不待征人尽北归。
◇又
才歇征鼙夜泊舟，荻花枫叶共飕飕。
醉中不解双卧，梦过红桥访旧游。
◇又
去年亲串此从军，挥手城南日未曛。
我亦无端双袖湿，西风原上看离群。
◇上元月食
夹道香尘拥狭斜，金波无影暗千家。
姮娥应是羞分镜，故倩轻云掩素华。
◇柬西溟
廿载疏狂世未容，重来依旧寺门钟。
晓衾何处还家梦，惟有凉飙起古松。
◇偕梁汾过西郊别墅
迟日三眠伴夕阳，一湾流水梦魂凉。
制成天海风涛曲，弹向东风总断肠。
◇为友人赋
不将才思唱临春，爱着荷衣狎隐沦。
分付芙蓉湖上月，好留清影待归人。
◇又
梦里谁曾与画眉，别来几度燕相窥。
小楼日暮愁无那，折取藤花寄所思。
◇又
往事惊心玉镜台，分香庭院长莓苔。
百花深护桃源犬，不许潜吟起夜来。
◇又
长安北望杳茫茫，泣向薰笼忆旧香。
惆怅玉环空寄与，紫薇郎是薄情郎。
◇又
珍重娇莺啄柳芽，清狂曾赋压墙花。
皑皑自许人如雪，何必丁宁系臂纱？
◇又
朝衣欲脱换轻衫，无恙西风旧布帆。
秋入玉潭新月冷，休因索莫怨崔咸。
◇书鲍让侯诗后
多少才情艳绮霞，羡君能赋上林花。
如余砚北浑无事，祇傍红窗枕木瓜。
◇赋得柳毅传书图次陈其年韵
黄陵祠庙白蘋洲，尺幅图成万古愁。
一自牧羊泾水上，至今云物不胜秋。
◇又
花愁雨泣总无伦，憔悴红颜画里真。
试看劈天金锁去，雷霆原恼薄情人。
◇又
晶帘碧砌玉玲珑，酒滴珍珠日未中。
忽报美人天上落，宝筝筵里尽春风。
◇又
凝碧宫寒覆羽觞，洞庭歌罢意茫茫。
玉颜寂寞今依旧，雨鬓风鬟枉断肠。
◇别荪友口占
离亭人去落花空，潦倒怜君类转蓬。
便是重来寻旧处，萧萧日暮白杨风。
◇又
半生余恨楚山孤，今夜送君君去吴。
君去明年今夜月，清光犹照故人无？
◇题照
画出东风别一般，绿窗人静独凭阑。
就中真色图难就，最是春山两笔难。
◇塞垣却寄
绝塞山高次第登，阴崖时见隔年冰。
还将妙写簪花手，却向雕鞍试臂鹰。
◇又
千重烟水路茫茫，不许征人不望乡。
况是月明无睡夜，尽将前事细思量。
◇又
碎虫零叶共秋声，诉出龙沙万里情。
遥想碧窗红烛畔，玉纤时为数归程。
◇又
枕函斜月不分明，梦欲成时那得成？
一派西风连角起，寒鸡已到第三声。
◇别意
晶帘低映美人蕉，雨歇芳丛点未消。
应是玉鞭归较晚，故从花底坐无聊。
◇又
浓香如雾恍难寻，执烛樱桃伴夜深。
惭愧十郎归未得，空题红泪寄焦琴。
◇又
独拥余香冷不胜，残更数尽思腾腾。
今宵便有随风梦，知在红楼第几层？
◇又
芭蕉阴暗玉绳斜，风送微凉透碧纱。
记得夜深人未寝，枕边狼藉一堆花。
◇又
银屏对影自生怜，正是看花中酒天。
剪却合欢双带子，一般牵恨又今年。
◇又
茗碗香炉事事幽，每当相对便无愁。
金笼自结双栖愿，那得齐纨怨早秋？
◇暮春见红梅作（简梁汾）
杏花庭院月如弓，又见江梅一瓣红。
知是东皇深着意，教他终始领春风。
◇咏絮
落尽深红绿叶稠，旋看轻絮扑帘钩。
怜他借得东风力，飞去为萍入御沟。
◇初夏月偕仲弟作
云母窗扉夜不扃，露华和月满中庭。
可怜春去无多日，已怯微暄敞画屏。
◇龙泉寺书经岩叔扇
雨歇香台散晚霞，玉轮轻碾一泓沙。
来春合向龙泉寺，方便风前检较花。
◇又
绣幡风定昼愔愔，证取莲花不染心。
佛法自来空色相，当年何事苦吞针？
◇柳枝词
一枝春色又藏鸦，白石清溪望不赊。
自是多情便多絮，随风直到谢娘家。
◇又
春到江南春草生，乍惊摇曳扑帘旌。
黄鹂无语昏鸦起，深闭重门待月明。
◇又
七香车过殷轻雷，十里红楼照水开。
遥指玉鞭鞭白马，柳阴阴下是郎来。
◇又
水亭无事对斜阳，宛地轻阴却过墙。
休折长条惹轻絮，春风何处不回肠？
◇又
何处纤腰不可怜，缠头抛与沈郎钱。
女儿睡觉推窗看，忽忆迎欢旧系船。
◇又
永丰坊里谢啼鹃，移植红泥曲槛边。
凉月一帘思往事，是他曾与伴无眠。
◇又
人去楼空属阿谁，月明惟见影垂垂。
寻常已是堪愁绝，何况春来赠别离？
◇又
何事凭阑怨月明，乍晴楼阁倍晶莹。
相思一夕溪流涨，倒影丝丝拂水平。
◇又
绿到长干第几桥，晚晴帘幕隔吹箫？
前身自是轻狂甚，嫁得东风带水飘。
◇又
辛夷开罢絮纷纷，青粉墙头日未曛。
记得个人春病起，是他萦惹绿罗裙。
◇又
手绾长条倚水楼，困人风日懒梳头。
濛濛一抹催花雨，半系斑骓半系舟。
◇又
软风吹雪带微香，曾向珠楼扫钿床。
塘上鸳鸯三十六，只今何处月茫茫？
◇又
风过游丝卷落花，又随飞絮上檐牙。
东邻为约清明后，陌上轻衫共采茶。
◇又
一水萦回雁齿桥，红泥亭搭绿丝绦。
浔阳纵有麻姑信，春雨春风自寂寥。
◇又
细细萍吹水面风，百花飞尽绿阴同。
别离管尽人如昨，罗袖长垂玉筋红。
◇又
休栽杨柳只栽桐，待凤藏鸦好尽空。
不见胥台明月夜，一池黄叶但西风。
◇上元竹枝词
碧落箫声转玉壶，踏灯随处笑相呼。
相逢若个能相赏，消得金霞照夜珠。
◇又
舞散应怜化彩云，尽收红紫付东君。
长安一片团圆月，只有秧歌彻晓闻。
◇又
天上朱轮绣幰车，几看春色到梅花？
而今却畏春寒甚，独掩重门自试茶。
◇又
半落银灯爆麝煤，似闻秾李踏歌回。
上清更有新翻曲，不许琼签傍晓催。
◇又（柳枝词）
长条短叶漾东风，寒食青郊处处同。
不待含烟兼带雨，春山一半绿纱中。
◇又
马卿苦忆红泥阁，我亦伤心碧树村。
病骨沉绵词客死，更谁攀折与招魂。（“绿杨天半红泥阁，朱槿风前翠袖人”，亡友马孝廉云翎《柳枝词》。）
◇又
池上闲房碧树围，帘文如彀上斜晖。
生憎飞絮吹难定，一出红窗便不归。
◇又
翠袖寒轻立画桥，江讴越吹激山椒。
看来都未关情绪，别向东风弄柳条。
◇又
只恐随风化彩云，梦回酒醒怨斜曛。
陌头自领行人意，可奈闲来便见君。
◇又
三春何处系人情，惟有垂杨傍户明。
月到帘栊遮不断，雨来池馆听无声。
◇又
萧条齐映白蘋洲，宛转青蛾恨未休。
梅雨过时憔悴了，年年无绪到清秋。
◇又
密护轩窗障小楼，从今不作少年游。
一生几许心闲日，不见相思见又愁。
◇杂题
岩扉日日望城闉，近水谁家背市尘？
白板窗齐乌桕树，红衫飘曳上楼人。
◇又
碧嶂夫容不可攀，闲听客话钓台间。
惟应短棹迎潮去，雷殷空江看雪山。
◇又
亦有闲园临水裔，行来棋响渐丁丁。
新阴四面无穷竹，一径中通白石亭。
◇又
碧城西去面山椒，细路缘堤未觉遥。
日上丽谯看浴马，千章高柳赤阑桥。
◇从军曲
细柳门开部曲闲，元戎亲送六飞还。
预陈辟谷他年志，许赐华阳十里山。
◇又
锦衾千里惜余香，独宿天山五月凉。
梦断荒城天欲晓，李陵祠下月如霜。
◇艳歌
红烛迎人翠袖垂，相逢长在二更时。
情深不向横陈尽，见面消魂去后思。
◇又
欢近三更短梦休，一宵才得半风流。
霜浓月落开帘去，暗触玎玲碧玉钩。
◇又
细语回延似属丝，月明书院可相思。
墙头无限新开桂，不为儿家折一枝？
◇又
洛神风格丽娟肌，不见卢郎年少时。
无限深情为郎尽，一身才易数篇诗。
◇缑山曲
刘郎西阁阮郎东，嬴女吹箫别故宫。
嫁尽仙姬春寂寞，独留鸡犬护花丛。
◇又
人间曾见杜兰香，乱点明珰压绣裳。
今日素衣翻贝叶，一灯风雨拜空王。
◇又
齐州客去九烟青，送别蓬山第二亭。
浅酌劝君休尽醉，人间百岁酒初醒。
◇又
紫诰题衔敕众灵，明朝同谒翠华亭。
垂鬟小女司铜漏，误报晨签落曙星。
◇又
智琼携手阿环随，同侍瑶阶看舞姬。
玉茗主人新换职，大罗宫里教填词。
◇又
绿蒲经雨叶初齐，箫鼓楼船下碧溪。
风散满衣红蜡泪，五更同化杜鹃啼。
◇又
鹤俸分田过海隅，碧窗鹦鹉记呼卢。
唐家空有王摩诘，不识《瑶池雪后图》。
◇又
校书香案石函开，楚庙残碑绣紫苔。
一纸黄封呼宋玉，好携《天问》礼瑶台。
◇又
侍女开笼放白云，两天晴雨一山分。
上元不喜方壶住，借与苏家玉局君。
◇和元微之《杂忆》诗
卸头才罢晚风回，茉莉吹香过曲阶。
忆得水晶帘畔立，泥人花底拾金钗。
◇又
春葱背痒不禁爬，十指掺掺剥嫩芽。
忆得染将红爪甲，夜深偷捣凤仙花。
◇又
花灯小盏聚流萤，光走琉璃贮不成。
忆得纱幮和影睡，暂回身处妒分明。
◇题歌儿诗册
分明雪面转金铃，红烛娇歌倚画屏。
作使座中诸狎客，泥他沉醉唤他醒。
◇渌水亭
野色湖光两不分，碧云万顷变黄云。
分明一幅江村画，著个闲亭挂夕曛。
◇玉泉
芙蓉殿俯御河寒，残月西风并马看。
十里松杉清绝处，不知晓雪在西山。
◇松花江
弥天塞草望逶迤，万里黄云四盖垂。
最是松花江上月，五更曾照断肠时。
◇平山堂
竹西歌吹忆扬州，一上虚堂万象收。
欲问六朝佳丽地，此间占绝广陵秋。
◇江南杂诗
紫盖黄旗异昔年，乌衣朱雀总荒烟。
谁怜建业风流地，燕子归来二月天？
◇又
九龙一带晚连霞，十里湖堤半酒家。
何处清凉堪沁骨，惠山泉试虎丘茶。
◇又
邓尉溪村万树梅，霜残月白半春开。
金台游客时相忆，那得年年看一回？
◇又
妙高云级试孤攀，一片长江去不还。
最是销魂难别处，扬州风月润州山。
◇密云
白檀山下水声秋，地踞潮河最上流。
日暮行人寻堠馆，凉砧一片古檀州。
◇南海子
分弓列戟四门开，游豫长陪万乘来。
七十二桥天汉上，彩虹飞下晾鹰台。
◇又
红桥夹岸柳平分，雉兔年年不掩群。
飞放何须烦海户，郊南新置羽林军。

[book_title]卷六 词一
◇梦江南
江南好，建业旧长安。紫盖忽临双干渡，翠华争拥六龙看，雄丽却高寒。
◇又
江南好，城阙尚嵯峨。故物陵前惟石马，遗踪陌上有铜驼，《玉树》夜深歌。
◇又
江南好，怀古意谁传。燕子矶头红蓼月，乌衣巷口绿杨烟，风景忆当年。
◇又
江南好，虎阜晚秋天。山水总归诗格秀，笙箫恰称语音圆，谁在木兰船？
◇又
江南好，真个到梁溪。一幅云林高士画，数行泉石故人题，还似梦游非。
◇又
江南好，水是二泉清。味永出山那得浊，名高有锡更谁争，何必让中泠！
◇又
江南好，佳丽数维扬。自是琼花偏得月，那应金粉不兼香，谁与话清凉！
◇又
江南好，铁瓮古南徐。立马江山千里目，射蛟风雨百灵趋，北顾更踌躇。
◇又
江南好，一片妙高云。砚北峰峦米外史，屏间楼阁李将军，金碧矗斜曛。
◇又
江南好，何处异京华？香散翠帘多在水，绿残红叶胜于花，无事避风沙。
◇又
昏鸦尽，小立恨因谁？急雪乍翻香阁絮，轻风吹到胆瓶梅，心字已成灰。
◇又
新来好，唱得虎头词。一片冷香惟有梦，十分清瘦更无诗，标格早梅知。
◇江城子（咏史）
湿云全压数峰低。影凄迷，望中疑。非雾非烟，神女欲来时。若问生涯原是梦，除梦里，没人知。
◇如梦令
正是辘轳金井，满砌落花红冷。蓦地一相逢，心事眼波难定。谁省？谁省？从此簟纹灯影。
◇又
黄叶青苔归路，粉衣香何处。消息竟沈沈，今夜相思几许。秋雨，秋雨，一半因风吹去。
◇又
纤月黄昏庭院，语密翻教醉浅。知否那人心，旧恨新欢相半。谁见？谁见？珊枕泪痕红泫。
◇采桑子
彤霞久绝飞琼字，人在谁边。人在谁边，今夜玉清眠不眠？
香消被冷残灯灭，静数秋天。静数秋天，又误心期到下弦。
◇又
谁翻乐府凄凉曲，风也萧萧，雨也萧萧，瘦尽灯花又一宵。
不知何事萦怀抱，醒也无聊，醉也无聊，梦也何曾到谢桥。
◇又
严霜拥絮频惊起，扑面霜空，斜汉朦胧，冷逼毡帷火不红。
香篝翠被浑闲事，回首西风，何处疏钟，一穟灯花似梦中。
◇又
那能寂寞芳菲节，欲话生平，夜已三更，一阕悲歌泪暗零。
须知秋叶春花促，点鬓星星，遇酒须倾，莫问千秋万岁名。
◇又
冷香萦遍红桥梦，梦觉城笳，月上桃花，雨歇春寒燕子家。
箜篌别后谁能鼓，肠断天涯，暗损韶华，一缕茶烟透碧纱。
◇又（九日）
深秋绝塞谁相忆，木叶萧萧，乡路迢迢，六曲屏山和梦遥。
佳时倍惜风光别，不为登高，祇觉魂销，南雁归时更寂寥。
◇又（咏春雨）
嫩烟分染鹅儿柳，一样风丝，似整如欹，才著春寒瘦不支。
凉侵晓梦轻蝉腻，约略红肥，不惜葳蕤，碾取名香作地衣。
◇又（塞上咏雪花）
非关癖爱轻模样，冷处偏佳，别有根芽，不是人间富贵花。
谢娘别后谁能惜，飘泊天涯，寒月悲笳，万里西风瀚海沙。
◇又
桃花羞作无情死，感激东风，吹落娇红，飞入闲窗伴懊侬。
谁怜辛苦东阳瘦，也为春慵，不及芙蓉，一片幽情冷处浓。
◇又
海天谁放冰轮满，惆怅离情。莫说离情，但值凉宵总泪零。
祇应碧落重相见，那是今生。可奈今生，刚作愁时又忆卿。
◇又
明月多情应笑我，笑我如今，辜负春心，独自闲行独自吟。
近来怕说当时事，结遍兰襟，月浅灯深，梦里云归何处寻。
◇又
拨灯书尽红笺也，依旧无聊。玉漏迢迢，梦里寒花隔玉箫。
几竿修竹三更雨，叶叶萧萧。分付秋潮，莫误双鱼到谢桥。
◇又
凉生露气湘弦润，暗滴花梢，帘影谁摇，燕蹴风丝上柳条。
舞面镜匣开频掩，檀粉慵调，朝泪如潮，昨夜香衾觉梦遥。
◇又
土花曾染湘娥黛，铅泪难消。清韵谁敲，不是犀椎是凤翘。
祇应长伴端溪紫，割取秋潮。鹦鹉偷教，方响前头见玉箫。
◇又
白衣裳凭朱阑立，凉月趖西，点鬓霜微，岁晏知君归不归？
残更目断传书雁，尺素还稀，一味相思，准拟相看似旧时。
◇又
谢家庭院残更立，燕宿雕梁，月度银墙，不辨花丛那辨香。
此情已自成追忆，零落鸳鸯，雨歇微凉，十一年前梦一场。
◇又
而今才道当时错，心绪凄迷，红泪偷垂，满眼春风百事非。
情知此后来无计，强说欢期，一别如斯，落尽梨花月又西。
◇台城路（洗妆台怀古）
六宫佳丽谁曾见，层台尚临芳渚。露脚斜飞，虹腰欲断，荷叶未收残雨。添妆何处。试问取雕笼，雪衣分付。一镜空濛，鸳鸯拂破白蘋去。
相传内家结束，有帕装孤稳，靴缝女古。冷艳全消，苍苔玉匣，翻出十眉遗谱。人间朝暮。看胭粉亭西，几堆尘土。祇有花铃，绾风深夜语。
◇又（上元）
阑珊火树鱼龙舞，望中宝钗楼远。靺鞨余红，琉璃剩碧，待嘱花归缓缓。寒轻漏浅。正乍敛烟霏，陨星如箭。旧事惊心，一双莲影藕丝断。
莫恨流年逝水。恨销残蝶粉，韶光忒贱。细语吹香，暗尘笼鬓，都逐晓风零乱。阑干敲遍。问帘底纤纤，甚时重见？不解相思，月华今夜满。
◇又（塞外七夕）
白狼河北秋偏早，星桥又迎河鼓。清漏频移，微云欲湿，正是金风玉露。两眉愁聚。待归踏榆花，那时才诉。祇恐重逢，明明相视更无语。
人间别离无数。向瓜果筵前，碧天凝伫。连理千花，相思一叶，毕竟随风何处。羁栖良苦。算未抵空房，冷香啼曙。今夜天孙，笑人愁似许。
◇玉连环影
何处？几叶萧萧雨，湿尽檐花，花底人无语。掩屏山，玉炉寒，谁见两眉愁聚倚阑干。
◇洛阳春（雪）
密洒征鞍无数，冥迷远树。乱山重叠杳难分，似五里濛濛雾。
惆怅琐窗深处，湿花轻絮。当时悠飏得人怜，也都是浓香助。
◇谒金门
风丝袅，水浸碧天清晓。一镜湿云青未了，雨晴春草草。
梦里轻螺谁扫，帘外落花红小。独睡起来情悄悄，寄愁何处好。
◇四和香
麦浪翻晴风蠙柳，已过伤春候。因甚为他成僝僽，毕竟是春迤逗。
红药阑边携素手，暖语浓于酒。盼到园花铺似绣，却更比春前瘦。
◇海棠月（瓶梅）
重檐淡月浑如水，浸寒香，一片小窗里。双鱼冻合，似曾伴个人无寐。横眸处，索笑而今已矣。
与谁更拥灯前髻，乍横斜，疏影疑飞坠。铜瓶小注，休教近麝炉烟气。酬伊也，几点夜深清泪。
◇金菊对芙蓉（上元）
金鸭消香，银虬泻水，谁家夜笛飞声？正上林雪霁，鸳甃晶莹，鱼龙舞罢香车杳，剩尊前袖掩吴绫，狂游似梦。而今空记，密约烧灯。
追念往事难凭，叹火树星桥，回首飘零。但九逵烟月，依旧笼明。楚天一带惊烽火，问今宵可照江城？小窗残酒，阑珊灯炧，别自关情。
◇点绛唇
一种蛾眉，下弦不似初弦好。庾郎未老，何事伤心早？
素壁斜辉，竹影横窗扫。空房悄，乌啼欲晓，又下西楼了。
◇又（咏风兰）
别样幽芬，更无浓艳催开处。凌波欲去，且为东风住。
忒煞萧疏，争奈秋如许。还留取，冷香半缕，第一湘江雨。
◇又（寄南海梁药亭）
一帽征尘，留君不住从君去。片帆何处，南浦沈香雨。
回首风流，紫竹村边住。孤鸿语，三生定许，可是梁鸿侣。
◇又（黄花城早望）
五夜光寒，照来积雪平于栈。西风何限，自起披衣看。
对此茫茫，不觉成长叹。何时旦，晓星欲散，飞起平沙雁。
◇又
小院新凉，晚来顿觉罗衫薄。不成孤酌，形影空酬酢。
萧寺怜君，别绪应萧索。西风恶，夕阳吹角，一阵槐花落。
◇浣溪沙
消息谁传到拒霜，两行斜雁碧天长，晚秋风景倍凄凉。
银蒜押帘人寂寂，玉钗敲竹信茫茫，黄花开也近重阳。
◇又
雨歇梧桐泪乍收，遣怀翻自忆从头，摘花销恨旧风流。
帘影碧桃人已去，屧痕苍藓径空留，两眉何处月如钩。
◇又
欲问江梅瘦几分，祇看愁损翠罗裙，麝篝衾冷惜余熏。
可耐暮寒长倚竹，便教春好不开门，枇杷花底校书人。
◇又
泪浥红笺第几行，唤人娇鸟怕开窗，那能闲过好时光。
屏障厌看金碧画，罗衣不奈水沈香，遍翻眉谱祇寻常。
◇又
残雪凝辉冷画屏，落梅横笛已三更，更无人处月胧明。
我是人间惆怅客，知君何事泪纵横，断肠声里忆平生。
◇又
睡起惺惚强自支，绿倾蝉鬓下帘时，夜来愁损小腰肢。
远信不归空伫望，幽期细数却参差，更兼何事耐寻思。
◇又
十里湖光载酒游，青帘低映白蘋洲，西风听彻采菱讴。
沙岸有时双袖拥，画船何处一竿收？归来无语晚妆楼。
◇又
脂粉塘空遍绿苔，掠泥营垒燕相催，妒他飞去却飞回。
一骑近从梅里过，片帆遥自藕溪来，博山香炉未全灰。
◇又
五月江南麦已稀，黄梅时节雨霏微，闲看燕子教雏飞。
一水浓阴如罨画，数峰无恙又晴晖，溅裙谁独上渔矶？
◇又
谁道飘零不可怜，旧游时节好花天，断肠人去自今年。
一片晕红才著雨，几丝柔绿乍和烟，倩魂销尽夕阳前。
◇又（咏五更和湘真韵）
微晕娇花湿欲流，簟纹灯影一生愁，梦回疑在远山楼。
残月暗窥金屈戍，软风徐荡玉帘钩，待听邻女唤梳头。
◇又
伏雨朝寒愁不胜，那能还傍杏花行，去年高摘斗轻盈。
漫惹炉烟双袖紫，空将酒晕一衫青，人间何处问多情。
◇又
五字诗中目乍成，尽教残福折书生，手挼裙带那时情。
别后心期和梦杳，年来憔悴与愁并，夕阳依旧小窗明。
◇又
欲寄愁心朔雁边，西风浊酒惨离颜，黄花时节碧云天。
古戍烽烟迷斥堠，夕阳村落解鞍鞯，不知征战几人还？
◇又
记绾长条欲别难，盈盈自此隔银湾，便无风雪也摧残。
青雀几时裁锦字，玉虫连夜剪春幡，不禁辛苦况相关。
◇又
谁念西风独自凉，萧萧黄叶闭疏窗，沈思往事立残阳。
被酒莫惊春睡重，赌书消得泼茶香，当时祇道是寻常。
◇又
十八年来堕世间，吹花嚼蕊弄冰弦，多情情寄阿谁边。
紫玉钗斜灯影背，红绵粉冷枕函偏，相看好处却无言。
◇又
莲漏三声烛半条，杏花微雨湿红绡，那将红豆记无聊？
春色已看浓似酒，归期安得信如潮，离魂入夜倩谁招。
◇又
身向云山那畔行，北风吹断马嘶声，深秋远塞若为情。
一抹晚烟荒戍垒，半竿斜日旧关城，古今幽恨几时平。
◇又（大觉寺）
燕垒空梁画壁寒，诸天花雨散幽关，篆香清梵有无间。
蛱蝶乍从帘影度，樱桃半是鸟衔残，此时相对一忘言。
◇又（古北口）
杨柳千条送马蹄，北来征雁旧南飞，客中谁与换春衣。
终古闲情归落照，一春幽梦逐游丝，信回刚道别多时。
◇又
凤髻抛残秋草生，高梧湿月冷无声，当时七夕记深盟。
信得羽衣传钿合，悔教罗袜葬倾城，人间空唱雨淋铃。
◇又
败叶填溪水已冰，夕阳犹照短长亭，何年废寺失题名？
倚马客临碑上字，斗鸡人拨佛前灯，净消尘土礼金经。
◇又（庾申除夜）
收取闲心冷处浓，舞裙犹忆柘枝红，谁家刻烛待春风？
竹叶樽空翻彩燕，九枝灯炧颤金虫，风流端合倚天公。
◇又
万里阴山万里沙，谁将绿鬓斗霜华，年来强半在天涯。
魂梦不离金屈戍，画图亲展玉鸦叉，生怜瘦减一分花。
◇又
肠断班骓去未还，绣屏深锁凤箫寒，一春幽梦有无间。
逗雨疏花浓淡改，关心芳字浅深难，不成风月转摧残。
◇又
容易浓香近画屏，繁枝影著半窗横，风波狭路倍怜卿。
未接语言犹怅望，才通商略已瞢腾，祇嫌今夜月偏明。
◇又
抛却无端恨转长，慈云稽首返生香，妙莲花说试推详。
但是有情皆满愿，更从何处著思量，篆烟残烛并回肠。
◇又（小兀喇）
桦屋鱼衣柳作城，蛟龙鳞动浪花腥，飞扬应逐海东青。
犹记当年军垒迹，不知何处梵钟声，莫将兴废话分明。
◇又（姜女祠）
海色残阳影断霓，寒涛日夜女郎祠，翠钿尘网上蛛丝。
澄海楼高空极目，望夫石在且留题，六王如梦祖龙非。
◇又
旋拂轻容写洛神，须知浅笑是深颦，十分天与可怜春。
掩抑薄寒施软障，抱持纤影藉芳茵，未能无意下香尘。
◇又
十二红帘褵地深，才移刬袜又沈吟，晚晴天气惜轻阴。
珠衱佩囊三合字，宝钗拢髻两分心，定绿何事湿兰襟？
◇又（红桥怀古和王阮亭韵）
无恙年年汴水流，一声水调短亭秋，旧时明月照扬州。
曾是长堤牵锦缆，绿杨清瘦至今愁，玉钩斜路近迷楼。
◇风流子（秋郊即事）
平原草枯矣，重阳后，黄叶树骚骚，记玉勒青丝，落花时节，曾逢拾翠，忽听吹箫。今来是，烧痕残碧尽，霜影乱红凋。秋水映空，寒烟如织，皂雕飞处，天惨云高。
人生须行乐，君知否？容易两鬓萧萧。自与东君作别，刬地无聊。算功名何许，此身博得短衣射虎，沽酒西郊。便向夕阳影里，倚马挥毫。
◇画堂春
一生一代一双人，争教两处销魂。相思相望不相亲，天为谁春？
浆向蓝桥易乞，药成碧海难奔。若容相访饮牛津，相对忘贫。
◇蝶恋花
辛苦最怜天上月。一昔如环，昔昔都成玦。若似月轮终皎洁，不辞冰雪为卿热。
无那尘缘容易绝。燕子依然，软踏帘钩说。唱罢秋坟愁未歇，春丛认取双栖蝶。
◇又
眼底风光留不住。和暖和香，又上雕鞍去。欲倩烟丝遮别路，垂杨那是相思树。
惆怅玉颜成闲阻。何事东风，不作繁华主。断带依然留乞句，斑骓一系无寻处。
◇又（散花楼送客）
城上清笳城下杵。秋尽离人，此际心偏苦。刀尺又催天又暮，一声吹冷蒹葭浦。
把酒留君君不住。莫被寒云，遮断君行处。行宿黄茅山店路，夕阳村社迎神鼓。
◇又
准拟春来消寂寞。愁雨愁风，翻把春担阁。不为伤春情绪恶，为怜镜里颜非昨。
毕竟春光谁领略。九陌缁尘，抵死遮云壑。若得寻春终遂约。不成长负东君诺。
◇又
又到绿杨曾折处。不语垂鞭，踏遍清秋路。衰草连天无意绪。雁声远向萧关去。
不恨天涯行役苦。只恨西风，吹梦成今古。明日客程还几许。沾衣况是新寒雨。
◇又
萧瑟兰成看老去。为怕多情，不作怜花句。阁泪倚花愁不语。暗香飘尽知何处。
重到旧时明月路。袖口香寒，心比秋莲苦。体说生生花里住。惜花人去花无主。
◇又
露下庭柯蝉响歇。纱碧如烟，烟里玲珑月。并著香肩无可说。樱桃暗解丁香结。
笑卷轻衫鱼子缬。试扑流萤，惊起双栖蝶。瘦断玉腰沾粉叶。人生那不相思绝。
◇出塞
今古河山无定据。画角声中，牧马频来去。满目荒凉谁可语。西风吹老丹枫树。
从前幽怨应无数。铁马金戈，青冢黄昏路。一往情深深几许。深山夕照深秋雨。
◇又（十月望日与经岩叔别）
尽日惊风吹木叶。极目嵯峨，一丈天山雪。去去丁零愁不绝。那堪客里还伤别。
若道客愁容易辍。除是朱颜，不共春销歇。一纸乡书和泪折。红闺此夜团圞月。
◇河传（春暮）
春残，红怨，掩双环。微雨花间昼闲。无言暗将红泪弹。阑珊。香销轻梦还。
斜倚画屏思住事。皆不是。空作相思字。记当时。垂柳丝。花枝。满庭胡蝶儿。
◇河渎神
凉月转雕阑，萧萧木叶声干。银灯飘落琐窗闲。枕屏几叠秋山。
朔风吹透青缣被。药炉火暖初沸。清漏沈沈无寐。为伊判得憔悴。
◇又
风紧雁行高。无边落木萧萧。楚天魂梦与香消。青山暮暮朝朝。
断续凉云来一缕。飘堕几丝灵雨。今夜冷红浦溆。鸳鸯栖向何处。
◇落花时
夕阳谁唤下楼梯。一握香荑。回头忍笑阶前立，总无语、也依依。
笺书直恁无凭据，休说相思。劝伊好向红窗醉，须莫及、落花时。

[book_title]卷七 词二
◇金缕曲（赠梁汾）
德也狂生耳。偶然间、缁尘京国，乌衣门第。有酒惟浇赵州土，谁会成生此意？不信道、遂成知己。青眼高歌俱未老，向樽前拭尽英雄泪。君不见，月如水。
共君此夜须沈醉。且由他、蛾眉谣诼，古今同忌。身世悠悠何足问，冷笑置之而已。寻思起、从头翻悔。一日心期千劫在，后身缘恐结他生里。然诺重，君须记。
◇又（姜西溟言别赋此赠之）
谁复留君住。叹人生、几番离合，便成迟暮。最忆西窗同剪烛，却话家山夜雨。不道只、暂时相聚。衮衮长江萧萧木，送遥天白雁哀鸣去。黄叶下，秋如许。
曰归因甚添愁绪？料强似、冷烟寒月，栖迟梵宇。一事伤心君落魄，两鬓飘萧未遇。有解忆、长安儿女。裘敝入门空太息，信古来才命真相负。身世恨，共谁语？
◇又（简梁汾）
洒尽无端泪。莫因他、琼楼寂寞，误来人世。信道痴儿多厚福，谁遣偏生明慧。莫更著、浮名相累。仕宦何妨如断梗，祇那将声影供群吠。天欲问，且休矣。
情深我自判憔悴。转丁宁、香怜易爇，玉怜轻碎。羡杀软红尘里客，一味醉生梦死。歌与哭、任猜何意。绝塞生还吴季子，算眼前此外皆闲事。知我者，梁汾耳。
◇又（寄梁汾）
木落吴江矣。正萧条、西风南雁，碧云千里。落魄江湖还载酒，一种悲凉滋味。重回首、莫弹酸泪。不是天公教弃置，是南华误却方城尉。飘泊处、谁相慰？别来我亦伤孤寄。更那堪、冰霜摧折，壮怀都废。天远难穷劳望眼，欲上高楼还已。君莫恨、埋愁无地。秋雨秋花关塞冷，且殷勤好作加餐计。人岂得，长无谓！
◇又（再赠梁汾用秋水轩旧韵）
酒涴青衫卷。尽从前、风流京兆，闲情未遣。江左知名今廿载，枯树泪痕休泫。摇落尽、玉蛾金茧。多少殷勤红叶句，御沟深不似天河浅。空省识，画图展。
高才自古难通显。枉教他、堵墙落笔，凌云书扁。入洛游梁重到处，骇看村庄吠犬。独憔悴、斯人不免。衮衮门前题凤客，竟居然润色朝家典。凭触忌、舌难剪。
◇又
生怕芳樽满。到更深、迷离醉影，残灯相伴。依旧回廊新月在，不定竹声撩乱。问愁与、春宵长短。人比疏花还寂寞，任红蕤落尽应难管。向梦里，闻低唤。
此情拟倩东风浣。奈吹来、余香病酒，旋添一半。惜别江郎浑易瘦，更著轻寒轻暖。忆絮语、纵横茗碗。滴滴西窗红蜡泪，那时肠早为而今断。任枕角、欹孤馆。
◇又（慰西溟）
何事添凄咽？但由他、天公簸弄，莫教磨涅。失意每多如意少，终古几人称屈。须知道、福因才折。独卧藜床看北斗，背高城玉笛吹成血。听谯鼓，二更彻。
丈夫未肯因人热。且乘闲、五湖料理，扁舟一叶。泪似秋霖挥不尽，洒向野田黄蝶。须不羡、承明班列。马迹车尘忙未了，任西风吹冷长安月。又萧寺、花如雪。
◇又（亡妇忌日有感）
此恨何时已。滴空阶、寒更雨歇，葬花天气。三载悠悠魂梦杳，是梦久应醒矣。料也觉、人间无味。不及夜台尘土隔，冷清清一片埋愁地。钗钿约，竟抛弃。
重泉若有双鱼寄。好知他、年来苦乐，与谁相倚？我自终宵成转侧，忍听湘弦重理。待结个、他生知己。还怕两人俱薄命，再缘悭剩月零风里。清泪尽、纸灰起。
◇又
疏影临书卷。带霜华、高高下下，粉脂都遣。别是幽情嫌妩媚，红烛啼痕休泫。趁皓月、光浮冰茧。恰与花神供写照，任泼来淡墨无深浅。持素障，夜中展。
残缸掩过看逾显。相对处、芙蓉玉绽，鹤翎银扁。但得白衣时慰藉，一任浮云苍犬。尘土隔、软红偷免。帘幕西风人不寐，恁清光肯惜骦裘典。休便把、落英剪。
◇踏莎美人（清明）
拾翠归迟，踏青期近，香笺小叠邻姬讯。樱桃花谢已清明，何事绿鬟斜宝钗横？
浅黛双弯，柔肠几寸，不堪更惹其他恨。晓窗窥梦有流莺，也觉个侬憔悴可怜生。
◇红窗月
燕归花谢，早因循，又过清明。是一般风景，两样心情。犹记碧桃影里，誓三生。
乌丝阑纸，娇红篆，历历春星。道休孤密约，鉴取深盟。语罢一丝香露，湿银屏。
◇南歌子
翠袖凝寒薄，帘衣入夜空。病容扶起月明中，惹得一丝残篆旧薰笼。
暗觉欢期过，遥知别恨同。疏花已是不禁风，那更夜深清露湿愁红。
◇又
暖护樱桃蕊，寒翻蛱蝶翎。东风吹绿渐冥冥，不信一生憔悴伴啼莺。
素影飘残月，香丝拂绮棂。百花迢递玉钗声，索向绿窗寻梦寄余生。
◇又（古戍）
古戍饥乌集，荒城野雉飞。何年劫火剩残灰？试看英雄碧血满龙堆。
玉帐空分垒，金笳已罢吹。东风回首尽成非，不道兴亡命也岂人为！
◇一络索
过尽遥山如画。短衣匹马，萧萧落木不胜秋。莫回首，斜阳下。
别是柔肠萦挂。待归才罢，却愁拥髻向灯前，说不尽，离人话。
◇又
野火拂云微绿。西风夜哭，苍茫雁翅列秋空，忆写向，屏山曲。
山海几经翻覆。女墙斜矗，看来费尽祖龙心，毕竟为谁家筑？
◇赤枣子
惊晓漏，护春眠。格外娇慵祇自怜。寄语酿花风日好，绿窗来与上琴弦。
◇眼儿媚
林下闺房世罕俦，偕隐足风流。今来忍见，鹤孤华表，人远罗浮。
中年定不禁哀乐，其奈忆曾游？浣花微雨，采菱斜日，欲去还留。
◇又（咏红姑娘）
骚屑西风弄晚寒，翠袖倚阑干。霞绡裹处，樱唇微绽，靺鞨红殷。
故宫事往凭谁问，无恙是朱颜。玉墀争采，玉钗争插，至正年间。
◇又（中元夜有感）
手写香台金字经，惟愿结来生。莲花漏转，杨枝露滴，想鉴微诚。
欲知奉倩神伤，极凭诉与秋擎。西风不管，一池萍水，几点荷灯。
◇又（咏梅）
莫把琼花比澹妆，谁似白霓裳？别样清幽，自然标格，莫近东墙。
冰肌玉骨天分付，兼付与凄凉。可怜遥夜，冷烟和月，疏影横窗。
◇又
独倚春寒掩夕扉，清露泣铢衣。玉箫吹梦，金钗划影，悔不同携。
刻残红烛曾相待，旧事总依稀。料应遗恨，月中教去，花底催归。
◇又
重见星娥碧海槎，忍笑却盘鸦。寻常多少，月明风细，今夜偏佳。
休笼彩笔闲书字，街鼓已三挝。烟丝欲袅，露光微泫，春在桃花。
◇荷叶杯
帘卷落花如雪，烟月，谁在小红亭。玉钗敲竹乍闻声，风影略分明。
化作彩云飞去，何处？不隔枕函边。一声将息晓寒天，肠断又今年。
◇又
知己一人谁是？已矣，赢得误他生。有情终古似无情，别语悔分明。
莫道芳时易度，朝暮，珍重好花天。为伊指点再来缘，疏雨洗遗钿。
◇梅梢雪（元夜月蚀）
星球映彻，一痕微褪梅梢雪，紫姑待话经年别。窃药心灰，慵把菱花揭。
踏歌才起清钲歇，扇纨仍似秋期洁。天公毕竟风流绝，教看蛾眉，特放些时缺。
◇木兰花令（拟古决绝词）
人生若祇如初见，何事秋风悲画扇？
等闲变却故人心，却道故心人易变。
骊山雨罢清宵半，泪雨零铃终不怨。
何如薄幸锦衣郎，比翼连枝当日愿？
◇长相思
山一程，水一程。身向榆关那畔行，夜深千帐灯。
风一更，雪一更，聒碎乡心梦不成，故园无此声。
◇朝中措
蜀弦秦柱不关情，尽日掩云屏。已惜轻翎退粉，更嫌弱絮为萍。
东风多事，余寒吹散，烘暖微酲。看尽一帘红雨，为谁亲系花铃？
◇寻芳草（萧寺记梦）
客夜怎生过，梦相伴。绮窗吟和，薄嗔佯。笑道若不是恁凄凉，肯来么？
来去苦匆匆，准拟待、晓钟敲破。乍偎人，一闪灯花堕，却对着琉火。
◇遐方怨
欹角枕，掩红窗。梦到江南，伊家博山沉水香。浣裙归晚坐思量。轻烟笼浅黛，月茫茫。
◇秋千索（渌水亭春望）
垆边唤酒双鬟亚。春已到，卖花帘下。一道香尘碎绿蘋，看白袷亲调马。
烟丝宛宛愁萦挂，剩几笔、晚晴图画。半枕芙蕖压浪眠，教费尽莺儿话。
◇又
药阑携手销魂侣。争不记，看承人处。除向东风诉此情，奈竟日春无语。
悠扬扑尽风前絮，又百五、韶光难住。满地梨花似去年，却多了廉纤雨。
◇又
游丝断续东风弱。浑无语，半垂帘幕。茜袖谁招曲槛边，弄一缕秋千索？
惜花人共残春薄，春欲尽、纤腰如削。新月才堪照独愁，却又照梨花落。
◇茶瓶儿
杨花糁径樱桃落。绿阴下晴波燕掠，好景成担阁。秋千背倚，风态宛如昨。
可惜春来总萧索。人瘦损纸鸢风恶。多少芳笺约。青鸾去也，谁与劝孤酌。
◇好事近
帘外五更风，消受晓寒时节。刚剩秋衾一半，拥透帘残月。
争教清泪不成冰，好处便轻别？拟把伤离情绪，待晓寒重说。
◇又
何路向家园？历历残山剩水。都把一春冷淡，到麦秋天气。
料应重发隔年花，莫问花前事。纵使东风依旧，怕红颜不似。
◇又
马首望青山，零落繁华如此。再向断烟衰草，认藓碑题字。
休寻折戟话当年，祇洒悲秋泪。斜日十三陵下，过新丰猎骑。
◇太常引（自题小照）
西风乍起峭寒生，惊雁避移营。千里暮云平，休回首、长亭短亭。
无穷山色，无边往事，一例冷清清。试倩玉箫声，唤千古、英雄梦醒。
◇又
晚来风起撼花铃，人在碧山亭。愁里不堪听，那更杂、泉声雨声。
无凭踪迹，无聊心绪，谁说与多情？梦也不分明，又何必、催教梦醒。
◇转应曲
明月明月，曾照个人离别。玉壶红泪相偎，还似当年夜来。来夜来夜，肯把清辉重借？
◇山花子
林下荒苔道韫家，生怜玉骨委尘沙。愁向风前无处说，数归鸦。
半世浮萍随逝水，一宵冷雨葬名花。魂似柳绵吹欲碎，绕天涯。
◇又
昨夜浓香分外宜，天将妍暖护双栖。桦烛影微红玉软，燕钗垂。
几为愁多翻自笑，那逢欢极却含啼。央及莲花清漏滴，莫相催。
◇又
风絮飘残已化萍，泥莲刚倩藕丝萦。珍重别拈香一瓣，记前生。
人到情多情转薄，而今真个悔多情。又到断肠回首处，泪偷零。
◇又
欲话心情梦已阑，镜中依约见春山。方悔从前真草草，等闲看。
环佩祇应归月下，钿钗何意寄人间。多少滴残红蜡泪，几时干？
◇又
小立红桥柳半垂，越罗裙飏缕金衣。采得石榴双叶子，欲贻谁？
便是有情当落日，祇应无伴送斜晖。寄语东风休着力，不禁吹。
◇菩萨蛮
窗前桃蕊娇如卷，东风泪洗胭脂面。人在小红楼，离情唱石州。
夜来双燕宿，灯背屏腰绿。香尽雨阑珊，薄衾寒不寒。
◇又
朔风吹散三更雪，倩魂犹恋桃花月。梦好莫催醒，由他好处行。
无端听画角，枕畔红冰薄。塞马一声嘶，残星拂大旗。
◇又
问君何事轻离别，一年能几团圆月？杨柳乍如丝，故园春尽时。
春归归不得，两桨松花隔。旧事逐寒潮，啼鹃恨未消。
◇又（为陈其年题照）
乌丝曲倩红儿谱，萧然半壁惊秋雨。曲罢髻鬟偏，风姿真可怜。
须髯浑似戟，时作簪花剧。背立讶卿卿，知卿无那情。
◇又（宿滦河）
玉绳斜转疑清晓，凄凄月白渔阳道。星影漾寒沙，微茫织浪花。
金笳鸣故垒，唤起人难睡。无数紫鸳鸯，共嫌今夜凉。
◇又
荒鸡再咽天难晓，星榆落尽秋将老。毡幕绕牛羊，敲冰饮酪浆。
山程兼水宿，漏点清钲续。正是梦回时，拥衾无限思。
◇又
新寒中酒敲窗雨，残香细袅秋情绪。才道莫伤神，青衫湿一痕。
无聊成独卧，弹指韶光过。记得别伊时，桃花柳万丝。
◇又
白日惊飙冬已半，解鞍正值昏鸦乱。冰合大河流，茫茫一片愁。
烧痕空极望，鼓角高城上。明日近长安，客心愁未阑。
◇又
萧萧几叶风兼雨，离人偏识长更苦。欹枕数秋天，蟾蜍早下弦。
夜寒惊被薄，泪与灯花落。无处不伤心，轻尘在玉琴。
◇又（回文）
雾窗寒对遥天暮，暮天遥对寒窗雾。花落正啼鸦，鸦啼正落花。
袖罗垂影瘦，瘦影垂罗袖。风剪一丝红，红丝一剪风。
◇又
催花未歇花奴鼓，酒醒已见残红舞。不忍覆余觞，临风泪数行。
粉香看又别，空剩当时月。月也异当时，凄清照鬓丝。
◇又
惜春春去惊新燠，粉融轻汗红绵扑。妆罢祇思眠，江南四月天。
绿阴帘半揭，此景清幽绝。行度竹林风，单衫杏子红。
◇又
榛荆满眼山城路，征鸿不为愁人住。何处是长安，湿云吹雨寒？
丝丝心欲碎，应是悲秋泪。泪向客中多，归时又奈何。
◇又
春云吹散湘帘雨，絮粘蝴蝶飞还住。人在玉楼中，楼高四面风。
柳烟丝一把，暝色笼鸳瓦。休近小阑干，夕阳无限山。
◇又
晓寒瘦著西南月，丁丁漏箭余香咽。春已十分宜，东风无是非。
蜀魂羞顾影。玉照斜红冷。谁唱后庭花。新年忆旧家。
◇又
为春憔悴留春住。那禁半霎催归雨。深巷卖樱桃。雨余红更娇。
黄昏清泪阁。忍便花飘泊。消得一声莺。东风三月情。
◇又
隔花才歇廉纤雨。一声弹指浑无语。粱燕自双归。长条脉脉垂。
小屏山色远。妆薄铅华浅。独自立瑶阶。透寒金缕鞋。
◇又
黄云紫塞三千里。女墙西畔啼乌起。落日万山寒。萧萧猎马还。
笳声听不得。入夜空城黑。秋梦不归家。残灯落碎花。
◇又
飘蓬只逐惊飙转。行人过尽烟光远。立马认河流。茂陵风雨秋。
寂寥行殿锁。梵呗琉璃火。塞雁与宫鸦，山深日易斜。
◇又
晶帘一片伤心白。云鬟香雾成遥隔。无语问添衣。桐阴月已西。
西风鸣络纬。不许愁人睡。只是去年秋。如何泪欲流。
◇又（寄梁汾苕中）
知君此际情萧索。黄芦苦竹孤舟泊。烟白酒旗青。水村鱼市晴。
柁楼今夕梦。脉脉春寒送。直过面眉桥。钱塘江上潮。
◇又（回文）
客中愁损催寒夕。夕寒催损愁中客。门掩月黄昏。昏黄月掩门。
翠衾孤拥醉。醉拥孤衾翠。醒莫更多情。情多更莫醒。
◇又（回文）
砑笺银粉残煤画。画煤残粉银笺砑。清夜一灯明。明灯一夜清。
片花惊宿燕。燕宿惊花片。亲自梦归人。人归梦自亲。
◇又
乌丝画作回纹纸。香煤暗蚀藏头字。筝雁十三双。输他作一行。
相看仍似客。但道休相忆。索性不还家。落残红杏花。
◇又
阑风伏雨催寒食。樱桃一夜花狼藉。刚与病相宜。锁窗薰绣衣。
画眉烦女伴。央及流莺唤。半饷试开奁。娇多直自嫌。
◇醉桃源
斜风细雨正霏霏。画帘拖地垂。屏山几曲篆香微。闲庭柳絮飞。
新绿密，乱红稀。乳莺残日啼。余寒欲透缕金衣。落花郎未归。
◇昭君怨
深禁好春谁惜。薄暮瑶阶伫立。别院管弦声。不分明。
又是梨花欲谢。绣被春寒今夜。寂寂锁朱门。梦承恩。

[book_title]卷八 词三
◇琵琶仙（中秋）
碧海年年，试问取冰轮，为谁圆缺？吹到一片秋香，清辉了如雪。愁中看好天良夜，知道尽成悲咽。只影而今，那堪重对，旧时明月。
花径里戏捉迷藏，曾惹下萧萧井梧叶。记否轻纨小扇，又几番凉热？祇落得填膺百感总茫茫，不关离别。一任紫玉无情，夜寒吹裂。
◇清平乐
凄凄切切，惨淡黄花节。梦里砧声浑未歇，那更乱蛩悲咽？
尘生燕子空楼，抛残弦索床头。一样晓风残月，而今触绪添愁。
◇又（上元月蚀）
瑶华映阙，烘散蓂墀雪。比似寻常清景别，第一团圆时节。
影娥忽泛初弦，分辉借与宫莲。七宝修成合璧，重轮岁岁中天。
◇又
烟轻雨小，望里青难了。一缕断虹垂树杪，又是乱山残照。
凭高目断征途，暮云千里平芜。日夜河流东下，锦书应托双鱼。
◇又
孤花片叶，断送清秋节。寂寂绣屏香篆灭，暗里朱颜消歇。
谁怜散髻吹笙，天涯芳草关情。懊恼隔帘幽梦，半床花月纵横。
◇又
麝烟深漾，人拥缑笙氅。新恨暗随新月长，不辨眉尖心上。
六花斜扑疏帘，地衣红锦轻沾。记取暖香如梦，耐他一晌寒岩。
◇又
将愁不去，秋色行难住。六曲屏山深院宇，日日风风雨雨。
雨晴篱菊初香，人言此日重阳。回首凉云暮叶，黄昏无限思量。
◇又
青陵蝶梦，倒挂怜幺凤。退粉收香情一种，栖傍玉钗偷共。
愔愔镜阁飞蛾，谁传锦字秋河？莲子依然隐雾，菱花暗惜横波。
◇又
风鬟雨鬓，偏是来无准。倦倚玉兰看月晕，容易语低香近。
软风吹遍窗纱，心期便隔天涯。从此伤春伤别，黄昏祇对梨花。
◇又（弹琴峡题壁）
泠泠彻夜，谁是知音者？如梦前朝何处也，一曲边愁难写。
极天关塞云中，人随落雁西风。唤取红襟翠袖，莫教泪洒英雄。
◇又（忆梁汾）
才听夜雨，便觉秋如许。绕砌蛩人不语，有梦转愁无据。
乱山千叠横江，忆君游倦何方？知否小窗红烛，照人此夜凄凉。
◇又
塞鸿去矣，锦字何时寄？记得灯前佯忍泪，却问明朝行未。
别来几度如圭，飘零落叶成堆。一种晓寒残梦，凄凉毕竟因谁！
◇一丛花（咏并蒂莲）
阑珊玉佩罢霓裳，相对绾红妆。藕丝风送凌波去，又低头软语商量。一种情深，十分心苦，脉脉背斜阳。色香空尽转生香，明月小银塘。桃根桃叶终相守，伴殷勤双宿鸳鸯。菰米漂残，沉云乍黑，同梦寄潇湘。
◇菊花新（用韵送张见阳令江华）
愁绝行人天易暮，行向鹧鸪声里住。渺渺洞庭波，木叶下楚天何处？
折残杨柳应无数，趁离亭笛声吹度。有几个征鸿相伴也，送君南去。
◇澹黄柳（咏柳）
三眠未歇，乍到秋时节。一树斜阳蝉更咽，曾绾灞陵离别。絮已为萍风卷叶，空凄切。长条莫轻折，苏小恨倩他说。尽飘零，游冶章台客。红版桥空，溅裙人去，依旧晓风残月。
◇满宫花
盼天涯芳讯绝，莫是故情全歇？朦胧寒月影微黄，情更薄于寒月。
麝烟销兰，烬灭多少怨眉愁睫。芙蓉莲子待分明。莫向暗中磨折。
◇洞仙歌（咏黄葵）
铅华不御，看道家妆就。问取旁人入时否？为孤情澹韵，判不宜春，矜标格，开向晚秋时候。
无端轻薄雨，滴损檀心。小叠宫罗镇长皱。何必诉凄清？为爱秋光，被几日、西风吹瘦。便零落蜂黄也休嫌，且对倚斜阳，胜偎红袖。
◇唐多令（雨夜）
丝雨织红茵，苔阶压绣纹。是年年、肠断黄昏。到眼芳菲都惹恨，那更说，塞垣春。
萧飒不堪闻，残妆拥夜分。为梨花、深掩重门。梦向金微山下去，才识路，又移军。
◇秋水（听雨）
谁道破愁须仗酒？酒醒后，心翻醉。正香销翠被，隔帘惊听，那又是点点丝丝。和泪忆，剪烛幽窗小憩。娇梦垂成，频唤觉，一眶秋水。
依旧乱蛩声里，短檠明灭，怎教人睡？想几年踪迹，过头风浪，祇消受一段横波花底。向拥髻灯前提起，甚日还来同领略，夜雨空阶滋味。
◇虞美人
峰高独石当头起，影落双溪水。马嘶人语各西东，行到断崖无路小桥通。
朔鸿过尽归期杳，人向征鞍老。又将丝泪湿斜阳，回首十三陵树暮云黄。
◇又
黄昏又听城头角，病起心情恶。药炉初沸短檠青，无那残香半缕恼多情。
多情自古原多病，清镜怜清影。一声弹指泪如丝，央及东风休遣玉人知。
◇又（为梁汾赋）
凭君料理花间课，莫负当初我。眼看鸡犬上天梯，黄九自招秦七共泥犁。
瘦狂那似痴肥好，判任痴肥笑。笑他多病与长贫，不及诸公衮衮向风尘。
◇又
绿阴帘外梧桐影，玉虎牵金井。怕听啼翙出帘迟，恰到年年今日两相思。
凄凉满地红心草，此恨谁知道？待将幽忆寄新词，分付芭蕉风定月斜时。
◇又
风灭炉烟残灺冷，相伴惟孤影。判教狼藉醉清尊，为问世间醒眼是何人？
难逢易散花间酒，饮罢空搔首。闲愁总付醉来眠，祇恐醒时依旧到尊前。
◇又
春情祇到梨花薄，片片催零落。夕阳何事近黄昏？不道人间犹有未招魂。
银笺别梦当时句，密绾同心苣。为伊判作梦中人，长向画图清夜唤真真。
◇又
曲阑深处重相见，匀泪偎人颤。凄凉别后两应同，最是不胜清怨月明中。
半生已分孤眠过，山枕檀痕涴。忆来何事最销魂，第一折枝花样画罗裙。
◇又
彩云易向秋空散，燕子怜长叹。几番离合总无因，赢得一回僝僽一回亲。
归鸿旧约霜前至，可寄香笺字。不如前事不思量，且枕红蕤欹侧看斜阳。
◇又
银床淅沥青梧老，屧粉秋蛩扫。采香行处蹙连钱，拾得翠翘何恨不能言。
回廊一寸相思地，落月成孤倚。背灯和月就花阴，已是十年踪迹十年心。
◇潇湘雨（送西溟归慈溪）
长安一夜雨，便添了几分秋色。奈此际萧条无端，又听渭城风笛。咫尺层城留不住，久相忘，到此偏相忆。依依白露丹枫，渐行渐远，天涯南北。
凄寂黔娄当日事，总名士如何消得？祇皂帽蹇驴，西风残照，倦游踪迹。廿载江南犹落拓，叹一人知己终难觅。君须爱酒能诗，鉴湖无恙，一蓑一笠。
◇雨中花（送徐艺初归昆山）
天外孤帆云外树，看又是、春随人去。水驿灯昏，关城月落，不算凄凉处。
计程应惜天涯暮，打叠起、伤心无数。中坐波涛，眼前冷暖，多少人难语。
◇临江仙
丝雨如尘云著水，嫣香碎拾吴宫。百花冷暖避东风。酷怜娇易散，燕子学偎红。
人说病宜随月减，恹恹却与春同。可能留蝶抱花丛。不成双梦影，翻笑杏梁空。
◇又
长记碧纱窗外语，秋风吹送归鸦。片帆从此寄天涯。一灯新睡觉，思梦月初斜。
便是欲归归未得，不如燕子还家。春云春水带轻霞。画船人似月，细雨落杨花。
◇又（塞上得家报云秋海棠开矣，赋此）
六曲阑干三夜雨，倩谁护取娇慵？可怜寂莫粉墙东。已分裙衩绿，犹裹泪绡红。
曾记鬓边斜落下，半床凉月惺忪。旧欢如在梦魂中。自然肠欲断，何必更秋风。
◇又（谢饷樱桃）
绿叶成阴春尽也，守宫偏护星星。留将颜色慰多情。分明千点泪，贮作玉壶冰。
独卧文园方病渴，强拈红豆酬卿。感卿珍重报流莺。惜花须自爱，休祇为花疼。
◇又（卢龙大树）
雨打风吹都似此，将军一去谁怜。画图曾见绿阴圆。旧时遗镞地，今日种瓜田。
系马南枝犹在否？萧萧欲下长川。九秋黄叶五更烟。祇应摇落尽，不必问当年。
◇又（寒柳）
飞絮飞花何处是？层冰积雪摧残。疏疏一树五更寒。爱他明月好，憔悴也相关。
最是繁丝摇落后，转教人忆春山。湔裙梦断续应难。西风多少恨，吹不散眉弯。
◇又
夜来带得些儿雪，冻云一树垂垂。东风回首不胜悲。叶干丝未尽，未死祇颦眉。
可忆红泥亭子外，纤腰舞困因谁？如今寂莫待人归。明年依旧绿，知否系斑骓。
◇又（寄严荪友）
别后闲情何所寄？初莺早雁相思。如今憔悴异当时。飘零心事，残月落花知。
生小不知江上路，分明却到梁溪。匆匆刚欲话分携。香消梦冷，窗白一声鸡。
◇又（永平道中）
独客单衾谁念我，晓来凉雨飕飕。缄书欲寄又还休。个侬憔悴，禁得更添愁。
曾记年年三月病，而今病向深秋。卢龙风景白人头。药炉烟里，支枕听河流。
◇又
点滴芭蕉心欲碎，声声催忆当初。欲眠还展旧时书。鸳鸯小字，犹记手生疏。
卷眼乍低缃帙乱，重看一半模糊。幽窗冷雨一灯孤。料应情尽，还道有情无？
◇鬓云松令
枕函香，花径漏。依约相逢，絮语黄昏后。时节薄寒人病酒，刬地梨花，彻夜东风瘦。
掩银屏，垂翠袖。何处吹箫，脉脉情微逗？肠断月明红豆蔻。月似当时，人似当时否？
◇又（咏浴）
鬓云松，红玉莹。早月多情，送过梨花影。半饷斜钗慵未整，晕入轻潮，刚爱微风醒。
露华清，人语静。怕被郎窥，移却青鸾镜。罗袜凌波波不定，小扇单衣，可耐星前冷。
◇于中好
独背斜阳上小楼，谁家玉笛韵偏幽？一行白雁遥天暮，几点黄花满地秋。
惊节序，叹沈浮。秾华如梦水东流。人间所事堪惆怅，莫向横塘问旧游。
◇又
雁帖寒云次第飞，向南犹自怨归迟。谁能瘦马关山道，又到西风扑鬓时。
人杳杳，思依依。更无芳树有乌啼。凭将扫黛窗前月，持向今宵照别离。
◇又
别绪如丝睡不成，那堪孤枕梦边城？因听紫塞三更雨，却忆红楼半夜灯。
书郑重，恨分明。天将愁味酿多情。起来嗬手封题处，偏到鸳鸯两字冰。
◇又
谁道阴山行路难，风毛雨血万人欢。松梢露点沾鹰细，芦叶溪深没马鞍。
依树歇，映林看。黄羊高宴簇金盘。萧萧一夕霜风紧，却拥貂裘怨早寒。
◇又
小构园林寂不哗，疏篱曲径仿山家。昼长吟罢风流子，忽听楸枰响碧纱。
添竹石，伴烟霞。拟凭尊酒慰年华。休嗟髀里今生肉，努力春来自种花。
◇又（十月初四夜风雨，其明日是亡妇生辰）
尘满疏帘素带飘，真成暗度可怜宵。几回偷拭青衫泪，忽傍犀奁见翠翘。
惟有恨，转无卿。五更依旧落花朝。衰杨叶尽丝难尽，冷雨凄风打画桥。
◇又
冷露无声夜欲阑，栖鸦不定朔风寒。生憎画鼓楼头急，不放征人梦里还。
秋澹澹，月弯弯。无人起向月中看。明朝匹马相思处，如隔千山与万山。
◇又（送梁汾南还为题小影）
握手西风泪不干，年来多在别离间。遥知独听灯前雨，转忆同看雪后山。
凭寄语，劝加餐。桂花时节约重还。分明小像沈香缕，一片伤心欲画难。
◇南乡子（捣衣）
鸳瓦已新霜，欲寄寒衣转自伤。见说征夫容易瘦，端相，梦里回时仔细量。
支枕怯空房，且拭清砧就月光。已是深秋兼独夜，凄凉，月到西南更断肠。
◇又（为亡妇题照）
泪咽却无声，祇向从前悔薄情。凭仗丹青重省识，盈盈，一片伤心画不成。
别语忒分明，午夜鹣鹣梦早醒。卿自早醒侬自梦，更更，泣尽风檐夜雨铃。
◇又
飞絮晚悠飏，斜日波纹映画梁。刺绣女儿楼上立，柔肠，爱看晴丝百尺长。
风定却闻香，吹落残红在绣床。休堕玉钗惊比翼，双双，共唼蘋花绿满塘。
◇又（柳沟晓发）
灯影伴鸣梭，织女依然怨隔河。曙色远连山色起，青螺，回首微茫忆翠蛾。
凄切客中过，料抵秋闺一半多。一世疏狂应为著，横波。作个鸳鸯消得么。
◇又
何处淬吴钩。一片城荒枕碧流。曾是当年龙战地，飕飕。塞草霜风满地秋。
霸业等闲休。跃马横戈总白头。莫把韶华轻换了，封侯。多少英雄只废丘。
◇又（孤舟）
烟暖雨初收。落尽繁花小院幽。摘得一双红豆子，低头。说著分携泪暗流。
人去似春休。卮酒曾将酹石尤。别自有人桃叶渡，扁舟。一种烟波各自愁。
◇踏莎行（秋夜）
月华如水，波纹似练，几簇淡烟衰柳。塞鸿一夜尽南飞，谁与问倚楼人瘦。
韵拈风絮，录成金石，不是舞裙歌袖。从前负尽扫眉才，又担阁镜囊重绣。
◇又
春水鸭头，春衫鹦嘴。烟丝无力风斜倚。百花时节好逢迎，可怜人掩屏山睡。
密语移灯，闲情枕臂。从教酝酿孤眠味。春鸿不解讳相思，映窗书破人人字。
◇又（寄见阳）
倚柳题笺，当花侧帽。赏心应比驱驰好。错教双鬓受东风，看吹绿影成丝早。
金殿寒鸦，五阶春草。就中冷暖和谁道。小楼明月镇长闲，人生何事缁尘老。
◇剪湘云（送友）
险韵慵拈，新声醉倚。尽历遍情场，懊恼曾记。不道当时肠断事，还较而今得意。向西风、约略数年华，旧心情灰矣。
正是冷雨秋槐，鬓丝憔悴。又领略、愁中送客滋味。密约重逢知甚日，看取青衫和泪。梦天涯，绕遍尽由人，只尊前迢递。
◇鹊桥仙（七夕）
乞巧楼空，影娥池冷，佳节只供愁叹。丁甯休曝旧罗衣，忆素手为予缝绽。
莲粉飘红，菱丝翳碧，仰见明星空烂。亲持钿合梦中来，信天上人间非幻|相见}}。
◇御带花（重九夜）
晚秋却胜春天好，情在冷香深处。朱楼六扇小屏山，寂寞几分尘土。虬尾烟销，人梦觉、碎虫零杵。便强说欢娱，总是无憀心绪。
转忆当年，消受尽皓腕红萸，嫣然一顾，如今何事，向禅榻茶烟，怕歌愁舞。玉粟寒生，且领略、月明清露。叹此际凄凉，何必更满城风雨。
◇疏影（芭蕉）
湘帘卷处。甚离披翠影，绕檐遮住。小立吹裾，常伴春慵，掩映绣床金缕。芳心一束浑难展，清泪里、隔年愁聚。更夜深、细听空阶雨滴，梦回无据。
正是秋来寂寞，偏声声点点，助人难绪。缬被初寒，宿洒全{{另|醒，搅碎乱蛩双杵。西风落尽庭梧叶，还剩得、绿阴如许。想玉人、和露折来，曾写断肠句。
◇添字采桑子
闲愁似与斜阳约，红点苍苔。蛱蝶飞回。又是梧桐新绿影，上阶来。
天涯望处音尘断，花谢花开。懊恼离怀。空爪钿筐金缕绣，合欢鞋。
◇望江南（宿双林禅院有感）
挑灯坐，坐久忆年时。薄雾笼花娇欲泣，夜深微月下杨枝。催道太眠迟。
憔悴去，此恨有谁知。天上人间俱怅望，经声佛火两凄迷。未梦已先疑。
◇木兰花慢（立秋夜雨，送梁汾南行）
盼银河迢递，惊入夜，转清商。乍西园蝴蝶，轻翻麝粉，暗惹蜂黄。炎凉。等闲瞥眼，甚丝丝、点点搅柔肠。应是登临送客，别离滋味重尝。
疑将。水墨画疏窗。孤影淡潇湘。倩一叶高梧，半条残烛、做尽商量。荷裳。被风暗剪，问今宵、谁与盖鸳鸯。从此羁愁万叠，梦回分付啼螀。

[book_title]卷九 词四
◇百字令（废园有感）
片红飞减，甚东风不语，祇催漂泊。石上胭脂花上露，谁与画眉商略？碧瓮瓶沈，紫钱钗掩，雀蹋金铃索。韶华如梦，为寻好梦担阁。
又是金粉空梁，定巢燕子，一口香泥落。欲写华笺凭寄与，多少心情难托。梅豆圆时，柳绵飘处，失记当初约。斜阳冉冉，断魂分付残角。
◇又（宿汉儿村）
无情野火，趁西风烧遍，天涯芳草。榆塞重来冰雪里，冷入鬓丝吹老。牧马长嘶，征笳乱动，并入愁怀抱。定知今夕，庾郎瘦损多少？
便是脑满肠肥，尚难消受，此荒烟落照。何况文园憔悴后，非复酒垆风调。回乐峰寒，受降城远，梦向家山绕。茫茫百感，凭高惟有清啸。
◇又
绿杨飞絮，叹沈沈院落，春归何许？尽日缁尘吹绮陌，迷却梦游归路。世事悠悠，生涯未是，醉眼斜阳暮。伤心怕问，断魂何处金鼓。
夜来月色如银，和衣独拥，花影疏窗度。脉脉此情谁得识，又道故人别去。细数落花，更阑未睡，别是闲情绪。闻余长叹，西廊惟有鹦鹉。
◇又
人生能几，总不如休惹，情条恨叶。刚是尊前同一笑，又到别离时节。灯灺挑残，炉烟爇尽，无语空凝咽。一天凉露，芳魂此夜偷接。
怕见人去楼空，柳枝无恙，犹扫窗间月。无分暗香深处住，悔把兰襟亲结。尚暖檀痕，犹寒翠影，触绪添悲切。愁多成病，此愁知向谁说！
◇沁园春（代悼亡）
梦冷蘅芜，却望姗姗，是耶非耶？怅兰膏渍粉，尚留犀合，金泥蹙绣，空掩蝉纱。影弱难持，缘深暂隔，祇当离愁滞海涯。归来也，趁星前月底，魂在梨花。
鸾胶纵续琵琶，问可及当年萼绿华？但无端摧折，恶经风浪，不如零落，判委尘沙。最忆相看，娇讹道字，手剪银灯自泼茶。今已矣，便帐中重见，那似伊家！
◇又
试望阴山，黯然销魂，无言徘徊。见青峰几簇，去天才尺，黄沙一片，匝地无埃。碎叶城荒，拂云堆远，雕外寒烟惨不开。踟蹰久，忽冰崖转石，万壑惊雷。
穷边自足秋怀，又何必平生多恨哉？祇凄凉绝塞，蛾眉遗冢，销沈腐草，骏骨空台。北转河流，南横斗柄，略点微霜鬓早衰。君不信，向西风回首，百事堪哀？
◇又
丁巳重阳前三日，梦亡妇澹妆素服，执手哽咽。语多不复能记，但临别有云：“衔恨愿为天上月，年年犹得向郎圆。”妇素未工诗，不知何以得此也。觉后感赋。
瞬息浮生，薄命如斯，低徊怎忘？记绣榻闲时，并吹红雨，雕阑曲处，同倚斜阳。梦好难留，诗残莫续，赢得更深哭一场。遗容在，祇灵飙一转，未许端详。重寻碧落茫茫，料短发朝来定有霜。便人间天上，尘缘未断，春花秋叶，触绪还伤。欲结绸缪，翻惊摇落，减尽荀衣昨日香。真无奈，倩声声邻笛，谱出回肠。
◇东风齐着力
电急流光，天生薄命，有泪如潮。勉为欢谑，到底总无聊。欲谱频年离恨，言已尽，恨未曾消。凭谁把、一天愁绪，按出琼箫？
往事水迢迢，窗前月、几番空照魂销。旧欢新梦，雁齿小红桥。最是烧灯时候，宜春髻，酒暖蒲萄。凄凉煞、五枝青玉，风雨飘飘。
◇摸鱼儿（送座主德清蔡先生）
问人生、头白京国，算来何事消得？不如罨画清溪上，蓑笠扁舟一只。人不识，且笑煮、鲈鱼趁著莼丝碧。无端酸鼻。向岐路消魂，征轮驿骑，断雁西风急。
英雄辈，事业东西南北，临风因甚成泣？酬知有愿频挥手，零雨凄其此日。休太息，须信道、诸公衮衮皆虚掷。年来踪迹。有多少雄心，几番恶梦，泪点霜华织。
◇又（午日雨眺）
涨痕添、半篙柔绿，蒲梢荇叶无数。台榭空蒙烟柳暗，白鸟衔鱼欲舞。红桥路，正一派、画船箫鼓中流住。呕哑柔橹，又早拂新荷，沿堤忽转，冲破翠钱雨。
蒹葭渚，不减潇湘深处，霏霏漠漠如雾。滴成一片鲛人泪，也似汨罗投赋。愁难谱，祇彩线、香菰脉脉成千古。伤心莫语。记那日旗亭，水嬉散尽，中酒阻风去。
◇相见欢
微云一抹遥峰，冷溶溶。恰与个人清晓画眉同。
红蜡泪，青绫被，水沈浓。却向黄茅野店听西风。
◇锦堂春
帘际一痕轻绿，墙阴几簇低花。夜来微雨西风软，无力任欹斜。
仿佛个人睡起，晕红不著铅华。天寒翠袖添凄楚，愁近欲栖鸦。
◇忆秦蛾（龙潭口）
山重叠，悬崖一线天疑裂。天疑裂，断碑题字，古苔横啮。
风声雷动鸣金铁，阴森潭底蛟龙窟。蛟龙窟，兴亡满眼，旧时明月。
◇又
春深浅，一痕摇漾青如剪。青如剪，鹭鸶立处，烟芜平远。
吹开吹谢东风卷，缃桃自惜红颜变，红颜变，兔葵燕麦，重来相见。
◇减字木兰花
烛花摇影，冷透疏衾刚欲醒。待不思量，不许孤眠不断肠。
茫茫碧落，天上人间情一诺。银汉难通，稳耐风波愿始从。
◇又
相逢不语，一朵芙蓉著秋雨。小晕红潮，斜溜
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:56-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>