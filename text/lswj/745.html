<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,栟榈集全文在线阅读,栟榈集全文在线下载,大玄古籍书库">
<meta name="description" content="宋代诗文别集。邓肃撰。宋代王明清《挥麈后录》卷2称：宣和四年(1122)艮岳成，宋徽宗为之作记，李质、曹组各献赋称颂，只有太学生邓肃上10诗备述花石纲对民间的骚扰。“肃字志宏，南剑人，有文集号《栟榈遗文》三十卷，诗印集中”。《宋史·艺文志》著录为26卷。但现存诸本卷数均与之不符。北京图书馆所藏明正德十四年(1519)罗珊刻本、清曹琰抄本以及嘉庆十九年(1814)邓廷桢重刊本均为25卷;而明万历邓崇纯刻本及弘光元年(1645)邓四教、邓四维重修本均为12卷，另有附录1卷;据《增订四库简明目录标注》，还有明刊">
<title>栟榈集_邓肃_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">栟榈集</span> <br/>
          作者： <span class="inputVal" id="bkauthor">邓肃</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]63484</span> <br/>
          说明： <span class="inputVal" id="bkdec">宋代诗文别集。邓肃撰。宋代王明清《挥麈后录》卷2称：宣和四年(1122)艮岳成，宋徽宗为之作记，李质、曹组各献赋称颂，只有太学生邓肃上10诗备述花石纲对民间的骚扰。“肃字志宏，南剑人，有文集号《栟榈遗文》三十卷，诗印集中”。《宋史·艺文志》著录为26卷。但现存诸本卷数均与之不符。北京图书馆所藏明正德十四年(1519)罗珊刻本、清曹琰抄本以及嘉庆十九年(1814)邓廷桢重刊本均为25卷;而明万历邓崇纯刻本及弘光元年(1645)邓四教、邓四维重修本均为12卷，另有附录1卷;据《增订四库简明目录标注》，还有明刊16卷本，清代修《四库全书》时福建呈送第6次书目中，也有16卷的《栟榈诗文集》。《四库全书总目》称此集16卷，但文渊阁本实为25卷。其卷1至卷10为诗，卷11为词，卷12至卷25为各体文章，其中记3卷、题跋2卷。关于诗歌创作，邓肃主张“诗有四忌，学白居易者忌平易;学李长吉者忌奇僻;学李太白者忌怪诞;若学作举子诗者，尤忌说功名。”(卷25)</span> <br/>
          封面： <span class="inputVal" id="bkimg">Z_18934.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]栟榈集
[book_author]邓肃
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]63484
[book_dec]宋代诗文别集。邓肃撰。宋代王明清《挥麈后录》卷2称：宣和四年(1122)艮岳成，宋徽宗为之作记，李质、曹组各献赋称颂，只有太学生邓肃上10诗备述花石纲对民间的骚扰。“肃字志宏，南剑人，有文集号《栟榈遗文》三十卷，诗印集中”。《宋史·艺文志》著录为26卷。但现存诸本卷数均与之不符。北京图书馆所藏明正德十四年(1519)罗珊刻本、清曹琰抄本以及嘉庆十九年(1814)邓廷桢重刊本均为25卷;而明万历邓崇纯刻本及弘光元年(1645)邓四教、邓四维重修本均为12卷，另有附录1卷;据《增订四库简明目录标注》，还有明刊16卷本，清代修《四库全书》时福建呈送第6次书目中，也有16卷的《栟榈诗文集》。《四库全书总目》称此集16卷，但文渊阁本实为25卷。其卷1至卷10为诗，卷11为词，卷12至卷25为各体文章，其中记3卷、题跋2卷。关于诗歌创作，邓肃主张“诗有四忌，学白居易者忌平易;学李长吉者忌奇僻;学李太白者忌怪诞;若学作举子诗者，尤忌说功名。”(卷25)
[book_img]Z_18934.jpg


[book_title]提要
钦定四库全书　　　　　集部四
栟榈集　　　　　　　　别集类三【宋】
提要
臣等谨案栟榈集十六卷宋邓肃撰按王明清挥麈後録称宣和壬寅艮岳成徽宗御制记李质曹组各献赋独太学生邓肃上十诗备述花石之事其末句云但愿君王安万姓圃中何日不春风诏屏逐之靖康初李伯纪启其事荐其才召对赐进士出身後为右正言着亮直之名於当日肃字志宏南剑人有文集号栟栏遗文三十卷诗附集中云云即其人也今本仅诗一卷词一卷文十四卷与三十卷之数不符殆散佚不完又经金人重编欤当张邦昌之僭立也肃间行奔赴南京其擢右正言即在是时大节与杜甫畧相似其靖康迎驾行後迎驾行等篇亦颇近甫奉先诸作南北宋间可谓笃励名节之士又唐宋以来学者皆尊扬雄熙宁中遂至配享而肃书扬雄事独指为叛臣无可容於天地之间与沈与求疏论王安石过尊扬雄未知孰为先後然均在朱子纲目书莾大夫之前考陆深溪山余话载肃与朱子父松相善有醉留冠带以质纸笔之戏肃有寄朱韦斋诗即道其事然则纲目之斥扬雄得无传肃之说乎其识如是宜其立身有本末矣乾隆四十四年三月?校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]目录
钦定四库全书　　　　集部四
栟榈集目録　　　　　别集类三【宋】
卷一
诗一
卷二
诗二
卷三
诗三
卷四
诗四
卷五
诗五
卷六
诗六
卷七
诗七
卷八
诗八
卷九
诗九
卷十
诗十
卷十一
乐府
卷十二
奏劄
卷十三
文
卷十四
书
卷十五
序
卷十六
记一
卷十七
记二
卷十八
记三
卷十九
题跋上
卷二十
题跋下
卷二十一
启
简
卷二十二
祭文
卷二十三
疏语
卷二十四
志铭
卷二十五
评论

[book_title]卷一
钦定四库全书
栟榈集卷一　　　　　　　宋　邓肃　撰絶句
进花石诗状
太学生臣邓肃右臣窃见东南所进花木怪石无甚异者又不能无费臣今有策欲取天下奇絶之观毕置皇帝陛下圃中比之今日所贡者固万万胜之较之今日之费则无万分之一臣已撰成文字一轴伏望宣索
花石诗十一章【并序】
臣闻功足以利一国者当享一国之乐德足以备四海者当受四海之奉恭惟皇帝陛下至仁之所尠神道之所化毕乎无外不可量数如一元默运万物自春岂特宜民宜人使由其道虽鸟兽鱼鳖莫不咸若是其所享宜何如哉虽移嵩岳以为山决江海以为沼竭东风之所披拂者以为台榭之观且不足以奉圣德之万一区区官吏辄以根茎之细块石之微挽舟而来动数千里窃窃然自谓其神刓鬼划冠絶古今若真足以报国者以此观之是特以一方之物奉天子曾不以天下之物奉天子也臣今有策欲取率土之滨山石之秀者花木之奇者不问大小尤可以骇心动目毕置陛下圃中若天造地设曾不烦唾手之劳盖其策为甚易而天下初勿知也臣独知之喜而不寐谨吟成古诗十有一章章四句以叙其所欲言者虽越祝代庖固不胜诛然春风鼓舞之下则候虫时鸟亦不约而自鸣耳惟陛下留神幸甚幸甚
蔽江载石巧玲珑雨过嶙峋万玉峰舻尾相衔贡天子坐移蓬岛到深宫
右一
浮花浪蕊自朱白月窟鬼方更奇絶缤纷万里来如云上林玉砌酣春色
右二
守令讲求争効忠誓将花石埽地空那知臣子力可尽报上之德要难穷
右三
天为黎民生父母胜景端须尽寰宇岂同臣庶作园池但隔墙篱分尔汝
右四
皇帝之圃浩无涯日月所照同一家北连幽蓟南交趾东极蟠木西流沙
右五
是中嵩岳磨星斗下视羣山真培塿千年老木矫龙蛇天风夜作雷霆吼
右六
三月和风塞太空天涯海角竞青红不知花卉何远近六合内外俱春容
右七
圣主襟胸包率土天锡园池乃如许坐观块石与根茎无乃卑凡不足数
右八
饱食官吏不深思务求新巧日孳孳不知均是圃中物迁远而近盖其私
右九
恭惟圣德高舜禹一圃岂尝分彼此世人用管妄窥天水陆驱驰烦赤子
右十
安得守令体宸衷不复区区踵前踪但为君王安百姓圃中无日不春风
右十一
岩桂
雨过西风作晩凉连云老翠出新黄清芬一日来天阙世上龙涎不敢香
梅
不顾冬残自在妍笑将疎影弄婵娟小轩不用垂帘幙我醉花香自得仙
泛江
风回浪急月初圆携得鱼竿下钓船自是高歌星斗上不须骑气夜行天
姜池源庙二首
樽酒源头一拜神麕羊瓮茧便青春当年旱魃矜余虐祷去阳侯失旧津
其二
博带峩冠新庙像长衫紫领乐耕民雨阳从此如常德愿作常山荐号人
灵应寺
松篁拥翠入云间雅称高人卷道闲自是红尘飞不到一溪流水遶青山
又
老木森森小径斜淡烟横鎻两三家晩来欲写潇疎景举目遥岑更望賖
偶题
一叶渔舠破晓烟山环碧玉水连天满倾竹叶倚红玉天遣行云慰谪仙
靖节先生祠下
五柳归来昔陶公七闽召还今邓子不将出处作殊观便了陶邓无生死
郓州道上早行
疎帘不下纵荷香梦破纱厨月满廊笑尽一杯鞭马去恍疑山色是家乡
寄张应和运副
当年曾忝从官班再拜天顔咫尺间今历千山嫌未稳芒鞋明日又登山
又
土屋茅茨山万重隂云不解雨蒙蒙桃源目断知何处身在杜陵诗句中
咏史
雨过东山春意浓但携桃李步春风眼高四海无勍敌百万貔貅一体空
又
五湖范蠡携西子三国周郎嫁小乔盖世功名聊唾手何妨樽酒醉妖娆
戏题
我欲开樽百物无邻家酒熟各觞吾扶杖出门又应供三生恐是宾头卢
访故人
天寒岁暮两无聊访戴那辞千里遥直上洞天三十六马蹄迤逦醉琼瑶
题枕碧阁
清流绳断炎洲境松响挟将寒意来坐上逸情留不住欲随风月过蓬莱
次韵李状元送酒
年年樽酒是生涯赤脚曾无解语花明日可来文字饮新诗共吐半天霞
次韵顺之奏雅
谁回厄会作民禄凭君上天厌人欲要将勲业称貂裘世间岂曰无衣六
右一
谪仙酒渇要吞江刘毅一呼从此欲当知明琼亦有神引上洞天三十六
右二
梦蝶庄周心槁木入柳穿花本无欲杯酒行春当此时忽遇清风一百六
右三
神仙醉歌天上曲暖春肯念人间欲谩将郊岛继韩豪五出那配天葩六
右四
凤池小饮
北山知有出郊心为霁春寒十日隂水石本为迁客共一枝瑞玉寄深林
落梅
一夕狂风雨万英醉扶筇竹踏疎星归来衫袖天香冷一洗人间龙麝腥
右一
飘零不用叹春工风味端期鼎鼐中欲揽阳和归宇宙何妨飞舞作先锋
右二
和邓成材五絶
扶筇欲过北山来政赖诗囊一笑开故走溪山寻胜景为君携向笔端来
右一【仆在衫口未谒成材先游灵岩】
酒兵招我破愁城顿觉春风拂面生却道豺狼飞小艇当知捩手又飜羮
右二【成材诗中相招而某又避地西去不能往赴】
朱紫纷趋旧日班羡君不动屹如山卷将禹稷平生志掉首归为陋巷顔
右三【建昌已拜番檄成材弃官归里】
句法徒能泣鬼神文穷欲饯叹无因临存多谢知音鲍为洗胸中万斛尘
右四【尝辱成材过避地之所】
卧龙何日起南阳万骑追风竞挽强射落长庚作顽石坐令四海复农桑
右五
南归醉题家圃【六言】
填海我如精卫当车人笑螳螂六合羣黎有补一身万段何妨
又
近辅暴追狼虎圣君德大乾坤万里去黄金阙一杯得杏花村
栟榈集卷一

[book_title]卷二
钦定四库全书
栟榈集卷二　　　　　　　宋　邓肃　撰律诗
凝翠阁陪李梁谿次韵
栏前碧玉四围寛满座清风文字欢霜气袭人秋更爽磎光映月夜生寒登临顾我那能赋姓字从公遂不漫此景此时难再得相思但把锦囊看
谢见招者【近体诗兼用邻韵出入】
机锋不契更何图便合浮杯出上都此去定须安短褐平生那肯曳长裾回天傥是奇男子绾印原非大丈夫挥手出门殊不恶一帆秋水及鲈鱼
谢朱乔年【乔年觞客以冠带寓之醉起曰留以质纸笔明日如约朱授笔还冠而以纸为太鲜也却之曰傥无千幅纸竟不往矣邓子以诗谢之】
归帽纳毫真得策要牋留带计何疎公如买菜苦求益我已忘要何用渠开户羽衣聊自适堆窗柿叶对人书帝都声价君知否寄付新传折槛朱
哭陈兴宗先生
森森松竹琐春风半掩柴门一径通独步水云情似鹤对人谈论气如虹诗书当日三冬富光焰他时万丈雄忽驭冷风径归去长庚依旧耿秋空
右一
虀盐昔者谩儒宫苇白茅黄处处同十载从公烦点铁寸毫今我稍披聋一泓渐笑牛蹄水万里初观羊角风欲反三隅嗟已矣两行衰泪付春风
右二
满目悲辛谁与言叩门不应更依然一斑昔我常窥豹五色还公自补天新壠只今堪挂劒枯桐从此不调弦典刑今有阿戎在定与相从对白莲
右三
无题
风行水上偶成文暖入园林自在春换骨虽工非我有呕心得句为谁?三生戒老诗堪画千古长庚笔有神不用临风叹奔逸箪瓢一笑舜何人
西庵饯春
傍水禅房半掩门乍晴帘幕卷黄昏风驱红雨春何在酒入香肌玉自温勿笑饥肠充笋蕨须将醉眼盖乾坤杖头更有百钱在明日还寻未到村
喜雨
万里炎州政郁蒸阿香搥鼓忽砰轰云驱铁骑千山合雨挽银河一夜倾龟坼有田皆灌灌蝟毛无稻不生生高楼破晓朱帘卷六合无尘万象清
其二
阳虫赫赫欲流金夹岸垂杨失翠隂已恐人间被汤旱谁从天上作商霖崇墉定有千箱积果腹同倾四海心我亦不须忧脱粟聊赓既醉入瑶琴
再和宰公
谁向人间脱甑蒸烦公大计激雷轰高才自是百夫特出语当令四座倾霖雨虽从天上降烟云要自笔端生吹嘘六合无凡骨例欲乘风欵太清
右一
斗枢不见走蛇金万里晴空无寸隂郗扇虽交更挥汗嵩车才出辄成霖诗如翻水惊黄绢力可回天在赤心百里敢烦天下手丰年无事但鸣琴
右二
次韵龙学丈
水色山光入画屏浩然相对自由身芳菲莫恨无情去天地常藏不尽春倘得江湖化酒醴何须瓦砾点金银【是日诸公各论烧丹】花开花谢两休问且向樽前一笑频
和姜季资
入手新诗夺化机一天星斗夜无辉想君佳思真泉涌索我强辞侣箭飞平昔端为覆酱用临时那得锦囊归不如且遣长须去兀坐冥捜更下帷
雪际岭
狂直初无涉世才雷公斥下九天来面冲风雪吹三月鸟避干戈易四回带雪烧柴平体粟沥槽沽酒慰饥雷如闻明日登闽岭茅舍春风夜满怀
和邵宣教
未须絶迹便飡霞且饮当朝谏议茶法水有缘随远浪汚泥无计染莲花千篇信笔花无语万里浮螺触处家已悟色空元不两夔蚿何用更怜蛇
仲子叔明二邦君兼济子安德和文明四使者同过逐客於文殊偶食无肉客既满意而主人畧无愧色作诗一首
谪宦亡聊又出奔敢欺冠盖也临存豪华自厌蒸人乳冷落能来叩席门莫叹愁肠充苜蓿从来醉眼盖乾坤相知政在世情外赐逹回穷不足论
送丹霞
白莲结社记前缘偶到人间共一年对坐三生形已改相逢一笑性犹全法缘振地公今佛逸思磨天我亦仙明日清风飞短棹羡师先去得林泉
遣妓
吾徒得酒便超然何用红妆恼醉眠密约自怜非宋玉官差聊复凂梅仙樽前起舞无鸜鹆坐上求归似杜鹃去去眼中无俗物却将诗律绊春妍
游山
花柳年来不忍春出郊聊复写忧熏天因御史欲飞雨山为文公却霁云寸舌不须论理乱一犁安得遂耕耘凭君且尽杯中物酒恶花香自在闻
谢吕友善见和
扶筇西去谩寻春独学无人沐且熏便欲问津从桀溺当时折槛愧朱云隂霾满目凭谁扫芳草连空未易耘家学定须兴尚父威声一振九州闻
谢吴少綝和
茅斋对语夜生春帘幙低围沉水熏冷坐顾余心似铁题诗羡子气如云山巅有蕨应同采郭外无田可独耘市酒盈樽且狂饮儿曹昵昵不须闻
次韵茂实之才
谪官谁道不知春出郭犹能一醉熏银笔争题追鲍谢席门琢句拟机云东垣敢念百朋锡南亩当从千耦耘剩乞新诗殊不恶恐因叩角彻天闻
秋日白莲
竹外玻瓈十顷寛水芝高下刻琅玕冷香剪剪秋风动孤艶泠冷晓月寒康乐气豪犹出社易之韵俗更谁看笑谈今日亲姑射太华高吟不数韩
访故人
扁舟载月随夜风晓到溪源访老农水骨借风鸣活活涧毛被雨緑葺葺竹萌已削琼瑶白村酒仍沽琥珀浓醉倒田间无一事九衢车马自冲冲
瑞鹧鸪
北书一纸惨天容花柳春风不敢穠未学宣尼歌凤德姑从阮籍哭途穷此身已落千山外旧事回思一梦中何日中兴烦吉甫洗开隂翳放晴空
罗知县挽诗
闭门经史自优游气宇凌凌上斗牛从政逝将除鸟鼠传家那肯坠箕裘人间端欲挥银笔天上俄闻记玉楼山北山南何处问翩翩丹旐舞残秋
次宋左司韵
往事无如今日新銮舆一再恸蒙尘阳微隂极故多雨柳怨花愁不忍春已遣侈心倾虎帐行收泪眼拜枫宸眼前恶景君休问胜负相资臂屈伸
戏彦成端友
一天梅雨乱缤纷二陆超然乐事并师命炙牛携越妾相如涤器对文君闭门嗟我如孙敬载酒谁人过子云窥窦有心公肯否要将文字杂红裙
寄张子猷
九州征马暗尘埃政恐狂澜不可回敢念陶潜旧彭泽当寻阮肇过天台三朝我乏回天力一壑君还钓月来便好相从长夜饮箪瓢新有晡青苔
自嘲
踪迹平生半九区醉倒时得蛾眉扶连年兵火四方沸一饱鸡豚半月无往是今非孔北海分司自到宾头卢卷帘月色招人醉三百青铜径自沽
偶成
苍苔白石两清幽缥缈红桥跨碧流日过窗间腾野马雨余墙角篆蜗牛饥寒不作妻孥念笑语那知天地秋一注水沉参鼻观扫空六凿自天游
又
梦破南窗袅水沉卧看素壁挂瑶琴丝丝细雨晩烟合阁阁鸣蛙蔓草深但得瓮边眠吏部不妨跨下辱淮隂何时楼上登晴景一醉聊舒万里心
又
万里归来卧白云蚍蜉撼树政纷纷大儿文举知何在巨擘於陵亦漫云空洞能容数百辈蒙胧如见月三分小槽谁有真珠滴径觅吾徒作半醺
次韵王信州
逐客难参国士忧扶筇万里过闽瓯藜羮充腹初无憾楛矢凌江生计愁长夜漫漫不肯旦梅霖灌灌未应休醉中我欲呼风伯一扫隂霾霁九州
右一
风波未暇怨浮萍多谢朋来慰此情君似张凭真理窟我慙侯喜得诗声酒盃莫向吾徒浅句法当令叔世惊又恐诸生连茹去堂堂王室要扶倾
右二
平生耻为一身谋枘凿方圆两不投虮虱但知贪肉食醯鸡何足语天游雪余自闭袁安户月皎时登王粲楼更得吾人诗句好当知此乐与天侔
右三
栟榈集卷二

[book_title]卷三
钦定四库全书
栟榈集卷三　　　　　　　宋　邓肃　撰律诗
和李梁溪春雪韵
白白朱朱春已深那知雪意更隂隂落花几阵遮山密穿褐余寒赖酒禁骑马不前真有恨留衣过腊岂无心等为迁客俱逢雪谁侣梁溪独醉吟
又
玄冥忽欲作春容不许东君利自封已使素英拖暖絮更摧妖艶别寒松那知往事思飞燕预庆丰年免象龙向有谪仙诗句好何妨闭户醉金锺
送春
宿雨初开万翠屏相携云水自由身寸心未逐莺花老一笑能留天地春倘得新诗同刻烛不妨浊酒共倾银往来一气何须问蝙蝠飞时日正辰
分岁
余腊覊人少共欢那堪瑞雪降云端四时欲尽三更鼓六出翻成两岁寒欺?岭梅残艶白密敲亭竹碎声乾公卿休埽黉堂下留与来朝贺客看
邻家翁挽辞
凛然风韵老尤癯方寸经营包九区窖粟巧为任氏策缚舩冷笑退之迂深藏未肯骄僮仆俭德端能率里闾故使考终踰七十不因财害似齐奴
其二
高堂晏坐亦何忙金水聊观毁与穰远配刀间笼桀黠未饶倚顿埒侯王桑麻有亩今千计牛马难言用谷量可惜一朝螺变黍千金无药治膏盲
从昭祖乞糖霜
甜满中边一夜氷璀璀璨璨自天成冷香入骨追琼液秀色当筵莹水晶绦阙不须餐沆?玉池何事养胎津从公乞取洗蒸欎一驭寒风上太清
避地过雷霹滩
门前又见马如流兵革缤纷几日休岭似车盘方税驾滩如雷霹更行舟鲸鲵敢侮乾坤大江海徒深虮虱忧安得将台登李郭挽回羲御照神州
偶题
才薄难趋供奉班归来作意水云闲谪官谩说九年计客枕曾无一夕安渭水不应藏钓艇淮隂便合起登坛唤回胜境凭夫子使我甘归苜蓿盘
次韵谢明远和
乞身大小为溪山征鼓不容簔笠闲酷暑扁舟同海角暖风盃酒念长安高情我自归莲社妙誉君应冠杏坛更约三山少从欵赭虬吐卯粲金盘
题步瀛阁
玲珑画阁入鸿冥隐约鸿冥入太清紫气氤氲随去步青霞杳霭入行旌桃花浪透三山近龟角屏高七朶横解逐梅仙在尘世谁知尘世有蓬瀛
子安提举
南奔千里已途穷更向长江避敌锋十口未容谋去住片帆那暇择西东乞残不忍从司业食粥新来佀鲁公赖有诗情摧不老时将新句吐长虹【某初欲过兴化今乃止耳故诗中具之以为他日志也】
又
征鼓驱人夜发船别来无处写忧煎高吟自答?嘤啸旅食时开欎屈筵君去青天才尺五我今白发已三千何当却饮南湖月颠倒衣裳舞谪仙【山中岑寂时有啸於梁者日中所享不过以鳗鱼为絶品耳】
次韵
玉殿曾叨侍冕旒才疎意广误旁求彚征那敢私连茹勇退何妨在急流蓬荜已无原宪室江山且饱子长游西庵轩槛多风月幸子来时共茗瓯
又
怪底祥光夜满门朝来入社得诗人空疎嗟我句无眼俊逸知君笔有神共隐兵戈不到处相携云水自由身便当痛饮追河朔红雪缤纷脍锦鳞
次韵郭宰兼简丞尉
独领诗坛卧北窗故应落笔士夫降笑谈自埽剡藤万声价曾高魏阙双六合便当归化笔一同聊复赏澄江初无肯綮烦游刃夜饮何妨取万缸
右一
只将诗律对晴窗我本无为人自降曹子棒头施五色崔侯厅下植松双千篇堪友骑鲸李八咏当奴梦笔江文字兴余行乐耳肯容碧玉自盈缸
右二
一点萤灯续晓窗已千人十未甘降见闻仅得豹斑一胜负犹争蜗角双山耸剑锋登九坂浪翻银屋度三江归来自在春风里时得萱堂献酒缸
右三
洪丞和来再次韵
堂堂国士洪夫子刻烛从渠心自降妙手故应钓鳌六得君那用射鸢双定随国老兴东海肯効骚人恸楚江酒醴只今须麯蘖要令六合共盈缸
右一
世事无由到竹窗只余心赏独难降雨余翡翠山连七春涨玻瓈磎自双万壑不须看越峤千寻端可配吴江抠衣便欲同清景安得黄封列万缸
右二
又述
万里归来一小窗利名心灭不须降虽无何子食钱万未到潘郎雪鬓双楼上诗狂欲骑月晩来酒渇思吞江从今痛饮须论日琐琐那能问几缸
成彦女奴琵琶
婷婷袅袅出纱窗坐使红籹万目降翠袖薄笼春笋十玉钗初合緑云双四弦对客追三叠万唤令人忆九江曼倩酒狂本无量为渠潋灔倒银缸
寄璨老西轩
水沉一炷袅晴窗默坐无心可得降浥露菖蒲能寸寸语晴新燕自双双只今淂兎不鑚纸那用浮杯更渡江前世远公只师是好从元亮供千缸
林提学挽词
文阵曾惊贤士关青衿袖手仰登坛当年声价辉寒谷晩节清贫耐岁寒地下修文屈顔子人间谈易笑丁寛传家赖有千人杰三接天衢不作难【提学尝横经上庠朝鲜受其传以归】
和陈少卿
懒从蒿目世间忧缓步招提味九丘正论羡君无郑卫穷途慰我在商周飘然忽作迁乔兴卓尔难追跨海游别去词源应万斛幸分涓滴洗离愁
谨次第三章
海角谁能写客忧童顔鹤发顾崇丘风流君似东山谢勲业余惭赤壁周落笔敢陪风雨疾扶筇时共水云游明朝却羡先生去万顷烟波醉莫愁
别陈少卿
平生杯酒百无忧四海风流陈太丘据景笔端凌鲍谢当年门下得伊周那知避世嶔迹也许从公汗漫游闻说片帆今又举三山无处着人愁
偶成
我生诗酒弄林泉紫诏三呼出洞天高视尘寰但蚊睫冷看时辈耸鸢肩山间已袖婴鳞手物外今还钓月船若使儿曹知此乐人人同得地行仙
其二
数椽茅屋傍山隈野草如云径不开小院纵横行蚁阵孤灯明灭纵蚊雷并包益见乾坤大扫灭何时风雪来磊块胸中何处洗酒行到手莫停杯
凤池小饮
愁见孤城万马屯山行飘若出尘樊临池想凤心皆妄据槛观鱼道更尊笑吸百川淋酒渇旁看三峡倒词源人生适意须觞咏世事升沉不足论
次韵邓成彦
抢榆不羡贴天飞冷落柴门半掩扉花榭水轩催客老饭羮酒瓮与心违风流沈约自应痩美好陈平今已非谁似宗盟重山岳九环金带称腰围
戱洪丞
万里归来云水乡逢春得酒且彷徨好贤谁似双松吏使我时终一石狂忽与高堂来鼠目却令朱户锁梅粧先生取瑟吾知已安得从今不举觞
次韵凝翠阁看水
栏杆十二俯烟涛冒雨从君一醉陶颇觉寒窗侵岛痩故将胜景助韩豪波声裂?渔歌远水势横天钓艇高前日主人今国老乘桴何处泛滔滔
再次前韵
萧条门巷半莱蒿杯酒田间亦自陶采栗久要工部拙骑鲸偶厠谪仙豪狂歌故作风雷噫逸兴何妨日月高胜景赖君佳句?胸中江汉更滔滔
又
琢磨佳句敌离骚赖得朋来漉酒陶时遣纡余资卓荦更将华妙济雄豪阁临巨浸南溟近帘卷晴空北极高更约高谈句法外可怜天下正滔滔
陈大夫华严阁
星郎德望欲摩天坎止流行任自然直道不回真铁石高怀未老已林泉宗门夙了风幡动杰阁聊修香火缘顾我驱驰成底事羡公真是地行仙
栟榈集卷三

[book_title]卷四
钦定四库全书
栟榈集卷四　　　　　　宋　邓肃　撰
古风
靖康迎驾行
健儿作意厌人肝挥鞭直视无长安南渡黄河如履地东有太行不能山帝城周遭八十里二十万兵气裂眦旌旗城上乱云烟腰间宝剑凝秋水雪花一日故蒙蒙皂帜登城吹黑风我师举头不敢视脱兎放豚一埽空夜起火光迷凤阙钲鼓砰轰地欲裂斯民嗸嗸将焉之相顾无言惟泣血仆射何公叩龙墀围闭相臣臣噬脐奇兵化作乞和使誓捐一死生羣黎游谈似霁大帅怒九鼎如山疑复顾郊南期税上皇舆截破黄流径归去陛下仁孝有虞均忍令征骑耸吾亲不龟太史自鞭马一出唤回社稷春敌人慕得犹贪利千乘载金未满意钗钿那为六宫留大索民居几卷地六龙再为苍生出身磨虎牙恬不恤重城突兀万骑屯杳隔銮舆今十日南门赤子日骈阗争掬香膏自顶然忿气为云泪为雨漫漫白昼无青天太王事狄空金帛坐使卜年踰八百天听端在民心耳苍苍谁云九万隔会看春风拥赭黄万民歌呼喜欲狂天雨无尘瞻北极旄头落地化顽石
寄司録朝奉兼简伯夀
老松古栢争清劲社稷元勲李文正风流千古照人寒家有白眉声益振十年游宦落穷山妾无衣帛日号寒只余净业磨不去駸駸笔势江湖寛阿戎作诗更难偶银鈎仍复规顔柳苍藤千尺练敲氷万轴晶莹照窗牖明月夜光两相酧束笥堆床曾不休公家自有呕心戒岂容雕琢损天游嗟我无文出月脇惟有蓬窗堆柿叶如何分我三百万试扫危言助调燮
道原惠茗以长句报谢
太丘官清百物无青衫半作蕉叶枯尚念故人家四壁郝原春雪随双鱼榴火雨余烘满院宿酒攻人剧刀箭李白起观仙人掌卢仝欣覩谏议面瓶笙已作鱼眼从杨花傍念轻随风击拂共看三昧手白云洞中腾玉龙堆胸磊块一浇散乘风便欲欵天汉却怜世士不偕来为借干将诛赵赞
大雨
夜夜隂云如泼墨雨势欲挽银河竭春工十八落泥涂骤雨谁云不终日魏紫姚黄业已空嬉游何足介心胸只恐年年禾黍地浸淫尽入阳侯宫凭谁为我呼少女扫空隂翳开天宇光风霁日暖层霄坐令六合同歌舞
芙蓉轩
我开幽轩榜芙蓉琉璃十顷浸新红此来踏雪空无有黄芦败苇争号风却坐明窗弄书史新词仍试佳毫楮香风忽到帘幙开一朶芙蓉却能语我生眼中万妖娆为渠还作梦渠劳炙牛未数刘师命骖鸾便学王子乔
贺朱乔年生日
三春一半入羣芳朱朱白白竞天香人间无处着此景付与长庚作肺肠长庚乘风下天宇明窗万卷饱今古笔端着处皆春容文墨林中三角虎祗今声价高云烟要辙故应岁九迁便当折槛追家世与国同休亿万年
谢虞守送酒
瑟瑟严风鼔蓬户对话春围两亡趣使君送酒唤春来坐使漫空翻柳絮雪榭悬知雪未消一目千里皆琼瑶诗仙冷坐清入骨便合九万抟扶揺回首故园归未得天意留人亦奇絶我今幸得贤主人公亦未易有此客
别虞守
闽山去天惟尺五傍立怪石如蹲虎点额龙墀万里归未能赤脚走风雨慙愧使君肯相延十日倾酒如流泉文字兴余亦不恶红粧执约艶神仙明日冯驩出有车远借仁风归故庐不用回头重引领行矣商霖到海隅
昭祖送韩文
两鸟相酬不肯休欲令日月无旋輈斯文未丧得韩子扫灭隂霾霁九州古来散文与诗律二手方圆不兼笔独渠星斗列心胸散落毫端俱第一陋巷嗟余四壁空恶本雕残付蠧虫虽得一斑时可意鱼鲁纷纷意莫穷好古谁似城南杜平生不矜润屋富力刊善本妙毫厘日费千金曾不顾老藤截玉奴侧理千古松煤腾碧烟入手五行俱可下兀兀短檠忘夜眠我生嗜好随时改独有此书心不解欲酧厚意锥也无更为先生作阿买
偶成
乘风上天欵天语天公不怒雷公怒烟霄一斥下人间敌兵旁午归无路欲度三吴血盈川欲泛九江兵闇天扶筇却出徽城去去天一握五危巅水陆辛勤已足矣雪花更开九万里英雄困饿古犹今莫学儿曹生愠喜
题显亲庵谨次严韵
寒芦败苇秋风严魏紫姚黄春色妍谁能不随天地转开阖自我古无前秋花忽从三月盛引得好诗来相庆为见漫空儿女姿义气稍回君子正我顷失鱼缘钓直抱璞未酧不须泣天生我辈岂偶然但驱百怪归篇什慙愧梅仙情最亲期我看花三省身已越春风聊一笑更仿秋霜不改春
送思道福唐
狂风一过天如洗四卷隂云空万里高楼月色三更寒渔歌相应起寒苇一樽初对谪仙人只用澜飜细论文半夜拂衣翩欲往飘飘逸兴凌秋云破浪扁舟一叶细问君去去端君意笑言演峡隘心胸要观闽海浩无际顾我虀盐尚泮宫安得化云便从龙好景欲观今未遂凭君驱入锦囊中
与郭舜钦朝请
成均冷坐穷吞纸额叩龙墀滨九死背负琴书偶生还赖有春风满故里故里渺居天一隅因仍蔓草不堪除多谢先生肯游刃号令雷霆一扫驱旧弊忽消新庆长老稚相携纷【阙】　坐使牛蹄一亩中九万共抟羊角上只恐朝廷急英雄割鸡不用烦屠龙政须太山来?卵金阙唤回小令公陋巷嗟余空四壁饿死平生无枉尺知音今有昌黎公玉川得卧三竿日
遣兴
醉中飞梦到神清夜半高楼借水明下瞰寒溪凝水晶孺子相呼同濯缨楼上天人百宝璎瑞色天香充栋楹步云一曲语春莺千山洗空烟雾横酒醒帘外竹隂行夜风更为芭蕉生愁肠起向谪仙呈梦境凭君指顾成一开後堂花柳盈香肌可迈六出霙佩玉步莲不自轻寒眼那能更指令春葱斜捧玉壶倾真珠红滴浓无声一醉花间岂易营归来十日寸心萦兰亭家风类帝京为余亦复出花城柳腰随风万里征鞍马不复数归程坐令铁心宋广平夜揩醉眼赏梅英歌燕舞赵艺更精遏云回雪未可评人间不复数娥?神仙游戏肉眼惊我生不顾万锺荣对花有酒即蓬瀛高会何须四者并赤脚亦能写高情最恨苏公世公卿家声往往九州倾风流阵中却寝兵酒瓯但借邻姬擎何日高楼钟鼓鸣如我心醉如春醒
题天庆观
真人蹑身凌紫霞下悯浊世长咨嗟崇楼杰阁耀金碧开阐至道非雄夸仙茅连山可度世守此规规如井蛙灵云一笑万事毕到今福地空桃花
寒梅上李舍人
穷山触目纷茅苇此意昏昏谁可洗竹间忽破一枝梅对月嫣然耿寒水吟诗索酒满高堂穿帘的皪射晶光世上羶荤来不到翦翦天风吹冷香人言百花睡未起独冠羣花差可喜那知和羮自有期未用争雄?桃李但怜雨雪正蒙蒙寒意未舒万象穷故作选锋驱残腊挽回天地变春风
送李状元还朝
元戎帘幙海滨开谪仙骑鲸天上来尊前谈笑赞筹画一洗八郡无氛埃功成挥鞭朝玉阙九重阊阖开春色要传天意下人间翰苑政须万人杰我今去国已五年天子令伴黄冠仙邂逅相逢君复去林泉还我擅云烟君去上天欵天语莫畏雷霆作强御人间疾苦欲叩天天门嵯峨隔云雨红巾十万今已无致此红巾本何如拨乱倘知原始末制梃自可鞭羣狙
霹雳松
老干千年如削铁蛰龙酿春未肯泄阿香推车动地来振起虬髭上天阙砰轰一声惊倒人雨势更挽银河月溟洲六月海生尘一朝化作无边春
题梅斋
江边芦苇风飕飕东君一点破寒愁窗间疎影横春瘦枕上冷香寻梦幽夜半竹折惊残雪醉起卷帘千山月肺腑洗空龙麝腥落笔天香鬬清絶
栟榈集卷四

[book_title]卷五
钦定四库全书
栟榈集卷五　　　　　　　宋　邓肃　撰古风
贺梁溪李先生除右府
伏承大观文丞相先生亲承圣恩擢置右府缙绅交庆正豪杰林立谋猷川行之时也肃不敢効世俗谄语致贺直述京城围闭君父蒙尘之状以见不共戴天之仇在所必报也伏乞钧慈特赐采揽门人左正言邓肃谨百拜上
北兵振地喧鼙鼓黑帜挿城遍楼橹蔽空戈甲来如云羣盗相随剧豺虎征尘漠漠四壁昏诸将变名窜军伍十万兵噪龙德宫上皇避难几无所嗣君匹马诣行营朕躬有罪非君父奸臣草表遽书降身率百官先拜舞那知冯道冷笑渠立晋犹存中国主翠华竟作沙漠行望云顿有关河阻九天空殿欎迢嶤目断离离变禾黍生灵日夕望中兴犹幸君王自神武相公特起为苍生下视萧曹无足数词议云涌纷盈廷羣策但以二三取老谋大节数子并行见翠华归九五立马常依仗下鸣日咏杜鹃怀杜甫飞鸟犹尊古帝魂激烈浩歌来义旅规模共佐李西平庙貌不移旧钟簴
上先生
疲马踏残月荷策来泮宫入门见先生先生何雍容循循言语能下诱青蒿因得附长松短檠挑灯一千二百夜高谈雄辩磊落沃胸中吾皇求士苦怱怱不许先生久卧龙玉鞭斜指长安道只缘此去何由从呜唏吁小轩从此冷如水虀盐朝暮欣欣尔空留绦帐照孤灯窗外西风起寒苇
龙兴避难
傍山怪石如蹲虎絶顶去天无尺五却披丛棘下山腰丹碧照空飞栋宇道人养道厌尘劳避世只嫌山不高那知行空老曼倩窃食不遗王母桃松桧参天门昼闭碧玉撷蔬饭炊雪百年冷坐无车音一旦偕来真恶客当知喧寂无殊观出世何妨在世间能致吾人师作古龙兴今日始开山
和明远喜雨作
绦狗鸣空朱虎攫神焦鬼烂不堪虐自嗟笔力无韩豪不敢谗风干鼎镬闻说祥符物外臣能将念力苏罢民挽出洞天肩未息飞云驱雨已生春曹侯德我诗如洗无乃采葑遗下体当知此雨非人功政赖曹溪浩无底君看连天六日隂檐声夜和蓬窗吟羲和知师今日去自行天上约秋霖
寄亨甫
晴空当昼栖阳虫目林欲焚深甑中多谢吾君肯相访袖中诗句来清风爱主我堪犬马比采蕨山巅行饥死岂能五絶比天人疾读君诗汗如洗君今师友人中豪琢磨事业当日高若扣天门自求试速为奉天留陆贽
东林一枝庵
世间杰栋俯飞翰帘旌不动天风寒但得一身自安逸谁思寒士三万间东林天下推第一净几明窗万禅客主人幽栖仅一枝便觉寛容无迫窄一身六尺何足患蠢动当知俱欲安谁识曹溪一滴许能令法雨遍尘寰
醉吟轩
渊明句法古无有头上幅巾供漉酒李白豪篇惊倒人举目望天不计斗二子风流不可追公作幽轩为唤回长鲸渇兴沉江海锦囊妙句生风雷安得一?在公侧时时去作孔融客愁肠得酒生和风也向毫端写春色
嘲蛇伤足
清官只得林泉幽也有曲膂潜相仇肆毒不知分彼此後身那解癖春秋我婴逆鳞龙不怒谁知蠢蠢敢当路要我迷阳不作难只恐夀光劾君去
送丹霞
山压浓隂势欲颓阿香推车振不开君来论诗风四起挽出羲和照九垓别君八年惊电扫霜髭已失童顔好逝者姑从造物流吾人一笑初不老明朝飞锡过平津浩歌归耕陇上云岩窦不应藏一滴要须化作无边春
玩芳亭
蔓草芊芊迷旧圃日号狐狸走鼯鼠世欲去之嗟未能竭力米盐汗如雨先生人间第一流目中万事无全牛割鸡已觉无多子斩新亭柳作清游纷纷姚魏争黄紫醉眼虽观心似水但搜佳景付吟?吐作新诗烂盈纸慙愧知音太史公为榜佳名字画雄二公连茹归霄汉此亭万古扬清风
小饮
断臂一朝续狼肉裕矢漫空夜相逐海鳬乱飞三丈毛蓝田不行四寸玉何如南岳追祖风云间生致桃李穠笑尽酒船三百斛醉吹箫管上晴空
质夫和来
我生不顾四壁空千金买笑醉春风半夜酒红朝玉颊亭亭秋水影芙蓉作文忽慕元和格遂入贤关亲眉白遽闻皇甫语穿天渊源盖是退之客琢句出人数等高要令天下无英豪击节一观百忧失不觉此身犹布袍平生自足牛蹄水为公辟易数百里愿得佳句时飞来此间幸有子期耳雨意朝来犹许重安得相从恣嘲弄虀盐充腹灯一萤兀坐亡聊真梦梦会鞭匹马城东陬对床臭味两相投归来笔下饱奇怪不须更事子长游
紫芝和来
雨余榴火欲烧空宫槐老翠闇薰风即今此景那可恃忽观玉露泣芙蓉请公文急出新格一变茅黄兼苇白坐令鼠辈扫地空毋使再来相主客异日光芒李杜高声价岂但一时豪故应高视空四海纷纷过眼万银袍我生作意游弱水蓬莱杳隔三万里何如平地揖诗仙一洗从来郑卫耳期公便作九鼎重云水未容扁舟弄漫天霖雨在胸襟半夜吹作高宗梦鬼方月窟虽殊陬颓治之心辄相投泽民事业无多子要使人人鼓腹游
邂逅宇文
闽山去天余尺五渔浦撼舟惊九死临水登山万里来却向春围饮墨水白云目断无飞翰夜将剑铗於谁弹世人相马例嫌痩饥死首阳不作难侧闻天下有人杰洗出新诗耿氷雪年来亦复坐文穷空使品流居第一抠衣浩歌起相从雨意却忧泼墨浓匆匆对语一笑粲万斛穷愁一洗空公今清誉高星斗我乃栖迟事奔走收拾正赖退之豪痩寒不复麾岛郊
别施君叔异
泮水儒生急寸禄白袍千人如立鹄争注虫鱼股置锥世外语言不到目我嫌人醉还啜醨常嗟心迹两相离邂逅得君能我意笔端聊复出新奇爱君未冠少年郎语出辄惊鵷鹭行若不纷华替初志事业他日未易量今披青衫走尘土满面春风归仕路拄笏政可望西山莫见輶轩腰伛偻我今絷维犹未释相思何处访纵迹为君时望斗牛间期君光芒高万尺
雨花轩
君不见解空晏坐寂无侣宝花忽尔窥岩户已将精进耸人天是用色相旌其苦又不见毘耶居士坐高堂四落天花趂挥麈若人犹有空可谈真机何处遁天女丰岩寂寂梵王家谁把幽岩名雨花我知此诚齐人耳但识解空与毘耶谁知丰岩了无取口角澜翻初不语吾宗未出天莫窥岂复有花可为雨
访丹霞
烟云着天无寸空寒窗瑟瑟夜号风浩歌出门何所诣故人飞锡梵王宫扣门兀坐寂无语衲破蒙头面如土逢塲聊复触机锋千偈澜翻疾风雨我生鼻孔自撩天笑将龙肉比谈禅针芥相投得吾子帖肉汗衫今脱然但怜净业犹诗酒醉笔时作蛟龙走傥惟语默两无妨凭公刻烛聨千首况是雪意政相留慎勿匆匆抚刀头明日谈笑作春色同在琼瑶十二楼
戱吴少綝
短檠对君同泮水虀盐不给穷吞纸君今载纸连数艘贫富相悬九万里崇宁政事先方田纷纷讼牒乱云烟祗今列屋饱虫蠧官折羊酒夀高年夫子谈笑收余庆不复尘埃生釡甑便当痛饮天津桥一网尽呼天下俊
寄兴国福圣二老
我本穷山采薇蕨偶上用【阙】　日月云端不肯舞仙人
天公虽笑雷公斥【阙】　　　　　　　　　　　细肋詹成炊饭似抟沙牛革偏甘真嚼铁慙愧忘形二禅客倒屣相迎作禅悦竹萌瀹水莹琼瑶土芝借糟凝琥珀余不供僧僧供余是事颠倒古所无要知人我两无有此饱便当均太虚昨日龙兴飞尺书俛我登山有篮舆试问二师肯俱否一饱还君欲借渠
送游教授
世事龊龊饥寒语思怨嘈然相尔汝蝇营狗苟端可怜不见秋风黄鹄举君看三山夜降神锺成人杰超不羣堂堂劲气薄霄汉藐视四海岂无人箪瓢陋巷谁知已自足一樽钓秋水惟使文星射紫微天书遂勅川龙起笑来南国开绦帐议论清明森万象已令鑪锤无顽金九万却抟羊角上飘飘归兴凌秋空莫恨丁寛易已东天生若人不私子当令四海遍春风
庐山
平生作意庐山游往来却贪吴越舟陛下许臣鞭匹马芒鞋因得欵清幽是时六月蒸炎暑六合黄尘空一雨上方冷翠袭衣襟便觉笑谈在天宇
栟榈集卷五
<集部,别集类,南宋建炎至德佑,栟榈集>

[book_title]卷六
钦定四库全书
栟榈集卷六　　　　　　宋　邓肃　撰
古风
和谢吏部铁字韵
纪德
切切寒虫常在耳未识词源万斛水忽开玉轴见奇文光怪摩空乱眸子太傅江左风流人灵运在家元不嗔家世千年今复振落笔飘飘语更真顿足忘言惊妙絶欲续貂蝉恨才拙铅刀那敢望神剑舒屈无妨岂常铁
右一
穷居如将豆塞耳一泓自足牛蹄水那知临境有人豪笑观造化但儿子笔端万字惊倒人春色秋风随喜嗔一读锦囊殆仙去欲借银軿遂朝真更当负笈慰愁絶凭公一扫平生拙门人益亲自得囬会观踏破门限铁
右二
世上区区蝇狗耳不复解缨濯清水只知贪雀不留珠可怜认贼飜为子珍重谢公天下人冷居林泉曾不嗔
云烟万木观不足【阙】　　　　　眞高节凌云亦奇絶
不绾六印未为拙【阙】　　　　　　只有布衾冷似铁
右三
仕途例皆谄笑耳随盘方圆无定水前年天子思奇才霜台曾擢右君子泛观中外倘非人发上冲冠聊一嗔那顾城狐并社鼠好恶无私喜怒真底事年来迹又絶笑道林泉似藏拙凭谁去斩佞臣头请公速铸楚山铁
右四
四海纷纷筝笛耳谁识子期志流水韵高调古自难酬得意政须副墨子我公声价第一人积薪居上笑不嗔但将佳句妙今古逝变雕虫返太真孟轲尝续吾道絶功与神禹论工拙先生今复回狂澜岂减旌阳柱铸铁
右五
引领门墙数舍耳剑之水源自樵水【公邵武人也】裹粮问道嗟未能参前倚衡见夫子自笑昔为尘土人春狂时逐卖符嗔年来懒惰百事废洗空人伪惟葆真更余净业磨未絶强继弥明不知拙岂是螳螂敢当车貘兽从来食铜铁
右六
李白尝言人有耳不当径流如川水男儿出处自有时何须鋭意楚狂子公今无意世间人北山有灵定不嗔天子政作唐虞计谷口那留郑子真伫观大手称奇絶致君却笑前贤拙坐使梯航到鬼方来寻九州贡璆铁
右七
眼中儒生聊尔耳仅免春闱饮墨水可怜四海万青衿却愧建安六七子谁似丘侯独可人日无千篇即怒嗔腐语陈言俱扫灭奇文秀句出天真虎头固已称诗絶更逢安石分工拙新诗为侯特发挥照人之明监磨铁
右八
结交要在相知耳趣向不殊水投水请看丘侯对谢公箭锋相契无多子丘侯平日论律人详及谢公喜与嗔一得新诗即传借许久夸谈今见真车马争看纷不絶新诗那简茅檐拙脱腕供人嗟未能安得毕昇二板铁
右九
三吴恶少飞緑耳杀人如麻壅流水余风往往到江闽鱼烂鸟惊父离子纷然回顾作流人我侯正色回一嗔坐使仓黄万老弱复歌太平养性真百弊纷纷俱杜絶四境无虞安朴拙方信哲夫自成城不须十仞坚削铁
右十
忘心政须麯蘖耳醉仙如吸百川水男儿不复问圣贤杯酒力辞真?子我侯度量?千人不满金锺却怒嗔酒酣那复迷朱碧苗莠犹分伪与真人言狂药要须絶恐溃肺肠语亦拙那知真气不可侵乌府如今肝是铁
右十一
邑官有和者亦以诗寄之其人自云御方寇有功
寂寞相如四壁耳陋巷萧然穷饮水虽似退之厌权门时作封人慕君子慙愧知音个中人近前不学丞相嗔掀髯抵掌论今古肺腑恢然笑语真顷余学问非三絶操瑟千齐谋更拙栖迟何以酬已知吾道不移研铸铁
右十二
丘宰生日
律管才吹九寸耳帝遣玄冥下司水百度稍多百四十爱日差长十君子已剥羣隂驱小人四海熙熙语复嗔因辟金关谪太白不许天庭久炼真太白尘缘固未絶肯将天巧形世拙会施霖雨满人间归对千年忘恙铁
右十三
阳复朋来七日耳黎明当动有泉水【冬至後十日泉水动此以宣和辛丑历推之耳】隂隂寒谷未生春天闵斯民如赤子遂因天下生奇人禆歌襦袴无怨嗔朅来割鸡多暇日逸韵飘飘腾九真琼室瑶池津不絶冷笑人间卫生拙三窃蟠桃顔益童那复虬髯面如铁
右十四
和谢吏部
昔年怨声常满耳纷纷女巫未沉水天教我侯慰远人坐令盗贼化君子期年仁政遍人人抚之如子不须嗔吏民欲欺亦不忍出言洞见胸中真要图书问久已絶人皆巧中渠宁拙优游黄卷有余欢此志不回端截铁
右十五
自叙
瑟瑟霜风欲聒耳小院枕衾如泼水夜清火冷不成眠
起就短檠閲诸子掩卷嗟嗟今古人【阙】　　　　可嗔风日相怜纷无已一笑玄之妄亦真我今是非两俱絶百巧百中不如拙寂然无复一念邪那有黄冠下鞭铁
右十六
恶声不入伯夷耳严陵拂袖钓寒水古来豪杰例幽居佩肯随舟人子造化炉中忽为人笑笑随缘又何嗔细语丽言俱入妙醉中不必更陶真年来三复韦编絶得趣无多一味拙物外翛然我已仙不愁石髓坚如铁
右十七
万物纷纷一马耳百川不同均一水不将彼是作殊观坐使须弥纳芥子李白高视空无人审言更作牙官嗔可怜纸上较轻重画饼象龙俱未真我师宣尼四病絶抱瓮宁作汉隂拙万象纷纷不敢侵真室何须枢楗铁
右十八
游山
高岩去天尺五耳下飞瀑布千寻水山间瘦竹映枯松岁寒相对凛君子杖藜去去寻幽人剥啄扣门公勿嗔凡骨膻腥倘不厌愿供薪水看修真高人隐几语言絶大巧深【阙】　　拙无乃误游天目山偶见唐公冠带铁
右十九
人生要在行乐耳四化相磨逝流水溪山佳处饱遨游莫为羶荤亲俗子解龟谁顾谪仙人玉局题墙亦遭嗔世人例作叶公解但喜画龙谁识真何如便与尘寰絶醉倒莫嫌茅店拙青騘门外系垂杨旋乞青禾剉白铁
右二十
门前如市不入耳忘言隐几心如水纷华时逐长安儿清爽何似毛锥子我虽事业未如人天公不等吾勿嗔独步高山寻兀室默坐烧香已悟真世事缤纷俱谢絶叩角自歌愚且拙谁暇投书追贾谊更忧铜弊杂铅铁
右二十一
对酒
世上纷华蚁穴耳东流不作西归水号寒那用学孟郊捉月要须追李子一樽忽尔逢故人高谈往事古人嗔人间目下多忌讳【阙】　　　醉乡真但得如意酒不絶
四壁莫【阙】　　　　　　　　　　　　　费数州铁
右二十二
八斗一倾聊热耳开匣时观三尺水指天喝月使倒行扬波直欲斩蛟子安得知音吾党人相看青眼不余嗔笑驱八蛮有奇策开怀聊与话诚真可怜吐哺风流絶乞巧未遑姑守拙坐观明月侵虾蟇空使玉川怀寸铁
右二十三
送成彦尉邵武
万窍于喁风割耳梅影横斜耿烟水杀鸡为黍政追随七峰共作隐君子忽举阳关饯行人去去莫愁官长嗔但知所领马曹似清谈更觉子猷真谷风尝讥朋友絶子贡毋轻原宪拙期公鸿雁不空回开缄八行划如铁
右二十四
汗血神驹卓锥耳去佀苍崖决积水据鞍年少笑西征神仙中人梅氏子平生胸抱不由人点额再归曾未嗔仪舌尚存斯足矣卞玉那愁无识真一官聊续箕裘絶登山莫厌芒鞋拙会使狗偷扫地无不须蠭虿挥钜铁
右二十五
山头枯木半生耳山下琉璃剪碧水登山临水两超然刻烛千篇对夫子我生也是不覊人白眼望天人共嗔相逢赖有知音鲍挥麈不疑咳唾真子今更与竹林絶我独凄然守株拙望公声誉腾九天不惟去作铮铮铁
右二十六
别僧永肩
号寒啼饥自聒耳火中莲花那着水超然不复顾尘寰空色两冥舍利子冠巾贾岛齿平人当时仅免退之嗔何如伯升云水去万刼不磨一点真公今更恐情难絶泛作飞蓬谋未拙挽袖牵裳浩不回当知若人是真铁
右二十七
谢杨休
人生相值梗萍耳无酒投钱亦饮水况公家世足风流封胡羯末又贤子匹马来寻物外人坐上无氊寒不嗔倾盖相逢已如故洗空机械情更真公今在陈粮屡絶恶圆喜方我尤拙穷愁相守两萧然富骄何事如意铁
右二十八
半夜丝簧纷养耳舞袖香风散沉水高堂嬉笑坐生春不诵式微惊游子孟公投辖虽知人故乡千里儿曹嗔毅然竟把刀头舞百日梦归今日真依前瘦马登高絶未应却笑此行拙邑人脂膏子弗求况是丘侯帽无铁
右二十九
一岁无多数日耳归心应逐东流水遥想解鞍在於门满室生春舞妻子明朝去拜绦帷人迟迟他邦冀勿嗔愿及散才求入社寓诗千里寓寻真医门不与多病絶无盐自献那羞拙谁知此质非良全政须乃翁为点铁
右三十
呈几叟仪曹
管中窥豹一斑耳敢对江海更言水赖公不作扬雄尾舞雩曾许随童子绨袍至今念故人世人欲杀渠不嗔更将妙语为高价坐令玉表欲侔真期公终始不相絶囬愚参鲁余亦拙异时报德但修身那用张良袖中铁
右三十一
世上乞怜【阙】　　　　　　汗流水辕车厠鼠端可怜笑杀物外奇男子先生眼中无可人将军汚足渠亦嗔倘欲眠时遣客去两忘物我渊明真世间势位日悬絶不能变渠平日拙政如强弓五十步无力可贯青唐铁
右三十二
岭云去天一握耳取死一分天下水不解舟车千里来赖有陈蕃知孺子当堂得酒觞故人醉倒花前夜不嗔我来一见欣如故险语聊摅肺腑真安得眼边万事絶与君千首较工拙乐死初无锸自随那学祠东墓费铁
右三十三
忽忽百年石火耳偃鼠不踰一腹水胡椒百斛何为哉箪瓢便可安顔子君看世间容悦人胁肩揺尾恐人嗔所得仅能毛发许抵掌无由一笑真期公便与此曹絶折脚铛中归养拙富贵鼎来却应之鄂公未遇姑治铁
右三十四
栟榈集卷六

[book_title]卷七
钦定四库全书
栟榈集卷七　　　　　　　宋　邓肃　撰古风
刘忠显挽词
靖康之变死其事者数人然皆人死之耳独忠显刘公勲业声誉着於两河敌乞於朝盖将用之公独不顾毅然自尽此所以卓然拔乎其萃为当今第一人也某以布衣辱公父子兄弟待以国士顷尝论公之节如顔真卿杲卿等或者骇之曰公尚亡恙子安得出此语乎忽忽十年而公竟以节闻更出顔公之右识者然後知某前日之言自管见盖非偶然耳公丧南归义当匍匐一恸新阡之下但方以罪逐不欲彻声於贤公卿之门今仲固驰书索诗以助挽人之唱某敢不勉然我公气义欲穿天心金人虽有万衆不得以兵甲威之今欲写於毫楮间顾岂区区章句数字得以缚之乎谨作古诗一首略去声律意盖有在也伏幸采揽
城头皂帜作云飞城中不纵征马嘶虎狼那顾百万衆政期生载人杰归天王遣公如召虎诸蕃列拜听奇语军中相庆得左车【阙】　　　混天宇先生一笑凛长虹
此膝那屈【阙】　　　　　　　　　　　　忠如鲁公毡帐归来眦欲裂北极紫微汪洋血更欲结草报君王夜半无人径自絶城门初开闻讣书参骞往哭万人俱义色忠躯略不变忠言凛凛在襟裾当时中国满朱紫不臣女真即臣楚闻公高节端不回身虽无恙气先死英风吹到新冕旒天恩夜破九泉幽佳城可葬不可没时有红光上斗牛我昔从公子弟列欲报公知効公节公骑箕尾我谁依独上山巅采薇蕨
寄德裕县丞
世人龊龊例卑嘶抢榆不识南冥飞邂逅逢公能可意笑呼文举作羣儿扁舟十日系杨柳未忍愤然夸疾走官长虽嗔渠不闻且覔吾徒纵诗酒笑谈便觉无樊笼胜景况复烦天公眼前突兀万银屋河伯欲以山为宫期公定非哙等伍爱公高气塞寰宇此行要须上九天利磨干将斩张禹
再韵明复和来
男儿匹马追风嘶朝燕暮越去如飞谈笑功名在钟鼎卵破草折驱健儿悲吟误学愚溪柳落笔幸无龙蛇走诗成不直水一杯谁解金龟与换酒能言嗟我闭雕笼九万扶揺政属公好震雷威养霖雨要须磨赋未央宫游戱诗坛整部伍笔锋光怪横天宇畏法请歌七月篇恶食卑宫赞神禹
口占
白鹤一去断消息白鹤岭高高无极仙人望汝久不归珠花撩乱瑶海碧当时同伴有飞鸾雪浪掀天翻彩翼世间千岁会重来过眼不须寻鸟迹
送李君上洞天
北风于喁万窍号落雪纷纷燖鹄毛好向高堂护帷幙新醪入脸殷春桃居上何为嚣不顾叩尺长歌辞我去行行逸兴高白云千里江山入芒屦问君无乃急所求笑指南安作胜游南安老师初不死一闻消息即归休嗟我平生汚诗酒未能赤脚走岩窦在家自得忘家禅托问老师印可否
戏天启作时文
君不见晋阳作垣期自固中藏荻蒿劲箘簵知音会遇张孟谈安赵有才终一顾人生会遇自有时两股何须欲置锥快将好景供诗酒嗟嗟戚戚非男儿
哭施叔异
天上楼成求俊【阙】　　　　　　　那知施侯更可怜
只向人间【阙】　　　　　　　　　　　　　　横秋岂惟落笔动惊俗政事入眼无全牛汗血共艰千里足狂风忽已摧秀木生前万事且置之白头老母将焉属管鲍交情我最深讣来一恸几失音相思通昔不作梦对床蟋蟀更秋吟
招成老
万窍于喁北风烈乌云贴地欲飞雪醉乘一叶上玻璃忽霁隂威行夜月凤凰山头想大颠芒鞋竹杖弄清泉胸中得句自春色散入草木腾云烟安得今宵对挥麈快然别作二岁语遥知今吾非故吾便当刻烛追风雨
送成材
伯夷自甘首阳蕨商臣不戴周日月那知世人冷笑渠却言冯道有全节纷纷过眼万飞蚊何如闭目日饮醇议论不从流俗变吾宗赖有谪仙人谪仙品流居第一射策王庭恣狂直不知天上闻不闻且说奸臣俱辟易秋风鞭马衫挼蓝一官聊渡试江南羣从相从得髯尹家学须当与剧谈江南风月归诗酒二陆相从真得友无人肯伴栟榈狂为我唤回脱帽张
避贼引
羽檄星驰暴客起西望烟烽无百里夜半惊呼得渔舠老稚相携三百指蠖屈蛇盘破蓬底忽欲骞身风刮耳沙汀舣岸少依刘万斛愁情空一洗回思当年侍玉皇禁垣夜直宫漏长驱驰谁谓遽如许客枕不安云水乡前日蹇驴冲火烈今此扁舟?残雪隆暑祁寒欲少休钲鼓逼人如地裂草庐安得无卧龙奉天政赖陆宣公凭谁急呼人杰起使我叩角歌尧风
次韵师臯
平生论兵轻白起端欲采芝追冉里谁遣声名到人间役役十年空血指天狗堕地嗟未已雷声屡迫君王耳闽山今复暗旌旗四望长安泪如洗羡君好古慕羲皇品流不减刘真长舍我帡幪得甘寝傍徨忽在无何乡安得当阳如火烈坐令此辈消春雪六合内外还桑田乾坤不容异姓裂看君跃马如游龙醉中脱帽造王公高堂请志中兴事吉甫作颂穆清风
聚星行
昴星下天扶汉德长庚乃向开元谪光芒相照数百年一尊不得闻风月何如今日出城闉高堂共享无边春风流皆右烟霞表不数当年荀与陈江湖我今方卷舌君等上天环北极箕斗虚名不必多要斥旄头作顽石
寄李状元
渡头送君泛小舟丝丝细雨织寒愁自闻君来天亦喜急扫隂霾霁九州聚星高会古难续也欲从君勤秉烛期君指顾苏瓯闽一笑春风不忍独
送张巨源
我顷天上遭雷斥万里归来弄泉石慙愧张侯着眼看诗卷光芒射奎壁一朝逸气见眉间浩歌依刘出闽山渠今得客君得主宁复回首更悲酸隂雨初生腐草翼破闇行空夜的皪何时归伴栟榈狂一吐长虹贯白日
送吕友善
火云烧空汗如雨江北江南俱豺虎君侯不顾磎山幽鞭马一朝去莫御挽君少竢秋风清君言倚门有双亲千里归来彩衣舞死生不计万锺轻过眼纷纷青与紫颠倒重轻真可鄙凭君上天整乾坤自古忠臣多孝子
黄杨岩
石壁巉岩惊鬼划异草幽花锁春色羣山迤逦不能高突兀独磨霄汉碧芒鞋千尺上崔嵬手摘星辰脚底雷拨破烟云得洞户醉眼恐是天门开入门嵯峨在紫玉天风吹面天香馥华裾【阙】醪挥麈尾万指未充空洞腹我因避地访名山扁舟夜渡沙溪寒辛勤博此一笑喜太平犹在水云间猛将今无三角虎狐狸昼号鳅鳝舞灵岩知有老龙藏挽出人间作霖雨
雹
黑云压山山欲颓阿香推车振不开广寒宫中珠径寸狂风倾下九天来高堂砰轰倒四壁万瓦飞空如转石灯火青荧不敢明世间谁有胆三尺年来蠢动敢争豪鳅鳝起舞狐狸嘷一振天威百怪息夜半云收北极高
栟榈集卷七

[book_title]卷八
钦定四库全书
栟榈集卷八　　　　　　　宋　邓肃　撰古风
送李丞相四路宣抚
冷风吹海烟雾开绣衣使者天上来手持天书传天语促起天下豪杰魁下堂拜命汗如雨上堂鸣鼓旌旄举要令南国生清风不辞马上蒸溽暑平生直气高苍穹四海草木闻威风业以自任如伊尹那使流言动周公君臣今日机锋契六十九州归重寄屠龙事业警狗偷谈笑定缚吴元济功成上天相都俞指呼瓦皪化华胥日辟农桑三万里二十四考书中书我今流落穷吞纸蟾蜍爬沙鞭不起归欤自筑茅三间为作野史书雄伟
大水杂言
前日雨如丝缤纷杂朝雾昨日雨如注万壑争驰骛今朝有霁色作意在芒屦那知复如倾漫天飞瀑布介休借车振苍穹十八叶幡如火红涛头起复万银屋河伯尽以山为宫门前小艇疾飞鸿挽我同趍急流中人生如梦贵适意乘此可食千头龙醉中举杯谢舟子口腹自营吁可鄙不闻大禹不过门血指为疏九年水何如
乘风【阙】　　　　　　　天坐令赤子脱鱼腹六合内外连桑田柳枝却下蛟龙约谈笑支祁付铁索异时天上敢惊呼斥作人间铛折脚
次韵王信州
煤炱飞上天沉沉三日雾银河一压摧狂雨恣横骛我恐铁骑来疾驰不纳屦气豪如项羽势猛似黥布弥漫江河接高穹石牛未洗血泥红天吴八首真奇怪咄嗟平地作银宫我贫家火不星竈赤脚灭没泥涂中目断晓风生少女又复茅檐飞白龙慙愧北来王夫子籍籍声名满都鄙朝吟千赋暮千诗松腴亦须枯海水莫倚文章似孟坚未用风流追乐天且以光芒破隂晦挽回日色到桑田乐岁天公有严约斥落旄头沉贯索从公日醉三百杯不怕西风动旗脚
再次韵
我闻张微子仰天能复雾又闻填海神挥鞭石欲骛二子呼不来登山自纠屦雷鼓速云阵忽忽千岩布谁云九万隔高穹玉女笑眼逼人红银浦遂倾瓜蔓水雪浪欲浮天梁宫孤孙得糟时哺翁泛泛浮家烟浪中竞呼力士来西域临江吹缩十丈龙那知夏雨逢甲子身如猪鸭不须鄙赤松作此岂无谋门生主兵渠主水长江正欲截时昼夜亡智伯水如天此功朝成暮可霁便当明月垂青田一雨从今十日约要赓丰年入弦索凭君唤取阿戎俱笑上天门同软脚
鼓腹謡
当时大镬四十石馅鹿如柱饼八尺饱食起来舞金刚挥戈天上驻斜日底事年来到骨穷炙蒲脯苔诳腹空鬬牛一饭期五日一半又听闍黎钟啄腐吞腥将日削天公作意殊不恶十围渐化杨柳轻因驭冷风上寥廓
次鼓腹謡元韵
我心不转本非石世路扒沙任退尺杯酒高怀独未忘只有三万六千日原宪虽贫亦非穷石发溪毛放筋空已遣寸毫饱风月安得高堂列鼎钟明朝莫怕山如削夹路花香破酒恶世间得失竞鸡虫一笑危岑天地廓
戱王子和
豪华相陵豆粥石坐上珊瑚碎三尺那知萧条洙泗间竈火不星连七日我生不复饯文穷醉眼从来四海空一饱便令百忧失三合红陈等万钟君家况有柳枝弱客恶不容主人恶造门果腹姑置之杜陵寒眼凭君廓
鼓腹謡谢许令
东坡不恋二千石却羡黄州芊经尺一饱何妨作许难千古光芒买白日我生不暇哭途穷入户青钱转手空肉食不容久青琐齿牢但可叩天钟许侯诗成谢斵削飞流来洗徐凝恶开缄百里已生春九州更赖此心廓
风雨损荔子
前日雨声如陨石昨日风狂退六鷁荔子吐华漫如云结实定知无十一南来无以慰愁煎端期一饱果中仙山头看花日千转默想香味空流涎事类翻羮慎勿恤风雨在天非人力要及丰年天下同那为海邦私一物
题吹衣亭
马上衣衫涴尘土敛板权门腰伛偻冷风天上呼不来厚顔如甲汗如雨星郎高韵凌云烟天赖唤归酌流泉人间热恼醺不到亭上鹤衣飘欲仙君方醉乐人愁絶何如御此登天阙叩天借此衣上风吹下九州作春色
游鼓山
兰桡舣岸雷霆骇【阙】　　　　　海吾人作意水石间
素志岂因风雨【阙】　　　　　　　衡山不知为开云鲁阳莫试挥戈手郭寨何妨整角巾山僧道我飞芒屦要看渠师得道处雪喷鼎烹一斥回千古涧流不东注我笑老师太豪雄故令鬼物窥吾踪安得廓然无圣解苍厓依旧飞白龙
别珠公
我顷诗成准勅恶寒江夜度秋萧索曳杖从师得摩尼洗空愁膓天地廓年来狂妄婴逆鳞去国三秋又出奔隔墙後得绨袍旧一笑唤回逆旅春我心不转嗟匪石方壮两遭天上斥处处逢君道价高万指方袍趍法席白云天下妙林泉看君又作新法缘倘能容此无归客便当结社追白莲
送许丈赴行在
天狗夜吠夷门月乾坤易位人泣血那知千官舞蹈回马上洋洋面不热许侯逆风敢孤骞黄金围腰挽不前吾君已立闰位退再拜丹墀吾节全我时上天恣狂直权臣舌端飞霹雳当时陷穽皆交游侯独临存真铁石此来邂逅一笑间夜倾闽酒赤如丹胸中磊块浇未下征斾忿忿又吴山山前鲛鳄翻平陆杀人如麻未充腹凭君仗剑追祖风坐令四海桑田复
栟榈集卷八

[book_title]卷九
钦定四库全书
栟榈集卷九　　　　　　宋　邓肃　撰
古诗
後迎驾行
挥鞭冲晓露归鞍载夕阳一日复一日不见御袍黄偏诸须文綉氊车奉珪璋作意礼乐盛而乃访毛嫱上皇袭太平珍怪来四方奇气惊鬼划舞腰欲云翔端为大盗积万里来贪狼文移急星火搜抉到毫芒伐柯则不远吾道其复昌君看天宇间紫微已辉光跃马今朝去定拜玉炉香恶衣供禹御茅茨覆尧堂为邦消底物人心归则王
邓成彦邀李益之朱乔年及某一饭适忌日无侑觞者遂迟明日成彦偶在式假以食素谢吾三人朱且行仆因以诗促之
点额万里归兀坐冷如水慙愧北阮贤为余欣设醴既邀折槛朱仍约骑鲸李人乳已方丈清歌已皓齿那知事大谬及误占食指得鹿倘是梦飜羮得无鬼我生饮红裙万事空一洗所失如蝟毛岂惟一饭耳端恐荀陈会自此参辰矣凭公反高阳勿专兰亭美主人或素餐苏晋端可拟何妨具一烹肉食从客鄙
偶成
我涉江东路平地雪盈尺明日叠芙蓉晴天开晓日朅自婺源来隂雨连朝夕瘦马过云际又断檐间滴顾我亦何人市朝欲归迹平生诗酒交落井仍下石那知涉畏途乃烦造化力要知万里行人谪非天谪衡云霁韩愈海市呈苏轼君知此理不鬼物护狂直
古意
妾身如暮云隂霾愁渐浓郎来如晓色日高云自空晓色未应夜愁云不可重会持一杯酒举室生春风
其二
妾心如寒梅随郎遍江东郎身如飞雪知落何亭中雪花故清絶何人能击节梅花岁岁春千秋香不灭
其三
妾如傍篱菊不肯嫁春风郎如出谷鸎飞鸣醉乱红乱红有何好风雨一夕空菊英虽枯淡不愁霜露浓
观子陵画像
陶朱防狡兎渭滨兆非熊先生但钓月君王友不从我昔访其迹磎光磨青铜呼公公不应天籁自号空何人知此景携归梵王宫乃知夜半力端在寸毫中
谒南斋诸友
青青门外竹练练涧中流水佳自扣枕天壤无炎洲我友有高韵来为扶策游尘埃飞不到轩窗寸寸秋高文穿天心细字编蝇头气豪欲骑月志鋭定焚舟我来初过雨衣衫宜翠浮平生百斛尘一洗空不留归来短檠下清风入梦幽不知白莲社肯容灵运不
再用南斋韵谢
沙溪清可啜远山翠欲流翩然航一苇浩歌入芦洲高堂上木杪幽人事胜游但足箪瓢乐不知天地秋我辈嗟无口冥捜空掉头何如三才杰等是济川舟开卷腾光怪天上卿云浮阿云又嗣音吾研不欲留平生浪诗声寒虫号清幽已对狂道士从此敢吟不
登妙峰阁
维舟古木隂故人能倒屣相携步高阁千尺夸雄伟雨余天气清宇宙空如洗对面碧玉峰去天不盈咫凭栏一超然欲抟九万里下视嚣尘间蠢蠢欲虫耳平生浪自苦马上肉消髀匆匆欲何之烧色更隐几入夜寂无人波声栏下起坐觉非尘寰雷霆生脚底
游东山
草木得新露袭人吹冷香泉水夜相激衾枕自清凉我携谪仙人眉目秀而长高楼洗尘累抵掌论老庄若人
不世有【阙】　　　　　　跨皓鹤同作云间翔
云际岭
苍苍九万里拍塞雨天葩云际在天上我去更携家不知山高低晶荧浩无涯回头见侍者蒙蒙隔琼花
谢丹霞老师
丹霞修何行天花雨红英草莽化金碧宴坐十年成落笔多奇语酧唱皆名卿微言寄祸福无心天籁鸣顷年来七峰见我眼增明西来的的意一语贯三辰坐令尘土人弹指悟无生别来今许久夜梦飞爽灵新诗忽入手春风死草萌公以慧生定我自明而诚相望虽千里秋风共一清去去勿作念明监无将迎
玉山避寇
前年十月间甲兵满大梁小臣阻天对血涕夜沾床去年十月间左省谪征商扁舟归无处江浙俱欃枪今年十月间叛卒起南方官兵且二万一旦忽已亡一身幸无责奉亲走穷荒天宇如许大八口无处藏空山四十日画饼诳饥肠朅来古招提和气霭修廊迎门有禅伯梵行照穹苍却念客无归烧猪饭苏郎方袍二百指祖灯其复光中有护法人义气干天枪倒床得甘寝不知冬夜长明朝曹夫子破浪飞危樯入门郁春色满船载琼浆高谈鸾舞飞佳句刻琳琅那知奔窜中一乐得未尝何当扫隂雪四海共春阳便携我辈人浩歌归醉乡世事如奕棋臧否均亡羊簔衣可钓月底处是金章
次韵李舍人
道山文章伯杖履作幽栖笔砚为戏事业落翻墨螭平生百万言定相初不离更怜世间士尘网深相围笑踵双林辙誓破万夫疑八面列神王剑戟身携持怒目干龙宫机缄絶谋惟佛语浩无际天地如可弥笑谈一转毕璿玑时未移见者皆了了钝根化神机不然分三藏谁能俱不移白头鑚故纸底是出头时此恩今欲报四顾将谁依在佛本无说於公亦何为?重谪仙人登山力未疲天涯渺万里着处即为归随缘作赞叹妙语何奇奇置之天壤间千古无敢非我生多肉障烦公示宝箆请作一言蔽牟尼即仲尼
送李司録西赴
晴云耸奇峰烈日破昏霿谪仙有行色朋僚伤远送嗟哉君子人簿书久倥偬文星应长庚劲气模螮蝀幡然玉京去伫听朝阳凤岩野岂能留端肖高宗梦
尘外堂
俯仰天地间纷纷【阙】　　　　　山林累人均一体有真故有妄轻彼那取遗奔走为尘外政应在尘埃凭师一埽空六尘不用洗渊默即雷声万川同一水
栟榈集卷九

[book_title]卷十
钦定四库全书
栟榈集卷十　　　　　　宋　邓肃　撰
古诗
谢李舍人题额
寸草春未报秋风树不停三年真忽尔过隙白驹奔庐坟吾岂敢北堂有老人作庵居释子佛事勤朝昏太史怜此意高额掲显亲梁间垂玉筯壁上霭飞云顾我何为者传家空一经栖迟已三十寒灯尚短檠北辕将适楚捩手或翻羹那能为亲显只可充添丁但念我先人白首困飘零射策不逢赏青衫脱王庭今焉逢太史发挥自身名坐令九泉下冷骨复生春显扬今在此松楸万世荣作诗敢论报欲为几上铭
陪李梁谿游泛碧
凉天夜无云寒江秋更碧冷照月华中水天同一色画舩渺中流三更羣动寂清风远相随芦花秋瑟瑟近山得桂香隔烟起渔笛楼台半有无疑是化人国我生本无事钓竿勤水石今宵更可人仍侍君子侧浪登元礼舟本非谪仙敌歛手看挥毫光芒腾万尺
本上人
乞食自王城骏笔挥万纸开缄动心目忽忽龙蛇起便可老烟霞声价日千里那知未满意更访栟榈子栟榈亦何人是心如灰死愳语满人间春风自桃李凭君一笑挥万事空一洗但了风动幡在处真投水愿将广长舌语出亦糠粃回到我辈人政堪覆酱耳
和作哲送令德
我瓠非五石安能枵不用但恃少年气未肯就羁鞚越人已断发章甫浪出宋何如子建文脱口人争讽笑示善者机绮语时一弄妙竟秘不传尺管阁云梦固应羞芹藻清明奴隶共明年欎梧桐定作喈喈凤归来访原宪慎毋学子贡故人犹未病反已能求中
宴坐轩
客食突不黔马上肉消髀所得知几何此生亦茅靡何如丰岩公一室万缘止竹林能清幽岩窦富奇伟关门寂无人烧香坐隐几今年忽猿惊杖屦数百里持此凝宴坐老师一启齿我心死灰如春风吹不起请君看九渊止水即一洗
舫斋
寓形天地间一枝慎所处到眼无溪山堆胸自尘土陈子作舫斋端能世外趋笑傲风波境恬无风波虑循本鱼可观灰心鸥自舞风景虽可人分手聊四顾纷纷逐末流谁援沉迷苦吾事在济川慎勿五湖去
泛舟示子
秋江十日雨破浪飞危樯恍如在天上万顷烟茫茫狂风自南来桂花雨新黄停杯不须饮且饮空中香平生四海心老大愧周郎聊复随孺子解缨濯沧浪北斗挹酒浆天孙织衣裳乘兴拏舟去一笑上银潢
黄卷堂
世人无远韵挟策下浮云识字仅有数得志无短檠太丘妙家法不肯卤耕耘藏书浩无际兀坐观沧溟寒陋鄙李邕假书勤朝昏过眼如杜甫散为笔下神一家今四杰射策到王庭自视犹细事家塾方讨论嗟我未闻道政作鑚纸蝇会同阿戎去从公问斵轮
过黄杨岩
朔风夜号空于喁几枝木深山自春色芳草不凋緑朋来得佳游招提藏翠麓新酒赤如丹竹萌肥胜肉一醉出门去缺月挂修竹归路涉溪浅危桥践寒玉夜过渭滨居门庭故不俗对坐寂无雨泉声如击筑宗盟更可人相邀勤秉烛开缄得捷音鲸鲵俱面北回棹今可矣赏心嗟未足西去有奇岩佳名配王屋箕踞列十人未充空洞腹更约林宗俱来伴白云宿
飞萤
谷雨已十日不散隂云顽夜风翼腐草借光蒲鹜间往来自相照似欣天地寛何时东方白红日开云端
次韵王信州古风
我昔少年日气与风雷壮一言既不合掉头归望望誓将老烟霞叩角耕闲旷一日烦干旌叩天舒孟浪自譬舟一叶沙溪春荡漾百川倘已东吾力那能障尚赖天地寛未即崇山放栟榈付冷居乃为世所长老妻画纸棊赤脚沽村酿醉起舞彩衣吾道颇休畅人杰又鼎朱不怕供诗帐酧唱激清风洗空烟雨瘴故人化鹤仙穹庐共凄怆生还义更高裹饭远相饷演山见长庚醉眼不敢仰便结骑?游不知飞燕谤兰亭最後来德齿均所尚伤时虽慷慨论事尤倜傥杯酒七峰下逸思九天上万事俱可人祗欠蛾眉唱
再次韵谢之
四海王信州志气老益壮家学九域闻人物万夫望若使在庙堂天下无怨旷胡为一叶丹也泛闽溪浪顾今真断梗江淮付揺漾逢人辄倾倒涉世无堤障既合越人瘠仍欲郑声放斥下九天来宜似幽怪长【一作幽怪多冗长】邂逅忽相逢琥珀倾新酿火急赓歌诗胸臆赖舒畅我语无余韵日书甲乙帐得君驱鳄手不忧潮阳瘴三年去国心海隅日凄怆东家久不燔稚子谁将饷诗成岂置之万事吾不仰那复思重裘区区欲止谤明朝更可人芒鞋穷好尚遥知翠微中高谈得纵傥至乐麯糵间虚名钟鼎上轻重不须论杯行且酬唱
再次壮字韵
昌黎论佛骨南行气亦壮献书请镂玉却起北归望香山最风流诗酒事夷旷那知闻琵琶泪溅九江浪此身苦海中风流随荡漾妾见分南北无乃眼中障嗟我果何人楚狂本天放外物不须论有身今已长斥归水云乡日醉莲花酿茗饮过陆羽禅悦得文畅安此更何求万里脱氊帐死生则置之北邙岂俱瘴使君怜我愚了无逐客怆谓我耕白云不独齐眉饷诗来覔欢处光芒不可仰欲醉桃李春那忧贝锦谤赤脚敢云无社舞非时尚侯门列蛾眉一见吾其傥抛磗此当先积薪君在上更为李与苏两家按斯唱
第四章兼简其子
凤卜虽萧条虎筮固豪壮要皆有得失未息助中望那知方寸地太空等虚旷川逝水不流石高风自浪郑五
相府荣谢三渔舟漾【阙】　　　　　　　　　鼓瑟铿尔舍扶杖嚗然放在我本不亏底处更求长独挂百钱游无人捉私酿醉归一腹春满纸挥琴畅【风俗通记凡琴曲和乐而作谓之畅因忧愁而作谓之操】?重江左王德劭宜绦帐天遣千里来不顾闽山瘴大言臭味同政可慰凄怆谁知金玉予诗成即相饷笔力到天心开卷人争仰但勿赋兎葵小儿易生谤献之诗更可句法晋宋尚从渠得精深嗟余真恍傥何当日相从烦君更语上径追太古风三叹连十唱
荔子
荔子有佳品乃在府城东我来方秀发黄云叠万重遥知香味色已具碎花中凭栏一念足不食意自充人世如梦耳当体色即空谓是为真实便可侑千锺谓是为非实真饱亦何从虚实两无有栖高雨蒙蒙
避地山谷
大禹不到处石壁谁凿开云端欲相搏飞出白云来余沐乱飞雪雄声敌春雷泝流涌百尺银山陟崔嵬顾我虽逐客解雨已春回嗟此天尽处胡为乎来哉萱堂有垂白蓬室纷提孩内外三百指奔窜若为怀我疑云水间亦有天下才何时日三锡一振纪律颓羲和傥中天六合无氛埃鼠壤与蚁穴不风当自摧坐令陋巷中依旧乐顔回亦能书要荒朝会叩天阶
次韵王信州游栖云
胜游出林杪参天仅一分从君如附骥顾我愿为云野色连空碧幽香袭露薰耦耕当卜此横笛夜相闻
栟榈集卷十

[book_title]卷十一
钦定四库全书
栟榈集卷十一　　　　　　宋　邓肃　撰乐府
临江仙
带雨棃花看上马问人底事匆匆于飞有愿恨难从大鹏抟九万鹦鹉鎻金笼　怱怱便为千里隔危岑已接高穹回头那忍问前踪家留千里外人在斗牛中
右一
百尺危楼初过雨清风凛作轻寒一声渔笛在云端黄昏帘幙卷新月半栏杆　青翼不来音信断云窗杳隔三山何时携手便骖鸾今宵同胜景玉斝不留残
右二
春雪一瓯扶醉玉翩翩两腋生风柳腰无力殢云踪陈郎投辖意分袂忍匆匆　白玉琢盃龙麝泛瀼瀼天酒争浓何妨一饮上青骢晴空行夜月缓辔水晶宫
右三
剑水泠泠行碧玉扁舟一叶吹风玉人招手画楼东浩歌随月去春在小楼中　帘幙低垂围笃耨雕膓笑捧香葱谩将雨意作云浓单于吹未彻门外响玲珑
右四
雨过荼蘼春欲放轻寒约住余芳南园今日被朝阳琼葩开万点尘世满天香　百卉丛中红紫乱玉肌自笑孤光清风剪剪过纱窗余酲空一洗不数夀阳粧
右五
独宿禅房清梦断鸡声唤起晨钟出门晓月耿寒空小池凝翡翠竹外跨飞虹　梅坞不知何处了傍篱临水重重啸歌只在冷香中人间那有此天上广寒宫
右六
夜饮不知更漏永余酣因染朝阳庭前莺燕乱丝簧醉眠犹未起花影满晴窗　帘外报言天色好水沉已染罗裳檀郎欲起趂春狂佳人嗔不语劈面噀丁香
右七
夜静黄云承宝韈九疑人道羊家蕊宫仙曲送流霞东陵分玉井远胜隔荷花　绰约旗亭沽一笑衆惊飡枣如瓜画桥烟柳忽翻鵶醉鬟倾緑醑参月共横斜
右八
楼北楼南青不断晴空总是春容先来无处问郎踪那堪风不定雨尽一窗红　初恨水中徒捉月而今水月俱空谩将雨意伴云浓临风千点泪不到浙江东
右九
浣溪沙
雨入空阶滴夜长月行云外借孤光独将心事步长廊深鎻重门飞不去巫山何日梦襄王一牀衾枕冷凄
香
其二
傍竹柴门俯碧流见人无语眼横秋鸣机轧轧弄纎柔定有回文传窦氏何时银汉度牵牛归来风雨夜飕
飕
其三
宿雨潜回海宇春晓风时散日边云熙熙人意一番新破睡海棠能媚客舞风垂柳似招人春衫归去马蹄
轻
其四
栏外彤云已满空帘旌不动石榴红谁将秋色到楼中玛瑙一红浮翠玉瓠犀终日凛天风炎洲人到广寒
宫
其五
高会横山酒八仙烟云不减九华妍暖风琼树倚楼前妙唱一声尘暗落靓粧四座玉相连骖鸾何日共翩
翩
其六
二八佳人宴九仙华堂清静鬬春妍琼枝相倚妙无前良夜黄云来缥缈春风碧酒意留连花间蝶梦想翩
翩
其七
半醉依人落珥簪天香不数海南沉时倾秋水话春心已觉吹箫归碧落从今禊饮笑山隂金盆休惜十分
春
其八
海畔山人碧玉簪天涯消息叹沉沉赖逢倾国洗愁心莫为世情生旅况且因乐事惜光隂明朝红雨已春
深
菩萨蛮
隔窗瑟瑟闻飞雪洞房半醉回春色银烛照更长罗屏围夜香　巫山幽梦晓明日天涯杳倚户黯芙蓉涓涓秋露浓
又
萋萋欲遍池塘草轻寒却怕春光老微雨湿昏黄梨花啼鸟粧　低垂帘四面沉水环深院太白困鸳鸯天风吹梦长
又
飞鸿欲带春风去柳丝却织春风住去住任春风只愁樽俎空　今朝鞭马去又得高阳侣半醉踏花归霜蹄骄欲飞
又
帘旌不动重余热高堂谁送能言雪一笑下人间天风袭坐寒　歌声云外去句谱苏仙语曲罢一樽空飘然欲御风
又
亷纎细雨连天远纱窗不隔斜风冷花柳自生春无聊空闭门双双携手去回首烟汀暮嬉笑在高楼知人牢落不
又
垂杨袅袅腰肢软寒溪练练琉璃浅短艇卧吹风生涯一叶中　五湖须径去何用若耶女烟雨暝沙汀花香唤酒醒
又
腰肢欲趂杨花去歌声能遏行云住杯酒醉东风覊愁一洗空　谪仙清饮露意在飞琼侣未醉那求归新词句欲飞
又
归心谩逐飞云去欢情却为芳菲住翠袖拥香风宁辞玉斝空　主人承湛露元是臯夔侣早晩定遄归商霖四海飞
又【和李状元】
骑鲸好向云端去踏花偶为狂朋住语笑凛生风眼高四海空　羊裘冲雨露我是渔樵侣已趂白鸥归长江自在飞
又
一心唯欲南园去东山有意留难住曾惯识追风马羣今已空　金盘盛玉露情絶鸳鸯侣破贼凯还归冲天看一飞
南歌子
竹影窥灯闇泉声语夜长小窗无梦到高唐独饮三杯长啸步修廊　月午夜衫冷莲开风露香栏干西角下银潢我欲乘槎天上泛寒光
右一
晧月明顋雪冷风乱鬓云高楼帘幙夜生春半醉倚人秋水欲斜倾　晓雨双溪涨归舟一叶轻杳无青翼寄殷勤目断烟波渔火又黄昏
右二
云绕风前鬓春开槛里粧凤屏清昼霭龙香浅画娥眉新様远山长　比翼曾同梦双鱼隔异乡玉楼依旧暗垂杨楼下落花流水自斜阳
右三
泽畔争撏草车前自喂牛凤城一别几经秋身在天涯海角忍回头　旅梦惊残月劳生寄小舟都人应也望宸游早晩葱葱佳气满皇州
右四
诉衷情【送李状元三首】
乘鸾缥缈过三山游戏下人间金樽不辞频倒春色上朱颜　依暖玉掠风鬟语关关惟愁漏短雨散云飞骑月空还
其二
龙头一语定闽山黄色上眉间诏书促归金阙玉带侍天顔　拢象板嚲宫鬟唱阳关从容禁闼若念林泉应寄书还
其三
从来云雨过巫山只记梦魂间何如醉逢倾国春到一瓢顔　歌窈窕舞双鬟掩云关重城五鼓月下西楼不忍轻还
长相思令
一重山两重山山远天高烟水寒相思枫叶丹　菊花开菊花残雁已西飞人未还一帘风月闲
又
一重溪两重溪溪转山回路欲迷朱栏出翠微　梅花飞雪花飞醉卧幽亭不掩扉冷香寻梦归
又
红花飞白花飞郎与春风同别离春归郎不归　雨霏霏雪霏霏又是黄昏独掩扉孤灯隔翠帷
西江月
腊雪犹埋石巘春风已入梅梢冷香随马上琼瑶不与时人同到　拍手恐惊星斗高歌已在烟霄醉呼玉女解金貂笑问何如蓬岛
右一
风荐荷香剪剪月行竹影徐徐微闻环佩过庭除恐是阳台行雨　玉笋轻笼乐句流莺夜啭诗余酒酣风劲露凝珠我欲骖鸾归去
右二
生查子
执手两澘然情极都无语去马更匆匆一息迷回顾孤舘得村醪一醉空离绪酒醒却无人帘外三更雨
感皇恩
翠竹谩连云天风不到帘幙重重自热恼冷香忽至爱惜当同芝草井花浮碧玉炎威扫　酒渇想东隣忧心如捣纳履生疑谩悔懊未容沉李相对樽前倾倒报君惟短句琼琚好
一剪梅【题泛碧齐】
雨过春山翠欲浮影落寒溪碧玉流片帆乘兴挂东风夹?花香拥去舟　樽酒时追李郭游醉卧烟波万事休梦回风定斗杓寒渔笛一声天地秋
蝶恋花【送李状元】
执手长亭无一语泪眼汪汪滴下阳关句牵马欲行还复住春风吹断梨花雨　海角三千千叠路归侍玉皇那复回头顾旌斾已因风月驻何妨醉过清明去
江城子
酒阑携手过回廊夜初凉月如霜笑问木犀何日吐天香待挿一枝归斗帐和云雨殢襄王　如今满目雨新黄遶高堂自芬芳不见堂中携手旧鸳鸯已对秋光成感慨更夜永漏声长
栟榈集卷十一
<集部,别集类,南宋建炎至德佑,栟榈集>

[book_title]卷十二
钦定四库全书
栟榈集卷十二　　　　　　宋　邓肃　撰奏劄子【十九章】
辞免除左正言第一劄子
建炎元年五月二十日准当月初八日劄子奉圣旨除臣左正言闻命震惊罔知所措窃以国家多难无如今日北虏方炽二圣未回奸佞在朝盗贼满野若献可替否之臣挟私心有误圣听则天下之患有不可尽言者顾臣何人敢与兹选臣虽不食伪禄有死无二然比之犬马仅可无愧而已求其所以过於犬马者臣实无有若置之言路恐非所宜伏望圣慈追还成命以安愚分臣除已迤逦前去听候指挥外谨録奏闻谨奏
第二
臣自供职以後伏暑伤冷且汗且下日加一日状至危急终未能一望冕旒以吐胸中之所欲奏者然臣贪冒圣时有死无二终不忍巧为身谋矫情求去但虑台谏之职天子耳目之官也不可一日无人岂容不才之人藉此以养病乎臣今幸得国子监待问堂粗可安身臣欲望圣慈赐臣假十余日就此将治此身万一未先朝露当粉身碎骨求所以为君父之报端不敢在衆人之後也臣不胜瞻天望圣哀祈之至取进止
七月初一日申尚书省乞指挥初三日再申尚书省乞指挥初四日准奏状得旨依所乞初五日参假放见乞对初六日第一班对
第三
臣尝备员鸿胪主簿因敌人须道释板籍以职出拘於敌中凡五十日敌人之情巳备知之自粘罕以下至於步卒分朝廷所赐之绢人得五十有五疋计朝廷所出之数以千万为率则尽敌人之数不过十六万有余而已况有阵亡者有疾病者有以事还国者有随军以供战具者其得绢亦与粘罕等以诸色人所占之数当与战卒中分则敌人正兵固不过八万耳因得朝廷所与绫锦等敌人谓之表段当时分俵其数虽同其物不等金人得锦勃海得绫契丹得绢织之类而九州所得者杂色而已一日忿然欲起相攻攻则敌兵之心亦不齐矣忽一日有敌人遇臣泣下臣问之对曰某兄弟三人荷戈而来伯亡於真定季亡於京城今闻元帅之兵大集而南方之兵马动定数州某岂复得见乡曲耶臣初不信其语及见其担夫道释各有饷饭之人其皇恐之人语皆如臣所闻则敌兵亦何尝不怯也夫敌兵之数既不甚多又加之以其心离其气怯倘合天下之力以攻之若无足畏者然敌兵未尝少挫而中国之势陵迟至此其故何也盖敌无他长惟信赏必罚不假文字故人各用命不以死为畏耳朝廷则不然有同时立功而功又相等者或以转数官或尚为布衣轻重上下正在吏人之手赏既不明人谁自劝此正朝廷之大病也臣愚欲望圣慈专立赏功一司用重禄法使凡立功者人人自陈若功状巳明辄踰旬日而不得告者有所立之功同而赏有轻重者有立功之时等而赏有後先者并重置之法常赦不原又专委台谏官二员提点其事若台谏不知觉察亦置之法如是则寸功无不録矣夫寸功必録人孰不乐赴功名之会乎若天下人人有乐赴功名之心而使之攻八万巳骄之敌则社稷生灵又何患哉惟陛下留神取进止
第四
臣闻有同腹心之臣然後可与同患难有可与同患难之臣虽患难之来无足虑也孝慈渊圣皇帝恭俭之德可追汤禹一旦【阙】　　於不测正为无同腹心之臣耳圣驾既出无一人以蒙尘为念者邀上皇则宫臣奉之邀太子则詹事奉之皇后诸王惟其所欲是举朝之臣争用私心指上皇本支以保其私家耳呜呼痛哉古未闻也及伪楚一立则争拜其庭畧无难色有愿为事务官者以讲伪帝之礼有愿为奉使者以结天下之心有闲为宫观而下为庶官者皆弹冠而起争为禁从甚者至有居宰执持枢柄传呼道路洋洋得志其下下无能者又竭奸谀之心有名犯邦昌即请於朝以改之举国委然知有伪楚而已倘言圣朝往往窃笑呜呼渊圣皇帝其无腹心之臣如此乌能保天下哉不在围城之中者不能尽知往往为奸人游说似是而非以惑其听凡在城内者又各食伪禄以汚其身故无肯为陛下尽言者遂致陛下虽念二圣之未回而恶叛臣之卖国稍正典刑以立朝纲终未足以慰天下之望而快二圣之怒也渊圣临行以批谕徐秉哲托市少物以为路费遂签御讳如与平交其意岂在物耶正为行计巳迫欲速相救援耳岂意举朝叛臣他肠有在坐视君父如弃路人陛下若不正其罪无乃辜二圣乎臣窃惟去年治王黼蔡京等罪不肯果决费台谏一年之力遂致边事有失防闲臣愚欲乞先立罪格然後按籍定刑使凡有司者皆不得以容私焉则一按而定可以絶後患矣诸侍从官而伪为执政者诸庶官及宫观而起为侍从者与撰劝进文献赦书者事务官与因张邦昌改名者是皆巳不复知有宋德矣臣请定为叛臣之上诸执政侍从台谏曾称臣於伪楚及拜於庭下者及愿为奉使与庶官升擢差遣者是皆臣服伪楚矣臣请定为叛臣之次叛臣之上乞置於岭外叛臣之次乞远小处编管仍乞带叛臣名目若夫卿监以下庶官也朝廷初不以国士待之亦安得以国士责之若未尝升擢及如前所论二等之罪惟戴伪楚供职不废以苟禄食而已臣乞赦之然亦乞籍定姓名从此不复用为台谏侍从矣盖其恶无立也若用此法则一网而尽不惟上可以报二圣之德亦所以破天下奸雄之胆也使举朝之臣畧无奸雄则人人可与同腹心矣予有臣三千而一心此武王之所以胜纣也况以天下之大而平一隅乎惟陛下察之取进止
第五
臣窃闻人臣之事君有毫髪之私必有欺君之罪人君之治天下有毫髪之私必失天下之心恭惟陛下聪明睿智卓絶今古固非臣愚所能窥测然谓之无毫发之私则非臣愚所能知也臣窃见陛下临御以来首取前日奸臣请和误国者如李邦彦白时中吴敏等投之远方以御魑魅天下壮士闻之鼔舞以为中兴必矣然自靖康以来有专主和者耿南仲与其子延禧是也闺门之内同恶相济沮渡河万全之战遏勤王巳到之兵今日割三镇明日截黄河自谓和议可必无患凡战守之具若无事於切切然者孝慈渊圣皇帝亦以东宫耆旧之故信如蓍龟敷奏之语盖未尝不从也又敌人借和用兵势不可遏南仲误国状巳败露渊圣亦不得以私之遂遣南仲出使使之自当南仲偶脱万死以其子延禧之故遂得从陛下左右窃闻陛下欲进大兵以援京城又为南仲父子所谏以为和议巳成不可辄坏是则南仲父子主和误国岂不过於李邦彦等乎此陛下亲见而熟讲之矣又不待臣愚再三之渎也然南仲尚为两府以宫观居闲延禧尚为两制以名邦自奉虽南仲自择不过如此陛下何正邦彦等罪如彼其审何容南仲等恶如此其恕岂非以南仲父子於艰难之际从陛下日久耶且天子父也羣臣子也举天下之臣皆陛下之子岂复更有亲疏之间乎渊圣不忍辄弃南仲故有今日之悔陛下之与南仲又何有焉若复容之臣恐天下得以私心议陛下也且南仲腐儒延禧孤陋进退出处本不足论臣今切切不巳正为陛下惜耳伏望明正典刑与李邦彦白时中吴敏等以示天下之公取进止
第六
臣今月初六日以本职上殿论前日叛臣争事伪楚大小轻重亦自不等欲乞先立罪格一定於此然後按伪楚之籍取叛臣姓名就格断之庶几君臣之间皆不得以容私一网而尽不废朝廷之力逐臣不敢琐琐具当时叛臣姓名敷奏惟先立二格而已伏蒙陛下谓臣在围城之中固知姓名令臣具奏臣谨取臣所撰二格以按叛臣之罪为陛下尽陈之臣所论叛臣之恶者其恶有五一曰诸侍从而为伪执政者王时雍徐秉哲吴幵莫俦吕好问李囘是也时雍等今巳赐罪独好问平日端谨不坠家声一旦与王时雍处事伪楚朝臣为好问痛惜之然当时士人或谓好问有反正之志所以维持王室者不无力焉臣考於名教观其踪迹有大不然者始为奉册使俄为门下侍郎虽三尺之童巳皆知其叛矣今陛下擢於伪命之中置之二府是以叛臣而为股肱之任也其二曰诸庶官及宫观而起为侍从者如司农卿胡偲太府卿朱宗之为侍郎大理卿周懿文之为大尹卢襄李擢范宗尹等皆起於宫观以为禁从是也胡偲周懿文等今在桎梏固不足论请论其余者且金人破城自南壁始李擢卢襄实提举其事日聚羣小浩歌城上虏巳窒壕恬然不顾破吾京城实二人也及伪楚一立则由责籍宫观之中复居近侍之职其不臣之迹巳彰彰矣范宗尹昔尝於宣和廷对揣王黼之志数蔡京之罪其於梁师成童贯等畧无一语及之奸雄可知矣靖康之初遂窃虚名以居台谏当官则以奴仆事耿南仲以求禁从城破则以妾妇事范琼以资口腹及伪楚一立则起於宫观以为谏议殆不知所谏者孝耶忠耶叛逆之事耶邦昌据宝位犯宫嫔罪巳显着今其腹心之臣尚可用乎其三曰撰劝进文与献赦书是也且赦书之恶不减劝进其词云有尧舜之揖让无汤武之干戈不惟不忠之语可骇天下至於庙讳便不复顾虽犬马有所不为朝廷取撰劝进之文者投之岭外而以撰赦书者止令分司是不知亦何私於顔博文哉其四曰事务官者金人巳有立伪楚之语朝士集议恐不能如礼遂至结十友作事务官讲论册命之仪搜求供奉之物悉心竭力无所不至使邦昌安然得阳揖逊北面而拜者三南面而拜者二挥涕就位以事美观皆事务官之力也且陛下登九五之位天下欣跃如获再生朝廷不闻有先时而为事务官者及伪楚之立而十友纷然如水就下此其情尤可恶也然当时诡秘姓名人不尽知今乞询元提举官吕好问则十人之迹无所逃矣其五曰因张邦昌改名是也何昌言先奏於伪楚之廷乞改为善言其弟昌辰遂请於部改为知辰恶犯昌字也且当时顔博文之为赦文更不顾庙讳而昌言昌辰切切然惟恐犯张邦昌之讳如此是时羣臣不知果有宋德耶果无宋德耶论至於此臣但泣血而已已上数等臣乞定为叛臣之上置之岭外所谓叛臣之次其恶有二其一曰诸执政侍从台谏称臣於伪楚及拜於庭下者是也所谓执政者如冯獬是也从驾而出脱身而还尚忍行平日从驾之路入平日朝谒之庭伏拜他人便为君父此不知果何等用心也所谓侍从者其余巳行遣矣独有李会尚为中书舍人陋儒无知平昔碌碌此固不足论也然在渊圣朝既为从官在伪楚朝又为从官今复因循不失旧物是事陛下如事伪楚事伪楚如事渊圣畧无彼此之间矣陛下虽尚容之未正典刑不知李会何施面目尚敢持槖以行於天日之下乎李会平日尝与范宗尹对语曰邦昌实无罪而陛下责之为非切切然为其伪主游说如此信乎桀之犬可使吠尧也所谓台谏官者洪刍黎确等及举台之臣是也当时台中有为金人根括而被杖者四人以病得免其余无不在伪楚之庭矣且台谏者天子耳目之官也敌骑迫城尚持讲和之论圣驾将出曾无一言之戒天作奇祸则仓黄失措遂居他人之庭复处台谏之职所谓节义亷耻果安在哉今日尚有不易旧职者不知其所立如此又何以论他人之过耶其二曰以庶官而升擢差遣是也然此不可胜数自伪楚以後谓之权官而被伪命劄子者皆是也台省寺监学校勅局无所不有乞专委留守司按籍取之则无有遗者其三曰愿为奉使是也黎确之使赵野李健陈戬之使 翁彦国拥黄旗持伪告左右仆从皆受伪恩马上洋洋自号奉使力说勤王之师以为邦昌久居之计故邦昌晓谕曰候勤王师退然後开门盖恃有一二奉使耳借使一二奉使能巧为辞说以惑今日之听臣当问之曰邦昌何为者岂有朝士乃甘心为之奴仆乎旗色用黄赏人用告皆若所携矣此又何自而得之哉巳上数等臣乞立为叛臣之次於远小处编管若夫庶官在位供职不废但窃禄食臣乞赦其罪而録其名盖焉能为有焉能为无既不足责亦不可用但置之而已臣窃观近世士大夫所论以谓伪楚之事为金人迫胁无足罪者臣以谓苏轼诚喜李白谓白从永王璘也当由迫胁终以李白为豪杰之士殊不知迫胁而从不过畏死耳岂有豪杰之士畏死而亡义乎况台谏以上朝廷以国士待之待之以国士而报之以衆人此果何等人哉虽才如李白亦当赐罪况皆凡下奴才无足取者伏望圣慈特赐刚断无惑羣听腹心之患既除则边鄙之虞可以消矣惟陛下聪察取进止
第七
臣近准尚书省劄子奉圣旨令送臣僚所论二章付门下後省其一章论台谏之职不可观望其二章论宦官之盛不可不戒臣窃鼔舞以为中兴之盛正在此也恭惟陛下临御以来所用黄门比之上皇仅百之一比之渊圣仅十之一是陛下於此司盖未尝不戒也然小人无知尚有敢循旧辙者陛下既责臣以言臣敢默默乎臣於初十日侍班殿下有肩舆而至横门者羣臣吐舌莫敢谁何尝试遣人询之曰内臣陈良弼也臣窃谓百官下马外门徒步而入虽雨作泥深灭足没跗未尝敢以为劳盖君臣之分不敢废也良弼何人敢尔骄傲虽宣和以前宦官最盛不闻童贯梁师成等敢用肩舆辄入横门者今良弼之宠方之童贯等无万分之一便敢轻视朝廷失礼如此传之天下有损圣德臣窃痛之或曰良弼病矣不能徒步臣以为不然岂有不能徒步於横门之外而能徒步於横门之内者乎又曰汴河久涸运漕不至良弼一出则黄流弥漫一时之功不可阙也臣又以为不然若恃微功便忘分义则赵普之流当乘肩舆以登太祖之庭矣或者又曰恐得圣旨然後敢尔臣又对之曰此决无是礼也朝廷之仪定於太祖陛下孝德上追虞舜岂忍以一黄门之故轻变祖宗之法乎臣愚伏望圣慈明正典刑以示惩戒不惟消患於未然亦所以弭天下之谤也惟陛下留神取进止
第八
臣於今月初六日上殿论耿南仲与其子延禧主和之过与李邦彦白时中吴敏等乞陛下明正典刑陛下以谓耿南仲真误国者今越八日未蒙行遣臣窃惑之谨再为陛下敷奏曾不知其为再三之渎也臣尝面奉孝慈渊圣皇帝面谕曰耿南仲尝荐汝矣臣明日亦以门生之礼谒南仲於府第今此待罪谏省亦何忍独论南仲父子之过耶然君父之德天下之公也恩门之德一巳之私也臣亦安得以一巳之私而忘天下之公乎重念四五月间畏日流金虽庸夫贩妇亦以行色为难而使雨朝君父登小车涉险途作止饮食悉付他人之手亲王贵族且数百人一旦荡然皆在沙漠数千里之外使道路闻之皆为泣血此何自而然哉主和误国堕虏计中正在耿南仲父子耳且臣之君父为南仲所误如此义不戴天岂容默然陛下若念南仲父子尝在艰难之中久从行在未忍赐罪则臣之言为失矣臣待罪谏省敷奏有失臣之罪也夫何面目尚称谏臣虽微臣进退不足以为朝廷重轻然小臣之节则不可以不立也
臣视此命轻於蝼蚁【阙】　　　　　　　　　　之取进止
第九
十四日拜赐绯勅二十一日上殿臣尝观德宗之在奉天有唐社稷不断如綫一旦稍定遂访裹头宫人陆贽切谏犹不能止此唐室所以衰也恭惟陛下临御以来惟知修德前日宫嫔来赴行在犹有却之者方诸德宗固巳相万其不迩声色盖出於天性自成汤以後一人而已宋德亦安得而不兴乎然陛下出命尝本乎恭俭之德而奉命以出者或变而为奢侈之事窃恐传之四海人或不知反以德宗议陛下而不知陛下实成汤也臣职在谏省敢不尽言前日御药院奉圣旨下开封府买拆洗女童不计数且拆洗云者岂必姝丽耶窃知圣意将服澣濯之衣矣不计数云者岂必多求耶窃知圣意以谓有人则置无人则巳初不以定数为限也此盛德之事卓絶今古岂易拟议哉然奉行之臣不体睿意日差人吏遍走京城凡见女童举封其臂间有脱者其行赂已不赀矣搜求之甚过於攘夺愁怨之声比屋相闻呜呼尹开封府者与领御药院者亦何累吾圣天子如是甚哉今日外有方炽之敌伺吾之间以肆敓攘内有伪楚之党幸吾之失以快私忿陛下安可以纤毫疑似之迹堕贼计中乎臣愚欲乞速下三省取开封府御药院官吏重置之法仍降明诏以榜东京具言陛下所以买拆洗之意不为姝丽有不计数之语不为多求凡女童之封臂者悉纵之则陛下恭俭之德上追成汤岂独左右臣僚得以独闻乎当使京师之人无不知者仍乞亦榜行在以弭自京师来者纷纷之谤且京师天下之本也京师之人安则天下之人举安天下之人举安则社稷宗庙岂有不安者乎惟陛下早图之
第十
臣窃谓天下之大取诸一身足矣边鄙有寇若病在四肢民心有失若病在元气凡四肢之有疾未有不自元气之乏者今欲治边鄙岂可轻失民心乎又况京畿近地所赖民力为切此尤不可失者也去年北敌凭陵再干我师京畿近地悉为战场十口之家九遭屠戮间有脱者亦仅留余息耳陛下巳登九五之位逃民欣然如获再生然後老弱相扶稍有归者然昔日所居荡为【阙】
行有余力复为耕耨之事於今
也事在有司尚循旧例日促秋租以为岁计甚矣谋臣之误国也昔者周公之相成王必陈王业其诗云三之日于耜四之日举趾盖以谓于耜举趾倘失其时则岁无秋矣且周正建子于耜举趾之时在今为正二月之间也今日虏骑四月方遁不知正二月间京畿之民何在哉于耜举趾既失其时今取其租曾不少恕民将如何天不能雨鬼不能输臣知百姓将复遁矣若使京畿之民其心已失譬之元气巳不复阳四肢有病其能愈乎此正医国者所当虑也惟陛下审察之
第十一
臣伏观近日圣诏戒勅百官使各恭乃职臣窃欣幸以为中兴之道正在此也然官吏之未去者固有恋主之心虽非圣诏彼巳不遁官吏之既去者巳不知有君矣虽有圣诏独奈何哉臣请为陛下尽陈之伪楚僭号百官安之曾无一人敢违伪楚者陛下巳登九五之位而官吏惧罪各为计去此其情尤可罪也留守谒告既不经朝廷合门放见又不拜君父一旦得舟而济往往自相庆贺问其故则有以省坟为辞者有以省亲为念者有以生事为忧者为百官之计则善矣为朝廷之计则如之何且时适艰难敌人未灭陛下方事巡幸未能归谒宗庙而百官先欲省坟上皇北狩今尚未还陛下虽念定省之勤且不能致而百官先欲省亲汴都九重如天造地设銮舆行幸犹未暇顾而百官先以生事为忧呜呼事君如此果何等人也比之犬马犹有慙德然朝廷常以冗官为虑矣又常以兵食为忧矣若按在职官吏托故而去者尽削仕版而取其所食之禄以给禁卫盖两得也若夫五月初一日巳前先假指挥径走江湖间者其情罪又过於衆人数等欲乞追赴行在付之有司大正典刑以耸天下窃闻太平兴国间窦州録事参军孟峦避官不之任诣阙自陈太宗皇帝怒甚杖峦二【阙】流之海岛此当时官吏所以无敢择官者今日士夫择官求便比比皆是也祖宗巳有定法陛下可不遹追乎取进止
第十二
臣闻三省近奉圣旨催巳召人星夜前来内有周武仲者臣窃惑之不知陛下以武仲为忠乎以武仲为才乎宣和之末金寇巳在云中朝廷应副不胜其弊未有免夫钱之类天下骚动既罢谭稹复帅童贯王黼梁师成等犹敢泰然肆为欺罔夺供军之物以资应奉武仲时为御史中丞观望王黼不敢辄出一语上皇深察其奸以谓当时之弊有布衣敢言而台谏无一言者遂举台谏逐之不一月间既罢王黼然则武仲之不忠固可知矣初结金人之祸虽始於赵良嗣然卢沟之会两军莫测钲鼔一作南北尽奔王黼再遣赵良嗣与周武仲从而议定遂以营平付金人取之营平既为金人所据则下瞰全燕矣全燕既破敌遂长驱此前日之祸所以酷也然则武仲之不才又可知也朝廷痛此固尝一正典刑矣主其谋者王黼前年杀之为之使者赵良嗣去年杀之若周武仲者则力奉王甫之命共持良嗣之节其罪无以异於二人者纵使勿杀亦云厚矣其可复使之禁闼以误国事乎易於师卦尝曰开国承家小人勿用象曰小人勿用必乱邦也今陛下正用师而开国之时也小人其可用耶惟陛下察之取进止
第十三
臣尝观宣和司谏高伯振观望王黼不敢谁何每出传呼谏官道路之人皆得慢骂之靖康谏议洪刍阿附耿南仲不恤国难一日过朱雀门羣小拥其马以数之曰国步如此尔所谏者何事彼二人者方其巧为身谋以窃禁从往往自以为得计殊不知欺君之罪重於欺天故伯振死於白刃而洪刍流於海岛皆天有以罚之也臣误蒙三朝之知实缘论事宣和之末尝进乞罢花石诗羣臣欲置於死地上皇赦之仍欲召对靖康之初赐对便殿力诋权臣当时指以为狂而渊圣容之尚置於寺监今年不食楚粟饥饿殆不能行万死一生奔赴行在陛下即擢於言路初望天顔遽论宰执必待其去臣言乃巳当时士夫谓臣必踵张所吴给之辙矣而陛下赐臣以五品之服且褒以圣语谓臣论事甚正当可取顾臣何人上蒙圣眷如此虽沥臣之血而脍臣之肝不足以谢天地之德也然臣之职则谏臣也若陛下曰然而臣亦曰然若陛下曰否而臣亦曰否是奉天子者也非谏天子者也虽圣德眷遇未即赐罪然臣独不愧於心乎独不愧於天地神明乎今虽可免异日将如何哉不为高伯振即为洪刍矣此臣愚所以日夕惶恐而未知死所也窃惟人主之职在於一相陛下初登九五之位召李纲於贬所而共之以为国其恃之非不专而礼
之非不厚於李纲学虽【阙】　　　　　谋虽深而机浅固不足以上副眷注之识任而陛下尝顾臣曰李纲真以身徇国者今日罢之职其论严甚此臣所以窃有疑也既非台章又非谏职不知遣词者亦何所据而言之臣若观望岂复敢言臣爱君其敢默默乎且两河百姓虽愿効死而五月之间畧无统领民心茫然将无所适从矣及李纲措置不一月间民兵稍集今纲既去两河之民将如何哉伪楚之臣罪当万死前日纷纷皆在朝廷李纲先乞逐逆臣张邦昌然後叛党稍能正罪今纲既去则叛臣将如何哉叛臣在朝廷政事乖矣两河无兵则北人骄矣李纲於此亦不可谓无一日之长也昔者宣王所以为中兴之主者内修政事外攘夷狄而已陛下圣德过於周宣所以修政事而攘夷狄者岂可後哉李纲一日之长亦惟陛下采之
第十四
臣窃谓台谏之职天子耳目之官也人主之职在论一相而已李纲误国朝廷於今月十一日罢之臣备员言路曾无一语执奏者其踪迹有类观望况臣於今月二十一日上殿奏事复论李纲有可取者二伏蒙圣训谓臣所奏一虚一实则臣之不职益又明矣虽蒙陛下念臣狂直未忍即赐臣罪然恐後来台谏观望成风臣见居私家待罪不敢供职伏望陛下明正典刑取进止
第十五
臣窃观前日臣僚上言有论伪楚之臣止论王时雍徐秉哲等未尝辄论吕好问且王时雍等伪执政也吕好问亦伪执政也论时雍而舍好问岂非以好问今为右丞乎右丞之职天子命之也虽贤与否不得以尽知然伪楚之朝始为册立使俄为门下侍郎此好问之迹亦昭昭矣论事之臣亦安得漏网以罔天子之听乎谨按好问本非奸雄但怯懦耳从王时雍游致有叛臣之迹皆怯懦所致也今虽居宰执亦不能为朝廷患然国家艰难急於求贤岂容有怯懦无立之士厠迹於二府乎好问在朝则伪楚奸臣必不尽责盖有以蔽之也臣又闻中书舍人李会至今会语人曰张邦昌有伊周之志非逆谋者其推戴伪楚之心犹昔也谨按李会尝拜伪楚之庭甘为禁从今日复厠朝班有愧同列遂为巧语以蔽邦昌呜呼衣天子之衣而坐天子之殿降勅令以朝百官拥殿班以称陛下邦昌反状虽三尺之童亦知之矣其臣李会不知何辞尚敢为之游说乎且以邦昌为是则陛下责之为非是邦昌而非陛下信乎桀之犬可使吠尧也臣所论叛臣乞陛下定罪章疏再上未蒙陛下一正典刑臣窃考叛臣在朝今居二府者吕好问也今作从官者李会也臣愚欲乞先正此二人之罪以去其大者然後乞检会臣所校者叛臣八种定罪二格一网而尽俾无遗漏庶几可以少释二圣之怒以慰天下之望也惟陛下断而行之毋惑羣听取进止
第十六
臣窃观发运司岁计五百余万每岁入贡舻尾相衔畧无虚日崇墉比栉不容升合之欠朝廷费出且无余者今年不知何以处之去冬自遭围闭运漕不通今夏又以堤岸失防汴流久絶校之每岁所入盖未有百分之一也窃闻之巳入汴口者有百六十万此数之外未有继者朝廷欣然便以为有余殊不知京师所集止於八月九月巳後俟去年冬季每月之费在京师者以二十万为率在行在者以十万为率又有籴场二十四所并勤王军兵捉门防巡人兵口食等兼非泛取索数目会入汴口之数仅支五月食耳五月之外将如之何倘虏人絶迹不复南渡则运漕相继未有巳也若犬戎猖獗再干我师不知军民嗸嗸将焉就食此事最急不可以仓卒备也舟船有限日数甚迫虽发运百人亦无如之何矣臣愚欲乞诸州选才干官员代发运司各运逐州岁计往赴京师近地期以十月以前足五十余万之数凡舟船人兵与其余所费之物各责办知通乃以公使钱代支国家艰难之时虽三二年间公使阙乏未为要务协数十州之力人各自劝又立赏罚从而驱之则粮道又何患哉昔萧何给馈饷不絶粮道汉高祖自以为不如盖当时粮道若或不继虽有韩信亦将何所施乎惟陛下毋忽取进止
第十七
臣於今月初八日以本职上殿因奏论次遂言夷狄之巧在文书简简故速中国之患在文书烦烦故迟今日事势岂可迟也面奉圣训曰正此讨论欲并二者尽依祖宗法臣窃欣幸以为太平兴国之治可以指日而望矣恭惟太祖太宗之时法严而今速事简而官清未尝旁搜曲引以稽赏罚故能以十万精兵分布四海取岭蜀平江南来吴越下河东纷纷万国莫不称臣混一六合如指诸掌此一时富庶所以远追成康而丰功伟绩又有以过之也自时厥後日趋太平羣臣无可论者今日献一策明日献一言简发数米惟恐不备此文书所以日益烦而政事所以日益缓也厥今天下如何哉兵戈未息边鄙未宁朝廷措置当如救焚如拯溺岂可揖逊进退尚循无事之时乎臣以谓英烈果断非太祖太宗之道不可学也比尝有讨论祖宗官制之命矣今越两月不闻所正者何事岂以为用兵之际未暇及之乎殊不知用兵之道正以此为急务耳盖法祖宗以考官制畧虚文以稽实效者用兵之本也不务其本而欲齐其末臣所未闻臣愚欲乞专委宰执辟礼官数人限以旬日期於必正庶几法严事简如出一人赏罚之权不致濡滞将使天下叹曰太祖皇帝今复起矣蠢尔小虏何足道哉昔高宗为有商中兴之主为之舟楫盐梅者傅说一人而已其言则不过曰事不师古匪说攸闻盖中兴之道未有不以古先为念者惟陛下断之取进止
第十八
臣尝谓巡狩之礼非偶然者春则省耕以补不足秋则省歛以助不给忧勤之心亹亹不巳惟恐天下之疾苦不得以上达而九重仁政不得以下布耳崔驿南巡之颂尝云班云行之博惠散雨施於庶黎正为此也陛下即位之初首巡睢阳云行雨施之传当自此邦始使天下引领而望之曰徯我后后来其苏如是銮舆所幸孰非金城乎倘以军兴之际一日二日万几若未暇恤焉则百姓将蹙额而相告矣传之天下速於置邮万一他有巡幸当有深可虑者臣窃闻夏四月陛下临御之初应天府下诸各邑索供奉物至今有不还其直者臣实骇之兵火之後居民离散一得真主如获再生州郡不能省此复取膏脂而畧不加恤诚忍人哉陛下不及知民间不得诉安於残忍者又以为不足言此宋都之民所以至今未蒙实惠也且宋都陛下即位之地也民心忧乐天下将取则焉臣愚欲乞陛下峻责当时供奉官吏不还其直者且令朝廷偿之大榜诸邑俾仰体圣意庶几四方相庆曰天子圣德如此其巡幸所至又恤民如此民心一定陛下何往而不可哉昔者太王避狄事之以皮币犬马以至於弃土地真若不复振者卒能肇基王迹历年八百其故何也盖当时去於岐山之下民之从之者如归市民所不能去则天亦不能违矣此邦之所以兴也书曰天视自我民视天听自我民听惟陛下察之取进止
第十九
伏观十三日赤气夜起横贯斗柄士夫惊叹莫知所自况职在言路者又当如何窃考自古天变人主所以谢之者不过避正殿减常膳而已陛下自登宝位未尝辄居正殿而饮食菲薄几同臣下其所以事天者盖亦无所不至矣而天变若未息焉其故何也盖尝考康定元年春正月京师大风昼冥经刻是夜东南有黑气横亘数丈赤兵气也黑杀气也用兵之时岂免兵气乃於杀气则为变尤大矣然仁宗之时则朝廷无事人物繁庶其致治之道过於成康是果天变不足虑乎盖仁宗皇帝应天以实而不以文此天变所以不能为灾也陛下切切愿治之心固无愧於祖宗矣然风俗颓坏为日滋久虽欲正之不能遽革故今日纲纪未肃赏罚未信叛臣未去奸赃未灭比之仁庙犹有愧焉此臣愚所以痛心疾首而不能自巳也臣愚欲望陛下下责巳之诏来切直之言号令必行毋使壅遏所以肃纪纲功过并録以稽邪正所以信赏罚按伪籍以考张楚之臣不使辄居侍从台谏则叛臣远矣验刑赏以责贪汚之吏不使分布内外要职则奸赃灭矣如是则陛下应天之实亦无愧於仁庙虽有杀气亦不害四十余年平治况止於兵气而已耶盖天心不远人心是巳有德於人则无愧於天不必於人心之外更求天也五季之末康澄尝有言曰为国家者有不足惧者五有深可畏者六阴阳不调不足惧三辰失行不足惧小人讹言不足惧山崩川涸不足惧蟊贼伤稼不足惧贤人藏匿深可畏四民迁业深可畏上下相循深可畏亷耻道丧深可畏毁誉乱真深可畏直言蔑闻深可畏盖天变不常所以戒人君倘能自慎何足惧耶人事不修所以兆祸乱苟不知戒斯不亦可畏哉陛下於其所可畏者而加慎焉则所谓不足惧者又何能为陛下累乎惟陛下察之取进止
栟榈集卷十二

[book_title]卷十三
钦定四库全书
栟榈集卷十三　　　　　宋　邓肃　撰
文
不校
孟轲不与横逆之人校曲直而与齐宣王论达尊韩愈不与高闲文畅校夷夏而与宪宗论佛骨韩信不与淮阴少年校胜负而与项羽争雄蔺相如不与亷颇校上下而与秦王争割地盖不屑屑於其小者所以养成其大也扬雄不肯屈节於董贤而甘为王莽之臣柳宗元不肯下气於皇甫湜而甘为王叔文之党李忠臣赴君父之急能斥日者之言终不能拒朱泚之命卒以叛诛李陵能以匹马力战极边终不能辄出一语上抗虏廷卒负其君为左衽之鬼盖遇细故则窃虚名临大节则顾死生此小人之事也大人何取焉古之所谓大人者体均天地而气通阴阳天地覆载之中不却蛇虺阴阳寒暑之变不恤怨咨但推一元之气运量斡旋於太空不可穷极之间乾辟坤藏春生秋杀又何必物物与之校可否乎若乃小人则一切反是余尝譬之以狗饱食粪秽盘旋户外伺有至者不问淑慝瞋目碎牙声气俱厉将搏而噬之然後为快於心顾其性皆眞若有守而不负其主者倘有客焉委骨於地彼则摇尾而进欣然就之视曩昔切齿之人便为恩地亦岂暇顾其主乎此大人小人之辨不可以不察也晋语有之人才相去不啻九牛毛盖叹其相絶如此顔子於此犯而不校盖不与校也小子其志之
祝词
惟金人息兵沙漠将大寇攘我方再造区夏弗克念帝乃拜臣左正言臣用夙夜栗栗危惧曰有宋宗社几百有八十载今日存亡勿系於百职事系於冢宰暨二三议论之臣臣罔有舟楫克济巨川谨拜手稽首告于皇天后土请自戒者三其一曰罔以国事用报我私德其二曰罔以国事用报我私怨其三曰罔以国事用资我富贵服食既盟之後二三其德以惑我后之听臣当孥戮臣既单厥心而罔有嘉谋嘉猷可告於后惟天佑之呜呼惟天聪明惟天念我太祖太宗之德勿忝尧舜文武惟天嗟我九州赤子切切愿治若岁大旱徯霖雨惟天察彼戎狄凭陵中土炽于猃狁獯鬻天用牖臣俾事罔大小臣咸知入告于后后克从德政惟新天下悦服蛮夷寇贼弗干我边陲万民奠居邦其休哉庶几臣小子亦克遄归省厥母于北堂若臣小子弗克有济惟天斥之俾投荒服速登俊良救民于水火毋俾小臣以蠧我家邦
原直
世人尝谓穷达自天余以谓穷达自人非天也何则伯夷饿柳下惠黜孟轲不用於战国之末韩愈不得安其身於朝廷之上比干剖心子胥抉眼眞卿杲卿碎其身於贼手是为直必穷矣子贡得驷马苏秦得六印宇文士及得安其职张禹得全其身崔日用得学士宋之问得馆职杨再思得宰相是则为佞者必达矣夫为直者必穷为佞者必达自古及今莫不皆然夫岂天哉虽然人生世上不过数十寒暑盛衰得失如蚁穴一梦耳於此枉道丧节以干妻孥之奉一时沛然自谓得志殊不知万世之下使人闻其名而唾之仅与禽兽比若正直之士虽当时身不丝腹不粟斥窜流离眞若可怜者然所谓浩然之气历千百年犹与日月争光以此校彼孰久孰近故君子宁饿宁黜宁不用於世宁不得安其身於朝廷之上至於剖心抉眼碎於贼手亦宁任之惟直不可变耳余生踪迹几遍天下求其不以穷达生死少变其直者虽间有之要不可以多得也建炎初余谪归沙邑有主簿虞君茂实讳某者相遇视其貌温而谨听其言眞而信退窃自幸曰是必学者非止为科举之士耳予以得罪至重流落益久君又安於小官不能遽去忽忽相从且三年矣视君所为犹一日也与人无亲疎贵贱一切以诚心待之闻人有善欣然若已有得及论朋友之过虽面顔发赤勿顾也其事官长亦不能少变辞色作寸进计顾虽斋庖索然殆不能烟青衫百结如霜後叶其自处如得志呜呼君眞坐直而穷者君眞不以穷而变其直者此余所以愿与交游之末不敢以罪逐孤踪自为君弃也孔子论三友以友直为最佛氏论四友以华友秤友为可鄙盖华因时为盛衰秤视物为低昂此岂可与正直之友同日而语哉君今别余而东矣恐无规余失者余于是黯然作悲惜君之行也作原直
吊墨迹文
曾侯藏东坡墨迹十轴端友取其二归而玩焉殆忘寝食时有同学之友见而骇之曰异时之文何可尚哉伺端友之出也於是焚之今十余年矣端友此恨尚塡胸臆栟榈邓肃志宏作文以吊焉其词曰
孟明之舟田单之牛楚王之象晋帝之裘施之於用无或不周一旦火之若不当惜盖事有大於此者而又何足留哉先生之书顾其此俦一遇按劒囘禄是投闻者奋起欲追无由此气愤然徒吞九州嗟嗟先生凛凛高风道学卓然一世独雄文中之虎人中之龙我笔无舌安能形容独喜其书天下之极虞员欧方顔筋柳骨体虽纡余精英不没其或得之如藏白璧道既不行四海驰驱讐者疾之毅欲扫除书何预焉亦复焚如盖怒之所移有及於水中之蠏而恶之已盛遂延?下之胥也呜呼惜哉古人或屈于庭下以干讼牒或忍於斲棺以求遗法或见石鼔而长歌欲以隷诸生之业先生之书不减若人世间俗子乃尔毁灭岂书孟尝之券冯欢持之以奔走岂书竺乾之文退之为之去取必精妙之至贯古无友直与六经相为先後李斯见之又将以愚黔首矣吾闻栾巴噀齐郭宪噀蜀刘崑降雨于江陵天使赦财于糜竺是皆夺之于煨烬之中而传之与巳骨之肉先生之书独不合焉吾知天使之未贤而三子亦碌碌焉者耳呜呼书乎今何之乎红焰烈烈其可追乎将归於日月助其光明乎岂吐为长虹以摅其不平乎将激为飞电以神其威灵乎岂散为星斗以显於天之文乎其烟气蓬勃上彻青冥亦将化为卿云以瑞天庭耶亦将感而为膏雨以泽生民耶亦念彼郑卫之声纷焉杂出将化为管中之灰以正其音律耶抑亦视彼狂澜混混之中若灭若没又从而哀之乃积为女娲之石以拯其陷溺者欤虽然是皆不足为先生道也先生之誉虽走风雷先生之心实若死灰心且灰矣书何有哉宝之聊耳焚之奚哀
诫子
一日之计在寅一年之计在春一身之计在少此陈了斋之言也木之就规矩在梓匠轮舆人之能为人由腹有诗书此韩昌黎之言也大丈夫不时时以古今浇沃胸中览镜则面目可憎对人则语言无味此黄山谷之言也余长子谱偶请余书余曰师节义於陈学古文於韩而习句法於黄当於妙年先味此三语勉之
栟榈集卷十三

[book_title]卷十四
钦定四库全书
栟榈集卷十四　　　　　　宋　邓肃　撰书
上龟山先生杨博士
乡侄邓某谨裁书上提宫博士先生阁下嗟乎世人学者急於爵禄之奉缀缉腐语以追时好凡不可以取青紫者无复给视穷年兀兀老死章句识者悲之至於卓荦瓌奇之士未始数数於此者则必箕踞高吟游心景物收拾天地精英以实锦囊直鄙时辈为嘈嘈蝇蚋若不可与之言者殆不知画饼象龙均於无用又乌可以五十步笑百步哉幸而有知读圣人之书而求其所以言者不得於经则必求於世儒之说即世儒之说而求之其亲见异闻往往出人意表恍惚变化不可捕捉凡所言者皆人之所不可言凡所行者皆人之所不可行悉心竭力莫知所归则又将去而之佛老矣呜呼道之不明眞学者之不幸也某於衆人不幸之中若天与之幸者得游於令壻知默之门虽驽钝之质不能窥测其涯涘然窃尝闻之知默之言得於先生先生之学非有瓌伟俶诡之论乔诘卓驇之节以耸世俗之观听独於行止疾徐而知尧舜之道於不为巳甚而得孔子之心其所言者人皆可言也其所行者人皆可行也某之心於是知所向某之力於是知可以勉矣盖亦尝因其可言者以思其所未能言因其所可行者以思其所未能行时见先生卓然不可企及向风之行愿识之志往往参前倚衡如或见之今先生去而家於毗陵徘徊乡郡某适在此幸可以瞻拜屦舄此某所以辄布区区之诚仰干将命初不知其才之可进与否也昔仪封人将见孔子曰君子之至於斯也吾未尝不得见也古之人其乐见君子也如此然仪封人之贤否虽不可知而其姓字且不见论语则亦必其无大过人者某虽不肖不足以望君子之尘至其乐见君子之心於仪封人若无甚愧不识先生肯与之一见否干冒威严惶惧之至
上刘延康
某月某日南劒州上舍贡士邓某谨斋戒沐浴裁书束拜寓献判府经畧大学相府先生钧席某尝读顔眞卿杲卿及张巡许远四公列传见其为唐社稷奋身不顾守节死义名高日月未尝不拊髀而叹曰嘻天地英杰之气勃郁未吐不知几千百年乃锺若人以为万世标凖是其可多得哉故天下之人有胁肩谄笑能容悦者亦不敢借此数公以谀今之君子虽好大喜功不计能否欲近配古人者闻此数公亦必悚然起惕然惧歉然而不敢当也呜呼是果不敢当乎抑有待而後传乎天地英杰之气亦安知其不再吐耶今年睦歙寇啸山谷奋臂疾呼而羣小附之攻城围邑江浙骚然官吏狼顾丧魂沮魄弃城而遁者不可胜数会稽大府又贼所必争之地奔命来寇动以千计中外闻之莫不为之股栗也而判府大学报国赤心可动天地驱兵力战卒保城池使贼衆累然卵破草折是可谓障百川而东之回狂澜於既倒者也其视大唐四公又不知孰为优劣哉虽然平原日窘眞卿弃之常山力竭杲卿死之睢阳之救不至张巡许远亦连颈就戮夫眞卿之去虽出於不得已要非功成而名遂者三公死节虽人所难然身可死也其於民社之寄无乃误所委乎故以功烈论之则四公犹有所愧独於先生一无疵焉盖节义等於四公而勲又远也呜呼至矣其不可企及哉此非特某之私言也乃天下之公论亦非特天下之公论也顾虽如先生谦冲退托亦不能自谓其不然也以今之人慕彼四公且勤若此至不知天下之人企望先生之盛德复何如哉某虽无似其生得与先生同时且家於闽中而喜於从学又获与令弟为虀盐之友家於闽中是邻先生之居也喜於从学是习先生之业也复与令弟为友是其姓字可以达於左右者也其天幸如此顾虽家有老母不能远去扫门执鞭以快平生之愿而挥毫染翰写此精诚亦安得独後於衆人乎虽然亦僭矣以一介贱士而干万世之功臣贵贱贤否不啻霄壤其率尔之罪固亦不胜诛亦何恃而敢为哉盖先生既立已然之功必建未然之策虽奇谋妙筭已定胸中而刍荛之言或有可采者此某所以愿有献也某无他能解颇通古今曩闻盗贼之兴私窃念某既治其已甚又欲阻其方来故仰求缙绅先生之论俯采匹夫匹妇之言考诸古而不违质诸今而可用硏精极虑得十策焉欲进九重恨无因也効死有志穷鳞可惜谨写之别卷以干台视伏幸先生留顷刻之暇聊赐一观或无甚谬有可用者惟先生委曲而审处之非某敢自择也昔者有为浙东观察使者张籍相距於五千里外辄以书寓达而不以僭易为嫌得非学者所为大小君子当有以恕之乎又况籍盲於目既为废人矣且不能遣语而托韩愈代之又其区区所以自叙者亦不过钱财以济於药耳是皆所无足取也某虽晚进不足比数於人然论才与志则非籍比倘使今日得出甄陶之下而不与草木同腐则竭力自効亦必不至为阁下辱也区区毫楮岂能既此心哉干冒钧重不胜惶恐栗战之至
代人上县令【时年十五】
某闻士人趋走王公大人之门有为名者有为利者有不为名利者为名之士朝夕汲汲兀坐冥搜一篇之出惟恐人之不已知也为利之士诉穷叙德缄封求谒号寒啼饥若不能朝莫者有不为名利者其患难之人乎某也无状盖将患难之事仰首一鸣以期左右之见念矣某裳如垂磬地无置锥家父执役於公以给伏腊而某不免寄食於村落与十数学生相聚少资束脯以申反哺之恩驱驰近岁昨日方还双亲欣然遂寛倚门之望杀鸡为黍各相劳苦父轻醉且遽然而起曰公有事焉不可缓也遽到公庭雁鹜以进反以酒故遂陷囹圄呜呼痛哉一岁之勤将成一日之欢又岂知一日之欢反作一家之祸乎幸望先生察其终始之情原其平生之迹若果酣酒无赖舞文犯法者先生罪之某复何言哉但痛心疾首而已矣若岁莫冬寒父子忽然相覩合门之内把酒相劳则其情可恕某今日伏拜庭下幸先生垂骨肉之恩故虽殒灭亦不足为先生报也忧惧之深言不成章俟罪而已
与胡左司
某顿首再拜丞公左司老兄某平日议论动与时左脱身风波荆棘满路流落海邦不敢齿一时缙绅之列比者邂逅人杰从游许时每闻劲论浩然欲塞天宇下视异类誓不比肩然後知吾道犹行於士大夫之贤者使抑郁无聊之气亦可以少慰其万一也自左右持节西归峻迁宰属念欲上状以致区区且以谓左右问学渊源盖有所自而议论英发出人数等勤劳最久尚居庶官之右此又何足以为左右庆乎虽然社稷安危之所托四海生灵休戚之所系一时贤不肖之所以进退实在乎庙堂诸公耳今与庙堂诸公反复议论能可否乎其间者二三都司而已然则左右新除顾不亦重乎若吏抱成案则占位惟谨谩不省何事此固无可言者若以平日爱主忧民之心施於仕宦可行之地而从容乎二三知已之前此亦何惜而不尽言乎倘使吾言行於庙堂之上而泽及乎九州之远则吾道固日行矣又何必身到庙堂然後为道行哉然庙堂之论其来旧矣熙丰间如司马温公与王荆公之所争者曰是与非崇宁间陈了翁与蔡长沙之所争者曰治与乱靖康间李丞相与耿门下之所争者又不特是非治乱安危而已其存亡所系乎夫以二百年社稷存亡之机止在今日议论间闻之令人食不下咽则庙堂所以赞人主者与夫左右之所以助庙堂者亦岂可尝试为之以苟岁月耶此事非公不可责非某不敢以责公亦幸秘之毋示他人也经曰有言不信尚口乃穷此道固穷於时矣岂穷於吾人哉惟丞相察之溽暑伏惟台候动止万福更乞加爱以膺三接谨具啓不宣
与李状元工部
某顿首再拜顺之工部状元老兄自罗源人去怱怱具状倂以恶语呈浼想无不达者即日溽暑伏惟台候动止万福某客此余年巢南之念无食顷置但以乡里残破之後斗米千钱鸡豚蔬笋一切无有疫疠大作死亡相枕遂不能即去且复须止耳但不知仰俯三百指意将安归乎水到渠成之语东坡其欺我哉虽然穷中之味非吾辈不能堪非处之久不能知其味之永也顷在都城陷身虏帐幸而脱归又落风波之地列士枭首时无不免赖圣主赦於必死遂获南归方安畎亩为终焉计又为寇盗所迫来客海嵎今虽困卧流离岂不愈於前日九死之地乎以此亦能自安幸老兄毋重为小人念也老兄湖南之行竟可免否兰省亦岂能久留老兄耶官无大小要行其志志不可行则袖手旁观一时士君子进退出处之节弥纶献替之道与夫谈笑议论之余其善者固可师而不然者亦可戒此杖藜观物化亦以观我生之义也岂不愈於纸上之学乎顺之学富识高追配古人固无事此然舍此亦无以寓吾志也盖所谓优哉游哉聊以卒岁耳丞公数相过否辄以数字浼之议论狂直殊愧犯分然吾徒所以相好政在阿堵之中知我罪我俱在春秋乎贯道早晚如闽中想遂相从子安失意将不安此德和将罢新任文明亦以替去回首前日凤池之游岂非梦耶然人生孰非梦聚散无常即生灭法於此思之则生灭俱灭又何足计乎欲言无穷恨不能多幅何日握手一笑以写此心临纸东瞻精爽俱遗更冀惠序加爱以寿君亲
答黄德美
某顿首某斥逐屏居精爽梦梦忽接来教词意炳然固已惊畏徐门二章浩然有御风骑气之兴不觉掩卷而起曰天其或者遣此英才以慰我亡聊乎士人中固有高才者但笔力无来处流为马异李赤而恬不知怪刻舟胶柱泰然自以为得意此有志於文墨者所以为其太息也德美句法抑按已逼苏黄此天下士也岂易得哉然子路终身之所诵者孔子以为何足以臧盖待子路非衆人之比耳德美浮沈里巷间能不作富贵之念乎能不恤世眼之青白乎能不畏祸患死生之逼人乎某闻志在一邦者当恤一邦之毁誉志在天下者勿恤也志在天下者当顾天下之重轻志在万世者不顾也德美来书尚介於一邦此非仆所知也孟轲之文雄於战国韩愈之文妙於李唐惟能不介其小者故能若是其大也苏黄之文几於比肩及其絶尘黄且瞠若岂笔力之罪耶然东坡谪居海外若不复振者而刚大之气尚充塞乎天地之间山谷稍不得意则作小偈以赞王介甫间於东坡微有讥焉则生死富贵巳慑其气尔所以为山谷者果安在哉吾党均学苏黄者也中有泾渭不敢独享因书以告君子无以示外使不知我者而怒生瘿也某近有数篇但谪籍不敢寄远有新作无吝见示未会切告为器业自寿不宣
答张居实
某顿首再拜久别辱书开缄如见君子宠喻详备非爱人以德者不能也某何人当宣和之末见九州需索东南一空而花石之奉鼎沸无已学校诸生仰瞻白云俱相顾泣下且自度曰圣天子未尝杀一谏臣士大夫呑声端坐愿固位耳偶得数章槌鼔以进虽为虀粉不顾也圣意包荒未赐诛殛今得邸报乃有召命是将责我以前日未死之躯以为今日报也白日尚在赤心敢渝区区牛李岂所学哉异时有违此语公当出之则仆有何面目更行天日之下耶反覆来书盖知已者以报公所以不得不尽也春且老传道佳胜未见幸为吾道自寿不宣
栟榈集卷十四

[book_title]卷十五
钦定四库全书
栟榈集卷十五　　　　　宋　邓肃　撰
序
瑞花堂
政和间有瑞花生於叶隆吉超然家状如牡丹红莹不谢而未尝有根衆虽异之竟不知其为何物也超然一旦抱其所能贡入成均且十余年靖康间以智谋中科得官未试建炎二年再擢进士第易紫衣蓝归拜其亲里閈荣之友人邓肃志宏为榜其所居曰瑞花堂且语之曰物亦有不根而生者乎草木无有也造化之英不能自郁其达而在上则有轮囷之云扶疎之桂行於天而行於月若无俟乎根者其降而在人也则所谓将相公侯宁有种乎是也今超然以寒儒家连取文武二科犹掇之也异时将相盖唾手可取较之卿云桂月初不试根若无甚异者然则瑞花之生岂偶然哉虽然闇者须明月乃烛之旱者求苏云乃泽之彼苍苍者岂徒为是无种之物以骇人哉盖以种种而生者政有赖於此耳超然其勉之吾辈所为将相云者亦岂徒为观美而已乎今天下须明求苏者盖不可一二计超然其勉之建炎三年七夕邓肃序
丹霞赏音文集
邵武军泰宁僧明赜走人四百里以书抵予曰吾师得士大夫诗文亡虑三百篇雄文杰句日传千纸师不得以私之也仆将镂於板命之曰丹霞赏音集夫子厚於吾师者请为我序之余告之曰若师农家子忽有所遇遂传心印坐断白云法可参又能出其糟粕作诗诵三昧如画沙印泥不亊雕镌虽贯休齐巳等辈旬锻月链有不得其髣髴者又何待士夫为之赏音乎而况三百篇之中有为社稷臣者有为文章伯者有为道山之秀者有为柏台之英者有宣埋轮之威者有布恺悌之政者有布衣韦带而尚友古人者鈎章棘句光芒相薄皆不在人下而又何待潦倒不堪者从而序之乎虽然世间游戏法门类相假合若以序为不必为则诸公之文虽不必作可也若以诸公之文为不必作则丹霞之迹虽不显可也是将颓堕委靡荡然不可收拾而与兔角龟毛同归於无用之域矣岂中道哉盖闻七佛之出世达摩之西来与三藏四万八千卷之流布於六合内外者譬犹烟云出岫本无定体而风行水上偶尔成文故其建立之迹阐扬之音虽轰若雷声而亦未尝不渊默也然则丹霞示现之迹士夫从而赏之明赜从而刋之仆又从而序之是亦循斯须矣又孰有不可者哉丹霞法名宗本弃妻而庵居得度五年风号露泣之地化为金碧太守请於朝以名其院所谓丹霞是也世间人或得其诵者即以吉凶寿夭决之犹蓍龟也此特其善者机耳丹霞岂作意哉明赜作字吟诗亦超然不凡而见解的的不落一边盖其师之嫡嗣云宣和七年中元瑞芝轩书
丹霞禅师行化
曾子固尝言世人视损一钱可以易死宁死无所损余始惜其言之过既而久处里閈乃信其言之不妄也今本禅师一瓶一鉢来自丹霞以开田因缘化於沙邑未踰月而所获几百万是何其速耶岂吾乡居民固不若子固之所言耶不然则师亦何自得此於人哉怪而问焉有对者曰嘻师异人也其言人之祸福死生辄以期至故智者多其能愚者冀其福敢为不善者又将隐其过此所以摩肩接踵各摅所藏无敢为师啬以是集事又安得而不速乎余仰天而笑曰夫有是哉夫所谓丹霞者岂晋佛图澄耶岂唐僧一行耶明数以先人之祸福虽草而蓍【阙】如龟类能及焉吾又何为而心醉哉虽然亦有可占者乃往见之兴居之余遂即其所言祸福死生巳着於人者聊复讯之师方且悠然而辞若不以是而自多也夫既不以是自多则必有超乎世者余乃易色变容不敢以世俗之所问者叩焉徐而听其款语味其所咏之诗超然不复尘中见解禅不能枯律不能缚虽如我等亦不能测其涯涘殆不知其果何人也其与人之颂若所为文初不经意一瞬百纸飒如风雨岂以锥画沙乎岂以印印泥乎抑八窗玲珑而人之善恶莫得以逃之乎不然则其姑示之以天壤使人得以相之故丹霞道场能就今日耶吾皆不得而知之也因其就行姑为之序
太平兴国堂头璨公语録
佛菩萨语流布人间凡五千四十八卷而一祖西来直指心源不立文字若佛若祖孰少孰多曰教曰禅若此殊轨殊不知佛菩萨语虽累亿万亦未尝辄立文字而达摩直指心源虽默无一语而五千四十八卷巳在其中矣太平堂头璨公顷从蒋山何尝得兔昔住太平本自亡锥据师子座作师子吼未尝为人世说毫厘法四方学者皆脑门点地拾其残膏而袭藏之旦扣栟榈居士邓某湖南之鸿儒以序冠焉居士曰嘻此特其土苴耳岂其眞哉虽然土苴之外何者为眞一视而空头头皆是有语亦可无语亦可雷声渊默本自同时孰为五千四十八卷而孰为不立文字者乎在佛为弟子在祖为嫡孙盖道一也门人弟子若因此以有悟则謦欬动息皆西来意而况所扬之般若乎若守此以求师则拈花微笑巳是剩法而况所论之葛藤乎悟之者天地一指守之者毫厘千里反以问师了无语焉余姑为门人者序之耳师名了璨得法於蒋山懃其祖盖出於杨岐之下作字吟诗皆得游戏三昧而未尝作意也大丞相李公尝访师於栖云悦之许为具眼人遂结看经社世人因以多师呜呼师岂止具眼看经而已耶当有辨之者
栟榈集卷十五
<集部,别集类,南宋建炎至德佑,栟榈集>

[book_title]卷十六
钦定四库全书
栟榈集卷十六　　　　　宋　邓肃　撰
记
沙阳重修县学
余尝怪道释之居雄丽相胜而州县之学类不足以方之顾其无自而然哉盖人心役役不有所贪则必有所惧未尝有斯须宁者道家者流曰我能荐人於天可以几福於式外故贪者慕之释氏者流曰我能福人於九泉之下虽造业深重者鬼亦不得以诛之故凡有罪者惧焉贪者利其如此而惧者惟恐其不我利也此道释之宫所以轮奂奇胜殆遍天下非学宫比崇宁以来蔡京为冢宰羣天下学者纳之黉舍校其文艺等为三品饮食之给因而有差旌别人才止付於鱼肉铢两间学者不以为羞且逐逐然贪之曰吾利在是不可一日舍是而他也县有帅长郡有教授未必知有所谓学校之本者但务为美观耳帅使者又从而督之以学宫成坏为州县殿最斥叱所及官吏胆落故士夫惧焉此崇宁间学舍之盛所以妙絶今古可以无愧於道释之宫也呜呼学校之兴虽自崇宁而学校之废政由崇宁何以言之盖设教之意专以禄养为重轻则学校之士岂复顾义哉知有利心而已一旦赫然复祖宗法以科举取士学者则曰朝廷不以学校观我矣吾何贪焉州县则曰部使者不以学校督我矣吾何惧焉是故昔日青衿接迹弦歌之地今则败椽老屋号风泣露使人过之凄凄然如墟墓间若不可以复振者是眞可伤哉南劒有邑曰沙县溪山之胜文物之盛盖甲於一郡其在闽中亦号为卓卓然者舍法既罢学校亦废仰雨傍风儒生扫迹宣和七年建安郭侯得邑於此恻然作念曰此邦亦复如是耶舍法可罢学校不可罢置而勿顾非为邦之本也於是邦人之彦者率侯之语各竭力以营之朝夕勉勉若切其身曾未踰时讲者有堂居者有舍奉先圣者有殿斋宫祭具无不备器栋宇凌空朱碧相照又有非崇宁间所能及者於是学者偕来啾啾誾誾有洙泗之风呜呼盛哉古无有也殆不知大夫与邦人之彦者惧使者之督而肯为之乎抑贪夫所谓三舍之选而为之耶内无所贪外无所惧上下相率必於有成果何谓哉一言以蔽之曰诚心而已矣然则郭侯之志与邦人之彦者岂不既贤矣乎余於建炎之初论事谪自左掖因以冷居里閈盖将束书负琴日造庠序以为废事之愆侯乃以记文见属余曰唯此仆所愿附姓名者敢不书虽然学宫之弊今巳新之寒暑相易风雨摧剥异时能保其不弊耶侯文章事业霭闻於时牛刀割鸡岂久留此弊而复新其在邦人之诚心乎且诚之为道大矣天地可动也金石可革也惟出於至诚则有确乎其不可易者顾其勤於今日而怠於後日者乎异时郭公持节以过旧部若见学宫不减今日然後知至诚之道可亘千古非贪与惧者之比也故余并书之以告来者
具瞻堂
大丞相李公宣和初以左史论时事之失谪监沙邑筦库朞年而罢宣和末以奉常还朝与决大计遂参左辖敌骑迫城公以身蔽之敌退迁元枢未几而出敌骑再至则汴都不守矣今上即位之初走使召公再迁为左仆射纪律稍正羣盗向息而公又逐不数月间翠华有维扬之幸故天下识与不识皆谓公之出入系朝廷重轻非近世名臣所可比也东坡曰儿童诵君实走卒知司马吾今於公复见之矣新安吕子之望以智谋中科得官九品筮仕之初袭公筦库之职一日居其堂而四顾曰此非大丞相李公之所憩乎平日仰公如太山北斗今以职事继公後尘其瞻仰之诚参前倚衡如见公於上虽食息謦欬之顷不敢辄忘请新其堂而榜之曰具瞻所以致仆拳拳之诚且与後来有知者共之堂成予即造焉虽喜吕子趋向不凡且为吕子危之李公直气充塞天壤不能一日安其身於朝廷之上当时愿留之者殆以万计几坑於奸佞之手有抗章以挽之者皆斥窜流离去朝廷数千里者至於枭首通衢以竦天下吕子何恃而敢如此予窃为吕子危之因以告之曰前日死谏之士今此去国之臣皆子从游之旧当时议论子无不以者朝廷大臣盖巳切齿但未有以发之耳故去年省试子虽优擢有司观望吹毛求疵竟不复廷对今不省愆易虑默默安职复尔作为是自贻咎耳後悔其将追乎吕子曰诺坐此获罪芬芳多矣谨俟之建炎三年二月二十一日记
某不善作眞字记成而不能书畏祸患者又不肯书建安张博见而喜曰李公之德卓卓如许岂独吕子愿游其门哉仆请书之祸福之来吾弗计也噫世间惟不计祸福者方可与论出处某今又何幸而得与二子同游乎後五日某题
亦骥轩
余谪自左掖远归里閈志中出郭西十余里迓余於高砂邮亭再拜而起曰兄以言事召复以言事出职也脱身敌营驱驰万里遂得以拜亲闱幸也谨以贺复再拜予喜其言似有所见者岂三二年间学问自进耶吁可喜也志中相别闻嗜酒喜游浮沈里巷中似未能自克者至於好贤乐善之心则不啻若饥渴然予固尝远期之今日闻见果非故吾是不负余所期也推是心以往则亦何所不至哉志中乃归治其室环列今古闭户静坐虽居陋巷而享箪瓢泰如也予过之而字其轩曰亦骥轩且语之曰曦骥之马亦骥之乘曦颜之人亦颜之徒此扬雄氏之言也囘之道非常【阙】然者雄以骥比之岂称其德而不称其力欤且夫气逸神骏蔑视燕越长鸣就道箭激电飞此骥之力也至於俛首羁缰以安服御载上之勤夷险不变此非以其德欤囘在洙泗之间以言语则不如宰我子贡以政事则不如冉有子路以文学则不如子游子夏其所以卓然冠於三子之徒而居四科之首者盖在此而不在彼也志中有志於若人乎即此曦之是知本矣虽然曦骥可能也而亦骥不可能也曦骥云者特有志焉而已至於亦骥则巳行其所至与之齐驱并驾殆有不可得而优劣者余所以命轩之名者大矣予所以期志中者高且远矣志中其勉之异日无愧於此轩之名斯无愧於乃兄若无愧於乃兄则步骖齐驱殆未可以今日量也会有伯乐为子一顾岂久困盐车者哉志中其勉之志中名昼於予为弟云
仪郑堂
延陵吴方庆踵栟榈邓肃之门以告曰余先君刑曹与夫子先庭为短檠之旧少年同荐於乡晩得官九品复同等余於夫子顷在庠序为莫逆之交今以姻属奕棊赋诗无顷刻相舍予之贫又与夫子等夫子其知我也深且旧矣余先君子顷视死生之变不入其舍尝穴土为坟曰吾死即埋此今既不幸捐馆舍室家所有租给襄事作堂墓侧以致岁时之思卷曲散才仅除风雨丹雘之饰皆屏弃弗用从治命也或过曰嘻陋矣哉或曰嘻其亦俭於其亲哉夫子视我果贫乎果俭於其亲乎先君子果安於此耶其亦弗安耶肃对曰余虽未获拜刑曹君於堂下然尝闻吾先君子云语曰礼与其奢也宁俭丧与其易也宁戚今人不务为孔子之所为而送终之礼且欲过之殊不知孔子之道卒不可过也以奢易俭以易易戚是终与孔子背驰矣学孔子之道而与之背驰岂知学者小子其志之今以先君子之言以卜其友之志当无二道也然则刑曹君其安於此也审矣君之戚君之俭当无愧於前辈矣夫不俭於戚而俭於言奉之末又其力无以为奢焉以克成先君子之志其过於流俗也亦远矣昔杜预过邢山见有冢焉问耕父云郑大夫祭仲或云子产之墓也遂率从者祭而观之其隧道不至其前示无所藏所用之石不取美者而取诸洧水示不劳工巧而石不可用於世也预将相土而为容棺之室仪制取法於郑大夫欲以俭自全耳杜预之贤民至於今称之弗释也刑曹君之志其杜预乎君当成之可也吴子於是戄然而起曰余尝名其堂曰仪郑堂其言偶於吴子合岂吴子之贫然後知余之贫乎抑家世学问初无殊论乎夫子其为我记其语可也余曰唯唯虽然晋室未振吴氏方强当时羣臣缩首以顾妻孥无一人为其主辟之惟预与张华等潜知主意赫然振师干戈南挥卵破草折坐今勳业与日月争辉余尝谓预其营葬虽以郑为则其左右晋室则以周召为则也先刑曹尝则其下葬矣其所以则周召者实付後人吴子才学卓卓为一时望律身持志坚於金石又掇科名以居仕版时适今日眞有为也当有大於晋室者夫子其勉之异日当为子大书勳业立为二碑以修邢山洧水故事盖不特作是记而已矣夫子其勉之
栟榈集卷十六

[book_title]卷十七
钦定四库全书
栟榈集卷十七　　　　　宋　邓肃　撰
记
新建三清殿
闽水曲折行乱石间鼎烹雪喷相应而起独沙邑有溪广千余尺纡余舒缓湛如青铜其远至於二十余里不闻湍激声南有七峯草木苍然四时不改北列万井楼阁翬飞不可以数计昔令尹自县治而南方舟为梁径抵七峯之最西者辟山为堂瞰危为阁下俯风雨旁列星辰似非尘寰中盖沙邑据闽中之胜而是堂与阁又据沙邑之胜此登赏之士所以冠盖相望而游宦於此者尤切切焉若以不得款於是者为大可恨也今令尹郭侯见而叹曰嘻此胜景也是眞可喜者虽然有家焉必有仰事俯育之计有职焉必有民社之忧今为家者弃其家以嬉为职者舍其职以嬉举邑之人若狂焉无乃以胜景为累乎於是呼道士张唐的居之凿山作殿中设三清像巍巍堂堂与阁相称昔日妖歌曼舞之地今化为歛笏垂绅之宫昔日穷奢极欲之境今化为悔罪忏非之地昔者邑官晏此以虐天子之民今也邑官叩此以请天子之寿是非善恶岂不相尚乎郭侯此举其可谓卓然矣且叩予门请以文记之予筮仕之初尝待罪鸿胪寺道释二教兼所辖者其记之为宜且尝因贱职之简得以考其教之所自来矣其源出黄帝其道再盛於老耼其末流诡异有眞可骇者其为家三十有七其为书九百九十有三篇凡有天下者必崇其道论其尤者有三帝焉秦曰始皇汉曰武帝唐曰明皇是三帝者才智絶人蔑视一世穷六合之大不足以厌其欲於是有浩然御风骑气之志炼丹飞符杂以左道自谓其法可配天地殊不知飞腾之术卒不能济反祸其国眞可痛哉此学孔子者所以不欲言老耼氏也虽然汉高祖之取天下则以张良为最其治天下也则以曹参为最良之道盖慕赤松子而参之居则避正室以舍盖公是则道家之术又若无负於天下者盖汉高祖所以取参与良者在道之本不过於清净恭俭无为与民息肩而已矣而始皇武帝明皇之所尚者区区竭力以事其末故诞妄不经者得以行其志其治乱贤否所以相絶不可同日而语也今郭侯崇奉之志既在其本此吾所以记之不敢辄辞夫未流滋蔓变怪百出可以惑人主而祸天下者皆非黄帝老耼氏之道也予固尝斥之矣奚独孟子能辟杨朱哉当有辨之者
南劒天宁塑像
昔者释迦尝为其母说法於忉利天宫久而不返为之君父者不得以见之目连行空往返者三刻其像以归以慰当时拳拳者故後世之士欲见佛菩萨而不可得则必效焉此塑像所以兴也东汉之後教入中原有妙传此道而杰出於其徒者如丹霞德山皆号第一流然丹霞御寒则烧木佛德山说法则彻塑像其於目连之论若相反焉余每疑之而考其所自矣盖由迦叶至师子二十三世而离离而为达摩由达摩至忍五世而益离离而为能为秀能秀之辨姑置未论禅教之判其来巳久自达摩既离之後不立文字则无复以教相为主者此丹霞德山所以不得不与目连殊也虽然达摩之道其果离於佛耶其亦未尝离耶色空未融则物无非妄一视而空则物无妄者既谓之妄则无物可存既曰无妄则何所存而不可乎是故累土於地屹高寻丈假以金碧丹雘之饰望之俨然固不离一聚块耳然方为聚块夫人皆得以贱之一旦建立於上虽顽夫悍卒亦必肃然如临父母是可以妄斥之耶其功蹟之妙虽幻於作者之手而瞻仰之诚则生於见者之心原其手之所以运用推其心之所以孚感天机忽然不容拟议教外不传之妙巳行乎其中矣然则丹霞德山之道亦岂殊於目连者乎此主禅悦者其於佛氏塑像所以未能释然不以介意也南劒天宁者大禅寺也政和间废为道宫奥殿佛像民不忍毁竭一城之力迁於东山建大道场靖康之初锡还旧额士庶纷来无瞻拜之地羣议哄然欲昔所迁者或曰东山道场自不可废有石侁者縻金钱二百万鼎作塑像雄伟庄严过於曩昔而东山胜地因得不毁既事且携住持僧净暹书请记於予曰昔李迁修药师院欧阳公为之记故迁得不忘侁其迁之流欤愿夫子记之于曰嘻地瘠人贫无如七闽者居民脱损一钱不益於用怏怏然若切肌肤者累日今石所损动以万计其於妻孥
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>