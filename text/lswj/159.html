<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,卷五十">
<meta name="description" content="《全后魏文》是清人严可均所辑《全上古三代秦汉三国六朝文》之一集，60卷，代乾嘉年间学者严可均之力,得以辑成《全后魏文》一册,成为近代研究后魏文学的必备资料。其对于研究后魏一代的历史、文化、文学的重要价值，已为学界广泛肯定。_全后魏文_全文在线阅读_全后魏文_全文在线下载_大玄古籍书库">
<title>全后魏文_严可均_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">全后魏文</span> <br/>
          作者： <span class="inputVal" id="bkauthor">严可均</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]418337</span> <br/>
          说明： <span class="inputVal" id="bkdec">《全后魏文》是清人严可均所辑《全上古三代秦汉三国六朝文》之一集，60卷，代乾嘉年间学者严可均之力,得以辑成《全后魏文》一册,成为近代研究后魏文学的必备资料。其对于研究后魏一代的历史、文化、文学的重要价值，已为学界广泛肯定。</span> <br/>
          封面： <span class="inputVal" id="bkimg">Z_18348.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]全后魏文
[book_author]严可均
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]418337
[book_dec]《全后魏文》是清人严可均所辑《全上古三代秦汉三国六朝文》之一集，60卷，代乾嘉年间学者严可均之力,得以辑成《全后魏文》一册,成为近代研究后魏文学的必备资料。其对于研究后魏一代的历史、文化、文学的重要价值，已为学界广泛肯定。
[book_img]Z_18348.jpg


[book_title]卷一
◎　道武帝
帝姓拓跋氏，讳，昭成帝什翼犍之孙，以晋太元十一年即代王位。寻改称魏王，以太元二十一年即皇帝位，都云中。迁都平城。改元四：登国、皇始、天兴、天赐，在位二十四年，为清河王绍所弑。永兴二年谥曰宣武皇帝，庙号太祖，泰常五年改谥曰道武。（案：《魏书·邓渊传》：军国文纪诏策，多渊所为。）
◇　定国号为魏诏（天兴元年六月）
昔朕远祖，总御幽都，控制遐国，虽践王位，未定九州。逮于朕躬，处百代之季，天下分裂，诸华乏主，民俗虽殊，抚之在德，故躬率六军，扫平中土，凶逆荡除，遐迩率服。宜仍先号，以为魏焉。布告天下，咸知朕意。（《魏书·道武纪》）
◇　修建佛寺诏（天兴元年）
夫法佛之兴，其来远矣。济益之功，冥及存没，神踪遗轨，信可依凭。其敕有司，于京城建饰容范，修整官舍，令信向之徒，有所居止。（《魏书·释老志》）
◇　天命诏（天兴三年十二月乙未）
世俗谓汉高起于布衣而有天下，此未达其故也。夫刘承尧统，旷世继德，有蛇龙之徵，致云彩之应，五纬上聚，天人俱协，明革命之主，大运所锺，不可以非望求也。然狂狡之徒，所以颠蹶而不已者，诚惑于逐鹿之说，而迷于天命也。故有踵覆车之轨，蹈衅逆之踪，毒甚者倾州郡，害微者败邑里，至乃身死名颓，殃及九族，从乱随流，死而不悔，岂不痛哉！《春秋》之义，大一统之美，吴楚僭号，久加诛绝，君子贱其伪名，比之尘垢。自非继圣载德，天人合会，帝王之业，夫岂虚应。历观古今，不义而求非望者，徒丧其保家之道，而伏刀锯之诛。有国有家者，诚能推废兴之有期，审天命之不易，察徵应之潜授，杜竞逐之邪言，绝奸雄之潜肆，思多福于止足，则几于神智矣。如此，则可以保荣禄于天年，流馀庆千后世。夫然，故祸悖无缘而生，甲兵何由而起？凡厥来世，勖哉戒之，可不慎欤！（《魏书·道武纪》）
◇　官号诏（天兴三年十二月丙申）
上古之治，尚德下名，有任而无爵，易治而事序，故邪谋息而不起，奸慝绝而不作。周姬之末，下陵上替，以号自定，以位制禄，卿世其官，大夫遂事，阳德不畅，议发家陪，故衅由此起，兵由此作。秦汉之弊，舍德崇侈，能否混杂，贤愚相乱，庶官失序，任非其人。于是忠义之道寝，廉耻之节废，退让之风绝，毁誉之议兴，莫不由乎贵尚名位，而祸败及之矣。古置三公，职大忧重，故曰「待罪宰相」，将委任责成，非虚宠禄也。而今世俗，佥以台辅为荣贵，企慕而求之。夫此职司，在人主之所任耳，用之则重，舍之则轻。然则官无常名，而任有定分，是则所贵者至矣，何取于鼎司之虚称也。夫桀纣之南面，虽高而可薄；姬旦之为下，虽卑而可尊。一官可以效智，荜门可以垂范，苟以道德为实，贤于覆饣束家矣。故量力者令终而义全，昧利者身陷而名灭。利之与名，毁誉之疵竞；道之与德，神识之家宝。是故道义治之本，名爵治之末。名不本于道，不可以为宜，爵无补于时，不可以为用。用而不禁，为病深矣。能通其变，不失其正者，其惟圣人乎？来者诚思成败之理，察治乱之由，鉴殷周之失，革秦汉之弊，则几于治矣。（《魏书·道武纪》）
◇　与朗法师书
皇帝敬问太山朗和尚，承妙圣灵，要须经略，已命元戎，上人德同海岳，神算遐长，冀助威谋，克宁荒服。今遣使者送素二十端，白毯五十领，银钵二枚，到愿纳受。（《广弘明集》二十八上）
◇　即位告祭天地祝文（天兴元年）
皇帝臣，敢用玄牡昭告于皇天后土之灵。上天降命，乃眷我祖宗，世王幽都。以不德，纂戎前绪，思宁黎元，龚行天罚。殪刘显，屠卫辰，平慕容，定中夏。群下劝进，谓宜正位居尊，以副天人之望。以天时人谋，不可久替，谨命礼官择吉日，受皇帝玺绶。惟神其丕祚于魏室，永绥四方。（《魏书·礼志》一）
◎　明元帝
帝讳嗣，道武帝长子。天兴六年封齐王，天赐六年十月即位。改元三：永兴、神瑞、泰常。在位十五年。谥曰明元皇帝，庙号太宗。
◇　诏赐王洛儿爵
士处家必以孝敬为本，在朝则以忠节为先，不然，何以立身于当世，扬名于后代也。散骑常侍王洛儿、车路头等，服勤左右，十有馀年，忠谨恭肃，久而弥至，未尝须臾之顷，有废替之心。及在艰难，人皆易志，而洛儿等授命不移，贞操逾恳。虽汉之樊灌，魏之许典，无以加焉。勤而不赏，何以奖劝将来为臣之节？其赐洛儿爵新息公，加直意将军。（《魏书·王洛儿传》）
◇　简出宫人诏（永兴三年二月）
衣食足，知荣辱，夫人饥寒切己，惟恐朝夕不济，所急者温饱而已，何暇及于仁义之事乎？王教之多违，盖由于此也。非夫耕妇织，内外相成，何以家给人足矣。其简宫人非所当御及执作伎巧，自馀悉出，以配鳏民。（《魏书·明元纪》）
◇　赀调诏（神瑞二年三月）
刺史守宰，率多逋慢，前后怠情，数加督罚，犹不悛改。今年赀调悬违者，谪出家财充之，不听徵发于民。（《魏书·明元纪》）
◇　赈贫穷诏（神瑞二年十月）
古人有言，百姓足则君有馀，未有民富而国贫者也。顷者以来，频遇霜旱，年谷不登，百姓饥寒，不能自存者甚众，其出布帛仓谷，以赈贫穷。（《魏书·明元纪》）
◇　遣使巡省诏（泰常二年二月）
九州之民，隔远京邑，时有壅滞，守宰至不以闻。今东作方兴，或有贫穷失农务者。其遣使者巡行天下，省诸州，观民风俗，问民疾苦，察守宰治行。诸有不能自申，皆因以闻。（《魏书·明元纪》）
◇　赠谥司马休之诏（泰常二年十月）
司马休之率其同义，万里归诚，雅操不遂，中年殒丧，朕甚愍焉。其追赠征西大将军、右光禄大夫，谥始平声公。（《魏书·司马休之传》）
◇　改谥宣武皇帝为道武诏（泰常五年五月）
宣武皇帝体道得一，天纵自然，大行大名未尽美，非所以光扬洪烈垂之无穷也。今因启纬图，始睹尊号，天人之意，焕然著明。其改「宣」曰「道」，更上尊谥曰道武皇帝，以彰灵命之先启，圣德之玄同。告祀郊庙，宣于八表。（《魏书·明元纪》）
◇　诏有司
先所知者，皆军国大事，自今常宿于内。（《魏书·李先传》。太宗召先读《韩子连珠》二十二篇。《太公兵法》十一事，诏有司。）
◇　敕有司劝课（神瑞二年）
前志有之，人生在勤，勤则不匮。凡庶民之不畜者祭无牲，不耕者祭无盛，不树者死无椁，不蚕者衣无帛，不绩者丧无衰。教行三农，生殖九谷。教行园囿，毓长草木。教行虞衡，山泽作材。教行薮牧，养蕃鸟兽。教行百工，饬成器用。教行商贾，阜通货贿。教行嫔妇，化治丝。教行臣妾，事勤力役。（《魏书·食货志》。帝以饥，简尤贫者就食山东，敕有司劝课留农者。）
◇　敕长孙嵩（泰常二年）
简精兵为战备，若裕西过者，便率精锐南出彭、沛，如不时过，但引军随之。彼至崤、陕间，必与姚泓相持，一死一伤，众力疲弊。比及秋月，徐乃乘之，则裕首可不战而悬。（《魏书·长孙嵩传》）
◇　铁浑仪铭
於皇大代，配天比祚。赫赫明明，声烈遐布。爰造兹器，考正宿度。贻法后叶，永垂典故。（《隋书·天文志》上。明元永兴四年壬子，诏造太史候部铁仪，以为浑天法，考璇玑之正。其铭曰云云。）
太武帝
帝讳焘，明元帝长子。泰常五年封泰平王，八年十月即位。改元六：始光、神、延和、太延、太平真君、正平，在位二十九年。谥曰太武皇帝，庙号世祖。
◇　报公卿议答吐谷浑慕贵制（延和初）
公卿之议，未为失体。西秦王所收金城、χ罕、陇西之地，彼自取之，朕即与之，便是裂士，何须复廓。西秦款至，绵绢随使疏数增益之，非一匹而已。（《魏书·吐谷浑传》）
◇　报乐安王范秦柳谷石文制（太平真君五年二月）
此天地况施，乃先祖父之遗徵，岂朕一人所能独致。可如所奏。（《魏书·灵徵志》下）
◇　颁下新字诏（始光二年三月）
在昔帝轩，创制造物，乃命仓颉因鸟兽之迹以立文字。自兹以降，随时改作，故篆隶草楷，并行于世。然经历久远，传习多失其真，故令文体错谬，会义不惬，非所以示轨则于来世也。孔子曰，名不正则事不成，此之谓矣。今制定文字，世所用者，颁下远近，永为楷式。（《魏书·太武纪》上。初造新字千馀诏。）
◇　诛赏诏（神三年五月）
夫士之为行，在家必孝，处朝必忠，然后身荣于时，名扬后世矣。近遣尚书封铁翦除亡命，其所部将士，有尽忠竭节以殒躯命者，今皆追赠爵号；或有蹈锋履难以自效者，以功次进位；或有故违军法私离幢校者，以军法行戮。夫有功蒙赏，有罪受诛，国之常典，不可暂废。自今以后，不善者可以自改。其宣敕内外，咸使闻知。（《魏书·太武纪》上）
◇　听镇将王公开府辟召诏（神三年七月）
昔太祖拨乱，制度草创，太宗因循，未遑改作，军国官属，至乃阙然。今诸征镇将军、王公，仗节边远者，听开府辟召；其次，增置吏员。（《魏书·太武纪》上）
◇　徵卢玄崔绰等诏（神四年九月）
顷逆命纵逸，方夏未宁，戎车屡驾，不遑休息。今二寇摧殄，士马无为，方将偃武修文，遵太平之化，理废职，举逸民，拔起幽穷，延登俊，昧旦思求，想遇师辅，虽殷宗之梦板筑，罔以加也。访诸有司，咸称范阳卢玄、博陵崔绰、赵郡李灵、河间邢颍、渤海高允、广平游雅、太原张伟等，皆贤俊之胄，冠冕州邦，有羽仪之用。《诗》不云乎？「鹤鸣九皋，声闻于天」，庶得其人，任之政事，共臻邕熙之美。《诗》曰：「我有好爵，吾与尔縻之。」如玄之比，隐迹衡门、不耀名誉者，尽敕州郡，以礼发遣。（《魏书·太武纪》上）
◇　行庆赏诏（延和元年正月）
朕以眇身，获奉宗庙，思阐洪基，廓清九服。遭值季运，天下分崩。是用屡征，罔或宁息，自始光至今，九年之间，戎车十举。群帅文武，荷戈披甲，栉风沐雨，蹈履锋刃，与朕均劳。敕神之助，将士宣力，用能摧折强竖，克翦大憝。兵不极武，而二寇俱灭，师不违律，而遐方以宁。加以时气和洽，嘉瑞并降，遍于郡国，不可胜纪，岂朕一人，独应此，斯亦群后协同之所致也。公卿因兹，稽诸天人之会，请建副贰。夫庆赏之行，所以褒崇勋旧，旌显贤能，以永无疆之休，其王公将军以下，普增爵秩，启国承家，修废官，举俊逸，蠲除烦苛，更定科制，务从轻约，除故革新，以正一统。群司当深思效绩，直道正身，立功立事，无或懈怠，称朕意焉。（《魏书·太武纪》上）
◇　禁州郡逼遣贤良诏（延和元年十二月）
朕除伪平暴，征讨累年，思得英贤，缉熙治道，故诏州郡，搜扬隐逸，进举贤俊。古之君子，养志衡门，德成业就，才为世使。或雍容雅步，三命而后至；或栖栖遑遑，负鼎而自达。虽徇尚不同，济时一也。诸召人皆当以礼申谕，任其进退，何逼遣之有也！此刺史、守宰宣扬失旨，岂复光益，乃所以彰朕不德。自今以后，各令乡闾推举，守宰但宣朕虚心求贤之意。既至，当待以不次之举，随才文武，任之政事。其明宣敕，咸使闻知。（《魏书·太武纪》上。先是，辟召贤良，而州郡多逼遣之。诏云云。）
◇　赐丘堆子爵诏（延和初）
堆国之肺腑，勋著先朝，西征丧师，遂从军法，国除祀绝，朕甚愍之。可赐其子跋爵淮陵侯，加安远将军。（《魏书·丘堆传》）
◇　议来大千丧入城诏
大千忠勇尽节，功在可嘉，今听丧入殡城内。（《魏书·来大千传》）
◇　宽徭赋诏（延和三年二月）
朕承统之始，群凶纵逸，四方未宾，所在逆僭。蠕蠕陆梁于漠北，铁弗肆虐于三秦。是以旰食忘寝，抵掌扼腕，期在埽清逋残，宁济方宇。故频年屡征，有事西北，运轮之役，百姓勤劳，废失农业，遭离水旱，致使生民贫富不均，未得家给人足，或有寒穷不能自赡者，朕甚愍焉。今四方顺轨，兵革渐宁，宜宽徭赋，与民休息。其令州郡县，隐括贫富，以为三级，其富者租赋如常，中者复二年，下穷者复三年，刺史守宰，当务尽平当，不得阿容以罔政治，明相宣约，咸使闻知。（《魏书·武纪》上）
◇　褒于什门诏（延和三年）
什门奉使和龙，值狂竖肆虐，勇志壮厉，不为屈节，虽昔苏武，何以加之。赐羊千口、帛千匹，进为上大夫，策告宗庙，颁示天下，咸使闻也。（《魏书·节义于什门传》。什门，太宗时为谒者，使谕冯跋。拘留二十四年，至冯文通上表称臣，乃送什门归。拜治书侍御史。世祖下诏。）
◇　祯瑞诏（太延元年六月）
顷者寇逆消除，方表渐晏，思崇政化，敷洪治道，是以屡诏有司，班宣恩惠，绥理百揆。群公卿士，师尹牧守，或未尽导扬之美，致令阴阳失序，和气不平，去春小旱，东作不茂。忧勤克己，祈请灵，上下咸秩。岂朕精诚有感，何报应之速，云雨震洒，流泽沾渥。有鄙妇人持方寸玉印，诣潞县侯孙家，既而亡去，莫知所在。玉色鲜白，光照内映。印有三字，为龙鸟之形，要妙奇巧，不类人迹，文曰「旱疫平」。推寻其理，盖神灵之报应也，朕用嘉焉。比者已来，祯瑞仍臻，所在甘露流液，降于殿内；嘉瓜合蒂，生于中山；野木连理，殖于魏郡，在先后载诞之乡；白燕集于盛乐旧都，玄鸟随之，盖有千数；嘉禾频岁合秀于恒农；白雉、白免并见于渤海，白雉三只又集干平阳太祖之庙。天降喜贶，将何德以酬之。所以内省惊震，欣惧交怀。其令天下大五日，礼报百神，守宰祭界内名山大川，上答天意，以求福禄。（《魏书·太武纪》上）
◇　改课诏（太延元年十二月）
操持六柄，王者所以统摄；平政理讼，公卿之所司存；劝农平赋，宰民之所专急；尽力三时，黔首之所克济。各修其分，谓之有序，今更不然，何以为治？越职侵局，有紊纲纪；上无定令，民知何从？自今以后，亡匿避难，羁旅他乡，皆当归还旧居，不问前罪。民相杀害，牧守依法平决，不听私辄报者，诛及宗族；邻伍相助，与同罪。州郡县不得妄遣吏卒，烦扰民庶。若有发调，县宰集乡邑三老，计赀定课，裒多益寡，九品混通，不得纵富督贫，避强侵弱。太守覆检能否，核其殿最，列言属州。刺史明考优劣，抑退奸吏，升进贞良，岁尽举课上台。牧守荷治民之任，当宣扬恩化，奉顺宪典，与国同忧。直道正身，肃居官次，不亦善乎？（《魏书·太武纪》上）
◇　令吏民得举告守令诏（太延三年五月）
方今寇逆消殄，天下渐晏。比年以来，屡诏有司，班宣惠政，与民宁息。而内外群官及牧守令长，不能忧勤所司，纠察非法，废公带私，更相隐置，浊货为官，政存苟且。夫法之不用，自上犯之，其令天下吏民，得举告守令不如法者。（《魏书·太武纪》上）
◇　西征凉州与太子晃诏（太延五年八月）
姑臧城东西门外，涌泉合于城北，其大如河。自馀沟渠，流入泽中，其间乃无燥地。泽草茂盛，可供大军数年。人之多言，亦可恶也。故有此敕，以释汝疑。（《魏书·太武纪》下附。又见《十六国春秋》九十五。）
◇　命崔浩综理史务诏（案：当在太平真君初。）
昔皇祚之兴，世隆北土，积德累仁，多历年载，泽流苍生，义闻四海。我太祖道武皇帝，协顺天人，以征不服，应期拔乱，奄有区夏。太宗承统，光隆前绪，厘正刑典，大业惟新。然荒域之外，犹未宾服。此祖宗之遗志，而贻功于后也。朕以眇身，获奉宗庙，战战兢兢，如临渊海，惧不能负荷至重，继名丕烈。故即位之初，不遑宁处，扬威朔裔，埽定赫连。逮于神，始命史职注集前功，以成一代之典。自尔已来，戎旗仍举，秦陇克定，徐兖无尘，平逋寇于龙川，讨孽竖于凉域。岂朕一人获济于此，赖宗庙之灵，群公卿士宣力之效也。而史阙其职，篇籍不著，每惧斯事之坠焉。公德冠朝列，言为世范，小大之任，望君存之。命公留台，综理史务，述成此书，务从实录焉。（《魏书·崔浩传》。）
◇　复民赀赋诏（太平真君四年闰六月）
朕承天子民，忧理万国，欲令百姓家给人足，兴于礼义。而牧守令宰不能助朕宣扬恩德，勤恤民隐，至乃侵夺其产，加以残虐，非所以为治也。今复民赀赋三年，其田租岁输如常。牧守之徒，各厉精为治，劝课农桑，不得妄有徵发，有司弹纠，勿有所纵。（《魏书·太武纪》下）
◇　令皇太子总百揆诏
（太平真君四年十一月。《宋书》作「下书」，《集古今佛道论衡》亦作「下书」。）
朕承祖宗重光之绪，思阐洪基，恢隆万世。自经营天下，平暴除逆，埽清不顺，武功既昭，而文教未阐，非所以崇太平之治也。今者域内安逸，百姓富昌，军国异容，宜定制度，为万世之法。夫阴阳有往复，四时有代序，授子任贤，安全相附，所以休息疲劳，式固长久，成其禄福，古今不易之典也。诸朕功臣，勤劳日久，皆当致仕归第，雍容高爵，颐神养寿，朝请随时，飨宴朕前，论道陈谋而已。不须复亲有司苦剧之职。其令皇太子嗣理万机，总统百揆，更举贤良，以备列职，皆取后进明能，广启选才之路，择人授任，而黜陟之。故孔子曰：「后生可畏，焉知来者之不如今。」主者明为科制，宣敕施行。（《宋书·索虏传》）
朕承祖宗重光之绪，思阐洪基，恢隆万世，自经营天下，平暴除乱，埽清不顺，二十年矣。夫阴阳有往复，四时有代谢。授子任贤，所以休息，优隆功臣，式图长久，盖古今不易之令典也。其令皇太子副理万机，总统百揆。诸朕功臣，勤劳日久，皆当以爵归第，随时朝请，飨宴朕前，论道陈谟而已，不宜复烦以剧职。更举贤俊，以备百官。主者明为科制，以称朕心。（《魏书·太武纪》下）
◇　下太子晃诏
王者大业，纂承为重，储宫嗣绍，百王旧例。自今已往，事无巨细，必经太子，然后上闻。（《南齐书·魏虏传》）
◇　禁容匿沙门师巫诏（太平真君五年正月戊申）
愚民无识，信惑妖邪，私养师巫，挟藏谶记、阴阳、图纬、方伎之书。又沙门之徒，假西戎虚诞，生致妖孽。非所以壹齐政化，布淳德于天下也。自王公已下，至于庶人，有私养沙门、师巫及金银工巧之人在其家者，皆遣诣官曹，不得容匿。限今年二月十五日，过期不出，师巫、沙门身死，主人门诛。明相宣告，咸使闻知。（《魏书·太武纪》下，又略见《释老志》）
◇　禁私立学校诏（太平真君五年正月庚戊）
自顷以来，军国多事，未宣文教，非所以整齐风俗示轨则于天下也。今制自王公以下，至于卿土，其子息皆诣太学。其百工伎巧、驺卒子息，当习其父兄所业，不听私立学校。违者师身死，主人门诛。（《魏书·太武纪》下）
◇　赐张黎等布帛诏（太平真君五年）
侍中广平公黎、东郡公浩等，保傅东宫，有老成之勤，朕甚嘉焉。其赐布帛各千匹，以褒旧勋。（《魏书·张黎传》）
◇　报刁雍诏（太平真君五年）
卿忧国爱民，知欲更引河水，劝课大田，宜便兴立，以克就为功，何必限其日数也。有可以便国利民者，动静以闻。（《魏书·刁雍传》）
◇　灭佛法诏（太平真君七年三月）
昔后汉荒君，信惑邪伪，妄假睡梦，事胡妖鬼，以乱天常，自古九州之中无此也。夸诞大言，不本人情。叔季之世，暗君乱主，莫不眩焉。由是政教不行，礼义大坏，鬼道炽盛，视王者之法蔑如也。自此以来，代经乱祸，天罚亟行，生民死尽，五服之内，鞠为丘墟，千里萧条，不见人迹，皆由于此。朕承天绪，属当穷运之弊，欲除伪定真，复羲农之治。其一切荡除胡神，灭其踪迹，庶无谢于风氏矣。自今以后，敢有事胡神及造形像泥人、铜人者，门诛。虽言胡神，问今胡人，共云无有。皆是前世汉人无赖子弟刘元真、吕伯强之徒，接乞胡之诞言，用老庄之虚假，附而益之，皆非真实。至使王法废而不行，盖大奸之魁也。有非常之人，然后能行非常之事。非朕孰能去此历代之伪物，有司宣告征镇诸军、刺史，诸有佛图形像及胡经，尽皆击破焚烧，沙门无少长悉坑之。（《魏书·释老志》）
◇　报刁雍诏（太平真君七年）
知欲造船运谷，一冬即成，大省民力，既不费牛，又不费田，甚善。非但一运，自可永以为式。今别下统万镇出兵，以供运谷，卿镇可出百兵为船工，岂可专废千人？虽遣船匠，犹须卿指授，未可专任也。诸有益国利民如此者，续复以闻。（《魏书·刁雍传》、《通典》十。）
◇　诏刁雍（太平真君十年三月）
卿深思远虑，忧勤尽思，知城已周讫，边境无不虞之忧，千载有永安之固，朕甚嘉焉。即名此城为刁公城，以旌尔功也。（《魏书·刁雍传》）
◇　增损律令诏（正平元年六月）
夫刑网太密，犯者更众，朕甚愍之。有司其（《刑罚志》有「详」字。）案律令，务求厥中。自馀有不便于民者，依比增损。（《魏书·太武纪》下，又见《刑罚志》）
◇　诏车伊洛（正平元年）
歇年尚幼，能固守城邑，忠节显著，朕甚嘉之。可遣歇诣阙。（《魏书·车伊洛传》。先是伊洛征焉耆，留子歇守城，为沮渠天周所陷，走奔伊洛。世祖嘉之，诏伊洛。）
◇　诏高车使者慕容坦
卿远据沙外，频申诚款，览揖忠志，特所钦嘉。蠕蠕、厌哒与吐谷浑所以交通者，皆路由高昌国，掎角相接。今高昌内附，遣使迎引，蠕蠕既与吐谷浑往来路绝，奸势亦沮，于卿彼蕃，便有所益。行途经由，宜相供俟，不得妄令群小，敢有陵犯，拥塞王人，罪在不赦。（《魏书·高车国传》。诏使者慕容坦赐弥俄突杂采六十匹，世祖诏。又见《通典》一百九十七。）
◇　敕诸尚书
凡军国大计，卿等所不能决，皆先谘浩，然后施行。（《魏书·崔浩传》）
◇　赐谥景穆太子册（正平元年六月庚午）
呜呼！惟尔诞资明睿，岐嶷夙成。正位少阳，克荷基构。宾于四门，百揆时叙，允厘庶绩，风雨不迷。宜享无疆，隆我皇祚，如何不幸，奄焉殂殒，朕用悲恸于厥心！今使使持节兼太尉张黎、兼司徒窦瑾奉策，即柩赐谥曰「景穆」，以显昭令德。魂而有灵，其尚嘉之。（《魏书·太武纪》下附）
◇　赐王慧龙玺书
义隆畏将军如虎，欲相中害。朕自知之，风尘之言，想不足介意也。（《魏书·王慧龙传》，又《北史》三十五。）
◇　赐崔浩书
万度归以五千骑经万馀里，拔焉耆三城，获其珍奇异物及诸委积，不可胜数。自古帝王，虽云即序西戎，有如指注，不能控引也。朕今手把而有之，如何？（《魏书·焉耆国传》。世祖幸阴山北宫，万度归破焉耆露板至，世祖省讫，赐司徒崔浩书。）
◇　与臧质书
吾今所遗斗兵，尽非我国人，城东北是丁零与胡，南是三秦氐、羌。设使丁零死者，正可减常山、赵郡贼；胡死，正减并州贼；氐、羌死，正减关中贼。卿若杀丁零、胡，无不利。（《宋书·臧质传》）
◇　与宋主书
彼前使间谍，讠玄略奸人，窃闻朱修之、申谟，近复得胡崇之，败军之将，国有常刑，乃皆用为方州，虞我之隙，以自慰庆。得我普锺蔡一竖子，何所损益，无异得我举国之民，厚加奉养。禽我卑将卫拔，非其身，各便锁腰苦役以辱之。观此所行，足知彼之大趣，辨校以来，非一朝一夕也。
顷关中盖吴反逆，煽动陇右氐、羌，彼复使人就而诱劝之，丈夫遗以弓矢，妇人遗以环钏，是曹正欲谲诳取赂，岂有远相顺从。为大丈夫之法，何不自来取之，而以货讠玄引诱我边民，慕往者复除七年，是赏奸人也。我今来至此土，所得多少，孰与彼前后得我民户邪？彼今若欲保全社稷、存刘氏血食者，当割江以北输之，摄守南度，如此，释江南使彼居之。不然，可善敕方镇、刺史、守宰，严供张之具，来秋当往取扬州，大势已至，终不相纵。顷者往索真珠，略不相与，今所馘截髑髅，可当几许珠也。
彼往日北通芮芮，西结赫连、蒙逊、吐谷浑，东连冯弘、高丽，凡此数国，我皆灭之。以此而观，彼岂能独立。芮芮吴提已死，其子菟害真袭其凶迹，以今年二月复死。我今北征，先除有足之寇。彼若不从命，来秋当复往取。以彼无足，故不先致讨。诸方已定，不复相释。
我往之日，彼作何方计，为堑城自守，为筑垣以自障也。彼土小雨，水便迫掖，彼能水中射我也。我显然往取扬州，不若彼翳行窃步也。彼来侦谍，我已禽之放还，其人目所尽见，委曲善问之。彼前使裴方明取仇池，既得，疾其勇功，不能容。有臣如此，尚杀之，乌得与我校邪？彼非敌也。彼常愿欲共我一过交战，我亦不痴，复不是苻坚。何时与彼交战，昼则遣骑围绕，夜则离彼百里宿去，彼人民好，降我者驱来，不好者尽刺杀之。近有谷米，我都啖尽，彼军复欲食啖何物，能过十日邪？彼吴人正有斫营伎，我亦知彼情，离彼百里止宿，虽彼军三里安逻，使首尾相次，彼募人以来，裁五十里，天自明去，此募人头何得不输我也。彼谓我攻城日，当掘堑围守，欲出来斫营，我亦不近城围彼，止筑堤引水，灌城取之。彼扬州城南北门有两江水，此二水引用，自可如人意也。
知彼公时旧臣，都已杀尽，彼臣若在，年几虽老，犹有智策，今已杀尽，岂不天资我也？取彼亦须我兵刃此有能祝婆罗门，使鬼缚彼送来也。（《宋书·索虏传》。焘虽不克悬瓠，而掳掠甚多，南师屡无功，为焘所轻侮。与太祖书。）
◇　又与宋主书
彼此和好，居民连接，为日已久，而彼无厌，诱我边民，其有往者，复之七年。去春南巡，因省我民，即使驱还。自天地启辟已来，争天下者，非唯我二人而已。今闻彼自来，设能至中山及桑乾川，随意而行，来亦不迎，去亦不送。若厌其区宇者，可来平城居，我往扬州住，且可博其土地。（伧人谓换易为博）。彼年已五十，未尝出户，虽自力而来，如三岁婴儿，复何知我鲜卑常马背中领上生活。更无馀物可以相与，今送猎白鹿马十二匹并毯药等物，彼来马力不足，可乘之。道里来远，或不服水土，药自可疗。（《宋书·索虏传》。此后复求通和，闻太祖有北伐意，又与书。）
（《初学记》卷二十七有太武帝《黄金盘铭》，今据《魏书》编入《文成帝卷》中。）

[book_title]卷二
◎　文成帝
帝讳睿，景穆太子之长子。正平二年十月即位。改元四：兴安、兴光、太安、和平。在位十四年。谥曰文成皇帝，庙号高宗。
◇　修复佛法诏
夫为帝王者，必祗奉明灵，显彰一道，其能惠著生民，济益群品者，虽在古昔，犹序其风烈。是以《春秋》嘉崇明之礼，祭典载功施之族。况释迦如来功济大千，惠流尘境，等生死者叹其达观，览文义者贵其妙用，明助王政之禁律，益仁智之善性，排斥群邪，开演正觉。故前代已来，莫不崇尚，亦我国家常所尊事也。世祖太武皇帝开广边荒，德泽遐及。沙门道士，善行纯诚，惠始之伦，无远不至，风义相感，往往如林。夫山海之深，怪物多有，奸氵㸒之徒，得容假托，讲寺之中，致有凶党。是以先朝因其瑕衅，戮其有罪。有司失旨，一切禁断。景穆皇帝每为慨然，值军国多事，未遑修复。朕承洪绪，君临万邦，思述先志，以隆斯道。今制诸州郡县，于众居之所，各听建佛图一区，任其财用，不制会限。其好乐道法，欲为沙门，不问长幼，出于良家，性行素笃，无诸嫌秽，乡里所明者，听其出家。率大州五十，小州四十人，其郡遥远台者十人。各当局分，皆足以化恶就善，播杨道教也。（《魏书·释老志》）
◇　获玉印诏（兴安二年八月）
朕以眇身，纂承大业，惧不能宣慈惠和，宁济万宇，夙夜兢兢，若临渊谷。然即位以来，百姓晏安，风雨顺序，边方无事，众瑞兼呈，不可称数。又于苑内获方寸玉印，其文曰「子孙长寿」，群公卿士，咸曰「休哉」！岂朕一人克臻斯应，实由天地祖宗降佑之所致也。思与兆庶，共兹嘉庆，其令民大三日，殊死已下，各降罪一等。（《魏书·文成纪》）
◇　诏李安世（兴安二年）
汝但守此至大，不虑不富贵。（《北史》三十三《李孝伯附传》）
◇　曲赦京师诏（太安元年三月）
今始奉世祖、恭宗神主于太庙，又于西苑遍秩群神。朕以大庆，餐赐百寮，而犯罪之人，独即刑戮，非所以子育群生，矜及众庶。夫圣人之教，自近及远。是以周文刑于寡妻，至于兄弟，以御家邦。化苟从近，恩亦宜然。其曲赦京师死囚已下。（《魏书·文成纪》）
◇　遣使巡行州郡诏（太安元年六月）
夫为治者，因宜以设官，举贤以任职，故上下和平，民无怨谤。若官非其人，奸邪在位，则政教陵迟，至于凋薄。思明黜陟，以隆治道。今遣尚书穆伏真等三十人巡行州郡，观察风俗。入其境，农不垦殖，田亩多荒，则徭役不时，废于力也。耆老饭蔬食，少壮无衣褐，则聚敛烦数，匮于财也。闾里空虚，民多流散，则绥导无方，疏于恩也。盗贼公行，劫夺不息，则威禁不设，失于刑也。众谤并兴，大小嗟怨，善人隐伏，佞邪当途，则为法混淆，昏于政也。诸如此比，黜而戮之。善于政者，褒而赏之。其有阿枉不能自申，听诣使告状，使者检治。若信清能，众所称美，诬告以求，直反其罪。使者受财，断察不平，听诣公车上诉。其不孝父母，不顺尊长，为吏奸暴，及为盗贼，各具以名上。其容隐者，以所匿之罪罪之。（《魏书·文成纪》）
◇　惩牧守贪秽诏（太安四年五月）
朕即阼至今，屡下宽大之旨，蠲除烦苛，去诸不急，欲令物获其所，人安其业。而牧守百里，不能宣扬恩意，求欲无厌，断截官物，以入于己，使课调悬少，而深文极墨，委罪于民。苟求免咎，曾不改惧。国家之制，赋役乃轻，比年已来，杂调减省，而所在州郡，咸有逋悬，非在职之官绥导失所，贪秽过度，谁使之然？自今常调不充，民不安业，宰民之徒，加以死罪。申告天下，称朕意焉。（《魏书·文成纪》）
◇　禁穿毁坟陇诏（太安四年十月）
昔姬文葬枯骨，天下归仁。自今有穿毁坟垅者斩之。（《魏书·文成纪》。北巡至阴山，有故冢毁废。下诏。）
◇　案治迁代前逋诏（太安五年九月）
夫褒赏必于有功，刑罚审于有罪，此古今之所同，由来之常式。牧守莅民，侵食百姓，以营家业，王赋不充，虽岁满去职，应计前逋，正其刑罪。而主者失于督察，不加弹正，使有罪者优游获免，无罪者妄受其辜，是启奸邪之路，长贪暴之心，岂所谓原情处罪，以正天下。自今诸迁代者，仰列在职殿最，案制治罪。克举者加之爵宠，有愆者肆之刑戮，使能否殊贯，刑赏不差。主者明为条制，以为常楷。（《魏书·文成纪》）
◇　赈云中等六郡诏（太安五年十二月）
朕承洪业，统御群有，思恢政化，以济兆民。故薄赋敛以实其财，轻徭役以纾其力，欲令百姓修业，人不匮乏。而六镇、云中、高平、二雍、秦州，偏遇灾旱，年谷不收。其遣开仓廪以赈之。有流徙者，谕还桑梓。欲市籴他界，为关傍郡，通其交易之路。若典司之官，分职不均，使上恩不达于下，下民不瞻于时，加以重罪，无有攸纵。（《魏书·文成纪》）
◇　禁因调发增价诏（和平二年正月）
刺史牧民，为万里之表。自顷每因发调，逼民假贷，大商富贾，要射时利，旬日之间，增赢十倍。上下通同，分以润屋。故编户之家，困于冻馁，豪富之门，日有兼积。为政之弊，莫过于此。其一切禁绝，犯者十疋以上皆死，布告天下，咸令知禁。（《魏书·文成纪》）
◇　选补先劳旧才能诏（和平三年十月）
朕承洪绪，统御万国，垂拱南面，委政群司，欲缉熙治道，以致宁一。夫三代之隆，莫不崇尚年齿。今选举之官，多不以次，令班白处后，晚进居先。岂所谓彝伦攸叙者也！诸曹选补，宜各先尽劳旧才能。（《魏书·文成纪》）
◇　召役逼雇论同枉法论（和平四年三月）
朕宪章旧典，分职设官，欲令敷扬治化，缉熙庶绩。然在职之人，皆蒙显擢，委以事任，当厉己竭诚，务省徭役，使兵民优逸，家给人赡。今内外诸司、州镇守宰，侵使兵民，劳役非一。自今擅有召役，逼雇不程，皆论同枉法。（《魏书·文成纪》）
◇　宫坛不改作诏（和平四年七月）
朕每岁以秋日闲月，命群官讲武平坏。所幸之处，必立宫坛，縻费之功，劳损非一。宜仍旧贯，何必改作也。（《魏书·文成纪》）
◇　畋猎不滥杀诏（和平四年八月）
朕顺时畋猎，而从官杀获过度，既殚禽兽，乖不合围之义。其敕从官及典围将校，自今已后，不听滥杀。其畋获皮肉，别自颁赍。（《魏书·文成纪》）
◇　检还卖鬻男女诏（和平四年八月）
前以民遭饥寒，不自存济，有卖鬻男女者，尽仰还其家。或因缘势力，或私行请托，共相通容，不时检校，令良家子息，仍为奴婢。今仰精究，不听取赎，有犯加罪。若仍不检还，听其父兄上诉，以掠人论。（《魏书·文成纪》）
◇　定婚丧条格诏（和平四年十二月）
名位不同，礼亦异数，所以殊等级，示轨仪，今丧葬嫁娶，大礼未备，贵势豪富，越度奢靡，非所谓式昭典宪者也。有司可为之条格，使贵贱有章，上下咸序，著之于令。（《魏书·文成纪》）
◇　贵族不婚卑姓诏（和平四年十二月）
夫婚姻者，人道之始。是以夫妇之义，三纲之首，礼之重者，莫过于斯。尊卑高下，宜令区别。然中代以来，贵族之门，多不率法，或贪利财贿，或因缘私好，在于苟合，无所选择，令贵贱不分，巨细同贯，尘秽清化，亏损人伦，将何以宣示典谟，垂之来裔。今制皇族、师傅、王公侯伯及士民之家，不得与百工、伎巧、卑姓为婚，犯者加罪。（《魏书·文成纪》）
◇　赐宿石诏
石为忠臣，马切谏，免虎之害。后有犯罪，宥而勿坐。（《魏书·宿石传》。高宗亲欲射虎，石叩马而谏。后虎腾跃杀人，诏云云。）
◇　遣使者诏源贺
卿以忠诚款至，著自先朝，以丹青之洁，而受苍蝇之污。朕登时研检，已加极法，故遣宣意。其善绥所莅，勿以嚣谤之言，致损虑也。（《魏书·源贺传》。贺为冀州刺史，奸人石华告沙门道可与贺谋反，高宗遣使者诏贺。）
◇　黄金合盘铭
九州致贡，殊域来宾，乃作兹器，错用贝（《初学记》作「奇」。）珍。锻以紫金，镂以白银。（《初学记》作「烛银」。）范围拟载，吐耀含真。纤文丽质，若化若神，皇王御之，百福维新。（《魏书·食货志》。和平二年秋，诏中尚方作黄金合盘十二具，径二尺二寸，镂以金，细以玫瑰，其铭曰云云。又见《初学记》二十七。以为太武帝，当误。）
◎　献文帝
帝讳弘，（《宋书》作「宏」。）字弟豆胤。文成帝长子。太安二年立为皇太子，和平六年五月即位。改元二：天安、皇兴。在位六年，禅位皇太子，自为太上皇。承明元年，为文明太后所忌暴崩，年二十三，谥曰献文皇帝，庙号显祖。
◇　除杂调诏（和平六年六月）
夫赋敛烦则民财匮，课调轻则用不足，是以十一而税，颂声作矣。先朝榷其轻重，以惠百姓。朕承洪业，上惟祖宗之休命，夙兴待旦，惟民之恤，欲令天下同于逸豫。而徭赋不息，将何以塞烦去苛，拯济黎元者哉！今兵革不起，畜积有馀，诸有杂调，一以与民。（《魏书·献文纪》）
◇　令刺史守宰自选吏诏（和平六年九月）
先朝以州牧亲民，宜置良佐，故敕有司班九条之制，使前政选吏，以待俊，必谓铨衡允衷，朝纲应叙。然牧司宽惰，不祗宪旨，举非其人，愆于典度。今制：刺史守宰到官之日，仰自举民望忠信，以为选官，不听前政共相干冒。若简任失所，以罔上论。（《魏书·献文纪》）
◇　诏高允（天安元年）
自顷以来，庠序不建，为日久矣。道肆陵迟，学业遂废，子衿之叹，复见干今。朕既纂统大业，人表晏宁，稽之旧典，欲置学官于郡国，使进修之业有所津寄。卿儒宗元老，朝望旧德，宜与中、秘二省，参议以闻。（《魏书·高允传》）
◇　报于阗国王诏（天安二年四月）
朕承天理物，欲令万方各安其所，应敕诸军，以拯汝难。但去汝遐阻，虽复遣援，不救当时之急，已停师不行，汝宜知之。朕今练甲养卒，一二岁间，当躬率猛将，为汝除患，汝其谨警候，以待大举。（《魏书·于阗国传》）
◇　报尉元诏（皇兴元年二月）
待后军到，量宜守防。其青冀已遣军援，须待克定，更运军粮。（《魏书·尉元传》）
◇　诏尉元（皇兴元年）
贼将沈攸之、吴忄喜公等，驱率蚁众，进寇下邳，卿戎昭果毅，智勇奋发，水陆邀绝，应时摧殄，自淮以北，荡然清定。皆是元帅经略，将士效力之所致也，朕用嘉焉。所获诸城要害之处，分兵置戍，以帖民情。今方欲清荡吴会，悬旌秣陵，至用兵所宜，形势进止，善加量度，动静以闻。（《魏书·尉元传》）
◇　诏慕容白曜（皇兴元年四月）
卿总率戎旅，讨除不宾，霜戈所向，无不摧靡，旬日之内，克拔四城，韩白之功，何以加此？虽升城戍将房崇吉守远不顺，危亡已形，溃在旦夕。宜勉崇威略，务存长辔，不必穷兵极武，以为劳顿。且伐罪吊民，国之令典，当招怀以德，使来苏之泽，加于百姓。（《魏书·慕容白曜传》）
◇　恤宋吕梁败卒诏（皇兴二年十二月）
顷张永迷扰，敢拒王威，暴骨原隰，残废不少。死生冤痛，朕甚愍焉。天下民一也，可敕郡县。永军残废之士，听还江南。露骸草莽者收瘗之。（《魏书·献文纪》。皇兴元年正月，大破张永、沈攸之于吕梁东。明年诏。）
◇　民病给医药诏（皇兴四年）
朕思百姓病苦，民多非命，明发不寐，疚心疾首。是以广集良医，远采名药，欲以救护兆民。可宣告天下，民有病者，所在官司，遣医就家诊视，所须药物，任医量给之。（《魏书·献文纪》）
◇　誓众诏诸将（皇兴四年）
用兵在奇，不在众也。卿等但为朕力战，方略已在朕心。（《魏书·蠕蠕传》。车驾北讨，显祖亲誓众诏诸将。又《北史》九十八。）
◇　听逃兵归首诏（皇兴五年三月）
天安以来，军国多务，南定徐方，北埽遗虏。征戌之人，亡窜非一，虽罪合刑书，每加哀宥。然宽政犹水，逋逃遂多。宜申明典刑，以肃奸伪。自今诸有逃亡之兵及下代守宰浮游不赴者，限六月三十日悉听归首，不首者论如律。（《魏书·献文纪》）
◇　禅位太子诏（皇兴五年八月下未）
朕承洪业，运属太平，淮岱率从，四海清晏。是以希心玄古，志存澹泊。躬觉万务，则损颐神之和，一日或旷，政有淹滞之失。但子有天下，归尊于父，父有天下，传之于子。今稽协灵运，考会群心，爰命储宫，践升大位。朕方优游恭己，栖心浩然，社稷安，克广其业，不亦善乎？百官有司，其祗奉胤子，以答天休。宣布寓内，咸使闻悉。（《魏书·献文纪》）
◇　听尉元以韩念祖为雎陵令诏（延兴初）
树君为民，民情如此，可听如请。（《魏书·尉元传》）
◇　报雍州人王叔保等诏
选曹已用人，藻有惠政，自宜他叙。（《魏书·刘藻传》。藻迁雍州镇将，雍州人王叔保等三百人表乞藻为奴戍主诏。）
◇　祀孔子庙禁妇女合杂诏（延兴二年二月）
尼父禀达圣之姿，体生知之量，穷理尽性，道光四海。顷者淮徐未宾，庙隔非所，致令祠典寝顿，礼章殄灭，遂使女巫妖觋，氵㸒进非礼，杀生鼓舞，倡优狎，岂所以尊明神敬圣道者也。自今已后，有祭孔子庙，制用酒脯而已，不听妇女合杂，以祈非望之福。犯者以违制论。其公家有事，自如常礼。牺牲粢盛，务尽丰洁。临事致敬，令肃如也。牧司之官，明纠不法，使禁令必行。（《魏书·孝文纪》上）
◇　隐括比丘诏（延兴二年四月）
比丘不在寺舍，游涉村落，交通奸猾，经历年岁。令民间五五相保，不得容止。无籍之僧，精加隐括，有者送付州镇，其在畿郡，送付本曹。若为三宝巡民教化者，在外赍州镇维那文移，在台者赍都维那等印牒，然后听行。违者加罪。（《魏书·释老志》）
◇　又诏
内外之人，兴建福业，造立图寺，高敞显博，亦足以辉隆至教矣。然无知之徒，各相高尚，贫富相竞，费竭财产，务存高广，伤杀昆虫含生之类。苟能精致，累士聚沙，福锺不朽。欲建为福之因，未知伤生之业。朕为民父母，慈养是务。自今一切断之。（《魏书·释老志》）
◇　令送济州灵像达都诏
夫信诚则应远，行笃则感深，历观先世灵瑞，乃有禽兽易色，草木移性。济州东平郡灵像发辉，变成金铜之色。殊常之事，绝于往古，熙隆妙法，理在当今。有司与沙门统昙曜令州送像达都，使道俗咸睹实相之容，普告天下，皆使闻知。（《魏书·释老志》）
◇　受爵诏（延兴二年五月）
非功无以受爵，非能无以受禄，凡出外迁者，皆引此奏闻，求乞假品。在职有效，听下附正，若无殊称，随而削之。旧制诸镇将、刺史假五等爵及有所贡献而得假爵者，皆不得世袭。（《魏书·官氏志》）
◇　贡举诏（延兴二年六月）
顷者州郡选贡，多不以实，硕人所以穷处幽仄，鄙夫所以超分妄进，岂所谓旌贤树德者也。今年贡举，尤为猥滥。自今所遣，皆门尽州郡之高，才极乡闾之选。（《魏书·孝文纪》上）
◇　答百济国王馀庆诏（延兴二年八月）
得表闻之，无恙甚善。卿在东隅，处五服之外，不远山海，归诚魏阙，欣嘉至意，用戢于怀。朕承万世之业，君临四海，统御群生。今宇内清一，八表归义，襁负而至者，不可称数，风俗之和，士马之盛，皆馀礼等亲所闻见。卿与高丽不穆，屡致陵犯，苟能顺义，守之以仁，亦何忧于寇仇也。前所遣使，浮海以抚荒外之国，从来积年，往而不返，存亡达否，未能审悉。卿所送鞍，比校旧乘，非中国之物。不可以疑似之事，以生必然之过。经略权要，已具别旨。
◇　又诏
知高丽阻强，侵轶卿土，修先君之旧怨，弃息民之大德，兵交累载，难结荒边。使兼申胥之诚，国有楚越之急，乃应展义扶微，乘机电举。但以高丽称藩先朝，供职日久，于彼虽有自昔之衅，于国未有犯令之愆。卿使命始通，便求致伐，寻讨事会，理亦未周。故往年遣礼等至平壤，欲验其由状。然高丽奏请频烦，辞理俱诣，行人不能抑其请，司法无以成其责，故听其所启，诏礼等还。若今复违旨，则过咎益露，后虽自陈，无所逃罪，然后兴师讨之，于义为得。九夷之国，世居海外，道畅则奉藩，惠戢则保境，故羁縻著于前典，苦贡旷于岁时。卿备陈强弱之形，具列往代之迹，俗殊事异，拟贶乖衷，洪规大略，其致犹在。今中夏平一，宇内无虞，每欲陵威东极，悬旌域表，拯荒黎于偏方，舒皇风于远服。良由高丽即叙，未及卜征。今若不从诏旨，则卿之来谋载协，元戎启行，将不云远。便可豫率同兴，具以待事，时遣报使，速究彼情。师举之日，卿为卿导之首，大捷之后，又受元功之赏，不亦善乎？所献锦布海物，虽不悉达，明卿至心。今赐杂物如别。（《魏书·百济国传》）
◇　牧守久任诏（延兴二年十二月）
《书》云：「三载一考，三考黜陟幽明。」顷者已来，官以劳升，未久而代，牧守无恤民之心，竞为聚敛，送故迎新，相属于路，非所以固民志、隆治道也。自今牧守，温仁清俭、克己奉公者，可久于其任。岁积有成，迁位一级。其有贪残非道、侵削黎庶者，虽在官甫尔，必加黜罚。著之于令，永为彝准。（《魏书·孝文纪》上）
◇　诏群祀无用牲（延兴二年）
朕承天事神，以育群品，而咸秩处广，用牲甚众。夫神聪明正直，享德与信，何必在牲？《易》曰：「东邻杀牛，不如西邻之礻勺祭，实受其福。」苟诚感有著，虽行潦菜羹，可以致大嘏，何必多杀，然后获祉福哉！其命有司，非郊天地、宗庙、社稷之祀，皆无用牲。（《魏书·礼志》一。延兴二年，有司奏天地五郊、社稷已下及诸神合一千七十五所，岁用牲七万五千五百。显祖深愍生命，乃诏。又见《通典》五十五，未句作「皆用酒脯」。）
◇　原守宰为民所列罪诏（延兴三年六月）
往年县召民秀二人，问以守宰治状，善恶具闻，将加赏罚。而赏者未几，罪者众多。肆法伤生，情所未忍。今特垂宽恕之恩，申以解网之惠。诸为民所列者，特原其罪，尽可贷之。（《魏书·孝文纪》上）
◇　葬狱囚诏（延兴三年九月）
自今京师及天下之囚，罪未分判，在狱致死无近亲者，公给衣衾棺椟葬埋之，不得曝露。（《魏书·孝文纪》上）
◇　遣使河南七州诏（建兴三年十一月）
河南七州牧守多不奉法，致新邦之民莫能上达，遣使者观风察狱，黜陟幽明。其有鳏寡孤独贫不自存者，复其杂徭，年八十已上，一子不从役；力田孝悌，才器有益于时，信义著于乡闾者，具以名闻。（《魏书·孝文纪》上）
◇　诏吕罗汉（延兴三年）
卿以劳勤获叙，才能致用，内总禁旅，外临方兵，褒宠之隆，可谓备矣。自非尽节竭诚，将何以垂名竹帛？仇池接近边境，兵革屡兴，既劳士卒，亦动民庶，皆由镇将不明，绥禁不理之所致也。卿应机赴击，殄此凶丑。陇右至险，民亦刚悍，若不导之以德，齐之以刑，寇贼莫由可息，百姓无以得静。朕垂心治道，欲使远近清穆，卿可召集豪右，择其事宜，以利民为先，益国为本，随其风俗，以施威惠。其有安土乐业、奉公勤私者，善加劝督，无夺时利。明相宣告，称朕意焉。（《魏书·吕罗汉传》）
◇　宽宥诏（延兴四年六月）
朕应历数开一之期，属千载光熙之运，虽仰严诲，犹惧德化不宽，至有门房之诛。然下民凶戾，不顾亲戚，一人为恶，殃及合门。朕为民父母，深所愍悼。自今以后，非谋反、大逆、干纪、外奔，罪止其身而已。今德被殊方，文轨将一，宥刑宽禁，不亦善乎？（《魏书·孝文纪》上）
◇　诏报蠕蠕主子成（延兴五年）
所论婚事，今始一反，寻览事理，未允厥中。夫男而下女，爻象所明，初婚之吉，敦崇礼娉，君子所以重人伦之本。不敬其初，今终难矣。（《魏书·蠕蠕传》）
◇　原平原女子孙男玉诏
男玉重节轻身，以义犯法，缘情定罪，理在可原，其特恕之。（《魏书·列女传》。孙氏男玉者，夫为灵县民所杀，追执仇人。男玉以杖欧杀之。有司处死以闻，显祖诏。）
◇　购擒劫盗诏（延兴末）
尚书李诉，著勋先朝，弼谐皇极，谠言嘉谋，旬日屡进，实国家之桢干，当今之老成也。是以擢授南部，综理烦务。自在厥位，夙夜惟寅，乃心匪懈，克己复礼，退食自公，利上之事，知无不为，赏罚所加，不避疏戚。虽孝子之思慈母，鹰之逐鸟雀，何以方之。若郑之子产，鲁之季文，亦未加也。然恶直丑正，盗憎主人。自往年以来，群奸不息，劫诉宗人李英等四家，焚烧舍宅，伤害良善。此而可忍，孰不可恕！有司可明加购募，必令擒殄。（《魏书·李诉传》）
◇　诏吕罗汉
朕总摄万几，统临四海，思隆古道，光显风教，故内委群司，外任方牧，正是志士建节之秋，忠臣立功之会。然赤水诸羌民，远居边土，非卿善诱，何以招辑？卿所得口马，表求贡奉，朕嘉乃诚，便敕领纳。其马印付都牧，口以赐卿。（《魏书·吕罗汉传》）
◇　禅位太子册命（延兴五年八月丙午）
昔尧舜之禅天下也，皆由其子不肖。若丹朱、商均能负荷者，岂搜扬仄陋而授之哉？尔虽冲弱，有君人之表，必能恢隆王道，以济兆民。今使太保、建安王陆馥、太尉源贺持节奉皇帝玺绶，致位于尔躬。其践升帝位，克广洪业，以光祖宗之烈，使朕优游履道，颐神养性，可不善欤？（《魏书·献文纪》）
◇　下书纳义阳王昶
《易》称「利用行师」，《书》云「恭行天罚」，必观时而后施，因机而后举。故夏伐有扈，四海以平，晋定吴会，万方以台。今宋室衰微，凶难氵存起，国有杀君之逆，邦罹崩离之难，起自萧墙，衅流合境。伪使持节、散骑常侍、都督徐南北兖青冀幽七州豫州之梁郡诸军事、征北将军、仪同三司、徐州刺史义阳王昶，踵微子之踪，蹈项伯之迹，知机体运，归款阙庭，朕锡以显爵，班同亲旧。昶弟湘东王进不能扶危定倾，退不能降身高谢，阻兵安忍，篡位自立，既无阖闾静乱之功，而有无知悖礼之变，怠弃三正，慢易天常，覆败之徵既兆，危亡之应已著。伪江州刺史晋安王复称大号，自立一隅，荆、郢二州刺史安陆临海王刘子绥子项，大擅威令，不相祗伏。徐州刺史彭城镇主薛安都、青州刺史沈文秀、冀州刺史历城镇主崔道固等，皆彼之要藩，惧及祸难，拥众独据，各无定主。仰观天象，俯察人谋，六军燮伐之期，率士同轨之日。
朕承休烈，属当泰运，思播灵武，廓宁九服，岂可得临万乘之机，遘时来之遇，而不讨其雠逆，振其艰患哉？今可分命诸军，以行九伐。使持节征东大将军安定王直勤伐伏玄、侍中尚书左仆射安西大将军平北公直勤美晨、散骑常侍殿中尚书平北将军山阳公吕罗汉、领陇右之众五万，沿汉而东，直指襄阳。使持节征南大将军勃海王直勤天赐、侍中尚书令安东大将军始平王直勤渴言侯、散骑常侍殿中尚书令安西将军西阳王直勤盖户千、领幽、冀之众七万，滨海而南，直指东阳。使持节征南将军京兆王直勤子、侍中司徒安南大将军新建王独孤侯尼须、散骑常侍西平公韩道人、领江、雍之众八万，出洛阳，直至寿阳。使持节征南大将军宜阳王直勤新城、侍中太尉征东大将军直勤驾头拔羽、直征东将军北平公拔敦及义阳王刘昶，领定、相之众十万，出济、兖，直造彭城，与诸军克期同到，会于秣陵。纳昶反国，定其社稷，使荆、阳沾德义之风，江、汉被来苏之惠。边疆将吏，不得因宋衰乱，有所侵损，以伤我国家存救之义。主者明宣所部，咸使闻知，称朕意焉。（《宋书·索虏传》。义阳王昶单骑奔虏。太宗泰始初，晋安王子勋为逆，虏谋欲纳昶，下书。）
◇　克青冀二州下书
朕承天序，临御兆民，思阐皇风，以隆治道。而荆吴僭傲，跨寺一方，天降其殃，以罚有罪，篡戮发于萧墙，毒害婴于群庶，徐州刺史薛安都，司州刺史常珍奇，深体逆顺，归诚献款。遭难已久，饥馑荐臻，或以糊口之功，私力穷盗，或不识王命，藏窜山薮，或为囚徒，先被执系，元元之命，甚可哀愍。其曲赦淮北三州之民，自天安二年正月三十日壬寅昧爽以前，诸犯死罪以下系囚见徒，一切原遣。唯子杀父母，孙杀祖父母、弟杀兄、妻杀夫、奴杀主，不从赦例。若亡命山泽，百日不首，复其初罪。
今阳春之初，东作方兴，三州之民，各安其业，以就农桑。有饥穷不自存，通其市籴之路，镇统之主，勤加慰纳，遵用轻典，以莅新化，若绥导失中，令民逃亡，加罪无纵。其普宣下，咸使闻知朕意焉。（《宋书·索虏传》。薛安都遣使引虏，虏攻克青、冀二州，执沈文秀、崔道固，又下书。）

[book_title]卷三
◎　孝文帝（一）
帝讳宏，献文帝长子。皇兴三年立为皇太子，五年八月即位。改元三：延兴、承明、太和。在位二十九年。谥曰孝文皇帝，庙号高祖。有集三十九卷。（案：《魏书·孝文纪》云：「好为文章诗赋铭颂。」自太和十年已后，诏册皆帝之文也，自馀文章百有馀篇。今录太和十年已前诏册为一卷，十年已后别为四卷。）
◇　求言诏（承明元年八月）
朕猥承前绪，纂戎鸿烈，思隆先志，缉熙政道。群公卿士，其各勉厥心，匡朕不逮。诸有便民利国者，具状以闻。（《魏书·孝文纪》上）
◇　求直言极谏诏（承明元年十月）
朕纂承皇极，照临万方，思阐遐风，光被兆庶，使朝有不讳之音，野无自蔽之响，畴咨帝载，询及刍荛。自今已后，群官卿士，下及吏民，各听上书，直言极谏，勿有所隐。诸有便宜，益治利民，可以正风俗者，有司以闻。朕将亲览，与三事大夫论其可否，裁而用之。（《魏书·孝文纪》上）
◇　改元太和诏（太和元年正月乙酉朔）
朕夙承宝业，惧不堪荷，而天贶具臻，地瑞并应，风和气δ，天人交协。岂朕冲昧所能致哉？实赖神七庙降福之助。今三正告初，祗感交切，宜因阳始，协典革元，其改今号为太和元年。（《魏书·孝文纪》上）
◇　劝农桑诏（太和元年正月辛亥）
今牧民者，与朕共治天下者也。宜简以徭役，先之劝奖，相其水陆，务尽地利，使农夫外布，桑妇内勤。若轻有徵发，致夺民时，以侵擅论。民有不从长教，惰于农桑者，加以罪刑。（《魏书·孝文纪》上）
◇　督课田农诏（太和元年三月）
朕政治多阙，灾眚屡兴。去年牛疫，死伤太半，耕垦之利，当有亏损。今东作既兴，人须肄业。其敕在所，督课田农，有牛者加勤于常岁，无牛者倍庸于馀年。一夫制治田四十亩，中男二十亩。无令人有馀力，地有遗利。（《魏书·孝文纪》上、《通典》一。）
◇　工役不染清流诏（太和元年八月）
工商皂隶，各有厥分，而有司纵滥，或染清流。自今户内有工役者，推上本部丞，已下准次而授。若阶藉元勋、以劳定国者，不从此制。（《魏书·孝文纪》上）
◇　斩不裸形诏（太和元年九月）
刑罚所以禁暴息奸，绝其命，不在裸形。其参详旧典，务从宽仁。（《魏书·刑罚志》）
◇　又诏
民由化穆，非严刑所制。防之虽峻，陷者弥甚。今犯法至死，同入斩刑，去衣裸体，男女见。岂齐之以法，示之以礼者也。令具为之制。（《魏书·刑罚志》）
◇　诏皮欢喜（太和元年十二月）
夫忠臣生于德义之门，智勇出于将相之族。往年氐羌放命，侵窃边戍，都将皮喜、梁丑奴等，或资父旧勋，或身建殊效，威名著于庸汉，公义列于天府，故授以节钺，委阃外之任。并罄力尽锐，克荷所司，霜戈始动，蚁贼奔散，仇池旋复，民夷晏安。及讨葭芦，又枭凶丑。元恶俱歼，窥窬永息，朕甚嘉之。其所陈计略，商校利害，料其应否，宁边益国，专之可也。今军威既振，群愚慑服，革弊崇新，有易因之势，宽猛之宜，任其量处，应立郡县者，亦听铨置。其杨文度、杨鼠亲属家累，部送赴台。仇池，南秦之根本，守御资储，特须丰积，险阻之要，尤宜守防，令奸觇之徒，绝其侥幸。勉勤戎务，绥静新俗，怀民安土，称朕意焉。（《魏书·皮豹子附传》。皮喜为仇池镇将，攻拔葭芦城，斩杨文度。孝文诏。案：欢喜豹子第八子。《传》作「喜」，《北史》作「怀喜」。）
◇　卢昶使江南诏（太和初）
卿便至彼，勿存彼我。密迩江扬，不早当晚，会是朕物。卿等欲言便言，无相疑难。（《魏书·卢玄附传》、《北史》三十。）
◇　定婚葬律令诏（太和二年四月）
婚聘过礼，则嫁娶有失时之弊，厚葬送终，即生者有縻费之苦。圣王知其如此，故申之以礼数，约之以法禁。乃者民渐奢尚，婚葬越轨，致贫富相高，贵贱无别。又皇族贵戚及士民之家，不惟氏族高下与非类婚偶，先帝亲发明诏，为之科禁，而百姓习常，仍不肃改。朕念宪章旧典，祗案先制，著之律令，永为定准。犯者以违制论。（《魏书·孝文纪》上）
◇　诏敕勿吉国（太和二年八月）
三国同是藩附，宜共和顺，勿相侵扰。（《魏书·勿吉国传》。太和初，遣使乙力支称，密共百济并力取高句丽，请其可否。诏敕。）
◇　明功罪诏（太和二年十一月）
悬爵于朝，而有功者必縻其赏；悬刑于市，而有罪者必罹其辜。斯乃古今之成典，治道之实要。诸州刺史，牧民之官，自顷以来，遂各怠慢，纵奸纳赂，背公缘私，致令盗贼并兴，侵劫滋甚，奸宄之声，屡闻朕听。朕承太平之运，属千载之期，思光洪绪，惟新庶绩，亦望蕃翰群司，敷德宣惠，以助冲人，共成斯美。幸克己复礼，思愆改过，使寡昧无愧于祖宗，百姓见德于当世。有司明为条禁，称朕意焉。（《魏书·孝文纪》上）
◇　诏皮欢喜速城骆谷（太和二年冬）
卿受命专征，薄伐边寇，军威所及，即皆平荡，复仇池之旧镇，破葭芦之新邦，枭擒首逆，克翦凶党，勋庸之美，朕无间然。仇池国之要藩，防守事宜，尤须完实。从前以来，骆谷置镇，是以奸贼息窥窬之心，边城无危败之祸，近由徙就建安，致有往年之役。前敕卿等部率兵将，骆谷筑城，虽有一时之勤，终致永延之固。而卿等不祗诏命，至于今日，徒使兵人稽顿，无事间停，方复曲辞，表求罢下，岂是良将忘身、忧国尽忠之谓也？诸州之兵，已复一岁，宜暂戮力，成此要功。卿等表求来年筑城，岂不更劳兵将？孰若因今兵势即就之，一劳永逸，事不再举也。今更给军粮一月，速于骆谷筑城，使四月尽，必令成就讫。若不时营筑，乃筑而不成，成而不固，以军法从事。（《魏书·皮豹子附传》）
◇　赐国老绵布诏（太和三年五月）
昔四代养老，问道乞言。朕虽冲昧，每尚其美。今赐国老各衣一袭，绵五斤，绢布各五疋。（《魏书·孝文纪》上）
◇　令乐部五日一诣高允诏（太和三年）
允年涉危境，而家贫养薄，可令乐部丝竹十人，五日一诣允，以娱其志。（《魏书·高允传》）
◇　罢候职诏（太和三年）
治因政宽，弊由网密。今候职千数，奸巧弄威，重罪受赇不列，细过吹毛而举。其一切罢之。（《魏书·刑罚志》）
◇　忧旱诏（太和四年二月）
朕承乾绪，君临海内，夙兴昧旦，如履薄冰。今东作方兴，庶类萌动，品物资生，膏雨不降，岁一不登，百姓饥乏，朕甚惧焉。其敕天下，祀山川群神及能兴云雨者，修饰祠堂，荐以牲璧。民有疾苦，所在存问。（《魏书·孝文纪》上）
◇　决遣罪囚赴农诏（太和四年四月）
廷尉者，天下之平，民命之所悬也。朕得惟刑之恤者，仗狱官之称其任也。一人不耕，将或受其馁；一妇不织，将或受其寒。今农时要月，百姓肆力之秋，而愚民陷罪者甚众。宜随轻重决遣，以赴耕耘之业。（《魏书·孝文纪》上）
◇　南伐与刘昶诏（太和四年八月）
卿识机体运，先觉而来。卿宗庙不复血食，朕闻斯问，矜忿兼怀。今遣大将军率南州甲卒以伐逆竖，克荡凶丑，翦除民害。氛秽既清，即胙卿江南之土，以兴蕃业。（《魏书·刘昶传》）
◇　恤狱囚诏（太和四年九月）
隆寒雪降，诸在徽纟墨及转输在都，或有冻馁，朕用愍焉。可遣侍臣诣廷尉狱及有囚之所，周巡省察，饥寒者给以衣食，桎梏者代以轻锁。（《魏书·孝文纪》上）
◇　诏责高句丽王琏（太和四年）
道成亲杀其君，窃号江左，朕方欲兴灭国于旧邦，继绝世于刘氏，而卿越境外交，远通篡贼，岂是藩臣守节之义！今不以一过掩卿旧款，即送还藩，其感恕思愆，祗承明宪，辑宁所部，动静以闻。（《魏书·高句丽传》。时光州于海中得琏所遣诣萧道成使馀奴等送阙，高祖诏责琏。）
◇　法秀逆党降罪诏（太和五年三月）
法秀妖祚乱常，妄说符瑞，兰台御史张求等一百馀人，招结奴隶，谋为大逆，有司科以族诛，诚合刑宪。且矜愚重命，犹所弗忍。其五族者降止同祖，三族止一门，门诛止一身。（《魏书·孝文纪》上。沙门法秀谋反，伏诛。）
◇　祈雨诏（太和五年四月）
时雨不沾，春苗萎悴。诸有骸骨之处，皆敕埋藏，勿令露见。有神之所，悉可祷祈。（《魏书·孝文纪》上）
◇　决遣狱囚诏（太和五年五月）
乃者边兵屡动，劳役未息，百姓因之，轻陷刑网，狱讼烦兴，四民失业，朕每念之，用伤怀抱。农时要月，民须肆力，其敕天下，勿使有留狱久囚。（《魏书·孝文纪》上）
◇　为冯太后造塔诏（太和五年）
朕以虚寡，幼纂宝历，仰恃慈明，缉宁四海，欲报之德，正觉是凭，诸鸷鸟伤生之类，宜放之山林。其以此地为太皇太后经始灵塔。（《魏书·文成文明冯后传》。案：《续高僧法上传》及《辩正论》并载齐文宣天保二年诏云：「仰惟慈明，辑宁四海，欲报之德，正觉是冯，诸鸷鸟伤生之类，宜放于山林。即以此地为太皇太后经始宝塔，废鹰师曹为报德寺。」与此诏同。梅禹金据《北齐书》，天保初尊母娄后为皇太后。济南王即位，始尊为太皇太后。文宣时安得有此称谓？当以《魏书》为正。余覆案良然，于所编《北齐文》删去此诏。）
◇　赐程骏诏
程骏历官清慎，言事每惬。又门无侠货之宾，室有怀道之士。可赐帛六百匹，旌其俭德。（《魏书·程骏传》）
◇　复灵丘等州郡租调诏（太和六年二月）
灵丘郡土既褊脊，又诸州路冲，官私所经，供费非一，往年巡行，见其劳瘁，可复民租调十五年。（《魏书·孝文纪》上）
◇　复南七州常调诏（太和六年二月）
萧道成逆乱江淮，戎旗频举，七州之民，既有征运之劳，深乖轻徭之义，朕甚愍之。其复常调三年。（《魏书·孝文纪》上）
◇　停捕贡虎狼诏（太和六年三月）
虎狼猛暴，食肉残生，取捕之日，每多伤害，既无所益，损费良多，从今勿复捕贡。（《魏书·孝文纪》上。行幸虎圈诏。）
◇　免灾民租算诏（太和六年十二月）
朕以寡薄，政缺和平，不能仰缉纬象，蠲兹六。去秋氵㸒雨，洪水为灾，百姓嗷然，朕用嗟愍，故遣使者循方赈恤。而牧守不思利民之道，其于取办。爱毛反裘，甚无谓也。今课督未入及将来租算，一以丐之。有司勉加劝课，以要来穰，称朕意焉。（《魏书·孝文纪》上）
◇　对状不实诏（太和七年正月）
朕每思知百姓之所疾苦，以增修宽政，而明不烛远，实有缺焉。故具问守宰苛虐之状于州郡使者、秀孝、计掾，而对多不实，甚乖朕虚求之意。宜案以大辟，明罔上必诛。然情犹未忍，可恕罪听归。申下天下，使知后犯无恕。（《魏书·孝文纪》上）
◇　诏群官（太和七年九月）
朕承祖宗，夙夜惟惧，然听政之际，犹虑未周，至于案文审狱，思闻己过。自今群官奏事，当献可替否，无或面从，俾朕之过，彰于远近。（《魏书·孝文纪》上）
◇　崇异苟颓诏（太和七年）
颓为台鼎，论道是寄。历奉四朝，庸绩弥远。宜加崇异，以彰厥功。自兹已后，可永受复除。（《魏书·苟颓传》）
◇　旌兕先氏诏（太和七年）
老生不仁，侵陵贞淑，原其强暴，便可戮之。而女守礼履节，没身不改，虽处草莱，行合古迹，宜赐美名，以显风操。其标墓旌善，号曰「贞女」。（《魏书·泾州贞女兕先氏传》。女许嫁彭老生，未及成礼，辄往逼之。女不肯从，老生怒而刺杀之。有司劾以死罪，诏云云。又见《北史》九十一，作「贞女儿氏」。）
◇　禁同姓为婚诏（太和七年十二月）
淳风行于上古，礼化用平近叶。是以夏殷不嫌一族之婚，周世始绝同姓之娶。斯皆教随时设，治因事改者也。皇运初基，中原未混，抉乱经纶，日不暇给，古风遗朴，未遑厘改，后遂因循，迄兹莫变。朕属百年之期，当后仁之政，思易质旧，式昭惟新。自今悉禁绝之，有犯以不道论。（《魏书·孝文纪》上）
◇　班禄大赦诏（太和八年六月）
置官班禄，行之尚矣。《周礼》有食禄之典，二汉著受俸之秩。逮于魏晋，莫不聿稽往宪，以经纶治道。自中原丧乱，兹制中绝，先朝因循，未遑厘改。朕永鉴四方，求民之瘼，夙兴昧旦，至于忧勤。故宪章旧典，始班俸禄。罢诸商人，以简民事。户增调三匹、谷二斛九斗，以为官司之禄。均预调为二匹之赋，即兼商用。虽有一时之烦，终克永逸之益。禄行之后，赃满一匹者死。变法改度，宜为更始，其大赦天下，与之惟新。（《魏书·孝文纪》上）
◇　令官民各上便宜诏（太和八年八月）
帝业至重，非广询无以致治；王务至繁，非博采无以兴功。先王知其如此，故虚己以求过，明恕以思咎。是以谏鼓置于尧世，谤木立于舜庭，用能耳目四达，庶类咸熙。朕承累圣之洪基，属千载之昌运，每布遐风，景行前式。承明之初，班下内外，听人各尽规，以补其阙。中旨虽宣，允称者少。故变时法，远遵古典，班制俸禄，改更刑书。宽猛未允，人或异议，思言者莫由申情，求谏者无因自达，故令上明不周，下情壅塞。今制百辟卿土，工商吏民，各上便宜。利民益治，损化伤政，直言极谏，勿有所隐，务令辞无烦华，理从简实。朕将亲览，以知世事之要，使言之者无罪，闻之者足以为戒。（《魏书·孝文纪》上）
◇　班俸诏（太和八年九月）
俸制已立，宜时班行，其以十月为首，每季一请。（《魏书·孝文纪》上）
◇　焚图谶诏（太和九年正月）
图谶之兴，起于三季。既非经国之典，徒为妖邪所凭。自今图谶、秘纬及名为《孔子闭房记》者，一皆焚之。留者以大辟论。又诸巫觋，假称神鬼，妄说吉凶，及委巷诸卜，非坟典所载者，严加禁断。（《魏书·孝文纪》上）
◇　令官民各上书极谏诏（太和九年二月）
昔之哲王，莫不博采下情，勤求箴谏，建设旌鼓，询纳刍荛。朕班禄删刑，虑不周允，虚怀谠直，思显洪猷。百司卿士及工商吏民，其各上书极谏，靡有所隐。（《魏书·孝文纪》上）
◇　以李冲为咸阳王禧师诏（太和九年三月）
仲尼在乡党，犹尚恂恂；周文王为世子，卑躬求道。禧等虽连萼宸晖，得不尊尚师傅也？故为置之，以加令德。廷尉卿李冲可咸阳王师。（《魏书·咸阳王禧传》）
◇　还买饥民良口诏（太和九年八月）
数州灾水，饥馑荐臻，致有卖鬻男女者。天之所谴，在予一人，而百姓无辜，横罹艰毒，朕用殷忧夕惕，忘食与寝。今自太和六年已来，买定、冀、幽、相四州饥民良口者，尽还所亲，虽聘为妻妾，遇之非理，情不乐者，亦离之。（《魏书·孝文纪》上）
◇　均田诏（太和九年十月）
朕承乾在位，十有五年。每览先王之典，经纶百氏，储畜既积，黎元永安。爰暨季叶，斯道陵替，富强者并兼山泽，贫弱者望绝一廛，致令地有遗利，民无馀财，或争亩畔以忘躯，或因饥馑以弃业，而欲天下太平，百姓丰足，安可得哉？今遣使者循行州郡，与牧守均给天下之田，还受以生死为断，劝课农桑，兴富民之本。（《魏书·孝文纪》上）
◇　诏报司马跃（太和初）
此地若任稼穑，虽有兽利，事须废封。若是山涧，虞禁何损？寻先朝置此，岂苟藉斯禽，亮亦以俟军行薪蒸之用。其更论之。（《魏书·司马楚之附传》）
◇　答高闾诏
览表，具卿安边之策，比当与卿面论一二。（《魏书·高闾传》）

[book_title]卷四
◎　孝文帝（二）
◇　为里党法诏（太和十年）
夫任土错贡，所以通有无，并乘定赋，所以均劳逸。有无通则民财不匮，劳逸均则人乐其业。此自古之常道也。又邻里乡党之制，所由来久。欲使风教易周，家至日见，以大督小，从近及远，如身之使手，干之总条，然后口算平均，义兴讼息。是以三典所同，随世ㄜ隆；贰监之行，从时损益。故郑侨复丘赋之术，邹人献盍彻之规。虽轻重不同，而当时俱适。自昔以来，诸州户口，籍贯不实，包藏隐漏，废公罔私。富强者并兼有馀，贫弱者糊口不足。赋税齐等，无轻重之殊，力役同科，无众寡之别。虽建九品之格，而丰角之土未融，虽立均输之楷，而蚕绩之乡无异。致使淳化未树，民情偷薄。朕每思之，良怀深慨。今革旧从新，为里党之法，在所牧守，宜以喻民，使知去烦即简之要。（《魏书·食货志》）
◇　详改不孝罪诏（太和十一年春）
三千之罪，莫大于不孝，而律不逊父母，罪止髡刑。于理未衷，可更详改。（《魏书·刑罚志》）
◇　除门房诛诏（太和十一年春）
前令公卿论定刑典，而门房之诛犹在律策，违失《周书》父子异罪。推古求情，意甚无取。可更议之，删除繁酷。（《魏书·刑罚志》）
◇　求言诏（太和十一年六月）
春旱至今，野无青草。上天致谴，实由匪德。百姓无辜，将罹饥馑。寤寐思求，罔知所益。公卿内外股肱之臣，谋猷所寄，其极言无隐，以救民瘼。（《魏书·孝文纪》下）
◇　听民出关就食诏（太和十一年七月）
今年谷不登，听民出关就食，遣使者造籍，分遣去留，所在开仓赈恤。（《魏书·孝文纪》下）
◇　更定律文诏（太和十一年八月）
律文限三年，便入极默。（音「密」。）坐无大半之校，罪有死生之殊。可详案律条，诸有此类，更一刊定。（《魏书·刑罚志》）
◇　重检户籍诏（太和十一年九月）
去夏以岁旱民饥，须遣就食，旧籍杂乱，难可分简，故依局割民，阅户造籍，欲令去留得实，赈贷平均。然乃者以来，犹有饿死衢路，无人收识。良由本部不明，籍贯未实，廪恤不周，以至于此。朕猥居民上，闻用慨然。可重遣精检，勿令遗漏。（《魏书·孝文纪》下）
◇　党里推长者以教民诏（太和十一年十月）
乡饮礼废，则长幼之叙乱。孟冬十月，民闲岁隙，宜于此时导以德义。可下诸州，党里之内，推贤而长者，教其里人父慈子孝、兄友弟顺、夫和妻柔。不率长教者，具以名闻。（《魏书·孝文纪》下）
◇　出府库以班赍军民诏（太和十一年十一月）
罢尚方锦绣绫罗之工，四民欲造，任之无禁。其御府衣服、金银珠玉、绫罗锦绣，太官杂器，太仆乘具，内库弓矢，出其太半，班赍百官及京师士庶，下至工商皂隶，逮于六镇戍士，各有差。（《魏书·孝文纪》下）
◇　停拷问诏（太和十一年十一月）
朕惟上政不明，令民陷身罪戾。今寒气劲切，杖捶难任。自今月至来年孟夏，不听拷问罪人。又岁既不登，民多饥窘，轻系之囚，宜速决了，无令薄罪，久留狱犴。（《魏书·孝文纪》下）
◇　大破蠕蠕劳阳平王颐诏（太和十一年）
王之前言，果不虚也。（《魏书·阳平王新成附传》。颐与陆睿集三道诸将军过大碛，大破蠕蠕。颐入朝，诏云云。）
◇　报广陵侯衍诏
可谓无厌求也，所请不合。（《魏书·阳平王新成附传》。颐弟衍为梁州刺史，表请假王以崇威重，诏云云。）
◇　以李彪为秘书丞参著作事诏
平尔雅志，正尔笔端，书而不法，后世何观。（《魏书·李彪传》）
◇　还免流徙年老及死刑亲老诏（太和十二年正月）
镇戍流徙之人，年满七十，孤单穷独，虽有妻妾而无子孙，诸如此等，听解名还本。诸犯死刑者，父母、祖父母年老，更无成人子孙，旁无期亲者，具状以闻。（《魏书·孝文纪》下）
◇　月蚀慎刑诏（太和十二年八月）
日月薄蚀，阴阳之恒度耳，圣人惧人君之放怠，因之以设诫，故称「日蚀修德，月蚀修刑」。乃癸已夜月蚀尽。公卿已下，宜慎刑罚，以答天意。（《魏书·孝文纪》下）
◇　断升楼散物诏（太和十三年四月）
升楼散物，以赍百姓，至使人马腾践，多有毁伤，今可断之，以本所费之物，赐穷老贫独者。（《魏书·孝文纪》下）
◇　议诏（太和十三年五月壬戌）
《礼记·祭法》称：「有虞氏黄帝。《大传》曰其祖之所自出」，又称「不王不」，《论》曰「自既灌」。《诗·颂》：「《长发》，大。」《尔雅》曰：「，大祭也。」夏殷四时祭：礻勺、、、尝，周改为礻勺，《祭义》称「春秋尝」，亦夏殷祭也。《王制》称：「直礻勺、、尝、。」其礼传之文如此。郑玄解，天子祭圆丘曰，祭宗庙大祭亦曰。三年一，五年一。则合群毁庙之主于太庙，合而祭之。则增及百官配食者，审谛而祭之。天子先而后时祭，诸侯先时祭而后。鲁礼，三年丧毕而，明年而。圆丘、宗庙大祭俱称，祭有两明也。王肃解，称天子诸侯皆于宗庙，非祭天之祭。郊祀后稷不称，宗庙称。、一名也，合而祭之故称，审谛之故称，非两祭之名。三年一，五年一，总而互举之，故称五年再殷祭，不言一一，断可知矣。礼文大略，诸儒之说，尽具于此。卿等便可议其是非。（《魏书·礼志》一。太和十三年五月壬戌，高祖临皇信堂，引见群臣诏。又见《通典》五十。）
◇　互取郑王二义诏
尚书、中书等（《通典》作「明根闾」等）据二家之义，论详矣。然于行事取衷（《通典》作「至于事取折衷」）。犹有未允。监等以（《通典》作「闾以」）。为名，义同王氏，祭圆丘，事与郑同。无所间然。尚书等与郑氏同（《通典》作「明根以郑氏等」）。两名两祭，并存并用，理有未称。俱据二义，一时，而阙二时之（《通典》作「之礼」）。事有难从。夫先王制礼，内缘人子之情，外协尊卑之序。故天子七庙，诸侯五庙，大夫三庙，数尽则毁，藏主于太祖之庙，三年而祭之。世尽则毁，以示有终之义；三年而，以申追远之情。既是一祭，分而两之，事无所据。毁庙三年一，又有不尽四时，于礼为阙。七庙四时常祭，则三年一祭，而又不究四时，于情为简。王以为一祭，王义为长。郑以圆丘为，与宗庙大祭同名，义亦为当。今互（《魏书》作「玄」，从《通典》改）取郑、王二义。并为一名，从王。是祭圆丘大祭之名，上下同用，从郑。若以数则黩，五年一，改从。五年一，则四时尽，以称今情。则依《礼》文，先而后时祭。便即施行，著之于令，永为世法。（《魏书·礼志》一。帝曰云云。《通典》五十作「诏曰」。）
◇　六宗诏
详定朝令，祀为事首，以疑从疑，何所取正？昔石渠、虎阁之议，皆准类以引义，原事以准情，故能通百家之要，定累世之疑。况今有文可据，有本可推，而不评而定之，其致安在？朕躬览《尚书》之文，称「肆类上帝，于六宗」，文相连属，理似一事。上帝称肆而无，六宗言而不别其名。以此推之，上帝、六宗，当是一时之祀，非别祭之名。肆类非独祭之目，焚非他祀之用。六宗者，必是天皇大帝及五帝之神明矣。是祭帝之事，故称，以关其他，故称六以证之。然则肆类上帝，于六宗，一祭也，互举以成之。今祭圆丘，五帝在焉，其牲币俱，故称肆类上帝，于六宗。一祭而六祀备焉。六祭既备，无烦复别立六宗之位。便可依此附令，永为定法。（《魏书·礼志》一）
◇　南安王桢削爵诏（太和十三年六月）
南安王桢以懿戚之贵，作镇关右，不能洁己奉公，助宣皇度，方肆贪欲，殖货私庭，放纵奸囚，壅绝诉讼，货遗诸使，邀求虚称，二三之状，皆犯刑书。昔魏武翦发以齐众，叔向戮弟以明法，克己忍亲，以率天下。夫岂不怀，有为而然耳。今者所犯，事重畴日，循古推刑，实在难恕。皇太后天慈宽笃，恩矜国属，每一寻推高宗孔怀之近，发言哽塞，悲恸于怀；且以南安王孝养之名，闻于内外；特一原恕，削除封爵，以庶人归第，禁锢终身。（《魏书·南安王桢传》）
◇　为薛虎子辨诬诏
夫君臣体合，则功业可兴，上下猜惧，则治道替矣。沛郡太守邵安、下邳太守张攀咸以贪忄林获罪，各遣子弟诣阙，告刺史虎子纵民通贼，妄称无端。安宜赐死，攀及子僧保鞭一百，配敦煌。安息他生鞭一百。可集州官兵民等，宣告行决。塞彼轻狡之源，开此陈力之效。（《魏书·薛野猪附传》。虎子为徐州刺史，沛郡太守邵安、下邳太守张攀咸以赃污，虎子案之于法。安等遣子弟上书，诬虎子南通贼虏。推验果虚，乃下诏。）
◇　答高闾诏（太和十四年）
省表闻之，当敕有司，依此施行。（《魏书·高闾传》）
◇　议五德诏（太和十四年八月）
丘泽初志，配尚宜定，五德相袭，分叙有常。然异同之论，著于往汉，未详之说，疑在今史。群官百辟，可议其所应，必令合衷，以成万代之式。（《魏书·礼志》一）
◇　祖奠停常从诏（太和十四年十月戊辰）
自丁茶苦，奄逾晦朔。仰遵遗旨，祖奠有期。朕将亲侍龙舆，奉诀陵隧。诸常从之具，悉可停之。其武卫之官，防侍如法。（《魏书·孝文纪》下）
◇　答安定王休请展安兆域诏（太和十四年九月）
囚祸甫尔，未忍所请。（《魏书·礼志》三。文明太后崩，安定王休等诣阙表，诏答。）
◇　又诏答
自遭祸罚，慌惚如昨，奉侍梓宫，犹忄希仿佛。山陵迁厝，所未忍闻。（《魏书·礼志》三、《通典》八十。）
◇　又诏答（太和十四年十月）
仰寻遗旨，俯闻所奏，倍增号绝。山陵可依典册，如公卿所议。衰服之宜，情所未忍，别当备叙在心。（《魏书·礼志》三、《通典》八十。）
◇　葬文明冯太后诏（太和十四年十月）
尊旨从俭，不申罔极之痛，称情允礼，仰损俭训之德。进退思惟，倍用崩感。又山陵之节，亦有成命，内则方丈，外裁掩坎，脱于孝子之心有所不尽者，室中可二丈，坟不得过三十馀步。今以山陵万世所仰，复广为六十步。辜负遗旨，益以痛绝。其幽房大小，棺椁质约，不设明器。至于素帐、缦茵、瓷瓦之物，亦皆不置。此则遵先志，从册令，俱奉遗事。而有从有违，未达者或以致怪。梓宫之里，玄堂之内，圣灵所凭，是以一一奉遵，仰昭俭德。其馀外事，有所不从，以尽痛慕之情。其宣示远近，著告群司，上明俭诲之善，下彰违命之失。（《魏书·文成文明冯后传》）
◇　又诏答安定王休
比当别叙在心。（《魏书·礼志》三。文明太后既葬，休又表，诏答。）
◇　诏李冲宣旨于东阳王丕等（太和十四年十月庚辰）
仰惟先后平日，近集群官，共论政治，平秩民务。何图一旦，祸酷奄锺，独见公卿，言及丧事，追惟荼毒，五内崩摧。（《魏书·礼志》三）
◇　诏答东阳王丕等（太和十四年十月）
追惟慈恩，昊天罔极，哀毁常事，岂足关言。既不能待没，而朝夕食粥，粗亦支任，二公何足以至忧怖。所奏先朝成事，亦所具闻。祖宗情专武略，未修文教。朕今仰禀圣训，庶习古道，论时比事，又与先世不同。太尉等国老，政之所寄，于典记旧式，或所未悉，且可知朕大意。其馀丧礼之仪，古今异同，汉魏成事及先儒所论，朕虽在衰服之中，以丧礼事重，情在必行，故暂抑哀慕，躬自寻览。今且以所怀，别问尚书游明根、高闾等，公且可任之。（《魏书·礼志》三）
◇　诏游明根高闾等
卿等犹以朕之未除于上，不忍专释于下，柰何令朕独忍于亲旧！论云，王者不遂三年之服者，屈己以宽群下也。先后之抚群下也，念之若子，视之犹伤。卿等哀慕之思，既不求宽；朕欲尽罔极之慕，何为不可？但逼遗册，不遂乃心。将欲居庐服衰，写朝夕之慕；升堂袭素，理日昃之勤。使大政不荒，哀情获遂，吉不害于凶，凶无妨于吉。以心处之，谓为可尔。遗旨之文，公卿所议，皆服终三旬，释衰袭吉。从此而行，情实未忍；遂服三年，重违旨诰。今处二理之际，望望至期，使四气一周，寒暑代易。虽不尽三年之心，得一经忌日，情结差申。案《礼》，卒哭之后，将受变服。于朕受日，庶民及小官皆命即吉。内职羽林中郎已下，虎贲郎已上，及外职五品巳上无衰服者，素服以终三月，内职及外臣衰服者，变从练礼。外臣三月而除；诸王、三都、驸马（《通典》作「三都尉」。）及内职，至来年三月晦，朕之练也，除凶即吉，侍臣比（《通典》作「君」。）服斯服，随朕所降。此虽非旧式，推情即理，有贵贱之差，远近之别。（《魏书·礼志》三、《通典》八十。案：文明太后之丧，孝文与游明根、高闾、李彪、东阳王丕十四往复，似皆面语。而《通典》载有三首，皆谓之诏，必有所据。今依录之，其馀十一首，《通典》所无，不敢载也。）
◇　诏李彪等
太伯之言，有乖今事，诸情备如前论，更不重叙。古义亦有称王者除衰而谅暗终丧者，若不许朕衰，朕则当除衰暗默，委政冢宰。二事之中，惟公卿所择。（《魏书·礼志》三、《通典》八十。）
◇　诏东阳王丕
太尉国老，言先朝旧事，诚如所陈。但聪明正直，唯德是依。若能以道，不召自至。苟失仁义，虽请弗来。大祸三月，而备行吉礼，深在难忍。纵即吉之后，犹所不行，况数旬之中，而有此理。恐是先朝万得之一失，未可以为常式。朕在不言之地，不应如此。但公卿执夺，朕情未忍从，遂成往复，追用悲绝。（《魏书·礼志》三、《通典》八十。案：已上三首，《通典》皆谓之诏。）
◇　变服从练礼诏（太和十四年十月壬午）
公卿屡依金册遗旨，中代权式，请过葬即吉。朕思遵远古，终三年之制。依礼，既虞卒哭。此月二十一日授服，以葛易麻。既衰复在上，公卿不得独释于下，故于朕之授服，变从练礼已下，服为节降，斟酌今古，以制厥衷，且取遗旨速除之一端，粗申臣子罔极之巨痛。（《魏书·孝文纪》下）
公卿屡上启事，依据金册遗旨，中代成式，求过葬即吉。朕仰惟恩重，不胜罔极之痛。思遵远古，终三年之礼。比见群官，具论所怀，今依礼既虞卒哭，克此月二十日受服，以葛易麻。既衰服在上，公卿不得独释于下。故于朕之授变从练已下，复为节降。断度今古，以情制衷。但取遗旨速除之一节，粗申臣子哀慕之深情。欲令百官同知此意，故用宣示。便及变礼，感痛弥深。（《魏书·礼志》三、《通典》八十。案：此即《本纪》所载，而文小异，故并录之。）
◇　诏答穆亮
苟孝弟之至，无所不通。今飘风亢旱，时雨不降，实由诚慕未浓，幽显无感也。所言过哀之咎，谅为未衷，省启以增悲愧。（《魏书·穆崇附传》）
◇　衰服过期诏（太和十四年十月癸未）
朕远遵古式，欲终三年之礼。百辟群官，据金册顾命，将夺朕心，从先朝之制。朕仰惟金册，俯自推省，取诸二衷，不许众议，以衰服过期，终四节之慕。又奉圣训，聿修诰旨，不敢暗默自居，以旷机政。庶不愆遗令之意，差展哀慕之情。普下州镇，长至三元，绝告庆之礼。（《魏书·孝文纪》下）
◇　答群官诏（太和十四年十月辛卯）
群官以万机事重，请求听政。朕仰祗遗命，亦思无怠。但哀慕缠绵，心神迷塞，未堪自力，以亲政事。近侍先掌机衡者，皆谋猷所寄，且可任之，如有疑事，当时与论决。（《魏书·孝文纪》下）
◇　冬至入临诏（太和十四年十一月甲寅）
垂及至节，咸慕崩摧，凡在臣列，谁不哽切。内外职人，先朝班次及诸方杂客，冬至之日，尽听入临。三品已上衰服者，至夕复临，其馀旦临而已。其拜哭之节，一依别仪。（《魏书·孝文纪》下）
◇　依议魏为永德诏（太和十五年正月）
越近承远，情所未安。然放次推时，颇亦难继。朝贤所议，岂朕能有违夺。便可依为水德，祖申腊辰。（《魏书·礼志》一）
◇　还吐谷浑俘获诏（太和十五年正月）
朕在哀疚之中，未存征讨，而去春χ罕表取其洮阳、泥和二戍。时以此既边将之常，即便听许。及偏师致讨，二戍望风请降，执讯二千馀人，又得妇女九百口。子妇可悉还之。（《魏书·吐谷浑传》、《北史》九十六。）
◇　以李彪为秘书令诏（太和十五年春）
历观古事，求能非一。或承藉微荫，著德当时，或见拔幽陋，流名后叶。故毛遂起贱，奋抗楚之辩，苟有才能，何必拘族也。彪虽宿非清第，本阙华资，然识性严聪，学博坟籍，刚辩之才，颇堪时用，兼忧吏若家，载宣朝美，若不赏庸叙绩，将何以劝奖勤能？可特迁秘书令，以酬厥款。（《魏书·李彪传》）
◇　旱灾责己诏（太和十五年四月癸酉）
昔成汤遇旱，齐景逢灾，并不由祈山川而致雨，皆至诚发中，澍润千里。万方有罪，在予一人。今普天丧恃，幽显同哀，神若有灵，犹应未忍安飨，何宜四气未周，便欲祀事。唯当考躬责己，以待天谴。（《魏书·孝文纪》下）
◇　下尚书思慎营建明堂诏（太和十五年四月己卯）
夫覆载垂化，必由四气运其功，曦曜望舒，亦须五星助其晖。仰惟圣母，睿识自天，业高旷古，稽详典范，日新皇度。不图罪逆招祸，奄丁穷罚，追惟罔极，永无逮及。思遵先旨，敕造明堂之样。卿所制体含六合，事越中古，理圆义备，可轨之千载。信是应世之材，先固之器也。群臣瞻见模样，莫不佥然欲速造，朕以寡昧，亦思造盛礼。卿可即于今岁停宫城之作，营建此构，兴皇代之奇制，远成先志，近副朕怀。（《南齐书·魏虏传》）
◇　改营太庙定昭穆诏（太和十五年四月己卯）
祖有功，宗有德，自非功德厚者，不得擅祖宗之名，居二祧之庙。仰惟先朝旧事，舛驳不同，难以取准。今将述遵先志，具详礼典，宜制祖宗之号，定将来之法。烈祖有创基之功，世祖有开拓之德，宜为祖宗，百世不迁。而远祖平文，功未多于昭成，然庙号为太祖；道武建业之勋，高于平文，庙号为烈祖。比功校德，以为未允。朕今奉尊道武为太祖，与显祖为二祧，馀者以次而迁。平文既迁，庙唯有六，始今七庙，一则无主。唯当朕躬，此事亦臣子所难言。夫生必有终，人之常理。朕以不德，忝承洪绪，若宗庙之灵，获全首领，以没于地，为昭穆之次，心愿毕矣。必不可豫，设可垂之文，示后必令迁之。（《魏书·礼志》一。经始明堂，改营太庙，诏云云。又见《通典》四十七。）
◇　答穆亮诏
理或如此。比有间隙，当为文相示。（《魏书·礼志》一。长乐王穆亮等奏言，七庙无宜阙一，无王以自待。诏云云。）

[book_title]卷五
◎　孝文帝（三）
◇　立崇虚寺诏（太和十五年八月戊戌）
夫至道无形，虚象为主。自有汉以后，置立坛祠，先朝以其至顺可归，用立寺宇。昔京城之内，居舍尚希。今者里宅栉比，人神猥凑，非所以祗崇至法，清敬神道。可移于都南桑乾之阴，岳山之阳，永置其所。给户五十，以供斋祀之用，仍名为崇虚寺。可召诸州隐士，员满九十人。（《魏书·释老志》）
◇　令郡国送时果诏（太和十五年八月）
郡国有时果可荐者，并送京师，以供庙飨。（《魏书·礼志》一）
◇　罢幕中设五帝座诏（太和十五年八月壬辰）
《礼》云，自外至者，无主不立。先朝以来，以正月吉日于朝廷设幕，中置松柏树，设五帝座。此既无可祖配，揆之古典，实无所取，可去此祀。又探策之祭，既非礼典，可悉罢之。（《魏书·礼志》一）
◇　减省群祀诏（太和十五年八月戊午）
国家自先朝以来，飨祀诸神，凡有一千二百馀处。今欲减省群祀，务从简约。昔汉高之初，所祀众神及寝庙不少今日。至于元成之际，匡衡执论，乃得减省。后至光武之世，礼仪始备，飨祀有序。凡祭不欲数，数则黩，黩则不敬。神聪明正直，不待烦祀也。（《魏书·礼志》一）
◇　敕雍州供祭朗诞庙诏
明堂、太庙，并祀祖宗，配祭配享，于斯备矣。白登、崞山、鸡鸣山庙，唯遣有司行事。冯宣王诞生先后，复因在官长安立庙，宜异常等。可敕雍州以时供祭。（《魏书·礼志》一）
◇　罢祀水火等神诏
先恒有水火之神四十馀名，及城北星神。今圆丘之下，既祭风伯、雨师、司中、司命，明堂祭门、户、井、灶、中ニ，每神皆有。此四十神，计不须立，悉可罢。（《魏书·礼志》一，又《通典》五十五。）
◇　议朝日夕月诏（太和十五年八月甲寅）
近论朝日夕月，皆欲以二分之日于东西郊行礼。然月有馀闰，行无常准。今若一以分日，或值月出于东而行礼于西，寻情即理，不可施行。昔曹魏秘书监薛靖等尝论此事，以为朝日取月一日为朔，夕月三日为フ。朔者月形始著，卿等意谓フ朔二分，何者为是？（《魏书·礼志》一，又《通典》四十四。）
◇　祥日不卜诏（太和十五年九月丙戌）
便及此期，览以摧绝。敬祭卜祥，乃古之成典。但世失其义，筮日永吉，既乖敬事之志，又违永慕之心。今将屈礼厉众，不访龟兆。已企及此晦，宁敢重违册旨，以异群议。寻惟永往，言增崩裂。（《魏书·礼志》三。有司上言求卜祥日，高祖诏。）
◇　迁主大庙诏（太和十五年十月）
具闻所奏，寻惟平日，倍增痛绝。今遵述先旨，营建寝庙，既而粗就。先王制礼，职司有分。移庙之日，迁奉神主，皆太尉之事，朕亦亲自行事，不得越局，专委大姓。王谌所司，惟赞板而已。时运流速，奄及缟制，复不得哀哭于明堂，后当亲拜山陵，写泄哀慕。（《魏书·礼志》三。太尉丕奏，高祖诏。）
◇　五品诏（太和十五年十一月乙亥）
王爵非庶姓所僭，伯号是五等常秩。烈祖之胄，仍本王爵，其馀王皆为公，公转为侯，侯即为伯，子男如旧。虽名异于本，而品不异昔。公第一品，侯第二品，伯第三品，子第四品，男第五品。（《南齐书·魏虏传》）
◇　罢小岁贺诏（太和十五年十一月丙戌）
季冬朝贺，典无成文，以褶事非礼敬之谓，若置寒朝服，徒成烦浊，自今罢小岁贺，岁初一贺。（《南齐书·魏虏传》）
◇　考课诏（太和十五年十一月丁亥）
二千石考在上上者假四品将军，赐乘黄马一匹；上中者五品将军，上下者赐衣一袭。（《魏书·孝文纪》下）
◇　为高丽王琏举哀诏（太和十五年十二月癸巳）
高丽王琏守藩东隅，累朝贡职，年逾期颐，勤德弥著。今既不幸，其赴使垂至，将为之举哀。而古者同姓哭庙，异姓随其方，皆有服制。今既久废，不可卒为之衰，且欲素委貌、白布深衣，于城东为尽一哀，以见其使也。朕虽不尝识此人，甚悼惜之。有司可申敕，备办事如别仪。（《魏书·礼志》三。是岁，高丽王琏死。）
◇　简置乐官诏（太和十五年冬）
乐者，所以动天地，感神，调阴阳，通人鬼。故能关山川之风，以播德于无外。由此言之，治用大矣。逮乎未俗陵迟，正声顿废，多好郑卫之音，以悦耳目，故使乐章散缺，伶官失守。今方厘革时弊，稽古复礼，庶令乐正雅颂，各得其宜。今置乐官，实须任职，不得仍令滥吹也。（《魏书·乐志》）
◇　答元丕请立东官诏
年尚幼小，有何急之？（《魏书·宗室元丕传》）
◇　召见李安祖兄弟四人诏（太和十五年）
卿之先世，内外有犯，得罪于时。然官必用才，以亲非兴邦之选。外氏之宠，超于末叶。从今已后，自非奇才，不得复外戚谬班抽举。既无殊能，今且可还。（《魏书·李惠附传》）
◇　诏南平王霄
自今奏事诸臣相称，可云姓名，惟南平王一人，可直言其封。（《魏书·广平王连附传》）
◇　祭用孟月诏（太和十六年正月戊午）
夫四时享祀，人子常道。然祭荐之礼，贵贱不同。故有邑之君，祭以首时，无田之士，荐以仲月。况七庙之重，而用中节者哉！自顷尝之礼，颇违旧义。今将仰遵远式，以此孟月直礻勺于太庙。但朝典初改，众务殷凑，无遑斋法，遂及于今。又接神飨祖，必须择日。今礼律未宣，有司或不知此。可敕太常令克日以闻。（《魏书·礼志》一，又《通典》四十九。）
◇　营改太极殿诏（太和十六年二月庚寅）
昔轩皇诞御，垂栋宇之构，爰历三代，兴宫观之式。然茅茨土阶，昭德于上代，层台广厦，崇威于中叶。良由文质异宜，华朴殊礼故也。是以周成继业，营明堂于东都，汉祖聿兴，建未央于咸镐。盖所以尊严皇威，崇重帝德，岂好奢恶俭，苟弊民力者哉？我皇运统天，协纂乾历，锐意四方，未遑建制，宫室之度，颇为未允。太祖初基，虽粗有经式，自兹厥后，复多营改。至于三元庆飨，万国充庭，观光之使，具瞻有阙。朕以寡德，猥承洪绪，运属休期，事锺昌运，宜遵远度，式兹宫宇。指训规模，事昭于平日。明堂、太庙，已成于昔年。又因往岁之丰资，藉民情之安逸，将以今春营改正殿。违犯时令，行之惕然。但朔土多寒，事殊南夏，自非裁度当春，兴役租暑，则广制崇基，莫由克就。成功立事，非委贤莫可，改制规模，非任能莫济。尚书冲器怀渊博，经度明远，可领将作大匠。司空、长乐公亮可与大匠共监兴缮。其去故崇新之宜，修复太极之制，朕当别加指授。（《魏书·李冲传》）
◇　祀先代诸圣诏（太和十六年二月丁酉）
夫崇圣祀德，远代之通典，秩□□□，中古之近规。故三五至仁，唯德配享。夏殷私己，稍用其姓。且法施于民，祀有明典，立功垂惠，祭有恒式。斯乃异代同途，奕世共轨。今远遵明令，宪章旧则，比于祀令，已为决之。其孟春应祀者，顷以事殷，遂及今日。可令仍以仲月而飨祀焉。凡在祀令者，其数有五。帝尧树则天之功，兴巍巍之治，可祀于平阳。虞舜播太平之风，致无为之化，可祀于广宁。夏禹御洪水之灾，建天下之利，可祀于安邑。周文公制礼作乐，垂范万叶，可祀于洛阳。其宣尼之庙，祀于中省，当别敕有司行事。飨荐之礼，自文公已上，可令当界牧守，各随所近，摄行祀事，皆用清酌尹祭也。（《魏书·礼志》一，又《通典》五十三。）
◇　躬临千亩诏（太和十六年二月丙午）
克吉亥，备小驾，躬临千亩，官别有敕。（《魏书·礼志》一）
◇　令高闾与大乐详采古今音律诏（太和十六年春）
礼乐之道，自古所先，故圣王作乐以和中，制礼以防外。然音声之用，其致远矣，所以通感人神，移风易俗。至乃《箫韶》九奏，凤皇来仪；击石拊石，百兽率舞。有周之季，斯道崩缺，故夫子忘味于闻《韶》，正乐于返鲁。逮汉魏之间，乐章复阙，然博采音韵，粗有篇条。自魏室之兴，太祖之世，尊崇古式，旧典无坠。但干戈仍用，文教未淳。故令司乐失治定之雅音，习不典之繁曲。比太乐奏其职司，求与中书参议。揽其所请，愧感兼怀。然心丧在躬，未忍闻此。但礼乐事大，乃为化之本，自非通博之才，莫能措意。中书监高闾，器谶详富，志量明允，每闻陈奏乐典。颇体音律，可令与太乐详采古今，以备兹典。其内外有堪此用者，任其参议也。（《魏书·乐志》）
◇　答尉元换兵戍彭城诏（太和十六年）
公之所陈，甚合事机。（《魏书·尉元传》）
◇　检察农民诏（太和十六年六月）
务农重谷，王政所先，劝率田畴，君人常事。今四气休序，时泽滂润，宜用天分地，悉力东亩。然京师之民，游食者众，不加督劝，或芸耨失时。可遣明使检察，勤惰以闻。（《魏书·孝文纪》下）
◇　选举诏（太和十六年七月）
王者设官分职，垂拱责成，振网举纲，众目斯理。朕德谢知人，岂能一见览识，徒乖为君委授之义。自今选举，每以季月，本曹与吏部铨简。（《魏书·孝文纪》下）
◇　许尉元致仕诏（太和十六年八月丙午）
元年尊识远，屡表告退。朕以公秉德清挹，体怀平隐，仁雅渊广，谋猷是仗，方委之以政，用康亿兆，故频文累札，仍违冲志。而谦光逾固，三请弥切，若不屈从高谟，复何以成其美德也。已许其致仕，主者可出表付外，如礼申遂。（《魏书·尉元传》）
◇　以尉元游明根为三老五更诏（太和十六年八月己酉）
夫大道凝虚，至德冲挹，故后王法玄猷以御世，圣人崇谦光而降美。是以天子父事三老，兄事五更，所以明孝悌于万国，垂教本于天下。自非道高识博，孰能处之？是故五帝宪德，三王乞言，若求备一人，同之古哲，叔世之老，孰能克堪？师上圣则难为其举，傅中庸则易为其选。朕既虚寡，德谢曩哲，更老之选，差可有之。前司徒、山阳郡开国公尉元，前大鸿胪卿、新泰伯游明根并元亨利贞，明允诚素，少著英风，老敷雅迹，位显台宿，归终私第。可谓知始知卒，希世之贤也。公以八十之年，宜处三老之重；卿以七十之龄，可充五更之选。（《魏书·尉元传》）
◇　给三老五更俸禄诏（太和十六年）
夫尊老尚更，列圣同致，钦年敬德，绵哲齐轨。朕虽道谢玄风，识昧睿则，仰禀先诲，企遵猷旨。故推老以德，立更以元，父焉斯彰，兄焉斯显矣。前司徒公元、前鸿胪卿明根，并以冲德悬车，懿量归老，故尊老以三，事更以五。虽更、老非官，耄耋罔禄，然况事既高，宜加殊养。三老可给上公之禄，五更可食元卿之俸，供食之味，亦同其例。（《魏书·尉元传》）
◇　讲武诏（太和十六年八月癸丑）
文武之道，自古并行，威福之施，必稽往籍。故三五至仁，尚有征伐之事，夏殷明睿，未舍兵甲之行。然则天下虽平，忘战者殆，不教民战，可谓弃之。是以周立司马之官，汉置将军之职，皆所以辅文强武，威肃四方者矣。国家虽崇文以怀九服，修武以宁八荒，然于习武之方，犹为未尽。今则训文有典，教武阙然。将于马射之前，先行讲武之式，可敕有司，豫修场埒。其列阵之仪，五戎之数，别俟后敕。（《魏书·孝文纪》下）
◇　省白登庙祀诏（太和十六年十月已亥）
夫先王制礼，所以经纶万代，贻法后昆。至乃郊天享祖，莫不配祭，然而有节。白登庙者，有为而兴，昭穆不次。故太祖有三层之宇，已降无方丈之室。又常用季秋，躬驾展虔，祀礼或有亵慢之失，嘉乐颇涉野合之讥。今授衣之旦，享祭明堂，玄冬之始，奉太庙。若复致斋白登，便为一月再驾，事成亵渎。回（《通典》作「缅」。）详二理，谓宜省一。白登之高，未若九室之美，帏次之华，未如清庙之盛。将欲废彼东山之祀，成此二享之敬。可具敕有司，但令内典神者摄行祭事。献明、道武，各有庙称，可具依旧式。自太宗诸帝，昔无殿宇，因停之。（《魏书·礼志》一，又《通典》四十七。）
◇　听游明根致仕诏（太和十六年）
明根风度清干，志尚贞敏，温恭静密，乞言是寄，故抑其高蹈之操，至于再三。表请殷勤，不容违夺，便已许其告辨。可出前后表付外，依礼施行。（《魏书·游明根传》）
◇　谥郑羲诏（太和十六年）
盖棺定谥，先典成式，激扬清浊，治道明范。故何曾幼孝，良史不改「缪丑」之名；贾充宠晋，直士犹立「荒公」之称。羲虽宿有文业，而治阙廉清。稽古之效，未光于朝策；昧货之谈，已形于民听。谥以善问，殊乖其衷。又前岁之选，匪由备行充举，自荷后任，勋绩未昭。尚书何乃情遗至公，愆违明典！依谥法，博文多见曰「文」，不勤成名曰「灵」。可赠以本官，加谥文灵。（《魏书·郑羲传》）
◇　元会优赐边蕃诏（太和十七年正月）
夫骏奔入觐，臣下之常式，锡马赐车，君人之恒惠。今诸边君蕃胤，皆虔集象魏，趋锵紫庭。贡飨既毕，言旋无远。各可依秩赐车旗衣马，务令优厚。其武兴、宕昌，各赐锦缯纩一千，吐谷世子八百。郑至世子，虽因缘至都，亦宜赍及，可赐三百。命数之差，皆依别牒。（《魏书·孝文纪》下）
◇　报卢渊议亲伐江南诏（太和十七年六月）
至德虽一，树功多途。三圣殊文，五帝异律，或张或驰，岂必相因。远惟承平之主，所以不亲旆五戎者，盖有由矣。英明之主，或以同轨无征；守庸之君，或缘志劣寝伐。今若喻之英皇，时非昔类；比之庸后，意有恧焉。脱元极之尊，本不宜驾，二公之徒，革辂之戎，宁非谬欤？寻夫昔人，若必须己而济世，岂不克广先业也。定火之雄，未闻不武，世祖之行，匪皆疑慑。且曹操胜袁，盖由德义内举；苻坚瓦解，当缘立政未至。定非弊卒之力强，十万之众寡也。今则驱驰先天之术，驾用仁义之师，审观成败，庶免斯咎。长江之阻，未足可惮；逾纪之略，何必可师。洞庭、彭蠡，竟非殷固，奋臂一呼，或成汉业。经略之义，当付之临机，足食之筹，望寄之萧相。将希混一，岂好轻动，利见之事，何得委人也！又水旱之运，未必由兵；尧汤之难，讵因兴旅？颇丰之后，虽静有之，关左小纷，已敕禁勒。流言之细，曷足以纡天功。深录诚心，勿恨不相遂耳。（《魏书·卢玄附传》）
◇　行《职员令》诏（太和十七年六月）
六职备于周经，九列炳于汉晋，务必有恒，人守其职。比百秩虽陈，事典未叙。自八元树位，穷加省览，远依往籍，近采时宜，作《职员令》二十一卷。事迫戎期，未善周悉。虽不足纲范万度，永垂不朽，且可释滞目前，厘整时务。须待军回，更论所阙，权可付外施行。其有当局所疑而令文不载者，随事以闻，当更附之。（《魏书·孝文纪》下）
◇　起陆睿为征北将军诏（太和十七年六月）
睿犹执私痛，致违往旨，金革方驰，何宜曲遂也。加领卫尉。可重敕有司，速令敦喻。（《魏书·陆俟附传》。睿以母忧解尚书令。高祖将南伐，起授征北将军，固辞。高祖诏。）
◇　诏太尉元丕广陵王元羽
留守非贤莫可。太尉年尊德重，位总阿衡；羽朕之懿弟，温柔明断。故使二人留守京邑，授以二节，赏罚在手。其祗允成宪，以称朕心。（《魏书·宗室元丕传》。车驾南伐，丕与广陵王羽留守京师，并加使持节。诏丕、羽。）
◇　赐谥尉元诏（太和十七年八月丙戌）
元至行宽纯，仁风美富，内秉越群之武，外挺温懿之容。自少暨长，勋勤备至，历奉五朝，美隆四叶，南曜河淮之功，北光燕然之效，鲁宋怀仁，中铉载德。所谓立身备于本末，行道著于终始，勋书玉牒，惠结民志者也。爰及五福攸集，悬车归老。谦损既彰，远近流咏，陟兹父事，仪我万方。谓极眉寿，弥赞王业。天不遗老，奄尔薨逝。念功惟善，抽怛于怀。但戎事致夺，恨不尽礼耳。可赐布帛采物二千匹、温明秘器、朝衣一袭，并为营造坟域。谥曰景桓公。以彰殊礼，给羽葆鼓吹、假黄钺、班敛四十人，赐帛一千匹。（《魏书·尉元传》）
◇　诏崔休（太和十七年八月）
北海年少，未间政绩，百揆之务，便以相委。（《魏书·崔休传》。高祖南伐，以北海王详为尚书仆射，统留台事。以休为尚书左丞。高祖诏休。）
◇　停宫人从驾诏（太和十七年八月己丑）
临戎不语内事，宜停来请。（《魏书·孝文纪》下。车驾南伐，步骑百馀万，太尉丕奏请以宫人从。诏云云。）
◇　诏辛琛
委卿郡事，如太守也。（《魏书·辛雄附传》。雄族祖琛，为荣阳郡丞。高祖南征，太守元丽从舆驾，诏琛云云。）
◇　原三盗诏（太和十七年八月）
大司马执宪，诚应如是。但因缘会，朕闻王者之体，亦时有非常之泽，虽违军法，可特原之。（《魏书·安定王休传》。车驾南伐，领大司马。以三盗人徇于六军，将斩之，有诏赦之。休执请行刑，诏云云。）
◇　以高道悦为主爵下大夫诏（太和十七年九月）
道悦资性忠笃，禀操贞亮，居法树平肃之规，处谏著必犯之节，王公惮其风鲠，朕实嘉其一至，謇谔之诚，何愧黯鲍也。其以为主爵下大夫，谏议如故。（《魏书·高道悦传》）
◇　退师诏（太和十七年九月丁丑）
皇师雷举，摇旆南指，誓清江，志廓衡霭。以去月下旬，济次河洛。会前使人邢峦等至，审知彼有大艾。以《春秋》之义，闻丧寝伐。爰敕有司，辍銮止轫，休马华阳，戢戈嵩北。便肇经周制，光宅中区，永皇基于无穷，恢盛业乎万祀。宸居重正，鸿化增新，四海承休，莫不铭庆。故以往示如律令。（《南齐书·魏虏传》）
◇　诏群官（太和十七年九月丁丑）
卿等或以朕无为移徙也。昔平文皇帝弃背率土，昭成营居盛乐；太祖道武皇帝神武应天，迁居平城。朕虽虚寡，幸属胜残之运，故移宅中原，肇成皇宇。卿等当奉先君令德，光迹洪规。北人比及十年，使其徐移。朕自多积仓储，不令窘乏。（《魏书·宗室元丕传》，又见《北史》十五。）
◇　追诏高聪等（太和十七年九月丁丑）
比于河阳敕卿，仍届洛，周视旧业，依然有怀，固欲先之营之，后乃薄伐。且以颐丧甫尔，使通在昔，乘危幸凶，君子弗取。是用辍兹前图，远期来会，爰息六师，三川是宅，将底居成周，永恢皇宇。今更造玺书，以代往诏，比所敕授，随宜变之，善勖皇华，无替指意。（《魏书·高聪传》。聪使于萧昭业，高祖定都洛阳，追诏聪等。）
◇　赐游明根谷帛诏（太和十七年十月）
游五更光素蓬檐，归终衡里，可谓朝之旧德，国之老成。可赐帛五百匹、谷五百斛。（《魏书·游明根传》。车驾幸邺，明根朝于行宫。诏。）
◇　诏答彭城王勰（太和十七年十月）
蝉貂之美，待汝而光，人乏之秋，何容方退也。克念作圣，庶必有资耳。（《魏书·彭城王勰传》。勰表解侍中，诏答。）
◇　诏任城王澄
迁移之旨，必须访众。当遣任城驰驿向代，问彼有司，论择可否。近日论《革》，今真所谓革也，王其勉之。（《魏书·任城王云附传》）
◇　初置司州以元赞为刺史诏
司州刺史，官尊位重，职总京畿，选属懿亲，以允具瞻之望。但诸王年少，未闲政体，故以授赞，庶能助晖道化。今司州始立，郡县初置，公卿已下，皆有本属，可人率子弟，用相展敬。（《北史》十五《常山王遵附传》。）
◇　立僧尼制诏（太和十七年）
门下，凝觉澄冲，事超俗外，渊摸崇颐，理寄忘言。然非言何以释教，非俗何能表真，是以三藏舒风，必资戒典。六度ゼ化，固凭尺波。自象教东流，千龄以半。秦汉俗革，禁制弥密。故前代英人，随宜兴引，时轻时重，以阐玄奥。先朝之日，尝为僧禁，小有未详，宜其修立。近见沙门统僧显等，自云欲更一刊定，朕聊以浅识，共详正典。事起匆匆，触未详究。且可设法一时，粗救俗习；须玄白一同，更厘厥衷。（《初学记》二十三。案：《魏书·释老志》：「十七年，诏立僧制四十七条。」）

[book_title]卷六
◎　孝文帝（四）
◇　追赠彭城王勰母潘为国太妃诏（太和十八年七月）
弟勰所生母潘早龄谢世，显号未加，勰祸与身具，痛随形起，今因其展思，有足悲矜，可赠彭城国太妃，以慰存亡。（《魏书·彭城王勰传》）
◇　考绩黜陟诏（太和十八年九月）
三载考绩，自古通经，三考黜陟，以彰能否。今若待三考然后黜陟，可黜者不足为迟，可进者大成赊缓。是以朕今三载一考，考即黜陟，欲令愚滞无妨于贤者，才能不壅于下位。各令当曹，考其优劣为三等，六品以下，尚书重问；五品以上，朕将亲与公卿论其善恶。上上者迁之，下下者黜之，中中者守其本位。（《魏书·孝文纪》下，又《通典》十五。）
◇　诏太傅元丕（太和十八年十月）
中原始构，须朕营视，在代之事，一委太傅。（《魏书·宗室元丕传》。帝将北巡，迁太傅、录尚书事。及车驾发代，丕留守。诏云云。）
◇　敕勒蛮民勿侵暴诏（太和十八年十月庚午）
比闻缘边之蛮，多有窃掠，致有父子乖离，室家分绝，既亏和气，有伤仁厚。方一区宇，子育万姓，若苟如此，南人岂知朝德哉？可诏荆、郢、东荆三州，敕勒蛮民，勿有侵暴。（《魏书·孝文纪》下）
◇　诏免元嵩官（太和十八年）
嵩不能克己复礼，企心典宪，大司马薨殂甫尔，便以鹰鹞自娱。有如父之痛，无犹子之情，捐心弃礼，何其太速！便可免官。（《魏书·任城王云附传》。大司马安定王休薨，未及卒哭，嵩便游田。高祖闻而大怒，诏。）
◇　诏答楼毅（太和十八年十二月）
时不自来，因人则合。今年人事，殊非昔岁。守株之唱，便可停也。阳九利涉，岂卿所知也。（《魏书·楼伏连附传》。车驾南伐，毅表谏。诏答。）
◇　报刘芳注吊比干文诏（太和十八年）
览卿注殊为富博，但文非屈宋，理惭张贾。既有雅致，便可付之集书。（《魏书·刘芳传》）
◇　邢峦策秀诏
秀孝殊问，经权异策，邢峦才清，可令策秀。（《魏书·邢峦传》。有司奏策秀孝，高祖诏。）
◇　诏成淹（太和十九年正月）
此前车之鉴，得不慎乎？（《魏书·成淹传》。车驾济、淮，淹于路左请见。诏云云。）
◇　报高道悦诏（太和十九年）
省所上事，深具乃心。但卿之立言半非矣，当须陈非以示谬，称是以彰得，然后明所以而不用，有由而为之。不尔，则未相体耳。回材都水，暂营嬉游，终为弃物，修缮非务；舟楫无鄣，士女杂乱，此则卿之失辞矣。深薄之危，抚后之重，斯则卿之得言也。（《魏书·高道悦传》）
◇　谥冯诞诏（太和十九年二月辛酉）
案谥法：善行仁德曰「元」，柔克有光曰「懿」。昔贞惠兼美，受三谥之荣，忠武双徽，锡两号之茂。式准前迹，宜契具瞻。既自少绸缪，知之惟朕。案行定名，谥曰元懿。（《魏书·冯熙附传》）
◇　迁都奉迎灵主诏（太和十九年二月癸亥。今《魏书》作「三月」，误。）
知太和庙已就，神仪灵主，宜时奉宁。可克三月三日己巳内奉迁于正庙。其出金墉之仪，一准出代都太和之式。入新庙之典，可依近至金墉之轨。其威仪卤簿，如出代庙。百官奉迁，宜可省之。但令朝官四品已上、侍官五品已上及宗室奉迎。（《魏书·礼志》一、《通典》四十七。）
◇　诏谥冯熙（太和十九年三月）
可以威强恢远曰「武」，奉谥于公。（《魏书·冯熙传》）
◇　报广陵王羽内考京官诏（太和十九年）
虽内考未宣，绩已久著。故《明堂》、《月令》载公卿大夫论考属官之治，职区分著，三公尚书三载殿最之义，此之考内，已为明矣。但论考之事，理在不轻，问绩之方，应关朕听，辄尔轻发，殊为躁也。每考之义，应在年终，既云此年，何得春初也！今始维夏，且待至秋后。（《魏书·广陵王羽传》）
◇　手诏徵王肃入朝（太和十九年）
不见君子，中心如醉，一日三岁，我劳如何。饰馆华林，拂席相待，卿欲以何日发汝坟也？故复此敕。（《魏书·王肃传》。肃为豫州刺史，徵入朝，高祖手诏。又见《北史》四十二。）
◇　又诏
肃丁茶世，志等伍胥，自拔吴州，膺求魏县，躬操忘礼之本，而同无数之丧，誓雪怨耻，方展申复，穷谕再期，蔬不改，诚季世之高风，末代之孝节也。但圣人制礼，必均愚智，先王作则，理齐盈虚。过之者俯而就之，不及者企而行之。曾参居罚，宁其哀终，吴员处酷，岂闻四戴。夫三年者，天下之达丧，古今之所一，其虽欲过礼，朕得不制之以礼乎？有司可依礼谕之，为裁练礻覃之制。（《魏书·王肃传》）
◇　临冯诞墓诏（太和十九年五月）
冯大司马已就坟茔，永潜幽室，宿草之哭，何能忘之。（《魏书·冯熙附传》）
◇　诏太傅元丕（太和十九年五月）
今洛邑肇构，望成劳，开辟暨今，岂有以天子之重，远赴舅国之丧？朕纵欲为孝，其如大孝何？纵欲为义，其如大义何？天下至重，君臣道悬，岂宜苟相诱引，陷君不德。令仆已下，可付法官贬之。（《魏书·宗室元丕传》。丕又以冯熙薨于代都，表求銮驾亲临。诏云云。）
◇　皇太子冠礼有三失诏（太和十九年六月）
比冠子恂，礼有所阙，当思往失，更顺将来。礼古今殊制，三代异章。近冠恂之礼有三失：一朕与诸儒同误，二诸儒违朕，故令有三误。今中原兆建，百礼惟新，而有此三失，殊以愧叹。《春秋》：襄公将至卫，以同姓之国，问其季几，而行冠礼。古者皆灌地降神，或有作乐以迎神。昨失作乐。至庙庭，朕以意而行拜礼，虽不得降神，于理犹差完。司马彪云，汉帝有四冠：一缁布，二进贤，三武弁，四通天冠。朕见《家语·冠颂篇》，四加冠，公也。《家语》虽非正经，孔子之言，与正经何异？诸儒忽司马彪《志》，致使天子之子而行士冠礼，此朝廷之失。冠礼朕以为有宾，诸儒皆以为无宾，朕既从之，复令有失。孔子云「斐然成章」，其斯之谓。（《魏书·礼志》四。十九年五月，冠皇太子恂于庙。六月，高祖临光极堂，引见群官，诏。又见《通典》五十六。）
◇　除薛真度为荆州刺史诏（太和十九年五月）
真度之罪，诚如所奏，但顷与安都送款彭方，开辟徐宋，外捍沈攸、道成之师，内宁边境鸟合之众，淮海来服，功颇在兹。言念厥绩，每用嘉美，赭阳百败，何足计也？宜异群将，更申后效。可还其元勋之爵，复除荆州刺史，自馀徽号削夺，进足彰忠，退可明失。（《魏书·薛安都附传》。真度攻赭阳，为房伯玉所败。有司奏免官爵，诏云云。）
◇　罢祀邺中密皇后庙诏（太和十九年六月）
妇人外成，理无独祀，阴必配阳，以成天地，未闻有莘之国，立太姒之飨。此乃先皇所立，一时之至感，非经世之远制，便可罢祀。（《魏书·明元密皇后传》。高祖时，相州刺史高闾表修后庙，诏云云。案：今《密后传》「高祖」误作「高宗」，据《礼志》一改正。高闾表亦见《礼志》一。）
◇　旧墓不听垦植诏（太和十九年九月）
诸有旧墓，铭志见存，昭然为时人所知者，三公及位从公者去墓三十步，尚书令仆、九列十五步，黄门、五校十步，各不听垦植。（《魏书·孝文纪》下）
◇　赐高闾诏（太和十九年九月）
闾昔在中禁，有定礼正乐之勋，作藩于州，有廉清公干之美。自大军停轸，庶事咸丰，可谓国之老成，善始令终者也。每惟厥德，朕甚嘉焉。可赐帛五百匹、粟一千斛、马一匹、衣一袭，以褒厥勤。（《魏书·高闾传》。车驾至邺，高祖频幸其州馆。诏。）
◇　以高闾为幽州刺史诏
闾以悬车之年，方求衣锦，知进忘退，有尘谦德，可降号平北将军。朝之老成，宜遂情愿，徙授幽州刺史，令存劝两修，恩法并举。（《魏书·高闾传》。闾每请本州以自效，诏云云。）
◇　临广川王谐丧诏（太和十九年）
朕宗室多故，从弟谐丧逝，悲痛摧割，不能已已。古者大臣之丧，有三临之礼，此盖三公已上。至于卿司已下，故应。（阙）自汉已降，多无此礼。朕欲遵古典，哀感从情，虽以尊降伏，私痛宁爽。欲令诸王有期亲者为之三临，大功之亲者为之再临，小功缌麻为之一临。广川王于朕大功，必欲再临。再临者，欲于大殓之日，亲临尽哀，成服之后，缌麻而吊。既殡之缌麻，理在无疑，大殓之临，当否如何？为须抚柩于始丧，为应尽哀于阖棺？早晚之宜，择其厥中。（《魏书·广川王略附传》）
◇　又诏
魏晋已来，亲临多阙，至于戚臣，必于东堂哭之。顷大司马、安定王薨，朕既临之后，复更受慰于东堂，今日之事，应更哭否？（《魏书·广川王略附传》）
◇　又诏
若大司马戚尊位重，必哭于东堂，而广川既是诸王之子，又年位尚幼，卿等议之，朕无异焉。（《魏书·广川王略附传》）
◇　广川王不得就妃葬代诏
迁洛之人，自兹厥后，悉可归骸邙岭，皆不得就茔恒代。其有夫先葬在北，妇今丧在南，妇人从夫，宜还代葬。若欲移父就母，亦得任之。其有妻坟于恒代，夫死于洛，不得以尊就卑。欲移母就父，宜亦从之。若异葬亦从之。若不在葬限，身在代丧，葬之彼此，皆得任之。其户属恒燕，身官京洛，去留之宜，亦从所择。其属诸州者，各得任意。（《魏书·广川王略附传》。有司奏广川王妃薨于代京，未审以新尊从于卑旧，为宜卑旧来就新尊。诏云。）
◇　议圆丘礼诏（太和十九年十一月已卯）
朝集公卿，欲论圆丘之礼。今短晷斯极，长日方至。案《周官》祀昊天上帝于圆丘，礼之大者。两汉礼有参差，魏晋犹亦未一。我魏氏虽上参三皇，下考叔世，近代都祭圆丘之礼，复未考《周官》，为不刊之法令。以此祭圆丘之礼示卿等，欲与诸贤考之厥衷。（《魏书·礼志》一）
◇　诏广陵王羽（太和十九年十二月）
吾因天历运，乘时树功，开荆拓沔，威振楚越。时暨三炎，息驾汝颍。势临荆徐，声遏江外，未容解甲，凯入三川。纂兵修律，俟秋方举。海服之寄，故惟宗良，善开经策，宁我东夏。敬慎汝仪，勿坠嘉问，唯酒唯田，可不戒欤！（《魏书·广陵王羽传》。羽为青州刺史，高祖亲饯之华林园。后诏。）
◇　诏于登（太和十九年十二月）
朕今创礼新邑，明扬天下，卿父乃行谦让之表，而有直士之风，故进卿为太子翊军校尉。（《魏书·于栗附传》。烈子登。引例求进。烈表，乃引见登。诏。）
◇　吏民为刺史服诏（太和十九年）
今古时殊，礼或隆杀。专古也，埋与今违；专今也，大乖曩义。当斟酌两途，商量得失，吏民之情，亦不可苟顺也。主簿，近代相承服斩，过葬便除，可如故事。自馀无服，大成寥落，可准诸境内之民，为齐衰三月。（《魏书·公孙表附传》。表孙邃为青州刺史，卒于官，青州佐吏疑为所服。高祖诏。）
◇　制定代人姓族诏（太和十九年）
代人诸胄，先无姓族，虽功贤之胤，混然未分。故官达者位极公卿，其功衰之亲，仍居猥任。比欲制定姓族，事多未就，且宜甄擢，随时渐铨。其穆、陆、贺、刘、楼、于、嵇、尉八姓，皆太祖已降，勋著当世，位尽王公，灼然可知者，且下司州、吏部，勿充猥官，一同四姓。自此以外，应班士流者，寻续别敕。原出朔土，旧为部落大人，而自皇始已来，有三世官在给事已上，及州刺史、镇大将，及品登王公者为姓。若本非大人，而皇始已来，职官三世尚书已上，及品登王公而中间不降官绪亦为姓。诸部落大人之后，而皇始已来官不及前列，而有三世为中散、监已上，外为太守、子都，品登子男者为族。若本非大人，而皇始已来，三世有令已上，外为副将、子都、太守，品登侯已上者亦为族。凡此姓族之支亲，与其身有缌麻服已内，微有一二世官者，虽不全充美例，亦入姓族。五世已外，则各自计之，不蒙宗人之荫也。虽缌麻而三世官不至姓班，有族官则入族官，无族官则不入姓族之例也。凡此定姓族者，皆具列由来，直拟姓族以呈闻，朕当决姓族之首末。其此诸状，皆须问宗族，列疑明同，然后句其旧籍，审其官宦，有实则奏，不得轻信，其言虚长侥伪不实者，诉人皆加「传旨问而诈不以实」之坐，选官依「职事答问不以实」之条。令司空公穆亮、领军将军元俨、中护军广阳王嘉、尚书陆等详定北人姓，务令平均。随所了者，三月一列簿帐，送门下以闻。（《魏书·官氏志》）
◇　饯南安王桢诏（太和二十年四月）
从祖南安，既之蕃任，将旷违千里，豫怀惘恋。然今者之集，虽曰分岐，实为曲宴，并可赋诗申意。射者可以观德，不能赋诗者，可听射也。当使武士弯弓，文人下笔。（《魏书·南安王桢传》）
◇　久旱得雨诏（太和二十年七月）
炎阳爽节，秋零卷澍，在予之责，实深悚栗，故辍膳三晨，以命上诉。灵鉴诚款，曲流云液。虽休勿休，宁敢愆怠。将有贤人湛德，高士凝栖，虽加铨采，未能招致。其精访幽谷，举兹贤彦，直言极谏，匡予不及。又邪佞毁朝，固唯治蠹，贪夫窃位，大政以亏。主者弹劾不肖，明黜盗禄。又法为治要，民命尤重，在京之囚，悉命条奏，朕将亲案，以时议决。又疾苦六极，人神所矜，宜时访恤，以拯穷废。鳏寡困乏、不能自存者，明加矜恤，令得存济。又轻徭薄赋，君人常理，岁中恒役，具以状闻。又夫妇之道，生民所先，仲春奔会，礼有达式，男女失时者，以礼会之。又京民始业，农桑为本，田稼多少，课督以不，具以状言。（《魏书·孝文纪》下）
◇　诏仆射李冲领军于烈（太和二十年十二月）
陆睿、元丕，早蒙宠禄，位极人臣。自与卿等同受非常之诏，朕许以不死之旨，思得上下齐信，以保大义。朕于卿等，常忘短弃瑕，务相含养。岂谓陆睿无心之甚，一至于斯！乃与穆泰结祸，数图反噬。以朕迁洛，内怀不可，拟举诸王，议引子恂，若斯之论，前后非一。始欲推故南安王，次推阳平王，若不肯从，欲逼乐陵王。讪谤朝廷，书信炳然。事既垂就，睿以洛都休明，劝令小缓，于是之后，两人复竞。然犹隐而弗闻。赖阳平王忠贞奋发，获泰之言，便尔驰表，得使正人纠慝，恒岳无尘。是以睿之愆失，处入门诛。朕谛寻前旨，许不尽法。反逆之志，自负幽明，违誓在彼，不关朕也。反心逆意，既异馀犯，虽欲矜恕，末如之何。然犹忆先言，兼以未颇异议，听自死别府，免厥孥戮，其门子孙，永世不齿。元丕二子一弟，首为贼端，其父无人明证，理在可观。但以言无炳灼，隐而弗穷，以连坐应死，特恕为民。朕本期有终，而彼自弃。卿等之间，忽及今日，违心乖念，一何可悲，故此别示，想无致怪也。谋反之外，皎如白日耳。（《魏书·陆俟附传》。陆睿与穆泰等同谋构逆，赐死狱中。高祖诏仆射李冲、领军于烈云云。冲、烈表云云。案：今本「诏」字误作「谓」，据文云「故此别示」，又据冲、烈表云「别垂明诏」，知此「谓」字必误也。）
◇　原元拔养子从罪诏（太和二十年十二月）
仆射之议，据律明矣，太尉等论，于典矫也。养所以从戮者，缘其已免所生，故不得复甄于所养。此独何福，长处吞舟？于国所以不袭者，重列爵，特立制，因天之所绝，推而除之耳，岂复报对刑赏？于斯则应死，可特原之。（《魏书·李冲传》）
◇　沙门道登丧诏（太和二十年）
朕师登法师，奄至徂背，痛怛摧恸，不能已已。比乐治慎丧，未容即赴，便准师义，哭诸门外，缁素荣之。（《魏书·释老志》）
◇　引武兴王杨集始入宴诏刘昶
集始边方之酋，不足以当诸侯之礼，但王者不遗小国之臣，况此蕃垂之主，故劳公卿于此。（《魏书·刘昶传》。案：此事《昶传》列于十七年之前，而《本纪》杨集始入朝在二十一年四月，疑《传》隶事失次也。）
◇　为鸠摩罗什旧堂所建浮图诏（太和二十一年五月）
罗什法师可谓神出五才志入四行者也。今常住寺，犹有遗地，钦悦修踪，情深遐远，可于旧堂所为建三级浮图。又见逼昏虐，为道殄躯，既暂同俗礼，应有子胤，可推访以闻，当加叙接。（《魏书·释老志》）
◇　恤老病诏（太和二十一年九月）
哀贫恤老，王者所先，鳏寡六疾，尤宜矜愍。可敕司州洛阳之民，年七十已上无子孙，六十已上无期亲，贫不自存者，给以衣食；及不满六十而有废痼之疾，无大功之亲，穷困无以自疗者，皆于别坊遣医救护，给医师四人，豫请药物以疗之。（《魏书·孝文纪》下）
◇　命公孙延景宣诏房伯玉（太和二十一年九月）
天无二日，土无两王，是以躬总六师，荡一四海。宛城小戍，岂足以御抗王威？深可三思，封侯胙土，事在俯仰。（《魏书·房法寿附传》）
朕亲率麾旆，远清江沔，此之小戍，岂足徘徊王师。但戎辂所经，纤介须殄，宜量力三思，自求多福。且卿早蒙萧赜殊常之眷，曾不怀恩，报以尘露。萧鸾妄言，入继道成，赜子无孑遗。卿不能建忠于前君，方立节于逆竖，卿之罪一。又顷年伤我偏师，卿之罪二。今銮旆亲戎，清一南服，不先面缚，待罪麾下，卿之罪三。卿之此戍，多则一年，中则百日，少则三旬，克殄岂远。宜善思之，后悔无及。（《魏书·房法寿附传》）
◇　诏彭城王勰（太和二十一年十一月）
明便交敌，可敕将士，肃尔军仪。（《魏书·彭城王勰传》）
◇　诏答彭城王勰
割身存国，理为远矣。但汝以我亲，乃减己助国。职俸便停，亲、国二事，听三分受一。（《魏书·彭城王勰传》。勰表以国秩、职俸、亲恤以裨军国。诏答。）
◇　增彭城王勰邑户诏
朕形疲稚年，心劳长岁，积思成疴，顿发汝颍。第六弟勰，孝均周弟，感侔姬旦，遗食舍寐，动止必亲，敦医劝膳，诚力俱竭，致兹保康，实赖同气。又秉务缉政，百司是凭，纲维折衷，万揆获济。抚师于霖浩之辰，处戎于荐逼之日。安外静内，功臣大道。侍省之绩，可以孔怀无褒；翼亮之勤，实乃勋存社稷。宜有酬赏，以旌国功，可增邑一千户。（《魏书·彭城王勰传》）
◇　又诏彭城王勰
汝在私能孝，处公必忠，比来勤忧，足布朝野，但可祗应。（《魏书·彭城王勰传》）

[book_title]卷七
◎　孝文帝（五）
◇　原沈保冲诏（太和二十一年）
保冲，文秀之子，可特原，命配洛阳，作部终身。（《魏书·沈文秀附传》。子保冲，坐援涟口退败，有司处之死刑。高祖诏。）
◇　手诏李崇为梁州刺史（太和二十一年）
今仇、陇克清，镇捍以德，文人威惠既宣，实允远寄，故敕受梁州，用宁边服。便可善思经略，去其可除，安其可育，公私所患，悉令芟夷。（《魏书·李崇传》）
◇　饯北海王详还洛诏（太和二十二年正月）
昔者淮夷叛命，故有三年之举，鬼方不令，乃致淹载之师。况江吴窃命，于今十纪，朕必欲荡涤南海，然后言归。今夏停此，故与汝相见，善守京邑，副我所怀。（《魏书·北海王详传》。车驾南伐，详朝于行宫。及还洛，高祖饯之，诏详。）
◇　诏王肃（太和二十二年正月）
夫知己贵义，君臣务恩，不能矜灾恤祸，恩义焉措？卿情同伍员，怀酷归朕，然未能翦一雠人，馘彼凶帅，何尝不兴言愤叹，羡吴闾而恤息。比获萧鸾辅国将军黄瑶起，乃知是卿怨也。寻当相付，微望纾泄，使吾见卿之日，差得缓怀。（《魏书·王肃传》。既平汉阳，诏肃云云。初，齐武之收肃父奂也，司马黄瑶起攻奂杀之，故诏云然。）
◇　诏房伯玉（太和二十二年二月）
朕承天驭宇，方欲清一寰域，卿蕞氽小戍，敢拒六师，卿之愆罪，理在不赦。（《魏书·房法寿附传》）
◇　诏答王肃（太和二十二年三月）
得表，览之怃然，观卿意非专在水，当是以藻等锐兵新败于前，事往势难故也。朕若分兵，遣之非多，会无所制，多遣则禁旅难阙。今日之计，唯当作必克之举，不可为狐疑之师，徒失南兖也。卿便息意停彼，以图义阳之寇。宜止则止，还取义阳；宜下则下，镇军淮北。深量二途，勿致重爽。若孟表粮尽，军不及至，致失涡阳，卿之过也。（《魏书·王肃传》。肃讨义阳，未克，而齐将裴叔业寇祸阳。刘藻等救之，为叔业所败。肃表求更遣军援涡阳。诏云云。肃乃解义阳之围，以赴涡阳。《孝明纪》：乙未，诏将军郑思明、严虚敬、宇文福等三军继援。）
◇　以傅永为汝颍镇将诏
修期在后，少有擒杀，可扬武将军、汝阴镇将，带汝阴太守。（《魏书·傅永传》。裴叔业又围涡阳，遣永为统军，与高聪、刘藻、成道益、任莫问等往救之。战败，高祖俱锁之。聪、藻徙为边民，永免官爵而已。不旬日，诏云云。案：傅永字修期。）
◇　减损恒供诏（太和二十二年九月）
朕以寡德，属兹靖乱，实赖群英，凯清南夏，宜约躬赏效，以劝茂绩。后之私府，便可损半。六宫嫔御，五服男女，常恤恒供，亦令减半。在戎之亲，三分省一。（《魏书·孝文纪》下）
◇　诏南阳太守郑长猷（太和二十二年九月）
昔曹公克荆州，留满宠于后。朕今委卿此郡，兼统戎马，非直绥初附，以扦城相托。（《魏书·刘芳附传》）
◇　酬赍徐謇诏（太和二十二年九月）
夫神出无方，形禀有碍，忧喜乖适，理必伤生。朕览万机，长锺革运，思芒芒而无怠，身忽忽以兴劳。仲秋动疴，心容顿竭，气体赢瘠，玉几在虑。侍御师、右军将军徐成伯驰轮太室，进疗汝蕃，方穷丹英，药尽芝石，诚术两输，忠妙俱至，乃令沉劳胜愈，笃瘵克痊，论勤语效，实宜褒录。昔晋武暴疾，程和应增封，辛疚数朝，钱爵大坠。况疾深于曩辰，业难于畴日，得不重加陟赏乎？宜顺群望，锡以山河。且其旧迳高秩，中暂解退，比虽铨用，犹未□□，准旧量今，事合显进。可鸿胪卿金乡县开国伯，食邑五百户，赐钱一万贯。（《魏书·徐謇传》）
◇　又诏
钱府未充，须以杂物：绢二千匹，杂物一百匹，四十匹出御府。谷二千斛。奴婢十口。马十匹，一匹出骅骝。牛十头。所赐杂物、奴婢、牛马，皆经内呈。（《魏书·徐謇传》）
◇　赠李冲诏（太和二十二年）
冲贞和资性，德义树身，训业自家，道素形国。太和之始，朕在弱龄，早委机密，实康时务。鸿渐洛，朝选开清，升冠端右，惟允出纳。忠肃柔明，足敷睿范，仁恭信惠，有结民心。可谓国之贤也，朝之望也。方升宠秩，以旌功旧，奄致丧逝，悲痛于怀。既留勤应陟，兼民宿宜褒，可赠司空公，给东园秘器、朝服一具、衣一袭、赠钱三十万、布五百匹、蜡二百斤。（《魏书·李冲传》）
◇　推列韩显宗诏（太和二十二年）
显宗斐然成章，甚可怪责，进退无检，亏我清风。此而不纠，或长弊俗。可付尚书，推列以闻。（《魏书·韩麒麟附传》）
◇　夺韩显宗见官诏（太和二十二年）
显宗虽浮矫致愆，才犹可用，岂得永弃之也！可以白衣守谘议，展其后效。但鄙很之性，不足参华，可夺见□，并禁问讯诸王。（《魏书·韩麒麟附传》）
◇　转薛真度为豫州刺史诏（太和二十二年）
献忠尽心，人臣令节，标善赏功，有国徽范。故一言可以兴邦，片辞可以丧国，得无远录前谋，以褒厥善。真度爰自迁京，每在戎役，沔北之计，恒所与闻，知无不言，颇见采纳。及六师南迈，朕欲超据新野，群情皆异，真度独与朕同。抚蛮宁夷，实有勤绩，可增邑二百户。转征虏将军、豫州刺史。（《魏书·薜安都附传》）
◇　报广陵侯衍诏
先君馀尊之所厌，礼之明文，季末陵迟，斯典或废。侯既亲王之子，宜从馀尊之义，便可大功。（《魏书·阳平王新成附传》。衍为徐州刺史，所生母雷氏卒，表请解州。诏云。）
◇　报元修义诏
修短有命，吉凶由人，何得过致忧惮，以乖维城之寄。违凶就吉，时亦有之，可听更立馆宇。（《魏书·汝阴王天赐附传》。第五子修义迁齐州刺史，以齐州频丧刺史，累表固辞。诏云。）
◇　为六弟娉室诏
夫婚姻之义，曩叶攸崇，求贤择偶，绵代斯慎，故刚柔著于《易经》，《鹊巢》载于《诗》典，所以重夫妇之道，美尸鸠之德，作配君子，流芳后昆者也。然则婚者合二姓之好，结他族之亲，上以事宗庙，下以继后世，必敬慎重正而后亲之。夫妇既亲，然后父子君臣、礼义忠孝，于斯备矣。太祖龙飞九五，始稽远则，而拨乱创业，日昃不暇。至于诸王娉合之仪，宗室婚姻之戒，或得贤淑，或乖好逑。自兹以后，其风渐缺，皆人乏窈窕，族非百两，拟匹卑滥，舅氏轻微，违典滞俗，深用为叹。以皇子茂年，宜简令正，前者所纳，可为妾媵。将以此年为六弟娉室。长弟咸阳王禧可娉故颍川太守陇西李辅女，次弟河南王干可娉故中散代郡穆明乐女，次弟广陵王羽可娉骠骑谘议参军荥阳郑平城女，次弟颍川王雍可娉故中书博士范阳卢神宝女，次弟始平王勰可娉廷尉卿陇西李冲女，季弟北海王详可娉吏部郎中荥阳郑懿女。（《魏书·咸阳王禧传》）
◇　诏答有司
利建虽古，未必今宜，经野（《北史》作「画野」。）由君，理非下请。邑采之封，自有别式。（《魏书·咸阳王禧传》。有司奏冀州人苏僧三千人称禧清明有惠政，请世胙冀州。诏云云。又见《北史》十七。）
◇　停教武诏
虽云教武，未练其方，既逼北行，卒闻教武。脱生群惑，且可停之。（《魏书·咸阳王禧传》）
◇　临韩太妃丧诏
太妃韩氏薨逝，情以伤恸。太妃先朝之世，位拟九嫔，豫班上族，诞我同气。念此孤稚，但用感恻，明当暂往临哭，可敕外备办。遣侍御史假节监护丧事，赠采八百匹。（《魏书·赵郡王干传》）
◇　敦谕河南王诏
季世多务，情缘理夺。既居要任，铨衡是荷，岂容遂其私志，致旷所司。可遣黄门郎敦谕，令勉从王事，朕寻当与之相见。（《魏书·赵郡王干传》）
◇　饯赵郡王诏
夫
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>