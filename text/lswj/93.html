<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,于清端公政书全文在线阅读,于清端公政书全文在线下载,大玄古籍书库">
<meta name="description" content="清于成龙著,蔡方炳、诸匡鼎辑,八卷,康熙二十二年(1683)刊印,“清端”为著者卒后之谥号。本书辑著者于广西、四川、浙江、湖北、两江、安徽、直隶等地历任诸职时所作之禀谕、奏议、檄文、书信等各类政牍文书230余篇。全书依任职地分卷。卷一辑“罗城书”,内有条陈引盐利弊议等四篇;“合州书”,内有请复祀典详等五篇;“武昌书”,内有申徐道台请释无辜详、清理保甲谕等34篇及附录二篇。卷二、三、四辑“黄州书”,内有请禁健讼条议、晓谕止杀、禁止株连告谕、严戢衙蠹檄、简讼省刑檄等110篇;“八闽书”,内有上康亲王求罢䥷夫启">
<title>于清端公政书_于成龙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">于清端公政书</span> <br/>
          作者： <span class="inputVal" id="bkauthor">于成龙</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]147324</span> <br/>
          说明： <span class="inputVal" id="bkdec">清于成龙著,蔡方炳、诸匡鼎辑,八卷,康熙二十二年(1683)刊印,“清端”为著者卒后之谥号。本书辑著者于广西、四川、浙江、湖北、两江、安徽、直隶等地历任诸职时所作之禀谕、奏议、檄文、书信等各类政牍文书230余篇。全书依任职地分卷。卷一辑“罗城书”,内有条陈引盐利弊议等四篇;“合州书”,内有请复祀典详等五篇;“武昌书”,内有申徐道台请释无辜详、清理保甲谕等34篇及附录二篇。卷二、三、四辑“黄州书”,内有请禁健讼条议、晓谕止杀、禁止株连告谕、严戢衙蠹檄、简讼省刑檄等110篇;“八闽书”,内有上康亲王求罢䥷夫启等6篇。卷五辑“畿辅书”,内有请禁讦告以正名义疏、弭盗条约、严饬佐贰擅理词讼檄等44篇。卷六、七辑“两江书”,内有革秋审陋规檄、清理狱禁通行檄、弭盗安民条约等30篇。卷八辑“吟咏书”,为著者所作诗文。另附首集、外集、续集,内载于清端公传、御赐碑文等。全书所辑内容丰富,有关狱讼、法制者颇多。</span> <br/>
          封面： <span class="inputVal" id="bkimg">Z_18282.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]于清端公政书
[book_author]于成龙
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]147324
[book_dec]清于成龙著,蔡方炳、诸匡鼎辑,八卷,康熙二十二年(1683)刊印,“清端”为著者卒后之谥号。本书辑著者于广西、四川、浙江、湖北、两江、安徽、直隶等地历任诸职时所作之禀谕、奏议、檄文、书信等各类政牍文书230余篇。全书依任职地分卷。卷一辑“罗城书”,内有条陈引盐利弊议等四篇;“合州书”,内有请复祀典详等五篇;“武昌书”,内有申徐道台请释无辜详、清理保甲谕等34篇及附录二篇。卷二、三、四辑“黄州书”,内有请禁健讼条议、晓谕止杀、禁止株连告谕、严戢衙蠹檄、简讼省刑檄等110篇;“八闽书”,内有上康亲王求罢䥷夫启等6篇。卷五辑“畿辅书”,内有请禁讦告以正名义疏、弭盗条约、严饬佐贰擅理词讼檄等44篇。卷六、七辑“两江书”,内有革秋审陋规檄、清理狱禁通行檄、弭盗安民条约等30篇。卷八辑“吟咏书”,为著者所作诗文。另附首集、外集、续集,内载于清端公传、御赐碑文等。全书所辑内容丰富,有关狱讼、法制者颇多。
[book_img]Z_18282.jpg


[book_title]提要
钦定四库全书　　　　　集部七
于清端政书　　　　　　别集类六
【国朝】提要
【臣】等谨案于清端政书
国朝于成龙撰成龙山西永宁州人由副榜贡生官至两江总督卒諡清端赠太子太保事蹟具
国史本传是集皆其历任所作曰罗城书官罗城县知县时稿也曰合州书官合州知州时稿也曰武昌书官黄州同知署武昌府时稿也曰黄州书官黄州江防道时稿也曰八闽书官福建两司时稿也曰畿辅书官直隶巡抚时稿也曰两江书官两江总督时稿也任监司以前皆申详条议札檄诫谕之作任巡抚以後始列奏疏第八卷曰吟咏书则其所作各体诗并以文六首附于後别有于山奏牍七卷其编次不及是集为有端绪另録存目成龙以清节着名而自起家令牧至两膺节钺安民戢盗诸政蹟皆绰有成算其经济亦有足传今观是书其平生规画犹可见其本末也乾隆四十九年三月恭校上
总纂官【臣】纪昀【臣】陆锡熊【臣】孙士毅
总　　校　　官
【臣】　陆费墀

[book_title]原序
于清端政书原序
今上之二十年
王师克滇所向底定神武既昭罪人斯得薄海内外悉主悉臣罔不宾服
上大嘉悦益精维治理以大中丞夫子于公之治畿辅爲天下最
特晋位大司马总制两江以风有位盖
上知公自令牧二千石及监司藩臬以迄开府上谷历闽楚蜀粤垂二十年清操伟略鸿文钜绩久而弥厉故两岁之中节钺再加一时
眷遇罕有其匹明年夏四月公请假在里祭葬毕即单骑至金陵惟携图书数卷直驰入署五月素自楚趋侍恭覩
御书赐公诗卷兼闻
驾幸?县
召见幄殿温语移时且
询公曩抚剿东山时事甚悉益叹
君臣相得今古维难而公独遭际
圣明若此不有编述惧不足以传久远因发所携图书得公自令罗城以来诸牍及诗文稿跪请於公以爲古人着书立言非徒夸示文字良欲开导後学使知所取法无其事者尚欲有其言况公之着作皆因时立议见诸行事深切着明小之治安一方大者动关国计非凿空结想借物托兴之比且公三举卓异屡平剧寇天子知之已十数年故复於雄县
亲垂顾问倘一旦
诏公条上行事用备采览而编简无稽其何以对公许诺乃次第诸稿片楮只字皆公亲笔细书岁久霉蠧沾蚀半就脱落彚其可识者爲若干卷伏读十许日曰於戏盛哉今而知无意於功者始能成天下之大功不遗一事者始能集天下之大事本内圣外王之学以行其致君泽民之志其在斯夫其在斯夫方公初仕粤西瘴疠所侵异类与居凡七年矣北人宦此者百不一归而公处之泰然略不爲动卒之猺獞革心民安盗戢其规画条议至今犹用之不尽抑何伟也及由蜀入楚遍历艰险数定大乱使内地悉平
王师得一意南征无後顾之虑迄今读与中丞张公往复诸议真死而後生危而後存其难更有百倍於往日者当东山逆贼首倡江右吴豫转相煽炽使蕲黄不守则吭扼?噎荆武非我有矣公独与张公定策率门下十余人督乡勇数百直捣贼巢身自陷坚亲冒矢石一败之黄土坳一败之纸棚河旬月间一抚再剿诸逆授首而吴豫江右间闻风溃散南北之路始通方是时外诛巨寇内办军需既饬属僚复抚百姓羽檄交驰人马擐甲凡所设施皆手自裁荅于仓皇中示闲整於扰攘中恤民力罔不纎悉曲当洞中机宜此又素所亲炙不假披閲始知者至若出八闽于汤火之余调剂军民各安厥所赎还难民动以千百每一书上王公大人皆虚心听受抚绥上谷屡建谠言爲民请命
天子知公直皆
特旨报可以故得苏解困痼全活死徙无算古人得一节足以传之无穷公则萃於一身无往不备矣论者谓公以外臣重邀
陛见
上亲洒宸翰兼赐白金良马乳酒银貂麞兎鱼鳬等物恩礼叠加人臣之荣至此已极不知公之得此皆出意外当其入粤初不自意能至蜀也及乎仕楚更不意能至闽也又安朢开府
畿辅总制两江哉惟出万死不一生之计祗知
君父深恩在所必报其身家性命已久置度外故凡有建白辄掀髯而谈略无嚄唶使稍有顾恋其伸纸着笔虽曲极组织其於
国家事终属隔鞾搔痒又何能功成事集如此其烈耶是故爲人臣而知读是书其常也必亷其变也必勇爲人子而知读是书其养也必力其哀也必毁以此治兵必无覆败之虞以此临民必免贪戾之祸以之爲国则逹经权以之居家则敦孝悌於戏公仕且二十年危行特立触忌讳不少矣所赖
圣天子及当代王公大人知之於今千百世忠臣孝子志士仁人奉之於後今虽华衮被躬驺戟卫道退处一室鷄鸣而起钟定而卧恶衣麤食有寒士之所难堪而文章经济顾广大精切若此又孰得孰失也公尝谓所受知诸大人君子皆及身显庸无复欠缺独中丞张公鞠躬报
国尽瘁以殁今滇黔荡平而身不及见每展对手书辄怆然出涕不知此书传则张公之功德自与之俱传即当代诸大人君子亦无不与之俱传於以副
圣天子精维治理之盛心使士大夫服官考业者咸有所矜式更使天下後世知凡欲成大功集大事者必於此不於彼其爲禆益岂浅鲜哉公兹甫莅两江未期月纲纪整饬俗易风移每有示谕闾里小民争手录口诵旬日成帙由此平章天下高文典册方昌未已奏之廊庙鼓吹休明将盈车充栋有一书再书不胜书而已者更请以俟诸异日云
康熙二十有二年岁次癸亥春王正月上元楚黄亭州门下士李中素拜撰

[book_title]卷一
钦定四库全书
于清端政书卷一
两江总督于成龙撰
罗城书
条陈引盐利弊议
看得柳属地?民贫兼以猺獞杂处自入版图以来从无引盐旧例因粤东积引壅滞疏通无术波及粤西郡县乃有销引之议盖自康熙元年始也柳属以引盐决不能销考成断不能完各陈艰苦详请免销文案如山附卷可查抚台怜悯各郡详请痛切
题请免销部议未允事出两难一面行催立埠招商而商人因引目数多无人敢於承应一面行文佥派里商赴东领运一面催开未完盐引州县职名吏民惊惶无措幸抚台深知吏民病苦补牍再陈区画户口食盐之法极力调停部议始允而盐引幸减三分之二矣自此盐课已定有司虽愁苦中积亦无可奈何有招商立埠者有设法官运者有僻处山中招商不应请命於上司代爲招商运销者咸属急迫无聊之计幸数年以来考成俱完且有溢额之引原其行盐之初何尝计及此也今有司之考成虽完而民穷愈不可支不可不蚤爲之变计也成龙奉条议之文确知民苦不敢坐视不言谨条列鄙议於左
一官运之宜禁也当行盐之始民苦无素封之家吏苦无点金之术不得不賖借於有盐之处以救考成之急盐主因无现价倍昂其值盐之来也既贵则有司之发也自不得贱且在官之仆役明知盐价出之百姓领运盘费谁肯较铢计两以爲官民计者盐价之贵职此故也至於发盐之权自上操之有招商领运盐包数多而频发者有不系招商假名色而予以必发者上之发於州县也无已则州县之发於民也亦无已有司明知民苦即引目已完而亦不敢不领爲无可如何之势领之必速发发之必速催盐价虽贵而民不敢争催纳虽急而民不敢议引价虽销而民不敢言日复一日而民病已入膏肓迟之又久不惟累正赋而且恐无民之可累矣官与民皆沉沦盐引之中而莫之救其宜禁者一也一埠商之宜革也官盐系梧州賖来之物引税水脚俱在其中有司止幸完其考成而不敢复议贵贱爲穷逼所使而然也若埠商运自广东盐价可屈指而计且竞刀锥之利谁肯浪费一二及至地方探知官盐之价若干亦照様行之利踰本数倍乃无良心之极也即有轻利之商欲减其盐价而又恐官盐不行而获戾焉是官不乐商盐之贱而致壅积商更乐於官盐之贵而获厚利两相腾涌民无贱盐可食而民愈穷更有可异者既名埠商其发卖自应听乎其便无如其发盐也必求之有司而其收价也三五成羣挨门逐户而遍索焉埠商之病民於斯爲甚其宜革者一也
欲除以上二弊莫若晓谕流商从便发卖渠较盐本几何盐利几何断不至涌贵数倍民亦不得从而争议况前商之盐贵而後商继之势不得不减价以求速售如是而随时贵贱非同官势强压而盐可无一定之贵价民亦得量其有无因其缓急任其多寡随便而公易之而民可无不得不领不敢不领之苦民穷稍苏流商喜於疏销有利而来之必广穷民一旦得食贱盐而销之必多则引额较前更踰有司亦不至有考成之虑矣然尤有宜爲流商计者从粤东领盐至梧州交引换票其查核已严矣後抵柳府交梧州之票另换柳州之牌任意於各属州县交易不必画疆界分彼此以免烦琐流商之害而盘诘私盐诸务亦可中止民商俱被寛大之恩矣惟恐流商罕至而提标数万兵口一年食盐无算马平盐包不及二百其余之引或可以备不足是又意外之一策也若王公将军有盐亦与流商等任其销卖不必经有司之手则流商之盐从何而壅食盐之民从何而苦也
对金抚台问地方事宜
问緑林草窃如何消弭逋诛逆獞如何擒缉山川地理之险要如何屯戍设防狑犽狼獞之骄悍如何抚绥驯制倒废驿站如何兴复如初森严
钦限如何依期完结土司汉夷交错之地如何立法使边陲藩篱巩固相安钱粮关税纳汚之薮如何厘剔使陋规火耗悉除殆尽何以清刑狱使民无幽系何以惩刁顽使民不健讼何以招流移使开垦蓁芜何以惩贪酷使澄清仕途何以察芟衙蠧何以积储备荒
窃敉寜地方之要莫若安民而安民之法必以肃清吏治爲先务吏得其人而洁已爱民则弭盗固圉省刑息讼兴利剔弊诸务毕举虽在边徼可渐次化理矣成龙寡昧书生荒裔下吏不识时务仰承宪问具稔忧时远虑爲国爲民之盛心敢不率其刍见以佐末议今天下车书一统中外臣服粤西远在南荒
天威底定巨寇已殄灭无遗而未雨绸缪犹厪宪虑诚爲国家树万年不抜之基爲万姓谋久安长治之道也夫地方何盗盗即民也民虽无知决不乐於爲盗必爲饥寒刑罚迫之而爲盗也责在有司清净寡慾先之德教以端风俗继之保甲以防不虞勿戕民命勿剥民肤俾各安室家各恋妻子此弭草窃之末议也粤西猺獞种类不一素号凶悍以杀戮爲生兼之十数年来地方无主强陵弱衆暴寡无一净地
天戈一指么魔屏迹彼虽仰畏其威然未尽怀其德若稍疎一面之网多方招抚开诚布公消疑释嫌逆獞虽愚亦必乐生恶死悉归王化不烦弓矢而土宇寜谧此安逆獞之末议也山川地理或水或陆未历其地难以悬拟大约粤西地险獞悍屯戍之兵不可不设而统兵之法不可不严兵以卫民亦有祸民者兵以防奸亦有作奸者屯戍设防寜简无滥此防险要之末议也狑犽狼獞不事诗书不谙礼法骄悍固其素习责在有司暂羁縻之渐教育之寛舒其手足约束其心思抚绥驯制寜猛无寛此抚绥骄悍之末议也若夫驿站最爲民苦当汤火初出或可徐议兴复然煌煌
功令火牌勘合之外严禁私役需索等弊四季循环立簿查核有司实心奉行勿加谴责则民吏不受害而兴复如初亦不难矣此兴复驿站之末议也
钦限事件最爲森严有司敢不殚竭心力勉副
功令然粤西与腹里不同猺獞不习书数吏役乏人一二经承兼理六房事繁人寡簿书堆案有司攒眉昼夜不停而案牍弥积如造由单造奏销造会计造徵解册籍繁多毫厘不敢苟简此系每年一定之成例又加以清丈田亩编审户口催造开垦无事不重且大以一二书役朝夕拮据心血呕尽一不合式查驳再造而限期已逾此事之无可如何者也或有粤东善书算者投充彼明知工食尽裁必求里甲私幇赫赫
功令谁敢自罹法网是佥役土着苦无其人召募流役苦无其资书算者寡事必迟延则依期完结之法不能自爲之解矣此早完
钦件之末议也至于土司古昔设立土官抚其种类诚以人地相宜性情相近以夷治夷縻之以爵禄而爲朝廷用故无反侧之忧今日夷汉错处残忍多乖皆因土官左右无正人教导无良法以至於此若谕以辅导择人循法奉公使彼内地和平输纳其贡税而无复苛求自可相安於无事此土司相安之末议也钱粮关税国课攸关然今日粤西之百姓当兵火二十年财力俱竭目击荒烟茅篱遍皆鸠形鹄面谷贱金贵幸而正赋蚤完已出朢外况盐引加派束手待毙万无疏销之术国法难逃而陋规火耗虽甚不肖者或未必能行之兹土此除陋规之末议也刑狱者民命所系寜失出毋失入而好生之德自洽词讼者风俗所关禁止教唆严絶赦前先审察原告之词色勿爲滥准而刁顽之风可息此清刑狱止健讼之末议也杀戮之後人民逃散田地荒芜但使遵行三年起科之实政吏静民安流移可不招而自来烟火辏集蓁芜可渐次而开辟此开垦蓁芜之末议也贪酷者害民害政之本然蛮烟瘴雨地瘠民贫性命之念重富贵之心冷加以宪台之严肃有司虽不肖或亦朢风而畏罪之不暇殃民者莫若衙蠧芟之毋使滥充一岁必更察之毋使幸生而置辟不贷此清仕途察衙役之末议也救荒者莫若积储常平一仓万古良法春发秋收与民便宜而缓急有济备荒之法莫逾於此他如土物之采买里甲之苛派新役之幇贴当此边荒初苏之域未必如腹里之事事可议也
再陈粤西事宜
一塘兵之骚扰未尽除也奉文严饬递送公文文设舖兵武设塘兵两不相涉遵行久有定例无如有司与防弁或情面相狥或私弊牵制纵放塘兵居住民村日供柴水米食以故民不聊生惟在严察
一见年之答应未尽革也奉文严饬见年止许催办钱粮不许答应有司衙内供给上司差役饭食及过往仕客下程酒席无如积习难破肆行无忌者夫亦不少且无耻辈藉口某县有供应恐吓里民逐件欲行不思洗涤惟在严察
一知府之权太重也往例州县有道府厅为之伺察三分其权而情难私饰势难独齗公道不能尽冺今道厅奉裁而有司之贤否藩臬耳目稍远惟知府爲最近若府得其人则官方自清民生自遂地方自安或不得其人则是非凭其喜怒贤否任其高下而有司畏知府更甚於畏院司在下曲意爲阿从在上极力爲徇庇从此效尤成风而民命边境关系不浅惟在裁酌
一部颁法马之宜公用也粤西地瘠民贫钱粮不容拖欠正宜恤民财以完公事若徒知刻剥则民多一分之私费便缺
朝廷一分之正项以至严刑追比差役拷索使民号泣无诉必倍贷以缓目前迨至秋成虽丰田中之禾先归债主一遇岁歉卖儿鬻女奔走流离是当亟加悯念严革收银用戥以除暗加明加之害凡收条编有司宜亲坐堂上将天平法马置之座右不得拘定某盘放银某盘下马听从百姓完纳有司即发印票不得假手书役一力掌定民不敢言如有用戥收银及书役兑平者许百姓赴告
一纳银纳米之宜速收粮票粮单之宜速发也近奉新例四月九月催徵夫四月适当耕耘之候九月又在收获之时农工正殷而催科逼廹民之赴纳也已非得已又从而掯延之夫复何朢且有司所司何事若百姓纳银米而不即上堂躬收是怠惰也若百姓羣集不能随到随收即时发放以至百姓隔宿守候则有司之才不才亦大可见矣是在严察
一四月九月之新例宜通融也粤西与腹里不同夏禾最寡而秋稻爲多即秋稻亦有二种有七八月收者有九十月收者是四月正耘九月正收之候也於此而催科太逼则公私不胜其扰矣或稍爲通融聼从民便自三月起至四月止有愿输纳者收之愿全完者奨之何必拘拘定以四月爲限也或孤单贫弱或水火灾丧一时力不能办者许具呈寛限秋收上纳又何必於四月纳半九月纳半之拘拘也穷者不得与富者较有故者不得与无故者较量人情之缓急而权衡之期於完正赋而止即有艰难困苦者量免一二而在官俸食岂不可相爲开除奚若与??赤子较辎量铢而算之无遗力也又恐不肖藉名豁免而开侵欺工食之弊是必将豁免者大张榜示俾民役咸知各抄一张存照以杜弊端如此新例虽定而恩行於例之中是催科中之抚字也若夫未及四月而催徵全完是必急於火耗已经徵完而未行起解是必隂爲那移种种弊端难逃洞察一见年之亟宜悯恤也粤西见年名色与腹里里长排年爲一例系十年轮任正务若不加抚恤任意刻求势必家破人亡於一年之中即加数十年培养之力不能复其元气夫既革其供应矣而遂其力以催辧钱粮是正务也然见年亦有田地若终日奔走挨门逐户而催之则自已之田禾荒不能顾虽未竭其财而亦已蹶其生矣当开徵之候有司出示晓谕俾百姓随便上纳如输纳不前令见年催单头单头催花户可不劳而坐致也至於朔朢之点卯岁时之谒见日用之伺候当此边荒极苦之地猺獞畏疑之衆似可尽革而期於相安是在裁酌
一杂派之不可包於官由单之亟宜发於民也夫杂派之禁奉
旨严饬不啻再四然亦有确不可少者每岁之中造由单纸张工墨有派在县造实徵纸张工墨有派药材本色额银不足有派表笺包袱额银不足有派春秋二祭礼不敢俭起解编银水脚盘费有派两次奏销水脚费用有派是皆一定之例万不能除但当堂与民公议期於足用眼同交出其派单有司朱墨点定散於见年存照纵有不肖料不敢将多派朱单留之百姓爲话柄也至於意外之事如往年幇解云贵之饷费有派幇各道之进表有派幇浔州之水脚有派凡如此类咸由上派定原有定数应将原牌付与百姓从公议派完解庶有司无不可告语百姓之事百姓亦无疑畏有司之心上下相知而缓急可以相济若夫愚弄猺獞欺其无知藉口派项之多在官一力包管初则犹相照顾终则包外加派民苦不堪而逃亡相继是在亟爲劝谕禁止也正赋杂项界限不明总由不发由单之过猺獞虽不识字彼亦知遇人而过问焉不发由单则原熟新垦混淆无所查明杂派得由而入之矣然
功令日严讳过愈巧印结甘结徒事纷烦若出其不意稽查一二乡民问其有由单否而官吏无所施其巧也即如收银大流水簿俱系奏销时打点停当无关实事止将纳银发票与由单合否而官吏又何所肆其贪也一有司之亷耻宜养百姓之泣诉宜详也夫官之於民犹父之於子父不慈则子不孝官不清则民不良况边徼之民虽刁与腹里大异腹里有势宦挟制劣衿把持光棍肆恶捕风捉影若夫蠢尔猺獞则不然不谙官语不识文字惟听外江流棍唆哄告状诓骗使用及至提审茫无一应此粤西开辟初年之情形也数年以来百姓告官吏者不一非尽流棍之唆哄实有逼於不得已者夫民之告官吏岂尽是子虚岂尽是刁诈且有司之於民宜化刁爲良上下亲睦至於致民控诉全无体面亟宜引罪自悔听上处分辞职离任庶不致於官民构讼以伤体统若反复争辩以祈免罪加民以刁寜不自愧纵使辩明无辜复何面目腼居民上乎倘民含寃不能剖诉复增一仇敌愈使民重足而立也如立意与民洗寃此风一倡始也诉之出於无奈犹知犯上之科究也稍拂其意而肆行无忌恐开刁诈之渐是在宪台默挽风化以酿和平之福也如有告官吏等事留中而不必明行按事而渐除之以去地方之蠧以伸百姓之寃则官吏知警不至与民廷辩庶公法行而廉耻亦全百姓知状之未有准行也必俯首归家不敢居告官之名及官挂弹章百姓羣颂爲上之明而不自以爲得意是官之罪状取之羣议而无隐匿参核之权端之於上而不显恃乎告讦如此则民情上逹而民风或可几乎淳良也且以省案牍之烦而上下蒙清静之休矣
一粤西之边防宜加毖也迩来交南内争附於中国以爲声援然弱则帖息听命强则跳梁抗尊势所不免彼目覩兵马云集敢不惟命是从然二竖之势不相下兵马一退缓必相谋彼内岂无智者阳爲顺从隂爲修备事未可知况数年以来土司之官亦殚力矣改土爲流之民亦未服心矣且猺獞嗜杀爲性反覆无常即有司恩养如赤子而终不能必其革心也是可危也又在宪台未雨之绸缪焉
治罗自纪并贻友人荆雪涛
广西柳州之罗城偏处山隅东北界连湖南道通一带西北界连贵州清平一带其余土司环绕山如剑排水如汤沸蛮烟瘴雨北人居此生还者什不一二土民有猺獞狑狼之种带刀携枪其性好杀父子兄弟反目操戈恬不知怪顺治十六年冬初入版籍成龙於十八年到任掣签後亲者不以爲亲友者不以爲友行李萧条自觉面目可憎賖脚钱寄口食行至清源敝同年王讳吉人初爲萧山尹继转苏丞时读礼家居慷慨仗义反覆开明粤西非吉祥之地素知成龙家食尚可自给力劝勿任以缴凭爲高见成龙时年四十五英气有余私心自揣读书一场曾知见利勿趋见害勿避古人义不辞难之说何爲也俛首不答王兄默知其意亦不复阻洒泪而别五月初三日至家别继母妻儿资斧艰难典田卖屋设法止有百金携苍头五人勇壮可伴临行敝族相饯欢饮至夜扶醉就枕而天已明矣古云壮士非无泪不洒别离间此不情语也天明举家拜别大儿廷翼入庠已久犹如处子将祖遗田产文劵开明交付外止云我做官不管你你治家莫想我二语甫出户庭而哭声已逹外矣拜别祠堂不觉肠齗门里门外相聚而泣不复囘顾揽辔登程此时之壮气真可吞猺獞餐烟瘴而不爲之少屈迨行至湖南冷水滩一病颠连未免英雄气短勉强扶病陆行至桂林谒见上台皆知羸体伶仃询及病状咋舌惊讶惟劝以延医调治勿亟赴任抱疴之人至是胆落往日豪气从何得来病几危以苦孽未尽不速死扶病至柳州稍愈尚不知罗城在何方也罗城与融县沙巩连界行至沙巩遇许乡老仔细盘问方知对山即爲罗境登山一朢蒿草弥目无人行径周山遍似营阵哀哉此何地也胡爲乎来?悔无及矣从此想敝同年之忠告不置也痴人作梦以爲边境如此渐入腹里或不然可怜黄茅直抵城下八月二十日入县中一如郭外居民六家茅草数椽寄居关夫子庙安牀於周仓背後夜不瞑目痛如刀割黎明上任无大门无仪门两墀茅草一如荒郊中堂草屋三间东边隔爲宾馆西边隔爲书办房中间开一门入爲内宅茅屋三间四围俱无墙壁哀哉此一活地狱也胡爲乎来哉郁从中来病不自持一卧月余从仆环向而泣无一生气张目一视各不相顾无如罪孽未尽死而不死乞归无路扶病理事立意修善以囘天意凡有陋弊清查详革可憾己命不殒祸及从仆黄瘦似壁画隂鬼相对而泣莫能相救无何而一仆丧命余仆惊惶不知所以至康熙元年正月羣谋爲归计成龙自付一官落魄复何憾诸仆无罪何苦累之叮咛各自逃生内有一仆苏朝卿仗义大言曰若今生当死於此回去亦不得活弃主人流落他乡要他们何用哀哉幸有此也其余掉头不顾当时通详边荒久反之地一官一仆难以理事乞赐生归当事者置之一哂而已本年逃仆归家大儿悲念天涯万里一主一仆何以安身续覔四仆来任而三仆皆登鬼籙止存一仆在衙昼夜号跳一如风魔事处两难一人难以远行欲将存仆伴归只身更苦无如存仆亦有思归之念听其浩然长往万里惟余一身生死莫能自主夜枕刀一口牀头贮枪二杆爲护身符然思爲民兴利除害囊无一物猺獞虽顽想无可取之货亦无可杀之仇帖然相安事到万不得已之时只得勉强做来申明保甲不许带刀携枪咸遵无违间有截路伤命无踪盗情务期跟寻缉获隐昧事情尽心推敲必得真实立刻诛戮悬首郊野渐次心服地方宁静而上台采访真确於是有大事杀了解省小事即行处决之通行也境内虽平憾与柳城西乡爲隣此地祖孙父子长於爲贼扰害无己申明当事皆以盗案爲艰置之高阁成龙思渐不可长身爲父母而可使子弟遭殃乎约会乡民练兵亲督剿杀以对命爲主杀牛盟誓齐心攻击先发牌修路刻日进剿此未奉上命而专征自揣功成亦在不赦之条但奋不顾身爲民而死胜於瘴病而死也主意已定决不可囘而渠魁俛首乞恩讲和抢掳男女牛只尽行退囘仍约每年十月犒赏牛只花酒一次取各地方甘结存案敢有侵我境界者不报上司竟行剿灭第獞人不怕杀号令一以剥皮爲主而隣盗渐息至是上台采访更确反厌各州县之请兵不已报盗不休之爲多事也嗣後官民亲睦或三日或六日环集问安如家人父子言及家信杳絶悲痛如切已肤土謡武阳冈三年必反乱一场任至三年寝食爲之不安赖人心既和谣言不足信也又云三年一小剿五年一大剿及至五年又当愁苦赖官民相爱谣言不足凭也时法令太严有犯必杀情谊爲重婚娶丧祭民间之礼一行无不逹之隐罗城之治如斯而已康熙二年藩宪金公特取入帘诸官摃从盛饰成龙止带皮套一件共相惊讶留意相难时藩宪峻厉异常辄欲诟詈属官成龙心不平居闱中屡以抗直不少挫辱从此见重朝夕必求坐谈盛典不可悉数嗣陞本省廵抚即以条对下询尽心敷陈民间利病俱系入告重事纳言如流事事
题疏而主文者辞不逹意
旨允者什之七八康熙六年成龙以边俸逾期八月陞四川合州时报未到金抚台面谕两司如不举罗城令本院当特疏荐举矣两司唯唯从命而以卓异闻抚台又恐地方委用不得人反滋扰害端疏新旧交代哀哉数年来一举一动原非爲功名富贵计止欲生归故里日食二餐或日食一餐读书堂上坐睡堂上毛头赤脚无复官长体统夜晩酒一壶值钱四文并无小菜亦不用箸快读唐诗写俚语痛哭流涕并不知盃内之爲酒爲泪也间尝祝告城隍谓我无亏心事一点当令我及早还乡幸得保出性命囘想同寅诸公死亡无一得脱鬼神无爽能不寒心赴蜀之日别金抚台蒙谕云我荐举一塲指朢行取知道你穷苦我爲你凑下盘费谁知你先陞了此亦是你的命但两司因认不得你不肯荐举你本院发怒方才举来谁想督台将你考语淡薄自甘四字圈了立意粤西单举荐你一个亦是公道难冺处今你往四川又是苦了照罗城县做去万不可坏我名声我与书二封一与总督一与抚台因此益励前操至死不变此数年之大槩也
合州书
请复祀典详
照得一代之兴首重祭祀之礼在外府州县职司守土各有宜祀鬼神载在旧章万世不刋一切香帛牲醴咸支用各处正赋钱粮纂入经费全书煌煌典制率土遵行如春秋丁日祭
至圣先师启圣公梓潼帝君戊日祭社稷山川风云雷雨城隍土地诸神三月初一日七月十五日十月初一日祭无祀孤魂或以崇文教或以敦祈报或以恤幽魂皆有祭享一定之期简而不数丰而不俭是诚
圣天子百神来享之盛典也有司奉行罔敢怠忽成龙新任合州目覩地方荒残招抚百姓爲急务然当安辑之初必须培风化之源重衣食之本释厉鬼之恫则至圣先师爲礼乐文物之祖社稷诸神爲百谷生成之佑至於无主孤魂倍宜悯恤蜀土遭刼屠戮白骨满地磷火遍野往时民人寂寥虽悲号夜月无能爲祟兹流民渐归烟火渐生则此等无主孤魂当人间祭祀之期必凄怆愈甚恩祀不及怨气所激或爲灾眚或爲妖孽必然之理以上诸祭祀皆宜急爲修举不可阙一者也曩因蜀中田地未辟赋税无多祭祀未举遂爲缺典间有有司捐俸举行或派居民相助然未蒙
圣恩神鬼必不歆享且以如此重典而下需吏民捐助适所以羞
朝廷而轻大典矧今日车书一统富有四海一切祭祀举无缺略何独靳毫末之费而俾蜀疆神鬼不得沾圣天子之恩欤伏乞宪台裁夺
题请修复祀典丰俭之宜动支本处正赋钱粮销算或开徵粮多者从丰开徵粮少者从俭俟田土成熟渐次如礼则蜀疆神鬼均受
皇恩而於一代之典制有光矣事关大典冒昧上陈
请正朝仪详
照得朝贺大礼天下遵行臣子敬君自有一定之仪恐难以边徼残荒任其仪制参差成龙原籍山西永宁州凡遇朝贺各官前一日昧爽齐集
万寿院习仪祝
圣分班跪迎
万岁龙亭前至州治大堂本日昧爽各官齐集州治向龙亭行朝贺礼有司诣
龙亭前跪廪生宣祝
圣文毕复位分班跪送此成龙原籍朝贺之礼也成龙初任广西在柳州府遇冬至朝贺礼前一日提督分守右江道并文武各官齐集分司衙门习仪迎
龙亭至柳州府大堂本日昧爽文武各官齐集柳州府衙门文东武西鱼贯而进提督与道官上月台先行朝贺礼分东西面立後文武各官在月台下行礼毕通赞礼生唱祝文引赞礼生引知府诣
龙亭前跪通赞礼生唱衆官皆跪廪生宣祝
圣文毕知府复位分班叩头跪送
龙亭此成龙目见柳州府朝贺之礼也今当冬至成龙肃查朝贺仪式因地方荒残原无上颁定规往岁文武各官前一日齐集嘉福寺习仪本日仍於嘉福寺行朝贺礼此合州旧岁朝贺之礼也朝贺大典
天威咫尺臣子拜蹈罔敢差失第成龙素未习礼又无颁式未知在寺朝贺与在州治朝贺孰爲正礼又本日祝
圣文云维某年某月某日某省某府州县臣等荷国厚恩叨享禄位皆赖天生我
君保民致治今兹长至
圣寿益增臣等无任踊跃懽忭之至此成龙原籍与粤西祝
圣之词今查合州旧仪将冬至进贺表文宣读又未知二者孰爲通行定式夫以合州荒残典籍轶失当草创之时仪文缺略然朝贺大礼臣子不敢苟且但仪式未颁成龙寸心难安谨将仪式申请伏乞宪台裁酌旧章俯准颁赐定式遵行虽地方荒残而威仪渐有可观则尊
君之礼大彰而典制可垂永久矣
查采楠木详
康熙七年十一月二十五日奉廵抚四川都察院张宪牌案照查楠一事屡奉
严旨随即通行各属遍查具报去後事关
钦工本院不得不亲往志载产楠之马湖永遵一带躬率彼地各官兵役直抵深山远箐确查大材楠木以资国用除具疏
题明择吉起马外合先行委爲此仰该州官吏查照牌内事理即束装星驰前往彭水武隆二县会同该县文武各官率领兵役乡导确查摇橹白马江口及近酉阳一带山箐并南川县金佛山马嘴等箐堪充梁栋大材楠木逐一开列围圆丈尺计其临江道里远近驰赴遵桐囘报本院以凭亲临彼地覆行查看酌估需用钱粮题报施行该州查明一处即详悉具禀封入?筒飞逓驻节处所投閲仍减从兼程前去不许多带人役滋扰地方若奉行不善有悞
钦工法在必行非比他事可恕如着勤劳本院定当特荐仍先将起程日期报明等因成龙捧读宪谕凛遵减从止带书吏二名快皂二名门子一名前往合并报明窃思楠木关系
钦工宪台
题明亲勘成龙仰承牌委何敢不夙夜黾皇惟是蜀川之产楠木列朝虽有成案而今日之蜀川非昔时全盛可比田地荒芜烟火絶灭赋役户口载在由单历历可数即有一二孑遗惊魂未定亟待抚绥设办理一有不善诚恐远近传闻或滋扰累蒙宪台谕令轻骑减从毋迟毋扰此诚宪台为
国为民之盛心而一介下吏亦窃愿上不误工下不累民以仰报於万一迩者凛承
皇上严谕踧踖无地星夜就道躬入深箐确查无遗用以仰副宪命然不觉有切身之虑焉成龙由粤西来任路经楚黔目覩大箐之中云树参天日光不到即夏秋之交尚有冷气逼人当此寒冬栗冽竟成氷穴大树之中林薄丛密藤萝纒结虎豹成羣人迹罕至必需夫斩伐开径爲容身之路火炮刀枪防猛兽之奔逸且蜀中居民与他省不同平日既乏皮袄又无絮衣驱此啼饥号寒之衆修深山密箐之路无衣无食何以御寒必致冷冻颠仆一虑也倘有一二颠仆四外居民闻风奔窜是工尚未举而地方已爲骚动二虑也隆冬天气民徙无依相聚爲奸是目前所必无之事亦古来所恒见之事意外可虞三虑也成龙身肩重委不敢不过爲顾虑复思成龙入箐必与本地文武官员同行文官有衙役或可令备斧头鈎?凡密箐无路之所指挥砍伐武官有兵丁或可令备火炮枪刀以防猛兽且大箐所在四围并无村舍若朝入山而暮就舍则奔走於茂林蔓草之域往返躭延必迟时日何以报命必须武官带一二帐房偕抵深箐日暮攒宿於箐中庶无出入往返之迟悞而功可刻期告竣但成龙位微兼属同寅势在难行伏祈宪台迅谕武隆南川等处文官衙役备修路之具武官兵丁带防兽之器仍携帐房爲露宿野处之备是可不用民间一夫而地方自安静无惊至於
国家安危生民休戚宪台封疆大臣自有灼见非成龙所敢轻议也
规画铜梁条议
一在外流移宜招也自甲申之变黎明逃至土司爲其廹胁留难者有之或流居别属因种粮而逗遛不归者有之或原系宦仆又负人钱债惧主索财畏缩不归者有之或一家先归而爲民上者不论归与不归将名入册以阻归志者有之爲今日计或遍发告示或坐名关取或见在载册之民归自外方凡有父族母党给以照票令其招徕招到三五家或五六家俱准入本名户下俟三年例满输赋使在外之民播闻此风各自襁负而至矣
一土着流寓既入版籍俱系县民理宜和也夫食毛践土悉属
朝廷赤子兼奉定例凡一插标即爲已业後亦不得争论今载册者多属流寓萍踪以充户口在流寓之民见有房有地愿自整理整时别无人言及至料理齐备土着则云族人之业或云母党之产彼此争夺禁人插占甘心倾圯若不严示地方终无起色不惟不广招来即见住之民日益思散矣
一荒田宜辟也查县属所辖二十六里载粮二万二千有奇今归籍者寥寥载册者仅三十有九户奉行清丈之粮止三两一钱有零开垦万不及一各民又防京丈将见开之田懈怠如单夫只妻租牛办谷一年不足一岁之用终无展眉之日犹幸安堵如故务须给示奨劝教民广垦男耕女织各守其业毋致饥寒仍应差人逐月采访勤惰勤者赏之惰者惩之如此鼓励自是家给户足有比屋盖藏之庆矣
一风俗宜整也查铜邑地方向称人文礼义之邦自张寇变乱二十年来人烟絶迹虽经开复礼教未兴归籍之民间有幼时拉入营伍竟不知孝弟忠信爲何事酗酒放肆任意横行官远法疎纵横得以自便虽有乡官几人本无官守言责同居桑梓谁人得而禁之务令上下二乡设立乡约各一名每遇朔朢将
上谕十六条谆切讲解以礼让爲先勤俭爲本戒游逸赌饮无以小过而不改间有不遵约束者许令指名报究使知目有
王章勿令若辈视法如弁髦也
一县城之驻防宜撤也当年王师进滇经过铜梁因余衆尚未迁移每被逃兵过铜刼掠自迁移之後逃兵久已絶迹前以铜梁有官有印蒙上司设兵驻防诚爲卫民久安长治之基今铜梁官撤印缴民虽零星野处而频年贼盗消弭以城内八九户之民安用三十余名之驻兵耶兼以将领不能钤束兵卒动辄酗酒恣肆大营尚在夔门相去千有余里向有合州驻镇可以节制今云已裁愈不能约束矣应否详撤庶免残黎滋扰一寡妇幼子宜恤也天下最苦者莫若寡妇伶仃无告者莫过孤儿自宜优加悯恤乃有奸弊陋规令人诧异者如夫死妻必嫁之言虽未可槩信而有等奸民乘民妇夫死视爲奇货或有隣居出备衣衾板木代葬经年累月不即取偿扣算本利若干逼其再醮天理何存寡妇无门可诉宁甘受嫁索财更有贿送官长红银假此因公苛求虽奉两院勒石碑禁公然视爲故纸今吏治清赏罚明宜立法饬行嗣後有翁姑主婚者方许他适若无翁姑叔伯者当听本妇自便不许奸民逐逼庶生者安心死者瞑目也
上提督请留合州营防兵揭
照得大臣谋国固相缓急以设防御而下吏守土亦审时势以详去留本提督开辟蜀疆剪除羣寇躬亲戎伍险阻备尝及成功大定度形势之或险或易议防兵之宜有宜无会同前任总督李爰定经制爲
国家久安长治之图灼见合州据三江之要会六路之总必需营兵坐镇以资弹压因设将领兵丁五百员名载在经制垂之永久成龙於本年九月初六日到任尚未熟悉地方要害风闻有裁省合州营兵之议惊惶无措姑就营兵之有关吏治者条晰上陈蒙抚宪批候部议在案嗣後成龙审閲合阳山川风景扼重夔之上流当顺保之屏障地势险要么魔敢於盘据乌合易爲纠集每当历代季世遂爲瓜裂如钓鱼城之旧迹纯阳山之石刻凿凿可据以是知本提督与前部院李老成谋谟增设营伍忧深虑远兹本月二十四日接閲邸报爲历陈边地等事已经奉
旨依议是部臣据疏参酌知永宁之爲边虑而未知合州之有隐忧也爲久远之计本提督焦心爲
国瞻前顾後已定之经制必不可更爲目前之计则成龙利害切肤审时度势已裁之成命尚需挽囘本提督封疆大臣凡地方利害知无不言如合阳之裁兵实关地方之安危事非渺小伏乞宪台重念甫定之残疆不可轻爲揺动万全之经制难以骤爲更易会同抚宪酌议远图
题请遵照旧制留营驻防庶初年之经画有始有终或以永宁重镇势需增兵然重庆新设总镇衙门所有城守三千之兵去留未定亦可通融调拨则合阳之营兵可不裁蜀省之经制可不更而中外之土宇可以宁谧无虞成龙腐儒不达时务祗因利害当身激切再陈统祈宪鉴
武昌书
爲武昌各属请缓徵详
看得府属州县惊鸿未集民生失所尚朢殊恩安辑若复议徵恐小民输纳不前军需必致违悞悉陈各属情形恳乞宪恩生全如蒲圻嘉鱼逼近临湘寇贼犯境虽飘忽而逝然士民惊避罔顾农业通城密迩平江民不安生被贼乘夜袭城黎明远扬而烟火已絶咸宁联接蒲圻人民远窜湖山境内十室九空崇阳处蒲咸通城之间虽未流离而警息时闻不能尽力南亩至於大冶当风鹤之余土寇作祟即不终朝而灭斯民已受疑畏兴国武昌通山与大冶爲隣土寇煽惑兼以逼胁肆虐生民不得乐业江夏爲省会首县冲烦疲苦民不堪命是各属危苦情形久在宪台洞鉴中兹奉查议合就据实直陈均当轸恤安辑以恤民生则开徵之议尚非其时似应仍前缓徵以救民困庶小民无催徵危廹之虞有司免违悞军需之虑
请复临湘驿站详
本月二十七日据蒲圻县详称凤官港三驿马夫徐但陈等禀恳详迅起岳站等事该本县知县张圻隆查看得蒲属三驿接壤岳州长云等驿原奉编以六十里爲一站所以节劳逸惜物力也目今隣邑未行起站无马换骑节经大人差使往上俱经越站长驱三百余里以致夫马困疲前马既去後差无以接济差使络绎势必贻悞关系匪轻合无详请俯念驿传急务转详蚤发岳属马匹各驿起站接换庶军机无悞人马得苏等情到府该本府看得湖北蒲邑与湖南临湘爲隣蒲有官塘凤山港口三驿临湘有长安云溪二驿虽有南北之分而驿站实爲血脉相通之路目前蒲圻三驿招抚马夫增补马匹应差无悞奈临湘两驿未设将港口之夫马越站至岳港口势不能支将凤山官塘夫马越站至岳路程愈远夫马愈敝是以临湘未设之驿而累及蒲圻已设之驿恐三驿夫马愈敝则差使络绎将何以应此该县据马夫之禀而急由请也伏恳宪台念邮传关军前急务刻不容缓移会偏院设法马匹蚤立临湘两驿则蒲驿不至拖累军机得以迅传矣
飞报收复蒲圻详
成龙奉宪委修咸宁河桥当有李守备及廵驿各员协力相助于初七日工成已经飞报在案初八日至蒲圻官塘驿宣布德意有大贵双坵二团乡民投见成龙遵发宪示乡民罔不悦服亦经飞报在案初九日沿路乡民迎接泣诉各有陈词现经彚缴咸乞宪示但颁发者已尽恳领甚衆祈速多颁以安人心本日晩成龙同武昌卫李守备城守王把总金口郭廵检咸宁孙典史渡河进蒲圻县城寂无人烟止有原任丁忧廵检潘宏锦合家在城随查县有六门即壅塞四门仅留北门水门以通往来以便修桥所有收复蒲圻缘由合就飞报
规复蒲圻上王宪副禀
自宪驾囘蒲成龙因崇阳归日夜不宁今船已足数值王把总从大营旋奉抚宪有守桥梁之命则桥有责成定於二十九日联舟爲桥庶成龙之职可寛责任至於招抚士民当大兵渡河之後人心踊跃思归虽朝来暮去而路有行旅市有贸易无如天雨连绵道途泥泞继以逃兵浪言煽惑人心前此阻士民欲归之路者天也後此阻士民欲归之心者人也天时人事如此纵成龙竭尽心力其何能济惟有株守叹息而已既无益於地方应归省以谢罪一畏士民之无主空城寥落一畏属员之偕行驿站废弃暂且居蒲以图可乘之机但请署之文未下精力愈疲神气愈耗似一废人居一弃地矣若逃兵乃德安兴国蕲州黄协四镇兵也於二十七日早渡蒲河流言散布耳不堪闻从崇阳大冶逃者十之七从蒲逃者十之三恐通城一带自此倍爲多事未知抚宪如何布置通城咸宁官不胜任成龙因蒲署未下亦不敢多言地方事目前静坐河干料理船只乡绅伺其动静颇爲帖息二十八日乡民往来不絶以通南北一綫之路王把总归来道营中事甚悉二十三日我师在陈陵矶遇贼胜负未分但南寇多鸟铳料不敌我师之劲弓矢爲轻便天气晴明利於驰射战胜在即嗣容报闻
筹画蒲圻防守详
看得蒲圻城内留兵防守必然之势也然止留一将领足矣恐主将多则兵丁难於约束士民畏惧不归依然一空城耳且兵丁尽住民房目前士民归来将何爲安身之处更有不忍言者民房家资木器已不可问再过数日土底蓄物亦在难保士民归家一见伤心必号泣而他往成龙亦乏抚循羁縻之术矣伏乞宪台酌留何营何将该兵若干牌行遵照或止留城守王把总兵三十名防守城池递送塘报亦足济用今日之事兵不在多止在收拾人心而已
上张抚台筹报各属情形禀
成龙驻守蒲邑士民初有归意可憾兴国蕲州黄州德安逃兵囘营浪布流言人心震惊蒲邑附近各县危如累卵上宪差使慌张空囘一应公文塘兵打转道路梗塞通城文武恐惧离汛赖有崇阳一县砥柱中流差役探成龙动静地方稍宁通城因之报文囘县嘉鱼自寇夜来明去後避居乡间闻今亦已归县蒲邑渐有归民村落击鼔插秧山中采茶肩担沿河船只贸易未尽齗絶前尼将军票查病骆驼一只成龙差武童贺世沿賫收管缴营本月初六日午时来见言四月二十九日离营我兵驻扎离陈陵矶五里附近大江粮米不絶止缺烧柴二十三日陆路大战杀贼无数满兵引他看杀死者俱系头有长髪二十四日水路大战炮打坏贼船无数二十七日二十九日陆路俱大战每日我兵四千余人廵哨此系确信本日忽有大冶县报文二角武昌县报文一角愚民作祟恐县文失之惊张亦宜早爲安慰大冶逼近兴国有柯陈二家且通城久已思乱嘉鱼顽悍异常倘闻风附和大爲心腹忧纵殄灭不难亦伤元气守宪素得民心勅速发示以遏乱萌且抚有柯陈庶民密差晓谕解散发兵防守此要着也恐愚民生疑反逼成衅端是解散防守缓急之间宪台自有万全长策依成龙愚见俾兴国将领严加堤防通山武昌两县发重兵守御且置大冶於不问顺而抚之则反侧子自安不发兵可无走险之虞发隣兵以张镇压之威且以杜隣封通谋之渐未知可行与否此事关系非小端役賫投伏乞宪台垂念封疆密与守道计议若守宪肯亲临大冶相机安抚自可无事但不可轻带兵耳前日逃兵各怀疑惧务令各营将领收拾安慰加以告病假归名色无使密酿祸种聚而成党再恳将大冶通城通山咸宁所供荆需移会督台暂缓以安人心成龙爲地方起见非敢乘机怠缓军务也统惟宪裁成龙僻处山隅鞭长不及以贻宪虑罪难擢数蒲邑大水冒城垜垣摧倒城内房屋倾圮合并附报
报咸蒲浮桥被水冲坏情形详
咸宁桥成洪水冲坏是实天降灾殃也咸宁古有石桥亦被山水冲倾则一浮桥又安能支泛涨无涯之水成龙初九日冒雨至蒲圻大雨水涨漫无下桩之所已经申报在案初十日料理物料十一日将桥梁雨中成就值有咸宁桥被水冲之报成龙心神慌乱茫无措手本日蒲圻大雨如注水声如雷是咸宁已坏之桥不知如何复修目前蒲圻已成之桥又在十分危急也成龙的於十二日赴咸宁多方布置物料力谋再举不识天意何如合就申报
呈报委抚东山起程日期详
本月二十二日奉抚部院宪牌内开麻城县土寇刘青藜狂悖猖乱本应遣发官兵擒拿但恐无知愚民或偶被蛊惑或势迫胁从不忍俱加诛戮特先委武昌道黄州协会同前往相机抚慰今恐小民疑畏不前查该府先任黄州驻劄岐亭廉能自持士民素所爱戴合行遴委备牌仰府照牌事理即将发来告示十张兼程前去麻城县各山寨地方晓谕民人急蚤悔悟如爲土贼迫胁不妨自首以赎前愆若有力能擒拿贼首亦许自新仍加优赉倘或执迷不悟该府谕以忠义晓以国法力爲解散事平之日本部院自有酬庸之典齗不负该府贤劳也等因奉此成龙已於二十二日晩自会城起程於二十四日已抵白杲的於二十五日进东山安抚理合申报
初抚东山遣牌
照得本厅镇岐四载有余凡我士民罔不开诚见赤相安无事至於分守乡汛赖保无虞殱灭鼠盗藉力协助因之偷儿远遁狼子囘心年来颇称宁谧固本厅之幸实士民之力也二月
觐归询知地方平静不胜庆喜及赴省署理武昌府事办理军务又往咸蒲造搭浮桥仍驻蒲防守城池虽诸务丛集未尝一刻忘尔岐民自蒲旋省忽闻东山作乱诚爲怪事以东山尚义之乡胡爲有此不义之举父母妻子立见亡灭可惜本厅数年生养一旦成灰烬也真可痛心酸鼻再三请命抚部院矜宥无知幸蒙抚部院如天之仁特允所请以开一面之网今本厅奉命来抚合先遣牌传谕爲此牌谕东山士民知悉牌到之日速候本厅亲临投见辩明作反情由尔民素称良善何忍背叛
朝廷将本厅平昔劝谕安生理保身家等语竟置若罔闻也如数月不见竟成讐敌本厅立即囘省任兵马剿灭本厅亦不爲尔民姑息矣言出衷肠切勿朦视
劝畈间归农谕
照得刘青藜官激民变一案人心疑畏地方震惊以致该县请兵安慰自与附近良民无涉况协府久镇黄州礼士爱民赈荒放生一片婆心尔民共知兹统兵来抚自是纪律森严尔民当农忙之时一刻千金惟恐惊慌远窜致悞农业合行晓谕爲此示谕沿路居民人等知悉各宜归家尽力南亩勿畏贼党扳害泾渭定有分别勿惧兵丁往来军令毫无假借如仍前远避不惟悞自已一年之生计且有负协府平昔恤民无方用兵有律之至意
安慰各堡谕
照得本厅奉抚部院命安抚东山於本月二十四日至白杲据徐家堡生员朱珏方士位黄金声乡民周吉甫等呈称本堡士民夙系耕读乐业并无外事祸因三四匪类附会东山本月初十日已经解散十四日复被讹报乡堡耆民善人再查并无形迹十五日乡约周美公点卯遭诬合堡皆贼见在监禁以致善良疑畏惊散又据生员朱珏等结称本区除四凶附入东山外再有匪类愿甘认罪又据白杲王家水垣等五堡生员戴其进等结称生员朱珏等俱属良儒如有不端愿甘认罪各等情已经申报抚院外合行给示安慰爲此示谕徐家堡士民知悉各归堡内乘时务农勿得自悞生意如有挟诈讐害扬言害衆许即禀明立刻详院究治凡我士民切勿再生疑畏离家失业
申徐道台请释无辜详
看得狂夫倡乱则宜剿赤子弄兵则宜抚自古皆然况逼而走险啸聚山林情有可原者乎至於严刑惨刻逼报良善爲贼意欲一网打尽何能免鬼神之忌古人於贼党之中尚冀开一生路爲胁从罔治之法何今人於良善之中务期株连蔓引爲殱灭无遗之举仁人君子安忍存是心行是法也兹据生员乡民哀诉前来合亟请命伏乞宪台怜念无辜遭此惨刑罹此法网速行县释放不惟受刑之残喘可留旦夕之命且四境良善得免人人自危之虞否则逼人於危畏祸偷生将有不可言者矣
申张抚台释放无辜详
看得东山之祸起於官激民变而究其根源由於县官心神昏乱何物邹克忠乃衣顶生邹惺不孝不慈无仁无义此麻邑之穷凶极恶也县官视爲心腹衙役倚爲爪牙乘机贾祸唆官峻刑逼士民於危亡陷士民於株连将县城绅衿槩称通贼力胁离县惊疑无依又云县城之外无非贼党赞谋遍剿以致士民号泣怨气冲天除朱珏徐克成等呈已经申报外兹据徐阿曾李中素呈词合亟报明伏乞宪慈迅查县官陷害良善并邹克忠主谋罗织情由释放监禁夹伤平民焚毁刑扳无辜供词庶人心自安祸端可息
报东山就抚详
成龙凛奉宪命於本月二十七日单骑进山刘青藜之父刘启祯带枪手三百余懽跃投见成龙晓谕以宪恩不忍加诛安慰解散天地父母之至意启祯跪泣衆寇崩角稽首感颂宪德已经就抚然山愚无知犹恐事後加诛意外就戮环泣始终赦宥成龙仰体宪慈已许转达矜全伏乞宪恩迅赏矜宥保全告示以弘不杀之仁闻山中尚有数孽祈谕启祯尽行招抚无留遗种商城英山匪类堤防入境藏匿倘有疎虞应将启祯前罪俱发目前安抚必须解散解散必须安挿乞速撤黄协兵囘汛?守宪暂驻以便安插以释疑畏仍饬麻城县将监禁疑狱查报释放已逐绅衿晓谕进城勿再偏听诛求以安地方成龙必俟山党肃清安置妥当方敢旋省但报文苦无驿马传递多稽时日乞宪差星夜驰送告示谕帖可蚤结此局成龙可免稽滞日久文案堆积之虑矣
上张抚台陈情小禀
东山安抚一案五月二十七日就绪本日差役飞报候命安插值
禁旅路经麻城四境乡民又惊避一空成龙系地方安危只身驻居白杲经过将军嗔责藉伊兵威窃取成功严声厉色问贼在何处我们去杀成龙不敢逊对以安抚在先兵到在後何爲藉威已经安抚何爲又杀将军愈怒云既有本事何不杀吴三桂去成龙囘称原不曾带领兵马亦曾收复蒲圻将军言我不是与你争功成龙称与
朝廷办事夫有何功将军问成龙乡贯忿然而往成龙无端受其凌辱窃思成龙年近六旬须髪皓白耳聋眼花自筮仕粤西由蜀至楚离别妻子只身奔走十三年磨苦已极功名念灰近因地方多事不敢规避前受知於总宪新沐宠於宪台知无不爲事无不任风雨寒湿艰辛备尝止图报宪恩於万一实无邀功求进之念无如时事多艰大将领兵咸以嗜利攘功爲心毫无推贤让能之德成龙下吏秉性愚直实难安位伏乞宪恩早定东山成龙星驰旋省陈情乞休合先报明
慰东山士民乐业谕
照得本厅镇岐四载自媿教养无能然诚信不欺尔士民知之有素兹东山不靖赤子弄兵抚部院好生爲心不忍加诛特命守宪徐总府王统兵抚慰又虞尔山中士民疑畏不前因本厅平昔爲尔士民所信旋委前来晓以忠义谕以国法力爲解散以是奉命驰临本月二十七日单骑进山尔士民果释疑畏撤旗奔献环呼懽跃申诉寃抑辩明?害除详报抚部院给示安慰外合再晓谕爲此示谕东山士民知悉既倾心就抚宜实意安生履毛践土无非
皇恩凿井耕田当图报効即司牧有一行之乖方然天下无不是之父母啸聚虽称避祸弄兵岂爲良民绳以国法剿灭何辞幸抚宪有力爲解散之谕恩侔天地本厅有力爲请命之誓炳若日星凡我士民尽释疑贰归宁父母各安身家僻处山隅南北之兵戈不到游优田里妇子之嬉笑自如何等快活何等受用永革一时邪念共享山中太平本厅千言万语无非爲尔父母妻子各宜书绅永佩不忘
申报东山抚事已竣详
成龙凛遵星驰於五月二十四日至白杲驻扎离贼窠十五里寂无人烟已经报明在案本月二十七日单骑进山刘青藜之父刘启祯带鸟枪三百余名懽跃投见成龙晓谕以抚部院不忍加诛安慰解散天地父母之至意启祯跪泣衆寇崩角稽首咸愿就抚成龙随即申报六月初一日奉宪牌恩允矜宥给示安慰复遵发示晓谕本月初三日刘启祯率衆来白杲献倾心向化旗一面赴守宪投诚赏赉劝谕衆皆悦归又奉抚部院谕刘启祯既率衆投归倘能招致他寨强顽一体归诚尤当加以优奨守宪仰体德意特委刘启祯执牌向各寨宣谕招抚於本月初七日启祯招鲍洪功陈恢恢李公茂等率衆来白杲献安家乐业旗一面赴守宪投诚各赏赉劝谕给照牌告示护身宁家衆皆悦归东山已靖抚事已竣伏乞批示囘省
招抚後谕东山士民
照得本府前驻岐镇颇与士民无忤近因东山作难抚部院遴委劝慰今尔士民相安无事本府应归省复命合行晓谕爲此示谕东山士民知悉本府於本月某日由白杲暂驻岐镇尔等须念抚部院生全之德堪侔天地至诚之心可格豚鱼凡有血气谁无知觉父母妻子朝夕欢聚谁欢聚之也鸡犬桑麻优游恬熙谁恬熙之也妇子无山栖日暴之苦壮丁无了高守隘之累无畏乎兵戈而免负铳带火之艰无忧乎捕役而获薅棉锄豆之乐夫妻安枕而夜半可以不惊亲友往来而株连可以无虑此恩此德今生今世何以报抚部院之万一也自示之後各安生理永革邪念食新在即秋收不远山中正好避兵愚民岂堪将相一念之错皆由讹言之误囘心之早即是终身之福耕田当差勿藉口禁捕而并阻乎官役安下敬上勿藉口激变而兼挠乎王法朝廷设官治民一定之体有司差役勾摄不易之法从今循理守分自无恐惧忧患命由天定祸自人作思之慎之
招抚事竣慰东山士民谕
照得东山官激民变一案抚部院好生爲念不忍加诛夙知守宪徐慈祥素着副府王老成持重特命抚慰又虞山中士民疑畏不前因本府昔驻岐镇颇爲尔信爱遴委安抚於五月十七日单骑进山士民果释疑畏刘青藜之父率衆欢迎泣诉寃害六月初三日出山赴守宪行署倾心向化仍宣布院道德意鲍洪功陈恢恢李公茂相继悦归辩明前愆咸愿安家乐业蒙抚部院矜念无知槩加恩宥守宪遍给照示严禁毒捕仇家株连揑害多方生全弄兵赤子安帖无惊合行晓谕爲此示谕东山内外人等知悉乱民已靖官兵已撤凡尔原未胁从士民可无逼胁之虑亦无玉石之忧毒捕不敢肆虐仇家不敢揑害各安厥居共享山中太平布告远迩咸使闻知
又安慰士民谕
照得东山官激民变一案本厅奉院道宪委驻扎白杲单骑进山晓以忠义谕以国法力爲解散山中士民泣诉寃害畏祸聚集情愿归家安业已於本月初三日刘青藜之父投见守宪特赐袍帽欢跃归家现今守宪驾临白杲开诚布赤布告士民凡有一切身被逼害或以旧事吹求或以亲友波及情实可悯合行晓谕爲此示谕东山中外士民知悉监禁寃诬俱已释放被俘良善半已昭雪衆所共知捕缉尚未销案疑畏不能帖息因山路隔絶毒捕碁布寃情阻於上达惊惶无所依归示到之日或星驰申诉执示护身务各安厥居万勿仍前疑惧聚衆失业至於喜乱奸宄多属游手好闲之徒逃匿亡命之流原无身家可虑且有罪案未结好爲讹传以惊乱人心苟全已命凡我士民咸有父母妻子产业身家纵有株连尚存公论一辩自明切勿爲彼辈所愚也
谕隣境各属
照得抚院发示安慰百姓凡东山相连一带地方山寨啸聚人等俱在一视同仁之内不止爲麻城一县也或黄冈罗田等处有愿领示者开明某县某处以便填注示尾给发收照
委护程宦牌
照得本府奉抚部院牌委安抚东山已经安抚报明在案所有程镇邦援例赴府乞抚具文详报抚院已蒙批准援例安抚合行投见爲此牌仰河泊景可贤差役左先护送程镇邦前去会城投见抚部院守候囘文沿途毋得稽延时日致干取咎未便
宣慰陈恢恢谕
照得本府奉抚部院安抚东山费尽苦心推诚置腹刘君孚信之最真陈恢恢在沙庙相见甚是爽利恨见之晩不料邹君升爲盗仆逼胁君孚仗义进剿本府因之会集乡勇协力相助申报各宪以刘君孚陈恢恢爲剿主四境告示昭然耳目且恢恢与衆绅士陪本府每夜饮酒情意浃洽何物畜生辄布浮言离间我同心本府年近六旬离家一十四载止带二仆孤身万里一片实心惟欲保全百姓驻岐数年一举一动士民咸知非爲功名起见兹恢恢见疑本府使心迹未明殊切愤恨望君孚作速传谕恢恢见亮此心无异若怀狐疑将以禽兽待本府也本府焦劳招抚精力疲竭久思囘籍何可久恋官职爲人所疑忌如本府不以实意待恢恢天地鬼神速加诛殛
东山就抚後饬行保甲谕
照得东山向化士民安业本府亲履田畈编立保甲稽查匪类劝勉爲善惟恐游手好闲之徒凶逆亡命之流不遵本府劝谕且憾山中就抚心怀叵测匿名山间流祸地方潜行不轨勒良从逆一以坏安抚之实一以贻良善之忧深可痛恨爲此牌仰知悉如有匪类速劝投见倘执迷不悟胁良作乱凡我士民严行保甲协力擒解或殱灭报功本府申详院道厚加奨赏以励忠义以靖地方切不可藉端报复讐害无辜不惟有负本府抚辑民人清靖地方至意且以犯神人之忌不浅矣
禁止吓诈就抚士民谕
照得东山就抚守宪劝赏给抚部院告示安插远近咸知但其中有邻封愚民附和入山既抚之後愿各归本地安业恐乡保地棍衙蠧恶捕藉口稽查恐吓索诈将归业好意反致失所殊非院道安抚之意合行晓谕爲此示谕本地士民人等知悉查本人归家验明守道给票并告示即善爲安插如有诸色人等藉端吓诈除本人禀究外乡保即刻指名呈报以凴报道申院拏解正法倘通同作弊或纵容肆害事犯之日乡保均难姑宥
清理保甲谕
照得东山已靖应宜安插爲抚良善後之计兹本府沿堡清理设立户长教训子弟编择甲长稽查烟民各安生理毋纵爲非唯恐有流移游手之类无家可归无业可务聚集山中衣食不足甚之凶逆亡命之徒有罪案未消匿处林薮苟延旦夕均应处置得宜以抚良善合行晓谕爲此示仰陈恢恢知悉亟清理山区除将本区居民安插务农照例设立户长编择甲长外如有流移游手之类作何安插至於凶逆亡命之徒罪案未消速趁此时投首可以免罪若观望不前则此会一失投首无门山中终非逋逃匿奸之地後悔何及思之思之
保甲事竣再行申饬谕
照得麻城东山抚剿咸辑士民向化本府驻麻时已经亲履垣区编立保甲稽查匪类劝勉爲善日无宁晷心未刻闲虽有成规惟恐本府离麻之後人心涣散无有联属特委各方总堡督领垣主户首分任勤劳逐户清查倘有流亡凶逆之辈游手好闲之徒不遵本府劝谕不听保长约束心怀叵测爲害地方潜行不轨煽惑我民以坏安抚之实以贻良善之忧深可痛恨尔西南北一带山势不甚险峻士民原无异心但地连两界路通光黄必须稽察严密永保地方
申饬区堡谕
照得设堡长户首原爲清理保甲稽查匪类若不彻底清查顾惜情面大非借重之意嗣後凡属领牌堡甲所辖区分户首烟民务要遵依宪行保甲之法听信堡长教戒爲此示仰领委堡长及区内人等知悉作速稽查匪类盗贼教率子弟驱除强暴防守要路勿使容隐不轨纵放逃仆一家有警隣里协力救护一方有警隣堡同心堵剿尔等宜各以身家性命爲重今日本府拳拳委托再三叮咛总欲尔等共享太平无事之福也本府更有嘱者地方重大事务除真实密报即宜相机早图毋令遗患慎之慎之
再谕东山士民
照得本府奉部院命安抚山中尔等念
朝廷德意倾心向化不越十日渐次荡平止因该县有尔等阳顺隂逆之议部院饬本府暂驻安插毋得擅离麻邑期爲善後事宜以致覊留一月有余目覩亢旱忧心如焚兼之讹言沸腾传本月初二初七尔等破城县中男妇缒城逃走人情汹汹本府寝食不安今讹期已逾保甲巳编幸天雨沾足四民称快又李公茂随守宪赴省投见部院刘青藜出首副将僞劄候
题优叙刘君孚保全地方一片实心本府倚爲左右手陈恢恢屡次谒见毫无芥蔕鲍洪功夜行歌舞李子茂名虽挂於招抚实无预於激变皆尔士民耳闻目见山中复有何疑本府难於久驻的於某日囘省复命合行晓谕爲此示谕山中人民知悉嗣後各安生理共享丰年须念该县抚後复叛之文尔等谁无良心应与本府争气勿使其言效验爲所耻笑本府驻武昌相隔不远凡事可速禀报其余人民安家乐业勿再爲讹言蛊惑致生惊扰
劝谕士民
照得东山作难止因被诬士民啸聚将附近居民逼胁入党哀哉耆年父老曾经兵戈之惨曾罹流亡之苦万死一生留此残喘抚儿孙而心酸覩田宅而魂销又有衣冠子弟身受
朝廷恩荣顾惜祖宗门第礼义廉耻不忍弃絶中夜旁徨莫知所措父母妻子环聚而欷歔泣下又有种田农夫赋性愚朴十数年来耳不闻金革之声目不覩旌旗之色止知终岁勤动纳粮之外积储粟豆花布茅屋之中畜养鷄鸭猪犬稍有余裕买牛生犊便称山中富翁闻此警息搥胸顿足件件难舍又有商贾之流或系已资或系借贷抛妻别子经营江湖折本羞见故乡倘有生意归家修理房屋治买衣服桌椅器皿好爲精致婢女仆儿好爲役使忽听无端启衅顾惜从前辛苦弃之不忍守之难保痛哭流涕天日昏惨凡此士民情状堪怜因之族微势寡者含泪弃家远避他乡苟全性命??无依族大势重者纠合同姓异姓督修堡垣器械能自守卫决不苟且从逆此等苦情壅於上闻在尔等各爲身家性命在
朝廷便是忠义良善若不奨劝何以励後合行给示奨励爲此示谕东山士民知悉尔等自能守卫者忠义可嘉望风远避者良善堪悯自今伊始潢池赤子俱是一家各宜安心乐业共享山中太平本府更有嘱焉值此多事之时不无一二奸民引诱後生徼幸功名殊不思耕田凿井之民岂惯爲披甲荷戈之事本府曾有训言山中正好避兵农民岂堪将相古语有云一将功成万骨枯这事岂是容易做的嗣後须严行保甲责成户长稽查诈僞勤约子弟勿留祸害之种勿蹈危亡之辙慎终如始以靖地方
招抚事竣详
看得刘启祯即刘君孚而刘青藜乃启祯之侄自幼丧父启祯养爲已子住东山曹家河区内祸缘夏寅生李攀龙爲僞劄一案忽被拏解人心已属惊疑该县未出示晓谕而捕役藉端恐吓凡东山一带旧日招抚遗民并讹传劄内姓名及贸易归家商贾形涉疑似人人有莫保之势而徐家堡刘公先李君圣方燕及谈召贤疑畏入山乡保报明该县委耆老安慰已经解释陡於五月十五日鲁家台乡约鲁象美徐家堡乡约周美公曹家河乡约李祥陈家集乡约徐克承赴县点卯该县轻听人言将周美公等硬夹取供仍行监禁至於杨楚乔系刘青藜十二年当差头之保户因差银角口用刑成招并无报呈奸细缘由周美公等泣诉有据而刘君孚闻风啸聚胁衆弄兵鲍洪功陈恢恢李子茂亦以捕吓向应山中震惊县治戒严几於燎原此起衅之由而该县请兵镇剿之所从来也成龙於五月二十二日奉抚部院遴委安抚二十七日进山晓谕六月初三日刘启祯率衆出山献倾心向化旗一面赴守宪投诚赏赉有差给照票安插而刘公先李君圣方燕及谈召贤均在安插宁家之内刘青藜主张在父非别有事端胁从刘元儿邹先甫均已解散本月初四日报明抚部院发示宥罪安慰在案刘启祯蒙守宪牌委招抚山中余孽本月初七日启祯招鲍洪功陈恢恢李子茂率衆出山献安家乐业旗一面赴守宪投诚赏赉有差给照票安插本月初七日报明督抚部院照例宥罪安慰在案本月初八日奉督抚部院爲抚绥全赖贤能等事牌仰即将发来告示特谕各士民凡被刘逆煽从党羽或令径行解散或令随该府赴道协投明归农一槩不得株连慎勿任其执迷不悛惨遭杀戮累辱父母妻子有负本部院轸恤至意等因奉此遵依发示晓谕士民凡煽从党羽有径行解散者有赴宪领票归农者咸体督抚部院轸恤至意在案再查该县飞报叛形案内开周美公供称方韶友在云南来散劄付藏於刘君孚家自招抚之後遍查无方韶友踪迹藏劄亦无的据李祥瑞供称云南二人不知姓名送劄付与刘君孚刘青藜邵君弼查邵君弼年老并未倡乱而云南二人不知姓名涉於风影徐克承供称郭辉之在君孚家行走叫小的探报信息查徐克承系陈家集乡约在东山之外离曹家河三十余里郭辉之何由嘱其探信也且曹家河乡约李祥瑞亦赴县点卯何信不可探而嘱徐克承焉如疑点卯乡约爲奸细则无人不可疑矣又六月十七日刘启祯领程镇邦出山赴守宪投诚十九日护送赴省投叩抚部院求赐发落本月二十四日奉批已据守道详批发臬司将所系家口取保候给在案缘系安抚事宜合逐一据实详报
招募反侧充伍谕
照得东山逆党一岁三叛绳以
国法当大肆杀戮尽絶根株本府仰体各宪好生德意念尔愚民无知爲奸宄煽惑以致发兵剿絶身首异处妻子家业一旦成空真可憾又可怜也除将首逆擒解正法外余党概行免死但尔等共图不轨酿祸地方凡被害之家何能甘心隐忍尔等余党中怀疑畏莫若乘召募枪手之名投见本府充兵食粮如有技勇另加提抜先给安家银一两五钱随带鸟枪照例领价与其提心吊胆不如披甲荷戈爲此示仰东山一带士民人等知悉凡有愿充招募速行报名决不相强至若地方士民与衙蠧恶捕假称兵役肆行吓诈毒害无辜者本府已访知一二件仰受害人等作速申寃立刻通详拿究勿谓城狐社鼠本府生性执抝决不假借总使势不两立亦自无妨也
上张抚台善後事宜禀
成龙奉严命酌行善後之法焦心劳思采访山中地势路径隘口已有成局大约良民居多而顽民有数编以保甲谕以利害各有互保身家之心成龙择殷实良善举爲区长联络守御家自爲守人自爲战料宵小不能出其范围木樨河现委夏鼎安夏正宗夏柳宗丁贵卿丁吉生等弹压夏族人丁有二百余前倡乱之时立志不变已与逆爲讐用之此路可保无虞二里河果有李公茂先抚不知名姓因刘启祯未行招抚气激啸聚本月十八日启祯闻风往慰十九日报信安息且此地有乡耆田初阳二男俱系青衿启祯未往慰之先因公茂作孽曾设相鬭之势公茂气馁嗣启祯往慰而止李公茂即李攀龙之叔攀龙在监可以挟制其心目前委田初阳爲区长以树其敌且有东义洲区长郑君佩等殷家园区长商克绳等落梅河区长张在如等南庄区长金鼎黄等木子店区长童瑞之等俱巨族富室爲之声援此逆已在笼中但因启祯往慰姑开一面兹奉宪谕亦必令出山申诫以惩将来十九日据刘启祯密禀称外县竟有不轨之徒私来杀祯不忿招抚似此人心不体
朝廷德意非剿不能靖祈发四张密票给余公进夏仲昆袁兴明督烟民堵截关口要路布扬声势自然夺魄至於山中李公茂已经解散祯大胆承任凡事不烦过虑尚有潘家塘大盗马歪嘴乘衅刼掳人家祯欲处死不卜肯发令否成龙时在麻城当夜密差飞递朱票相机擒殱数日尚无动静今麻城附近东山内外编甲巳就绅衿和好成龙尅期仍赴杲镇布置山中有黄寅生并无黄日昇守道甚得人心虽交代在即尚宜欵留善後局面已定可计日以待成龙年迈力疲不善饮食强勉办事以报宪恩之万一仰祈洪慈俯念成龙奔走之苦委员接署生死感激倘有可効力之处决不以官之去留异心也
请委武昌署员详
本年六月十四日奉总督部院蔡宪票差官张虎前去武昌府着落官吏查照後开谷草数目勒限全完协同解官人役限本月中旬以内飞解来荆接济等因奉此该职遵查於六月十六日爲亟请署员等事窃成龙系黄州府同知于本年三月初九日委署武昌府事因就近补授一案授武昌府知府尚未领凭值
禁旅南征成龙奉委修搭浮桥被山水冲毁失悞军务题参部议处分应遵奉离任且成龙奉宪往抚东山遥隔省治一切府事俱高阁躭悞如军前草束旧欠新派不及催办
钦案部件热审重情不及清理负罪滋深幸东山已靖抚事已竣本月初七日详宪候批归省蒙批一应安插善後事宜该府必须计虑停妥另详报夺囘省成龙凛遵成命抚事虽就而善後非旦夕可奏仰体宪虑爲地方生民图久安之计现在清查保甲立守望相助之法延日逾久积案逾多现今武昌同知新任正可接署料理府事伏乞宪台俯念
钦部案件军需关系重大迅委同知接理成龙受宪筹画得以尽心効力不敢以去位贻害地方生民等因具详宪台未蒙批发又於六月二十五日奉布政司信牌爲特参违玩官员事本年六月十四日奉抚部院张宪牌行司照牌内咨文奉
旨事理钦遵施行等因奉此看得成龙原任黄州府同知本年三月初九日委署武昌府事蒙
题补武昌府知府尚未领凭因浮桥一案
题参革职例应解任伏乞宪台勅司速详委员署篆理事庶一应军需
钦部案件责有攸归等因於六月二十六日申详亦未蒙批发今奉宪差催辧谷草随该看得自五月二十二日成龙委抚东山未尝一刻忘解荆军需奈羁处僻隅不能分身以应忧心如焚亟欲抚竣囘省料理又因善後之计多方布置非旦夕可就唯恐日久迟悞於六月十六日详请委署催辧军需又本月二十六日详请署员接理抚事军需两无违延俱未蒙宪示兹差官目覩成龙艰辛疲病之状事出两难伏乞宪台查批原详仰鲍同知接印理事刻期督催不至迟悞於公事庶可有济耳
任合州时张抚台复札【计二道】
合阳荒残冲瘠得高贤抚而绥之自必渐有起色顷闻初莅新政驱冗役却舆从及絶无名之应付清操毅力即此已见一斑甚快甚慰也
武隆酉阳一带地方素产楠木所以特遴门下遍查耳及接来翰山形地势燎如指掌并分五路并进到处插牌橛记认具见门下措置井井有条乃所报之木并无一株合式者门下可悉心确查如获巨料不佞自於疏中
题叙以酬门下勤劳也万勿以尖细者搪塞可耳不尽佐黄州署武昌时湖广张抚台来札【计五道】
亲翁此行能不负不佞爱惜麻民之意爲之喜而不寐此时惟推好生之心以荅
上帝守如保之念以全小民何顽梗之不可输诚何强梁之不可感化刘启祯既率衆投诚自当令其仍安耕凿倘能招致他寨强顽一体归诚尤当加以优奨决不食言也至吴逆散劄之人作何缚献其胁从之衆解散之後安插何处目今汉阳业已增兵黄协亦请添兵额应否可令入伍或仍编入各里甲俱烦一一斟酌行之招抚之议既成黄协自可囘黄惟留一守备驻麻此非疑麻民犹有反侧盖麻城地界二省向欲添设守备驻防此不佞之初意非自今日始也诸凡就緖之後方可囘省发去告示十道可即张挂晓谕二十八日接到详验已批行守道矣二十九日接到来文俱一一照行惟二十四日报文何尚未至耶幸查之
刘启祯倾心向化具见亲翁善於招徕但未投诚人等应逐一招抚毋令卧榻之侧犹有他人鼾睡也至启祯招抚有功可否令其辕门効用当以戎旗守备待之各鸟枪手作何安插尤当得所可否令其入伍目今汉阳营已奉文召兵黄州协亦添设麻城罗田守备业经题请增兵六百名而不佞抚标亦见需人倘入抚标其中果有雄武之士当抜置材官千把之列盖投诚之衆恒苦其反侧未安须以至诚待之令彼易於输心向化则地方自可无事耳投诚尽至黄协方可撤兵乡绅尽归小民自然乐业诸凡事宜总烦亲翁措置妥当与守道商酌行之投诚事竣可叙妥详不佞当以亲翁招抚之功
题请优叙目今地方多故之际早爲
上闻亦足慰
朝廷宵旰之忧也竚切竚切
前浮桥一案因准将军咨移不得不爲
题参讵意部议处分太过但亲翁贤声素着不佞自即题留以孚舆论况重以麻城安抚之功乎惟勉力竣事幸勿以此思赋归来也程镇邦至省其家属已取保发领以信招徕今仍令赴亲翁处倘能将黄金龙梅公素及黄日昇令彼设计擒拿将来尚可爲之叙其功能也又孙调元及散僞劄诸人俱须留神密访奸人尽得则民心自安此尤安插事宜之要紧者也端布不一东山招抚全属亲翁劳绩今徐守道交代在即则善後事宜尤爲亲翁独力成之矣顷闻木樨二里河又有啸聚之事不知果否想大队既已招抚此小丑自易爲平定也惟留神不一
接来翰具悉尊意但疆圉多事正藉贤刺史善爲抚驭以恤残黎不佞行即缮疏
题留矣幸亲翁尽瘁
王事勉抑私情其东山善後事宜尤望留意
于清端政书卷一

[book_title]卷二
钦定四库全书
于清端政书卷二
两江总督于成龙撰
黄州书
初至黄郡与友人书
天下有极苦之地居之久而不爲苦者罗城合州是也天下有不苦之地入其境而即爲苦者黄州是也罗城爲蛮烟瘴雨之乡其苦古今人共知之然久之而茅屋颓垣布衣疏食裸体跣足长歌痛哭习以爲常彼其心不在此也在乎欲全生归家而已又久之而时和年丰盗息民安官民亲睦在下易於见德在上易於见功日用之需费有限而一於俭上司礼节不行无所憎恶迨至合州人烟絶灭水陆冲烦苦矣仆则挑水运柴主则读书饮酒民间供应尽裁上司诛求亦寛往来仕客闻风而叹惜以去夫役因之无扰在上则曰清操毅敏又曰刻苦矫厉爲良吏美之又加悲焉悯其穷也在下埀涕号泣无复官民礼此居极苦之地而不爲苦者也若夫黄州则不然居郡丞之位履文物之邦署宇严肃役胥罗列士民聚观耳目杂遝狐裘黄黄者同寅也衣裳楚楚者属邑也莅斯土者主尚可布衣而步行乎仆尚可挑水而运柴乎爲之治其执事备其伞盖繁其交际咸借贷以应而冷署如冰下无以爲德上无以爲功五穷环至应接不暇如之奈何此居不苦之地而适爲苦者也八年十二月二十五日蚤舟中骤见小犬长者龎然幼者突然竟不识爲谁家子徐听其声音抱头痛哭此命数蹇厄父南子北者九年一旦见面肝肠欲碎者也顷捧手札数载隔絶如对芝眉洒泪痛怀始知老年伯奄忽仙游犹记聂亲翁觐旋寄有尊谕勉慰备至尚存笥中忽焉乘箕上天五内震悼此痛切而难已者也惟年兄以礼节情爲时自玉积绪万千书不尽意统希台照不次
初守黄郡上张抚台禀
成龙于七月二十五日在麻城县望花山准武昌府关移委官賫黄州府印信本日叩恩接印理黄州府事于八月初四日离望花山初六日至省囘复抚部院严命又因新派槽?锅桶等项军需向阃司领协饷置办羁迟数日于初十日辞赴黄州十一日巳时到府即将草一百万束照粮均派行各州县催解已经报明在案又军需困民已久成龙不忍将槽?锅桶等项再派民间情甘自任其劳分委属官覔买木料差役调取匠作买办铁炭楠竹箩筐木掀撮箕等物查结各宪守催事件拮据半日神已昏聩十二日早亲看起炉处所复清查堆积公文有黄冈县县丞王公濯呈缴日收公文自七月十七日起至八月初十日止共拆公文四百六十一件十二日舖司投逓公文九十一件共五百五十二件自巳时至二更方行拆完成龙不觉头晕目眩呕血不止查各项公文堆积如山咸系要件非经承敢于怠玩亦非成龙敢于悬阁皆缘缺员尘封一时何以速理且成龙于本年三月初九日理武昌府事昼夜不遑四月初四日委往咸寜蒲圻于五月十五日归省即办解岳州军需五月二十二日委往麻城东山于八月初六日方得囘省数月奔走身履危险罪戾滋深精力已竭夫以积劳之微躯一旦覩要件之沉积顿使心神惊悸感成痨瘵之危症目前扶病料理务期新派军需毫无违悞但恐病势危笃将来不可保也合先禀明
到黄州任申饬谕
照得本府新奉督抚两宪会疏补授黄郡抚绥人民全赖贤有司相助爲理以匡不逮本府凛遵宪檄夙夜匪懈爲尔民谋安生乐业之长策寝食未安惟恐有负上意兹于七月二十五日在麻属望花山铺开印视事矣合行饬知爲此示府属官民人等知悉嗣後各体本府爱民至意大家齐心固守清查保甲如有面生歹人声音互异立刻驱逐境外务使兵民协和城守事宜照依往例多拨人役严加守御盘诘奸宄以靖地方该巡捕员役毋得疎玩取咎未便
爲黄州各属报灾请蠲详
覆查看得天灾流行所在恒有或灾于夏而有报蠲夏灾之例或灾于秋而有报蠲秋灾之例未有如今岁之水旱相仍夏秋并灾之甚者也遍阅九属士民痛吁州县哀请真泪溢纸上悲不成声成龙不觉心酸涕流虽夏灾报逾定限乃缘风鹤有警士民奔窜呈诉愆期性命之念重初不计及水旱之洊至诚有如蕲州里民张重高等呈称播迁未归以致失时不报之词确爲真情通计一岁正赋钱粮既免夏灾复免秋灾所剩徵纳协济军需亦复几何当此叛贼交讧之日荆岳用兵之时讹言起灭不常士民居徙无定诚有如前府余三汲所详恐欲徵而无民可徵之语实爲有见至于老弱沟壑少壮流离惨不忍言饥寒切肤羣聚爲盗宜爲後虑此各属士民有寜死于他乡爲民请命计出万全之词诚有如前府余三汲所详挺而走险黄安知县徐秉仁所详以安爲盗之心瞻前顾後均有裨
国家之硕画也逆贼作乱人心共愤指日授首当事请协饷以济军需暂寛此日灾民之命将来百姓感恩踊跃输赋报効者正自无穷诚有如黄梅县革职知县王庭龙所详留此一邑灾黎爲後日种田输赋之民可谓痛哭流涕实意爲
国爲民者矣成龙更有请焉目前荆岳进剿备办槽?锅桶起运草束谷米等项无不藉民力以输将若寛小民今岁之赋虽未得小民効顺之财而欢呼趋事亦可得小民効顺之力并可得小民効顺之心成龙愚昧不识忌讳统祈宪裁详请
题蠲除未奉缓徵之先各属已徵银两并照秋粮尽数恩豁以救民命以培
国脉合据黄属士民州县呈详妥议申报
请免夷运详
窃照力役之征古今通义前次赴荆运夷军糈派黄州府七千五百石蒙严饬雇覔夫驴勿派里甲力役诚爱养百姓培植
国本之盛意也汉阳雇骡可称尽善武昌雇驴亦蚤有成算成龙奉文稍迟忙不及备若买驴雇夫必延迟悞事昼夜焦思无已设借驴之法言定驴囘给主伤损官赔里民踊跃赴公毫无难色而领运无人点衙役代劳各役向隅环泣费几唇舌方有定局各属照例遵行此成龙一片苦心於仓卒之际爲济急之举期以上不悞公下不病民已耳无如夫驴至荆便已疲毙日久所伤必多兼悞运事而荆州之夫驴一呼可以万计於是委官审度时势爲雇夫之举每石夫价有一两者有一两一钱五分者有一两二钱三分者除官价六钱五分应幇夫价自三钱五分至五钱八分不等此外去役之盘费驴只之草料赔驴之价値俱属妄费咸系官赔方幸运米蚤竣私爲得计倏焉二运之檄又至矣牌仰在荆夫驴再运然夫驴久已各囘将何以应各属申请盈案纸上之哀诉尽是哭声笔端之挥洒无非泪渍成龙之心已碎术已穷是当年西山之运苦在民而今日夷陵之运苦在官如逼之仍照前运有司力竭岂甘坐困掩耳盗铃安能舍里甲而索奇计也莫若行力役之征光明正大官民相济终爲久远之法如里甲艰於远行有前运雇夫之成例在焉成龙万不得已更有泣陈前次派武汉黄三府运米之数汉阳府两县派米二千石武昌府除江夏蒲圻通城嘉鱼量派外尚有六县该运米六千石黄州府除黄梅广济量派外止有七县该派米七千石前次多派米五百石成龙以运米未必如此之苦且夫驴可以带运此五百石之任劳似无伤也不料一石有一石之费彼此轻重不均各属议论沸腾今二运多派之米似难再运如以已派不便纷更查德安府於已派内新减一千石或可援请伏乞宪裁敇司道公议定官民运米之法施均派恩减之仁庶奉行不至迟悞军需可以济矣
上张抚台请免运夫禀
成龙於十九日晩渡江敦请各骡店婉辞恳求无如坚执不许忧心如焚端委冯县丞叩禀宪堦汉阳有骡武昌有驴成龙将何以应即於二十日夜至黄细问蕲水县丞王遴自荆至夷路程运米事情荆州六十里至穿心店三十里至河溶五十里至当阳三十里至玉泉寺四十里至连平四十里至凉亭二十里至风宝山三十里至夷陵共三百里山路崎岖一夫止负米三斗带食米一斗多负决不能行兼有被褥雨盖之累领米收米必需半月是一月止可运米六斗也荆州除遵法官雇外运米一石索银一两六钱王县丞离荆时一两六钱已不肯运顷有信自荆州来土人每石讨价二两五钱是运米七千五百石须费万金以外黄属甫定之余灾伤之际何堪当此苦累目前正饷虽完南漕正在催比转盼明岁钱粮又行开徵民穷莫措委实难支官价六钱五分爲数虽少何至浮加数倍未必非射利之徒乘机作祟贻害百姓贻悞军需成龙计穷力竭与士民密议捐输夫价以救一时之急伏乞宪台恩怜成龙苦心俯允捐输恩免运夫成龙幸甚地方幸甚
请捐输运价免役运夫详
窃照我
国家三十年来爱养百姓尧天舜日海内享昇平之福一旦吴贼逆天首乱湖北震惊迩来侵犯夷陵
王师会剿军行粮从难容刻缓需夫馈饷势所必至凡践土食毛之氓正効力报恩之日也兹因荆民疲於奔命派及武汉黄三府黄属该运米七千五百石敢不竭蹶从事成龙考古度今审其时势权其机宜有用民之力者有用民之财者名虽殊而实则相济惟期有禆公事而已如黄属者应用财而免用力之区也黄属九州县以时势言之除黄梅广济今夏水灾题达请蠲而黄梅兵马过往践伤更甚已蒙司道公议裁减量派不议外麻城黄冈罗田蕲水环绕崇山峻岭接豫省之商城固始连庐州之六安英霍联络四十八寨素称易与爲乱难与爲治之地去岁么魔蠢动人心叵测屡烦官兵而麻城令屈振奇黄冈令李经政蕲水令蒋灿罗田令王光鼎相与戮力扑灭题叙各军功在案黄安密迩罗山豫寇酿祸黄安令徐秉仁躬亲招抚题叙纪録在案黄陂与孝感黄安接壤逆贼抢杨店驿马查报题明在案黄属之时势如此迄今妇子以宁地方无警然投诚向化之辈虽云革面难信革心成龙何敢一刻置诸怀则权其机宜不得不爲万全之计也查派运米七千五百石每夫运米五斗计用夫一万五千名呼之难猝至聚之深可忧是夫未至荆而成龙胆先落矣奉守宪牌议运米一石应给官价银六钱五分则七千五百石应支官价银四千八百七十五两是
朝廷未尝轻役一民有此官价何处不可覔夫成龙爲军糈计又爲地方虑情愿劝勉属民捐输银四千八百七十五两爲募夫之助少省
朝廷金钱以伸黄民急公之义以彰上宪恤下之仁用民之财寛民之力妇子仍然以宁地方仍然无警於军糈民生未必无禆益也如捐输不前成龙任迟悞军需之罪或恐成龙藉端分外苛派甘心正法以谢州县或恐州县藉端分外需索成龙揭报以谢士民此成龙穷极计生忧心焦悴权其机宜如此否则运夫之催逼中途之逃亡运米之迟速一日公事未竣一日忧心莫展成龙惟有愁闷絶命已耳伏乞宪台迅饬司道各宪会议成龙寝食俱废昼夜望赐恩命以解倒悬之危
谢徐守宪详免派夫禀
成龙屡闻派夫之议昼夜愁闷如坐针氊於本月初十日稔知宪台详请折价武汉黄三府士民戴如天之仁隂德万代
朝廷受无疆之福巩固百世成龙不觉心折手额踊跃欲舞复望宪台一力主议哀恳必行成龙奉命唯谨伏乞宪鉴
爲麻城请改南折详
麻城一邑僻处万山之中东北与豫省光息商固接壤东南与江南英霍六安比隣不通水次惟宋埠一鎭仅有盈盈一水九月之後水涸沙淤需用竹仅装米八九石不等尚须人在水中牵拽百里之远出鹅公颈方抵大江艰苦异常此历来南米蒙允改折久经宪台洞悉无庸成龙琐陈也目今军糈扣算已定刻不容缓若俟麻邑南米接济夫以盈千累百之米用八九石之竹挽运旷日迟久欲其速济军需岂可得乎在百姓筋疲力竭已不可言而军中之庚呼毫无禆益兹据里民梅天章等呈称恩详改折以从民便呼吁痛切成龙悉知麻城之山隅不近水次更审酌军糈之紧急难容缓待不敢膜视合据词请命伏乞宪恩怜山城水路阻远兵食万难刻缓俯从民便饬粮宪照例允折庶公私有济兵民受福无穷矣
上张粮道谏止采买禀
成龙猥以謭劣幸荷恩培感戴终身然覆餗之惧恒切寸心目前军糈孔亟宪台昼夜不遑成龙属在下吏不能少助一筹自反深惭第采买粮米成龙有三虑不敢不爲宪台陈之黄属迩来鼠窃狗偷遍地横行宪差賫银务宜愼密前闻有盗自省跟宪差至阳逻托宪台洪福来差早已登岸幸免无事兹闻来差不加愼密将银两装在口袋明搭骑走惹动匪类计算恐不可测此露白之虑一也賫银采买必访殷实经纪自可无失兹闻宪差不察虚实?行混领混给若辈领银之後贩猪买盐视爲已物不惟迟悞军需恐此辈穷棍花费一尽携家逃走定烦缉追此散银之虑二也采买军需系上仓糙米兹闻宪差遍发示条糙米之外一?收买大船小船络绎不絶以致民欲买升合不能到手宋埠附近地方居民已閧然不能相安今闻牙鱼坑百姓又有奋不顾身之举此地方之虑三也伏乞宪台密饬差役小心谨愼细择经纪糙米之外勿包揽客船仍分些须以济民食成龙不识时宜冒昧上陈可否惟候宪裁
上张抚台请免募枪手禀
成龙质腐才疎仰荷知遇之恩即肝脑涂地难酬万一惟期保障黄土纾宪台东顾之虑幸今岁雨阳时若百室颇盈妇子颇宁人心贴息无复去岁风鹤之警逆党煽惑之扰咸赖我宪台恩威并用深仁厚泽沦浃黄民之骨髓成龙毫不敢有所假饰以欺宪台也惟鼠窃狗盗未能絶迹鸡犬尚爲骚动成龙恒鳃鳃忧之迩来民多讹传调军前之夫抽民间之丁成龙静以鎭之讹言甫息忽于本月初三日奉藩司牌召募枪手某州县招募若干名立刻催报前此百姓之所讹传爲抽丁者即此故也愚民实不知爲召募也第此亦关系地方安危大事夫以爲召募则可若定某州县招募若干名恐未尽善也黄属皆耕田凿井之庶民有父母妻子之关切其中或有游手好闲情愿爲兵者召募入伍彼亦甘心可济实用此招募不拘多寡行之则可如定以某州县若干之数有司不善奉行畏上督责猝募无一应者势不得不押乡保以公报势不得不派银两以雇覔恐此一举地方多嚣动矣奸人乘之祸不可测且有成龙不敢言者遇知己之贤又不忍不言也前荆州调黄协之兵甚至亲友泣别洒泪赴途光景凄惨不堪听闻更有一二雇覔代行彼已情愿入伍尚且如此况耕田凿井之民有父母妻子之累一旦逼以招募之举又不知作何光景也伏乞宪台裁酌俾宪台焦心苦思剿抚经营之地方获以万全如召募必不可免似不宜分派州县限定数目止责成成龙量其缓急陆续招解可否允行统祈宪鉴蚤爲定议庶人心安而地方无虞矣
上张抚台招募猎户禀
庸材腐质蒙恩拔识宠以章服优以异典知己之感千载一时德难酬报当此逆贼侵犯正大彰挞伐之期凡属臣子罔不奋励况成龙受宪恩隆重恨不能坐展一筹少舒宪忧寝食爲之不安于本月十二日已时恭接宪牌取用猎户各县不能奉行致违宪命但猎户与枪手虽同而实异黄属猎户最少枪手可学而能各属或泥定猎户不敢妄报罪诚有由成龙凛遵宪檄多方劝谕招致年力精壮习熟鸟枪者济时之用伏乞宪台霁威姑宥各属无知之愆成龙感戴无既
复张抚台招募枪手并运驴夫役禀
张汉一委牌遵谕面给仍再四劝勉竭力报恩无滋扰地方已赴黄安县讫於本月二十七日谭以从来黄成龙复发委牌一张俾与张汉一协力召募乂托罗山生员罗一者亦往召募不拘多寡此委罗一者便於谭以从劝募可无他说也运米驴已有六百只点衙役二百四十名每夫四名领驴十只立一小旗每夫二十名领驴五十只立一大旗以免混淆驴尾烙印记驴项系悬牌书毛色并夫姓名以便认识口袋雨具俱全均有记号又恐衙役辛苦设备帐房委照磨李德署县丞唐绍先督领刻日起行尚有夫驴如法陆续前往木料委经历张徙溟催办合先报闻以纾宪虑
捕盗巴河归报张抚台禀
成龙叩谒宪堦囘府料理运米苦无头绪以致心火焚炽又因夜查关厢街道城门一向马惊坠伤成龙倍加忧闷数日稍愈夫驴亦就甫得安枕不料心火外发肤生脓胞卧牀呻吟於本月初十日忽闻巴河有失盗之传渐不可长成龙扶病微行由径至鎭入失主之屋细看前後两门并无打坏踪迹情有可疑亦不敢苟且轻易再行密访挐获一犯居住偏僻素行不端十一日复以点烟甲爲名遍访真盗立刻缉挐当晩二更囘衙十三日失主到府文武同赴城隍庙会审失主身无点伤情更可疑当晩刻挐失主家奴十四日早审窥见隐情知爲失主奶公通盗也但真盗未获何以服失主奶公之心於十五日晩在苇源口挐到一盗即时鞫讯自认情真十六日蚤再加细问满盘托出则成龙前讯奶公通盗之情果无差谬随传失主面听供词陆续叫失主家僮俾盗识认第一第二供称不认至第三乃爲奶公盗大言是他调线开门而失主奶公俛首不能强辨立刻即将盗口供出的党差役分布缉挐大约多系兴国地方惯盗一面差役往兴国移文协挐随将盗与奶公寄黄冈县监候差役囘府必有着落此夥窃盗毫无顾忌若不严法以惩人人效尤将来何所底止另容申报宪台创一惩百成龙因此劳攘数日脓胞益胜臀不能坐手不能持腿不能站又値木料堆集江干不躬亲检查终不放心强病支持遍体疼痛不能假寐蕲州木料先行蕲水木料头帮已过黄冈不过一二日裁截停当合帮赴荆地方事宜委张武举邹贡生沿路立堡巡防事尚未竣成龙血气久衰精力已枯力不从心强勉供职地方一应事宜伏乞宪台寛虑
上张抚台筹捕盗禀
成龙才力疎庸自愧难肩重任久荷宪恩俯鉴至於地方盗贼横行失主与乡保朦蔽不报习染成风以致鼠狗无忌真堪裂皆成龙已痛切上陈幸宪台颁式严饬成龙敢不一力奉行若成龙属员朝夕告诫一已之功名事小百姓之残害地方之扰乱事大天理良心安可以一已功名竟置百姓地方於不问也巴河乌林二案非成龙抱忿不甘微行密缉又蹈前辙目前乌林港一事访有踪迹但恨成龙力薄不能供养缉挐人等不料鼠辈仍无顾忌行刼倍甚自蕲州至九江处处变乱成龙躁激欲死又蒙督宪严檄责成龙前在岐亭盗息民安何今日奉行不力反致盗案累累成龙更苦之甚矣前在岐亭稍有风声便可传知朝闻夕挐顷刻立擒登时处死皆躬亲经理今地方寥廓各属朦蔽不报在成龙以爲可幸无事谁知养痈至此成龙疎虞之罪其何能辞无奈遍发捕役各处打听蕲州又失两事失主带伤乡保不报州官不知成龙即刻行查务遵宪颁式以灭此鼠辈特成龙血气衰弱实不能当此焦劳统祈宪怜
上张抚台筹报水灾禀
今岁水灾自四月泛涨至十月初旬尚未退涸变出异常蒙宪驾临仙桃鎭亲看水势轸恤灾黎勅藩司取各府属被灾情形绘图请蠲诚覆载斯民巩固邦本之至意也成龙愚昧揣度时势窃有眇见上陈凡天下事情与势而已官与民休戚相关如遇疾苦何忍膜置痛哭陈情职所当然若今岁之水灾各属爲民请命此今日之情也目前西南用兵日费不赀而赋税全盛之省惟有北直浙江江南山东山西河南是
朝廷之所入有限而兵马之需饷浩繁且关榷与盐课俱不能征如旧额司农仰屋因之官俸役食等项裁扣殆尽而加徵乡宦编派屋税无非艰难补苴之计此今日之势也以今日之情审今日之势国用匮乏灾伤叠告
皇上痛念民瘼
勅王大臣会议蠲免在廷诸臣忧心军需辗转无策欲蠲灾则绌饷欲充饷则劝徵势处两难此安徽抚宪豫审情势有水不成灾之疏而部议又有高邮等处亦不准蠲之覆也目今湖北水灾最苦最惨者无踰沔阳潜江景陵汉川黄梅广济如以被水诸县槩爲请命合计蠲免钱粮太多部臣必有难色倘如江南事例则最苦最惨诸邑受害自不可言即痛哭流涕恐难补救或囘天有力幸邀
皇仁而司农计窘必将十六年民赋如乡宦一例加徵是以绌於十五年者加於十六年则蠲灾之惠浅而加徵之累更甚且蠲灾不过一岁而加徵必俟事平苦若之何虽
朝廷必无之事成龙筹及兵饷不得不爲之过虑也揣情与势之间而期於救民实际或择被灾之最苦最惨者会请蠲灾其余仍行劝输将国计与民生相济爲用尚未卜廷臣之会议何如也此成龙愚昧之见未知有合时宜否伏乞宪鉴
报张抚台地方妖异禀
成龙才疎德薄久荷覆庇兼辱教诲而区区缉盗安民之私素蒙洞鉴至恩拔郡守惟覆餗是惧倍加防御幸履任一载颇保无虞忽於去岁五月大风示警以後怪异叠见自冬迄今府城囘禄屡虐兵民受困或见爲火团或见爲赤鸦斋戒祈祷茫无一应此一异也猛虎昼行路絶人稀夜傍民舍巧爲缓步之状故作呕吐之声哄人出视犬出吠则衔之而去此又一异也有一等贼民三五成羣匿於林中日将暮伺有孤客粧成猛虎一喊跳出将客挟入深林缚归藏土室内不见天日逓卖他方有一等妖民青天白日大路之上用手将行人脸上一抹其人即不能言语头畜行李公然收去此又一异也至於山隅孤村有一等恶少高邮沔阳流民人物魁梧衣服整齐口称讨米勒索无厌稍不如意倾家搜括城市乡村男扮女粧公然行走沿门乞食径入内室与妇人闹争全无忌惮人不知觉若夫偷盗牛驴到处皆是成龙欲以德化之而德薄欲以法制之而法穷将刑不胜刑盗不胜盗矣种种怪异从未经见更可异者豫省光罗大雪盈尺即黄冈境内雨雪润湿而麻城黄安自秋徂冬全无雨雪土坚成块犁不能入麦未下种野无青菜固成龙不肖所致亦是造化菀枯不齐目前开徵不知何状兹当新正履端之始乃宪台百福骈臻之会正千官庆贺之辰亦即万姓望泽之期成龙备叙黄属情形仰冀宪鉴俯赐轸恤以埀弘庥
上张抚台筹缉逋寇禀
史国柱包藏祸心煽惑地方蒙宪台面谕密缉成龙凛遵指授幸未漏网鼠贼就缚咸?宪台威灵成龙何功敢当奬谕至练长王芳远等感荷宪恩特赏袍?银两成龙愈踧踖不安兹奉密谕孙调元汪华之陈克韶成龙刻即设法迅擒倘遁入黄安便爲笼中之鸟决不致兔脱贻祸内地但成龙新闻陈鼎业陶白雪潜逃九江苦无的役缉挐唯望王芳远张汉一方茂贞来黄密议陶杨二生成龙给以委牌俾防守毕家舖一带地方又六安麻埠告警密迩罗麻成龙於罗田界隣六安英山等处已发委牌谕有身家生员豫爲防备仍委武举张尚圣赴罗侦探成龙揣度时势另具密禀伏乞宪鉴又招募枪手系生员吴之邹经理成龙因黄梅饥荒募谷四百余石委生亲往赈救尚未囘黄俟吴生囘府清查顶替情由另报
报张抚台筹捕余寇禀
才疎性拙幸逢知遇格外殊恩感佩终身黄麻东山仰赖宪威颇称宁谧孙调元就擒已除腹心之祸止有陈鼎业仍祈温谕张汉一遍缉料难漏网访孝感山峝中藏贼甲三十副鸟枪数十杆已密差查起未知虚实江右宁州贼平兴国大冶无惊而黄州可以安枕伏乞宪鉴外程鎭邦家贫餬口不给武举鲁试挐贼盗一案久在武昌统冀恩施
报张抚台获阳逻僞劄禀
十月二十七日晩据阳逻生员杨琼枝陶大定出首游击僞印劄绫一段守备僞印劄纸一张同黄冈县知县李经政至衙密缴二生冒雨星夜来黄实属忠诚当赏银二十两其送劄陈遇之子陈鼎业即刻会同朱守备委吴把总密擒已将僞劄二张呈验守宪转缴合就报明祈即会同各上宪以备叵测缘系机密事宜恐有泄漏不便关移
慰谕阳逻士民谕
照得地方之不靖由於人心之未安人心之未安由於疑畏之未释陈鼎业父子家世阳逻同鎭士民非亲即友僞劄一案或有附和入党者或有知情观望者或有畏祸结舌者鼎业事露人人自危诚无足怪本府确知尔等隐情槩不株连於去岁十二月内亲临尔鎭发示劝谕尔民之心可以安矣春三月间尔民复惊畏不安或因不轨之徒潜布流言今史国柱等已经授首则尔民之心可以无惊矣或又见陈玉之久禁首犯未除恐其波及今陈玉之等已正法则尔民之心更可以安矣又或见陈鼎业陶白雪等未获遍行缉拏致生疑畏不知巳逃必捕者
朝廷之大法来归必释者
朝廷之大恩即张汉一方茂贞投诚有功抚部院赏赐袍帽银两现今録用已有明验若陈鼎业陶白雪等洗心改过亲自投诚不但不究前非亦且嘉与维新倘执迷不悟定期必获此理势之必然与尔民何干多此一番疑畏合行晓谕爲此示仰本鎭诸色人等知悉凡倡乱者许自投诚即行奬赏亲戚隣佑槩不株连有私行诈害者许被害之家不时喊禀便行究治各宜安心乐业毋自贻戚
招安六安州麻埠谕
照得岁比不登小民失业者衆困於衣食往往相聚爲非原其初念岂便甘心作贼不过计穷无聊希延旦夕耳
朝廷知尔民此苦故投诚归命者概从寛宥分别奬赏各省督抚久悉此情故倡乱胁从者先事招徕不忍遽剿本府仰体上意俯察下情疾首痛心无非欲保尔民之身命洗尔等之恶名区区此诚天日可鉴前者蒲圻不守言者遂指爲从逆大将军震怒将加剪灭本府单骑入城招徕底定至今安土乐业得免诛夷次值麻邑东山告变主剿之言一日数至本府亲加抚绥各宪赏赉优隆今兹家室丰登尽为乐土近者罗山贼首隔省来归本府不以越郡爲嫌督抚不以邻省岐视迅发银布衣食移咨豫抚及所在官司赦其罪愆护其田里彰彰耳目共见共闻此岂本府别有异术不过仰仗朝廷寛大与各宪慈恩处置得宜能服其心耳今闻尔麻埠地方亦有乱信风闻不的虚实未分事属南省在本府可以膜视但念尔等同处天壤之间谁非
朝廷赤子或为势豪所廹或为饥寒所驱或轻信亡命之徒假造伪劄转相煽诱以致二三无赖谓衅隙可乘富贵可望甚至谓大兵精锐进讨湖南江西可以乘间陆梁不知挟持伪劄之人即系近省犯罪潜逃者计无复之故假此入夥若此辈果系滇黔亲信则彼必留爲自用安肯远奔数千里之外其人若果有才能亦必自恋富贵又安肯出万死一生以试虎口即尔等偏信不疑亦须审度时势试看湖南江西相持一载彼曾进尺寸否自救不暇焉能救人目今满兵一万新驻九江而四王爷李总统大军不下数万正从信阳过师分驻庐凤江州等处倘闻尔等窃发遣一旅之师关会江西湖广河南江南四省与尔连界郡县会兵进剿尔等求抚不得欲逃不能滇黔之远水不救近火本地之亲邻尽为敌国黠者背约先逃愚者束手待毙眼前之妻子尽属他人祖遗之田产尽为官物仇讐快意亲戚悲伤垂及子孙尚为笑柄尔时求本府今日一纸书安可得耶如谓本府不出实心徒以大言相恐不妨广为侦探商之老成以决从违盖好乱喜事之人常以讹言哄动尔等不察事势转相传布认假为真至败方知悔已何及往年尔等地方亦曾有乱彼时首事者尚有胆识结连者尚有数郡控弦者尚有万人曾几何时灰飞烟灭父老尚能言之尔等当亦目击则其效亦可睹矣合行晓谕为此示仰麻埠士民人等知悉或有难白之隐情切肤之痛楚以及饥寒科役仇倾势挟种种苦情不妨径赴本府投诉本府一面移会尔府官司善为安插一面飞详本省抚宪转咨尔省抚宪求其寛宥赈济一如罗山等处事宜决不食言其有才力过人志怀报効者本府定保举
题叙以凭録用立赐显荣必不以倾心向化之诚置之空言无用之地此本府一片婆心故不避越俎之嫌谆谆劝勉如虑本府地方区堡严密不敢径通当令二三老成随传示人前来先为照会倘执迷不悟则本府与尔辈相隔数百里风马牛不及利害俱非所关亦坐视尔等之噬脐而已思之虑之以毋负远念至意
上张抚台筹画预备禀
今日之时势靡定人心之向背无常相机制胜图万全之策在封疆大臣审先後缓急之宜而已成龙下吏沐恩高厚稍有闻见何敢缄默不言去岁滇黔告警人心蠢动时势之一大变也
王师云屯荆鄂巩固而人心定矣嗣後江右告警人心复为蠢动时势之又一变也
禁旅电驰府县恢复而人心再定矣目前秦川用兵声闻不一人心易於摇动奸究煽惑潜谋叵测此时势之变而乂变也凡所以肃清内地谨防外寇无一事不为要务宪台受
国家重任昼夜不遑形神劳瘁而湖北系天下安危愈不得不蚤为之筹画矣今岁元旦生员吴之邹在署成龙命占一课得旅卦官鬼不动主无贼寇但恐四月有一小警立春日命程鎭邦占一课亦系旅卦官鬼不动恐四月有一小警本月十九日徐司狱寄一课系鼎之讼齗云地方反侧已安四月有一虚警无害五六月渐就平息勿虑成龙愈忧之盖徐司狱之课最验去岁成龙自蒲圻归武昌也占主敌人受降未几而有招抚东山之役自抚竣而赴武昌也占云东南还有一行冬月而果有剿何士荣之举兹占四月有警安敢不豫为堤防黄府属所可虑者麻城黄安罗田黄梅四县今赵提督镇守浔江黄梅可无虞也罗田年来安静无有衅端成龙谕生员萧二至小心谨守麻城渠魁殱灭猝难再祸且有协兵五十名驻扎项家庙虚实动静可以缓急相闻所虑者黄安离府太远谭以从倡乱之时城中绅衿聚苍头数百将为内难以从一抚居为首功今以从未归罗山又不便发兵防守此处恐有疎虞成龙於黄麻地方命邹家河贡士邹世美练乡兵五十名潘家塘生员萧命福练乡兵一百名牙鱼坑余忠信观音阁陈玉环共练乡兵五十名居中预备以防不时之警此成龙一府之事也其余形势要害宪台自有筹画成龙不敢不鳃鳃过虑之细阅诸家占辞应主西南则荆岳堤防更宜严慎成龙受恩难报敢以所见所闻陈献期尽此心伏乞宪鉴
筹废藩及江淤地亩认粮议
清查田亩一案关系国计民生既防欺隐又免包赔诚於目前筹饷之中为久远善後之图煌煌
天语培养根本积累功德岂微识浅谋所可几及也成龙自奉清丈之檄查算黄属田亩咸遵部颁全书起科原无缺额可省行丈滋扰厉民惟为国用计止有卫所地亩荒熟未清江湖崩淤小民争讼似应清丈认课者也至於废藩宅基园塘原无钱粮不在更名地亩之内曾条陈藩宪酌详以清丈理头绪总期不病
国不病民为筹饷涓滴之一助也成龙准蕲卫请丈出首芦地报明前往而该卫已经查确出具印结申报毋容再丈因见蕲城满目荒草居屋晨星查系故明荆府诸王宗室废基麒麟山下荆府正宫建立佛殿东宫建立关夫子庙四傍营兵盖屋居住苍鷄山前德安府为已故王参将修屋家眷居住东城应山府为现在李乡绅领修街房凤凰山底永福府已开为菜园有庠生愿领为学堂一时人心鼓动争认价求领有十数两者有二三十两者有四五十两者合算有七百余金而恳领尚未止息查更名地亩一案系载正赋钱粮在蕲州全书额内比时苦於承垦无人正赋缺额变价之说格格难行何暇议及废基荒园也田地招人开垦纳粮尚且难之城内之荒基招人建屋居住将谁应乎
国家三十余年地方享承平之福虽数载寇氛密迩而人心巩固咸为子孙之计愿上价承业已建屋者无官基虚悬之虑甫认领者有创造日新之渐合乎人情似属可行若编入更名地亩恐人心退避盖以地亩每年耕种纳粮与屋基修盖居住有不同也但变价之说恐开後衅或易变价之名为上价令开废基修屋居住以实城内之烟户以壮金汤之气色未知可否伏候宪裁若夫淤地一项临江舖与洲民相争松杨舖与屯军相争屡恳丈立界限又罗湖洲李家岭首报新淤三十五顷成龙亲赴鸭蛋洲踏看除久淤已种熟者将新报之弓口亩数与老册对查内有溢额者照亩认纳芦课此无容议惟相争之地界尚在盈盈一水中先将竹缆量定丈数两家驾船水面插竹水底各立界限成龙均平分之鸭蛋洲量定四十九弓临江舖自认一百三十二弓此地江流在上并草塌白沙之无迹不知相争之意为何也成龙细加采访据洲民崔云从称临江舗界内占去伊今年麦地盖以九十月之交水涸地出种麦至来年三四月间收麦任江水涌流如此之地似可免议留百姓以有余无如各愿认课永为已业祈免後来之葛藤松杨舖与屯地亦同此类至罗湖洲李家岭据报三十五顷又报一十五顷系互控黄冈县凭衆处明立约今丈明愿承芦课但西江之水虽淤而东江之水已崩似非永业将来包赔之苦在所不免但不认课则承业者终不安心旁观者难禁指摘成龙仰体德意凡一切已崩者可否将新淤补还准赐印照以杜衆议庶可免赔已崩之粮而又认新淤之课也又有叶家洲系大江流水溢入有淤无崩似可承课又查芦政淤地五年一丈自康熙二年丈後迄今十有余年值兹奉行丈定似可免将来部差之烦又有阳逻等处湖□清水曰湖止水曰?载蔴铁乾鱼正供长江流水业甲纳府钞正供江水崩淤不常凡有新淤水□应归长江业甲无如湖课业甲与两岸居民每多私占取鱼亦争请丈且有举首隐没湖璫淤地成龙因案牍积久囘府料理伏乞宪裁可否并查如奉文查出田亩多寡有纪录加级即陞之例诚以鼔舞効力之法虽清查为州县职所当然但成龙在蕲在洲目覩州县在烈日之中步行查丈挥汗如雨面顔頳黑为国尽心不惮劳瘁纪録加级即陞固属酬庸之恩典然或邀一时之功名贻日後官民之苦累此成龙之本心所不安也又广济民首出王庄未知虚实可否行查首虚反坐合并叙明统乞宪裁或勅藩宪酌议万全杜百姓之物议免大部之瘢索赐示以便遵行
劝谕急公
照得滇黔作乱大兵征剿锅槽草豆势所必需非官司之忍心苛求实兵马之日费浩繁尔民远处山谷办解固苦而各官军前支放凄楚尤甚本府在武昌答应因草不足曾撞头於柱上因豆不足曾逼跳於江中因船不足曾舍命於湖内伤哉九死一生言之涕泗交流是屡次派徵尔民有卖儿鬻女之惨而催解不前居官有性命存亡之危即抚部院
朝廷大臣身受窘辱大小官员奔走泥涂实厄运偶逢三桂造孽害我官民夫谁怨尤在
朝廷轸念民艰一应军需现发帑银尤恐下情难达特委三大臣料理粮糗决不派之民间浩浩
皇恩谕告屡颁且抚院告示有军需孔亟念切如伤请销脚价请缓征赋宵旦不遑形神交瘁之语昭然在人耳目尔民阅之岂不痛哭无如上恩有余而下行则阻如买草每束一分二厘未尝短价而发银未能足数且零星发买必有折损差役乡约俱有盘费此项银两岂非一分二厘数内乎若夫军前折草官价一分二厘如数支给查每旗有三营每营甲喇四五名共有十四甲喇不等即分银十四封称折最苦且五日一放无限留难又八旗有八委官支持每放有赏赐哀哉此分外费用不准开销责之官赔穷官有何家业而能赔耶尔民之苦官知之居官之苦尔民何能知之若夫武昌之草费至二分荆州之草费至三分以外哀哉官民交病谁好为之如本府署武昌时因安抚来麻时衙中尚有总督令箭供奉棹上差官夜不收坐则衆喧嚷行则拉马头居官如此之苦而欲州县之缓催得乎所幸者禾苗丰盛天恩也钱粮停徵
皇恩也黄属地处江北虽有兵马往来不过一时之惊比之荆襄郧岳武汉一带大兵驻扎野无青草粪积如山民人流离不知何所黄属尤徼天幸得享太平合行晓谕为此示仰黄属民人知悉军前需用勉力支持且照粮派解尤属衆擎易举纵受追逼皆由天定切勿怨尤难星无不过之日逆孽有速平之机照项蠲补以酬劳费谅不尔靳
慎选乡约谕
照得
朝廷设立乡约慎选年高有德给以冠带待以礼貌每乡置乡约所亭屋朔望讲解
上谕十六条劝人为善去恶甚盛典也後世查奸戢暴出入守望保甲之法更多倚赖焉无如黄属风俗浇漓教化陵夷凡有司勾摄人犯差役不问原被告居址辄至乡约之家管待酒饭稍不如意诟詈立至且於朔望点卯之日肆行凌虐倘人犯未获即带乡约囘话是差役之吓诈乡约倍甚於原被二犯更有苦者人命盗贼不离乡约牵连拖累夹责受害甚之词讼小事必指乡约为佐证投到听审与犯人何异且一事未结复兴一事终朝候讯迁延时日无归家之期离县近者犹可朝来暮去三家店等处远在县治百里之外即以点卯论两日到县一日点卯再两日归家是半月内在家不过十日加以协挐人犯清理区保手忙足乱无一宁晷若三家店邱乡约卖一婢女止应得乡约一年民间那有许多婢女以供因公赔累乎凡为乡约者所宜痛哭流涕也言之可为太息当日给冠带待礼貌之优典何在讲解十六条查奸戢暴之良法何在一旦责成保甲彼乡约曾未家居何由而劝人为善去恶何由而谕人出入守望名实不符上下相蒙世道颓靡大不堪言因之年高有德鄙为奴隶殷实富家视为畏途或情或贿百计营脱而寡亷丧耻之穷棍兜揽充役串通衙捕渔肉烟民以编甲漏造为生意以投呈证佐为活计惟恐地方之不多事也居民之不兴讼也差役之不来照顾官府之不来呼唤也事势至此尚可言乎故报充乡约巡检有常规差役有常规书办有常规此等银两非出之烟户而何乡约之苦至此极矣於是有半月之乡约一月之乡约有朋应幇贴之乡约真如问徒拟军求脱离而不可得更有良心丧尽之辈报一名卖一名临时必用陪点上下交接又有顶首积弊锢习不可救药欲端风化靖地方宛如痴人说梦兹奉上台严檄力行保甲本府仰体德意痛革前弊合行晓谕为此示谕地方人等知悉自示之後有司随查明乡分於适中之地立乡约所亭屋选年高有德者择吉迎送给以衣顶行二跪一揖礼在乡约所任事朔朢谕乡民听讲十六条此外一不许票仰协拘人犯二不许差役到家饭食三不许原被告指为证佐四不许朔朢点卯五不许请立印簿六不许差督编查烟甲七不许买办军需八不许人命盗案牵连姓名九不许投逓报呈十不许绅紟把持凡人命盗案勾摄人犯惟保甲保长地方是问惟尔乡约无事则劝化愚民有事则密禀自封用图记牢钉星夜飞逓一年更换地方平靖讼狱不兴者年终给以称职字匾地方多盗讼狱繁兴者年终书不称职用木刻条钉於门首或敛钱扰害不公不法者访实即时惩革於县前悬大木牌书贪恶乡约姓名於上以示劝惩於以端风化靖地方庶几近之矣凡我属邑勉力行之以宣扬上宪德意未必於地方风俗无裨益也
禁士子充里役谕
照得
国家设立学校考取民间俊秀子弟优免差役以示作养之意诚盛典也故上自缙绅下及编氓之家凡有子弟延师教授罔不冀一青其衿虽前程远大此其阶梯而养尊处优实不等於齐民即武途与文学并重国家原无异视无如楚风不古黄属文武生员访有充当里役奔走衙门恬不知怪日与隶卒为伍者不思国家优免之谓何黉宫卧碑之谓何岂尽有司失隆重之礼抑亦诸生甘自蹈秦士之贱也合行严禁为此示谕所属文武生员知悉自示之後务宜各爱体统自重名器如生员名下粮石数多另立名色亲身上纳不许催收甲户钱粮或云户口消乏岂果无一二人丁可应里役何苦自贱至此如必欲包收应役该州县将应役生员姓名查对红案别钉一簿直书学名申缴本府以凭转报学宪查核法在必行该州县勿得隐讳猫鼠同眠以致士风愈下此本府一片热肠慎毋有违
申饬保甲谕
照得编查保甲团练乡勇之法无事则稽察盗贼以遏乱萌有事则相机救援防御堵剿不动支粮饷而兵足不调拨官兵而贼除兵农合为一家战守不分两局自古及今消弭奸逆安靖封疆未有善於此者也若不揣事势者以修立垣堡遂为聚衆见制造器械辄云谋叛不知为逆之人聚匿深山大泽何常有一定之垣堡私造利戟长矛几曾畏有司之禁约惟善士良民守分奉法堡无完墙家无寸铁倏忽之间死贼突至赤手空拳东投西窜贼能纵恣残民民无所恃拒贼妻子为掳牛种为掠骨肉分离室如悬罄归怨於上相率为贼田地日荒粮税日减其何以培国脉固根本耶本府前奉督抚司道编查麻城三乡区保甲册籍委用堡长垣主分派户首烟甲严取隣居互结责以守堡禁夜总期地方盗息民安向化乐业正寓兵於农以人治人之微意也乃好事奸宄惧此法一行彼无所匿从中造揑讹言妄称抽丁恐吓愚昧见保长编册疑惑横生或不遵稽察或隐漏户口殊可骇叹当此
禁旅如云所向克捷各省客兵尚多闲置何须尔等村农荷锄充伍即使果欲抽丁莫非
王土莫非王民
功令孰敢不遵奚必先假编查然後按册索取乎且尔等疑保甲为抽丁隐匿不肯入册小而言之漏户有抗法之罪大而言之观望有阖门之诛试看东山逆地屍横遍野血流成渠是保甲抽丁而死者欤抑从贼作逆而死者欤编保甲出乡勇者未损一人不编保甲妄想富贵者死已千百保甲无害於人从逆无利於已固自彰明较着奈何劝尔为善便自千难万难未尝驱尔为逆竟若神牵鬼使何愚於为恶而不智於为善乎本府怜尔等痴顽再申儆戒宜乘此闲暇修筑垣堡各备器械以资防御尔堡长垣主户首乡保烟甲人等宜自爱重慎勿惊疑果能妄念不生非事不作士为善士民为良民本府待为腹心州县隆以优礼横逆不至刑罚不加何等安逸尊荣较何士荣等妄想富贵而家破身亡者岂止天渊悬隔哉本府更有劝谕被贼煽惑入夥者宜作速投见改过迁善即为好人若潜伏草泽为人捕得自送性命尔堡长垣主当以招徕为念切莫乘机挟财悞命从来不义富贵都是祸根孽缘能於此中分明便是希圣希贤心地思之慎之
请禁健讼条议
查看得楚黄健讼从来久矣而安邑刁风於今为烈所以该县有请严主唆越诉之详是必积鬰愤懑深疾牢不可破之陋习仰冀肃清奸宄之严威细绎详内辞意实有所指难逃洞鉴蒙批府严查遵即行县据实敷陈去後该县复称仰体两部院使民无讼之心谬抒愚衷以期小补原非有所指等情申覆前来成龙据文转报奉宪台斧钺之严申饬玩忽之罪责令确议具详成龙又何敢疎略如前而不为宪台备陈之湖北地方自十三年风鹤之後水旱频仍兼以湖南未复宪台为封疆大臣日夜焦劳凡属僚仰遵宪饬防奸察伪以敉宁地方为急务且用兵日久荆岳军供有司拮据不遑去岁洪水为灾疚心倍甚无如黄属奸棍幸免兵马之扰如江右之惨不念
皇上悯恤之弘仁不惜有司保全之辛苦不畏连年天灾之叠见专以起灭词讼为长技鱼肉良善为儿戏破人家产为得志诬蔑绅衿富室为威风安邑贫瘠民虽好讼可无大伤而麻城黄冈蕲州之刁风实为可异一夥奸棍呼朋引类摇唇鼓舌人人自危成龙再四劝谕以王法可欺鬼神决不可欺将来男盗女娼灭门絶户之报毫不可爽而恶等恬不知怪夫使民无讼古帝尤难之成龙德凉才薄岂能易俗於一旦亦付之无可如何而已该县之详伤时悯俗实非无意而无所指一语乃遁辞也不得已也成龙又何敢忖度他人之心而悬拟之宪檄下饬将州县已经审结之案准於解文备叙详夺有无烦渎是否可行诚宪台审酌上下之情欲以严禁小民之刁讼乂欲大破有司之贿庇甚费盛心也如民间词讼止许有司准理而禁止越诉惟恐势豪绅衿积年衙蠧一手把定有司受贿徇情亦未可定或执一偏之见或多疎略之失以致民寃莫伸上干天和是许民上控以清积弊诚不可缓也辩理军民寃枉国法具存既经上谳自有公齗则州县审结之案似不必於详文备悉恐开文饰到底之病又滋往返驳究之烦但州县为发迹之始有未控州县而径赴上控者有原告在州县而被犯径赴上控者有原被俱控州县未经审断而急赴上控者一事而衙门告遍种种不一成龙曾有禁讼条约如州县不准民词或已准塌案不审许赴府控告务於状内开明州县不准塌案不审年月情由如本府不准民词或已准塌案不审应赴上控诉务於状内开明告府不准塌案不审年月情由将府州县以不职参究如州县已经审理或受贿徇情或执抝疎略不恤民隐许赴府申寃务於状内粘连州县审语如本府已经审理或受贿徇情或执抝疎略不恤民隐应赴上申寃务於状内粘连本府审语果有不法等弊分别轻重轻者记过重者参革究拟於审察民情真伪之中寓甄别州县优劣之意於以禁刁讼而严官方此成龙一片苦心已通行各属张挂晓谕而奸棍藐不遵依黄民无良伤天害理莫此为甚成龙因事涉琐屑当军务倥偬之日宪台寝食不安之时不敢烦渎止自愧德薄化浅引罪负愆而已成龙更有下情痛切陈之小民之讼也非尽原告之失也止因稍有口角在傍讼棍陡起风波挺身代告书名作证即原告亦不能自主之也且牵告无辜或以泄宿忿或以食弱肉及至提审彼飞扬远遁脱身事外致原被两败俱伤此代告之害深可痛恨也嗣後原告上控即发江夏县押歇家解本犯囘籍查实取收管囘报另行起解候审则代告之弊或可少除矣又有一等光棍聚集省会出入衙门开张客店专以包揽词讼为生涯或有愚民一时小忿投入罗网便成惊天动地之词一党奸棍塞满村墟止寄一原被佐证姓名讼事从天而降俨然居停祸福在其掌握此包揽之害深可痛恨也嗣後申饬江夏县挨门严查凡麻城黄安等处刁棍在省会者无论久住暂住押解囘籍取本地方官收管存案仍力行保甲谕民本分生理禁止出入衙门则包揽之弊或可少清矣又有一等讼师凡告诉不准之词一经毒手无不耸准如成龙奉批上行事件或有以蕲州而冒称武卫者或有以武昌而冒称黄属者此犹其小者也有以田土之事而揑称夥兵活杀者有以口角之微而揑称杀伤人命者诬之以不得不准之词及至质审不曰代书张大其词已不知情则曰事不告大不得上准不曰无谎不成词则曰路遇人误写加以反坐哀号乞命是原被证佐之家尽沦丧於讼师之笔端此代书之害深可痛恨也嗣後准理词讼先考定代书分衙门伺候无得搀越有代书图记者准理临审情与事违者代书依律究治仍将原犯罪状坐於代书名下则代书之弊或可少止矣再饬州县彷木皂隶之法凡遇准理词讼差木皂隶逓送乡保知会依限赴审如过期不至或失落沉阁先加欺公之罪後定原被之案若夫本府奉上批词州县解到人犯三日内不审或已审之後十日内不招详报上者成龙甘认旷职之罪州县远近不同近者以半月为期远者以二十日为期如过期不解成龙即行报明绳州县以旷职之罪或各犯居住星散难以依限申解亦应州县详明转请展限仍按期结案庶几府州县励精图治民寃无抑可省上宪清问之劳从此讼狱衰息风俗雍睦时和年丰家给人足於以输正赋供军需绰绰乎有余裕矣何患乎南寇之不荡平楚疆之不底定哉缘奉批饬确议事理成龙不揣愚瞽不识忌讳冒昧上陈冗繁过多未知有禆清讼与否
与王协镇书
前者临江出师有投石超距之势老亲台缓带轻裘谋在万全即刻禀明抚宪来谕慰甚昨承翰教兼赐塘报贼之形势如在目中增兵已请命酌议战船业奉俞允现买五只余俟陆续备办火药俟天稍晴与朱亲翁料理吴把总鸟枪四十杆解赴军前相烦查用东南军务抚台藉重实恃为太山引领企望不尽愿言
与同僚书
今日之事人心思乱惟在静以镇之而已不必与愚民较短长我心不动则浮言自息此谢安石之所以全江左寇莱公之所以定宋室也借船二十一只特着贵价押囘缓急相济感何可言但每船领银伍钱未知肯开销否共银十两五钱望取船户一领状粘连用印申缴存案财帛分明大丈夫此生此心惟有天日可表耳临楮感切
与各属邑令书
正値分秧之时忽有挑夫之檄令人愁眉不展幸黄冈县慷慨捐募并不问之里民顿觉心胸爽快不佞何缘遇此贤能辈相助为理也生民之庆
朝廷之福但捐募必须有法斟酌妥当方克济事望同乃心力无俾一人专美不胜欣瞻
与属令书
今日居官咸怕盗案殊不知盗案何足惧也目前失主乡保恐其拖累槩隐不报即有报闻槩称窃盗以致鼠辈毫无忌惮且成羣打夥扬言谁敢报官定行报讐纵盗而盗愈多始也畏事既也畏盗地方败坏已不堪言嗣後失事乡保不报严加惩责盗贼自然敛手十案之中纵不全获亦可获其半盗贼自然胆裂是不畏盗而盗自灭也或云盗案可坏功名第不思一已之功名其事小百姓之受害地方之受惊其事大天理良心何忍以一已之功名竟置地方百姓於不问也勉力报缉不佞一力相幇可不数月而地方清静矣此不佞躬亲之事勿谓老髦不听也惟留神不宣
禁谕荒民
照得六月旱灾已极七月以来连日下雨东山一带其雨已足竟称丰稔岐宋之间亦属大有唯西北一带雨虽不足而阴云四起已非无雨之象近闻西北等处人心汹汹或向有谷之家封仓闭粜不但理法不容亦见人心昏昧时维七月尚未交秋目下有雨仍属丰年即令无雨种麦种菜尚望有秋若秋後无雨田禾尽槁十月之交尔百姓一面竭力支持诸有司自当设法赈济未有丰凶未定自蹈法网先干不测者也除已往不究外合行禁谕士民人等各安生业毋得妄为倘有不法许区长指名首报以凭究处慎勿死於法而得生於饥则幸矣
筹黄安饥民谕
照得黄安饥荒较他属尤惨本府虽以军需繁剧昼夜焦劳未尝一刻少忘至府之日业将九属情形痛切呈详请蠲请赈已蒙抚部院知照彚题在案其未完槽?什物等项一槩免解新派草束发饷银代买我民自可安心受穷但所种禾稻有不获颗粒者八月秋中荒村男妇尚不得一饱若至十月之交雨雪载涂其何以堪今计九月天气犹暖尔民尚可竭力支持及至隆冬必致饥寒不能出户凡老山羊角石灰等处有真正孤寡贫穷朝不保暮者本户量为周济倘本户贫乏不能周济乡保设法赈救若乡保贫乏不能赈救报官设法若户首乡保坐视其死隐忍不报查出定偿命不饶仰生员某等逐户细查饥民缓急确册彚报以便本府设法量给升斗苟延时日本府先借银一百两买谷积贮候买完报数本府亲临给散以救须臾余俟劝输全赈尔百姓各宜安分俟命决不使我民饿死特谕
慰谕黄安饥民
照得府属灾荒惟黄安最甚本府念切民艰业已具详请蠲请赈蒙抚部院彚题在案又目今槽?草米等项本府一一代为备办解讫尔民既免军需可以安枕又思尔民饥荒除出示劝谕乡保户首设法赈救外本府随借银两买备谷石俟隆冬给发断不令尔等饿死我民可以放心无忧近闻光罗交界一带间有窃发或廹於饥寒或廹於催科或窘於军需种种苦情皆未可知我民患切震隣合行出示晓谕为此示仰黄安连界士民知悉探彼情形速相劝谕令彼悉将苦情具词本府以凭详院移咨豫抚体恤抚绥转危为安倘彼不悟尔等宜自为身家计并体本府苦心督率乡勇严为堵御以分泾渭定将有功士民详请奬赏目前大兵经过恐动听闻乘便扑灭噬脐莫及思之慎之毋忽
劝赈谕帖
今岁饥荒太甚穷民畏法甘心饿死罔敢为非凡我士庶孰无恻隐之心本厅已倡输化缘昼夜忧思自已力薄不能溥施又恐募化钱谷难於周给有一法於此饥民咸有户族仰户长稽查合族化米赡养如无户族责在甲长稽查报知乡保与练长会议计区内饥民之多寡合一区烟民布施搭救上户节省酒肉中户减少饮食集日用口腹之余?救户族隣佑之死亡鬼神有知必报以户族兴盛隣佑和睦施多者子孙富贵施少者家门平安或饥民繁多竭区内之施化力不能给即据实报明公议设法官助如区内户长甲长坐视饥饿不报知族尊乡保练长以致饥民饿死者户长甲长照见死不救科罪乡保练长力不能继忍心不报官者各倍罚赈此以族中之布施养族中之饥衆区内之布施救区内之饥衆易为照管法似省便且以官赈备其不足或可野无饿殍和气召祥丰稔可俟将此立毙之残生得见来秋之大有不惟施救者欣同乐利而更生者不知如何顶戴也此法出自苦心思维凡我士庶勉强而力行之不胜引领以望
赈饥募引
民为邦本故周官制贡必通以二十年食乃民天故周官救荒则经以十二政盖天灾之流行时有而人事之补救宜然今奉督抚司道俱有赈济之惠顾我绅衿士庶宁无乐输之人余祷愧桑林忧深云汉重念兹土罹此疾威自夏徂秋既弥月而不雨为耕为获遂百亩之如焚隔宿无粮十室恒有其九半菽不饱四民奚止於三余昼思而夜省念嗷鸿之无策恒伤心而惨目惧巧妇之难炊欲为议代议更既无绪之可议思为移民移粟实无地之可移故效持鉢之小技暂为燃眉之急图共丐洪慈大施恻隐几石几斗几升可救一时之妇哭儿啼或银或米或钱立苏片刻之饥魂饿鬼无亡七级端赖一忱
补遗
覆粮道催夷运印领详
查得夷陵兵米初奉派运之时茫然无措亟为夫驴驮运之举费尽焦劳周折一时官民惊恐缘不知荆州有夫可雇惟虞稍迟军供也竭力催办甚至衙役为夫儿送妇泣号天恸地每一州县夫驴络绎数里及至荆州夫头揽运一日用夫数千名立刻可备复为雇夫之议而夫驴空囘往返月余夫之口粮驴之草料其费不赀且损一驴赔价二两三两不等尽出有司之囊此番之妄费深可惜也初时之张皇深可危也彼荆州夫价之多寡谁复为之琐计耶至二运之时已有成局夫价之低昂欵项咸得而知之抚部院洞烛往事再四申饬严禁州县私帮而运米之规大定矣煌煌宪令孰敢少违宪台仰体抚部院深意牌仰粮厅督运府官出具印领荆库支夫价六钱五分赫赫宪令又孰敢不奉行惟谨兹忽奉宪牌有催州县差役赴荆帮运之行卑职窃有疑焉荆州有夫可雇荆库有饷可领押运有官可委更有厅员坐理安用州县差役为也或以雇夫亦需差役该厅有粮捕差役两班在府领本年春夏二季工食赴荆伺候尽可役使乂安用州县差役为哉若夫三运六千石之派不知黄梅广济之全免米若干麻城黄安罗田之量免米若干尚未蒙宪颁确数卑职无凭奉行前三月内该厅赴荆督运卑职出具二千六百六十石印领在荆库支饷雇夫运米报明宪台在案迄今数月屡催运米实收未准该厅关移难以报宪俟前次印领米数实收移府之日卑职将後次运米印领星夜飞賫决不敢稍有延缓合并叙明兹奉饬催应据实申报伏乞宪鉴
移粮厅运米乏员牒
查得黄州府派运夷米初次运过七千五百石此数原多派五百石蒙督部院垂怜减运五百石以七千石作实数实裁去浮额之数不在恩免正数之内有本府原详可查复奉抚部院痛切民瘼全免黄梅广济两县量免麻城黄安罗田三县应在七千石内酌免查黄梅原派运米六百四十九石六斗广济原派运米七百三十二石四斗五升两县共米一千三百八十二石五升今派运米六千石是黄梅广济二县全免米内尚少免米三百八十二石五升也奉粮宪檄开量免麻城黄安罗田运米诚仰体抚部院如伤之仁怜念黄属邑疾苦之德也再查奉藩宪檄行酌议量免麻城黄安罗田三县运米本府遵依议免麻城三百六石应运米三百六石免黄安二百九十三石六斗四升应运米一百四十六石八斗免罗田一百八十三石七斗五升应运米一百八十三石七斗五升共该免米七百八十三石三斗九升今派运米六千石是麻城三县有抚部院恩批量免之名而未沾石斗升合之惠且於粮宪檄开除量免麻城黄安罗田运米之行不合至於黄梅广济两县二次夷米已经全免复经催运实为苦累贵厅曾言免文在後催运在先第三次运时可以抵兑此本府通盘打算有二千六百六十九石零之印领也叠准贵厅移文止称运米六千石并不详及黄梅广济之全免若干麻城黄安罗田之量免若干实在清算何得尚有六千之数或以本府议免麻城黄安罗田之米为太多亦无虚负抚部院宪恩石斗升合之不免也且细绎粮宪檄文并无不量免麻城黄安罗田运米之行贵厅催檄如雨坚执六千石之见恐黄梅广济之米未经全免麻城黄安罗田之米未经量免日後讼兴以为违悖抚部院粮宪之批示牌文谁任其咎虽贵厅为急公起见亟思奋志於功名然为上为德为下为民亦当披肝?胆向上宪激切陈之凡事必实落有据自可奉行无碍再贵厅在荆一月有余荆库之饷银现贮每米一石夫价六钱五分不知目今已运米若干果否已获实收何谆谆然止虑二千零之外尚有未送之印领也果将前印领内米数运完祈蚤颁实收星夜再送印领决不迟悞贵厅急公立业之美意若夫委官当时移送立催起程又经移明贵厅申报抚部院藩粮二宪在案因前又派夫五百名赴荆搬运军器需委的员而黄属之员势若晨星本府经历张徙溟移送贵厅照磨李德解米武昌而本府乏员矣黄冈典史周锦移送贵厅团风河泊所唐学增阳逻巡检夏应陞奉上调委团风巡检汪源感噎疾卧牀止留署县丞唐绍先候解运夫而黄冈乏员矣蕲水典史施凤翔移送贵厅巴河巡检张一经兰溪巡检金华国奉上调委止留县丞王霖候解运夫而蕲水乏员矣广济武六巡检潘应选奉上调委双城驿丞王驎在荆未归止留典史汤铭候解运夫而广济乏员矣麻城巡检孙承佑龚熙俱奉上调委止留典史杨蕙芳候解运夫而麻城乏员矣黄安巡检金之彪移送贵厅双城巡检李永润久调军前止留典史陈铨候解运夫而黄安乏员矣蕲州吏目郑淑声奉各宪饬知留任巡缉大同巡检陈祥瑞奉上调委茅山巡检刘源深奉上饬知丁忧不许委用止留州判吴日性候解运夫而蕲州乏员矣黄陂典史李文熛申报抱病止留县丞冯时奉候解运夫而黄陂乏员矣罗田在万山之中巡检一员不敢离任止留典史陆锡绶候解运夫而罗田乏员矣黄梅兵马接踵差使络绎尚请委员协济又非可以他邑较也惟本府似为赘疣藩宪又以贵厅捕务相责正在议复若各州县徵比钱粮无擅离汛地之例时势至此捉襟露肘将何术以应之审时度势以挥霍有余之才应束手无策之事万恳贵厅一力支持先将前次印领内米数刻期运完则後来之印领星电飞賫可无烦虑矣合行牒覆
申抚院变通夷运法详
查得三运夷米一案前蒙粮宪详请知府出具印领粮厅在荆库支银募运与州县无相干涉似视运事太易檄文到府卑职早已料此运之必致迟悞揭参之万难幸免矣当本府王通判赴荆之时卑职曾谆谆面嘱如有苦难亟申请上宪裁夺无如该厅仰怵威严钳舌不敢申诉止向卑职哓哓不休今粮宪已开揭参究矣卑职不得不详悉陈之粮宪之初详诚为美谈但未细审出具印领者责在知府荆库领银者责在粮厅而雇募承运较工价之多寡争锱铢之末利肯运与不肯运其权又在夫也即荆州本地之官亦不能强不肯运之夫而督之使前况黄州隔属之官岂能强荆州不肯运之夫而押之速运乎此迟悞运米之由实势之所必至而亦事之无可如何者也至於揭参一事在卑职尚邀爱惜州县之虚名即加斧钺之诛怡然受之而不辞最可怜者以一无米而炊之粮官自春徂秋夫不肯运价不能增束手待毙其忧惧愁苦不知何似一旦揭参罹罪实实寃枉此该厅之不敢陈情而卑职不忍不代诉者也每石夫价六钱五分已为定例况当国用告匮司农仰屋之时裁扣加增无非为军需不足起见夫价谁复敢言然当计穷力诎之日又不能不通融於其间也粮宪檄行照武汉事例武汉岂有神输鬼运之术亦不过行州县协运之一法耳时势至无可奈何万不能不待济於州县否则卑职受参粮官累死毫无补於夷运伏乞宪裁俯允照武汉之例州县协运则运米虽迟而告竣亦易失之东隅者尚可收功桑榆也若止责成粮官终必悞事卑职虽具印领亦难逃迟悞军需之咎惟有席藁待罪而已兹准该厅据荆州夫头申瑞等为赏电民情始末恳着本属雇运以免违悞事阅其情词寔乃夫不肯运价不能增之确据而粮宪檄行仍着本属雇运之语亦无非州县协运之法合据寔详请统乞宪鉴批示以便遵行
上偏院韩抚台用兵事宜
台旌抵石头口卑职祗诚晋谒伏承温谕并令条陈长沙事宜卑职某山右书生不谙军旅辱承清问不自度量谨以素所闻见审酌时势披沥肝胆冒昧上陈一用兵之道以审酌时势为第一要务今日西南交讧各处时势不同封疆大臣荷
朝廷恢复之责须揣度用兵之利害何在主张先定而後指挥可以如意务期胜敌尤先期我之不为敌胜目前
王旅深入长沙逆贼坚壁清野彼必料自江右达湖南山路崎岖运粮艰难欲以坐困我师求战不得求攻不克进退惟谷此淮阴之屈服左车诸葛之六出祁山正此故也目前宪台奉
命统兵长沙兼理粮饷蒿目运馈之不继诚识时势之要务合当
题明长沙未复州县负固总有饷银采买无地势不能不问之江右督抚运粮有责成军中无庚癸之虑庶得以抒展谋虑渐次布置矣
一运粮重务虽责成於江右而江右之山路与岳州之水路不同且江右人心涣散再加以运米之苦倘奉行不善益深益热祸不可测况江右运米之处正我兵出入之门户转输之法不可不早定也审酌形势或五六十里择坚固城垣为屯粮之所如无城垣创立土堡积贮粮米拨兵防守逓相转运可无长途之累
题定粮道粮厅督运将官领兵护送不惟馈运相踵亦且声援相接正合兵家步步为营之法矣
一资粮於敌非久远之计诚如宪虑但目前长沙居民为逆贼赶逐扶老携幼势不能远去必与附近郊圻百姓避兵山谷朝不保夕且遍地禾苗正值收割之时罔不挥泪痛哭亟宜遍传示谕俾民收割即发饷银现买以百姓已失之禾获意外之价人不悦服未之有也第恐大兵蹂躏已久民不相信疑畏不前幸马臬宪随征当日衙役料避居长沙不远倘招致一二人开诚布赤确示以不忍相欺之实意若得一二户向田收割则闻风接踵塞满南亩即逆贼亦不能强为之制矣较诸葛祁山割麦之策似高一着不惟兵饷可足藉以少纾江右馈运之劳且收拾人心平复湖南之一大机括也一湖南自用兵以来长沙之民与江右之民往来未尝断絶先施恩於江右则仁风必及於湖南可动南方向化之心再访连界居民亲眷厚加赏赐俾彼此援引则叩谒辕门者自不乏人且湖南最苦谷贱如有积粟之家重价采买而沿路城垣土堡所贮之米可备而不用或有投见贫民不能餬口者安插江右勿俾失所以牵系万姓思慕之意此平复湖南之所以渐及也
一逆贼坚守长沙既料我兵乏食又料我兵不能渡江则湘潭一带决无重贼防守然我得长沙人心自有渡江奇策当年元兵受困於扬子江中扣船献计者尽出人意计之外天下事何可量也湘潭山陕客商最多久滞思归选本地豪侠仗义密谕多给护身牌票彼客商必募船私渡叩见之後思保资本归家不惟湘潭各处人心摇动而我兵亦可藉彼船以渡江矣此出其不意攻其无备之一法也
一湖南官员身陷贼地父母妻子多在北方谁不望云欷嘘且
皇恩浩大竟未诛求妻孥虽有风闻终是魂梦惊疑须查缙绅开出籍贯移咨各省督抚行文本籍俾家人寄平安书信必有乘间来归者纵贼境盘诘不能脱身亦可扰乱彼地人心至於天时地利人和前贤言之甚悉无容赘陈勿肆杀掠固平定之首重勿分满汉尤战取之密虑书生一得之见未知有合时宜否伏祈宪鉴
任黄州时湖广张抚台来札【计八道】
积劳之後慎勿过於鞅掌以致欲速反迟也接来翰殊为念切幸善为调摄以慰不佞惓惓麻城一案备述贤劳已缮疏具题矣
募兵事属难行因兵主王
题有责成督抚招募鸟枪手二千名之说诚恐部文一到难以猝募不得不行司酌议不意其转行各府也此事若分派州县必开佥派里下之端必得府州县善为招募俾令乐於从戎方得其力此皆开支战饷将来一进湖南之後为兵为民仍可任从其便幸亲翁即为陆续召解多多益善切嘱切嘱夷陵兵米屡准督院咨移欲於各府派夫赴荆运解愚意若一派夫则将来便无底止且此项米每石议定给脚价六钱五分自荆领米运夷为程二百四十里此项脚价若自备夫驴足以有余今司道议派黄属运米七千五百石幸亲翁即为酌之止须得一能员料理似可不必转派州县以滋民累得亲翁力行更可为各府倡率耳惟即酌覆为荷荆州大将军新设援剿营急需鸟枪手顷据张汉一方茂贞二人禀称暂委职衔彼可以各招募五百名今将委牌二纸付去如其言果属可信於地方无扰则将牌给彼亲翁或再给与执照倘亲翁处可以召募有人而其事於地方有碍似又不必多此一番委募即将原牌缴囘可也幸酌之
接来翰知夫驴一项已有成绪殊慰悬悬但委官必须府佐方能弹压且交米领米俱得迅速幸再酌之其夫驴起程日期亦须即为速报以便檄知荆夷等处并咨督院禁饬就近营汛拉扯耳枪手分招极善并复巴河获盗具见摘奸发伏之奇此等雈苻横行自当严为惩创但失事未据报闻是强是窃尤宜据实具报毋致代为下属受过也疮疾尤冀慎摄率复不一
奸人屡扰内地此番又擒史国柱皆亲翁之妙略也但孙调元尚尔逋诛闻其同行有两人一为汪华之一为陈克韶同遁入黄安一路且闻谭以从陶克凌李素之系其亲密旧好查谭以从等旧系招抚之人尚未发囘罗山幸亲翁密授方略俾其迅擒贼首调元不致兔脱切速切速
两接来翰蒿目时艰筹画防御同心之言已识怀抱但方此多事之时要当以绸缪御外侮尤在以镇静安人心斯为两得之耳
清查田地事关国计民生固不可任民欺隐以亏惟正之供亦不可听有司邀功以滋异日包赔之害然必求其实使上下均受其益蕲州清出废藩宅基地如堪载赋者宜於更名田地内清出陞科昨接亲翁之详已批藩司查议矣至於公议价值之说查昔年更名田亩曾有变价之部行後因民累不堪遂尔中止今应作何举行幸再为备复可耳
于清端政书卷二

[book_title]卷三
钦定四库全书
于清端政书卷三
两江总督于成龙撰
黄州书
晓谕各属
照得黄冈县李家集叛逆方公孝等肆行刦掠又敢倡乱诱聚逃仆成羣入山以老贼邹君升为首本府会同戎府驻扎望花山於本月二十四日据邹家河乡约邹益能挐获贼一名杨克利鸟枪一杆解来枭首悬挂麻城县示衆又追获鸟枪一杆弓一张箭十枝赏银二两红三疋二十五日据龙王墩区长王方远报称挐获贼一名方公孝赏银二两红二疋随差役陈贵眼同彼地乡保枭首悬挂李家集示衆本日委生员吴之邹等领乡勇一百五十名入山进剿老贼邹君升离窠流遁所有黄冈县永宁乡罗田县茅田畈蕲水县上窑等处俱系连界宜各加小心堤防如遇贼到协力堵杀报功行赏以保身家以靖地方除申报院司道外合行晓谕为此示谕该县士民人等知悉本府同戎府会集乡勇入山进剿鼠贼流遁诚恐潜入该县地方贻害平民该县传谕各区士民齐心协力堵杀报功勿令兔脱以留祸根各为身家性命切勿疎忽慎之
进剿纸棚河逆贼委牌
照得逆贼邹君升招纳流盗叛仆扰害附近良民本府出示招抚冀其悔罪来归讵意狂悖长恶执迷不悟已经申报抚部院在案今同戎府统兵会剿票催各乡义勇闻声响应慕义子来所有兵衆合行委任总统以便整饬勉励为此牌仰某督率分队编伍务要合力进攻不许临阵退缩功成之日飞报督抚部院照功
题叙纪录优奬
布吿纸棚河大捷谕
照得逆贼邹君升招纳逃仆流盗啸聚纸棚河妄行倡乱扰害地方本府於七月二十二夜星驰望花山预与刘君孚会议命夏仲昆余公晋伏乡勇於布袋?仍同戎府调各区堡长督率义勇於二十五日进剿直捣贼窠望风奔溃至二十六日夏仲昆等於项家庙生擒贼头邹君升斩首四十余级竝俘余贼殱灭无遗为此示谕知悉凡属胁从各宜自惜性命火速投诚慎勿疑畏捷音所到咸使闻知
晓谕止杀
照得逆贼邹君升黄金龙俱已授首余贼擒斩甚衆其有一二未尽难以悉诛如必槩行杀戮不独非本府不忍之意诚恐伤天地好生之心为此示谕纸棚河内外一带区堡人等知悉自今以後凡属藏匿余党听其自来投诚不许入山搜索是叛仆归主引见是盗贼归营为兵本府自能安置已经止杀初二日以後擅杀者坐罪擒来者无赏本府一言既出永不反悔
劝谕余贼投诚
照得贼首邹君升鸠集大盗叛仆勾引逃贼黄金龙恃险负嵎复肆扰乱今君升金龙就擒幷其党俱已斩讫但念从贼余人或被迫胁势难保全本府不忍尽杀尔等宜各求生与其逃窜饥饿死於山林不如父母妻子安其家室况已杀者罪止其身则来归者应免其罪合行晓谕为此示谕山中人等知悉务宜体本府万不得已之心无论是盗是仆速速来归能自投见者不杀被人挐献者必诛断不失信若能向化投诚改恶为善仍是吾民切勿藏匿山谷终为兵民挐获报功请赏自取杀戮本府不杀之心天日可矢尔等慎勿疑畏有负本府惓惓保全尔等至意
申覆张抚台禀
八月初一日蒙恩谕承差杨大昌领公文一角指授方略颁赐银一百两赏励乡勇成龙跪领遵行即从公给发另行取领申缴第山中之贼闻乡勇进山胆怯宵遁四面围击剿灭惊逃擒戮殆尽七月二十九日晩挐绑黄金龙等五名至望花山恐有他虞当晩斩首八月初一日早差左先解黄金龙首级飞报邹君升已获尚未解到其投诚妇女器械嗣容册报送劄逆贼复为漏网现在四面搜挐梅公素另匿一方遵依捕缉合先报明伏乞宪鉴
撤乡勇凯旋牌
照得邹君升等既已擒斩余党窜走即有一二鼠贼藏匿岩穴见乡勇未经掣回自然畏怯不出且将领兵丁辛劳日久本府心切不安理合调还记功领赏特令飞谕即刻凯旋
委犒乡勇银两牌
本月初一日蒙抚部院谕承差杨大昌賫银一百两犒赏乡勇特委送银六十两分给乡勇以昭抚部院德意仍具禀收以凭复命
禁止侵占谕
照得邹君升造孽祸及愚民擒斩法所难宥进剿之日曾有竝不株连妇女之誓今剿抚已竣惟恐已剿者妇女田地被人侵占至於安抚原出本府实心又恐无良心之徒藉口引见免死或邀求妇女田地本犯免死心切无不依从亦未可知合亟清查为此仰邹益能尹良才等知悉作速从公清查如已死何人有无妇女田地若有妇女应给何人收养田地应给何人耕种有无破人家口至安抚何人有无妇女田地若有妇女田地本犯出具经管甘结或被人逼胁侵占作速申寃立刻追还勿生疑畏本府既不杀尔身又何忍破尔家地方人等各体天理良心勿得恃强欺压已抚之衆以致畏惧不敢明言私占妇女田地果有此等事情亦自有妻离子散报应万勿视为诞言
申解贼首详
窃照邹君升招纳亡命盘聚山中胁良助乱於七月二十一日据左先着孟生飞报成龙当晩由岐亭至望花山离贼窠二十里二十二日与同行生员刘广定郑丹董建梅钿李中素武举李大谋鲁试陶之琇候选千总刘先定竝乡绅蔡得春贡生吴晋爵生员程士极戴宗礼计议剿抚咸以剿为定局值刘君孚禀称不宜再抚衆议佥同二十三日同佟同知一面委邓家山尹公才邹家河邹益能听贡生邹世美从中调度把守贼出入隘口一面委生员萧命福萧士蓁调潘家塘乡勇一百五十名於二十四日齐集白杲武童董锡即董鲁庵董天禄即董遂生领乡勇协助刘君孚着生员刘自然即刘青藜领乡兵二百名堵寒坡岔夏仲昆余公俊领乡兵四百名埋伏布袋?唐殿袁兴明何见子等领乡兵三百名堵截?儿冈刘以廷周伯卜等领乡兵二百名堵截脑中山马安堡乡保罗甸臣生员林斗文堵截粮路仍会大岐
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>