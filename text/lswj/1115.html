<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="花影集序,花影集引,卷一,卷二,卷三,卷四,花影集全文在线阅读,花影集全文在线下载,大玄古籍书库">
<meta name="description" content="明代文言传奇小说集。四卷二十篇。陶辅作于弘治初年,初刻于嘉靖初年,今存万历丙戌崔岂立重刊本。写刻,无图。卷首有张孟敬《花影集序》及作者《花影集引》,对本书各篇旨趣,以及作者情况、创作精神介绍甚详。据云,作者壮年时曾得《剪灯新话》、。《剪灯余话》、《效颦集》三书而读之,。感到“虽三家造理之不同,而各有所见,然皆吐心葩结精蕴,香色混眩,鬼幻百出,非浅学者所能至也。予不自揣,遂较三家得失之端,约繁补略,共为二十篇_花影集_全文在线阅读_花影集_全文在线下载_大玄古籍书库">
<title>花影集_陶辅_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">花影集</span> <br/>
          作者： <span class="inputVal" id="bkauthor">陶辅</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]58881</span> <br/>
          说明： <span class="inputVal" id="bkdec">明代文言传奇小说集。四卷二十篇。陶辅作于弘治初年,初刻于嘉靖初年,今存万历丙戌崔岂立重刊本。写刻,无图。卷首有张孟敬《花影集序》及作者《花影集引》,对本书各篇旨趣,以及作者情况、创作精神介绍甚详。据云,作者壮年时曾得《剪灯新话》、 《剪灯余话》、《效颦集》三书而读之, 感到“虽三家造理之不同,而各有所见,然皆吐心葩结精蕴,香色混眩,鬼幻百出,非浅学者所能至也。予不自揣,遂较三家得失之端,约繁补略,共为二十篇</span> <br/>
          封面： <span class="inputVal" id="bkimg">Z_19304.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]花影集
[book_author]陶辅
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]58881
[book_dec]明代文言传奇小说集。四卷二十篇。陶辅作于弘治初年,初刻于嘉靖初年,今存万历丙戌崔岂立重刊本。写刻,无图。卷首有张孟敬《花影集序》及作者《花影集引》,对本书各篇旨趣,以及作者情况、创作精神介绍甚详。据云,作者壮年时曾得《剪灯新话》、 《剪灯余话》、《效颦集》三书而读之, 感到“虽三家造理之不同,而各有所见,然皆吐心葩结精蕴,香色混眩,鬼幻百出,非浅学者所能至也。予不自揣,遂较三家得失之端,约繁补略,共为二十篇
[book_img]Z_19304.jpg


[book_title]花影集序
夫文词必须关世教、正人心、扶纲常，斯得理气之正者矣。不然虽风云其态，月露其形，掷地而金玉其声，犹昔人所谓虚车无庸也。《花影集》　四卷，凡二十篇，乃夕川居士陶公所著。予启卷阅之，首之以《退逸子传》，公自道也。虽有绝世自高之言，卒章不忘躬自厚而薄责于人之意，此固伟矣。终之以《晚趣西园记》，间以《梦梦翁录》，则又叙其休致林泉幽雅自适之情怀。盖自巢许夷齐而下，严子陵、陶靖节、林君复之后，我朝而有若人，此其最高欤！于中若《刘方节义传》、《东丘侯传》，则皆实录其忠教节义，足为世劝。而东丘一门之死节尤烈，其妾孙氏植孤之功尤大。其它虽皆寓言，潦倒子以宋社之倾归之天道，而抑奸奖忠之意溢于言表。云溪子又言宋末之祸由于果报，而臣子忠愤之情自不容已。《邮亭午梦》则奖人臣之忠义，虽不见伸于人，终当获报于天也。《华山采药记》深明黄白导引之非，以醒世人之狂惑。《闲评清会录》深明鬼神造化之理，以觉斯世之昏迷。《四块玉传》与《心坚金石传》　托词比事，以为淫邪私媚败德致祸之惩。《广陵观灯记》与《管鉴录》虽皆假托，一则辟异端之为害至矣，一则辩善恶之果报详矣。《贾生代判》　则本古人钱神之遗意，以激斯世之贪，而使之廉也。《邗亭宵会》　则托士女佳遇之风情，以戒世人之淫邪，而归之以正也。《翟吉翟善》　则因人情之趋吉避凶而导迪之，使为善去恶也。庞观老曲尽酒色财气之情状，使人之知所惩。《丐叟歌诗》一明富贵贫贱之自取，使人之知所择。凡此皆于世教有关。视前人《新话》、《余话》、《效颦》诸作，文词不同而立意过之。盖公之先人以大功烈擢大同伯，公以贵游子薄武艺而不事，专志于经史翰墨间，其蓄之深固有自矣。暨袭应天亲卫昭勇之爵，又不苟合于时，即丐恩休致，寻山玩水，以豁其趣；操觚染翰，以肆其博；尚友古人，乐观时变，以极其情。少有余暇而作是集，抑亦嘲弄风月之一唾耳。其他述作尚多传于时者，兹序未之及也。公有辅，字廷弼，夕川其别号，又号安理斋海萍道人云。
正德丙子春正月灯夕，浙江安吉州学正事三山张孟敬书

[book_title]花影集引
太仓之粟，岂料必无鼠矢？宝库之土，宁辞不藏珠玑？是以理无尽得不失之事，人无纯是不非之心，此实物理之自然，人欲之彼此也。予昔壮年，尝得宗吉瞿先生《　剪灯新话》、昌祺李先生《剪灯余话》、辅之赵先生《效颦集》，读而玩之。其间有褒善贬恶者，有托此喻彼者，有假名寓意者，有舞文为戏者，有放情肆欲者。大率三先生之作，一则信笔弄文，一则精巧竞前，一则持正去诞。虽三家造理之不同而各有所见，然皆吐心葩、结精蕴，香色混眩鬼幻百出，非浅学者所能至也。予不自揣，遂较三家得失之端，约繁补略，共为二十篇。题曰《　花影集》，亦自以为得意之作也。是后数年，得暇求学，方知圣贤旨意。深以前作为非，掷而不睹者三四十载。今予之年八十有三，衰耄已至，儿辈点予书箧，出其生平稿帙，意欲装辑以为遗泽，适有花影一集存焉。告予曰：“此亦成书，何不序乎？”予颔而叹曰：“欲存而序之，实非当为之事；欲弃而焚之，其奈三先生何！予独何人，敢望每事尽善乎！”故勉以为引。
嘉靖二年夏四月吉旦，夕川老人八十三翁书

[book_title]卷一
退　逸　子　传
退逸子传，姓鲍氏，名道，或称为抱道先生。其先乃邗之右族也。其为人也，刚而断，介而直，守理不挠，持正不惑，以人心推已心，以天理博物理。是以居官之际，忠以承上，仁以临下，礼以接众，谨以律己。然好精白，恶私染，颇为僻耳。凡遇是非之间，不能委曲涵容，必露衷极论。或少相逆，则发指睫竖，奋须涌气，霜其色而霆其言，必折人至于伏躬屏气移衷丧色方己。
或曰：“先生之道，善固善矣，然未免为时人憎恶，世路弃捐，负此伟昂之质：博洽之才，良可叹也。何乃甘侣俚俗而友白丁，终老于茅茨之下乎。莫若少加！下，随时通众，则当时人物孰敢与君甲乙而论之哉？且《　易》　序有云：‘随时变易以从其道’。君独能返是乎？”先生闻其言，鼓掌蹈足，扬眉掀齿，仰首脱帻，一笑而绝倒。兴而正色答曰：“夫士之生于世也，当磊磊落落，学其所必行，行其所必当。达则兼善天下，穷则独善其身。道之亨也，使之治繁理冗，兴利除害，牧民御侮，典礼作乐，总兵戎而讨不庭，佐皇谟而宣治化。卑为列职固当然，贵登将相亦不忝。道之否也，则遁迹于青山之趾、绿水之涯，枕石漱流，濯足弄影，抚孤松而对明月，啸烟霞而临清风。此大丈夫归欤之所也，岂可酣时恋晷，效儿女子之态，奔趋于势要之门，叩求于豪贵之室，屈肱屏息，捧颦颜而献孤媚，乞怜取气于人颏下乎！君其休矣，吾所不为也。”
是后先生偶有所见，遂作《　宝镜叹》　以自嘲，力解其职，扁其居曰“得闲堂”，自作铭以寓之。
宝镜叹
镜，光圆镜体正，秋月扬辉，寒潭澄映，颦笑必随，偃仰必应。有烛鉴之明，无包容之行。嗟夫，不遇佳人，抑为丑妇返病。
得闲堂铭
道不在隆，得达则亨；位不在显，得宜则崇。贤愚混一途，善恶殊万衷。小人酣巧利，君子怀异功。曲桑作宇栋，楩楠为犁弓。所以违其器，戚戚怀归容，云山生心上，烟水入梦中。伸荣与进用，系通与不通。屈辱与退舍，在穷与不穷。劳劳暮景心，每欲安其慵。欲者贵在得，慵者贵在闲。幸予遂所欲，铭诸蓬壁东。
是后值溽暑，而先生荐席不备，帷帐潇然。昼则苦苍蝇跳蚤所扰，夜则为壁虱飞蚊所噬。况其衣裾垢弊，而虮虱猖獗于其中。由斯烦扰，心神因而不宁，至于废寝食而忌昼夜。而先生不虑及此，返乃攒眉蹙额，焦颜赧色，振几而叹曰：“吾太痴人也，何故为尘累至此耶！”　遂书一绝于几上云：
家私如火触人怀，着力相推苦不开。
除是和妻都逐去，心神清爽恰幽哉。
先生一日因他往，先生之妻偶见所作之诗，笑曰：“夫子之诗，谬莫甚欤。汝不察己之衣裾垢弊，家室贫秽，不洁所致，而使孽虫纵凶肆毒，扰其宿处，惑其寤寐，以致心志不守。既为大丈夫，而不能启贱为贵，拔贫为富，辅世相君，清其轩而华其屋，昼纱“而夜罗幕，返以不羁之扰致怨于家室乎！”手碎其诗。遂用薄纸折一方缄，如鸟笼状，捕一壁虱、一蚊、一蝇、一虱、一跳蚤，置笼中，安于几上。题曰：“此即家私也。”
先生既归，视其诗则亡。偶见纸笼其中如有物动，取而映日观之，则五虫在焉。先生会其意，笑不能辍，曰：“予虽短于责己，卿何长于相夫耶！”　遂呼童子，戏取酒肴，设灯香祭纸笼于几上，作诗遣之曰：
嗟哉！大块中，赫赫气理先。阴阳既云已，其数不可迁。五行司所属，群有各体焉。
数既不出此，理故不可偏。何如生斯物，惟害是所专。一名曰壁虱，狠毒何胜传。
将人肌与血，视为席上筵。昼也无形影，夜则有万千。可比无仁子，党恶共欺天。
一名曰飞蚊，轻薄善周旋。明时俱遁迹，暗处闹喧阗。只矜口嘴利，不识愚与贤。
可比无义子，狡幸相倾颠。一名曰苍蝇，贪秽不如愆。饮食频侵扰，坐起随锥钻。
遗种污大脯，引类投羹饘。可比无礼子，不耻相缠联。一名曰虱子，其性与众悬。
胡不知潜避，昼夜周身沿。那论生与死，惟利是所然。可比无智子，速祸自穷年。
一名曰跳蚤，滑稽多诡权。搔左而噬右，备后却叺前。翻席那可觅，振衣岂能损。
可比无信子，虚谬相欺諓。吾今贫且老，瘦体不盈拳。常年啖蔬食，布衣无缯绵。
依栖苦不暖，肌肉苦不鲜。平素无相恶，何如不见怜。好寻富少者，温饱得双全。
奠尔三杯酒，不可更留连。
每吟一句，辄倾一杯，吟诗既成，酒亦罄然矣。掷笔于空，颓然醉卧于榻上。
寝既熟，遂梦五人相率伛偻而前。一人披黄金甲，称香子冠军；一个长颔豹足，称崇化参谋；一人绛帻绿袍，称忿身长史；一人白襕雅素，行履徐徐，称居绵纪善；一个着乌油凯，称黑光屯长；俱拜于榻前，兴伏如仪。一人前曰：“某等素非相得，乃蒙肴而祀之。亦非有恶，忽又詈而逐之。且某等虽眇眇之躬，亦造物者所育，与先生共此覆载。而先生不推广仁恕，却乃肆然掉笔头、鼓口吻，纵己洪天之私，索人尘沙之过。以吾侪论之，则先生之于五常亦未见有也。今者郡政缺失，子不能谏；乡民困乏，子不能救；其谓仁乎？边夷侵凌，子不能御；盗贼劫窃，子不能禁；其谓义乎？无疾解官，不待报而去，其谓礼乎？妻子饥寒，子不能赡，明时任贤，子不能显，其谓智乎？窝居熏污，是招蝇也；破壁巉巉，是招壁虱也；土地湿秽，是招跳蚤也；蔽裘穰穰，是招虮虱也；帷帐不施，是招蚊也。既蒙设馆相待，今又厌而逐之，其谓信乎？且子尚昏昏，而欲责人昭昭耶？孰谓子为知人，乃愚人耳！”　先生听毕，赫然语塞。于是五人鼓掌跳踉，一喊而散。
先生觉后，述其梦中之事，大书于座右，以为自警云。
刘方三义传
宣德初，河西务之蒙村者，边河为市，舟楫聚泊之所也。居人近数百家，其间有刘叟者，号称长者，开酒肆于其间。茅屋数间，薄田十余亩，衣食粗足。然止叟媪二人，年各六旬余，无他弟男之依。
是年，有京卫老军方其姓者，携一子年约十二三，宿于叟店。及夕，方偶得中风，至晓则颓然不起。其子悲号近绝者数肆，叟媪亦为之堕泣，遂容养疾于家。凡百粥饮汤药，叟媪皆为辨给。不半月，则老军死矣。其子跪告于叟媪曰：“念儿亡父本某卫军，于某年母已先故，与父欲投原籍，求少盘费，为办母丧，不料皇天弗祐，父更路亡。遗儿一身，囊无半钱之资，欲望大恩借数尺之土，暂掩父骸，儿愿终身为奴，以偿此德。如不见允，则投身此河，求为不孝之鬼矣。
言既，放声大恸。叟媪抚然流涕曰：“　噫！是何言欤！汝黄口儿尚知孝道，予岂不知义者哉。”　遂为办棺衾之具，葬于屋后之地，仍表之曰：“禁卫军士方某之墓。”　谓其子曰：“予欲令汝归家，唤汝亲故搬取二丧，恐汝幼弱不能自达。汝可暂住予家，待有熟识之人方可。”　儿复跪泣，指心而誓曰；“　儿虽幼，岂不知恩！且亡父病时，深蒙不嫌病秽，汤药依时。及至身死，棺衾葬具所费不资，虽至亲骨肉未必如此。况儿生长京师，亲故乡曲一人不识，有恩不报，欲安归乎？且闻老丈夫妇亦无子侄，儿虽不才，倘蒙不弃收充一奴，以供朝暮。万一义丈二位百年，某岂不堪为拜扫之人乎？然后赴京取回先母遗骨，同我故父葬于义丈墓道之侧，则儿之　负　恩　不　孝　之　罪　塞　矣。”　叟　媪　闻　之，且　悲　且　喜，曰：“真天赐之嗣也。”　因不没其姓，名之曰刘方，恩养备至。方亦孝谨出常，勤业家事，不舍昼夜，常若不及者。
是后，时值秋风大作，上游飘一败船，泊于门前岸下。船人呼号，死溺狼藉，为居人挽救得达岸者，才十数人。内一少年约未二旬，气息将绝，而手尚坚持一竹箱不舍。傍一少妇，抚抱号叫不已。人或问其然，答曰：“　此人吾夫也，此箱中吾舅姑之骨也。”　时方从观在侧，归道所以于父母，悲咽不能成语，曰：“此人之厄，正如儿向日之苦。”　叟媪闻之，奔赴扶携二溺归家，更以燥衣，哺以暖食，不遗日而苏矣。其人告曰：“奇姓刘氏，山东张湫人也，此妇奇妻李氏也。二年之前从父三考京师，不幸遇时疫，未易月父母俱没。余予夫妇，无力奉柩还乡，只得火化为榇，谋此归计。岂料不孝恶极，又遭此祸。过蒙老丈相济，实再生之父母也。然李氏孕有六甲，遇此惊溺，内损无任，不及办蓐，胎已堕矣。”于是叟媪及方叹怜不已，急为洒扫暖室，朝夕为办粥饮。不数日，李亦殒矣，叟媪为治棺具，亦葬于屋后之地。深为刘奇解慰，劝令暂住于家，与方同其寝食。议待便船使谋归计，凡经数十，皆以骨殖在船多遭冲击之患为辞，久不果事。况奇于救溺之时为钩挽所伤数处，溃疮甚发，不能履者数月。然奇素博学能文，见方聪敏出常，乘暇教以读书作课。而方一诵即解，不旬月凡经书词翰，无不精妙。
一日，奇疮少愈，告于叟媪曰：“奇疾虽痊，然一贫如此，思无他术，欲先负父归，再负母去。义丈之恩，容奇丧完别为报答。”叟曰：“　噫！路远孤行，况子幼弱，非佳图也。吾有一蹇，久蓄无用，赠子驮归二亲，岂不代劳遂事乎！”奇坚却不敢受。一日，忽失奇所在，叟等惋叹累日，亦无如之何。
居顷，叟得重疾，缠绵数月。而方衣不解带，忧劳骨立。忽奇到来，一家惊喜。叟谓奇曰；“曩者失待，子何责之深，不告而去耶！”　奇跪而泣告曰：“　奇蒙再生之恩，未报万一。及闻赠驴之言，出此拙算，意欲潜归别谋济事。不料至家，因前年黄河泛滥，乡曲远近一望洪波，居人荡尽，人畜田庐漂溺无遗，极目白砂，蒿蓬百里。只身无依，彷徨累月，进退计穷。寄食人店，静思亡亲之榇纵归，何所安厝？义丈之恩虽宠，何时得报？莫若仍归恩府，求尺寸之壤，葬久暴之丧。假便成仁，致身塞罪，以此生为终身之质，奉宅上薪水之劳。未审义丈能从愿否？”　叟曰；“　噫，异哉！予何幸，累感孝子来同乎！”　遂为奇备道刘方之本末。奇亦惊悚。叟复曰：“　若信然，尔奇为兄，尔方为弟，同乃心，共乃义，守此薄产，足以业生矣。”　于是奇、方再拜受教。二人互相推爱，极力养亲，甘旨极一时之味，温清尽冬夏之勤。
又一年，叟卒于前，媪殁于后。二子备尽人子之情，哀毁不堪，泪尽继血。将葬，兄弟谋定兆域，遂迎方之母骨于都下，共筑一茔，列三坟如连珠。二子同庐其次，不释杖者三年。闾里感化，远迩称闻。及服除，兄弟勤业，生意骤胜。不数年，富甲一乡。人以为孝义所致。
一夕，兄弟夜酌窗下。酒将半，话及生平，因痛二人出处之危，悲三父没身之恨，惊合义之奇异，喜成家之遂愿，相示悲惋，泪不自止。奇曰：“此皆予二人微诚感格，实蒙天相。然予今年二十有二，弟亦一十有九，俱未议婚。况人之寿夭莫期，万一不讳，则三宗之祀沦矣。若乘时各求良配，或有所出，岂不休哉！”　方愀然不答，良久徐曰：“　兄忘之乎？初义父临终时，弟与兄在誓，愿各不娶，今何更发此言？”奇曰：“不然。初因父母垂没，六丧大举，家道贫薄，所以省轻藉重也。今则孝敬已伸，义恩已报，家资复充，况不孝有三，无后为大，决不可胶柱也。”　而方展转百辞，欲足守前誓，奇亦无如之何。
一日，奇于知厚处话及兹事，其友曰：“我得之矣。令弟意谓彼与贤契立家在先，恐欲先娶尔。”　奇曰：“　吾弟端仁，决无此心。君既为谋，试一验之。”　遂密令二媒私见于方曰：“某家有女，年正与二官人同，良淑工容绝于一时，实佳配也。某等敬议此婚，待别有年齿长者，然后再议大官人之婚未晚。”方勃然作色，曰：“何物老妪，欲离间吾昆弟耶！急去，勿令吾责也。”　二媒愧赧而去，密告于奇。奇等百方思度，终莫得其主意。
是后奇因睹梁燕之劳，题一诗于壁，以探方意。其诗曰：
营巢燕，双双雄，朝暮辛勤巢始成。
若不寻雌继壳卵，巢成毕竟巢还空。
一日，方偶见其诗，笑诵数四，援笔亦题一篇于后。其诗曰：
营巢燕，双双飞，天设雌雄事久期。
雌兮得雄愿已足，雄兮将雌胡不知。
奇见而惊疑，不知所主。急谋于诸友曰：“予弟为人形质柔弱，语音纤丽，有妇人之态。况与予数年同榻，未尝露其足，虽盛暑亦不袒坐。及欲议婚，彼各皆不听，而诗中词旨如此。恐有木兰之隐乎？”　众曰“　噫，是矣。君当以实问之，何害？”奇垂涕曰：“　予以恩义之重，情如同生，安忍问之？”众曰：“彼若实为女子，与君成配正所谓恩义之重得其所矣。”奇终以愧为辞。众以酒醉之，使深夜而归。
将寝，奇乘酒谓方曰：“我想弟和燕子诗甚佳，然复能和乎？”方承命笑而和曰：
营巢燕，声呷呷，莫使青年空岁月。
可怜和氏忠且纯，何事楚君终不纳。
奇曰：“　若然，弟实为木兰。胡不明言？”　方但倾首而已。奇复曰：“既不成兄弟，当为兄妹乎？而或为夫妇乎？”　又不答，惟含泣而已。问之再肆，方徐曰：“若兄妹之，妾理应适人。妾父母之坟，永为寄托之柩矣。妾初因母丧，同父还乡，恐不便于途，故为男辨。既因父没，妾不改形者，欲求致身之所，以安父母之柩。幸义父无儿，得斯遗产。与兄遭遇，复是仁人。此非人谋，实蒙天合。倘兄不弃贱陋，使三家之后永续，三义之名不朽矣。”　奇惊喜不已，遂楫方就寝。方曰：“　非礼也。须待明日，祀告三坟，为妾办妆物，昭会亲邻，乃可。”二人遂拱坐待旦，依议而行。
是后浸成巨族，子孙满堂，世号为刘方三义家云。
华山采药记
陕之潼邑有吴生者，名见理，早业举子，累科不第，遂辍讲家居，不复有功名之念矣。因其家室素富，兄弟得倚，子息成立，饱食闲居，无所经理者。宅西有道观一区，甚为清僻。其住持刘古寰者，素称道行，年耆德著，为乡里所重。因常往来，遂深契密。
一日，论及神仙之事，古寰倾所知以谈，见理存乃持以听。上及松乔，下至丘马，历历详道。见理曰：“然则长生之道可得而学欤？”　古寰笑曰：“仙亦是人，人亦仙也，何仙不由学而得，何人不可学而仙？但人之处世，或因富贵所绊，或缘情爱所牵，劳劳形役，扰扰心羁耳。苟或不然，移我之皎皎，合道之昭昭，又何难之有哉！”
见理曰：“　昔闻人言，修长生曰内丹，炼黄白曰外丹。不知二致之说，果何谓也？”　古寰曰：“　夫外丹者，内丹之谕也；内丹者，外丹之验也。假铅汞而著象于显，媾阴阳而含理于密，正所谓操绵磨剑、□水砺刃者也。此亦大概而言也，若夫丹道别异之名，奇玄迂远之理，乃先师之遗诀，多隐直指。或托彼而言此，或比显而示幽，真迹神密，玄谟妙秘，岂舌论能悉哉！”　见理曰：“　闻师之言，洞开茅塞。但不知吾师既达玄微，不修升举，甘处污俗，予之未谕也。”古寰叹曰：“仙道故易，殊不知人道之难耳。夫学仙者，须衣粮先备，盘用充饶，不烦己心，不劳己虑，孜孜进道，多参至人，广礼明师，采灵株而炼神药，黄白既成，道资足用，则藏修无饥寒之虑，鼎药有可致致之由，仙位可登，烟霞任步矣。若贫道者，虽冒籍玄门，切尝闻道，然朝无夜粮，夏忧冬寒，自给不足，何由养道？”　总遇真仙，终为无益。感君闲谈论及愚衷，倍增伤悼，正所谓济水无舟，与其投溺者何异？噫！草木其与吾同腐乎？吁！”　垂首良久，泣数行下。
见理闻此异言，魂志俱移。悔昔授业之差，恨今会古寰之晚，乃曰：“有是乎？吾何舍诸？今予不揣凡秽，欲参仙契，弃无益之财，修有理之宗，未审尊师能容窦纳否？”　古寰曰：“若然，以君家室外饶，天姿内富，表里相须，炼修双举，易若吹嘘耳。若非戏言，亦贫道之万幸也。”　见理发誓示诚，各写清词，焚于道像前。于是古寰劝见理创治精舍，聚合云水。不日而就者十数间，凡百供资之物，薪水之费，无不悉备。
不一年，远迩传播，方士云集，常食者不减数十人。或教之以黄白助道之术，或授之以还丹复本之道。服气存神，回精补脑，聚五存三，七还九战，挂宝剑于真无，闭黍珠于灵密。至于点茅乾汞，缩货脱青，偷魂借体，假母夺胎，虽《参同契》悟真之篇，《　梯真集》　烟萝子之图，又若青阳无益子、士表公辅之秘诀，真一散人、居姤子、元皇龙虎之经，无所不论，无所不究。虽积年连月，日谈暮论，夜炼朝焙，终无纤毫之验。家业渐至消疏，婢妾或遭外议，全无疑介。鼓弄益深，诈情益见，贪心益迷。谈交论战，启狂夫窥窬之心；买炉治鼎，结怨女失身之恨。至于废寝忘食，神枯气耗，亦不暂停。朋友接踵相谕，亲故交口而劝，终不少悟。
一日，古寰无疾而死。见理以为仙去，追念不已，恨不得与其同往。后因与二方士入太华采药，步涉巅险，备极辛苦。入山既深，绝无人迹。偶遇老松一株，青阴团密，涧水临歧，睛莎如绣，共少憩焉。见理素本膏梁，困弊无任，遂枕石而寝。既觉，失二方士其所在。回顾衣粮一空，尽为盗去。见理神飘胆落，悲栗惊疑，全无路径可归，岂得人烟问指！但见丰草乔林，巅崖怪石。见理犹疑二方士或伸仙显化，登云驾鹤而去，尚不敢指斥为盗。
正疑思之间，不觉山色生烟，斜阳渐下，枫树与溪泉嘈杂，残晖同新月争光。空翠湿衣，寒岚沁骨。既乃落霞消西岭光收，皓魄印前溪漾彩。见理饥寒顿切，徘徊于深林密翠之中，往返于古涧幽岩之畔，计无所施，但期必死。
正彷徨间，忽闻歌声。乍远乍近，或抑或扬，初微渐著，如秋空鹤唳，古峡龙吟。腔奇韵异，清烈出常，断续之间，毕而复作。其歌曰：
寿夭本由天，穷通亦自然。
数成无始上，理定有生前。
天地同归此，阴阳岂外迁。
可笑凡愚子，痴心慕学仙。
歌毕，迤逦而来。
将近，乃一叟也，丰髯秀目，岳准岸眉，度态不凡。前谓见理，曰：“　子之是行也，得无险乎？惧乎？又或寒馁乎？”见理幸逢温厚长者，又闻相恤之言，则首肯口应，诺诺不已。叟笑曰：“无伤也，子不必过虑。老拙弊庐在此山前，烦子枉驾一宿，明晨当导子归。”　见理自喜过望，即随叟径造山前。遥见云拥柴垣，树笼茅舍，至则石床竹器，幽概如画。叟揖见理，就宾位而位。见理拱问：“老丈为何大族，尊称高号，处此深僻？”　叟但笑而不答。茶罢，设村醇醨而相酌焉。
叟因问见理入山之由，而见理亦答采药之故。叟三抚几而叹曰：“孔孟之道洪如天地，昭如星日，不能使后学小子遵天顺理，可哀也。”　见理尚喋喋辩其所为，叟曰：“　不待子多言，老夫岂不知耶！子所谓道者，言治铅汞可以为金银，调精气可以为不死。子以金银为何等之物，死生为何等之事耶”苟可以人力为之乎？夫金者，乃五行之正体，元气之一维。大块赖以辅成，群有以之充遂，能从能革，易有易无，号称天禄。覆载之间惟人为贵，人之至要衣食为先，衣食之权咸归于此。故历世以来，未尝不宝也。国有斯而民庶安和，家有斯而子孙赖倚。名爵名勋以收多士，称财称货普役工商。有斯也，倾国之姿可期，连陌之田可置，起填沟之殍，出系圄之囚，有回生启死之功，鲜仗义扶仁之德，与阴阳否泰同权，共造化兴衰一轨。实系民心久专世欲，纷纷纭纭浮行于世。运亨则来，命薄则去，应积不积，安而益年，应散不散，必罹祸焉。上自王公，下及黎庶，若富若贫，莫逃乎数，焉得以少而致多，以无而致有哉。又若神仙长生之道，由为诬谬。夫仙者乃五行杂萃之精英，天地不恒之异气。气之顺也，在天则为景星庆云，在地则为醴泉芝草，在人则为仙人贤圣。气之逆也，在天则为妖星怪气，在地为水涌山移，在人为魍魉悖贼。其仙也，或凌云驭气，或木食山栖，或假医而利益于人，或托卜而预言祸福。气在则隐显无恒，数尽亦然化散。仙岂不欲授人？实亡道可传。人若妄求而安得？子欲修而作仙，正如种麰麦而作黄菊，截藜藿而拟蒲兰。大易有云：‘　有是理则有是气。’　既有其有，安无其无。若天若地，若山若川，神人品物，万类同焉。通塞不外，成败岂迁？溪梅冬绽，坞杏春妍。靡草经秋，松桧千年。长短靡一，气理候然，又乌可以生而不死以短而作长耶？设若如子之言，则智者富而且寿，愚者贫而夭矣。”　见理惊服，再拜受教。
次日，导见理出山，由旧路归家。既归，追悔前非，进复先业。遂携书籍从童仆复入华山，欲拜老叟为终业之师。至则山重涧叠，路绝深林，不复可寻矣。
潦　倒　子　传
山阳祝理者，为县大族。壮岁试举子不捷，遂放意林泉，以诗酒为务。凡郡之佳山胜水，废陵古庙，游览将遍。所作诗文，长篇短句，稿积盈架。骚人诗客日相娱乐。然理之为人性尚忠正，恶偏私，每见人之不忠不孝者，疾如深仇。
一日，于一友处，遇有《　岳鄂王传》，取而读之。将毕，勃然震怒曰：“　当是之时，天不在上耶？地不在下耶？举国之人皆昏醉而不知耶？何容奸邪如此妄为！”　手碎其传，仰天呼叹，抚膺顿足，归而不食者累日方已。忽日作诗一章，邀诸同侪，具牲酒设香灯以诗诉于天。复作文以祭之。其诗曰：
六飞南渡天维缺，八陵九庙风尘隔。
神州百二犬羊屯，两河黎庶流膏血。
宗泽亡来势莫支，伯彦当权徒卖说。
孱谋不念父兄冤，甘仇忍耻无心灵。
岳侯忠义金石坚，威宣酋虏兵无前。
铁马横行踏沙漠，金戈高杖挥燕然。
万姓欢呼期旧物，两京迅扫除腥膻。
报国赤心先刺背，有誓不与仇同天。
传檄中原平有日，三军含笑胡儿泣。
父老壶浆远近迎，猾盗投诚争献执。
关陕河中日震惊，胡都重货皆移北。
一朝诡计促旋师，十二金牌星火急。
东窗私语逆谋临，万里长城竟陆沉。
塞上旅魂思故国，海隅屈膝仰仇金。
一时意许山河介，万载含冤海岳深。
清风千古称高节，寒月当湖见此心。
我读此传气山涌，欲奋老拳施毒猛。
纠同仗义爱仁人，发取秦奸遗臭冢。
断棺粉骨夷茔园，拔树寻根绝裔种。
岳兮岳兮奈若何，此恨绵绵天地永。
复作告天文曰：
仰彼苍兮高玄，伸痛愤兮于天。
何忠良兮受戮，奈奸逆兮长年。
问鬼神兮安在，胡纵恶兮无愆。
荐予请兮可察，虽异代兮当为之伸冤。
祭毕，割牲煮酒，与诸友共饮尽欢而罢。
是夜，理将就寝，忽得重疾，及晓其口歪若吹螺。诸友闻之奔走莫救。或有请女巫降神者，神曰：“秦相乃先代元老，尔非岳侯亲知，无故代人复恨，阴报如此。若不发愿相酬，此病必死。”举家惶惧，叩拜承伏，而责理之狂诞。理但微笑不答。
是后理疾少间，而集家资数十万，更典水田，足钱百万，为游杭之计。遂具衣装，从童仆，戒行有期。诸友饯祖，共请其故。理曰：“少至秦相之墓谢过耳。”　众以为然。遂张帆而去。
不越数日而回，众怪而问之，理以手加额曰；“噫！理以愚钝之姿，早失问学，妄自为之。操施管见，几陷于不义。幸遇哲人，得救斯过，盖予之幸也、福也，诸公又当为予贺也。”众请其说，理曰：“予之此行，实欲至杭以财为费，纠集义人，发掘秦奸之冢，以伸古今之冤，岂肯伏躬信巫酬愿也！不意行至高邮，阻风湖口，近一水村而泊，予乃下船随岸闲步，将里许，绕出汀沙之表，予乃抉丛芦之阴，藉沙而坐。
“时当仲秋，水落洲空，沙明浪静，四顾湖光极目无际，上下相涵，水天一碧。新月初升，暮云影里生光；落日将收，夕色霞边返照。一天诗料，满腹幽怀。理正沉思间，忽闻人声。映芦窃窥，见岐岸之上有人面湖而立。细视，乃一樵者也。一手持一空担，一手提一巨缶。良久，大呼数声，洲渚皆震。遥见败荷深处撑出小舟，乃一渔者向岸而来。将近，樵者呼曰：‘得鱼否？’　渔者答曰：‘得一巨鲈，煮已将熟，亦未知有酒乎？’　樵者举缶示之，二人鼓掌大笑。乃移舟近岸，维于一老树。樵者以两足踏其船头，坐于树根。渔者就船屈膝相向而坐。
“少倾酒至，二人且饮且谈。理乃潜身窃听，皆世外恍惚之言，非经所载之语。良久，樵谓渔曰：‘今饮甚乐，我欲歌诗，君当和之。’遂击缶歌曰：
云敛千山万木秋，采樵活计最清幽。
闲来易酒随心赏，不识人间更有愁。
渔者叩舷而和曰：
水落湖空一望秋，纶竿趣味一般幽。
湖鱼湖酒终朝醉，得失从教世上愁。
理潜于芦中，闻此佳作，不觉径前，失声而和曰：
抑气无伸鬓欲秋，喜闻佳叶出尘幽。
倘蒙莫叱容叨和，少涤狂生万斛愁。
二人赫然相顾，有不乐之色。理乃至前长揖，谢其轻和搪突之罪。二人不甚相答，其渔者径前解缆欲去，其樵者笑而留曰：‘彼非狂夫俗子，亦吾儒之晚生也。况复能诗，正可共酬一晌之乐，何为相界若此耶！’　渔者微笑而止，遂邀理坐于次而共相酬乐。樵谓渔曰：‘适间我倡而君和，今君当先倡，我二人宜和之。’　渔乃让于理，理不敢当。渔遂鼓枻而歌曰：
一著烟蓑万虑空，林泉廊庙本来同。
虚舟漾漾随行止，笑杀当年阮藉穷。
樵者抚掌应声而酬曰：
汉楚功名过眼空，是非荣辱古今同。
争如懒散忘机客，总谓身穷道不穷。
理固辞不已，拱手而赓曰：
志士仁人此日空，理冤举直孰能同。
挥金不吝求成义，不为区区世路穷。
吟毕，各畅饮数杯。樵谓理曰：‘　此孩子倡。’　理不敢辞，离次吟曰：
天高地厚此冤深，报应无闻似石沉。
欲向旁人陈往事，不知那个是同心。
樵者笑而答曰：
白云重叠乱山深，斧担归来日又沉。
且向江湄酬一醉，自来钟鼎不关心。
渔者颦蹙而应曰：
扁舟一叶水云深，看破尘中几陆沉。
一任虎狼争失鹿，是非不到野人心。
吟毕，渔者谓理曰：“观子诗意愤抑深切，操心欹崄，为何至此耶？”理不敢隐，遂备告其居处姓名，诉其读传不平之由，发愤游杭之计。
渔闻理言，一笑而绝倒，曰：“子为儒生，如此之事不明，是冒儒名也。予试为子陈之：夫天以阳言，地以阴言，五行于斯又分形气。人秉阴阳之全，具五行之妙，所以本五常而备百行也。若人事乖离，则阴阳五行各失其序，理逆气违，阳敛不舒，阴惨肆悖，而有水旱之灾、瘟蝗之害，甚至兵起国危、人民荼炭，非天有所作为，乃人事应感如此，虽天亦无如之何。且赵宋之有天下也，赵普首建篡谋，后佐太宗背母兄而杀弟侄；王钦若之侍真宗，以诡而降天书；王安石以行新法而败民业；其源大抵如此，而欲望其流清，得乎？其间数君，虽有丝毫之善，功不补过。乃至徽钦而后，事至莫挽。天心仁爱，延及九庙，贼桧之生，非飞之仇敌，乃宋国当倾之眚物也。非徒杀飞，实灭宋也。飞存宋存，飞亡宋亡。宋既当亡，其可使飞不亡哉！然阴在阳中，阳顺阴逆，故君子道长而福，小人道消而祸。阳在阴中，阴顺阳逆，故小人道长而福，君子道消而祸。其飞桧同事将亡之宋，正阴惨阳伏之时。桧既合时享福，飞欲不祸得乎？此所以子之不足与桧为冤也。”　理曰：“若然，则岳侯当以忠顺为非、以奸逆为是乎？”　渔复笑曰：“　若以飞之生死论之，更有说焉。夫大丈夫之于世也，恒以生遇其时与不遇其时，死得其所与不得其所，以为幸与不幸，岂较其寿之短长、事之成败以为得失者哉？若岳侯者，正所谓生遇其时、死得其所，其光其美何以加之！且古之人臣，能建不世之功，得全其始终者，是几人乎？自宋兴以来，能事武臣比比不少，世独以岳侯称者何？盖因志将伸而骤屈，功将成而复堕，年当富而卒夭，国气已振复至于不可为，致使仁人义士悲惜悼痛，如在己躬而不掷也。如邓禹者，汉之名将，而有关中之败；孔明者，蜀之卧龙，而有街亭之失；曹彬者，宋之良将，而有白沟之溃。设使当时世无秦奸，岳侯不死，孰敢必保其始终乎？噫！非秦奸则岳侯精忠不彰，非秦奸则岳侯功名不著，非秦奸则岳侯始终不美。天设秦奸以成岳侯万世不磨之，。欲为岳侯报怨者，是不知其所而为也呵呵。”
理乃脱然明悟，不觉手舞足蹈，喜极而狂，辄向渔樵百拜谢教。于是渔者拍渔鼓而歌，樵者吹匏笙而和，理为之起舞，哄然而乐。彼各皆醉，渔即解缆将去。樵谓理曰：“今此之别，后会难期。吾有小诗，敬为子寿。”诗曰：
世间惟酒可消愁，事大如天醉即休。
彼是我非皆莫较，但能潦倒足风流。
吟毕，长啸而去，渔亦鼓枻而归。理既还舟，次日往访，竟无踪迹。理乃浩叹而归，誓绝报怨之念矣。”
诸友宣传，远近惊异。理因樵者之诗，遂自号潦倒子云。乃弃妻子，独驾一舟远游近访，后不知所终焉。
梦　梦　翁　录
梦梦翁者，初号华胥国人，后更是号。年近八旬，好学不怠。然为人不为修饰，言行从心。举止怠肆，衣垢而不涤，食粝而不择，于人不欺，于物不忤，不戚戚形无益之愁，不扬扬动肆心之喜，恒以诗酒为乐。冬夏述作，春秋游赏。或有人谓曰：“予观先生见富贵不求，处贫贱不忧，人尊而不喜，人欺而不怨，真有道之君子也。”　梦梦翁大笑曰：“　噫！子今年逾不惑，而发此騃稚之言，其愚又可知也。且夫吾之为人也，仰观有天宇无穷，俯视有山河无际，四海之广，兆庶之众，金玉珠贝，珍玩绵绮，五谷之丰，百才之备，鱼虫鸟兽之盛，花果草木之盛，天之所生，地之所产，皆为人有，而众人之中而有吾君主焉。且吾君端居九重，玉楼金阙，垂流裳滚，乃吾之父也。其卿相百辟，着绯束玉，华堂绮宝，列鼎重裀，乃吾之伯叔也。又若臣室豪家，跨州藉县，集货连田，乃吾之兄弟也。仗父兄之威灵，窃伯叔之庇荫，居天地之中土，为衣冠之丈夫，处人不争之地，居无人碍，行无人止，无强暴之凌，绝虎狼之害，圜视九州，俯接夷夏，享四海之珍，纳八方之贡，昼居无疑，夜寐不惊，不耕而食，不织而衣，读书习礼，问学求知，续道统之源流，承圣贤之命脉，或以诗书聘怀，或以琴樽取乐，赏四时之佳景，览江山之秀丽，留连花月，玩弄风光，白首无虞，生平康乐。君试熟思，吾今有何贫贱之可弃，又何富贵之可求乎？”言者赫然而退。
一日，梦梦于读书之暇，夜静之时，意有所寓，瞑目凭几而坐。俄有一童自外歌舞而入。梦梦曰：“子从何自而来乎？”童曰：“自君心所来耳！”　梦梦曰：“　予心在子胸次，今子自外而入，何云心所？”童大笑曰：“夫心如风之无形，如水之无质，止如游云，动如飞电，入水不溺，入火不焚，透金石，穷变化，远越万里，近在目前。大弥六合，小入沙尘，如狂猿之莫驭，如奔鹿之难遏。所谓大道无恒而有天地，天地无恒而生万物。公独何人，能使心居胸次乎！今在公胸次者，乃心室也。观公之言，非妄则愚，不足与较也。但吾成命在躬，须申诚款。”　复告梦梦曰：“吾师旅幻子闻君之贤，遣仆敬邀一会，伏希勿阻为幸。”　梦梦亦不问其师者何人，居止何所，遂同往焉。
少顷，达彼一水岸，遥望则烟水鸿濛，浩渺无际，其中隐隐若有岛屿蟠峙，楼阁耸起。童指其处曰：“　此是也。”梦梦曰：“无舟可济。”童曰：“适间所谓入水不溺，但行不须舟也。”遂履水而往。
既至，则主人深衣藜仗候于门左，拱让而入，肃梦梦于堂。升之以首席，备尽主宾之敬。而旅幻复恭揖而告曰：“仆素尝读《易》，其中未能尽解。闻公温故多知，是敢仰读枉驾，欲尽未知，伏冀勿吝。”　遂设讲谍，一一咨访。梦梦尽已所知。讲毕，旅幻幸甚，再拜而谢。
已而导梦梦之宴所。乃越台殿数重，设广席于大庭。其庭高敝。四无周壁，陈以金屏，彩绚夺目。不设灯烛，直有皓月当空而与水光周接，上下淹映，皎于白昼。所设珍馔器物，不可名状。揖梦梦于首席，两傍有席十数，梦梦辞不敢当。旅幻笑曰：“设此微仪特奉先生，其他诸客佐樽者耳，不劳多让。”话间报客至，见四人入焉。衣冠朴古，动止闲雅。一人形容洒落，号潇然散人。一人精神明粹，称清虚海客。一人性质混厚，称益元道士。一人赋性文雅，称无邪真隐。既而复有四客亦至。一人支体清苦，称蒙山长老。一人形相轻清，称映形先生。一人身材枯瘦，称扶衰住持。一人风流潇洒，称驱炎挥使。于是各行揖让，然后就坐。旅幻举觞梦梦，众乐毕作，清冽遏云。复有女童数十，各按凌波之舞。侍从叠供，撙罍杂进，宾主欢酬，谈笑径席。
已而旅幻告众曰：“　今日之会虽无盛款，然人生百年，为欢几何？不有歌诗，无以纪其胜集。”　遂置纸笔于前。梦梦固辞不能，旅幻曰：“此虽先生过谦，然须我辈吟毕，然后先生押趣，乃见尊崇之敬。”于是潇然散人吟曰：
潇然心性本清狂，曾富吾民启圣王。
戛竹有声清似玉，吟松入调细知篁。
兰台赋就生雄志，沛国歌残动感伤。
珍重故人情慨爽，几推花气佐壶觞。
清虚海客：
清虚本住海东头，万里凌空步斗牛。
冷浸长门天寂寂，光涵平乐夜悠悠。
洞庭波敛冰千顷，赤壁山高玉一钩。
对影举杯相约处，怡然三友共欢酬。
益元道士：
益元道士擅风流，今古常陪达士游。
楚负包茅劳小白，汉征助酬责诸侯。
维持元气供奇句，扫荡犹疑散旅愁。
自笑老夫无个事，松坛石榻日扶头。
无邪真隐：
无邪真隐产灵台，应处还从触处来。
有料自然随口得，无题空费用心裁。
闲中苦炼辞方稳，醉后推敲理自该。
风月满庭光景好，清樽莫惜对花开。
蒙山长老：
蒙山长老本来清，陆羽经中注姓名。
驱逐睡魔回午梦，勾除诗课解春酲。
枯肠遍润搜文字，轻汗微生散不平。
谩取竹枝煨石鼎，西窗卧听转车声。
映形先生：
映形相与不相离，偃仰眠行是处随。
日落一时辞院宇，灯来依旧上屏帷。
阴晴不定追陪约，昼夜无穷聚散期。
向晚一樽花下酌，三人幽兴此心知。
扶衰住持：
可叹扶衰老住持，济人功业世应奇。
石桥苔滑随身策，花径泥干缓步赍。
投水化龙欺翠竹，吹光照阁压青藜。
凭君莫厌鸠头异，曾佐明时锡老耆。
驱炎挥使：
驱炎挥使气扬扬，曾障鸾舆出建章。
竹帛有工成运用，丹青无体妙多方。
忠归诸葛兵车上，孝在黄香枕簟旁。
谁写故人方酷吏，为除炎暑散清凉。
旅幻子：
无极太极，道器以立。理具气成，理形气质。一动一静，阴阳莫测。
阳施阴受，神玄鬼密。二五媾合，万化一则。回焕有无，颠倒虚实。
一驰一张，更阖更辟。不缓而迟，不速而疾，真假无端，梦寤莫直。
来寄往归，死顺生逆。变而复化，消而又息。纯杂多岐，代谢无迹。
各擅汝我，互为主客。不欠不余，无损无益。虚实通贯，去住无适。
何喜扬扬，何愁戚戚。万本同途，千古一日。四时迭催，两仪竞逼。
天道难窥，人道可习。随事用宣，顺常取给。玄亦可鉴，妙亦可悉。
羁而不縻，幻而不惑。倏乎不淆，湛然常寂。与物不忤，与道可匹。
物我既亡，天人乃一。少滞即磨，微玭力涤。远是避非，省劳就逸。
风月既交，诗酒为敌。落魄亡情，徜徉自释。尺璧非珍，寸阴可惜。
众吟既毕，旅幻举觞告梦梦曰：“吾侪之胡说，非敢弄斧班门，实乃投砖望玉也。万冀勿吝挥金之赐。”　梦梦辞谢不能，乃援笔吟曰：
神仙招我入冰壶，水接周天皓月孤。
台殿重重金气化，屏风面面鬼工图。
云韶款案和青鸟，沆瀣频斟舞玉奴。
乘醉欲将心事吐，……
其结句未就，梦梦致思之际，其向来童子忽然进曰：“某虽不学，愿代先生足成此句。”　旅幻急叱止之，童已高声诵出曰：“庭槐无奈一声乌。”　复作鸦鸣一声，举席哄然大笑。梦梦赫然失惊而觉，犹屈肱于几，乃一梦也。
但见月色在檐，晨光渐白，远寺钟声，庭乌正起。自疑自笑，彻晓不己。更思：“　坐中八客，皆吾平生相须之物，何乃凭藉若此耶？殆恐气感神化耳！但不知旅幻之称，又何谓乎？”自后尝谓门人曰：“予思处世若梦，故号华胥国人。今则梦复如此，真乃梦中作梦。”因改其号为梦梦翁云。

[book_title]卷二
节义传
予友周君彦博，常谈宣德初，彼尝住鼓楼街后。其邻有陈挥使者，名安，字以宁，妻郝氏，相敬如宾，敦尚义礼，奉父母以孝闻。夫妇年近三旬，尚未有子，而陈非见任之官，身居营伍，朝出暮归，辛苦甚至。一日忽得损疾，医莫能效。展转年余，更至危急。安自料必不能起，思其妻乃名家之女，性复贞洁刚正，倘己一旦不讳，妻必杀身以成节。若然，则父母无所依托，而更以自己之不幸而累及人之非命。欲言，则不忍；欲不言，则不已；惟端视其妻，每与太息而已。郝知其意，泣谓安曰：“妾自侍巾栉，盖今一纪。妾之不才，君备知之，何苦疑妾之太深，虑妾之太远？君若无恙，妾亦无羌；君若有不虞，非独君子之不幸，妾亦不幸也。君存与存，君亡与亡，岂肯偷生世间，口称未亡人，污君清誉，使亲知怀疑？妾决不独戴天日，以负君之宠也。”安曰：“予之苦心难言者，正恐卿之坚立此意，若卿果不允劝，一则父母在堂无人侍养，一则卿乃违孝从恩，未为切当。莫若暂屈高见，则父母受终身之托，卿亦享未尽之年，岂不节义两全乎？”郝复泣曰：“君止虑其一而已，妾若从死，则亲邻恤而有资，官府旌而有廪；妾若不死，则舅姑怀忧恤之心，亲邻启犹豫之论。君卒则禄停，养资焉出？脱若妾命先于舅姑，不但妾之微诚举而弃之，亦且舅姑反有失所。莫若顺天履道，岂不美哉？”安亦无言可答，但相视而泣耳。
又一月，而安疾至甚，举家环守而泣。安遂令人唤其知友王官人者至。安乃谓众曰：“我有心事久不忍言，目下永别，告乞父母并外父母、王贤契，必皆依允。倘不从我，虽死亦不瞑。”众皆泣应。安曰：“予妻坚意死节，决不可听。王某忠厚君子，尚未娶妻，待我没后，急令赘入。是我父母丧子而有子，妻之亡夫而得夫，虽子礼教有疑，其于我心则为万幸。倘有一人不从，使我孝义不伸，九泉之下永为抱恨之鬼矣。”众未敢言，而王官人径前答曰：“仁兄之言大有深意，敢不从命！但恐过日有变，即今宜取何物对众与我，以为信约。”安遂呼其妻近床，亲取其髻上银钗一只与王，曰：“若事有变，持此赴官告之。”王得钗痛哭，拜辞而去。举家皆哭，郝亦随众而哭，别无异言。众以为怪。
至夜安卒，郝致丧设奠，哀毁特甚，昼夜号恸，水浆不入，无复人形。
至殓后，王官人设祭仪，携一客为文以祭之。其文曰：
惟宣德三年岁次戊申，九月庚子朔，越十有四日癸丑，友弟王某谨以清酌之奠，致祭于仁兄陈公以宁之灵曰：“惟灵秉一元之正气，感二五之英华，有德有才，多知多学。职居武弁，未登军旅之权；学擅文名，不遂风云之至。正期国家有用，父母有光，家室有荣，亲知有望，遽尔天不假年，奄弃长往，使其父母在堂，不尽劬劳之恨；幼妻居室，痛无继嗣之依。出意外之思，托不尽之谋于我，处世之常，报终身之义于君。虽承重寄之言，敢犯天伦之叙？是以求人济事，变礼从权。今者谨举予友某，乃予素期之管子，堪以代仆，孝父母必体公心，待室家必如公义。忆恐引荐非人，灵其鉴察。呜呼，哀哉！尚享。
祭告既毕，乃请于安之父母及诸亲邻曰：“此人，予友也，姓某，名某，居某职，年苦干，亦未有室。其才德淳良，盖尚义之士也，堪赘府上以奉孝养。其诚谨终始，必胜他人。然我之初见陈兄也，乃一时权变。某虽不才，岂敢乱朋友之伦，败嫂叔之分？此是狗彘之不为也。适间祭文备以告祝，恭乞父母、尊嫂容允，以成亡兄之愿。”举家皆以为全美。郝氏告舅姑曰：“前日所言使我配王叔，非人所为。今携来之人素非亲知，有何不可？他若肯养舅姑，我岂不从？乞为上答王叔，向日之钗今当见还，不然我终不从。”王以为实，遂还其钗。
至发引前一日，郝乃去素服、盛妆饰，设馔柩前，默有所祷，人莫得闻。祭毕，号叫尽一夜。人恐其自尽，皆防之。至次日，柩迁，及茔入圹，众皆环泣，郝乃投身圹中，伏哭柩侧。众急挽之，不料郝氏潜刃在手，忽然自刎而死。众皆震掉不已。遂议复开安棺，依尸同葬焉。安之父母怆惶无措，如失魂魄，恸曰：“儿既夭折，止赖媳妇。今复自尽，我等不如即死。”于是王乃泣扶其父母曰：“某初誓待父母有托，尊嫂有归。我来墓次与亡兄庐伴几时。今幸尊嫂大节通天，夫妇双美，然父母之养不可少缺，其责在我。古人有刻木为母者，所以尽其不尽之心耳。予不幸父母早亡，其未尽之心正无所施，得人为父母，岂不胜于木乎，况以当养之父母哉！兄嫂虽亡，王某见在，父母正当安养，何必介怀。”
既归，王即移家于陈宅，待亲承服如安亲弟。纠合亲邻，上状郝氏之节于官，致蒙旌表其门，其父母月给廪米二石。
越三载，王乃服除，乃议婚娶妻，夫妇克尽孝养。如此者十余年，父终于前，母没于后，备尽人子之道，始终如一。呜呼，贤哉！至景泰间，闻王官人尚在，但周君彦博迁居年久，王之后事不得悉知。又忘其名字，惜乎！
海萍道人曰：古之孝子、顺孙、义夫、节妇代不乏人，然未尝有此三美生于一门者。当时王能申郝之节，而王之义无人申之，此传是所以作也。复从而铭之曰：
天理本一善，人性备五常。逆之为贼孽，顺之为忠良。寥寥千载间，屈指思遗芳。
陈家有孝子，侍亲在高堂。夫能谨温清，妻复勤羹汤。夫妇和且顺，不异双鸳鸯。
一朝灾眚作，自料必成殃。亲老谁可依，妻少孰堪将。益友惟王生，义气直且方。
我亲即尔亲，我妻即尔房。若此心始毕，免使魂魄伤。王生振金诺，质钗为关防。
陈君即瞑目，王乃易新郎。设奠哭灵几，誓心说衷肠。朋友天之伦，虽愚非犬羊。
众以好事定，具不思他详。岂料掩圹时，郝氏悲如狂。飞身投柩侧，颈血淋衣裳。
双亲如失生，众人皆惊惶。王生心独喜，举手感穹苍。复启陈子棺，附葬夫之傍。
移宅侍陈亲，自丁三年丧。告官乞旌赡，门闾生辉光。服除娶妻室，供养双亲行。
养生尽子职，送死继烝尝。嗟哉陈侯贤，积德感祯祥。友乃兽中麟，妻乃禽中凰。
代天宣正气，为人立纪纲。一门三义烈，万古芳名扬。他年逢太史，昭焕简编香。
贾生代判录
贾生者，名如，字譬之，乃山东泰安州人也。博学聪敏，诸书子史九流百艺无所不涉。在乡里间，虽为人所称而终不能进达，怏怏然而越四旬。因自念，慕功名而过壮年，岂非命欤？遂不复留意矣，买田城南为终老计焉。日则邀友呼朋，围棋举白，或游山观水，或览胜寻幽，狂歌笑傲，落魄不羁。
一日，与诸乡友游泰山天齐宫，由两廊而观焉。时譬之已醉，见一神努目有怒色者，则曰：“躁而不仁。当黜。”一神间一泥偶妇人者，则曰：“氵㸒而失体，当贬。”面赤者曰：“好酒。”伸手者曰：“受财。”狂态百端，诸友为之绝倒。行至货殖司，譬之径前据神案而坐，笑曰：“此司所主，乃人间金银宝玉谷帛之类。尔诸友者皆圣门之徒，博识今古，研通经史，上可以为宰辅公卿，下可以为群司州牧，而俱无担石之储，每被饥寒困迫。吾今权为司货判官，尔等从而叩告，看吾能处置否？”众责之曰：“汝虽称愚直，然神司之位乌可渎慢！”笑戏之间，不觉颓然不能兴矣。扶挽不起，时日将晡，众唾骂不顾而去。
将一更后，譬之方醒。举目视之，但见月光穿户，蛩韵鸣阶，风凄夜寂，四庑肃然。月光中但见土木鬼卒森列左右，譬之自念夜既已深，庙门已阖，无计可归，乃佯醉呼曰：“货殖司鬼吏无知，佳客在坐而不上灯烛耶？”此言实所欲厌其岑寂耳。俄一鬼设一灯于案上，譬之不惧，即以为得意。又曰：“有茶否？”又一鬼进茶一瓯。
少间，二鬼捏一门扇铺于牖也，跪而告曰：“请先生少寝也。”譬之振衣，就榻而寝。因问诸鬼曰：“予乃近井贫士也，虽尝读书学礼，然吾家室寒微，未免为宦途所弃，乡里所贱。亲故尚亦不怜，妻子或时恨怨，吾与君等素昧平生，况又幽明异处，又无官守相临、理势相迫，至若有先生之称，供茶设榻之待，予何以敢当也？”一鬼前曰：“吾之冥间与阳世不同，若忠实君子，虽贫贱亦尊；若浮伪诡诞之士，贵为公卿亦不礼也。公盛德之士也。然吾判君见而亦当跪拜，况予吏卒乎？”譬之曰：“此故幸也。然汝之判君安在？乌得不一相见耶？”吏曰：“若言判君，深可为扰也。”譬之惊曰：“何谓也？”吏曰：“判君昨夜因与故人乐饮太过，害酒不能起。今日早本处钱米二精争交易之权，各具词笺诉于圣帝，得旨颁符本司，令审情实，务在时下得理。今夜三更后符使必来取案，虽将钱米二精拘系在狱，然无人勘问。倘符使来责，将何以待之？”譬之曰：“审如此，吾虽乏申韩之学，颇知律典之条。倘能见委，或可得其情而成其案也。”吏曰：“善则善矣，然公之鹑衣百结，帽破履穿，不但不伏，犹恐被其讥笑。”譬之曰：“若假汝判君之袍笏，吾着以升案，汝等亦须趋侍恭肃，必能瞒斯也。”吏曰：“善。”遂取袍笏令譬之着之，据案而坐。然譬之为人魁岸多须，眉目爽秀，众鬼吏且观而且笑曰：“虽吾判君亦无此威仪也。”
遂令吏卒押二囚鬼近案而跪。一吏竟前执金简而启曰：“早间泰岳颁下符简，令鞫此囚，伏乞神判。”其简以金为，大可六七寸，字皆云篆不能识。譬之受简，扬目俯首上下循看，如点读之状。看讫，振然启洪钟之音，开朗星之日，问曰：“尔金所告何情，尔米所诉何词，乃敢越诉吾司，轻渎泰岳，致蒙颁符发使，扰吾案牍。若所告有理，或可宥放；如其不逮，则定不轻恕矣。”一囚人有蛇身，圆面目，戴重宝之冠，负开元之字，飒飒铜腥，铿铿金振，伏地而呼冤曰：“念某本姓金氏，乃丽水之江砂人也。其先出自太昊，祖讳蓐收。位镇西方，籍属五行，官司充位。有祖曰矿，而生金银。始自夏商，沿及周汉，族属渐蕃。有刀布货泉钱具之名，有关会券契交钞之号。近族者有铅汞铜锡之类，宾客有异宝奇珍之物，奴隶有锦绮纨罗之段，俱有富国利民之功，交有易无之术。济贫拔滞，助困扶危，代天宣流行之化，为人开通达之门。万国通行，兆民周用。绩祖以来职专交易，此万万年不易之任也。迩者山东小邑愚鄙之民，口腹是尊，珍奇见外，但知较斗论升，不解惦斤播两。逐钱钞于他州，易草实于本境。使钱也藏瓶结串，有补锅铸镜之危；其钞也衬袋塞墙，有引火裹疮之苦。有些擅专夺利重情，伏乞威灵分豁便益。
又见一囚褐衣锐首，足停停而有节，形累累而多仁，再拜而诉曰：“念某姓谷氏，名良，字国胥，垅州之井田人也。远祖名禾者，抱道闲居，蒿莱是伴。蒙拔用于神农之朝，荐享于燧人之世，使居司命之职。历世累朝，未尝不重。祀天祗地，无非黍、稷、稻、粱；祭鬼祷神，岂用金银、钱钞。为民天、为民命，其功括于乾坤；充国用、充国储，斯名亘于今古。史美有年，政愁荒岁，三军缘吾作气，万户因我名官。此处乃阙里附鄘之郊，素习敦浮不侈之化。故弃彼虚侈僭诈之资，用予济世保民之宝。却乃造奸妒陷，冒犯玄庭，捏词诬告。”
二囚招旋，譬之大怒，叱令鬼卒掠姓金者一千铜锤，释姓谷者之缚。展云笺、挥巨笔而判曰：“夫以覆载之间，惟人最贵；养生之道，惟食是先。其为米者，有无系民庶之安危，旱涝关国家之否泰。尔世赖国，尔国赖民，尔民赖食。以斯察之，米之功，何待论而知之者哉？其为金者，乃天地刚燥不仁之气，阴阳疑僻劲恶之姿。相作虎形，性酣肃杀，时专秋令，律应商音。在天为霜，草木遭而一空；在地作兵，风尘起而板荡。故先贤知其性恶好行，制为货物，使通交易，以遂其性，免生他祸。既得旋用于时，为物犹能害众。饰冠铸印，败高人隐士之风；为簪为珥，丧节妇贞姬之操。武将因斯取败，文官缘此欺公。起赃吏贪叨之胆，兴盗蹠贼杀之心。不临贫乏，令忙忙求觅千端，偏趁贵由，使琐琐宝藏百计。或争一钱一钞，致倾人命于非天；或渡万水万山，苟丧客魂于绝域。败昆弟一气之恩，坏朋友同窗之义。失经营，忠信无凭；达贿赂，奸回得志。石崇金谷，岂期倏忽诛夷。董公2坞，不料逡巡戮辱。元载世守，空名贪污，何增日费？可谓知机。德裕执迷。积若丘山不足；乐羊听谏，弃如粪穰无惭。贵为陈后主之莲花，贱作孟蜀王之溺器。导窦申，有喜鹊之称；陷王鲁，唤惊蛇之号。王戎牙筹，肯舍昼夜；夏侯竹笋，定则春秋。陈尉贪声，崔烈铜臭，结3启郑4之羞，绕榻惹王衍之怒。不但前人当谨，亦且后世宜知。糊金锭欺鬼瞒神，剪纸钱侮天渎地。虽粉骨何胜其诛，然握发难穷其罪。欲磨之为尘沙，到海犹能出世；欲错之为细屑，入酒惟恐伤人。秽恶虽昧于当时，罪遣莫逃乎今日。姓谷者理合优容，姓金者情宜准律。各取亲供，遵条判结。合申泰岳，用交严符。”
判毕，适本司判官酒醒，闻知所以，急出与譬之相见，款接备至。而判官谢其权宜代判之劳，因酒失迓之罪。譬之亦祝其擅据神司之愆，僭干冥政之过。彼此交逊，礼容诚色各溢于面。于是判官遂命酒肴，与譬之交酬畅饮，至晓方已。
譬之乘酒而别，既归，昏醉经日方醒。向人备道其详，人皆惊讶。
后譬之年近九十，一日，舍妻子入青萝岛采药不归，人或以为仙去云。
东丘侯传
东丘侯传，姓花氏，名云，字时泽，濠州怀远县之民也。其先乃故宋之宦族，即祖以农隐而不仕。父芳读书好礼，聚徒教授于家。一日，无故为凶豪刘三击死，时候年始三岁。母苑氏抱侯诉于官，官不为理，反遭械系。时元政日紊，是非颠倒，贿赂公行，母子之冤终莫能直。况连岁饥荒，不能存活，母遂抱侯再适于张氏。越十年，其母终以郁愤不伸含冤而死，侯年甫十三。其居丧送葬，礼如成人，为乡曲称重。
又三年，侯年十六，恒以复父仇为志。其继父劝之曰：“彼刘三者，凶人也，有兼人之勇，徒党又多，汝欲犯之，如犬之制虎，徒丧汝生，无益于事。”侯遂止。然日夜泣告天地。
又二年，侯十八岁，忽一夜梦神人，授一铁简，长三寸许，曰：“尔食此。当有神力。”侯遂跪而嚼食之。既觉，齿痛连日，试其力果异常日。或手拔大树，或肩负活牛，或挟车渡河，或拖舟上岸，远近喧传，号称花神力。时至正癸已，天下大乱，其刘三者聚合无赖，谋杀县官，夺据其城，侯知势不可容，而告继父曰：“儿欲直取凶人，易如反掌。虑恐儿动，父无卫御，或致疏虞，不孝大矣。近闻真人起义临濠，不杀不惊，拯危济急，救民于水火，登之于春台。盍往归之，父既有托，儿愿遂矣。”父喜，遂同往焉。
至大营，得见徐公，与语大悦，荐于上。蒙召见，侯诉所以，上曰：“今汝既言能取怀远，当用人几何？约几时可下？”侯再拜曰：“不烦天兵，愿容臣一身，今晚去，明晨取来。”上笑而遣之。
侯身无甲胄，于徐公处乞得一刀，投夜径去。夜四鼓而抵怀远，侯遂坎城以登。既入，则隐身暗处。及明，越垣而入其衙，遂5刘以出，号于众曰：“徐元帅大军在迩，敢从逆者族。”其胁从者尽来归助，遂缚刘三及同恶者十许人，拥而归营。
既献俘，更率群吏，各上兵民钱谷之数。上笑谓徐公曰：“尔不但能知其才，而能知其心。此子虽古名将，不是过也。”遂命侯长帐前宿卫，以刘三赐侯，听其施报。侯遂缚刘于营外，设父之灵位，亲剖刘三之心，痛哭以祭之。观者如堵，无不感叹。其时附近诸城皆下，惟全椒与缪家寨互为表里，累抗王师。侯请卒三十人，乘夜登埤，纵火鼓噪。群贼奔溃，擒斩无算，遂下全城。
上将取滁州，未知虚实，而侯请为前哨。至中途，弃众独进。遇贼数千，侯奋长枪大呼陷阵，贼皆崩溃。追奔直抵城下，大军继至，一鼓而下。甲午取和州，乙未从上渡江，侯率众先夺南岸。丙申破集庆，徇镇江、丹阳、丹徒、金坛等县，皆侯之奇功也。至马驼沙，闻有剧贼潜据其间，侯独率三十人舍舟步往探之，被贼暗出围之。侯与抗三日夜，贼败走，擒斩百数。又克常州、常熟，前后捕虏数万。
是年秋攻宁国，陷山泽中，前后左右皆敌寨，侯所领才八十人。侯鼓噪横身出入八日，斩获数千，而侯不中一矢。时侯官至安远大将军，判行枢密院事。巳亥，命侯帅兵三千往镇太平，时彼处频遭兵火，人民逃散，仓库空虚，商贩不通，官无见粮，民无见食。外无供馈，救援道难，邻敌切近。侯乃修残理废，招来易货。
甫半岁，而伪汉陈友谅之兵蔽江而下，旌旗不见其际。侯登江台而笑之曰：“是我报国之时也。但恨粮少尔。”即率所部精兵三千，鼓棹直前。接战移时，互有胜负。侯敛兵归保江口，贼知侯无继，乃结舟数百为水城，碇于江中，与侯相对。每出战船，分番接战，使侯不得休息。越五日，侯夜潜遣小舟纵火焚其水城，侯复以舟师鼓噪功之，贼遂败走。越十日，贼复整众如前，结阵相抗，但不出舟浪战，侯始疑之。时城中乏食已半月，侯遂尽杀战马以劳将士，以示必死。
又三日，贼以步卒七千自夹山潜出城后，乘高而下，城遂不守。侯知不可为。乃率所部舟师直犯贼寨。贼挥诸战船围侯于江中，暗遣善水者凿侯舟沉之。侯得浅处，贼又围之。侯枪折，倒持一贼以扞兵刃。偶有流矢中侯要害，遂为所缚，扛之以见其帅。侯少苏，愤然一吼，索皆寸断。起夺贼刀，杀数十人，贼帅亦重伤而走。贼不能敌，佯跪请降。侯不知其诈，乃停杀，开以祸福。有贼自后潜以铁挝击侯之首而仆，众遂断侯之臂，吊于船桅而射之。侯至死骂不绝声。公之部下尚千人，皆战死，无一降者。时庚子之岁闰五月二十八日也。
先是城围将陷，侯之夫人郜氏以性醴祭告家庙，谓家人曰：“吾夫，忠孝人也，事若不济，必以死报国家，我独生乎？此儿虽才三岁，岂可使花氏无后哉！尔等当保护之。”俄倾城陷，夫人遂赴井死。其家人或溺或缢，从死者数十人。独妾孙氏不死，乃收夫人之尸，葬于庭后桐树之侧。以金钗二，一簪夫人之首，一自簪之，遂负儿以逃。将出城而为汉兵所虏，挟以同归武昌。至伪都，其营每每夜掠，或曰因虏口夜哭所致。其帅禁军中不得蓄小儿。原虏孙之卒欲弃儿于湖，孙氏诒卒曰：“且如空杀我儿，莫如卖于人，君更得钱。”卒喜，遂卖与一渔家。孙氏窃察其住所，每每往视之。
是年冬天，兵伐伪汉，汉贼郡属皆溃。孙氏乘乱潜入渔家，窃儿以逃。数遇汉兵，皆潜伏得脱。及江，以簪僦舟，又遇汉溃卒夺舟，掷之于江。孙氏抱儿得一断木，漂至岸，隐苇洲中。采莲实以哺儿，七日不死。忽半夜闻人语呼之，遇一老父，自称雷老，遂导之以行。
明年辛丑二月，达行在。孙氏大恸，抱儿再拜。上亦泣，寘儿于膝曰：“此将种也。”赐雷老之衣，更欲复其徭。忽失雷老所在，访不可得。时儿年八岁，命侍皇太子就学。年十三，授虎贲右卫副千户。又七年，则名炜，拜水军左卫指挥使。
洪武七年，炜同孙氏至太平，求夫人之骸于桐树之侧，宛然原簪之金钗如故。比验无异，遂奉以归。缚蒲为侯，加以棺衾而合葬焉。翰林学士承旨宋濂为之铭曰：
云雷遘屯宇区分，笃生真人镇乾坤。骑龙鞭霆下天门，前翼后卫滃若云。谁其最雄花将军，力驱智驾敌万人。蹂跞群盗犹麚麏。大刀长戟属橐鞬，左麾右刺流电奔，绯衣缁弁貔虎屯。驻马饮江江水浑，吴越之域杀气昏。手挽天河洗妖氛，军声隆然若雷震。遭者胆落两足蹲，元戎开府大江濆，腰佩兵符威令尊。控制上游为国藩，伪汉恃力不图存。建旗扬帆事征鼖，艨艟蔽江蹑钩援，椎牛享士士气伸。驰马督战宁顾身，贼焰炽若烈火焚。大战三日势愈殷，单骑赴之齿啮龈。怒发上冲气如烟，汝贼凶顽犬与豚，愿醯汝肉一口吞。贼惭耳塞不忍闻，至死不屈酬国恩。飘然乘云叩帝阍，请为厉鬼扼贼咽。贼当殛死洗厥冤，天子下诏褒忠勋。东丘建侯贲九原，孤儿保育宠便蕃，不坠宗祀天所敦。生为烈士死明神，神灵在天光。嗟尔来观万子孙，继忠思孝慎勿谖，弗信请考太史文。
广陵观灯记
至正之六载，天下尚宁一，风俗侈靡，凡八节皆有所尚。每遇元夕必张灯火，而广陵灯火为天下甲。时本路生员余论者，学问该博，负性冲介，卓然有出群辅道之志。时与二三同志游观市里。或有人曰：“天宁寺灯佳甚。”论等遂往焉。
至则人山门，越前殿达后堂，何尝有一奇灯？众笑曰：“谬哉。此游手之徒见此男女混杂，故诒之尔。”遂由两廊而行。但见僧房深窈，曲折相通，重门转侧，床榻交错，彼此可以穿连，周旋堪宜回避。几见妇女，或凭小儿，或依婆妈，或坐或游，或谈或食。论惊怍不已。询诸僧，则曰：“某师兄乾娘之女也，某法弟义嫂之姨也，少留随喜尔。”密访于小行童，则曰：“此某官人之侧室也，此某良家之孀妇也。”论曰：“审如此，缘何相识诸僧？”童笑曰：“但在道婆牙姥，何忧不相识哉？”论闻之，发指睫竖，抚膺顿足曰：“天乎！天乎！胡神之教坏我彝伦如此酷耶！”遂揎拳挽手，欲往击去，为诸游者扶挽而出。
至寺门，拾片瓦书一律于壁间，忿叹而去。其诗曰：
败坏纲常启异端，妖形怪诞百千般。
妆严像偶浑金碧，糜费生民尽脑肝。
良妇遭欺精舍暗，愚夫受戒布衣单。
诸僧恶重全无报，始信苍苍易得瞒。
行过通市桥少北，俄然狂风大作，飘尘乱物震荡若雷，街市灯火一时尽灭，咫尺不辨。同行者俱失所在，暗中有二人，一握论之发，一拥论之背，不容辨问，持摄若飞。论怒曰：“尔不过巡捕者，今夕元夕，通衢人走而敢与我无状！”二人曰：“君不必怒，至彼自见耳。”
及至，乃适间所游天宁寺金刚前也。返顾二人乃鬼也。使之跪。论一足向前一足向后，奋拳昂腹，瞠目剁齿，直视不跪。金刚叱之，论亦叱之。金刚呵詈之，论亦呵詈之。金刚曰：“尔何人，抗渎神明若此？”叱送犁舌之狱。论笑曰：“尔胡鬼之奴，何敢僭称神明以恐我耶？吾本不当与你接舌，奈何陷身于尔，不可钳默。吾今姑掷尔佛。且尔既称护法，为尔佛之爪牙，受彼卵翼之恩，当尽蛩蟨之义，则宜谨守厥戒，福善祸恶，斯其职也。却乃纵容僧徒饮酒茹荤，肆氵㸒纵恶，陷尔佛于不义。吾以谠言叹悼，敢加屈摄，以此护短容奸，轻犯君子，又当送何等之狱耶？”于是金刚闭目摇头，拿掌正音而作是言：“善哉，善哉！吾教之不行，良由此等人欤？”论又曰：“尔既无如我何，屈吾至此，置吾何地？”忿骂益甚。金刚曰：“适间阎君因赴上元会，道径吾寺。因见足下佳作，怒甚，即欲追取。缘驺从不敷，借吾二鬼卒相招。吾虽礼屈，亦不敢汝释。君故能词，亦难自脱，必劳一生。”论知不免，遂同二鬼而行。约十里许，气色渐昏，路岐殊异。惨惨然如凄风夜雨之间，悄悄乎似落月秋寒之际。论为之一洒泣。又悚然曰：“大丈夫以谠言介论立世教而扶纲常，又何生死之难，妻子之忆哉！”
又十里许，乃达彼，则台观巍峨，殿庭严耸，吏兵森列，鬼判侍阶。二鬼携论俯叩陛下。一鬼启曰：“蒙旨差追谤佛秀才余论复命。”良久，闻殿上曰：“汝为余论否？”曰：“然。”又曰：“壁间之诗，汝所为乎？何人为乎？”曰：“实论为也。”殿上曰：“汝既为儒生，读书习礼，讲圣贤之道，返违贤圣之仁。孔子，圣人也，尚日敬而远之，未有他贬。汝独何人，而敢谤渎如此！”叱令鬼卒缚送犁舌之狱。
论闻命，据地大呼曰：“论罪故当不宥，然鄙律发自有端，乞容一伸。若夫神庭见理，黑白有分，则虽齑之、粉之，亦所甘心。倘或阿庇偏持，使论复生百岁，何益于世？”殿上曰：“汝试陈之。言或可取，礼或相容。如其不逮，则刑必加酷矣。”命释其缚，赐之纸笔。论据阶为案，操觚染翰，文不加点，一挥而就。曰：
夫佛者，乃西鄙夷酋之冢嗣。违弃君亲，自创返常之教，背违天地，横开亡本之端。殊言异服，妒三纲而败五常；囚首裸形，自一人而污万世。染惹后人，如投厕溷；诱欺愚孽，似禁天刑。木胎土偶，怪像千般；玉匣金缄，妄书万卷。况后之学佛者，自知诞妄无宗之说，为士大夫所贱，却乃妄加粉饰，谲设妖灵。言从彼者登九重极乐之天堂，谤斯者堕十殿阿鼻之地狱。又若愚人奉佛者，深为可笑。预修因果，苦结人缘。营堂建塔，想非望于来生；散米施财，期富豪于后世。至若施设之洪，供茹之盛，诚可寒心。金碧交辉，佛殿拟于宫阙；重门深邃，僧堂盛似公衙。又如四月之八日，七月之十五，捏设盂兰等会，一盘之用费千锭之钱，一堂之供过百家之产，糜困生民，妒叨世教。
其为僧者，又皆游手之徒。或避差之顽民，或躲役之逃军。或因人命以歇案，或缘盗贼以潜身。离父投师，背亲合义，毁圣制之衣冠，习妖胡之体范，既髡其首，度态百端。巧好其言，语喁喁而学似女之声；善令其色，步徐徐而作不男之相。低头合掌，哄愚人启学佛之心；鼓眼掐肩，诱妇女动氵㸒奔之兴。传经说法，如招姆子弟之排场；设会打斋，似开汉虔婆之构肆，呆人作悟，同斯有严责之奴才；氵㸒妇通奸，是彼不累身之妻子。答禅问辨，机锋甚于刁徒；说经取笑，诙谐巧于副净。为门僧要为门里之常僧，投施主望作栖身之主。师兄法弟，无男女一体通称；义父干娘，有所故方绝断拜。外边娶妻，假称名姊妹姑姨；寺中育子，只唤做外甥徒弟。募缘送疏，百计叨求；荐菜点茶，千般哄诱。自厌肥鲜，陷入齑淡；穿房入舍，玷良家外议横生；度众开坛，费圣世板图日耗。于国无荷戈之劳，于民无辅安之术。不耕而珍馔盈厨，不织而绮罗满架。秽世难除，薰天莫洗。甘纵洪奸，宪纲无禁。罪形盈溢于从来，是非镇容乎今古。人人俱得寿终，报应轮回安在？此实鄙衷，故生豪怒。偶发胀蛙无用之言，返惹逆鳞莫逃之罪。伏望下烛愚衷，俯垂明察。
陈毕，屏息伏躬，以待神判。闻殿上曰：“汝之陈论或似近理，然于论佛未知其详。寡人若不为尔备言，恐此后学小生滞在一偏，亦失其正。尔其谛听：佛也者，西南远夷之神也。其土之夷，受天地金气之偏，刚燥无仁，常佩刀搠。怒则虽至亲至爱立刃于前，不知君臣之义，父子之亲，男女之别，长幼之序。禽居兽食，千百为群，世无定配，与畜同行。以劫惊为生，以战斗为务，忍杀轻生，视如草介，无伦人礼乌得知之哉！大抵天道恶杀好生，否极泰至。正气或聚，偶生一人，其名曰佛。痛返其性，以慈悲化彼刚顽，以忍辱除其酷暴。天若不因其气类而化之，而以宣尼教之难矣。兵书有云：‘以夷狄攻夷狄”，此其意尔。佛在彼国，其功亦大；其于中国，恐或下愚。解回悖恶之念，少启忍让之心，亦有袜线之补。今详尔于论佛之间，虽不得其情，至于论奉佛之过。僧徒之非，实有疾恶辅世之心。功过相符，是非两质。”遂令鬼卒送论还家，增寿一纪。于是论喜融于面，气伸于怀，再拜舞蹈，叩谢而出。
及门，而浼二鬼曰：“予既还家，不得复来，欲烦二兄携予往观不律之僧受报之所，可乎？”二鬼许诺，遂引论至狱。但见诸曹用刑备极惨毒，受罪之人肢体分裂，血肉淋漓，冤呼震天，不堪闻视。又见狱左有黄光亘天，其中有人衣冠俨然，冉冉投西而去。鬼使指谓论曰：“此皆守戒精专者，得生入天矣。”论曰：“善恶之报，故知不爽。然此两途之人，其间虽老少男女之不同，僧尼道婆将半，而不见儒冠儒服者一人，何也？”鬼使曰：“此乃释氏色幻之化，非天地元气自然大化。虽四民之不奉佛者，皆不至此，而况儒者乎！”
论赫然惊曰：“予素不信鬼神，今已亲见报应，而君又言大化幻化之分、有儒无儒之别，予实不敏，愿闻详详。”鬼使曰：“夫大化者，乃天地自然至正之气理也，乃万物之本。气之动静谓之阴阳，气之功用谓之鬼神，气之屈伸谓之死生。张子所谓‘太虚不能无气，气不能不聚为万物，万物不能不散为太虚”，此即大化也。夫幻化者，乃释氏轮回之因果也，实自泥心执念、色像相感而成。我佛欲其散泥消执，舍妄归真。众生沉迷，执泥至此尔。幻化之门，因释所设。”论曰：“论忝儒名，何尔至此！”鬼使曰：“君言诸僧业重全无报，又曰报应轮回安在，此非泥心执念乎？”
论乃赫然大笑而觉，方忆昨夜醉归，有忿在心，得此异梦耳。
管鉴录
元季之末，四方分扰，惟河北粗安。而庆都县衙之西有王屠者，世业屠宰，素称恶少。凡人谈及鬼神祸福者，必至昂腹奋拳，极口毁詈。邻有于公者，年垂八十，不为非行，子贤家富，举县敬仰。每遇王屠，必再三戒其狂暴，劝其改业。王虽不加嗔怒，然恒以白眼相看。人皆不然，而于公每每不恹。
一日，王屠无疾而死，经宿乃苏，泣谓家人曰：“我于昏沉中有二人径前缚我，拥至一大官府阶下，责我多杀生命，渎漫鬼神，欺侮良善。以刀刺我，如宰猪之状，然后掷于沸汤9退。予不胜痛楚，失声而觉。”家人视之，果见遍身溃烂，秽不可近。复谓其妻曰：“予常深恨于公劝我，不听良言，果遭奇祸，几不复生。汝可急去拜恳于公，为我谋之。”
妻如其言，于公遂诣屠家，笑曰：“此实君之警戒，但依老拙所为，何必过惧也。”于是王屠焚香誓天，尽改前非。常斋静坐，不数日前疾顿平。遇人善事，竭财助之，遇人行恶，尽力戒之。负土补于衢路，汲浆施于道途。虽不生业，家道比前反充。乡人以王佛子称之。
是后，于公寿九十而终，佛子亦九十而卒，人传之以为因果。有好事者，作“于王因果诗十咏”，远近传诵。其诗曰：
善人心地孰能同，解诱凶玩积善功。
看破鬼神玄妙处，只将人事合天公。
恶人当日肆愚狂，一旦回头作善良。
不是鬼神彰报应，又何能改铁心肠。
只将言行合天心，任尔欺凌不动嗔。
到底不须生计较，上苍终始不亏人。
欺善欺良痛不仁，亲遭报应始知因。
皇天广大涵生厚，巨恶还容听自新。
祸福昭彰本在天，休将报应作徒然。
暗中神鬼分明计，若不亡家定减年。
万事多端好事稀，休言报应眼前迟。
心途善恶如形影，步步相随不暂离。
趁意随心不觉差，但差一事一冤家。
到头经纪归天算，莫把聪明向世夸。
富贵由天莫强求，正如农业望秋收。
若非着力亲耕种，枉费身心昼夜忧。
静观巧拙斗争高，拙士安闲巧士劳。
巧拙一蒙分祸福，莫将天道忽丝毫。
恶人休把好人欺，不令人知天自知。
心上有形须点检，问君何处是便宜。
其县学有痒生姓管氏名鉴者，素称好学，博览书史，为同侪尊向，常日从讲者不下十数。一日，诸生有录“于王因果诗”以示管者。管阅之再三，忽然振几长叹，掷诗于案，闭目不语者良久。众笑曰：“此诗乃俗俚之言，吾侪取以奉兄，意供一笑，何故动此深疑？”管曰：“不然。夫福善祸恶，天之道也，虽在吾儒不外此论。因显的验，不爽毫厘，故为杨墨所凭，附以鬼神，合以因果，恐惑匹俗，以致真赝莫分，是非莫辩，此弊故非一日矣。然仆于其中理有未明、事有莫晓者，今试一陈。倘诸兄不吝下教，为讲数言，使仆心塞洞开，目翳净拨，则幸之幸矣。且人之有身也，父母生其形，天地付其性，贤愚善恶各有定质，万一不同也。虽时有积习变更，若不相远。人之善性，天与之也，人之恶性，亦天与之也。善恶本自天成，非人自勉为也。今者天生善人，天又锡之以福，天生恶人，天又加之以祸；是天厚于此而薄于彼也。言天故为之耶，而天道好生至正，焉有此理！言非天为之耶，而果孰为之乎？此实下情之疑。”众皆嘿然，罔知所答。
至夜，管生就枕无寐，摸腹而思，终莫会其要。乃作诗曰：
永夜心无寐，悠悠动所思。难明天地理，故起世人疑。窈窈情难论，冥冥妙莫窥。
无由寻径达，空使此心奇。性命天公定，形容父母遗。贤愚心所主，善恶性之为。
物不兼同体，谁能得自知。善人蒙福祉，恶者陷倾危。惩创故天理，生成却在谁。
自生还自杀，难信更难期。人性出天与，天何又录之。宜成一样气，胡作两般基。
不必生凶戾，无劳用祸施。是非如有谓，彼此是怀私。枉费钻研虑，空劳梦寐思。
顺情伤世教，抗论谩神祗。默默人何见，苍苍孰敢欺。未堪方圣治，实恐混民彝。
空使磨心镜，终难去此庇。无能开秘义，卿尔动歌诗。
次早，以诗持示诸友，皆称其论确而言切，义通而理当。有录之人稿者，有读之成诵者。
一日，其友有张生者，自别墅而归，少憩西关之树下，因口诵管生之诗。适有一樵夫窃听于侧，张笑曰：“汝知何事而听？”樵曰：“恨君诵之速，未得悉其意。”张复诵一过。樵曰：“斯何人作也？”张乃备言管生之诗本末之事。樵曰：“管为何如人？”张曰：“痒生也。”樵大笑，取担荷于肩，以口唾地曰：“如此学识而称痒生，宁不自愧耶！是一控仆不足拟也。”径投西门向下而去。张大怒，逐而詈之。樵者但笑而前走。
将及市，适管生自东而来。张急挽管，备言所以，邀与共往挞之。管曰：“不可。彼异人也，或隐士欤？正当求尽其言，乌可犯之以非礼乎！”管遂前揖樵曰：“窗弟愚幼，不解下问，轻渎明诲，万冀先生勿罪。倘不吝善，乞开后蒙。”凡三问而不答，但微笑以目他视。
管愈敬异，乃跪而告曰：“夫仁者爱人，先生以学自善，非大儒之用心也。”樵笑引管兴，曰：“仆野夫也，非儒，乃知儒之人也。君若下问，有何堪答？”又却之再，而答曰：“闻君之诗，立意谓天生人性善恶之差者，似天有所主见而用意彼此，使其善恶各受之性，而又加之以报应惩创之。佳作之兴，有此未安也。呜呼，缪之莫甚。夫万物之始，本乎无极而太极，一动一静，阴阳分焉。阳变阴合，五行生焉。无极之真，二五之精，妙合而凝。乾道成男，坤道成女，二气交感，化生万类。气理错综，形性特异。惟人秉独秀其心最灵，而有以不失其性之全。然以气理之杂，刚未免有刚柔之别。善恶之差，祸福之应，盖由此也。惟圣人与天地合其德，日月合其明，四时合其序，鬼神合其吉凶者，不过守之以静，谨之以动，人之太极于斯建矣。建极之道，诚与敬而已矣。夫阳之善者，仁也，中也，正也，善也，福也；阳之恶者，柔也，弱也。阴之善者，义也，刚也；阴之恶者，邪也，恶也。其在人之善恶有福祸之报者，乃气通理合，自然感类而聚。善与福会，恶与祸期，正如阳燧取火，方诸取水，火发水生，是果天之与夺乎，鬼神之作为乎？呵呵，又何难明耶！”言毕，负担长啸而去。其行若飞，管生追挽不及，归而浩叹累旬。
是后，闭户读书，立志不出。集十余年，遂成名儒焉。

[book_title]卷三
邗亭宵会录
高邮州之北射阳湖之西有渠曰邗沟，又曰邗江，乃隋炀导汴通淮入江都观琼花所凿之水途也。废及千载，湮若逶蛇，尽为居民所占。或开为种稻之田，或断为栽莲之沼。青蒲紫荇，极目百里，真水国极胜之所也。沟之东原，有富民金寓言者居焉。因沟之崎岸，構亭其巅，扁曰邗亭。
寓言之群从子弟，皆尚儒业，凡偶佳辰令节，必召近居之文士，以诗酒为会焉。将值七夕，诸群从邀友饮于亭上，剖韵联诗，传筹送酒，极其娱乐。坐中有刘生者善奇术，能缚箕为鸾，飞符致仙，降笔书字，凡祸福无所不能断，虽诗文无所不能作。众浼刘一试其术，刘许诺。遂取一净箕，缚笔其端，设几张灯，众乃炷香虔叩。刘遂布气作诀，飞符振尺。俄顷清风徐来，鸾箕动矣，初微渐著，跳跃于案上。刘生伏躬，再拜而问曰：“祖师何仙？乞通姓讳。”于是鸾箕振几而批曰：“吾乃风流宗伯浪子神仙郑元和也。”众初观有风流浪子之号，复见书元和之名，哄然大笑。
刘生急诃禁而弗能止，其箕复震迅批曰：“叱！且如刘子年称锦云居士，徐乔称丽庵道人，贾岛号浪仙，酸斋号风月主人，是等硕儒古哲，尚或为此，其间意有所寓，见有不同。尔等后世鄙生，不知前人趣味，妄以氵㸒亵相窥，甚无谓也，又如汉之司马相如，乃一代之巨儒，文君以听琴而合，人不以为奔。唐之李靖，实当时之名将，红拂以目成而投，人不以为私至。若翃韩章台之柳，陶谷邮亭之弦，前人未尝有一字之贬。又若崔张之醖藉，苏双之风流，乐天之于樊素，苏子之于桃枝，著于简篇，班班历历，岂可言词而尽欤！夫佳人之出于世、雅士之遇于时者，正如麒麟凤凰醴泉芝草，非里闾之常有者也。故绿珠碧玉，以人丧己；飞燕玉环，以己丧人。才艺情爱，不能并美。古云：‘佳人自来多命薄，’此之谓也。以我亚仙之清才丽质，善终美始，比之前人又万万也。夫风月之情，乃人心之所共趋，然为礼法所縻。况世之迂人俗子，不留意于真知灼见，不用心于脱粗求精，一概尽拘于非礼。呵呵，其心耿耿，其意悬悬，能终有一人以斯事去怀者乎？吾不信也。嘘！凡自圄于迂，自禁于阔，未尝不有没齿而赍此恨者，诚可笑也。吾今试呈一诗，公等评焉。”批曰：
诸公莫笑郑元和，花柳丛中得趣多。
舞歇翠盘春意怯，歌停纨扇酒颜酡。
琐窗月淡人初静，罗幕风闲漏半过。
直此良宵逢国色，问君心下定如何？
批毕，众曰：“凡愚小子仰渎先生，伏希恕责恕责。”或曰：“先生初与妍国之奇遇，及终于偕老，想于风晨月夕，必有洪词佳什，万冀勿吝，一未予辈，使其识趣知趋，不为迂系，亦先生开导之功也。”其箕摇摇似在喜态，复批曰：“吾实有百咏，不轻示人。君等既欲续契沿流，高山流水，又何惜于一奏耶！”诗曰：
想应闺阁不胜幽，来逐莺花小径游。
秋水敛波含巧笑，春山凝黛系闲愁。
佩环声碎金莲窄，罗扇风微玉笋柔。
徉唤待儿教近立，撩蜂扑蝶强支羞。
疑是生前宿有盟，谓何一见即留情。
问酬懒答惟狂笑，劝酒频来不转睛。
也虑嫌疑遭后谤，苦牵风概望偷成。
一时别却离魂倩，夜夜须防梦寐惊。
两意当天已誓期，何劳笔扎寄情词。
谨依月上梅梢夜，莫待花飞烛低时。
惟煮好茶供雅论，要联佳句足新诗。
静嗤俗子眠花柳，月落参横总不知。
玉斝供频醉不枝，撩人重唱小卿词。
故留残酒央予饮，假剔昏灯掩众知。
葱软玉敲弦上怨，脂温香近耳边私。
何当更有西厢月，重照人间燕尔期。
灯暗屏山意转浓，罗襟半卸出酥胸。
暖煨腻玉寻芳梦，巧浴华清得异悰。
朱绽余香甘唾冷，山横颦黛乱云松。
朝来掩却双鸾镜，羞见阳台雨后容。
叠裹重包远寄将，看来事事断人肠。
罗巾尚带啼痕渍，珍果犹含袖口香。
无术慢劳多计较，有情争忍不思量。
一宵间阻三秋远，恨杀寒蛩语话长。
一自相从数载期，柔情终始不差迟。
时间喜怒能迎合，造次嫌疑即预知。
为我卖钗瞒阿母，倩人寄物避邻姬。
章台仕女难同处，对月临风八句诗。
金杯寥落夜初央，笑灭银釭入洞房。
共撮海山言誓约，各陈怀抱话凄凉。
香融斗帐鸯衾暖，雨歇阳台蝶梦长。
宿酒正酣鸡乱聒，满窗红日上扶桑。
正批间，其箕忽然翻落于地，如中矢之禽，滚跳不定。众皆异之，莫详所以。良久乃止。
刘仍置箕于几上，再香祝曰：“适间开示诗章之美，摭事之精，予辈喜羡不胜。而祖师忽尔震怒，实取生等之过欤，抑又诗之不续尔？”其箕复振，迅批曰：“吾神非前箕之孽鬼，乃元世之大儒酸斋贯学士也。忿彼之邪言，惑明时之正士，被吾＝翻，即令从者槌击而遁矣。”众曰：“据郑先生批云，与学士道同事合，而学士秽视，不异天壤，又何谓乎？”其箕复批曰：“嗟乎，安有是哉！吾观元和之言，自为陷溺之鬼，死而不厌，尚犹谆谆切切，劝人为己失之非。想彼在生之日，其造心立行又可知也。夫男女者，阴阳也；夫妇者，天地也。故阴阳序而造化成，天地位而万物遂，实五常之本，人极之源。正闺门，治家邦，化天下，淳风穆义，莫不由此而启。且诗之一经取关睢为冠者，乃圣人正本澄源，立人极安天伦，明万世之法也。又断之以一言，曰‘思无邪’，使人必正不偏，必序不紊。后世愚夫愚妇冒而逆之，色欲是酣，音乐是溺，混其源而浊其流，瞽其心而蔽其知，邪僻成于心，秽行张乎外，月蹈日染，籍习不厌，甚至于悖天灭理、杀身亡家者，比比有之，可不畏欤！可不慎欤！今之世人，求伉俪者专论才色，贞静端良者未尝挂齿，深可叹欤！吾今卿申短唱，用伐污奸，百冀诸君勿嗤，幸甚，”复批诗曰：
君等来恭问，将知事若何。须当劳笔札，未始动吟哦。上古荒氵㸒主，而今放浪哥。
杀身端为此，倾国实由他。妹喜干天纪，妲已启刑科。成汤征夏桀，周武伐朝歌。
飞燕成奸本，杨妃作祸囮。六官生暖昧，四海沸干戈。嫂婢歌团扇，邻姬齿折梭。
阮咸惭借马，庚信戏题鹅。历历惧堪数，班班故不磨。家声遭玷坏，国步受颠蹉。
往者犹贤矣，今来事更讹。茫然成习俗，率尔混风波。几因财物盛，无奈苟游拖。
青年荒事业，白日梦南柯。洛浦逢神女，巫山遇楚娥。听歌娇婉转，观舞媚婆娑。
异宝真堪重，奇珍遽敢呵。少违防见责，暂别恐蹉跎。默默如耽酒，昏昏似魇魔。
野狸臊种类，胡孙臭根窠。兰麝满房挂，铅华遍体瑳。眉毛烧墨画，牙齿捣盐磋。
作怪乌衣国，成精白水螺。明时孤冠髑，见世鼠披荷。喜怒翻时刻，悲欢变倾俄。
舒诚心屈突，说誓口悬河。杯酒藏机阱，屏帷匿网罗。九官安瓦肆，八阵布鸣珂。
系命甜言语，迷魂暖被窝。呼招贪蜜蚁，拘引扑灯蛾。佯怒加絟缚，娇啼弄谄阿。
设科明勒掯，得计暗揉搓。吝物休言俏，输钱易得和。频来不厌少，肯与岂嫌多。
画壁充饥饼，当风御冷蓑。艾烧心痛惜，斧吹手摩挲。填雪琉璃井，消金忍铁锅。
只缘营活计，不是托丝萝。催归新杜宇，散楚老虔婆。阳台云冷淡，巫峡路嵯峨。
寥落精神耗，潇条鬓发皤。囊中无旧物，身上带沉疴。贫也还侈否。衰乎再健么。
躯同遭雨竹，脸似着霜茄。蔬食炊粝粥，徒行着破靴。父娘愁有泪，妻子叹无鹾。
日月弧流矢，光阴车逝坡。华年难再得，盛世莫闲过。善戒宜佳纳，忠言恕叱诃。
潜心希圣哲，笃志业丘轲。
批诗既毕，众曰：“后学小子不察向背，几为氵㸒孽所诱。幸闻学士尊训，使生等如拨浓云而睹红日也。然学士言词之间，诛贬斯事，如恶大恶，如避厕溷，而括论之密，采摭之精，真如身行目观之详，而不知有人告学士乎，亦学士曾经历乎？再乞批示。”其箕逡巡退缩，如不堪忸怩之状。众复哄然大笑，其箕遂覆矣。已而前浦烟迷，西垣月坠，众宾皆散。
是后寓言将所录二仙之诗书装成帙，往往示人，以为清玩。至今江淮间尚有传之者云。
邮亭午梦
成化辛卯秋，碛外游魂孛儿忽等，乌合犬羊，由雁代迤西直抵延绥宁夏之鄙，咸被其螽斯之害，遂劳师旅，少却民恙。然在边之仓胥为之一空。壬辰岁，郎中户部东蒙烱然李公奉命总董粮储于各边。及秋，至延绥而西行焉，宿平夷堡。次早又西行，将四十五里，俄有兵数百骑来迎。其首将下马报曰：“婆罗堡守备指挥使高翔来接。”公笑而谒起，命上马卫从。
又行十许里，遥见有大山当西拔起，其支山自南而东趋，四合相拱。其北明沙际天，远入烟外，有河自西北而走东南。其两山之间，有云如烟棚，凝结不散。公扬鞭指之曰：“斯何处也？”翔策马而应曰：“婆罗堡也。”及至烟棚，乃在大山之东，支山之北，巨坡之畔。公呼翔曰：“汝谓此为婆罗堡，今乃一空山耳。”翔曰：“此西北山址，有旗处，婆罗堡也。”公曰：“那有其城在彼，其烟棚在此者？”翔曰：“此非烟棚，乃今延绥镇帅许靖虏破敌之故垒也。当日烟雾凝于垒上，至今不散。”公曰：“噫，异哉！”遂引马近垒而观焉。
其垒居一掌之坡，东西长六七十步，南北阔三十步许，大山抱其西，支山走其南，沙埠拱其东，长河绕其北，遗骸断镞悉遍沙草。公喟然叹曰：“想像当日兵必不多，何垒之小也！”翔曰：“一千五百骑耳。”公又曰：“贼有几何？”翔曰：“约二十四五万。”公笑曰：“此谬言也，世间未有此理，必他人传道之讹耳。”翔曰：“翔父凤同孙钺败于此，遂战死。翔时从父，为贼所追，遂潜于西山之巅。请虏与贼相持，历历可见，语话亦历历皆闻。兹事惟翔知见极详。”公曰：“尔当为我备道本末。”遂并辔而行。翔曰：“自去岁秋，边烽少息。时太监傅公、抚宁侯朱公、都御史王公，班师之次也。忽有贼二十四五万，其酋孛儿忽、何罗出、癿加斯兰等，分三路入境抢掠。而游击将军孙钺率兵三千骑，适遇贼于此。地势不能避，遂纵兵大战，众寡不敌，为贼所乘。时许靖虏捉精骑一千五百行边，亦近婆罗堡。适闻孙钺被攻甚急，乃谓众曰：‘今欲招兵本镇，则缓不及事。兵贵拙速，尔等素称忠勇，今日之事正大丈夫报国扬名之秋。我为诸卿先登，敢后者斩。’众咸遵令。凡二时，驰八十里，遇孙钺为贼所败，伤死混逐，烟尘蔽天。贼阵之广，约大数十里，靖虏下令曰：‘贼胜而骄，阵大而乱。今日之战，真可贺戎矣。’令众各持短兵，卷旗直入。出贼阵后，往返数肆，电击雷奔，震荡若风。靖虏人马皆赤，贼不能当，由是敛兵少避。孙钺方得入堡。
靖虏结圆阵，据于中，贼云合而攻之。自已至申，凡数十合，贼之死者信于钺兵，而未尝得靖虏一箭羽。贼酋会议于西山之巅，戮其不用命者一人于阵前，以励其号令。乃分其众为十三阵，阵二万余骑，圜靖虏以守之。举一麾则一阵进战，分番相代，意在使靖虏不得休息，更不料所御之急耳。如此不息者，尽半日一夜。
及日再出，贼知计力俱穷，乃令一酋能华言者率百十骑近阵，求主将相见。靖虏策马径出，从骑欲从，靖虏叱退。离阵数十步，当贼按辔而立，曰：“尔虏欲见我，何意？”酋曰：“我是和宁王家小千户，天顺年间也先太师讨回我去，如今升做开王了，见管着二万哨马。孛儿急太子着我来问，你是甚么人这等大胆？领着几个寻死的军，到敢与俺二三十万精兵厮杀。我太子欲要着大势人马齐躧下来，只拍可惜了这些马，就蹉杀你这些人，也没意思。着你将众人的马都送与太子，把你这些生灵都放了。你若不依，要飞也飞不出去。”靖虏笑曰：“你这骚狗，把这大话恐谁？杀上数十日，不走的便是好汉。”其酋复曰：“你那虎头将军，领着三千黑毛军，在边上欺负了俺十数年，昨日被俺一阵杀散了。量你这几个人，到得那里？”靖虏复笑而免胄示之，酋惊跳下马，与其从骑罗拜于地，曰：“那颜昨日败了，今日如何又在此处？”靖虏曰：“我于三日前升做靖虏将军，如今镇守骆驼城。昨日与你厮杀的，是新游击将军孙总兵。若是昨日有我领着黑毛军，你这骚厮又是死。”其酋笑曰：“我道昨日不相那颜布摆，原来真个不是。如今天在上，那颜在上，我也不敢说闲话了。乞告那颜，不要和他一般见识，只与我六匹马牵去，送与三个大头儿，俺达达人的礼数，不肯空了仁义，一定他也送六匹马来回奉。若不依我说，恐那颜不得解手。”靖虏曰：“你这厮口里说是天朝人，却又不知法度。你回去与那骚狗每说，我正要解闷，教他只管来攻。”其酋辞屈，含忿径去。
少顷，每营出虏数十骑，散若列星，圜靖虏之营，或进或退，或攻或射。靖虏令将士安坐，砺其刀箭，不发一矢。而谓众曰：“此贼若不大剉，则胆不破。”乃令通事饰以华服，若将领辨，因作胡语号于众曰：“兀那西山头上，狼头纛下，穿红的孛儿忽，那厮是个婆娘，领着一伙骚奴才，只会放羊。如今将西北营角开了，一齐上去，拿住孛儿忽祭旗，抢些马来大家受用。”言未绝，其攻骑忿骂星驰去报。靖虏知贼激动，开阵严待。贼乃选精甲五六千，各持短兵，团为一队，如铁山飞辊而下。靖虏笑曰：“贼堕我算乎！”乃令弓矢隐楯，而楯复蔽其神枪大炮，蹲甲而坐。外示轻敌，实欲使贼不测。贼至二十步犹不动，待其兵刃相接，忽然齐起。弓箭手掣于两傍，挟而齐射，舞楯者冲其两胁，大炮神枪当中雨发，如击墙壁，无一炮一矢不中人马者。当前之贼欲避不能，在后之贼贪进不止，顷刻自相蹂蹈，血肉枕藉如丘埠。靖虏下令曰：“敢追贼者，斩！”乃使骁将白道山，擒其穿红贼首一人。审系孛儿忽麾下平章。靖虏令断其一臂，割去其发，粪秽其首，放归以辱之。
孛儿忽不胜忿辱，大呼驰下，亲当矢石，麾其十三营齐进。靖虏号令于众曰：“昔张巡许远以三千人守睢阳，古今称义，同侪有六王之褒，血食至今不绝。以我辈今日之战，又无城可依，兵且半之，众若一心，则巡远之功复成于目下。”众皆欢呼，无不一当百者。贼皆下马死战，彼此蹲甲交射，拳手相搏，贼之死伤被地，集矢如柴，人不能行。如此者三时而退，终不能得靖虏一卒。
至夜，靖虏谓众曰：“贼累不胜，乘此月暗，必来劫营。”乃令炮手数十，伏于百步之外，至半夜，果有千余贼衔枚而来。既入其伏，炮火齐发，营中复鼓噪之。贼惊走失路，其堕岩落水死者甚众。及日再出，四山悄然，并无一贼矣。将士皆喜，欲整队入堡。靖虏怒曰：“敢动者斩！”复令严阵以待。至已时，忽见黄尘涨天，贼自四山沟壑一时涌出，分数百队围靖虏军三匝。众皆称靖虏为神算。然贼亦不敢浪战，但相持而已。靖虏令军士为拳搏之戏，以示闲漫。一人失跌，两军皆笑。
至夜，遥见虏营举火，远近相应。靖虏笑曰：“虏遁矣。若假我精兵五万，今日机会，必得大捷。”至四更，闻虏营嚣声大噪，靖虏乃举炮鸣鼓，若将追者。贼遂不成军而遁，两山土民杖白梃逐之，贼所弃毡皮衣物、盔甲弓矢之属，举之连日。
初靖虏因行边遇敌，粮水俱乏，已有妙面二升，不忍独食，遂当风扬之，以示同义。及此围众，乃共以马之肉血以充饥渴耳。贼既退，乃振旅还堡。其孙钺迎拜，且泣曰：“公享破敌之功，钺负失利之罪，其忧喜之情，天壤悬绝。”靖虏下马，拉钺之手而笑曰：“予之功，公之功也；公之罪，亦予之罪。”尽以擒斩共之。其高翔备谈俱悉，而李公倾听不倦。
行话间，乃至婆罗堡矣。李公既入馆，惊悚叹咤，不更衣不泽面，复呼翔问曰：“兹战之后而许靖虏授何升赏？”翔曰：“无。但以孙钺失利、靖虏破敌作一事奏之，故两质之而矣。”李公复惊曰：“兹事谁为之主？”翔曰：“初发于靖虏，长者之言，既成于总制者，遮掩失利之计耳。”于是李公抚膺仰面大呼曰：“皇天后土，岂期堂堂之世而秦岳之事复见于今日耶！”遂忿书一律于壁，掷笔于地，大叹一声，就枕寝矣。其诗曰：
落日沙场驻马时，为怜鹬蚌此相持。
众拚一网龙荒尽，独保全师虎口归。
死里致生虽幸事，寡能敌众是男儿。
可怜万里天门远，谁向重瞳说是非。
寝既熟，梦二人，一乌帽白衣，一武弁介胄，于前揖而告曰：“公巨儒也，胡为行事草草，几陷我等于罪责。”李公惊而视曰：“叟等何人？又有何罪责之说？”叟曰：“吾等乃此处山灵河泊也。因公忿恨，气冲天府，遂感九天游察使者降此。更读公诗，详靖虏之忠迹，谓吾等不能扶忠抑邪，善恶失报，欲填吾等于天宪。吾等告游察曰：‘曩者靖虏一闻孙钺被围，即不怀生，更欲捐躯报国。吾等奔诉天省，蒙差六甲九游，为其助威作气。太上复吹金光，化为烟云，以卫兵刃。不然焉有以一千五百骑而败二十五万强虏，又杀虏死伤数千而不损一卒者乎？况向日烟云，至今未散，可照。’其游察使者不即允信，系杻吾等。先案烟云，更查天省，玄案相同，方释吾等之罪。”李公惊喜不已，曰：“扶善抑恶，故自昭白，然靖虏之功，更成凤声水影，予岂得不有介介者乎！”叟笑曰：“自古名将，每因杀戮太过，鲜克美其终始者，非至仁者多无厥孙之远业，甚至于不保首领。其许靖虏者，仁将也，然寿止得五十有六，惟应一子，又当没于战阵。今太上念彼卫国庇民，心存忠孝，特为注添阳寿一纪，复赐子三人，仍令没于正寝。天道报德，默暗难知。公自今已往，更不可因忿弄笔，以渎神鬼也。”
李公一笑而觉。急呼高翔，诉以梦中之事，命翔录之曰：“吾老矣，恐不及见。尔可谨记此事，待后验之。”翔每每向人备道之。
后弘治十一年十二月，靖虏以疾终于正寝，得寿六十有八，子男四人。然以高翔常谈邮亭午梦，验之如合符契。噫，异哉！故录此，不泯李公之用心也欤。
心坚金石传
元至元间，松江府学有庠生李彦直者，小字玉郎，年方二十，为人俊雅。赋性格温粹，学问才艺冠绝一学。路府上下官僚、乡曲老小，无不称重。其学之后圃有楼三级，高入云表，扁曰“会景”。登之者，远则四面江山，近则一城坊市，举目皆尽。圃墙皆邻小巷，皆官妓之居，蜂脾鳞次，圜列周际。而彦直凡遇夏月，则读书楼上。
一日，新秋雨霁，墙外歌咽之音、丝竹之韵，为轻风递送，继续悠扬，如天籁之飘飘，如清商之洒洒。彦直不胜清兴，遂约同侪饮于楼上。一友忽笑曰：“正所谓只闻其声，不见其形。”彦直曰：“若见其形，则不赏其声，反不清矣。”众皆称其确论。一友曰：“此论返复趣深，真佳题也，各当有赋。如诗不成，罚以金谷酒数。”于是彦直先吟曰：
凉飙淅沥天隅起，窗蕉雨歇清声止。
灏气垂风扫碧空，炎蒸忽入秋光里。
闲登快阁一凭栏，江山浩渺双眸宽。
俯临坊市人寰小，仰攀牛斗天风寒。
暂存视听一凝思，潇潇一派仙音至。
弦繁管急杂宫商，声回调歇迷腔子。
独坐无言心自评，不是寻常风月情。
峡猿塞雁声哀切，别有其中一段情。
初疑天籁搏檐马，又似秋砧和漏打。
碎击冰壶向月倾，乱剪琉璃斗风洒。
狂生对此襟怀开，邀友分题共举杯。
莫为巫山云雨隔，清歌时度人间来。
俏者闻声情已见，村者相逢苦相恋。
村俏由来趣不同，岂在闻声与见面。
吟毕，众友传玩间，忽膳夫走报曰：“玉堂先生来也。”彦直急怀其诗，整衣而迎。捧之登楼。先生见席笑曰：“庚亮有言，老子婆娑，清兴不浅。”遂续坐而饮。彦直惟恐诸友举其所为，假以更衣，将诗揉捻成团，于墙上抛出，复坐而饮，欢畅至暮而散。不意投诗之处，乃故角妓张妪所居也。妪止一女年十七，名丽容，生而眉如黛染，又名翠眉娘。灵慧纤巧，不但乐艺女工，至于书画诗文，冠绝时辈，真一郡之国色也。然留心伉俪，不染风尘，人或挥金至百而不能一睹其面。家后构一小楼，与会景相对，偏曰“对景”，乃女之择闲之所也。其彦直投诗之时，直丽容正坐楼上，忽见纸团投下，遂命小鬟拾取而观之。且惊且羡，颠倒歌咏，不能去手，曰：“此诗断非常人所能，必李玉郎笔迹无疑也。况彼尚未议婚，天若见怜，吾愿谐矣。”
至次日，遂用越罗一方，逐韵和题其上，复从原处投回。适彦直经其处，得之。且读且笑曰：“予闻名妓有张翠眉者，操志不常，才貌异众。予心每每期之，未暇其便，观其写作，必其人也。”其诗曰：
新凉睡美慵晨起，邻家夜宴歌初止。
起来无力近妆台，一朵芙蓉冰镜里。
重重花影上雕阑，体瘦翻嫌舞袖宽。
闲觅晓蛩芳砌下，金莲似怯碧苔寒。
太湖独倚含幽思，玉团忽尔从天至。
龙蛇飞动泼烟云，篇篇尽是相思字。
颠来倒去用心评，方信多情识有情。
不是玉郎传密契，他人争有这般清。
自小门前无系马，梨花夜雨何尝打。
一任鱼舟泛武陵，落红肯向东流洒。
半方罗帕卷还开，留取当年捧玉杯。
每见隔墙花影动，何时得见玉人来。
名实常闻如允见，姻缘未合心先恋。
诗情本自致幽情，人心料得如人面。
彦直阅毕，遂登太湖古而望焉。适丽容独坐楼上，彼此一见，魂志飘荡，不敢错辞者良久。彦直曰：“观卿仪范，得非张翠眉乎？”丽容微笑而答曰：“然。且妾以佳作详之，若以君为李玉郎，恐君无所逃也。”相视大笑。丽容曰：“妾久闻君之才行，多择伉俪，百不一成者，何也？”彦直曰：“若有如卿之才貌，又何敢言择耶？”乃各述心事，誓为夫妇而别。
彦直归家，以实告于父母。父曰：“彼娼也，然以改节可尚，终不可入士夫之门，奉先嗣后也。”遂不见允。彦直转浼亲知，于父母处百方推道，终不容诺。将及一年，而彦直学业顿废，精神渐耗，如醉如痴，其丽容亦为之憔悴，誓死决不他适。其父亦不得已，而遣媒具六礼而聘之。事将有期，直本路参政阿鲁台任满赴京，时伯颜为右丞相，独秉大权，凡官之任满者必以白金万两为献，若少不及，则痛遭退黜。然阿鲁台居官九载，罄囊合辏，十不及一。计无所出，谋诸佐使。或曰：“右相货财山积，其心已厌，所重者子女珍玩耳。若于各府选买才色官妓二三，不过数百银。加以妆饰，又不过数百。若得而献之，右相必纳。”阿鲁台大喜，遂令佐吏假右相之命，公选于各府。得二人，而丽容居其第一焉。而彦直父子奔走上下，谋之万端，家产荡尽，终莫能脱。
一日，拘其母女登舟启行，丽容知其不免，而以片纸寄诗一绝于彦直，曰：
死别生离莫怨天，此身已许入黄泉。
愿郎珍重休悬望，拟待来生续此缘。
自是不复饮食。张妪泣曰：“汝死故是节义，我必遭其毒害。”丽容为之少食。舟既行，而彦直徒步追随，哀动路人。凡遇舟之宿上，号哭终夜，伏寝水次。
如此将及两月，而舟抵临清。而彦直星餐露宿三千余里，足胼肤裂，无复人形。丽容于板隙窥见，一痛而绝。张妪救灌，良久方苏。苦浼舟夫往答彦直曰：“妾所以不死者，母未脱耳。母脱即死。郎可归家，勿劳自苦。总郎因妾致死，无益于事，徒增妾苦。”彦直闻之，仰天大恸，投身于地，一扑而死矣。舟夫怜这，共为坎土，埋于岸侧。是夜，丽容自缢于舟中矣。阿鲁台怒曰：“我以美衣玉食，致汝于极贵之地，而乃顾恋寒贱，自弃厥生。”遂令舟夫剥去衣妆，投尸岸下焚之。
火毕，其心宛然无改。舟夫以足踏之，忽出一小人物如指大。以水洗视，其色如金，其坚如石，衣冠眉发纤悉皆具，脱然一李彦直也，但不能言动耳。舟夫持报阿鲁台。台惊曰：“噫，异哉！此乃精成坚恪，情感气化，不然乌得有此？”叹玩不已。众曰：“此心如此，彼心恐亦如此，请发李彦直之尸焚之。”
阿鲁台允令焚之，果然心亦不灰，其中亦有小人物，与前形色精坚相等，然妆束容貌则一张丽容也。阿鲁台喜曰：“予虽致二人于非命，所得此稀世之宝。若以献于右相，虽照乘之珠不足道也。”遂盛以异锦之囊，函以香木之匣，题曰：“心坚金石之宝”。于是给张妪白银一锭，听与二人治丧，并同来之女各资路费遣归。于是阿鲁台兼程而进。
不日至京，上谒右相，奉上其函，备述本末。右相大喜，启函视之，则非前物，乃败血一团，臭秽不可近。右相大怒，召法官谓曰：“彼夺人之妻，各致死地，自知罪大，故以秽物魇我，意在逃刑。”遂下之狱。法官执毕，上报曰：“男女之私，情坚志恪，而始终不谐，所以一念之感结，成形如此。既得合为一处，情遂气神，复还旧物，理或有之。”右相不允，终置阿鲁台于法。呜呼！
四块玉传
缪以文者，淮阴之佳士也。幼而聪颖勤学，既长才貌绝伦，任侠使气。家世富饶，但为声妓所溺，遂不留志于功名。时永乐万岁之元，因与同流十许人，各携重货，往陕右生理。星行露宿，备及辛苦。月有二旬乃达彼矣，遂居旅馆。其同伴中有贾其姓者邹其姓者，与以文最相亲昵，虽饮食必同，居宿必共，然二子亦能吟咏。时值新秋，其三子虽在旅间，而倜傥吟弄之志，略不少怠。以文曰：“此间汉唐所者，山川秀丽。幸而得暇，欲与二兄挟C一游，可乎？”贾邹曰：“诺。”
翌日，携酒肴从童仆，缓辔从容，且游且咏。虽驻跸蹉峨之山，澧谓灞浐之水，细柳长平之坂，昆明太液之池，明光舍元之宫殿，褒姒柏梁之台观，其它苑囿陵墓、寺观祠庙，游赏将遍。每遇故宫废址，未尝不发于吟吊。其以文之洪词，二友之璧和，惜乎不得悉笔，幸录共一二云耳。
题温泉云：
长安西望暮云愁，宫枕空山草木秋。
泉水溶溶浑似旧，更无人露玉鸡头。
影娥池：
断云横树古台荒，人去千年事渺茫。
惟有旧时池上月，为谁清夜静涵光。
褒姒台：
一湾野水抱沙流，台畔闲云任去留。
当日但期开一笑，那堪终古笑无休。
阿房宫：
遗恶秦儿苦运危，函关再破势崩雷。
可怜六国生民血，尽作咸阳一炬灰。
其三子往来必经同昌门，于门外白马寺为中食之所。其住持不知何许人，号和光上人，年逾耳顺，甚有清规。又能援接逢迎，骚人诗客多与交狎。以文等往来既熟，遂相契厚。
是后，值中秋节，和光自念二三君子俱在客邸，遇此佳辰，不无有孤云之望耶？遂备瓜果之酌，命行童竟往招焉。三子欣然而赴。至彼，和光笑而迎曰：“山僧有幸，何吾子之不我弃也。”至暮，移席于临流亭畔，所设虽不丰厚，齐楚可爱。四人围坐而饮，少间，东山月上，水天一碧，河汉介空，万籁俱寂。和光曰：“吾侪文土也，不可同俗子之会，须各吟一章，以较胜负，如诗不成，浮以巨觥，亦足以赏心欤？”众曰：“唯命。”和光又曰：“作诗故佳，但短章促句不能畅幽述景。今者宜为古词，以先吟者为韵，众续而和之。”众曰：“善。”又曰：“主人致酒客致令，以文先生当立题意。”以文沉思允之，曰：“水亭夜宴‘满庭芳’，和上人为东，当启也。”于是和光推让不获，而吟曰：
幻体如沤，浮生若梦，风灯石火谁怜。一尘无翳，万虑尽须捐。得悟真空不二，莫教色相拘牵。独卧白云山岫里，苍翠古岩边。水满矶头，云屯洞口，纷纷花雨龛前。曹溪不远，别有定中天。方得腾身性海，瑶空宝月如钿。惟见梅开知腊去，谁管是何年。
贾生续曰：
一带青山，半林黄叶，三秋佳景宜怜。苍苔翠老，庭树带霜捐。碧汉露华初重，澄空月魄霞牵。共赏芳筵清夜永，亭子蓼花边。契合三生，醉谈千古，不须红袖樽前。青山倒影，清鉴净涵天。喜煞吾师好士，竟赓险韵分细。问道别来重会日，约在二三年。
邹生赓曰：
萍梗相逢，期文雅会，难期易别堪怜。上人洪什，珠玉笑相捐。绕岸溪光碧湛，沿堤风柳青牵。古寺原头红树里，流水小亭边。风月襟怀，林泉气味，尘埃悔杀从前。花阴满地，皓月正当天。水荇巧分翠缕，金波睛漾荷钿。此地胜游难再也，风景自年年。
以文和曰：
客底心情，水亭佳趣，姮娥有意相怜。青春难再，岁月莫轻捐。可惜无花白醉，教人忽忽相牵。暗想前朝佳丽质，多少古丛边。唐室杨妃，汉家飞燕，芳魂疑似从前。晴宵良夜，清恨抱中天。零落翠翘金雁，尘埋珊珮珠钿。幽□漆灯空自照，玉匣夜如年。
吟毕，哄然一笑。贾生执二巨觥，斟满于和光以文前，曰：“二公之诗虽佳，其中似有可论者。和公之作，失水亭夜宴之格。以文之词，失之氵㸒放。不可不浮之。”邹生曰：“当。”以文曰：“予不能饮。”遂下堤奔去，良久不返。
和光命行童曰：“汝可告以文先生，但归坐，吾不复劝酒矣。”其行童远近寻请不见，众皆惊讶。随命僧徒或持炬烛，或持火把，周遍十余里间，并无踪迹。贾、邹大痛曰：“欲意落于岩，则山平；溺于水，则河浅。山野空原亦无村舍，其为魑魅所摄耶？虎狼所啖耶？”和光曰：“贫僧处此四十余年，未尝有魍魉虎狼之害。”
至晓，问于渔樵则不知，访于耕牧亦不见。或告诸官，或榜诸市、叩诸佛、祷诸圣，将及旬月，并无影响。虽本处居人亦以为异。
后及一年，邹、贾买卖事毕，欲回，对众泣曰：“吾侪三人同来，以文独不知所向，不无失此良友，亦恐至家遭其告累耶。”众慰解曰：“予辈共备酒肴，再至白马寺，一则给二兄释闷，再加留意一寻，可也。”
至期，由旧路而往。将及便桥，遥见沙际有二人席地而饮。众疑曰：“此山野之处有此金绮之人，又无从者，得无为妖欤？”少近视之，则一男子、一妇人也。再近，则以文同一美人也。以文见众至，急起与美人携手而逝。众人大呼而逐之，不半里遂及焉。其女赧甚，遂自投于河。众急挽救，不及矣，皆惊愕不知所为。贾、邹执以文手，且泣曰：“子为如此事而不使我知，几迫人至死地。今又累人妇女投溺，如何是好？”以文低首长吁，竟无一语。众曰：“到寺度之。”至寺，众告和光以前事。和光曰：“以文所为，已无可改，勿相迫责。但言谁氏妇女，缘何相从。”
以文俯首不答，众解譬良久，则曰：“向者吾于水亭被酒，披襟D腹，乘月沿流而东。将里许，侧顾水左桂花一株，下有盘石，吾遂坐于石上，仰瞻天宇，俯对清流，露华澄寂，桂香袭人，虽仙境不若也。”遂将前词朗吟数遍。偶见一姝拜于前曰：“妾本寺东邻贺宅侍儿红牙也，妾之女郎知公避酒，令妾敬请过临寒寓一茶，万冀勿托，幸幸。”况予久离家室，一旦闻女郎见招之言，不料可否，欣然即往。
其女导前，屈折幽径，阴林荫翳，约里许，至彼矣。华屋粉墙，朱门掩映，其女郎候于门左，迎予笑曰：“水亭之作，何相怜之至耶！”遂携予手入焉。越庭阁数重，皆极华丽，最后一小轩，乃女朗所居也。予忆贵室，无故而入，似有难色。女曰：“无伤也。”命茶毕，女曰：“妾本比乡巴氏女也，名玉玉。幼时洁白，尊执又号妾为四块玉。少习音律，为此富人贺郎之妻。不料贺郎轻情重利，远商交广，将越五霜，捐妾与红牙二人守此空宅。况当青年，负此良夜，岂不有孤鸾之忆乎？久窥君于邻寺，故含耻以相邀。倘不见鄙，实腐秽之有凭，郁情之得遂。”予曰：“某故幸矣，奈二友何？”玉玉曰：“和光与妾夫最善。若二友知之，妾事败矣。”予遂从之。
少间，设奇肴异馔，命侍儿红牙歌以侑樽。于是红牙理喉演拍，将发停云之声。玉玉笑而目之曰：“对新人不可歌旧曲。”谓予曰；“妾虽不敏，勉欲足貂，僭用夫子前韵，亦作‘满庭芳’以自况。仰承夫子，幸勿以见嗤耶。”于是玉玉白令红牙歌曰：
愁锁蛾眉，倦开海眼，丝丝肠断谁怜。春秋空度，珠泪暗中捐。倚遍乐山玉品，难忘翠结绒牵。渐愧双环尘土蚀，风月玉楼边。斜耽匙头，横偎郎袂，停停每对樽前。梁州一曲，云叶遏遥天。彩缕双蟠金凤，红牙笑拾花钿。薄幸贺郎何在也，孤枕度方年。
歌毕，觥筹交杂，杯斝叠酬。已而月沉西浦，画烛再更，遂宿于彼矣。
“次早予欲暂回，玉玉曰：‘妾已令人店中打听，诸公事毕，自当奉别，焉敢久屈君子，仰误归期乎？’予不合苟听斯言，久违诸契。”
贾曰：“若然，其居安在？”以文曰：“即寺东邻也。”和光曰：“噫！寺之周回林木荒凉，皆废陵古冢，乌得有此富室？其为妖不诬矣。不烦外论，但希以文导吾侪达彼，真伪自见矣。”以文穷迫，不免前行。
出寺东行里许，指一古墓之侧一小冢曰：“此是也。”和光笑曰：“吾得之矣。此大墓者，乃唐玄宗乐官贺怀知之墓也。此小冢人传为琶琶冢也。以文言比乡巴氏，又名四块玉者，以四玉字加于比巴之上，岂非琵琶乎？彼所和词中，又皆琵琶情状也。言嫁贺郎者，实怀知之遗物也。”以文视其所处，闻其所论，魂魄俱失，忧怖之色拥萃于面。和光曰：“无伤，无伤。既得其详，安知非发福之美欤？”遂命诸弟子发之。启土才一尺，得一石函，铭其盖曰：“天宝御赐。”启视，果有百香攒成七宝妆嵌琵琶一面，红牙缕金板六扇，焕然如新，异香袭人，光彩夺目。背有金泥小篆“琵琶颂”一章，首尾一百三十五韵。颂曰：
天宝四载西羌平，远夷怀化舒忠诚。
殷勤不惮万里程，重译十土劳远伻。
梯山航海来神京，春官柔礼司宾迎。
纹骝之载奇锦帡，鳞驰之负黄金籯。
山呼万岁朝天闳，五云高处列霓旌。
麾幢羽葆络未璎，彤庭大启天颜赪。
歌谣齐贺声嘤嘤，纹身编发如狙猩。
陈阶列陛献土籯，斯足用表蕃臣盟。
珍奇诡异不可名，黄琮紫贝同天璜。
白圭碧璞杂丹珩，其中一物由为精。
伟哉制造规模宏，玳瑁匣琐艮缄盛。
冰纨拥衬云锦绷，异香馥郁百宝成。
光华闪灼夺人睛，云是胡乐形狰狞。
名曰琵琶价连城，背圆杆直休窨弸。
云光霞影纹楸怦，胚胎自是昆仑柽。
紫檀槽内沉香桁，纹犀牙品珊瑚桢。
匙头偃仰曲凤胫，蛾眉海眼双瞠瞠。
四轴均布如飞蜻，不山巧琢玄石瑛。
拂手壁碾澄寒泓，春秋双换蟠雕鹦。
鹅项曲折玉芝茎，彩绒结带芳香衡。
鹍鸡之弦白且莹，直列首尾如星枪。
润于寒玉洁于冰，明如秋水净如琼。
压尽秦楼雁柱筝，不数章台鸾侣笙。
梨园弟子睹如盲，谈奇辨异争喧□。
咨嗟吮呷不能评，其年署退斗建庚。
黎元富庶百物赢，好雨初敛风日睛。
圣皇赐宴开迎英，千宦陪位餐大烹。
礼设八座迎公卿，太官尚食进杏饧。
司虞荐腊贡鹿麖，割鲜炙脯炮巨牲。
陈觞列俎排鼎铛，簪貂执玉曳珂珵。
拱手鹄立丹陛楹，凤吹嘈杂腔回萦。
龙钟喧吼声雄锽，紫驰之峰调玉羹。
赤虬之脯和芥青，艮系之脍斫鲤鲭。
金盘之味呈吓蛏，商瓶周鬲闲汉罂。
琼浆玉液皆满盈，玻璃洸漾飞大觥。
珊瑚灼烁燃长檠，怯闻九乐声嚣訇。
敕令出此异域韺，教坊空多不敢侦。
弦是鹍勈如铁勍，尘埃肉指岂堪撄。
就中惟有贺司伶，向前竟奏心无怦。
勇然取向胸前横，当御鹄立来独呈。
调弦转轴声轷轷，新腔才起拍早榜。
偃手一扫风雨惊，回顾众乐如秋虻。
大如巨海吼长鲸，小如幽谷迁娇莺。
急如怒涛古壑砰，缓如春涧泉溋溋。
高如霄汉雷电轰，低如暗冗蜂羽悰。
巧如老树啼苍鹒，凄如夜雨滴寒更。
猛如两阵严鼓钲，清如仙境天球鸣。
近如殿角风摇铮，远如砧杵声东叮。
轻如一点琉璃铮，繁如万斛珍珠倾。
翻然转作霓裳声，满空花雨飘云霙。
悠悠天际行云轻，纷纷彩栋尘落甍。
其它众乐不敢赓，声渐韵怯图薨薨。
金石空多若积橙，颇容湘瑟为弟兄。
幸逢盛世海宇清，幸遭圣德日月明。
万国歌颂康衢氓，巍巍成化遍八纮。
溶溶德泽滋群生，四夷归化不烦征。
奎星耿耿休戈兵，北狄八觐趋幽并。
西羌归化越河泾，东番献贡涉沧瀛。
南蛮纳土来楚荆，罢却清风细柳营。
问却奔电汗血骍，官衙寂静无讼争。
市里货易均平衡，万民安业乐锄耕。
黎庶殷富过田彭，此乐远至应休贞。
兆我大唐昌且荣，堪随天仗助郊枋，堪随朝晏解春酲。
可与圣主却微惸，可与圣主释间情。
宜在西苑驾前行，宜在东阁花边擎。
愿祝吾皇寿彭铿，愿祝吾皇寿彭铿。
千年万载昭佳祯，千年万载昭佳祯。
其后题曰：“天宝某年秋仲望后一日，开国男太子洗马东阿公某”云云。惜乎微被土花所蚀，失其姓名。遂携归寺，众皆传玩，喜异不能去手。
话间，有贾胡数人突入寺曰：“吾辈睹此中有异宝气，如果有之，乞为见货，虽价万金而不惜也。”和光等遂将琵琶示之，而绐曰：“此吾寺世传之宝，如果能货之，公价白金百锭。”胡无异言，如数酬之。众曰：“以文遇此奇祸，理同再生。当以此金入寺，以资福。”和光却之不能，遂从纳焉。是后以文等各归家，亦无他恙焉。
庞观老录
元至元间，江南初附，民情木淳，法禁尚弛。金陵乃要冲重镇，人物繁杂。其龙江关之侧，有刘生者，博学好古，以诗酒自如，以正大自处。凡亲友相识之间，或吝于营求，或耽于风月者，则绝目不视。至于言语少涉亵慢，则必加之以叱责，人恒伏之。然吟作故虽有时，而饮酒通无节限。虽常以夜继昼，亦未尝见其甚醉也。故时人号其混名曰“刘醅瓮”。言其腹之容酒，如酿瓮也。又常因人论及男女之道，则曰：“夫妇者，天地也，乃人伦之本，万物之源，五常之所宗，三纲之所主。圣人删诗，独取关睢冠之经首，所以正男女、重人伦也。何期今之浅俗，或败家之子，或游手之徒，不知义礼，恣意妄为。轻则伤财败德，重则杀身亡家。愚莫此甚，真可哀也。”是以人皆伏其正大。
然刘之为人，刚傲好胜，人皆得以谄誉欺之。其诸友之中有张生者，为人性凶而轻挑，使气而好强，人莫敢犯。或少逆之，虽死不悔，人咸谓之“张舍命”。又有王生者，家产巨万，其性好奢，挥金如土，人以“王十万”呼之。然二人皆以能饮有名，又能以甘言巧誉，故刘醅瓮亦与之契密。
先是江口下市，有名娼号为四水和者，才色绝类，富商过客辐辏其门。张舍命恃其恶名，霸占不容留客。又因用度不足，乃诱王十万同游，饮博以取其利。不料十万暗用金珠私买四和之心，遂使疏远舍命。舍命虽愤恨切骨，奈何十万人情财力，无计可治，常怀杀十万之心，佯为亲善。
一日，舍命谓十万曰：“我想刘醅瓮妆孤作态假老成，未必其心果能坚正。兄当邀彼痛饮，浮以巨觥，多方劝酬，务令沉醉。仆同兄送去四水和家，则真伪可见矣。”十万如其言。至其醅瓮果大醉，二人相笑扶送四和家，嘱令留宿。二人复大笑而归。
及四鼓，醅瓮乃醒，启目视之，不知何处。见一美娃在侧，而问曰：“此何处也？”娃答曰：“妾四水和也，日间君饮王郎处，频兴眷妾之言。王郎以至契，不较彼此，奉君之意，以妾为荐。又不知君何以见责，不释衣冠，假寝待旦。”醅瓮叹曰：“予自不谨，为小物所欺。”良久，复大笑曰：“我虽非陶谷之可迷，然于清浊之间不可不白。”遂作《风光好》辞一阕，大书于壁。其辞曰：
理难明，事难明，可笑无情负有情。佳人莫作伤春泣，终无益，守残更。争奈巫山彻晓晴，梦何成。
书毕，掷笔于几，飘然往矣。
既归，王、张相携大笑而入曰：“昨晚乐乎？”醅瓮大怒，正色责之曰：“古云益者三友，损者三友，公等故能损人，于己何益？”二人再三伏过良久，醅瓮相待如初。
既而复命，共饮将半，醅瓮忽出白金数两，谓十万曰：“此金烦寄与昨日之妇，我虽与彼秋毫无私，然大丈夫无故据人床榻，混男女之分，彼虽不介，我心其独安之？”十万不辞，遂依其命。
即别，舍命胃十万曰：“刘醅瓮真奸人也，其言决不可信。我等到四水和家，以金与之，其情自见矣。”既至四水和家，十万执金曰：“刘郎奉此，少伸昨夕情爱之款。”四和以为十万之金，诈作此言而诳己也，亦佯受金怀之，笑谓十万曰：“兹事者，君以刘郎惠我，非我故敢欺君。然情无两偶，请君今日告别。”十万闻言，思与舍命之论相合，遂变色大骂。四和急道本末，至于跪浼再四，十万终不允信，奋衣不顾而出，遂与四和相绝。
舍命乘机而与四和更复旧好，日每与十万诬说醅瓮与四和往来密意，又假为劝激之言，浸润备至。十万转加愤恨，常谓人曰：“我若不杀醅瓮，终被气死。”而舍命喜其得计，乃谓四和曰：“十万之言，人皆以为信然。我若潜杀醅瓮，官府必捕十万偿命，尔我方遂久远。”四和曰：“妾誓此心，自今死生从郎便了，何必杀人？”舍命曰：“此言既出，如何可止？若其发露，必先杀汝。”
四和自计：“从之则死，不从亦死。”忧畏交切，无计可脱。适有旧识上江客人李顶缸来访，遂与相谋，乘夜潜走上江，其家无一人知者。
其母虑四和止有张舍命、王十万、刘醅瓮三人交讲是非，累有飞语，或死或逃，定是三卜所为，遂将本末情词赴巡检司告理，致将三人拘禁在官。百方追问，刑无所施，终无情实。
俄值旧官任满而去，有新任庞巡检者，名观老，为政敏捷。吏白张舍命等三人乃前官未断之疑狱，观老大笔曰：“即是人命，杀之便了，又何疑也？”即押三个赴市用刑，出而复回者数次，远近喧传，观者如堵。
观老乃改服，遍行市肆。忽闻一人曰：“冤哉！人在何处，而此处杀人。”遂捕其人以归。责问，供曰：“闻四水和先于某时被上江客人李顶缸拐去，即今顶缸又来买卖，见在江口船上。”观老大喜，令其作眼，当时捕至。观老曰：“汝既是李顶缸，就拿去杀了，不必多问。”顶缸闻言，大呼曰：“我虽拐去，活人见在，乞为差人押取前来回证，虚实便见。”观老笑曰：“我若不杀你，你定不轻认。”既差人往，不一月果得四和到官。乃提各犯当官面证，各执情词。
观老大怒，各杖二十，令其从实具供。于是刘醅瓮供曰：
念某昔崇儒业，致力有年，因达世机，遂思退逸。但知诗可忘情，不料酒能致祸，是以遭人欺，遭人诱，无术关防。致身危，致身辱，何能拯救？恋三盏之黄汤，丧一生之清德，有玷伯伦之裔，更染醅瓮之名。言行不虚，甘情伏罪。
四水和供曰：
伏念妾本良家，幼遭不幸，父娘卖我以图财，身命从人而失节。女工不习，乐艺是供。日日倚门巧笑，朝朝掩扇清歌。东家食而西家宿，乃有四水和之称。张郎妇而李郎妻，故惹众人之争祸。自期礼法之难容，至此所供是实。
王十万供曰：
念某生于富室，长在明时，不知父祖之勤劳，乃效狂徒之放肆。倚钱威，仗钱势，任意施为。称心行，随心好，全忘溃乏。挥金如土，招人启十万之称；得罪为囚，恨我至一贫如洗。兴言至此，欲悔何追？祸败自求，敢辞公判？
张舍命供曰：
本非仕宦之家，原少父师之教，养成愚俗之才，习就凶顽之性。义礼茫然，贪欺是尚，损于人利于己，自以为常。爱之生恶之死，谁能敢犯？转目妄恩，吹毛复怨，凭血气之强，仗粗豪勇。一语不容，半钱不舍，恶极刑加，何辞脱罪？
李顶缸供曰：
念某生来愚钝，老大无才，不识高低，强随好恶，比杨妃之病齿，效越女之颦眉。食嚼残之蔗，空慕其名；披己弊之裘，甘希其色。贪饵忘钩，爱0入网。捉闲捕空，名为刬赶；替人受祸，可谓顶缸。既同众犯之名，敢避一身之罪？
五人拱毕，侍吏奉上。
观老详示良久，挥笔判曰：
人非圣哲，岂有全德！虽物欲之难除，然是非之易鉴。心为欲宰，欲听心施，心若端良，欲何不善！酒色财气乃世所当然，但人有君子、小人之分，故事有败德、成仁之道，所以用同而功异也。君子正心节欲，节之则吉；小人纵欲亡心，纵之则凶。其酒色财气，岂能成人败人者哉？切照刘醅瓮，以酒亏儒者之名；四水和，以色失良家之节；王十万，以财倾殷富之基；张舍命，以气损买身之理；李顶缸，乃各犯之干连，于情理则庶几少减。依明条各仗从轻，自此后须当改业。
是后传播远近，至今江湖间以为调笑云。

[book_title]卷四
丐叟歌诗
李自然者，临清县民家子也。七岁而孤，为晏公庙道士任某抚养，以为弟子。既长，聪敏变通，甚为居人知爱。
时运河初开，而临清设两闸以节水利，公私船只往来住泊，买卖嚣集，商贾辐□，旅馆市肆鳞次蜂脾。游妓居娼逐食者众，而自然私一歌妓日久，情款甚厚，暗将其师资产盗费垂尽，皆不知也，一日，因醉与一游手争殴，被讼于官，其师始知，一气而没。自然亦因宿娼之愆，展转囚禁，经岁方已。然追牒为民，不得复其原业。无所依归，遂与前妓明为夫妇，于下闸口赁房，卖米饼度日。
自然自念贫乏，夫妇勤苦生理，不舍昼夜，不半载自饼铺而为食店，自食店而开槽坊，生理日增，财本日盛。十数年中，家业赫然，南庄东野，前店后宅，遂成巨富。止生一子，取名曰“当”。甫七岁，其母因疾而逝。自然未免再娶，虽得其宜，而自然念己幼孤，恐子为继母凌苦，百方防忌。子母之间，反各疑避。
是后李当既长，自然为择豪门为配。一自新妇入门，母子更加不睦。而李当恣意非为，其母绝言不告，亦不禁戒，所以至于败坏，实自然处不得其道也。初尚不知，后虽知之亦无如之何。不一二年，其李当或纵酒宿娼，游放赌博，无所不至。家业费耗，行藏极滥，或为盗贼攀指，或遭凶徒染累，或为人命干连，或作诓奸保证，或禁囹圄，或奔逃避匿。而自然只得为其营救，赂上买下，补欠偿逋，不和年，产业一空，衣食往往缺用。
而李当狂肆无施，亦颇守分，止余旧宅一区，尚直银数百。而自然有妻弟刘某者，谓自然曰：“君今年老，别无生计，虑恐日后渐至难为。吾于两淮有盐若干，年久未支，今欲往卖。近观贤甥顿非前行，可将此宅变易，概予同往，必得厚利。”而李当亦自奋励。父子同议，罄易家产，与刘某择日而去。而自然夫妇同新妇，借房亲家暂居。将二年，杳无音耗。
一日，忽有人自淮而来，言刘某已死于途，两家财本尽为李当所掌，仍前不肖，任意非为。自然欲去而不能，欲托人而不得。未半年，老妻、儿妇相继物故。孤身独处，人情久厌，资用不敷。东移西处，人皆不顾，遂复栖身于晏公庙之僧厨。故人亲知供饷不至，未免行丐于市。而自然素受安富，一旦行此，多为人憎，饥寒顿切。
同侪有一老叟，能歌诗，所丐颇足。自然慕其能，恳求其教。其叟不吝，遂教之。而自然本出道流，颇解诗书之语，一授而成颂。诗曰：
缘何贫贱生勤俭，只因窘迫难赒赡。
飘泊饥寒苦不胜，伏劳悴力将谁怨。
或佣或艺仰人资，但能温饱无他念。
昼夜营营不惜身，省衣节食得余羡。
辏添小本作营生，买多卖少奔西东。
四时八节冒寒暑，一百二十行肆中。
经纪诚实人信服，日月可过衣食充。
老少有依财足用，人道尽而天理通。
缘何勤俭生富足，彼因贫困先劳碌。
粗茶淡饭守寻常，朝谋夜算思积蓄。
几平经理产业成，妻荣子贵遂心欲。
中盐制货伙计行，全家稳坐享天福。
买邻辟地广庭轩，连阡跨陌开园田。
先治仆妾次车马，缮修造作经连年。
妇娶权门沽势力，女归豪贵不论钱。
势力两全根已固，有钱难买子孙贤。
缘何富贵生骄奢，只因生长出豪华。
挣钱人死财无主，贤郎别是一人家。
放欲肆情恣所好，捐财如土斗矜夸。
旧伙间疑更世业，虚花听信改生涯。
孀居老母游庵寺，丧父小郎串瑳肆。
游庵频烦起是非，瑳肆久远坏家事。
狂奴欺主发悖言，滥妾通人丧前志。
狗党狐朋昼夜随，赌钱吃酒无不至。
缘何骄奢生贫贱，只因放肆身家陷。
五七年来产业空，器皿用尽卖钗钏。
当东买西胡倒誊，三不值二常改变。
田园初卖尚可为，巧语花言怪人劝。
倒宅换屋被人扶，般来般去片瓦无。
衣食不供奴仆散，炎凉迁变故人疏。
房钱不继遭人逐，母病妻亡寄体孤。
向晚无投谁见恤，求依更铺是良图。
自然既能成诵，异日于人烟市肆之间，高声朗诵，便于句下加以解说。一时居人哄然丛听，咨嗟称赏，所惠钱米，成负而归，尽足数日之用。尽而复出，每每如是，深以为幸。
一日又出，正歌诗间，忽于众中有一道人歌曰：
四序推迁气迭更，人间成败理同朋。
春回大地群芳茂，夏到炎蒸万物成。
秋动金风诸品遂，冬寒闭塞运回贞。
乾坤终始俱同理，莫把兴衰浪自惊。
自然听毕，径前揖问其由。道人笑曰：“君非任高士之徒李自然乎？何不识我耶？三十年前，予尝在晏公庙与君同处数旬，今何忘之？”自然惊喜，遂相与握手，请入茶肆，叙以久别之情，诉以本身终始之事，且悲且喜。道人曰：“贤契不必认俗太过也。适间闻君歌中之意，其责尽归人子，不能继述前业，于理最当。若以君事比之，似大不同。今君尚存，罪将谁归？”自然太息曰：“仆虽未死，寒家之败实由豚犬所致。吾歌之诗，言虽少异，理实同然。”道人抚掌大笑曰：“君守道不终，于理不明，宜也。又歌俗诞之诗，诱人自愚，而入于悖理，深可叹也。”
自然悚立，请闻其说。道人曰：“予之前诗，其道备矣。且如四时之运。春发生而夏长养，秋成实而冬收藏。人少如春，人壮如夏，人老如秋，人死如冬。又如人家之成败：勤俭，春也；富贵，夏也；骄奢，秋也；贫贱，冬也。岂但四时代谢，人之生死，至于国之兴亡，世之治乱，未尝有能外乎此者。一饮一啄，皆因前定。万物亏成，气理使然。君今专责人事，岂不谬哉！”
说由未毕，但见卖茶之叟勃然作色，忿起向前夺其茶盏，大喝连骂：“俗夫。急去！急去！秽吾茶肆矣！”道人笑视良久，不言而出。茶叟复曰：“二子且止。予本不当与尔较言，奈何知愚不教，又非仁者之心，尔当格听。夫天者，阳也；地者，阴也。兼阴阳而有妙合而成者，人也。所谓上帝临汝，降中于心，可以动天地感鬼神。天不言而人言之，地不为而人为之。上古圣人仰观天文，俯察地理，中建人极，所以八卦演而九畴叙，四方正而五官设，天人合而三才位矣。汝谓四时依气运自然，不关人事，且如春不耕种，则莽然蒿艾，禾不生矣。夏不耘耨，则草卉丛杂，谷不实矣。秋不收敛，则风霜散败，廪无蓄矣。冬不藏蓄，则用度乏继，民无恃矣。是果专于气运乎？亦将从于人事乎？又汝谓人生一世，少壮老死，亦气运之自然。若人幼而不学，则壮而无所资。壮而不行，则修齐治平无所恃。老不加顺时调护，则无以享期颐之寿。病不用砭艾之方，则命归于夭折矣。此又果专于气运乎？亦从于人事乎？汝又谓家之成败，皆自循环。勤俭富贵，骄奢贫贱，亦气运之自然。若勤俭不兴非望，富贵长惧盈满，贫贱每存安分，是果专听于气运乎？亦将从于人事乎？至于国之兴亡，世之治乱，更有说焉。且以周自公刘积德累仁，至于文王三分天下有其二，讴歌词讼归之，而臣节不易者，非取之也，人归之也。武王吊民，诸侯不期而会者八百，非求之也，天与之也。德敷则人归，人归则天与。根既固而本必大，源已深而流自远矣。享世八百，岂不宜哉！汉有天下也因秦灭六国，怨结九服。汉祖将顺群仇共雪众耻。虽有霸羽并驱，能听董老一言而得鹿，为民除暴，代世洗冤。享年四百，又岂过也？唐除众厌之主，收已残之功，宋消协治之奸，定久乱之世，是皆取无怀怨之民，抚有乐生之众，虽不敢比德于周，然不失取之以正。君无饰情诳众之为，臣省避嫌含疑之讳，治平理坦，民和天顺，其各享国三百有余，岂不休哉？其余篡窃相习，割据竞胜，或因势而御下自尊，或贪功而协上推载，或乘机僭号，或假便盗名，虽居人主之位，常怀狙诈之心，为君者忍心负德，为臣者顾后瞻前，夺含悲恋故之民，率抱忿屈从之众，开端乎莽、操，继恶于懿、温，苟幸有二传、三传，若非子杀其父，定遭臣弑其君。兵起房帷，怨兴骨肉。有朝为天子之尊，暮求匹夫无地者，得志恶甚虎狼，失驭屠如犬来豕。惹剧贼窥时，引蛮夷伺隙，渎乱民彝，畏干神器，可胜叹哉！汝但知兴亡治乱关乎气运，而不知气运合变实系乎人。圣贤之治，体众心而合之于天，小人之为，肆己欲而巧变于事。心即天，天即理，人行速而天行
缓，人事昭而天理默。善恶阴阳，互为体用。善不与福期而福自生，恶不与祸会而祸自至。兴亡治乱，于斯判矣。何乃执偏强论，以惑后愚乎？且尔先负其师，今日可逃子负其父？此皆理合气同，恶积祸会，又将谁怨耶！”
二人闻讫，汗流浃背，俯伏受教，不敢仰视。既别，明早各携香帛，欲求未明之理，则茶叟徙居，不知所向矣。
翟吉翟善歌
成化乙未冬，予与诸友临檐负暄而坐。话间，一龙曰：“昨见一士人，其名可喜，姓翟氏而名吉。意翟音近择，一凡人家婚丧宅葬，未尝不由择而行，虽非大故，然其用意之妙，似无余蕴矣。”众皆叹赏。一友徐曰：“以予论之，未若名之曰翟善，岂不佳乎？夫善者，众福之基，若事事择善而处之，其吉不待趋而自在其中矣。若然，真所谓弃本而逐末。正如不耕而望食，不织而望衣，得乎？”众复大笑，改称之。予更从而折其中曰：“凡修齐治平是皆本乎善，善乃为人必由之径，日用常行之事，岂可斯须远也？其所择者，形同实异，恶损好益之谓也。”众亦称之。
是后予思诸友之博论，正中日前之弊。今之人家往往有不可胜道之弊，肆不在怀，何但择善与不择善者哉！且如人家一有婚丧宅葬之事，辄起趋吉避凶之疑，多方占择，不顾义理，至于悖道违天，无所不至。殊不知不测之祸至不旋踵，可胜叹乎！又人多狭浅，性愎多忌，或闻微论，必加震怒，至于幽隐不堪容之事，虽在介疑，恬不着虑。及至事失，亦复苟顺自受。呵呵，诚可笑也！诚可叹也！予睹斯弊，深自惕警，不揣鄙陋，僭立新意。以婚丧宅葬为择吉，瞽乐僧尼巫媪奴婢为择善，分为二途，类为八事，各序小引，联作俚言，名之曰“择吉择善歌”。非敢擅立彼此，意在贤者知警，而愚者之少戒耳！
夫婚姻者，人极之先，五伦之本，正闺门以及家邦，承宗祀以延后嗣，乃天地工用之端也。凡求婚者，当先观其父何如，则其母之妇道可知。其母既知，则女范得矣。今之人则不然，一有婚姻，乃心财利，或专在吉凶，殊不知贫贱富贵在天，吉凶在我。茫然颠倒，曷胜叹欤！曷胜叹欤！
当世婚姻真可笑，不求懿德求才貌。富家有女媒氏忙，逆料妆奁向人道。贪愚一闻心预期，昼夜寻思念不移。那度彼此事可否，乱投瞽卜占筮龟。瞽卜吉凶岂能断，往往随口乘人便。命合红鸾便进财，自此家门都改换。千谋万虑过门来，贫苦追陪富倚财。妇骄悍怠悖指教，家业从此成颓衰。呜呼！择吉兮，吉安在？宜当听取文公戒。还娶不若吾家女，殷勤趋事心无外。
夫人之丧亲也，当倾天之祸，一痛之外不知有生，何暇他顾？缘以承宗为大，圣人节之以礼，乃教民不以死伤生，昭诸经籍，立万世经常之法。今之匹俗，睹成仪而不遵，冒欺悖是听，指亲魂为殃，而举家避殃。写父名设狱，而请僧破狱。省棺衾以资佛事，节哀痛以遂人情。对柩歌舞，临圹开筵，是可忍也，孰不可忍也！
堪叹人子居丧次，不追罔极先人事。急请阴阳问吉凶，更推时日求避忌。棺衾朽薄才掩形，歌管连宵不少停。珍馔预陈酬往复，绕鼓轰天诵佛经。纸扎幡幢苦周办，破产劳生为人看。临圹那论亲永违，紧顾斋堂恐客散。呜呼！择吉兮，吉何辜？以此儿孙有若无。劬劳之恩至如此，回头请看林间乌。
宅者安处之所、偃息之处也，所以界分局而庇风雨者也。近市井则有繁华交易之利，近田野则有稼穑之宜。其规模依地势之方圆，其华朴称家道之贫富。今之人则不然，多惑于求食之术，谓门何如可以致财，向何如可以致官。取八字，合支干，排年时，推姓属，移西就东，拆门倒户。贫者反致伤财，富室或因致祸，愚莫甚焉！
室屋本自庇风雨，大小横斜称规矩。不思本分信阴阳，妄引官商角徵羽。或将年命合三奇，冲避神杀随干支。春和秋爽不修造，选在隆冬暑雨时。开门放水斜调向，邻家有碍谁能让？或遭改拆损资财，或因殴闹动词状。呜呼！择吉兮，吉不足，初然谋笑反成哭。益时将就损时修，省事省心都是福。
葬者，藏也；择者，取地之宜也。勿就岐下，畏水汩也；勿近城市，畏迁易也；所以择宜者，欲其久安而永固也。春秋谓“某公弗克葬”，言雨也，亦未尝言及年月之利钝，茔地之吉凶。今日所为，殆尽俗秽，至有暴露父母，待利数年，迁徙祖宗，就吉几处，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>