<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,附录,类博稿全文在线阅读,类博稿全文在线下载,大玄古籍书库">
<meta name="description" content="十卷。《附录》二卷。明岳正(1418—1472)。撰。岳正,字季方,一作秀方,号蒙泉,漷县(今北京通县)人。正统十三年(1448)进士,授编修,进左赞善。天顺初,改修撰,入阁预机务,因忤曹吉祥、石亨,谪钦州同知。未至,即被逮系于狱,杖戍肃州,寻释为民。成化初,复故官,后又出为兴化知府。成化五年(1469)称病致仕。卒谥文肃。著有《美博稿》。其诗不甚求工,聊抒情而已;文章亦天真烂漫,落落自得。史称其所草承天门灾谕廷臣诏,剀切感人,举朝传诵。足以见之一斑。是集为其门人李东阳搜辑遗稿而成。凡诗二卷,杂文八卷。又">
<title>类博稿_岳正_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">类博稿</span> <br/>
          作者： <span class="inputVal" id="bkauthor">岳正</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]66366</span> <br/>
          说明： <span class="inputVal" id="bkdec">十卷。《附录》二卷。明岳正(1418—1472) 撰。岳正,字季方,一作秀方,号蒙泉,漷县(今北京通县)人。正统十三年(1448)进士,授编修,进左赞善。天顺初,改修撰,入阁预机务,因忤曹吉祥、石亨,谪钦州同知。未至,即被逮系于狱,杖戍肃州,寻释为民。成化初,复故官,后又出为兴化知府。成化五年(1469)称病致仕。卒谥文肃。著有《美博稿》。其诗不甚求工,聊抒情而已;文章亦天真烂漫,落落自得。史称其所草承天门灾谕廷臣诏,剀切感人,举朝传诵。足以见之一斑。是集为其门人李东阳搜辑遗稿而成。凡诗二卷,杂文八卷。又附录二卷,前一卷载诸人志铭、传赞等,后一卷则是李东阳因叶盛所作志铭多所隐讳,故为岳正补传。称岳正晚好皇极书,故所作杂言二篇,皆阐邵子之学,而诗亦纯为邵子《击壤集》体。岳正认为作诗既要平仄,又要对偶,安得许多工夫。故而其诗较草率,诗味欠浓。其文高简峻拔,力追古作。正统、成化以后,台阁之体,渐成啴缓之音。惟岳正文风格峭劲,如其为人。现存有嘉靖八年(1529)任庆云刻本,嘉靖十八年吴逵刻本、徐执策刻本等。</span> <br/>
          封面： <span class="inputVal" id="bkimg">Z_19232.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]类博稿
[book_author]岳正
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]66366
[book_dec]十卷。《附录》二卷。明岳正(1418—1472) 撰。岳正,字季方,一作秀方,号蒙泉,漷县(今北京通县)人。正统十三年(1448)进士,授编修,进左赞善。天顺初,改修撰,入阁预机务,因忤曹吉祥、石亨,谪钦州同知。未至,即被逮系于狱,杖戍肃州,寻释为民。成化初,复故官,后又出为兴化知府。成化五年(1469)称病致仕。卒谥文肃。著有《美博稿》。其诗不甚求工,聊抒情而已;文章亦天真烂漫,落落自得。史称其所草承天门灾谕廷臣诏,剀切感人,举朝传诵。足以见之一斑。是集为其门人李东阳搜辑遗稿而成。凡诗二卷,杂文八卷。又附录二卷,前一卷载诸人志铭、传赞等,后一卷则是李东阳因叶盛所作志铭多所隐讳,故为岳正补传。称岳正晚好皇极书,故所作杂言二篇,皆阐邵子之学,而诗亦纯为邵子《击壤集》体。岳正认为作诗既要平仄,又要对偶,安得许多工夫。故而其诗较草率,诗味欠浓。其文高简峻拔,力追古作。正统、成化以后,台阁之体,渐成啴缓之音。惟岳正文风格峭劲,如其为人。现存有嘉靖八年(1529)任庆云刻本,嘉靖十八年吴逵刻本、徐执策刻本等。
[book_img]Z_19232.jpg


[book_title]提要
钦定四库全书　　　　　集部六
类博稿　　　　　　　　别集类五【明】
提要
【臣】等谨案类博稿十卷明岳正撰正有类博杂言已着録天顺复辟後以夺门诸臣挟功骄恣帝心畏之而不敢遽图正以书生支撑其间欲设计以离曹吉祥石亨之交事不能成反为所中至於窜谪濒死其策虽踈其志要为忠荩及羣奸继败又厄於李贤之媢嫉沦落以终姜桂之性始终不改嘉靖初追赠太常寺卿制词有云嫉邪已甚受谤寖深左谪南荒再编西戍既而逆臣伏鑕正士赐环拟陟卿曹庶佥言之允协出分符守竟直道之难容纪其实也其文章亦天真烂漫落落自将史称所草承天门宣谕廷臣诏剀切感人举朝传诵足以见其一斑矣是集为其门人李东阳蒐辑遗稿而成凡诗二卷襍文八卷又附録二卷前一卷载诸人志録传赞诸作後一卷则东阳以叶盛所作志铭多所隐讳为正补传也传称正晩好皇极书故所作襍言二篇皆阐邵子之学而诗亦纯为邵子击壤集体东阳怀麓堂诗话称蒙翁才甚高俯视一世独不屑为诗云既要平仄又要对偶安得许多工夫云云盖得其实而传乃称以雅健脱俗未免阿其所好至称其文高简峻拔追古作者则不失为公评正统成化以後台阁之体渐成嘽缓之音惟正文风格峭劲如其为人东阳受学於正又娶正女其怀麓堂集亦称一代词宗然雍容有余气骨终不逮正也所谓言者心之声欤乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
类博稿卷一
明　岳正　撰
古诗歌辞五七言四十六首
拟献幸太学颂
惟正统九年甲子春正月考国子之学越三月一日皇帝亲释奠于先师立师生馆下命儒臣讲经以倡导臣以作新民臣某伏念生太平盛时又得服章缝从诸生後亲被宠光无任感激辄依据古体作颂一篇凡若干言言词陋隘虽不足形容盛德然皆指事实录具载圣天子崇儒重道之美庶几昭示无极有在者其辞曰天开皇明奄有下方垂百斯年中叶弥昌太祖太宗仁庙宣考四圣同功以传以绍皇御八极清明在躬仁渐义摩道冶德熔际海之南穷北之漠东国西戎式歌且乐皇躬不庸载谦载冲乃命司空新此学宫有严庙貌威仪肃肃有秩黉堂榱桷矗矗庖廪次舍偕作协兴曾不閲月有司告成帝曰噫嘻此实自我我不先焉何以率惰乃命太常炰牛炙羊鉶羮大胾有苾其芳乃命倌人法驾是陈玉辂金根绎绎循循龙旗扬扬和鸾雍雍我皇戻止顒卬斯容玉帛煌煌鼓钟锵锵我皇渊塞以将祀享诸侯皇皇大夫济济我皇於穆载宣经理龙行云从秋斯鸣蛩亿万斯年於乐辟雍辟水洋洋圣谟孔彰臣佩德音没世不忘载拜稽首请作颂辞于以祈嘏于以祝厘祚我皇明如日斯升我皇攸宁百千万龄
营建纪成诗
天眷美营建也修焉创焉民弗知也
天眷有明诞命高祖俯监万方定都江浒如龙斯蟠如虎斯踞以朝以会以享以祀逖矣厥谟钦于世世　　　天眷有明亦啓文祖为厥孙谋聿又胥宇碣石之西太行之东有严厥宫四海是同　　维帝即阼夙夜顾諟神既受职民亦冒祉乃继廼述乃经乃营戢此土工为万国宗　廼召大臣出任予重曰某尔总曰某尔董役夫总总工师傱傱鼛鼓逢逢人心悀悀　有赫朝堂有翼庙庭琐琐公府歘忽偕兴士方耕矣女方箴矣曾不惊矣奏功成矣　匪臣之功伊民之力匪民之力维帝之则帝曰匪予文祖之志天相文祖烂其营室
天眷六章二章章十句四章章八句
代祀海渎纪成乐章有序
嘉礼告成神载歆假雨阳辄应信如执符爰据威灵衍为九唱勒之贞石用示无极布露悃幅称答景贶词之工拙不暇计也
北海诗
降神
神有生兮奠玄坤当一隅兮司帝藩朝渺滢兮势弥尊量厖鸿兮纳污浑含混元兮肆吐吞云其蒸兮雨所歕佐媪神兮生物蕃遐明德兮报祀存神兮神兮降吉蠲
迎神
金节晃兮缤繙翥翠华揺兮葳蕤举骖沆瀣兮驾甸始屏翳驱兮丰隆驶鞭雷霆兮叱风两逆惟怒兮惠惟雨香芬茀兮景凄靡羌洋洋兮如谇语神兮神兮斯戻止
礼神
鼓钟奏兮镗镗箫管扬兮琅琅帛有玄兮玉有璜羌煜煜兮烂盈箱黍稷芬兮有苾其芳簠簋饰兮厥文孔章肃玄端兮歛衣裳俨诚敬兮靡不将神兮神兮假有光
初献
爵初献兮神已萃鼻絶嚏兮志不悖衣冠肃兮容体懿昭对越兮凝念虑答元功兮靡自媚眎明鍳兮向予意时雨阳兮醖和气蓊穰穰兮育羣类神兮神兮民所庇
亚献
爵再献兮诚正精虚室白兮灵府澄震雷迅兮神靡惊匕鬯安兮端不倾牺罇圭瓒兮两楹太羮元酒湛且明民与嘉贶国与祯千古万古恒不撄神兮神兮予尔盟
终献
爵终献兮诚弥笃神宴娱兮光耀烛宥菑眚兮降厘禄柄予夺兮局祸福失恒道兮殃品物陵为波兮川为陆稼不登兮人不育苦垫溺兮慉怨讟神兮神兮尔之辱
承厘
膳膏芬兮酎酒馧罍尊彛俎罗缤纷明禋杰制全本文既醉既饱神载忻嘉贶蕃厘乃尔分惕息受命如有闻锡尔民人锡尔君八方维时百谷蕡上方下方覃厥仁
乐神
拥灵姬兮侍玄女蠵吹笙兮鼍击鼓长鲸清歌老蛟舞河伯行酒御龙脯百神效顺恩湛溥嘘为清风噀为雨风雨维时泽下土神兮神兮乐何许终国家兮万万古
送神
飊轮辗兮云为衢羽葆张兮蜺化旗雷公跸道婢雨师电母举燎驱封姨千骑万骑鱼龙随山为裂兮川为移去矣直与玄冥期神不厌斁民允禧年年岁岁春秋祠
大济诗
降神
太行之西兮王屋之东危巅密岫兮实神所宫发为沇兮溢为荥注流显伏势愈雄出云致雨灌济功千秋万岁兮报祀同
迎神
隂风飕飕寒景流神之来兮骖两虯蠙珠结佩琅玕湘灵作傧原胥俦先驱欲至妖氛收夔魖敛迹魍魉愁
礼神
招揺转兮夜未央庭燎举兮天有光象在陛兮登歌在堂庶羞盈俎兮醍酒盈觞神兮神兮尔惟尝玉帛煌煌诚所将
初献
神兮至止御法宫缟衣元裳蟠两龙元精耿兮贯白虹休惩应兮来清风骏奔走兮严百工爵一奠兮诚始通
亚献
彩云密帱流苏敷锦茵重匝鹦鹉铺明灵妥兮懽且娱慰我民兮锡以符和气甘霖无地无爵再奠兮诚已孚
终献
冯蠵鼓舞忻且拚蜿蜒嬉游隐复见羣灵百恠歘变幻神载歆兮示昭鉴福我君兮夀无算爵终奠兮诚靡间
承厘
天子夀考民物休隆祥祉兮该九州导神和气迎神庥虎拜稽首诚愈修神兮神兮良厥猷作神羞兮予尔訧
乐神
吹管兮鸣箫鼓钟兮伐鼛都卢漫衍腾神鳌玄冥起舞黔雷跳神载懽兮何所昭休嘉砰隐妖祥消
送神
膏凤辇兮秣龙马蜺旌羽盖纷布野赭鞭鞭山山为赭金戈指天天亦撦九垓八埏恣上下云飞飞兮神去也
古乐府二首
短短床太局促徒能坦郎腹未得展郎足纵郎有意为合懽床短安能荐郎宿
太局促短短床流苏苦不长兰麝无馨香郎欲招妾妾不来可怜春色空辉光
竹枝词
郎从月下看吴鈎妾向郎前问所由闻道敌人今未灭将欲西去觅封侯
公子行
刻丝袴褶雕碎琼勒金叱拨行地龙青春挟弹东城东翻身一发堕两鸿蔑痕乱点障泥红哑哑血口喷腥风六街一顾千人空意气谁论贯月虹道傍半语隐喉中似闻慎莫犯乃翁
游柏林寺
晓从招提游同袍胜云集中有缁衣流恐是遁远匹儒释偶相忘宾主情更密饭我蒲香馔坐我沉檀室相携历观览继目了无极载登大雄殿俯瞰衆僧窟光辉互吞吐金碧委狼籍一区足衆巧富丽难具述抚此百感生徘徊以终日
春日杂兴和陈宣之韵
嗟嗟荆山玉璞中美不扬不殊瓦与砾弃置官道傍一朝秦相国琢成龙凤章沐浴献天子千载仰余光
其二
姣姣闺中女玉质世无并却嫌脂粉恶反为顔色病况有兰蕙心平生抱贞静择对嫁已晚卿家何日聘
其三
北山有梓材南山有乔木乔木卭以直梓材俯且曲覩兹恒怵惕睊睊动心目庶几日勉旃无遗彼羞辱
其四
煮革能成胶刳树乃成漆以胶投漆中不见有痕迹古人不可作古道不可述忍为纎纎徒熟路生荆棘
贞女陈若瑛未嫁死节
有女名若瑛义门陈氏子女红中馈余颇亦闲书史十九聘舒郎双璧璨盈贮百年偕老期竟为天所沮妾身虽未明妾心良已许岂无展转匹志夺妾所耻名既为君妇能不为君死我生尚气节赋终毛髪竖
秋潦有感
积潦未经日谁教水虫游薄暮积潦沍水虫随已休乃知造物者不独於蜉蝣蟠桃三千年灵椿五百秋风霜既历历岁月亦悠悠自是由乘除举世惊短修遂令得失徒浪喜还浪愁达人观大观委心任去留
感怀
黄金沽白酒买醉不买醒青春浪成老绿发余几茎历观今古人谁许完好名相思复相念展转难为情中夜耿无寐起坐待天明
答李甥士常
李郎勲阀子被服作儒生年少胆气粗俗尚鸿毛轻平视裘马豪横突辞赋营前瞻圣贤域徐闯八九程譬如堂堂陈势莫敢与争又如虎负嵎可避不可撄况服声利驾肯移跬步旌齐由尚功大鲁以秉礼名在忽故辞偶于渭事亲迎道同千方合书组万缕情讵谓林下穷可馆世上英临风歌玉树促刺愧氷清
哭堂儿
我年五十四四次举儿子阿增十九龄志业总可喜岂不恸其天谓有堂儿恃应元与祖授孩殇且勿齿仁者必有後古贤范世语我讵敢为恶堂儿竟童死失明固可讥不忧亦去理悲哉呜咽声惧成不孝尔
四皓图
汉高骑马鞭羣雄驾驭不到商山中山中潜龙惜鳞甲肯与走狗同牢笼野鸡宫中顔色老恩爱何人为最好戚姬未彘惠统危鹤书急走商山道山中潜龙始一来楚歌楚舞双徘徊抚图令人长叹息叹息留侯真有才
题羲之观鵞图
洛阳天子身衣青典午横被清谈倾羣公各收新亭泪诸王独擅江东名王家子弟谁如玉郎君解坦东床腹内史由来是散阶右军未必非雌伏鞠花嗅罢倚高秋眼中怀祖齐蜉蝣痴儿翻?台司榻羽觞漫作兰亭游填膺豪气弸莫遏时於行草露棱角能雄百代翰墨塲龙跳天门虎卧阁白鵞修颈西复东潇洒颇与吾意同风情一点当时目至今传写画图中
桃源图
小桨轻揺帆半斜仙山似有浮云遮前溪後溪响流水千树万树开桃花图画已成晋故事风俗还是秦人家退之元亮不可问小立空庭漫自嗟
瑞竹诗
嘉定道士挿竹籓花其末在地忽有生意苏人异之称为瑞竹求余赋之
花容妩媚竹幽独道人爱花不爱竹斫竹障花倒挿地逆施已分无生意谁料天公为斡旋花容不久竹反妍道人一见称为瑞昔者贱之今日贵世间此事纷如麻岂独区区竹与花为君短歌不成调落日掀髯空自嗟
题冬日聚禽图
隂风吹天天欲裂混沌怕死方愁絶潜将元气闭重渊化工倔强时偷泄附炎物态本寻常何怪衆禽争向阳红毛翠鬛莫指数醉眼仅识双鸳鸯声噤不闻鸜鹆语羽揺空见鶺鴒忙白头毣毣营栖息黄口飞飞恣颉颃高冈梧桐结实未待尔招吾丹凤凰
吴时极菜园
春风吹春春雨肥畦南畦北腻如脂日食都无万钱费先生自有畦中芝朝为羮暮为糜软蒸烂煮皆所宜撑肠拄腹卧不得夜半起舞还生悲可怜四海多疮痍民财已竭民力疲烹龙炰凤日不足肉食诸公知不知君不见咬得此根事可为岂无大道能济时先生莫守千瓮虀要令四海无寒饥
杨氏忠孝堂
故人尺素来朔方邀我为赋忠孝堂忠孝将军身姓杨虎头猿臂八尺长父兄子弟镇边疆门阀上拟郭汾阳尔来分阃才三霜解使声名如许香平生最笑马与臧鸣劔抵掌无乃狂骁捷不数王彦章方略仅许赵破羌前年耀兵青海傍犬戎恃强来陆梁铁骑十万请自当目眦磔裂须髯张弯弧射杀左贤王马前系颈单于降战酣但见日色黄一身那顾七十创捷书星飞达未央诏许赤组绾金章吾闻功成名亦扬丈夫忠孝莫此良华堂杰构摩空苍巍然千载鲁灵光
张医士杏林图
匡庐之山高几许香炉峯入青云里云里仙家传姓张直向峯头开草堂堂前杏林接原野尽是居人为栽者东风吹春春不住千树万树飞红雨红雨飞残碧玉枝黄金子结何离离仙翁富此知何用年来半与贫穷共贫者不困病者痊感恩欲报良无缘但愿花开复结实仙翁一住三千年
题钓雪图
同云布天天为黑泼染曾无烦粉墨自西自东自南北溟溟蒙蒙昏四塞想天大兴役修月并工不暇收琼屑小比人掌大比席千片万片漫空瞥霎时下土深盈尺岂无奇宝遭埋灭平田狐兎迷踪迹纵是江山亦难别峯峦似堆水磨铁园林树作鵞毛磔湖波彻底玻瓈洁铅池汞结灵砂液玉莲花瓣银潢辍素龙改服霜丝掣吁嗟此境谁辩得柳州诗豪诗家絶此诗此画妙同格识者见之谁不说我独对此中肠热罢官归耕岁三閲两夏才收十斛麦满门良贱过半百坐是横罹原宪厄强项懒草顔公帖妻儿笑我谋生拙迩来三冬幸一白来年来牟端可测鄙怀小觉为之释题诗聊逭逋迟责?驾敢尔攀前辙
钦州命下太夫人宜有万里之忧正以不孝跽谢太夫人慨然自慰且有义命之诫拜违之旦又戒家人以勿泣为送直沽舟中韵以记之
临别慈亲意分明义割恩是非如可辩得丧岂须论在汝须安命诸孙足应门古来轲母训何必胜斯言
小屋
小屋刚容我闲居怕见人蹉跎过半世疎散又三春性懒将成癖心安不觉贫广堂虽可爱难保得天真
闲云
闲云不作雨天意恣悠扬变化随风势浮华借日光最宜真逸玩不慰老农望薄暮浑忘散依依缀月傍
类博稿卷一

[book_title]卷二
钦定四库全书
类博稿卷二
明　岳正　撰
律诗絶句一百二十八首
燕台怀古
督亢陂荒蔓草生广阳宫废故城平秋风易水人何在午夜卢沟月自明召伯封疆经几换荆卿事业尚虚名黄金不置高台上似怪年来士价轻
郊望
神鼎当年定蓟门舆图便觉此方尊天文析木三河近王气全燕万古存水绕郊畿襟带合山环宫阙虎龙蹲何须百二夸周汉一统今归圣子孙
夜雨呈同志
雨中灯火夜堂深无限闲愁损客心献玉不逢经两刖屠龙学得破千金生逢邓禹应相笑老学南阳祗漫吟满目风尘双短鬓为谁萧索不胜簪
哭杨文贞太师
硕辅古来由岳降直从申甫到今公玉堂望重文章伯金匮书缄社稷功一代伟人嗟已矣四朝元老更谁同可怜一掬羊昙涙洒向西风落木中
毛素轩挽诗
丹诏曾沾锡虎符一官如隐卧三吴闲寻春色来黄岭细咏周诗到白驹何必蛟龙终得雨须知鸾凤已能雏不堪玉树埋秋草欲吊无因致束刍
李录事挽诗
不到龙门定几时伤心宁忍赋哀辞一官老去方蒙调多病年来竟莫支岂为荆山无玉献祗应沧海有珠遗仪型尚觉风流在独坐空斋有所思
橘井
仙翁酿得洞庭秋一滴能令痼疾瘳石甃静涵云液冷银床光动玉华浮碧桃漫说来琼岛绦雪虚传出阆州我欲相从换毛骨不知还解乞人不
闻刘东周黄门归自海外乞私印石
玉节凌风度尾闾洪涛几犯雪山如岛夷路犒羞鱼馈国主郊迎服象舆归槖避嫌无薏苡遐荒谙俗有图书沧洲文石堪镌印乞取龙骧压载余
送齐经历还嘉兴
吴越风烟欈李偏况依绿水泛红莲谁能长揖诸侯幕君更能兼阖府贤北阙朝绅归未得南州宾榻想长悬使君喜是吾乡彦荐稿行看到日边
送任方伯之湖广
五谿妖祲未全收七泽疮痍久愿瘳天欲吾民跻夀域帝令人杰监诸侯绦驺行郡湘江路黄鹤题诗鄂渚楼应信阳春真有脚不烦宋玉更悲秋
贺倪兄让侍讲分题得禁牕引烛
禁城儤直已昏黄忽讶銮舆到玉堂直欲踉跄趋几席其如颠倒着衣裳当牕莲炬分红焰满室兰煤散暖香已喜恩光耀今古况将经术侍君王
送钱原博南京主事
金陵我昔经游地天设东南第一州鸣凤有台横日表飞龙遗窟枕江流四方贡赋通京口万古波涛浸石头此去故人官况好新题还肯寄来不
贺杨宗器侍讲
仙籍由来不易攀蓬莱高拱五云间一朝拜舞承纶綍十载清华任往还夜直篝灯书日历早朝簪笔侍天顔莫嫌寂寞羁英俊祗是顔郎鬓未班
经筵初开有述
讲殿弘开集缙绅缉熙圣学载经纶黄封既醉天庖酒白铤还颁内帑银自古明良难际遇方今鱼水契君臣龙墀接武皆麟趾未许驽骀逐後尘
方氏贞静诗
太孺人某氏赠兵科给事中方君棱之配四川参议辅之母年十八归方氏一閲岁给事死于溺参议其遗腹孤也孺人不辱其夫又能成其子卒享襃封之命故为诗以咏之
结髪初成燕尔婚已将心事许深恩箜篌竟作凭河别精卫长衔渡海寃孟母教还成令子赵孤存不藉公孙高风千古清人骨贞节无慙号德门
天顺元年七月十一日左迁钦州同知十四日出城亲交无敢送者钦天监漏刻博士马敬瞻遗诗一首宿张家湾舟中用韵
被罪承恩岭外游思乡何处仲宣楼风霜万里蛮荒夜烟雨三江泽国秋不信功名成梦觉蚤闻富贵等云浮令人却羡桐江叟长拥羊裘把钓鈎
奉饯季方先生　　　　　　马轼
滦江江上水悠悠送客江边莫上楼五岭瘴高烟蔽日两孤云湿雨鸣秋丰城剑气东南起合浦珠光昼夜浮祭罢鳄鱼归去晩刺桐花外月如鈎
十七日诣漷南辞先墓有感
百年家业恐沉沦冠?承恩愧此身敢望功名光简册要将忠孝答君亲迂踈不解惩缄口愚戅终教犯逆鳞一去南荒几万里未堪回首涙盈巾
至安陵与许阁老舍舟岸行许有诗见投依韵奉和
散步河滨夕照红绿杨低拂岸西东寡妻亦解忧周室渔父从教笑屈忠老去丹心能益壮愁来白髪欲成翁休怜谪宦终蹉跌闻说王臣尚匪躬
安陵道中与岳季方阁老　　许彬
门毁承天火尚红词臣被黜向江东斩蛟徒有旌阳劒报主空怀忠武风道上鈎衣苍耳子林间聒客白头翁苍苍肯为生民计终遣端人辅圣躬
晩过德州再呈许阁老
蓼花映水夹堤红萧飒平原古郡东谐谑苦无方朔智江湖徒有魏牟忠傍人见笑歌渔父吊客相逢说塞翁此意虽同吾更远天涯尽处置微躬
八月五日狱中作
只合栖迟陇亩间情同毛义偶为官谋身自信机心拙报国宁辞行路难尚想佩环趋北阙可堪缧絏系南冠坐来点检平生亊谈笑今朝死亦安
游盘谷有感
早闻盘谷序昌黎今日追游信马蹄河出孟门知地险山连王屋觉天低时当春暮花争发路入林深鸟乱啼高处不堪频眺望边城犹未息征鼙
游崆峒山六首
两壁微开一迳遥愁怀到此已全消鸟声入谷成呼应山色迎晖欲动揺几处悬崖颓复定千寻飞瀑堕还跳圣恩若许寛羁绁愿卜幽居作老樵
扪薜攀萝捷似猱上方能到敢辞劳象王世界三千大鹏背扶揺九万高露气依稀成沆瀣泉声宛转奏琅璈凭高不尽登临兴怅望东南学舜号
金景晶荧散彩霞白云中是广成家羣山缭绕青屏合一水萦回玉带斜古殿有基还草色断碑无字半苔花苍松两两岚光外疑见轩辕旧翠华
古殿金容鎻閴寥断碑多是记前朝桃源已觉茫无路蓬鬓谁能老不凋元鹤几年巢石窦翠华何日度仙桥鼎湖龙去仙踪远留与山僧避俗嚣
好山多在乱山丛紫翠葱茏出半空但觉鸟飞青嶂外不知身在画图中人间车马尘难到海上蓬莱路或通最喜多情双皂鹤飞来飞去广寒宫
万古崆峒胜不磨洞天天下数无多弯环冈阜眉横黛重叠峰峦髻涌螺石榻静宜行倦卧仙桥危待酒醒过广成已化轩辕逝未炼神丹奈老何
重游王母宫
绿鬓朱顔一样妆侍儿谁是段安香仙家谩诧长春在祠宇重来比旧荒武帝岂知桃核异穆王空办马蹄茫烟霞不改回山色依旧苍茫下夕阳
和翟志恭大理韵
万里书来拭涙看瘴乡儿女报平安家临杜曲虽云远路比潮阳未是难世事竟分谁得失人情何用苦悲欢圣明兼见沧溟外莫为鲈鱼忆钓滩
无题四首追和元马伯庸韵
十载寻真到汉江偶因请佩识旌幢齐奴不吝珠三斛雍伯全璧五双琥珀梦浓贪伏枕璃琉光冷怪当牕鸾胶祗是仙家药续得氷弦胜玉琮
祸水无情火伏光赏真人属老披香粧成珠赐通宵白浴罢金酬百饼黄宫婢貌难当万乘玉环心不在三郎昭阳殿里熊皮席绿髪长迷赤凤裳
拾得星槎趂海潮两姬夹侍百花娇朝临元圃家应近晚过银潢路始遥翠幄获瞻天帝表霓裳看舞月娥腰彩云端里刚风外声彻鸾笙与凤箫
舜画衣裳合命垂上林肺渇倩谁毉可怜凤友鸾交夜不觉钟鸣漏尽时真逸头颅青未改隐侯腰带瘦频移眉尖今古愁无限消得樽前酒一巵
奉寄杜侍郎先生
文塲昔日旧持衡玉笋班尘第一名交谊敢同金谷醉宦游偶伴玉堂荣心知散地淹豪杰首在先朝荐老成十载相违双鬓雪不才今已负门生
送定西蒋侯出镇甘肃二首
重镇雄藩最上游三边西去是甘州封疆出塞犹千里人物中朝第一流公暇含毫吟蟋蟀日长挥羽练貔貅泾阳部曲今犹在应说风流似祖侯
介老归朝衆所闻【定襄伯郭登号介庵】登坛又见读书人先公向此开茅土五郡于今待抚循黄髪有谋终可信苍头无赖不须亲莫嫌潦倒多言语身是三危旧逐臣
答孔宗文大理问出期
一自先朝感赐环年来习嬾渐成顽江河既导宜宗海麋鹿难驯却恋山已觉梦曾惊虎口岂知身复簉鵷班闭门不是图高尚祗恐相逢益厚顔
诸公会荐兵部侍郎得迁福建知府留别京朝诸友
清朝求士渴思浆虚负诸公此荐章先帝有怀曾赐召孤臣无命合投荒独愁新路开荆棘敢谓长才是庙廊关塞江湖皆万里壮游心事却粗偿
题仙谿郑氏义聚堂
闻道松庵老达尊家传寸地至今存一堂和气兄犹弟三世同心祖又孙灯火夜深归院落犁鉏春暖遍郊村莆阳人物应无算礼义人人说郑门
莆阳迎春
万里飘风一逐臣帝教再起牧吾民非才窃愧天边宠病体难胜海上春箫鼓暂同田舍乐庖厨不减布衣贫故园松菊应无恙总办芳心待主人
南山登高和周太守韵三首
尘坱无端竟日侵招提快与故人临龙山事往成陈迹莲社僧高识秽心岭海此身千里外故园回首五云深何当棹却扁舟去不问人间绂与簪
罗衣不怯晓寒侵山寺追陪五马临总是龙山遗俗会须知鸡黍故人心归田莫待桑榆晚为客应惭岁月深寄语西风休落帽孟嘉头已不胜簪
无奈闲愁万种侵重阳况在客中临至今人爱登高节自古谁知赏菊心齐国江山悲感後楚王台榭草莱深未能免俗聊随俗也把茱茰上鬓簪
荔枝
水苍火齐逗精光一道平溪两岸芳竞富石家红锦障赌碁康乐紫罗囊摘来磈礧砂初结嚼罢泠瀼露已霜却念天庖供御府孤臣无路荐甘香
老梅一株枯槎新干巧相附丽好事者盆以贶予予既以太古春名之又刻诗其上一首
几年漂泊海天涯谁送清贫太守家一节自教生意足寸心人作死灰夸维摩老病依天女姑射新粧泛月槎好是东君消息近残冬先着早春花
送陈教授之潮州
莆阳十日到潮阳彼此同风即故乡家近不忧通问少官闲但苦作诗忙鱣堂日转榕隂合马帐风回荔子香太守幸逢乡曲好相过应不废槟榔
送周廷粲起复知饶州
忆昔同探杏苑春相逢半是惜春人我归仍守渔矶旧君去重分虎竹新赠别辞荒惭芍药颂功心切赞麒麟番阳便是登仙路莫向湖头再问津
送李行素封君携其子东阳编修茶陵访祖
帝许南还着锦衣故山草木坐增辉路从白马湖边过身与苍龙阙暂违几处聚观元献隽千年争讶令威归秋风肯念幷州旧莫谓衡阳少鴈飞
九日三絶
木落江寒秋已賖不堪时节促年华祗应怀古成长啸闲向空庭嗅菊花
菊花又报一年秋聊复凭高解我忧秋水长天那更得子安才调尚淹留
雨中篱菊破轻黄风外金橙试远香欲上龙山高处望不胜秋色逼重阳
便面小景
小阁临江虚欲流长松满地烟未收孤舟何处晩归急惊起波心双白鸥
红梅
玉质谁教吐绦英碧阑干外一枝横只应春色浓如酒醉倚东风睡未醒
乌鹊
翩翩乌鹊来何处夜深误落城头树风枝搅梦栖不成和月飞归上林去
送俞士栗归南都四首
胜游眼界隘寰区如意声高缺唾壶闻道上林花最好又随春色到皇都
扁舟东去背西风数幅轻帆一望中飞尽芦花雪欲下带将秋色过江东
灵槎明日渡江南天上风情想尽谙记得霓裳三两调等闲休便向人谈
碧波晴映舞衣斑家住秦淮占一湾莫道紫芝随处有锺山原不是商山
题陈图南小像
点检陈桥已着鞭先生归伴白云眠务光不与人间事却浪相传是睡仙
题陶谷邮亭图
雪水烹茶诧党姬玉堂明日有人知如何千里江南使又向邮亭制小词
花鸟图四絶
路入仙源世已迷洞门霞绕碧天低刘郎不解春将老只为思归日夜啼
侍宴归来簇绦云夜深冷露透猩裙阿环唤醒纱厨梦闲拂菱花照宿醺
霜染平江翠欲飞波心夜半度灵妃可怜一掬苍梧泪拭徧当年旧制衣
姑射仙人跨翠鸾风前环佩响珊珊玉箫吹彻江南意孤梦回时月正寒
题兰
曾倚东风嗅国香星轺此日度沅湘于今客里看图画搔首无言只自伤
至邢台二十里铺题壁
欲凭赤手缚顽鲸多少行人笑独醒万里玉关何处是不堪飞梦绕亲庭
过潼关
白头关吏诘来情慙愧人人识姓名却说防秋曾到处肃州尽是镇边城
送金汝潜使甘肃
我别甘泉又两秋烦君传语旧同游林泉不许山人卧又遣朝簪簪白头
莆守命下有以濯足图求题者感而有作
踏遍天涯两足存西驰未定又南奔人间有水皆堪濯何必沧浪一段浑
过东昌柬徐太守同年
二十年前杏苑春使君同是看花人一麾今日东昌守羞把文章谒後尘
万里边沙恰放还玉堂不许着疎顽道途未了东南债又向闽天去看山
莆阳郡斋观物有感十絶
呼童乘露采松花巢鹤惊飞月已斜待久不来眠不得为怜今夜宿谁家
野鹿将羔晚饮溪溪边草树路途迷童奴采与松花食只在吾家草舍西
石泓近日小鱼游云起风生水更幽抛饭饲时争出没胡僧过说是灵湫
龟儿求食缘阶楹料是惊人止复行半饷不知何处去依然又在落花坑
蚍蜉来往自行行借问何因有底忙试把糠粃闲撒看纷然争取穴中藏
?脾香引暖风微古木苍蜂子各飞怪底儿曹牕外噪隔林收得满笼归
山柘春深饶野蚕暖风薰拂已三眠待渠化作飞蛾去拾取枝头茧酿绵
苍鹰寻食掠疎篱乳雀惊飞乱入帷自啓萝关放教去巢中黄口正啼饥
松醪味熟类新荷恠底青蝇两日多若也无香也无臭定应无意到巗阿
杖藜徐步小园春一日千回不厌频野雉伏雏随处有公然都不解惊人
丁亥九日二首
海角天涯西复东十年心事苦飘蓬故园松菊荒芜尽却向莆阳号醉翁
异乡多病未归身无奈偏惊节序频莫笑痴顽不归去只因真宰解撩人
丁亥南山登高十首
又是登高第二回功名心事已全灰此时偿却山灵债明日放歌归去来
南山幽阻剩宜秋飞盖时临最上头故国五云回首是不须重起望京楼
忽惊佳节是重阳旋买村醪旋拨忙烂醉已明日了任他人笑使君狂
三年不去为谁留十里南山似十洲心性已成泉石癖去年风雨不曾休
漫随时俗一登高回首?关正郁陶赢得痴儿了官事不妨樽酒对同袍
不是山人酷爱山忙中谁解蹔偷闲昏昏终日兼终夜百岁能逢几破顔
南来作牧近三秋碌碌何曾展一筹不是满篓禾稻熟敢因佳节出城游
驽才又竭一年多里巷犹烦作谤歌赖有南山山色在趂今老子未婆娑
悄悄幽怀几日开须知一快在登台白云堆里停朱毂迟尔可人来不来
席闲羣彦总金闺对酒何劳问日西抹月批风三百首醉来一任壁间题
南寺僧人求草书三首
脱帽南山政事余无禅本性亦如如前身不是山僧化肯与山僧作草书
习嬾投闲性自便山门才到便欣然僧家卷轴书题遍似与僧家再结缘
叵奈山人酷爱山山中犹只是人间不如跨鹤凌空去心与闲云一样闲
题邢克寛太守梅花
美人家住古罗浮铁石肝肠不解愁羌笛一声清梦破也随春色到苏州
题范寛山水卷
巧将墨汁染鹅溪远势高分近却低忆昔天坛坛上望日精东畔月华西
题温日观蒲萄
功力延年本草收忍将轻易换凉州我家家後林塘晚谁惜西风一架秋
送何中书归省
外史兰台早策勲帝令家庆拜封君斑衣不是人间服五色新裁玉殿云
致仕後戏作二首
五十归来谢世纷百年劳逸喜平分不应又受先生号去与青山管白云
云山到处供诗料花鸟随时换乐歌若说不贪谁肯信世间此色我偏多
漫吟三絶
机於倚伏知消长数向乘除识後先此理世间谁会得须知由我也由天
三仕谁非公养科就中情在我偏多一从忘我归来後奈尔人间富贵何
忘机鸟兽可同羣名教翻将彼此分试取古今人点检中间几许不云云
双燕
小堂新厰未为华双燕频来语似夸尔欲营巢无不可去年今日在谁家
道心祗与静相宜燕子营巢未必知鱼钥不防歌舞夜闲门闭早启关迟
四皓图
祖龙长策不知图空筑长城远备胡四老朝廷安一老当时谁得杀扶苏
惠统安危覆手间都将鹤髪动龙顔元功空佩通侯印不及芒鞋一下山
谁云盛德格天难国本将危又复安试按楚歌评汉祖沛公元不溺儒冠
避汉逃秦智虑周谁知亦堕子房谋可怜他日安刘嘱不及留侯及绦侯
读史四首
按宋史太祖建隆元年正月辛丑受命御汉辽癸卯发汴日异实昭是夕匆匆黄袍竟被以此观之点检先策已有成图授钺会际乘而遂焉史曰陈桥聚谋理譬不许不过北面三让义耳愚意此举太祖本怀发於太宗成於赵普所以後来违母之誓者不过寻兄之盟耳故纪以四絶偶读静修乡先生之作曰太祖无心亦徒说吾儿有志更谁云是盖先得我心之同然者也
宋太祖
家母素知儿有志他人却道帝无心史官兼载非相牾後世那知费讨寻
宋太宗
仓卒陈桥事变时都知不与恐难辞黄袍不是寻常物谁信军中偶得之
杜后
阿母要盟毕竟寒个中书记独相干晋王不肯轻传弟欲说陈桥事似难
赵普
两主开基失早图判官作宰太馍糊鲁论本是兴王业只恐胸中一字无
送王邦?尹蓝山
郎君官已拜星郎白髪门生喜欲狂莫怪老怀偏感旧身曾见赌紫罗囊
相违未满十年间相见烦惊两鬓斑衡岳鴈飞犹不过梦魂可得到蓝山
寄袁永州
山不疑人人自疑苍梧被枉已多时零陵召父经游地莫向愚溪强赋诗
彭阁老仙桃图
度索山头一种蟠彩霞晴映紫宸寒朝回带得春风面传与人间作画看
盛子昭画
半世生涯落水乡也曾轻犯横波狂日西松影长千尺闲倚秋空数鴈行
李在画为叶与中作
草草如荒意不荒云根老树带踈篁摩挲二十年前墨还有谁如李在狂
王孟端枯木竹石二首
九龙山人已仙去空有灵迹留人间到处若无鬼神护云气何以时往还
铁网珊瑚就老时龙宫未暇拾高枝若教王恺当时有惊杀齐奴未可知
题宋刻丝唐诗
锺王楷法盛唐风毫忽都归组织中错认郑侨称学制经纶不数佑陵工
瘦马图
棱棱寒影屹如山正坐奚官秣饲悭纵使千金求骏骨如今岂合在天闲
慕邵
年才五十便休官却向牀头学弄丸不觉冁然开口笑邵家生活这般般
景陶
归去来兮不是辞陶家家数正如斯近来次第施行尽只欠临流会赋诗
类博稿卷二

[book_title]卷三
钦定四库全书
类博稿卷三
明　岳正　撰
杂言五十二首
杂言上
太初者理之始也太虚者气之始也太素者象之始也太一者数之始也太极者兼理气象数之始也
夫道纵为经横为纬经常也纬变也常者能一能一故正正故大大所以公也变者不一不一或偏偏必小小所以私也故君子之道正而大大而不能不公百家之说偏而小小而不能不私守经以用纬者君子之道也本经以致纬者百家之说也若夫二氏则操纬以遡经夫操纬以遡经者逆也守经以用纬者顺也本经以致纬者曲也曲者不得不私逆者不得不倍顺者不得不公公私不两立逆顺不同科外百家辟二氏势也毋怪乎其然也
数五也而皇极经世以四为用法先天也非不用五五所以用四也五神也四形也神之妙不可知不可见而常主宰乎四也
魂少阳也静与物交而成梦魄少隂也动与物合而为祟意藏於脾而常静感而後应应则出传於肝是为魂传而至於心则极矣极则无所不知无所不能故谓之神神也者不能常动也动极必静静则入入而归於肺是名魂归而至於肾则极矣极则无所与知无所与能复藏於脾矣
先天者理而气者也後天者气而理者也天气也人气之气也气也不能以违理而气之气者安得违气而不有以奉其运乎
气显象象形也理分数数神也神因数而虚数因理而着理因形而寓形因象而成知乎此则知易矣
医者死生寄焉学者之心主於爱爱仁之用也非仁之术乎周其用者或寡矣其失也不亦虚乎巫者鬼神交焉学者之心主於敬敬礼之要也非礼之方乎尽其敬者或忧矣其失也不亦伪乎兵所以定暴乱也学者之心主於制制义之施也非义之技乎当其施者或寡矣其失也不亦诈乎卜所以决嫌疑也学者之心主於明明智之体也非智之数乎通其明者或寡矣其失也不亦妄乎夫医神农作之矣巫周公官之矣兵黄帝谋之矣卜伏羲教之矣谓之方技术数者非其流之罪乎按磨道引服食医之流也祭醮符籙呪咀巫之流也刑名纵横游侠兵之流也?纬堪舆禄命卜之流也其流愈分则其去道愈远矣
首耳目口鼻舌外也上也两手两足外也下也心肝脾肺肾内也上也胆胃大肠小肠膀胱三焦内也下也耳肺之表也目肝之表也鼻心之表也口肾之表也首脾之表也五者天属也天轻清成象亲乎上故所入者亦轻而清目之所入者五色也耳之所入者五声也鼻之所入者五气也口之所入者五味也而首无所入以耳目口鼻之入为入犹脾无所专兼统五脏而为脏者也窍隂也其数十而用九者指阳也其数十其一无名而附於中隂阳各虚其一也天数五地数五十者天地之数虚其一者道也
星官之书有曰三垣者也有曰七政者也有曰二十八宿者也有曰衆星者也其垣曰天市者明堂之位也其曰太微者朝廷之位也其曰紫微者宫室之位也七政者日月五星是也天子之出以廵狩而有二十八宿者四方诸国之位也天子之出廵狩而有常居明堂之位是也天子之处燕息而有常居紫微之位是也天子之日以听治而有常居太微之位是也故天市太微之垣有曰帝座而不曰帝者天市帝岁一临之也太微帝日一临之也而紫微者帝朝夕在焉故称帝日月五星必遵黄道历天街岁一受事於太微而後出犹大臣必禀天子之命於朝以行其职业也二十八宿分列四方各守其野率诸经星以共紫微之帝犹郡国百司各治其职统其民人以承天子者也由是言之紫微帝可谓尊矣其勾陈中一点又曰天皇帝释之者谓其主御羣灵执万神图夫一宫岂容二帝哉盖紫微用事之帝也天皇帝主宰之帝也噫作星野也者其知道乎
崑仑首也中条脊也南北条左右臂也医无闾尻也大海膀胱也归虚尾闾也岛屿两足十指也土肉也石骨也水泉血脉也岳脏也渎腑也冈阜筋节也泽孔穴也草木毛髪也气而形也雨雪呵也风吹嘘也霜露汗也雷声音也霆怒而也潮呼而汐吸也昼寤也夜寐也晴明喜也晦冥愁也鬼神魂魄也日月耳目也星宿口鼻也形而气者也
血少隂也金也故其气腥尿太隂也水也故其气臊髄少阳也木也故其气羶屎太阳也火也故其气臭津隐於舌通於脾故其气香
乾离艮巽巽为阳之终坤坎兑震震为隂之终震巽者隂阳之交会也
震巽恒益恒益处震巽之中故邵子曰震巽相抟恒益起意意中也万化之所由起也
乾左旋阳进交於隂也坤右转隂进合於阳也隂阳交万化生也
阳属万化动者也动者变隂属万物静者也静者定乾坤者天地之体也坎离者天地之用也阳生於隂积而浮上以成天体隂生於阳积而凝下以成地形乾用离坤用坎坎离之间动静之机也
乾为天天之用火也故离为火火之聚也成雷其散也成风则震与巽又离之用也坤为地地之用水也故坎为水水之出也源於山其入也瀦於泽则艮与兑又坎之用也父生子子生孙之义也
天成形於上地具体於下形象也故露光体质也故藏精精腾於上得阳象而为神光布於下得隂质而为影日天之属也故露光月地之属也故藏精日得月精而神月得日光而影
伏羲八卦一卦之所生也虚母而用七七七乘而四十九大衍之用也虚一者太极也加一则五十大衍之体也五与十天地生成之数也天交地而生地合天而成故天地共虚其一以象极焉五与五天地对待之数也天分地而上地离天而下故天地各分其一以象卦焉五十共虚其一得四十九而为大衍之数五五各虚其一得八而成八卦之名
隂含阳隂外而阳内有隂即有阳皇极经世自二而四以四为极盖二含一一分二二分四是一分二成阳旋隂化昜也阳分隂隂此而阳彼离隂则无隂太元自三而九以九为极盖二离一一乘三三乘九是有施而无成非易也元知数穷於九而不知用九之所以然不知用九之所以然者不知易者也元不能必传也宜哉经世凖易而作也潜虚凖元而作也凖易者子承父也凖元者支继统也
元亨利贞以为乾春夏秋冬以成岁四而五者也仁义礼智信以为德金木水火土以为行五而四者也四而五者举四以成一五而四者主一以成四易之数也五非五也而潜虚起五元悞之矣
有体者之谓物父子君臣兄弟夫妇朋友是也有为者之谓事为亲为义为序为别为信是也所由者之谓道当亲当义当序当别当信是也所得者之谓德能亲能义能序能别能信是也
天下之事曰有曰无曰动曰静曰常曰变曰吉曰凶曰邪曰正曰虚曰实曰上曰下曰左曰右曰前曰後曰内曰外曰小曰大曰长曰短曰厚曰薄曰多曰少曰精曰粗曰浅曰深曰濶曰狭曰轻曰重曰尊曰卑曰繁曰简曰远曰近曰肥曰瘦曰诚曰伪曰是曰非曰利曰害曰往曰来曰屈曰伸曰纯曰驳曰曲曰直曰善曰恶曰姸曰丑曰得曰失曰逆曰顺曰同曰异曰彼曰此曰开曰阖曰呼曰吸曰张曰弛曰胜曰负是故二气尽之矣五数曰三曰二曰五曰四曰一五方曰东曰南曰中曰曰西曰北五运曰丁壬曰丙辛曰甲巳曰乙庚曰戊癸五声曰角曰羽曰宫曰商曰徵五色曰青曰红曰黄曰白曰黑五味曰酸曰苦曰甘曰辛曰咸五臭曰羶曰臭曰香曰腥曰臊五星曰岁曰荧惑曰镇曰太白曰辰五帝曰太皥曰炎帝曰黄帝曰少皥曰颛顼五神曰勾芒曰祝融曰后土曰蓐收曰玄冥五性曰仁曰礼曰信曰义曰智五伦曰父子曰长幼曰朋友曰君臣曰夫妇五事曰哲曰乂曰圣曰谋曰肃五体曰筋曰脉曰肉曰骨曰皮毛五官曰目曰口曰形曰耳曰鼻五脏曰肝曰心曰脾曰肺曰肾五液曰汗曰涎曰涕曰唾曰精五虫曰鳞曰羽曰倮曰毛曰介是故五行尽之矣
杂言下
或问曰管仲鲍叔孰优岳子曰亦叔也已矣曰得桓公而佐之率诸侯一匡九有仲尼归仁仲也而叔则载籍蔑闻焉虽其自称亦曰臣所不如管夷吾者有五将安在其为优哉噫牙进仲而齐霸仲庇三竪而齐乱乱齐者仲而霸齐者叔也叔恶乎不仲优耶
浮屠氏学不立文字文字学已非矣不文字学者学於他学又非之非者矣唐以前其学近古文字不传难以口舌授受相悟以意故释言曰佛者觉也宋有契嵩者出既文字其学又预人家国事譬之剧戏官府纵令逼真毕竟优耳其後圆至者祖之夸诩矜敖力与儒閧甚至诋訾伊洛假佛为饰其诸扶已丑正稍有识者亦知非之顾犯而不校吾家家学而犹喋喋者好文字者或浸化於鲍肆则所忧也深矣
荆公不好东坡表忠观碑出荆公取而玩之或曰公亦喜此人文字耶公以酷似史记答之又答所问毕竟似史记诸侯王年表此说恐好事者为之予尝以表忠观碑是柳州夀州孝门铭佳子弟颇有父风耳其视马迁尚隔乡曲又以为似诸侯王年表则千里矣荆公必无此论或曰荆公不读柳州书故耳谢叠山非任耳者集文章轨范乃复舍孝门铭而取此碑又详载前段岂俗好风靡者耶都不可晓矣
避虎以壑避火以渊知不免而觊其免也避饥以盗盗亦渊壑也法家从而正其罪悲哉
谗可恶通恶也在圣人则严而厚书命纳言而可见在贤人则严而薄诗咏巷伯而可知
礜石食鼠而鼠死食蚕而蚕肥
鹊不观天而知风蛇不察地而知水
黄鸟食之止妬鮆鱼食之止骄鶌居食之不饥酸与食之不醉鮨鱼食之已狂人鱼食之已痴
气闭而藏槖冬见而夏蛰光生而显鸱鴞昼盲而夜察
天虽生才才者未必成君子则力学以成之未尝以已而负天世实须才才者未必用君子则委时以待之未尝因天而遗已
展季既三黜而非辜灵均虽九死而不悔
智不足以应变而道不可与权亦未可以言至也孙龎以同学相仇耳余以同势相害陆赵以同官相倾华子鱼以严御内陈元方兄弟友爱恣家二门雍穆两得其轨
华王避难王似是而华似非而不识华之有终王和居丧王似失而和似得而不识王之至性
阮嗣宗放逹之士也而司马昭称其慎则其放也岂真放邪是可悲也
嵇叔夜爱恶无迹而致憎於锺会其死也以忤物名王蓝田褊躁有名而能容於谢奕其仕也以忍性胜难乎观士矣
革弊如接战无援者不胜而败建利如务农不力者无获而荒革弊而上不援者身危建利而下不与者谤作书家以永字八法该诸字之法予谓八法本於四法四法本於一法即太极分而为两仪四象八卦六十四爻之义故侧者太极也勒者引而伸之也努者勒之竪也侧分而为趯勒分而为啄为策努分而为掠为磔努从而勒衡策左而啄右掠倚而磔偃知此则知笔矣欧公学书在半百外王右军书家之圣者也当以天成目之亦至五十三乃称成书予年五十有二学书未成不敢以迟钝自弃每以辩才老自勉语曰物常聚於所好事竟成於有志或将然乎
酉阳杂俎与六帖皆载葡萄由张骞自大宛移植汉宫按本草已具神农九种当涂熄火去骞未远而魏文之诏实称中国名果不言西来是唐以前无此论予尝以为大宛之种必与中国者异故博望取之段白所载必有所据但失实耳比戍酒泉屡尝贩胡之乾名曰琐琐比中国者差小形圆而色正赤其味甘美非中国者可敌则予所见庶或得之今此种处处有之独蒲坂者胜土人乾之以资贸易江南重之称蕃葡萄曰蕃云者岂承袭琐琐之乾欤姑识之以俟知者
禹贡导渭自鸟鼠同穴唐孔頴达注疏曰一鸟一鼠共为雌?同穴而处山因得名宋蔡仲默传以为恠诞不经不足信也予戍甘时过庄浪亲见之鸟形色似雀而少大顶出毛角飞即厓穴穴口有鼠状如人家常鼠但唇缺似兎蓬尾似鼬与鸟偕入彼此狎昵有类雌雄者问之土人皆如孔说盖蔡说据理天下亦有理外之事博物者不可不知
伯氏常客温州金乡城主鲁指挥家造墓开圹甚深中有舟樯卓立其木杉也去海尚远又在山中不宜有此归以语予予尝奉使江行过湖口山半着?半入江入江者石壁万仭?以佛刹意其土壤已为江水啮尽所余惟石中有铁猫甚巨大半化石二齿如爪鈎出石上二事与昆明刼灰无异由此观之则邵子一元之说要自有谱也
元史奸臣阿哈玛特传布格济山出石绒织为布火不能然请遣官采取汉书梁冀传冀有火浣布帨羮汚冀佯怒投烈焰中火灭振之色愈鲜洁又魏武不信世有此布既而方物有致贡者予闻姑苏张谕廷义有之舣舟求观得见如宋崇宁大钱者正白作色试之果然岂石绒欤东方朔十洲记以为火穴鼠鬛千斤一丈者妄也
闽广荔枝古今所珍欧阳求叔以花中牡丹作配予守莆时徧尝蔡谱之美意谓北土葡萄足以当之若比玉消香水自可北面圡人护短不以为然彼盖未味妙品毋足恠也偶观酉阳杂俎见庾信谓魏使尉瑾曰昔在邺食葡萄甚美陈昭曰作何状徐君房遽曰有类软枣信曰君殊不体物何不言似生荔枝信盖先得我心者也
类博稿卷三

[book_title]卷四
钦定四库全书
类博稿卷四
明　岳正　撰
序十三首
送杨孟平序
序曰黄颉沦而鸟文芜矣历数千载间变而为大篆小篆为分隶为行为草不翅数体古文为之几冺其仅存者又重之以後世之误误於俗误於凿误於妄改於私说於忌讳固不一端嗟夫能不为六经悼乎夫六经古文也古文不明六经乌乎明哉秦汉以还其欲埤益古文者有苍颉训诂三苍埤苍广苍训纂说文字林字苑书苑字统之类出焉是非无功也然书愈出则文愈晦岂其人自为书家自为学之故邪四明杨孟平世攻篆籕慨然以字学为任尝曰古文之不明也久矣我将以我所得考偏傍辩俗正订误谬黜浮伪集诸人长成一家书以扶树道教顾縻於役而力焉未逮也今年孟平拜官南京印使印使之职所以同天下之文者也吾用是知孟平之志果将有成而古文之明有待也孟平戒行酌以为贺又从而致私嘱曰书成幸以寄我
延从吉拜浙江都司经历序
谈者曰国家承平近百年文德之化溢乎四海而闽越之丑狙武功之驰?脱羁逸以跳梁踯躅於山林海岛之间有以也使环卫之吏简其士马精其器械关险固而防御周彼虽狂猘无以施其虿蠚所谓濳驱暗讋其奸者也不尔之虑俟其有警乃起而为之图不亦晚乎又曰为今之计方镇之将卒难得人藉其名号以令於下诚得智计之士如范孟博之於宗资岑公孝之於成缙其於盗贼乎何有正统某年广阳延从吉以乡进士谒选天官量材知知其习於济时之策也擢浙江都指挥使司经历盖都指挥使司者军政之领而经历者实幕典之尊也浙江之境腹百粤而股肱七闽七闽之盗方?然崛起僭名号置官属以转刼州县炽焰未?而浙越之蠢间示乘风而啸栗岂非其功业建立之时乎夫盘根错节斯足以分别銛利鸷悍之兽衆人之所怯卞庄冯妇方喜其得遇而争撄之才与器固不同也况从吉长长京师游艺侯泮陟乡贡士与予同游太学者几十年其所见闻知识称为通材可也况其乃祖喜由临漳尹承中都留守事军旅之政得之家学其所以成范岑之功以副谈者之望固可俟矣
都门别意诗序
别不足道也壮夫不言别别而有意必有以也夫自桑弧蓬矢之礼作而别为丈夫之常故抱被入直顾婢子语不能休者君子讥之然人有同类以义而聚以道而求以心而契所赖者相资而成相观而化相容与而乐一旦有彼此之适在进修者无以考德而徵行则孰与切磋在事功者无以并兴而偕作则孰与有济在心志者不能莫逆而忘嫌则孰与安生是以不能无离羣去偶之思也是故梁山烝民之雅作於周河梁骊驹之典作於汉南浦之歌作於齐阳关之调作於唐夫功德如吉甫豪杰如李陵文采如江淹王维岂区区为儿女子态者何不安其常如此哉其所存虽有大小之殊然各有意也乡贡进士刘寅仲今年举礼部乙榜自以为未足将欲豁襟抱广闻见有慕乎太史公之游也维扬实父母之邦先壠在焉展祭之暇则凡太行之高碣石之雄吕梁之险淮济之深长江之大又皆足以沃目而厌心者於是白於亲告於友朋仆夫介李征马在秣诸与游者知其不可遏而留也於是作为歌诗凡若干首邀予为序予观其所为诗皆取乎烝民梁山之意不但如汉齐以下所作诸君又以义而聚以道而求以心而契非徒别者也故以是发作者之意
九日感怀诗序
人之於忧乐有可已者有不可已者可已者以人非忧乐之真也不可已者以天忧乐之真也九日感怀之作其忧乐之不可已者乎吾友姑苏陈君缉熙家素儒者乃先君尝坐累谪戍边海竟殁配所缉熙虑非立身显名固不足以致养其母乐其昆季昭盖其考之不幸於是别母弟於盖牟流离荡析辛勤来归依舅氏太常少卿王公而学焉正统九年甲子用试於有司遂与计偕比进礼部得校官辞不就乃卒业太学槐黄之後九日歘来坐圜堵以听简书於斯时也感时序之易流叹年龄之将迈抑欝懑结之怀其能已乎是故风木势变而死者弗作可忧也时命方蹇而生者弗显可忧也鶺鴒载分而足弟弗守可忧也标梅云实而伉俪弗时可忧也忧於心宣於声音成於言辞畅於节奏而为歌诗亦固宜矣嗟夫世之人未尝无忧乐也穷则慽慽於贫贱达则衎衎於富贵所以为忧乐者率以人也可已者也非忧乐之真也乃若忧以天乐必亦以天致忧乐於不可已之真如缉熙者几何人哉然则君子之读是诗也当知缉熙之忧乐知缉熙之忧乐果天也真也不可已也则亦当知缉熙之为人矣诗以杜子美诗四句为韵韵各八句凡廿有八章从而和之者又若干焉後之继其声者不与也正统丁卯冬十月望日比舍生岳正序
夀吴景严翁八袠序
善养生者莫如老庄庄生论卫生之经也大都忘富贵遗情欲外形骸而任真尚适逍遥委蛇同波於物则形全精复与化推移而夀考矣信哉訹富贵则心动恣情慾则心蠧饰形体则心戚一有所着则其心受伤而不得其所矣心既不得其所将以伪泪真以拘害适安能同波於物与化推移也邪故曰忘富贵遗情欲外形骸者非知是道者不能也吾姻家吴翁景严世居都城为大兴着姓颀身苍髯若厉而温望之修乎若乔松劲栢独立乎岁寒之表者也少丁艰虞尝与母弟誓各立业後皆有成翁独推与二子容斌而理之二子之才既皆足办承顔顺色雅副本怀遂於婚嫁之後不关世务闭户危坐焚香习静时或登高舒啸临流兴叹景与意会辄徘徊容与莫测所涯以是占之非与予所谓善养生者类哉乃今年六月廿有九日值翁初度屈指甲子盖八十年康强精健才如少壮方来之算讵可量也凡我姻党置酒称贺窃原翁之所以得夀者果非富贵情欲形骸之累以?贼其性灵而又得夫贤子孙以副厥意者书之使後之人知翁之夀非幸而致也
送张鸣玉诗序
军法必世继继絶以嫡嫡絶以支支絶以同姓不奉上诏旨不得遽自免免者非国戚党必左右大臣不尔亦亲幸眷爱最贵重者不戚党不左右大臣不亲幸眷爱最贵重者冠方冠被褐布衣徒冯其所修掉三寸之舌谈笑而免焉此其人也顾不可常乎哉张生名珩字鸣玉世居钱塘钱塘人有军於黔者絶世无继有司以鸣玉父为同姓当往鸣玉曰奈何有亲不得朝夕继养乃令坐苦万里戍邪请代以行主者以故事育德郡胶者不必遽遣贡于大司马大司马上于天子天子若曰昔者明王立贤无力尚旁求俊彦於汚贱而致拔擢焉顾可重辱吾士而纳之尺籍哉诏近臣试其艺诏大司马去其籍诏黔守臣罢其役生乃得复故胶卒业待用尝与游者乐生兹举之盛相与送之作为歌诗图其大意彚次为书谓正宜序所以作者之故正不佞窃颂天子之德喜儒者之足贵而着士之所修果不相负如是也於是乎书
赠陈景常序
妻亡而不再娶礼乎曰非礼之经礼之权也男子生而愿为之有室将以传继嗣奉宗庙是固不可以不娶娶而不幸或亡则为之原情制服服尽而再娶焉不如是则继嗣不传宗庙莫奉亦君子之不得已者礼之经也娶矣或中道而丧或垂世而逝不独有子也而又有孙不独有孙而又衆且贤也如是而复娶不幸而遇不肖之妻其不至於虐孤遗间骨肉产荡而家破者不已焉然则继嗣不絶宗庙有承与其再娶以乱吾家孰与不娶以全吾美此礼之权也西安陈君景常者家富而睦景常尝娶於冯生二子曰志曰意而冯以疾卒景常为之制服服已而誓不复娶有劝之者辄曰妻妾之奉人情也吾非恶此而逃之然高宗贤君也而以之逐孝已吉甫贤臣也而以之杀伯奇或出於人之所不意吾所以上法曾子而下从王骏者殆以此也况吾二子者甘旨之奉尝足吾安之而不知其劳诸孙之继嗣者又森然未艾而烝尝者之有其人也又何必急於自奉而忘利害之或然者哉今若干年矣夫富者心易荡壮者慾易生若景常者当壮年处富家而不事再娶非达礼之经而以权行之者能是乎哉李穆氏者其亲友也谓予言固足以彰其美而请於予君子乐与人为善则予言固有不可已者也
日新斋诗序
斋而有名非古也而又咏謌之以诗可乎曰可也舜登歌於堂禹书砥柱汤铭盘盂武王记丹书於席之四端周人於几於监於杖於带於履屦於鼎釜於觞豆於户牖於弓劒戈矛莫不有箴卫武公耄矣在舆有旅贲之规位宁有官司之典倚几有诵训之谏居寝有?御之箴临事有瞽史之道宴居有师工之诵徵是而为之斋有名名有诗以发其义而因之以自儆也又何过哉延陵朱生世昌者善庆翁之孙维吉甫之仲子也资性明敏踔絶而庄齿虽弱冠屹有成人之望尝择所居之胜别为小斋罗以经籍环以图史旦暮从事於中以藏修其业取尚书之义题曰日新示自勉也朝士大夫之能言者多为诗歌以相励其勤大篇钜章炳乎其文婉乎其义渢渢乎其可讽而玩也嗟夫处於斋顾其名诵其诗而绎其义固宜惕然於怀兢兢自图而不敢以怠心乘之也夫为学而不敢有所怠则终始如一得日新之道矣虽圣贤之域可闯而至矣况於功名爵位之余哉陶侃曰禹圣人尚惜寸隂吾辈当惜分隂是则舜汤武之圣卫武公之贤且老皆可推而儆也文昌之为是图也不亦宜乎少司成梅庵先生与善庆甫有乡曲之好喜故人之有後者若是既为之次其篇彚而成帙又命其门人岳正序而归之正序
赠李景渊登乡进士序
古称燕赵多豪杰之士自三代以还历汉唐宋以其道德文章功业名世者可稽也或千里而一人或数世而仅见未闻联肩以立接趾而进者其故何邪若吾漷也襟上谷带沧景滦潞环於左恒岱峙其西奄全燕之腹心而有之自寇征东之外所谓道德文章者略无其人其又何邪谓山川不足以锺人之秀而岳降申甫涉於诞谓土地不足以宜物之材而禹别贡赋几於诬呜呼孔孟生而邹鲁之贤盛程水作而闽洛之儒起鼔舞於前者既有其人而其势不得不兴起於後故曰相观而善之谓摩者此之谓也漷之着姓曰李氏其曰濬字景渊者又李氏之彦也始予游邑庠庠子弟如景渊辈皆愿与予游景渊又尝质其所疑於予是於予尤厚者也自予预乡荐及进士第入翰林十三年为五科科不乏人乃今科乡贡则景渊是也景渊素负气任义好谈论古今人事业时时有激烈之声盖其村固豪宕者目予数辈登台阁列部寺以自致心实好慕砥砺磨淬不少懈惰又得今翰林编修吕公为之师故其学愈进业愈成挟之进取一举而售也同盟之士谓科目者实网罗豪杰之具景渊於是选而负有豪杰之名必与古之豪杰自处他日第进士官枢要而不大其功丰其业不止也宜有以赠而推予以辞予故述吾漷人古啬今盛之由以为景渊勉则凡吾同盟而未进者未必不因之以儆也
送邱仲兴归岭南诗序
仁者不必夀贤者不必贵古有斯言也使斯言之果行则天理几乎熄矣作者唱於前继者和於後从旁而证之者又拾夫跖蹻孔顔而为之辞不至於蘧庐宇宙灰木心形糟粕仁义而不止呜呼人定者胜天天定亦能胜人微斯言吾见其诬天枉人相率而为荡?之归也久矣吾友邱仲兴岭南之进士也甲子之秋以有司首荐进於春官得乙榜辄辞不就盖吞舟之鳞必洪涛巨浪始可以扬鼓其鬐鬛而寻常之沟壑有不能容者毋足恠也於是薄游太学友天下之善得丽泽之益为多再举而再屈焉议者谓其抱高世之见擅逸伦之才之行立要津局取青紫宜如俯拾芒芥顾乃徘徊逡廵抑而弗升虎豹之炳蔚未彰而章缝之服缁如也岂天道之信乖邪所谓贵夀者真不可必也抑恶知祸福倚伏得失乘除者乃大道之常哉或者天将玉吾仲深於大成如孟氏所谓授以大任而先困苦之以增益其所未至焉者但未能逆知之耳儒者如屈平柳子厚刘梦得之徒咸有天问天说天论之辞子厚梦得不足道也如屈子之忠愤亦假天而泄之吾恐仲深於此有不能忘情於天者也仲深将南归琼山省二亲於故里所与厚者各为诗以宣其怀吾因推天人之理而为序以畅之
赠洪君景隆佥宪湖广序
刑科给事中洪君景隆初以诸生释褐法从受命惟谨远近咸宜以才进也厥既莅位功与职符维父母妻允膺显封以德召也今年之夏洊被宠推佥宪湖南爵位尊要以名陟也其同好者庆鸿渐之愈盛念马暌之暂违乃以纪事之辞属予予不敏何足以当之虽然授简实録以寄劝戒者史氏职也予奚辞乎今夫国家之官人也於法从郎署之贤简其敭历既久闻望兼着又必得廷大臣推而扬之无异同者然後得以贰藩臬统治外诸侯之理以当一面之寄是故其位尊其职专其任重且要宜其所选必如是慎也然而以贤而得者其行或不掩以能而得者其才或不胜以名而得者其实或不副是以公卿之位屡虚而褒擢之典常滞者岂善始者不必善终邪抑有之而?嫉者不能容而拒之也夫轧乎名位之未达必黾勉惕励以为富贵之媒能不肆意放情於盈满之余乎捐志节纵逸欲不能以收功名之高价也亦其势使之然耳经曰禄不期骄位不期侈岂不信哉今洪君辍法从以纪纲方岳之政自卑而升高有有大用之荣违内以补外不无离羣之戚因其荣戚而为之忧喜者人之情也嗟乎荣与辱对去与来因喜其荣必忧其或辱惜其去必冀其复来辱必务去而思进於愈荣去不苟肆而志期於来复此僚友之至情赠言者之本意也
送王德夫分教新喻序
匡衡由文学以相汉杨伯起位三事而升自讲道贾逵郑玄之徒皆教授焉以遗其芳於百代然则师儒之职何负於士而士苦厌为之哉吾之为道果不足以解人之惑应人之叩成人之德达人之才於是乎逊之而不敢居辞之以不必就度力计分斯其宜矣乃若慕荣进羞恬退逃澹泊趍势炎舍吾弦诵俎豆之委蛇而甘心乎簿书期会之冗长徒养其身以梁肉文绣之倩美而不顾夫罪辜劳瘁之斧斤以戕伐其性灵是急得失於目前眩荣辱於顷刻而无远大之永图者也若夫修吾身适吾志安居所寓以听吾定命于天匡杨之位贾郑之名初不吾觊譬若睫不离目影不违形亦不能舍吾而他适耳此则君子之自待也若王君德夫其以君子自待者欤德夫名让钱塘之士族胄也游学郡庠丁卯之秋用所学膺乡荐来登太学而所得益富今年春试於南省得乙榜慨然就之拜训导於临江之新喻其信其道足以模范乎後进者欤其能修其身顺适其志安其所寓以听其命於天者欤其不汲汲乎争得失择利达於目前者欤呜呼进可以致辅相退可以流声名者吾於德夫见之矣或曰彼显当时而後世者匡杨杨贾郑而下世不多数也而子以为称不几於迂且诬乎曰吾所谓君子者居约而泰用诎为信如金之处煆而玉之藏山也挺正色於烈焰腾神光於顽璞亦乌得而御之彼移於位溺於养甘於暴弃而不知以自振块然侪草木而同腐者衆人之常也德夫有君子之容必有君子之节吾安得以庸衆人待之哉
赠归德卫指挥同知熊君序
晋作中军谋元帅於赵衰而郤縠之进实以閲礼乐而敦诗书之懿是举也虽足以仰高景行於百代而不能以祛兵家之惑黜仁义尚诈力孙吴之也徐偃不忍阃其民而走死成安泜水之辱置奇而任正建牙分阃之徒往往藉口而讥笑殊不知非礼乐诗书之罪抑不善用礼乐诗书者之罪也是故御军以严抚军以仁使军以义料敌以智克敌以勇服敌以信称善陈者能出於此乎不出乎此而讥礼乐笑诗书以为迂者虽得必失虽成必败虽强必弱又安恠其终鲜良将於天下後世哉嗟乎有文事者必有武备尼父之谈信矣始予奉使荆襄取道睢阳访张许之遗烈而郡主将江陵熊君之子曰振者以予妻党赵千户逊谒我於传舍与之坐而询之其器宇言论蔼然礼乐诗书之着也今年冬乃翁以疾谢事而振廕为归德卫指挥同知逊方宿卫京师请予制辞为赠予惟古之名将得吾儒之糟粕犹足以掀闳其事业振播其声光而??於今後又况於周旋乎礼乐诗书之间者哉振也席有累世之业遭国家求将之时苟得志焉宜以古之善用礼乐诗书者为法其毋使谈兵者藉口而讥笑可也
类博稿卷四

[book_title]卷五
钦定四库全书
类博稿卷五
明　岳正　撰
序十二首
潘尊用拜吏科都给事中序
正以罪去国比入朝七八年向之所与共事者十得五六而所谓同年进士者仅十数人而已此十数人者多在郎署不闻有所振拔又间有引而去者其在给舍才二人而闽产潘尊用其一也尊用以天顺八年之秋始用资序拜都给事中於吏科夫六科之任古纳言之官也谗说殄行无世无之而後世风移俗薄较古尤甚如巷伯青蝇诸诗所言者当尧舜在上禹稷契益臯陶伯夷相师让於下不能不资龙以保极盛之治後世愿治之主欲比隆前古而不求贤给舍以任之岂不尤难乎哉先帝在御乾纲独运羣臣将顺之不暇若吏部者又得老成心膂主之为吏科者固无事可驳也然容生寛寛生纵纵生奸亦其势之所不能无者尊用受命适承其弊初不以声色动之而彼各自检点以或有过之是惧者亦有矣夫杨绾之贤未足以格天动物而白麻一下虽以郭汾阳之元勲名德亦为之逊黎干而下不足道也贤者之有益於人国家者如此然所谓贤者於世多不见用用亦不能大大亦未必能久何邪盖贤者自处淡然与物无竞其功名事业必因事会而见未尝汲汲以求之不我用焉虽终老於耕钓不悔也若尊用者一官二十年循资缘例始得一调此巧宦者之所讥笑而正所据以知其为贤者也虽然一给舍尚能如此使举而措之百僚之上则其事业炳耀上跻唐虞九官之盛其孰能御之哉遂书以为赠
孙宗理拜户科给事中序
当天下多事时屠钓椎埋商贩佣隶之徒其建立功勋树植事业分芧土於当时垂声光於来世载诸前史者何其多也若空谷考盘之作乃或见於盈成之日者岂非天下既定权制既立狃以犬牙臂指之势虽中才常流亦足以守之虽无大善亦无大失是故有贤哲豪儁之伏於氓庶者不得其机以进秖槁项辙鲋老死困毙於林薮尘滓之中而已矣当是时也得美官据要津执枢管以激昂时事可以砻天下之奸可以建天下之利可以更天下之化亦岂非贤豪者之荣幸哉齐东孙君宗理今之所谓贤豪者也乃祖若父皆用才武从事为司牧之属於外宗理绩学邑庠甲子之秋应有司荐入太学为诸生者三年矣今年秋以名进士拜给事中於户科夫给事者天子之法从不但专补过拾遗之任而凡政事之利病人材之贤否民生之休戚皆得以肆论驳议而无所讳此贤豪者之所愿为而惧不能以必得也宗理以齐东布衣从事乎文字笔札之业一旦起而当之得以发藴蓄伸抱负设施其生平之所学未必不思其时机之不易遭遇之甚难而以中材常流者之为耻也
赠济南杨同知序
始吾取友天下於桐城得二人焉前户科给事中今知应州章君廷言其人春温玉润不但其文之蔚才之敏也既又因廷言获交今刑科给事中姚君景睗景睗之於廷言盖符合而劕契焉者夫楚俗虽文其性慓轻此两人者固非风土所宜得必有所自而然者意者其得师友之渊源乎不然何其蠖信而虎变若是也遡而求之得杨君必贵者焉君世家抚之崇仁以其艺?於大江之西宣德乙酉魁多士於荐稿癸丑之岁始就乙选分教於桐城者几十年而两人者受业门下亲炙最久咀味文翰之华濡染道谊之雅袪悟而性觉匪习而天成出能昜售试必有功故治民者称守令之循在朝者得侍从之体皆杨君之力有以造就之也譬之观器於市鼎锺罂缶之制虽殊而小大高下皆中伦度然後知其出於一型一模而陶冶者熔范搏埴之精比杨君去桐城以功最被选陟为鲁邸纪善自纪善登上相为长史有贤能声今又改同知济南府事盖旌之也於是景?既喜其道之得行而於暌违之念又有不可已者属予言以张之嗟乎古人有知其客而信其主者韩退之於宣州是也其或未知杨君者请观於吾友廷言景阳两人者可也
赠龙叔旦先生序
东里先生之高风足以凌驾一世天下所共闻者也曩在政阁所与游好者其在朝则尽名公卿布韦之徒苟非钜人硕士不直不得朝夕亟见以亲道德之光虽欲望後尘而雅拜之亦未昜也正时童丱受学门下先生以故人子嘉与惠之每嘉客至未尝不得见也先生之重客有若叔粲龙公公用乡进士历祠祭仪制主事公之少子今文选郎中士郁亦用进士为中书舍人正皆得游於其间当是时人皆以荣正正亦自侈其所遇於朋辈中先生既捐馆舍公亦以疾引归正方抱羊昙之悲不释也乃今犹得与文选君日相追随是以前年识公之嫡士熙士熙用荐分教於淞庠今又拜公之季叔旦窃叹公之门兄弟父子何若是之皆贤也嗟夫万物者天地之委和也至和之气氤氲磅礴其发於浮沉上下者犹足以为景星为卿云为甘露为醴泉为芝草为连理之木同頴之禾为赤麟白凤元龟神龙天马之瑞其精英之锺於人家国者上者为圣次者为贤为能为技艺固其理也今至和之气委於龙氏之产不能不贤譬之武库之所藏大廷之所陈非奇宝重器不与也又何恠哉比者邑大夫以叔旦之贤荐於朝朝议韪之兹拜湖广按察司照磨东里先生之诸子尚宝丞叔简太学生季柔诸孙晦之於龙氏固通家子而尚宝君又尝馆仪制公之贰室於叔旦为诸甥也故合其弟侄送之谓正托交於龙氏者久又以文字为职宜有所述述东里先生之高风而龙氏与之缔好如是使人可以遡是而知叔旦之为伟人硕士庶几有以信於今後也
赠和振纲刑部主事序
儒吏二乎哉不二也不二也而孰与岐其名盖亦世之污隆而为之欤夫儒欤吏皆政之体也周以上世升而隆其政本於道而圣人笔之以为经周以下世降而汚其政出於术而法家因之以定律儒通乎经而吏明於律其本未始不一而岐之使二者道与术也然经之约民也大而踈律之防民也细而密密者之失必酷而踈者之弊近迂此其势然也是故自入官议制之有辞沿至于今从政者不能任经而黜律君子曰资儒以为吏斯可矣陵川之着姓曰和氏世以宦业?於山西振纲者又和氏之秀也大父好古府君通诗书二经尝用荐领教於广平乃尊翁自乡进士三教於郡邑最後仕为王官其声勃如也振纲传其家学以明诗荐於乡入大学学与行皆足以齿英胄而无愧今太子少保萧公为祭酒将以病谢去而振纲慨然倡六馆之士伏阙请留之於是一时师生高其义愿识其风采缔交望好者恐後去岁取进士第观政於秋官大司寇疏以为属拜福建司主事素与游者思有以赠之而属予以辞孔子曰尽法无民岂非伤法之流於酷乎今之所谓良执法者大归以能不遗於律而得称也使犯者有隐情而不能以自明司刑者执律而临之曰法当如是乃孔子所谓尽法者也如必以尽法为良苟熟於簿书者皆是也何必儒者儒者必不得已于是知不屑其所谓良寜自拟於迂者而不辞也振纲儒进而吏任固非自贬以徇俗者但名位权势足以移人之守吾又安能为之默点邪嗟乎前史所载者有曰董仲舒公孙弘儿寛三人皆儒者通世务习文法以经术润饰吏事盖所谓资儒以为吏者也然曲学阿世卒不能逃辕固生之讥则其优劣又可见矣君子之自处也可不慎哉
浙水较文诗序
文士之末也不深於道者不足以知之知文亦难矣莫加善者之文易诗书春秋礼乐皆载道之器语曰学者守一经皓首不能穷不能穷者不深於其道也道不深而强自诬曰我知文我知文何异乎审音以瞶鍳色以盲其不白黑而浊清者亦幸中而偶得耳夫何恃而可信哉试尝论之世之能文者孰加於周公孔子周公传易孔子系之孔子作春秋游夏不能为一辞之赞则知虽贤者犹不足以知圣人况以不贤而知贤者乎是故皓首不穷之谈非诬人者也虽然周公孔子不可尚矣汉以还作者甡然而独名扬?韩退之为能文?作太元法言张伯松不肯一观刘歆观之诋为废物?之名盖终汉世而後显退之凡三黜於礼部而自讼曰为文而为举世之所不好退之之书自宋欧阳永叔始以?退之之作者尚暗於当时而有俟於後来又况其下者乎其或见推致与於流辈时俗者非借重於高誉托笔於时名如左思之赋张华之诗则亦下里巴人之唱和非如体道者真有所见闻而黑白清浊於去敢之间也嗟夫作者代有而具目者不多见知文之难其亦信矣哉郭明郁彦文蜀之长夀人也以春秋发解尝分解於晋宁古郑二邑陟学録为今附马都尉薛桓宾师授徒京师京师子弟各以其所习经求指授者未尝辞之其处而称达才出而掇巍科跻膴仕者问其所从游则曰郭先生吾师也予用是闻其名熟愿见而未暇也景泰庚午之岁明郁将校文於浙议者谓山之东西中原之钜藩也而江南文物浙水为盛明郁乃能历持文柄其延誉於天下也又何博哉於是相与咏叹其盛形而为诗诗成授予以卜氏之任嗟乎易之奇书之古诗之婉春秋之简严礼乐之辩博其义奥其辞微其文未易以通也而明郁能指授诸生使之有成非明於道者哉夫既明於道而用以观人之文是非美恶之辩有不能逃於洞瞩监照之下者矣今天下之大不可谓无所谓杨韩之徒者明郁自蜀来京师尝徧观全晋放於齐鲁今又南游两浙其亦有所谓其人者乎使其果有而亦愿见之否乎予尝怪时俗流辈以知文自负者大归是古而非今贵耳而贱目乃今得明郁明郁其亦有意於是其言乎则吾求偿宿昔之所愿见者而与之雄辩天下之文於杨韩之後矣姑书此以为先容
赠许节之拜阙里奎文阁典籍序
孔子之道其大而远盖与天地等耳闻其遗风被其余泽企仰其末照者愚可以智怯可以强狂可以圣不肖可以贤虽夷狄亦可以华夏况不愚不怯智勇而贤者邪以智勇而贤之资得以官其家处其乡里交接其子孙是入道德之府坐礼乐之塲而为观化之游是足以薰陶其性变化其质亦审矣其有不为圣贤之归者乎此君子所以为许君节之庆也节之名越世家兖之宁阳大理少卿道中先生之仲子也节之侍先生居京师得庭训而传其家学?然之光焜耀於外孚达於人人今袭封衍圣公彦缙得而贤之荐之於朝拜阙里奎文阁典籍命下之日与之游者相与赠之而属予以辞嗟夫天下之为学者莫不愿学孔子孔子之书徧天下其为言也似易而实难似近而实远似浅而实深譬之南金美玉之出於山夜光木难之生於海闻而知之固衆人之所同苟非跻万仭没重波不能握而有之传曰天下国家可均也爵禄可辞也白刃可蹈也中庸不可能也是已今节之於兹行也盖造孔氏之崐冈溟渤而居之不患至宝之不得所患者不能高跻而深没耳若曰以今日之峩冠大带得命服之荣为节之贺者岂惟不足以知道抑亦岂足以知节之哉
送江用良南归诗序
士之於志也不难於立而难於守耳登高而远望览古而悼今事机触於外而激烈奋於中当是时也抚劒横槊慷慨赋诗指天日矢衷愫可以摩霄汉而摧金石虽万夫之勇亦莫得而夺也及乎岁月流迈功或不遂进无所援退无所据言焉而不信於人行焉而不合於时贫窘溷辱势利劳苦之足以动其心者又困偪而拂抑之则向之所谓摩霄汉而摧金石者日铄月蚀将烬灭渣荡委靡沉沦终老而不能以振者比比然也嗟夫挺标於百瘁屹千仭於奔流历霜雪而愈劲涉风涛而愈固苟非持其志不暴其气者乌乎能哉吾友钱塘江君用良绩学杭庠志在科第自发解於浙藩凡三辞教职於礼部优游太学者十年於兹矣凡所谓贫窘溷辱势利劳苦之足以动心者备尝而历试之宜其不降志苟就以求速达也顾乃施施衎衎坦然由之而不移遑遑焉淬励刮劘如有程督之者必欲得科第以致身而後已焉是盖其立之也非一时之感而持之之固又本於平日所养之善其於取舍出处之际有余裕者亦宜矣虽然持其志固难而行其志尤难得之於贫贱者或失之於利达得之於辛勤困若者或失之於骄奢僭侈此又予与用良之所同戒者也用良既得奏於礼部以疾未登大廷之对将南归省其尊翁於故里凡与游者咸送之以诗而予之出处又颇与用良合故僭述其志以为序
赠梁先生助教国子序
君臣主义父子主恩恩义兼主者师生也先生不作大道就晦君臣之际辅以典刑而或者罹刑以伤义父子之间本乎天性而或者违性以贼恩弯弓而向羿操戈而叛何者又何足恠哉以今言之在上者提符信执教条臯比而坐以名先生於堂上在下者服章缝挟书册鹭序而立以称弟子於阶下此天下学校之师生也徒以势力假合而强为之号耳夫选一郡一邑之贤俊而聚之一官有勇者有志者有巧者有能言者有尚气而无所挠者其才气之美固有不同者也临之以势齐之以法可以使其面从而不能得其心从可以使其貌服而不能得其诚服为之师者不其难乎顺天府学学之宗也而设於京师京师之大贤才之渊薮士之游其地者得於耳濡目染之余所谓智者勇者巧者能言而尚气者盖有不问不知不习而能者也毗陵梁先生惟介转自武学教授来司厥政谈者率谓凡为京学当从事於精神勤敏之间苟约束不严教条不密则贵游货渎有以间之未见其可也先生方一切去之旦暮坐堂上而操其要领任真率意澹若无所猷为者然而智者忘其谋勇者失其强巧者闭其能能言者收其辩尚气者更其劲直而为和顺彼此不忌而上下交好懽然其恩截然其义何其盛也今年先生陞助教国子京学诸君不忍先生舍已以去相率以情谂之於予予故述其所由以为先生赠云
送邱孟博典教宜兴序
予与孟博居同处业同经相往还者几二十年予滥竽文衡而孟博抑在乙榜纵孟博不忍咎予予於孟博能不忸怩於怀乎予负是未得往慰孟博孟博之趾已造吾庐者屡矣予强以不敏谢过然口与心牾不能不嗫嚅而龃龉也孟博冁然笑曰故人知君君不知故人乎夫今之科目异於古之乡举里选乡举里选任情科目任法法有踈密而士有浅深以踈密之法求士得士之浅者已云幸矣譬之恃遮河之网而渔於溟渤乌能使其不漏於鲲鲸者哉况所贵乎科目者为时所尚易於通显而已上焉者藉之以行志道下焉者资之以取富贵富贵有命而道之行否有非人力能强之者故孔子曰道之不行命也且吾受命於天而一食一饮已有定分少小学道已踰不惑其於得丧谙之熟矣犹昧之而不知所止者亦惑之甚矣吾子不量而以是见待又何遇之之薄哉嗟夫予与孟博居同业同往还者若是久矣徒知孟博学问之富文辞之妙足以第进士今不见收於时为予过而不知其所养者若是之高也是得见粗而未得其精不徒以此增愧而又以此增惧曰苟用是以待天下之士能无失焉者乎士有养者必有所容有所容斯有所受若孟博者虽受之以公卿之大不惮其不能胜矣何止於一校而已乎此固无待论者予独述其语以为怨天尤人者告焉
送陈缉熙使朝鲜诗序
昔唐殷侑使回鹘韩子称其适万里外国略无惘惘离别可怜之色岂不真知轻重大丈夫哉考之於史吐蕃作厉与唐终始回鹘有国实界厥塲既曰於唐最亲曾不能结邻服贰以输畏天之悃顾胡无人或昧所从所贵乎行人者宣倡大义以开道之俾之陈力就列云尔故曰大夫出境苟利社稷专之何也侑之知既不及此而退之赠言又无以讽之者徒以区区辞色遂漫焉以大丈夫许之大丈夫之所为也固如是而止乎哉孔子曰不可与言而与之言失言退之固不失言矣然而谓之非溢美吾弗信之矣天顺改元天子以复辟诏天下特於朝鲜宠以侍从於是翰林修撰陈君缉熙载命以行时凡饯者各伸以诗诗成宜序正乃作曰方今内外罔不臣妾瓦刺余孽尚勤王师岂与唐之吐蕃者类欤若乃朝鲜为国外藩衣冠礼义非回鹘比而势据右臂掎角是宜投诚报效亦其时也如吾陈子士之通经知轻重盖无忝於大丈夫之称者嗟夫出境专利必有所处正安敢苟有溢美而阿其所好哉
送卫叔正归省序
卫叔正君先骠骑大将军左都督公之佳子今宣城伯平羌将军公之贵介弟也始宣城公之镇河西也求以自辅而择昆弟之贤以请於朝故叔正是从今将东归以省母夫人於济南素与游者期而送之猥以仆文最称褒扬且纪事有序不诬走伻镇夷以请既不得辞又不敢妄有所论譔乃诣幕府以窃观其下风焉相见也而得其貌之恭相洽也而得其情之真绎其言论而又得其中之所藴也正而富嗟呼我先公尝与都督公俱以勇略致身先朝班在右职以故予小子得与闻都督公之盛德大烈矣继是滥竽馆阁又从宣城公之後以事今上者前後历十有余年宣城之厚博精敏用建有国其於都督公也岂祁奚之午欤所谓是父是子是也今察叔正之贤又如是其於宣城也岂叔向之铜鞮伯华欤所谓难兄难弟是也夫何卫氏之多贤哉天之委和必萃於德门故世产贤哲亦其理宜也虽然史称梁氏起江左有功在民本无大恶以寖微而亡故其子孙之盛甚至八叶宰辅此论固不可废然亦本其名德相望世济其美所以发其源导其流而扬其波者各有攸在也或曰比诸公之与叔正好也久固不舍其去而子之述略不及也何邪曰古者别而赠言言之善者莫如相勉以德德莫大如忠孝叔正之来也以忠其去也以孝以孝为忠圣人大训况所以报君上承父兄慰交游导扬其世泽者於此乎在彼固丈夫也其区区姁妪儿女子离别之谈又可为叔正道邪
类博稿卷五

[book_title]卷六
钦定四库全书
类博稿卷六
明　岳正　撰
序十二首
夀石太夫人杨氏初度序
石侯之先宋人也凡三世守镇夷矣以武德将军正千户为骑将至侯而名益着予投荒而来既稔石侯之贤又因石侯晋见其母杨太夫人於堂退而叹曰戴逵之言盖不虚也天顺庚辰八月之望太夫人衣裼之辰夀筵载张英贤毕在於是麾帅邹君举觞作曰河西塞垣要地也而吾境?居其冲所恃以立军威壮国势销讋敌情者非骑兵乎今石侯身任骑将练习是勤抚循惟力而仁形义色足倡有衆者寜无所自也耶先将军公忠义勇延誉上下勲未克成亟捐馆舍当是时也石侯才弱冠能以继承为计至於今几二十年累世之业愈隆无替先公之庆可谓远矣敢用是为石氏夀又曰太夫人称未亡人独综内务早夜是勤家日用裕石侯虽贤微夫人教导势不及此太夫人之德可谓盛矣敢用是为太夫人夀又曰富贵夀考固人之所素愿致富贵夀考以隆奉其亲者又其愿之大者也顾非知力之所能而有天者存焉岂非古今之至难者欤今太夫人登夀六袠康强无恙命服是膺享有全福悠久未艾以石侯之为子也又能举荣为养甘旨是供初无纤芥愁苦入其心臆以损其天真之乐是致富贵夀考以隆奉其亲者得古今之至难石侯之幸可谓大矣敢用是为石侯夀既又顾予曰今日之举不可无纪夫子能不有意乎哉予曰诺考之古昔閟宫颂僖公也既受多祉黄髪儿齿乃上及於成风盖极颂祷之至情者无过乎此此举也其庶几乎况予雅知石侯者且尝得展敬太夫人於此堂也其奚以辞於是乎序
张母杜氏挽诗序
大江之东有贤母曰杜氏庄静柔嘉勤俭而多艺能蚤以父母之醮归於毘陵张氏为迪功府君某之继室乡进士监之慈母凡若干年於正统戊辰冬以疾卒於家得夀六十有二监方谒选吏部闻母之讣将归奔丧怀其恩德欲报之以禄养而终不能逮故涕泣而愬於人曰始吾父娶於姚生吾六年而弃其有家三年而杜母入继其位自是吾父得以专事於公家而未尝有内顾之忧吾宗服之亲得其雍睦而未尝有睚眦之隙吾家之僮?未尝不沐其慈而亲党未尝不薰其善吾乡闾之贤而未济贫而失所有事而不克即举者未尝不沐其惠抚育诸儿而教之以义无人已之别使吾父无吉甫之感今其儿监禄位垂及而为母者卒无以际方进之养则吾终天之恨曷其极耶维时缙绅之士有闻知之者莫不为之酸鼻而悸志焉良於言者又从而悼之以辞监掇而次之得若干篇潢以为帙请序其首嗟夫假继相合兼爱不谨而嫌隙易生以慈孝而全天性者在古昔已难其人矣以舜为子而不能使其母为不嚚以曾参为夫而不能自保其不蛊於再娶履霜之辞读之令人可恨而可悲也是书也固足以见杜氏之贤而监也能汲汲於追报其母而亟为不朽计者乃尔亦孝子也夫贤母之与孝子史氏之所必书其有请也安得而不序
再赠唐县丞宋公序
惟公佐唐以正统甲子之春报初政於京师燕岳正托姻生效区区之爱僭为讽辞上之公受而读之日子之言良是是命之矣厥既亲政廉其操慎其事勤集其功和以处其属恭以事其上仁爱以抚绥其民人又三载於兹矣唐人大悦相与谋曰令尹与簿亦独何心乃不念恤我衆而相苦如此盍相与讼而逐之使去戴丞为尹以主我於我甚便辍穑事徒步而来诉於朝者几万人各怀状首牒遮大冢宰噎叿叫呼求如所愿大冢宰麾之曰衆姑退衆姑退吾方思为若等地将亟闻於上且命之矣然以例格竟不果呜呼公何以使唐之人若是煦煦哉夫民之於有司也凡有名义之分者皆宜戴之如父兄而无所较矣何於彼也则逐之逐之惟恐其其不亟於此也则戴之戴之惟恐其不果是其逐也戴也岂唐之人能为之是非哉盖在我之所为合不合何如耳世有人谓凡天下之事皆可以诈力智巧欺而忠信仁义果无其效实不足以得匹夫匹妇之心者其亦大诬也已虽然向者公於正既不罪其僭矣今正於公能不毕其情乎乃所愿公不为是矜而少骄不为是喜而少怠固其守以终其美则於超擢之柄虽贱而不与若曰大书特书不一书俟传循吏者之采则有所不敢逊也公行矣正请操觚以待
古歙曹氏家谱序
曹歙望也族大以分载在旧谱太学生孟晟甫行役於甘生五子皆称克家而曰文海者尤称白眉文海兄弟六人而同产居甘者五五人者出又六人而方来者固未艾也夫五人者固粗知其所自出矣而六人者不能不有遗忘焉况方来者乎苟尽遗忘而不之知昭穆既远已为路人鲜有不入欧阳永叔之诮者矣况其子孙之贤者虽有志於亲亲如古之人合谱会族重宗盟置田建学以联属骨肉者何所据而行耶文海是惧请於孟晟孟晟曰吾志也授以旧谱旧谱断烂磨灭不复可读讨究去取仅得其宗於是定以居歙者曰八百承节兄弟为始祖讫文海子姓凡十有二代中间疑信俱传示有待而考也书成视予且求序所以作之意嗟乎宗法废而族谱兴世之称士大夫者家必有作不如是则不足称诩於人骄心一萌援名贵冒门地妄哭他人之墓者无所不有矣曹氏之谱一皆本诸世藏於前所失者既无所蹈观其制作之精又皆寓夫孝弟仁爱之意使其诗书之脉源源不绝必有如吾所谓合谱会族重宗盟置田建学以联属骨肉者出足以按图而行其志矣文海名大渊以字行好古博雅用能画名於甘君子得其为人者观於是举可知也已
赠贰尹庄仕能之顺义序
易曰方以类聚物以羣分吉凶生矣言君子类进则治小人类进则乱乱与治其吉凶莫大焉其在乾也戒其无辅在坤也庆其得朋亦以是焉耳是故先王知之於国也则必建贤佐於家也则必择贤配於已也则必资乎贤师友乃能大其功成其业造就其德艺所以有吉而无凶焉噫易岂虚设者哉顺义去京师未百里其民多钜家世族贵人之宗其豪者习务结交攀附诸有势力者为之援佑而狡黠之徒又往往恃其所能挟持官府短长以利已私寛之既弊生严之又祸作尝四年而逐其簿史恶风厉俗达之遐迩或官是者人不以贺而以唁嗟乎是果吾民之罪乎非也吾友古宋徐文焕假令顺义将再考而其民戴之甚於慈母居则旦暮为之祝颂出则莫不奔走以求识其面尝遇疾而为之请祷者塞诸途又有瓣香徒步走数十里求代於神明者闻其欲投劾去号泣而愿留者动以万计观风者知而上之乃有旌异之命成化元年夏予自翰林出守兴化取道顺义请文焕曰何以能致此也文焕曰是吾丞四明庄君仕能力也吾谋焉仕能断之吾行焉仕能成之吾惑焉仕能析其疑吾误焉仕能分其谤顾我擅其位而人弗之知也吾甚惜之向者欲假宠於吾子者良以此耳嗟乎顺义一邑也丞与令道同义契足以化恶厉之习为友顺之归使居庙堂者皆有是心焉则古今无不治之国也吾於是有感於易之言书之以为仕能赠庶几传循吏者得之有以附载焉
送佥都御史张公守广西序
天顺改元羣奸售秽先帝雅隆濬哲虚怀纳荒全大义也彼乃务盈厥贯愈肆矫诞涞阳张公时为御史冒祸力攻竟为所中留戍南丹者八年皇上即阼首赐公环衮衣既归登延可待格于嫉媢长宪闽藩今又二年始拜佥都御史有广西之命谈者之意岂不谓公伏潜厥邦多历年所山川之夷险道路之通塞华夷之性情官吏之得失战守之利害知之必周虑之必悉行之必无不当当公是任自广迤西可无以忧其然乎哉公君子也语称君子不器主之以德博之以才以德行才无所用而不效公在朝廷志虽未遂而奸势已沮今当方面道无不行吏畏于上民怀于下岂尝预试其官而素游其土耶必如谈者之见非知公者也虽然炎凉殊态用舍异观人情则然如公之德固足起敬而挟恃一时以事狎侮者盖亦多矣惮公将莅或作不靖以相聒挠不可不为之图是又岂但不知公亦不知天者也先时奸党凶势虐焰薰拍天地尚不能以毫髪加公以有今日况区区者哉犯而不校又君子之量人苟知以君子处公者将无所事其忞忞矣都阃滁阳钱公於公?厚喜公道将大行期有所赠而属正以辞正於公辱在乡曲又出处颇类而都阃公亦遭无妄之祸而得於天者故予特列其详如此云
永感诗序
登科之制录及三代虽存没有间而皆书书之之法虽立义不一而皆以为荣其父母祖父母存者曰具庆曰重庆庆幸也具与重又大其幸为之幸也父存者曰严侍母存者曰慈侍侍奉也一亲仅存既非具非重者可拟故变其例而各以所存者书之曰侍幸其犹有可侍者为之幸也乃若祖父母父母俱不存焉者虽有禄位其谁与侍是不幸也不幸而为之幸故不得已而婉其辞曰永感感者伤也永者无极之称也使人伤而至於无极其为不幸也亦大矣呜呼永感之诗义其然乎景泰初科是为辛未与荣录者殆二百人前监察御史今福建按察佥事巴蜀牟公实用永感书幸而公则弗自幸焉每抱录泣曰登科者先志也先志遂而先人逝将谁荣乎於是与公同升而称同年者多得公志形为诗歌所以褒公之贤慰公之怀抱而悼公先世之不幸者悉矣公既帙而为书乃述其故以俾其属燕山岳正者序之正闻公於书无所不读於古今上下事变无所不究知而通习自职内宪至佥外台以得体闻於天下也久矣愿得与公论之孟子曰君子有三乐固道德事无容议矣乃若王陵者从汉去楚楚得其母以招陵陵母乃伏劔以固陵志有若温峤者勇为越石通使江左其母不听峤乃断裾而往母死阻归竟违本志此二子者勲业忠诚登闳汉晋流播今古君子曰未若徐庶者遗名以全亲之为是也大都志节之士多孙情饮气於功名之会岂非累於亲之存未免有所頋虑忌避乎哉且如正者虽则不敢拟公亦尝忝冒科目承恩之日颇以慈侍自慰及乎得罪播迁祸延老母退而慕庶无嗟及矣静言思之纵令得似二子成功业尚不足以赎其终天之憾况区区者乌足道耶又如公者当为便为无所顾忌所以道行於一时他日功名之就足以班二子而无二子之遗恨焉呜呼君子观之政不必以仕而逮亲不逮亲者为幸不幸可也
送光禄寺丞沈公赴南京序
丹阳沈公与纯先户部尚书伯威公之世孙也景泰间拜陕西省幕左副都御史吾郡芮公时与方伯器公之才实用疏荐既登朝籍典大光禄之簿比一考遽进寺丞尚书公之告终也以承重去位乃今服阕以来仍用故軄莅事於南京从时格也戒行有日祖而送者皆同官同朝卿大夫士之贤者邀予以辞且曰南京根本所在大光禄地近軄亲固曰重矣公可惜者舍剧就闲用违其利焉耳嗟夫士之修也其志类同其出以用世也功名之际乃有升沈小大成败之殊者岂无其故乎哉长沙之傅江都之相此两生者设以萧曹勃哙伦而拟之岂但推而不居也耶彼将赬颈裂眦且耻且怒艴然而拒之矣夷考厥就所谓縢金镌玉开国传祚之业曾不及刀笔屠贩者之什一焉岂非格于时乎虽然时之为义盖亦博矣推迁不常之谓时景运逓禅之谓时偶会适遇之谓时乃若今日之时格者暂立条例以公进退不过权一时之制讵可久恃以待天下之士哉古今用贤自有常典頋主之者未暇思耳就如公等所陈公既以时格而去安知他日不以时格而升乎或者徒见董贾所就遂为时病非识时者也
梅下彭氏家乘序
太子少保吏部尚书兼文渊阁大学士公自着世谱曰梅下彭氏家乘试尝观焉图书兼举义例精到且自序曰家之有谱犹国之有史信哉夫春秋鲁史耳一烦圣笔则大典行而天下治其史视者固陋矣安成之彭历近四百宗之繁族派之明德业名宦之盛公季父宪副公尝得逸本考据类纂亦既成书矣然犹有待於家乘作耶盖内外大小家固国殊至如齐治之本所以笃近而举远者未始异焉故处高者远见仁人用心不止其泽於一时也公身所学夹辅两朝旋登三事颂声载道道亦行矣然而顾諟厥本方将贻谋後来假谱垂训仰视圣心将无同乎为诸彭者其谱视耶而史视也公子延庆趣旨是达图梓夀焉请予序之予惟後世君子其知咏叹公业者必欲推见所本以资体行读公此书思过半矣成化八年岁次辛卯春二月既望公榜进士前史官致仕知府古燕岳正季方甫撰并书
双夀堂诗序
鲁僖之颂风雅变也其情主于美美生于爱爱之至则颂祷兴焉閟宫诸什其义备矣光禄少卿周君尚文淞人也尊翁乐闲先生早居京师育德果行能修文学夫人胡氏亦以知书外闻尚文以两亲为师托籍京学期于致用翰林学士沈公民则其弟大理左少卿民望俱以能书通显尚文娶于沈传外家笔法竟被召入侍文华殿拜官中书舍人迁太仆丞进光禄少卿比推恩典举乐闲受封中书舍人阶徵仕郎夫人曰孺人尚文既遂荣养于是作为双夀之堂堂成而公卿大夫士爱尚文者多美之以诗其亦鲁僖之颂乎盖尝考诸经传矣庄公成风不必贤圣颂声及之孔子取焉正尝比隣周氏亲见乐闲夫妇居如宾友手卷玩读温顔怡色盎如春煦固乐闲之常习也乃若夫人者浓墨大书闲雅安和又闺秀之所难者食报硕果得理之宜政恐诗家深旨此外未究不能如閟宫诸什之实之备也故於序乎发之
士林言别序
莆阳林君汝和以进士拜官得南京祠祭主事乡进士之留太学者合二十有六人人别以诗诗成偕来乞序于予予笑曰某尝承乏公郡郡诸仕寓京朝者云云之声尚未见息汝和非莆产耶独好吾言吾言之莫轻重于世也又公等所知知自为汝和地乃不嫌同异之避抵冒咻噪以附不令之籍均为不知矣甚者采苓作而善类伤建宁之衅殷鉴不远忘戒括囊而自贻伊戚其为累也非细故矣请以此辞彼二十六人者相顾而笑曰先生欺予哉妍媸有定而爱憎异观雅郑有素而好恶殊尚真贋有质而取舍异趣故曰两目不相为视两耳不相为听两心不相为谋且叙诗者汝和志也莆阳虽小未乏威明独与西州乃生豪杰以是吓吾等之辱也不亦甚乎嗟夫智者不得惑之以辞勇者不得讋之以死谈利害於仁人之前吾固知其愀如也予用是矍然书之於珠玉之首以识吾过
送释华朴中序
师鄞人能诗画少游京师余识之实因今太仆寺丞金公本清本清鄞士之佳者举进士未第与予同籍太学为诸生工诗雅好墨竹余性於诗画亦小解故余两人者皆乐从师游景泰初元余以翰林史官奉使南服遇师于南都师时往住普福普福在吴钱塘与三竺角峙地据湖山之胜山林僻性登览未遂慕师此行心痒难药南都人士赋诗相赠今光禄少卿周公尚文时亦邂逅请序珠玉忻然不辞意在假托文字先容山灵幸或相尘庶几不拒成化初元始自翰林出守闽郡东南山水无避辱者而钱塘湖山则为尤甚何也盖以陪游者有两司诸公主游者又有师故耳余既得谢师复北来晤言京邸承接顔论师所造诣非复曩时岂独於诗画然耶史称刮目待别信不虚矣迩者有大中贵尝造大刹大司马总督白公大总戎定襄伯郭公皆一代人豪亦与师善留师住之不许适上竺以虚席来请议者皆曰十刹增重须得佳士故大宗伯以师应之嗟夫三十年好一旦老别能不有感於情乎虽欲不言不可得而不言也
类博稿卷六

[book_title]卷七
钦定四库全书
类博稿卷七
明　岳正　撰
记书十二首
西深堂记
正统元年丙辰朝天宫成命坚白道人治之又五年庚申道人曰嘻阴阳之运且有消长况人事乎吾所居丈室固安之要不可恃以久有也盍为菟裘之图乎於是秉持筇鸠神迟步求得佳地焉引领之际万丑交集?者峙者瀦者泓者屼者之高下嘤嘤哕哕者之有声目触而成画心感而成诗野马无驭万化以嬉不能以心想描状者又不知其几许也道人曰嘻安知非造物者幻之以为吾老乎乃卜吉斩茅鸠材肆工面阳负隂载经以营乃涂塈茨乃成垣墉巍其中廓乎其有容肃其翊惕乎如左右之竦立也奏功之日名曰西深以其去宫既西而深也吾尝考古人之为是图者多矣独於李赞皇有讥焉赞皇相唐有足取者其记平泉庄曰以一木一石与人者非吾子孙吾殁之後有力者欲夺去则以此言泣而告之也嗟乎物之晦明聚散固有素定瞑目之後身非已有灵光不能常鲁景阳不能常汉临春结绮井干丽谯不能以常陈隋况一石一木乎道人去丈室老西深得矣苟以西深为足恃吾将以赞皇讥之或曰彼知丈室之不可恃者将亦知西深之不足恃也已道人姓吴名大节锺陵人官道録左正一坚白其私号也
肋庵记
肋生既三黜於礼部始大知惧已之未至乃谋所以增益之者作为小庵聚经史图籍於中因以所自号肋者名之客有称知已者过而问曰子之所号其诸取之曹孟德所云鸡肋乎哉何谓也生戚然曰盖亦近取诸身而已矣客称为知己曾不谂吾处事以为行殖学以为文者乎以吾自视虽无过於古人亦无甚媿於今人也奈何柔者谓吾强和者谓吾捩愿者谓吾狂通者谓吾执庸者谓吾深巧者谓吾拙知者谓吾戅同者谓吾别一言或唱和者盈百是以动辄致挫言斯召慝其为窘且辱也亦甚矣乃不知饮恨发愤屏旧图新以否易泰用诎求信方且据庵危坐玩图味书口是心然略不嗟咨岂神灵鬼怪左执隂迷?倒揉乱役役於斯不然何好何乐而甘为之不辞欤抑尝思之吾之窘辱也实肋之无得吾之好乐也实肋之可惜故既以自喻而又以辱吾之室客乃抚掌大噱曰有是哉
竹庭记
吴松之西曰上洋上洋宜竹不种而生不殖而茂大者可椽小者可管细者可簳丛者可箒而编之可籓纵之长养而剪伐柔跞之不加虽不盈岁历年而蓊乎成林不难矣用是其居人皆易而贱之有蒋定以宁者独异其俗筑馆胜处环以万竿号曰竹庭方其意与竹会则危坐命酒悠然独酌泊然成醺叩竹而歌曰竹兮竹兮我依我侣富贵非我期抱尔以终始其友夏芳远者造而问之曰子之所好上洋人之所易而贱之者也顾吾淞据吴越之交水陆之珎溢乎层出而品具焉将无以充子之欲而独於是者抑有辞乎以宁喟然作曰广陵琼花长安牡丹非不少且贵也昔人好之卒以亡其身而败失其家国有如吾竹者虚中之谦圆外之和可食之养可器用之才四时而不易其色之节不灌不壤随地而生之易淬之则坚熨之则曲之时自江以南无地无之之有恒可谓全德者矣至如松虽清也而或污爵於秦梅虽洁也而或滥名於殷尚不足以肩吾竹竹吾爱之非过也芳远不能难间以吿予予曰是欲逃名者是方飘飘然洗耳濯足以为高者讵可以口舌争邪待吾以公事过吴淞为之走上洋径造竹所试以三机观之兹则未可也姑书此为记
宜兴县学郷贡进士题名记
科目之制尚矣肇蹟於周滋蔓於汉枿於隋炽於唐宋其所以尊荣主上敷庇生民而整齐世道之纷纠者皆於是乎赖我明代兴聿法有道而於科目之选盖加难焉难其选者难其人也士之致身得与於科目者不其荣乎常於京师为比郡宜兴实文献之钜邑士之游学校以登科目者睾然後先相望然而漫漶不彰无以诏後於是邑大夫建题名之典而诸儒者师又相厥有成维既立石请予为记嗟夫贪夫死财志士殉名是典既举而宜兴士子宁无奋迅激昂而兴起於功业者邪其必仔肩有周踵武汉唐宋之贤以休隆我国家亿万年之定命者将於是乎在矣或曰近名者学士之大忌上之人实树之名以提命之使之傱傱乎精进而不知止毋乃於圣人之诏相背驰欤曰不务近名者学士之自处而矶激以立教者盖赞化之大猷况名者实之宾也实则充矣而名奚以辞哉此有司题名之意而为士子者所宜深省也於是乎记
退庵记
四明王生尝籍於郡庠既而叹曰使居有庐舍足以蔽风雨有田园足以供饘粥有子弟足以给使令有诗酒足以陶情性抗神尘外放形物表徜徉容与养性灵而保首领可也何必趍秦历汉跋山涉河以勤天下之馆人而徇世之所谓名与利者邪况言不能妩媚貌不能婉娩纵使引之而上援之使升亦蹶而已矣於是去其籍谢其业营建嶴而居之指其静修之斋曰知进而不知退者常情也我之所知者惟有退焉是用识我曰退庵以明志也夫士之生也遭明时际圣主所宜取青拾紫吐赤摅忠以求效於用顾乃偃蹇名器盘乐自如而自谓之能退也邪且天下之势有进斯有退固未尝进而何以退为也噫昌黎子曰衆人之进未始不为退吾之退未始不为进生之退也其几於是乎吾尝怪夫世之人未尝进而进之未尝退而退之不量其力不度其德不思其分其所以招尤而速辱也亦宜矣由是观之彼之进者而吾未之进也此之退者而吾未之退也生之所以名庵者其亦退之进者哉生名鲁字希曾仪部郎中余公天祥之莫逆游也天祥为予道其事且请为之辞於是乎记
桂山小隐记
岭之南其大都会曰广州广州之邑钜而襟带广南诸郡者东筦也遡东筦而北岭之余脉断而复续隐然而南翔崪峍峭拔蟠屈数里其为状也骞如凤翥蜿如龙游腾如怒涛激飓而起伏如鸷兽攫物而蹲关天轴地而雄恃於邑之盛西里者桂山也桂山之右有峰焉曰莲华者千仞层出而晴岚烟嶂四季不同山之左有水焉曰东溟者周邈无极而蜃楼海市万状呈露岭南之大观也有自南雄之淩江走广州氓於东筦求邑之胜槩得桂山之阳右挹莲华之秀左瞰东溟之广屋而居之者蔡氏也蔡氏之子其名冏字承训者畊山之坪而食汲山之泉而饮樵山之木而?蚕山之桑柘而衣羣山之麋鹿而友适也而钓於山之溪倦也而卧於山之阿有劝之仕者辄瞑目而歌曰轩兮冕兮其何物兮鑕兮斧兮孰戮辱兮桂山之乐莫余夺兮遂自号曰桂山小隐求记於予予惟承训生际明圣时出以行道立事可也顾乃怀瑾握瑜肥遯於佳山水间而谓之小隐岂能逭长往不返之讥乎或曰承训非真有意於忘世者也彼有子五人焉皆教之修治之术其次子某方为弟子员以图仕进此其兆也夫呜呼是岂待善价而沽之者邪请诵小山之招隐而寄声焉吾恐承训不能终居此山而盘乐之也
江山秋霁图记
姑苏张廷义以所藏江山秋霁图求记於予图数纸为一幅广不盈尺长数倍蓰之有题识印记知其为九龙山人王孟端所作者也其空濶澄明或沦或澜或涌而浪激而涛荡而潋灩漫衍而涟漪者为大江江之中或举网而渔或乱流而渡或缆而泊橹而进篙而退遡帆而风御者为舟楫之多其渊泓而纡回者为江潭鳬鴈翔集菰蒲芦荻萦被而暎带者为江渚其或连绵而屋比纷而阁架列而市肆分张篱而园圃隔塍而田区委而巷蔽者为江村其或平田漾沙崩崖陡絶而昂伏不齐者为江浒去浒渐远而渐高其或岭耸而坡平巗巉而壁立或障而屏蔽峯而秀出巘而奇叠或壑而有容谷而能虚麓而丛薄冈阜而蜿蜒其或远而黛抺近而劒植既断而复续迤重沓杳莫究其所极者为?江之诸山山有泉或悬或注山有石或蹲或卧或深而涧溜或曲而溪萦危而桥横或草莽翳而雉兎跧伏或林木郁而禽鸟巢栖或佛寺或道院或樵或牧或士女之嬉游其掩暎蔽亏吞吐隐约千态万状得之心想而口舌不能道者不与也昔者予尝奉使南服由汉沔出浔阳乘流而下直抵杨子而凡简册所纪载者辄跻攀以穷其胜虽流连累日不辞也今观是图一瞬千里坐而致之能不使予恨相见之晚而追悔夫曩昔之劳也邪嗟乎山人之作其亦可谓奇矣世称作字作画在人品高下山人之草书墨竹世之所共知者也而未必尽知其人方文皇尚治时诸贤彚进而山人之位才中书舍人竟落魄不竞以死盖其高风峻节睥睨一世有可慕而不可追者使其少贬寻尺俛眉承睫之间立致于通显之地不难矣虽然吾闻之也心之为用攻於此者必略於彼其心攻於禄位者将低昂俯仰伈伈昵昵以干誉就俗之不暇胷次之间乌能容江山之广如此哉山人之作甚自珎惜非其趣意所会虽千金不少頋故真迹鲜留於世世得其一竹一石者莫不什袭以为至宝若此图者岂易得邪廷义亦知之乎否也或曰廷义於吴下号称博雅岂徒玩物而不尚德者哉遂为之记
湖山吟趣记
物相感而生事相资而成道也而知者鲜矣天地一五行也人具五行之灵秀者以此感彼而有以成位育之功岂但吟趣之间而已哉史杰孟哲者灵川人位百户於大河之卫卫据淮淮之南其浸曰西湖其镇曰鉢池山山与湖接孟哲家於其间而好诗诗得湖山之胜而益奇所谓相感而生相资而成者毋足恠也试尝与孟哲论之河图感而卦画洛书感而畴第鲁麟感而春秋作春秋作而乱臣贼子惧畴第而范陈卦画而易着易着而天下之变尽矣范陈而天下之伦序矣乱臣贼子知惧则变得其正伦得其理而天下治矣天下治则醴泉出於水器车银瓮出于山嘉禾芝草出於地景星卿云甘露出於天彼感而生此资而成相为终始如循环然吾不知孰为天孰为地孰为人一五行之灵秀而流通耳吾故曰成位育之功不但吟咏之间者非虚谈而孟哲於此亦尝究心乎未也孟哲知资湖山之胜以成诗其度越诸?常远矣吾将进孟哲而为此说或者以为近大而似夸吾安敢以知道与之哉
容斋记
云中王君以寛用指挥同知守高台千户所尝辟室为燕居名以容斋且曰董安于佩弦以戒缓西门豹服韦以防急吾欲去吾隘以拓吾量使吾身处其室而目睹其名则庶乎有所感动而吾得资之以自修也客有过者难之曰理必自然物贵天性是故强作者未必久而揉合之势亦岂能保其不变哉且激水以机熨木以火非不能使其东西而屈伸也机不能以不败火不能以不熄趋下之性曲直之形固自若也必如而图坐於斯立於斯偃息恒不离於斯斯可矣乃今以三品之贵受托一方有上之当承下之不可以不理也一旦去此而接彼彼或非道以相撄无礼以相咈而不情以相干当此时也目既无所睹而心必忘其所谓戒以防者矣果能恬然处之而不芥蔕於怀抱间耶君不能对而以告予予曰无伤也古之人皆用之也尧舜禹汤之铭武王之戒卫武公之箴皆制外以养其中由中以应乎外之道如豹安于者不可少也夫人之所以参天地而赞化育者心也彼水与木岂有是心哉是故世患不自强耳勉勉不已至於自然故曰学成若天性习惯如自然此之谓也吾为君记之使君口诵其辞而心惟其义则自修之功无间矣於是乎书
漷县奉勅重建记
漷畿县附京师不百里永乐初置九屯募致徙者後荐沴相继亡去继今屯遗十余家土着之民不满千户为之代输田疏卤耕费而寡获当南北水陆之会小有力者不业本辄事挽载以逐利妇女盲於蚕织但馈饁以佐夫男加役重赋穰官吏因之以渔猎故邑无郛郭肆市小大公宇圮毁湫秽荡如村墟郊民棚土茇茅以逃风日俗使气仗节有怨报讦不为死慴远近传为配地选人得除目即抑首怅然贺者匪慰则唁虽吾土人亦自陋无敢举以夸诩他邑者天顺初吾得罪西戍吾伯氏以书报曰邑喜得大夫甚贤而才比吾赐环已四閲岁始入吾境则户有园圃屋有瓦甓积有庾廥畜有孳甡妇女老稚衣被鲜泽既入吾郊则贸易有集沟漥有梁廵院邑治学宫栖神之祠崇祀之所有殿庑有廰堂有厢斋舍馆坛台重有仓库微有庖湢或崇而隆或敞而明或闳丽而华靓雄规杰制炳然一新且复兴于废易陋为壮何为而然也询诸父老曰由吾大夫贾侯也侯之始至实恤吾民均徭役课树艺诛游手禁浮费攻苦食淡以身先之曾不二年弱者以健踣者以起强梁者歛避而贫并者缩朒侯度吾民之知方而可使也东西道洼瀦潦没马试垘而杠之应者如赴数日告成於是旋图缮营若薪若甓若木若石若甎若灰垩钉銕丹漆若工之价役之饩皆以方略致之既具上闻诏曰可天顺五年辛巳正月经始明年五月公宇成十月巡院成又明年城隍庙成又明年七月学宫成凡为屋大小者千有余柱漷故州也残之兵燹同知州事钱唐杨思贤氏初草具之洪武丙戌降而称县逮今百年其弊宜矣兹以甚困之邑欲成巨丽之观不资财於公不藉力于私而吾久罢方苏之民如醉醒寐觉坐视厥就若吾大夫之嘉惠吾漷为吾漷人者宜何如其报可耶其意大夫之政已为御史所举吾君知之吾相知之当有旌擢之褒矣傥逸驾莫攀深仁何徯子能辞而记之使嗣吾大夫者如吾大夫之用心岂惟是功也得以时葺而不坏将漷之人亦因是而有所永赖哉噫父老之言是也况吾亦漷人其能忘情乎大夫名贞字子固其先世居淮阳先君子宦於莒幕今为莒人当时相成大夫之志者则有若主簿光州杨先阳谷张杰典史维扬顔镜邑大夫士某某并列之碑隂
顺义县永济桥记
顺义之东有泉焉源於狐奴之麓秋不沍冬不氷春夏走潦溢不受诘屈宛转南趋白浮若游龙然者四十余里曰久远里者顺义之膏腴也适界其腹每岁梁以土木然而未成辄败憧憧者弗之利也吾友宋人徐文焕者宰顺义之二年久远居人万通率其同志鸠工斩石为桥三虹高丈又三从五寻横损从之半辅以栏槛饰表望郁为一邑之观焉通喜其功之克就乞记於予予拒之曰九月徒杠成十月舆梁成典也民不得以干之此其人以一桥而掠其令之美讵宜许耶又三年为成化乙酉予自翰林出守莆阳假道顺义通等复寻前约期必得而後已予召而问其详曰桥之未作沮洳泞淖垫车溺马於前有年矣予曰然则既有此水已有此害何尔祖若父不作之耶曰往者典田宅以应徭役鬻子而偿征负且不羞乞丐而谋逋逃又何暇於桥予曰然则尔辈能作之者岂原而徭蠲而赋资於公家耶不然何其费如此之侈而为之如此之速哉曰否彼徭虽供而吾力不知困租虽输而吾财常有余也所以俭者给力丰者予赀未半岁而告成不觉其侈而速也予曰噫嘻尔来前吾明告尔是所谓君子之治不勤民而民自勤焉者尔安知其所以然哉且尔之力不知困而财常有余者尔邑大夫之德政所及俾尔得以遂所图成所利也然则是举也岂非尔大夫之功哉皆曰然予曰物久必弊弊不修必坏坏则尔之利不能久有矣吾为尔命之曰永济之桥使後之宰是邑者究其所以然之故能嗣尔大夫之政以福尔尔等得以时而修之俾勿坏尔子孙亦得以世享其利於无穷因以符我命名之义於尔等可乎於是皆叩头谢曰是所愿也遂书以为记
代张某献胡宗伯书
年月日太学生张某斋沐顿首献书大宗伯大人先生阁下某闻事有可罪而情可矜者闻之於常人直非之而已耳惟大人君子则能开而恕之鄙人有病狂者家人莫之能御也一旦被发裸程手杖而詈於市且伤人之手与足其市人不知其病且狂也乃奋然求理於官常执法者必曰彼手杖人至於废友体论宜如法不复计其病而狂也其良执法如古之咎繇者在上将蹙其额颦其眉愀然其怀而为之析之曰彼诚病狂也非其本心也非其本心者过也仁者不以过杀人盖直原之而已矣岂惟原之又从而矜之所谓事有可罪而情有可矜者此之谓也某之事不幸类是某有衰老父少读神农书明草木金石之情以为业期以售诸乡闾为农饁妇触寒冒暑之需初无心於名达也为有司所荐俾给太医事遑遑焉不敢怠若职者盖三十余年于兹矣往年为饥寒所困不得已而有郑伯之行是所谓病狂而陷於罪者也今为州司驱叱使来就役朝令暮逐急如烽星是不容於常执法者也窃惟某父岁年七十癯嗽相仍数步一息片言屡喘将不久於人世者也今复使肩荷上道跋涉艰险必至於人子所不忍言者焉纵令航之使至舆之使来亦不过奔走院署供期会於朝夕而已矣其於王事何有哉恭惟阁下朝廷之柱石儒绅之司命有海之量有山之德有栋梁之才有星斗之文章有铭钟纪鼎之事业天下之士仰余光而望下风者不约而同非所谓良执法如古之咎繇者欤然则上有如此之执法下有如此之罪人为罪人之子者岂忍坐视其亲之困而弗之计欤固宜犯严冒讳涕泣往诉而继之以死也庸讵知其不蹙其额颦其眉愀然其怀而为之矜之也耶伏惟照察
答归德徐晟书
正再拜徐君足下比者辱示手书称仆送赵千户序可与古人文字颉颃必今之古人也愿交於仆得此甚愧虽然即此可见足下与人为善之心公且明也虽不仆交仆亦将求交焉况有仪物为之先容耶仆生长京师自省事来几二十年所接见者若贵若贱若富若贫若贤若愚不肖盖亦多矣求其如足下之心公且明者鲜此非仆以薄待人盖尝试而知其然也仆自植行绩学十有余年於此矣间以所得铸而为文窃比古之作者私谓得其门户未敢自信也於是尝出之以验於人人然而有非之者有笑之者有顾左右而若不闻之者间有曰小生新进而能然亦可也而仅许之者未有许之如古作者且足下与仆所处相距不适数千里之远不识面不接谈不知其人如何也而遽许许足称情哉虽然人不必皆识面接谈而知其为人苟见其制作之文则亦不害其许与矣是故见议论之文足以知人之造诣见谋画之文足以知人之履历见辩难之文足以知人之知识见舂容之文足以知人之器宇见浩汗之文足以知人之问学见激扬之文足以知人之节槩人之沉静者於婉微之文见之人之和平者於恬淡之文见之人之收敛者於缜密之文见之人之豪放者於纵逸之文见之之数者足下不一吾见见者不过浅近之辞耳而遽许其可入於古人之境岂以我之文其浅近不能取信於时而故为是相戏也哉其或以至浅者有深者寓至近者有远者存而知之耳於是而能知之者盖知文之深者也世岂无其人哉特以其私而观之耳故笑者非者忌也若不闻而仅许者昧也惟忌也故不公惟昧也故不明也然此於仆何有哉乃犹喋喋于喙哓哓于声者庸以见足下之心有超乎人人者耳夫有公且明之心超乎人人焉者虽在古之人世不相及者仆尚景仰欣慕而恨此生之晚不获为之执鞭况亲遇其人而又有欲交之心者乌得而不愿交哉此仆所以曰虽不仆交仆亦将求交焉者也虽然以足下之心之识求效于用决非区区泮水足以絷蛟龙之足者後会有期握手相欢毋论早暮兹以使者回便所宜奉酬嘉意第下第後情绪无聊懒於捉笔姑就足下所称布露一二未得尽言乞恕狂斐为幸附奉墨竹数竿墨四笏聊充琼玖之报外有近作数首愿与足下商之足下观其果为如何正再拜
类博稿卷七

[book_title]卷八
钦定四库全书
类博稿卷八
明　岳正　撰
杂文二十八首
凤说赠刘文灿南归
大海之外有丹山山有穴穴有鸟其德九苞其状六像其文五采其栖梧桐其食竹实其名曰凤凤之为物也灵且瑞故世不得而常有人不得以常见惟少昊时集於都虞舜时仪於庭周文武时鸣于岐山自後鲜出周公曰我则鸣鸟不闻孔子曰凤鸟不至是已虽然世不常有世亨则有人不常见人和则见以今之盛宜其出如古时应世瑞快人覩也然而栖之不以梧食之不以竹则将隐於山藏於穴甘於无人之境亦岂肯屑见其所谓九苞六像五采者哉潜山刘文灿盖人中之凤也今年举进士得乙榜而辞之以归其出处又有酷肖之者於其行燕人岳正既说凤以遗之恐其自信而长往也又从而招之以歌曰凤兮凤兮遭世之熙竹有实兮梧有枝可食而可栖毋韬尔灵兮毋晦尔仪式来集兮慰我民思
画葡萄说
画书之余也学者於游艺之暇适趣写怀不忘挥洒大都在意不在象在韵不在巧巧则工象则俗矣虽然其所画者必有意焉是故於草木也兰之芳菊之秀梅之洁松竹之操皆托物寄兴以资自修非徒然也夫葡萄木而草约花而佳实重自上古故神农九种功力为最至能强志益气轻身延龄盖中国之名果也二酉六帖皆谓得之大宛归种汉宫岂未之考欤意者初不经见而博望贰师之所得者又将特异故成式乐天遂附会之欤不可知矣魏文之诏以为华果极珍盛讃厥美似为知己然徒得其味而遗其德取其小而不识其大君子惜之予尝论其干臞者亷也节坚者刚也枝弱者谦也叶多廕者仁也蔓而不附者和也实中果而可醸者才也味甘平无毒入药力胜者用也屈伸以时者道也其德之全有如此者宜与菊兰梅竹并驰而争先可也世无好之而画者独近代有僧日观者始作之是又不幸失身於方外野人之手不无工俗可厌使夫徽懿弗彰悲哉予谪戍穷荒偶见一本因以新意制为长幅用悼不遇兼畅幽情具目者苟矜其穷而取焉则亦未见其为不幸也若曰是不象而工岂徒不识画格亦未有以知岳生者也
邵氏四子字说
邵蓟望也希贤希哲者时以二难许之其邵之东壁欤希贤三子曰端曰整曰贞而希哲一子曰寜此四子者亢宗克家所谓兰芽玉树称其家儿者焉齿及既冠三加礼成将以尊名筮宾命字端曰从正整曰从敬贞曰从吉寜曰从道所以重其成人者至矣希贤甫犹为未备假予以伸其辞而致勉焉夫端之於义为直为正正重而直轻舍轻以就重者学者之志端曰从正者此欤整之於义为齐为敬敬体而齐用明体以适用者学者之业整曰从敬者此欤易以前民之用书实致治之本用莫甚於吉凶本莫要於言志易具贞凶贞吉之卦而贞当从吉书示道接道寜之文而寜必从道此其立言之旨不既深乎盖亦足以称其所以筮所以宾矣为四子者宜何如哉生非贤圣善必资学顾名思义由义达道端非正不为也整非敬不存也贞非吉不趋也寜非道不履也岂惟不昧於所从不负其名与字以称成人乎或出或处立德立功虽曰跻域贤圣都位公卿使天下後世知有其名乐闻其字将亦无不宜者矣抑吾闻之汉有两孟公而陈遵独能惊座唐有两韩翃制诰之命必与能诗使或身之不立虽有佳名美字不足以扬休一时又况乎垂播于千百世之远乎希贤甫曰足以训矣是为说
读书箴
莫高匪天书括其玄莫厚匪地书载其理莫大匪道书尽其要惟不读书遂成顽愚涵养德性变化气质惟书斯功惟读斯力勉之勉之开卷有益戒之戒之不学无术
老子赞
老子道家者宗实见玄牝之根识者谓其知道之体其作用自是一家其效至于手宇宙而身万化不虚矣五千言略示梗槩其流派则为符籙为醮祭为炉火为导引服食於理也为刑名德也为清净行也为柔忍和同冲虚淡泊嗟乎衆矣後之言老者竟与释氏并言以抗吾道称为三教吾乡道然比丘自释究老请赞兹像赞曰握化机司命门抟日月兮倒乾坤谷神不死俨常存噫嘻苴土衆派分
自赞小像
有自京师来者传天语於甘曰岳正倒好只是大胆或以贺正曰上念公如此行召公矣曹生为写陋容遂櫽括其辞题于上云岳正倒好只是大胆惟帝念哉必当有感如或赦汝再敢不敢臣尝闻古人之言盖将之死而靡憾也
又一首
孔学不惑孟心不动汝年四十物理犹閧四举方售非百中之材一试辄败非万全之用既不能随时以浮沉又安足为世之轻重倘伥伥然以执迷徒哓哓乎而自讼此盖古人之所为狂而今人之所谓憃者也
尚书耿公小像赞
摧奸以直结主以亷亷则大用直则左迁荣辱无与乎已行止一听乎天此先生之大归而後辈但能道其一班也嗟乎国之元老民之具瞻清风邈矣遗像凛然
罗状元小像赞
欲观其人必观其志如有所誉其有所试彼何人斯国之义士科甲才冠英豪章疏遽及大事坚此盟而不渝奚古人之难至仆虽老矣尚能拭目以俟也
石厓居士画像赞
眉宇俨然威仪敬止蜀中宪使台端御史迹虽处乎庙廊心常慕乎黄绮是以自号之曰石厓居士若夫秉大节以事上推雄才而致理服膺先圣之格言期与古人而俪美则居士之所藴者非画工之巧所能得其形似也
祭外舅姑墓文
维天顺元年八月天子以岳正有罪责戍甘州十一月二日道过咸阳咸阳者外舅姑氏之故乡也於是备牲醴羞果之奠敬携妻女躬步墓下谨拜手顿首而昭告曰夫世之所谓有恩德者矜恤顾恋摩抚嘘喣而已此儿女子之情大丈夫之所鄙也古之君子识士于未遇许人以难至情虽深而不以为私事虽违而不以为耻故曰士为知己者死死亦大矣而以为报效之具不谓是乎正方髫丱拜公京邸一见之际情投道契既礼以客复妻以子其试于有司也虽三黜而公不为羞其荐于王廷也得一魁而公未尝喜谓斯人之所就必硕大而雄伟正也何人而辱公赐顾当感激奋厉心口交警使公知人之明待士之义播之天下而传之後世也正之此行缧絏桎梏过公之乡中怀愧恧虽然公冶系鲁相如使蜀或约或泰奚荣奚辱知我者谁敢为公告公之神灵必将判然而旁烛矣呜呼哀哉尚飨
祭邹指挥文
文皇造攻远近欻从时公先子及我先公俱在行间勲比业同公父死事公方在髫加恩孤儿公爵增高文孙出阁拔用英豪时我先公又帅公曹公来於兹二十余春拜公于堂我为迁人公念曩昔遂失其势推心待我如子如弟或同燕饮或同嬉戏骏马雕鞍僮奴女侍曾不吝惜赠我如弃危疑得此实出望外我暂游甘谈笑而别云胡一疾幽明遽隔将饮闻讣遂成哽噎方慰穷途遽为永诀能不思公涕泗呜咽
祭徐生汝量文
某自童丱获奉竹轩以周旋也屈指之间四十有年直道正气勇抉言宣视履考祥将谓必得於天奈何一身垂老以独是命三子既才俱夀不延彼苍苍者胡可信然呜呼而侄既穉而子亦孱而志之笃而业之专徐门之兴藉而之贤今而已矣谁则弗怜矧在而父悲何以蠲而灵有知固当饮痛含寃於重泉矣幸诸交游各服义气而父而孤安能无意呜呼生也庶其少慰尚飨
题王氏贞节堂诗卷後
鲁季敬姜亟称於孔子君子曰以贞节也夫贞节之在古昔尤难况後世乎古昔盛时隂教行民彞正闺门之风宜无可疵者矣然栢舟之誓仅见於诸侯之夫人而凯风之变不能安其七子之孝养鹑奔蝃蝀之刺叠作而不已焉所谓贞节也者岂不难哉彼敬姜者以妻也不辱穆伯之蚤死以母也能成文伯之令名此孔子所以亟称之以示後世盖亦有真意哉吾友王君执中之母太夫人刘氏有敬姜之贞节而其实则又或过之方太夫人称未亡人之日裁廿有六岁执中生五年弟信生三年矣禀命既无舅姑而应门又乏仆婢徒以区区少娶携抱孤孱厉志操於死生之外立门户於殄瘁之余远嫌别疑吞茹艰苦万状千态有非口舌笔札所能既者非若敬姜妇於穆伯有公族之尊显为大夫之命室也教子积学奬励戒饬卒底於成执中自郡庠入太学为诸生登进士第拜官监察御史延誉朝着而卿牧重任方属望於时信亦端谨而称克家於乡非若敬姜之成文伯袭有父祖之成烈者也呜呼家非公族之尊显身非大夫之命室操烈丈夫之志成孤童子之名此予所谓有敬姜之贞节而其实又过之者非虚言也世之愿学孔子者又宜何如其称颂赞扬也哉此贞节堂之诗所由作也诗既盈卷执中授予以题其後予虽未获登贞节之堂夀太夫人於座隅而辱知执中且久於是乎言若夫推封之恩旌门之荣虽所必有而非太夫人当时之本心故略而不书
题纯素轩卷後
素也者无所与杂也纯也者不亏其神也能体纯素是谓真人大哉南华翁之言哉无所与杂者自外而至药物也不亏其神者自内而守鼎炉也能体之者在我火候也夫聚药物制炉鼎视火候以谨抽添如是而大丹有不就者乎虽然药物可聚也鼎炉可制也其难慎者其火候之机乎羽士姚允中者名德纯其先钱塘人住神乐观尝结一轩而以纯素榜之必有见於此者也既徵予辞而又不我见岂泄柳段干木之流匹欤又何匿其名逃其形之深也予当造其所谓纯素轩者叩其详姑书此而归之
跋叶氏家藏卷後
故人叶与中以其五世祖秀实府君遗事相视曰先祖丁元季所为多义举此其余泽也正得而读之见其规画措置整整不苟足以知府君之为人惜乎其言行之懿不多传也嗟乎啖鼎实之寸脔味沧海之一滴则其为甘为咸者岂异乎哉传曰仁者必有後与中以名进士给事黄门显荣未艾此尤足徵者也
题彭延庆所藏赵仲穆画马卷
松雪老自是经济器而当时处之文学所以逸气失御露於画马道林养鹰法也仲穆亦好画马岂父子同一道耶今延庆以国老令子尚在士列辄复爱马其为俊物可知
题两母致祭卷
两母致祭甚多王母者尝帙藏矣天顺初元祸起不幸遗失刘母者婚姻家外得若干通不孝守莆之暇辄如王母者潢为卷後又偶得王母者三通因附见焉首以刘母志者盖祸由不孝而诸公亦以不孝故特加垂伤耳为岳後者不可不知
跋亲贤遗墨卷後
宋王廷珪作诗送胡忠简忤逆桧贬辰州时与壻家书凡十纸内一纸云己巳冬作书与彭彦直云昭远欲陷我而进身我非凡人二沈不出三年必有大咎彦直以示同僚端修亦闻之莫不笑以为狂言近方知端修死状与昭远无异皆不出三年天道如此我又何憾当有归日矣
翰林侍读安成彦实彭先生家藏将仕所得外家泸溪王先生遭贬时书问十纸其题跋在当时者四在元者二在国朝者九皆一时名贤中间所论两家事如写真加毫神采增倍忠义起敬理也世俗好云当局者迷傍观者清又云目睹不如身历皆非空谈如二沈三年自是清眼彼当局人方以狂言笑之且自孽不逭具道眼者必知之而不必期之切於利害者则加审矣泸溪此法比与幸灾乐祸者不科当以清眼之外议之可也东里先生乃用道眼护为漫语呜呼卷中人如刘忠愍者当悉予悲而世无巫咸谁则起之於地下与共语哉
题卞让所藏赵松雪道德经後
尊经获福慢经获罪世之惑此久矣书家写经故自有意智者知之矣卞氏宝此几二百年又出书家意外呜呼此家可谓世有人焉
又题松雪书札後
余尝序卞氏世谱知其居汴者十四世自汴居常者又十五世其间文献足徵不诬曰让字退之者七世祖次山翁与松雪老有世契此其往复一纸而已其他名笔盖不止此可谓盛矣夫盛而必衰固理之常能持其盛使不至於亟衰者则存乎其人观者要自知卞氏世能有人
跋山谷书
米老云古之能书者独得一面我独得三面此书家入神语山谷此书三面书也其生差後卒能抗衡米老与苏蔡并驾非虚士矣
题革象新书後
占天之学本圣贤大事业载典尧舜盖有由也自慎竈之说行而儒者始术之矣其氛祲祥眚周官虽具至甘石星座其曰骑官羽林丞尉之类袭用秦汉名称愈疑後学学者不屑用力焉殊不知经纬天地首务明时时苟不明终不能抚五辰以播四政矣革象谈异十无一二皆为历设学者所当究心者也第以邵子之书不堪作历致可疑焉皇极经世欠历数用宋人虽有此谈西山蔡氏以为书不尽言者藏诸用也又曰以当时日月五星推而上之得尧即位之日是即逆推法而不着其法者岂非藏诸用乎且数家以毫厘丝忽极于十百千万如因影求形无具可隐况康节数学直继孔子程子尝言历法主於日日正他皆可推洛下闳作历言数百年後当差一日何承天因立差法摊其差於所历之年以验分数竟亦不审独尧夫於日月交感之际以隂阳亏盈求之差法遂定可谓冠絶古今此非虚语也又按邵学伯温不与而传王豫豫殁书殉蜀道士杜可大购得於发冢之盗以授廖应淮由是邵学复出近世祝秘傅立齐琦皆传邵学者本朝宋学士先正最号博洽其序此书曰传立极敬畏缘督谓其能发前人所未言不知立时曾见此说否也又论耶律西征庚午历精妙絶出及元许王郭陈邓诸公相与订定授时历可法万代曾无一言及邵近舜江人余诚者为予言邵学内外篇具见傅书而秘傅书又有内外集具天地人三元之学其天元所论历数为精简意必具逆推法或伊川所谓冠絶古今者耳惜乎吾不得而时读焉因并书之以为有志圣贤大事业者告
书陈方庵鹤臞卷後
鸾鹤於羽族并称鸾贵鹤高贵莫大於王高莫过於仙言德也然贵由天不可以强高由我而可以勉臞非鹤专也先生之臞必伦於鹤者以德不以形欤
书唐贤夜燕图卷
禇河南大节过房杜太宗以文学处之何也使其早闻大政贞观之美岂两公专耶或者谓太宗以御李积者御河南意或有之是夜秉烛书
又
不可得亲疎薛记室品局如此岂河南向下人哉而事业止於如此何耶夫事业必得君以显藉位以行而其名位如此不可得而亲疎者顾如此耶明日又书
跋鲜于太常书
正数得观鲜于太常真迹佳处率用立笔此卷吾同年友黄大参廷永所收大都有卧笔岂太常少年书欤至於转摺向背无不合作而妙处往往逼化虽非太常真迹自是书家手也
书二老遗芳卷後
仁庙即阼东里先生以旧学亟登台辅宣德中位望隆重可谓礼絶百寮矣曦顔先生官史馆为编修舍东里赐第忘嫌忘怀不但忘势而已正时学於门下蒙昧寡识意两先生者必同产久之乃知其为知友耳曦顔先生弟子汤澂氏所收两先生在布衣时往来数帖俨然向日所覩气象西州门泪不觉澘然虽然此是名教澂能宝之不可谓非善学者矣
跋仙游郑氏家范
昔周公作周礼立冢宰之职上佐天子下统百官以总邦治自六卿而下至於庖狄之贱虽职异业殊皆冢宰之所统内外相承体统不紊周家八百年之基是礼实造之也向予备员内阁尝欲言於上举而行之又自讼曰天下之本在国国之本在家家或未正如天下何後出守于莆得閲内翰郑氏家范上有家长以主家政自副长而下至於耕牧各以其职而听命焉礼节明情俗备亦一小周礼也虽然周礼主法制而仁恩贯乎其中郑范主仁恩而礼制行於其内以余观之礼易而范难也然郑之孙子果能博学以明其理集义以正其身则亦未见其难也呜呼国朝周礼郑之子孙其可以行之乎余老矣当归卧丘园以俟
类博稿卷八

[book_title]卷九
钦定四库全书
类博稿卷九
明　岳正　撰
行状碑铭十四首
关西宋处士行状
处士姓宋讳义字子宜世居关中高祖讳礼听延安路判官曾祖讳恺华阴簿祖讳希顔宜君尹考讳书武功大使娶窦氏生二子处士其季也宋本钜族自唐宋来以文章政事通显者刻在石书在郡志传播在人耳目者後先相照初处士不欲自晦淬砺问学将致於用及见诸从籍仕版者廼曰宗盟继业莫非惠连吾其以一丘一壑自娱也已遂絶口不道进取家有负郭田数顷督家人勤穑事岁以其入供祭祀宾客服食之需外则分宗党济困乏不使有赢余也其平居渊默自守不妄言笑如不慧者至与人论古今黑白是非风生屑靡划然惊座知者劝之仕辄指诸子曰是儿子辈事耳遣子亷补郡庠弟子员常自课其业亷拜礼部司务时驰书诫谕之亷在官卒以清谨称晩年戒诸子毋得以家事关白但多植秫时作醴酒故旧相过者辄留饮期必尽醉醉则啸歌为乐未尝以忧慽婴其心尝曰人生行乐耳桑榆景迫谁能局蹐效辕下驹乎岁乙丑冬得疾迎医弗瘳度必不起召诸子姓会嘱曰吾死虽无愧於生生则实无益於世尔曹强为善毋我效也廉归以是语之因暝目不复言未几卒时十二月十四日也春秋七十有三配耶律氏元丞相楚材裔孙也有贤行处士重之子男四人长即亷次庆广康女二人孙男四人孙女三人亷闻讣将弃官归奔丧虑处士之为人无传也乃涕泣而谋诸燕山岳正曰不肖将以先人潜德托立言者夀於文辞庶乎照耀今後可冀也子实宋甥敢以状为累谨摭其实而书之谨状
吏科给事中毛君行状
君姓毛讳玉字良器其先真定元氏人代多显宦谱逸莫能考五代时有为河南刺史者讳某以儒学鸣传若千世至某仕元为将作院使生君高祖常州路推官府君几子皆仕国朝长讳某吏部考功郎中次讳某监察御史季讳某邵武府同知生君祖伯时号兰竹先生生而失明能诵易精潜虚学预谈人贵贱夀天贫富凶吉无不应者被遇太宗皇帝帝尝以袁天纲称之宠眷优渥赐召之使者旁午久之以老乞骸骨诏以中贵护送还乡以卒三子长讳某阴阳学正术次讳端湖州安吉知县次讳某隐居不出正术府君娶叶氏实生君君生已长大犹逮侍兰竹兰竹抚之曰振吾宗者其此儿邪及兰竹赴召正术府君已出教阴阳为之勅有司毋以他事署遣俾专意於学正术入谢得召见便殿将大用之既而上宾不果正术亦无意远仕乃属君曰尔其继吾志者君承意研精问学日夕不少懈补邑庠生应正统辛酉乡荐会试礼部得乙榜辞入太学为诸生时祭酒古亷李先生典教事以作兴後进为已任其硕伟逸伦者尤见奬拔君其一也故一时英俊士慕君之贤交者恐後然君与游天下士学益富知虑益远矣未几以正术忧当辞去古亷惋惜不已亲为正术制墓铭虽亟称颂毛氏世德而卒以昌大期君君既去其故与游诸名士之在太学者多已登用布列台阁间君之声誉益用侈大以布衣闻朝着十三年戊辰登进士第充部使者於南京取道省母於常十四年己巳今上即位复奉诏诏谕江南六郡归拜兵科给事中改吏科有所参驳弹纠务存大体略虚文言罢诸不便事数十如停起复禁请谒歇滥举停粥官免征逋负寛税凶荒留养太学生徒皆国体政本之大者皇上励精向治君疏求贤讲武之要凡数千言皆见嘉纳然体素羸遇盛寒暑辄病病稍间辄出出不数日而章奏屡上及疾亟犹陈六事事未下而君已告逝矣时景泰三年二月初一日夀止四十有二夫人高氏广东参政某之女初无子养宗人子某为嗣方七岁继得庶子某方五岁二女长许兵部主事吴贵和子某次许士人某子某君为人资性明敏器度洒然虽好谈谑而待人必以礼故人皆爱敬之交游半朝野而所亲敬者皆称正人以博爱处乡里待宗族而所求不遂者或肆怨讟则慨然茹纳未尝以屑於怀事母最孝抚教弱弟尤笃友爱既登第即移俸致养及拜官遂舆至京师凡可以悦亲意者必极力营致病已革自度不能起必强药食以慰其意弟某就学於外砚席之需不使少有动虑归必自课其业力奬励焉为文章清婉有风韵尤长声诗其在吏科一时章奏皆出其手不但文辞工致而人情政体曲尽其妙予於君交谊雅厚知之为深故録其槩为状以俟立言者采焉谨状
明故前鸿胪寺右寺丞刘公墓志铭
前鸿胪寺丞刘公之卒其子进士乐亭尹晟奉其所为状属其友燕山岳正曰先子以儒业起家拜官凡十四年小心供职未尝少懈不幸龃龉於时今人固有知之者如後世何子其为我铭诸正曰诺按状公讳清字宗洁世居代之大同怀仁安七二都高祖讳某曾祖讳济川祖讳旺考讳文义皆隐耀弗仕永乐初公以民俊秀选为邑庠弟子员用易发解代藩入太学拜鸿胪鸣赞进司仪进右寺丞皆未及再考宣德癸丑乡人有以私干公者正色拒之其人惭因诬讦以事会执法者与公有宿憾遂奏如法责戍直隶之隆庆卫或教公愬白公曰噫吾闻之莫之为而为者命也使天道无知邪吾将顺受之其有知也必於吾子孙焉见之焉用愬为时人称其长者尝立二子於庭语之曰晟而继吾业昱而代吾役吾将徜徉以终余年正统戊午晟领京闱荐明年己未登进士第又明年庚申出尹乐亭昱代役亦图进士举人皆以为公言之将徵也岁癸亥公得疾昱侍汤药不效惧乃刳股糜以进之弗瘳戒昱曰语而兄吾生不德以累後人毋厚歛毋饰棺毋作佛事毋归葬以辱先人之兆遂卒时八月廿有九日春秋五十有四配张氏有妇道子男二人晟娶王氏昱娶郑氏女一人未醮孙男三人玺璧莹女一人晟弃官自乐亭来奔丧遵治命买地於居庸关之榆河原卜是年十一月二十有一日葬焉呜呼昔宋王晋公以直贬植三槐於庭以识後嗣其子果有相者今观公之自处与夫其子之方仕可量也哉铭曰
懽懽乎已也佗佗乎子也吁嗟乎匪公死也
明故钝庵先生墓志铭
钝庵先生既卒将以年月日葬未有铭其外孙金湜告于其友燕山岳正曰吾外氏位不满其德用不尽其才湜惧其无恃而称於後世也子为我铭而传诸正曰诺按状先生姓薛讳士铭字维清世居明州其先曰宋朝议大夫唐吏部郎知衡州朋龟户部郎淮东安抚使居实刑部郎漳池守杨祖其祖曰江淛提举子心能岐黄术其考曰象山教谕敬有文章德行可传到今先生生而失恃鞠於象山之从母陈比壮入郡西山精舍学进士业业成不乐试用去学为诗又学琴於徐和仲已而复曰诗琴可以自怡而不可以裨世又求治提举之术通之永乐辛卯用荐为郡医学教历廿有余年宣德癸丑白谢其事又十三年正统乙丑月日以疾卒于家享年八十有五娶周氏生一子麃教养就立而死二女嫁士人金寅翁王某育三孙种穠穰穰为邑庠生先生报陈氏之恩育生事死葬殚力竭诚同所自出徐和仲有道而贫不自赡率诸生举为邑庠司训得就禄养殁又躬封其墓舅氏王彦章死无所归泣曰我王出也殡於我宜且恤其孤贫民业海为守者所捕为之说而脱其其囚明地滨海疫厉时作每命医分视掌示方旨苏活甚衆郡人德之曰吾职宜如是投药愈病以意而施皆获奇应神之者多声於歌诗笑曰医乎医乎吾假之也而今尸之是遂之矣宜其云尔其为文立论鬯达根据理趣无孟浪之辞诗学唐人音律载在今钝庵集者是也既谢事构庵以居且曰物利者用钝者伏於此宜曰钝庵故士因而称之卒之日奔走而致吊者必相向而哭曰吾党失典刑矣呜呼正用是求附於古之人贤而在下者得师襄医缓柳下惠仪封人之徒杨子所谓以仕易农吏而隐者欤铭曰
维诎乃信既处而出閟真葆光玩之以术世则不知我铭于石吁嗟先生百世无射
瘗应元儿铭
应元儿者岳正季方第二子也儿始生值正试三塲於礼部报其外祖前归德守宋公公曰乃父奇士今应举必魁天下宜曰应元比揭晓正果第一内外忔然腾喜遂定名云生几五月病痘历十有四日风搐不治乃死呜呼伤哉儿方面濶辅星眸月眉神完而气清玉雪莹而河岳轩轾者也有日者见之试以李虚中之术曰戊日坐印乙卯月令专官建禄引於癸丑时财命有气大富贵夀数也又尝验於相工相工曰天庭高耸地阁广厚鱼尾润而玄珠朝元法当富贵且又有贤行符於日者之言正窃喜告之太夫人夫人曰信矣吾事而父亲见其为善日不暇且其行天下事征伐活人多甚吾闻有阴德者必有阳报天其以是儿昌岳氏邪先君仕不顾家卒之日不余一财子弟几不自遣正自後三年举於乡又十年始举於礼部得一官禄不腆无以为养惟旦夕致儿坐太夫人膝上弄之愉悦其意太夫人亦锺怜之忘其子之不肖而恒恃以忻然也七月十六日庚子正归自史馆报儿已死呜呼恸哉星者云不宜死相者云不宜死先君之有阴德不宜死卒死之岂正日所为多大不善人诛鬼责强夺儿性命以阴示殛罚也邪何不得以儿慰太夫人之心益以彰正之不孝如是也抑正闻之凡物之生贵者难成贱者则易亦其理也茨莽稂秕榛棘鶹蝇蚋蠜蟫?豺狐猵狚虽力除之不能使其少尽至於芝箭嘉禾龙凤神龟驺虞白泽之异世固鲜得得亦柔脆艰虞而不能必全其天吾意造物者閟秘吝澁其英灵不欲使儿掀播其奇伟於天下也将遣琴奴瘗於崇文关八里庄之原其母出弊衣一袭歛之而正复为之铭曰
其生也孰为之求其死也孰为之讐木然而焰水荡而沤天乎人乎吾乎何尤
赠翰林编修文林郎陈君碑阴记
世有无妄之祸亦有无妄之福与时消息以听定命君子能焉是故赵朔见攻孤武寻复卒为命侯君子曰叔带之德不可忘也讵非陈府君之前鉴哉府君讳润字德润其先本商氏为嘉兴人祖曰望梅居士宾字彦名有识度能说诗书经元氏乱始变陈姓避地长洲居周庄周庄人礼之不敢慢其子弟从受二经者甚衆属纩之夕有羣鹤盘飞庐上家所有禽鸟无故皆自毙时人异之府君生一年而失父七年而失母为望梅所鞠大尝试吏部曹不乐竟罢归屏居宣德初有李综者守苏苏人苦其贪猘府君婣属彭士能欲犯之以计得陈氏僮诱使挟牒投告巡抚大理胡槩槩雅嬖综乃反坐彭以僮故遂逮府君及具结京师竟得白归然综方恨求报未得也久之槩复以便宜治奸吴下即辠此两人抵以殊死幸廷録得减论编戍辽阳滨行留子监京师与诀曰天乎吾不负之竟负吾邪吾将於是乎卜之其在辽踰十年愈自检不以困厄小变後一日饮亲家酒酒半遽呼曰吾殆不复生矣吾欲嘱吾家人以後事亟为召至已喑不省所谓舁归旦日逝矣初监留京师时方孱稚往依王太常一居一居奇之俾就学正统戊辰遂进士及第为翰林编修既又进直讲经筵明年因使至辽举府君之丧归之京师至是赠如厥官阶文林郎夫人沈氏封孺人有诏特赐归葬呜呼府君之世行祭酒萧公着之详矣予独谂其以旧德贞厉之操而处不利不食之报乃见厥子於古有徵於今可劝於是乎书
明故邢夫人郭氏墓碑
邢夫人郭氏者襄陵儒者孟辰之女封徵仕郎翰林检讨茂政处士之配翰林检讨让之母也慧心妙质贞淑柔嘉少资诗礼之习动从矩则未行能闻处士谋室占凤而兆亟行媒焉委禽之旦孟辰甫庙而受之曰是足以当女矣君子谓其能以德容售聘有郝女之懿夫人既归闺门修饬处士敬之不能疏爱之不敢?动必见咨视为益友君子谓其能以贤知结主有梁妻之顺夫人事先舅姑承顔奉辞务求惬适处士有世父老而无倚供养是懕至於忘其无嗣处士怜其劬憗间相劳曰子之为恭也一至是哉夫人辞曰分之当然又何惜也君子谓其能以爱敬隆养有陈妇之孝处士为义殊不顾家夫人恒别甔饶羡以供所需郭宗寒者多赖全济诸父昆弟之丧前後六举不以为烦君子谓其惠及亲疎有顾母之义夫人性虽沉重不苟笑言至於接纳之际则薰然大和厮养之贱亦被款洽君子谓其德周良贱有虞母之恩夫人三子业皆士习督励所学卧起必偕至於躬视汤茗以辅勤劳由是诸子感激卒底於成其曰训谦克家而文让独登仕列在侍从夫人又能伻诫不时是以厥修弥饬方摭於用天子嘉之推恩所自齿夫人於宗妇命为孺人君子谓其能以身教允膺显封有陶母之风景泰七年正月二十四日夫人婴疾考终於家跻夀七十训等从事礼殡北堂而以葬期赴让让即弃职西奔於是与让游者各献所述以颂夫人之盛而正也辱铭墓道之石焉墓在故关镇西平之原盖邢氏之世壠也其辞曰
史载独行传着列女古君子法纎缛是与猗嗟夫人伟兹巨丽楚楚艮人惟晋之諝作配斯难必我而侣我敬我爱我适厥膂凡百斯为恊我而处或我有作亦莫我拒亦莫我拒惟善是予或孝敬亲或婣睦姻或困或贫僮隶里邻急或我济如木得春三男三女名差实均季也最妙为国宝臣王灵敷锡宠及夫人弁翟蕤蕤佩玉璘璘介此繁祉夫人之仁百世斯恂有托不湮而在斯文
明故徵仕郎光禄寺署丞邓君墓志铭
维正统十四年己巳秋北敌逆天悖德寇我北鄙太上皇帝亲提六军往正厥罪八月庚申旋至狼山权奸擅命妄执兵衡营於殃合之地越二日壬戌敌薄我师将卒渴甚人人奋激欲决一战而屡请不许遂为所溃於是乘舆播迁而一时扈从臣人亦赤手就难鲜有脱者若光禄署丞湖南邓君其一人也呜呼痛哉君讳监字惟明其先河南邓人汉大司徒酇侯禹之後也国初始迁于黄之黄陂曾祖日新祖仁忠皆以儒名於乡父文道尤邃春秋学学者宗之以为楷式君传其家学年二十四补邑庠弟子员永乐庚子应乡荐游歌於太学正统丁巳始释褐副岭南之盐课提举庚申丁外艰解职读礼於家永乐癸亥改南京光禄寺大官署丞乙丑用羡员赴阙充部使者督公务於江西北归再改珍羞署於北京自筮仕历三官凡十有五年而卒卒年五十八矣配郑氏继盛氏郑出子曰琼曰云女适吴英次适孙伯昂盛出子曰璿曰玑女幼在室君为人頴拔精进志节抗爽直不容私然崇尚义让济人危急虽空囊不吝也所历官皆有声籍籍其副盐课也岭南甚豪多依斥卤衣食前後主吏比比与之出入君至爬污剔蠧锄刈奸横不少假贳而牢盆之利为之大修旁邑邻郡服其公清诣而求质其不平者时复有之及去职民不忍舍为署丞於两京皆能取重於卿佐其使江西也鞭朴不施而事皆就办此其才智有足观者而不幸遭此大变不能掀播其功业於今後呜呼惜哉其子云等将归葬其遗衣冠於榶梨湾先茔之次奉钦天监博士李君从善所为事状乞铭於予予按礼以死勤事者在社必祭在史必书铭奚以辞铭曰堂堂酇国汉元功首緜緜本支蜚英腾茂既椔而枿光禄其胄为士而力为吏而懋顾是乃武无愧而后天乎祸兴不幸云遘藏魂空山万年斯夀而无害殃为孙子守
明处士杨景先墓志铭
处士姓杨氏讳景先字景先世居燕山宛平之仰山考讳成娶马氏女生子男者三处士其季也家有田数顷宅一区禾足艺而食桑可蚕而衣岁食其力有余则推以与宗戚乡党之贫者被其惠
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>