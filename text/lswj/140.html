<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,倪文贞集全文在线阅读,倪文贞集全文在线下载,大玄古籍书库">
<meta name="description" content="诗文集。明倪元璐撰。十七卷,续编三卷,奏疏十二卷,讲编四卷,诗集四卷。元璐字玉汝,号鸿宝,上虞(今属浙江)人。天启进士。曾官编修,国子祭酒,兵部侍郎,户部尚书。李自成陷京师,自缢死。谥文正。清谥文贞。其书画俱工,工画山水石竹,行草尤为超妙。为明末著名画家。有《儿易内外仪》等。其画《疏林竹石图》最为有名。元璐官翰林时,门人刻其作《代言选》六卷,文震孟序之。崇祯九年(1636),以国子监祭酒归里,裒辑其作名曰《鸿宝应本》,陈子龙序之。崇祯十五、十六年,为户部尚书,闲取旧刻重为刊定,付其子藏之。清乾隆三十七年(">
<title>倪文贞集_倪元璐_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">倪文贞集</span> <br/>
          作者： <span class="inputVal" id="bkauthor">倪元璐</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]140372</span> <br/>
          说明： <span class="inputVal" id="bkdec">诗文集。明倪元璐撰。十七卷,续编三卷,奏疏十二卷,讲编四卷,诗集四卷。元璐字玉汝,号鸿宝,上虞(今属浙江)人。天启进士。曾官编修,国子祭酒,兵部侍郎,户部尚书。李自成陷京师,自缢死。谥文正。清谥文贞。其书画俱工,工画山水石竹,行草尤为超妙。为明末著名画家。有《儿易内外仪》等。其画《疏林竹石图》最为有名。元璐官翰林时,门人刻其作《代言选》六卷,文震孟序之。崇祯九年(1636),以国子监祭酒归里,裒辑其作名曰《鸿宝应本》,陈子龙序之。崇祯十五、十六年,为户部尚书,闲取旧刻重为刊定,付其子藏之。清乾隆三十七年(1772)其玄孙安世重新编次刊行,是为此本。是集约二十五万五千字。卷首有文震孟、黄道周、陈子龙、会鼎序,正文含制诰四卷,拟碑一卷,序三卷,墓志铭二卷,行状、志状、行述三卷,传、记跋、题引三卷,赞铭一卷,以上为正编;续编三卷,均为书牍;奏疏十二卷,卷首有宋玫、文玉甫序;讲编四卷,含经筵一编, 日讲三编;诗集四卷,收古、近体诗二百余首。其奏疏有《首论国是疏》、《寇祸陈言疏》等,皆详明剀切,多涉军政大事,关兴亡治乱之策;其余制诰、序、传等则文章典雅;其诗《落花》、《高秋雁影》等,与王世贞等七子风格相近。然散佚颇多,许多名诗佳句均未收入此集。有《四库全书》本。</span> <br/>
          封面： <span class="inputVal" id="bkimg">Z_18329.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]倪文贞集
[book_author]倪元璐
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]140372
[book_dec]诗文集。明倪元璐撰。十七卷,续编三卷,奏疏十二卷,讲编四卷,诗集四卷。元璐字玉汝,号鸿宝,上虞(今属浙江)人。天启进士。曾官编修,国子祭酒,兵部侍郎,户部尚书。李自成陷京师,自缢死。谥文正。清谥文贞。其书画俱工,工画山水石竹,行草尤为超妙。为明末著名画家。有《儿易内外仪》等。其画《疏林竹石图》最为有名。元璐官翰林时,门人刻其作《代言选》六卷,文震孟序之。崇祯九年(1636),以国子监祭酒归里,裒辑其作名曰《鸿宝应本》,陈子龙序之。崇祯十五、十六年,为户部尚书,闲取旧刻重为刊定,付其子藏之。清乾隆三十七年(1772)其玄孙安世重新编次刊行,是为此本。是集约二十五万五千字。卷首有文震孟、黄道周、陈子龙、会鼎序,正文含制诰四卷,拟碑一卷,序三卷,墓志铭二卷,行状、志状、行述三卷,传、记跋、题引三卷,赞铭一卷,以上为正编;续编三卷,均为书牍;奏疏十二卷,卷首有宋玫、文玉甫序;讲编四卷,含经筵一编, 日讲三编;诗集四卷,收古、近体诗二百余首。其奏疏有《首论国是疏》、《寇祸陈言疏》等,皆详明剀切,多涉军政大事,关兴亡治乱之策;其余制诰、序、传等则文章典雅;其诗《落花》、《高秋雁影》等,与王世贞等七子风格相近。然散佚颇多,许多名诗佳句均未收入此集。有《四库全书》本。
[book_img]Z_18329.jpg


[book_title]提要
御制题倪元璐撰王铎制辞
适閲四库全书明倪元璐集制诰一?其为侍讲王铎制词云追踪洛下迈迹临川决子鼎铉则犹蓍荚是以王铎为优於程颐王安石也又云朕既瓯覆子名发且有日鬭而铸锥则岂有及云云尤非君诰臣之体夫王铎本明季大臣至我朝复为大学士其身事两朝人品无足取乃元璐制词以为优於程颐是何语耶元璐在明季本东林党其从刘宗周黄道周游尚能留心经济奏疏多切中时务国朝定鼎时即赐諡文贞实明季诸臣中矫矫者而其制词不免失体如此可见制诰之非美事也朕尝题董其昌自书告身云虞廷咨命周室诸诰皆君诲臣之言无所褒贬自唐始有制诰至於宋而其权益重夫权者上之所操文字虽空言而邪正荣辱是非所系綦重未可忽焉我国家一扫历代陋习诚不可及文武各官制诰惟视其品之大小为高下不过明训数语而止无所谓黄麻金匮登台持笔之事也即如宋之苏轼责吕惠卿词语人曰三十年作刽子今日方剐得一有肉汉吁是何言耶不几以九重之丝纶为一身之报复乎且为人子者孰不欲荣其亲今付权於知制诰入者主之出者奴之受荣者必感焉受辱者必憾焉即使正人君子知制诰尚不能无此弊而况苞苴谀墓门户於是乎别朋党於是乎兴为国家者亦何赖有此乎夫以万乘之尊下誉匹夫匹妇之贱本非政体甚且意为褒贬颠倒是非其流弊至不可胜言向既於题董其昌告身深切着明言之兹复申明其旨益以见词臣视草行词之非美事而我国家一扫历代陋习之为不可及也
乾隆四十九年十一月
钦定四库全书　　　　集部六
倪文贞集　　　　　　　别集类五【明】
提要
【臣】等谨案倪文贞集十七卷续编三卷奏疏十二卷讲编四卷诗集四卷明倪元璐撰元璐有儿易内外仪已着録初元璐官翰林时掌外制之词文章典雅为馆阁所宗其门人为刻代言选六卷长沙文震孟序之崇祯丙子以国子监祭酒归里裒辑所作名曰鸿宝应本华亭陈子龙序之壬午起官兵部侍郎明年擢户部尚书时事已亟不复作应制文字间取旧本重为刋定付其子会鼎庋藏之乾隆壬辰其元孙安世复编次重刻即此本也元璐少师邹元标长从刘宗周黄道周游均以古人相期许而尤留心於经济故其擘画设施勾考兵食皆可见诸施行非经生空谈浮议者可比其诗文虽不脱北地弇州之旧格至其奏疏则详明剀切多军国大计兴亡治乱之所关尤为当世所推重然当天崇之时君子小人襍遝并进元黄水火恩怨相寻大抵置君国而争门户元璐独持论侃侃中立不阿故龃龉不得大用及坏乱已极始见委任而已无所措其手仅以身殉国以忠烈传于世而已此世所以重其人弥重其文也诗集颇多散佚如闻朝鲜堕一城七言律诗一首同衆友范姬集白下避暑湖亭七言古诗一首又律句黄花古戌春难到枯树严关雁不过狞石魏公偏娬媚轻烟吕相不糊涂等句皆载在施男筇竹杖中集中俱未收入盖偶未见男书欤乾隆四十六年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
倪文贞集原序
鸿宝官翰林知制诰凡若干年得文若干首鸿宝之於文章其天性也所为制辞无一靡语无一滥语盖凛乎其王言焉复无一尘语无一剿语无一凡语又无一语不严且庄也海内想闻而欲见其全鸿宝靳然不出其门人王炳藜诸君坚请乃出之既又曰全则繁半则难为取舍余乃为选之评之欲使海内由一斑以窥全豹云尔而更叙次其目首恤忠教天下之为臣子也斩首陷胷而天日为昭斯制词之所借光故以为冠也次赐环彰圣主风励之大权也人生显晦升沈有时命焉不失其正则君子之所自处也次功叙朝廷之所以昭劝醻也次恩覃国典也次考绩国课也随其职能而各有劝勉览者亦於斯稽官守焉斯鸿宝之制词匪丝纶是焕且经纬攸赖裁成辅相亦窥一斑何啻黼黻皇猷已哉因余所叙列而考其世定其品斯又当代人物之林矣赐进士及第礼部左侍郎兼东阁大学士长洲年友弟文震孟拜书
修其文而不足以明天下则不若蓬卷而处修其质而不嫓於天则不如椎髻而舂臯傅之为文以视天下皆蓬卷而处夷施之为质以视天下皆椎髻而舂信其言则泾舟之侧无有誉髦有嗿之田无有媚妇不信其言则狸斑与豹蔚争坐陇廉与娵孟同宫是两者说之无定者也亦有定说神农为帝不能使五谷贵於金玉尧禹佐之不能使疏幂尊於絺绣五谷贵於金玉疏幂尊於絺绣则土块掬饭皆为鼎烹人脯鬼血杂揉於道矣故三家之子不能为金玉絺绣则必宝其糠核鍼锥宝其糠核鍼锥以为尊於金玉絺绣此亦恒情明主不诛必以为用其道可以治天下可使铅松不御金玉齐价是则大呰明王之所恶也故仁义者精微之产也礼乐者奥博之致也奥博精微着於心貌而施於文章在生者之身犹是疏幂五谷也而少见者多怪多怪者重创明主亦因之以为必屏圭璧荡金锡而後可为治於天下则是燧皇郤竈结绳复作也三家之子苟其才不至於作?智不至於窥盗见人金玉絺绣则敛手屏气正容郤立退而视糠核鍼锥虽无艶志亦有安色是石户之农所引避於庭坚涓成务光所霣心於莘野必使英娥挟刃以伺夷光胥靡感图以噪版筑则情虑不至古今絶类由斯而谈予见鸿宝则不复谈文章亦不复谈易岂为慢乎予之蓬卷而椎髻固已久矣崇祯壬午十一月弟黄道周识於縠水舟中
吾师鸿宝先生着述既富复集其单篇杂辞因人事酬对而为文者凡若干卷名之曰应本夫文之统系俶哉五经五经之中惟易礼春秋道专体一为圣贤之着书後世子史二部凡成一家言者皆源之至於诗书所载则触物而生讥颂因事而成治忽篇非连类义以情生虽理致宏深要亦应世之作也若夫易之有序论礼之存铭诔春秋之记书檄赞传成书之内时见散文乃知六经之书无多大半遇人事而作後世文人动皆有集按以经义未为离畔汉魏而降操觚之家着书日寡散文日繁盖道简而难言事烦而递起势使然也然未有如近世之蹖駮淫滥言不顾行者汗牛之文同於槁蘀识者悼之原其流弊失有三端一曰论人之失夫元晏之序太冲中郎之碑有道苟非其人文不虚立近世缀文不别流品西蜀富人阳翟贾客元黄所至缃素斐然故使笔舌日轻无徵弗信其失一也一曰记事之失夫马班作史虽名公伟人纪其生平止书数事近世取悦家乘凡闾巷赘言井臼鄙语罔不饰彼蘧戚等於娵阳承祚伯起未至斯极其失二也一曰辨体之失夫序与论异旨志与传殊科或简或繁各归典则近世惟务纷葩全无辨别序述文章而泛称德行勒铭珉石而同於汗青其失三也此於古人矜好之意墙宇已堕何望其上应经旨而仰窥圣域乎先生以英朗天挺之才宏远多识之学应期名世作时君宗修辞立诚乃其余绪而奏对则轹董贾掌制则追典谟阐经则并游夏执简则俪南狐洵乎经纬之鸿裁也至於酬应之文尤非经意而辨雕所至已絶攀蹑今观集中所载投赠之雅莫非名德褒美所及不滥平流使被辞者荣於山龙铨品者信於金石其论人也不亦严而正乎所书之事或系典章或切风教苟非懿德无取连篇扬厉之中仍存直笔其记事也不亦简而核乎圆规方矩因物异形南越北燕殊涂分轨能使口无当择之言篇无可通之制其辨体也不亦整而明乎盖先生之性博大易良推贤若不及奨拔後进不遗余力故辞章遍於宇内然其为文也无溢美无虚誉所由与世之作者殊矣今天子以枢府召先生方将升之百揆授以大政自此以往机务烦积忧勤交赞即以暇日发为文章亦如臯谟说命姬文之七月召康之卷阿扬言人主而已恐交游知旧欲求先生之文而不易得则凡兹集所列当先生一言之重者顾不足幸而子龙备吏於越得侍先生左右晨提夕命者且三载又岂易遇哉壬午至後一日华亭门下士陈子龙题於语亭舟次
先公官翰林掌外制日久及门杨机部王二弥诸君刻卷轴鸿篇为代言选凡六卷一时馆阁翕然宗之及崇祯丙子先公以司成归里复裒辑生平酬应之篇都为一集曰应本其剞劂则陈黄门卧子任之刻甫竣而先公以佐枢环召旋筦计务日夜鈎考兵食议节议生凡以碑志序记请者概谢絶弗答每顾语小子【鼎】大臣忧国之忧何暇以立言表暴乎然先公当退食时偶据几摊书则取旧刻点勘朱黄甲乙若以待异时刋削者【鼎】奉而庋诸箧衍殆戢戢如束笋无何剧盗躏都铜驼荆棘举先人手泽之贻悉散佚於兵燹煨烬中其存者裁什之三四尔年来诠次遗书乃复取旧所藏者敬加参校厘正缮写俟他日夀诸梓焉夫文章得失寸心自知朱晦翁谓庐陵环滁皆山起句本二十余字後乃链为五字李商老谓少陵桃花欲共杨花语自以淡墨改三字盖一言一字之间有老去渐细之境读前人集者必求其晚年定本岂直为陶阴焉马之譌已哉钞成因识其缘起如此男会鼎恭述

[book_title]卷一
钦定四库全书
倪文贞集卷一
明　倪元璐　撰
制诰
原任吏部文选司员外郎赠太常寺卿周顺昌
制曰夫孤情之所独抗得死而成正气之所不徂造生弥永所以屈平嫉俗转快志於怀沙苌宏殒身遂飞华於化碧资其扶世宠以教忠尔具官某希圣得清择节取苦伍羞绦灌哭是贾生之才儿命融修骂亦祢衡之气当其出为从事入典铨衡并以晶心章其茂节会当龙亢驯致虫拚时则指鹿之恶浮於望夷出彘之威极於北寺来周罗吉箝网四张乔固膺滂梏?相结焚原荡岳不可迩亲固有惧祸之夫闭门而拒岑晊知几之士筑室以拟袁闳而尔独持虎执獶冰汤席镬班荆悲咽尊酒豪摅侠亢左儒义依邹浩忍捐爱息以狥累孥本有荆轲湛族之心不止郈成分宅之德於是飞章告密槛车下徵而衆乃成城吴几为沼至於焚香进食以礼御囚飞甓投竿而杀诏使鱼惊兽乱釡沸波翻讵止广汉被收吏民守阙鲍宣下狱生徒聚旛而已哉然而矶激难平虎骑不下卒不得脱以罹於凶而尔对簿不屈絶命弥雄虽复汉尉衔须唐臣嚼齿未有并其慷慨俪此从容者矣今捩轴既旋衮钺并设碑踣元佑大升公正之羣墓显汤隂恍见孤忠之气用特赠尔为某官锡之诰命国家谨严近寺培养人才而在旁之奸烈於二正岁寒之节见彼前贤要以道极一时义激天下明兴以来一人而已呜呼学圣人之中宁存狂狷睹忠臣之报弥媿奸回
妻
制曰盖闻一往之心不谋妻子亦有百折之气而牵帷?若夫彼则刑于此为顺正相期遂志并可流声其死也荣未亡何憾尔封宜人吴氏乃具官某之妻当其始盛多所中襄激庭谒小生之羞而抗赵映具墉视人伦之鉴以佐山涛至於钩党狱兴清流祸作而尔夫以不惧虎尾遂罹雉罗刘陶北寺之凶杨震西亭之惨将恐将惧惟汝惟予贾妻封髪已无开沐之期阮妇作糜永絶归还之望当斯之际不亦悲乎今忠邪既辨庶几小往而大来存逝何殊犹夫子绂而我佩是用封尔为淑人锡之诰命岂必相从已争光於日月虽乖偕老尚表度於山河
祖父
制曰天象之主魁文以生杓而毓斗先王之制川祭每後海而先河苟美孙谋必推祖烈所以范馨留砚而券後魏謩献笏以章前尔原任平湖县教谕周冠乃具官某之祖父学本一诚经穷三絶才名足刖弥贵隂德耳鸣自闻盖以刘蕡下第深愧李邰而以鲁男闭门善学柳下澹凝之致於斯可观迨於鱣升伯起之堂愈坚士节麟见陈羣之角不坠家声凡兹为臣尽命之忠谁非率祖攸行之德是用赠尔某官至三世而莫京自天申锡若九原之可作微子谁归
祖母
制曰夫翼子者贻孙忠贞所以不坠过祖而遇妣烝畀之曰孔偕岂必桎梏而死举非正命之徒若推瓜瓞所由抑有初生之配尔韩氏乃具官某之祖母名闺毓秀硕士嫓休着孝衣衾簟席之间得意簧翿房敖之外是使灞陵椎髻伯鸾有耕织之俦蒙山弃薪莱子无功名之患而於焉播获受菑畲之泽伟绩成黼黻之华粤有文孙章其义问发地下三年之血疏民初百世之荣用赠尔为淑人取忠义以报刘何如令伯揽实枚而颂鲁时维姜嫄
父
制曰盖闻万年教谄不能回触屏之听郗愔竭忠不能弭发箧之惭原彼贞邪乖於父子若乃郑庆敦伦子涵着直天彛内茂高节外搴虽衮褐涂殊而弓箕道合尔赠某官周可贤乃具官某之父维孝友于因心庆笃砚耕力获资为三釡之欢原叹永怀发彼双荆之润曾操甘以娱志薛推肥而解忧义报其天有足多矣诗曰教诲尔子式谷似之夫轮或师蓬钓可通御取尔孝义教彼忠贞泂酌注兹岂有异乎用特赠尔某官扬名显亲之道无如死忠阐幽追远之文所以教孝呜呼尔父尔子国灵国荣
母
制曰朕闻鲕胎珠於身而其鳞即紫虎袭气於母而方生已超故夫毛里相资亦若主宾交酢况於干逢俊物以显臣忠讵不李杜齐名而徵母训尔赠宜人张氏乃具官某之母斯饥以明季女正位之曰严君所求乎子可得而识也夫人中材咸资鼓劝若乃道德所蒸章其气决刚大之塞垂为彛常诚孚鱼豚声震天地如斯之义岂易为功原夫生即天生知其教必胎教非徒丸熊画荻勖以微名讵若却鮓麾金由於骤激以是奇尔赠尔淑人君子人与狥国艰贞之节母氏天只倚闾忠孝之心融泄黄泉光辉彤管
原任吏科都给事中赠太常寺卿魏大中
制曰夫光岳凝翕是生忠义之臣天地晦蒙弥表艰危之节故刘陶殒贞北寺杨震殉烈西亭并以祸极一时声流千载尔具官某其生有自视死如归原其至清絶尘大刚制物可以贪绳蝉蚓肉视虎狼故累百知一鹗之可尊嫉邪如神羊之必触爰自輶轩之使陟於锁闼之班洊历清垣旋臻天掖鋭心平治极论兴衰节足相宣夔睢坐剔时谓司隶阳球之既陟此辈安容假使铜鞮伯华而无死天下其定而会以相分公媪当蔡京童贯之时士亢君宗开窦武陈蕃之祸惟尔坛帷逾峻尤为矰缴所先贝锦一成雉罗遂及诏求钩党狱署同文膺滂碎首於黄门乔固暴尸於城北三光黯没海水羣飞当此之时亦云极矣今者世灰大涤天宇重晶朕是用章阐幽忠崇敷显秩雷震一夕已踣元佑之碑解泽重泉大表比干之墓特追赠尔为太常寺卿锡之诰命以尔臣忠章为子孝洢濂之义生死同揆卞壼诚奇王裒可念呜呼位於箕尾识归天傅说之星炳彼丹青宝入地苌宏之血
原任都察院左都御史追赠太子太保曹于汴
制曰夫道承危而章亢形至敝以得完所以松栢宝寒渊冰幸尽茅焦当镬则有愈奇之称史鰌既尸始归直哉之誉尔具官某尊其性命学为圣贤穷理存诚养气得浩沈默寡语而谏舌挠霆和简近人而严骨料虎君宗领士朋党着碑贞十年而褫终朝来七日而凶八月会逢鼎运召入中台之纪之纲以为燕媚不茹不吐而无畏侮惜用不究其人已遐斯叹三彭不遗一老朕以天下功效不立治平无期咸由诗书教衰廉耻道丧朝无耆旧人昧典刑是以汉师无功则思法直唐律既否乃叹魏徵先见兴怆於曲江奉公陨涕於征卤以今视古何独不然兹用追赠尔为太子太保锡之诰命依其蔽芾宜兴茇憩之思望彼郁葱即下樵苏之禁
吏部左侍郎张凤翔
制曰夫流波衆逐则知碣石之功烈焰胥焚乃表灵光之福故论先事定瓜必溃而何包身为国留果虽硕而不食具官某包国之元气为德因人之精神制才昔者妖弄潢池乱成张角东连曹兖北震荣商虽滹沱恒岳接趾之间亦封豕修蛇飞肉之地尔时拥旄卧护啓乘声援犄角为功敉宁以奏献囚矫虎晋秩雎鸠於是龙亢膺滂鸡连京贯繄尔岳岳罣於狺狺夫有破柱之勇而怯者扬辞而表闾有请剑之忠而佞者呈身而入幕表闾等之修墓入幕甚於望尘岂尔刚肠所能曳尾宋璟絶言而铁石张彖兴叹於冰山而鬼弹星飞兽机飈发大官颁馔无命食亚夫之心中使衔纶示行诛寇凖之状洎冥鸿已举而薮泽犹罗竟题元佑之碑几入同文之狱今者天心悔祸逆首膺诛朕用是显尔孤忠陟於小宰姬旦鸿遵而归渚悟啓风雷召公凤翽而鸣冈讽存车马愿因旧德以集羣材用晋尔某阶呜呼今一阳乍复百效未臻如琴瑟之尽解以张譬鸟兽之方革而氄冀尔知人之哲底绩为期尚励初心益坚晚节强直已效讵首阳拙而柱下工励翼不迷庶天保内而采薇外
妻
制曰盖闻据胜五阴之上者士有得舆取偿七日之间者妇无丧茀衣当笥发钟亦宫闻惟否往则喜来故子绂而我佩尔具官某妻淑人丘氏主妇莫莫形为室牖之仪君子阳阳偕有房敖之乐诚静之誉所从来矣洎尔夫翺翔中外鞺鞳声华可谓曰能则知其助意必有窥狐赵之识谋戎盖之忠而况直道再违离忧独赋艰难险阻惟尔共之今蠖屈方伸乃鸳戢宜福王仲卿既贵弥念牛衣辟司徒之妻应醻石窌是用仍封尔淑人於戏义比王臣亦有仔肩之弼时当有道无忘负戴之心
户部右侍郎钱春
制曰大学以财用归诸性命周礼以会计明其纯王斯知阜民儒者之能足国上臣之务所以农父若保极选名贤若夫小徒建邦弥难倅乘具官某昔者霜骢坐振白笔不眊羽翼吾徒绍明正学陈瓘国是之论取忌商英范滂澄清之名几从元礼而京房魏郡汲黯淮阳淹久蓬飞旋当茅拔方道光於卿月讵祸极於阉氛时则龙亢君宗鸡连京贯诏求钩党狱署同文忌尔嶙峋不同蒙落禠衣未已悬鑕以须所不沦胥殆有天幸朕既即位章显忠贞命龙汝作纳言抑由可使治赋维山甫喉舌之既効知君牙邦国之所依而尔左握五典右操七筴法参平凖道本流泉苏辙励图报於疮痍李绦絶徼恩於进献伟兹版贰何赧前贤用授尔某阶锡之诰命呜呼今国比空铛议同木胾羽书蠭午一井竭於五缾筹箸盈庭十羊分其九牧维爬梳之极虑必出侵牟而节省之深心易流纤啬资尔正学佐以精思要使正德厚生远凌贯粟朽红之盛庶几阜财解愠上赓卿景烂熳之歌
左春坊左谕德兼翰林院侍讲姚希孟
制曰国家甚亲儒臣以为由其道则可以专气而致大是故天下之广涂高载莫不与之矣今以为其居至静可以柔持埏熔其德必归於乱国可容平世亦无所自见是天下之大遁史鰌王嘉则不为也尔具官某学广识尊搴而健立孤岸远物莫能缘者时值京贯朋奸羣邪丑正求剚尔腹则有百端夫小人之心以为致之不可得致舍之则将乘时得舆以大返其道憎主人而骑虎不得脱尔是用谴逐示端网箝日出当此之时尔犹鹿也走於山林命悬庖厨嗟乎使尔得事朕今日岂非天哉朕既开昌世局妙简宫寮维尔精能风道弥揭用晋尔阶奉直大夫今天下如木颠初蘖未可嘻怡笑歌求之也朕实宝百尔忧患之心以其才智所出可使世大治则无如尔动忍者抑古人夷山而险垤尔其曰臣无忘堂阜即一日旁求朕喜得尔矣
妻
制曰今天下狂然以求富贵富贵之物使天下自贼而相雠天下之好趋非其所与冒然而从之非其所与冒然而从之则相逐而败矣故道之可守莫如其贫贱之心人之可交而难忘莫如其往夙夫妇亦然尔具官某妻赠孺人冯氏昔者御冬视夜申儆陈规使乐羊去而不归许升由之坐进斯已难矣今杜羔既第荀粲弥伤虽富谷可偕而困藜早据牧犊朝飞之怨川鱼中拆之吟循览前人并同斯忾兹用加赠尔为宜人百年之叹有绻遗簪七日而还母嗟丧茀
继妻
制曰朕观汉臣王章妻呵章使不泣牛衣何其壮也及章既贵显欲上书奏弹大将军凤而妻顾又情语呢呢使章用其言者没矣若尔具官某继妻封孺人某氏天或厘之是诚女士迹其食贫徂尔恐惧惟予规切明星勖成霄汉迨夫衅开北寺狱构同文尔夫以士誉君宗祸同李杜虽风波汤火日益侵寻而簧翿房敖相将自得斯於王章之妻抑有进焉者乎兹用晋封尔为宜人冀当子绂我佩之时弥存士旦女鸡之意
右春坊右赞善兼翰林院简讨顾锡畴
勅曰文学之臣不使言事而使之静治其文章使之静治其文章是使之无不言也天下之论议归诸皁囊犹束海水归诸盎耳文章之心则无所不入是故儒臣之尽忠也上规禹臯下循工瞽盛世由其道而不知时危道倾则蓬勃而见尔具官某含吐刘邢攀提史汲当阉氛火烈党祸飈兴棒起撞郎令行逐客入地满苌宏之血美新盛扬雄之文愚夫首濡智者舌噤而尔独义形於色情见乎辞发策询时讥切不避搜才考议蹇谔者良美厥青缃居然白简而科第风汉发士良之呵燕麦玄都促连州之驾褫衣不已爇鼎以须当此之时其危至矣今朕即位除凶显忠擢尔宫寮以风百尔而尔益宏棐迪弥着声华用授尔阶儒林郎夫人气立则能见子大夫有其任矣尚益广识沈几以通天下之故朕望尔羮醴舟川讵矜矫自见则已乎
父
勅曰人父之教譬诸原泉霏霏吐流虽旋折致殊而不匮其德尔原任元城县知县封翰林院简讨顾允忠乃具官某之父剖竹百里飞花两城禁令所施归於气道乐只之意蒸为神明遂使璫暴戢踪盗首授首铜塘之山保其地脉萑苻之泽化为天都又且抗豪藩於翼虎之时牿权贵於童牛之日婴凶扞患节晶道光以彼穷威视令犹虮斧肉承利触手能糜乌知亦有挺脊戴头伉然而出者乎尔教在躬固宜有子用是加尔如尔子官大书建奋父子之良弥章暾毅刚方之种
太常寺少卿沈维柄
制曰夫为治不本礼乐犹烛幽不以火也今天下大发其朝气功利富强茁然而欲见王霸道杂与治日远朕诚欲建中和之极使夫幽明洞疏神人之和若传烽可召则至治已有能为朕夷夔者乎具官某昔以健令搴壮梧垣蹇谔能言强直自遂而衅生於破柱祸极於沈河猿亡致延弓失忌得意存覆楚势欲乾池矧尔亢贵君宗示难鹄的缯缴之及固其宜矣今者苋陆既决硕果仅存召首诸垣俾弊羣吏而尔法辨荃葹道和硝乳用使繁妖之气化为明霞元黄之心消於砥矢朕嘉乃绩擢贰容台昔尧显寅清汉遴忠孝若其以尔精义出为骏奔达禋享之心和民神之意原本道德旁鬯文章将九叙坐歌三灵自顺礼乐兴举讵须百年乎用授尔阶中宪大夫呜呼朕即左操天道右挈祖功四召鬼神之情伐鼓而号於有位不如使子奉璋而求之也俎豆之事勿曰尝闻往而学焉苟通其故大治日出虽至於馘囚献泮朕能知所由来举而功子已
父
制曰朕观古之帝王甚贵老而尚德故其诗曰酌以大斗以祈黄耉朕既肇举临雍乞言展礼而宪老无闻朕心甚愧若其有为构获疏奨室菑朱绂方来道固光於馈酳已尔封文林郎沈岱乃具官某之父以朕所闻非人能及盖其不以酒肉明孝闤闠言交外务周施内存守啬瓢撄风以为多事橰役水恶其机心而贻燕得贤握固取寿谷有後而丰下耋不嗟而缶歌茀禄尔康莫斯若矣用封尔某官呜呼夷作秩宗洵闻诗礼寿如箕翼斯关治平幸勉加飱朕善养老
母
制曰盖闻赵深严服而陈训崔攽脱帽以导舆并以司常贵卿上承夀母殚醻晖草侈盛簪绅若乃苍玉自华而鱼衔已竭母兮鞠我讵不悲乎尔赠孺人杨氏乃具官某之母其子也才知母之德母德犹之天气变物而不知子才譬若土膏领和而自动是故尔子昔抗封章由其倚闾而忧国恤今?俎豆本诸徙舍以依学宫夫尊美玉者贵阳田揽良材则思鸡麓虽畜不卒何日忘之用赠尔恭人於戏奉璋攸宜以表峩操绩何为而干怒疏荣明报尚只承哉
太仆寺少卿蒋允仪
制曰朕观古者命官冏伯以奉属车纠绳格心则尽责之岂繄我圉且古之人主甚尊礼乐而轻富强是故祷差致吉攻同献功吏自治而能其官其天子不以诫也朕师其道极选仆臣取诸履贞马则不问尔具官某正学严节道亢君宗凡其升沈动关理乱昔者皇考膺图悉徵旧德衣裳轮毂一夕四驰熹皇初年绥绶相结时则正人大奋道昌而光既一二年阳亢阴茁奸生於指鹿衅开於履虎一击不中虫鸟易形於是节甫操绳黼京握锯批割朝士如刲豕羊悉以其余投徼抵各其时君子名尊而祸烈矣迨朕即位除凶奨忠表血苌宏释囚箕子兰萧既辨鞶带知荣虽藐德何加而清明如涤嗟乎凡六七年沧桑三化而尔蠖伸生死其间亦云极矣固以治隆与隆道丧则丧取凶乱国受福明时尔所居身不言可见朕是以俾之大计吏其既效则於是乎有冏命而马斯臧用是畀尔某阶呜呼念之哉伏莽升陵道可畏也见能絶过示不可乘本握其坚虫亦不孽夫谨辔筴则无败辕有如不信盍视诸马
兵科给事中陶崇道
勅曰朕除璫祸则有以大见天下之才者三夫抵权则其力徵烛微则其智効履险婴患之心可与虑天下事此三者逐臣之能着於日火矣是故朕求废如不及今朝夕纳诲之臣什七取之党籍而朕信其言若信寒暑也孔子曰信而後谏朕今日则又何疑焉具官某朗照不疲强直自遂公谷之学裒举南宫鲁卓之能表着东海遂以异等擢於留垣中遘闵?积久淹蠖洎膺内命适与祸期时则京贯作朋应滂署党权尊定策狱起同文维尔义须鬇鬡谏舌摩切竟逢彼怒因致汝迁仗马一鸣京兆五日虽冥鸿之心适还寥廓而山鹿之命尚悬庖厨会朕膺图除凶雪鲠召仍旧职冀来谠言而尔风节弥严谏书日上涂归駮正岸然不阿虽复元素回天兼谟返诏孤忠鲠固未有踰斯者矣用授尔某阶今将懦兵骄羽书蠭午庭圉交推几於无策维尔职兵岂忘斯疚尚亦申讨军实毕智竭忠犹之未远是用大谏正人之能斯不坠也
南京吏部文选司郎中房可壮
制曰朕观往代诸贤罹於党禁者汉如逝波不返宋为萤光明晦迭出若乃大昕中天不疑斗沫莫如今日矣虽凋荣靡齐而归论致凝比於枢建是故数十年公忠之士用之至今犹未有殚者则朕甚恃其人哉尔具官某孤清自命强直不回当逆竖矫?正人沦丧维尔刚肠嫉恶危论挠权遂锢膺滂几从逢比会朕御籙召还中台由其倔强如初小复淹疎於外陪京水镜南国羽仪不以浮沈形其喜愠朕则嘉尔正色於前夷襟其後若以斯致方诸古人庶几衣镬从容茅焦之轻生死虎獶持执中黄之制贫穷者矣呜呼昔在尔父逮事神皇掊牿柄臣间关迁客其义不堕为教之成如璃既晶注水逾映用授尔阶奉政大夫顷复晋尔玺丞渐跻津显今海宇骚然国灵未振以尔正气纯忠形为能事岂有难乎朕不能舍骨挺不二心之臣而外求矫虎则已明矣尔其厉须且有後命
户部尚书武英殿大学士周延儒
制曰夫弼直斯休命有归臣喜则丛脞不作故殷武以阿衡震其中叶轩皇以风后配乎上台国惟元臣道综万有苟或举事即必归功况抚衣冠弓剑之怀讵忘圭瓒川田之报尔具官某稽古多闻救时宏负当其大廷发策史局翘薪广川举首於天人沂国抑心於温饱既尝嶒畜气勃窣鼓能然犹以处囊之心韬锋华於不试时亦有应弦之智章尊俎之一班所以物莫测其所存朕独明其有用力排衆论简副民瞻方当烽火之频惊急而求子何如司马之入相闻者戒心而自尔升庸暨兹崇极咸宏棐迪卒殚租荼阴阳乖愆丙吉所惧邦国若否山甫能明至尊独忧以为辜四郊多垒怀其耻盖朕闻之任大则思深居高而道广故先远业而后小数者侯霸寛大之心无顾慕而有兼容者温国公忠之德有相之道舍尔谁言若乃夙夜在公宏纤不罣勤身之至近世所稀夫燮理钱刑岂相兼之业断谋文变非一氏之才讵有左右求逢方圆取画如尔岸举示其精能斯诚平勃所未闻虽复璟崇其曷贵矣属以山陵告竣神人协和仰桥山之崇邱怀甘盘之旧德用晋尔某官锡之诰命於戏今庙算日劳疆圉未靖民力已竭士气弥隳威胜法穷礼疎才绌惟余陨谷厪尔纳沟尚冀肇敏戎功克绍乃辟以扶植人材为本计以斟酌元气为上猷砥矢可以化荆榛礼乐可以治兵革苟交修罔弃无忘盐梅酒醴之心庶相和以歌不迷卿景星云之旦
左都御史陈于廷
制曰国家欲以法致治必求正人政事欲以察得情必求旧德惟正人道足胜物惟旧德心不近名赵尧以代周昌儿寛之屈褚大维斯之职万寮所宗苟得其人一夔而足具官某正学有源强骨独举始由循令入为谏官汲黯居中必无曲说范滂治外必无浇风洊历华卿旋臻小宰方资衡石忽罹网罗时则势在北司祸同东汉人逆我之为恶兰当门而必锄惟尔祖谢同心以奨王室遂亦李杜骈首而窜党碑禠逐见端刀锯行及所幸天留硕果世转元茅自朕缵服之初遂下赐环之诏始则陪京重地分南国以憩召公终以先朝直声比宋宗之还唐介入台未久下令如驰朕惟刑法者烦苦天下之具苟不端本则物不从纪纲者长养一世之源借以厉物则功不立繄尔道先克已令取和民持法法行震物物服清霜所厉元气俱流虽景让极威於泥楼范讽矫苛於横梃寛严之则讵若尔宜者乎兹以功叙晋尔某阶於戏朕欲区分邪正别白廉贪而所司奉行或出苛细小人乘间以侵善良斯非朕心适为治蠧冀尔正色弥励初心毋谨鸡而漏狼务祛莠以保菽必跻世正直平康之福庶章尔大儒元老之功
都察院左副都御史高宏图
制曰夫汲黯升而悍藩起惮李勉列则衰庭改尊斯知正直者召功之符名贤者起世之药所以衆鸟屈其累百隐豹威於在山尔具官某神怀明审风节遒骞当其筮列台司值正士罹亢龙之悔及夫再参法从际凶阉形指鹿之奸而尔遇君子则道务相成琴瑟戒其专一待小人则义不少借枘凿格於方圆乔松絶援清霜独厉谷洛不鬭淄渑自分斯昭砥矢之观足砭波茅之逐尔其撄鳞抗论强项挠权几於对簿同文仅乃挂冠神武是有天幸殆为朕留洎夫见睍曰消如茅斯拔爰怀旧德召副中台又能提振纪纲端肃内外萧惠开之公亮奉法不阿李景让之清刚正色无避诗有之曰价人惟藩斯言名德之藴干城尊俎之制万里是故揽西台之胜气推元老之壮猷用晋尔某阶锡之诰命顷复陟子司空俾佐邦事而尔营综方始倔强如初尹卿之抑怀贞宋璟之拒思勖皆朕所尚咸尔之忠尚期毕竭尔能不回斯志能见则世益尊其气志至而物莫挠其功邦其永孚民之攸塈
倪文贞集卷一

[book_title]卷二
钦定四库全书
倪文贞集卷二
明　倪元璐　撰
制诰
东阁大学士礼部尚书刘鸿训
制曰夫台文上耀则三阶之象平鼎实中宣而百族之膏聚故平成府事虞嘉永赖之功秬鬯明禋周报孚先之绩凡兹令主咸有隆施所以章劝崇勲树型列辟尔具官某男子生自鲁国气象如其泰山立言有章奉使不辱洎丑徒雠正此辈之谓清流直道违时彼谮以成贝锦登州一逐玉局为空属朕缵服更新用人求旧跂轩皇之六相怀秦誓之个臣而尔梦应吹尘兆占畋卜首探枚而得何上帝赉予之奇自射策以来知太公望子之久甫参密务遂着嘉猷咎繇敬抚五辰以凝庶绩少正快诛七日而絶詖言朕喜肱良民歌距脱犹且蒲宗孟不满司马岂有宋艺祖而信德骧斯明任功之难听言匪易尔益谦形疐尾誓存鞠躬尽礼之心知其非谄犯顔之义本厥无欺顾尝静居绎尔良诲规远执要者政蠧之芳芸久任寛征者时疴之切药朕虽不敏能无憬然兹用覃恩授尔某阶锡之诰命呜呼今世晦而明譬木颠方蘖而兵革不息礼乐未兴上无成谋下有伏莽灾祲日出哀嗷四闻令示人可从而从者少法使民难犯而犯愈多可曰已安益期匪懈若用汝舟楫霖雨罔不同心以保我子孙黎民尚亦有利
兵部右侍郎唐世济
制曰夫威先制人则齐俎操其胜气智存应变则汉箸荐其上谋所以圻父时呼丈人终吉惟坐筹者贵所重司戎若比竹而吹弥难簉乘具官某出飞慈雨入凛清霜随所致功归於济国郑侨有乘不及杠梁马隆能车动成图阵章江巨镇方叔壮犹人赋新田碑传岘首旋因衆望陟贰中枢坐席未温薮罗俄及时则司分南北谒者儿多血判元黄同文狱满忌尔鲍宣强直忽传赐玦之辞亦为梅福先机适惬挂冠之愿洎朕御极博采遗忠佥曰汝能召仍旧职属者羽书旁午戎事颓阤鸡虫之孽远擅西南赤白之丸时飞秦豫维尔引惭多垒树价维藩竭志毕忠出奇制胜姚崇暗记王庶口陈周练明通庶几其匹矣兹用覃叙授尔某阶呜呼却马以粪斯为有道之郊隐豹能威所恃在山之势今兵骄不戢将懦无能驱战市人呼粮匮槖皆为败道未有胜形冀尔竭能为予宣力倘饮御诸友有吉甫燕喜之时则拜命岐周即召虎对扬之日
总督三边兵部右侍郎兼右副御史杨鹤祖父
制曰弥天之霖蒸於肤寸连云之构托於崇基故夫来哲有兴则椒条赋其蕃实前徽未坠则瓜瓞追其本初未有孙谋不由祖烈尔杨兆瑞乃具官某之祖父宇晶襟静道周德全洗马神清少婴羸疾夷吾体正弱无弄心若乃义报其天道栖於贵乡署高平之里家题花萼之楼虽使黄童扇诚於江夏伯淮被义於天水子骞孝已连趾而趋庭马况缪彤聚庐而发铎方斯高懿未或过之至於宛彼鸠鸣月斯征而诲子振斯鹭下岁有谷以诒孙轨既以端泽亦逾远今尔孙万邦为宪价人维藩召虎之功兴哦江汉温国之望喧动边陲钦杨傅而思伯起之贤拜陈羣则表太邱之德譬之嵩高仰岳渎祭先河是用追赠尔为某官锡之诰命亭旧思贤望伊人其宛在陵新下马识华表而归来
祖母
制曰夫诗咏诒孙易占遇妣此言开宗之业下引而弥长胥宇之功中襄而始大所以晋王母之曰福烝先祖而孔偕尔刘氏乃具官某之祖母於女则师维士不栉当其笄髦未字已贞匪石之心及夫縏袠致?独竭和灰之孝郝锺礼法秦石诗书遂可封署宣文谥加诚敬而由房之乐宜尔家人徙舍之功施於孙子虽赋诗送朴能偕鹿隐之高而抗表报刘已发乌私之义矣是用追赠尔为淑人呜呼歌六月之诗所期吉甫徵三世之教宜旌泰瑛
翰林院侍讲蒋德璟
勅曰国家顾不以吏事辱儒臣其道则使之守气湛几栖於至上而今则由之以循墙姗步多畏而寡持譬之导引然使之瞑目以求之而乃颓然而取寐此可叹也尔具官某匹锦探怀今之江令逸珠盈椀有如卢谌举首宏辞俯瞰列宿中遘凶闵经久淹疎当蔼多抱椠之年则逆竖张罗之日维时奔走之辈池铁并飞功名之徒囊锥毕见而尔独不求署职闷然草元洎朕膺图始班禁近初以金门为避世之地终焉天禄有燃藜之光朗识不挠孤标自拔比於范滂抗节梅福遗荣虽菀枯不同而风道何异所由知尔则以是哉兹循覃典授尔阶承德郎锡之勅命呜呼以子为豫章之木七年已见其材矣以子为艾後三年且用子子益务矫励恢宏以需物色即帝告朕不如朕自见子之明也
妻
勅曰朕读洪范之书曰使有好於而家先王以为使人之情遂诸此则可以责其功矣易则有悲焉曰入於其宫不见其妻此以其藜石比贞耦德而岐命也耦德而岐命圣人以为天劓刖之矣虽赤绂在後犹以为甚困嗟乎伉俪之重不其章欤尔具官某妻张氏在妇称良与夫齐德当其蓄当冬旨鸡以宵鸣使仲卿辍泣於牛衣乐羊就功於蚕茧斯已难矣迨夫杜羔既第荀粲弥伤虽富谷可偕而困藜早据牧犊朝飞之叹川鱼中拆之吟循览前人并同斯感用赠尔安人讵释笱梁之怨已醻绂佩之盟
继妻
勅曰天下之智者必近取物也造车轮者观诸秋蓬欲为人臣取诸人妻之道今为妻之道曰相之而已故取相业於妻犹为取影於臬诗曰伐柯伐柯其则不远我觏之子笾豆有践此之谓也尔某官某继妻朱氏声闻於外美在其中曰孝曰勤不亢不妬凡此四者可得言矣然而张仲道存孝友姬公劳着租荼柔嘉令仪山甫之德有容无技秦誓所称尔行虽微可以铸大今尔夫鼎铉之业鑪鞲以时使其以尔为师顾而相问岂不贤於马蚁胜彼棘童哉是用封尔安人既章美於副笄尚加功於杂佩
父
制曰国家张官如画方畔驰驱之吏播其宏劳文学之儒持其静理参辰异居不相顾问然而父子至诚精气相取钓御通教如蚨往来尔原任广东布政使司参议蒋光彦乃具官某之父居沈取壮孤体絶侔昔令须江健而灵见纵囚休返囚以期归虞延曹摅弥非俊物威蓄霜断璫虎戢?使姑篾之金不入天府仙霞之山有其地脉致命遂志绩溥道光东瓯之功又史所赞时盗蜂祸出肘趾顾张高筵坐客言笑而歘然缚舁饮酒献功斯知狄青宵饮未是通灵张纲单车犹为注险矣洎於藩参百粤威行九真名酋坐俘伪称以褫嗣功马援题柱有赫兴鉴李广杀降无尤申错威惠如锦相宣用兵之长未有过者嗟乎朕今者安得其人而用之哉兹晋尔某阶尔教不坠下将机云以尔精气传於尔子乃为棐迪朕学甘盘尔德之旧今犹食尔行相王旦酬尔堂槐
母
制曰朕观诗书繁称以求士行其於妇德则不欲责之甚详然责之已详矣樛木之诗曰岂弟君子易曰家人有严君焉栢舟曰母也天只此皆离其事以命之欲使天下之笄縰者尽废其所卑持而以大广其道是难能也尔封恭人陈氏乃具官某之母自朕所闻静婉之贞着於錡釜而尔夫赖之以健正而能其官自尔相尔夫以共武定乱而教尔子使之湛然英华以有其黼黻文章之事是则尔以柔命德以刚命才持将与夫持相与子尔亦犹龙不可方物用加封尔为太恭人爵其已贵涣所未颁弥章学旁俎豆之功遂极王畿板舆之乐
翰林院侍讲王铎
勅曰朕闻之扬子通天地人谓之儒儒若此则可以为大臣自朕即位不遑暇食以旬三日视朝时则召对大僚以下日以朝受古昔先王之言夕揽决庶务然皆乐与儒臣共之朕以其所持沈闳浩远可以规大若乃纵藻扬葩朕则不贵尔具官某学洞根宗才凌祖构竿翠逸珠积於寻椀春华秋实兼有刘邢典册高文知长卿之当用轧茁刺刷格刘几而不收斯於宏辞庶称巨擘若其至者又可得言夫侍讲有真伊川主存诚之学执政不足安石乖遗钜之才而子载其敦龎游於广大既已追宗洛下迈迹临川决子鼎铉则犹蓍荚兹用覃叙授尔阶承德郎今国家相业并束而归诸文学之吏此犹取火必於燧也朕既瓯覆子名发且有日子尚以其时益修体用之学鬭而铸锥则岂有及
国子监司业陈盟
勅曰以士测治乱譬以葭灰测气也今学官之所厉莫大於辟雍然其道固不可得行矣夫本兴士行而迁其术於理财明珠弹肉其得不复今既不可骤更而教者之心夷然日遁是故朕欲得韩愈阳城而用之尔具官某存诚之学能致其才玩物之功不丧其志气义激烈风体孤骞当逆竖掉尾雄行致诸贤骈首就戮尔虽外存澹远隂竭周旋足使甯武归愚朱家让侠宁履虎尾几罹雉罗所不沦胥殆有天幸朕既即位擢贰成均钟铎所施云霞为焕自间者美新之论极於子衿畏罍之楹上侵孔壁三光黯没万类湮沈赖尔灭竈更弦漂新发采蒸变之象可得而观殷序周庠道亦不远也兹用覃恩授尔阶承德郎嗟乎匪独兹士维朕则亦受学於甘盘尚宏迪棐以辅台德於兹小诵不其径庭
父
勅曰朕循览史传或誉嵇绍曰君复未见其父苏頲之才曰瓌有子斯知父子之道如土圭日景可相测而得也尔原任西安府通判陈进乃具官某之父博物穷通居体致才秉铎云蒸知杨震讲堂之德分符霆厉歌王祥别驾之功至於力抗豪狷威行强族董宣贵项陶令尊腰气激义成位沈名奋凡尔子之严正凝蹇着於宏文皆其於尔取型有光无坠者矣用加赠尔某官三槐庭茂可知独立之心五柳门清不没如生之气
南京国子监司业文安之
勅曰国家二雍祖南而宗北高皇帝之教千世不衰也故天下之士蓬然而从之然至於今者美新之文反或蓬然而从天下嗟乎自汉宋之陋代有刘陶陈东而高皇帝之教思不三百年而竭者何也朕思士犹汞然败则灭炉而更铸之其道甚微言告师氏尔具官某出自汉守张其楚材升贤乡国则以五际明诗拔萃宏辞则以三长治史侍从之选啓沃方资而尔宁徙海而溟捐椠作监是使叹兴宣室忙遗紫薇然朕之意亦惟言念丰芑有忾陵莪藉尔九德之歌振彼八风之舞乃尔钟铎无閟杖鼓相将遂已天庙光回石头秀出唐阉既殛杨琯极选於名儒宋禁方张汪逵抗争於伪学成均簉席今古同揆兹用覃恩授尔阶承德郎呜呼朕则使尔往而学焉岂曰教之哉记曰师也者所以学为长也尔益务瑞轨饬躬誉髦斯士而既效矣朕则旁求
户科给事中瞿式耜
勅曰朕闻之书云有言逆於汝心必求诸道夫古之君臣贵直言如此也尧舜之世其臣皆不及其君而四岳则必与尧争四岳之与尧争鲧是四岳之智不如尧也然尧甚赖之天下亦无有疑於其都俞者尔具官某有其祖若父之文章政事而骞为气节笃其忠贞向者令永丰丰之人化其德今朕即位寘於掖垣数月以来子则为朕纠奸剔邪章忠发滞条区兵事经量国计味子之言如箭激火腾蓬勃而出是则子以尧舜期朕而将与朕争然无有如四岳之坠言於鲧者弥益用贵矣兹以覃恩授尔阶徵仕郎夫子於职可无不言而领金仓为专务今羽书蠭午饥军四呼积贮之为大命甚审而自朕察之疑其侵细司农但曰仰屋执政以陈平之言为体要朕不知所衷尚冀子殚忠竭思以大道治平之经纾朕忾叹子之言药也朕则必以为醴而甘之
妻
勅曰训妇之道内则女诫有其专文使无多闻识然而曹昭左芬宣文君之流何其藴也自朕之见诚使天下女子得尽读古先圣王之书广其志行深明理道以相厥夫子岂不亦犹朕之有诤臣欤尔某官妻孺人邵氏中郎之女能读父书闻其握简敷编酣忠饫义兴慕发叹气溢膏铅斯诚儒者之雄可以巾帼朝士凡尔夫之所以修正严鲠出称循良入为名谏者其资尔内助甚明矣诗曰窈窕淑女琴瑟友之此言齐德之砥比於良朋也兹用覃典仍封尔为孺人凡诤之道为人臣及妻则皆得取之尔既女士岂能复为妾妇乎尔夫凤鸣之誉赫矣女曰鸡鸣尚无替诸
父
制曰汉书最称石氏家法扬雄曰石奋石建父子之美也要其所持以驯行为贵其父所甚责子者惟坐车入里门其子因之马书尾五致其畏慎而已朕以为是父子可居里闾不可立之朝廷之上若乃万年教谄子咸不承阿鲠异持道固可怪尔原任参政瞿汝说乃具官某之父有王章唐介之直官郎时能以其职抗璫使矫?坐戢为国守宪为帑节浮归於气道之用夫人气至则业光道立则能见是故能神明饬吏蒸变程材尔先臣景淳以英华道德为国球训而尔子式耜今又以强直敢谏佐朕新猷譬则其筠也繁生而不堕其节此可使奋建羞同年咸憾异已嗟乎朕安得与此人同时哉兹以覃恩进尔某阶虽无老成人尚式典刑於尔子昔之人主兴怀旧德笏则犹将爱之况其所教诲而似者乎即金铸尔不如寘尔子於侧之不忘也
母
制曰夫有妻之道为母之仪莫着明於律律曰同类娶妻言乎金之赞金木之赞木也曰隔八生子言生於金者之仍金木者之仍木也凡六律相配其德无不可以下生尔赠恭人施氏者故某官某之妻今某官某之母也以尔之左执诗书右操礼法而尔夫取之则公正而能其官尔子取之则忠笃履方而有谔谠之声於天下尔之德犹渊然酌焉不竭为人妻及母若此则可谓特逹者矣尔子既已通显崇积名行而尔元垆閴然朕心甚恻用仍赠尔为恭人夫尔子之不忘尔桮棬也朕则何有於翟禕尔其只承亦尚冀尔子使无弃前劳尔丸熊之功则亦岂有堕乎
刑科给事中王继廉
勅曰朕求言甚然今者议清於下听专於上使言者知其论之必有归而触亦无罪则朕无以察之矣天下之善察言者必责实责实必期来效期来效则不如返而稽其往功岐黄既起死而其书乃信尔具官某神怀激朗风议健持万石家声伏生经术祥刑之政皎若清霜大江以南哦犹吼霹夫制刑之道本诸精微故哀敬竭则中淫明清衰而物遁此虽使皋谟吕诰齐喙而发箴於尉释之其曹而察丽犹不能以执其伦要孚彼成输若尔审克之能已絶浮颇之听朕嘉异政擢尔禁垣而尔蓬勃鼓忠几深选识坐席未煖谔论已摅陆语输新贾言失至藴崇始发莩萼见端夫威凤片羽然明一言斯可验其九苞徵其百折矣兹用覃恩授尔阶徵仕郎朕以尔能刑仍俾尔刑即以尔之能言繁称广说旁极百端犹以刑为大氐耳今法纪未张而德礼微绌寛苛并讥犹梗偶相笑也夫士师不能治士朕不能治其喜怒资尔鲠固是用大谏尔无面从朕敬於刑
福建道御史马如蛟
勅曰欲治平甚今天下甫脱璫焰观听瞀惑如燎方扑迷於聚烟夫纪纲不立刑政不明虽尧舜不能治天下是故朕心如焚嗟乎与我共涤六宇者其台谏臣乎尔具官某晶心静明正骨强立昔令山隂惠政挺纪云垂风抗童禽会灵是故朕以豸冠旌其鳬舄火正庙之曰壮霜当秋而取严而尔凤不难鸣鹰始下击首则为朕抉形鼎魅声罪穷奇快少正七日之诛暴商英十年之憾时则同文解狱元佑仆碑而尔又表荐遗贤抗陈滞罚欲以郭隗致骏宏羊召雨胆目明张风旨搴壮而又为朕剔赘厘浮条单策弱大搜槖鼠遥算波鲸自尔入台方踰百日而谏书云会谠论飈兴是知阳城七年寒蝉之日久谷永累牍器鼠之忌深如尔忠能可曰遒上兹以覃恩仍授尔某阶呜呼朕博稽官制察百尔之所持补阙拾遗道存论说若尔御史入则执囊出而揽辔高冈一哕未谓来仪白笔不眊岂当上节绣斧伫授山岳待摇期尔励此初心要於底绩倘怀孟博澄清之志弥章文通独步之名
广西道监察御史倪元珙
勅曰夫囊斧在握鉊铎四下怯夫奋心舒壮頄舌斯不难也若乃董宣洛令崔发鄠宰项强贵主威行猂涓事之难为有如超海且夫气持则法立也朕求法官必取之健吏以为击物无缺惟纯钩湛卢为可恃耳尔具官某家起新都祸期逆竖时则匹夫怀璧较尉摸金元礼受告密之封朱勔领应奉之使湘山可赭历阳几湖而尔乃奋身以持致命不顾当此之时尔视汤镬则犹冰泉卒使虓虎坐驯惊鱼不害朕是用报以执法资其谠忠尔则纠奸遂良梳疑剔伏至言新语轹贾凌山以其前有履虎之贞固当不难婴龙之论夫尔之鲠固比於原泉有本而不涸也兹以覃叙仍授尔阶文林郎锡之勅命今朕之意欲使天下祓涤着新如日火顾惟御史埋轮揽辔可得为之然使尔以今曩之注分於钩瓦则道不行矣故曰剸足适履毁方为圆言堕趋也尔岂以潏井而羸缾哉朕勖子则以羔裘之诗曰彼其之子舍命不渝
云南道御史毛羽健
勅曰朕力追止辇欲以厉谏官之气而使与朕争然而以为臣轨则不可也且夫气者谏官之所自治今欲自朕厉而有之此岂可恃乎譬之革鞠然其气甚盈而触物则隤然堕尔具官某骨正以坚才雄而决当疮痍兵燹人歌蜀道之难而弦诵桑麻独抚宓琴而治是用嘉子擢於西台尔乃引吭长鸣剖心极论一扬节足坐剔夔睢凡诸条上之章尽属忧危之论断鞅守合未足为奇史輶王章差当比直昔汉文方盛而贾谊陈痛哭流涕之书元佑既昌而程颐抗宦官宫妾之议则岂可以庙谟无阙遂简谏书廷断已章不厪至计昌言可拜惟尔有之用以覃恩仍授尔某阶嗟乎尔气遒上朕则犹虑其竭也夫人莫不贵其朝气朕务与尔共守之冀尔之规朕其亦以是言曰庶无暮气而归乎
吏部文选司主事晋淑拚
勅曰朕奋朝气捽掴天下然视天下如敝笱然穿罣百出今条奏如雨良策日闻使朕日行一言足以致治而今不能是则非法之为也记曰为政在人苟惟其人朕固当与主爵吏谋之尔具官某清朗不疲强直自遂昔佐大将作以办洎迁小司马而良遂以精能陟於铨选淹疎既久奋熙於今而尔条贯无蹊夹袋如监棘篱金练治以公清雀燕鳦鸿章其平察以今奸距方脱党禁初开鹭羽振而未充於庭麋梦安而犹栖於泽藉尔协赞济之名通是故使薪积无嗟河清不怨山公之颂岂不谅哉会逢覃典用授尔某阶呜呼昔在皇考登用耆旧熹皇初载端士云蒸时则公忠之臣握铨秉照荃兰菉葹辨若苍皓苞苴竿牍駾而千里会遘凶阉致兴党祸然徽犹可尚前事当师是尔司南非为覆辙尔务懋勉朕有显庸
礼部精膳司主事闵心镜
勅曰夫义礼相丽犹革骼之相附成体也朕新即位慎简春曹无所取之取诸其强直而不回以为义立则礼行也且夫波流之会特立者贵尔具官某识尊气昌无媕阿之意当令崑山罣於权宰时则视尔犹虮螘然而尔岸然不屈如卵触山旋致贬迁几於糜碎董宣强项今又见之朕是用嘉尔擢尔司仪尔乃周旋无阙美声上闻本诸其强直之志固不坠也兹用授尔阶承德郎昔唐李翱为仪郎以鲠峭忤时宰为时所称当尔为令道固有难焉者抑古人有言曰人不踬於山而踬於垤尔盍务懋勉有终人之操行则亦犹原田也不殖将落
父
勅曰才德者天人之所共报也报才者与人抑有遁焉者矣报德者与天虽显潜异遘淹骤殊期要其致归无或爽焉夫身沈而名飞未为失数也尔生员闵某乃具官某之父乡宗称孝江海方才而身既不庸命亦随尽公明不夀飘零清酒之谈辅嗣无年寂寞鸡窗之语如可赎也人百其身今尔子鸑鷟飞光豫章挺秀出为健令入典清曹盖观桥梓之相承足齐彭殇於一致矣用赠尔某官日月其除风猷不远其只嘉命以蕃国华
兵部武选司主事杜其初
勅曰朕闻谋臣盛於内则威武形於外此猛兽在山之说也故善战者战於尊俎夫有儒雅雍都而能佐箸出筹屹然干城之重使机能内握胜心外焚者斯亦国之宝臣已尔具官某学非私利胷有甲兵束髪读书蓄请缨弃繻之志策名登版表处囊脱頴之能修?太祝选隽司戎俎豆既所尝闻军旅岂曰未学饮冰始事聚米成谋辛公义策干鸠司流竭忠之誉裴光庭宣猷牧监着修整之称而尔兼有其长可谓英能特达寡双鲜二者矣用晋尔某阶今秦中不靖黔难未纡朕新即位悼前事之失奋然有为建旐设旟励成斯志讨贼之计朕则一以责之大司马以及其属尔其懋哉四郊堕垒则惟尔勲
行人司行人姜应甲
勅曰朕欲周知天下使万里之形章於洞闼是故慎选輶轩之使而歌皇华之四章予曰有奔奏抑亦蹶生之资也尔具官某孤神絶照栖於至清应时开昌天?肇获所谓般般之兽扰我文囿者与朕以其精能署之使职属者天下甫脱焦炙神液未聚德泽教化隔於帷墙牂羊蜚鸿所在形告山泽之盗凭啸不时朕虑志意之不通壅川取溃若子大夫之能斯必有每怀之诚形於六辔不遑之义托於翩鵻者矣诗曰旅力方刚经营四方此言广涂之可遵初功之未既也兹以覃恩授尔阶文林郎古者行人之官取诸机辩捷给以口支天下今则不然诚至为贵耳夫士怀欺则其能不出自朕即位所暨殄澄剔既命尔矣吏之初试亦犹蒙泉也养而日濬
父
勅曰朕所欲礼者二道德之士湛其元修耆宿之儒章为人瑞此二者有道之主之所甚尊也今既已视学乞言乃二义未行朕心内媿夫轮毂不望於野更老不立於庭而以为世甚盛朕不信也尔生员姜立心乃具官某之父学道守已行为人师被服造次必於儒者汉滨柴桑同兹深隐周老汉皓比其龎宿如此则可以当兴朝之物色矣况於教诲尔子郁为国华虽不吾以犹有达其道者乎用封尔为某官以尔善善尔子以尔子贵贵尔如酬酢然岂不宜哉
嫡母
勅曰以裴秀之才而其嫡不以其故改妬彼妇则有然者也且夫义固得而母之则固其子也而笄縰之愚畔画里毛区判吴越夫是世故多孽子矣尔具官某嫡母胡氏由其不妬而秉心均所以江沱可歌蜾负能似今使在位以之推贤长吏以之字氓则僎可升公而堂皇之下皆吾子矣春秋曰纪季姜归於京师此圣人欲以妇道化天下也是用追赠尔为孺人今才尔子则必贤尔曰无忝尔所生岂有间乎子固其子也而名益彰
生母
勅曰朕读诗至小雅四牡之篇乃废书而叹嗟乎古之君臣其各厉其义则有如此也其臣之勩则曰王事靡盬不遑将母其君之体之曰是用作歌将母来谂盖先王之锡类也於使臣之母抑若有加焉尔具官某生母朱氏静正有斋柔嘉无遂如月几望娣袂其良维风及颓妇茀之得啓厥令子华予使垣知伯仁所自生宜毛义之有喜用封尔为太孺人呜呼闚观女贞不必正位家人严君不必其父勿替尔教永终令名
浙江湖州府乌程县知县胡开文
勅曰国家故事即大赉亦若齗然有靳於郡邑吏需时再期台使者以其绩上后乃司封以请祖宗之意以为畀之太易彼必将大忽吾民耳今朕即位恢宏斯道自士释褐受选者罔不褒朕以天下之才皆可鼓劝而出则使汉金玺其後而朕纶綍其前未为失计也凡朕之意亦以为吾民而已尔具官某良剑飞江神则必发美锦登庙华而可尊造车七年发硎百里以静观之久当更始之时度尔必能出汉吏之廉平体周官之能辨夫威凤之哕知其九苞名骥未驰决其千里遂以覃恩授尔某阶顷浙大吏上言时则五郡大水几反而湖尔菰城之民亦什五鱼矣朕当食失箸岂朕之不德致之欤今田禾尽漂饥又将至尔其驱车遄迈为朕拊循其效即太傅封侯朕岂有靳
倪文贞集卷二

[book_title]卷三
钦定四库全书
倪文贞集卷三
明　倪元璐　撰
制诰
礼部尚书兼东阁大学士徐光啓
制曰夫姬旦以礼乐造周匡衡以诗书光汉古之明宰皆出儒宗藴兹文心彰为治业况於秘通图纬旁畅机能天老受籙以配上台子房运筹而诎羣策有安社稷宜锡山田尔具官某品诣孤清学跻光大广川之悟极於天人翁归之才兼有文武是知八索徵倚相之修能亦粤三朝食甘盘之旧德既而边吏不戒名疆坐摧维尔肯辞清切出领纷拏属孙子以练妇人资光弼之新壁垒会罹贝锦遽叹冥鸿朕知其人召还厥职啓心命说典礼咨夷犹且出其幽通襄余钦若玑衡既正泽火俱宣是故综子之长以古为监可使孝先悔笥家令羞囊邹衍失其谭天张衡诎於灵宪旁求既得大犹以张金砺朝夕之功玉铉刚柔之节丙魏剂德为之寛严房杜并才致其谋断翼宣之道斯不没已呜呼宰相读书个臣无技清谨故殊伴食厚重自非少文有如尔者不亦难乎兹用晋尔阶光禄大夫锡之诰命尔其钦哉益务怀忠絶欺秉礼绌数四郊归耻一夫引辜怀若挞之心负时瘝之惧朕允保奭维若兹诰罔俾阿衡专美有商
曾祖父
制曰朕闻祖考之嘉名美誉亦犹子孙之冕服宇墙芘?宏多章施无既故宝良禾而昧丰壤惊洪流而闇崑源皆为缪愚失其本论尔徐珣乃具官某之曾祖载其淳龎游於广大非必祢衡溢气尊一鹗之能诚如季野不言备四时之德里惧陈君所短盗畏彦方之知羊裘高风鹿门大隐虽杜机九源而弥蓄其气故行山十驿而不昧其宗今尔孙黼黻大猷丹青神化梦帝赉予得之玄契为多率祖攸行知所从来者远是用追赠尔光禄大夫泂酌注兹餴饎承其远泽初生诸厥瓜瓞报其本谋於戏休哉
礼部尚书兼东阁大学士何吾驺
制曰夫车集辅以为安鼎居餗而徵实所以阿衡持毂有左右之功傅说执烹致羮梅之味厥臣一个其道多端喜哉之休烂然可述具官某体正骨强材宏道广自班禁近遂迥时流王庾并长丰荒迭资其谷玉刘邢萃美华实各报其春秋用俾啓心藉闻逆耳丁鸿入殿则羣喙俱摧孙奭升筵则崇顔立降朕尝悚承笃论静省微言斯悟治平之理尽於诗书补阙之功存诸棐迪日成既宿非假旁求人情所归自贤梦卜宅揆斯协光赞有徵观其怀诚絶欺循体诎数我嘉谋则曰维后人有技以为若已诚由进无面从斯冺後言於退食居无私党故消媢嫉於公朝若乃绸缪之力手口俱瘏夙夜之共头须为变孔明之云识治姚崇以言救时谋断环生变文在握有相之道於尔归良矣通综三载登理成劳朕体殷宗旧学之思循周后明禋之报特授尔阶资政大夫於戏今饥馑洊臻宼盗滋生朕每当餐为之投袂冀尔引多垒之慙兴纳沟之惧远维尼父持危之言近申晋公灭贼之誓集思以济独立无挠庶几策力毕升隂阳不战功彰倾否道极调元邦其永孚於休尔有无穷之闻
管理新饷户部右侍郎周士朴
制曰朕抚宏图时逢多事深惧帝王之道杂於富强百尔之才注於功利故以理财责之儒者治赋问诸端人尔具官某体正骨强才长虑远出有异绩入多谠言当逆竖豶豕方牙虫蜂将变维时懵者智昏於袭石怯夫气坠於当车资尔百里之瞻奋其一椎之击言既验矣祸亦随之迨朕解弦更新用人维旧召司常伯旋陟小徒授杜预以度支任酇侯而转饷而尔审权金石竭虑中边期於士饱马腾奋扬赫濯非必天降地出妙殚营综会计有章纲条无弊盖既以兵多不戢大怀脱巾之忧亦由赋出加征深切反求之痛处兹旁午实亦奇难非尔之能孰肩斯任是用晋尔阶正议大夫呜呼今国比空铛世当转捩蠧积重则难剔病小愈而易加故时诎举赢转箸已穷於仰屋虽大来小往伏莽犹虑其升陵尔尚以正学筹财以深心保泰要引周官之制坐屈孔桑无俾元佑之衰退为绍述凡兹安阜平康之福咸尔翼为明听之功
妻
制曰室家之壼景命侈其天厘风火之贞正位利乎王假妻者齐而兼士行家有好以章国荣尔具官某妻累封淑人某氏易中馈之无遂诗季女而有斋当其断织襄勤是使乐羊坐进及夫从官勖义因之李侃得迁乃若尔夫抗疏遗荣赖尔有蒙山偕隐之致奉公不染赖尔无北门交讁之言此诚良士之师资簪笄之秀出用仍封尔为淑人比王臣而无成有终当有道而子绂我佩
总督蓟保等处军务兵部右侍郎曹文衡
制曰夫诗颂元老易称丈人以克壮之犹图功好兼暇整以刚中之德奋武勲着敉宁所以威形四骐命隆三锡尔具官某不可亲疎今之元敬兼备文武比於修期筮厠棘庭忠形药石处脂勿润版曹之良理绳不棼岩郡以治东海之歌每每南州之赋艽艽凡诸炳然可得而述洎於三吴建节百吏承风用使波鲸戢氛市犊解佩而时则禁旅日废边吏不咸喜峯之严隘旷若莽苍蓟辅之要冲度犹枕席朕辍箸而叹拊髀谁归睠尔干城畀之锁钥北门资晋公之卧护辽人闻司马而戒心而旌节甫临壁垒遂变部署刀铠悉寓钤谋跋涉川原周知要害辛弃疾之威信着於车旗程不识之精严形诸刁斗自可弓名克敌楼号筹边真有常武江汉之风非如灞上棘门之戏尔能如此朕复何忧是用晋尔某阶於戏今天灾洊至而我武未扬维尔渊谋不可闻见尚冀守其刚直益以精沈法济寛严合光弼子仪为一人之美策兼兵食如羊佑杜预有十年之储无或示瑕期必奏绩宜有土田山川之报召虎岂徒精金古器以宠奇章尔其钦哉无荒朕命
妻
制曰朕观往古曲轸劳臣东山斧斨妇叹形於鹳蚁朔方旟旐闺思写以虫螽惟夫靡室与家其情可念所以既富方谷有好必偕尔具官某妻淑人某氏充瞿致孝縰折有程闺通礼文妇供子职求之今代斯有至难若乃敭历中外川霖金砺之功又尔黾勉有无游泳方舟之力况复江连沱泛星被衾裯梅桑以表心仪樛藟之迎福禄岂不足以示彼有位消其忮心乎兹用仍封尔为淑人有美山河无斁缟衣之志尚同薪胆式追锦繖之风
巡抚江西都察院右副都御史解学龙
制曰夫王猷允塞而求阚虎价人维藩之曰干城所以山川土田大醻江汉精金古器小报奇章国有隆施义存称量具官某居品制才矜节治气昔以直道罣於凶氛谏草虽焚党碑不没世归正人之号朕维旧德之求属以江州重藩比岁多事爰命方叔出总师干所期莱公遥持锁钥维尔机能内秉威令外持遂俾杜囚气於荆湘卢循坠魂於岭峤人还礼乐户享农桑佥曰西江今之乐土慎封申画周嘉终始之功足食销兵唐列上中之考是用阶尔通议大夫今鸱党日繁豨突不已大江右左贼所必窥三楚襟喉兵不加益尚益体求骏听鼙之意厉闻鸡击楫之心共武匡王功苟奏肤於六月折首获丑国必有赏於三年朕不食言尔无荒命
吏科给事中宋权
勅曰夫人监则明主之所取也取诸人监必取诸强骨深识之士以为其於事无避而天下之议论有其归矣古之帝王求得其人则必贵尚其言以章其志故其诗曰乐只君子天子葵之尔具官某静沈之德以致其才当牧阳汾寛健俱出烹鲜拔薤原田积歌夫长吏者天下之所归能也其不忍於吾民而健持其官则朕谓其人必致忠而气出是故擢尔华要试之天垣维尔主其强遂耻为伊优其身岳然风论山立剔涤涂驳竭忠尽诚昔彦伯救时着枢机之论李藩批勅藴宰相之能以今量古岂不然乎用改授尔阶徵仕郎今吏道多端而才効不出朕外责主爵吏而内望子子必图之苟使吏无弊天下治矣其不然使吏无庾弊天下亦治
父
勅曰夫循吏之德虽更十世不可忘也汉光武之封卓茂去其为令二十余年然其诏书则曰名冠天下当受天下重赏道止其身而报若此矧夫教诲尔子式谷似之者欤尔原任福山县知县宋沾乃具官某之父明体达用卓然儒者学问宏广小试鸣琴观其敏奏牛軱清徵马骨釡鱼之所扬义车禽之所献灵汝隂神父和宁慈君可以方斯则其茂出者矣尽瘁中殒以躯狥官而傅谱再传狐教无贰是父是子可得而观焉语有之曰树落则粪本乌有怀其龟宝而不知其所从来者乎用改赠尔某官弥章鲤庭他日之心斯知乔木世臣之谓
嫡母
勅曰维妇亦百行也然而莫不有其本务焉不孝其上而能不妒与慈以及其下者未之尝闻尔孺人以孝旌张氏乃具官某之嫡母美在其中声闻於外观夫所司之所条上往綍之所致称崔妇赵妻不足为孝若乃佐夫以正逮下之仁斯俾螽羽腾歌江沱戢咏鳲鸠有如一之性仓庚为化妒之羮须眉所难是为备德用赠尔仍孺人呜呼非其生而祝似移其孝以教忠厥维休哉
生母
勅曰夫贞母之教其子至矣矢於靡他犹曰贰乃辟也云尔其子受之以共其官复何尤焉尔封太孺人以节旌丁氏乃某之生母自尔夫死劳以往皆未亡荼茹之年恃尔贞凝不可转卷听凄歌於黄鹄仰严干於怀清灿彼国常光於女乘今尔子磊砢着节慷慨扬忠凡掖垣骨鲠之声皆霜阃身先之教是用封尔仍太孺人呜呼以兹再命报其三迁不为负人母矣闻者其兴
吏科给事中曹履泰
勅曰夫欲澄涤六宇其必由吏治乎今选举滋弊才遁功绌使朕日发诫而时察之不如求正色之士立於朕前是能为朕治吏使朕不惑也尔具官某风道遒凝掌跖高远当其筮仕试於温陵时值鲸鲵沸波鸿雁蜚野恃尔袵席内蔽干橹外施晋阳之非茧丝朝歌之为利器循卓之致於此可观既擢夕郎使表天掖而尔清刚弥厉鲠固不挠棐迪之心形为涕哭指画之气发於精微至言有入骨之诚号惕章扬庭之力是使人材日出吏道不刓斯诚百尔之所归能重旒之所取照也朕甚喜得子是用改授徵仕郎呜呼惟爱必犯惟直必平谷永繁称不为能诤义纵鸷击不能为治尔其念之怵惕惟厉思免厥愆
父
勅曰朕观董子之言曰孝子之义取之於土董子以为土不自有其功名而归之火是土之孝火也然而熯物着光火之自为功名而下教其土董子又乌知火之慈土有如此者乎尔原任罗山县知县赠文林郎曹嘉谟乃具官某之父处为名儒仕称循吏郑毡独冷底髦士於成材潘县俱春蜚神君之极誉至於教诲尔子鞺鞳於时出则流膏入而纳诲是宜绰琰治谱秘为家珍斯知暾毅直声本诸庭授缅怀旧德能不慨然兹用改赠某阶如尔子官呜呼朕为人子报其父如此国常固然虽然何以报朕
户科给事中冯元飈
勅曰夫功言之道如燧日相取朕治天下欲使致言者司功致功者司言致言者司功朕犹将疑之致功者司言则天下之所共信也且夫治气强立非一日之积也其人功见则其力出其力出则天下之理归之是故其言几深可得而恃尔具官某襟藴锋岸悉本文心前命榕城惠政挺纪属寇蠭发海水为飞尔以书生暇整办贼俘馘五百名酋駾奔既复扬鬐沸浪樯橹压城而尔机能非徒墨守设奇制胜遏来邀归不俟外援破贼满万产蛙窟鼠方斯恧焉朕心壮之召居禁掖益复鼓励哭叹俱兴谏舌抨文不避权近缶孚而论絶其瞻徊气至之言归於伦脊凡尔所条皆相时最先拊鞬批肯不为巵汗是故能言之士皆以为难夫恒星豆离推明太紫羣岭鳞矗仰高中黄谏者林立归健於尔兹改授尔阶徵仕郎锡之勅命呜呼尔职於计是其畔也夫钱谷大命而罣於小数不察则日绌察之至精惧与治远朕今务兴王道尔规其大尔无面从
妻
勅曰夫人妻之德非其至健则亦不能持也许允贾言若其妻妇人者不其堕欤尔封孺人邬氏乃具官某之妻以其家贵则宜桃李骄穠以其夫贵则宜山河炫美以其嫔於清白则宜兴北门交徧之怼以其相彼忠刚则宜怀谷风予女之惧今俱不然岂非女士乎兹用仍封尔为孺人呜呼维妇职亦诤实惟尔夫允师
父
制曰昔在皇祖显皇之世居德秉礼兴励天下谨严近侍不畀以权而山泽征榷之政或使为之者以为其事末屑固非可以烦士夫也然而鸱狐宵张嗥攫四出其时士大夫率能矫厉风节与相挠持而上亦务为优容严干之士虽亢无悔朕尚嘉深叹以为一时上下皆可纪也尔原任南京太仆寺少卿冯若愚乃具官某之父昔以崷望出守荆襄时值税使矫?三湘骚沸恃尔鲠正豚畜虎狼致命亢威几於破柱元赏之杖神策杨秉之捕任方可谓岳然不畏强御者矣既罣箕锦蜚语日闻显皇圣明有诏勿问料须而免斯有奇焉然犹十年不迁丐还初服皇考御极笥发衣裳陟於卿华有如威凤寻遂凋陨形亡道存兹以尔子有声谏垣用追赠尔仍正议大夫嗟乎扬飈之义虽使蒙者扪钟揣龠知为父风朕以甘棠式於尔子诗曰虽无老成人尚有典刑
母
制曰夫阃德非朕之所尝闻也然而其理徵着土圭日景可测而得矣测妇以夫测母以子尔赠淑人顾氏乃具官某之母明於理道笄縰之英迹其静正有斋淑慎不忒而尔夫资之以健正能其官尔子仪之以清贞绍其父思齐圣善岂有疑乎诗悲鞠我礼痛遗棬顾处前丧曷醻其母呜呼用是赠尔仍淑人繄尔子忠斯尔口泽惟尔无斁
继母
制曰语有之继母食子虽肥不泽伤哉言乎然而秦翟之义胡不闻焉尔赠淑人姚氏乃具官某之继母承人梁笱而不愆主妇莫莫之容乐我缟綦而能偕君子阳阳之致斯已奇矣至於桑虫祝似鳲鸠秉均尤非笄珈可得而及兹用仍赠尔为淑人呜呼慈孝至性讵关里毛不忮之德敬告百尔
巡视两关河南道监察御史傅永淳
勅曰朕思守御之道在明虚实实者简诘戎兵澄涤将吏虚则以气取之耳制使御史察视岩关取诸其权重职雄得以抨弹一切然朕谓不如取诸其人之强直为可恃也强直则其志不回其志不回则其气蠭涌而出志气之以致功譬磁之致铁也尔具官某自其为令已章健声洎入中台弥徵严节鲠固自遂谠谔屡闻朕时一见其人识其风论心知斯士国之宝臣夫惟负气无惧之夫可以当艰任大由是命尔握斧当关今士马刍粮徵发旁午而边臣闇懦不知所持韎韦之才萃於饕黩投超之气没於譁呼法令不张务为蒙惑微尔晶照四出铁柱不挠亦曷使朕拊髀勿忧当食无叹乎是用授尔阶仍文林郎昔李恂之按幽州贾忠之使辽左并以御史持节极命威能鈎致边情赞禆庙画尔尚务追昔轨致其成功诗不云乎悉率左右以燕天子尔其念哉
福建道监察御史祁彪佳
勅曰御史督刺天下道兼论察天下因之以无蔽奸遁诛其天子得之则亦可以穆然无为而守其旒纩夫君道主静而尚寛以为御史能其官则能使其君如此故重御史也尔具官某茂才通明正骨强立始以韶齿试於祥刑而审克致精偏颇矫听是使老吏失气梧邱絶呼夫学问之能必徵於折狱正直之气必出於平情是用擢尔兰台资其药论维尔洞垣取识没羽章忠朕尝覆子昌言识其风旨大都欲以道维法以礼济威以谨微为宫府之防以规大为中边之计官邪着鼎流民着图才治文章学治功利凡兹棐迪悉本精诚斯悟前贤非为俊物兹授尔阶仍文林郎锡之勅命尔既被命持斧三吴大江之间国之腰膂时则水旱宼贼奸宄豪强旁午奔会朕甚忧之冀子摇山无替朕命张纲范滂则亦犹人尔其念哉
妻
勅曰夫人妻之道亦以诤诤亦以法法犹夫朕之有诤臣法吏也苟得其人朕乌能忽之哉维朕亦以训有位尔封孺人商氏乃原任南京兵部尚书商周祚之女具官某之妻承尊以孝处贵不骄宜其家人勖哉夫子静好既着富谷与偕犹澹茹藘罔浓桃李观於皂囊谔谔骢马行行非有旁挠则知中赞矣是用嘉尔封尔仍孺人呜呼履盈袭盛明哲所忧繄尔女士益凛釡满则永有庆
父
制曰夫水虽传器不易其味诗云泂酌彼行潦挹彼注兹可以餴饎此言泽自远而能流体有分而必合也父子之道则亦宜然尔原任江西布政使司兼按察司佥事宁太兵备道祁承?乃具官某之父才峯道岸学圃书仓筮令岩城遂昭义问留枢小滞大犹宏张观於艅艎三载之功动关丰镐万年之计一麾章贡再见龚黄理学相摩才名愈盛而强直多忤淹疎屡摧符离又歌汤沐为壮既而入守戎曹姚元之之条贯出陈时臬谢夷吾之功能积劳方迁引疴奄陨而国侨五羖农舂并停岘首桐乡碑俎相望生歌死墓形沈名飞若彼趋庭章於执法教忠禅直又何奇乎兹用赠尔阶大中大夫惟乃祖乃父世笃忠贞以及尔子延世长矣尚无冥昧益佑啓尔後人
广东道监察御史吴振缨
勅曰夫才气二者所以兴世致功天下之所大赖也然犹有患正才以学治气以识学识出而可以无败才佚气矣朕慎难台谏冀求名儒非徒健持贵其闻道尔具官某绩学名通居身高远试於宰士知为吉人时使抡才咸称得俊朕本宋宗慎简之法因刘挚效用之心擢寘谏台日闻谠说大徵对仗小试司城胆目并舒衔辔无失夫谏官之道贵去名心法吏之威惧干元气是以虽有药口必不以摘剔幽暧明皎日之衷虽有铁肝必不以铲削太和表清霜之力如尔志贞学广诚至识尊庶几萧燧之远时名陈瓘之持大体是用阶尔文林郎朕谓天下可澄涤而治也将亦咏皇华之诗使子揽辔抑宋臣曾巩之言曰御史责人人亦有责之者斯言燝然尔尚绎思不懈於位
刑部福建司主事王肇坤
勅曰夫刑者圣人所以厉教天下文明之归也易贲旅之德综於火离取诸此矣是故不宜付之法吏而宜付之通儒甚明尔具官某仁义之学注为哀敬诗书之气被於简孚精听审稽以佐其长邮罚是丽伦要可求奇请他比则不为也自顷风俗宼宄暴悖日出禁之不止人用泯棼朕欲稍纠以严示世难犯而所司不察或为刻深刻深之治岂曰严耶若斯明清庶几德礼用俾有衆知朕下车之心是则子之忠也夫皋陶之曰迈种伯夷所以折民岂意朕之庶臣有能明此者乎兹以奏绩授尔阶承德郎呜呼尔道之平可以宰世其敬之哉书曰慎厥始惟厥终终以不困
妻
勅曰夫荏席物之细者也昔之仁人犹以为弃霉则遗故遗故则不足教义矧兹好逑尔某官妻叶氏始居约时宫钟已着风雨恐惧方舟泳游足明黾勉之心徵静好之德矣假其缟綦不替绂佩相将岂不鸡旦虫薨时萦梦寤房敖舆辐永惬从依乎遗挂閴然则诚可念爰赠尔为安人虽入宫而不见尚有好於而家
继妻
勅曰人臣遂志致能岂不以内助哉房共由而乐室有谪则悲悲使忠隳乐而才出尔某官某继妻张氏善相尔夫以能其职审克之道依於哲人是使下无庾情上不缪听钩距逊察嘉肺归平而罔家於辞窭悴弗叹虽欲不功尔中赞其可得乎兹用封尔为安人呜呼尔尚敬戒无替则亦有无穷之闻
父
勅曰凡天之道明报而已故或报其德而报诸其子未为辽邈也明王则之或报其功而报诸其父或亦宜然尔王文焕乃具官某之父聚义连仁有如襞缉观其茂体锋岸俱夷自可民比无怀世还绳结而当意激义起任侠周施一州之人悉同忧患倾舟分宅复何以加是故于闾宜容驷马今尔子惟良折狱淑问有称本厥由来能不汝尚用封尔为某官维易有之曰积善之家必有余庆亶其然哉
母
勅曰父之教子也不如其母以其静专而察微其子之成败无遁焉者是故其子之成尤功母哉尔张氏乃某官某之母持诗有齐体易无遂簟衾着孝沱泛敷和匍匐凡民之丧只且君子之乐谓之女士斯不诬矣至若教诲尔子陶孟之能日问平反式资明允以是汝嘉封尔为安人於都休哉北堂侍奉不其有辉
倪文贞集卷三

[book_title]卷四
钦定四库全书
倪文贞集卷四
明　倪元璐　撰
制诰
四川遵义军民府知府黄立言
制曰朕观汉代边徼守臣悉资将略李广魏尚祭彤任延之徒才气锋举抗棱笼裔然固非能辟国百里也循持无失而已国家以为守者文德非必﨣桓虽絶隘岩陲惟任儒士顾以国灵不匮恒得其人尔具官某屡试而效移守牂牁其治文明傅以严健农桑芒刃相错为功使德浸於中威行旁远朕闻而尚之朕惟由秦迄今二千余年獝狘之种骤被冠裳方踰再纪譬十年之病疗始淹旬尝虑乘羸蹷然而作得子拊循更益继者踵事勿失则亦可以无患矣用旌子以风可阶中宪大夫锡之诰命朕今所持大振天下者其道有三曰重守令慎疆圉破资格而已三者以子塞其二则朕岂得不又图其一乎翘车在前冀子终誉
妻
制曰朕闻冯宝之守南凉其妇洗为之谋之无有失也岂勇可习惟妇亦然欤尔具官某妻封宜人某氏以中华燕婉从其夫万里戎马侏离不以为惧今即谓尔夫所绥民靖边者举由中赞朕不能知然固已难矣用加封尔为恭人慎勿以命服为易洊恩为常必敬必戒无违夫子
父
制曰夫功业非一日之积也其始必有其见端如火荧然终则熏燎其父子之间乎尔原任长棱卫经历黄登乃具官某之父原其夙所居职比於古之参军受官铨衡而临戎幕左右韎韦咄嗟钤符克以才称为时所誉则亦文武之资也施於尔子领符絶障内拊羣庶外控诸蛮礼乐机能张弛不失虽专城为贵其道岂有殊欤是父是子允文允武用加赠尔阶锡之诰命尚只承哉即报朕者其益佑啓尔子如尔结草
母
制曰记有之母没而桮棬不能饮焉泽存焉尔推而言之亦可曰母没而蒯麻不能御焉教存焉尔尔赠宜人刘氏乃具官某之母操绩致勤敬姜复出尔子之强立不怠自其成童则已然矣今贵五马而釡庾不逮康伯拥绵以泣宼莱扪足而号陟彼屺兮是可痛也朕用加赠尔恭人旌而有子呜呼夫既有子云何不喜
浙江宁波府推官李清
勅曰人亦有言以法律为诗书夫以法律为诗书不犹愈於以非法律为法律者乎朕读诗书为仁义至精之言者靡不致详法令而高皇帝之制律又什九取诸诗书稽古宪今岂有敝欤其上自司宼廷尉下至郡国听稽之司朕则一遵古先圣王之道高皇帝之意左握诗书右持法律参伍考平焉尔具官某本诸晶心致精审克东海之无寃民朕则闻之维甬海邦罔不宼贼再岁以来遂以衰止则刑平之效乎用阶尔文林郎书不云乎哲人惟刑无疆之辞尔其懋哉
妻
勅曰法吏之妻勖哉夫子有如曰无以喜怒生杀人则已几矣尔具官某妻陈氏自尔夫之以哀敬明清着平东海中赞之力则已彰然且夫窭贫者士之所叹而况妇人乎覩斯阳阳弥徵齐德兹用封尔为孺人尚益敬戒无替则亦有无穷之闻
父
勅曰夫水之传器也虽方圆致殊而不易其味父之传子则亦犹然尔生员李长祺乃具官某之父以大儒名卿为之祖若父而其子则亦有良吏之声於天下即尔中处述作已明若以朕所闻其才甚高而学广义多即微其祖父若子亦岂可没哉兹赠尔为某官呜呼不於其身则於其子信夫
母
勅曰天下之不治则由士大夫不笃其伦不高其节不笃其伦则其义微不高其节则其功堕士行如此朕欲以妇德正之耳尔以节旌姜氏乃具官某之母松栢之心是天所笃靡他靡慝誓存共姜取尔孤贞布诸百尔可使居恒厉气不绌其功临危致身不没其义道关风会讵曰渺微兹封尔为太孺人呜呼以尔父之鲠固尔夫祖父之忠贞萃灵於尔尔子则亦於是有祥刑之誉谁谓节苦而道穷乎
江西临江府推官今陞东城兵马司指挥田苏兆
勅曰吏治之大者无如理人禁非理人则寃抑寡禁非则豪宄绌审若能之何施不可哉尔具官某当理洪州强立察朗佥曰清霜移试辇毂益彰通敏其明习积练所由来矣故曰习者之门巧者不过仍以往绩授尔阶文林郎使尔司城佐台使者之察也夫都城百孽所归譬则松栢之下必有丛草尔职参吏将抑其兴文厉武慈健并章庶以不隮典听朕教
直隶凤阳府颖州知州沈延祖
制曰朕观往代多以其国重臣贵职养优方州而今特使士初试及一命以上者为之夫祖宗之意以为为臣养优则不如其为国责勩也然而责之已甚矣郡督其上譬托头於肩而邑之肩之犹指之仰臂也辐轴相维毂居其中有难为者焉尔具官某守其家学敷为国华文誉雄骞才锋健奋属以筮仕授之名州惟汝阴为中都根本之区况比岁当灾盗洊仍之会资尔心晶如水月镜非鈎合浦珠还知孟尝之异越王石见表虞愿之清诚可雨号随车天名照蜡用授尔某阶抑古人有言曰诸侯并立终善者长焉宁先病而後瘳讵先瘳而後病乎毋弃尔劳则维王休
父
制曰朕惟为人之道以才卫世以福自卫视为固然不知其必有取之取之则必其父也夫远或难稽再世之泽如出户顾庐返踵可得尔生员授儒官沈应和才名江海学号厨仓毫茂可观神清不俗且周施不报循月令掩骼之文洽比孔云市冯讙焚券之义俱非斯代可得而求夫景必随形枝皆禀柢故知韦经之传为世业于闾以报其前修矣爰是封尔某阶其自今往则益迪尔子俾罔或恃罔或惮罔方成而忽堕
浙江嘉兴府崇德县知县龚立本
勅曰今欲义安天下使桴皷不惊至治日出其道必由於得吏吏必自邑令始矣朕求民之莫当馈辄叹亦维古之治主玺金茅土广厉循良朕师其意不敢忽也尔具官某学成有用体诣无尘秉铎材蒸分符瘠起顷台使者覼缕上言凡夫田畴子弟琴舄童禽形其至诚敷为大象亦既卓朗章於听观朕用尔嘉授尔阶文林郎抑闻之曾子誉衰於宦成是则可忧也尔盍懋勉其惟有终
浙江金华府金华县知县项人龙
勅曰夫吏治者精微之业也有民人社稷礼乐兵刑儒者之务诗书所求莫不归之苟能其官抑将可以为大臣尔具官某治婺三年大吏上其绩曰无不办者所司核之曰审是则朕之所厚望也吕夷简始佐颖川遂期宰相汉制郡邑高等入为三公皆为循端测归区量才际顾今犹以恒贯阶尔文林郎锡之勅命即士初试使一邑之人亲之如父母而其声闻於天子虽不遽显亦可谓之道行志得矣於戏是岂可以不终哉
妻
勅曰夫受人之民人而为之牧之是岂一人之为乎出则其父事兄事示之水薤入则其同梦儆於鸡虫如此以几不坠堇焉尔尔具官某妻程氏室家之壼非朕所闻若以尔夫宰邑邑治化成名立自朕观之不有羣资则有阴赞不然则其无中牵也用封尔为孺人於戏含章有终妻道也尚引弗替永孚於休
父
勅曰易曰黄离元吉黄土色也土父火而袭其文明犹之子父相附丽以为道故得吉焉尔项元辅具官某之父朕闻其慕义抗躬志节挺举学儒不成弃而学剑尔子伟达之气着於专城则亦其道也是用封尔某官且夫官怠於宦成曾子之所以诫曾元也他日又独立岂忘斯义乎
母
勅曰夫横海之鳞不生於蹄瀦弥天之翼不奋於蜂房以言乎德产则亦有之矣万物之荣各功其母讵可诬哉尔方氏乃具官某之母由尔以母道教尔子使其邑人有孔迩之戴其子衆母其母母师比以三年之成授尔封孺人即吏於民不能诚求如保赤子者皆为媿其母矣念之哉尔有母遗
湖广武昌府江夏县知县刘勷
勅曰吏道多端其大要使民亲之而已朕南睠荆襄师荒绎然夏口兵冲昔人之所虑也然今者沸羮之势极於潢池揭竿之心生於愁苦聚天下之才无制贼者聚天下之德无亲民者奚惑乎夫吏亲民则民知死长民知死长则其气出何贼之虑尔具官某勤勤翼翼比及三年其效则使获薪无叹頳尾絶歌旅乐其涂宼畏其界大吏考之曰未尝有谅矣杜陶以来二千余年以子张楚可授阶文林郎朕以宰之能通於天下则翼宣之道出焉是以有宏文之令尔其懋哉
妻
勅曰妻之曰齐吏之曰理内有齐德者外有理人之功民之父母有与共为之者焉尔孙氏乃具官某之妻朕则有闻尔夫至清絶尘形诸马骨当是之时室人讁之亦乌能介然无变至於三年乎三年而不变其於妻道则亦以成用是封尔为孺人於戏其益黾勉思日赞赞襄哉
父
勅曰凡人蚤成必其父之遗其未竟必遗诸其子夫父子同体今以其潜显殊遘或疑之是犹疑寒暑非一岁之功讵可乎尔贡生刘志宇乃具官某之父积道穷经淹踬以死孔子曰有命岂不然哉今尔子英挺骤蜚为吏声出独立之义既炳以章盖天之道犹张弓亦有不诬者矣兹用赠尔文林郎冀尔不昧佑啓尔子规远持终即复结草不如斯报也
母
勅曰甚哉妇德之为宫钟也其夫若子皷而声之乌可得没哉尔冯氏乃具官某之母何以知其顺以其夫之名儒何以知其慈以其子之名吏天下乌有积行之士无耦德其间奉公之臣无教勤其上者乎兹用封尔为孺人猗欤於是则有无穷之闻夀母纯嘏
湖南荆州府石首县知县谭尚烱
勅曰今治令已甚司勲则亦治之司庾则亦治之夫使司勲正词以治其茧丝而司庾骫志以治其保障天下岂有完令哉诗曰维昔之富不如时维今之疚不如兹此言民穷而吏益困也具官某政刑德礼条然以章辑和民人莫不夷怿下戴其上牛车自输非假羽毛声称日出如此则可谓之贤人君子矣朕以楚貏豸洊承兵革粤波南及壑以游鲵秦蔓西延嫁之奔豕殣痍相望仳荡嗷然每睇衡湘忾焉废箸嗟乎苟俾列城之长悉如尔良朕复何忧哉嘉乃丕绩可阶文林郎维朕以为治之已甚报亦宜然今宏文之求移诸循茂底之厉之则亦至矣其益殚厥心远期宰世天下安得谓吾民父母不可与於股肱乎
妻
勅曰谋及妇人古之戒也不曰夫妇外内以经二物乎且夫谪徧於室而能阳阳左簧右房者几人哉具官某妻刘氏由其明理习勤终窭不怨於是尔夫得自矫挺晶志悬鱼不以官财民膏娯其妻子故曰妻者齐也素丝五緎副笄六珈羔羊山河讵谓非配乎可畀封孺人於戏敬之哉孰是翟褘可忘缟綦
父
勅曰夫长民之道取诸其父则皆有焉非必教之睨而视之其则不远惟孝子之几深者可与言此矣尔谭可旬乃具官某之父朕闻其谊至高不苟取予无阴阳怀谖罔物之心行於一乡一乡俱化嗟乎是乌得无令子哉尔子亦犹行尔之道也夫钓有方而或为御法土致能而必推火功殊涂同归莫若父子者用赠尔为文林郎繄容城之民视尔子犹父也是真尔子尔何求哉为衆父父则已矣
母
勅曰昔者圣王甚重人母故其令曰夏不刈蓝夫夏之德赤赤长物而母蓝圣王以长物故贵赤以赤故贵蓝也则朕岂得不为长民者大报其母乎尔杨氏乃具官某之母既以高行襄隐鹿门而教子子贤名成底绩是故天下之善皆可遡而求也苟不求之亦乌知陶侃之廉由於封鮓而不疑寛平有问平反其上者乎母人之道道在其母用封尔为太孺人呜呼天锡尔纯嘏夀母燕喜
广东惠州府博罗县知县刘守诚
勅曰诗云乐只君子言吏德也亦言吏有才以致德於民也即吏无才谁德吏者孔子曰大车无輗小车无軏何以行之哉夫才亦德之輗軏矣具官某比及三年亦既以成朕观顷者所司条上保障干橹并在尔躬夫盗贼不靖则民无农桑威禁不行则吏无教化试尔盘错利器飈生使海波戢氛行子皷枻若乃百雉搴壮不由官财三年屭然装俸为尽虽盐亭健令建康城表刚清之德何以踰斯用阶尔文林郎顷既擢尔佐郡菰城夫郡之於民渐远而佐不能专郡事菰又岩地尔其毖哉
父
勅曰夫士行本孝非权舆之谓也孝子之於亲苟欲致则必致之其精诚计数才断气决兼举悉会而后其情尽道亦以出名亦以成嗟乎岂不难哉尔生员以孝旌刘载达乃具官某之父刲股称孝享於瞽宗夫儒者之论以为子春伤足而悲恶亏亲体刲股之义亦犹此耳朕不谓然是其设心以为不如是且死其亲亏之云乎今为人臣杀身成仁不为亏其亲体君亲等耳即其亲之体自为亲亏何由可讥自尔以理学之儒道出於此斯关至正不为骛奇明矣兹以尔子奏绩赠尔某官尔子且以尔孝慈其民忠其上本立道生信夫
陕西西安府华州蒲城县知县钱一宠
勅曰天不悔秦祸宼盗蚁结八年不散雍函之聚荡为战塲磷火昼游白骨山积重以饥荒斗米千钱殍殣弥涂父子相食诗曰周余黎民靡有孑遗朕心痛之今兵气不扬杀贼罔效﨣桓无可恃朕惟恃二三良有司耳具官某其治有条民爱其长宼不能犯灾亦无害如火攸灼周庐具烬而独岿然灵光自泰斯亦可谓之奇矣兹以奏最授尔某阶朕甚重令而轸西秦即无厌苦勉为朕更拊循一年朕且召尔
直隶徽州府绩溪县知县熊维典
勅曰廉者百治之本吏廉则其情静情静则灵见而才出且夫柔刚则吏所兼取也苟多欲则必噬物而甚畏人於柔刚之道何居乎周公之作周官也其心必曰有王者起必来取法要其弊吏断以廉为本朕则师之尔具官某至清絶私邑遂以理凡其洒烦决藴绥良化顽则皆无欲之为也朕以为难用阶子文林郎锡之勅命虽然尔廉以自正则可以厉物不可也抑抑乎若涉春氷岂有失哉
妻
勅曰女曰鸡鸣圣人着之以风於世闾巷之间闻言及此是亦可经也尔某氏乃具官某之妻朕嘉尔夫拊循吾民若保赤子官俸之外非有余财尔之中襄不言可见是用封尔为孺人朕以治绩考尔夫以尔夫治绩考尔宠命不常尔其念哉
父
勅曰闻之父之教子也十母吏之教民也百父由此观之为人之父处吏与母之间不竞不絿以施其训苟非下愚岂有不成者乎尔熊希凤乃具官某之父由尔子悬鱼之清徵於马骨是故知其有本不然则其教也胡威原涉不其鉴欤是用封尔某官於乎入则尔策之出则朕拂之尔子其马也日以千里
母
勅曰子产衆人之母也抑知子产则亦有其母乎且夫任棠之教吏也鞭影尔龎参赖之矧伊操绩某氏乃具官某之母勤斯天只而尔子以之笃其学嗟予慎旃而尔子以之共其官是诚母师为衆母母用封尔为孺人呜呼朕将大进尔子即福夀名堂未为异数也
浙江台州府临海县知县周瑞旭
勅曰邑於天下具体而甚穷吏之才故曰难焉蜀龎统当乱世心薄为令谬不事事然曰非百里才者非正论也且夫百里古之大国古之治此者鲁公之才三年而後报政讵必小材乃得托之乎如曰天下为大百里为小办大必废小是谓人胜斗饮不胜勺饮也朕心非之朕苟得一循吏视其才若岳海然尔具官某晶心茂能通敏沈断承风者谓之严健仰沫者谓之温恭移是使宰天下讵有难哉可阶尔文林郎锡之勅命呜呼由尔之道更一年不变者必大显庸之朕欲与守令共治天下敢循恒贯乎
河南彰德府临漳县知县张尔忠
勅曰治民之道本诸至诚诚至则志决灵出天下之才莫不归之矣诚之命才犹心之命手足也或曰才故诚也以其才之所际笃驱其志就之耳尔具官某读书为学学为经纶治漳三年致专取济节浮给馈及於人田擐甲治军民不曰扰甯武再出愚智无端朕不知其诚之生才诚生於才也大吏奏尔绩曰最用授尔阶文林郎朕以尔为吏有其将略治民本於经术则知所以置子矣尔益冰渊无以名成而放
河南彰德府安阳县知县巩焴
勅曰朕闻周公之言曰为政不简不易民不有近吏投繁处难与之为繁难则愈不治与之为简易则无繁难者矣是故简易者才之至归也宓巫而下卓鲁而上则皆用之尔具官某予之大邑三年有成其法以德礼为鞭箠以明清为钤辖纲纪自立民用以和故曰善政之致和气犹桴皷也朕嘉子绩用阶尔文林郎今秦宼南突震邻虩然民戴其长是则其干城也其更厉尔谋即宼至无害者以免难之赏赏尔
陕西长安县知县梁州杰
勅曰朕欲兴礼乐而兵革不休秦宼九年堕城荡野师出无功将不能战欤抑吏不能将也夫庐墓之计急於首功守望之谊盛於袍泽含哺之情安於转馈农桑之地壮於金汤此四者吏之所得使也今吏不德无术失其民和疾视之心与贼为气朕甚恨焉尔具官某令秦三年两城并戴兴进弦诵耘耝豪强贫弱以存流亡悉萃与宼终始民无惧心闾井晏然声势俱出是则子以政教为韬钤子可将也宋人有言安得百子骏布满天下乎用阶尔文林郎繄尔才倍三年之功可以数世虽然九十日半其慎之哉
倪文贞集卷四

[book_title]卷五
钦定四库全书
倪文贞集卷五
明　倪元璐　撰
拟碑
奉勅拟撰巨马桥龙神祠碑文
朕闻圣王先成民而後致力於神故凡物不足以安大衆则不举焉若有功烈於民虽冥栖渊沈必求其灵而报之古之制也出畿南百四十里古涿鹿之野天都砥矢之观八境轮蹄之会有桥利涉曰巨马岁久日深霖推波啮剥圮荡然仅存基碣而已方时冻涸褰裳可从及其春?作波秋颷腾涝危湍箭激阔岸霄分望洋结行子之凄皷枻骇阳侯之怒朕闻而痛之昔孟轲非郑是兴溱洧之讥晋武平吴遂起富平之筑杠梁以时王政之着者也然朕不欲问糈少府乃悉索宫储命官致工自某年月日至某年月日而成桥高如千丈延亘如千步坚致壮阔视昔有加朕又念水失其归则踶触时作诏使分流出渚纳於巨河倘亦善建不拔者矣先是凡三筑辄圮既成人以为异朕曰其神於兹土者可祀也吏乃上言龙神之灵夫龙阳德而列职於隂其处於水则亦有分上焉考汉以雍州诸水近天子都加车乘駵驹以祀今涿去都咫而神着灵如此夫朕之臣有读书行义冒险毕忠功施於民而扞其大患者朕必畀之上赏於神则庸靳乎昔禹怒无支武怼河伯彼顽既谴此勩宜旌明矣是用封神为某爵锡之庙貌亦若吏堂皇以听也嗟乎朕务开仁涂而济天下惧犹未能神则相朕使河清道夷民终有庆易曰可用汲王明并受其福言水德之可循幽元之有锡也岂有如国侨之云我无求於龙哉立石勒铭传诸永世冀三光为配四渎并垂云尔铭曰天府巨津视履所萃有矗其梁以举厥坠诞周浮鼋嗤唐卧虹载其熙攘我轨攸同晋臣举觞曰天子圣予则何有神实予听包灵王海列职臣波淮涡不舞瓠子无歌有嘉斯绩崇封进之构楹饬俎范其雄仪国灵歊蒸神光焕发於万斯年视此铭碣
江西丁卯乡试策问
问帝王以礼治天下而天下不之知其可知者与为粉泽焉而已夫礼之至盛莫若虞之禋类夏之玉帛商之元牡周之笾豆然是四者天下皆能称物而名之天下皆能称物而名之是天下所以不知也记曰礼本於太乙贾子曰礼者养人之道管子曰兵不礼不胜天下此三言者难察也且礼其灿然者矣而圣人则湛以元解使天下不敢问之经曲乃王者自以其德养人而威胜天下而二子以为是二物者皆礼也礼则若此其亡端者与譬者曰犹之火矣火幽於燧而着其光大养万物而能杀之凡阴阳生杀之器聚於火显藏文武之道综於礼有诸抑谬乎我皇上具神明之德龙兴以来崇典极仪颷举云会既以即位之明年郊飨上帝其乂明年祀於方泽而亲释奠孔子又明年乃朝见日所未举者月夕陵享耕籍先农以需其时有司已毖矣故观於今之世者犹幛绣而坐於晨霞之下也然天子於此其内必有精微之心而外则必有威德之致章於露雷如池铁山铜寻声可察者士能皷吹言之欤天下观听之俦梦然不足与知之也士可不知哉且夫治以礼成而仪亦有辨其说在晏婴之谨辔马子太叔之审周旋也问起世莫大於救弊救弊之道存乎审见而决其功察如占氛弃之若灌今天下甚盛然论者以为其数则有五剧而边圉之事不与焉明经坐贩藩相显市鹾属无清流郡驾可诡获剧一矣关益额而吏与国分裹榷与市齐赀则商局足重困剧二矣卫将十九贫竭使督馈如驱汤火辄有髠颅以避鬻子而偿剧三矣考成煎峻守令虽卓鲁必得弹责而召杜亦化为屠伯剧四矣内地兵骄小挠辄閧主将囚气剧五矣而又曰且有五中吏杂必中於法纪钱谷长民乘非其器黩以取酬朒而不任一也商困必中於居农百货涌贵民食兼两虽稔不饱二也馈艰必中於编户官运废则民解兴始於役富终以繇贫三也守令之叹必中於司农竭泽走险弥益仰屋四也内卒之孽必中於塞上徵发不应天下血脉与边划然遂分两体五也察此之论五者危见然天下不以为可忧天下举忧用兵耳语曰张毅养外病攻其内今如士见必云标病不急亦已矣倘亦曰内食实甚则当有厉鍼从之者顾救焚追亡纡步岂贵乎来士汝亦昌言
问尔江右四绳无守之国也渚江於楚楚不予蔽海於闽闽不听牢山於粤粤亦不肯割其岭既已凉然而乃谋致其人於农桑礼乐此固然耳夫大险不列大鬭不起自天下戎马之地瞻望以为神皋即非具生福不能享之也然巨湖浩淼均处阻深洪宏之间啸聚作矣其後再传华林玛瑙东乡桃源之徒探丸颷发至戕重吏躏州邑朝廷为捐金钱数万三易长帅竭数年之力仅乃克之虽百年已事固尔乡父祖所羁痛於心又今者楚惊黔孽闽海扬突无时譬渍灰延润忽然可及而又尔乡赋重弊滋催科骤急兵又白徒往者有事辄檄土军招狼格虎适足骚耳此数者皆尔乡未形之祸也天下之变生於卒而计立於豫自命之士智略辐辏其意乃欲仰射天狼而豕奔腋下顾愕眙反走此可叹也孔子曰葵犹能卫其足诸士即无嫌过计试条所宜向者尔乡大吏如孙忠烈之谨备御王文成之精募练以治兵韩襄毅之均里甲唐文襄之清飞诡以庇赋成法不坠倘可修举增饬之乎夫学者牖户之谋参於性命岂必鵞湖所废讲哉
策吏将兵民
天下非无民之患而患无吏非无兵之患而患无将非兵不足卫民之患而患吏不能自卫民非民不足养兵之患而患将不能自养兵非分民於兵而以兵竭民之患患分吏於将而将不能吏非分兵於民而以民啬兵之患患分将於吏而吏不能将夫兵之与民可合可分者也譬之手然专其能於一手而以一时持攫一时抑搔可即分其事於两手而以左任持攫右任抑搔亦无不可也将之与吏不可分者也其职可分其才不可分其才可分其志念不可分也譬之人然未有方任右手而击其左手心不知痛劳其左臂而吾自顾吾右臂不还相护者也故以两手分一身之事其道适归於相济以一心分左右手之用未有不出於相厉者矣夫古之制为兵民者其始井田为军伍两卒旅任地制赋因隙讲武共辐以旋之而不厉其後鄙民为农国士为兵农不识干戈兵不谙耒耜画畔以区之而亦不厉其始一时治兵三时耕稼一岁卫士一岁材官当夫汉祖唐宗之盛极规其两便而不厉其後市籍皆征封君毕役番上变为骑兵长征以废边戍或以召杜郭李之徒自治其一区而亦不厉是故兵民之有济无厉则已久矣兵民不相厉而吏不善取民则自厉民将不善养兵则自厉兵即吏与将不自厉其兵民而吏不能将则适厉将将不能吏则适厉吏将厉吏则迫吏不得不出於追呼吏厉将则迫将不得不责其转运将自厉兵则不得不卸怨於单匮吏自厉民则不得不委咎於考成此四者起祸逃责天下之大慝也古之忠奉之士心计之臣未有若此者赵充国之讨西羌也其先事则教耿中丞以湟中谷贱籴二百万斛其临事则上粮谷茭藁之数而议行屯田张咏之守益州也其始事则听民以米易盐得米数万其终事则奏罢陕西军粮充国耻不能自馈其兵而张咏耻不能取馈於其民然而羌日以困蜀日以富羊祜之帅荆州也初至无百日粮季年乃有十年之积倪寛之为内史也始以多逋租殿後以牛车争输最羊祜劳其兵於十年之计倪寛竭其民於一日之供然而兵竟平吴民不怨汉故使充国翘战功而求宿饱度孝宣必不罪其烦民使张咏闭近粜而责远输度宋真必不诛其馁士使羊祜以伐国之大谋正告其上两河而还度不敢辞其转运使倪寛以被谴之严文归怼其下三辅之衆度不忍怨其追呼然是数子则皆有所不为由斯而谈岂必一隅之师能竭天下郊圻之吏不问封疆资粮之供定出?挽而上上之考决本催科哉故夫古今人之不相及也古人之治兵者必治赋古人之治民者必筹兵古人之为吏必以全力副将古人之为将必以余地予吏寇恂近馈燕赵远馈关西以守其河内李晟内无货财外无转输以战於渭桥使今人为之则必变色而扬揭竿之势大声而摅絶命之辞韩麒麟朝务农桑夕谋生聚未事而忧戎役岳武穆北支强敌南敌杨么临馈而叹民财使今人为之则必拱手而骄壁上之观抗章而责绦河之慢故周汉以降宋唐而上将帅守令之无能而不相为用未有如今日者也今自兵兴以来守御战鬭日习其事天下之智谋才力宜无有不出者天下之精神志气亦宜无有不振者然而今者壁垒未涣泽井犹荒兵刍灵之曰象人民牂羊而吟坟首苟求其故虽三尺童子必知咎将必知咎将之无将略必知咎吏必知咎吏之无吏干而今将之言曰非我也单匮使然尔吏之言曰非我也考成使然尔二者之意以为空虚之没人韩白而功令之驱人桑孔也嗟乎聚九府之有注之一方日输月将不可谓不继也维正好义取诸其所固然亦不为无制也以是为厉将必务竭泽之渔以壮作好中军之气发蠲租之诏以祓甘泉烽火之凶斯已迂悖矣然即谓今之非以单匮厉兵考成厉民固有不可何也国之养兵者不如兵之养将者也国之取民者不如吏之取民者也夫妻子田宅主将枢要此四者皆兵之为将养者也赎锾羡例公费行税此四者皆吏之取乎民者也此四养四取者将与吏咸共奉之比於圣言王制握固谨持虽火焦於上池竭於下不可移夺而於是迟之一日有终月之饥益之锱铢有什伯之害在兵如尫羸之体偶间参苓即萎軃几堕在民如负重之肩稍加升斗即僵偻欲踣故夫单匮之至於厉兵考成之至於厉民也亦皆将与吏之为也且夫兴师动衆积十余年虽京茨徧野礼乐盈朝不能不见襟肘之形而出权宜之计者势也若夫良将贤有司之处於此则必有法焉是故充国羊祜尚已秦汉之际一燕一代自当匈奴禄赏自足不取备於内宋姚内斌之於庆州李允则之於雄州莫不皆然此又一法也得其意而行之可以不矫首大呼王素守渭城减省戍卒而积粟支十年此又一法也得其意而行之可以用寡张巡与贼战弓矢械甲皆取之敌不自修制此又一法也得其意而行之可以不困虞衡王晏球在定州城下日以私财飨士此又一法也得其意而行之可以不有其家而军益富岳飞与兀术战兵无现粮将士皆忍饥不敢扰民此又一法也得其意而行之可以虽遭匮乏无脱巾之忧是故张咏倪寛尚已何易于督赋役不忍逼下户以俸输租此又一法也得其意而行之可以损上益下李翔教民以田占租收豪室税万二千缗而贫弱以安此又一法也得其意而行之可以裒多益寡剂量穷富何敬叔榜县受饷物各数十以贷贫民输租此又一法也得其意而行之可以诡济种世衡以严治武功凡有徵需但以片纸榜县门无不应时集者此又一法也得其意而行之可以虽追呼不害王慧龙守荣阳农战并修归附万家此乂一法也得其意而行之可以民治兵董安于之为晋阳袭矢於茨袭铜於柱数年之後而皆利赖之此又一法也得其意而行之可以保障而理干城凡若此者皆能有以靖其志虑毕其计谋以着其神明其为国家章美救粃修济袪厉亦多术矣故曰万里之渊连於窽木千仞之谿升於垂绠此言极阻之可与致功至难之可以施救也今为救时之议者发言盈庭不曰缩饷则曰加赋缩饷主於清兵可行而不能行加赋则益困民不可行而不能不行於是有起而两非之者而亦究归於无策非无策也鹰扬不作乳虎成羣纵复晁贾盱衡计陶研策镂脂画冰亦何益於数乎且匪独此也今尽国空铛司农仰屋夫将博求通变深计之士而四顾无与穷年而不得固已焦然矣然愚谓亦不如选择将吏而与之谋之则必有成姑无暇枚举举其大者如执事所咨屯?二事其地之广土几何民之无田兵之不任战者几何豪右侵没几何耕具种本何出几口家几咶盐责商输粟其何涂之从凡若此者问之他人不知问之分符列阃於其土者而有不洞然是谓披裘握冰不自知其煖凊也审惟是释然挈担而归之若使谋其家计然者而乃重其事权寛其岁月大赏严诛以随其後不出十年红朽之盛可致矣是故将吏得人天下大治汉文帝曰吾独不得廉颇李牧为将耳孝宣曰与我共此者其良二千石乎古之致治之主灼然有以察其关钥之所存如射审的固不诬也且夫办天下之事莫不以才天下无事庸人扰之以多事天下有事才人靖之以无事才者事会之所廹心志之所呼也今使将注意兵则将才出吏注意民则吏才出将之心不分民吏之心不分兵而文武之兼才出矣此二才者周计而造功规全以虑变其鼔檝通志犹聚乎一堂之上而谋之世有此二才者而其时之兵与民翕然如一父之子是故归於有济无厉今欲为容民畜衆本固邦宁之计而兜鍪犹责帅之心铜墨有素封之气诗曰朝隮於西崇朝其雨孰谓虹升而雨降乎
视学及士习文体策
王者之强其国必以诗书礼乐其治柔国则愈不能释此也故欲威天下必先造士士贾勇不足则退而修其雍容之教古者辟雍之设天子之所自学以着教也於是扬其翠华则舍菜而祭瞽宗袒割而养老馈酳而乞言旁皇於一日之事详尽如此者使人耳目开而精神动所以致其强也故飨奠之恭讲论之美其柔可握而由其道则可以厉威而训武古者出师受成於学返献馘焉以为攻战之道圣人知之故出则祈其意返而归其功也鲁人之歌涖泮者其士则虎臣其获则琛赂其器则束矢戎车而已先王未尝入学而教兵士未尝加矛於俎而致用如此欧子曰武者救世砭剂而文其膏粱夫欧子则不知布和於脏逐其瘵蛊也然昔者先王之於学也仲春仲秋有视季春有视有旦入有昼入有暮入其於事为习於士为涵泳为哜嚅教成而材备故曰卒然起一方举统类而应之无所疑怍此儒者之成也其後世再世相继则一举之固已疎矣然间起之观则亦可以使天下恤然而有作诗曰鸢飞戾天鱼跃於渊岂弟君子遐不作人此言士不飞跃其意则不作也士者沈蛰之器而飞其声气跃於文章察此二者则士之情尽见而可得矣然此二者士有二随焉运随天化随国故以士之为此二者而天子之情亦尽见而可得矣三代以还惟汉最重儒学永平建初之年天子行辟雍之礼上者秉铎下者圜桥至化介胄为弦诵被左带以方领当此之时士则矜奋而兴气节砥植名行虽至刲首不可得抑其覃精厚思而为文章前则天人矢正後则典引规奇及於诸子莫不根极理道归於典则矣然而其国灵所盖则大宛之蹄踯於六闲抑鞮之齿鳞於司会日逐之庭列於北圉哀牢之部缀於永昌终汉之世首功不絶也故曰文之所加者浅则势之所胜者小教之所施者博而威之所制者广故曰礼者威行之道功名之总也若夫唐宋之代举其具文譬钻僵槐岂可望其出火乎我国家二雍并峙高皇帝辟乾而养士於蒙泉文皇帝奠坎而观文於离火路车频驾诞敷恢恢思皇之犹可得而覩也其後则肃皇帝再兴之典礼足以震中叶而有光而神皇帝一鼓之教思或不能保五十年而无敝则我皇上今者鸾旗之耀等於天披天下之士以为游於帝庭飨其钧乐也今天下肃慎不庭鬼方未克所不足非文事也然向者司马陈其六师天子即不韎韐以从兹六飞之灵勤抑如此者非天子之修不急也天子则犹是问鴞音於泮水矣故自数日以来小大并奋执事谓其象必鼓为烝皇而蹶生之势将有见端於士习文体之际者斯不诬也夫士之相观成习而相播为文莫弊今日矣然皆相於弱不相於强也为士习之弊者五舍龟观颐一也蚤虱之二也佻达城阙三也不刺绣纹倚市门四也朋蛙聚鸺五也舍龟观颐者餔餟甘於齐卿餐钱贵其宋相蚤虱之者蓼盘陈而乞化柳车结以送穷佻达城阙者舞态极於钦明琴心妙於司马不刺绣纹倚市门者王门抱其竽瑟主第奏其郁轮朋蛙聚鸺者豪心作而卷堂怒目逢而投甓凡若此者皆由其宵貌莝质神不足以定体而为之也为文体之弊者五嘈囋为悦一也离部野掠二也以移面为夺胎三也禠其凤羽戴其蝟皮四也逐於狐鬼五也嘈囋为悦者子云嗤靡於绣鞶士衡诮淫於防露离部野掠者伯起逐草於?纬平子游奕於鸟占以移面为夺胎者绍述聱声於绦园彦伯变文於鶠阁禠其凤羽戴其蝟皮者刘勰拟鹰鸷之观郝隆窜娵隅之谓逐於狐鬼者麟篆诡少陵之秘蛇神乞长吉之灵凡若此者皆由其弱弓微缴机不足以要其的而为之也是故二者之为其兆则皆足以致兵祸而使之驾则必偾辕使之行师必弃戈而走何者其神索也李陵曰军中有女子乎今女子之阴结於士志则岂得扬哉自数十年间官师之条日上诏令之戒日下而不能革也则庶几於桥门观听之会镞羽相触翩然反之然愚犹虑其不足以起者何也古者成均所萃则秀士选士之所升也高皇帝罗郡国之儁使学於天子出则膺显职筦天下大柄如此其贵也而今六馆之英尽鸿都之鬻则是天子使卜式之执经於前而责崔烈之致身其後犹悬牛首望其马肉此不足以起也汉之视学其天子自为下说鸣叩互发於是乎开石渠虎观进诸儒之言称制决之而高皇帝於禹谟洪范诸篇振犹响玉也今天语秘於坚簧睿思袭於重幕则是使天地闭霆而启万灵之蛰仲尼弃铎而醉七十子之心犹浴温泉有濡无击此不足以起也古者取士熟察其人而用之今则糊名而求其文字古之为文者取格於古今之为文者取格於一代之制凡士之所为禅於圣灯者皆不可以谋於王鈇则是观矍相之圃不可以得觯升桓荣之堂不可以得车马犹怀三山沮於滞骨此不足以起也挟此三不起者虽天子月一临胶序日聚徒而鼔之无益夫一日之感浡於人心者所谓兔起鹘落不急逐则遂逝者也如愚之议请必自天子更张之其上者禔躬典学明教化之本以周礼三物辟召天下使士无衺志无所冀幸而为文辞其次则使士崇实学以六经为帅诸史为兵卫士通此二者则志趣端而不诡其议天子则以听政之暇延见诸儒考其得失以验其材其次则追原祖制青青之衿不得以易上农之粟多金之贾不得以奸胄子之伦以时起居去其败羣以兴其行试士之文专取论议或发策询时无使支离帖括如巫传鬼教然者如此则士居身之地尊致学之功一故曰并一而不贰则通於神明参於天地盖惟其惩创之意深而忠义之心发也忠义之心发则气专决而神明奋故曰左执太行之猱而右抟雕虎如此则儒者之用见於天下而将帅之材出矣晋谋置帅赵衰曰郤縠可说礼乐而敦诗书故以天子之修举学教兴贤考艺而极其致则足以救弊扶衰者譬燧出於掌火降於日也而废则并废如蟾蜍之毁中於螺蚄也易曰君子豹变其文蔚也诗曰羔裘豹饰孔武有力夫豹蒙文而贡武此言士之能也此言造士者变其故常以新其文饰其固陋以雄其武也今海内之情沸然日溃而不知求之天子之教当官日败而不知端本於士之行与文急治其诗书礼乐之务则亦何异立朝夕於运均之上担竿而定其末哉
明目达聪论
帝王周知天下情注於虚而神存焉所谓神者开寤於心与万物相见虽覆以十重之幕其光不没也刘安曰意有所至而神喟然在之夫黕黕漆漆闻雷窥堂扪钟以为日者天下之寐人也炽然张金目以快射而研雉登牛鸣之听若韩侯智氏之能亦明主所不贵矣故以韩侯之察细及豕耳而申不害以为盲聋将至智氏园亡一桃而知之而不知韩魏之舞欺於肘足其神之有小存所为大亡也且天下之形籁纚属而奔耳目则立敝之道也圣人为之革其器以存其灵故取诸旒纩圣人之德备诸易苞乾坤而贡华於六子位目於离以丽正而两作宅耳於坎以心孚而有尚坎离者大险大死之所在也离既昃而焚如错於乾泽之交虎咥人而眇目坎枕窞而寘丛棘综於火雷之会何校而灭其耳圣人以为眇目灭耳则不足与辨物故於目去多白於耳去痛不辨物则不足以斥其疑故於目去幽谷不觌於耳去丧牛莫闻不斥其疑不足与为明聪故於目去见斗见豕於耳去闻言不信若然者精沈而照远睟曰目上於天耳下於渊目天耳渊圣人之游也且夫耳目蒙而霁於明聪譬木蒙而霁於火木生火火燔木明聪生於耳目而燔耳目也故繁响淫观雕辩蛊饰庸主悦之枕眯而席瞶大功显业仁称义蹟瑰观玮听者则英主之所喜也然使英主欣然而动於其情尽智而为之而其明日败犹嘘野磷不足以出其焰矣昔者大略莫如汉武而信主父置朔方郡发策引难章其雄察张骞乘之以为大宛可结月氐可通孝宣之治以为严教吏则无失职胶东相因是以占流民八万而诏书曰治有异等之效宋神之朝气罣於金陵之褊心犹日没於虹也新法之出万釜并沸犹且曰今之古人夫此三君者天下之至奋也其志在於抗棱四裔阜民生而利天下而四臣者应声而射以伤其明聪是四臣者其持之亦有其故矣而三君者以其明聪转捩而下投之故以汉武为明是眇之视也武人而为大君以汉宣宋神为聪是灭耳之听也履上位而何校夫天子之明聪横出而不正其归则同於眇灭故尧舜者明聪之至也盖尝论之使治水九载之鲧播其掌跖诧於偃骞之代则必齐袵而揖其大劳静言象恭之共工搴唇出龈蹙肩隐项以托於王成安石之樯则必聚雷而褒其干谨当此之时四岳之智存乎蓬艾也曰於都哉而尧曰吁咈哉尧吁咈霁其蒙而舜遂以生其流殛之道譬诸射者尧张弧而舜决注之尧舜者共耳合目而治者也尧舜清微其身以徧知天下而其神不外故曰神生其光非力索可得矣商宗之置相也以梦而启信周成王之堲谗也以风雷而破疑天下乌知聪明之道有得於其梦与风雷者乎
主术论
圣人之治天下譬天气之变万物不着其力神行而不劳也夫圣人者离象领独之名也使衆人芒圣人亦芒衆人惧圣人亦惧衆人费圣人亦费衆人竭圣人亦竭则无为贵圣人矣良医之见病皆非衆医之所洞也中庶子曰中害扁鹊曰蹷齐人曰蹷仓公曰涌疝故曰闻病之阳论得其隂闻病之隂论得其阳阴阳之所见荣徵水徵火圣人则皆有不因者也古之至人俞跗之徒因人考病因病求物故使茋苓执补巴黄执泻冰黛当热桂附当寒此八物之於四病者犹星野相握终古无变然或循其故而以杀人者以其惑於表应昧於主患主患不明则治之者皆客治之者皆客是以贼为其救也以贼为其救则神农之道其以杀天下无遗矣是故圣人之救乱也在明标本标本既明则不治者皆治昔者尧急举舜则不务诛共驩舜急除四凶则不务勤有苗文王治一崇密即不身听虞芮之讼孔子戮一少正即不苛求慎沈之奸然而智者所瞻通人之论以为尧刃共驩而寄手於舜舜抗有苗挞於四凶周政以大兵息小刑鲁治以一诛正羣罪由此而言即谓放勲之果刑诛帝姚之毒征伐姬文之善弊狱仲尼之好察奸何为不然哉且夫兴世变俗制於神明此非无术之所能为也圣人之为此者必有楗捩益以计数纡轸曲涂隐神制气以达其事今欲径遂为功正告疾取建鼓大召扶绳督趋以播船於山与骥逐走是则夏奡夸父之所不能也子贡之机不挟以圉人之捩役人之力不振以管仲之铃去马安得返仲尼之枥累车亦岂易达齐桓之庭哉是故相救之术不必其相反独谋之功非期於独胜甚矫之行有激之事察者所求圣人不贵也昔者汉唐之世亦多察主矣孝景以其下多欺则矫之以智数智数虽精不能胜袁盎而其甚者外以播其宗国内以弃其世臣孝宣以其下多玩则矫之以束湿束湿虽刻不能胜王成而其甚者使天下归寃於赵盖朝士移畏於恭显德宗以边将不法激而为中制於是逐白志贞而用霍文塲窦瓘然志贞渔猎富人而窦霍颐指枢要其究则神策以杀大帅北军以絷诸儒肃宗以寃狱无告激而为下听於是疑谢夷甫孙蓥而信毛若虚然孙谢以执法婴患而若虚以平反媚权其时则贤宰因之以蒙禠权璫因之以震主夫此四主者其志皆出於穷奸救弊其法亦足以儆顽击蒙而循偏极流适以益祸是故古帝王之末治皆有难循者也今岂谓耳目非皇华之义刑名非五宅之谋综覆非取谋於考绩鈎察非禀教於鞀铎者哉本计不得而徒循美名以骛天下则其身不静其身不静则其道有巇务道而使有巇小人抵之仁义犹足以亡国况法制刑威乎故曰君犹天也天不开门户使世相害人主以德心骛天下则天下日敝害日以生凡道必有端物必有数端非守曲而以统远数非穷多而以立少是故天下之言主术者皆贵乎其不劳也不劳者其有甚劳者矣今夫万物皆尊纲而贵绪也自其拱手而享之纲立无不立绪理无不理圣人以是玄晏恭已无为自其历物而求之排繁择简挥详取要考万目而选一纲揽千丝而得一绪圣人不亦黾勉敦云而有事者乎夫连钱以贯善制纷者也而为贯集材是生经纬之事人皆蒙贯之便人皆非坐而得贯者也是故治天下者而贵无为既宜以术取无为治天下而贵无逸则务乎其术亦足以几几勅勅自朝至於日中昃不遑暇食矣讵必以尚元守约为是闇弱无所知能大业之所不收英君鄙而弗道者哉夫所贵乎英君者贵其不必有能而所能者即必天下所不能不必有知而所知者即必天下所未知尧曰汤汤洪水方割荡荡怀山襄陵高宗曰梦帝赉予良弼其代予言夫岳牧未有言洪水者而尧已知之天下无人知有傅说而高宗以为得之梦见尧以数字写洪水之状痛於扬言高宗以一夕审傅说之容熟於旧识尧不必日游康衢此其得法以坐照者也高宗亦非必真通帝座此其诡梦以示灵者也故以二主之清微恭默而万里之遥不能欺以利害一介之贱不能遁以须眉後世之主苟欲周流六虚钳控四远有如尧高宗者亦已足矣而乌知其时不戮一人不求一弊比周则犹在侧方命则犹在官三年以前则犹无言三年以後则犹无事而时雍不改中兴坐跻协和无威主之称赫濯有强国之誉以此观之治天下之不可无术也章章矣术者道事之机毂也道无术辅天下必以道为愚而苟非术以制事事可胜逐乎诗曰伐木掎矣析薪杝矣盖言务本迎机之易为功力也
倪文贞集卷五

[book_title]卷六
钦定四库全书
倪文贞集卷六
明　倪元璐　撰
序
江西乡试録序
岁德丁卯通其木火於是天子薪槱天下士七年矣诏使编修臣元璐偕给事中臣薛国观徵材豫章顾豫章未易材也夫地力凝蹇风道遒揭标义钻脉之儒严骨长干之杰国灵所蒸肩踵相结矣当高皇帝圣作天纲肇张而金谿岳然首先物覩今圣业中奋当又自其一方举统类而应则天子将自舍拔获之而翼围其间使兽弩道合固难也且臣持槖不效重以持衡臣心战然有如突釜既驰至则某官某监临严毖而提调官某某罔有不共所辟檄同考官某某皆茂选也臣等乃相与祓心晶誓进学臣某所取士五千三百有奇锁院三试之马练虱轮眦力俱尽则得士百有二人镂文二十篇以献自五年会试所着令即式士文主者母血指主者固已湔欺而领逸矣然犹使得扬言简端臣於是乎序臣惟国家以文章求士是措其令於道所甚贵也然且为之则不慊曰黄叶时踊儿啼止而其灵尽故今世之士其当官败不必归狱其文即主者尽可得隂拱而逃辟天下之论喜深文而漏诛於此者则不知文章之察也且夫道甚尊而物争败之王者救之以卑名故诎听於辟召则伸瞩於科举眩行於德行乃旌膈於文章变德行为文章犹夫易貌欺以情实今曰其於士不察是闻钟鸣不可知其摦弇耳探珠於渊者谨循其光气则多得珠士含珠肝肾而翔光气於文章管幅相遭性命奔竭虽臣蒙者则犹能知之也臣所不能知者三夫孔孟者万世之师也师孔孟之言则疑而涂遇或迮然发奬犹诺於誓坛之下臣何由知其情哉其乂不可知者先民以绳简箝奸雄禁无穴革庸人蜷局有守法之名鱼潜鼠循吐丝自缚虽或庄士然臣既未见躧者良行则不能识矣其又不可知者诡於盛世之容使骨辞徐偃肉缓嵇康隐脉刓棱居无守气固且得福然臣疑木刃似之亦不能识矣尔乃长爪利钩梳疑剔理鸟飞隼翔思变决起蠖不没才鹘非播纪体经能灵谨谢诸氏此数者天下之健决忠臣之行也盈寸之毫方尺之牍苟致其诚屈役不叛则万石之弓可左右握而十万之师可统而横行也故曰姑布相表越人视里张喉见肝握火而处夫臣所奏士牍犹吏之质也当臣受之斋戒而察至臣亦犹行考功之道耳於是臣当醮士臣正告士曰必无堕其文心夫文章之器非黄叶也而儿亦未止啼也非使士当官即亦不信今当官所共叹者神飞而上气伏而下用其智则日生用其才则日死神飞上则芒下气伏下则宄上智用以生故不肯以死千秋之业才用以死故不能以生一旅之师数者於世岂有铢黍致其文心者乎使天下怀此数者挈椠而走臣所必立取刷去然当官而或贵之者则是孟说有完膑而防风奔命无专车之骨也且夫圣智之名功能之迹华而可悦天地之所受藻也非足文於心苞采相胜固不能得之譬诸嘘冰无出焰者矣其不然固如嘘火易再曰含章言文心也於坤王事有终言致功也於姤有陨自天言天下之理可坐得也夫得宝母者坛奉以呼珍於海士守此宝母亦坛奉之足以提忠聚能坐跻皋禹故有益功而无迁术也墨翟公输般带牒坐投而攻守之变尽假令二子輼橹而见城下又迁术乎哉自臣六七年所亲见天子临朝奋讲焕乎昭回以为天子之修其文章而天子则由之以湛新天下云汉之成如此矣多士观乎天文其法最上其下者往数十年先臣涷宰尔乡安成既以袒持故谏臣刘台抵楚相谴去已又十年守尔临汝定潢池之譁此尔乡之所甚材也然先臣之为文章能刻深造思而其教臣朝则曰力尔文章暮则曰无亡尔文章夫先臣亦有取尔也臣学於君父即必以谂诸士臣实藉诸士免辟苟不堕诸当官则已矣
戊辰会试録後序
盖易有之曰圣人作而万物覩谓上章美而见光下着情而献功如相见然故称覩也易之言覩书之言霁也上古之蒙霁於二代尧之蒙霁於舜舜之接尧犹雨之合水也而其时则亦有若肇造启辟然者此以尧有静深之息而舜大见其道舜大见道是使四凶者不得不大见凶四凶者大见凶则十六族者不得不大见才也此十六族者当其席伊耆之暮气而罣於穷奇檮机之繁妖如处袭石不可寻察而及其应运投知光气勃发灿然华舒烂於卿景故舜者明新之大归冒万类之才而与之相见者也今天子极圣左握大监右操健斧以章奸锄逆使严雰坐清大昏忽旦天子以为如此则天下必有矫挺而出其才者矣故使臣等洞垣而求之文字自臣所见士之能言者性命俱流思理并竭穷致极能凡士之奇则无有不见於此者矣士之能为此者运昌则气发心开则力张去讳絶嫌则虑坦而其情易尽此物之善覩者也虽然臣疑士他日将或有遁焉者夫敝臣之遁其君者略有五术汉之臣则皆蹈之汉武帝责吾邱夀王曰子在朕前智略辐辏及连数十城之守职事并废一遁也聚才以从其面退而解弛焉此一术也婴蚡之讼武帝问廷臣谁是韩安国两是之郑当时是婴後不敢坚一遁也诡於中虚以为无咎又一术也文帝欲任贾生绦灌之徒则曰年少初学专欲擅权纷乱诸事一遁也骇非常之原而托於安静且以老成制年少以谈笑夺痛哭则其说易伸又一术也文帝问陈平刑狱钱谷平曰有主者问其职曰理隂阳顺四时一遁也逃实课而即於莽荡以为大又一术也公孙宏对武帝曰臣诚诈使非汲黯忠陛下安得闻此言一遁也居身於谦谦之大美而使人主不可见诈又不可见忠又一术也此五遁者大巧之臣皆用之以捭阖其主汉之二主皆英主也然有不及觉者其情甚深其罪则与四凶等夫主甚阳其德而臣则怀谖而栖於至幽此固流殛之刑所不原也故臣愿士终显白其意以与上相覩相覩则无回心无回心则无匿才君父者呼心之铎心志者锻才之鞴世顾安有负忠臣之心而患无其才智者乎且夫明主在御譬镜之在悬也因镜以正其容易而欲灭其丑难乘明主以致其功易而欲涂其过难况以上冲质而能大见舜五十在位之道使其年及舜必又出舜上而诸臣从之枕圭席瓒不为十六族则为四凶可不慎哉
武会试録後序
岁辛未上急思熊罴之士属当大试天下武举乃更故格申命再三俾臣元璐副左中允臣方逢年往咨方略事竣録文以献臣宜缀言末简臣惟论士之道观其遭际则可以知其致归古之名将三代而後如卫霍李郭之徒皆事中材之主今忻戴明圣文武之德上凌轩姬一际也古者以将礼驭将极之设坛推轮犹为已事今创陈九宾廷见胪唱被以儒者之荣自诗礼之士诵周读孔数十年不敢梦见者诸士坐有之又一际也此二际者古今之不常天下所大?也故以此二者呼振天下使天下负志之杰心开力出蓬勃蠭涌虽复欧冶击囊昆吾捧炉穷煅极铸而规其成器无有如此之神灵者矣且诸士亦知上今者所由命科先技勇而後文章为何意乎臣愚仰窥上视诸士綦重以为是皆举於乡而来者铅觚之能已见矣自往者缙绅道盛慙见兜鍪文士倚笔不自得浩然弃而说剑稍习弓马以为文章之媒而主者急奬机谋盛循行墨上心知之故谓今士所不足非文也卒出不意而求之艺力当令初下都人士窃疑裘带之风将诎於超距而不谓诸士取诸其身顾有以应握槊伸鈎霍然而出於是上心甚悦以五百士付臣等使试其文辞臣等既受命私意士蹶张如此其所不足又非武也将亦窃疑翘扛之气必困於毛锥而不谓诸士取诸其胷又有以应摛华吐藴蔚然而章盖臣於是而知上之神武知兵也以实徵才以虚作气以武力士之所未备故猝乘之以文事士之所必守故不攻之以猝乘故尽得之以不攻故终致之自古帝王之精於韬符而善用兵未有如上者也诸士既已感激神奋而又仰参至精法其环变苟行三军可以无敌故臣愿诸士一以上指为师臣寡昧不闻军旅无可益诸士者无已请即谂之以所素守经生之义则亦有三诫焉多读书一也励志节二也善与不争三也郤縠诗书杜预左传古之为将者皆右六经而左军志战陈征伐之事不与圣贤谋之则不能多算故宜多读书也今赐甲科称进士俨然士大夫矣龙云始逢矜矫自贵旁涂曲窦儒生之所谨者诸士皆当守之羊祜不附中朝傅爕宁失通侯而拒中常侍赵忠曰吾岂私求赏哉故宜励志也文武之权譬则其衡也曩承平抑武武堕今将昂之衡过亦殆诸士其务和衷无戾文吏文武不和则大功不成且不可使後世议蔺廉优劣故宜善与不争也以是三者传於韬钤益以计数苟行三军则亦可以无敌今岁且洊饥内盗窃发四郊多垒卿大夫耻之武臣不必然矣虎燕飞食而绊於时平徒悲髀肉起望堠烽则诸士之又一际也报主树功既有其地果欲致则必致之又何疑乎
儿易内仪自序
汉人说易舌本强撅似儿强解事者宋人剔梳求通遂成学究学究不如儿儿强解事不如儿不解事也古今謡?多出儿口即易寄灵任儿自言必能前知矣夫易固贵儿所以藏身大藏藏巫小藏藏儿筮亦圣人儿天下也天下甚危之言以为儿为之则可无祻屯之次乾坤此易告难也继屯以蒙蒙童是儿此易明言惟儿足支难耳子云太元童乌共之童乌者子云九岁儿也
儿易外仪自序
凡仪所设皆易本情当其会心觉龙马在侧而顾外之者以其假图召策假版陈图不免枝游近於小道又以图象所涉意在明儿墨守先儒不敢自出而儿得之则生戏谑所以外之也内之视外譬立闺寝观乎衢巷衢巷荡杂不如闺寝秘清夫易之为道固为转逐而外者也隂阳大义移而卜筮筮言取易卜言不取易而亦曰易尔其外至於风角鸟占青乌禄命亦归易焉其外至於博奕之戏范围错综亦归易焉天下之敢?用易如此然即以为非易所有又不可也
儿易内仪以说
三圣人之易断於孔子三圣人治体孔子治用治体握规治用握矩文周以前人皆任质明量取乎易者概必君子故贵以其圆神命易使人知化至於衰周权智日出苟使易两在迁流则大贤大奸共用易矣大贤大奸共用易即必有非易之易起而乱易者孔子惧夫圆神败易故尊典常矩易使方分设六十四者卦执一德循能责用犹官畔然故大象之曰以者言乎其用也孔子用易如丹制汞使就财实用豫治乐豫尽卦皆归乐用革治历革尽卦皆归历用师萃治兵师萃尽卦皆归兵用噬贲丰旅治刑法噬贲丰旅尽卦皆归刑法孔子之使易也器之易之应之犹响也观其周综卦德博串彖爻疑有神灵通乎梦见此由孔子制思微密诚察而其辞体要执术驭蹊断以数言包囊全卦譬晷一寸箝摄千里夫子之文章其才大力多然也我不敢知曰文周所谋定由斯义而自孔子用之何必文周不为此谋乎是故学易者不可以不明大象离象求易即力竭而思不得尽矣夫易者千世学者之所聚争也聚千世之材争立一易宁有正易乎而又以抵程朱之巇为有罪今取诸孔子之义明不敢自用才以庶几不谬於文周而挟孔子令程朱程朱俛首矣是故其道得明而易行也
选丁卯江西墨序
系今文於时固以变之道与之矣今文变则愈今虽邀龙马之灵役典坟之气使仓氏兄弟屈曲虫鸟错然而书之亦愈以明其今者已也故极今文之致为之三年则未有不腐者豪有力之士愧之以为是不可循於是乃弃其衡斗而舞帝江之干戚为此者其道足以乱天下而其器大毒天下饮之适如耳於是司命者忧焉以为非其人强魄则不能为也乃大索其类以厉诛於强梁而鑱其血性为此者其意欲以治天下而其器大毒嗟乎操两毒之器以共制一文章世岂复有文章哉故吾於今文则有二惧焉毒造於豪有力者而使庸人承其祸此始惧也毒报於豪有力者而使庸人首其功此终惧也夫庸人不能自救祸而与庸人图其功虽更千世未有能成者矣王尊曰贾人百万不足与计事罗绍威以牙军骄尽杀之而所部兵羸不可恃则大悔恨植其名而不足以着物贵其体以犯天下之不服则其叛之必速是使天下之二毒者相伐无艺也吾於豫章憬然欲变之矣然吾欲变之而不敢不握其才管夷吾欲变齐则握高国赵武灵王欲变骑服则握公子成高国公子成者齐赵之人之所大服也故吾为之制奇平华朴四网者不脱一面也然吾必一一吹之而察其才自吾之意以为察才之法存乎别贋夫文章之有鬼道者牛蛇无禁而黎邱不可尊也黎邱之穴破而四者之才乃始退而各守其宫子产曰鬼有归则不为厉故文变则可归也归则不厉不厉则其才不疑其才不疑则其体立才非一的之招体非一鞴之铸也奇平华朴苟皆以其才为之则其於体均有矣使四者各有其体则文之体正天下有此四正者则天下之二毒者止矣是故锓其文而告天下以其故然天下必知吾为豫章言之也京房考课之法当时第使得行之本郡夫不忧其身之不免而忧考课世固以京房为愚人也已
南雍课序
雍制之可尚者二不使士自为功不使士自为命也不使士自为功者勤钟谨铎规蛾子以帝王之物天下於是不贵其家之缦弦而尊国之鼓箧夏楚不使士自为命者日考月较以穷其情士不得鸣一日之幸天下於是奉理叛数祠才鬼而疏福神故昔者高皇帝之意以为铸才必於太学而今罣於桑孔治财之谋顾有不然者是可痛也今士既策名甚骄其诵读而天子则不之信即一日功见誉流而天下或终疑之谓其幸与福会为今之才者惝怳而难恃如此苟必归教太学还其本铸久任师氏由诚尽材切以性命湛以经术实以干济华以文章不出十年将相之才可手掬而得矣自余从侯先生後咸股执随鸣叩互遁然即以先生之为教至於疲鑪竭薪顾亦岂能信其中遂有将相才乎余故以为非自上更始大复高皇帝之制而厉诛桑孔则不可得为之也今其可得而观者文章一端而已矣刻南雍课选
翊富仓书自序
或问耻曰人不能自食而倚天耻也乡之人不能自食其乡而倚国耻也今岁大祲民多死徙於是公私上下皆以成周委积之义为当求其当事大夫规宏经远悐然聚而谋其大者以求储於官元璐茧存城曲以拘墟之见退而与其乡之士大夫娖然谋其小者以求储於社乃稽古社仓自隋开皇之制以及唐宋戴胄王琪所条参之伍之要皆有未协者以其资计威教悉仰朝廷盖非乡之自为功者也乡之自为功者古今惟考亭一法观所行於崇安之开耀乡者纲综粲然化裁道尽矣然在考亭自为之则良他人行之或敝继此真文忠行之武安亦良其後人踵为之日益敝考亭不曰里社不皆可任之人乎所谓可任之人者能人义人慎人信人廉人天下苟不得是数者之人昔之碧血今为冷风悲哉法之倚人行也为法不能制人必行而倚人耻也元璐之法察鞬首机欲使虽不得数者之人而亦可不害则有五道焉曰托卑托卑者何也夫托尊於官即废兴由官官虽贤三年而权尽崇安之法之所以不复者亦以其後举仓归官耳今以土人世其事以中夀量之极其身三十年其子若孙亲见其事习其所持各又三十年是则百年常在望也百年之法以官守之须三十人以土人守之父子孙三人而已家无繁令而安里有多言而惮此为虽不得能人亦可不害者一也曰居约居约者何也千人之聚有田者常数十人若以王戴之法亩责输升是使数十人共执仓命也此数十人者必有数鸺焉必有数蟊焉今约之五人则尊俎揖让定纵堂皇者五人耳其千人常在堦下其数十人常在壁上谋静而专志咸则鋭此为虽不得义人亦可不害者二也曰絶累絶累者何也刘晏以假贷非福青苗直以贷祸即崇安良法後人败之拘催不堪咸以咎贷是故以粟贷民求息则粟有再死民亦有再死民顽不时归粟粟小死岁大饥问诸鸠殣粟大死以法治民顽民小死春散秋敛五六月间价踊求粟不得民大死今就籴徵利以平为功金粟迭处不离其据此为虽不得慎人亦可不害者三也曰制欺制欺者何也大嚼者咋断其舌左手持鍖右指愓血一身不可自信而况於人乎故鸣鼓虽公不救往过要鼎虽薄不形来愆今质入谷出以锺易石是使受者不私私者不负骥驽同枥不见骥亦不见驽夷跖并?不患夷亦不患跖蚨飞来去倚枕听之周郑交质之谋而有邃古结绳之化此为虽不得信人亦可不害者四也曰藏富藏富者何也过府而戟指者希不有盗心执炙终日宁当不知其味乎寝处京坻而我无与焉不及十年庸人皆倦矣今以为其家之肥期而归子旬而归母後乃尽子囷子凡谷六千石受息千二百石计上田岁入谷五石千二百石则凖上田二百四十亩是则五家子孙世世之业也富此五家而千家乃不饥食五家於仓而仓乃足千家之食自抱其珠谁得脱者此为虽不得廉人亦可不害者五也凡此五者皆古所未尝谋自元璐以意创为之妄计虽甚浅疎断可百年而上因着为说以谂同人今饥民习赈等於骄子更一年不登诛求富者必立尽此云翊富是为富者策救使不得贫耳至所寓意保甲乡兵云然者安知是仓不为武库耶或疑此法终难行者固也当考亭始议社仓时吕东莱规以任所难任恐不成功朱吕且然何况今日虽然请自隗始夫衆不可倚也自为之法不能身先之而倚衆耻也
治社八子集序
今天下多事天子急救乱使天下郡国之民团结保练户皆可兵人期能战以为如此足以制贼然臣以为由其道可以得卒不可以得将也尽肉食之谋皆一卒之任若夫死绥制气之事惟士为能士所持惟文章而法亦团保墨兵笔战因社为肆是其所制将者也然而今之人不以为贵非徒不贵之已也又归狱焉以为其习致衰其气召乱笃古之士戒心骊稷强者卷堂弱者闭户魏子子一愿一洒之乃集其朋大治觚椠号曰八子章鹄示人其法元究天人高举礼乐敷算兵食钻秘韬符时或悲歌小形涕叹风论四出褒讥霍然或惧魏子曰子其危乎魏子曰吾何惧吾父死於是吾兄死於是也而其朋数子曰建安七子之才而学道者不尊之由陈思之无义父兄耳若以魏子父兄之义收召声类以极其材於应刘诸子何有哉余闻之气汗缕缕出於冠上嗟乎居体致用以为之文章求圣贤之心以谋富强之事未应一命而争致其身循此之情授之笏必击贼予之五万师横行塞上矣今求天下之鋭於乡兵里甲而不知文章之社之有将材是则田鸠所笑不知适秦之路乃当由楚也天下之文章议论皆非一人可持朝数人谋其忠孝不可曰党社数士治其文章不可曰乱小人无朋下士岂有社乎
倪文贞集卷六

[book_title]卷七
钦定四库全书
倪文贞集卷七
明　倪元璐　撰
序
方正学先生文集序
古今大忠自楚三闾至宋信国未有不盛为文章者也文章之力贯道道立召才才聚天下无骨畏死之徒定不能为之圣贤尽性於忠孝必立命於文章我明三百年莫不以方正学先生之忠为出三闾信国之上顾未有能言先生之文为是离骚正气歌之所不及者是未能知先生者也孟子曰我善养吾浩然之气当先生遭逊国之难九死不悔蹈刃如饴非所谓养浩然之气者耶顾其生平论文亦曰道明气昌则文自盛今试取先生之文读之严茂高典则亦迁固华隽周赡则亦枚马幽仄翔举则亦仝贺充朗流逸则亦曾欧然惟本乎理充乎气而言之长短与声之高下赴焉其质熊熊然其源汨汨然色正芒寒令人望而知敬则先生之所以为忠即先生之所以为文是谓集文大成文不在兹乎南城张君廉健尚古幸宰先生之邑得以大聚先生之文攟摭类次刻而传之惟恐失坠其慕义景贤兴起教化之志迥出於俗吏而余姚卢某者撰次先生年谱搜括遗篇勤勤然佽助张君以阐扬风励为能事合并书之亦以劝後之人焉
孙督师抚秦四録序
四録者白谷孙公傅庭抚军关内奏绩对扬之书也曰鉴劳録曰清屯始末曰练兵总録曰省罪録以衆勲示赏而不足者以一言被罪而有余媢嫉之害始中於正人而终祸於邦国可畏也方岁丙子公受命抚秦海水羣飞蔓荆载道标无劲旅廪寡宿粮谈兵之家莫不徘徊审顾需剖将来公投袂而起慷慨无前率未练之卒出百死之计不旬月而禽剪渠魁俘献阙下大憝元恶相继伏诛然後退而清屯以裕饷募练以强兵旌旗所指凡夫殊名异号之寇莫不投戈解甲非窜则降再期之间境无鸠眼公之勲亦赫矣天子嘉之屡诏懋赏而武陵之忮乘间窃发因其灰心引疾坐以诬罔无将幽系请室罸行赏稽时论之颠无若此者然自公去秦而寇日滋横上益思公乃召公於圜扉已使督师七省时余在司农备陈末议请行营粮糗从军所壁就近辇输俾无反顾及公率师出关分道进讨自将大兵繇阌乡宝丰进击逆闯频战频捷克复日闻中外相庆指顾荡平乃天吴恣虐七日其鱼举近输之粟皆断阻不前士马并困不得不退保就食而一军之却坐误全师贼反乘之因而溃败夫可进难退见几而作於方略初无失也斩帅余威振於戏下於法令非不伸也然而一溃不复支者莫致而致岂人之所能为哉当公抚秦时卢公总五省之师洪公督三边之士三君者皆人杰犄角办贼贼势日衰使久任以竟其绩何难坐销战气亡何边疆多事武陵悉移三君北援寻复以卢督宣大洪督蓟辽公督真保弃习径而即晦室又重掣其肘致卢洪军溃身殱而公以长系获免说者谓天假武陵以存硕果使收功於蒙谷然以偾辕堕甑之余为灭竈更燃之举公能留其身於危疑刀锯之余而不能伸其业於仗钺声灵之日悲夫余与公同膺环命并佐中枢尝诵四録於木凤之日辄欲弁其简端会军书旁午援笔辄投今解计归讲不忍以心许之言负吾死友为叙梗凡以挥宿涕然昔之所欲序者四録今则并序出师俯仰之际忭恨殊怀後之览者其将有感於斯文
姚孟长翰长代言稿序
夫云霞者非天之为也山泽之气蒸而归文於天是地之忠天者也後王法之以使其臣子代为君上之文章宋人曰得知制诰一日足不恨当宋之时环玦云泥皆厪书命道总褒诽其义则史今言丝萃於旌纁字衮依其鞶带无讥有奬以明至仁且夫遇物称佳敷欢四座毫毛茂茂化为醴脂此气士之难居者也以孟坚之才为其大臣上哦主德犹病吚优今使天子执平交之分涌如泉之辞媚於卿士不亦悖乎是故观夫百尔之道察其难为无如视草者矣而以姚孟长先生为之其难益甚先生之为难者二望峻而文行远望峻则今之人必以其言为山龙不得则怨文行远则後之人必以其言为蓍蔡不核则讥近怨远讥此二者不两弭之术也故使今日以是事命某某必辞而先生居之夫先生之居之则亦天意也往五六年间璫祸炽兴丑徒干纪凌撼椒庭冀离肺腑党鈎正士不漏平原禠脱缨组如风击蘀北寺填溢踵不得下戎行牖下等於三山天地既冥陵谷将变圣人乃作行其大戮氛尽旭出道介长消奋椎党碑极命轮毂苌宏之血祓以膏兰胥靡闾氓悉还车服号綍并汗木凤为疲而先生方召自英州再升玉局圣人顾之贵其峻整以为精微前坐贾生侧陈里革进则资其甘盘之学退则役其燕许之才先生於是奋笔致能体天貌物章霆露之功别恺凶之道表方中之晷扬大来之符引伏戎之忧厉扬廷之义着首肱之爱呼敬应之心发言如雷軯訇天下若此者非先生孰可使为之乎先生之与圣人通德譬水合雨而冠领正人引衾发气如芝荃之并馨斯能鼓吹大谟青黄羣直虽或光回绮合小命春华而义须鬇然搴壮岸出史狐之能於斯不坠矣昔蔡襄之謌景佑陈瓘之论元符非为巽牀巫纷归荣一氏之业也以先生之鲠固多怪少可使修誉命之辞适及泰征之会嘤鸣之求托音节足故曰天意斯不诬焉子瞻纵笔一世唯为五铭先生典制二年亦不盈牍端人之心可以知已诗曰倬彼云汉为章于天又云螮蝀在东莫之敢指螮蝀之与云霞岂得无其辨乎
黄石斋史公宦稿序
钻串六经役其魄体以为之举业使膏粉之容化为鼎气自二百余年来未有能为之者而石斋始为之自石斋以其文达而天下於是跂然搴裳从之顾其始天下以其学不能为六经苟求六经即求之石斋既复数年乃又以其才不能为石斋苟求石斋即求之六经当此之时天下之胆决犹秋蓬也俄不敢六经而敢石斋俄又不敢石斋而敢六经以才则不能有其学以学则不能有其才小者肘见大者躅絶此固石斋所当闵痛尔石斋处承明着作之廷而求经济之道其於时文犹老妇之厌离柘枝也而今忽自意至为文二十五篇出以示吾自吾与石斋交每语移日欣惬契会少所击难虽然吾今聊复难之石斋必以是文章之道可治天下故矫争而上自宋而唐至於汉秦犹未已而吾虑天下之者其心又以是文章之道可治石斋倘天下欲以文章治石斋则其情必流逐而下也夫汉人特不贵子云唐则大笑昌黎宋之於子瞻遂欲杀之矣必以石斋之才为其汉以上而今人之情无有其宋以下者则六经之治文章文章之治天下不出一年其功尽见顾吾今者见形而心怖甚则何也
黄白安侍御奏疏序
夫层垣识洞寝石诚没故市竭呼而非谓俳极啼而不哀何则智不烛机则意南无致飞之则道存谢责则宜下有不登之音故使薛广镜晓人之情则气凌平仲谷永去怀邪之意则辞敌长沙夫笃时者夏迷游光者春咽惊飈者秋默悔革者寒号是以多舌无诛侧想枖童之世烈腰齐堕疏观曲女之城斯亦悟士气之所归知嘉名之有败也若乃晶襟拟监药口羞瓶休则凤哕岗崇扬其节足奋乃虎争殿重剔彼夔睢法巽互输唐炎并伏汉相之一言起寐唐臣之十渐危明有足贵矣测谏者之所存亦何能之不盖以议埒史则领其三长以权凖相亦综於五视故可以汗青竹而为光餗黄铉而不覆也属以高阊授斧函关跂灵发七十谏书之函飞五千道德之气欲使贾言失至陆语隳新夫苟读周书宜削陈羣之草而忽传洛纸可知江尉之名尔
杨伯祥太史稿序
当十年前仆俯首为文即意至才起回视棚架复疑不可自以半生精气为帖括所拘持每向人云熊狼之罣柔绳何时出力乎当是时天下之禁以为作古一字如系石鸟羽坐取不升既数年而格理骤变体经切子遡洄取难自仆视之斯亦熙景之明徵文人之巨力矣然而今之论文者焦然引为大忧夫立於典坟以观今之举业其为道理非竪亥大章可得穷步也以其东走日下积渐为後之不可知则不忧以其凌宋蹙唐意且噩然不屑汉魏者何为独忧之且今文之可讥者有四而今之人则皆不能察之戴髅为头帽通八寸伧升食店鶵争上风此四者蛙紫所归疑弓玉之大窃也其与今之真能经子者分胎别体有如马蟇而论者必云沆瀣之道本诸一气又可嗤已天下之病皆在於不审真伪不审真伪则作者妄作议者妄议苟不辨子则必中鬼苟不辨鬼则必刃子子鬼相战政刑无章使世脊然不得平治非是等之咎谁咎哉自仆之见以为天下真可以文章之道治之也九府之才三年虽盛肘跨及者不过数人当璧压纽一士而已尊此一士以召天下使共学之悟其所至正变近远以求至理博串羣言正以仁义金石鼎尊涤其粉气胷贯腕强头脊俱起决鋭致功而为经济天下之乱庶其豸乎於是刻杨伯祥稿
吴澹人庶常别言序
今之为文者不禀法古人而自不见性三年一奉新贵资粮厞屦皆於是乎取之割席帽进贤冠为之疆界有如鸿沟如是者文常为客担装俟时风利帆举翔然而别是其常也若澹人之於此则有不能澹人之为文章法必禀诸古人而自见其性夫古人之法则既千年文人之性则亦千年而极澹人之身不过百年耳如是者文常为主故使澹人焚笔砚则已不焚笔砚则自始学为文数十年以来之文心栖其胷指与俱寝兴虽以管宁割其傲席温峤絶其忍裾李陵苏武连袂而哦五言王维孟郊比喉而唱三叠犹不能以飨之軷左激其远游也是故澹人之曰别者虚言也然而吾能实之今问澹人当处鸡窗探策揣摩期於必得富贵及其弃置情怀作恶如刀割伤此二念者澹人有之乎如其有之则在今日可以别矣且是二念者席帽犹可苟进贤着头而絷之维之逍遥永夕则使其人气不守身骨不扶肉皮离其面心弃其胷浸假入於非人是岂可不与长诀乎澹人曰生来堕地於此二者自不曾逢亦不必别虽然以种明逸之幽贞及既贵乃争田宅吾宁为澹人防不速客若澹人之为人清至孤引吾之畏友也鹄游燕宇诚心愧之复何言哉澹人初名天胤临入试乃更名桢当闱中牍具覆发主者心冀知名如卜听人怀镜入市幸闻好语者时有
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>