<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,庾开府集笺注全文在线阅读,庾开府集笺注全文在线下载,大玄古籍书库">
<meta name="description" content="诗文集注本。十卷。北朝周庾信撰,清吴兆宜注。庾信集在隋代有魏澹为其作注(见《隋书·魏澹传》),惜未传世;至清代又有胡渭对它加了注释,但也未能成书。吴氏此书在采辑胡注的基础上,又与徐树谷等人作了补注,是集合众手而成的。卷一、二赋,卷三乐府,卷四、五诗,卷六至卷一○文。用明张溥《百三名家集》作底本,诗的部分据朱曰藩本补入《咏桂》、《庭前枯树》二诗,又从《海录碎事》辑得《愁赋》、《荡子赋》的残句,皆为其他各本所无。但据《文苑英华》卷三二六,《庭前枯树》为孙万寿作,又据《艺文类聚》卷八九,《咏桂》为范云作,可见吴">
<title>庾开府集笺注_庾信_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">庾开府集笺注</span> <br/>
          作者： <span class="inputVal" id="bkauthor">庾信</span> <br/>
          朝代： <span class="inputVal" id="bkdate">南北朝</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,注释,完结</span> <br/>
          字数： <span class="inputVal" id="bknum">[book_length]302555</span> <br/>
          说明： <span class="inputVal" id="bkdec">诗文集注本。十卷。北朝周庾信撰,清吴兆宜注。庾信集在隋代有魏澹为其作注(见《隋书·魏澹传》),惜未传世;至清代又有胡渭对它加了注释,但也未能成书。吴氏此书在采辑胡注的基础上,又与徐树谷等人作了补注,是集合众手而成的。卷一、二赋,卷三乐府,卷四、五诗,卷六至卷一○文。用明张溥《百三名家集》作底本,诗的部分据朱曰藩本补入《咏桂》、《庭前枯树》二诗,又从《海录碎事》辑得《愁赋》、《荡子赋》的残句,皆为其他各本所无。但据《文苑英华》卷三二六,《庭前枯树》为孙万寿作,又据《艺文类聚》卷八九,《咏桂》为范云作,可见吴氏轻信前人旧本而失于考证。注释主要着力于注明典故、字词的出处,比较简略,且缺点也比较明显,《四库全书总目提要》曾援例评云:“如注《哀江南赋》经邦左汉一事,引《史记·索隐》误本以园公为姓庾,以四皓为汉相,殊不免附会牵合。”这种牵强求合的情况还可举出一些,如《三月三日华林园马射赋序》:“阶无玉璧,既异河间之碑。”所谓“河间之碑”,当指后汉张超《灵帝河间旧庐碑》,文载《艺文类聚》卷六四,而吴氏则错误地把河间看成是河间相张衡,并引张衡《西京赋》文句来加以说明,致使正文文意了不可通。至于该注而未加注的情况更所在多有。总的来说,吴注本在精详上比不上倪璠注本。但是,吴注也自有其优点。例如,《陪驾幸终南山和宇文内史》“树宿含樱鸟”,倪注仅注:“樱桃,一名含桃。”而吴注则引《礼记·月令》:“天子羞,先以含桃荐寝庙。”注:“樱桃为鸟所食,故曰含桃。”既交代了词语的出处,也有助于读者深入理解诗人选词的用心。又同诗“迎风下列缺”,倪注引《汉书·扬雄传》及应劭说作注,而吴注则怀疑“缺”当作“子”字,并引《庄子》“列子御风泠然”之文证之,这样“列子”与下句“洒酒召昌容”之仙人昌容相对举,似更合情理。吴注本与倪注本相较,各有得失,它的价值不单是有“经营创始之功”(《四库全书总目提要》),还可以弥补倪注本的不足。有影印文渊阁《四库全书》本。</span> <br/>
          封面： <span class="inputVal" id="bkimg">Z_18708.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]庾开府集笺注
[book_author]庾信
[book_date]南北朝
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,注释,完结
[book_length]302555
[book_dec]诗文集注本。十卷。北朝周庾信撰,清吴兆宜注。庾信集在隋代有魏澹为其作注(见《隋书·魏澹传》),惜未传世;至清代又有胡渭对它加了注释,但也未能成书。吴氏此书在采辑胡注的基础上,又与徐树谷等人作了补注,是集合众手而成的。卷一、二赋,卷三乐府,卷四、五诗,卷六至卷一○文。用明张溥《百三名家集》作底本,诗的部分据朱曰藩本补入《咏桂》、《庭前枯树》二诗,又从《海录碎事》辑得《愁赋》、《荡子赋》的残句,皆为其他各本所无。但据《文苑英华》卷三二六,《庭前枯树》为孙万寿作,又据《艺文类聚》卷八九,《咏桂》为范云作,可见吴氏轻信前人旧本而失于考证。注释主要着力于注明典故、字词的出处,比较简略,且缺点也比较明显,《四库全书总目提要》曾援例评云:“如注《哀江南赋》经邦左汉一事,引《史记·索隐》误本以园公为姓庾,以四皓为汉相,殊不免附会牵合。”这种牵强求合的情况还可举出一些,如《三月三日华林园马射赋序》:“阶无玉璧,既异河间之碑。”所谓“河间之碑”,当指后汉张超《灵帝河间旧庐碑》,文载《艺文类聚》卷六四,而吴氏则错误地把河间看成是河间相张衡,并引张衡《西京赋》文句来加以说明,致使正文文意了不可通。至于该注而未加注的情况更所在多有。总的来说,吴注本在精详上比不上倪璠注本。但是,吴注也自有其优点。例如,《陪驾幸终南山和宇文内史》“树宿含樱鸟”,倪注仅注:“樱桃,一名含桃。”而吴注则引《礼记·月令》:“天子羞,先以含桃荐寝庙。”注:“樱桃为鸟所食,故曰含桃。”既交代了词语的出处,也有助于读者深入理解诗人选词的用心。又同诗“迎风下列缺”,倪注引《汉书·扬雄传》及应劭说作注,而吴注则怀疑“缺”当作“子”字,并引《庄子》“列子御风泠然”之文证之,这样“列子”与下句“洒酒召昌容”之仙人昌容相对举,似更合情理。吴注本与倪注本相较,各有得失,它的价值不单是有“经营创始之功”(《四库全书总目提要》),还可以弥补倪注本的不足。有影印文渊阁《四库全书》本。
[book_img]Z_18708.jpg


[book_title]提要
钦定四库全书　　　　　集部二
庾开府集笺注　　　　　别集类一【周】
提要
【臣】等谨按庾开府集笺注十卷周庾信撰
国朝吴兆宜注信字子山新野人梁散骑常侍中书令肩吾之子元帝时仕至右卫将军封武康县侯加散骑侍郎梁亡仕魏为车骑大将军仪同三司魏亡仕周为司宗中大夫大象初以疾去职周亡入隋卒於开皇元年事蹟具周书本传考集中辛成碑文称开皇元年七月某日反葬河州则入隋几一载矣信为梁元帝守朱雀桁望敌先奔厥後历仕诸朝如更传舍其立身本不足重其骈偶之文则集六朝之大成而导四杰之先路自古迄今屹然为四六宗匠初在南朝与徐陵齐名故李延寿北史文苑传序称徐陵庾信其意浅而繁其文匿而采词尚轻险情多哀思王通中说亦曰徐陵庾信古之夸人也其文诞令狐德棻作周书至诋其夸目侈於红紫荡心逾於郑卫斥为词赋之罪人然此自指台城应教之日二人以宫体相高耳至信北迁以後閲历既久学问弥深所作皆华实相扶情文兼至抽黄对白之下灏气舒卷变化自如则非陵之所能及矣张说诗曰兰成追宋玉旧宅偶词人笔涌江山气文骄云雨神其推挹甚至杜甫诗曰庾信文章老更成凌云健笔意纵横後来嗤点流传赋不觉前贤畏後生则诸家之论甫固不以为然矣北史本传称有集二十卷与周滕王逌之序合隋书经籍志作二十一卷皆已久佚倪瓒清閟阁集有与彛斋学士书曰闻执事新收得庾子山集在州郭时欲借以示仆不时也兹专一力致左右千万暂借一观云云则元末明初尚有重编之本今亦未见此本虽冠以滕王逌序实由诸书抄撮而成非其原帙也隋书魏澹传称废太子勇命澹注庾信集其书不传唐志载张廷芳等三家尝注哀江南赋宋志已不着録近代胡渭始为作注而未成帙兆宜采辑其说复与崑山徐树谷等补缀成编麤得梗概然六朝人所见之书今已十不存一兆宜捃摭残文补苴求合势不能尽详所出如注哀江南赋经邦佐汉一事引史记索隐误本以园公为姓庾以四皓为汉相殊不免附会牵合後钱塘倪璠别为笺注而此本遂不甚行然其经营剏始之功终不可没与倪注并録存之亦言杜诗者不尽废千家注意也兆宜字显令吴江人康熙中诸生尝注徐庾二集又注玉台新咏才调集韩偓诗集今惟徐庾二集刋板行世余惟钞本仅存云乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
庾开府集笺注卷一
周　庾信　撰
吴江吴兆宜注
三月三日华林园马射赋【并序　徐树谷曰周明帝纪武成二年三月会羣公诸将卿大夫及突厥使者於芳林园赐钱帛各有差园在长安明矣赋称岁次昭阳系辛已年乃武帝保定元年也盖武帝初即位踵行故事而史偊失书耳按魏志云芳林园避少帝讳改曰华林是则邺下圥有芳林园後既无讳当避而此赋亦改芳为华未详何故】
臣闻尧以仲春之月刻玉而游河【帝王世纪後年二月尧率羣臣刻璧为书东沈洛水】舜以甲子之朝披图而巡洛【帝王世纪舜摄政二十八年而尧崩三年丧毕舜年八十一以仲冬甲子日次於毕始即真以土承火色尚黄　徐炯曰竹书纪年舜设坛於河依尧故事至於下昃荣光休至黄龙负图出於坛畔】夏后瑶【疑作璿】台之上或御二龙【竹书纪年曰帝启元年大飨诸侯於璿台山海经曰大栾之野夏后启乃於此乘两龙】周王玄圃之前犹骖八骏【穆天子传铭迹於玄圃之上以诏後世天子命驾八骏之乘右服华骝而左騄耳右骖赤骥而左白义次车之乘右服渠黄而左踰轮右盗骊而左山子】我大周之创业也南正司天北正司地【史记历书颛顼命南正重司天以属神火正黎司地以属民】平九黎之乱【帝王世纪颛顼平九黎之乱】定三危之罪【尚书舜典窜三三苗於三危】云纪御官【三皇本纪黄帝官名皆以云】鸟司从职【左传剡子曰少昊挚之立也凤鸟适至故纪於鸟为鸟司而鸟名玄鸟氏司分者也】皇王有秉历之符【尚书大禹谟天之历数在汝躬汝终陟元后】玄珪有成功之瑞【尚书禹贡禹锡玄瑞告厥成功】岂直天地合德【系辞夫大人者与天地合其德】日月光华而已哉【吕氏春秋虞舜卿云歌曰日月光华旦复旦分】皇帝以上圣之姿膺下武之运【诗下武惟周】通乾象之灵启神明之德【系辞乾天也天垂象见吉凶又故神武而不杀以神明其德夫】夷典秩宗见之三礼【尚书舜典帝曰有能典朕三礼佥曰伯夷帝曰汝作秩宗】夔为乐正闻之九成【刘向说苑夔为乐正尚书夔曰箫韶九成】克已备於礼容【论语克巳复礼为仁胡渭生曰汉书龚遂曰坐则诵诗书立则习礼容】威风总於戎政【渭生曰潘朂魏公九锡文】
【王师首路威风先逝又潘岳西征赋明戎政之果毅】加以卑宫菲食【论语禹菲饮食而致孝乎鬼神卑宫室而尽力乎沟洫】皂帐绨衣【汉书孝文皇帝身衣弋绨集上书皂囊为殿帷】百姓为心【渭生曰老子圣人无常心以百姓为心】四海为念西郊不雨即动皇情【周易密云不雨自我西郊　渭生曰顔延之赭白马赋留皇情而骤进】东作未登弥回天眷【尚书尧典寅宾日出平秩东作】兵革无会非有待於丹乌【尚书中侯周太子发渡孟津有火自天止於王屋为赤乌详宫调曲】宫观不移故无劳於白燕【秦始皇本纪咸阳之旁二百里内宫观二百七十帷帐钟鼔美人充之各按署不移徙晋王子年拾遗记魏禅晋之岁北阙下有白光如鸟雀之状时飞翺来去有司闲奏帝所罗之得一白燕以为神物於是以金为樊置於宫中旬日不知所在】银瓮金船【孙氏瑞应图王者宴不及醉刑罚中则银瓮出焉又王者德盛则金人下乘金船游王後池】山车泽马【张尚瑗曰拾遗记轩辕泛河沈璧有泽马羣鸣山车满野】岂止竹苇两草共垂甘露【晋中兴书甘露降尊贤容衆则竹苇受之】青赤二气同为景星【班固西京杂记云外赤内青谓之矞云孙氏瑞应图景星者天精也状如半月生於晦朔助月为明王者不私人则见】雕题凿齿【张华博物志远夷之名雕题黑齿淮南子地形训云凡海外三十六国自西南至东南方有凿齿民注吐一齿出口下长三尺】识海水而来王【韩诗外传曰越裳氏重译来朝献白雉曰海不扬波三年矣意者中国有圣人乎诗莫敢不来王】乌弋【一作戈非】黄支【一作皮非汉西域传乌弋山离国去长安万二千二百里不属都护王莽传黄支自二万里来贡生犀】验东风而受吏【东方朔十洲记天汉三年月氏国献神香使者曰国有常占东风入律百旬不休青云干吕连月不散意中国有好道君故搜奇异而贡神香左传晋侯使吕相絶秦曰畏君之威而受命於吏】於时玄鸟司历苍龙御行【礼记月令仲春之月天子乘鸾辂驾苍龙是月也玄鸟至】羔献氷开桐花萍合【月令仲春之月天子乃鲜羔开氷先荐寝庙季春之月桐始华萍始生】皇帝幸於华林之园【渭生曰蔡邕独断天子车驾所至民臣以为侥幸故曰幸】玉衡正而泰阶平【春秋斗运枢玉衡星得百兽率舞黄帝泰阶六符经泰阶者天之三阶也三阶平则隂阳和风雨时汉扬雄长杨赋是以玉衡正而泰阶平也】阊阖开而钩陈转【张衡西京赋表嶢关於阊阖注阊阖天门也汉书音义钩陈紫宫外营星也宫卫之位亦象之】千乘雷动万骑云屯【扬雄甘泉赋屯万骑於中营兮方玉车之千乘】落花与芝盖同飞【扬雄甘泉赋登凤凰而翳华芝注华芝盖也】杨柳共春旗一色【月令季春之月天子载青旗】乃命羣臣陈大射之礼【礼记射义天子之大射谓之射侯射侯者射为诸侯也】虽行祓禊之饮【後汉礼仪志上巳官民皆絜於东流水上曰洗濯祓除　渭生曰蔡邕月令章句论语暮春浴乎沂自上及下古有此礼今三月上已祓於水滨盖出於此】即同春蒐之仪【左传臧僖伯曰春蒐夏苗秋猕冬狩皆以农隙以讲事也】止立行宫【蔡邕独断天子自谓曰行在所巡狩天下所奏事处皆为宫】裁舒帐殿【梁沈约三日诗帐殿临春籞】阶无玉璧既异河间之碑【後汉张衡传衡拟班固两都赋作二京赋其西京赋云金戺玉阶彤庭辉辉永和初出为河间相】户不金铺殊非许昌之赋【何晏许昌景福殿赋青琐银铺】洞庭既张【庄子北门成问於黄帝曰帝张咸池之乐於洞庭之野】承云乃奏【竹书纪年颛顼作承云之乐】驺虞九节狸首七章正饰五彩之云【周礼射人王以六耦射三侯三获三容乐以驺虞九节五正诸侯以四耦射二侯二获二容乐以狸首七节三正孤卿大夫以三耦射一侯一获一容乐以采苹五节二正注侯射垜也获谓执旌以告中者也五正画以五彩之云气也二正画以朱緑之云气也九节七节五节奏乐以为射节之差】壶宁百福之酒【诗清酒百壶吴兆寛曰汉书酒者天之美禄帝王所以颐养天下享祀祈福扶衰养疾百福之会】唐功九合冬干春胶【周礼司弓矢掌六弓之法一曰唐弓凡为弓冬析干而春液角天子之弓合九而成规】夏箭三成青茎赤羽【司马相如子虚赋右夏服之劲箭伏俨曰服盛箭器也夏后氏之良弓名烦弱其矢亦良即烦弱箭服也故曰夏服太公六韬注电景矢青茎赤羽】於是选朱汗之马【汉书天马歌云太乙贶天马下沾赤汗沬流赭】较黄金之埒【晋书王济丽服玉食常买地为马埒编钱满之时人谓为金沟】红顔飞鹊【张协七命驾红顔之飞燕】紫燕晨风【尸子我得而民治则马有紫燕兰池　顾有孝曰梁简文帝西斋行马诗晨风白金络】唐成公之驌驦【左传唐成公有两驌驦马子常欲之弗与亦三年止之马融曰驌驦雁也其羽如练高首而修项马似之】海西侯之千里【汉李广利传广利为贰师将军破宛贰师城取善马故以名焉以破宛功封海西侯】莫不饮羽衔【一作御】竿【阚子宋景公使弓人为弓三年而献之公於是张弓登虎圈之山东面而射其余力逸劲犹饮羽於石梁渭生曰汉书匈奴有斗入汉地生奇材木箭竿　吴兆宫曰梁元帝集落日射熊诗云移竿标入箭叠鼔送争筹】吟猿落雁【韩子楚王有白猿命养田基射之调弓缴矢未发而猿拥树号矣战国策云雁从东方来更嬴以虚弓发而下之】钟鼓振地埃尘涨天【家语子贡曰两垒相接尘埃相接】酒以罍行【诗我姑酌彼金罍】肴由鼎进【刘峻广絶交论钟鸣鼎食】彩则锦市俱移钱则铜山合徙【後汉方术传左慈有神通尝在曹公座公曰吾昔使人至蜀买锦可勅人告我使使增市二端人去须臾还曰於锦肆下见公使已勅增市二端华阳国志锦江织锦濯其中则鲜明故名锦里沈约文辞同锦肆邓通传文帝赐通蜀严道铜山得自铸钱】太史听鼓而论功司马张旃而赏获【周礼射人与太史数射中佐司马治射正仪礼司马又命获者执旌以负侯欲令射者见侯与旌深有志於中也】上则云布雨施【汉司马相如传云布雨施】下则山藏海纳【左传伯宗曰川泽纳污山薮藏疾】实天下之至乐景福之欢欣者也既而若木将低【淮南子若木未有十日其花四照】金波欲上【汉郊祀志月穆穆以金波】天顔惟穆【左传桓公曰天威不违顔咫尺诗天子穆穆】宾歌惟醉【诗宾既醉止】虽复暂离北阙【汉书萧何治未央宫立东阙北阙前殿】聊宴西城【三辅黄图长安西出北头第一门曰雍门本曰西城门】即同鄷水之朝更是岐山之会【左传椒举曰成有岐阳之蒐康有鄷宫之朝】小臣不举奉诏为文以管窥天以蠡酌海【东方朔答客难以管窥天以蠡测海】盛德形容【诗序颂者美盛德之形容】岂陈梗概【刘峻辨命论请陈其梗概】
岁次昭阳【史记历书注索隐曰昭阳辛也】月在大梁【礼记月令注季春日月会於大梁】其日上巳【宋书魏以後但用三日不用巳】其时少阳【蔡邕独断春为少阳其气始出生长】春史司职青只效祥【国语先时九日太史告稷稷以告王曰史率阳宫以命我司事注先先立春日阳官春官司事主农事官也按周礼地神曰只祥祀五帝歌】徵万骑於平乐【後汉何进传讲武於平乐观步兵骑士数万天子出临军】开千门於建章【汉郊祀志作建章宫为千门万户】属车酾酒【汉东方朔别传武帝幸甘泉长平坂道中有虫赤如肝朔曰此为怪气必秦狱处也夫积忧者得酒而解乃取虫置酒中立消後属车上盛酒为此】复道焚香【未详】皇帝翊四圉【一作围非】於帝闲【周礼校人掌王马之政乘马一师四圉天子十二闲马六种注四匹曰乘养马曰圉乘马分为四圉则圉师一人主之】回六龙於天苑【周易时乘六龙以御天史记天官书西有勾曲九星三处罗一曰天旗二曰天苑三曰天斿】对宣曲之平林【司马相如上林赋注宣曲宫名在昆明池西】望甘泉之长坂【张衡西京赋注甘泉山名在冯翊云阳县筑宫其上】华盖平飞【西京赋注华盖星覆北斗王者法而作盖】风乌细转【崔豹古今注同风乌夏禹所作述征记长安灵台有相风铜乌有千里风则动】路直城遥林长骑远帷宫宿设【周礼掌舍王会同之舍设帷宫旌门晋王济传设宿部分行有次第】帐殿开筵【注见上】傍临细柳【汉书周亚夫军细柳文帝劳军至其营曰嗟乎此真将军矣向者霸上棘门如儿戏耳注长安有细柳聚】斜界祈【一作宜】年【汉宫阙名长安有祈年宫】开鹤列之阵【庄子徐无鬼曰君亦必无盛寉列於丽谯之间注丽谯战楼名也】靡鱼须之旃【司马相如子虚赋靡鱼须之铙旃张铣曰鱼须竿也】行漏抱刻【说文漏以铜盛水刻都昼夜百刻按隋书云耿询作马上刻漏李兰刻漏法以玉壶玉管流珠马上奔驰行漏】前旌载鸢【曲礼前有尘埃则载鸣鸢注鸣鸢则风生】河湄薙草【周礼薙氏掌凡杀草之政令】渭口浇泉【周礼职方氏雍州其浸渭洛】堋云五色【齐书王天恩曰领军大腹是佳射堋】的晕重围【魏文帝典论埒有常径的有常所虽每发辄中非至妙也】阳管既调春弦实抚【岁华纪丽正月为三阳之月阳气初生为微以玉为琯淮南子季春之月东宫御女青色衣青采鼓琴瑟注琴瑟木也春木王故鼓之】总章协律【周书明堂西方曰总章汉公孙弘传赞协律则李延年】成均树羽【周礼大司乐掌成均之法以治建国之乐政而合国之子弟焉张衡东京赋合射辟雍树羽幢幢】翔凤为林【水经注於潜县北天目山山极高峻上有霜木皆是数百年树谓之翔凤林】灵芝为圃【晋宫阙名有灵芝圃】草衔长带【三齐记郑玄教授不期山山下生草大如?叶土人名之曰康成书带】桐垂细乳【庄子桐乳致巢马彪曰梧桐缀子叶上如乳】鸟啭歌来【山海经天山有神鸟识歌舞名曰帝江】花浓雪聚【谢朓别江水曹诗花浓聚如雪】玉律调锺【後汉律历志殿中候气用玉律寸二惟三至乃候锺谓黄锺之管】金錞节鼓【周礼鼔人以金錞和鼓以金镯节鼓】於是咀衔拉铁【家语善用马者正衔勒盐铁论後代革鞍铁镳而不饰】逐日追风【洞冥记修弥国有马如龙腾虚逐日或藏形於空中惟闻声耳崔豹古今注秦始皇有七名马一曰追风】并试长楸之埒【魏曹植名都篇走马长楸间】俱下兰池之宫【梁元帝集後园看骑马诗良马出园池详哀江南赋】鸣鞭则汗赭【注见上】入埒则尘红【班固西都赋红尘四合】既观贤於大射【礼记射义射者所以观盛德也古者天子以射选诸侯卿大夫士】乃颁政於司弓【周礼司弓矢大射燕射共弓矢如数并夹】变三驱而画鹿登百尺而悬熊【周易王用三驱周礼司裘王大射则共虎侯熊侯豹侯诸侯则共熊侯豹侯卿大夫则共麋侯魏略诸葛亮围陈仓为井阑百尺以射城中】繁弱振地【新序楚王载繁弱之弓忘归之矢以射随兕於梦】铁骊踏空【月令仲冬之月天子驾铁骊】礼正六耦诗歌九节【注见上】七札俱穿【列女传弓人妻见晋平公曰妾闻射之道左手如拒右手如附枝右手发之左手不知公以其言为仪而穿七札】五豝同穴【诗一发五豝】弓如明月对堋【古乐府緑沈明月弦萧子云诗緑沈弓项纵】马似浮云向埒【西京杂记文帝有良马九匹一曰浮云】雁失羣而行断猿求林而路絶【注见上】控玉勒而摇星跨金鞍而动月乃有六郡良家【汉书金城陇西天水安定北地上郡为六郡李广传广以良家子从军】五陵豪选【後汉班固西都赋注善曰高惠景武昭帝五陵士人多宅於此】新回马邑之兵【汉书汉使马邑人聂翁壹阳为卖马邑城以诱单于而汉伏兵三十余万马邑傍】始罢龙城之战【汉书将军卫青出上谷至龙城】将军戎服【左传郑子产献陈捷於晋戎服将事】来参武讌【炯曰按梁书羊侃传云车驾幸乐游苑侃预讌令侃执矟上马左右击刺特尽其妙高祖善之又制武讌诗三十韵以示侃然则讌以武名由来久矣】尚带流星【魏陈琳集答东阿王牋云譬犹飞兔流星超山越海龙骥所不能追】犹乘奔电【汉王褒集圣主得贤臣颂追奔电逐遗风】始听鼓而唱筹即移竿而标箭【注见上】马喷沾衣【穆天子传黄之陀其马喷沙黄之泽其马喷玉】尘惊洒面【扬雄羽猎赋林丛为之生尘渭生曰陆机诗秋风夕洒面】石堰水而浇园花乘风而绕殿熊耳刻杯飞云画罍【礼记明堂位罍刻画为山云之形按熊耳山名】水衡之钱山积【汉王嘉传嘉曰元帝时外戚赀千万者少故少府水衡见钱多】织室之锦霞开【邺中记织锦署在中上方】司筵赏至【周礼司几筵掌五几五席之名物辨其用与其位凡大朝觐大飨射凡封国命诸侯王位设黼依依前南乡设筦筵纷纯加缫席画纯加次席黻纯左右玉几祀先王胙席亦如之甸设则设熊席右漆几】酒正杯来【周礼酒正掌酒之颁赐】至乐则贤乎秋水【庄子至乐篇天下有至乐无有哉又秋水篇秋水时至百川灌河河伯欣然自喜】欢笑则胜上春台【老子衆人熙熙如登春台】既而日下泽宫【礼记射义天子将祭必先射於泽而後射於射宫】筵阑相圃【射义孔子射於矍相之圃盖观者如堵墙】怅徙跸之留欢【古今注秦制出警入跸谓出军者皆警戒入国者皆跸止也】眷回銮之余舞【後汉舆服志乘舆鸾雀立衡】欲使石梁衔箭【注见上】铜山饮羽横弧於楚水之蛟【汉武帝纪自浔阳浮江亲射蛟於江中获之】飞镞於吴亭之虎【吴志权将如吴亲乘马射虎於庱亭马为虎所伤权投以双戟虎却废】况复恭已无为【论语舜夫何为哉恭已正南面而已矣】南风在斯【帝王世纪舜作五弦之琴以歌南风之诗曰南风之薰兮可以解我民之愠兮南风之时兮可以阜我民之财兮】非有心於蜓翼【尸子荆庄王命养由基射蜻蛉养由基援弓射之拂左翼王大喜】岂留情於戟枝【後汉吕布传袁术将纪灵攻刘备布救之谓灵曰观布射戟小支中者各解兵布一发正中戟支灵等罢去】唯观揖让之礼【论语必也射乎揖让而升下而饮】盖取威雄之仪
伤心赋【并序】
余五福无徵【尚书洪范九五福一曰夀二曰富三曰康宁四曰攸好德五曰考终命】三灵有谴【汉书注如淳曰三灵日月星垂象之应也】至於继体【史记外戚世家序自古继体守成之君索隐曰谓是嫡子继先王之正体而立者也】多从夭折【凶短折见洪范王逸九思曰将夭折兮碎糜】二男一女并得胜衣【後汉光武纪今皇子赖天能胜衣趋拜晋贾后传贾午年十二短小未胜衣】金陵丧乱相继沦殁【一作相守亡殁】羁旅关河倏然白首【荀悦汉纪冯唐白首老於郎署按本传台城?後信奔於江陵梁元帝即位来聘於我属大军南讨遂留长安】苖而不秀【後汉章帝八王传赞振振子孙或秀或苗注苗谓早天秀谓长成也　兆寛曰世说王戎子万子有大成之风苗而不秀晋诸公赞王绥字万子年十九卒】频有所悲一女成人外孙孩稚奄然玄壤何痛如之既伤即事追悼前亡惟觉伤心遂以伤心为赋若夫入室生光非复企及【尚瑗曰古乐府清调曲三子俱入室室中自生光】夹河为郡前途逾远【汉书杜周列三公两子夹河为郡守】婕妤有自伤之赋【汉班婕妤赋痛阳禄与柘馆兮既襁褓而离灾】扬雄有哀祭之文【扬雄法言育而不苗者吾家之童乌乎九龄而与我玄文白帖扬子云自童乌丧後竟无子】王正长有北郭之悲【六臣文选注引臧荣绪晋书王瓒字正长义阳人也辟司空掾历散骑侍郎今晋书无瓒传北郭事未详】谢安石有山东之恨【晋谢安传安字安石安虽受朝寄然东山之志始末不渝二子瑶琰瑶袭爵早卒】岂其【一作期】然矣至若曹子建【艺文类聚曹植金匏哀辞序云余之首女生十九旬而夭折又行女哀辞云行女生於季秋而终於首夏】王仲宣【魏王粲集有伤夭赋】传长虞【晋傅咸集咸字长虞其登芒赋云孔临川以永叹赵有感於九原览登芒之哀赋谅圣贤之同情】应德琏【魏应瑒集?字德琏其正情赋云仰崇夏而长息动哀响而余叹气浮涌而云馆肠一日而九烦】刘滔之母【艺文类聚晋刘滔母孙氏悼艰赋云情无触而不悲思无感而不集】任延之亲【後汉循吏传有任延其亲未详】书翰伤切文词哀痛千悲万恨【文选谢灵运入彭蠡湖口作千念集日夜万感盈朝昏】何可胜言龙门之桐其枝已折【文选枚乘七发云龙门之桐高百尺而无枝其根半死半生冬则烈风漂霰飞雪之所?也夏则雷霆霹雳之所感也使琴挚斫斩以为琴师堂操畅伯牙为之歌天下之至悲也】卷葹之草其心实伤【尔雅卷葹草拔心不死】呜呼哀哉赋曰悲哉秋气摇落变衰【宋玉九辨悲哉秋之为气也萧瑟兮草木摇落而变衰】魂兮远矣何去何依【宋玉招魂魂兮归来何远为些屈原卜居此孰吉孰凶何去何从】望思无望归来不归【汉武帝纪帝怜太子无辜乃作思子宫为归来望思之台於湖】未达东门之意【列子魏人有东门吴者年四十有一子丧之而不忧曰今子死乃与向日无子同何忧焉】空惧西河之讥【礼记檀弓子夏丧其子而丧其明曾子怒曰商吾与汝事夫子於洙泗之间退而老於西河之上使西河之民疑汝於夫子尔罪一也丧尔亲使民未有闻焉尔罪二也丧尔子丧尔明尔罪三也】在昔金陵天下丧乱王室板荡【诗荡荡上帝又上帝板板】生民涂炭兄弟则五郡分张父子则三州离散【捜神记五郡之人各是异材而逢丧乱常山一人安定一人襄陵一人博陵一人悉皆孤独俱行卫国相问姓名各言离乱之状因相谓曰吾等皆无骨肉今日幸会亦天然也因结为兄弟　吴任臣曰凌以栋万姓统谱云孝子传有三州昏而不详其事疑父子离别当属孝子之事刘向宋躬师觉授萧广济皆着有孝子传惜其书未见始阙】地鼎沸於袁曹【後汉袁术传术曰今海内鼎沸袁绍传田丰说绍曰与公争天下者曹操也】人豺狼於楚汉【左传戎狄豺狼不可亲也汉高帝纪辕生说汉王曰汉与楚相距荥阳数岁】或有拥树罹灾【汉书汉王急马罢虏在後常蹳两儿弃之夏侯婴收载行面雍树驰得脱】藏衣遭难【史记赵世家屠岸贾诛赵氏朔之妇有遗腹生男程婴公孙杵臼谋取他人婴儿负之衣以文葆匿山中婴出谬言赵氏孤处遂杀杵臼孤儿赵氏真孤反在】未设桑弧【礼记子生射人以桑弧蓬矢六射天地四方】先空柘馆【注见上】人惟一丘【世说范蔚宗在狱诗曰祸福本无兆性命归有极必至定前期谁能延一息在生已可知来缘划无识好丑共一丘何足异枉直】亭遂千秋【晋潘岳集伤弱子辞序云三月壬寅弱子生五月之长安壬寅次於新安之千秋亭甲辰而弱子夭乙已瘗於亭东】边韶永恨【後汉文苑有边韶传永恨事未详】孙楚长愁【晋孙楚集和氏外孙道生哀文云嗟尔道生和氏之宝暮春而育孟冬而夭又和氏外孙小同哀文云煜煜蕣华朝生夕落尔命方之犹为浅薄】张壮武之心疾【晋书张华封壮武郡公心疾未详艺文类聚俗说阮光禄大儿丧哀过遂得失心疾】羊南城之泪流【晋羊祜传祜泰山南城人也封南城侯无子封其夫人夏侯氏万岁乡君食邑五千户】痛斯继体【注见上】寻兹世载【左思蜀都赋近则江汉炳灵世载其英】天道斯慈人伦此爱膝下龙摧【晋左九嫔感离诗自我去膝下後汉荀淑传?有子八人俭绲靖焘汪爽肃瞻并有名称时人谓八龙】掌中珠碎【江淹伤爱子赋痛掌珠之爱子】芝在室而先枯兰生庭而蚤刈【左传郑文公有贱妾曰燕姞梦天使与已兰曰以是为而子兰有国香人服媚之如是後生穆公穆公有疾曰兰死吾其死乎吾所以生也刈兰而卒　尚瑗曰晋谢玄传安尝戒约子侄玄曰譬如芝兰玉树欲使其生庭阶耳】命之修短哀哉已满【左传邾子曰命在养民死之长短时也】鹤声孤絶【吴越春秋吴王阖闾葬女於阊门外舞白寉於吴市万人随观遂使男女与寉俱入墓门】猿吟肠断【世说桓公入蜀至三峡中部伍中有得猿子者其母缘岸哀号行百余里不去遂跳上船至便即絶破视其腹中肠皆寸寸断】嬴博之间【檀弓延陵季子适齐於其反也其长子死葬於嬴博之间】路似新安【注见上】藤缄轊椟【墨子舜西教乎七戎道死葬南巴之中三衾三领欵木之棺葛以缄之汉书高祖八年令曰士卒从军死为轊应劭曰槥小棺也今谓之椟】枿掩虞棺【礼记檀弓周人以有虞氏之瓦棺葬无服之殇注七岁以下为无服之殇按枿音蘖其义同】不封不树【系辞不封不树葬之中野】惟棘惟栾【诗庶见素冠兮棘人栾栾兮】天怆怆而异色云苍苍而正寒况乃流寓秦川【文选谢灵运拟魏太子邺中集诗序王粲家本秦川贵公子孙遭乱流寓自伤情多】飘颻播迁从官非官【艺文作从宦非宦沈约和谢宣城诗从宦非宦侣避世不避喧】归田不归【後汉张衡归田赋注顺帝时阉官用事衡欲归田里作归田赋本传衡字平子】对玉关而羁旅【初学记汉有玉门关在边郡】坐长河而暮年【杨泉物理论黄河千里一曲一直】已触目於万恨【文选任昉哭范仆射诗不忍一辰意千龄万恨生】更伤心於九泉【魏阮瑀七哀诗冥冥九泉室漫漫长夜台】至於三虎二龙【後汉书贾彪字伟节时号贾氏三虎伟节最怒世说谢子微见许子将兄弟曰平舆之渊有二龙焉】三【疑作双】珠两凤【晋书孟昶与弟顗并美风姿时人谓之双珠北齐书崔陵与弟仲文同日受拜时号两凤连飞】并有山泽之灵【左传叔向之母曰深山大泽实生龙蛇彼美余惧其生龙蛇以祸汝】各入熊罴之梦【诗为熊为罴男子之祥】望陇首而不归【舆地志陕西陇城县有大陇山亦曰陇首顔延之秋胡诗没为长不归】出都门而长送【博物志公卿送夏侯婴葬至东都门外马不行接地悲鸣得石椁铭曰佳城郁鬰三千年见白石吁嗟滕公居此室乃葬之】对宝盎而痛心【干宝搜神记卢充家西有崔少府墓充一日入一府舍见少府少府以小女与充为婚三日崔曰君可归女生男当以相还居四年三月三日临水戱忽见崔氏抱儿还充又与金盎并赠诗云云充取儿盎及诗女忽不见充诣市卖盎崔女姨母曰昔吾妹嫁少府生女未出而亡赠一金盎着棺中】抚玄经而流恸【华阳国志雄子乌七岁预父玄文九岁卒按扬雄着太玄经】石华空服【吴兆骞曰谢灵运诗扬帆采石华注临海志石华附石肉可啖　尚瑗曰飞燕外传后与婕妤坐后误唾婕妤褏婕妤曰姊唾染人绀褏正似石上华假令上方为之未必能若此衣之华以为石华广褏】犀角虚篸【尚瑗曰吴均续齐谐记东海蒋潜至不期县路次林中露一尸已自臭烂鸟来食之辄见一小儿长三尺驱鸟鸟即起潜异之看见尸头上着通天犀纛揣其价可数万钱潜乃拔取既去见衆鸟集无复驱者　梁刘孝威集妾薄命篇玉篸久落髩按篸音簪义同】风无少女【晋管辂传辂曰今夕当大雨树上已有少女微风若少女反风其应至矣】草不宜男【风土记宜男草一名鹿葱宜怀姙妇人佩之必生男】鸟【一作乌非】毛徒覆【竹书纪年高辛氏妃姜嫄履大人迹而生弃以为不祥置寒氷上大鸟以翼藉覆之乃收养因名弃】兽乳空含【左传鬭伯比淫於?子之女生子文焉?夫人使弃诸梦中虎乳之】霞为长男之宫巽为长女之位【系辞震为长男巽为长女】在我生年先凋此地人生几何百忧俱至【左传人寿几何诗无思百忧】二王奉佛二郄奉道【尚瑗曰晋书王珣小字法护王珉小字僧弥时人为之语曰法护非不佳僧弥难为兄时有外国沙门名提婆为珣兄弟讲毗昙经又按虎丘志珣别墅在虎丘与弟珉夹石涧东西以居後皆舍为寺　晋书郄愔弟昙卒絶处世意与王羲之许询栖心絶谷修黄老之术何充传充与弟准俱崇信释氏谢万讥之曰二郄谄於道二何佞於佛】必至有期何能相保【战国策谭拾子曰事之必至者死也理之固然者富贵则就之贫贱则去之】凄其零露【诗凄其以风】飒焉秋草【符子展禽曰秋霜降百草零落吾不知其枯】去矣黎民【王隐晋书贾充妻郭产子黎民三岁乳母抱向合充入就乳母手中戏之郭见疑之鞭乳母杀之儿思乳母而死】哀哉仲仁【未详】冀羊祜之前识【晋羊祜传祜年五岁时令乳母取所弄金环乳母曰汝先无此物祜即诣隣人东垣桑树中探得之主人惊曰此吾亡儿所失物也云何持去时人谓李氏子则祜之前身也】期张衡之後身【商芸小说张衡死日蔡邕母始怀孕二人才貌甚相类人云邕是张衡後身】一朝风烛【晋王羲之集题卫夫人笔阵图後云时年五十有三或恐风烛奄及遗教子孙耳　朱鹤龄曰陆倕思田赋感风烛与石火】万古埃尘【晋陆机集挽歌云昔为七尺躯今成灰与尘】丘陵兮何怨能留兮几人
小园赋
若夫一枝之上巢父得安巢之所【庄子鹪鹩巢林不过一枝逸士传巢父尧时隐人年老以树为巢而寝其上故时人号为巢父】一壶之中壶公有容身之地【後汉方术传费长房为市掾市中有老翁卖药悬二壶於肆头及市罢辄跳入壶中长房覩之异焉翁与长房俱入壶中惟见玉堂严丽旨酒甘殽盈衍其中共饮毕而出】况乎管宁藜牀虽穿而可坐【高士传管宁自越海及归常坐一木榻积五十余年未尝箕股其榻上当膝处皆穿白帖引汉书云管宁家贫在藜牀欲穿为学不倦】嵇康鍜竈既煖而堪眠【魏志锺会闻康名造之康箕踞而鍜不为之礼】岂必连闼洞房南阳樊重之第【後汉书樊重南阳湖阳人世祖之舅其所居庐舍皆有重堂高阁陂渠灌注】赤【一作緑】墀青琐西汉王根之宅【汉书成帝微行出过曲阳侯第见园中土山渐台似类白虎殿乃使尚书责问司隶校尉京兆尹知曲阳侯根骄奢僭上赤墀青琐司隶京兆皆阿纵不举奏正法二人顿首省户下】余有数亩弊庐【尚瑗曰左传张趯使谓太叔曰小人粪除先人之弊庐】寂寞人外【文选谢灵运斋中读书诗云矧乃归山川心迹双寂寞】聊以拟伏腊【汉杨恽传答孙会宗书云岁时伏腊烹羊炰羔斗酒自劳】聊以避风霜【墨子圣王作为宫室边足以御风寒上足以待霜露】虽复晏婴近市不求朝夕之利【左传齐景公欲更晏子之宅辞曰小人近市朝夕得所求小人之利也敢烦里旅】潘岳面城且适闲居之乐【文选潘岳闲居赋退而闲居於洛之涘身齐逸民名缀下士陪京泝田面郊後市】况乃黄鹤戒露非有意於轮轩【周处风土记白寉性警至八月露降流於草叶滴滴有声则鸣左传卫懿公好鹤鹤有乘轩者】爰居避风本无情於钟鼓【国语海鸟爰居止鲁东门外三日臧文仲使国人祭之展禽曰今兹海其有风乎广州之鸟恒知避风庄子海鸟止鲁郊鲁侯御而觞之奏九韶具太牢鸟乃眩视悲忧不食一脔三日而死　炯曰江淹诗咸池飨爰居钟鼔或愁辛】陆机则兄弟同居【世说补蔡司徒在洛见陆机兄弟住参佐廨中三间瓦屋士龙住东头士衡住西头】韩康则甥舅不别【晋殷浩传浩甥韩伯字康伯浩素赏爱之时浩坐废为庶人徙於东阳之信安县伯随至徙所经岁还都浩送至渚侧咏曹顔远诗云富贵他人合贫贱亲戚离因而泣下　渭生曰韩伯字康伯而称韩康犹王吉字子阳而称王阳也】蜗角蚊睫【庄子有国於蜗之左角者曰触氏国於右角者曰蛮氏争地而战伏尸数万列子江浦之间生麽虫名曰焦螟羣飞而集於蚊睫】又足相容者也尔乃窟室徘徊【晋隐逸传孙登汲郡共人无家属於郡北山为土窟居之】聊同凿坏【庄子顔阖不受鲁聘凿坏而遁魏志传子曰管宁往见公孙度语惟经典不及世事还乃开山为庐凿坏为室越海避难者皆来就之而居旬月而成邑】桐间露落柳下风来琴号珠柱【未详】书名玉桮【汉董仲舒传仲舒说春秋事得失有间举玉桮蕃露清明竹林之属数十篇】有棠藜而无馆【汉书注师古曰棠藜宫在甘泉苑垣外汉武帝置】足酸枣而非台【晋孙楚集韩王台赋序酸枣寺门外夹道左右有两故台访诸故老云韩王听政观也】犹得欹侧八九丈纵横数十步榆柳两三行梨桃百余树【陶潜集归园田居诗方宅十余亩草屋八九间榆柳?後檐桃李罗堂前】拨蒙密兮见窻【范煜应诏诗遵渚攀蒙密】行欹斜兮得路蝉有翳兮不惊【庄子山水篇蝉方得美?而忘其身螳螂执翳而?之】雉无罗兮何惧【诗雉罹於罗】草树溷淆【渭生曰孙子兵法草树蒙茏】枝格相交【司马相如上林赋夭矫枝格】山为篑覆【尚书旅?为山九仞功亏一篑】地有堂?【庄子覆杯水於?堂之上则芥为之舟】藏狸并窟乳鹊同巢【海録碎事郭隽七世同居乌鹊通巢】连珠细菌【博物志江南诸山郡大树断倒者经春夏生菌谓之椹抱朴子珠芝其花黄其叶赤其实如李而紫色二十四枚辄相连而垂如贯珠也】长柄寒匏【世说陆士衡初入洛诣刘道真刘向在哀制中性嗜酒礼毕惟问东吴有长柄壶卢卿得种来否古今注壶卢匏之无柯者也】可以疗饥【崔琦四皓颂昔有南山四皓秦世坎黜儒术退而作歌曰莫莫高山深谷逶迤煜煜紫芝可以疗饥】可以栖迟【诗衡门之下可以栖迟】??兮狭室【晋潘岳狭室赋伊余馆之褊狭良穷弊而极微】穿陋兮茅茨【文选魏应休琏书接武茅茨凉过大厦肤寸肴修味踰方丈】檐直倚而妨帽户平行而碍眉坐帐无鹤【文选宋孔稚圭北山移文云蕙帐空兮夜鹤怨　渭生曰李遵茅君传好道者入庙或见一白鹤入帐中皆是九转还丹使】支牀有龟【史记龟策传南方老人用龟支牀足行二十余岁老人死移牀龟尚生不死】鸟多闲暇【渭生曰祢衡鹦鹉赋且其容止闲暇守植安停】花随四时心则历陵枯木发则睢阳乱丝【未详】非夏日而可畏【左传贾季曰赵盾夏日之日也注夏日可畏】异秋天而可悲【见伤心赋】一寸二寸之鱼三竿两竿之竹云气?於丛蓍【史记龟策传蓍生满百茎者其上有青云覆之】金精养於秋菊【石函方甘菊九月上寅日采名曰金精】枣酸梨酢【应劭汉官仪光武封泰山上坛见酢梨酸枣问其故言者曰百官上者所置】桃榹李薁【尔雅榹桃山桃也按榹音思司马相如上林赋隐夫薁李师古曰薁即今之郁李也】落叶半牀【淮南子凡见叶落而知岁暮故木叶落而长年悲】狂花满屋【南史齐高帝诸子传刘亮为益州刺史斋前石榴树陵冬生华亮以问道士邵硕硕曰此谓狂花】名为野人之家【史记秦本纪注括地志野人坞在岐州雍县东北二十里野人盗马食处因名】是谓愚公之谷【说苑齐桓公猎逐鹿入山谷中见父老问此何谷曰愚公谷畜?牛子大卖之买驹少年曰牛不能生马遂持驹去傍人闻以为愚因以之名谷】试偃息於茂林【诗或偃息在牀王羲之兰亭记此地有茂林修竹】乃久羡於抽簪【魏锺会遗荣赋散发抽簪永絶一丘】虽有门而长闭【陶潜集归去来辞云门虽设而长关】实无水而恒沉【庄子则阳篇仲尼曰方且与世违而心不屑与之俱是陆沉者也注人中隐者譬无水而沉也】三春负锄相识五月披裘见寻【吴越春秋延陵季子出游於齐见道傍遗金有披裘采薪者季子呼薪者取彼地金薪者曰吾当夏五月而薪岂取金者哉】问葛洪之药性【晋书葛洪字稚川闻交址出丹砂求为勾漏令综练医术着金匮药方一百卷肘後要急方四卷】访京房之卜林【汉书京房治易事梁人焦延夀其说长於灾变分六十四卦更直日用事以风雨寒温为候各有占验】草无忘忧之意【博物志神农经曰申药养性调合欢蠲忿萱草忘忧也】花无长乐之心【晋傅咸集紫花赋序云紫华一名长乐华旧生於蜀其东界特饶中国奇而种之余嘉其华纯耐久可历冬而服故与爻生各为之赋焉】鸟何事而逐酒【未详】鱼何情而听琴【韩诗外传伯牙鼓琴而游鱼出听匏巴鼓瑟而六马仰秣】加以寒暑异令乖违德性崔駰以不乐损年【後汉崔駰传窦宪为车骑将军擅权骄恣及出征匈奴愈多不法駰为主簿前後奏记数十指切长短宪不能容因察駰高第出为长岑长駰自以远去不得意遂不之官归卒於家按地理志乐浪郡有长岑县】吴质以长愁养病【未详按艺文类聚载曹植释愁文云余以愁惨行吟路边形容枯悴忧心如焚玄虚先生见而问之答曰吾所病者愁也】镇宅神以薶石【渭生曰荆楚岁时记十二月暮日掘宅四角各狸一大石为镇宅又淮南万毕术理瓦石於宅四隅搥桃核七枚则鬼无能殃也】厌山精而照镜【玄中记山精如人一足长三四尺食山蟹夜出昼藏　鹤龄曰抱朴子道士以明镜九寸悬於背老魅不能近有鸟兽邪物见之则其本形自见　尚瑗曰华阳国志武都有丈夫化为女子盖山精也蜀王纳为妃无几物故蜀王遣五丁之武都担土作塚上有石镜】屡动庄舄之吟【史记张仪传陈轸对惠王曰越人庄舄仕楚执珪听之犹尚越声今臣虽弃逐之楚岂能无秦声哉】几行魏颗之命【左传宣公十五年魏武子有嬖妾无子武子疾命颗曰必嫁是疾病则曰必以为殉及卒颗嫁之曰疾病则乱吾从其治也及辅氏之役颗见老人结草以亢杜回回踬而颠故获之夜梦之曰余而所嫁妇人之父也尔用先人之治命余以是报】薄晚闲闺老幼相携蓬头王霸之子【後汉逸民传王霜与令狐子伯为?後为楚相令子奉书於霸霜曰吾与子伯素不相若向见其子举措有适而吾儿蓬发历齿未知礼则父子深恩不觉自失】椎髻梁鸿之妻【後汉逸民传梁鸿妻孟光曰妾有隐居之服乃更为椎髻着布衣操作而前】燋麦两瓮【晋潘岳马汧督诔爨陈燋之麦】寒菜一畦【渭生曰汉食货志菜茹有畦师古曰畦区也】风骚骚而树急天惨惨而云低聚空仓而雀噪【苏伯玉妻盘中诗空仓鹊常苦饥魏应璩集与曹昭伯牋云空城寥廓所闻者悲风所见者鸟雀】惊嬾妇而蝉【疑作蛩】嘶【礼记月令注蜻蛉鸣衣裘成蟋蟀鸣懒妇惊崔豹古今注蟋蟀一名吟蛩一名蛩秋初生得寒则鸣一云济南呼为嬾妇】昔草【疑作早】滥於吹嘘【後汉郑泰传泰对董卓曰孔公绪清谈高论嘘枯吹生】藉文言之庆余【周易文言曰积善之家必有余庆】门有通德【後汉郑玄传国相孔融深敬於玄告高密县为玄广开门衢令容高车号通德门】家承赐书【汉书班彪幼与从兄嗣共游学家有赐书】或陪玄武之观【魏志高贵乡公讳髦齐王废公卿议迎立公十月已丑公至於玄武馆】时参凤凰之墟【韩子文王伐崇至凤凰墟袜系解因自结曰上君与处皆其师中皆其?下尽其使也今皆先君之臣故无可使也　尚瑗曰建康有玄武湖凤凰台信初在梁父子东宫出入禁闼此二句疑指实事】观受厘於宣室【汉贾谊传文帝思谊徵之及入见上方受厘坐宣室】赋垂杨於直庐【汉扬雄传雄从上至射熊舘还上长杨赋晋陆机诗直息旋直庐】遂乃山崩川竭氷碎瓦裂大盗潜移长离永灭【见哀江南赋】摧直辔於三危【尚书禹贡注雍州西南境有山三峯高嵸甚危故名三危】碎平涂於九折【汉书王阳为益州刺史至卭崃九折坂叹曰奉先人遗体奈何数乘此险王尊为益州刺史至九折坂曰此非王阳所畏道耶叱其驭曰速驱之王阳为孝子王尊为忠臣】荆轲有寒水之悲【史记荆轲入秦燕丹饯之易水高渐离击筑歌曰风萧萧兮易水寒壮士一去兮不复还】苏武有秋风之别【文选李陵与苏武别诗云欲因晨风发送子以贱躯】关山则风月凄怆陇水则肝肠断絶【乐府解题云关山月伤别离也辛氏三秦记陇右西关欲上者七日乃越上有几水四注流下俗歌曰陇头流水鸣声幽噎遥望秦川心肝断絶】龟言此地之寒【未详按洞冥记云鄷过国献能言之龟】鹤讶今年之雪【刘敬叔异苑晋太康二年冬大雪南州人见二白鹤於桥下曰今兹寒不减尧崩年遂飞去】百灵兮倏忽【抱朴子黄帝生而能言役使百灵】菁华兮已晚【竹书纪年帝载歌曰鼚乎鼓之轩乎舞之菁华已竭褰裳去之】不雪雁门之踦【汉段宗会传竟宁中为西域都护三岁更尽还拜为沛郡太守徙为雁门太守阳朔中复为都护谷永悯其复出予书戒曰终更亟还亦足以复雁门之踦】先念鸿陆之远【周易鸿渐於陆其羽可用为仪吉】非淮海兮可变【炯曰晋郭璞游仙诗淮海变微禽吾生独不化国语赵简子曰雀入於水为蛤雉入於淮为蜃鼋鼍鱼鼈莫不能化惟人不能悲夫】非金丹兮能转【抱朴子仙经九转丹经液经皆在崑仑五城内藏以玉函】不暴骨於龙门【辛氏三秦记河津一名龙门大鱼集龙门下数千不得上上者为龙不上者鱼故曰暴鳃龙门】终低头於马坂【桓寛盐铁论骐骥负盐车垂头於太行之坂屠者持刀睨之】谅天造兮昧昧【周易天造草昧】嗟生民兮浑浑
春赋
宜春苑中春巳归【汉宫阙名长安有宜春宫】披香殿里作春衣【三辅黄图武帝时後宫八区中有披香殿谢朓玉阶怨长夜缝罗衣】新年鸟声千种啭二月杨花满路飞【炯曰乐府杨白花歌阳春二三月杨柳齐作花】河阳一县并是花【白帖晋潘岳为河阳令遍树桃李人号河阳一县花】金谷从来满园树【晋书石崇镇下邳崇有别舘在河阳之金谷一名梓泽沈约郊居赋石崇则杂果万株】一丛香草足碍人【沈约宋书萧惠开为少府不得志寺内斋前香草蕙兰悉铲除】数尺游丝即横路【梁沈约三月三日诗游丝映空转】开上林而竞入【晋卫宏汉旧仪上林苑中广长三百里】拥河桥而争渡【晋书杜预以孟津渡险请建河桥於富平津曰造舟为梁则河桥之谓也及桥成帝举觞属预曰非君此桥不立也】出丽华之金屋【东观汉记上微时过新野间后美心悦之後至长安叹曰娶妻当得隂丽华遂纳后於苑汉武故事长公主指阿娇好否帝曰若得阿娇当作金屋贮之】下飞燕之兰宫【汉书成帝赵皇后本长安宫人学歌舞号曰飞燕汉王褒集九怀云彷徨兮兰宫】钗朶多而讶重【拾遗记魏文帝纳美女薛灵芸有献火珠龙鸾钗帝曰珠翠尚不胜况龙鸾之重乎】髻鬟高而畏风【东观汉记明德皇后美发为四起大髻尚有余绕髻三匝】眉将柳而争緑【梁元帝诗柳叶生眉上】面共桃而竞红【古今注後周宫人供奉者帖胜花子作桃花妆梁元帝诗三月桃花合面脂五月新油好煎泽】影来池里【三辅黄图影蛾池武帝凿池以翫月其傍起望鹄台以眺月影入池中使宫人乘舟弄月影名影蛾池亦曰眺蟾台】花落衫中【隂铿诗莺啼歌扇後花落舞衫前】苔始緑而藏鱼麦才青而覆雉【潘岳射雉赋麦渐渐以擢芒雉鷕鷕而朝雊】吹萧弄玉之台【列仙传箫史教弄玉吹箫作凤声凤凰来止其屋秦穆公为作凤台一旦皆随凤飞去】鸣佩临波之水【魏曹植洛神赋凌波微步又鸣玉鸾以偕逝】移戚里而家富【汉万石君传高祖名石奋姊为美人徙其家长安中戚里师古曰於上有姻戚者则皆居之故名其里为戚里】入新丰而酒美【西京杂记太上皇平生所好皆屠贩少年沽酒卖饼鬭鸡蹴踘高祖乃作新丰移诸故人实之】石榴聊泛【南史夷貊传南海有顿逊国在海崎上有酒树似安石榴采其花汁停瓮中数日成酒】蒲桃醱醅【梁四公记高昌遣使献蒲桃乾冻酒韵会醅酒未熟者】芙蓉玉盎莲子金杯新芽竹笋【谢眺咏竹诗新笋离故枝】细核杨梅【临海异物志杨梅其子大如弹丸正赤五月中熟熟时似梅其味甜酸】緑珠捧琴至【晋书石崇妓人曰緑珠美而工舞捧琴未详】文君送酒来【汉司马相如传相如尽卖车骑置酒舍乃令文君当垆】玉管初调鸣弦暂抚【见马射赋】阳春緑【一作渌】水之曲【初学记古歌曲有阳春緑水】对凤回鸾之舞【西京杂记庆安世年十五为成帝侍中能为双凤回鸾曲】更炙笙簧【潘岳笙赋裁熟簧注簧以熟铜为之故云熟】还移筝柱【风俗通筝弦柱十二拟十二月今并凉二州筝形如瑟】月入歌扇【文选班婕妤怨诗裁成合欢扇团团似明月】花承节鼔【通礼义纂建鼓大鼓也夏加四足谓之节鼔按信和赵王看伎诗圆花钉鼓牀】协律都尉【汉外戚传孝武李夫人兄延年性知音善歌舞武帝爱之以延年为协律都尉】射雉中郎【典论魏文帝自叙曰濊貊贡良弓代献名马时岁暮春和风扇物弓燥手柔草浅兽肥於邺西猎终日获麞鹿九雉兔二十魏志命公世子邳为五官中朗将】停车小苑【汉萧望之传署小苑东门候】连骑长杨【汉扬雄传注长杨官在盭厔县】金鞍始被柘弓新长【古史考柘树枝长而劲乌集之将飞柘起弹乌乌乃呼号因名乌号弓】拂尘看马埒分明入射堂【越絶书射的山西有石室壁方二丈谓之射堂】马是天池之龙种【海録碎事甘松南吐谷浑地有青海周围千里海中有小山每冬氷合後以良牝马置此山至来冬收之马有孕所生得驹号曰龙种初学记曰海一云朝夕池亦云天池】带乃荆山之玉梁【北史周侯莫陈顺传赵青雀反顺於渭桥与贼战因频破之魏文帝解所服金缕玉梁带赐之详哀江南赋】艳锦安天鹿新绫织凤凰【陆刿邺中记御府中有凤凰锦朱雀锦】三月【一作日】曲水向河津日晚河边多解神【续齐谐记束晳对晋武帝曰秦昭王三月上巳置酒河曲有金人自东而出奉水心劒曰令君制有西夏及秦伯诸侯因立曲水祠兆骞曰蒋子文传会稽鄼侯东海有歌舞解神者按解神如楚迎神之巫】树下流杯客【荆楚岁时记三月三日土人并出水渚为流杯曲水之饮】沙头渡水人【玉烛宝典元日至月晦人并为餔食渡水士女悉煎裳酧酒於水湄以为度厄】缕薄窄衫袖【邺中记石虎猎着金缕合欢袴刘熙释名衫芟也衣无袖端也】穿珠帖领巾【魏志马韩以璎珞为财宝或以缀衣为饰或以悬颈垂耳释名领颈也以壅颈也】百丈山头日欲斜【演繁露劈竹为大辫用麻绳连贯以为牵具是名百丈】三晡未醉莫还家【宋玉神女赋晡夕之後注晡日落时也南史宋王诞传上使人为汪斆让婚表云召必以三晡为期】池中水影悬胜锦【一作镜夏中御别传三月三日洛中王公巳下并至南浮桥边禊男则朱服燿路女则锦绮铄烂】屋里衣香不如花【魏武帝令吾禁家内不得烧香其以香藏衣着身亦不得王训诗衣香十里传】
七夕赋
兔月先上【屈原天问夜光何德死则又育厥利维何而顾兔在腹】羊灯次安【後汉李尤金羊灯铭曰金羊载耀作明以续】覩牛星之耀景视织女之阑干【吴均续齐谐记桂阳城武丁有仙道谓其弟曰七月七日织女当渡河暂诣牵牛古乐府北斗阑干注阑干横斜貌】於是秦娥丽妾赵艶佳人窈窕名燕【扬雄方言秦晋之间美貌谓之蛾美牀为窕美色为艶美心为窈诗窈窕淑女详春赋】逶迤姓秦【玉台新咏邵陵王纶车中见美人诗行步絶逶迤古今注邯郸美女姓秦名罗敷为王仁妻采桑陌上赵王欲夺之罗敷善弹筝作陌上桑以自明古乐府秦氏有好女自言名罗敷罗敷善采桑采桑城南隅又使君从南来五马立踟蹰】嫌朝妆之半故怜晚饰之全新此时并舍房栊【刘孝威诗房栊明月悬】共往庭中【齐谢眺七夕赋步广庭而延睐】缕条紧而贯矩针鼻细而穿空【一作中非荆楚岁时记七夕妇人结彩楼穿七孔针或以金银鍮石为针】
荡子赋【海録碎事引子山荡子赋曰佩珠翠的钗梁粟填今本阙】
荡子辛苦逐征行直守长城千里城【史记蒙恬传恬筑长城临洮延袤万余里渡河据阳山魏陈琳饮马长城行窟长城何连连连连三千里】陇水恒氷合关山惟月明【见小园赋】况复空牀起怨娼妇生离【汉枚乘杂诗昔为娼家女今为荡子妇荡子行不归空牀难独守】纱窻独掩【玉台新咏梁刘孝威率尔成咏纱窻相向闻】罗帐长垂【梁简文帝咏笼灯絶句散影罗帐前】新筝不弄【魏文帝诗悲筝击新声】长笛羞吹【古歌辞云长笛续短笛愿陛下保夀无极】当年桂苑【梁宗夬诗怅焉临桂苑】昔日兰闺【後汉皇后纪赞颁政兰闺】罗敷总髪【古乐府云罗敷年几何二十尚未满十五颇有余又头上倭堕髻】弄玉初笄【白虎通曰女子幼嫁必笄详春赋】新歌子夜【晋乐志子夜歌者女子名子夜造此声孝武太元中琅琊王轲之家有鬼歌子夜则子夜是此时人也】旧舞前溪【晋乐志前溪歌者车骑将军沈充所制乐府解题前溪舞曲也】别後关情无复情【梁简文帝美女篇云佳丽最关情】奁前明镜不须明【梁刘缓照镜赋欲开奁而更饰乃当窻而取镜】合欢无信寄【杨方合欢诗但愿长无别合形一作躯】回纹织未成【臧萦绪晋书秦州刺史窦滔妻苏氏善属文苻坚时滔被徙流沙苏氏思之织锦为逥文诗寄滔辞甚凄切】游尘满牀不用拂【鲍昭拟古诗牀席生尘明镜垢】细草横阶随意生【吴均行路难玉阶行路生细草】前日汉使着章台【汉张敞传敞为京兆尹为妇画眉时罢朝会走马章台街】闻道夫壻定应回【古乐府陌上桑东方千余骑夫壻居上头】手巾还欲燥【汉名臣奏曰王莽斥出太后怜之伏泣失色太后亲自以手巾拭泪古诗手巾掩口啼】愁眉即剩开【华峤汉书梁冀妻孙夀作愁眉啼妆】逆想行人至迎前含笑来【汤惠休楚明妃曲含姿绵视微笑相迎】
竹杖赋【按史臣曰信留长安虽位望通显常有乡关之思今观集中所载如伤心小园枯树鸳鸯等赋类皆寓哀江南也悲凉慷慨情见乎辞】
桓宣武平荆州【晋桓温传庾翼卒以温为都督荆梁四州诸军事安西将军荆州刺史领护南蛮校尉假节桓玄传追尊其父温为武宣皇帝】外白有称楚丘先生来诣门下【韩诗外传楚丘先生披蓑带素见孟尝君君曰先生老矣春秋高矣多遗忘矣何以教文】宣武【一作桓公】曰名父之子【汉萧育传大将军王凤以育名父子着才能除为功曹】流离江汉孤之责矣及命引进乃曰噫子老矣鹤发鸡皮【後汉赵典传赞大仪鹤发注白发也列女传谚曰夏姬得道鸡皮三少刘熙释名咽如鸡皮】蓬头历齿【宋玉登徒子好色赋其妻蓬头挛耳齞唇历齿】乃是江汉英灵【见伤心赋】荆衡?梓【禹贡荆及衡阳惟荆州左传声子曰如杞梓皮革自楚往也惟楚有材晋实用之】虽有闻於十室【论语十室之邑必有忠信】幸无求於千里【孟子王曰叟不远千里而来】寡人有铜鐶灵寿【广志九真出灵夀杖】银角桃枝【魏武与杨彪书曰今赐足下银角桃枝一枚】开木瓜而未落【广志木瓜子可藏枝为杖号一尺百二十节】养莲花而不萎【晋五行志王敦在武昌铃下仪仗生花如莲花五六日而萎落干宝以为狂花生枯木不可久也】迎仙客於锦市【神仙传介象令人骑青竹杖自吴往蜀详马射赋】送游龙於葛陂【後汉方术传壶公以竹杖与费长房曰乘此任所之长房乘杖须臾来归投杖葛陂中视之则龙也】先生将以养老【礼记王制五十杖於家六十杖於乡七十杖於国八十杖於朝】将以扶危【後汉李尤灵寿杖铭乃制为杖扶危定倾】先生笑而言曰中国明於礼义【史记鲁仲连传仲连曰彼秦者弃礼义而上首功之国也】闇於知人【尚书皋陶谟禹曰知人则哲】心之忧矣惟我生民虽复疎条劲柘【见春赋】促节贞筠【陈江总集宛转歌云湘娥拭涙洒贞筠沈约集咏檐前竹诗云繁隂上蓊茸促节下离离】杖端刻鸟【後汉礼仪志八十九十礼有加赐玉杖端以鸠为饰鸠者不噎之鸟也欲老人不噎】角首图麟【刘向别録有麒麟角杖】岂能相予此疾将予此身若乃世变朝市【晋陆机诗市朝互迁易】年移陵谷【诗高岸为谷深谷为陵】猿吟鹰厉风霜黩【陆机乐府苦寒行云玄猿临岸叹文选鲍昭芜城赋饥鹰厉吻又棱棱霜气??风威详哀江南赋】楚汉争衡袁曹竞逐【见伤心赋】兽食无草【文选曹植诗云孤兽走索羣衔草不遑食】禽巢无木【魏武帝乐府月明星稀乌鹊南飞绕树三匝何枝可依】於时无惧而栗不寒而战【汉高五王传魏勃股战而栗酷吏传郡中不寒而栗】胡马哀吟【汉枚乘传胡马嘶北风】羌笳凄啭【魏杜挚笳赋序昔伯阳避乱入戎遂为斯乐边笳是崇】亲?离絶妻孥流转玉关寄书【後汉书班超久在絶域年老思归乃上疏曰臣不敢望到酒泉郡但望生入玉门关超妹昭亦上书请超曰超有书与妾生诀恐不复相见】章台留钏【晋记云王达妻卫氏太安中为鲜卑所掠路由章武台留一书并钗钏访其家通俗文曰环臂为之钏】寒关凄怆羁旅悲凉【华阳国志汶山郡阐县故卭人邑卭都接寒关今省谢灵运诗运开生悲凉详哀江南赋】疏毛抵於矰缴【三辅黄图汉仪注云饮飞具矰缴以射鳬雁】脆骨被於风霜发种种而逾短【左传昭公三年齐侯田於莒卢蒲嫳泣请曰余发如此种种余奚能为注种种短也哀公十一年公会吴子伐齐公孙挥命其徒曰人寻约吴髪短】眉髟髟而竞长【樊氏相法眉中长毫百二十岁按髟音标长髪貌】是以忧干扶疎悲条郁结【文选汉枚乘七发云龙门之桐中郁结之轮囷根扶疎以分离】宿昔僛丑【淮南子视毛嫱西施犹?丑也】俄然耆耋【曲礼六十曰耆指使周易则大耋之嗟凶】变田凤於承宫【後汉书田凤为尚书仪容端正每奏事灵帝目送之因题柱曰堂堂乎张京兆田郎承宫传北单于遣使求得见宫宫对曰臣状丑不可以示远】改阳文於鬷蔑【淮南子不待传粉芳泽而美者西施也文也左传郑鬷蔑恶】潘岳秋兴【见二卷】嵇生倦游【晋书嵇康传尝游山泽令其得意忽焉忘返汉司马相如传长卿故倦游】桓谭不乐【後汉桓谭传谭拜议郎给事中谭极言?之非经帝怒出为六安丞意忽忽不乐道病卒】吴质长愁并皆年华未暮容貌先秋予此哀矣虽然有以非鬼非魊乃心忧矣【诗为鬼为魊又心之忧矣】未见从心先求顺耳【论语六十而耳顺七十而从心所欲不踰矩】伯玉何嗟【庄子蘧伯玉行年五十而知四十九年之非】丘明惟耻【论语匿怨而友其人左丘明耻之】拉虎狎【一作捭】熊余犹稚童【後汉方术传华陀语吴普曰吾有五禽之戏一曰虎二曰鹿三曰熊四曰猿五曰鸟以当导引普施行之年九十余耳目聪明牙齿坚完】观形察貌子实悲翁【晋陆机集鼓吹赋云咏悲翁之流思】别有九棘龎眉三槐暮齿【汉武故事顔驷文帝时为郎至武帝辇过郎署见驷龎眉皓发擢拜会稽都尉周礼朝士掌建邦外朝之法左九棘孤卿大夫位焉右九棘公侯伯子男位焉面三槐三公位焉】孔光谢病【汉孔光传光称疾辞位太师诏曰太师光圣人之後赐太师灵夀杖入省中用杖】袁逢致仕【华峤後汉书嘉平中袁逢为三老赐玉杖】吴濞不朝【汉吴王濞传文帝赐吴王几杖老不朝】杨彪丧子【後汉书杨彪子修为操所杀操问彪曰公何瘦之甚曰媿无日殚先见之明犹怀老牛砥犊之爱公为之改容文帝引彪待以客礼诏赐延年杖及冯几】明公此赠或非乖礼先生乃歌曰杖藜促节【庄子原宪杖藜应门】白藋同心【尔雅拜蔏藋注蔏藋亦似藜疏此亦似藜而叶大者名拜一名蔏藋庄子云藜藿柱宇是也】终堪荷筱【论语有丈人以杖荷筱】自足驱禽【未详】一传大夏【左思蜀都赋卭杖传节於大夏之邑】空成邓林【山海经夸父弃其杖化为邓林】
卭竹杖赋
沉冥子游巴山之岑取竹於北隂【扬子蜀庄沉冥注侯巴曰严君平常病於事沉冥而死轩辕本纪帝使伶伦往大夏之西崑仑之隂嶰谷采龙锺之竹取其窍厚均者断两节间三寸七分吹之为黄锺之音】?娟高节【东方朔七谏?娟之修竹生於潭潭蜀记汉张骞奉使寻河源得高节竹植於卭山堪为杖】寂历无心【梁江淹灯赋寂历冬暮】霜风色古露染班深每与龙锺之族【注见上】幽翳沉沉【魏王粲思友赋身既逝兮幽翳】文不自殊质而见赏【晋戴顗之竹谱质虽含文须膏乃褥】藴诸鸣凤之律【汉律历志黄帝使伶伦取竹嶰谷制十二筩以听凤之鸣】制以成龙之杖【邓德明南康记南野县冇术士陈怜其人通灵夜尝乘龙还家至家辄化成青竹杖内致户前】枝条劲直【晋苏彦卭竹杖铭秀矣云竹劲直筱荡】璘斌色滋【梁任昉答到建安饷杖诗定是湘妃泪潜洒遂璘斌又劳君尚齿意矜此杖乡辰】和轮人之不重【礼记杂记古者贵贱皆杖叔孙武叔朝见轮人以其杖关毂而輠轮者於是有爵而後杖也】待羽客以相贻【楚辞仍羽人於丹丘注羽人飞仙疑用费长房事见竹杖赋】青春欲暮【楚辞青春受谢白日照】白云来迟【晋陶潜集闲情赋白云依山】谋於长者操以从之【曲礼谋於长者必操几杖以从之】执末而献无因自持【曲礼献杖者执末】诸蔗虽甘不可以倚【刘向杖铭都蔗虽甘殆不可杖】彼藜虽实不可以美【见竹杖赋】未若处不材之间当有用之始【庄子行山见大木之叶茂盛采木者止其傍而不取也问其故曰无所为用庄子曰此木以不材得终其天年】鲁分以爵【注见上】汉锡以年【见竹杖赋】昔尚尔齿【注见上】今优我贤【晋殷允杖铭翼德扶耆舍杖焉资辅相天地匪贤而谁】书横几【国语左史倚相曰倚几有诵训之谏注诵训王师所诵之谏书之於几】玉尘【疑作陈】筵【周礼天府凡国之玉镇大宝器藏焉若有大祭大丧则出而陈之诗或肆之筵】则函之以後【周礼伊耆氏掌国之大祭祀共其杖咸军旅授有爵者杖共王之齿杖注咸读为函老臣虽杖於朝与祭则去之而以函藏之既事乃授之】拂之以前【曲礼进几杖者拂之注拂去尘埃】尔其摘芳林沼【谢灵运永嘉记百卉正发时聊以小摘供日】行乐轩除【汉杨恽报孙会宗书人生行乐耳】间尊卑之垂悦【当作帨曲礼尊卑垂帨】随上下之游纡夫寄根江南淼淼幽潭【注见上】传节大夏悠悠广野【见竹杖赋】岂比夫接君堂上之履【曲礼侍坐於长者履不上於堂】为君座右之铭【文选座右铭注後汉崔瑗字子玉兄璋为人所杀手刃其讐作铭自戒常置座右故曰座右铭古逸诗周武王杖铭辅人无苟扶人无咎】而得与绮绅瑶佩出芳房於蕙庭【江淹集扇上彩画赋出入玉带与绮绅谢偃听歌赋动琼佩出兰房】象戱赋【艺文类聚周王褒象经序一曰天文以观其象天日月星是也二曰地理以发其形地水木金土是也三曰隂阳以顺其本阳数为先本於天隂数为先本於地是也四曰四时以正其序东方之色青其余三色例皆如之是也五曰算数以通其变俯仰则为天地日月星变通则为水火金木土是也六曰律吕以宣其气在子取未在午取丑是也七曰八卦以安其位至震取兑至离取坎是也八曰忠孝以敦其教出则尽忠入则尽孝是也九曰君臣以事其礼不可以贵凌贱直而为曲不可以卑畏尊隐而无犯是也十曰文武以成其务武论七德文表四教是也十一曰礼仪以制其则居上不骄为下尽敬进退有度可法是也十二曰观德以考其行定而後求义而後取时然後言乐然後笑是也或升进以报德义以迁善或黜退以贬过事在惩恶或以沉审为贵正其瞻视或以狥齐为功明其纠察得失表於隆替在贱必申怠敬彰於劝沮处尊思屈片言崇於拱璧一德踰於华衮按北史周武帝纪保定四年帝制象经成集百僚讲说北史文苑传云令王褒注之艺文云武帝造象戱而子山表亦云臣读象经并观象戏意象经者犹鲍宏之博塞经故赋云披图久玩开经熟寻也惜此经与注俱不传终不明象戏为何物耳表则又有天之浑盖等语似以玑衡浑仪之类造为戱具者姑以竢之博识】
观夫造作权舆【尔雅权舆始也】皇王厥初【诗皇王后帝又厥初生民】法凝隂於厚德【周易地势坤君子以厚德载物又履霜坚氷隂始凝也】仰冲气於清虚【老子冲气以为和又天无以清恐将裂山海经羲和东方国名日所由过也每日出二国人为御推而升太虚】於是緑简既开【後汉书吴恢欲杀青简以写书】丹局直正【晋天文志周髀家云天圆如张盖地方如棊局】理洞研几【系辞夫易圣人之所以极深而研几也】穷源作圣【尚书洪范睿作圣】若扣洪钟【学记善待问者如撞钟扣之以小则小鸣扣之以大则大鸣】如悬明镜【见小园赋】白凤遥临【西京杂记扬雄着太玄梦吐白凤】黄云高映【春秋孔演图舜将兴黄云升於堂】可以变俗移风【尚书毕命既历三纪世变风移】可以涖官行政【曲礼涖官行政非礼威严不行】是以局取诸乾【系辞乾为天为圆】仍图上玄【汉扬雄传甘泉赋云惟汉十世将郊上玄】月轮新满【崔豹古今注汉明帝作太子乐人歌四章以赞太子之德其二曰月重轮】日晕初圆【晋书元帝纪有神玺出於江宁其文曰长夀万年日有重晕】模羽林之华盖【汉外戚传上官桀少时为羽林期门郎从武帝上甘泉桀奉盖虽风尝属车雨下盖辄御】写明堂之璧泉【桓谭新论王者作圆池如璧形实如其中以圆拥之名曰辟雍】坤以为舆【系辞坤为地又为大舆】刚柔卷舒【系辞刚柔相推而生变化】若方镜而无影【见哀江南赋】似空城而未居【见小园赋】促成文之画【系辞通其变遂成天地之文】亡灵龟之图【河图云天与禹洛出书谓神龟负文列背而出】马丽千金之马【韩子郭隗曰古之人君有以千金使涓人求千里马者】符明六甲之符【汉武内传上元夫人与王母既会武帝谓曰阿母发五岳真形虽覩妙理而无六甲灵飞之符凡十二事何以总摄万灵帝曰愿赐指教】於是搢笏当次【二礼图曰士笏饰以象骨大夫饰以鱼须】依辰就席【尚书疏辰以日月所会分周天之度为十二次】回地理於方珪转天文於圆璧【周易疏天圆地方谢惠连雪赋既因方而为珪亦遇圆而成璧】分荆山之美玉【见哀江南赋】数蓝田之珉石【三秦记蓝田出美玉】南行赤水之珠【庄子黄帝游於赤水之北登乎崑仑之丘而南望旋归遗其玄珠】北使玄山之策【吴越春秋禹按黄帝中经历曰在於九疑山东南天柱号曰委宛山其书金简青玉为字编以白银皆琢其文禹乃东巡登衡山血白马以祭之因梦见赤绣文衣男子自称玄夷苍水使者东顾谓禹曰欲得吾山神书者斋於黄帝岩岳之下乃发书得通水之要】居东道而龙青出西关而马白【曲礼左青龙而右白虎史记冒顿围高祖於平城所骑西方尽白马东方尽青龙汉书天马徕循东道详二卷】既舒玄象【晋谢安传宫室皆仰模玄象】聊定金枰【说文棊局为枰】昭日月之光景【谢灵运初发石首城诗日月垂光景】乘风云之性灵【周易云从龙风从虎张融集答周顒书性灵之为性能知者也】取四方之正色【汉书注张晏曰王者以五色上为大社封四方诸侯各以其方色土与之】用五德之相生【汉律历志土生金故为金德金生水故为水德水生木故为木德木生火故为火德火生土故为土德】从月建而左转【周礼冯相氏掌十有二月注月谓斗柄所建每月建一辰自建寅至建丑凡历十二朔而为一岁则有十二月之位也桓谭新论扬子云因衆儒之说以天为常左旋日月星辰随而东西】起黄锺而顺行【汉律历志隂阳相生自黄锺始而左旋八八为伍】隂翻则顾兎先出【见七夕赋】阳变则灵乌独明【淮南子日中有踆乌汉天文志踆乌者谓三足乌也乌而三距阳之数其数奇】况乃豫游仁寿【夏谚曰吾王不游吾何以休吾王不豫吾何以助晋书有仁寿殿】行乐徽音【洛阳宫殿簿有徽音堂】水影摇日花光照林乍披图而久玩【穆天子传河伯乃与天子披图视典以观天子之宝器】或开经而熟寻虽复成之於手终须得之於心【列子泰豆曰得之於手应之於心】乃有龙烛衔花【左思吴都赋寻木龙烛注龙烛锺山神也谢朓咏灯诗衔花似烛笼】金鑪浮气【艺文类聚魏武上杂物疏御物三十种有纯金香鑪一枚玉盘自副齐王融咏幔诗每聚金鑪气】月落桂垂【虞喜安天论月中仙人桂树今视其初生见仙人之足渐已成形桂树复生】星斜柳坠【史记天官书二十八宿有柳七星】犹豫枢机【屈原杂骚心犹豫而狐疑系辞枢机之发荣辱之主】嫌疑泾渭【曲礼礼所以决嫌疑三秦记泾水入渭与渭水合流三百里清浊不相杂】顾望回惑心情怖畏【起世经怖畏不安诸毛皆竖】应对坎而冲离忽当申而取未
镜赋
天河渐没【梁何逊集怨诗云晓河没高栋】日轮将起【列子日初出大如车轮】燕噪吴王【虞氏家记吴小城白门盖吴王阖闾所作也至秦始皇守宫吏烛燕窟失火烧宫而此楼故存】乌惊御史【汉书朱博为御史大夫府中列栢树尝有野乌数千栖宿其上晨去暮来号曰朝夕乌】玉花簟上【东宫旧事太子纳妃有乌韬赤花双文簟】金莲帐里【石虎邺中记冬月用明光锦以白缣为里名复帐帐之四角安纯金银凿缕香鑪爇以百和香帐顶安金莲花中悬金箔织成锦囊】始摺屏风【龙辅女红余志阳文张玳瑁屏风黄金为屈膝长七尺广二尺可以卷舒晋书载记石季龙作金钿屈膝屏风】新开户扇【汉霍光传黄门宦者各持门扇】朝光晃眼早风吹面临桁下而牵衫【韵书桁竹竿也唐杜甫诗翡翠鸣衣桁盖本此】就箱边而着钏【汉周昌传吕后侧耳於东箱听】宿鬟尚卷【梁简文帝诗眠鬟压落花】残妆已薄【梁江总紫骝马诗残妆尚有啼】无复唇朱【晋左思矫女诗浓朱衍丹唇】才余眉萼【见春赋】靥上星稀黄中月落【酉阳杂俎近代妆尚靥如射月曰黄星靥靥钿之名盖自孙吴邓夫人也玉台新咏徐君旧诗饰面停妆成更点星梁简文帝诗约黄能效月】镜台银带本出魏宫【魏武上杂物疏镜台本出魏宫中有纯银参带镜台一】能横却月【龙辅女红余志燕昭王赐旋娟以金梁却月之钗玉角红轮之】巧挂回风【班固西京杂记赵飞燕为皇后其女弟在昭阳上禭三十五条其一曰回风扇】龙垂匣外凤倚花中【龙辅女红余志淑文所宝有对凤垂龙玉镜台淑文名婉姓李氏贾充妻谢朓镜台诗对凤临清水垂龙挂明月】镜乃照胆照心【西京杂记高祖初入咸阳宫有方镜广四尺九寸表里有明人来照之则倒见以手掩心来即肠胃五脏历然无碍又女子有邪心则胆张心动秦始皇常以照宫人胆张心动则杀之也】难逢难值缕五色之蟠龙【晋东宫旧事银华金薄镜三银龙头受福莲花钮鏁自副】刻千年之古字【梁刘缓照镜赋背後铭文宜子孙】山鸡看而独舞【异苑山鸡爱其羽毛映水则舞魏武时南方献之公子苍舒令置大镜其前鸡监形而舞不知止】海鸟见而孤鸣【范泰鸾鸟诗序昔罽宾王结罝峻邬之山获一鸾鸟王甚爱之三年不鸣其夫人曰尝闻鸟见其类而後鸣何不照镜以映之鸾覩影悲鸣而絶】临水则池中月出照日则壁上菱生【王子年拾遗记有如石之镜此石色白如月照面如雪谓之月镜飞燕外传飞燕始加大号媫妤奏上三十六物以贺有七尺菱花镜一奁鹤龄曰李巨仁镜诗无波菱自动不夜月恒明】暂设装奁还抽镜屉【见荡子赋】竞学生情【曹植洛神赋柔情绰态媚於语言】争怜今世【妒记桓大司马以李势女为妾桓妻前抱之曰阿姊见汝不能不怜何况老奴】?齐故略【刘孝威和定襄侯初笄诗合发仍昔发略?即前丝】眉平犹剃飞花?子次第须安朱开锦蹹黛蘸【一作杂】油檀【未详释名曰黛代也灭去眉毛以此画代其处也】脂和甲煎【蔡邕女戒脂则思其心之和晋傅玄乐府粉加甲煎名香薰藿艾纳回光】泽渍香兰【蔡邕女戒泽发则思其心之润屈原九歌浴兰汤兮沐芳华】量髻鬓之长短度安花之相去悬媚子於搔头【西京杂记武帝过李夫人就取玉簪搔头自此宫人搔头皆用玉为之】拭钗梁於粉絮梳头新罢照着衣【晋东宫旧事皇太子纳妃有着衣大镜】还将妆处取将归暂看弦系【西京杂记宣帝被收系郡邸狱臂上犹带史良娣合采宛转丝绳系身毒国宝镜一枚大如八铢钱旧传此镜见妖魅得佩之者为天神所福】悬知撷紒【一作缦非晋五行志妇人结发者既成以缯急东其鬟名曰撷子紒始自宫中天下化之按紒音计】衫正身长裾斜假襻【一作攀非按襻衣下系也音盼】真成个镜特相宜不能片时藏匣里【梁简文帝镜诗全开瑇瑁匣】暂出园中也自随
灯赋
九龙将暝【山海经锺山之神名曰烛隂视为昼暝为夜郭璞曰即烛龙也是烛九隂】三爵行栖【见象戱赋】琼鈎半上【鲍昭玩月诗始出西南楼纎纎如玉鈎】若木全低【见马射赋】窻藏明於粉壁【汉官仪省中皆胡粉涂壁故曰粉署刘孝绰对雪诗浮光乱粉壁】柳助暗於兰闺【见荡子赋】翡翠珠被【宋玉招魂翡翠珠被烂齐光】流苏羽帐【晋挚虞决疑要注天子帐流苏为饰】舒屈膝之屏风【见镜赋】掩芙蓉之行障【晋书石崇与王恺奢靡相尚恺作紫丝步障四十里崇作锦步障五十里敌之鲍昭诗七彩芙蓉之羽障】卷衣秦后之牀【乐府解题有秦女卷衣言解衣以赠所欢也】送枕荆台之上【宋玉高唐赋昔者先王尝游高唐怠而昼寝梦见一妇人曰妾巫山之女也为高唐之客闻君游高唐愿荐枕席王因幸之而去辞曰妾在巫山之阳高邱之岨旦为朝云暮为行雨朝朝暮暮阳台之下】乃有百枝同树【王朗三秦故事百华灯树正月朔朝贺殿下设於三阶之间　陈鋭曰傅玄朝会赋华灯若乎火树炽百枝之煌煌】四照连盘【张敞东宫旧事太子纳妃有金涂四尺长灯银涂二尺连盘灯江总夜望山灯诗百花疑吐夜四照似含香】香添然蜜【南方草木状交址有蜜香树龙辅女红余志丽丘出嘉蜂酿蜜如雪和诸香为丸薰衣数年不散梁简文帝对烛赋见蜜泪之蹉跎】气杂烧兰【宋玉招魂兰膏明烛华容备】烬长宵久【曲礼烛不见跋注跋本也烛尽则去之为嫌若烬多有厌倦】光青夜寒【晋张华杂诗繁霜降当夕悲风中夜兴朱火青无光兰膏坐自凝】秀华掩映【汉礼乐志安世房中歌曰金支秀华张晏曰金支百二十支秀华中主有华艶】蚖膏照灼【淮南子万毕术取蚖脂为灯置水中即见诸物】动鳞甲於鲸鱼【西京杂记秦有青玉五枝灯下作蟠螭口衔灯然则鳞甲皆动魏殷臣鲸鱼灯赋普彼鳞族莫与之京又鬐甲舒张】焰光芒於鸣鹤【王筠灯檠诗鸣鹤映氷池说文榜也本作擏擏辅正弓弩者】蛾飘则碎花乱下【崔豹古今注飞蛾善拂灯一名火花晋张协诗飞蛾拂明烛谢朓灯诗轻花四五重】风起则流星细落【李陵赠苏武诗沥滴如流星】况复上兰深夜【三辅黄图上林苑有上兰馆沈约诗置酒过上兰】中山醑清【博物志刘玄石曾於中山酒家沽酒酒家与千日酒饮之至家大醉其家不知以为死葬之後酒家计向千日往视之云已葬於是开棺醉始醒俗云玄石饮酒一醉千日】楚妃留客【晋石崇楚妃叹序楚妃叹莫知其由楚之贤妃能立德垂名於後惟楚妃焉故叹咏之景差大招长袂拂面善留客只】韩娥合声【列子秦青曰昔韩娥为曼声长歌一里老幼喜跃怍舞】低歌箸节游弦絶鸣【嵇康琴赋鵾鸡游丝吕延济曰并曲名】辉辉朱烬【国语火无灾曰辉梁徐伯阳诗青楼含照本晖晖古诗朱火然其中】焰焰红荣【尚书盘庚无若火始焰焰】乍九光而连彩【汉武内传西王母至日扫除宫内然九光之灯】或双花而并明寄言苏季子应知余照情【战国策甘茂亡秦且之齐出关遇苏子曰夫江上之处女有家贫而无烛者处女相与语欲去之无烛者曰妾以无烛故常先至扫室布席何爱於余明之照四壁者幸以赐妾】
对烛赋
龙沙雁塞甲应寒【後汉班超传赞咫尺龙沙梁州记梁州县界有雁塞山传云此山有大池水雁栖集之故名木兰歌寒光照铁衣本此】天山月没客衣单【汉书天山冬夏有雪沈约诗秋至客衣单】灯前桁衣疑不亮【见镜赋】月下穿针最觉难【见七夕赋】刺取灯花持桂烛还却灯檠下烛盘【梁简文帝对烛赋挂同心之明烛施雕金之丽盘详灯赋】铸凤衔莲图龙并眠【班固西京杂记长安巧工丁谖作恒满灯九龙五凤杂以芙蓉莲耦之奇徐树敏曰梁简文帝对烛赋眠龙傍绕倒凤双安】烬高疑数翦心湿暂难然铜荷承泪蜡【拾遗记周穆王行有凤脑之灯水荷以盖其上】铁铗染浮烟本知雪光能映纸【宋齐记孙康家贫尝映雪读书】复讶灯花今得钱【西京杂记陆贾对樊哙曰目瞤得酒食灯花得钱财】莲帐寒檠窻拂曙【王褒日出东南隅行阳窻临玉女莲帐照金铺】筠笼薰火香盈絮【东宫旧事太子纳妃有漆画手巾薰笼二大被薰笼三衣薰笼三玉台新咏费?咏照镜诗拂絮且怜香】傍垂细溜【梁刘缓秋闺诗烛溜花行满】上烧【一作绕】飞蛾【洞冥记汉武帝燃芳薏灯以麟须拂拂霜蛾赴烛者】光清寒入【见灯赋】焰暗风过【梁刘孝威和帘里烛诗参差风焰斜】楚人缨脱尽【说苑楚庄王赐羣臣酒日暮烛灭有引美人之衣者美人援絶其冠缨告王趣火来视絶缨者王曰赐人酒使醉失礼奈何显妇人之节而辱士乎乃命皆絶去其冠缨然後举烛】燕君书误多【韩子郑人有遗燕相国书者夜书谓持烛者曰举烛而误书举烛燕相受书曰举烛高明高明者举贤而任之】夜风吹香气随郁金苑【西征记洛阳城有郁金屋】芙蓉池【魏曹植诗逍遥芙蓉池】秦皇辟恶不足道【未详按秦嘉与妇书曰今奉麝香一筋可以辟恶气本草麝香辟恶】汉武胡香何物奇【博物志汉武帝时弱水西国有人乘毛车以渡弱水来献香者大如燕卯三枚与枣相似後宫中大疫西使乞烧所贡香一枚以辟疫气病者并差九月余日香犹不歇】晚星没芳芜歇还持照夜游【古诗昼短苦夜长何不秉烛游】讵减西园月【魏曹植公讌诗清夜西园游飞盖相追随明月澄清景列宿正参差】
枯树赋【何焯曰朝野佥载载梁庾信初至北方文士多轻之将枯树赋示之自後无敢言】
殷仲文风流儒雅海内知名代异时移出为东阳太守常忽忽不乐顾庭槐而叹曰此树婆娑生意尽矣【通考婺州吴置东阳郡晋宋齐因之梁陈置金华郡晋殷仲文传仲文少有才藻桓玄篡位引为佐命及帝反正仲文至大司马府府中有老槐树顾而叹曰此树婆娑无复生意常怏怏不得志忽迁为东阳太守】至如白鹿贞松【广州先贤传丁茂至孝母终负土治塜列植松百白鹿游乎左右】青牛文梓【録异传秦文公时雍南山有大梓树文公伐之辄有大风雨树生合不断时有一人病夜往山中闻有鬼语树神曰秦若使人被发以朱丝绕树伐汝汝得不困耶树神无言明日如其言伐树断中有一青牛出走入丰水中】根柢盘魄【魏王粲槐树赋植根柢其弘深】山崖表里桂何事而销亡【汉书李夫人卒武帝作赋云秋气憯以凄泪兮桂枝落而销亡】桐何为而半死【见伤心赋】昔之三河徙植【未详按西京杂记茂陵富人袁广汉於北邙山下筑园後没入为官园鸟兽草木皆移植上林苑中】九畹移根【离骚既滋兰之九畹兮注十二亩为畹】开花建始之殿【魏武帝纪注帝自汉中至洛阳起建始殿使工苏越徙美梨掘之根伤尽血出】落实睢阳之园【左传岁云秋矣我落其实而取其材汉书梁孝王筑东园方三百里广睢阳城七十里】声含嶰谷【见卭竹杖赋】曲抱云门【蔡邕独断黄帝乐曰云门周礼曰云门之舞】将雏集凤【玉台新咏古乐府陇西行桂树夹道生青龙对道隅凤凰鸣啾啾一母将九雏】比翼巢鸳【搜神记宋大夫韩冯取妻而美康王夺之俄而冯自杀妻乃隂腐其衣王与登台遂自投台下遗书於带愿以尸骨赐冯合葬王怒使里人埋之塜相望也宿昔有交梓树生於二塜之端旬日而大合抱屈体相就根交於下又有鸳鸯雌雄各一恒栖树上交颈悲鸣宋人哀之号其木曰相思树兆宫曰琴操孔子游於隅山有梓树上有孤鹣乃承而歌之尔雅南方有比翼鸟不比不飞其名曰鹣鹣】临风亭而唳鹤【南史宋徐湛之传广陵旧有高楼湛之更起风亭月观吹台琴瑟果作繁茂花药成行招集文士尽游玩之适】对月峡而吟猿【庾仲雍荆州记巴郡江州有明月峡峡首南峯石壁有圆孔形如满月因以为名峡程记三峯即明月峡巫山峡广谿峡其瞿唐灧澦燕子屏风之类皆不与三峡之数宜都山川记行者歌曰巴东三峡猿鸣悲猿鸣三声泪沾衣】乃有拳曲拥肿【庄子惠子曰吾有大树人谓之樗其本拥肿不中绳墨小枝拳曲不中规矩】盘坳反覆熊彪【一作虎】顾盼【异苑熊有居大树孔者　树谷曰说文彪虎文】鱼龙起伏节竖山连【论语山节藻梲包咸曰节栭也刻镂为山梲者梁上楹画为藻文藻水草也】文横水蹙【渭生曰说文蹙迫也】匠石惊视【庄子匠石之齐见栎社树观者如市匠石不顾司马彪曰匠石字伯说】公输眩目【墨子公输般为云梯礼记郑注曰公输匠师也多技巧者也赵岐孟子注曰公输子名般鲁之巧人也】雕镌始就【宋何承天集安边论云此所课仗并加雕镌】剞劂仍加【文选嵇康琴赋施公输之剞劂注剞劂斤斧也】平鳞铲甲【释名铲平削也魏文帝柳赋不交错而龙鳞周易雷雨解而百果草木皆甲拆】落角摧牙【魏繁钦柳赋顺肇阳以吐牙】重重碎锦片片真花纷披草树【见小园赋】散乱烟霞【张正见怨诗桃李杂烟霞】若夫松子【疑作松梓】古度平仲君迁【左思吴都赋松梓古度平仲君迁注古度不花而实子皆从皮中出大如石榴正赤初时可煮食也平仲实白如银君迁白似甘焦子如马乳】森梢百顷槎枿千年【张衡东京赋山无槎枿注斜斫曰槎斩而复生曰枿】秦则大夫受职【汉官仪秦始皇上封泰山风雨暴至休於松下因封其松为五大夫】汉则将军坐焉【见哀江南赋】莫不苔埋囷压鸟剥虫穿【宋袁淑俳谐集左氏诗曰南山有鸟自名啄木饥则啄树暮则巢宿汉书昭帝时上林苑中大柳树断卧地一朝起生枝叶有虫蚀其叶为字曰公孙病已立】低垂於霜露撼顿於风烟东海有白木之庙【荆州图记郑县东百步有白榆连理树异根合条合四丈余土民奉为社】西河有枯桑之社【崔鸿十六国春秋後燕録曰初晃之迁於龙城植松为社主及秦灭燕大风吹拔後数年度社处忽有桑二根生焉先是辽州无桑及廆通於晋求种江南平州之桑由晃始】北陆以杨叶为关【未详】南陵以海根作冶【地理志南陵有海根冶　兆寛曰宋书百官志卫尉晋江右掌冶铸领冶令三十九户五千三百五十冶皆在江北而江南惟有梅根及冶塘二冶皆属扬州不属卫尉】小山则丛桂留人【王逸楚辞序汉淮南王安好士八公之徒分造诗赋或称大山小山其招隐士篇桂树丛生兮山之幽偃蹇连拳兮枝相樛】扶风则长松系马【晋刘琨扶风诗系马长松下】岂独城临细柳之上【见马射赋】塞落桃林之下【左传晋侯使?嘉守桃林之塞注今潼关是也】若乃山河阻絶飘零离别拔本垂泪伤根沥血【汲冢周书枝之美也拔其本魏志注伐濯龙祠而树血出　炯曰玄中记百岁之树其汁赤如血】火入空心【抱朴子山中夜见火光者皆古枯木所作勿怪也】膏流断节【汉武内传药有松栢之膏服之可延年抱朴子松树之三千岁者其皮中有聚脂状如龙形名曰飞节芝】横洞口而欹卧顿山腰而半折文袤者百围氷碎理正者千寻瓦裂【一作文袤者合体俱碎理正者中心直裂】戴瘿藏【一作衔】瘤【南方草木状五岭之间多枫木岁久则生瘤瘿一夕遇暴雷骤雨其树赘暗长三五尺谓之枫人越巫取之作术有通神之验取之不法则能飞去　徐树屏曰晋杜预传初攻江陵吴人知预病瘿惮其智计以匏系狗颈示之每大树似瘿辄研使白题曰杜预颈】藏穿抱穴木魅阳晱【一作□鲍昭芜城赋木魅山鬼按阳晱音易闪】山精妖孽【见小园赋】况复风云不感羁旅无归未能采葛【吴越春秋采葛越妇人伤越王用心乃作若何之歌曰尝胆不苦味若饴今我采葛以作丝】还成食薇【见哀江南赋】沉沦穷巷【汉陈平传平家贫好读书负郭穷巷以席为门】芜没荆扉【晋陶潜归田园居诗白日掩荆扉】既伤摇落弥嗟变衰【见伤心赋】淮南子云木叶落长年悲斯之谓矣乃为歌曰建章三月火【汉项籍传籍字羽屠咸阳烧其宫室火三月不灭详马射赋】黄河千里槎【见哀江南赋】若非金谷满园树即是河阳一县花【见春赋】桓大司马闻而叹曰昔年移柳依依汉南今看摇落凄凄江潭树犹如此人何以堪【晋桓温传加侍中大司马都督中外诸军事假黄钺温自江陵北伐行经金城见少为琅琊时所种柳皆已十围慨然曰木犹如此人何以堪攀枝执条泫然流涕】
鸳鸯赋
卢姬小来事魏王【古今注魏武帝宫人有卢女者故冠军将军隂叔之妹年七岁入汉宫学鼔琴善为新声】自有歌声足绕梁【杜氏通典周衰有韩娥束之齐至雍门匮粮鬻歌假食既而去余响绕梁三日而不絶】何曾织锦【见荡子赋】未肯挑桑【见七夕赋】终归薄命【乐府佳丽四十七曲中有妾薄命魏曹植集有妾薄命篇其事出於汉许后传奈何妾薄命端遇竟宁前】着罢空牀【见荡子赋】见鸳鸯之相学还欹眼而泪落南阳渍粉不复看【荆州记阳县粉水源出房陵取其水为粉鲜洁异於余水】京兆新眉遂嬾约【见荡子赋】况复双心并翼【古今注鸳鸯一名匹鸟沈约白紵曲双心一影俱回翔鲍昭舞鹤赋并翼连声】驯狎池笼浮波弄影刷羽乘风【文选沈约诗刷羽同摇?】共飞檐瓦全开魏宫【魏志文帝问周宣曰吾梦殿屋两瓦坠地化为鸳鸯何也宣对曰後宫当有暴死者帝曰吾诈卿耳宣曰夫梦者意耳苟以形言便占吉凶言未卒黄门令奏宫人相杀】俱栖梓树堪是韩冯【见枯树赋】若乃韩寿欲婚【世说韩寿美姿容贾充辟以为掾充女於青琐中见寿悦之与之通充见女盛自拂拭又闻夀有异香之气是外国所贡一着人衣历月不歇充疑寿与女通取左右婢拷问之婢以状言充秘之以女妻寿】温峤愿妇【刘义庆世说刘聪为玉镜台温峤为刘越石长史北征得之後娶姑女下焉】玉台不送胡香未有必见此之双飞【梁元帝鸳鸯赋双飞兮不息】觉空牀之难守
庾子山别録【见宋叶廷珪海録碎事愁乐门】
愁赋
谁知一寸心乃有万斛愁
又
攻许愁城终不破荡许愁门终不开何物煮愁能得熟何物烧愁能得然闭门欲驱愁愁终不肯去深藏欲避愁愁已知人处
庾开府集笺注卷一

[book_title]卷二
钦定四库全书
庾开府集笺注卷二
周　庾信　撰
吴江吴兆宜注
哀江南赋【并序　宋玉招魂曰魂兮归来哀江南尚瑗曰王逸离骚经章句襄王迁屈原於江南九章章句屈原放於江南之埜今屈原宅在荆州墓在湘隂是宋玉所云哀江南专指江湘间也又史记高帝纪项羽令衡山临江王撃杀义帝江南地在郴州魏志武帝纪赤壁战不利引军归备遂有荆州江南诸郡蜀志诸葛亮传曹公败於赤壁先主遂收江南指长沙四郡而言盖秦汉以来荆郢上游皆称江南也至建康之称江南则始见於吴志注引吴録魏文帝观兵广陵临江叹曰天所以隔南北也张昭传魏使邢贞入门不下车昭谓曰岂以江南寡弱无尺寸之刃故乎又晋书王导传贺循顾荣江南之望陆机辨亡论亦曰大江之南非乏俊也则自三国至六朝江表亦称江南今赋中前叙台城之乱则所哀在建康後悲元帝之祸则所哀在江陵而吴会荆郢适俱有江南之名故摘招魂哀江南之语以名其赋两意双关独注建康者非且信本传常有乡关之思信本家江陵乡关之地其有所属明矣】
粤以戊辰之年建亥之月大盗移国金陵瓦解【树谷曰以上叙国事　王洄曰梁书武帝纪太清二年冬十月己酉侯景自横江济采石辛亥景师至京按太清二年岁在戊辰十月为建亥之月　後汉光武赞炎政中微大盗移国　王湑曰扬雄润州箴曰江宁之邑楚曰金陵秦始皇本纪土崩瓦解】余乃窜身荒谷公私涂炭【本传台城陷後信奔江陵　洄曰左传注荒谷楚地尚书民坠涂炭】华阳奔命有去无归【陆繁弨曰承圣三年遣庾信使于西魏是年冬江陵陷信遂留北按西魏都关中在华山之阳　左传声子曰楚疲于奔命】中兴道销穷於甲戌【梁书元帝纪承圣三年十一月于谨入江陵帝被执按是年岁在甲戌　洄曰刘向传宣王贤而中兴袁宏三国名臣赞运极道消】三日哭於都亭三年囚於别馆【湑曰按通监後主刘禅以罗宪将兵守永安及成都败得禅手敕宪率所统临于都亭三日左传晋人执我行人叔孙婼馆诸箕舍子服昭伯　于他邑注别囚之详马射赋】天道周星物极不反【月令十二月日穷于次月穷于纪星周于天数将几终岁且更始黄歇传物至则反冬夏是也　洄曰易有天道焉】傅燮之但悲身世无处求生袁安之每念王室自然流涕【渭生曰陆龟蒙小名录後汉傅燮为汉阳太守时冀郡羌反进围郡城燮子干曰愿大人归乡里燮呼干小字曰别诚汝知我心耶圣达节次守节生乱世何处求生鲍昭诗身世两相弃　东观汉记袁安为司徒每朝会忧念王室未尝不流涕】昔桓君山之志事【一作士】杜元凯之平生并有着书咸能自序【後汉桓谭论谭字君山着书二十九篇号曰新论晋杜预传预字元凯着春秋经传集解　繁弨曰太平御览载预自序曰少而好学在官则观于吏治在家则滋味典籍　阎若璩曰幼读骆宾王檄袁君山之流涕未识何人若谓袁安安字劭公後读此赋方悟宾王盖误记袁安桓君山为一人耳】潘岳之文彩始述家风陆机之辞赋先陈世德【湑曰世说晋潘岳作家风诗　陆机集有祖德述先二赋又文赋云咏世德之骏烈】信年始二毛即逢丧乱藐是【一作狼狈】流离至於暮齿【繁弨曰滕王逌序岁在己亥信春秋六十有七计逢乱之岁年三十六故引潘岳事为比历魏事周至隋开皇元年卒时已六十九矣是赋作于周时故云暮齿洄曰左传不禽二毛　晋潘岳秋兴赋序余春秋三十有二始见二毛诗天降丧乱左传以是藐诸孤诗流离之子　湑曰谢灵运诗颓年追暮齿　若璩曰信伤心赋序二男一女并得胜衣金陵丧乱相守亡殁故藐是流离正用刘峻广絶交论语文苑英华以藐是作狼狈非】燕歌远别悲不自胜楚老相逢泣将何及【洄曰魏文帝燕歌行曰别日何易会日难山川悠悠路漫漫　後汉书陆续悲泣不自胜列子燕人生长于楚及老而还本国过晋同行者诳之指舍曰此君先人之庐乃潸然而泣　叶舒崇曰谢灵运庐陵王墓下作楚老惜兰芳李善注引汉书龚胜卒有父老吊之曰兰以芳自烧膏以明自煎嗟乎龚生竟天天年非吾徒也按胜楚人】畏南山之雨【未详】忽践秦庭【左传申包胥如秦乞师立依于庭墙而哭日夜不絶声七日哀公为之赋无衣九顿首而坐秦师乃出】让东海之滨遂餐周粟【本传江陵平拜信使持节抚军将军都督周孝闵帝践祚封临清县子後进爵义成县侯累官司宗中大夫　舒崇曰孟子太公避纣居东海之滨　史记伯夷叔齐义不食周粟隐于首阳山采薇而食之】下亭漂泊高【一作臯】桥羁旅【後汉独行传南阳孔嵩辟公府之京师道宿下亭盗共窃其马水经注门水右注汉水谓之高桥谿口　渭生曰许靖与曹公书曰漂薄风波薄与泊同　左传陈敬仲曰羁旅之臣】楚歌非取乐之方鲁酒无忘忧之用【汉书戚夫人泣涕上曰为我楚舞吾为若楚歌西京赋取乐今日曹植鬬鸡篇衆宾进乐方庄好鲁酒薄而邯郸围传曰非我无酒可以忘忧】追为此赋聊以记言不无危苦之辞惟以悲哀为主【湑曰班固两都赋序曰赋者古诗之流　汉艺文志左史记言　洄曰嵇康琴赋序称其材干则以危苦为上赋其声音则以悲哀为主】曰暮涂远【一作穷】人间何世【史记伍子胥传子胥谢申包胥曰吾日暮涂远吾故倒行而逆施之庄子有人间世篇　舒崇曰潘岳秋兴赋放旷乎人间之世】将军一去大树飘零【後汉冯异传每所止舍诸将并坐论功异常独屏树下故军中号曰大树将军】壮士不还寒风萧瑟【宋玉九辨萧瑟兮草木摇落而变衰详小园赋】荆璧睨柱受连城而见欺载书横阶捧珠盘而不定【史记蔺相如传秦王欲以十五城易赵王和氏璧蔺相如奉璧见秦王秦王无意偿赵城相如因绐璧却立倚柱曰臣观大王无意偿赵城故臣复取璧大王必欲急臣臣头与璧俱碎于柱矣因持璧睨柱秦王恐破璧乃谢相如魏文帝与锺会书不损连城之价左传晋士庄子为载书周礼玉府若合诸侯则供珠盘玉敦注珠盘以珠饰盘所以盛牛耳玉敦以玉为敦所以盛血盟会用之　洄曰史记平原君传平原君与楚合从日中不决毛遂按劒历阶而上责楚王楚王唯唯遂曰从定乎王曰定矣毛遂捧铜盘而跪进之楚王遂定从而归】锺仪君子入就南冠之囚季孙行人留守西河之馆【湑曰左传晋侯观于军府见锺仪问曰南冠而絷者谁也有司对曰郑人所献楚囚也问其族曰伶人也与之琴操南音范文子曰楚囚君子也昭公十三年同盟于平丘晋人执季孙韩宣子使叔鱼归季孙曰鲋也闻诸吏将为子除馆于西河其若之何】申包胥之顿地碎之以首【王充论衡禽息碎首以达其友包胥注见前】蔡威公之泪尽加之以血【说苑下蔡威公闭门而泣三日三夜泣尽而继以血曰吾国且亡】钓台移【一作栘】柳非玉关之可望【未详】华亭鹤唳岂河桥之可闻【树谷曰以上竝自序　晋书陆机为长沙王乂败于河桥孟?谮于成都王頴杀之将刑叹曰华亭鹤唳岂可复闻】孙策以天下为三分衆才一旅项籍用江东之子弟人惟八千【渭生曰诸葛亮出师表天下三分　洄曰吴志策父坚薨策载母就吴景因缘召募得数百人从袁术术以坚衆还策遂定江东　吴志陆逊传昔桓王创基兵不一旅而开大业史记项籍杀会稽守遂举吴中兵使人收下县得精兵八千人及後败自笑曰我与江东子弟八千人渡江而西】遂乃分裂山河宰割天下【二句见贾谊过秦论】岂有百万义师一朝卷甲芟夷斩伐如草木焉【繁弨曰南史侯景传援兵至北岸衆号百万後皆败走又景常戒诸将曰破栅平城当浄杀之令天下知我威名故诸将战胜专以焚劫为事斩乂人如草芥渭生曰战国策带甲百万蔡琰诗海内兴义师欲共讨不详　舒崇曰孙子卷甲而趋日夜不处　湑曰左传芟夷藴崇之礼记毋有斩伐　淮南子斩之若草木】江淮无涯岸之阻亭壁无藩篱之固【梁书侯景传高祖遣王质率兵巡江遏防俄而质无故退景闻之未信乃密遣觇之令折江东树枝为验觇者如言而返景喜曰吾事办矣乃自采石济京师不之觉　渭生曰枚乘谏吴王书深壁高垒副以关城不如江淮之险　洄曰贾谊过秦论曾无藩篱之艰】头会箕敛者合从缔交锄耰棘矜者因利乘便【繁弨曰侯景之乱布衣起兵或据郡县如李弘雅程灵洗陆子隆周续等纷纷甚衆　湑曰汉陈余传秦头会箕敛以供军费服?注吏到其家人人头数出谷以箕敛之贾谊过秦论合从谛交相与为一锄耰二句亦见过秦论耰鉏柄也棘戟也服?曰以鉏柄及棘作矛槿也】将非江表王气终于三百年乎【隋薛道衡传郭璞曰江表徧王三百年还与中国合按江南王者起吴大帝孙权黄武元年尽归命侯孙皓天纪四年共五十九年又起晋元帝建武元年尽梁敬帝太平二年共二百三十一年凡二百九十年　湑曰孙盛晋阳秋秦时望气者曰东南有天子气五百年有王者兴至晋元帝适逢其时】是知并吞六合不免轵道之灾【过秦论秦孝公有并吞八荒之心家语冠颂六合是式注六合谓天地四方也秦始皇本纪分天下为三十六郡　洄曰史记沛公至霸上秦王子婴奉天子玺降轵道旁】混一车书无救平阳之祸【战国策张仪说楚王曰苏秦欲经营天下混一诸侯中庸车同轨书同文晋地理志凡十九州郡国一百七十三晋书怀帝永嘉五年刘聪使呼延晏等陷洛阳迁帝于平阳遇害太子业即位是为愍帝建兴四年刘曜陷长安送帝于平阳亦遇害】呜呼山岳崩颓既履危亡之运春秋迭代必有去故之悲天意人事可以凄怆伤心者矣【炯曰以上竝序国事应首四句洄曰诗如南山之寿不骞不崩礼记太山其颓乎陆机豪士赋序积成山岳　张衡东京赋春秋改节四时】
【迭代宋玉九辨怆怳懭恨兮去故而就新　湑曰阮籍诗凄怆伤我心】况复舟楫路穷星汉非乘槎可上风飈道阻蓬莱无可到之期【炯曰自此至末应前自叙　洄曰易刳木为舟剡木为楫魏文帝燕歌行星流西流夜未央荆楚岁时记汉武帝令张骞使大夏寻河源乘槎经月而至一处见一女织一丈夫牵牛饮河渚织女取搘机石与骞而还後为东方朔所识　湑曰庄子大块噫气其名为风飈诗道阻且长汉郊祀志渤海中有三神山曰蓬莱方丈瀛洲去人不远盖曾有至者诸仙人及不死之药在焉未至望之如云及至三神山乃居水下水临之患且至风辄引船而去终莫能至云】穷者欲达其言劳者欲歌其事【洄曰晋王隐曰古人遭时则以功达其道不遇则以言达其才　繁弨曰韩诗序劳者歌其事】陆士衡闻而抚掌是所甘心【湑曰世说陆士衡初入洛拟作三都赋闻左太冲作之抚掌大笑及左赋出士衡竟辍笔】张平子见而陋之固其宜矣【艺文类聚张衡西京赋曰昔班固观世祖迁都于洛邑惧将必踰溢制度不能遵先圣之正法也故假西都宾盛称长安旧制有陋洛邑之议而为东都主人折礼衷以答之张平子薄而陋之故更造焉】
我之掌庾承周以世功而为族经邦佐汉用论道而当官【树谷曰此自序得姓之始　姓纂尧时有掌庾大夫以官命氏周有大夫庾皮左传衆仲曰官有世功则有官族书兹惟三公论道经邦北堂诗钞引史记外戚世家汉高祖以商山四皓为太子太师按今本史记阙渭生曰左传申舟曰当官而行　尚瑗曰汲古阁本小司马史记索隐留侯系家四皓注陈留志云园公姓】
【庾字宣明居园中因以为号今俗本史记庾字误作唐字按毛本自言系北宋秘书大字刋本校订自应可据又按唐徐坚初学记引陈留志亦作园庾襄邑人其为庾姓无疑也】禀嵩华之玉石润河洛之波澜居负洛而重世邑临河而晏安【树谷曰此序南阳新野为为名山大川之所庇也　繁弨曰信先世本南阳新野人嵩华河洛序南阳之大势也嵩山在南阳北约四百五十里华山在南阳西北约八百里黄河在南阳北约七百余里洛在南阳西北约三百七十里皆在南阳境外负洛临河指新野邑居而言洛在北而远故曰负河在西而近故曰临此河乃白河非黄河也白河一名淯水在新野城西一里　洄曰嵩为中岳华为西岳後汉郡国志弘农郡有太华山颍川郡有嵩高山淮南子西南方之美者有华山之金石焉高诱注曰石含玉之石也禹贡导河自积石导洛自熊耳尔雅大波曰澜重世见史记春申君传索隐曰再世也左传管仲曰宴安酖毒不可怀也】逮永嘉之艰虞始中原之乏主【炯曰此下序远祖滔逢西晋之乱随元帝渡江始居江陵也　繁弨曰晋怀帝改元永嘉永嘉之後怀愍遇害刘石继乱故云中原乏主任昉王俭集序宋末艰虞传曰民神之主也若百姓困是鬼神乏主也】民枕倚於墙壁路交横於豺虎【洄曰後汉献帝纪帝还洛阳百官披荆棘倚墙壁间州郡委输不至尚书郎以下自出采稆或饥死於墙壁间　渭生曰阮籍诗走兽交横驰王粲七哀诗西京乱无象豺虎方遘患】值五马之南奔逢三星之东聚【晋书五行志太安中童谣云五马游渡江一马化为龙後中原大乱宗藩多絶惟琅琊汝南西阳南顿彭城同至江东而琅琊王睿嗣统是为元帝又天文志永嘉六年荧惑岁星太白聚牛女之间占曰牛女扬分是後两都倾覆而元帝中兴扬土】彼凌江而建国始播迁於吾祖【晋元帝纪愍帝崩问至建康百僚劝进即位周礼惟王建国滕王逌序信八世祖滔北史庾季才传滔随晋元帝过江官至散骑常侍渭生曰卢谌诗王室丧师私门播迁】分南阳而赐田裂东岳而胙土【北史滔封遂昌侯　湑曰左传晋侯朝王与之阳樊温原攒茅之田晋于是始啓南阳泰山曰东岳诗俾侯于东锡之土田山川附庸左传衆仲曰胙之土而命之氏史记天子立大社取五色土为坛封诸侯者取方面土授之谓之胙土】诛茅宋玉之宅穿径临江之府【北史滔过江家南郡江陵县屈原卜居宁诛锄草茅以力耕乎汉项籍传义帝柱国共敖将兵撃南郡功多因立敖为临江王都江陵　洄曰宋玉旧宅在江陵城北三里见唐余知古渚宫故事】水木交运山川崩竭【树谷曰此下序宋齐之间信高曾以来之世德也　南史齐高帝纪河图?历年七十水灭绪案宋水德也义熙元年宋武帝王业之始至齐受命七十年又阮孝绪传齐为木行　渭生曰南史明僧绍传秦始季年岷益有山崩淮水竭齐郡僧绍窃谓其弟曰昔伊洛竭而夏亡河竭而殷亡三川竭岐山崩而周亡五山崩而汉亡夫有国必依山川而为固山川作变不亡何待今宋德如四代季季尔志吾言而勿泄也後竟如其言】家有直道人多全节训子见於纯深事君彰於义烈【繁弨曰南史庾易传易祖玫巴郡太守父道骥安西参军计其时皆仕于宋至易始入齐临川王荐之直道全节训子事君等语当指玫道骥无疑玫为信高祖道骥为信曾祖　湑曰蔡邕郭泰碑文直道正辞　渭生曰嵇康絶交书禹不偪伯成子高全其节也　潘岳西征赋秺侯之忠孝淳深马汧督诔序忠孝义烈之流】新野有生祠之庙河南有胡书之碣【新野河南庙碣必庾氏先世事今无考汉于定国传郡中为之立生祠　洄曰述异记伏滔铭曰胡书龟历之文胡书科斗书】况乃少微真人天山逸民【炯曰此下序信祖易也　按南史信祖易志性恬静不交外物齐临川王映临州表荐之饷麦百斛辞不受建武三年诏徵司空主簿不就卒续晋阳秋会稽谢敷隐若耶山忽月犯少微星少微一名处士星俄而敷死　湑曰真人高诱曰真德之人也　繁弨曰易天山遯逸民见论语】阶庭空谷门巷蒲轮【诗皎皎白驹在彼空谷诗说白驹贤者将隐去王者留之而作是诗汉枚乘传武帝以安车蒲轮徵乘】移谈讲树【渭生曰管辂别传冀州裴使君檄召辂为文学从事一相见清谈终日时大熟移床在庭前树下乃至鸡向晨然後出】就简书筠【晋书徐伯珍少孤贫学书无纸尝以竹叶箭箬学书左传南史氏闻之执简以往礼记如竹箭之有筠也】降生世德载诞贞臣【炯曰此下序信父肩吾也诗世德作求　湑曰国语奕世载德西征赋贞臣见于国危】文词高於甲观模楷盛於漳滨【南史易子肩吾八岁能赋诗初为晋安王国常侍王为皇太子兼东宫通事舍人累官太子率更令中庶子　左传仲尼使举是礼也以为多文辞汉成帝纪帝生於甲观画堂注画堂太子宫中之堂後汉书天下楷模李元礼魏志刘桢为平原侯植庶子後为五官中郎将丕文学少有清才以文学自贵桢作诗云余婴沉痼疾窜身清瘴滨】嗟有道而无凤叹非时而有麟【论语凤鸟不至家语叔孙氏之车士曰子鉏商於大野获麟孔子观之涕泣沾襟曰麟为明王出出非其时见害故伤焉】既奸回之奰逆【一作匿】终不悦於仁人【繁弨曰南史侯景党宋子仙购得肩吾欲杀之　左传王孙满曰其奸回昏暴诗内奰于中国注奰怒也】王子洛滨之岁兰成射策之年【树谷曰此下信自序历仕之美也　滕王逌序信年十五侍梁东宫讲读汲冢周书云晋平公使叔誉聘於周见太子晋与之言五称而三穷归告平公曰太子行年十五而誉弗能与言君请事之师旷不可曰请使瞑臣往与之言师旷见太子晋晋曰吾後三年将上宾於帝所汝慎无言师旷归未及三年告死者至列仙传太子晋游于伊洛之间汉旧仪太常博士弟子试射策中甲科补郎中乙科补掌故　繁弨曰兰成信小字本宋叶廷珪海录唐陆龟蒙小名录无之不足为据然如张燕公过信宅诗云兰成追宋玉旧宅偶辞人元微之送友封诗云兰成宅里寻枯树宋玉台前别故人此解盖巳久矣　兆骞曰徐庾之文每言一事必以两故实出之子山年十五为东宫讲读故用王子洛滨十五岁之事为拟兰成句惜无所考亦必十五岁之事也若以己之小字与古人作对宁有如是文理乎观沈约王子洛滨之岁辟疆入侍之年二语可见】始含香於建礼仍矫翼於崇贤【繁弨曰滕王逌序信解褐授安南府参军寻转尚书度支郎中又本传信为抄撰学士在东宫恩礼莫比　湑曰汉官仪尚书郎怀香握兰含鸡舌奏事晋职官志尚书郎主作文书起草昼夜更直於建礼门内　繁弨曰晋东宫故事皇太子于崇贤门迎师傅扬雄解嘲矫翼厉翮】游洊雷之讲肆【一作肄】齿明离之胄筵【洄曰易洊雷震又震为长子　繁弨曰宋书礼志晋武帝太始六年令复讲肄旧典　左传讲肆注肆音肄王制凡入学以齿易明两作离注明两两离相续明之义　湑曰书教胄子】既倾蠡而酌海遂测管以【一作而】窥天【湑曰东方朔客难以管窥天以蠡酌海注管竹管也蠡蚌蛤也】方塘水白钓渚池圆【刘桢诗方塘含白水鲍昭芜城赋弋林钓渚之馆】侍戎韬於武帐听雅曲於文弦【渭生曰宋礼志凡兵事惣谓之戎汉艺文志周史六弢六篇弢与韬同　洄曰汉汲黯传武帝常坐武帐中黯前奏事　南史宋文帝二十二年宴于武帐堂晋乐志杜夔传旧雅乐四曲一曰鹿鸣二曰驺虞三曰伐檀四曰文王皆古声辞　舒崇曰江表传周瑜谓蒋干曰闻弦赏音足知雅曲　广雅曰神农氏琴上有五弦曰宫商角徵羽文王增二弦曰少宫少商　炯曰释知匠乐录文王武王各加一弦以为文弦武弦是为七弦】乃解悬而通籍遂崇文而会武【繁弨曰滕王逌序信又为东宫领直青宫兵马竝受节度汉陈汤传刘向疏云解悬通藉　湑曰魏明帝立崇文观徵善文者以充之】居笠毂而掌兵出兰池而典午【洄曰左传楚子与若敖氏战伯棼射王汰輈及鼓又射贯笠毂　汉酷吏传东越反上欲复使杨仆将为其伐前劳以书勅责之曰受诏不至兰池宫明日又不对其罪何如　尚瑗曰按滕王序信为东宫领直节度兵马意亦行军司马之类因典午为司马氏谜故司马之官亦借以为用唐韩愈为行军司马和裴晋公诗云长慙典午非材职当亦祖此】论兵於江汉之君拭玉於西河之主【繁弨曰滕王逌信集序江路有贼梁先主使信与湘东王论水战事丑徒闻其名德遂即奔散深为梁主所赏湘东在江陵故曰江汉之君本传聘於东魏文章词令盛为邺下所传西河故魏地故引以相比　湑曰诗传文王化行南国诗人美之赋汉广诗云汉之广矣不可泳思江之永矣不可方思　仪礼宾朝服立东西面贾人北而坐拭圭郑玄注贾知物贾拭清之也　舒崇曰史记吴起传魏武侯浮西河而下】於时朝野欢娯池台钟鼓【树谷曰此下追叙梁初承平之象　洄曰张协咏史诗昔在西京时朝野多欢娱　渭生曰左传晏子曰高台深池撞钟舞女　汉田蚡传前堂罗钟鼓】里为冠盖【湑曰襄阳耆旧传襄阳郡岘山南至宜城百余里汉宣帝时有卿士刺史二千石数十家冠盖掩映荆州刺史叹其盛号之曰冠盖里】门成邹鲁【未详】连茂苑於海陵跨横塘於江浦【南史梁武帝纪天监四年立建兴苑於秣陵建兴里太清元年王游苑成舆驾幸苑又梁书武帝纪天监九年新作缘淮塘北岸起石头迄东冶东岸起後渚篱门迄三桥　洄曰左思吴都赋佩长洲之後苑又曰?海陵之仓则红粟流衍　金陵览古自江口沿淮筑堤谓之横塘舆地记曰横江浦在河州界对江南之采石往来济渡处】东门则鞭石成桥南极则铸铜为柱【繁弨曰梁之幅东至海南极交址武帝中大同二年又尝平交址斩李贲故引鞭石铸铜等事　史记秦始皇本纪立石东海上朐界中以为秦东门　洄曰三齐略纪始皇作石桥欲过海看日出处有神人驱石下海石去不速神辄鞭之石皆流血淮南子竖亥步自北极至南极广州记马援讨平交址於峤南立铜柱以表汉之极界】橘则园植万株竹则家封千户【渭生曰战国策苏秦说赵肃侯曰楚必致橘柚之园石崇思归引序曰百木万株　汉货殖传蜀汉江陵千树橘渭川千亩竹其人与千户侯等】西賮浮玉南琛没羽【南史梁武帝纪自天监至中大同元年林扇于陀利扶南龟兹中天竺北天竺邓至于阗林邑宕昌婆利高丽百济蠕蠕狼牙修河南滑国新罗白题师子盘盘波斯丹丹渇盘陀等国朝贡不絶湑曰賮珍货也拾遗记西海之西有浮玉山鲁颂来献其琛琛宝也　竹书尧二十九年僬侥氏贡没羽山海经僬侥在南】吴歈越吟荆艳楚舞【洄曰二句见左思吴都赋吴歈吴人歌也越吟越人吟也本战国策庄舄事艳楚歌也】草木之遇【一作得】阳春鱼【一作蛟】龙之逢风【一作云】雨【汉文帝纪诏曰方春和时草木羣生之物皆有以自乐　渭生曰楚辞恐溘死而不得见乎阳春　嵇康琴赋注善曰乐动声仪孔子曰风雨动鱼龙仁义动君子】五十年中江表无事【南史羊侃传梁兴四十七年境内无事公卿在位及闾里士大夫莫见甲兵】王歙为和亲之侯班超为定远之使【湑曰汉匈奴传和亲侯王歙王昭君兄子也　汉班超传超使西域通三十六国和帝永元七年封定远侯】马武无预於甲兵冯唐不论於将帅【洄曰光武时臧宫马武上言欲撃匈奴帝不许自是诸将莫敢言兵事　汉匈奴传赞文帝中年聚天下精兵军于广武顾问冯唐与论将帅】岂知山岳闇然江湖潜沸【炯曰此下言大乱潜伏梁之君臣狃于治安卒至祸败也渭生曰汉书王莽下书曰江湖海泽麻沸】　渔阳有闾左戍卒【一作兵】离石有将兵都尉【南史侯景魏之怀朔镇人也尝言于高欢曰请济江缚取萧衍老公以作太平寺主欢使拥兵十万专制河南　湑曰史记秦二世本纪发闾左戍渔阳者九百人陈胜吴广为屯长因天下之愁怨乃杀将尉起兵干宝晋纪总论曰彼刘渊者离石之将兵都尉十六国春秋刘宣起兵离石推渊为大匈奴】天子方删诗书定礼乐【湑曰梁书武帝纪着毛诗答问尚书大义乐社义等书又天监初何佟之等并撰五礼千余卷帝称制断疑】设重云之讲开士林之学【南史武帝于重云殿讲说名僧硕学四部听衆常万余人又大同七年于宫城西立士林馆令朱异贺琛逓相讲述】谈劫烬之灰飞辨常星之夜落【曹毘志怪汉武帝凿昆明池极深悉是灰墨无复土以问东方朔朔曰试问西域胡至明帝时外国道人入洛阳时有忆朔言者乃以灰墨问之胡人曰天地将尽则劫烧此劫烧之余鲁庄公七年四月辛卯夜明恒星不见时佛从左脇中堕地行七步齐王屮头陀寺碑文周鲁二庄亲昭夜景之鉴亦指此事】地平鱼齿城危兽角【洄曰左传襄公十八年楚伐郑涉于鱼齿之下杜注鱼齿山在犨县北　吕氏春秋猛兽之角能以为城】卧刁斗於荥阳绊龙媒於平乐【汉李广传孟康注刁斗以铜作鐎受一斗昼炊饭食夜撃持行今在荥阳库中也绊马絷也系足曰绊三辅黄图汉明帝永平五年至长安悉取飞廉并铜马置之西门外为平乐馆　洄曰汉礼乐志龙之媒天马徕张衡东京赋其西则有平乐都场示远之观龙雀蟠琬天马半汉】宰衡以干戈为儿戏缙绅以清谈为庙略【汉书王莽传如公为宰衡诗载戢干戈　舒崇曰司马相如传耆老大夫缙绅先生之徒渭生曰晋羊祜传武帝诏曰内经庙略详马射小园二赋】乘渍【一作海】水以【周书作而】胶船驭奔驹以朽索【湑曰渍水疑作积水见庄子　帝王世纪周昭王济汉船人恶之以胶船进至中流船解王没于水书凛乎若朽索之驭六马】小人则将及水火君子则方成猿鹤【洄曰孟子救民於水火之中抱朴子周穆王南征一军尽化君子为猿鹤小人为沙虫】敝箅不能救盐池之醎阿胶不能止黄河之浊【湑曰孔融周岁论敝箅不能救盐池之卤说文箅蔽也所以蔽甑底也按箅音悲　尚瑗曰雷斆炮炙论序弊箅淡卤注常使之甑中箅能淡盐味　渭生曰史记正义缘黄河盐池有八九所　抱朴子阿胶一寸不能止黄河之浊水经注东阿有井大如轮深六七丈岁常煮胶以贡天府】既而鲂鱼赬尾四郊多垒【洄曰诗鲂鱼赬尾王室如毁　礼记四郊多垒此卿大夫之辱也】殿狎江鸥宫鸣野雉【湑曰宋彭城王义康将败江鸥野雉并入斋前　渭生曰孙绰诗物我俱忘怀可以狎鸥鸟树谷曰晋五行志成帝咸和二年正月有五鸥鸟集殿庭後苏晋作乱宫殿焚毁】湛卢去国艅艎失水【吴越春秋楚昭王卧而得吴王湛卢之劒于牀问于风胡子对曰人君有逆理之谋其劒即出今吴王无道杀君谋楚故湛卢去国　洄曰左传昭公十七年楚败吴师于长岸获其乘舟艅艎】见被髪于伊川知百年而为戎矣【湑曰左传辛有适伊川见被髪而祭于野者曰不及百年此其戎乎其礼先亡矣】彼奸逆之炽盛久游魂而放命【树谷曰此序侯景之奸凶也　洄曰後汉谢夷吾传游魂假息】大则有鲸有鲵小则为枭为獍【左传取其鲸鲵而封之杜注以喻不义之人蚕食小国晋崔懿之传懿之谓靳准曰汝心如枭獍必为国患】负其牛羊之力凶其水草之性【洄曰扬雄书曰外国天性忿鸷负力怙气　汉书匈奴传其畜之所多则马牛羊逐水草迁徙无城郭常居耕田之业】非玉烛之能调岂璿玑之可正【湑曰尔雅四时调和谓之玉烛舜典在璿玑玉衡以齐七政】值天下之无为尚有欲於羁縻【树谷曰此下序侯景内附也　梁书武帝纪太清元年魏大司徒侯景求以十三州内属　湑曰汉匈奴传匈奴欲渐致和亲汉亦羁縻之】饮其琉璃之酒赏其虎豹之皮【汉匈奴传匈奴以径路刀金留犁挠酒与张猛韩昌共饮血盟　洄曰左传无终子嘉父使孟乐如晋因魏庄子纳虎豹之皮以请和诸戎】见胡柯【周书本作桐】於大夏识鸟卵於条枝【汉张骞传骞言使大夏时见蜀布卭竹杖西域传条支国临西海有大鸟卵如瓮武帝时入贡　湑曰西域传鄯善国有胡桐】豺牙宓【一作密】厉虺毒潜吹【炯曰此下序景蓄谋欲反也　舒崇曰孙楚与孙皓书豺狼抗爪牙之毒渭生曰李时珍本草豺形似狗其牙如锥洄曰孔丛子梁丘据遇虺毒三旬而後瘳】轻九鼎而
欲问闻三川而遂窥【左传楚子伐陆浑之戎观兵于周疆问鼎之大小轻重焉战国策秦武王谓甘茂曰寡人欲容车通三川以窥周室韦昭曰三川河伊洛】始则王子召戎奸臣介胄【树谷曰此下序临贺王正德潜与景通也　洄曰左传僖公十一年杨拒泉臯伊洛之戎入王城焚东门王子带召之也　渭生曰扬子法言上失其政奸臣窃国命礼记介胄则有不可犯之色按奸臣即指正德】既官政而离逷遂师言而泄漏【庄曰临贺王正德临川王宏之子尝怨望朝廷侯景因密与相结正德许为内应有我为其内公为其外之语景将渡江正德遣大船数十艘伪称载荻实装济景朝廷未知其谋以正德为平北将军屯朱雀航景师至正德遂率所部与之合　渭生曰礼记五十服官政　洄曰左传晋将执戎子驹支驹支曰我诸戎相继于时以从执政犹殽志也岂敢离逷又齐寺人貂始漏师于多鱼】望廷尉之逋囚反淮南之穷寇【炯曰此下言侯景反而灾异前後迭见也　按此二语乃东魏杜弼移檄梁朝之辞初景未渡江魏人移檄极言景反覆猜忌又言帝饰智惊愚将为景欺及後祸败之状皆如所陈南人咸以为?故信引用其语也　湑曰晋苏晋传峻曰台下云我欲反岂得活耶我宁山头望廷尉不能廷尉望山头　庄曰魏志诸葛诞据淮南反踰年诞智力穷突小城门出为胡奋所杀】出【周书作飞】狄泉之苍鸟起横江之困兽【晋五行志洛阳步广里地陷有苍白鵞出苍者飞翔中天白者止焉陈留董养叹曰步广周之狄泉盟会地也白者金色国之行也苍为胡象自後有刘渊之乱　叶舒颖曰屈原天问苍鸟羣飞孰使萃之】地则石鼓鸣山天则金精动宿【梁书普通二年始平郡中石鼓村地自开南史太清二年正月癸巳朔两月相承如鈎见于西方按月者金之精也见初学记　湑曰水经注冀县有石鼓谓之天鼓山九州害起则鸣又云石鼔山有石鼓鸣则秦土有殃又燕山有石鼓耆旧云鸣主有兵　晋五行志吴兴长城夏架山有石鼔鸣则三吴有兵　繁弨曰郡国志吴王离宫在石鼔山越王献西施於此石鼔鸣即兵起见太平御览　洄曰天官星占太白金之精大将之象也太清三年太白昼见】北阙龙吟东陵麟鬭【庄曰梁书武帝纪普通五年龙鬬于曲阿王陂因西行至建陵城又中大同元年建陵隧口石麒麟动　炯曰南史皇考文皇帝陵曰建陵　湑曰春秋元命苞孤星高则羣龙吟淮南子麒麟鬬而日月蚀】尔乃桀黠构【一作横】扇冯陵畿甸【炯曰此下序景之围台城幽梁武也　渭生曰汉书盗贼桀黠宋书谢灵运构扇异同　左传郑王子伯骈告于晋曰冯陵我城郭诗邦畿千里　湑曰王制千里之内曰甸】拥狼望於黄图填卢山於赤县【洄曰汉扬雄传雄谏受匈奴朝书曰役无罪之人快心於狼望之北又运府库之财填卢山之壑注狼望匈奴地名卢山匈奴山名　繁弨曰三辅黄图载秦汉以来宫殿门阙楼观池苑在关辅者　史记驺衍传中国名曰赤县神州】青袍如草白马如练【洄曰南史侯景传大同中童謡云青丝白马寿阳来先是景涡阳之败求锦朝廷但给青布及是皆用为袍采色尚青景乘白马青丝为辔欲以应谣古诗青袍似春草　论衡孔子与顔渊俱登鲁东山望吴阊门谓渊曰尔何见曰一疋练前有生蓝子曰白马庐刍也】天子履端废朝单于长围高宴【湑曰梁书景筑长围以絶内外　三国典略景于东宫置酒奏乐以为乐　左传履端于始史记正月为端　洄曰汉匈奴传注单于广大之貌言象天单于然也】两观当戟千门受箭【梁书景造诸攻具百道攻城　洄曰左传雉门及两观灾观门阙也汉息夫躬传长戟指阙详马射赋】白虹贯日苍鹰撃殿【南史梁武帝纪太清三年正月庚申白虹贯日三重　湑曰战国策唐雎谓秦王曰聂政之刺韩傀也白虹贯日要离之刺庆忌也苍鹰撃于殿上】竟遭夏台之祸终视尧城之变【史记夏桀召汤而囚之夏台　洄曰水经注小城阳在城阳西南半里许俗谚以为囚尧城括地志故尧城在濮州甄城县东北十五里竹书云昔尧德衰为舜所囚也】官守无奔问之人干戚非平戎之战【炯曰此下序外援之不力也　左传臧文仲曰天子蒙尘于外敢不奔问官守又齐侯使管夷吾平戎于王　渭生曰淮南子禹执干戚舞于两阶之间而有苗格】陶侃空争【一作装】米船顾荣虚摇羽扇【繁弨曰南史时四方征镇入援者三十余万莫有鬬志自相抄夺而已通监苏峻之乱温峤军食尽贷于陶侃侃怒曰使君前云不忧无良将及兵食今数战皆北良将安在若复无食仆便欲西归竟陵太守李阳说侃侃乃分米五万石以饷峤军晋书陶侃传陈敏遣陈恢寇武昌侃御之以运船为战舰　洄曰晋陈敏传敏反自将讨甘卓顾荣以白羽扇挥之敏衆皆溃去】将军死绥路絶重围【炯曰此下序城守之难支也　湑曰司马法将军死绥绥却也　渭生曰班固守疏勒城赋日兮月兮重围】烽随星落书逐鸢飞【梁书侯景传太清三年三月朔旦城内以景违盟举烽鼓噪又南史侯景传台城之围中外断絶有羊车儿献计作纸鸦系以长绳藏勅于中简文出太极殿因西北风而放冀达援军　繁弨曰顔师古汉书注画则举燧夜则举烽　淮南子鲁班为木鸢而飞之】遂乃韩分赵裂鼓卧旗折【树谷曰此下言台城内外兵败于景而人民流离也　国策张仪说韩王曰夫塞成皋絶上党则王之国分矣司空马曰大王裂赵之半以赂秦　洄曰後汉隗嚣传櫜弓卧鼓晋陆机传机临戎而牙旗折左】失羣班马迷轮乱辙【渭生曰苏武诗胡马失其羣　湑曰左传邢伯告中行伯曰有班马之声齐师其遁又曹刿曰吾视其辙乱望其旗迷故逐之】猛士婴城谋臣卷舌【洄曰史记高帝纪安得猛士兮守四方　蒯通传必将婴城固守韩非说秦王曰内者量我谋臣　洄曰扬雄剧秦美新卷其舌而不谈】昆阳之战象走林常山之阵蛇奔穴【後汉光武纪王寻王邑围昆阳驱虎豹犀象之属以助威光武率敢死者乘鋭奔之城中亦鼔噪而出震呼动天地虎豹皆股战　洄曰神异经西方山中有蛇触之者中头则尾至中尾则头至中腰则首尾并至名曰率然茂先注云会稽常山最多此蛇孙子兵法三军势如率然者是也晋桓温传诸葛亮造八阵图於鱼复平沙上温见　之曰此常山蛇势也】五郡则兄弟相悲三州则父子离别【南史侯景传景之乱也或父子携手共入江湖或兄弟相要俱缘山岳于时千里絶烟人迹罕见五郡三州见伤心赋】护军慷慨忠能死节三世为将终於此灭【炯曰此序韦粲死事也　南史韦粲祖叡父放俱为将有战功粲之屯青塘也与子尼及三弟助警构从弟昂皆战死赠护军将军　渭生曰汉项籍传慷慨伤怀楚辞或忠信而死节　湑曰史记王翦传将三世者败】济阳忠壮身参末将兄弟三人义声俱倡【炯曰此下序江子一兄弟死事也南史南津校尉江子一济阳人与弟左丞子四东宫主帅子五率所领百余人开门出战子一直抵贼营为贼解肩而死子四子五相谓曰与兄俱出何面独旋皆免胄赴贼死繁弨曰吴志评孙坚有忠壮之烈　洄曰史记范增为末将】主辱臣死名存身丧敌【一作狄】人归元三军凄怆【湑曰史记范蠡曰臣闻主忧臣辱主辱臣死班大家东征赋唯令德为不朽兮身既殁而名存　左传先轸免胄入狄师死焉狄人归其元面如生】尚书多算守备是长云梯可拒地道能防【炯曰此下序羊侃善于守御不幸疾卒也　梁书羊侃传侃为都官尚书侯景反副宣城王都督城内诸军事贼为尖项木驴攻城侃作雉尾炬施鉄镞以油灌之掷驴上焚之俄尽贼又起土山以临城侃命为地道潜引其土山不能立後大雨城内土山崩贼乘之垂入侃乃令多掷火为火城以断其路徐于里筑城贼不能进湑曰孙子多算胜少算不胜　渭生曰左传沈尹戌曰完其守备以待不虞　史记工输班作陵云之梯以攻宋城後汉光武纪或为地道冲棚橦城】有齐将之闭壁无燕师之卧墙【未详】大事去矣人之云亡【梁书侃遘疾卒于台内　繁弨曰晋陶侃传苏峻攻大业垒陶侃欲救之殷羡曰若遣救大业则大事去矣　洄曰诗人之云亡邦国殄瘁】申【一作甲】子奋发勇气咆勃实总元戎身先士卒【炯曰此下序柳仲礼战败降景之事　梁书韦粲传粲等推柳仲礼为大都督申子仲礼小字也见陆龟蒙小名录　湑曰晋潘岳西征赋何猛气之咆勃诗元戎十乘以先啓行　晋书刘琨上愍帝表云臣当首启戎行身先士卒】胄落鱼门兵填马窟屡犯通中频遭刮骨【南史仲礼与景战於青塘槊将及景而贼将支伯仁自後斫仲礼中肩自是壮气外衰　湑曰左传公及邾师战于升陉我师败绩邾人获公胄悬诸鱼门　古诗饮马长城窟洄曰史记高帝纪注三辅故事楚汉相拒于京索间六年身被大创十二矢石通中过者有四　蜀志关羽常为流矢所中贯其左臂羽便伸臂令医刮去其毒言笑自若】功业夭枉身名埋殁【南史台城陷仲礼开营降贼论者以为梁祸始于朱异成于仲礼舒崇曰谢灵运诗夭枉特兼常】或以隼翼鷃披虎威狐假沾渍锋镝脂膏原野【树谷曰此下总言败军之状见台城所由陷也繁弨曰梁书景传景与入援诸军战诸军败绩获西丰公大春邵陵王司马庄丘惠达直阁将军胡子约广陵令霍峻等送城下徇之　尚瑗曰亢仓子以隼翼而被之鷃不明者以为隼明者视之乃鷃也洄曰战国策江乙曰虎求百兽食之得一狐狐曰子无食我也天帝令我长百兽不信吾为子先行子随我後百兽见我无不走虎以为然随而行兽见之皆走虎不知兽之畏己而以为畏狐也淮南王谏伐南越书曰甲卒死亡沾渍山谷　後汉陈龟年传疏曰守塞候望悬命锋镝汉苏武传卫律曰空以身膏草野谁复知之湑曰班固东都赋原野厌人之肉高平曰原牧外曰野】兵弱虏强城孤气寡【蜀志赵云传兵弱敌强失利於箕谷洄曰鲍昭诗虏阵精且强】闻鹤唳而心惊听胡笳而泪下【洄曰晋书载记苻坚淝水之败其走者闻风声鹤唳皆以为晋兵　晋刘琨传琨在晋阳为胡骑所围中夜奏胡笳贼皆流涕欷歔】据神亭而亡戟【吴志孙策与太史慈鬬於神亭策刺慈马而擥得慈项上手戟】临横江而弃马崩於钜鹿之沙【未详】碎於长平之瓦【湑曰史记赵惠文王时秦军军武安西鼔噪勒兵武安屋瓦尽振至孝成王时秦与赵军相拒于长平此以武安长平两战合而为一矣又唐李白诗有传闻武安将气振长平瓦】於是桂林颠覆长洲麋鹿【树谷曰此下序台城已陷也　洄曰左思吴都赋数军实乎桂林之苑刘达注桂林苑在建业东北十里　渭生曰诗序関周室之颠覆　繁弨曰汉书枚乘说吴王曰圈守禽兽不如长洲之苑　树屏曰吴地记长洲在姑苏南太湖北岸阖闾所游猎处也　史记伍子胥传子胥谏吴王曰臣恐姑苏不久为麋鹿所游】溃溃沸腾茫茫墋黩天地离阻人神惨酷【湑曰诗溃溃回遹注溃溃乱也百川沸腾注沸出腾乘也晋陆机功臣颂茫茫宇宙上墋下黩注墋不澄清之貌黩媟也言乱常也　渭生曰剧秦美新摘秦政惨酷尤烦者应时而蠲】晋郑靡依鲁卫不睦【树谷曰此下序台城陷後诸王无讨贼之志互相倾轧而景得肆其毒也繁弨曰侯景陷建康以诏命解外援兵柳仲礼召诸将议之裴之高王僧辨曰正当悉力决战何所多言不听诸军随方各散临城公大连湘东世子方等鄱阳世子嗣湘潭侯退等各还本镇邵陵王纶奔会稽故曰晋郑靡依也又台城?後湘东王绎杀桂阳王慥又遣王僧辩撃斩河东王誉由此与岳阳王詧有隙又遣僧辨伐邵陵王纶寻阳王大心遣兵撃庄铁鄱阳王范发兵救之由是二镇亦相猜忌故曰鲁卫不睦也　洄曰左传周桓公曰周之东迁晋郑焉依公叔文子谓卫灵公曰太姒之子唯周公康叔为相睦也】竞动天关争回地轴【史记天官书天关为之动　湑曰荆州星占曰北辰一名天关博物志地有三千六百轴河图括地象曰崑仑之山横为地轴】探雀鷇而未饱待熊蹯而讵熟【树谷曰此二句序武帝之死也繁弨曰南史武帝为景所制御膳亦被裁抑上卧浄居殿口若索蜜不得再曰荷荷遂殂　史记赵世家公子成李兑围主父宫主父欲出不得探雀鷇食之三月余饿死左传楚成王黜太子商臣商臣以宫甲围成王王请食熊蹯而死弗听】乃有车侧郭门筋悬庙屋【树谷曰此二句序简文之弑也繁弨曰南史大宝二年景废简文帝为晋安王後听王伟谋遣彭隽王修纂以土囊弑帝伟撤户扉为棺迁殡于城北酒库中　湑曰左传齐崔氏侧庄公于北郭丁亥葬诸士孙之里四翣不跸下车七乘不以兵甲注侧谓侧埋之不殡于庙史记田完世家淖齿擢湣王筋悬之庙屋宿昔而死】鬼同曹社之谋人有秦庭之哭【炯曰上句总结建康之亡下句伏已奔江陵之意　左传曹人或梦衆君子立於社宫而谋亡曹曹叔振铎请待公孙疆许之及疆执政曹亡】尔乃假刻玺於关塞称使者之酧对【炯曰此下信自序初去台城所历郊关之苦也　繁弨曰汉酷吏传甯成诈刻传出关归家　渭生曰史记楚太子元出质于秦黄歇使变服为楚使者御以出关】逢鄂坂之讥嫌值耏门之征税【晋惠帝纪永宁元年赵王伦簒位齐王冏起兵讨伦成都王颖河间王顒常山王又新野公歆皆举兵应之伦遣其将孙辅出鄂坂以拒冏　繁弨曰鄂坂关名在今河南登封县　左传耏班御皇父充石获长狄缘斯宋公以门赏耏班使食其征谓之耏门注使食关门之租因以名门】乘白马而不前策青螺而转碍【繁弨曰桓谭新论公孙龙常争论曰白马非马人不能屈後乘白马无符传欲出关关吏不听此虚言难以夺实也　姜宸英曰鲁女生别传李少君死後百余日人有见少君在河东蒲坂乘青骡帝闻之发棺无所有】吹落叶之扁舟飘长风於上游【炯曰此信自序舍陆从舟沿江而上也　洄曰白帖古者观落叶因以为舟　湘州记绕川行舟遥望若一树叶陆机诗长风万里举　渭生曰汉书范蠡乘扁舟浮五湖　汉项籍传使人徙义帝曰古之帝者必居上游徙之长沙都郴】彼锯牙而鈎爪又循江而习流【炯曰此下序中涂遇侯景袭郢之兵也　繁弨曰大宝二年三月侯景悉兵西上闰四月景遣将宋子仙任约袭郢州执刺史方诸及行事鲍泉司马虞预等　湑曰神异经穷奇锯牙鈎爪遇忠信之人则噬而食之　汉西南夷传庄蹻将兵循江上史记越世家发习流二千伐吴】排青龙之战舰鬭飞燕之船楼【南史王僧辨传湘州贼陆纳造青龙舰疑旧有此名不自纳始故信赋引之晋令水战有飞燕船】张辽临於赤壁王濬下於巴丘乍风惊而射火或箭重而回舟【吴志周瑜传与曹公遇於赤壁黄盖取战舰数十艘实以薪草灌膏油其中先书报曹公欺以欲降盖放诸船同时发火时风盛猛悉延烧岸上营落军遂败退　洄曰魏略孙权乘大船来观曹公军公使弓弩乱发箭着船偏重将覆权因回船复以一面受箭箭均船平乃还】未辨声於黄盖已先沉於杜侯【北史艺术传陆法和征约至赤沙湖遂纵火焚船而逆风不便法和执白羽扇挥风风即返约逃窜不知所之法和曰吾前于此州建一刹语檀越实平贼标今何不向标下求贼也果於水中见约抱刹仰头裁出鼻遂擒之　繁弨曰任约陷郢州领军王僧辨屯师巴陵五月帝遣胡僧佑陆法和援巴陵六月僧佑等擒约侯景焚营宵遁以丁和为郢州刺史和以大石磕杀鲍泉虞预沉於黄鹤矶　魏志赤壁败还留张辽屯合肥晋王濬传濬上书自理曰臣自达巴邱所向风靡吴志注赤壁之役盖为流矢所中时寒堕水为吴军人所得不知其盖也置厠牀中盖自强以一声呼韩当当闻之曰此公覆声也向之流涕解易其衣遂以得生　湑曰魏氏春秋诸葛诞为郎与仆射杜畿试船陶河遭风覆殁诞亦俱溺虎贲浮河救诞诞曰先救杜侯诞飘至岸畿竟溺死】落帆黄鹤之浦藏船鹦鹉之洲【炯曰此下信自序乘间得度郢州而犹怀思故都也　繁弨曰黄鹤山一名黄鹄山在江夏县东九里近县西北二里有黄鹤矶水经注黄鹤矶直鹦鹉洲之下尾信奔江陵道必经此落帆藏船避兵乱也按通监大宝二年四月任约破郢州六月王僧辩复郢州七月湘东王以长沙王韶监郢州事而韶传云韶为郢州信西上江陵涂经江夏韶接信甚薄则知信奔还时正值用兵之际无疑　徐树声曰御览引荆州记江夏都江城西临江有黄鹤矶又有鹦鹉洲侯景令宋子仙夜袭江夏藏船於鹦鹉洲　渭生曰魏志田豫传成山无藏船之处】路已分於湘汉星犹看於斗牛【繁弨曰湘水出今广西海阳山历湖广永州长沙二府下洞庭湖至岳州府北合大江岳州在梁为巴州汉水出今陕西嶓冢山自汉中府流经湖广郧阳襄阳承天三府又东至汉阳府东大别山北合大江所谓沔口也沔口之东即武昌府城在梁为郢州信由建康奔还当自郢而巴而江陵也斗牛扬州分野此信自言将入江陵而心犹在故都也　湑曰王?头陀寺碑沟池湘汉沈炯归魂赋察故乡之安否但望斗而观牛】若乃隂陵失路【一作路絶】钓台斜趣【炯曰此下序侯景败还所过残破也　繁弨曰南史任约被擒景夜遁还都左右有泣者　汉项籍传羽至隂陵迷失道路故汉追及之　繁弨曰钓台当是孙权武昌钓台洄曰曹操追刘备及於当阳之长坂刘备与数十骑斜趣汉津济沔斜趣当是兵败而遁之意】望赤壁而沾衣舣乌江而不渡【繁弨曰唐杜佑曰赤壁山在鄂州蒲圻县武昌志赤壁山在今嘉县对江北之乌林即周瑜破曹操处赤壁乌江信盖以操羽之败比景也　湑曰班彪北征赋涕涟落而沾衣史记项羽欲东渡乌江乌江亭长檥船待项王曰天之亡我我何渡为舣史记作檥如淳注曰南方人谓整船向岸曰檥乌江在牛渚】雷池栅浦鹊【一作鹄】陵焚戍【尚瑗曰陈武帝纪帝与王僧辨进次大雷军人杜陵梦雷池君周何二神乘朱航陈甲仗称下征侯景又王僧辩传发自江州直指建康乃先命南兖州刺史侯瑱袭南陵鹊头等戍克之通监此二事在承圣元年二月信之至江陵或此时也晋书刘裕伐卢循惧其侵轶乃栅石头断租浦以拒之循攻栅不利战於南岸败走浔阳又败之于雷池寻遁还豫章乃栅断左里又破之循单舸而走　繁弨曰雷池在今安庆府望江县南十里滨大江亦曰雷江口县治即右大雷戍鹊陵即鹊头山在今池州府铜陵县北十里临大江】旅舍无烟巢禽无树【南史侯景传都下户口百遗一二大?南岸极目无烟】谓荆衡之?梓【见竹杖赋】庶江汉之可恃【树谷曰此下自序得还江陵备尝艰苦也　渭生曰晋书王衍谓弟敦曰荆有江汉之固】淮海维扬三千余里【洄曰自金陵遡江而上江陵约三千余里　繁弨曰书淮海维扬州】过漂渚而寄食托芦中而渡水【史记韩信钓于城下有一漂母见信饥饭信伍子胥传子胥奔吴追者在後至江中有渔父子胥呼之渔父歌曰芦中人芦中人岂非穷士乎】届於七泽滨於十死【湑曰汉司马相如传楚有七泽其小者为云梦方九百里　齐语桓公曰管夷吾射寡人中鈎是以滨於死汉贾谊书十死一生】嗟天保之未定见殷忧之方始【树谷曰此下自序复为梁元所用也　诗天保定尔　洄曰史记武王望商邑至于周目夜不寐周公曰曷为不寐武王曰吾未定天保何暇寐也　繁弨曰晋刘琨劝进元帝表或殷忧以启圣明】本不达於危行又无情於禄仕【湑曰论语邦无道危行言逊　家语子曰家贫亲老不择禄而仕】谬掌卫於中军滥尸丞於御史【繁弨曰本传台城陷後信奔江陵元帝承制除御史中丞即位转右卫将军　洄曰沈约弹王源文谬掌天宪　尚书太康尸位】信生世等於龙门辞亲同於河洛奉立身之遗训受承书之顾托【树谷曰此下序父肩吾卒江陵而信家居待死也　史记司马迁自序生於龙门父谈且卒迁使蜀返适见於河洛之间执迁手而泣曰余先周室之太史也汝复为太史为太史则续吾祖矣夫孝始於事亲中於事君终於立身扬名於後世以显父母此孝之大者迁俯首流涕曰小子不敏请悉论先人所次旧闻弗敢阙　湑曰秋胡妻谓胡曰子辞亲往仕】昔三世而无慙今七叶而方落【庄曰陈寔为太邱长子羣仕魏为卿孙泰为三公时人为之语曰公慙卿卿慙长　繁弨曰左思诗曰七叶珥汉貂】泣风雨於梁山惟枯鱼之衔索【南史肩吾传景矫诏遣肩吾使江州喻当阳公太心大心寻举州降贼肩吾因逃入建昌界久之方得赴江陵未几卒梁元帝集肩吾墓志铭云赠散骑常侍盖旌贤也　洄曰琴操曾子耕泰山下雨雪不得归思父母作梁山操韩诗外传枯鱼衔索几乎不蠧二亲之寿忽如过客】入欹斜之小径【张衡应问捷径邪至吾不忍以投步】掩蓬藋之荒扉【沈约郊居赋入蓬藋之荒茫】就汀洲之杜若待芦苇之单衣【史称元帝禀性猜忌不隔踈近故信有忧谗畏罪之句　湑曰楚辞搴汀州兮杜若注汀平也杜若芳草　晋五行志吴孙亮初童謡云吁汝恪何若若芦苇单衣?鈎络於何相求常子阁及诸葛恪死果以蓆苇裹身?束其腰】於是西楚霸王劒及繁阳【树谷曰此下序元帝命将讨景之事时元帝都江陵楚地且未正位号至承圣元年十一月丙子始即位改元故以西楚霸王为比或云指陈武帝亦通　繁弨曰通监承圣元年正月湘东王命王僧辨等东撃侯景　汉项籍传羽自立为西楚霸王左传宋人杀申舟走子闻之劒及於寝门之外　繁弨曰左传昭五年薳射以繁阳之师会於夏汭阳扬或字譌也又汉颍川郡颍隂县有繁阳亭魏文帝受禅於此以繁阳为繁昌县晋改颍川为襄城东晋侨置襄城郡及繁昌县在今太平府逼近建康剑反繁阳谓元帝分遣诸将至此地也】鏖【一作麾】兵金匮校战玉堂【洄曰卫青传鏖兵臯兰太公有金匮书汉高帝纪与功臣剖符作誓丹书铁券金匮石室藏之宗庙三辅黄图未央宫有王堂殿】苍鹰赤雀铁轴牙樯【炯曰此下序王僧辩陈霸先等伐景之师也　湑曰白帖自注并战舰名】沉白马而誓衆负黄龙而渡江【梁书王僧辩传陈霸先与僧辩会於白茅洲升坛歃血辞色慷慨及发鹊头中江有羣鱼跃水飞空引导贼望见官军上有五色云双龙挟舰行甚迅疾按通监此二事在承圣元年二月晋郄鉴传鉴奉诏讨祖约苏峻设坛场刑白马大誓三军　洄曰陆机豪士赋序援旌誓衆　帝王世纪禹南巡渡江黄龙负舟】海潮迎舰江萍送王【渭生曰枚乘七发海水上潮　湑曰家语楚昭王渡江中有一物大如斗圆而赤直触王舟舟人取之王使使问於孔子孔子曰此萍实也惟伯者能获焉】戎车屯於石城戈船掩於淮泗【繁弨曰承圣元年三月辛巳王僧辩督诸军乘潮入淮壬午陈霸先於石头西落星冈筑栅共攻景　诗戎车既饬吴志权徙治秣陵城石头汉南粤传注粤人於水中负人船又有蛟　龙之害故置戈於船下屯聚也掩蔽也】诸侯则郑伯前驱盟主则荀罃暮至【左传诸侯如楚鲁卫曹邾不会郑伯先待于申六月丙午楚子合诸侯於申　洄曰左传襄公十一年四月诸侯伐郑己亥齐公子光宋向戌先至于郑门于东门其暮晋荀罃至於西郊东侵旧许】剖巢燻穴奔魑走魅【炯曰此下序擒斩侯景之事　繁弨曰左思吴都赋颠覆巢居剖破窟宅阮籍猕猴赋曰鼷畏逼以潜身穴神丘之重深终感饵以求食兮焉薰凿之能禁左传投诸四裔以御魑魅注魑魅山林异气所生为人害者】埋长狄於驹门斩蚩尤於中冀然腹为灯饮头为器【梁书王僧辩进营石头景将自沪渎入海太子舍人羊鵾杀之传首西台曝尸建康市百姓争取屠鱠及景首至江陵世祖命煮而漆之付武库　湑曰左传鲁获长狄侨如富父终甥桩其喉以戈杀之埋其头於子驹之门注子驹鲁郭门帝王世纪黄帝戮蚩尤於中冀之野後汉书董卓诛暴尸於市守吏为大炷置脐中然之光明达曙史记刺客传赵襄子最怨智伯漆其头以为饮器】直虹贯垒长星属地【晋宣帝纪时有长星自西南流於东北坠於梁水帝纵兵撃败公孙文懿斩於梁水之上星坠之所】昔之虎踞【一作据】龙盘加以黄旗紫气莫不随狐兎而窟穴与风尘而殄瘁【树谷曰此下伤克复之後故都残毁也　繁弨曰南史王克开台城门引裴之横入宫遗烬烧太极殿及东西堂延阁秘署皆尽羽仪辇辂莫有孑遗　洄曰蜀志诸葛亮曰锺山龙盘石城虎踞吴志陈纪曰黄旗紫气运在东南琴操雍门周曰坟墓生荆棘狐免穴其中　潘岳西征赋狐免窟穴於厰旁汉终军传边境时有风尘之警　诗邦国殄瘁】西瞻博望北临玄圃【南史宋武帝纪於博望梁山立双阙湑曰南史梁武帝诸子传昭明太子於玄圃穿筑与朝士名素者游其中】月榭风台池平树古【沈约郊居赋风台累翼月榭重栭琴操曲池又以平　渭生曰吴均吴城赋古树荒烟几百千年】倚弓於玉女窗扉系马於凤凰楼柱【洄曰王延寿鲁灵光殿赋玉女窥窻而下视　繁弨曰晋宫阙名洛阳有凤凰楼】仁寿之镜徒悬茂陵之书空聚【湑曰晋陆机传机与弟云书曰仁寿殿前有大方铜镜高五尺余广三尺二寸暗着庭中向之便写人形体　汉武帝内传武帝遗诏以襍道书三十卷置棺中河东太守张纯以书进宣帝时有武帝典书郎冉登见之流涕曰此先皇殡时物也】若夫立德立言谟明寅亮【炯曰此下补叙简文帝之事　梁书简文帝纪帝讳刚高祖第三子博综儒书善言名理　湑曰左传叔孙豹曰太上有立德其次有立功其次有立言书谟明弼谐寅亮天地】声超於系表道高於河上【渭生曰朱异传皇太子召异於玄圃讲易何敬容传太宗频於玄圃自讲庄老二书　洄曰世说荀粲曰象外之意系表之言固藴而不出矣　神仙传河上公不知其姓氏尝读老子汉文帝驾诣之】更不遇於浮丘遂无言於师旷【列仙传王子乔名晋周灵王太子也好吹笙作凤鸣游伊洛间随浮丘公登嵩山而去一日遇桓良曰告我家七月七日待我缑氏山良至期往则晋乘白鹤挥手谢时人云】以爱子而托人知西陵而谁望【繁弨曰通监台城陷後太子以幼子大圜属湘东王绎并翦爪髪以寄之　渭生曰萧大圜传于谨军至江陵元帝乃令大圜兄汝南王大封充使请和大圜副焉其实质也信宿元帝降魏大圜入长安太祖以客礼待之按简文二十子惟大封大圜以寿终然皆殁关西不得一瞻陵寝故曰知寝陵而谁望　湑曰魏志操临死指季豹以示四子曰以累汝因泣下又谓婕妤妓人曰汝等时时登铜雀台望我西陵墓田】非无北阙之兵犹有云台之仗【梁书侯景传景屯於皖口京师虚弱南康王会理及北兖州司马成钦等将袭之建安侯贲以告景遣收会理与其弟通理柳敬礼成钦等并害之南史候景传景立简文礼佛为盟曰臣乞自今两无疑贰及南康王会理之事景谓简文欲谋之遂怀逆谋　兆骞曰汉隽不疑传始元五年有一男子乘黄犊车建黄旐衣黄??着黄冒诣北阙自谓卫太子长安中吏民聚观者数万人右将军勒兵阙下以备非常　繁弨曰魏氏春秋魏主髦将诛大将军下陵云台铠仗自出致讨】司徒之表里经纶狐偃之惟王实勤【炯曰此下序王僧辨成功之後为陈霸先所杀也　梁书王僧辩传逆寇悉平世祖即帝位以僧辩功进授镇卫将军司徒渭生曰左传子犯曰表里山河　湑曰易云雷屯君子以经纶　左传秦伯欲纳襄王狐偃言于晋侯曰求诸侯莫如勤王】横琱戈而对霸主执金鼓【一作鞭】而问贼臣【晋语秦穆公帅师侵晋至於韩惠公令韩简挑战穆公衡琱戈出见使者　洄曰汉吴王濞传弓高侯颓当执金鼓见胶西王卬曰王若军事愿闻王发兵状】平吴之功壮於杜元凯王室是赖深於温太真【晋书杜预字元凯咸宁中武帝有灭吴之计而朝议多违惟预与帝合後预克江陵指授诸军方略径造建业温峤字太真有讨王敦平苏峻之功及卒帝下册书曰王室危而复安三光幽而复明方赖大猷以拯区夏　渭生曰晋纪总论考平吴之功而知将帅之不让潘勖九锡文周室之不坏翳二公是赖】始则地名全节终则山称枉人【洄曰潘岳述征赋纷吾既遇此全节注图经曰全节阌乡县东即汉书全鸠里戾太子死处　隋书地理志汲郡黎县有枉人山水经注沅水又东历小湾谓之枉渚渚中里许便得枉人山】南阳【一作山】校书去之已远上蔡逐猎知之何晚【陈书武帝纪齐送贞阳侯明还主社稷僧辩纳之帝愤叹曰嗣主高祖之孙元皇之子竟有何事坐致废黜乃引兵至石头僧辩就擒是夜缢之及其子頠吴越春秋越王赐文种属卢之劒种得剑叹曰南阳之宰而为越王之擒史记越世家勾践平吴范蠡自齐遗大夫种书曰子何不去　洄曰史记李斯传斯楚上蔡人也临刑顾谓中子曰我欲与若复牵黄犬出上蔡东门逐狡兔岂可得乎渭生曰谷梁传至城下然後知何知之晩也】镇北之负誉矜前风飈凛然【炯曰此下伤邵陵王纶及其子确之死也繁弨曰镇北疑作镇东谓邵陵王纶也梁书中大同元年纶出为镇东将军南徐州刺史太清二年加大都督讨侯景纶奄至锺山大破景兵後屡无功故曰负誉矜前也】水神遭箭山灵见鞭【见上史记始皇梦与海神战占梦博士曰水神不可见以大鱼蛟龙为候乃令入海者持捕巨鱼具至之罘射杀一鱼】是以蛰熊伤马浮蛟没船【一作鸢　繁弨曰隋五行志纶将兵援台城至锺山有蛰熊啮纶所乘马南史纶讨景发白下中江而浪起有物荡舟将覆　洄曰淮南子曰熊罴蛰藏】才子并命俱非百年【繁弨曰梁书锺山之败纶奔京口三年复入援台城陷奔禹穴大宝元年大修器甲将讨景元帝遣王僧辨逼之军溃後为西魏杨忠所害投尸江岸顔色不变又纶子永安侯确最贤南史锺山之役确所向披靡及台城陷景令在左右後与景猎引弓射景弦断不得发贼杀之　左传高阳氏有才子八人高辛氏有才子八人汉晋春秋司马昭杀王经并及其母将死经垂泣谢母母笑谓曰以此并命何恨之有古诗人生不满百】中宗之夷凶静乱大雪寃耻【炯曰此下序元帝中兴之业不终也庄曰夷凶静乱此序元帝讨灭侯景事然元帝庙号世祖中宗则岳阳王詧庙号是时信羁宦西魏江左之事传闻容有未确故误以岳阳庙号为元帝耳　按元帝庙号世祖後梁宣帝詧庙号中宗此盖借用晋事干宝晋纪总论曰淳耀之烈未渝故大命重集於中宗元皇帝　树敏曰汉高祖功臣颂夷凶翦乱　左传宰孔谓晋侯曰君务静乱　史记自序为弱燕报强齐之讐雪其先君之耻作乐毅列传】去代邸而承基迁唐郊而纂祀【繁弨曰南史承圣元年十一月湘东王即皇帝
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>