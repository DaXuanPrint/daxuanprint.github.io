<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,浮山集全文在线阅读,浮山集全文在线下载,大玄古籍书库">
<meta name="description" content="宋代诗文别集。仲并撰。《直斋书录解题》卷18及《宋史·艺文志》均著录此集16卷,其书至明初焦竑《国史经籍志》卷5犹载录,当于此后即佚而不传。清代修《四库全书》时自《永乐大典》中辑其诗文,重编为10卷。前3卷为诗词,以下各卷载奏议、书、序、跋、记、赞、行状、墓志、祭文、表、启及杂著等各体文章。又将周必大《平园集》中所载《浮山集序》移录于卷端。周序称其集16卷系仲并外孙、南安太守孟猷所编,“君之古律如王良,造父驭骏马、驾轻车,有奔轶绝尘之势”;“其四六叙事虽闳肆而关键实密,属对虽切而非骈俪所能拘”;“其它论时">
<title>浮山集_仲并_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">浮山集</span> <br/>
          作者： <span class="inputVal" id="bkauthor">仲并</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]55716</span> <br/>
          说明： <span class="inputVal" id="bkdec">宋代诗文别集。仲并撰。《直斋书录解题》卷18及《宋史·艺文志》均著录此集16卷,其书至明初焦竑《国史经籍志》卷5犹载录,当于此后即佚而不传。清代修《四库全书》时自《永乐大典》中辑其诗文,重编为10卷。前3卷为诗词,以下各卷载奏议、书、序、跋、记、赞、行状、墓志、祭文、表、启及杂著等各体文章。又将周必大《平园集》中所载《浮山集序》移录于卷端。周序称其集16卷系仲并外孙、南安太守孟猷所编,“君之古律如王良,造父驭骏马、驾轻车,有奔轶绝尘之势”;“其四六叙事虽闳肆而关键实密,属对虽切而非骈俪所能拘”;“其它论时事、条利害,深切明白,务在可行”;“杂著题跋清雅可爱,复以馀力出入释氏、游戏、歌词,无不过人”。《四库全书总目》称:“其古文颇高简有法度,四六能以散行为排偶,尤得欧、苏之遗;诗亦清隽拔俗。”以此可以略见其诗文风格与成就。</span> <br/>
          封面： <span class="inputVal" id="bkimg">Z_19034.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]浮山集
[book_author]仲并
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]55716
[book_dec]宋代诗文别集。仲并撰。《直斋书录解题》卷18及《宋史·艺文志》均著录此集16卷,其书至明初焦竑《国史经籍志》卷5犹载录,当于此后即佚而不传。清代修《四库全书》时自《永乐大典》中辑其诗文,重编为10卷。前3卷为诗词,以下各卷载奏议、书、序、跋、记、赞、行状、墓志、祭文、表、启及杂著等各体文章。又将周必大《平园集》中所载《浮山集序》移录于卷端。周序称其集16卷系仲并外孙、南安太守孟猷所编,“君之古律如王良,造父驭骏马、驾轻车,有奔轶绝尘之势”;“其四六叙事虽闳肆而关键实密,属对虽切而非骈俪所能拘”;“其它论时事、条利害,深切明白,务在可行”;“杂著题跋清雅可爱,复以馀力出入释氏、游戏、歌词,无不过人”。《四库全书总目》称:“其古文颇高简有法度,四六能以散行为排偶,尤得欧、苏之遗;诗亦清隽拔俗。”以此可以略见其诗文风格与成就。
[book_img]Z_19034.jpg


[book_title]提要
钦定四库全书　　　　　集部四
提要
浮山集十卷　　　　　别集类三【宋】
【臣】等谨案浮山集十卷宋仲并撰并字弥性江都人宋史艺文志载并浮山集十六卷而不为立传其事蹟遂无所考惟周必大平园集有所作并集序称并以绍兴壬子擢进士第甲寅以丞相朱胜非等论荐改今秩寻补外去後三年丁巳复以张浚荐召至阙为秦桧所沮改倅京口自是闲退者二十年孝宗即位擢光禄丞出知蕲州所纪历官本末颇详然考集中谢宰相启有黉序初除语则尝为教官又原弊录序自称监临猥局则尝为监塲官又多与平江淮西南安建康湖州诸守臣代作表启则尝历佐诸郡而必大序俱未之及殆以其无关出处略之也必大又称并力排王氏之说惟孔孟是师其初任京秩时王居正所草制词亦有学知是非邪正之褒而陈振孙书录解题乃称其官湖倅时为籍中妓作生朝青词坐是谪官与其素行不相类颇不可解考集巾陈情启有旁观下石仇家谤伤之语意其即指是事欤又集中有囘孟郡王姻礼书郡王隆佑太后之侄孟忠厚也宋史外戚传称忠厚与秦桧为僚壻而桧实隂忌之又称桧当国亲姻攀援以进忠厚独与忤王明清挥麈录称吴棫为忠厚草表因忤秦桧谪判泉州然则并之见恶於桧殆以孟氏姻党之故竟以微罪坐废也其古文颇高简有法度四六能以散行为排偶尤欧苏之遗诗亦清隽拔俗王应麟困学纪闻尝引所作咏韦执谊不看岭南图诗政恐崖州如有北郤应未肯受谗夫二句以为诛奸谀之萧斧然其词浅露殊不尽并之所长应麟盖偶拈及之以为并诗止此则非矣据周必大序其集乃并外孙南安太守孟猷所编旧本久佚今采永乐大典所载排次订正辑成十卷乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
江都仲并弥性自少卓荦不羣潜心学问力排王氏一偏之说惟六艺孔孟是师笔势翩翩隽声籍甚绍兴壬子擢进士第高宗方汲汲人才岁在甲寅丞相胜非执政松年与一二侍从相继荐对上一见褒赏特改京秩词臣王居正草制云学知是非邪正庶几孔子所谓可与共学者当是时人之期君君之自期皆谓公卿可立致或疑年少资浅宜试以事补外而去後三年丁巳丞相浚执政复以名闻召至阙而枢密使桧颇不谓然君即移疾出倅京口自是栖迟闲退者二十年孝宗初元擢丞光禄晚知蕲州议论材略既未尽见於用而平生着述亦多散失外孙南安太守孟猷嗜学好修渊源有自裒成浮山集十六卷以序见属予妇家於君有连且尝同朝熟其才华故乐为言之夫文体衆矣吟咏情性莫重於诗仕涂应用莫急牋启诗也者造意深则辞或龃龉次韵多则句或牵率君之古律如王良造父驭骏马驾轻车有犇轶絶尘之势其赓险韵如茧抽丝印印?愈出愈新送妹长篇孝友慈爱溢於言外殆欲上规风雅一何盛也其四六叙事虽闳肆而关键实密属对虽切而非骈俪所能拘最後蕲州谢上表以古文就今体自成一家凡为国抚民据旧图新之意无愧前哲此由学广闻多非特天才骏发而已其他论时事条利害深切明白务在可行为庄安常行状见谓三长杂着题跋清雅可爱复以余力出入释氏游戏歌词无不过人夫其才学如此幸早为君宰所知而不得雍容禁省歌颂大业其命也夫虽然裕於才者薄於命文士常然独君乎哉姑详着以释南安凯风寒泉之思云庆元六年七月旦平园老叟周必大序

[book_title]卷一
钦定四库全书
浮山集卷一　　　　　　　宋　仲并　撰五言古诗
早起偶成
晨光起天末微风动林杪披衣初梦回卷书倦清晓隐几欲无寐百念自忧悄箪瓢旧独乐乐意今亦少岂但感时节政欲避烦扰我非斯人徒区区务自了
寒食日归吴兴寄鲁山
风云虽不定日雨亦易乾残春犹凛凛助我朝食寒想见芳野田士女游班班去者日以踈更为来者欢青红间车马日暮醉墦间
题大明寺诗
招提隐松桂远在城一隅我来岁云暮天寒气象殊寓目得佳趣百念如涤除及此斋时钟箪瓢慰吾臞丈室曦未来香篆沈熏炉聊施济胜具未暇学跏趺缓步大明寺山光佳有余郊原自春色物意如相娱习公四海士豪气编虎须邂逅偶倾盖清游邀我俱相从得二谢笑语寄歌呼
送大理金少卿赴阙以老成耆德重于典刑为韵兼寄呈刑曹徐侍郎
霜余日初杲遮留人拥道公来春向阑公去秋埀老公当侍丹墀正人国之宝行行那得留仍视玉堂草忆昔游成均千言谈笑成杰立羣隽上少日腾英声大当持荷槖小当登蓬瀛戢翼久不振一旦朝阳鸣全璧公之归有识为嗟咨外祠三拜命历岁艾且耆乘流与遇坎道在他何知汪汪波万顷未许儿辈窥高山列松栢岁寒寜动色顔巷一箪瓢掩关养吾直纷纷声利场时胜时奔北袖手了不关昂然见全德九重圣端拱慨念人材重澄清鸳鹭行拔尤锄猥茸辅郡与畿甸连岁拜殊宠付君天下平民寃自无壅畴昔公何如尽读天下书公今复何似未如张与于臯陶当日语一一皆世模但令犴狱空安用高吾闾浇风昔未殄向隅或不免上心天地心哀矜用中典卿联慎所付遂极天下选议谳聊小试经纶期一展指日公旋登政席仍枢庭坐令贫病士少慰身飘零问讯徐夫子起处秋安寜两翁庙堂具那得长司刑
钱检法及代期以诗告别因次其韵
昔年两岸柳逢春正依依扁舟转河曲风光随处宜弹指岁云何秋风橘柚埀折腰得斗粟未救臣朔饥儒宫一何有惜哉壮观隳采采池中芹乱葑迷涟漪萧条住槐市庭空蔓草滋丹艧堕煨烬草木含疮痍永怀千古人杂佩思报之我乃但便腹未免儿辈嗤斯辰况多艰每怀废晨炊畴昔请长缨唾手平龟兹西略收咸京北伐空鲜卑坐令王室尊国风无黍离力微不辨此千愁鎻修眉承惠谢微官一室投荒陂吴山险可攀吴水清可窥胜概苦邀予投绂今去迟王孙定伟器尺璧无纎疵枯棊屡贾勇佳篇仍致师一日不会面悠悠勤我思大轴挿牙籖细字攻毛锥朝廷罗羣公如君沧海遗勿学贫贱交自比山林姿誓将友麋鹿终焉寄锄犁况君秀眉宇异世元紫芝新诗落我前醉眼眩珠玑言多意无他恋恋新相知男儿各行役盍簪寜无时期君在岁寒素心无自违君看千年栢岂惮霜雪欺慎勿倚市门美货当自怡怀璧忌暗投按劒古所悲吴门三年淹冲天在一飞征涂加餐饭秋晚多寒晖求仙岂浪语渺茫那可期行行快着鞭献纳黄金扉勿作儿女别泪下如绠縻我方戒多语念念知昨非恨无锦绣段酬君黄绢辞
七月二十日过王村几到岸遇和中袭明舟囬相拉宿於陈氏庵中蚊甚盛逹旦不能寝
畏暑肩暂息初凉戒我行王村去城市捷帆片时程到岸才咫尺两君笑相迎回棹不自由剧谈底里倾却泊红莲渚支筇叩禅扃闤闠未有此一见心眼清日暮山萧然风来竹有声危亭仍解衣坐久太清生擕枕共席地醉言强作醒蚊声喧不寐谈余已牕明他乡各蓬转易散难合并共居虽一溪相望南北城胜处偶同践轻去寜无情殷懃拂素壁留诗当题名
奉和陈德召游惠山见寄三十韵
飞埃喜汚人余事忌挂眼酒浪绿可亲山光翠相挽折腰素非愿被面有余赧从来万事空此去百念满恰忆兹山游判作经年款驾言随所如歌笑为君莞洗耳听潺湲缓步踏嵼褰裳跨风磴扪萝度云栈禾黍岂离离枣下初纂纂川原供遐瞩笋蕨中去苋桃李倾城姿松杉万金产雪浪逗氷泉乳花浮玉盌相望一牛鸣不惮四牡痯层阁神所宅败檐我将馆心求千佛印手罢七年板胜槩何时无羁怀自悲澘小院昔徜徉东风未暄暖夜语聨僧榻晨炊共华馔羊肠一分襟鴈背几折简於今怀举桉过公倦开琖早知玉树摧不如春思短尘容久难赎乐事贫益罕佳篇分锦绣和气囬弦管差肩招隐些下视广陵散指踪去路迷加鞭客情懒诛茅行可卜鼓棹过几返避喧谐良图结隣得佳伴萍蓬岂愿余斗筲未须算荒凉石迳深蹭蹬云色晚归鞅那得迟霜鬓侵韦诞【与德召诸公游惠山今五年矣死生离合何事不有吾德辉亦不意永辞泉下今日读德召新句怅然久之又念离索之余赓唱遂絶勉强和呈迫於韵险不能工也】
祝子权以诗见招勉继其韵
总角嗜学问於心期可收岁月如逝水倏忽二十秋纷纷何所得俗士难与谋夫子四海士不数韩荆州抠衣一尝会颇轻万户侯祝子晚倾盖缓急仍同舟伟哉廊庙器价高自难酬相从半周星会别嗟何稠班荆此话旧落落志益修嗟我闻道晚仅脱儿女忧一斑幸时窥稍知辨薰莸执经滥同席得子真良俦安得身为云相陪汗漫游茫茫水东注百川皆乱流驽骀饱束刍市者常易售借问诸夫子为功忌中休此语期同践此外复何求
送周元特侍郎守宣城
西风迎公来东风送公去尚欲留朱轓公行不可住无酒对公倾有怀为公赋夫子文武资亦复廊庙具刚方仰术业坦夷见襟度青衫试州县机锋微已露吾意有不可万夫挽不顾翺翔诸公间籍甚当时誉峩冠上乌台直谏汲长孺风云千载合冕旒一言寤凛凛议论余可使淮南惧天威瞻咫尺政涂去跬步兴逸顿言归解佩苕溪路湖山聊寄怀诗书尚温故中外岂不殊进退自余裕宣城唇齿邦望公来何暮我饥我颦呻公饭公覆护举首望旌戟指期咏襦袴平生触邪手不难锄弊蠧双溪叠嶂间按堵百无虑坐席岂容温当馈意久注献纳念伏蒲谋谟怀借箸行矣股肱良归作腹心助要观今周公声名三吐哺便当侣夔龙何止冠鵷鹭自念接门墙连岁忘羇寓鷁首明当飞骥尾何由附几日复升堂青天披宿雾过鴈与来鱼犹当奉尺素西去无多程不诵阳关句
和何枢密题楚颂亭韵
山林与钟鼎各了一世缘千年眉山翁生气犹凛然菟裘视阳羡卖劒将老焉此志空泉扃禾黍荒故园尚余种橘帖会有异世贤西清广川公文翰郁双全新篇来西枢句句清可弦廊庙须公归寜容一壑专九重最深眷每转从谏圜絶唱今寡和惜哉坡已仙回视楚臣些并驰争孰先况复黄绢碑光耀荆溪边此亭会不磨名与两公传几株罗潇湘便觉饶风烟不比濯锦江桤木须三年行矣凉飈起霜满千崖巅香雾喷四坐满引杯埀莲
同祝子权游虎邱
出门迎朝暾入门饯夕阳岂愿从吾驷声名跨楚梁明日聊与君褰裳陟危冈方舟转河曲薰风度微凉细看槐柳暗稍觉薝卜香天高散霞绮云净呈天光梵宫占地胜古木参天长禽鸟亦自得鸣呼声激昂缓步信擕筇清流足飞觞乃知声利役脱去非无方所怜雄丽地千年陇树荒石顽尚莓苔劒逝寜光芒自今一瞬息江山几兴亡我衰渐落寞乐极泪淋浪寄谢同心人无惊鬓毛黄
志师自通州访我於仪真因擕之至长芦留语数日及其归也作诗以送之
通州瞿昙师多於雁鹜行吾常爱志僧谓之一凤凰不见十五载访我大江傍留之固未遣载以荆州航相从三日游山晚松风长尔我岂其梦嗒然尧桀忘凌晨洗一鉢束衣还故乡为子植梧桐何时复来翔
舟过仁王寺因口占一首
平野緑远近晴山翠纵横西风今日凉天意济此行居士十日病快意身已轻逢寺聊少憩山僧苦相迎岂为余事来泉石锺吾情风生本何意松篁得之清向来城市口无此笙竽声坐久百念歇一雨秋意生所恨二三子无怀可同倾少日戒客气四十犹未平一事一错误百年几折肱不如谢公等穷山掩柴扃
郑漕生辰代几先作
至公无辙迹万变归诸正谁云学则然要在成以性我公锺间气异禀刚且劲一毫不容私心境自澄映超然是非表烛物眼常浄还将溟渤量一了百川竞由来仁者夀兹理天所命欲知椿龄永视此寛平政桂华弄小春晚香适再盛年年几望月影泛盃中圣尚书心如水远裔有余庆【郑相也】何以继清风家声南北郑
戏李彦平李德卲
人生贵适意自苦良亦痴百年同梦幻富贵安所施我生世缘薄疲弱不可支纷华岂不佳自觉心已辞归来时自笑抚手长嗟咨人生行乐耳勲业知何时两李近豪放高怀不少卑谪仙已云殁流风宛在兹平子韵絶俗豪逸真吾师万事一粲然不复论成亏邵公蘖庵下操心常苦危易象鲁春秋忧乐常相随端居谈利害羌夷可鞭笞近亦能稍稍笑语随儿嬉平居如二子廊庙真所宜人岂不自省何必求蓍龟漫游恐未免慎勿差毫厘世事足反覆纷纷尽如斯错固不足道谊也亦为之请复铭座右政可为吾规前言戏之耳未来容可追
七言古诗
元宵微雨十六夜雨止见月
灯火千门竞是日出户黄昏云抹漆夜光乘闇何处投冷淡行人怅如失明朝风清天动色云隂初若龟兆坼须臾白盘升天东相如归来更全璧
舟行用前韵怀祝子权
杨枝巧作腰支弱不分小桃红入萼风光向人但妩媚客子那知行路恶短篷荡漾晴波里取次茶深酒薄薄所思故人殊未来悲风为我生絶壑尘沙隔年不相见结邻空记他时约相看一字不寄将剩有新知岂云乐眼前俗士败意耳忆君岁岁空牢落炯炯眉目端可思月照西廊暮云廓
建昌守杨吉老得居湖州山间作亭於上名曰弁辉为长句以记之
白首苕溪几我乡青眼弁山如故友诛茅晚岁合岩栖漂梗一生嗟浪走往往每来每太息去去一步一回首檐楹之雄谁氏室基堂宜为後人有荣华谬作长久计荡盈要以仁谊守室空无人人不问天固遗公公信否轮奂雅宜凤池人权舆本自凤池手付之勲阀可无憾会与令名俱不朽雅怀卜邻非卜居嚣尘可暂不可久新亭嶻城之巅佳致回环天所就与山似有他年约相向每为长者夀碧鲜苍润被草木煖翠晴光排户牖时复一觞浇磊磈下视羣峯皆培塿乃知韫玉山有辉更觉看山公不负向来曾试西垣策只今聊绾南丰绶胷中水监极泾渭笔下瑰辞粲琼玖倾盖视我平生交曳裾陪公衆客後喜见成都宅一区恨无负郭田数亩去住还当惭二老穷独已复成一叟门前剥啄非他人我来问字不载酒
陈行之得之因震泽旧居辟小阁面列洞庭山客有名以尊经者江都仲某为长句以纪之
洞庭之野排千岩陈子卷帘非爱山震泽之流清没底陈子凭栏不观水杰阁横空一事无终年传习唯父书乃翁平时束五传絶人伟论惊诸儒至宝不受久埋没近者私记刋吴都搢绅骈肩快先睹一言价重百车渠正派源流要有自二难秀发名家驹少小辛勤门户计皇天有知子不孤於今三十五经立亹亹雄辩来起予不但家法传羣纪经学当与心法俱溪山相对无浪语宝此一编时卷舒自怜早岁已漂泊乃翁邀我来僧庐於今埙箎弦诵地当时从容谈笑余契阔死生三十载萍浮蓬转常崎岖子能箕裘万事足其他得丧争锱铢凛凛清氛端可想神游髣髴归来欤
避暑报恩观
万家九陌车尘中丹甍碧瓦真人宫回廊小院略具体清风爽气无能同殿檐密有杉松护炎蒸纵酷来无从偶因谒客凌晨入归迳往往侵昏钟道人坐稳知乐否我生半世犹飘蓬茅檐与此异寒暑分毫不透东南风
外舅庄子尚生辰
荆溪之山环千峯摩空巉絶相争雄与公万仭俱壁立只有爽气蟠胷中荆溪之流碧满野寒光秀色兼天泻与公雅量相对清更觉波澜来笔下高门悬弧此日生少年挥毫敌两京当时紫宸初射策玉色临轩知姓名一旦横经向儒苑凤掖銮坡去非远如今高卧尚琳宫主父严徐见何晚向来皂盖先一州龚黄已往无此流旰食我皇收士急未容独乐林泉幽华堂宴笑春风里水緑山青助公喜三槐功就却归来夀如此山如此水
代人上师垣生辰三首
玉带金鱼衮绣光维垣一旦侍君王埀绅庙堂调玉烛能使天公时雨阳畴昔干戈岁屡歉於今万室盈仓箱天心人意若相语问公何以回穹苍天恶人心二三德公惟一德妙赞襄夜半熟视璿霄象紫微列宿相荧煌甘露醴泉不足瑞但欲岁岁占农祥物阜人嬉了无事斯民击壤君埀裳时时公亦憩杰阁万物欣欣春昼长当时尹躬似今日但欠昭囬云汉章
天寒岁律今峥嵘御街钟鼓天初明近臣日报君顔喜问寝慈寜圣主情万年泄泄融融乐此事无与凡公卿父老问某何臻此天子用孝公用诚向来瞻云一万里鴈书不到江南城初决和戎盖公策来归驺驭人欢迎九重日奉天下养禁苑蟠桃春自生当时若用他人说至今未见风尘清前代功臣岂不有未有髣髴公勲名封人考叔陋筹策区区但舍君之羮
化工作意办春来斗柄明朝後日回东风先到江南岸江山濯濯无尘埃灵光葱葱随处有夜半两两明三台天遣异人为时出要作霖雨泽九垓明堂藉此一柱壮他山之木皆凡材如今国势盘泰华向来天步屯云雷岁岁年年竞是日人人争欲持夀杯天知调羮付公手江梅不为他人开长生唯在一清净别无方丈并蓬莱
沈正卿得男以诗庆之
乃翁壁立千仭余乃翁摛章锦不如英风雅韵来无尽川媚还复生明珠华堂寜无侍巾栉娉婷试问谁家姝婵娟深鎻人不见忽惊清晓悬门弧闻是高秋生骥子充闾喜气相萦纡大父大母顾之笑乃翁再拜为亲娱公家余庆得英物渥洼自有名家驹摩顶尚记前生误堕地举手一笑俱夙习如斯定夙寤少小便应传父书公卿衮衮自今始行矣家庆端可图佳辰清樽来宾友母爱子抱集坐隅臭味芝兰席上客为公赞喜容歌呼我衰我倦毋多酌老矣醉倒须人扶留取明年会汤饼要看徐卿第二雏
五言律诗
咏竹
自结高人伴雅无俗士缘驱之傍城市劲节非所便未论傲霜雪试欲藏风烟愿留旧青眼岁晚相周旋
游灵岩诗
古寺青枫外平湖暮霭西乱花经雨薄冷蝶趂人低俯槛留连语听禽自在啼风光兼客恨樽榼故须擕移舟晨鼓闹泊渚暮鸦盘夹岸柳浑暗横轩梅半残最怜春日薄犹动客衣寒楼外西风急云湖看涌澜
舟行再用前韵
一棹苕溪去千门榆火新老来犹是客病起怯逢春儒馆妙人物吟毫泣鬼神平生经济业勉矣正逢辰行藏那用卜皱面不重红又作都城别长怀国士风折巾从有道斗酒对无功一梦何时续南窗笑语中
觉华山居三首
竟日人声断空山一二家犹怜中夜雨不碍晓来花健饭蔬如肉冲寒酒当茶飞潜各有性贫乐付天涯旧雨无人到非缘今不来蔬盘春後足经卷粥前开燕语缘人去禽声逐梦回勤披频得句随量日持杯倏起郊扉念亟回朝市辕君恩如父母山迥亦乾坤援笔醉醒语擕筇前後村是非襟度外客至总休论岁晩泊姑苏用吕居仁舍人韵二首寄孟信安
断岸留孤棹层台耸近城鴈传他邑信鸥背去年盟几片雪多思一枝梅有情何人在楼上吹笛暮寒生睡稳窻迟晓愁多鬓易秋秪堪浮小艇不拟上西楼无尽江山景须陪杖屦游一区何日办孰为我公留泰兴道本上人少时颇留意诗律已而徧历诸方卒无终岁之寜今埀五十矣自淮乡过余於吴兴翌日来辞曰道本欲自越趋天童或自温趋江心问道於觉了二士【觉为横智了为真歇】愿闻一言为书五字诗以送之
芒鞋亦良苦歧路不曾休句律可青眼宗风已白头舌端频自味心外更何求欲寄明年信温州定越州
韩侍郎
带砺元勲後熊罴吉梦初祥烟辉户牖喜色动门闾丙魏功行致韦平庆有余愿言椿算远二十考中书社稷中兴际朝廷忆老成我公传祖烈美誉冠时评相业光三世官聨且贰卿宸心方眷倚行庆秉钧衡
送致政节推朱子发归无锡二首
白发倦塲屋一官初自娱幡然挂章绂遽作卧江湖耆旧添佳传都门续故图会当埀不朽名与惠山俱鸡栖朱伯厚来叶尚多贤吏案尽纷若心田正坦然林泉谁共乐衣鉢子能传会有蒲轮到朝烟夕霭边
送泉州周尚书
闾里推耆德门庭只故居绮罗看富室丹碧衒新庐润屋宝非璧满车家有书功名宜岁晩带玉缀金鱼常若侍君侧寜论去几程政须怀宿望寜得殿名城执手欲何语谀公恐不情斯民艰食甚第一劝春耕得誉今铨筦飞声自谏垣久知蒙帝可不敢丧吾存切切道涂喜勤勤指顾言我公今气貌犹是旧攀辕别公今夜月恰可一庭方勇往先过建徐行不到漳同时三郡乐指日四时康胜地岂云远吾当騑乘黄身外从纷若胷中固卓然险夷唯故步舒卷只遗编锦绣文千段珠玑诗几聨我公今愈健笔力敌中年
送张持国省干归山隂三首
臭味张公子生涯类我贫又为两乡梦看即一朝绅洗眼千岩秀抽身肥马尘他年乘夜雪从子剡溪滨稠衆相从地无言意已倾余方厌藜藿子肯扣柴荆短棹起归暮长亭如别情回头听羌管拍拍唤愁生埋轮贤使者重席老先生一别遽多岁相望无几程到家乘暇日为我话深情欲写相思语昬花字不成送刘大谏赴漳州四首兼寄建州太守赵左司
海内声名满溪头且寓居曾来非俗客亦爱是吾庐远道勤为问平时懒作书郡楼闲极目细看北来鱼南国踰千里西风几十程凌寒初引道投老试专城贫贱荷公意分擕如此情书来何处问南浦寄深耕胄甲汉中垒声高昔谏垣几年清议在万事此心存临遣再三意褒嘉数十言疾驱公未可半路趣回辕安稳瓯闽路介居天一方双旌谁出守八郡莫如漳日月中天近风霜去路长相知惟白首端冕拜清光
代人上叔母张氏生辰三首
云汉良辰近秋风一叶初祥光连户牖喜色动门闾苹藻仪无间芝兰庆有余仁人宜上夀不必问瀛居仙阀流芳远吾门袭庆长萱堂今夀考枢府昔辉光玉树诸郎秀金花宠命昌欲知椿算久辟谷有家方忆昔观光际温顔获屡亲奨提烦叔父驽蹇负前人幸会逢今日飘颻愧此身捧觞陪子侄深觉仲容贫

[book_title]卷二
钦定四库全书
浮山集卷二　　　　　　　宋　仲并　撰七言律诗
花前有感兼呈崔相公刘郎中
落花如雪鬓如霜醉把花看益自伤少日爲名多检束长年无兴可颠狂四时轮转春常少百刻支分夜苦长何事同生壬子岁老于崔丈及刘郎【余与崔刘年同独早衰白】
日暮系舟
新晴不受短篷遮系缆持觞一太嗟柳岸萧条难驻客茅檐安稳不如家百年有几欲华发今日无多已暮鸦五世乡关泽未斩欲归心折雁行斜
中秋不见月
照人明月故应圆露冷风清八月天且看惊鸾呈妙舞却愁落雁怯虚弦裙裾老去真聊尔色笑公当一粲然小院不妨今夜雨人间那有两婵娟
四老堂诗【并序】
伏承宫使参政大资先生暂兹均逸从容里闾筑圃疏池曾未几日佳花美竹行列相映如旧封殖堂曰四老与侍郎郎中提干朝夕啸咏燕息其上门下士有赋诗以献者某不得以浅陋爲辞谨课成七字四韵律诗二章上呈
好上清班冠紫宸抽身便作最闲身疎梅茂竹几多目曲槛方池随处春两两脊令听自好重重华萼见长新灵椿一树婆娑甚稳覆家庭四老人【郡侯顷岁尝取窦氏灵椿一树老丹桂五枝芳之句榜公里门曰椿桂云】
便胜从来三戟门良金如友玉如昆天边鸿雁空千里堂上埙箎共一樽自昔披榛扶社稷几人衣锦向邱园商山曾爲留侯起来作侯家异世孙
题赵有翼丛桂小山
剩引桂枝丛小山鹜行姑去自余闲人怀崑玉未当价花与莱衣相映斑佳树非烟晓葱郁幽泉不雨夜潺湲顿移岩壑山阴道竞秀争流一席间
题吴氏旷远亭
高人心迹喜双清旷远幽亭谁与名檐外落花仍落絮坐中倾国与倾城松声传壑风初急帆影飘空浪未平不尽樽中今日醉匆匆轻去得无情
後数年登旷远亭用前韵再赋
坐客一时人物换此山海内旧知名华筵爲我歌金缕深院有人来石城酒浪满浮春浪碧眉峯浅画晩峯平日斜柂转各回首松竹遶溪知此情
和马丈游刘园
槐柳参差覆地阴薰风院落日沉沉酒余不觉愁何在花底直疑春可寻江水无情犹北渡淮岑相对漫南音凭高最动归与念卧听疎蝉出晩林
李彦平寄题静海吏隐堂二诗甚佳因赋一篇
黄绸被底衙声罢永日庭闲讼不譁案上琴书延好客江头风月杂渔家尚看叶令余波在正索骚人秀句夸闻道芙蕖红万朶遥知不减浣溪花【少陵诗云浣花溪里花应笑肯信吾兼吏隐名】
题李德邵蘖庵
绮繻不复尚骄奢经始菟裘谢物华户外韦衣真隐者屛间孔雀尚豪家几年汗简编檮杌晩岁薰炉负辟邪谁谓吾庐还有幸卜邻归路不相赊
怀抱如公政自嘉衡门那复念京华壮年底事已将老作戏逢场新有家此去车书应万里似闻廊庙屛羣邪时平尤赖安戎策未合幽栖去国赊
再呈德邵
草草茅檐俭异奢坐观物态尽空华放怀近欲轻千户排难何当念两家壮岁我今成传癖清时君勿病官邪他年政恐从名宦回首菟裘恨太赊
祝子权见寄时欲卜居合溪飞云寺
环堤风涨雨溪深半岭云飞一院阴三径定回俗士驾百年今见故人心时危天地烽尘满岁晩江湖客病侵他日青云各回首向来黄合子知音
李孝叔赵有翼赵存中黄子登沈正卿曾同季有观梅道塲之约仆偶过西山不得陪六客之末归读衆作因继韵
公皆车马城南去我向西郊漾小舟人事好乖各回首吾年如此喜乘流金兰六客稀时见珠玉一篇无句酬却数竹林犹少在不妨着我伯伦刘【人尝戏不能饮者曰尔爲刘伶乎余饮少辄醉聊自戏也】
和沈正卿诸公西湖赏梅
一笑相逢水一涯近檐犹记旧相知似矜冰玉非凡骨终倚雪霜开好枝新緑成阴无几日微酸着子亦同时诸公忍袖和羮手空赋西湖处士诗
和耿时举梅雪二首
百花看尽不如梅故作凌寒殿後开照水怜生匀粉处隔帘抵死透香来未令寄陇音尘断能覔巡檐句法回羞杀漫山桃李树枉教春力费镌裁
点酥娇面试初芳琢句真须琢玉郎聊与一枝论雅素未须千叶间轻黄斜簪髻畔随人好满覆樽前借客香谁引角声人未寝落梅声里看晨粧
舟过吴江谒臞庵翁少留爲赋二诗
住家却学浮家様横截江湖叠浪中漫说三高无起日孰知千古可同风长林蒙雾行平远层榭攀云语半空堤上系舟何限意匆匆着句未全工
明明窻色极知晩【一作鸟声惊梦极知晩】隔岸喧阗祗掩关上下亭台烟雨外参差花竹水云间从多莫剪东南柳胜絶新增西北山客路十年辛苦里也容一日及公闲
陪王枢密饭坐间示新诗因次其韵
相业兵韬材总堪君王喜与阿戎谈枢机旋转斗垂北殿阁邃清风自南主圣端如乾用九公归当待汉登三史家莫比唐房杜大似商宗旧学甘
用前韵别寄耿时举二首
树犹如此我何堪赖有随斋可剧谈少日声称满中外几年词采秀东南诗坛欲借背城一材馆均蒙吐哺三每见匆匆又分去与公交淡不须甘
方兄於我一无堪闭户休休口不谈忆昔茅檐差傍北望公花坞恰平南高歌频举巨觥一佳唱如闻小雅三投分素深贫酷似相期同苦亦同甘
沈国録席上用赵监丞韵
晩来无计障风饕美酒十千价未高成败两奁供夜战醉醒一斗付春醪流杯指日重修禊琢句如公可命骚多谢故人乐宾客清欢十倍胜绨袍
杯觞尽醉老仍饕似觉胡床步步高深院清香非柏子公家重醖胜松醪不须捧斚歌吴曲看即挥毫继楚骚未尽余春早归去谈经当复慰青袍
翌日早起再用昨夕韵呈二丈
柳州老去腹宁饕但喜衡阳纸价高乍暖风光如扑絮相欢人意似投醪家留溪上久漂泊信断淮南非驿骚风浴舞雩那可缓春衣替尽御寒袍
对雪用曾丈韵呈徐丈
鹤氅偏宜鹤发翁戏挼筇杖与儿同梅梢弄影半窻玉柳径吹绵三月风拥户且眠牕未晚泛舟何向水如空阳春便逐新诗到不待葭灰落嶰筒
再用前韵答徐圣可
乃翁儒学似文翁韵句天然无异同社稷堂堂推故相家庭挺挺见遗风词塲已擅千军敌诗律仍惊万马空愿报琼瑶无好语朝来浑欲达空筒
公方緑发我成翁犹喜芝兰臭味同雅奏黄锺仍大吕旷怀明月与清风共高卞璧连城价肯使衡茅四壁空所望苕溪分一曲邮籖日日遡归筒
继韵耿时举寄示往岁梅雪
旧诗新读更精神雪里招回未到春俗眼骤惊银可粉天心忍用玉如尘漫空柳絮千家到转眼梅花一夜新物象区区劳比拟申严诗令负前人
怀沈文伯
春服初成属暮春舞雩那似霅溪滨遶溪箫鼓谁家子并塞风烟吾故人好去定无爲客恨临分犹复念予贫驱车跃马平安否雁断无因消息真
郑倅德兴平江官满有诗见寄次韵以叙老怀惜别之意
不奈飞埃点素衣惊霜须鬓落全稀隔帘初听黄鹂语举醆那催画鷁归就使渊明频日醉能争伯玉几年非持竿欲老长城去分我临流半坐矶
刘乾耀绍原昔同里巷以贫见过愧无以副其意辄成四韵爲别
旧时阡陌荆榛底十载纵横豺虎羣绦帐并游那更得乌衣羣从断相闻尚传是是非非语翻坐奇奇怪怪文谀墓平生吾岂敢了无一物夀刘君
归自江阴寄蒋知郡汪签判
维舟江口未栖鸦急趁飞觞一笑譁旋喜使君倾皂盖尽从醉客堕乌纱高城不记人分袂短棹空随月到家尚欲趋陪连夜饮东篱容有後开花
和孟峤之诸公游虎邱一首
凭高休惜举觞频聊结华严数面亲筇杖止堪扶倦客蒲团仍得憩闲身雪霜侵鬓叵禁老梅柳迎人俱欲春後日重来应更好南山排立画檐新【虎邱欲制一堂席南山之胜久之未就近与任丈到试举此话任丈深肯之故云】
用前韵奉寄孟峤之
剩喜今年琢句频仍闻灯火夜相亲悬知耸壑昂霄日不负腰金拖玉身攻苦诗书如白屋加鞭辞藻正青春古来孟氏好兄弟余韵未忘今转新
再用前韵呈陈得之诸公
勲业毋庸揽镜频空余白发向人亲未论骨相无三甲细数年华有六身泉石相看应笑我萍蓬不定几经春尚须勇往趁晴日竹外疎梅应斩新
呈彦平
诗人老去倍伤秋我亦秋来尚黑头世事可怜催晩景皇天未许减羇愁不堪败菊愁彭泽又见寒云饯蓐收旋解鸘裘沽一醉纷纷谈话任封侯
用汪彦章内翰诸公韵二首呈信安
勲业皋夔前後身门从罗雀厌蹄轮旌麾亟解江城守邱壑苦留廊庙人禅观起侵千嶂晓篇章分与万家春要将姓字夸今古史笔何人似获麟
王门一岁几经过客里承顔未厌多诗卷心胷倾锦绣珍庖盘釜荐麟驼自惭淮海可怜客每费江湖无尽波玉树芝兰爲公喜庭空千丈影婆娑
用方叔韵寄蘖庵老人
三径萧然欲就荒已将身世两兼忘纷纭勿用论荣辱出处真须自弛张忆昔少年亲翰墨与公长日付盃觞如今事事俱无用学道徒能笑子房
和臧陆二秘书
年来疎见惊人句入手遽回如许春几日异科收异士百年吾道付吾人执鞭少也尝求富击柝老来非爲贫寄语子云当自贵儒风元不系周秦
送郑公老少卿赴吉州三首
千里能来两郑公百年英烈尚遗风【少卿先世尝守是邦】笙歌少让他时胜犴狱应从到日空画戟行程春色里邮亭离恨雨声中不辞远爲宗风去一瓣香缘六一翁
静掩岩扉定几年兰陵謡诵似新传【少卿十年前尝守毘陵】文如此老仍千骑恩与州人作二天一室萧然余棐几平生用处只蒲鞭琵琶休抹三千指公到家家自管弦不记江城分袂初几年东北望门闾寒温一纸无非便忧病千端自作疎莫忘折梅寻胜事悬知视草报初除及兹郡舍多闲日早着山中未了书
送高提干暂过行在诗
老兼贫病怯离羣细雨邮亭晓送君俗韵有谁歌白雪高标真合致青云官居尽日勤篇翰相业平时饱见闻早晚薰风生茂苑肯来樽酒细论文
再和高提干见寄
昂昂犹想立鸡羣三夜寒窻叠梦君人物芝兰晋王谢篇章黼黻汉卿云飘蓬贱迹谁能记推毂高风今创闻不敢驰书丞相府何当收拾与斯文
送平江守蒋宣卿奉祠归宜兴【蒋氏之居堂曰景坡亭曰天远】
二年环堵赖余波相和儿童襦袴歌还复攀辕逢此日敢忘推毂意如何十行行矣重徵霸三径归欤暂景坡旦晩陪公画桥路共看天远夕阳多
送智道者
胷中历历几山川竹杖芒鞋四十年赤手旋爲新活计白头犹作旧因缘如如妙境无多事了了真心不碍禅安坐高峯重点检未须枕石伴云眠
次韵答友人四首
颇忆高人相与闲扁舟谁与趣公还杯行欵乃歌声底客坐参差帆影间多病扶擕新几杖平生契好旧湖山未容月转各分手醉语狂吟下碧湾
久矣忘情岂用闲已看要起示无还自怀白发苍顔客不堕黄花翠竹间顾我分为方外友如公合上道家山暇时及此频相过城北城南浔几湾
晚矣吾身未乞闲如公尺一合徵还高标迥立风尘表秀句喧传宇宙间谁和阳春仍白雪我知流水与高山归欤已熟他时路直北龙溪一二湾
百年未见一人闲曾是兴嗟唐已还遗躅有谁高往古清风元自振中间我惭官薄当投绂公比吾家已买山待得有田归已暮何当分我一沧湾
上孟郡王生辰三首
霜余晴日照堤沙早晚天墀下白麻有吏当筵歌湛露须公满斚泛流霞篇章况是万人敌阀閲相仍百乘家落帽何须定重九探先三日醉黄花
先门勲业画图中又见麒麟第一功吹帽龙山前日事还珠合浦昔人风满籯何有简编足荐牍无心天地公谁说维熊契占梦君王卜处本非熊
月挂微弦天未霜初筵遽作十分凉饱参平日安心法自是长年却老方诏下龙墀思旧德名标雁塔看诸郎殷懃爲采瀼潭菊满泛西风岁岁觞
外舅庄子尚生辰
祥光昨夜拥冰轮南国初生瑞世人倚马高文追异代憩棠余爱在斯民吟毫剩借江山助诏墨行颁雨露新要识漆园非浪语传家重看八千春
家声久矣冠淮东自喜升堂获拜公每看云烟生笔下故应邱壑满胷中祠公此日家山乐明府他时社稷功早晩锋车下吴会西来犹想及春风
两州佳誉亚龚黄琳馆归来道益光凛凛松筠非俗韵诜诜兰玉见余芳梅催寒萼春初破月满冰轮夜未央景物渐新人不老年年於此醉华觞
平江太守生辰二首
画戟从来瑞霭浮顿回春意到南州占熊馈鲤呈祥日拖玉腰金得志秋十载声名天下最满怀韬略古人求夀觞频举公休惜明日催归侍邃旒
玉笋初辞鵷鹭羣一麾来此振余芬三槐事业他年看五袴歌謡随处闻方丈可量闲日月泰阶还赴旧风云年年东注松江緑浑欲朝来夀使君
上枢密生辰
家住东南最上游一从束发侍宸旒文兼锺阜古今秀庆与秦淮日夜流盛业行刋千琬琰余威坐折万貔貅竚看拜後恩荣异槐鼎相聨鲁与周
谤焰谗波岂易然功成方验古无前十年险阻忠偿国万口纷纭诚格天已遣烽消边障火行看贯朽大农钱如今闻道持盈业旦旦开陈黼扆边
儿童犹解仰芬芳合缀韩门弟子行久矣飘蓬疎望履幸哉拥篲即升堂夔龙会合时千载鸥鹭留连天一方遥愿衮衣仍鹤发年年今日侍君王
胡枢密生辰
秋山淡墨写千峯辉映门阑气象中瑞霭亦知人意喜华觞宁惜醉顔红庄椿此去几千岁汉阁他时第一功试问溪头闲草木公来无日不春风
借箸从容汉子房平生书奏几封囊少辞天上风云会便觉壶中岁月长调鼎望公非一日草玄与我见诸郎云何整顿乾坤手漫隔三年鵷鹭行
往岁声驰淮海滨曾歌紫绶照青春光华万里古无辈献纳三朝国有人剩约横山供胜事细凭芳醑夀斯辰百年黄合身犹健重看归来一幅巾
上平江李侍郎生辰
持槖朝端誉有光埀弧门左昼初长功名唾手囊中物药石关心肘後方公念承流当振廪人歌难老竞持觞夀筵一举松江渌便趁追锋侍帝旁
昔襦今袴雄藩守佩玉峩冠近侍臣十万人家等蒙润三千风月政当仁仙姿照坐桃如许冷艳当檐梅一新愿比秦淮与锺阜郁葱佳气自长春
代人上师垣生辰
盛世还生瑞世人东风屈指岁华新祥烟不断千山晓爱日无边万国春鸣玉珥貂扶紫极櫜弓偃革转洪钧我民非敢私爲夀永作堂堂社稷臣
直把孤忠动帝聪平生房杜不言功冲霄鸾凤谋谟合遮道豺狼党与空韬略暇时谈笑里勲名他日画图中中书未数汾阳考万有千年似鲁公
清风孤映紫宸班平立伊周伯仲间几岁苦心扶国步今年喜色到天顔羽书已静淮西报翟辂初从塞北还式廓中原断无事从容廊庙有余闲
已闻鼙鼔静边陲初见丝纶宠帝师寰宇一新周礼乐广庭重用汉威仪江南江北无他事春後春前更此时举醆上公千岁夀赓歌永赞舜无爲
日日衣冠金马门有谁出力正乾坤来归季子国人喜终藉叔孙皇帝尊凤沼真成逢旦暮龙楼今得问晨昏欲知余庆来何似带砺山河永永存
冠豸英风传至今于时早已望商霖挂帆鲸浪朝天日借箸龙墀许国心帝渥洊颁廉陛远边声初断塞垣深不须更诵烝民句处处儿童尽好音
不用天河洗甲兵只凭直道致昇平三王事业贤臣主一代师儒难弟兄屡薄赋徭民鼓舞尽除氛翳国清明休将前古论今日万古无人敢抗衡
廖成伯奉议生辰
曾听尊前世彩歌喜闻烟袖舞婆娑【用中建堂名世彩叔祖谏议有小词云彩衣长久五世祥烟熏舞袖故云】名驹汗血得夷路老柏凌霜只旧柯桃李盛时随地有芝兰生处近人多春风二月年年事莫问灵椿岁几何
提举生辰
东井遥观盾日升南风犹入舜弦鸣鹏程九万岂终息椿岁八千方再荣平世功名期凤鸟一时文采应长庚浮瓜沉李年年事稽首弧南一点明
俞宪生辰代龎几先作
北固楼前万顷秋月明风定大江流从来此地多英杰果有奇才副简求秀气一天开夜色威名千里驾潮头山川长在人难老应抱文章入相周
淮南持斧功成後瓯粤乘轺喜暂临使者英标衣蹙绣近臣新渥带横金三山气入中秋好八郡香焚晓雾深已爲黎元开夀域可无椿岁慰人心
白氏夫人生日二首
相门苖裔正诜诜长庆风流几百春吉梦忽随秋日晓祥光常对月华新翰林大笔高前古玉树诸郎霭後尘何假捧觞勤颂祝由来夀考属仁人
断机久已传家训采藻端然继国风庭院炉烟春蔼蔼门阑瑞气晓葱葱遐龄愿效三桃实拜夀何辞百盏空自幸晩爲门下士余波应许丐奇穷
代同舍上黄相生辰三首
列宿东南夜有辉门弧此际诞英奇晏婴俭德人皆仰召虎中兴日可期名誉雅爲天下望孤忠自结圣君知大椿会见千年算应许惊乌托一枝
籍甚声华振九州龙名未许颍川优两年鈇钺扶黄屋一品星躔尚黑头烜赫朝班聨棣萼张皇军势拥貔貅自惭东合叨甄録愿向清时与国谋
五月天恩解网罗四方举首愿时和我公寰海甘霖望今日门阑瑞气多已幸羇穷蒙庇赖竚看谈笑却干戈汾阳二十中书考他日遥知数倍过
<集部,别集类,南宋建炎至德佑,浮山集>

[book_title]卷三
钦定四库全书
浮山集卷三　　　　　　　宋　仲并　撰五言排律
用孙仲益尚书韵二首呈孟信安
士仰韩门重身高谢传班文看辉北斗人望起东山绦灌庸奴尔臯夔伯仲间自天芝检下指日衮衣还片语鸣丹凤羣争息左蛮时虽容下客胜处一窥斑
慷慨安周鼎从容却郢兵驰心子牟阙袖手阖闾城前箸陈天陛先声震敌营寰区望弥切枢筦寄非轻行有丝纶诏寜终鸥鹭盟一舒经世策遐迩颂昇平
郑漕生辰
象纬祥光动门弧瑞气盈小阳春在序几望月偏明他日三千牍清时九万程名因使粤重功自备吴成伟量溟波濶奇词锦段呈褒扬看唾玉轻重倚提衡松栢真难老芝兰足後生笋班行趣召金带已先横内史言何美【谓郑当时】尚书心自清【谓郑崇】祗应南北相【谓郑絪郑余庆】重振旧家声
唐大夫生辰
气转初寒候祥开既望辰应时来鸑鷟占梦获麒麟盛德圭无玷高才竹有筠胷襟藏巨壑人物妙洪钧使者光华远朝廷宠数新鹏程九万里椿干八千春鼎鼐虚前席风云即要津黑头纡衮绣天意在斯民
陈漕生辰代杨文作
六管阳初复前宵月尚圆长庚俄梦李崧岳故兴宣国使新恩数忠臣夙眷偏节龙开远目衣绣耸华年日月声名起风雷号令传自应威动岳曾是力回天相国关中粟尚书地上钱委藏淹府库飞挽乱车船南獠元归地西方正拓边定知新将饱尤赖我公贤赫赫兰台旧飘飘凤沼僊终焉还魏阙聊尔驻荆川曲学联珠履非才污彩牋千秋期鹤夀万里附鹏骞
耿宪生辰
象纬祥光动门弧瑞气纒秋来孤鹤健霜近古松坚邻境兵戈尽新恩雨露偏轺车犹问俗宝带独优贤投笔男儿志封侯烈士年老成端可恃终冀勒燕然
五言絶句
对竹
嶔岑何处峯来伴萧踈竹悠然方丈间寄此千里目
假山
峯间碧琅玕清风五月寒欲题无好语支枕卷帘看
七言絶句
官满趋朝留滞吴门即事书怀十首
十载钱塘云汉间江声梦里听潺湲他山纵染千寻碧不似西湖一带山
水边梅柳倍精神总趁晴天作好春多谢东君惜花意不教风雨废芳辰
小楼嶻嶭乱山横独倚朱栏度晩晴忽听如簧语音好祗缘高处最宜莺
枉费花工着意催漫山桃李总非材要令千古芬香在能作和?自有梅
花迳风来百様香卷帘春水緑池塘如今万事销磨尽四卷楞伽味最长
春服何当咏舞雩凤池今是鲁真儒向令未解边城戍能对东风一笑无
锦带吴鈎轻薄儿三三五五竞花时太平乐事从谁得费尽经纶尔不知
门外烟花看不厌东风故为客开帘如今乐极思畴昔长是春深未解严
燕羽差池何处归衔恩春傍主人飞定须借与一巢稳十载飘零事事非
裁剪羣英荷化工闲中无计答春风自锄花径平如掌要使荆榛一扫空
平江守祷晴即应时近元夕矣寄呈五絶句
丹邱雨里看春回密雾浓云拨不开恠底寒窗烘晓日朱轓亲祷梵宫来
投晓家家笑语声夜来风促雨如倾都缘默祷胷中久一瓣香?唤得晴
梅经多雨玉飘零就有残枝困未醒安得吴侬不歌舞满畦扶起麦青青
东风吹断雨如绳一夜仍开曲沼氷便试元宵强半月孰知天意欲催灯
安排灯火作鳌头人乐公来再有秋转雨作晴谈笑事他州谁得似吾州
夜抵德清县偶题
溪山夺目壮哉县风露侵肌老矣身断岸横舟偏得月小桥曳杖不逢人
再过宜兴舟中见芍药数枝忆淮乡此花之盛为之怅然辄成三絶
故眼相看未作踈平生风味是吾庐娉娉袅袅谁家子浪说倾城总不如
少时暮暮复朝朝一水相望恨未消岸曲横舟试回首隔帘斜立数妖娆
却是溪头消息真故园十载漫风尘如今不问黄楼子浅白轻红自可人【淮鄊芍药号黄楼子者最胜邦人重之】
薄暮游潘登仕园园有堂三间榜曰一枝盖湖公枢密两取庄周郄诜之语既以嘉潘亦以勉潘之二子因用其意各赋一絶
斜窗短屋傍残晖宴坐萧然老布衣枯淡生涯一枝足世间惊鹊误南飞
玉树郎君两白眉照人英爽自儿时乃翁可笑太多事绕舍春风千万枝
芜城
莺歌燕语戱晴晖日暮行人缓缓归十里芜城春色晚回头往事已全非
有客来从阳羡闻元绩离家已月余由崑山过临安桐庐计今合归矣元绩当不惜迂路一访仆於苕霅间也戏为一絶招之元绩纯孝人每在道念亲殊切
风露侵人曷往哉白云飞处棹徘徊平时识面尽经过莫为茅檐偏不来
感时
伤春那得易为情世味年来一一更驰马弯弓今日事儒冠深觉误平生
忽传羣盗下淮濒又逐黄州韩使君却望长安在天上愁看天际有孤云
晚坐和韵
急雪逢春易作晴穷阎犹复断人行公家何在欲乘月夜半扁舟不隔城
好月侵堦已十分太清不受一尘昏今宵定自梅花发踈影横斜何处村
篇篇振玉妙玲珑字字春风和气中安得居家无一事搜吟日日与君同
醉眼全醒病亦醒虚斋危坐听无声锦囊欲报清新句自笑常谈只老生
城东韩李城南赵欲往从之道阻长与【去声】我诗盟烦借问角弓永好愿无忘
次韵病起二首
不妨佳句太频频还得愁中眼渐明好是维摩病初醒又将口业起纷争
闻道车书未一家平时苦苦念京华新来忽得幽居味竹屋茅檐政自嘉
送阎少隐同其弟伯子宣子赴试淮南为一月之别某以病起不及饯送为三絶
二难晚出材无敌老将从来勇冠军一月望公三捷至秋风不惜暂离羣
街头日夜催槐黄去去归帆如许忙我病公行欠巵酒少遅饮至共传觞
扛鼎拔山谁长雄八千号数夸江东公家子弟又可用要与父兄成大功
题章伯深臞怪图
竹户茅檐一迳斜清樽黄卷定生涯溪山胜处春长在却放朱藤一半花
杖策山隈亦水滨闲中未害饱经纶何曾寂寞嵌岩里惯着风流廊庙人
画枯木
乞与空斋伴我闲风霜谙尽各苍顔不妨黛色凌云干蟠屈生绡寻尺间
次韵耿荐可催菊三首
黄花应自惜离披欲放清香故故遅病客高眠防不肯賸裁好语报花知
衔杯采菊久寻医白髪苍顔渐可期凖拟新来强作意又从愁里过花时
年来花意亦难猜陶令东篱独未开伴赋落英吾岂敢狂言聊复为君催
黄兵部生辰
中朝人物竞推先富贵前涂看永年九万里程飞正远八千春干久弥坚
南国初持使节回斑衣仍把锦新裁大椿更向萱堂祝长到春来共夀杯
蚤岁蜚声应宿郎至今鸡舌尚含香未应驷马夸流俗只为慈亲乐故鄊
地上泉流府库充艰难天与岁时丰他时若论关中漕合数萧何第一功
诗余
忆王孙【秋闺】
庭梧叶密未惊秋风雨潇潇特地愁愁绪如丝无尽头思悠悠怅望王孙空倚楼
点绦唇【赠外孙猷】
秀出羣儿柳眉濯濯春庭院不亲歌扇弄笔勤书篆翁已无能老退慙頳面欣同宴坐来喜见痛饮惊无算
浣溪沙【春闺即事】
淡荡春光寒食天玉炉沉水袅残烟梦回绣枕隐花钿海燕未来人鬬草江梅初过柳生烟黄昏踈雨湿秋
千
前调【示孟氏女】
举案家风未肯低清心端自秀深闺芝兰玉树寜馨儿蚤岁女禅灵照女静中经卷手常携声名要与断机
齐
又
雅称诗人美孟都清新幽韵比来无新来学得绣工夫经卷但知从阿母醉来翁已要人扶尚能把盏劝屠
苏
前调【和李达才韵】
说似当年老季伦君家虽富客常贫何曾一笑任吾真酒满罢留天下士词新空赋坐中春谁能絶笔更书
麟
菩萨蛮【和赵有逸坐上韵】
宛如姑射人氷雪知公不负佳风月莫放漏声残清风生坐间　赏春心未足翦尽尊前烛此乐自难忘一觞还一觞
好事近【宴客七首时留平江俾侍儿歌以侑觞】
二陆起云间千载风流人物未似一门三凤向层霄聨翼　贞元朝士苦无多公今未华髪重向紫宸朝路立鵷鸾前列【右朱参议】
今古满胷中韬略一时人杰高卧谿山好处遅十年斋钺　朱轓休傍武陵溪梅花记曾别蚤晚殿前归侍总周庐千列【右刘鼎州】
淮上五分符名在图书东壁坐对书成多暇写青箱千帙　一杯先为祝东风丹诏来朝夕何处称公挥翰定北扉西掖【右郑直阁】
阀閲盛中州冠冕共推华族耐久松筠交契更襟怀金玉　诸儒皆自愧卢前小试暂符竹行看世官入践继西枢前躅【右卢楚州】
分手又三秋犹记花时歌别每念征帆归晚误五湖风月　清江休望使君来指日趋天阙壻玉翁氷相映看紫薇花发【右朱临江】
襟韵絶?尘炯炯夜光明月合是紫荷持槖侍丹墀清切　暗香踈影想公家人与梅超絶酒罢帝城蚤去占百花先发【右林删定】
今雨几人来氷霰更凝寒色门外车多长者顿光生蓬荜　缤纷飞雪更初梅特特为留客惟恨坐无华馔只平时真率
忆秦娥【木樨】
隈岩侧恠生小院香来别香来别嫩黄细细商量齐发佳人敛笑贪先折重新为翦斜斜叶斜斜叶钗头常
带一秋风月
画堂春【和秦少游韵】
春波浅碧涨方池池台深鎻烟霏缓歌争胜早鸎啼客忍轻归　合坐香凝宿雾垫巾梅揷寒枝渐西蟾影漾余辉醉倒谁知
大圣乐令【赠小妓】
荳蔲梢头春正早敛修眉未经重扫湖山清远几年牢落风韵初好　慢绾埀螺最娇小是谁家舞腰袅袅而今莫谓春归等闲分付芳草
浪淘沙【赠妓】
趁拍舞初筵柳袅春烟街头桃李莫争妍家本凤楼高处住锦瑟华年　不用抺繁弦歌韵天然天教独立百花前但愿人如楼上月三五团圆
又
倾国与倾城袅袅盈盈歌喉巧作断肠声看尽风光花不语却是多情　家近董双成三妙齐名谁教蜂蝶漫经营留取无双风味在真是琼英
前调【即事】
草圣与诗余清韵谁如生绡团扇倩谁书月湛素华天似水深院凉初　人散晚钟踈後约还虚良宵忍放枕鸾孤要得相逢除是梦有梦来无
鹧鸪天【为鲍子山侍妾燕燕作】
小泊横塘日欲斜一枝犹有未残花几年燕子无消息今日飞来王谢家　歌水调韵琵琶声声都是怨年华钗头杏子今如许翦烛裁诗莫问他
前调【赠外孙夔】
间世麒麟降自天光辉列宿灿初躔他年身致夔龙列少日心存翰墨边　簪彩笔照金莲词华当使思如泉未论耸壑昂霄事且与衰翁慰暮年
蓦山溪【有赠】
氷清玉映自是闺房秀十里卷朱帘好紫陌家家未有天然情素高压一城春花艳丽日精神梅韵腰肢瘦曲屏虚幌枉着鸳鸯绣不是不相逢泪空滴年年别袖从他兰菊秋露与春风终不似玉人人一片心长久
水调歌头【赵制置见招归用东坡中秋韵以见微意】
华栋一何丽移下小壶天几多曲房新户缥缈似当年曾是使君风度元有胷中邱壑六月竹风寒一洗筝笛耳歌舞粲筵间　座中客醒复醉听无眠已囬归梦犹复嫋嫋记清圆尚想饮中僊子来处余香飘座胜韵此双全为寄月华语难与并婵娟
芰荷香【中秋在毘陵不见月作数语未成後一日来澄江途中先寄赵智夫】
醉凝眸正行云遮断澄练江头皓月今宵何处不管中秋朱阑倚遍又微雨催下危楼秋风空响更筹不将好梦吹过南州　浮远轩窗异日到山空云净江远天浮别去客怀无赖凖拟开愁氷轮好在解随我天际归舟何须舞袂歌喉一觞一咏谈笑风流
八声甘州【木樨和韵】
正西山雨过弄晴景竹屋贯斜晖问谁将千斛霏瑛落屑吹上花枝风外青鞋未熟鼻观已先知挠损江南客诗面难肥　两句林边倾盖笑化工开落尤甚儿嬉叹额黄人去还是隔年期渺飞魂凭谁招取赖故人沉水煮花甆犹堪待岭梅开後一战雄雌
念奴娇【冬至夜作】
灰飞嶰竹庆羣隂消尽新阳来复云物呈祥连瑞霭烟气纷纷馥馥紫陌香衢朱檐影里罗绮花成簇岭梅惊暖数枝争绽寒玉　有人袅袅盈盈今朝特地为我新粧束娇倚银床添绣线长喜修眉舒緑不道多情锦屛罗幌难得欢生足谁知今夜玉壶银漏偷促
前调【和耿时举赋雪韵】
江南春早尚余寒门巷杨花飘逐一色初梅开尽也不数芳园红緑珍重骚人幽怀分寄高韵歌黄竹六花羞避满牋凌乱琼玉　应念有客长安履穿东郭无与怜穷独鼔櫂前溪非兴尽寒怯水栖岩宿咫尺君家瑶田无径氷柱排银屋瓮头春到唤囬晚梦清熟
前调【王守生辰】
金縢事业庆丹青千载勲在王室圣主英明平万国天产非常人物岳渎分灵熊罴符梦五百年方出致君尧舜要须纯用经术　须信凤阁仙人风流文采蔼家声如昔献纳司存持禁槖合历三台清秩倦宿承明乞麾临郡暂缀金闺直五云深处一星今在南极
瑞鹤仙【春日咏怀】
试六花院落正柳绵飘坠因风无着吴王旧城郭记乌衣门巷小桥帘幕他州寥索漫等闲桃英杏萼认幽香来处羣芳尽掩蕙心先觉　行乐燕雏莺友浪语狂歌休休莫莫兰房绣幄添新恨念前约殢十分芳景十分春意休惜十分共酌任十分吹老寒梅戍楼画角
水调歌头【浮远堂】
静练平千顷华栋俯中流凌晨画戟来看宿雨断虹收八九胷中云梦三千笔端风月无处快凝眸笑咏一堂上挥麈气横秋　俯危栏红日下暮云稠无穷伟观只应天意为君谋容我时醒时醉独泛微烟微雨浩荡逐轻鸥不羡岳阳胜丹碧耸层楼
念奴娇【同上】
练江风静卧氷奁百尺朱栏飞入江远浮天天在水水满半天云湿白鸟明边青山断处眼冷江头立月明潮上苇间渔唱声急　几度吹老苹花野香无数欲寄应难及天借诗人供醉眼尊俎一时收拾竹里行厨花间?障风雨生呼吸酒阑歌罢钓船先具蓑笠

[book_title]卷四
钦定四库全书
浮山集卷四　　　　　　　宋　仲并　撰奏议
蕲州任满陛对劄子
臣闻圣人之言万世之法也虽甚愚不肖可以终身服行虽贤且智不可一毫加损臣不佞陛下曏者使臣承乏淮郡陛辞之日告戒丁宁谓边郡与中州不同且申敕之曰其治贵简大哉圣人之言乎临下以简二帝之极治居敬行简先圣之明训区区焉每事务为烦碎而不求至当之归则民滋不安事益不济施之一家且不可况敢施之一州又可施之边陲乎臣佩服圣训朝夕在是二年之间虽至蒙陋获以理去此陛下父母之甚慈训诲之明效也臣今再望天墀愿紬绎贵简之义复以为陛下献窃惟淮甸之民自顷离兵革今四十年余赖陛下仁恩德泽生存长养爱抚备至然臣今视之田莱之荆榛未尽辟闾里之创残未尽苏兵息既久而疮痏或尚存年丰虽屡而啼号或未免锄耰耘耨皆侨寄之农夫介胄兵戈皆乌合之士卒市井号为繁富者才一二郡大槩如江浙一中下县尔县邑至为萧条者仅有四五十家大槩如江浙一小小聚落尔衣食无以自存追胥有所不忍不以至简临之其不鸟窜鼠伏舍城巴而他之者鲜矣益仰圣主之明见万里之外如此臣愚伏望申发德音明谕至意深戒郡县咸知贵简之实以牧养小民为先以清心省事为本以劝课农桑为最无他术也一本於简夷则民安且乐郡以无事且使圣主一时之言为万世守边之法不亦善乎若夫含糊万事优柔不断宜速而迟坐失机会当断而止无意事功诘之则曰吾方贵简云尔此公议所不与而夫子所谓无乃太简云者徇名失实去本远甚人当有受其弊者有一於此伏愿声言其罪必罚无赦以谢斯民取进止
第二劄子
臣闻兼天下之智则智无不烛合天下之谋则谋无不审帝王端拱一堂而坐照四海举无遁情用此道也臣窃惟陛下日御便殿躬览万几虽祁寒隆暑曾无怠容监司郡守异时门辞而往门见而来如是止矣陛下临御凡曰分符持节奉命而行与既满秩而归皆得从容历丹陛奉玉音殆旦旦如是臣子之至荣极幸也人人昼度夜思咸欲自奋以裨圣治之万一岂无刍荛之言上契冕旒之听者然人才实难既不能一一尽善往往或不思本职泛论其他迂濶者为落落难合之言不切事机下焉者琐琐碌碌初无深计远谋殊失圣朝咨访之本意甚无谓也夫治道之是非邪正圣心固已洞逹无遗所欲闻者四方之利害得失尔臣愚欲望睿慈明降诏旨自今监司郡守满秩而归各许明言所职与今日所见所闻某利可兴某害可除某所之某弊当革某所之某蠧未除一一条陈尽言无讳不尚文词不贵枝蔓庶几千虑有补毫分且使羣臣平居举无他念常存心於职事间思以报上若夫献纳论思讲明治道近臣之任非疎远所敢知取进止
书
上宰执书
某窃见嘉佑初忠献韩公为枢密使尝言国朝机要文字尽在密院岁久散遗蠧朽多所不备请差官於诸房讨寻编録一本进内一本留枢密使厅以备经久之用於是编集自建隆以来以岁月先後事类相从书成上之为千一百六十二册韩又言尝任河北见祖宗所下诏令皆契丹未讲和以前经武御戎之事请下本院编録於时再集端拱以来宣勑劄子为六十卷又熙宁中密院乞将祖宗以来法制所宜施行於久远者删取大旨着为画一及圣政厘革条章以次纪其事曰兵制曰马政曰边防曰敌人曰属国曰城守曰器械曰捕盗曰选材曰责效亦各以事类相从如兵制一门凡招拣屯戍训练之类皆附见焉其他类此诏以经武要略为名仍令逐门各留空纸以备书载将来处置事件仰惟祖宗创业埀统经武御戎成算大定昭若日星贻厥孙谋着在方册垂亿万世可举而行宜乎累朝加意编纂常惧散佚今閲岁滋久不但散遗蠧朽如韩所云盖殆无片纸存者某重惟韩所见祖宗诏令皆在契丹未讲和以前又如要略所列七门皆今日急务与其泛求他人之议孰若一遵祖宗之诏训耶欲望就委枢密院官属如嘉佑之所编千一百余册与宣勑劄子六十卷及经武要略之书搜访全编上之御府各以一本留三省及密院若又自熙宁以後至於今日凡措置边防兵制等事宜可以附载要略者亦委令讲求编摩次以岁月要在悉备官有替移後来者相续编纂成书使祖宗英略睿谟与一代成宪粲然复见於今可传於後实天下幸甚其间有利害切於今日当即施行者令编次官备録首尾节次申三省枢密院言或可采伏乞钧慈详酌施行
序
原弊録序
务曰杂买场曰杂卖至猥局也官之监临於此至贱有司也以贱有司而理至猥之局事捄过目前得无笞骂足矣书之於册若奉一大事然岂不陋且愚哉虽然贱有司之意以谓天下之弊自其微者察之则其弊易见凡百有司唯至贱者乃事事亲之则其见也审上之人因贱有司所察之微而移以察其大者又因其所见之审而将事事加审焉此録或有取也若止以曰杂买曰杂卖观之而已非贱有司意也无庸观也名曰原弊而私窃叙其意焉
赠笔工序
书不择笔非至能书则至不能书者也余平生不知书法见笔辄书未尝敢择以故笔工精否优劣亦懵然不能等级差次之今日试某人笔则虽予之至不能书亦知其为工知所择矣
跋
跋蒋頴叔兄弟与其侄宣卿诗
乃知贫贱别更苦吞声踯躅涕泪零此少陵别其侄勤诗也出守吾家侄殊方此日欢此宴忠州侄诗也嗣宗诸子侄早觉仲容贤旧谙疎懒叔须汝故相携此皆寄其侄佐诗也每诵其词见其於犹子勤勤亲爱之盖不啻其子可以见少陵孝友有余仁厚之至也大师蒋公赓唱二诗其得少陵之心乎唯二父能知龙阁公於少时龙阁公不负二父之知於今日此诗尤可伤也少陵诸侄其後不皆有闻而龙阁公出入践更显名当世过少陵诸侄远甚亦见二父於犹子中非苟亲爱之如此
题吴兴沈师所藏米老帖
此老无恙时此帖家家有也今墓木不啻拱矣鉴逢真主价长千金流落人间者真太山一毫芒今日见此帖病眼顿醒展玩久之因语冲虚师其亟由间道以归非余勉同忠恕法当没入也
记
後乐堂记
宣和二年十月敌起清溪入睦入歙入杭蹂十州之地间以兵围信不克天子为出禁旅付大臣讨平之初青谿民阻山为暴吏不得制寖剧部使者不以闻益放兵无所忌至攻府寺略人民由是东南皆警时守州令邑者疆比壤连无一人奉尺书为朝廷言者独信州王君曰敌兴篁竹间不旬日其锋如此势非可以朝夕破者今不百里俯吾境万一不戒如吾民何即斥金帛募士增陴浚湟修战鬬具按蹊隧所通者二十余所悉以兵戍之用通守王侯策起其属高志临付以军政条便宜章十余上且以计策告当路之用事及城守者十二月敌覆浙东军张甚顷之焚婺源开化屡以兵偪信知有备引去正月攻江山常山残之於是缭信境数百里皆为敌区君居其中部勒诸将益严与王高二侯戮力缔谋屯韩岩以扞开化屯馆头以扞常山屯竹巘以扞江山率深沟固垒日扬兵境上为不可测者独柳家都不为备匿精甲数里间志临以亲兵仆旗鼔踵其後敌果虞三戍之衆不敢犯二月既入衢则鼔行寇柳家都营险峙粻益殴人为兵欲必举信初以偏师尝我克之已而尽锐攻号十万志临出奇兵鏖击果大败拔营去追奔数十里焚荡俘馘至不可胜计缚其伪统军以献因分其兵为三一自韩岩复开化一自馆头复常山一自柳家都复江山长驱迅卷遂复衢州敌之在他境者皆望风遁去东南以平於是天子下诏曰信州愈斩敌有功其进职若官殊等通守舜举亦裨赞之良也增秩次之而以志临为衢州君与王侯既相与侈上之赐而喜释於守城之劳也乃筑堂二曰示喜曰後乐而书其本末来请某曰天下之事所贵於智者以审於祸福成败之几而图其大者区区一时胜负之功不足议也方敌奋於承平百年之余民不知兵吏不知守独君察於几微慨然以书抵在位者或非笑或怒且排诟之卒之无一不如君策及情见势屈而向之为吏者方狃於故常曰吾知谨簿书期会而已吾书生也何以兵为选懦譸张争为完躯保妻子之计视刈其民如草菅然而无以善之曾未有奉一州六县无秋毫之失归报天子如君者而余顾以为区区一时胜负之功者诚以信於江南为四塞地使遂其吞噬之心西揺抚南闚建北扰宣饶则虽磨以岁月未能遽下也唯君以方千里之地屹然於横流奔沸之中扼其吭笞其背使气夺力殚不能尺寸进卒夷其衆当是时并江循海三路三十余州皆坚壁清野倚君为重则君之建立为何如哉是宜天子差功第赏书君令甲而信州之名一日暴於天下则斯堂之以喜乐名者君与信人果得而私哉君通经术长於吏治所至皆可纪始君之至州无十日之赢既二年而镪腐粒陈以之赏功募士调兵食皆出於此可谓为政知所先後而非偶者可歌也已乃作诗曰惟帝奠治以天为区藐彼南服大江之隅八圣休养狃於丕平有不能驯啸呼以惊奋厥蝡敢仇王师帝顾在列孰予往笞矫矫禁旅统之公侯春禡於野旋师麦秋囚献刑得第勲策劳孰固吾圉予其汝襃在列咸启信为偏壁乃襃选锋爰按走集敌屡闯境引师环之一遇鏖撃崩奔不支坐於城堞扼其三方隣国仰首如川得防帝曰俞哉唯女之力锡之命书光宠而国愈拜稽手敢扬王休乃作华屋睇山俯流君在新堂寄适云杪里民户歌杂以嬉笑君在斯堂宾客粥粥间於忧虞起舞相属民祝君夀长为父师毋或去我阽於垫危士曰君材维试之仂如何此州私我贤伯凡厥本标载之民謡来者是式君将在朝我为颂诗繄史之订匪民之私天子之庆
赵公远祠记
乾道四年夏五月天子命直龙图阁赵公守吴郡未踰年讼理政平郡以无事民所愿欲不请而获明年四月祠故侯赵公从民望也先是建炎三年赵公来临此邦於时敌人南侵环千里之地兵气四合东西数大藩戎马奔轶所过辄下或挈老稚空城邑去之公初至慨然言曰朝廷所以列方面置牧守岂适为平时计哉亦惟一旦缓急免斯民於阽危尔指城池言曰吾知死所矣姑尽吾备焉不济死未晩也已而敌势日张邻郡之民或走险阻以自固邦人请於公公曰非计也湖水鄊尔我能往寇亦能往将安避乃躬率将士戮力乘城艰难辛苦同之天寒日晏士卒未食不敢食中夜以兴疾风暴雨不避人皆感励愿以死守禁旅数十辈诣公言曰敌至矣人人愿为战诘朝盍授甲公曰敌去我远近我岂不知之须尔曹告耶且尔曹岂真有战心哉一旦怀甲出入小则惊里闾甚则刼太守以起乱尔然必欲扰城邑亦安用甲为公折其谋逡巡而退敌势益迫公号令益精明衆恃以无恐頋阖门二百指言曰守土吾职也不敢顾其家敌来吾以身先之尔曹同一死尔他郡间有婴城自守者往往屛息偷生一夫揺手衆皆惶怖敌未至民已困且弊公从容暇豫无异平时城闉早启晏闭民得自如初不知敌人在吾境也或谓敌且浮舟而来公乃厚募没人水行以凿敌舰诛巨木沉废舟以絶间道短衣毁服出入民间民之利害纎悉得闻民有负薪及门门卒难之因留不与公闻呼门卒痛惩之且谓曰一束薪细事尔平时强取於民犹不可今何时耶豪强敛手一毫无犯公仓卒遭变乃应之从容智略辐辏虽平时出入兵间者自以为不及也事甫定公遽罢去命下之日居人如将去父母攀恋涕泣思所以挽公者百计御史以民言告於上诏还公於郡又数月而竟去嗟乎敌人踰河及汴自汴及淮自淮及江连江浙十数郡地方数千里若涉无人之境武夫悍卒莫敢婴其锋卒无一人保土疆人民为朝廷报志士仁人顾尝念此是为兵不足用民不足守亦城池不足恃以固耶今湖蕞尔邦且沮洳地也无蚍蜉螘子之援公独以此抗方张不测之敌左支右吾卒以无事至今为乐土华屋塡城耕桑四墅岁时士女游观轩盖遮道不知出於兵革之余也谓兵不足用民不足守城池不足恃亦陋矣民去公愈久而念之愈无穷每裴囘溪上顾瞻太息焄蒿凄怆如将见之私相谓曰微赵公之赐不及此然庙貌不设无以掲?妥灵而写予思且今耳目所熟公之功不可掩已他日传闻异辞谓全活吾民者公耶其谁耶告於郡屡矣今使君之来顺民之心一请而从之初欲祠公於慈感精舍曰是浮屠氏之居岂足延公惟唐鲁郡顔公之祠英风义气凛凛如生邦人奉事唯谨虚祠之东偏理若有待盍以是寓公之祠衆曰宜哉即日迎公像於堂邦人踊跃骈观俨然望公峩冠正笏若指麾於一堂之上攘却强敌於谈笑间也使君属某记其本末以芜陋辞不获乃取鄊人之言一二载之为迎享送神之诗并刋之於石使邦人歌以祀公公讳子蹸少年登进士第吏能精敏所至有声盖神明之胄云公远其字也辞曰桂楫兮兰舟望我公兮中流环四山兮暮云合侯何之兮不我留百堵兮千室公手拊摩兮德无极脱我兵氛兮遗黍稷弁维峰兮苕之水山与高兮泽弥弥来游兮溪滨歌舞兮吾民坎坎兮撃缶杂肴羞兮奉巵酒荐芬芳兮笾豆静好侯归来兮不嚬以笑时节烝尝兮无我民违民危与安兮今岂忘之欝初怀兮几时匪今侯兮畴慰我思凛凛乎英风越异世而同宫佑城郛兮益无已贻今侯兮夀多祉
赞
黄夫人传神赞
气冲而醇神湛而凝淑范徽声宜宗姻而瑞家庭在子若孙克孝以宁仙气余韵寄此丹青传千万祀尚想见其仪形
行状
故左朝请大夫权发遣抚州庄公行状
公讳安常字子尚其先出维扬後徙常之宜兴至公三世矣世以儒术长者着称乡闾自僖简公以道德文学被遇徽考敭历中外为时名臣庄氏之门益大公少简重既长乃独强敏於学偕其昆季有声庠序间僖简既通显得任子次且及公公不以门阀自侈益攻苦为文试有司率居高等遂擢政和二年上舍第时僖简方持使者节於外第名之日徽考临轩知公僖简子頋辅臣曰此庄徽子也容止甚似其父由是辅臣知徽考故不忘僖简即日自两浙转运使召还公亦亟被选擢列於学官公初以黄甲授青州益都县主簿未赴改监惠民药局又改广亲宅宗子学正二年为太学録又二年为博士时外制简严不轻襃予公之迁博士也独盛称学行之美既试可观且曰贤关养士衆建师儒兹焉有称朕必因任盖公之迁用士大夫之望如此公自初声名籍籍既为成均先生士之执经请业者相属皆得所未闻又严惮公不敢为纎芥非义终岁所隶弟子员升合选者比他博士所隶为多亦常无一人附丽於罚者有司奏课称最衆人趋竞权门美官显秩如意而得公独萧然与诸生商略经旨以奬进後辈为己任期不负所职而已同列声名出公下者反超擢光显无虚月姻故皆盛言撼公公曾不少贬方力匄补外踰年改秩提举京西南路学士丁僖简忧服除权发遣南劒州锄强植弱倒屣寒士赋徭以时人便安之时宣和八年也会中原俶扰诏起诸路勤王之师南劒与福为唇齿邦福又帅藩也一旦调发徒以犒劳小不如意羣卒啸呼为乱守臣朝廷近侍也死焉一路骚然使者睨不敢制加厚其糗粮金缯苟欲趣之去境上尔公面折诸使者又移书谓曰京师有急待勤王之兵至此甫受甲也而敢戕其帅尚可责以援王室耶且此不除他郡效尤或响应滋煽乱尔使者忍视此耶不听敌益张甚道南劒盛旗鼔金甲顿城下肆为恶语居人惴惧至欲挈老稚去之公先敌之来隂为战守计盖甚密邦人未之知也敌至几月果分毫无所得则皆反虞公追袭之不敢进其徒使来告曰衆畏公威已相戒秋毫不犯福州者某长某营某卒共二十人愿执之以示悔且乞假道僚属欲勿许公曰非诸公所知也吾有备矣且胁从何罪衆果缚致二十人者公会僚属於溪上受之余党望公逡巡无譁絶溪而北郡以帖然其後朝廷用公之请诛此二十人者余皆释不问解印之日郡人既不忍去公又後太守到郡才三日丁内艰会建安兵变建於南劒亦邻邦也邦人又大恐相与谋曰前日福州之兵窥伺吾城郛微庄使君吾属无噍类矣今建乱而吾郡适无守将得庄使君庶几复活我衆乃列公前日城守状告於部使者乞留公使者交檄公不得已复视事又三月建安之寇平即日去郡使者以功最闻於朝公曰职当尔耳邀功岂吾心耶南劒诵公至今焉权发遣处州处於浙东郡小而僻公至惇尚恺悌攘剔弊蠧时方大旱公至则雨民歌謡之亦且安公矣未数月主管台州崇道观閲三年除权发遣抚州未行复请祠於是主崇道祠者三请凡八年遂致仕子璹为金坛令迎公之官以绍兴十六年十二月己亥终於金坛之官舍享年七十有五累官自将仕郎凡十迁为左朝请大夫初室宜人张氏早卒继宜人石氏亦先公十三年卒六男子长则璹也右宣教郎知鎭江府金坛县事次琯前监潭州南岳庙璵婺州兰溪县主簿皆右迪功郎玠璋璠皆将仕郎四女长归承务郎蒋庆祖而卒次归左奉议郎仲某次归右从政郎新淮东总领钱粮所准备差遣王直谅季尚幼孙男女四人公天资高明出人远甚初不为过中惊世之行然其所蹈履人亦不能及也覃思经术议论多得世儒之所未到晩年视听不衰亦未尝一日舍书不观待宗族姻党礼称其情不以势利为厚薄踈戚与人交久而益亲初不为世俗诩诩相说後亦无反眼而絶也唯於小人平居为不善者言之至切齿然以非意来卒含容销去之不唯不怒而已端居深念不妄发一语士有质疑请益者言皆会理不为枝蔓断断乎如稻粱可以疗饥也自南劒归不出里闾者累年守处又不数月而归奉祠之请至於三四异时流辈登禁近声闻烜赫与亲姻之势力可以援公者不少公视之曾不一介意亦不以相汲引望人视诸子日自进於学则喜见色辞戒家人妇女勿以家事毫髪扰其志训诸子以行已立身之要则曰某事古人所以为也可为某事古人不为也不可为反复再三必诸子心受神听而後已故诸子皆知学问源流言行亹亹有家法出而仕者守官箴有亷直称云鄊饮酒礼行县令以鄊人之意奉公为鄊老诸子衣冠粲然侍侧鄊人夸焉故窃观公之出处平生而益知至诚之道可恃而终身也公尝自谓平日事亲事君居官临民处鄊邑诲子弟与存心养性以事天者唯一诚字无他术也然公初不为表暴以求信於人以祈报於天也而其侍僖简则为令子弟僖简爱焉游塲屋则为材进士士子推焉在太学则为名师儒後学宗焉临两郡则为良太守郡邑安焉退而家居则为鄊先生为贤父兄人人爱重焉而康宁夀考以令德终有子有孙流庆未艾天之所以惠贶公者又如此诚之不可掩也於公岂不益信哉金坛与诸弟将以十七年三月乙亥奉公之柩合葬於宜兴君山鄊紫花坞石氏宜人之墓遵治命也则相与属某泣且言曰先大夫窀穸有期唯行治不可不书请以属子某再辞不能则再泣曰知先大夫莫如子详某度不得辞亦泣曰知公详则信莫如某於是状公之世与官次躬行阀閲如右若铭鑱诸幽垂信後世则以竢立言之君子
墓志
夫人陈氏墓铭
某年某月某甲子江都仲某始以某州某县某乡某原葬其配陈氏者乃泣叙而铭之夫人先世居建业当五季之乱徙毗陵後为毗陵人曾大父光荣故不仕大父延佑与其昆弟勤力起家闺门辑睦间言不闻於外与人约不踰时顷闾里信之?潜晦未仕而东南称陈氏与世族巨室等勉其子弟业儒闻名士贤大夫厚礼币使其子弟从之游夫人皇考与犹子棠偕游庠序课试先诸生不幸年四十而没夫人讳某字静婉生三岁丧其母夫人顾氏後八年皇考又即世哀慕终其身不衰平居容止甚饬凡组绣女工之事有所业不尽其艺不止事一历耳辄记不忘事诸父如其皇考事诸母如其母夫人诸父诸母亦爱之如己生待侪辈和而有礼未尝失辞色御婢妾不怒而严人人畏爱不敢侮亦不忍欺年十八归仲氏予时转徙衣食故窭狭夫人素富家为予条画生业若久於予家者家公见之曰吾为有妇矣予每行役夫人为治饘槖甚具或未旦攴枕呼婢子丁宁口授数四已又起视之曰如是吾心始安焉既就道絺絮寒燠无失宜肴核脯醢随所求辄具予游道路如归家闻乡闾妇有毁节者叹息再三曰独无死乎後每言之必为之蹙额不乐金人连犯淮甸谓予曰敌来缓急不相救子奉吾舅行吾不足累子也誓守吾志践吾言尔某人为某氏妇抚前人之子异己子又叹息语余曰为人母当如是邪恨冯君无出耳冯君盖予初室也夫人归予之明年生一女喜且谓曰吾缘薄是女子亦当藉浮屠法保持之名之如比邱尼云予後因夫人之意取浮屠语名之曰灵湛又明年生男子曰存诚生二十六日而夫人不起实绍兴四年十月丙寅宗族无内外长少哭之皆过悲初夫人之姑适高氏无子既寡兄弟迎致之家自夫人之幼拊鞠必躬长又训饬成就之夫人恩报之亦无不尽闻夫人之丧哀戚过甚为之不饘粥者累日曰奈何夺吾孝女平时虽他人亦以为慈母孝女非特姑侄也棠与予为同年进士中乙科今为衢州州学教授视夫人如同气云夫人少孤多难嫁未再岁年甫二十而终嗟乎世孰有如夫人者予念夫人未尝不惕然心悸泫然涕下而恍然若犹未隔世也非铭何以泄予思铭曰所袭之长兮所佩之芳兮有女在膝儿卧旁兮百年几何掩晨光兮琅玕其音曷日忘兮清芳不坠鑱铭章兮噫天与人勿坏勿伤夫人之藏兮
祭文
祭泰伯至德庙文
古者时乎旱涝即明神而祷焉礼也後世淫巫瞽史与凡不经之说非但不足以格神休固亦渎威甚矣今吴郡之人不谒於他祠而唯神之谒神亦慰民之望俯徇其求起盈畴之禾於垂成之日解连朝之雨於指顾之间夫岂人力然哉可谓至德也已芜辞薄奠姑见诚心无得而称尚何以报
祭社祈晴文
奉天子之命有民有社使里闾无愁叹之声者吏也司上帝之泽时雨时阳使田莱无饥馑之伤者神也故或雨阳之差率焉有祷则吏惟神之求念此社之重卒从其欲则神惟吏之应今既足之雨赖神而霁垂成之稼因霁而苏民既蒙休吏亦寛责奉兹酒醴聊吿诚心佑我城郛无有内外
祭五龙文
升肤寸之云不崇朝而雨天下非神龙之力也欤然民之望乎雨也亦志於足而已姑苏为郡带江接湖一雨滂沱四野弥漫夏涝而祷无岁无之今多稼垂成复以病告慰民之望云雾旋披瞻彼甫田孰非神力上下霄汉飞潜自如尚鉴民言时阳时雨
祭李尚书若水文
维建炎元年岁次丁未九月戊子朔二十日丁未江都仲某谨以清酌之奠致祭於故兵部侍郎赠观文殿学士李公之灵呜呼哀哉士有一善闻於乡闾而能自殊於流俗则虽万世之下犹或诵之况乎当大事而忠亮可观临生死而志气不移使?陬僻壤知中国之有臣而天下之识与不识莫不感涕而嗟咨後世固将闻是风而兴起而某也幸此生之同时呜呼哀哉甲辰之夏始得公之姓名文字观其吐辞抗论豪健瑰奇雍容正道排斥他岐固已私自欣忭知夫去圣虽远而斯文之未衰及天子命公典教太学则又举手而为多士贺知後学之有师虽博闻强识谓当模范於学者而伟材硕德固宜登廊庙而为天子之倚毗乙巳之冬外寇猖獗祸兴边陲上皇内禅而得圣子登崇元凯放黜穷奇有志之士交口相贺谓宗社自是永固而强寇可以鞭笞丙午之秋公自儒官出使边庭天下又知忠义之可仗而狂童之易治奈何斯民寡佑而国势至於中微赫赫中国累圣重熙巍巍尧舜蹇蹇臯夔蕞尔小邦再抵京阙而堂堂百雉之城遽及夫顚危呜呼痛哉敌人嗜利无厌苟可以肆其强暴者夫何惧而不为在廷之臣相頋骇愕坐视依违者固何足道而或归命异姓又自以为权宜礼义亷耻之风扫地尽矣而远方之视中国将有秦无人之疑非公叱悍悖而夺之气视死如归则夫万世之下孰知中国有真主而时之不幸以及於斯公之殁矣明主嗣兴天命未改斯民讴歌而乐推海内倾心以望太平者实指日以期首加恤典襃崇大节追荣秘殿而赙赠有加者盖幸公之或知呜呼哀哉公有尊主之心而位不及於公相公有济时之志而福未及於黔黎炯炯忠烈谔谔端方而遽逢此百罹殁为明神以遂刚毅敢为之气以隂相我宋之中兴者非公而谁今岁之九月公之丧始至江都而某也窃伏淮濒盖尝闻风而瞻思惟盛德之事卓絶奇伟而顾自忘其驽蹇庶十驾之可追百身莫赎徒有感於私心罔知涕涙之涟洏式奉清酌写哀以辞公其举觞而鉴兹呜呼哀哉尚飨
<集部,别集类,南宋建炎至德佑,浮山集>

[book_title]卷五
钦定四库全书
浮山集卷五　　　　　　　宋　仲并　撰表
天申节贺表
千秋上唐宗之监诞节载临万年称汉殿之觞忱诚并奏欢均率土望极层霄恭惟皇帝陛下刚健法天聪明冠古祖功宗德益增九庙之辉主圣臣贤相会一堂之上鸿雁昔勤於还定鳬鷖今享於盈成无疆惟休有秩斯祜臣祗膺恩綍叨奉守符闻道路之欢呼望阙庭而颂祝卜年卜世远踰周历之期爲春爲秋俯陋庄椿之算
贺皇太后还阙表
王化复行永辑重熙之绪天休允答耸观长乐之还盛事无前欢声相告恭惟皇太后徽音是嗣懿德惟行早开甲观之祥基图有永归就东朝之养夀考无疆恭惟皇帝陛下诚懋格天孝深爱日埀裳而治终承戱彩之娱当馈永怀无俟含羮之献方业业兢兢乎再造兹融融泄泄之重欢圣德何加令闻不已臣叨荣滋久窃拚爲深班列辟以称觞阻趋汉殿均黎民而击壤增想尧天宗社之休乾坤何极
蕲州到任谢表
天陛深严已误对扬之宠淮邦安便更叨临遣之华惧不克胜凛无所措臣某中谢伏念臣材惟驽钝分合羁栖平生忧患之因仍晚岁尘埃之汩没少习徒在固自鄙其雕虫壮志无成或共怜於画虎虽世路三战之皆北而此心万折之必东巢林不过一枝姑安素分伏枥志在千里未冺壮图顷备数於有司获尽言於当宁粗陈时弊偶契宸衷华衮蒙一字之褒皂囊罄千虑之得罪实多於擢发岂易湔除疵不待於吹毛曲蒙涵贷起於祠馆付以边城于淮之滨素称乐土遡江而上不隔几程荷恩实深指心图报已涉近境即布上恩问所疾苦如何且今闾里安否有欲纠合乡社以备他盗者臣则分之饮食谕以协心有能服勤耒耜以务农功者臣则犒之酒浆勉其戮力告以天子既仁且圣於生灵务在矜怜信哉斯民至愚而神闻臣言莫不鼔舞每事不扰无令横吏及其门有寃即言无使豪宗肆其暴要令五县常若一家使臣得竭其愚抚躬自知其幸此盖伏遇皇帝陛下仁如天地英绍祖宗一视四海之黎民宁分於远迩思得两汉之循吏或求之贱微顾如愚臣上辜圣世心非木石岂不知擦拭之深恩若邱山唯自誓糜捐以报傥有一毫之补宁甘百谪其身感极涕零慙深汗浃使愚使过实侥幸而得之于蕃于宣期黾勉以称此庶几赎过无重速辜然臣视彼田畴稽之图牒户以口计昔爲十有二万今主客之数不过二万是犹十分之一田以顷计昔亦十有二万今耕凿之数仅踰三千是爲 百分之三市井之间居民未复郊野之外人迹犹稀臣谨招集流离俾还故业销除愁叹俾乐圣时唯节用可以丰财臣当镌俸廪之大过唯清心可以省事臣当戒宴饮之不时吹虀未及噬脐既往事有利於民而便於俗臣当夕以思而朝以行去国虽遥敬想天威之咫尺其治贵简悉遵圣训之丁宁诵尧之言服膺无斁
代谢郊祀加食邑三百户表
蒇礼对天曾豆笾之莫预疏恩加地尚簪履之弗遗讵获恳辞肆闻成命中谢伏念臣壮心雕落多病侵陵归故国之邱园稍休暮景奉真祠之香火仰酬大恩属三岁之亲祠蒐多仪之久废天地昭格祖宗宴娱望极圜丘想灵斿之来下恩沾衡宇仰睿泽之旁流久矣投闲恍焉拜命虽附剧於鳌拚初莫效於骏奔方业茂少康不失配天之旧顾功慙仲叔猥蒙与邑之多固避无从祗承有腼此盖伏遇皇帝陛下受天全付跻世大安孝允格於神明诚克参於高厚卜年卜世符三代有道之长飨帝飨亲嘉四海以职来祭迎景贶於至日敷龎禧於普天诞锡纶音增加井赋既欣逢於盛世又窃冒於殊恩歌诗十九章莫述无前之蹟邑人三百户终怀非据之忧沟壑未填涓埃是效
代谢郊祀加恩表
荐奏上仪肃将宗祀猥被便蕃之宠曾微显相之劳窃以一精二纯间三岁圜丘之祀九阶五室参四阿重屋之规断于渊衷昭我烈考郁精祲之交格纷戬谷之具来顾何力焉有如臣者乃躐登於侯社仍增多於井田此盖伏遇皇帝陛下游舜岩廊美禹黻冕宅中图大方以四海爲家严父配天茂对三灵之贶举国旧典加恩具臣微效豆笾以均敷於神祉远思筹策当益赞於圣谟
代辞免郊祀加恩表
均锡神厘诞扬制綍虽颁恩率土无远弗沾而拜命自天非宜爲惧伏念臣猥由凡琐进冒宠荣曾何效於丝毫徒自嗟於驽蹇海?际千龄之运郊丘亲三岁之祠而臣窃食殊庭养疴近郡於穆清庙阻陪多士於骏奔爰熙紫坛徒想千童之罗舞敦陪邑采昡曜衡茅等三事大夫以疏荣岂四姓小侯之敢望殆措躬之无所顾何力之有焉非不贪荣念无以称伏望加怜诚悃亟寝误恩如微臣得邑已多况平时於国何补贰公峻秩久怀负且乘之羞万户锡封当重器与名之假
代谢给事中表
代言罔功已玷纶闱之选疏恩踰分更叨琐闼之除人曰次迁臣慙虚授中谢窃以侍从之贵特异常僚封駮之司与闻有政伏自比年而降率由西掖而升亦惟尔位靖共不犯擅权之诮庶几乃心启沃无慙批敇之风伏念臣夙误圣知洊尘华贯擢从载笔俾与赞书思若涌泉莫想前闻之彷佛信如皦日愿禆圣治之毫分念衆贤和则万物和方朝廷正而百官正典司献纳务协寅恭灾遽乘於满盈疾未瘳於暝眩酬恩无地荣但怀於昼归锡命自天宠更叨於夕拜若爲仰称弥惧疾颠此盖伏遇皇帝陛下孝格神明诚通高厚眷近侍清华之地矜一介迟暮之踪圣德无加已成泄泄融融之乐臣力何有莫追灏灏噩噩之书方右省之冒居惟左迁之乃称矧疲曳阻趋于文石尚褒陞进列於黄扉避极循墙惧乏回天之力感深铭骨弥倾就日之心臣敢不尚厉壮图仰衔洪造既曰有事於殿内岂容无益於县官久矣负薪滋殊恩之未替期於结草誓初志於弗移
代镇江守臣到任谢表
带汉沔之双流初辞重镇环江山之四面复玷名藩自怜华发之侵莫称朱轓之宠非材之惧易地惟均中谢伏念臣猥以凡庸起从疎远事君不敢有已姑自竭於驽疲居官无以踰人竟何禆於毫发备烦使於数郡受殊知於九重恩荣每溢於望初颠踬率由於宠过属两淮兵戈之後起孤踪革野之中初持帅钺於淝水之滨旋易守麾於浙江之右沿流而下坐席未温怀绶甫来岂微劳之敢惮弹章遽上骇公议之不容养疴俾便於家居起废洊膺於郡寄方欣暮景观德化於须臾更造昕朝瞻威顔於咫尺凡曩者风波之腾沸荷昭然天日之照临圣训丁宁愚衷感励每怀赤壁嗟无补於上流敢谓朱方乃再叨於近地视?有几自顾衰残弃甲复来宁无讪笑此盖伏遇皇帝陛下聪明冠古英断自天烛万事之几微悯羣元之疾苦缉熙政纪将与三代以同风勤恤民编无俾一夫之失所遴择循良之吏猥及么麽之臣方人言悉疏其愆尤姑从薄罚赖天度深知其愚戅复畀旧符臣敢不勉思今日之当爲深惩畴昔之未至惟奉法可以责吏惟啬用可以爱人击檝渡江莫遂有爲之志倾葵向日终酬未报之恩
代平江守臣到任谢表
卧十年之蓬荜赐觐丹墀假千里之麾符升联左棘宣恩阖境拜命层霄中谢伏念臣猥以凡材叨尘膴仕际千龄之运每误沐於宸恩保百乘之家惟勉承於祖烈实繄全度寖齿近班解重寄於玉麟寻胜缘於琳馆念望云而就日徒切心驰荷包荒而匿瑕曲怜肺附比趋朝宁仰戴宸恩顾惟麋鹿之姿久栖田野复缀鵷鸾之列怳对轩墀首叨需宴之慈旋拜晋蕃之锡敢图纶制更窃辅藩惟茂苑长洲在三都素称於重地而清香画戟由有唐悉用於名流顷兵火之洊更尚疮痍之未复如臣侨寄之久习熟其风当舟车之要冲亦冠盖之渊薮农畴在望无复佩犊而带牛民俗相谙不待问羊而知马夫何踰分乃尔冒居此盖伏遇皇帝陛下礼遇臣邻仁沾黎庶增光祖庙已济业於中兴轸念侯方尚择人而共理念臣侍清光之有素察臣资愚蠢而靡他纵无赫赫之名犹谨怐恂之守特迁眷渥俾抚凋残臣敢不佩圣训之丁宁法前人之恺悌夙宵鞭策图报効於万分左右规绳谨遵承於三尺使斯民皆安於闾里乃愚臣无负於邦家
代郡守到任谢表
持节观风已误转输之役剖符宣化遽临浩穰之区荷宠渥以优加顾名实之匪称惊荣罔措固谢莫遑中谢伏念臣狷直无庸迂疎有素闻诗闻礼徒佩过庭之言爲箕爲裘已愧克家之义侵寻末路俯仰半生晚依日月之光获际风云之会脱抱关击柝之冗岂初心之敢期专飞刍挽粟之权仰宸恩之过厚每念人言之可畏常思自效以投闲夫何侥幸之深复预使令之数湖山清远本近臣抚镇之邦宫阙深严当万骑来临之日重以民繁而物阜岂堪力薄而效疎惟厚德可以镇浮惟伟才可以治剧顾兹两者未有一焉徙就力以怀慙欲辞难而莫可此盖伏遇皇帝陛下圣明普照天度并容整七萃而省方励百僚而图治谓臣驰驱已久庶几粗晓夫民情知臣愚戅无他或能致勤於国事就加委寄罔问疎微臣敢不益究忱诚仰酬睿眷布寛大之泽当令百姓之少安严发擿之科尚觊一方之无事
代淮郡守臣到任谢表
呻吟道路归窃禄於外祠屛伏田庐起分符於近郡时惟自省未获所安祗役云初酬恩何有伏念臣技能譾薄志念凋残遗子一经已坠箕裘之绪及亲三釜莫追菽水之欢荷清朝简记之不遗顾平生超踰之已甚奉使亡状抑常典而用轻阅日几何先衆人而起废所愿叱驭驱车而往敢辞扪参历井之难亦既暑行不忘夙驾仅踰月而爲杭苇之役未半涂而有负薪之忧义激孤衷犹欲遡流而上恩沾九死遽令改辙而东亲药石以全蝼蚁之生续饩廪而纾糟糠之迫归扫先臣之墓自分终焉复绾郡守之章岂念及此迂踈奚称微贱莫辞封疆虽尽於淮壖井邑实连於江浒舟车所会曩称六路之冲兵火未苏今犹十室而五自以荷生聚抚摩之泽晏然无愁痛叹息之声臣独何能唯知不扰此盖伏遇皇帝陛下日明旁烛天大并容谓共理实难於全才乃兼收俯及於一介免於大谴大诃之域已戴隆寛察其欲安欲逸之情本缘衰病稍加驱策示不弃捐使之循分以知荣庶其悉心以知勉臣敢不钦奉恤民之令益坚报国之心一日暴而十寒忍自荒於素志昔者疾而今愈敢有爱於微躯当效涓埃仰酬雨露

[book_title]卷六
钦定四库全书
浮山集卷六　　　　　　　宋　仲并　撰表
代谢赐御书石刻表
祥光下瞩遥瞻云汉之章宝刻肆颁顿改江山之观超轶往古模范来今拜赐驰心开编荡目窃惟国家方太平之日治格弥文帝王当万几之闲书成肆笔鱼跃龙腾之既远烟霏云卷之何观断简残编寖多湮没舒牋点翰举乏师承仰宸画之一新掩前闻而尽废与唐虞三代而并驾方万邦共惟帝臣陋锺张二王之遗踪乃八体皆登神品此盖伏遇皇帝陛下圣由天纵德懋日新声和气和恭已岩廊之上心正笔正留神翰墨之间细书远迈於汉光大字羞称夫宋武刻金石而埀久粲日月以并明臣猥奉守符欣逢盛举藏之泮水倍增儒道之光辉副在名山当有神物之持护
代谢赐御书御制文宣王及七十二子赞表
像列羣英夙配春秋之祀赞扬遗范共歆旦暮之逢奉奎画以珍藏徧黉宫而忭跃中谢洪惟宣圣挺生鲁邦谓文王既没文不在兹乎惟考父之生後将有达者麒麟之於走兽出其类也距今千数百年蜾臝之祝螟蛉久则肖之伟兹七十二子传之历代奉以至诚立赞图形创自开元之制议名广礼备存章圣之规至若高弟之流止命近臣之述惟明主万几之余暇非夫子六艺而不观嘉乃芬芳宠之华藻生也不遇徒相从陈蔡之间没有余荣乃共际唐虞之盛恭惟皇帝陛下睦邻偃武稽古右文玉振金声远同符於将圣肩摩袂属例光贲其门人念曲阜石壁之久湮尚缁林杏坛之可想洒润幽潜之下濡毫蠖濩之中焕乎有文昭若揭日宫商逓奏恍如韶乐之闻琬琰一新复见河图之出邈矣终古起於九原臣窃守邦欣逢盛事谨百拜而登受耸万目以荣观为章于天粲祥光之下曯未坠於地蔚圣道之重兴
代平江守谢赐府第表
诏移清跸将临江左之上游恩畀黄堂益壮吴中之都会湖山改观井邑增辉窃惟泰伯之旧封尚想延陵之遗烈郊遂俯连於震泽川浸旁接於具区雄丽相夸台岂游於麋鹿风流未坠馆或带於虹蜺更兴替於千年际盛明於今日惟明主龙飞而御极属羣黎蚁附而倾心露盖省方见车马羽旄而咸喜宵衣图治无池台苑囿之是营骤拜丝纶宠还藩翰雕栾镂楶顾何取伧父之言画戟清香乃遽践诗人之胜此盖伏遇皇帝陛下天临寰宇子惠臣工乃寝乃兴行考周王之室克勤克俭每卑夏后之宫慰阖境之讴吟怜守臣之侨寓抚躬重拜循分载惊仰体宸眷之优隆因悟圣图之广大盖玉京未靖焉能郁郁而定居然圭窦苟安岂识潭潭之若此云何报称姑誓糜捐
代淮西守臣到任谢表
朱轓皂盖之宠猥及菲材息烽卧鼓之秋廓然无事叨恩已甚尸禄为慙伏念臣家至寒微性尤固滞惓惓畎亩每倾葵藿之心碌碌蓬蒿安知鸿鹄之志运逢千载好结两朝偃革櫜弓一洗风尘之警攀鳞附翼猥容蝼蚁之微脱身刀笔之中厠迹簪缨之後佐六条於浙水总五市於海陬备历险艰洊叨饩廪无功而食方感天荷圣於穷檐不次之恩遽共理承流於名郡边陲寜谧讼牒简疎四野丰登一家饱煖此盖伏遇皇帝陛下增光基绪总揽权纲察羣下之正邪示至公而黜陟帝尧则天为大愚智并容文王视民如伤迩遐一体欲黎元之不扰知戆直之无他加过分之恩荣使悉心於抚字臣敢不深惟侥冒自力驽疲当令萧条闾里之间咸蒙广大朝廷之泽江山虽远日月何不照临民社非轻尘露或容补报
代南安军守臣到任谢表
再畀民社祗荷宸恩首颁诏条申谕郡境初无已试之效慙非共理之良伏念臣材学空疎性资椎鲁早凭世系滥缀官聨箠楚尘埃脱迹判司之冗簿书期会悉心俗吏之为逢盛世之清明极微生之侥幸积劳吏考假宠州麾虽云去国之遥正念於民为近干戈久戢蔼听康衢之谣年谷屡登自絶缿筩之讼如臣何有乃尔叨居此盖伏遇皇帝陛下孝格神明诚参高厚均一人有庆之泽埀万世无疆之休扶汉业以中兴增辉九庙畅尧仁而广运加惠羣方天日所临岭峤奚远臣敢不誓酬洪造勉竭驽材郡以南名敢有适南溟之望星犹北拱岂忘驰北阙之心
代建康守谢降诏不允再乞致仕表
余生埀尽沥危恳而叩阍睿眷深隆涣殊恩而出綍俞音尚閟贱分奚安中谢伏念臣涉世多艰赋资极陋甘从州县尘劳之役误登侍从献纳之班居然樗栎庸材岂堪收用已矣桑榆暮景更迫衰残承乏帅藩典司宫钥谓当一面长江之守庶寛九重侧席之忧岂期疾疢相仍筋骸顿惫纵未归於鬼録寜无慊於官箴疉上囊封期遂挂冠之请洊颁纶诏尚怜坠履之余伏读再三抚存曲折激懦衷而增感起衰病以知荣此盖伏遇皇帝陛下大度并容至仁善贷赦其仰干旒扆屡陈告老之言谓其尚玷藩维责以承流之效特纡一札增耀十连而臣上负恩私惟知感涕念灾咎之若此顾喘息之仅存卧而治之虽宠寄之弥重耄无能也矧疲瘵之益加尚期从欲之仁俾遂投闲之分
代谢给假还乡表
恋阙丹心欣奉便朝之对首邱素愿获为故里之归加怜搘枕之余未使抽簪而去曾无近比积有深慙伏念驽蹇之资埀老弥钝斗筲之量既满必倾惟置散投闲乃分之宜而陈力就列不能者止徒叨宠禄良切厚顔敢怀金马之昔游尚玷玉麟之重寄筋骸可强虽夙夜尽瘁而岂辞疾病遽侵自冬春露章而继请俞音尚閟召节旋颁初侍昕朝愿効美芹之献仅踰信宿顿剧负薪之忧益思纳禄以弭灾亟荷疏恩而予告此盖伏遇皇帝陛下日明旁烛天大兼容原愚蠢之本心借宠光於末路荷眷慈之深切惟疾之忧勤诏旨之丁寜何恙不已俾亲药石少憩邱樊臣敢不仰衔异恩退省微分既余龄之晼晚复旧学之荒芜侍讲华光终恐莫禆於万一挂冠神武尚期得可於再三
代辞免转官表
升文秩之两阶首颁异数沥愚衷於九陛未赐俞音敢荐渎於天威冀曲从於人欲伏念臣羁孤贱分叨窃踰涯荷太上皇之眷知亟升近列仰明天子之临御获侍清光庆泽汪洋盛典稀濶千载一遇身获附於风云万岁三呼心益倾於葵藿幸实多矣功何有焉辄布恳辞重勤诏谕此盖伏遇皇帝陛下重明丽正懋德建中不惜恩加於左右之臣实欲赏行无内外之间然臣满盈已甚理必致於疾颠劳效未闻义尤慙於虚授祈乾刚之独断回涣号於既行庶叶佥言以安微分
代服阕欲赴朝见表
风木摧心偶逭须臾之死云天矫首行曕咫尺之威稍还去干之魂旋下感恩之涕中谢伏念臣器资凡陋世绪单微圭窦筚门偶夤缘于戚畹弹冠结绶获侥幸于仕涂佐麾符于两州总货泉于一道叨荣过甚报国未遑器小而倾祸延所恃扶匶远从于海峤荼毒何堪赐金来自於天阍葵倾弥切垩室方嗟于驹隙丹墀敢望于鵷行此盖伏遇皇帝陛下大德包荒深仁恤隐孝广薰风之奏恩如湛露之施兴怜行路之长川浮陆走加厚匪颁之式生荣死哀致此余龄偶全今日仰惟笃近举远不忘蝼蚁之微誓当以孝为忠永竭犬马之力
代郡守谢传宣表
泽国承流未着蕃宣之效星轺传命洊颁温厚之辞仰宸眷之具存激懦衷而增悸伏念臣材乖任重识匪通方荷黼扆之误知入尘二府叨朱轓之重寄出殿三州志大徒劳性疎自与毫发未闻于补报私忱寜免于怨尤怀故国而就闲屡伸危恳假便藩而承乏姑竭驽材周旋郡舍之几时络绎使车之及境温言甚宠重拜知荣此盖伏遇皇帝陛下天大兼容日明旁烛怜簪履之旧物久玷宠光録屛翰之微劳曲加体貌臣敢不誓坚晩节益励壮图虽抚字为劳未有及民之善政而眷私若此敢忘致主之初心
代建康守臣除在京宫观侍读谢表
守符留钥方退谢於不能祠馆经帷乃进叨於非据是谓辞荣而益宠属兹抱疾之有加涣汗莫回震惊罔措伏念臣桑榆迫暮蒲柳先秋幼所学而壮行愚无可纪老将至而耄及疾弗能支尚尘秘殿之隆名久玷别都之重寄长江一面恍惊岁月之迁丹陛九重夐隔云霄之上比膺节召靡俟驾行素愿毕陈幸须臾之无死清光在望实咫尺之不违已殚区区控避之词复拜叠叠便蕃之数恩浸沦於骨髓忧顿迫於膏肓纵欲贪荣若为报效此盖伏遇皇帝陛下聪明稽古恭俭御邦清净为心法道家之日损缉熙为学过周颂之月将特宠微臣俾留近署臣仰念鸿恩之难报俯怜余日之无多过窃恩辉自贻颠仆狗马几填於沟壑嗟就日之无期麋鹿终恋於山林更吁天而有请
代建康守进职真除谢表
分陪都之重寄引分奚堪疏秘殿之隆名叨荣益甚诏音深切感涕纵横中谢伏念臣一介贱微半生流落偶际风云之会起泥涂而望清光誓输犬马之劳效涓埃而答殊宠曾无琐善徒索太仓比自吴门趣还省户乘舆既驾将陪羁絏之行帅阃偶虚骤当筦钥之守摄官未几失职为多敢期凤诏之颁真畀麟符之寄跻书殿高华之选极儒冠遭遇之荣私自揣於非宜恍莫知其所措此盖伏遇皇帝陛下圣图广大天德清明循名责实而励百工拨乱兴衰以康四海无可无不可一恢覆焘之仁有能有不能两遂贤愚之分如臣孱琐未忍弃捐虽云疲瘵之余犹在使令之数第恨壮心之牢落难酬训语之丁寜臣敢不黾勉致身驰驱从事严徼卫於宫阙消疮痍於里闾事君当无择而安弥坚素志陈力而弗能者止嗣贡危衷
代谢落职表
罪玷风闻宜置身於宪网恩隆天覆止削籍於禁涂久嗟穷谷之抱疴逖想重阍而拜命少寛沟壑莫跂云霄中谢伏念臣樗栎材凡斗筲器浅埀髫受业迨五十而无闻结绶登朝岂万分之有补顷叨持於从橐即退奉於藩符屈指去国者七年叨恩奉祠者三任病无起日痛欲呼天尚容索米於太仓久念挂冠於神武果勤弹疏上彻邃旒出处语默之乖违有闾巷所羞称者衣服饮食之纎悉虽闺门人必知之事始传闻臣犹骇愕殆厝躬之无所才褫职之为轻此盖伏遇皇帝陛下御衆以寛临下有赫方循名责实之日顾欺世者法岂胜诛惟赦过宥罪之时虽负谴者罚皆从省谓臣流落之寖久怜臣灾衅之弥深姑斥清班尚寛严谴重念臣生其余几目已不明既屛迹以絶游亦冥心而委化不再得者犬马既愆之力甚难忘者乾坤未报之恩往矣何追莫展糜捐之效佥曰不可更蒙含贷之私宠施甚宏省循益惧臣敢不诵训辞之深厚谂德意之寛慈息意外缘专心内讼饭蔬奚念幸已踰於再生结草可为谊不忘於九死

[book_title]卷七
钦定四库全书
浮山集卷七　　　　　　　宋　仲并　撰啓
贺正啓
考图数贡朝廷蒐讲於上仪献岁发春神物扶持於盛德宜多祥祉来相兴居恭惟某官雅量镇浮高风激浊文行追於前哲誉满簪缨德业富於当时眷深旈扆郁然介福集此休辰轺车异时蔼威名於南国玉堂指日对宠渥於东风某猥托恩庥阻趋宾庑愿乘交泰之会贤业川流永膺难老之期神禧日茂
贺冬啓
律本吹灰验微阳之初应天元啓历嘉品彚之潜萌惟国宗工膺时纯嘏恭惟某官忠贯金石诚格乾坤拨乱支倾勒休功於彛鼎持盈保泰荷深眷於冕旒亘古所传於今为盛欢声四海欣逢来复之佳辰眉夀千秋茂对骈臻之多祉某窃食於外戴德方深令序载临捧斚阻陪於下列崇墉在望飘蓬永赖於余休
贺执政啓
光奉制纶登持政柄进正臣治之表公议所归得君子邦之基羣情共庆初闻告命四起欢謡矧得预於登门顾曷胜於贺厦窃惟王者体元居正允资庙堂左右之良大臣以道事君当得搢绅中外之望粤自厉精有为之日肆求执德不二之臣特风动於四方亦日新於万物折遐冲於樽俎销边陲未然之忧赞独化於陶钧固宗社无疆之业四方倾属九陛畴咨盖将熙帝载而亮天工所赖谋王体而断国论成汤勇智若伊尹则见而知之帝舜聪明举臯陶不仁者远矣恭惟某官高明博大直谅端方领袖士林早擅頖雍之令誉渊源学海独传邹鲁之遗风倾三峡之词源高衡阳之纸价践扬华贯坐振颓波直笔正绳屏豺狼於当道危言谠论鸣鸾凤於朝阳居江湖之滨而义不忘君处雷霆之下而心惟许国孤忠莫助正色自持列簪橐者几时领麾符於数郡柱石本朝而安危独任权衡多士而邪正坐分雅推当世之宗工灼见前哲之大体自结今天子之眷亟升少常伯之联确乎金石之言每赞邦家之大计炳若蓍龟之见预怀边鄙之深忧宜辅冕旒进参鼎铉果膺柄用仰副简知庶因名实之俱孚益建功名於不朽可久之德可大之业用光辉於禁涂遹求厥寜遹观厥成永赞襄於帝扆举世所望非某敢私俯惟么麽之微踪自念蹉跎於壮岁夫子之墙数仞己幸频登乌获之力千钧猥蒙借重不假蟠木先容之助遽叨华衮一字之褒荣耀晚生歆艳同辈逮兹显拜倍剧懽悰三吐哺三握髪之风固共高於相阀一投足一举手之力兹有望於恩闳欣幸之深敷陈罔既
贺枢密啓
被中宸之眷峻右府之班妙简清衷增重本兵之寄允符舆望耸闻辟国之谋伏惟某官奥学穷微懿文行远振英声於乌府擅大手於銮坡嘉猷嘉谋睿听每勤於日昃危言危行孤忠自表於岁寒挺絶俗之高标富经邦之妙略蚤登四近协济万几扶天步之艰难上方眷倚赞圣图之广大民所具瞻亟上封囊归从里社卷舒自我甫均琳馆之间勲业在人已趣锋车之召经幄暂资於啓沃枢庭尤赖於赞襄向见管夷吾顾何忧於江左独惮汲长孺将坐折於淮南慷慨匪躬从容造膝妙矣经纶之策长兹宥密之司某久藉余辉顷陪末论起舞欣闻於纶綍进趋阻望於门阑前席运筹策殊勲於彛鼎明廷涣号颁好语於云霄
贺直院阁学士啓
升华延阁视草禁林宗子维城方赖琢磨之助王言如綍更资润色之工斯道光辉诸儒歆艳恭惟某官宏逹大雅直谅多闻弥高弥坚夫子之立卓尔至刚至大孟轲之气浩然名早着於胶庠言屡陈於丹陛顷辞画省洊閲朱轓民惟卧辙之留士念赐环之晚领袖图书之府无易老成翺翔侍从之班寜容久次宸心弥注舆诵交归春秋礼乐而冬夏诗书益赞宗藩之善日月论思而朝夕献纳每输帝扆之忠仁人之言利博哉先生之业谓勤矣惟九重孝弟之至无所不通赖一时播告之修不匿厥指仍经帷之劝讲司翰苑之除书诏其见王者之心辞以鼔天下之动商盘周诰与之同风悍卒武夫至於流涕舍公孰可举世所推矧惟直学士之密侍清光非若见大夫之备更烦使兹为华选本以优贤地禁职亲岂但词林之宠天工人代即看政柄之持庆颂惟均壮猷方懋某久处帡幪之下亲承謦欬之余察肺腑之无他荷齿牙之曲借途穷易感德厚难酬喜窃效於弹冠望非敢过贫甚宜於击柝惠傥有终恳恳重陈兢兢良切
贺参政啓
肃奉制音宠登政路凛然风采耸遐迩之观瞻大矣谋谟整乾坤於谈笑上方注意士率慰心恭惟某官庠序真儒朝廷元老渊源学海独追邹鲁之遗风领袖士林早擅江淮之隽望践扬华贯坐振颓波墨绶铜章屏豺狼於当路青蒲白简鸣鸾凤於朝阳居江湖之远而义不忘君处雷霆之下而心惟许国孤忠莫助直道不容登禁涂者几时更左符於数郡柱石本朝而安危自任权衡多士而邪正坐分毁誉何心水净而须眉可烛险夷无玷岁寒而松栢後凋独推当世之宗工灼见前哲之大体比分阃寄尚郁岩瞻宜鼎席之登延果锋车之趣召冕旒虚竚方疏三接之荣纶綍洊颁即赞万几之重每念累朝之极治骤罹今日之多艰尝胆枕戈久勤渊虑救焚拯溺所赖远谋必求雅望之在人庶使余波之及物矧封疆广袤踰千万里而祖宗积累埀二百年兵戈尚阻於关河烽燧相望於郊甸衣冠沦落介胄创残虽警跸所临天步稍安於吴会而氛祲未殄王灵久隔於咸京方使旜络绎而来宜庙算踌躇而定盖图一时之安者或贻累世之患而慰在天之灵者当因率土之心凡知爱君孰不虑此逮耆英之既用想筹策之无遗中外传闻老稚庆跃某赋资极陋谋道弗勤已閲壮龄自惭素志筚门圭窦久甘寂寞之滨皁盖朱轓昔处帡幪之下嗟莫窥於墙仞幸每造於坐隅闻德人忧时之言得贤者事君之法屡蒙警策退必书绅两岁於兹属讼愆於田野千里而远空怀恋於门阑每惭驰问之疎欣覩除书之下危踪知免聊自乐於衡茅伟业可量当大书於彛鼎寒威凝沍岁律峥嵘冀精寝餗之调仰副钧衡之托
贺张参政啓
颁宠命於中宸辍真儒於近侍金华劝讲暂辞经幄之游皁盖行春聊借侯藩之重凡兹阖境指日俟公恭惟某官高名耸於士林奥学优於圣域长编大轴散珠玉於人间直道忠言感风云於帝所周旋禁路更践政扉赞独化於岩廊夙被冕旒之眷扬仁风於海峤共传襦袴之謡轺封入觐於丹墀麻制想闻於涣号蔼然舆诵童稚亦知其姓名尚郁岩瞻父老几为之叹息从容五学左右六经嘉谋嘉猷睿听每勤於日昃危言危行孤忠自表於岁寒囊封屡闻纶音诞布虽谓三吴之重敢勤五马之来满耳歌謡提封鼔舞五更清壮欢传鼙鼔之音万井光华喜动湖山之色已闻引道行遂趋隅某管豹浅闻醯鸡後学飘蓬末路曾未许於登龙引领清风顾岂忘於附骥每念未陪於色笑几思自致於门墙顷寄足於江濆尝闻名於棣萼儒宫何有萧条荆棘之场戎事未休牢落弦歌之地敢叹广文之官冷共嗟夫子之道穷伏其几而袭其裳莫追余韵护吾车而拭吾履未际斯时方注想於旌麾会一新於耳目虽东山之起谢傅寜久於兹而泮水之诵僖公自今以始与兹多士实倍欢悰
贺给事啓
祗奉纶言荣登琐闼进正臣治之表睿眷弥隆得君子邦之基与情共庆恭惟某官性锺至粹学造纯仁文艺九流探其源而守之以约诗书万卷折诸圣而尊其所闻蔚为庠序之表仪伟矣搢绅之领袖三朝旧德一代儒宗流落累年顾卷舒之在我翺翔要路亦用舍之随时道至大而罔容名以久而自着天心遐想於故臣词省式还於旧物攀鳞附翼矧惟商宗共学之臣当轴秉钧行赞周室中兴之运假道东台之要陞班黄合之荣献纳论思正赖回天之力弥缝辅赞共看辟国之谋某猥以踈庸误蒙盼睐道路初闻於成命鼓舞实倍於常伦怅白屋之栖迟空负昂霄之念望黄扉之清切良勤贺厦之心谅惟啓沃之尽忠莫匪经纶之至计辄陈狂斐仰渎高明窃谓朝廷今日之深忧无若边界累年之大患两宫安否之间未及於中原九庙奠献之仪莫称於常典一人虚已而愿治四方延颈以倾心汴梁淮泗之郊荡为榛棘荆楚湖湘之地尚厌干戈以二浙闽广疮痍之余奉万乘銮舆经常之费兵强自肆民弱可哀念诗人之美周宣以劳来还定为本而史臣之重汉帝以名实赏罚为先若区区於簿书期会之间盖碌碌非社稷安危之计私忧及此公议同之莫若尽行平昔之言式副赞书之意庶几大慰斯民之望用宏批敕之风
贺除给事中啓
伏审命传中禁光临玉笋之班职峻东台宠冠金闺之彦搢绅耸望朝野增荣恭惟给事德守宫庭行敦坊表学造圣人之阃域言为君子之枢机优游四德之科卓荦九经之库高文大册散珠玉於人间直道危言耸风标於当世振颓纲於乌府秉史笔於螭坳多士以之心倾羣邪为之胆落徊翔中外忠嘉自结於主知淹历岁时闻望益高於羣听比膺凤诏入觐枫宸爰进贰於春官亟参华於法从亲承帝简宠拜夕郎密勿於丹墀必有论事回天之力从容於琐闼将见还诏批敕之风庶几允当於人心指日进登於柄用某久兹流落夙在知怜萍梗微踪固已疲於奔走门阑旧物兹有望於陶熔瞻颂为深依归良切
贺建康王帅啓
上睠陪都畴咨近列中颁宠数申命名儒想闾里望公之来庶江山因人而重伏惟某官猷为远大宇量深闳兼洙泗之四科表仪当代谨春秋之一字题品诸生乌衣远绍於故家鹤氅更高於余韵卓然隽问扬於要途帝指亲承谋与闻於宥密宰司分赞誉独着於弥纶进贰天官益隆人望襜衣揖左右手高映鸳行束带与宾客言屡持虎节雍容禁闼密迩政扉蔼太白之流风频赐金銮之召用东坡之故事暂均玉局之间行北阙之诏还先南州之委寄未几欢謡之四起自应画诺之多余枕籍诗书散英华於翰墨歗歌风月寓谈笑於杯觞纪明德远矣之碑当庶事康哉之日大邦维屏真无负於分符十国为连乃兼司於留龠咸知大用之渐非惟共理之求方攀饯之倾城已欢迎之接境春风鼙鼔散铁瓮之离声晓日旌麾动金陵之喜色惟是甘棠之遗爱忍看行李之戒途举皆祝公长无忘我某奔驰道路暌远门墙饥寒驱之形神瘁矣伶俜顾影连兴舐犊之悲飘荡浮家自阻登龙之愿荷矜怜之有日知愚戅之无他兴怜於埀困之余受恩於不报之地贺深燕雀望极云霄侥幸穷途藉余辉於油幕夤缘他日陪後乘於沙堤
贺荆南方帅啓
伏审钦承明命作镇雄藩宿望所临与情胥庆恭惟某官宏才经世敏识絶人从容於肯綮之间頴悟於眇绵之义备尝夷险挺忠节之坚明协济艰难蔼事功之显白宜膺图任以究远猷甫报赐环之归复膺推毂之遣方叔元老家声具存荆州上流阃寄尤重劳徕不怠既藉於拊绥儆戒无虞益严於守御惠此南国仡其外墉式遄其归可拱而俟某趋承惟旧埀照特隆一去门墙洊更岁龠封疆绣错幸密被於沾濡邮置纚连庶数承於动息其为欣拚实倍等夷
贺章尚书知平江府啓
锡宠命於重阍易左符於会府恩新雨露一麾尚寄於朱轓喜动湖山万井竚瞻於画戟若民与吏式舞且歌恭惟某官德宇廉深器资肃括渊源奥学追还邹鲁之儒风磊落宏才缘饰龚黄之吏事飞英声於宇宙充浩气於乾坤独赖何蕃凛凛忠言之犹在可辈苏武堂堂大节之莫回翺翔要涂羽仪从橐言皆底绩知无不为密侍冕旒造膝屡陈於妙画出分符竹下车首振於清芬几年弊事之一新千里疲民之相乐中外耸闻於治最东南就畀於雄藩慨念苏台旧称乐土清香久虚於燕寝无复曩时好音不及於泮宫尤甚今日欣闻涣渥顿有光辉腾竹马之欢声起青衿之喜色盖里闾疲瘵丰年不饱於糟糠而庠序荒芜多士半依於城阙讼牒纷若储峙萧然在我公一举手之间顾斯民方企踵而待某性资至陋学殖未优顷被命而造朝尝登门而望履飘蓬末路窃食踰年敢期么麽之踪获处帡幪之下六月徂暑尚烦夙驾於修涂南风其薰想对休祥於令序
贺郡守除次对啓
还西清次对之班奉南国承流之寄虽分符便郡未直承明之庐然持橐要涂渐近长安之日云霄传命道路均欢恭惟某官材秀儒林誉倾朝宁起斯文於日月充浩气於乾坤闻诗礼於过庭鄙歆向异同之论告谋猷於造膝高严徐侍从之声载笔螭坳代言凤掖草创润色岂惟粉饰於皇猷献纳论思共喜扶持於国论直道不愠於三已抗章自请於一麾以金马玉堂之钜儒领皂盖朱轓之重寄融赵衰之冬日提封共藉於恩辉凛湘浦之秋风有识皆为之叹息兹暂还於梓里行入对於枫宸某素荷知怜拱闻宠命舆颂交庆已看吾道之生辉匏系何惭尚赖余波之借润铃齐多暇泽国早寒愿为清望以自持当有多祥之来介
贺新知平江府李侍郎啓
颁宠命於丹墀起名儒於琳馆渐近长安之日帝眷弥深获瞻刺史之天民情共庆恭惟某官气充刚大道极高明领?儒林声早驰於雝泮羽仪近列忠自结於冕旒入告辰猷洊膺昼接由宰士弥纶之地登贰卿清切之班操履氷霜凛前辈险夷之节议论金石究生民利病之源言切当时效见他日正绳直笔宜峩冠乌府之中大册高文合视草玉堂之上奉身而退得誉弥休吾君吾相之深知久应柄用若士若民之属望倚俟诏还兹析左符来临巨屏惟茂苑股肱之郡望重一时亦秣陵唇齿之邦近才数舍实中外为之赞喜知朝廷所以优贤某顷承謦欬之余猥接茵冯之末荷知有日泥涂自隔於云霄踵谒无从萍梗尚淹於道路叹三年之吴会限一水於淮山闻大纛之戒涂语提封而增气香凝燕寝往者多用於词人名覆金瓯行矣入陪於政路
贺湖州张吏部啓
上使节於七闽畀守符於四水睠怀惟旧频颁雨露之恩宠命载新焕发湖山之秀公来何暮民睹争先恭惟某官雅量渊渟高标杰立追前人之轨躅绰见典刑览载籍之英华散为词藻古今藴藉进退雍容鴈序并游罄余欢於四老鵷行暂隔注深眷於九重纶綍载扬斾旌旋返趣近长安之日少慰舆言来分刺史之天增严辅郡念苕霅之千里脱兵革於累年华屋填城白苹遶郭清风明月存旧观於平时泛宅浮家想胜游於千载兹惟便地正以优贤闻千骑之亟来浃四封而咸庆郡号无事更逢汉家共理之良岁当屡登咸颂张君为政之乐某托恩门之滋久赖德?之非遥庶免谴尤敢云裨赞骅骝开道岂容十驾之追鹪鹩巢林永遂一枝之乐
贺权府李都运啓
备末属於是邦相望一水托微踪於所部久仰二天共传好语於云霄更借余辉於郡邑凡兹阖境指日竢公恭惟某官识造渊微气充刚大秋霜烈日童稚亦畏其威名北斗泰山士子想闻於风采周旋金马啓沃丹墀亲蒙黄屋之知久系苍生之望分符要郡惠爱追循吏之风持橐禁涂献纳得侍臣之体兹持使节重谒帝阍雍容造膝之言慷慨平戎之略頋吴门之望久着而刺史之座方虚孰慰民瞻聊倚君重五更清壮欢传鼙鼔之音万井光辉喜动湖山之色已闻引道良切慰心顾兹淮海之寒生亦玷簪缨之下列儒官何有萧然荆棘之余戎事未休无复弦歌之旧上方前席而论道士将鼔箧而乐羣我武惟扬斯文未丧虽东山之起谢传寜久於兹而泮水之颂僖公不云无望与兹多士实倍欢悰
贺越帅张参政到任啓
荣膺宠渥丕着嘉猷雨露载新暂偃股肱之郡江山改观已闻襦袴之謡伏惟某官朝宁表仪搢绅领袖高文华国词章追三代之风伟论经时谏诤得七臣之体旋登政路密赞君谟忠良於以彚征奸邪为之屏息有谋猷则必告成王方仰於君陈非仁义则不言齐君独推於孟子将登庸於宰路遽就免於兹宫晋室之望谢安何止成功於江左汉帝之尊汲黯犹烦卧治於淮阳坐令驻跸之旧邦复见岩廊之元老民歌且舞岂特无愁恨叹息之声事简以熙又将布劳来还定之政谅无淹於旬月行入秉於钧衡某荷德惟深登门最旧久依余润更窃邻封剖符之寄可堪惟自虞於颠覆伐柯之则不远姑少励於驽骀
贺郡守到任啓
初还使节就畀使符粲闽峤之绣衣一方蒙润森兰陵之画戟千里慰心凡在帡幪尤深拚跃恭惟某官器资宏毅德宇靓深学妙词源早擅搢绅之誉材优治剧寖高朝着之声无施不宜所至可纪登朝揽辔不吐刚而茹柔宣化承流每抑强而扶弱载涂欢颊当宁眷怀增秩赐金已锡颍州之懋赏鸣珂曳履宜列甘泉之近班嗣续家声益符人望兹镇临於辅郡实拱卫於行都举扇扬黎庶之风及兹惟夏持橐奉清闲之列谅不崇朝某塲屋寒生尘埃末吏顷备员於漳水尝托廕於棣华兹幸会之非常且趋承之不远爰深燕贺倍切葵倾
宫祠书考谢宰相啓
积愆不赦遽叨望外之恩赋禄无功亦上岁终之考未填沟壑尽出陶熔伏念某品极凡庸家至寒素少而挟策莫窥门户於六经长矣飘蓬偶缀姓名於一第起於农亩怳若仕途执求富之鞭本非素志击为贫之柝自断此生叨黉宇之初除荷化钧之极力星辰灿夜借光耀於迷涂草木逢春渐萌芽於生意甫云天之在望遽风木之纒悲俾为良臣毋俾为忠顾何追於往躅愿为人兄不愿为弟又永已於亲欢遄死惟宜羡生何益荷始终无穷之赐起老稚埀困之中力疾造朝望钧闳甫一再至疏恩佐郡瞻行阙才咫尺间从容云水之乡满足稻粱之愿苦无公事索太仓之米者埀二年备谙民情摄刺史之符者累数月当朝廷之极治幸闾里之相安噬脐何追曾杯觞流行之弗戒举手更贺乃雨露沾濡之无穷烦言沸腾旁观股栗纵魑魅之未御岂蓬荜之敢安生之成之尽矣至矣矛头淅米已安踪迹之阽危爨下得桐尚惜朽材之委弃稍还故秩即涣新恩予以糗粮寛其饘粥虽田园有秋之岁素乏有秋仓廪之登当中外无事之时更享无事祠庭之禄自我庇覆不汝瑕疵家室妻孥共喜赖公而一饱天地父母不能与人以再生此盖伏遇某官造命寰区肩心宗社格天一德昭埀杰阁之章凌烟元功焕发瀛洲之像生光简册增峻陛廉惟尧舜之道陈於前故唐虞之际斯为盛并注冕旒之眷奭为保而旦为师相承衮绣之华周拜前而鲁拜後神明所相医祝何工奚止八叶萧氏之门真得千岁僖公之夀长令海?黄童白叟之蒙休坐见云礽紫绶金章之侍侧如某不佞抚已有慙满一年之疾痛呻吟免数口之饥寒憔悴贱固分也安之奚言贫谁使之牢不可避己矣结绶登王畿之望罪籍犹存怀哉索饭啼萧墙之声生意殆尽傥使浮沉於州县或能黾勉於簿书不狩不猎胡瞻尔庭敢冀三百囷三百?之富无衣无褐何以卒岁已迫一之日二之日之寒虽犬马之力甚惫何施惟蛇雀之心中藏无已
谢枢密啓
伏遇某官忠贯天渊心存宗社积精深自得之学而持之无倦负刚毅敢为之气而守以至谦谓置安则安置危则危常自任天下之重故可仕则仕可止则止每无惭往圣之风直道靡容高标孤映受知明主飞声本朝批敇琐闱动悉关於国体侍经邃幄言皆契於上心竚看黄合之登先正紫枢之拜岂止三军五兵之运盖为同心一德之求江夏无双素仰文声之茂颍川第一更看相业之优借高论以嘘枯悯穷途而推毂有如孱陋亦不弃捐某每念饘粥之忧常妨文字之乐兹喜简书之暇日庶无饥饿之苦心因得鱼而忘筌悟获麟之絶笔回念劳生之万状尚何营哉粗得卒业於二书可无恨矣某敢不誓遵三尺图报万分蚤夜以思会计必当耕当问奴织当问婢益询利害之详旱则资舟水则资车更究低昂之理傥粗了於官事是不忘於故书庶答深知亦酬素志
谢监务杨秀才啓
文塲类较与观掞藻之工版籍联升私喜得人之盛恭以解元先辈崭然邦彦卓尔誉髦问学渊源明夫子忠恕之旨议论慷慨有贾生通逹之才尝目击於雄文已心降於大手惟衆人之甲可乙否不能齐议者之异同则一时之卢後王前曷足为大贤之加损方深自讼遽辱移书辞采粲然谦冲过甚藏之箧笥无忘仁者之言报以琼瑶有愧古人之意
谢杨参政啓
委在泥涂较锱铢於沟壑濯之江汉覩咫尺於云霄荷陶冶之深恩还冠裳之旧观扪心知感策足来归伏念某一介疎愚半生流落简编糟粕疲早岁之精神言语风波动中宵之梦寐惯筚门而圭窦负句履而圜冠篆刻雕虫聊以自嬉则可画墁毁瓦将以求食则疎此盖伏遇某官篇翰六经声华四海在布衣而怀公辅之器游黄卷而得圣贤之心太学诸生愿承诲於馆下集贤学士观落笔於中书文满簪缨眷深旈扆才名夙着何止四十年之间时望自归尝冠千万人之上为东观石渠之旧德历螭坳凤掖之清班辩裁清婉而兼二家之长深厚尔雅而复两汉之制从容词禁密勿经帷果以真儒聿登近辅扬雄而止耳未尝观非圣之书赵氏其昌乎真能佐有道之主行啓金瓯之覆更资木铎之鸣前疑後丞永赞千龄之运东渐西被悉符平昔之言
<集部,别集类,南宋建炎至德佑,浮山集>

[book_title]卷八
钦定四库全书
浮山集卷八　　　　　　　宋　仲并　撰启
上宰相陈情启
较锱铢於沟壑几坠余生瞻咫尺之云霄仰祈再造恃公听之在上持私悃而有陈饥寒之忧势不得已进退之义怀岂无慙伏念某生而蠢愚熟於忧患诗书少日何知师友之渊源翰墨穷年空羡文章之光艳望外叨尘於末第生平颠踬於穷途循分苟安聊复击为贫之柝指心自誓不敢执求富之鞭猥蒙交荐之书早冒对扬之宠褒踰华衮获亲奉於玉音业授青衿归洊更於琯律重温旧学益励壮心一岁九迁敢希异数中年再召遽困烦言却扫杜门?後跋前之末免浮家泛宅擕幼扶老以何之尘埃踪迹之已深霜雪鬓顔之如许食叹居间而不足力嗟就列以无能重以萋菲之言萃此萍蓬之迹折腰为米亦数免而稀迁捩手覆羮况多仇而寡与岁月飇忽身世陆沉甚矣无扬子之一?萧然立相如之四壁每自嗟艰难险阻敢复兴念其他然凡有血气心知谁忍无食而死强顔谋禄踵户扣人殆费营度之百方真可胡卢而一笑兹乘别驾偶在陪都虎踞龙蟠极东南之胜槩麟符鱼钥多左右之侍臣虽云材具之寻常愿赞郡条之万一实倒指而望岁亦矫首而问天坐閲三秋去无几日会有择材之请靡容尸禄其间尚赖庇存犹未汰斥考龟卜筮方其涓吉而行秣马膏车乃复望崖而返戍期尚隔未闻旧令尹之告新官称犹存恍觉今将军之如故禀生自薄造物何心沥恳大钧兴衰末路恭惟某官精忠许国英识自天业履氷霜耸一时之标凖篇章黼黻接三代之源流炳先见蓍龟之明锺信美江山之秀密勿天墀而谋猷屡告雍容泽国而威爱并行玉振金声素擅胶庠之誉山庭渊角夙推廊庙之姿羣枉不容孤高自立扪参历井岂应蜀道之行曳履鸣珂遄列禁涂之邃进司铨院密侍经帷洊膺制綍之颁入总政机之重调元鼎铉合德冕旒以鲁国之真儒权衡斯道位姬旦之冢宰柱石本朝心侔天地之公政复祖宗之旧处至繁而声色不动屹然社稷之宗臣应多变而筹策无遗伟矣旗常之懿绩副圣主非常之眷为邦家莫大之休福禄来臻苖裔深远重念某之久困世亦少伦虽碌碌稠衆人之中而了无一长然历历三十年之间而仅书四考忧令病剧力与年衰方清朝推从欲之仁而我公广包荒之度适逢今日是告危衷俯念匏系一纪之余重隔瓜时再期之远翳桑之下视荫几何且岁方有秋已朝不谋夕一日复一日糟糠之饱未获焉明年又明年饩廪虽优无及矣尚祈不赀之厚赐拯此未尽之余龄爱尺寸之肤忍自卑於桐梓得斗升之水犹有望於桑榆誓守官箴仰酬化笔
上宰相启
有几余生分沈沦於沟壑无边洪造丐润泽於云霄念孤踪未熟於门阑顾平日阻修於简牍兹忘犯分庶遂陈情伏念某淮海飘零江湖侨寓灯火徒苦泥糟粕於古人翰墨非长较雕篆於童子莫望四科於阙里偶尘一第於汉廷带经荷锄经未明而释荷锄之苦为亲负米亲不留而乖负米之心早被命於公车获对扬於便殿蒙玉音之一字荣耀终身脱铨调之七阶叨踰贱分退处泮宫之旧旋参幕府之游一岁九迁敢希异宠中年再召遽困烦言讼愆环堵之中絶意璿霄之上佐麾符於近地有惭别乘之功奉香火於真祠聊借散人之号念陈力就列不能者止唯投闲置散乃分之宜旁观或下石焉孤踪如摧朽耳归寻旧学加励壮心身虽滞於穷途时难逢於休运风云际会元首明而股肱良哉乾坤清宁福禄臻而宗社安矣自念立相如之四壁初未有扬雄之一?聚族猥多不能供亿逢辰既泰忍独飘零兹乘别驾偶在陪都虎踞龙蟠极东西之重望麟符鱼钥皆左右之侍臣誓竭万分坐閲三载今欲择材而去不容备数其间尚赖并容未从摈斥姑令沙汰之在後亦如驽蹇之不前方既襆被而趋乃复自崖而返代期复隔姑存於旧令尹新令尹之间官称尚存自觉有今将军故将军之异禀赋自薄造化非私方万物各乐其生某也有此生而独苦无一夫不得其所某也求其所而未安虽冥心九死之余亦企踵再生之赐恭惟某官力扶宗社心契乾坤负刚毅敢为之气而守以至谦积精深自得之学而持之无倦谓可以止则止可以仕则仕当无坠夫先圣之风念置诸安则安置诸危则危常自任以天下为重提衡正道推毂寒生心醉六经文尤赡蔚家藏万卷手自校雠独看松栢之後凋咸尊星凤之先暏乃繇人望自结主知乌府抗章议论悉关於国体金华劝讲敷陈允契於上心烈日秋霜威名共仰泰山北斗德望愈尊亟奉白麻进登黄合行平时洁静精微之学成今日弥缝辅赞之功亮采惠畴妙赞勲华之治守文应变兼收姚宋之长凡兹海宇之心咸谓朝廷之庆重念某生而多难世亦少伦虽俯仰稠衆人之中而了无一长然首尾三十载之间而仅书四考啼号尽室转徙他乡今岁方有秋已朝不及夕一日复一日糟糠之饱未获焉明年又明年饩廪之忧无及矣尚祈大赐拯此余龄敬惟三吐哺三握髪之勤岂惜一举手一投足之力仰万间之广厦何所不容托一枝於深林自今以始
上宰执启
名汚丹笔负黄合之陶熔官寄赤城奉紫虚之香火索太仓而是惧立四壁以如初渐迩崇墉尽纾危悃伏念某了无足取非不自量明堂登杞梓之材樗散何用清庙荐珪璋之器珉贱奚宜自埀童子之髫即拥门人之篲闻某所有贤者越百舍往从之不知岁律之屡迁自恨天资之极陋进身阙里空遐想於四科射策汉廷偶末尘於一第释耒农亩整冠仕涂时乎为贫岂惮击柝抱关之冗亲犹未老少资啜菽饮水之欢蒙天幸於化钧承人乏於黉宇徒守圣贤之糟粕偶逃簿尉於尘埃归卧蓴乡旋参莲幕龙蟠虎踞挹王气於行都玉振金声想余风於故里无何命薄所至途穷诉平日之险艰累千言而莫尽嗟此身之蹭蹬半百岁以无多忆昨抠衣首初望履忧余引分谁推毂於寒踪望外承恩猥题舆於近郡览红蓼白萍之胜概寻浮家泛宅之旧游向日维勤幸去天之咫尺戴星敢惮助守土之毫分尝闻摄刺史之符唯钦奉圣朝之诏一书生绵力何有两冯君余爱具存廪粟帑金谨堤防於蚁漏箠令笞法絶煅炼於鼠穿深惩刻木之奸一仰伐柯之则弗鞭其後良愧於初擢髪何言噬脐永叹百里之行九十末路奚堪五刑之属三千隆恩莫报曲从轻比并逭深文至于寛餬口之忧当枵腹枯膓之日获息肩之便於折肱埀翼之余极知负道德之初心稍已还神明之旧观高天厚地殆局蹐而罔容凌雨震风益帡幪之是赖恭惟某官力扶宗社心契乾坤罄辰告之嘉猷毗日跻之圣德圜冠句屦儒推阙里之真赤舄朱衣才擅周公之美以广厦万间庇寒士以千金一壶济中流君将有为天寔大任定庙算於都俞之顷静边尘於谈笑之中赞赞岩廊炳尧舜文王之正道雍雍寰宇蔼唐虞成周之泰和本一言可以兴邦乃百乐生於治国旗常所纪简册未闻誓带砺於山河有国有家之共庆袭箕裘於弓冶若子若孙之相承重念某托命三槐脱身丛棘颠连万态如前语之所云遮护千方恃我公而获免擕数口穷檐之下驰一心台座之傍明哉元首而良哉股肱亲逢圣旦暴之秋阳而濯之江汉阻侍师门自怜尘念之已灰独怆前愆之未雪欲殚陈于一二惧取凟於再三踊跃自鸣不如改过羁栖衆弃惟自省躬画饼岂足以充饥吹虀不忘於惩沸饥寒并日疾痛呼天傥此生氛翳之既除即极目青霄之在望逖远鵷鸾之列梦想鸣珂暂迟麋鹿之羣食闻炊玉冀载色载笑而匪怒庶三熏三沐而少安菲葑不遗桑榆有自日者已窃无功之禄心乎犹耻有道之贫誓饬微躯永依洪造再辱是惧无尺寸之肤不爱焉初愿非他得斗升之水斯活矣陈情冒犯俟命战兢
上湖州王侍郎启
岩壑虽遥幸闻风之有日云霄在望怅披雾之无期谁云开府之初即遂登门之便某学慙画鹄技止雕虫久谙世味於苦辛徧历客途之险阻扶老携幼於干戈之际粤自埀髫跂前?後於忧患之涂逮今华髪谓一行而作吏庶三釜之及亲蚕则绩而蟹有筐幸初偶尔木欲静而风不止祸则随之藐草野之余生荷槐庭之再造寘之别驾仍在名藩强麋鹿之冠巾雅知非称杂簿书於鱼鸟聊乐余闲骇烦言之骤兴凛危踪之何恃吹毛法寺方指摘於锱铢沥血化钧如照临於咫尺一饮一啄三沐三薰叹粪墙朽木之何诛仰厚地隆天之莫报奉香火者两岁饱藜藿於一家惩羮吹虀每念前愆之洗废食因噎忍令素志之亏虽噬脐之何追每指心而自誓前言往行愿多识之遗俗故家不忘仰止何期今日自慰平生恭惟某官万事蓍龟本朝麟凤发六经之藴粲然华国之文膺九陛之知凛若镇时之望羽仪要路冠冕郡公流风余韵则真王谢家省事亲心而师老庄氏总郊仪於冬祀时推显相之劳高法从於夏卿日赖论思之益屡矣抗疏暂此分符行路争睹於旌麾指日顿销於桴鼔提封何幸人皆有於二天识面为荣侯何轻於万户况如么麽久愿依归唯梦想於仪形遽亲闻於罄欬道涂老矣每自叹於萍蓬坟庐在焉宜必恭於桑梓但念急颁於召节宁容久绾於郡章虽不忘重趼而来恐无几承顔而去浮家泛宅尚时游苕霅之之滨曳履鸣珂想即侍岩廊之邃姑凭尺牍用告寸心
上孙参政启
诞布明纶宠登硕辅真儒果用於鲁国茂业可量大老既兴於海滨舆情自定寰区共庆朝着生辉恭惟某官亷靖粹和高明久大弦歌璧水英词蚤振於妙年领?蓬山嘉誉独推於当世灼见前哲之大体蔚为三朝之旧臣自入奉於清光殆徧仪於要路尽言无隐直道不回持槖禁涂告嘉猷於我后分符会府下膏泽於斯民视草北门驰车朔漠眷极侍臣之列宠跻常伯之聨老成重於典刑久系羣心之望器识先於文艺兹为全德之英比解帅藩趣还词苑雍容帝所方疏三接之荣密勿政扉即赞万几之重时逢多棘民未少休惟上圣临御一纪于兹念中原隔絶千里而远示菲食卑宫之俭躬栉风沐雨之勤肆觐羣方缉熙丕绪有君如此未寛侧席之忧舍公其谁倚俟巨川之济伫闻涣号荣正鼎司窃观前古愿治之君必藉名世盛德之佐事有定论人无间言相与扶明主於艰难之余用能定大业於谈笑之顷矧伊今日事半古人三户亡秦乘民心之共愤五迁治亳幸天步之少安中夜以兴寸阴可惜百里辟国时久思於召公十乘启行人方歌於吉甫继兹能事属我宗公某蓬荜门寒斗筲器浅空空何有妄希管豹之窥兀兀徒劳未发醯鸡之覆材迂踈而何用分连蹇而自甘客路飘蓬晚与门人之列清朝推毂误蒙国士之知每慙驰问之踈欣覩除书之下属讼愆於田野空怀想於门阑峩冠文石之班想闻盛事环堵松江之上获庇寒踪岁律峥嵘寒威凝沍仰念钧衡之托益精寝餗之调
与方帅启
分阃四川去国万里旷日持久讫无成功终更亟还仅免大戾泛江流之汹涌冒暑气之袢延稍就夷涂甫宁悸魄皆余光之所被非始望之敢期恭惟某官克壮其猷不显亦世入仪禁路惓惓献纳之忠出镇遐藩凛凛绥怀之略其惟图任乃允具瞻某夙荷心知久违音旨幸问津於治境将晋谒於元戎岂惟申悃愊之私庶或请诲言之益其为忻忭罔既敷陈
与夔路王帅启
伏审奉承明诏镇抚遐藩下车云初阖境胥庆恭惟某官学优圣域望重儒宗直道而行曾靡居中之久为政以德复兹举最之先所以无施不宜盖其有本如是昔范公以给事而补外自番阳以待制而帅边既步趋之适同亦名节之相似其惟图任乃允具瞻某自顾拙疎夙蒙知照方幸同舟之济遽勤赐教之临向往之诚敷陈罔既
与晁帅启
伏审钦承涣号全抚坤维邮音一传舆论胥庆恭惟某官宏才任重敏识造微舒翘扬英特逹不依於缫藉批郤导窽从容皆中於宫商简在渊衷进仪禁路谓遐迩之一体俾经营於四方缓带轻裘已肃清於襄汉扪参历井复深入於岷峨委寄益隆安危所系少施余力以讫外庸即膺图任之求式副具瞻之望某承乏虽久旷瘝实多无以慰蜀父老之心何敢言楚令尹之政惟是辱知之有素今兹托契以为荣忻拚之诚敷陈罔既
与湖州王给事启
上睠儒英中颁诏綍未远长安之日帝眷方深来分刺史之天民情共庆凡兹阖境倚俟开藩矧惟么麽之踪曾是知怜之素窃以据苕霅之会兹建侯邦自晋宋而来实称道院有叠嶂重湖之清远兼通都大邑之阜蕃华屋填城往往皆数百年之旧清香凝寝每每得二千石之良从昔名郊於今辅郡孰称麾符之重寄政须簪槖之钜公恭惟某官专静镇浮真清激浊表里纯洁炯中扃之湛然内外践更蔼能声之籍甚由布衣而着公辅之望览黄卷而晤圣贤之心夙擅英声亟登华贯早正郎星之次继跻卿月之班画戟朱轓恩沾数郡高牙大纛威振十连遄归再列於近班图任益推於旧德尽言丹扆每倾向日之心批勅黄扉绰有回天之力谋猷有嘉则入告於内社稷苟利则知无不言宜政路之旋登亦舆言之允属少缓三槐之拜来为泗水之游抱远业以徊翔择乐郊而偃息浮家泛宅未营緑野之居五马双旌坐閲白苹之胜尚虚丞相之席行趣舍人之装某寥落晚生蹉跎末路缀姓名於龙虎榜回首几年望光仪於鵷鹭行承顔异日去仭墙岁月之久怀文室朝夕於心顾驰问之浸踈喜扬旌之伊迩道涂悴矣祗自厌於萍蓬坟庐在焉获致恭於桑梓当荫万间之广厦自托一枝於深林幸会良多欣跃无已
与蕲州张倅启
闲乃其分久安岩壑之居用非所长遽奉麾符之寄粤有名士寔在同僚庶亲议论之余少逭谴诃之及伏惟某官飞英腾茂提要鈎元观三代两汉之书能守以约贯诸子百家之学每尊所间蔚为江左之胜流早驰海内之隽誉抟风击水宁淹沟渎之寻常就日望云合侍轩墀之咫尺况久隆於人望宜自结於主知夫何长材之未施犹复余刃之小试歌謡戴路共高别乘之功誉望满朝即庆锋车之召遂膺时用益振家声粉泽典章所赖燕公之力缘饰儒雅更传京兆之风某本自疎庸加之迟暮适在长江之表偶叨一障之荣闻高谊之凛然知危踪之免矣徒索太仓之粟宁不知慙获分蔀室之光敢以自贺指日即期於参候顺时犹冀於保调
问讯左史兼中书舍人啓
迹踈龙坂尚飘梗於南州官在螭坳仍判花於西掖敻隔升沉之若此缺闻兴寝之何如长夏江村念绳枢之暂寓薰风殿阁想纶省之余闲惟我醇儒膺时繁祉恭惟某官事业三代文章六经在韦布而忧天下之当忧由简编而得古人之先得黄锺大吕铿锵雅颂之音氷壶玉衡卓荦庙廊之具锥处囊者衆知其立见金满籯者自耻於不如何意触舟几成按劔向非亲擢於当宁谁令独冠於在廷公议交归高名愈白知君子所养矣弥坚金石之心见圣人而师之自契风云之会践方丈蓬莱之胜为玉堂金马之储凡国人皆曰贤无廷臣出其右以渊源澄深为诸儒之倡而辩裁清婉兼二史之长顺风疾呼声远驰於四表急流勇退章屡丐於一麾衆皆祝公长无去国盖雅富经纶之略非但高黼黻之辞面对燕闲伟辰猷之备奏心嘉鲠亮仰日鍳之昭埀粤自望郎进登法从特逹顒卬之眷雍容供奉之班有举必书不愧春秋之笔削入告於内更资朝夕之论思常杨远避其词锋班马宁夸於史笔独当上意高映朝绅直奏於前断断皆当时之务退言於後悻悻异鄙夫之为居多陈时政之书否则荐人才之疏主盟斯道推毂寒生尧舜孔周之所传殆重兴於今日富韩欧范之已往能继美於此风伏念某生而戅愚饱於忧患近臣论荐蚤赐觐於云天仇家谤伤久投闲於草野叨荣华衮空老青衫忍圭玷之未磨尚玉音之可想然而未尝得禄妻孥不知其有官耻於诉穷亲交自怜其乏食已甘心於末路时矫首於崇墉似闻埀尽之孤踪每指嘘枯之余论仭墙去久不以遐遗尺牍来疎知其病悴殊奨大踰於素愿余辉顿耀於穷途已玷齿牙更纾心腹疎庸自分非敢执求富之鞭羁栖无堪聊欲击为贫之柝恩能及此念岂有他沟壑之辱有年傥终荐墨庙堂之登不日重入化钧尽室号寒盖无扊扅之在矣叩门触热宁无褦襶之讥乎
问候太守启
上睠名藩增慎麾符之寄中颁宠数聿咨簪橐之英想闾里望公之来庶江山因人而重某官道德纯备诗书淹该穷游夏之渊源擅卿云之黼黻由仁义而非行仁义独明往圣之心知春秋而罪以春秋自信平生之学蜚声雝泮结眷冕旒乌府?奸嗣乡评于子隐螭坳记动推史笔於周任旋归侍於家庭继起临於屛翰解印十年之久尚传五袴之謡掩关一壑之幽自系埀绅之望盖难而後获斯谓仁矣惟磨而不磷不曰坚乎兹由禁涂还纡郡绂暂辞近侍论思之列已无千里愁叹之声皂盖朱轓顿改吏民之观衮衣赤舄竚期公辅之登某历蚤岁以承顔越衆人而蒙遇一经白首蠧书可慙二纪青衫索米何补荷异恩之起废复大府之充员客梦顿惊深自怜於匏系岁华洊易怳莫记於瓜期言当问涂欣遂承庇恃有白日青天之鉴庶无震风凌雨之虞得二千石之良与阖境共沾於辉润较三十里之智顾晚生曷赞於聪明某敢不恪以居官诚於事长间以狱讼簿书之暇求闻忠信文行之规风日清和尚寝兴之加慎山川修阻谅跋履之为劳
问候平江守启
二天独有顷蒙润於绣衣一水相望兹闻名於画戟岁当再闰春有余寒谅惟起处之宜茂对休祥之集恭惟某官盛时麟凤庆阀芝兰袭家风太末之余分诗律江西之????量凝千顷挠不浊而澄不清声彻九臯发乎迩而见乎远早埋轮於当道旋持槖於禁涂古循吏何以加狐狸安问大丈夫此之谓燕雀焉知宜登喉舌之司暂寄股肱之郡凡兹提封之千里共记持节之他时过汉于张民尚怀於仁恕维周申甫上允赖於藩宣况兹要冲雅称都会惟南北朝之交好方络绎於使旜念东西府之犹虚宜雍容於政路会须赞国行矣告廷某飘梗浮生负薪多病追往昔之咎顾面壁以何言为知己之羞岂登门之敢望无复自通於简牍乃闻曲借於齿牙喜极舂粮忧寛索饭愿承顔於暇日及赞喜於新春诏演丝纶踵汉室三公之拜牓登龙虎掩徐卿二子之歌顺风而前指期可贺
回谢及第人启
妙中儒科荣登仕版公论所属亨涂可量伏惟庆慰某人楩楠大厦之材圭璋清庙之器警悟不劳於师授该洽仍得之家传果以妙龄膺兹遴选不在君门之第一尚郁衆评久知国士之无双伫观远业为掾聊追於三语寤主即闻於片言自惟萍梗之踪偶玷葭莩之末方深赞喜遽辱惠音粲然追作者之风为之兴叹谦以叙门生之礼岂所宜蒙但增箧笥之光莫效琼琚之报
回第二人启
谢策枫宸登名桂籍妙中亚魁之选共钦稽古之荣伏以某官天地锺和山川毓秀淳厚尔雅文章追三代之余直谅多闻声誉冠诸儒之右卓然远器伟以高材较艺省闱已擅巍峩之第献言丹陛益摅悃愊之忠力陈孝弟之言深赞治安之策搢绅动色共庆邦家之得贤师友聨名益见乡闾之盛事某偶兹代匮窃预荣观过辱长牋益钦雅眷愧乏琼瑶之报但增箧笥之光
回交代苏计议启
锡命天墀观风湖峤仰惟澄清之素问岂及於狐狸俯矜沙汰之余後无忘於瓦石粲然翰墨贲此衡茅伏惟某官文成一家学该百代袭祖风父风而芳芬如在问今事古事而酬应若流密画与闻早赞枢衡之议要途直上宜参禁槖之华淹汩几时叹嗟万口季子佩相国之印终振家声孺文登刺史之车郁隆人望尚遥魏阙暂托湘流往赓衡岳之篇聊穷伟观归奉宣室之对宁久遐方但念隔一夕之秋风还复共千里之明月某自惟匏系空数瓜时抚陋质以无堪知英游之莫继扪心自矢阻谐附骥之荣循分遄安获免续貂之媿仰衔雅眷弥励高风书札踵门珠玑盈轴远勤一介行李之至贤於十部从事之临惟子文喜愠有常未遽絶於新令尹顾李广数奇可笑敢自比於今将军罔知图报之宜深谢撝谦之过
回蕲州教授启
孤飞未高每自嗟於六翮屡荐不入乃遽窃於一麾不遑据义而辞独有亲仁之幸惟某官珪璋清庙之器楩柟大厦之材遡游夏之渊源学穷圣域粲卿云之黼黻文掞天庭以终贾之妙年擅苏张之大手鴈序共题於鴈塔久歆艶於乡闾凤阁耸听於凤鸣尚徊翔於郡国思乐兹游於泮水选抡即上於瀛州某抚只影以何堪荷双缄之见予久隔异县行遂同寮饱闻蕲水之滨最号芹宫之盛游郑侨之乡校行听弦诵之音即何武之学宫尚赖箴规之益成我素志所望故人
与教授启
青山白水之盟归欤未遂皂盖朱轓之宠老矣何堪重拜佳音仰钦雅眷伏惟某官器资凝重学术邃深兄弟并列於儒科已掩机云之誉家世共推於贤业有光羣纪之传了无俗吏之簿书合上诸公之台省斯文振起多士鼎来某屏迹为深离羣兹久故人有几当复见於仪刑余习未除尚乐闻於弦诵庶以余暇获奉绪言
回江阴薛知军谢到任启
荣膺朝命出领郡符采吉日而见吏民扬仁风而布条教里都共庆党友增辉恭惟某官才秀儒林望隆时辈蚤以贤关之彦常登册府之游践履为多尚未冠金马玉堂之选声猷益大当始於朱轓皂盖之时视事云初辱书甚腆荷撝谦之已至慙伏谒之未遑谅无久淹即跻要近鸣玉曳履将入践於华涂卖劔买牛宜速酬於雅志仰怀风味良切瞻依

[book_title]卷九
钦定四库全书
浮山集卷九　　　　　　　宋　仲并　撰啓
代执政谢贺新除啓
视草玉堂频上乞身之请疏恩丹陛更叨共政之图宠至若惊令行弗反念远猷之何有辱高义之相先疾读诲音交流慙汗某官风华懋美天韵雄成持自得之学而尊其所闻藴至刚之气而养之无害长篇大轴方天下想闻其风直道危言顾廷臣无出其右宜居四近恊赞万几乃紬金匮之藏暂奉琳宫之逸更春秋之一字谁敢异辞得谟典之百篇复见左史远勤华翰俯贲衰踪灿然锦绣之词恍若琼瑶之贶某离羣滋久被命过优嗟小器之易盈何能称此惜真儒之未用益愧先之祈茂毓於粹和尚阻陪於谈笑
代贺漕除户侍啓
诏颁天陛恩陟地官耸风采於列城籍甚埋轮之誉增羽仪於禁路伟兹持槖之班簪绂均欢冕旒虚竚窃以会计自有纲目废之斯紊而举之则张泉货非无源流疏之斯通而壅之则止仰惟累圣具有成?凡敛散出纳之权为经常永久之计余财余力民无一日之徭足食足兵国有九年之蓄閲岁滋久遭时多虞官簿纷纭弊起胥徒之手民田连亘富儗王公之家举世咨嗟赖公灼见销百年之患不劳指顾之间为两路之民永息追呼之扰法当推广眷益优隆恭惟某官道极高明气充刚大洽闻博物学贯百氏之书发策决科文高乙夜之览以洁净精微之教逢聪明睿智之君墨绶他时屈宏才於下邑绣衣三岁腾欢颂於载涂任衆人所难能合斯民之共愿两手加额万口同词侯宅侯田旣力摧於豪右我疆我理庶永断於侵渔萃此殊功滋膺妙?仁政必自於经界已悉正於版图老成实重於典刑宜遂联於簪槖卓尔羣工之标的兹为二府之权舆成命初传有识相庆某猥蒙知遇浸荷使令奉令而行惟谨遵於三尺指心自誓傥图报於万分贺厦为深趋庭未遂莫胜敷叙但剧欣荣
代人贺阳奉使啓
登持禁槖就拥使旜听履而上星辰耸仪型於百辟出疆而安社禝敦和好於两朝维时钜公实允羣议某官乔山松栢层汉鵷鸿威仪词令之不凡出处行藏之可纪推谔谔之一士名早播於簪缨萃师师之百僚眷独深於黼扆周爰使节共理侯藩盘根错节之无难视草判花之已晩辇毂先弹压共高京邑之深原隰有光华兹重使轺之遣暂閲大司农之印径跻少常伯之联极宠耀於一行视恩辉於八座自天子所扬万里之威名真丈夫哉快一时之观听某蹇薄门阑之下客飘零江海之余生虽长此阻陪於後尘喜行矣将归於大冶神其持护可忘道路之劳帝曰遄归即正钧衡之拜
代考功郎中谢宰执啓
不习为吏猥充数於侯方何自为郎遽升华於省户目眩云天之邃身参鵷鹭之行踰分疏荣省躬知惧伏念某愚未闻道懦无取材斗筲之器小哉寜知远者大者箕裘之业衰矣敢云有之似之徒以早唯诗礼之闻不忍少废?编之习候槐黄於八月屡战无功望桂魄於九霄自怜不遇乃抗尘而走俗每劳形而苦心艰险备尝交游益落顷预登闻之末属初观文物於本朝魏阙驰心幸不违於咫尺太仓索米曾何补於分毫无何薪桂之不供非为蓴鲈而欲去恳求补外偶玷治中望行都数舍之遥幸贤牧接踵而至蒙成自庆敢希南阳太守之称捄过不遑寜有海沂别驾之誉从容茂苑长洲之胜谈笑清香兵卫之间念百里之行至九十而方半顾千钧之重岂一缕之能胜忽惊诏綍之颁遽窃守符之寄幼之所学於古者将行其志前之所任其长者今推而行每一事必稽於公言寜此身专任於衆怨不意谴诃之粗免每虞谤讟之交兴迨此终更还叨初渥解印章者几日闻警跸於大昕三年可使足民仅逃於戾一言何能寤主宜黜而升谓稍还中都官之旧班乃径处尚书郎之高选矧伊考绩几类典铨自昔相传兼司贡士之选举于今未替仍掌勲臣之諡章七司之案牍旁通百官之考课具在材宜克称事最为繁曾微累日之劳骤玷列星之次此盖伏遇某官甄陶万彚槖龠一元负刚毅敢为之气而守以至谦积深造自得之学而持之无倦黄锺大吕铿锵雅颂之音北斗泰山烜赫台阶之望持危扶颠而力有余裕守文应变而施无不宜虽斯须告后之言皆悠久经邦之略辅赞弥缝而藏诸用光辅丕图乂负偃植各安所施并徕衆俊坐令孱琐亦复超踰某敢不策疲曳以忘劳履靖共而安位勉扬乃职思称所蒙方太上皇开近侍荐举之科已首窃朱轓之宠惟今天子下内外更番之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>