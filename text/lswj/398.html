<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,前集序,前集卷一,前集卷二,前集卷三,前集卷四,前集卷五,前集卷六,前集卷七,前集卷八,前集卷九,前集卷十,前集卷十一,前集卷十二,前集卷十三,前集卷十四,前集卷十五,前集卷十六,前集卷十七,前集卷十八,前集卷十九,前集卷二十,前集卷二十一,前集卷二十二,前集卷二十三,前集卷二十四,前集卷二十五,前集卷二十六,前集卷二十七,前集卷二十八,前集卷二十九,前集卷三十,前集卷三十一,前集卷三十二,前集卷三十三,前集卷三十四,前集卷三十五,前集卷三十六,前集卷三十七,前集卷三十八,前集卷三十九,前集卷四十,">
<meta name="description" content="诗文别集。北宋李之仪撰。五十卷，后集二十卷。之仪字端叔，自号姑溪居士，沧州无棣(今属山东)人。元丰进士，元祐初为枢密院编修官。从苏轼入定州幕府，元符中监内香药库，后因事居姑苏。以词着名元祐间。另有《姑溪词》。前集五十卷为乾道三年(1167)吴芾所编。后集二十卷，亦宋佚名氏所编。前集诗十一卷，含赋、古体诗、七律、五律、绝句、挽词等三百三十五首；词曲三卷，九十四首；文三十六卷，含赞、铭、表、启、书、手简、序、记、题跋、祭文、青词、墓志铭等计六百〇六篇。后集凡诗词十三卷，收各体诗三百十四首，文七卷，收各体文九十">
<title>姑溪居士文集_李之仪_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">姑溪居士文集</span> <br/>
          作者： <span class="inputVal" id="bkauthor">李之仪</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]176517</span> <br/>
          说明： <span class="inputVal" id="bkdec">诗文别集。北宋李之仪撰。五十卷，后集二十卷。之仪字端叔，自号姑溪居士，沧州无棣(今属山东)人。元丰进士，元祐初为枢密院编修官。从苏轼入定州幕府，元符中监内香药库，后因事居姑苏。以词着名元祐间。另有《姑溪词》。前集五十卷为乾道三年(1167)吴芾所编。后集二十卷，亦宋佚名氏所编。前集诗十一卷，含赋、古体诗、七律、五律、绝句、挽词等三百三十五首；词曲三卷，九十四首；文三十六卷，含赞、铭、表、启、书、手简、序、记、题跋、祭文、青词、墓志铭等计六百〇六篇。后集凡诗词十三卷，收各体诗三百十四首，文七卷，收各体文九十三篇。前后集计收诗六百四十首，词曲百〇三阙，赋二篇，文六百九十九篇〇之仪于尺牍尤工，东坡极称之。其文皆神锋俊逸，颇具苏轼体魄。其诗名稍逊于黄庭坚、陈师道，然亦笔力雄厚，轩豁磊落。尤长于淡语、情语、景语。《卜算子》“我住长江头”至今被传诵。有《丛书集成初编》据《奥雅堂丛书》本排印本。另有《四库全书》本，北京图书馆藏有明抄本。</span> <br/>
          封面： <span class="inputVal" id="bkimg">Z_18587.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]姑溪居士文集
[book_author]李之仪
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]176517
[book_dec]诗文别集。北宋李之仪撰。五十卷，后集二十卷。之仪字端叔，自号姑溪居士，沧州无棣(今属山东)人。元丰进士，元祐初为枢密院编修官。从苏轼入定州幕府，元符中监内香药库，后因事居姑苏。以词着名元祐间。另有《姑溪词》。前集五十卷为乾道三年(1167)吴芾所编。后集二十卷，亦宋佚名氏所编。前集诗十一卷，含赋、古体诗、七律、五律、绝句、挽词等三百三十五首；词曲三卷，九十四首；文三十六卷，含赞、铭、表、启、书、手简、序、记、题跋、祭文、青词、墓志铭等计六百〇六篇。后集凡诗词十三卷，收各体诗三百十四首，文七卷，收各体文九十三篇。前后集计收诗六百四十首，词曲百〇三阙，赋二篇，文六百九十九篇〇之仪于尺牍尤工，东坡极称之。其文皆神锋俊逸，颇具苏轼体魄。其诗名稍逊于黄庭坚、陈师道，然亦笔力雄厚，轩豁磊落。尤长于淡语、情语、景语。《卜算子》“我住长江头”至今被传诵。有《丛书集成初编》据《奥雅堂丛书》本排印本。另有《四库全书》本，北京图书馆藏有明抄本。
[book_img]Z_18587.jpg


[book_title]提要
钦定四库全书　　　　　集部三
姑溪居士前集　　　　　别集类二【宋】
提要
【臣】等谨案姑溪居士前集五十卷後集二十卷宋李之仪撰之仪字端叔宋史称沧州无棣人而吴芾作前集序乃曰景城人考元丰九域志熙寜六年省景城入乐夀则当为乐夀人史殆因沧州景城郡横海军节度治平九年尝由清池徙治无棣遂误以景城即无棣也陈氏书録解题据所题郡望称为赵郡人盖失之矣之仪元丰中举进士元佑初为枢密院编修官通判原州元符中监内香药库以尝从苏轼幕府为御史石豫劾罢崇寜初提举河东常平坐草范纯仁遗表过於鲠直忤蔡京意编管太平是编前集五十卷为乾道丁亥吴芾所辑并为之序姑溪居士之仪南迁後自号因以名其集也後集二十卷不知谁编然文献通考已着録则亦出宋人手矣之仪在元佑熙寜间文章与张耒秦观相上下王明清挥麈後録称其尺牍最工然他作亦皆神锋俊逸往往具苏轼之一体盖气类渐染与之化也其诗名稍不及黄陈论者因苏轼题其诗後有暂借好诗消永夜每逢佳处辄参禅句遂以为讽其过於僻澁今观集中诸诗虽魄力雄厚不足敌轼然大抵轩豁磊落实无郊岛钩棘艰苦之状注苏诗者殆附会其词非轼本意矣乾隆四十六年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]前集序
姑溪居士前集序
李公端叔以词翰着名元佑间余始得其尺牍颇爱其言思清婉有晋宋人风味恨未覩他制也乾道丁亥假守当涂因访古来文士居此邦而卓然有声于世者惟李太白郭功父与端叔三人郡旧有太白功父集而端叔独阙然求于其家而子孙往往散落无复遗稿间得之邦人类而聚之命郡士戴翬订正厘为五十卷锓板于学昔二苏于文章少许可尤称重端叔殆与黄鲁直晁无咎张文潜秦少游辈颉颃于时今观其文信可知已或谓端叔晩节鋭于进取有所附丽虽若可疑然范忠宣公遗奏极于鲠切诋斥不顾一时用事者欲寘忠宣之子于理端叔慨然自列谓实出其手既而公所为忠宣行状复出由是得罪南迁废锢终身曾不少悔其勇于义若此讵可以微瑕掩之哉余固爱其文又表其行谊之可嘉者并以诏于後云端叔名之仪其先景城人既谪而南始居姑溪自号姑溪居士今以名其集天台吴芾序

[book_title]前集卷一
钦定四库全书
姑溪居士前集卷一
宋　李之仪　撰
古赋
闲居赋
呜呼闲居之为乐也乐其所可乐也乐非其可乐不为闲居也乐其居之闲然後知闲居之为可乐也迹虽是而心不在焉与夫故为其迹而资以藉口者乃闲居之戮民非乐闲居者也乐其乐者君子之乐也未始知其乐而盗有其名者小人之乐也潘岳之赋名则是矣而心则不闲也失志自寓其无可奈何而形容其不得已者也戮民不足以言之也陶渊明归去来似无顷刻休息而超然自放于造物之外陶然自得于言意之表居不闲而得闲居之乐也有一念不为闲有一境界不为居形如槁木心如死灰尸居而龙见雷声而渊默得其一未知其二也终日言而未尝言终日行而未尝行其庶几乎孔子居乡党似不能言者其言曰毋意毋必毋固毋我又曰予欲无言又曰吾与回言终日不违如愚申申如也夭夭如也儽儽然如丧家之犬也鲁人则曰此东家丘耳夫是谓之闲居而乐不足以言之也汉儒所记闲居燕居是其日用之常而非其所得之乐也惟彼不类造次必伪于以行已狼籍自弃蒙不洁而反以衒鬻蹈荆棘而不知所避务浅陋之为夸而不识人间有羞耻事方且忽娄猪艾豭之歌而拥宋朝之弊帚安燕婉籧篨之刺而岿河水而高峙杜门却扫而闾里坐视其左右动容变色而肉食率怀其可畏一颦一笑惟我之从则言发而利害随之一动一静立我之异则颐指而百罹斯值以是而日输月赋如征焉以是而山积海纳如归焉乃曰我闲居者也是又潘岳之罪人而谓圣日在上为可免则予不知其所以也
古诗一
谒李太白祠
爱君独酌板桥句想君不向稽山时千载风流同一辙孤坟数尺埋蒿藜文章误人岂当日声名虽好终何为譬之花卉自开落又如时鸟啼高低行吟漫葬江鱼腹鵩来空赋予何之君不见吾腰耻为小儿折或车或棹聊为期又不见嬴颠刘蹶不到耳采花摘实相维持春寒漠漠青山路厚顔已觉归来迟一?尚冀容此老与君朽骨分东西
累日气候差暖梅花辄已弄色聊课童仆芟削培灌以助其发戏成小诗三首
京洛三十年作客每见梅花欲忘食时时魂梦到江南足迹尘埃来不得嗅香嚼蘂不忍舍为怜絶韵真顔色谁知晩得江南身特此一株当舍北寒根老枿初不辨几与桑榆同弃掷殷懃地主故指示顿觉翛然超眼域几山气候也深春戢戢枝头危欲坼呼奴隣家借刀斧穿断因之聊拂拭便宜邀月作嘉宾不惜淋漓慰畴昔邂逅梅花同作客此理虽龟亦难食道人无眼自超羣定里观之想应得为惜花开将及时枕上朝朝问天色自是春工力尚坚一向风头来自北昨夜雪深几一尺不觉起来欲跳踯雪过春回固可期聊与此花为畛域今朝举头消息别物理人情原未坼緑萼柔条宛相契正色真香净如拭更烦妙语为诠评莫遣尘根迷夙昔花是主人身是客更欲花前罗酒食花应笑我强相亲毕竟人花谁是得金樽到手我自醉道人何妨且观色三界观来即是空醉里宁知渐游北等为圆镜随身现认着分明却虚掷持此问花花不答嗟我与君徒入域不如收却闲眼坐万境纷纷在披坼一番风雨便纷飞念垢情尘漫磨拭今年春尽有明年花落花开几今昔
彦行和梅诗甚工辄次元韵
春风不拣尊前客未必藜羮输肉食玲珑点缀移月窟谁谓吾家最先得直从去腊约为伴旦旦相看无倦色朝披日彩烂迎东夜挿斗杓寒挂北拟将西子作孤注对与春工分一掷又疑妖冶凟清真子细筹量信难域发狂不意落纸上胜句争来共推圻诸郎独殿语尤老似欲尘埃剧湔拭不惟诗社顿光辉枝上分明过於昔
次韵君俞病中见寄
老眼逢春如有隔不觉花前手频拭昔陪韦杜尺五天此地去天今几尺东家有客贪春甚酒作衾裯花作枕瘦逼休文臂渐消渴近相如尤殢饮赏心直以花为命醉头只恐扶难正春归每恨太忙生不惜一春常似病我老无用终安之屡欲从君独较迟方将结束穷胜致投懽祗许春相知诗来苦诉不自乐春固恼人多索寞何妨强袭起应刘间促扁舟寻李郭君不见乐羊功名方煜煜归来谤书已盈箧争如随地任低昂漫浪猗玗尽元结
题步云亭
昨夜风高蝉半咽起来知是白露节玉面少年窄袖衫袖里新诗似氷雪几日炎炎如甑中今朝忽觉超樊笼不惟气候已八月更得氷雪开心胸谢公山人诗笔奇问君何缘得此诗报我我欲步云去山人许我因留题君作斯亭几许高拟推皓魄飜银涛谁谓姮娥落君手坐遣山人诗思劳君不见梅老句出天地窄曾谓山人真太白采石月下忆相逢笑披锦袍弄明月十年明月归谪仙姮娥岂得在君边何妨邀取山人去卒岁扶擕醉笑间
题渭滨亭
广张三千六百钓太公欲与文王亲文王不为熊罴猎卜年七百终何人开元天子降步辇当日何如渭滨见是同是异不可诘一等风云符虎变吾君好贤轶前古处处鵷鸾刷修羽观君命意非苟然他日风流须再覩
题山堂
二年江南客对面不见山负我爱山心兀兀尘埃间一闻说山心便喜欲挿修翰遽飞起君家乃是山中居永日青山同徙倚流泉涓涓薜萝暗明月时时窥枕簟三伏清霜带雪来不断烟云拥栏槛只恐居山兴易阑万壑波涛翻等闲知有心期难得否凭君借与画图看送储子椿参假太学时泊舟金陵风亭
金陵二月春江上连日雨暖风初报一番晴緑浅红深纷无数与君已是隔年别相逢又作临分语感君情重故可歌送君心折不成舞五年相从如一日物物讲评穷髪缕爱君正如韝上鹰畏君何翅文中虎未饭已知必下赵凭轼会观终报楚逡巡照眼緑袍新更约十分同一举
走笔赠报宁老
半山老人笔如椽落笔直欲拏云烟东亭右军不复见龙跳虎卧谁争先姑溪六月汗流水邂逅清风顿如洗他时问法到山前应许神光得吾髓
和郭功甫游采石
卒岁愔愔无地雪三首新诗报明发使君近作采石游胜践传闻惊久缺亢阳便有欲雪意和气先期振岩穴想见旌旗锦绣张如从元君朝北阙後擕一老何奇哉朱顔鹤髪超尘埃噭呼江上来席上迤逦万古随云开骑鲸仙人不敢避玉镜台郎俄复回分明月下遇赏叹将军新自天边来逡巡落笔轰春雷落花乱点荒池台沈埋蓁莽见一旦名高此地真当才从来不许说前辈寄声鱼鸟休惊猜直疑乘槎叩月窟又若登临望天台酒行已彻更须酌醉倒宁辞无算杯卓然一段极则事遣我击节因谁催
采石三题
捉月亭【李太白】
我昔扬帆下庐阜落帆采石春欲暮江南江北只见山欲识锦袍无问处夜深明月来青天天水茫茫月连雾想见扁舟捉月时江心见月如相遇醉魂不制月可捉捉得便将天外去月在人亡天莫诘髣髴风流谁与晤迩来水落洲渚出隔岸潮回疑可步聒耳啁啾不得闻对案腥臊难下筯多情禅客饶佳趣粉饰余光扶坠绪欲回古月换今人到此翛然忘世虑从来喜诵骑鲸句亦复买田相近住会当载酒十分圆同指虚无问征路
赏咏亭【袁彦伯】
爨下得余薪便可歌南风参差长路铎鼔乐俄相同一弃一流落悠然会天工始知盛衰际遇与不遇中风清月正好爽晤聊从容岂意接心期赏叹如云龙千载瞬息尔转盼归虚空何适非适然神交付冥鸿
监然亭【温太真】
温公天下士百计兴艰危大厦势已倾意欲一木支功名等山岳德泽均雨露奈何谈笑间而取鬼神怒鬼神岂不鉴忠义当扶持一见亦何伤冥路俄与期似非理所安端恐数应尽邂逅不可逃纷纷遂为信孔子昔有言既敬亦须远三复而三思临风更三叹
姑溪居士前集卷一

[book_title]前集卷二
钦定四库全书
姑溪居士前集卷二
宋　李之仪　撰
古诗二
七言古风寄题薛公尉氏逍遥阁兼送伯成知县宣德解印当涂直书民言耳非所谓诗也
长身少髯复多骨忆在儿时获相识满朝善类推老成乡曲名流诵才德尔来契阔四十年停鸾峙鹄欣相传我方却归不自得但觉和气如春天往日朝门炙可热今朝吏爨几无烟追呼辈伍殆千指一旦束手蚕如眠父老相传语且泣岌岌流离遽安集省事以来无此君豫恐他时莫能及尺纸胡为来北阙乐境危城俄见敓覆盆虽光亦蹔尔所惜时间未能雪稍传远近或叹喜叹者吾民喜者吏吏至酌酒更相贺毕竟卷舒须在我父老沾襟嗟薄福此理冥冥定谁坐异时得君逾所闻杳杳健鹘盘霜旻信矣此地不可久空使遗爱传邦人邦人姑止听我语逍遥阁去天尺五长身仙翁昔游戏日日烟云泛罇俎仙翁久已朝紫皇功行不冺锺诸郎扶疎密?被所至遂令此阁如甘棠我昔西畿数来往日脚阑干犹可想尘埃满袂阻登临白髪心期负真赏六月炎炎汗如洗江南雨多拍堤水旗开鼓响船欲发超然爽意因君起骅骝一跌愈莫止大鹏会展沧溟翅何妨阁下敞高门更看隂功动闾里
送芝老
江头春色已可掬风雨恼人常不足笔刀俱来纸上春墙外落红争蓛蓛忽然别我下庐山莲社风流指顾间为我寄声陶五柳少留佳处共追攀
题王德循书院壁【谢韩君锡小会】
热不就恶木枝渴不饮盗泉水古人不可期岁月姑相委不爱尔井泉百尺深不爱尔庭树千里隂相看岂持一饭报长啸聊为猛虎吟
近得石菖蒲胡伯镇见之谓必以锦石资藉乃可以久遽彻所有为贶仍枉佳句辄次韵奉谢
倒屣得小异不言四时备遗我百明珠书窗遽增气石盆丛秀转光辉擕挈衰慵絶尘世更烦藻思玄维持纸上盆中尽珍琲他时相对擘麟脯何必方平为绍介丁德儒置酒适与陈君俞联坐聊赋小诗为君俞谢因以赎先起之罪
春风不解事吼地如雷霆谁知一席间笑语灯荧荧主人意弥敦设置不少停而我槁木然感慨时自惊多情接胜友孤朗如初星微吟间相警似欲慰独醒我老百不堪已分如漂萍邂逅因事乐尚或有此形不惭引去先得意耳暂清展转寻断梦间关媿微生何当万里浪相与同沧溟
赠刘九思山人
我行亦偶然君来定何谓风高浪如山闻者亦已畏而君从一叶过我乃特地邮亭六日俱临行尤自媿朝出才辨色夜归或沾醉残灯不见人待我独忘睡语欵多破顔情极几屑涕屈指再相从便作新井计我担既弛肩君驾亦方税不觉涉四年俯仰才一喟每见意每加终始不少替顾匪求名顽岂不怀此义凡生等飘蓬何物非委蜕为我谢故人随方聊自慰
题繁川徐氏孝严亭
恋恋欲报恩岁月犹过隙常恐寸草晖终负阳和力万锺非所养所重在以色庶几参舆骞不独慕今昔千寻用或短乃未及咫尺哀哉过隙心泪尽坟草碧坐见食亦覩幽明固无隔蒸尝虽其时要是未为得诗书圣人事力久真自积卷舒岂他人悲孝均我职尚容表龟趺过者必此式长江会生尘德辉何可及
次韵秦处度同登黄山
艰生缧绁余特尔脱魑魅殊方窟飘蓬未免游戏事眼力到毛髪抉剔尽奇秘邂逅平生欢笑语当歌吹曲环岂人谋明灭殆天吏慰我云烟期有腼鸿鹄志百年一瞬尔幸此半日地聊摅广莫心无作雍门泪
处度再和前诗见寄复次韵报之顷有所约今不逮悲怆无已题于褒禅方丈
爱山平生心殆若鬼所魅兹游媿不早危至失吾事佳辰秋正晴有物不自秘晶荧丽初阳浮动荐微吹幅巾方袍接固可称傲吏跻攀敢惜力卜筑岂无志稽首定明老愿借一席地何在眼中人不觉衣上泪
次韵陈君俞擕酒见过
野人欣莫逆君子戒多上幸尔违朝市聊复图蕙帐薄田几负郭山水分背向巾车俯秋成舒啸会随杖吾友真可人轻舟数相访投怀失枯槁达意信摇荡时哉固难得触境沈波浪谓我来岁寒种种不少创杯盘挽气类论辨极户量敢辞屡举白自喜老弥壮回头易陈迹倾倒乃惆怅乐事须勉?何适非醖酿
迎晖阁
霜风吹我衣日短归路长放怀即可家何适非吾乡稍闻东南隅胜致寓一方超然世外人鸡黍随低昂檐甍辟无际户牖延初光孰云日月久但知岁时康每逢会心处万境不得藏何当驾修轮飞云共回翔淋漓非所期远目聊徜徉庶几蟹眼白打出鵞儿黄【张君好藏茶多能识土人岁入贡必迂路以致其新故名闻江上】
和游一人泉
新诗解人颐秀若披云鬟突然不可揖平地翻波澜褰衣媿招擕每见辄汗顔况兹天际游物理知难攀一来金陵居终岁不得闲胜践固畴昔欲往独见删命驾等人尔底事独我悭岂非勒移灵不许汚名山因诗想其人爱来直仍弯裂脐那复惜顿足已滞顽清甘似可饱忽遽谁其还何当强扶老寄迹云霞间要须君意果莫遣我盟寒晓来雨脚断去梦已班班
秀远堂次赵德孺韵
韩君锡起秀远堂结中隐庵赵太傅德孺赋秀远堂诗云
翰林李谪仙埋骨青山下平生爱此山老去终不舍放逐鵷鹭行追随鸡黍社文采今尚存英风满松檟寥寥五百年好尚世所寡韩子荆州後为求袭良冶乃祖当时辈异代同潇洒结堂山之阳真趣非少假秀色来天外远势包平野烟岚浮翠黛揽之不容把徜徉盘谷游屡请秣吾马时无谪仙人登临谁赋者九原如可作一奠招魂斝
爱山依山住如山不少下山中所有多惟取不容舍烟云实交游松竹乃保社尚欠目所穷披翦宁问檟廓然宇宙寛信矣和无寡隐隐彻四垂万象入坯冶初疑彩间错又若墨匀洒造化非适然一一类见假吾友端可人韵胜不少野更将桃李俱参差移拱把时哉须自勉岁月甚奔马得难未易失讵有长年者何妨倒载归日日无虚斝
中隐庵次赵德孺韵
德孺中隐庵诗云
在昔避世贤隐居岂自喜甘守西山饿清洗颍阳耳一旦事高尚万古激贪鄙孰谓乐山林便可轻朝市窃笑效颦人不知捧心美妄将凡庸姿敢希明哲轨盗此嘉遯名纷若干时子仕途指捷径矫伪污青史圣朝扬仄陋采録无遐迩不遗下体葑况乃中乡芑多士生此时贫且贱焉耻梦自傅岩来猎从渭滨起隐君闻此风翻然乌可已聊为知者道庶达名庵旨
退之以文鸣诗友得侯喜声名力与俱虽尊未勇耳潢池讵青山孰辨都与鄙庵成谁振之句出閙如市千仞宁我高充实信我美坐令庵内人前车云可轨礼乐有先後後进则君子执方而昧圆俱野那复史伐柯固执柯畴克求诸迩蒸之既匪薪采焉又非芑近交韩与侯步骤亦常耻一医消息尽布毛自何起要须六月息不息不为已敢问二诗人如何得意旨
庄居值雨偶得十诗示秦处度
累日雨不止风高如作寒三分虽过二忽忽便向阑一身百忧集况可计先懽不见是无闷念此聊自寛满眼多是水岁事从可知早时谓有余今空未免饥一雨又三日见者皆攒眉天作人承之到此终何为我虽非故侯通籍三十年孰不夷险半而我终岁难念非跣弗视不觉乘波澜余生岂所期我君信如天平生三四友一一人中英况逢不世主唾手可太平参差十年间契濶而死生相见复何语但有泪如倾死生固可嗟一谪辄不返君恩非不深奈尔道路远反初不忍歌折臂信能遣已矣何足论幸子真入眼念我宜州兄见时论弟昆诗书固分路翰墨俄同门人谁不归来独沾死後恩万里一铭旌犹能葬家原夕郎天下士异同亲见之欲掩不可得交口终何为百汰刚愈精魑魅今尚疑浮云空去来皎皎端所期不返故乡义何妨陆子居昔游既有约是岂人所图我尝邀此卜蹭蹬不自如凭将一掬泪聊寄夜台书向晚风斗转场上稻已芽问雨何薄相偏来戏吾家蟋
蟀牀下吟【阙】　　　　戒寒谓稍疎行矣逢此嗟竞爽联夜光一个乃明月吾友不可见赖尔相怡悦蒹葭空非倚声闻乃不辍啜菽安暮年足以【阙】
姑溪居士前集卷二

[book_title]前集卷三
钦定四库全书
姑溪居士前集卷三
宋　李之仪　撰
古诗三【歌行附】
题杨子仪虎图
秋隂报初寒惨惨日遽晩有客自宣城明爽叩昏懒手持两巨轴六幅从而展披图画如生竟轴诗尽选平生说匡鼎今日真到眼何止辨騧骊于焉识淄渑爱之不能已欲挂恨壁短犹冀逢他时更疑探深远
送人
冥冥天边鸿荡荡风中云一笑偶相逢击节聊送君我室岂无酒胡为不开罇所贵乐文字固非异莸薰天门直牛渚南北如相分想君月下吟未厌俚语闻霜空夜自明江月寒微昏会当借饥鲸永谢五浊浑
书长干僧房
昨日方得书经年不相见书来必累幅分明如见面虽同雨千花略不通一线谁云非吉祥便是金毛现
和人雪意
雪意与春约野情因物裁辄将无穷思聊摛有限才云容忽破碎山色如招回擕持固夙昔端为此济来岁晚君羇旅微君谁我陪只恐造化工特地吹葭灰一剖不复收寂尔为之胚戢戢竞秀发翩翩絶嫌猜恍然徙倚间浩荡心胸开境界适何许次第分隅隈高足超日观涂如下离堆四顾始无间忽觉惊初雷有形均难悉无物非蒿莱却应求仙源失路迷天台波臣复笑屈市门徒德梅庶几未始得掇拾同举杯攘袂即千古一醉姑相媒
和人感怀
高山在平地高山地焉知明珠出深渊明珠渊岂期高明属在人惟要须其时物理固如此了不差毫厘身世端自窘岁月相奔驰所以得黾勉吾人惟能诗我非知诗者平昔窃好之每出每可愧未易皆埙箎而君不我鄙论极牙解颐六年如一日不取笑则疑彼乌足为计有类宁同嗤一朝召命至闾里增光辉不曰人可贤但从外物移我贤君亦贤谁能穷是非我欲挽君留留君竟何为聊作感慨别肯效儿女悲陈人不自信流品须维持谁谓廊庙姿如我品乃宜江充与丙吉厚薄惟异施其後七叶貂隂功终表仪是等代不乏浪尔分騧骊时哉君何失仪凤方临池为我寄声谢击壤正自嬉勉?夔龙事赓载冀勿隳立贤本无方莫为陈言欺
次韵东坡所和滕希靖雪浪石诗古律各一【律诗见後卷】
风波末路方奔屯屹然不动谁如尊岂知胸中皦十日顾盼不接无重昏东观海市俯弱水南登赤壁凌江村斯文未丧天岂远出没狐鼠徒千门纶巾羽扇晩自得已闻漠北几亡魂由来好趣入造化地灵特出云涛根生平到处苦再历隐隐似有屐齿痕玻璃镜里万象发金粟堂中千偈论会须白玉漱寒水更借落月倾金盆咄嗟菱溪成?物混沌空夸窍凿存
甘露堂歌
炎天熇熇如涌汤使君置酒甘露堂无风但觉冷彻骨坐来彷佛飞青霜使君顾客指新榜天假此应来辉光八十里叟感盛事献颂请名相激昂我非取专已上报尧仁舜智方当阳迩来瑞应发处处中台第一彤云章吾邦虽僻亦影响明德所佑真无疆已而转盼欲受简惭非叟比畴能当辄因胜遇强黾勉庶几击壤同揄扬吾君之泽不可象使君之惠何可忘才高名重偶暂屈遗爱他日逾甘棠嗟予落莫徒自感乍鸣乍已如寒螿安时逐境姑委化随缘致力聊为乡时逢载酒问难字未拟持箠操羣羊但知今日不易得纵不能饮须空觞
白钤辖席上琵琶歌
青海传烽沙遶塞谋将櫜戈身不介却擕红袖弄烟月醉笑溪山穷物外文章声名家世事投笔收功无十载天子几嗟相见晚暂许南来聊旷快一时宾客多可人坐令五月如深春画栋潭潭帘半卷蒙蒙香雾无纎尘云披霞散烂红緑滉漾无处投精神秦楼风轻雁初泊玉指如流乍前却扞拨当胸拍屡催一段风光来濩索虽无仪凤与舞兽击拊分明谐振跃缑岭排空午夜凉杳杳鸾吟上寥廓逡巡舞袖回飞雪红茸毯衬鸦头韈落花飞絮互缤纷流星掣电争明灭主人情不已下客欢正浓更邀娅姹持金锺从来酒户落人後潋灧不觉随手空金张燕接平生惯照眼今朝真未见敢辞醉倒菊花偏只恐银潢低晓箭钧天一梦固依稀欲问桃源路已迷何时再到红茸地更遣游丝惹住伊
雷塘行
鞭长不能及马腹有限生涯时若促空使後人悲前人雷塘春草年年緑谁知秀色若可餐风光付与初凭肩力殚四海笑未已眉黛一螺当几钱君不见黄金栋梁回首蠧漠漠胡沙青塚暮么弦欲断空自知千金漫买长门赋膏油续尽天须晓石土余垒可长保就令并蔕永不分也应终恨雷塘草
姑溪居士前集卷三

[book_title]前集卷四
钦定四库全书
姑溪居士前集卷四
宋　李之仪　撰
律诗一
读吴思道藏海诗集傚其体
唐末诗人自一家剪裁风月间莺花凭陵堕绪篇篇胜点缀余妍字字斜远水连天来怨笛烂霞烘日带栖鸦法书警句真如此流落桑榆重叹嗟
次韵东坡和滕希靖雪浪石诗【古诗见前卷】
平生所愿识荆州别乘还容接胜流异日崩腾惊海面新诗清絶似槎头常嗟盛事千年隔谁谓余光一旦收便觉时源得三昧目中无复有全牛
次韵东坡还自岭南
凭陵岁月固难堪食蘖多来味却甘时雨才闻徧中外卧龙相继起东南天边鹤驾瞻仙袂云里诗牋带海岚重见门生应不识雪髯霜鬓两毵毵
寄邵阳叔发运
德门平昔仰高阳自是芝兰根本香未许藩篱承妙晤聊因文字借余光舣舟月下逢桓守盘马楼前见庾郎冬杪相期定如约为君云影认鸾凰
次韵东坡沉香石诗
海南枯朽挿天长岁久峯峦带藓苍变化那知斵山骨仪刑空只在人肠几因皦日疑?蜡试沃清泉觉弄香切莫轻珉亡什袭须防偷眼误摧刚
送曾端伯之官济北
貂蝉七叶想前人四世三公表一门虎步龙骧推赞册瑶环瑜珥见旁孙琅琅庙器真无敌衮衮淮流信有源敝帚不堪终旧物吐茵行欲奉余尊
济上闲居
闭阁焚香万虑澄莫云身似打包僧功名了未荣三事理性容先契一灯丹竈鹤归休炷火茶瓯客访旋敲氷倦来却有登临兴上彻层楼最上层
告别子通
之仪早从粹翁子权游于门下实为旧物也而子通之贤盖愿见者非一朝夕于是踰月既蒙分榻延挹又获旦暮亲炙告别遽有期怀恋不能已小诗以致感遇
谢庭兰玉旧闻名早岁风流接二兄白璧无瑕尊士望青云有路蔼乡评箪瓢弗改真天乐簪绂相高半学生授馆不为经宿去知心黄宪异袁闳
和储子椿竹
何物能令意洒然隂森常对出檐竿排枪立戟谁为况招月吟风好细看几度惊回窗下梦新来添得雨中寒伤心不见东坡老纵有鵞溪下笔难
楚楚相亲岂偶然依依随处自成竿固应表见风尘外莫作寻常草木看好事借名真有谓多言虽巧不能寒相思乍可食无肉一日无君恰似难
和子椿七夕
何用封侯曲似鈎且将肤寸等岑楼佳时未用倾河鼓爽气先期胜蓐收月影正迷千古恨雨声还助五更愁王孙赏咏元无敌又见诗中第一流
题兰臯
万緑交隂别有天舣舟重到尚依然回头白髪三千丈倒指青编二十年赏咏未论台阁旧维持今见子孙贤何当【阙】　披陈迹再把重衾托醉眠
戏子微兼次韵陈君俞寄题兰臯
和风暖日作霜天氷雪相投岂偶然特枉新诗咏陈迹便同佳趣赏当年学优曼倩三冬足才过荆州十部贤为问醉衾应好在莫教痴望似蚕眠
题????老小轩
高步毗庐顶上身旋开窗牖外风尘石菖蒲是从来友龙焙茶为近日亲不见同行木上座常留伴睡竹夫人艰难历尽无余事问佛方知有此因
因过坟山斋僧值雪遂赋小诗
霜露悲伤老益增辄凭精意托真乘舞花忽报难遭瑞佳气冥符不尽灯薝葡园中纷一色兜罗世界结千层五天应供非虚语从此云头日日升
送宣上人游方
七轴莲经诵已通定将何事作家风当知法界重重意尽在云游步步中金臂见时犹是妄玉毫光处未为功路头全记文殊指须着工夫子细穷
次韵郭功甫从何守游白云寺
已仕因循已过三买田归去不须参高明渐拟凌清汉皎洁方知在碧潭试酌甘泉来觉晚已跻絶顶尚犹贪便应从此都无事只有君恩未报惭
题白紵山
回见黄梅雨後天烟林常在笑谈边早时欲到不自果今日初来端有缘无复新声传玉齿空余残照满金田不知谁是云霞侣聊揖高风一怅然
石端若以朱丝栏见邀作而偶失所在久方得之喜而赋诗寄丁希韩因以见及遂申前志次韵
断雁沈踪共倚栏定应齐客解偷关忽惊辽鹤排空至何啻亷珠昨夜还假宠已惭名下误强顔终愧笔头悭江流有尽情无尽须把高风付子山
再领玉局昔东坡翰林作诗送戴蒙有玉局他年第几人之句後自岭外归遂领玉局予复官亦得之坡今亡矣怅然有怀
东坡因地夙相亲玉局终为继戴人禄仕岂知承末轨恩光又许袭前尘青蝇附骥元非援白玉无瑕晚更真泉下有灵应首肯不随凡劣易缁磷
次韵葛大川喜王君相过并寄吴思道
君恩曾未报纎埃倦绪淹时郁不开高义不忘辕下旧好音常自日边来欣逢雅好非空至顿感阳春泛酒回早晩退朝红蘂下细谈陈迹共余盃
吕吉甫第乃谢镇西故居中间常为佛刹而双桧则旧物也刘梦得有诗因赋其韵
故国悲凉古木奇势分庭下蔚相差霜根半露出林虎昼影全舒破贼旗宝界曾回铺地色节旄还映挿云枝刘郎风韵知难敌儒帅端能表异时
题张湛然兄弟所居壁时谒之不见
乐全老子如星日真一仙人似凤鸾早岁光明均照耀异时文彩避高寒低回气类追千刼邂逅风流得二难环堵萧然清彻骨却疑深雪卧袁安【湛然乃安道之孙】
李去言相别二年忽得书知在吴中答书偶成
宦路相逢一笑休共知身世两虚舟楚材有用谁青眼赵将无功枉白头会见姓名通北阙何妨风韵冠南州求田接武如鳬鷖只欠元龙百尺楼
与珪元白相别之次日大雪火边有怀其人
上人偶作十日留才别便觉如三秋应觉拥炉华藏客不知对雪姑溪愁清诗字字吟可老冷日愔愔谁见投媿我霜髯不用剪寒灰拨尽欲何求
次储子椿金陵作别韵
千里波涛一叶中急难平日但闻风自非积习有天得那复间关特地同乐事放怀须命酒生涯何处不飘蓬先归只作寻常别切莫樽前感断鸿
又次子椿同君俞三诗
倦途回首已无牛独向田间涉早秋倚仗固知同失马攀援犹恐昧操舟渐逢陌上相推醉尚有空中未下鸥可是道边无葬地肯将身世曲如鈎
西来不复见青牛问遍生涯两鬓秋但受郢人夸鼻斵岂知蒙叟是腰舟柱头寂寞千年鹤波面分明一点鸥不向虚中问消息磻溪终老但垂鈎
隐隐山林似卧牛纷纷?担喜逢秋虚名漫托三春柳实际须归万斛舟未信此生真野马且将余日寄江鸥崎岖精卫人空笑终恐长鲸上直鈎
次韵子椿金陵相会诗
蒙蒙小雨落征帆漠漠烟云远近山属意几回真入梦欲来常恨澁如湾家程岂复嗟留滞物外何妨且往还便恐都人入图画却应难写是高闲
次韵子椿游雨花台同长老德正
胜游自有经年约佳客难同信步来无复风烟翳寒日渐催花柳映高台云光故事空陈迹玉树遗音失旧哀今昔循环等相视欲寻归路更迟回
又次庄居见贻佳什
茫茫巨浸托船归风不充帆气易衰犹喜岁寒逢逆旅不将人事异当时从他老去知何用由是终焉岂自遗独有东阡南陌意莫辞扶杖数相期
姑溪居士前集卷四

[book_title]前集卷五
钦定四库全书
姑溪居士前集卷五
宋　李之仪　撰
律诗二
用圣行韵和呈几仲
牢落郊原正早收书来起我顿风流弦歌韵里识琴贱鸿鹄飞时逢奕秋极目烟云来指顾何时谈笑共沈浮文章落笔惊人眼新有声名旧姓侯
和人见寄二首
雍容闲雅许君都万绪相逢一笑无休把盛衰观世谛且将言语共诗图人亡人得同吹吷潮落潮生等据梧只恐後庭歌不尽曲终翻被鬼揶揄
倾盖相逢惜别离等闲谈笑尽心期它年终解如今日此念常应寄异时余事不妨多蜡屐放怀赢得盛留诗早擕桃叶寻归路凖拟花间倒接?
澄虚堂
公子高明悟刼灰鼎开轩语致幽怀萦云叠巘鑱天去极目沧波入坐来千首诗成谈笑里百分酒尽筦弦催自怜曾是高堂客欲赋惭无宋玉才
和子椿
一番霖雨下商岩末路方收破冢帆鸡肋未能忘甽亩骊珠还见发囊函润分余浸回枯辙色借阳春起陋缄自是亨嘉相际会便应从此出尘凡【陋缄一作病杉】
庄居寄友人
槐黄时节早相期留滞田园阻蹔依闻道程文太超轶却因诗句接光辉君能活计如公理我愧生涯负表微已向青山托遗老不应专有谢玄晖
和友人见寄三首
明月平时敢自因特高兰玉信吾人便从缑岭如无媿更许毗耶约问津每见似醺千日酒不言常备四时春妙云岂独南游契又喜锺山近得邻
俗驾难回固有因勒移终愧北山人不辞冒雨投归步始信忘形是要津一笑未容披软语十分先觉报新春定应偏契王郎便消得从来愿卜邻
除却吟诗总是尘道人应笑可怜人固知参请能成佛未到升腾且咽津村落风烟常似腊禅房灯火已如春会须随例餐鎚子聊借明窗暂作邻
旧怀二首
陈迹回头似梦余花应长好但人无诗成固已名千古墓上谁倾饭一盂流落丹青惊始见形容笔墨竟难图公孙自是天同派漫托周人载硕肤
花存人往祗天知日暗心摇却自疑尚想汉庭传诏令如登鲁庙见樽彛一时鹦鹉娯宾赋百世甘棠美召诗安得残春逢海上尽须衰泪洒新枝
送人入馆阁
天禄峥嵘北斗齐享穷人欲去无梯自非终贾名偏重只恐蓬瀛到却迷鈆椠异时森杞梓功名他日看虹蜺申朝若问姑溪老但道摧颓一木鸡
邂逅故人
湖山胜处得君家怀祖曾於膝上夸不见多年应宦远相逢何事却天涯朱弦无复来湘水骏骨分明产渥洼闻道贤劳多野处新醅聊寄傲霜花
已将身世等浮云又向江边得故人数日暝寒埋雪意一番佳境为时新村醅淡薄聊资笑洞户深闲自有春已幸隣封同寄老却应风月费精神
金陵怀古二首
焰燧何劳鼓万牛聊将一带付幽流才闻浮鷁来波上已见牵羊出石头旧穴依然披信汐古祠谁为荐时羞功名到了成何事扰扰空移夜壑舟
霜天日晩独沈吟潮上风来别是音恃险战争休想旧凭高临眺且论今数声鴈蹙千年恨一片帆惊万里心不是江山解磨折却应人物自升沈
和人见寄
壮志峥嵘不自神低回聊此接波臣虽非腰重真骑鹤犹胜途穷强泣麟击节久怀洲上晚空樽未放网边春固知遗老能相契翻愧公输作幸民
邯郸丛台
禾黍离离露一丘淡烟轻霭夕阳秋微基西枕邯山尽往事东随漳水流御辇金车何处去闲花野草几时休可怜全赵繁华地留作行人万古愁
久雨次韵君俞
尘埃肺腑屡更时淫雨平欺素领垂忽觉光辉慰岑寂坐令华茂转离披中痟未厌徒空壁雅意安能系赤墀独有晴明陪击节回肠尤在不为诗
次韵君俞瑞香
占尽韶华异衆芳分明絶艳降昭阳肯同繁杏搀春色漫道幽兰有国香大叶尚疑攒处髻马嵬犹认去时囊牡丹独赏慈恩句只解金盃比发粧
次韵君俞四首
文章老去岂能神犹有残膏占旧名赋就贾生空自感诗成侯喜近闻声拾尘已信非尝饭撒豆终知不是兵多谢嘉篇慰岑寂便思约伴问归程
合浦圆光降下胎豫章千尺本天才未能海运参抟翼聊复舟行共覆杯白髪情怀虽草莽青春消息自条枚何妨接武穷幽致莫待风光却见催
语解惊人固有神始知无不是虚名方观去接天边翼何事犹谐爨下声齐晋近能通?血江黄讵敢议鏖兵老来肺腑都荆棘顿欲薅锄不计程
熊掌如何得豹胎弃常嗜异信难才端能不学邯郸步正可同尝沆瀣杯有意良图休我老他年吉卜伫君枚云间日下容相契且置燃萁特地摧
堤上闲步二首
风旌江木信漂浮散策腾腾亦谬悠未必萦回能擢胜却疑平远解供愁年衰易感难留日机尽应无不下鸥渡口舟横晚潮急一番佳意忆苏州
暖风轻蹙浪花浮留滞江城媿谢悠吟苦空多屈原恨赋残犹剩庾郎愁渐因卜筑投归鹭聊托潺湲习戏鸥可笑麤官杀风景满船丝管载凉州
题韦深道寄傲轩
南窗何似北窗凉寄傲来风各有方千古光辉如昨日一时收拾付新堂已惊醆里醅初緑更觉篱边菊渐黄就使主人官即显此门高兴定难忘
次韵君俞兼简少孙六首
连璧兼金尽出伦雪髯霜鬓信陈人能忘枘凿方圆异许接风云变化新絶韵淹时劳极目虚斋穷日但凝尘何当一笑披环堵赖月吟哦未厌贫
残编弊藁掩还开好意经年不暂来伏枥已应真欵段脱鞲终拟谢低回颇传共坐侵斜月更想微吟荐罚杯居士从来少风味独将愁眼望初梅
莫羡财多石季伦任从闾里笑长人五湖浪迹名终在六印悬腰眼暂新且乐歌呼随沥斝不妨文字洗留尘年来顿觉珠玑富万户侯家却是贫
愔愔怀抱不曾开忽忽还添一岁来灯火香花随赞祝儿孙旛胜共徘徊休夸路寝当前拜谁得屠苏最後杯何物相期同一醉为君催发槛前梅
定应春到今日几但觉耳边多醉人已分余生不如旧却应佳句渐能新悲来徒有萦心泪情尽空惊满眼尘到得锥无真我辈一箪犹是作家贫
书空懒作咄咄语催老祗怪駸駸来断梦已将愁共远离魂不觉泪惊回病余想见崭岩玉欢处犹怀宛转杯能伴晴和着屐否深山应有未凋梅
观东坡集
今朝又读东坡集记得原州鞫狱时千首高吟赓欲遍几多强韵押无遗固知才气原非敌独有心期老不欺泪尽九原无路见氷霜他日看青枝
姑溪居士前集卷五

[book_title]前集卷六
<集部,别集类,北宋建隆至靖康,姑溪居士前集>
钦定四库全书
姑溪居士前集卷六
宋　李之仪　撰
律诗三【七言】
再次韵奉送禹钦且坚再来之约
涔涔梅雨涨江滨耿耿僧房借鉢人秀色惊回随念到孤怀赢得暂时新何妨一笑空诸有更觉三摩净六尘忧患年来倍伤感送君衰泪不容贫
相逢怀抱各全开蔚结才舒倏又来倾倒已辜将进酒追随休赋上林回临分莫作楚愁叹故事须询河朔杯看取滁翁宜自警空将遗恨感苏梅
袭前韵再简少孙四首
由来气类即天伦孰谓刘琨独可人稍隔相从更无味几因拈起又还新席间谁致龙皮异雪里常怀鹤羽尘祗欲期君拾瑶草庾郎三韭未为贫
雪意埋云蔚不开新春还傍故春来未堪肮脏倚门立聊复差池接羽回得丧但知求失马盛衰赢取付传杯风流二妙天怜我种玉秧中更挿梅
子默清真本絶伦羊昙仍是个中人林泉不作南风竞旗帜还因对垒新金鑛跃罏元有艳氷壶莹月旧无尘何妨再葺昆阳战寻邑师行固不贫
记得金樽特地开举头新岁又重来银潢已分经年隔玉节犹期旧腊回千汲浪迷云表梦百分愁寄烛残杯醉乡谁谓无消息已觉歌声傍落梅
次韵雪
腊日频年未尝雪今春雪与腊俱来暖归白傅金蕉叶寒逼温郎玉镜台几处欢声动丝竹一番佳思近离堆新诗不以寻梅见万里丰登气已回
题张约之长春阁
江山信美亦人同寒暑随时兴易穷寓意果能超物境养花长欲占春风何须户外屦常满自乐尊中酒不空可笑道人犹有恨一番红尽一番红
後圃
鹁鸠呼妇天欲雨杏子退花鸎未雏庭前已觉緑半毯酒面忽有红双鳬芳物恋客不忍去主人好贤谁复如会应百岁享此乐何妨画作重屏图
寄题子椿野轩
江山秀气表吾人辇下开轩得趣新不拟旧游离几席常令每况隔埃尘客来谈笑无非楚纸上文章近过秦分我一枝频见约乘槎行欲问通津
避暑无地偶过君俞聊资华屋广荫以揖主人之胜绸缪礼意遂至抵暮君俞有诗因次韵二首
无功卫鹤偶乘轩虚暑从谁解倒悬顿觉御风凌絶境似逢调瑟认华年回光已幸参东壁裂地何须得酒泉自惜抑扬非瓦砾倦途终愧失陶甄
十轮扬恽旧轩轩四壁相如似磬悬岂谓投怀忘晩节每容佳处共流年笑谈璀璨风生坐输墨纵横思涌泉土苴固难重就器转钧尤幸识精甄
归自钱塘伏蒙君俞特枉佳句钦叹不已聊赋来韵
吴山陈迹已飞埃投老还惊病眼开似泛灵槎海边去却因华表鹤归来情移客枕收残梦恨着江梅恋故台便觉新篇资六翮飘飘真是子虚才
赠金陵荣天和
生涯已定不干时收拾工夫且作诗濑水方来吊东野同安初喜识丘迟兼将佛事资三昧又喜风骚出一支投老相逢能几许何堪得句每相期
刘君以地里之学各邂逅相遇求诗为别因赋长句
久闻秘术独超羣肯向青囊学景纯解使山川如在掌须知祸福不由人论功合附天仙籍底事犹随客路尘满眼峯峦应有待何妨裁剪出精神
泊镇客居伤春佳句辄赋元韵二首
休论莫莫与休休老眼逢春且暂留未必余寒更能久只因残蘂易为揉及时行乐何妨剩感物兴怀漫自愁南北生涯等羇旅定应无着是清流
纷纷到底不如休空把闲心见便留昨日白消行处去今朝緑遍定谁揉且从寂灭翻千偈安用深湛咏四愁我坐言多欲无语每惭佳思枉诗流
次韵夹竹桃花
料理愁怀落那边桃花烘日竹含烟墙红密约连昌晓夏木深藏绣岭天篮轝造门如会面渔舟失路想当年因君咏出黄筌笔从此风光生彩牋【黄筌作夹竹桃花屏风东川西川节度使厅皆有之筌今不在以真花片补其缺处几不能辨枝上地下相契不差毫髪天下传以为工】
次韵闻笛
涓涓水咽衆山泉隐隐雷惊二月天共喜春工能应候方知节物似烹鲜倦途所欠无多子胜日相逢又一年好是羣花应竞发不须留待柳三眠
和郭功甫赠陈待制致仕二首
十年朝马望前程晚作琳宫物外人彻骨清风真有韵醉心常德本来淳新栽松菊开三径旧检方书备六陈不是诗翁形美颂丹青难写自由身
南北纷纷不觉尘鸳鸯湖水解留人乳浮香焙谁同试螘泛家篘分外淳禅寂久因师粲可婚姻便可继朱陈莫从旧路寻归梦占取东篱采菊身
和人三首
昂昂野鹤固难羣皎皎氷壶不受尘一笑每逢青眼旧多情空愧白头新西风未用高纨扇东道应容岸角巾珍重长谣倚云瑟潇湘谁是赏音人
经年牢落别离羣凖拟归来拂路尘妙语独从书上得欢悰犹欠坐中新颇闻洛下传佳句更喜嵩阳识垫巾几欲军门示巾帼老来犹更不如人
荆溪风物记当时吹絮河豚下箸迟緑满金田朝应供红残朱槛夜论诗幅巾已托遗民後杓柄犹怀象骨疑早晩云间见金臂空悬翠竹漫抽枝
次韵采莲
闻道栽成十亩莲便思挑出杖头钱定知荇菜参差处不是决明顔色鲜红日半移芳草岸清歌低泛木兰船惊心未得同真赏空媿诸豪白玉篇
复次韵
国西华丽占池莲曾记开樽奉赐钱几欲漂流劳滞念又惊红緑映澄鲜主人无间容联步胜日何妨更买船满挹香风振归袂更烦佳思出新篇
幕府风流旧泛莲裔孙家世掩青钱别开眼界霞争烂分得秋光菊未鲜灯阵有心欺醉帽珠盘何日泻归船锦囊示我锵金句空媿巴吟缀後篇
次韵子椿庄居述怀
偶因秋蘂记初春增损元无尔自贫病骨萧条惊岁晚新诗来往媿情亲未应谢傅终垂涕谁为刘公是可人艾火呻吟对摇落不堪庭草又还新
次韵早秋
冲冲时序一邮亭睡美从今气不蒸便好心期金叶酒乍惊梦在玉壶氷栽松种竹来三径效策输龟待十朋百尺楼高谁与共倦途初喜接陈登
同子椿游三品石诗井寻三阁故基久之因以次韵
桑柘丘墟辇路长景阳依旧在山阳石标官品名常在井记胭脂迹半荒吊古漫劳兴感慨寄怀聊以共彷徉相看等是未推枕何日同惊梦後梁
陪曾延之泛舟历湖至苦竹寺次韵陈致君席上所赋
已凉时节未霜前十里平湖共酒船岩岫涌寒清澈水芰荷翻浪緑连天百年过眼真聊尔一笑投怀岂适然独有黄花似回避定缘红粉不能先
宿大乘赠祖灯
倦游知止未知还平日生涯只在山金碧喜逢云外境文章重见管中斑篆烟萦晓留无寐宝铎吟风笑不闲他日归栖虽有地胜游终寄梦魂间
姑溪居士前集卷六

[book_title]前集卷七
钦定四库全书
姑溪居士前集卷七
宋　李之仪　撰
律诗四【七言　五言】
赏心亭
赏心亭角倚栏杆虎住龙蹲自屈蟠无复埋金销胜气空余飞鹭识前滩百年名在人何处万里潮平雨送寒几向後庭更白紵不堪残照下鱼竿
延之云累日把酒止在相近处殊不快人意坐间命徧索城内外可以延处之地将往因之得城南张氏园秋花班駮可喜遂剧饮待月上戴花作乐而归市犹未彻观者如堵次致君韵
累日相看似处隂今朝乘兴共追寻曲栏方沼争留步秀色新啼总会心酒面屡从罗绮发花心休被雪霜侵烛城醉路凌初月但觉人山一径深
偶书二首
闭门只欲浑无事门外何尝有事来生计不须忧水旱仕途休更问梯媒身安种种皆三乐客到时时共一杯此外华严是归处眼前楼阁竟谁开
小山相对数椽地乐与心期境自多有酒未妨同客醉无情到了任君魔采薇行歌亦劳矣饮水曲肱还会麽只恐时来把不住更看究竟事如何
赠人
落得清闲与物疎扃门终日似山居案头新有归田赋架上元留纬世书紫府未须穷秘简丹山重见引名雏诏恩只赤来相继还许频为贺客无
和两翁轩
何处又传金椀出几人争看玉山颓幽情不是风期旧异境难从指顾开猿鹤已回尘外驾烟云休造眼中衰未妨一老同巾履香火终年谢刼灰
次韵珪首座
隂重炉红欲雪天氤氲香篆不藏烟南游步步如同历西竺层层有旧缘未觉鵶声惊户外似传梅信到窗前老来酒量无消息负此佳时一慨然
和锦绣亭
漂泊生涯寄一萍胜游长记锦花亭山来已讶天能巧春到方知地更灵虽许登临追曳尾却应顔色未忘形何妨共保千年约白帽回头笑管宁
吴思道相送同宿崇因二首
端门风月十年抛垂老山林寄一瓢可得故人来市脚共寻陈迹到江郊麦黄且置尘中累眉白欣投世外交只恐话长清夜短明朝去路不相饶
形单影只久相抛鼎食端能胜饮瓢已分余材辜北阙元非不雨自西郊求田聊复同中隐玩世宁嫌凟下交千古平泉有遗恨漫劳精爽畏文饶
寄僧
得皮得髓漫多门实际圆融理自存谕意当时才一笑还卿千日见三孙维持佛法元无事建立家山尽有文占断乾坤今鼎足会多哮吼慰传闻
寄题吴思道横翠堂
红尘扰扰功名地不碍诗人得趣幽何必千岩连万能令六月似三秋茶瓯变乳随汤泛香篆萦云尽日浮时觉东城添纸价应知得句胜封侯
简刘君秉
刘郎本是风尘外画舸新从越上来闻说露芽如爪活更多溪楮截肪开雪消鼎面声频涌鵞转池心首屡回洗涤睡魔临二景敢辞瓦砾换琼瑰【黄庭有内外景】八月十一日九月六日二十四日三梦过赵仲强家坐中人物笑语一一如平时因寄长句庶蒙藻思见酬因投一会面之慰也
忆陪金醆醉红顔回首风光杳霭间老去未忘三级浪近来频梦八重关云烟旧路到何日灯火虚堂真似山只恐断魂收不得更须佳句与招还
水中登王德循月阁
龙宫海藏固闻夸偶袭初凉泛客槎层槛迥高临落日洞房无数尽浮家闾阎可想知何在天水相连杳莫涯借我华严记残帙欲将因地付袈裟
德循诗律甚佳方幸拭目因作拙句以勉之
唐人好诗乃风俗语出工夫各一家前辈相因多自任後来无复更相夸半山老子偏游戏真一仙人每叹嗟傍出豫章登一格凭君细与辨龙蛇
之仪家当涂七年矣屡过禅岳山下望高山塔欲一游辄不果异时山主懃公大师与其子宣上人相过因往报之取路回远薄晩方到遂留宿栋宇一新舍次皆得其便而宏丽高朗唯见者知焉又复规范齐肃钟鼓应接问之乃懃一力所就丝蓄粒聚未尝毫髪资之人此尤难者感叹不已因赋二小诗
窣堵频经眼伽蓝未息肩多情两父子同住一云烟缭绕寻幽径从容慰昔年本无留客意投分且迁延去往如流水兴衰似转肩新工几夺目旧?仅留烟愿起三千刼功收十八年儿孙尽龙象家世自绵延
藏云山居
鸟语晩更好山风秋转凉心闲日自永簟冷梦尤长赤荐新春稻清添旧?香此身归有地去路尚何妨雨後山尤好秋来方此时心清觉老健步懒欲归迟林响惊鼷鼠风闲叫画眉善人吾岂敢去此尚何之
山居夏日
金鏁笼窗日黄缯蔽柳蝉恋莺忘日转借榻就凉偏好作宿山计难堪被俗牵归途迎晚照豫促渡头船诚上人游方既归林下焚香诵经以严报地相见欣然留不欲去遂赋小诗
委曲披高下虚明得静深佛香平日愿经卷本来心地据三车上尘无一点侵出山应有恨何处似如今
宿青山坊君锡馆置甚欵时方兴圩
命驾追彭泽开怀得士龙残寒偏恼客小雨未妨农已幸同归辙何劳更赁舂川原如故里疑是旧栽松将过黄池中路寒甚风猛不可行复归青山坊投宿
过午风虽恶此心难自安如何一时顷遂变十分寒忍听僵夫诉还思昨夜欢只应贤地主犹作故侯看
次韵俞希贤大暑家居寄天宁二老
静退陶彭泽风流支道林论欢虽暂阻投分本来深客舍汗如洗僧轩云正隂莫因俗眼碍终负胜游心
姑溪居士前集卷七

[book_title]前集卷八
钦定四库全书
姑溪居士前集卷八
宋　李之仪　撰
律诗五【五言】
和答友人二首
比日逢春社占龙得贲山虽能素愿合未放老身闲家世绵延远功名指顾间自应天有助一到一开顔春来自多雨行处只逢山赋分皆可乐贪生常不闲人归挑菜处鸟语落梅间翻恨新增酒何从解醉顔
食笋二首
燕雀初为友烽烟近卜隣不嫌千语聒只怕一笼新病眼常如睡归心喜似人柈餐犹见笋未省已无春【墙外是西关每夜得应烽火】
疎帘不碍日缺甃宛如塘默坐千名佛忘形一炷香卷中贪味永镜里任顔苍饮後才推枕逡巡又夕阳
谢陈无已相访
下直来天禄柴荆故远求论心日恨短归路雨无忧红叶缤纷晩黄花烂缦秋会须寻此况击节再相酬昨日偶到北观蒙君俞元载元发明叔惠然见过
胜日欣相得旷怀谁与同如何四君子肯顾一衰翁林杪收残雨檐牙递好风归时不须问更待月如弓
回酒
莫笑和州酒和州酒却醇聊资千岁祝用赞一阳春柳信涡将报梨晴点向真醉寻平日路好在武陵人
书长干僧房
异日延禅地今朝选佛场真身瘗坚固层级韵琅当雨洒家家润灯传处处光曾将一则语要路截诸方
无题三首
邂逅俱青眼招擕媿白头穿林犹畏日坐石忽惊秋不作崎岖倦几成汗漫游临分怀杜老月涌大江流步武高低外生涯梦寐中不知三径足信是一生穷触目如逢旧随缘似有功便应参羽翼何异注鱼虫轩庑千寻碧江山一抹红微吟接僚友健啖趂羣童恋别犹能暂论懽昔已通更凭将此况远问霅溪翁
题历阳天庆观自然庵
一日复一日新年即旧年本来无欠少强自起攀缘妙悟通三境清风寄七弦昇腾如未果且作地行仙
自大乘将游汤泉道中
迢迢山路永漠漠晓风昏雨歇鸠呼妇年丰稻有孙旅怀悲暮齿野饭寄前村只恐今霄梦凭谁续断魂
雨中过明觉招上人辄留小诗
雨路如投洗山行似踏?深闲逢竹院欢喜得诗僧语欵疑缫蠒心明自有灯难忘惜别处高义等丘陵
宿滴水岩怀赵德麟和壁间韵
瀑水泻灵窦铿锵韶濩音树深猿啸月山迥鸟归林一曲广陵散再歌梁甫吟天边有鸿鴈莫寄此时心
夜行巩洛道上
夜久露华重寒鸦不肯栖月推银海上斗过玉?西风脱林衣瘦山擎云帽低流萤三四点趂队过前溪
题李钦之承事宅
松竹龎公宅丘坟倚相家和声敦鴈序秀色茂兰芽鲁秉方如昔淮流讵可涯踌躇不欲去寒日任西斜
离宣城
倦客登舟际江城欲暮时恨长山自远心速棹归迟村市明鱼火严城起鼓鼙诗成真有助新月上天涯
秋日游青山访太白墓二首
潦倒忘衰日风流袭垫巾未能分朽骨还此挹余尘吊古无千载伤心为一颦依稀如到眼气类信吾人淹时苦炎暑此日遇初秋旧籍存千亩彛伦咏九畴但能寻旷荡何必事深幽未媿辽东笑真成知北游
游青山因过西庄
青山忽相值一笑脱征衫未就三都赋聊寻五柳潜并游虽得意作濶更愁兼问字终忘倦言归但小惭旁求须作相未聘且耕岩赠别无多语禔身要律贪
同荣天和游石城
兹游久寂寞胜士偶陪随竹暗笋初熟江深鲈正肥但须频结社何必访题诗会有重来日还应记此时
谢人送鱼
珍重黄池秀风流迥出尘多情念羇旅脱网寄鲜鳞掀动龙蛟宅惊回匕箸春丹青如得便更拟问通津
题齐云亭
凌空登白紵此地与云齐一览衆山小方知人世低暂留蝴蝶梦终负杜鹃啼回向禅关客何当别有梯
贺时相生辰
锡羡来经世储休表降神云间瞻鸑鷟天上识麒麟藴藉三冬学形容万古春班庭倾玉笋镇庙契金人帝载熙明格朝签絶拟伦渊源参密幄同德在斯民有作皆前用无言不绪陈光华荣斝夀蕃锡会昌辰宠接张侯异年颁卫武均江干空引睇无路袭余尘
姑溪居士前集卷八

[book_title]前集卷九
钦定四库全书
姑溪居士前集卷九
宋　李之仪　撰
絶句一
登山未还范景仁以诗见促次韵二首
扑面烟霞晓更嘉偶随黎杖访仙家斜阳不见登山屐独遶长溪折夜花
危墙烟际耸层城潮落沙头眼更明不觉归舟犯牛斗天风吹下步虚声
次韵景仁海次西还二首
留滞初春寂寞滨眼明归路一番新何妨更作重来计枝上微红解恼人
二月春隂到水滨秋风重见玉蟾新无端扰扰来还去只恐沙鸥解笑人
又次韵
寻春何惜驻征鞍只怕春归不怕寒故国山川无限思我来仍得雨中看
栢台自述四首
穷日愔愔已死灰似沈习井念昭回一声霹雳起平地顿觉青天万里开
钻龟打瓦不曾休金注昏人岂自由谁谓纯诚无感格会逢公议报私讐
一梦扬州似隔生轻舟未往但贪程莫年觳觫儿童念风物依稀媿此情
熬熬内火战骄阳鹤泪风声便着忙波浪翻天谁与渡却应甘井是慈航
江西庄上久雨
去秋欲雨不得雨今春望晴还未晴蝼蚁尚知为自便强将私意与天争
路西庄絶句
麦未登场已挿秧更忧雨过水还伤一生能着几量屐白髪萧萧只管忙
宿采石
江声隐隐风前恨鴈阵喧喧枕畔愁更觉孤衾如泼水始知今夜宿山头
寄西庄梅道者
因缘时节本相期只恐蹉跎醉似泥洗尽捉前留意处何忧金臂不提擕
偶书二首
元宵灯火閙游人偶向忙中得此身净几明窗尘不到弄黄先见一枝春
通中玉冷梦偏长花影笼阶月浸廊挽断罗巾留不住觉来犹有去时香
瑞竹即事三絶
芭蕉叶密柿隂浓散髪西窗到晩钟霹雳一声三尺水旱天方信有真龙
纎絺不挂汗如倾一霎风来梦乍惊自是人心有凉思强将庭叶作秋声
鸭脚初成緑未齐芭蕉仍在柿隂西推迁节物均如此眼界何须苦自迷
书扇
会稽陈迹久荒芜流落江城墨未枯好向溪边示行客问人能出百钱无
立秋日书唐行成扇
自古逢秋悲寂寥我言秋日胜春朝晴空一鹗排云上便引诗情到碧霄
题郭画扇
蹇驴破帽耸鸢肩石里长松欲到天六月尘埃汗如洗始知立意不徒然
嫋嫋凉风八月初试挥椽笔写江湖还家预想迎门喜争问今年得意无
又书扇
几年无事在江湖醉到黄公旧酒垆觉後不知新月上满身花影倩人扶
画夫子扇
烟梢云顶石藏根溪压舆梁晓乍分车盖定寻何处路皇皇犹想为斯文
题画扇
曾记终南雪里山玉峯琼岫耸漓岏风流转入丹青手画作江城六月寒
落笔无因似退之每逢佳致却如痴孤高全露秋来骨无复山红涧碧时
庄上书事
柱础犹蒸湿未休悬知雨意未全收只忧场上芽生稻不厌田间水拍沟
访僧不值
我来独爱南天竺公去谁烹北苑茶赖有清风犹好客扫门杨柳影交加
天宁衆寮即事
不看经也不参禅时去时来又一年秪愿闍黎终有信大家留取草鞋钱
宿吉先之学古堂
停骖假馆雪初晴学古堂中气象新多谢故人无弃我一炉软火煖如春
书于子高宅
儿童鸡大语声喧桑拓萦纡緑蔽川斗觉门庭兰玉盛更将萧鼔乐丰年
书俞秀老诗卷後
荆公宾客晚多奇休叹攘侯见事迟雨过半山初睡足何如蟁力负山时【荆公晚有佳客乃其自云鲁直遂因为故事】
写裙带
轻裙碎摺晓风微弱柳腰肢稳称衣更剪垂虹平窄地双鳬似恐见人飞
采石二首
云山夹岸去层层来往扁舟恨未能更有寻常最佳处无风一日到金陵
鸡笼山下是和州隔岸闻呼见点头不见东归夜郎客锦袍谁共醉扁舟
浴南寺园头求诗
一重洗尽一重生尘垢昏人不自醒会得栽茄种瓜意始知松竹本来青
源上人研
过岭传衣不传鉢何事眼里更着枻欲识黄梅半夜心踏着称鎚硬似铁
访采石臻山主不遇
入门不见主人公座具袈裟在眼中更有山童会人意略无一事许相同
十年采石寄漂蓬广济虽名寺亦空将为新来有消息依前山不结蓬笼
次韵湖隂韦深道五小诗
髭须潇飒面嶙峋怪我多非旧日人百里挐舟谁复尔却应情重故情亲
书去书来又一年只应提处是虚鞭相逢会得笔头语莫惜频寻酒里天
江头风浪似重关几许行人限往还不是多情过相与肯将一叶犯银山
三山矶雨列山风我亦频年强自攻不负蛟龙竟何事只疑身世属江东
新来句法宛如隂端与衰公伴陆沈未易偏师壮秦系刘郎戈甲旧成林
次韵东坡梅花十絶
谁人月下奏云和一夜繁枝向北多长笛未须论旧恨且留幽思待隂何
奸雄投老恋层台随得分香散处开枝上休论歌舞旧尊中且泛緑於苔
弄蘂攀条日几回依稀长记雪中开尘埃满袂家山远底事多情拂眼来
软火明窗酒一尊余盃未减日尤昏谁人为折东来阁续得何郎日断魂
黯黯危肠独九回故园谁对此时开捻来聊把倚孤枕更拟殷懃入梦来
病余憔悴拊空尊子细思量意却昏便觉阳和振枯槁不须方士致幽魂
初见今年报信花定从清浅缀横斜无言对我应惆怅不复当时处士家
玉作肌肤雪作衣剪裁风月缀寒枝上池可饮偶无路空愧当年带下医
漏泄天工意不轻傍春依腊独分明孤高不作繁红伴造化须知别有情
姑射山前旧卜家天香真色倚风斜不须薝卜分高下要是东皇第一花
赠吕焕
红炉欢坐腊灯长豫借春风发艳粧流水落花无限好却应双鬓恨刘郎
姑溪居士前集卷九

[book_title]前集卷十
钦定四库全书
姑溪居士前集卷十
宋　李之仪　撰
絶句二
舟泊采石
经年欲到竟无繇便路今朝得暂留弄月燃犀俱未暇潮平且欲过西州
和州太守曾延之置酒皷角楼
楼台烟树接平芜水墨丹青十幅图认得黄山家住处云中相对似相呼
延之置酒当利楼侍人劝酒
云山远近浅还深宛转愁顔顿不任独有绮罗知此意故拈金盏十分斟
延之置酒连云观北望丘墟掩翳相与凭栏感叹延之以所持扇见授云不可不记也因书之
後壠前冈一色松相看冠剑几悲风今朝笑语明朝哭莫厌尊中酒不空
延之置酒南园因书柱上
尊前景气朝朝别醉里歌呼处处新一度拈来一回好主人须信异于人
何子温家有巨竹数顷因成絶句
老緑隂森锁昼寒儿孙延裔不知年欲归顿失来时路一似高风暗雨天
曾延之置酒後阁供帐酒馔物物皆内出侍人以裙带求书
御醅盏畔千头菊椽烛光中四和香红粉莫嗟霜满颔也应歌处似周郎
延之问及当涂近事云君殆能容忍我不及也胡不迁居于此便治馆因口占为谢
胯下淹时岂不知故人疑我似阳痴一?固愿授陈相只恐锋车便见追
延之云久迟公来不谓迫之乃肯顾我既开此路却当以匪人为津梁矣致我佳客敢忘其德口占为戏
一水相忘辄自疲青氊情厚失先期从今不比鸬鷀数更欲棠隂借异时
杂咏四絶
人间所乐宁过此一事都无有俸钱更向丰年观割稻须知身是地行仙
老呼稚舞报丰年极目黄云欲际天旋捣新稉供晩饭只愁闲梦搅安眠
解箨新篁緑未分弄晴啼鸟语如文翻风葭菼全疑雨对岸峯峦便是云
平生粥饭寄伽蓝老日田园强自添岂自着靴踏泥客如何不许蹔深潜
书龚彦本庄壁二絶
青黄赤白千畦稻远近高低四面山旧约买邻今已决却忧无力伴跻攀
重阳过了十二日阶下黄花方盛开节物参差何足较且浮新蘂共衔杯
同彦本兄弟泛舟过北山
横截西山一叶轻晓奁初发镜中行异时常作玻璃观却恐丹青画不成
彦本邻庄有欲售其所舍之屋看相与就阅遂书其屏上与彦本为约
求田问舍太迟生栋宇才逢眼便明凭仗经营须占早连墙只恐负柴荆
龚深之曾约相从偶不及而深之逝矣独过其所约之地遗像俨然感怆不已因书其事
德公期我此联裾独舍扁舟断梦初蕙帐一灯如晤语泪?空对两龙驹
初入褒禅山
近山回抱锦为屏金碧高低照眼明四十年来劳梦想白头方喜慰平生
褒禅知客求书因以答之
霜林斑驳抱园回晓日初昇宿雾开忆得旧游怀小杜分明回望绣成堆
褒禅斋後独出三门步深山久之
两脚都忘力不胜穿云度堑信腾腾林深鸟兽知无迹时见游山一两僧
游华阳洞行十余步水阻而回【洞在褒禅侧有吕公书华阳後门字】
篝火宵深兴转浓可怜潭水断来踪只疑终有蛟龙护玉室金堂未许逢
自褒禅寺东转将过大乘路中
不觉离家二十日山林城市恣延缘定因曾作和州客长见鸡笼在眼前
欲过大乘先寄祖灯禅师大乘甚贫新开堂
大乘此去有几里闻道只园近布金但恐鉢中无客饭止期经宿谢知音
将过大乘薄晩不能到既见祖灯以寄一笑
踏尽田塍转尽山芥塘犹在夕阳间主人缩地元多术何事今朝时见悭【芥塘大乘地名】
汤泉才到便问浴处何在戏呈长老
欲从旷口过金陵不惜汤泉两日程因就故人求一浴何妨随例得身轻
题苦竹寺後亭
竹映丹枫转短篱有花开处尽空枝春风想见如铺锦惆怅来游不是时
再过苦竹饭于寺前客邸
隼旟謌呼引红粧花帽追随入醉乡今日再来如断梦主人依旧进黄粱
絶句七首
海燕初飞掠水轻酴醿开就照人明旋倾煮酒尝青杏唯有风光不世情
万腔腰鼓打梁州舞罢还催步打球更借纒头三百万阿奴要辙第三筹
情随榆荚不胜飘心似杨花暖欲销拟借琼林大盈库约君孤注睹妖娆
漫寻蝴蝶却成痴欲趂蜂儿转更疑自是心情怕时节不如闲处伴黄鹂
程氏园当尺五天千金争赏并朱栏莫因今日家家有便与常时两様看
的的枝头浅浅黄未先顔色占年芳任是剪成香更裂鼻根眼界漫商量
斋盂洗罢日方中帘影低回破睡风试问新浮一瓯乳何须亲到广寒宫
和张文潜赠杨妹
草草声名等漏巵相逢佳处暂舒眉我方击节聊乘兴君可忘忧莫见疑
宿观音寺三絶
倦听檐间点滴声栖禽初报晓来晴分明市合人争语清浊高低各有情
鸟啼鹊噪趂初晴百舌新调燕羽轻滑滑竹鸡催布谷声声鶗鴂唤流莺
留滞江南又一年燕巢初就鹊声喧一番风竹摇窗外犹冀曾来紫玉轩
谢范守惠鹅
玉翎红觜小池中双入筠笼寄病翁不是山隂亲换得自惭书学久无工
画鸭
野塘浴漾夕阳时风淡云闲草半欹会得腾身振衣否不教春色在花枝
道人笔力与春争五彩都将墨染成新浴羽毛犹更葺似疑顔色未分明
画鹅儿
声里生涯殻外天天真虽判尚茫然只应未解长依母每向沙头独自眠
画鹅
人间今复见丹青生意初侵造物灵却笑山隂何所得尚须辛苦写黄庭
姑溪居士前集卷十

[book_title]前集卷十一
钦定四库全书
姑溪居士前集卷十一
宋　李之仪　撰
絶句三
书罗氏屏风四絶
净练平铺月上时无人吟得谢郎诗酒酣直欲捉倒影千古风流几个知
鼔声絶罢香烟起涌出潮音满座寒为问如何第一义等闲拈却面前山
一到山头却下山终朝只在翠微间白云本是无心物何事高低伴往还
日日春禽百转新明窗棐几净无尘平生似有丛林分秃鬓何为尚满巾
谢荆州太守
荆州太守送白玉泉酒兼诗云第一荆州白玉泉兰舟载与酒中仙且须捉住鲸鱼尾恐怕醉来骑上天次韵答之
荆州太守紫微仙远寄渔翁白玉泉长钓久垂鱼未食为君一醉卧长川
题隐者壁
问道全家隐鹿门竹篱茅屋寄江村龎公事业无多子只有平安遗子孙
题渔家壁
卖酒罾鱼止数家卜邻还在水之涯扁舟定向桃源去斜日红开两岸花
偶题六絶
霜风刮地鴈连天野舍衾寒感旧年独有多情夜来榨床头滴滴慰孤眠
洛阳城里见秋风欲作家书意万重复恐匆匆说不尽行人临发又开封
行人犹未有归期万里初程日暮时唯爱门前双柳树枝枝叶叶不相离
长溪新雨色如泥野水隂寒尽向西楚客天南行渐远山山树里鹧鸪啼
数卷新游蜀宛诗长安僻巷得相随草堂雪夜携琴处况似青城馆里时
不觉六月初八日还是去年瓜熟时鞭藉竟谁能致曲定自昭昭终可期
访瑫上人值吃葱茶
软火明窗纸帐低一声初报午来鸡葱茶未必能留坐为爱高人手自提
七夕
银汉风休月对弦灵桥长挂罢星填从今只恐情先老无复佳期又隔年
东山
南山不见见东山白鹭时时自往还为问天公几时雨定因薄相故能悭
闲坐
鸦衔遗秉趂饥鹰老将时传唤犊声凡物有生皆有乐不堪孤坐泪纵横
壬辰春试终场王德循置酒登月阁邀丁希韩甚欢夜分方罢
宝炷芬敷散瑞烟月移花影上栏杆角声又报梅花弄只恐归时夜更寒
清明日净因庄早饭罢遂游洪福有怀巨载元确因致别约
老禅期客煮园蔬少憩西邻日转初万白千红好时节断魂空付两龙驹
忆寻春色过何郎西寺传来墨有香安得蒹葭真倚玉再邀花影上回廊
同荣天和游石城
树密山深镇雨凉西州陈迹旧丹阳相逢莫话当时事且约清心感妙香
谒钱公振李与几
软火明窗一炷香岁交时节夜来霜须知钱李饶风味却媿巴歌汚锦囊
再过李钦之宅忆希武
客窗孤被探深寒一梦从来已六年独有可人无复见尊前旋笑尚依然
题李仲山金影轩
金影风光小洞天蓝桥有路隔云烟玉壶叩尽应能语早晚光明照座边
题黄蘖泉
住庵老子不复见传法阿师追不回【阙】
一拳真是打爷来
次韵赠答洪觉范五首并序【六言】
觉范以余有收成之行作六字诗五首叙别既邂逅于崇因遂出以相示而句中谓余东坡客也颇复推借浮实旧章又有玉堂之约因次韵
念尽已知木偶多闻早慰诗流北海幸君知举东家未我为丘
岂为弥天盖世却来作戏逢场可是因人尔尔要非皆我堂堂
问舍求田?事乘流遇坎方时且向忙中作玺敢从作者论诗
立玉无因再倚坐荆偶此同班老去谁开东阁朝来空对西山
俛仰谁为荆棘峥嵘漫自波涛休说花砖步日旦寻烟雨飞鵃
题画扇
白颊饶春思梅稍喜可知声声催烂漫定是雪晴时
挽词
东坡挽词
从来忧患许追随未路文词特见知肯向虞兮悲盖世空惭赐也可言诗炎荒不死疑隂相汉水相招本素期月堕星沈岂人力辉光他日看丰碑
石敏若挽词
万年风采属当时堕地能班世有儿梦笔方传符昔应玉楼何事遽先期无由负弩瞻前导空叹骑鲸去不疑老矣无从忘肉味余音犹幸接吹箎
李希武挽词
十年枯木不知春每向尊前得可人申叔共瞻云外翼元宾岂是辙中鳞扬帆巨浸方期远摧辐穷途定有因後学从谁识头角只应遗藁是通津
濮道甫挽词二首
暮雨江边寄一犁多情邻老共差池平生意气几如侠晩日诗书更有儿社酒方期终岁乐葵萧俄感送人悲纷纷穷达都归尽谁复声名是旧时
倜傥胸襟孰可侔生平行乐自优游坐忘更漏棊盈局醉彻笙歌月满楼千顷田园常富足几朝冠盖旧交游佳城今日悲埋玉亘古传名信不休
郭功甫妻孙夫人挽词
率已名无媿成家德可尊苹蘩招婿妇翰墨见儿孙孰不承慈训俱来哭寝门诗人难再得彤管负详论
李府君挽词
卖药韩康伯着书河上公幻同聊复尔缘散却归空独有乡人泪难胜薤露风我来嗟已晩犹及想冥鸿
吊王承议二首
崎岖南北旧相闻晩困羇缧托後尘盗贼余风如振槁里闾和气似深春雀巢絶探终能鷇乌喙虽长自不伸所去见思犹可想九泉齎恨彼何人
征西墓上木成围伯氏传孤出更奇皂盖朱轮谁不拥青天白日晚方知功名不挂非由种赙賵终辞信有儿空指丹青访陈迹倦怀尤恨得君迟
姑溪居士前集卷十一

[book_title]前集卷十二
<集部,别集类,北宋建隆至靖康,姑溪居士前集>
钦定四库全书
姑溪居士前集卷十二
宋　李之仪　撰
赞
自作传神赞【李伯时画】
似则似是则不是纵使挤之九泉下也须出得一头地休论捉月骑鲸到了衆人皆醉
又
时雌时雄时白时黑不是徐翁异身又非丰干指出盖优哉游哉聊以卒岁浮沈於物而不胶於物者也
又
孰从而图孰从而状大千俱空况尔幻妄直须壁立千仭要且事无一向虽然觌面相呈便是本来形相
又
意中迥有千般思笔下原无一点尘自笑顽冥一村老忽从今日换精神
折渭州画像赞
龙章凤姿燕颔虎颈巍巍堂堂弗严而整山纳海容霜根雪节可畏而亲力莫之干吾私淑诸一代之英多取益给欲掩滋明长庚未艾白气何来精爽如在佳城不开出卯则角堕地而班岂无所遗騄骥方闲高牙赤舄惟叔惟虎有之似之千载一武赳赳桓桓彼徒见诮他日凌烟寔先前诏
沈存中画像赞
先天弗违圣时以乘人谋鬼谋其谁与能彼虽渊密我则揆叙万目交张维网之举展也吾人一世絶拟孰友多文宛在中沚用此以通亦以是穷自崖反矣凛然孤风
保宁机道者传神赞
一回拈起一回新觌面相逢那处亲口似含珠声似虎情如止水意如春一心为法无余事四海如公有几人祗恐丹青传未尽更须圆相助精神
又
万点寒鸦一轮秋月时节因缘因谁漏泄眼光如电舌如雷遶颔须眉满头雪若问人间大导师踏着称鎚硬似铁
崇因钦老赞
真如会中相见了也崇因堂上因甚出来一滴曹溪初无二味大治精金岂有他色虽然画得分明要须重新注出十二面相忽然开不是僧繇谁得会
净慧璘老赞
法云会中多闻第一瑞竹堂上说法无双降径山龙则雨必应候祝崇宁夀则香不妄拈将谓有多少神通元来只这般面目
西庵璞老真赞
一住姑熟溪头三据宝华玉座草木无不沾恩缁素几多证果世人尽爱西庵璞谁知屡试红炉火虽然觌面相呈也要从头觑破咄钝置杀人
储居士真赞
敏以自求仁而乐施乡党怀其恕朋友畏其义悟幻妄之不留惟精进之是利故能告所厚而表其行歛衆美以昌其嗣尚虑吾志之未孚遂复有形於梦寐呜呼斯岂今人之愿力欤见者宁不知媿
李太白画像赞
举目一世空无人当时何有高将军龙骞凤翥固莫羣晴天万里惟孤云冥冥何地非埃尘我欲从之嗟此身形容不到浪自分坐令鲁叟悲获麟
东坡先生赞
东坡仙人岷峨异禀道日而升弗类斯摈有继皇皇期之奠枕谁其止之成是贝锦天作人远言何从谂闻已耸然见孰不凛
又
天作斯文万物所印时惨时舒与天同运其谁特立卓哉吾人黄且落矣蔚然常春见险弗止自信无闷求仁得仁於我何怨光时显被外薄四夷载瞻载仰百世之师
灵岩愿老真赞
法不孤起随处有人一花既开无地不春现满月相转大法轮似雷雨作解如山川出云不向人偏衫襟里吃饭而於孤峯顶上化身
灵源禅师真赞
滔滔汩汩莫知其出汪汪洋洋随圆随方故八万四千偈不离於当处而五千四十八卷皆作戏於逢场山谷老人所以强名之而无媿姑溪居士又从而雪上加霜咄只这便是灵源叟何须更上炤默堂
报恩邦禅师真赞
荆山美璞霜天一鹗可荐郊庙志存寥廓逢场作戏随病予药信与祖佛齐肩直是摸索不着
李伯时马赞
竹批双耳风激四蹄振尾顿鬛会於一时惟伯时父神而明之千载相遇非公而谁
画龟赞
鳞介所宗夀无与京纳锡以荐曳尾而行与其托之於死骨孰若遂性以为生余私淑诸盖将卒岁以沉冥
须菩提赞
敷坐而坐如日初晓护念付属一时俱了非此老人其谁能表漫自形容本无欠少
慧林正老真赞
高坐清凉道场截断东南路口一万菩萨列在下风天下衲僧闻者稽首挺超佛越祖之意气有抽钉抜楔之妙手拶得额头汗出又向王舍城中哮吼
布袋和尚赞
盛着底是病拈出底是药衆生以相见我却道风狂颠错秋来叶落归根春去鸟啼花落只这便是生涯说甚重重楼阁
俞秀老画赞
青山白云中人对面若不相识笑我吟咏自如终【阙】居士身得度住平常人窠窟谁谓半山多【阙】口却作
丰干指出
俞清老画赞
说着便知姓名见者谁不欢喜虽如自起自倒要乃无此无彼冥冥三扳缘中随处逢场作戏欲问湼盘一路头头只在这里
宝觉昕长老画赞
法云地中得度慧炬光里法身在处淘金?玉随缘运栰通津偏解抽钉抜楔更能因语识人且道有相无相休云是真非真
夀宁宣老赞
石霜山中二虎後世见孙无数堂堂大为古佛一身普照寰宇别出寿宁一枝又非慈云法雨他时侍立坐边往往呵佛骂祖
为僧作石菖蒲赞
叶磨数仭劒惟有清风剪不断根乱一窝丝纒定白云寒不散水无沙石无苔师乎一片心清哉
为人作真赞
王良不作世絶麒麟是可欺邪岂无後人谁其似之维烈武孙武则似矣而济以文气已万里方尔就秣风云其时会如兎脱俨然是则现居士身幅巾白拂无一点尘以无尘故始终一如显忠数功固非两途
又
茅茨为居脱粟为餐牛衣自暖徒行亦鞍凡人皆友是酒可欢略不践迹未尝恤言山林城市随遇即安一旦义重杀生非难彼强增饰宁知吾全盖庶几不淫不移不屈者而以乐吾之天
文忠公画像赞
霜空无云秋天澄雾照然政通何劳钟簴俨然望之希世一遇万折方东逢坡益注
为僧作真赞
虎头燕额将军之相雪桧霜松山僧之容以是而见胡来汉现捩转面目瞻之不足盛哉七百聚徒何殊在网之鱼若也向此提撕却成土上加泥
吴思道朝服画像赞
可畏而亲不扶而直艺表士林望高王国如在广庭鹄立柱石翼翼眉间尝满黄色
又道服赞
浓眉深眼出尘之相幅巾燕服经世之状有时收沙界於一粒粟忽然乘长风破万里浪固知透过六轮可谓森罗万象本谁鼻端挥斤先生信是神匠
铭
铭予所携歙砚黄池张氏故物其子见遗
有腆好事储以资玩谓予可享辄椟而荐我不能书亦匪能文愧尔误投时出於温煤将童山笔或可冡庶吾之传
韦深道砚铭
马肝色荆玉璞烂然一星如出海角来万【阙】
圆砚铭
恶圆喜方乃士之常随方而圆以救其偏方圆以时有矩有规不失吾中则方有时而不通因以济用则圆有时而为重故君子方以守之圆以行之本末相权而自通於规矩之外夫是之谓深道之研而姑溪居士所以铭之而不疑
予所用旧砚已断复接相从三十年偶洗之觉其衰相已见为作铭
分荆秀之所锺漱荆湍之所激腻理莹质如削瓜而加拭售吾之所狂狷共吾之所穷寂间坠而裂旋亦无隔岂同吾朽壤之化乎抑奕世之所典则不吾见於发挥终安得而汝识
砚铭
理密而质坚体润而形圆不知得墨之难易但见随手亹亹生云烟心必资之而乃见言必俟之而後传非吾人孰克有之永宝用之无穷年
又
比德君子温润如玉肉好略分中寔具足穷天下之智巧必资人以形容尽万物之变迁曾不系其盈缩惟其有以称之庶几力行而不衂
又
以相而见圣逢之研益之以铭未免曲断虽则如是事无一边笔头落处万象灿然
姑溪居士前集卷十二

[book_title]前集卷十三
钦定四库全书
姑溪居士前集卷十三
宋　李之仪　撰
表
代人贺德音表
上帝降康已胙无疆之址大君有命俄覃在宥之仁精诚已格於天人德泽遂均於动植【中贺】窃以视民如伤则纎悉毕烦於一覧舍己从衆则勤劳兼任於人难既思虑之弗忘故节宣之或爽皇天后土灼知宵旰之所因珍剂妙工为得晨昏而促効不更累日遽已亲朝嘘枯吹生大布风霆之令涤瑕荡垢一新雨露之恩欢忻虽阻於周行拚蹈实同於蠢类恭惟皇帝陛下平恕御下清明在躬发挥累圣以收功度越百王而图治幸今亲覩亘古未逢自然恊气之符致滋勿药之喜仰惟魏阙愈知舜日之明嘉与邦人载効华封之祝
代人贺正表
端辰谨始盛典正容表万里之咸宁肃羣工而在御荣敷动植庆浃华夷【中贺】恭惟皇帝陛下六艺之宗百世所俟润色大成之业发挥遹骏之声故於会图籍之朝而乃修礼乐之事景风适应方蛰户之回春黼座中严灿繁星之拱极非特知天子之贵於是识圣人之时就日瞻尧已幸跻仁而共域同心戴舜更期保夀於无疆臣偶假麾符阻趋轩陛嘉与肖翘之类交深忭舞之诚
代人贺圣节表
惟天降命为民作君式届令辰挺生元圣瞻重瞳於舜日想盛礼於汉廷讴歌蚤恊於当时夷夏同倾於此日恭惟皇帝陛下仁舒化国道御时龙如大川之方增出庶物而独运善述宁丰之典则久符尧禹之安荣故能广文王遹骏之声备既醉太平之福卜年过历保夀无疆臣尝忝从班适叨帅节赖一人之庆方均被於羣黎上万年之觞阻进陪於列辟但同华祝遥庆嵩呼
代范忠宣公遗表
生也有涯难逃定数死之将至愿毕余忠辄留垂尽之期仰凟盖高之听【中谢】伏念臣赋性拙直禀生艰危忠孝虽得之家传利害率同於己欲未始苟作以干誉不敢患得以营私盖尝先天下之忧期不负圣人之学此先臣所以敎子而微臣资以事君粤自治平擢为御史继逢神考进列谏垣荏苒五十二年首尾四十六任分符拥节持槖守边晩叨密宥之求再席钧衡之任遇事辄发曾不頋身因时有为止欲及物因知盈满之当戒弗思祸衅之阴兼万里风涛仅脱江鱼之腹三山瘴疠几从山鬼之游忽逢睿圣之临朝首及纎芥之旧物复官易地遣使宣恩而臣目已不明无复仰瞻於舜日身犹可免或能亲奉於尧年岂事理之能谐果神明之见啬未获九重之入觐卒然四体之不随空惭田亩之还上负乾坤之造犹能强亲药石贪恋岁时傥粗释於沈迷或稍舒於报効今则膏肓已逼气息仅存泉路非遥圣时永隔恐叩阍之靡及虽结草以何为是以假漏偷生刳心沥恳庶皇慈之俯鉴亮愚意之无他臣若不言死有余恨伏望皇帝陛下清心寡欲约已便民逹孝道於精微扩仁心於广远深絶朋党之论详察邪正之归捜抉幽隐以尽人材屏斥奇巧以厚风俗爱惜生灵而无轻议边事包容狂直而无易逐言官若宣仁之诬谤未明致保佑之忧勤不显本权臣务快其私忿非泰陵实谓之当然以至未寛流人之往愆悉以赦恩而特叙尚使存没犹汚瑖疵又复未解疆场之严遂空帑藏之积有城必守得地难畊凡此数端愿留圣念无令後患常轸渊衷臣所惜者陛下上圣之资臣所爱者宗社无疆之业苟斯言之可采则虽死而犹生涙尽辞穷形留神往
启
贺致政太傅
伏审宠辞宰铉荣陟公槐从优佚於燕申称褒荣之典策式扬大号允服舆情窃以经为帝师而辅太平之基行应世表而全亷尚之节载籍所纪振古罕传都门祖二疏之行功名孰见昌黎贤佐臣之去体貌未隆又曷若伊尹致尧舜之君告归於亳周公成文武之事请老於丰兹大臣出处之远猷实逹人止足之高致恭惟致政太傅相公受天间气为国元臣德茂典型智周体用蚤由旧学夹圣日於虞渊进秉鸿钧调化元於商鼎泰山北斗雅望素高崑玉秋霜清标可仰幸功成名遂之遇激顽亷懦立之心神明相其夀考华夷想其风采大雅卓尔荣观超然某假守江滨窃依钧芘徒剧向风之慕阻修拥篲之诚属炎景之届辰蕲天俔之多祉
贺枢相转官
恭审孚号扬廷策勲锡命岩瞻胥悦燕贺均驩窃以国家发政施仁均布蓼萧之泽修文偃武一陶行苇之风岂险固之是图偶关防之弗戒蕞尔蚁聚肆彼狼贪上轸渊衷佥言谋帅灵旗直指过者化而存者神庙筭出奇战必胜而攻必取爰整鹰扬之旅坐观鼠技之穷雪见晛而曰消竹迎刃而自?迅驱雷电谁当赫赫之王师生致渠魁岂漏恢恢之天网带砺益壮衮绣有辉恭惟枢密相公藴命世之宏材韬经邦之远略敦诗书德义之本密告嘉猷兼将相威仪之多式昭异数挺忠诚以许国运精神而折冲勲德俱高邦家永赖用锡尔祉召公扬江汉之休惟断乃成裴相建淮蔡之绩某备员远部窃仰焚躔欣闻七德之定功共庆万邦之为宪
贺枢密太宰
伏审宠膺帝制正领枢廷涣号式颁师言允恊恭惟枢密太宰相公学通精藴才赡经纶衮衣绣裳久系岩瞻之重高牙大纛夙严阃寄之威遂膺梦卜之求入搃谋猷之要文武是宪允为百辟之师将相多仪实作万邦之屏折冲帷幄论道庙堂俾庶物各遂其生无匹夫不获其所某希风有素依厦实深虽叱驭以驱驰尚据鞍而矍铄逖闻除命倍切驩悰
贺运使大卿转官赐金紫
伏审光膺宸命峻陟华资焕然章绶之便蕃穆若丝纶之褒拂凡蒙庇赖实倍欣愉恭惟运使大卿岳降时才天生良佐骞翔棘寺绰着声犹搃领漕台独高筹画不絶粮道如见钱流洊被涣恩荣加晋锡德可久而业可大自结主知衣之美而佩之光允符舆议伫闻降召亟践禁严某代匮下僚久依属部未展望尘之拜已驰贺厦之诚
谢发解举人
颁贻瑰玮光贲衡茆载佩谦冲罙深感戢伏以先辈道惟务本学必逢源广坐剧谈固已折经生之角运斤善斵盖尝汗巧匠之顔挟万选万中之文励一飞一鸣之志登龙好语方倾耳以听之昼锦言归更拭目於观者
任河中府万全县令谢太守举
雪见晛而自消鱼随阳而必跃盖公明而仁恕俾恶沮而善扬辄倾悃诚上黩严听伏念某学慙制锦政谢割鸡第知王事之勤劳宁恤衆情之翕訿卓茂废置尝贻笑於密人子产章程亦见讥於郑国矧兹绵簿骤领剧烦才既无长性多忤物孰能饭蔬而无怨固多射影以司【阙】利舌如刀斐辞若锦原其所自请试叙陈大姓强宗挟门资以凌贫弱假衣诡辨托儒名而蔑善良外则游谈过客之邀需下则浮惰末业之纵慱一切杜絶俾迪规绳非曰能之盖其职也然寒乡寡与弱植易扶投杼可虞市虎足畏傥非特逹之眷孰推芘覆之仁伏惟知府待制盛德兼容华【阙】慱照菲葑不遗於下体荼苦必察於人言荐祢之章已蒙提掖与点之志不替初终某敢不铭嘉惠於肌肤书格言於绅带勉听驱策用荅生成
谢郭枢密
一麾出守惭应变之非长千室鸣弦蔼余风之未远有规於前者必随於後图政於旧者当告於新仰黩高明辄伸悃素恭惟枢密大中学探性妙识造觉先仁也柔而义也刚直其内而方其外至诚格物踵尚父之风猷遗泽在民乐细侯之惠化首燕台之衆俊揭汉鉴之高标左掖南台践扬滋久北门东马敷纳居多粤自出殿大邦逢时多故惟蕃垣屏翰之重寄资爪牙心膂之元臣扞御寔勤寇攘远屏眷滋潜邸之旧简於侧席之求俄名节之促临庆绣裳之入觐某迂疎无取矜式有依丁兹报政之初采於遗老之诵汰砾在後徒劳拊字之循循着鞭已先景仰声光之赫赫驰咏良剧罔既敷宣
回贺新及第
被恩北阙擢第南宫凡与交游举增庆慰伏惟新恩宣德才当数面笔扫千军早岁飞声头角已竦於同队青春射策文章果中於甲科愧贺牍之未遑辱高文之先及铭怀感篆幅楮奚陈
姑溪居士前集卷十三

[book_title]前集卷十四
钦定四库全书
姑溪居士前集卷十四
宋　李之仪　撰
启
权知开封府开封县回章丞
士论推称久钦雅望官涂南北未觌清标方嗟会遇之难据有参承之便倾依所激瞻咏弥深恭惟知丞宣德地胄高华天姿爽抜温温之德裕然而有容荦荦之才卓尔而无敌早登膴仕亟着能声岂惟契合於当涂竚见翺翔於要路暂丞一邑聊畜远图某幸此同僚将获连事恊心戮力期共济於公家妙语高谈当欵陪於暇日
回谢泾州教授
诵风雨之诗恨未识面辱琼瑶之赠旷若披云谅惟公余默有神相伏惟教授宣义性天清昶门地高华学深游夏之渊源文掞卿云之黼黻早扬令闻自陟巍科谓当金马之游尚屈绦纱之拥伫膺紫诏即步丹墀愧贺幅之未修辱飞缄之先及永言感佩曷竟敷陈
任河中府万全县令转宣德郎谢漕使
窃以仕版官聨蔑有丝毫之补勲司考绩误收岁月之劳法虽循常恩实忝冒此盖伏遇运使郎中兼容有德延誉及人肆如衰朽之微亦辱吹嘘之重致蒙帝渥滥被宦踪某只奉简书莫遂登门之谢仰瞻棨戟但增引领之诚
主管定州安抚司机宜文字回谢诸县知县
英声夙着未谐披雾之瞻谦柄自持遽辱朶云之赐退循孱琐第切惊惭伏惟知县宣义间气受天清标映物氷监洞知其宿弊链刚淬发於新硎月转花隂不闻一犬之吠风揺麦浪即看双雉之驯行奉玺书入趋丹禁某衣冠冷裔蓬梗余生惭无霹雳之才猥赞芙蓉之幕仁邻可伏愿分霄烛之光德宇非遥更丐灵河之润
回贺越州黄通判
伏审显膺帝诏荣贰侯邦公论攸归舆情胥悦伏惟通判学士才兼文武学洞古今睿眷益隆宸衷简在未遂攀龙之志少施展骥之才虽遇盘根岂劳游刃致海沂之大治深赖王祥与岘首以并传当嗤邹湛某向风惟旧幕义实深未遑柔讷之修先辱华缄之贶
谢人启事并寄诗
湖海地偏云泥路絶已分废人之沦落难忘圣日之光华间遇便风获承近问惟方今取舍之惟义知吾君亲信之得人矫矫天马之轶羣堂堂宝鼎之瑞世独先流辈允属高明恭惟某官以自天降之材值不世出之主精神会聚无非道德之几微朝夕讨论博尽典谟之渊懿展衍绪余之暇低回吟咏之娱篇篇可奴仆以命骚句句真瑚琏之为器始终於学词林由是而愈光远近趋风善类倚之而增重载惟晩偶叨此亲逢居常想像以驰情几叹滞留而莫觌敢图委睠遽辱赐书何啻贤十部之夸不觉在万人之上伯乐既頋几成冀北之空毛遂何堪顿感囊中之効门庭琼阻岁月易遥尚稽参际之荣倍剧倾依之愫江干犹热都下已凉益卫寝兴永扶昌盛
贺薛左辖移镇洛阳
伏审光奉命书宠司留钥便道将承於密对疏恩还序於近班夷夏所期天人胥庆恭惟某官以自得之学值有为之时即之也温无一瑖之可指屹然不转经百法以弥精故能进退之间尤见表仪之正暂均劳於巨屏已报政於再基虫鱼草木靡不识其至诚教令条章皆可师为永法方歌亷而有托欲借寇而未遑虽衮衣赤舄久已伫於公归而白叟黄童想难胜於绨恋某本为弃物适寄吴乡追路莫从遡风增喜行见制麻之降续申贺牍之勤残暑未除【阙】　是祝
贺王宪解元
平世往还不遇数时怀咏常有余思乐驰骛者世之本情安退常者人之难事盖有诸中者固无所萦怀务在外者或未免役物是故举朝之心以在家必闻为可贤所以科场之设乃因时制宜而不废果谐遴选首得吉人恭惟某人言行相章气质甚茂非知之而亦允其蹈是逹也而不苟於闻牓名既傅士论胥乐皆谓积年之考察宁免有妨遂收一日之优长未为过举式符贤路之兼取不碍学制之审求然此时遇窘於他从但闻报喜至於不寐欲图庆属以戒行庶达不腆之陈获托承言之际用辄蹭蹬尤剧倾驰不虞舣楫之初遽辱长牋之贶雍容盛服若投先进之絶伦璀璨高文弥愧过情而非据读之而饱足人意服之而增重心期由余入秦惊府库之未【阙】宣子适鲁知典礼之具存仅逃舞马之成妖劣似飞蝇之识赦虽已严於报谢尚有负於修裁低徊抱麦鞠鱼之嗟荏苒几风马牛之逸文献不类悚赧何堪於是勉焉其已晩矣实来虚往固难琼玖之酬诚确望专行听云龙之会愿附霜钟之应别驰【阙】燕之私
谢韦深道贺复官
伏念【某】间关晩节流落倦途加之忧患相仍所以志气顿尽虽然竹栢之操不以时迁其如岁月之遥何以自处尚赖二三君子方怀九万鹏程每容接翼以扶揺惟恐素志之摧折笑谈委曲简牍周旋遂忘失路之嗟岂复异乡之感烟云朝暮坐视去来鱼鸟林泉分甘终始凡得此处莫非见贻不图例奉於诏音骤使复还於仕籍衣冠颠倒无复仪形宾客过从恍疑梦寐载循忝冒敢昧依归此盖伏遇深道居士资粹中和学非俯仰好义若饥之欲食设心如水之在盘固其自得之长致此爱忘之过首颁庆问备写至情字字有经真可谓之辞达句句不苟尤佩服於风期适作应於羣来故稍稽于修报庶几全度未遽严诛春物正繁德门密跂更希调御下副倾驰
谢陶师中贡士
天下之患常系乎不得其人圣王之心所贵乎无为而治虽名分之必正或事理之相违诘所以驯至此途盖在夫未尝留意先皇帝肇新科举之制今天子嗣成教育之方谨其月书季考之文参以里评巷议之实讨论如是以明备俊造自然而次升靡一介之滥居果多才之彚进况乎首贡岂是常珍乃所谓鸣则惊人似非徒学以干禄伏惟某人身虽家食心则天游白黑中分故谈者之辨卓尔而默识英华外发盖君子之道闇然而日章陋弹铗之兴嗟不辍耕而取用彼勤谨积成其効我才出便占其先糊名既开士论胥庆乡先生则云见面有数郡太守亦曰闻风甚高不辱其劝驾之恭将表乎絶类之举宁拘中下径躐优长伫腾大对之雄深切当世之务黄香来从江夏终号无双杜牧赋就阿房岂止第五某早蒙垂頋继幸通名适期欵曲以相从孰谓仓卒而引去修途兹戒大轴遽临感佩不遗之诚但深非据之愧寒暄未定保卫善持钦迟光辉别图裁叙
贺人转官
切审显被命书宠迁连帅伏惟庆慰窃以赏罚人主之纲纪用舍要在乎适中是非国论之权衡轻重务归於至当故居上者操之以御其衆在下者体之以见其长实万类之低昂系一时之休戚今天子别邪辨正有如皎日之当中诸近侍效德协忠何异大川之方至既抑扬之无愧頋授受以宁慙恭惟某官色正而芒寒业茂而器博总五材而并用驾六艺以相先片言之传得之者率皆心服每事之举闻之者莫不景从是宜朝夕以辅圣明讵应顷刻而远左右天下望之如日岳衆流赴之犹江湖伫观麻制之行超进斋坛之拜【某】宰身穷壤托芘後尘虽未识荆州之贤然不废子虚之诵衰颓末路瞻望何时适逢隆盛之期独欝赞扬之愿尚应余日获遂趋风欣忭所深仰驰滋甚
谢金陵举人
顷从眉山兄弟之游获承礼部文章之美窃谓龙蟠虎踞之地信多金声玉振之英萍泛异时怅余尘之已隔风流别驾惊晩秀之方荣典刑如存叹慕何已亟欲乘闲而会面又虑以闇而投人展转此时相咏增忾殆四百数之较艺始一二人之中程凛乎谁敢自期巍然果在高选遂将趋贺客之後冀能纾积日之怀有田一?适居收成之际闻风数舍遽兴留滞之嗟不虞还家解鞍之初辄当盛服长牋之礼造语警拔蔚有绪风寓言周旋遇委无似惟素期之已晩幸来日之可图伏惟某人先辈不愧名家善缉新学絶黏颈缀尾之陋有矢口载笔之成乡校久居诸生固已歛礼闱既辟齐声皆谓得人上不负朝廷养育之深下足慰有司考定之审竚观轩陛鼎传赐第之优越在里闾独能侧耳以候
姑溪居士前集卷十四

[book_title]前集卷十五
钦定四库全书
姑溪居士前集卷十五
宋　李之仪　撰
启
谢君俞
比阶勅旨例改官称恩出非常愧莫能已窃以浮沉江上粗安鱼鸟之游缱绻籍中何异缧绁之系自知罪大而不赦聊从漏尽以偷生虽天日无咫尺之违而气息仅须臾之保灶不烟者屡矣衣不时则常然尚恃仁圣之足依终无魑魅之或御不谓匪人乘间凶焰辄加幸其疾病之余几成锋刃之迫残龄不负毒手遽回偶逃出胯之羞尚虚尝胆之效方且散收魂魄粗葺田园誓将老焉岂复他也果吾君之轸虑因礼以推恩既使名不挂于刑书又畀泽均蒙于士类固常情无足道者在鄙分不其荣哉非交游曲赐周全则衰堕宁容叨忝此盖某人先辈高明絶俪道义相先以其常忝博约之余遂乃频借齿牙之论指陈人而窃笑孰不为曹闵失路以无徒或能加恤疾风劲草独不顾以见收只影孤鸿获相依而苟免适图申叙遽辱宠临端蔓芳腴真词人之法则包罗引据备前辈之工夫岂惟礼意之俯投抑亦楷模之远借续膏反复夕鼠恠其惊嗟缓笔抄誊邻鸡忽尔弹唱既已成诵更当深藏蔼然祥光之烛人当知至宝之在笥永言委眷未易为酬
又谢仲辉
伏蒙仁私以某例进一官特赐庆问者窃以用不用固有其时才不才各言尔志然昧者多失于遯之尾厉而君子常罹乎羿之彀中匪兕匪虎而终乐于不容之相安如玉如莹则未免乎爰变之或异盖得自是而不得自是故知亦嚣而不知亦嚣就使再思而後行未若三已而无愠莫莫葛藟惟条枚是施泛泛杨舟姑浮沈与俱诵言冀保於终身改过务勤於爱日闲关白首黾勉清时敢兴牛後之嗟但有鸡鸣之畏窃谓庶几免矣不图忽尔及之自触骇机上蒙恩贷迁之善地假以余生方逮系之初骇闻中外及既行之後孰不叹嗟才辞缧絏之艰遽揽溪山之胜实畴昔愿到而不可得岂羁累所在而辄见投出处不疑人人略无少间循习既久种种靡不相宜所赖者方时善类之尤亲所得者昔人陈迹之可见遂使六年之久不殊三组之归殆此序迁出于望外求其冒昧亦有端倪此盖某人先辈气识曲敦矜怜俯逮察其介而不僻忘其老以奚为每至游从之闲遇辱吹嘘之重淄渑何辨要乃同流笙磬各音终成合奏致兹孱漏更得褒扬载搜子建之波澜宛若燕公之黼黻字字有据如古人特为推排表表愈工非衰绪所能窥测但惊口角之流沫又如笔下之生风用谨家传永为文格
答人谢解
伏覩解名可谓精造眷言歆艳莫不叹嗟凡在流传犹为企仰况与游从之末惟深忻忭之私窃以经术取人其効固以久矣文章选士方时尤见卓然非有司所养不凡则贤者安能至此先皇帝作新善类王荆公启迪士心尚贻未尽之谋鼎传将望之子发挥大智协济徽猷遂使青都紫府之仙于时辈出坐令黄茅白苇之论无复误谈光昭三代之风超出百王之上念塲屋之有素未欲骤更幸罗网之无遗时存此举孰光吾党果获当仁伏惟先辈天马轶羣宝鼎瑞世笔端稼穑未尝螟蜮以伤年腹里阳秋能使蛮髦之右衽虽无上舍下帷亲切之对乃有东奔北备纵横之才鲁人易丘盖亦流俗之常态吴军入郢始知智士之收功更期体此以自强会见排空而直上禹门三级已观头角之成魏阙九重行接羽仪之次窃怜衰陋雅荷眷存泛听乡评实逾已得崎岖猥事适惭备庆之未遑焕烂雄文遽辱宠临而俯及既余光之旧挹非鄙语之能酬但惊肯首之屡形可信击节之不暇敢辄腾于纸贵姑自谨于家藏庶几儿孙得为资藉
上少傅相公启
伏审惟天降命随世效珍克协令辰肇登至宝眷言国器通禀睿谟遂膺诞告之荣兼迈声华之宠非他人之可得盖此义之与俱是岂苟然者哉定应卓尔故也窃以荆人之璞夐出古今秦相之书实侈图画尤为旷世之遇独高传国之称曾未若地贡而时乘之天作而圣名者昔未尝覩斯能有闻审昭锡於特锺置灵承于显佑适丁元日方不剏之增严临受端朝拥寰区之交忭信乃非常之盛事允为不朽之宏规洪惟六艺之宗迥超一旦之选果阶幽赞首被畴庸殆无官可以为酬姑易地稍兹序拜叨充有素伸庆当先仅能踊跃于锄犂之间不获俯伛于宾客之後门庭在望诚意则通恭以少传相公以天下第一之材参域中寡二之举经纶康济莫非行可之逢缉熙光明率皆自得之学每奏则如水赴壑凡用则犹陶转钧可谓腹心之亲何止羽翼而已粤自荐令名于上帝奠懿册於方丘合宫奏功路寝侈旧尽前人之所覃思恢历代之所靡遑以主总核便御之储复发挥究太上之秘遂致天人交格用能教化廓新竟符河洛之祥益隆庙社之镇余才兼暨小物必勤炳如耳目之传杰出诗书之载然画九州者禹也尧享其成而播百谷则弃焉舜因以重君臣相遇之如是道德不谋而自同但知叹颂於无穷讵复形容而可究暄融已屇参侍尚遥永介寿祺愈康贤业
覃恩谢时宰
驹犊虽从既已还于天性乾坤委鉴盖深察於人情眷言资藉之阶敢昧依投之素是为再造固非徒然伏念某顷失防闲自昭罪累荏苒桑榆之迫逡巡沟壑之归先世之传才余一子孤老所托更无两儿零丁门户之仅存展转蒸尝之可惧窃谓兴灭继絶本属先王之盛事且复祈哀请命则幸先主之亲逢加之庙堂辅相之臣志同伊尹与夫帷幄亲信之士道契唐尧莫非忠厚以畴咨悉系仁孝而将顺辄忘幽远莫效诚忱重惟缘木以求鱼孰为脱罝而解网载念势可乘而易失深虞辰去速而难回然支离攘臂已自分于终捐而象罔求珠几无心而偶得比腾符报宛类梦惊雪涕拜恩何啻死生而肉骨有识更叹亦知造物之因人此盖伏遇某官遂万物以为心耻一夫之弗获举鼎絶膑而不遗余力操刀必割而适契斯时于事如饮食之须以身任风教之率从容宥密得衆人之所未闻润色渊微皆旷古之所不到辅成一王之法蔚为百世之师倘非杰出之差同安能相遇之至此云间可想行自慰于扫门泉下有知岂不怀于结草况在孱琐已誓糜捐何止今生更期他世
贺时相除少保
伏审诞告在庭宠优建节既重元戎之贵增严亚保之崇弼予一人荣被四表流传所暨懽忭实均辱记齿牙之闲可量项踵之庆肖翘虽类踊跃遽知窃以有为之君必得有为之助非常之事必协非常之谋是以雷动而风行故曰云腾而雨降方冠百王而絶诣将超万世以永图若非周公其人曷副成王之志堂堂宏构肇新帝者之居翼翼旧章举出圣谟之断上侔乾象俯合礼经先皇帝神灵在天固应显佑诸执事智慧乘势自然景从初无亿兆之离心允属二三之同德总提制度尤仰高明伏惟对越恩书鼎开华观歆激士夫之劝阐扬宗社之储孰不奔走於下风可谓希濶之盛际恭以少保相公惇大闳远充实辉光自始继承即荷腹心之寄迢跻秘近愈隆旦暮之亲所与者润色之先驱所临者辈流之殊轨主上倚多闻之益学者宗独步之师盖非尧舜道德弗陈於前而舍文武谟烈不啓于用代天工而惟一赞皇极以履中矢言皆载籍之精微动容真列位之标则譬之射者至之又能中之况于乐焉尽矣不可加矣信一代之豪杰乃六艺之津梁适丁斯时爰契休命祖述宪章之大备篑已无亏裁成辅相以得宜美兹为久人事至此物理可期体貌固殊都俞斯在眷言德望之集岂特私淑之归庚伏正炎钧履增卫倾驰而往倍万等夷
答监司
窃伏海滨闻暴公子之名惟旧不愿侯爵识韩荆州之面为难异时旄节之来临适幸里闾之托芘方行台之便道偶南亩之告工阻陪父老之迎倍结蓬茅之恨继图申欵获奉误加敢虞名姓之疏辄与齿牙之录退惟忝冒进有依承某人表瑞特锺为时间出所过则化每举则优独高衆允以安修常觉化人之患少固当垂绅正笏都俞轩陛之崇孰谓掌漕即戎辗转江湖之外定应有待少俟奏成将幕府之暂开已锋车之促驾雍容法从紬绎庙谟尽将未究之奇申锡无疆之祉侧闻去斾行就过家有可望之程而复此差池怀危得之逢而何当慰浣情斯愈固心弗谓遐某例窘漂浮适从逃避愿承宾客之後辄拘道路之难犹意俯存曲垂矜亮其为恋慕实异等伦火老金柔山悠川远更希保重以大光明
先状
偶乘扁舟将叩会府虽类剡溪之访戴实期荆渚之见韩参奉可涯欣荣无喻
姑溪居士前集卷十五

[book_title]前集卷十六
钦定四库全书
姑溪居士前集卷十六
宋　李之仪　撰
书
答李几重司户书
秋暑不审迩来起居何似不图变故伏承遽锺艰罸相远且复未获披奉故情文有所不逮想蒙见察某知先公才望久矣得之于贤士大夫之评每以未见爲不足今其已矣何怆如之昆仲竞爽而及下崷崪人物之望其来亹见逼耳熟心揺恨未能促膝握手以慰欣慕专门之学昔闻其语而今见其人矣敢虞反我之怀而逓先临问六月十八日得所附书未发已见其人而喜甚亟发之不暇既发乃绵连相属前之以相闻之久申之以过情之语终之以诸可人之诣文且复见济于其间而责其不腆之词辗转至此不觉悚然汗下衰晩不类得罪废弃浮沈鱼鸟间不复自齿于抑扬之地鼎焉惠顾特相收采茫然不知所以为控方少年读书时只知古人所言为可师所践履为必可力行以及之故诸可人皆畴昔相与厚善相免以至于是者一旦奔迸流落七八年间在者无几灿然到眼恍如相接于梦寐之际而紬绎其钦挹之语则知高明不妄取予凛凛自信不为外物一毫发低昂真我辈人也足下所养既尔而乃不远数千里轻以人言俯暨蹇浅敏而好学不耻下问自期则重矣委非所据有类倒置虽然来贶不可以虚故辄附诸可人以报盛德之及论省恕在人在我之厚薄以远于不愧不怍则至完之言是也论以己责人不若以己恕人以责人之心责已以恕己之心恕人则子夷传家之言是也论未尝以世不用而废学问则鲁直之言是也论尊所闻则高明行所知则光大而折衷于董子而不可以足以贤於衆人而画焉则子开之言是也论乃所愿则学孔子自期于孟子之志则定国之言是也论仅知古今实愧博洽而浪得名遂以阮嗣宗之叹为之证则明略之言是也合诸可人之论而反之于遁世无闷不见是而无闷乐则行之忧则违之及其用也有时而过涉灭顶足下高材远识固不待崎岖所献而当以深造而自得之矣然方且汲汲于此而幸庶几焉者不敢以不告也适以疾悴偶在坟山程督工役邂逅元翼回使姑致其略嗣此当不辍交驰惟斆学半君子其无意否耶瞻望未间千万抑节自重
答人求所为诗文书
久不获欵近秋暑伏惟起居佳胜日者蒙面谕坟山诸石刻欲尽见之此自当墨以为献偶刻字人招致不来尚有未完虑参差不足以奉省閲故尔蹭蹬因循晩矣负愧无量山中去城市远耳目有间程督之外随所遇辄牵课仅得十余诗二赋一铭一青词一书欲录出以千斤斧然素非所工加之老倦退缩略无可意处遂复犹豫又以不待有求而遽进则为衒鬻禽犊之学也君子之所深耻不图过听特枉书问引据该洽见徵甚勤初则茫然不知其对既谢不能谓必见察而来使接武至于三四而不已仰承厚义愧汗如洗遂不复自靳而紬绎前日之所欲献者以报专委之辱资藉畴昔庶几匠手绳墨之余或遂管中之窥钦跂钦跂顷未与执事相接但闻在朝廷举职事屡有所建明不知者则谓有所为久而得其归则皆一时之先务不得而已者比涉传一二藁则往往人所不敢言异同之论无时无之要在我无愧足矣其涉盖足以知一脔之珍至于属餍於所鲭富则寤寐不忘而未有以见期者一月前有录得泛舟赋永慕堂诗清旷亭记读之累日乃知鲭与富未易形容端若快意於九鼎之烹自非完养停蓄发诸家之秘而加琢削砻砺以会於瓌琦则起伏能到既而端倪探赜果知留意於此甚笃古人糟粕固已在所去窃闻平居专以欧阳永叔王介甫之文备肘後之索甚矣二人之文乃一时之宗也长江秋霁千里一道滔滔滚滚到海无尽其如风雷雨雹之骤作崩腾汹涌之掀击暂形忽状出没後先耸一时之壮气极天地之变化则吾东坡老人未可以轻议虽时所禁要亦不得而舍浅陋所造妄尔尘凟实则于执事所游羿之彀中中央之中地而得之不审果以为然否如其未也无吝见教未有参晤之涯倍深倾想
答吴子阳问翰林学士带制诰书
春末辱惠书尔後欲作报不暇及来太平遂如在井底姑随地苟生聊复尔耳岂复更烦久游纪录然亦未尝辄奉忘也忽披手示尤佩见存伏审燕居雍容动履清胜欣慰所谕今翰林学士带知制诰盖因唐故事耳昨奉行官制未曾申明姑相因而行唐自开元末更翰林供奉为学士宠遇益重其地益亲上自六曹尚书下至秘书省校书郎皆可与选入院一岁迁知制诰未知制诰不作文书但待诏备顾问参侍行幸而已其在廷班次只随本官若侍晏则位序极高座在宰相下一品上虽弘文馆集贤院各有所隶独翰林院无所隶学士号天子私人又曰内相今既行文书遂带知制诰某知制诰则中书舍人职事也中书舍人乃中书後省官则是宰相属官岂有天子私人号内相而反兼宰相属官职事乎既专代人主敷告以言主行制诰批答口宣凡应和文书自不相干当时止谓知制诰遂还中书舍人犹以学士所当制为相妨故不去今泛谓中书舍人为外制翰林学士为内制则是也舍人止行诰词押案遇有所命则因而申之于言词以达所以命之之意而行下至于制命则用白麻写从内降付外廷宣读其诏书批答口宣等或直批送三省或径付所差使命事体不同官制行後凡此等合改正未及者甚多至赦书则曰尚书省牒刑部刑部尚书省一曹耳何牒之有只当如麻制学士行毕从内降出宣读罢付尚书省授刑部符下诸道乃为允当足下谓不肖昔尝任兹事故委曲见访亦似有所见责当时固尝力言之矣会急欲成书在上者云未暇及故因循至今论必也正名则不得为小事终必有类聚而时正之者老废宁复及此来意既厚不敢不报亦不须广也未相见间惟加爱
谢人寄诗并问诗中格目小纸
伏读别纸谆谕作诗之意遂以佳句见宠委非其据流汗竟趾不腆一介盖尝涉猎而老无所就但时得一章一句或可人意则如盲人索涂而俄与之策日者有传执事旧诗数篇拭目而观首前而吟充然饱足使一脔之尝如快意于九鼎也于是真有以宠之殆将属餍矣钦佩何已亟欲有所形容不免谓为过情而取近谀之讶要之是诗也作者久不到此当于正元元和以前求之而复过有延揖使得条具前人所作之目而责其所以为是目井蛙之生岂足副九万里而图南者其如高议既及不敢不报国风雅颂分为四诗言一国之事言天下之事形容盛德以告于神明又以政之大小而分二雅此较然已见者凡所谓古与近体格与半格及曰叹曰行曰歌曰曲曰谣之类皆出于作者一时之所寓比方四诗而强名之耳方其意有所可浩然发于句之长短声之高下则为歌欲有所达而意未能见必遵而引之以致其所欲达则为行事有所感形于嗟叹之不足则为叹千岐万辙非诘屈折旋则不可尽则为曲未知其实而遽欲骤见始彷佛传闻之得而会于必至则为谣篇者举其全也章者次第陈之至见而相明也近体见于唐初赋平声为韵而平侧协其律亦曰律诗由有近体遂分往体就以赋侧声为韵从而别之亦曰古诗格如律半格铺叙抑扬间作俪句如老杜古柏行者此管中之见妄以为同异恐古人自有佳处既无所传亦不可槩知姑以其妄意者区处为献不惜委曲见教幸甚幸甚
代人与薛金陵小纸二
远去侍席已复累月粹然如春之和气俨然可畏之德威翼翼然挽之不断之诚意未尝一日而忘于怀也此特小已所得之私耳至其浅深不可以意测形器不可以物拘习之者则曰善人君子也骤见者则曰不挠而有常者也曾不知刑不加峻而顽猾屏息谈笑自若而百废具举昔无夕不惊盗也而今乃外户不闭昔一月率三四囬火也今未尝有醉人横路则歌笑扶携无一语相凌拂方且雍容燕席登览陈迹与二三要人握手倾盖周旋于气类中而往来宾客无问细麄莫不满足而恋恋不忍舍云是岂沽激而然乎是岂缘饰而然乎乃知小己之所得乃衆人之所得也鲁使乐正子为政孟子曰吾闻之喜而不寐有问之者则曰其为人也好善好善之效乃能如是耶必曰至诚而已至诚可以参天地之化育于是益知昔人之言为可仰也其曰惟是而行之於庙堂之上则公已效之旧但褊迫自吝者率以迹求而不知以道而观是未足为知公者又曰公将归正鼎铉遂一德以享天心而沛然下膏泽于民则今日之政信可见于天下矣是则有造物焉其如是以有衮衣兮无以我公归兮无使我心悲兮此愚与衆人同也早游门下特不敢自许於见知而中间恩恤之勤似非咫尺可得而拟议虽仁厚造次必于是然蒙被之获罔然不知其况也不图晩暮获奉均劳之便拊循有加礼意愈厚益信前日之不敢自许与夫辄谓造次必于是者皆私已皮肤之见也今夫寒暑之变有生所同而有得之深有得之浅者非天使然其所遇之地适然耳以是而推则所谓皮肤之见者亦非盛德之所期也硕大光明匹夫匹妇不得其所则如推巳而纳之沟中此伊尹之志而乃公之心也一介所吝不复缱绻以致其感然亦不得而已也
姑溪居士前集卷十六

[book_title]前集卷十七
钦定四库全书
姑溪居士前集卷十七
宋　李之仪　撰
杂书
庄居阻雨邻人以纸求书因而信笔
近日诏求遗书乃太平甚盛之举本朝书最不备臣庶之家亦多苟简不以为事自昔隋兼南北两朝经籍时富其所藏之地号嘉则殿其卷至三十七万大业之乱存者无几武德初才有八万卷又平王世充得嘉则旧书八千卷自黄河水运入京师至砥柱舟覆而亡开元中置使置院专治其事然着於录者又减武德三分之一通一时学者自为之书仅补其阙以甲乙丙丁分经史子集为四库安禄山之乱尺简不存元载当国请以千钱购一卷分遣使徧天下搜索稍稍全复遂增四库为十二库一日为四库矣文宗尤所留意而十二库方充满复经广明播迁迄于天复迁都乃荡然无遗又更五代之乱臣庶之家救死不暇岂复以此自表见故本朝书籍逮今未振宋绶李淑二家号藏书亦不过一二万卷而已绶家又为火所尽其孙景年方辗转图足未几辄死岂其数耶抑有所待也
又
由拳纸工所用法乃澄心之绪余也但其料或杂而吴人多参以竹筋故色下而韵微劣其如莹滑受墨耐舒卷适人意处非一种今夏未涉秋多暴雨潮水大圩田之水不能泄吾之野舍浸及外限户内着屐乃可行会庄夫以收成告既来复值雨寸步不能施终日临几案忽忽无况云破山出时时若相慰藉者邂逅邻人出此纸见邀作字既与素意相投凡数十番不觉写遍安得能文词者相与周旋既为太息而又字画不工似是此纸厄会所招也
又
东坡每属词研墨几如糊方染笔又握笔近下而行之迟然未尝停辍涣涣如流水逡巡盈纸或思未尽有续至十余纸不已议者或以其喜浓墨行笔迟为同异盖不知谛思乃在其间也杨文公与人对奕饮酒次人或以文为请即以方角小纸蝇头细字运笔如飞而与饮奕不相妨其词又皆实以前世事对偶精密引据审确所命意灿然如掌握中而利害明白不容有所增损二公皆一时异人固未易优劣要之东坡之浓与迟出於习熟而文公之小纸细字亦非有所必也故知熟则生之生则熟之贵乎无所滞閲尔至其饮奕相参而各能办则东坡不善饮奕一小杯则竟醉睡或鼾亦未尝放笔既觉读其所属词有应东而西者必曰错也但更易数字因其西而终之初不辨其当如是也
书赵凤事
刘知几吴兢撰武后实录书张昜之昌宗诬魏元忠子斋私谒庐陵王事尝邀张说为证而说已许诺赖宋璟力止之说得冒以为忠後说当国读之而内自屈尝语兢曰刘子元叙此事太不假借兢曰子元已死不可受诬于地下此事实兢所书其藁故在说後屡祈刋削而兢终不许世皆以为今日之董狐也至赵凤为庄宗实录乃将何挺论刘昫疏不载昫既相遂引凤共政事去古浸远所谓董狐者果何人哉
书牛李事
长庆初钱徽典贡举李宗闵以所亲托之李德裕李绅元稹在翰林密啓其事宗闵坐贬嫌隙自此遂结至太和中宗闵为宰相会德裕召为兵部侍郎宗闵协牛僧孺并力挤之并罢裴度政事而僧孺尤力朋党至不可破侵寻四十余年缙绅之祸不能解乃有牛李之号武宗立专任德裕而为一时名相唐祚几至中兴力去朋党卒为白敏中令狐綯所中伤岂无心始可立事而有心则讫不能济使德裕不以前日为念而一心所事唐祚固未艾也
书杨绾事
杨绾少孤贫独处一室左右图史凝尘满席泊如也雅不好名有所论着未尝示人後为相时郭子仪再造唐室勳德方盛特为之裁损骑从以避其高名清节名者寔之宾也招之不来麾之不去岂在汲汲自炫鬻以沽之耶内不足者急于人知讵不谅哉是等人也尚何足云聊以知有其实而名自至有之已非是况无而自为有者乎
书刘元平事
唐霍王元轨太宗子与处士刘元平为布衣交或问王所长于元平荅曰无长问者不解元平曰人有所短乃见其长君王无所不备吾何以称之人不见其长则为全人矣盖其质既美则动容周旋莫不如是譬之嘉木本立则枝条根节大小短长皆中规矩绳墨见者一一知其为可用也又何择焉
书柳材笔
元佑中钱塘倪本敦复通守当涂一日抵书相问劳藉以十笔其籖云何东柳材予时方学书得笔试之颇相入是後访柳不可得而念亦不少辍异时予得罪流是邦既到首幸自偿所念而材乃历阳人死已久矣为之怅然久之过少广书室得柳东所艺宛转抑扬二十年之负怳然见慰问之盖材族人于是知典型渊源不无所自来也但予老矣字画日退良有愧于畴昔临纸一叹
又试笔
手和笔调作字乃佳迫促取能未见其可前人任为一事盖藏终身践蹈悲叹穷通未始不在也退之序高闲谓僚之於丸秋之於奕讵不谅哉虽曰一枝要须如是方尽仆知而不能行故白首如逆风驾船进寸退尺不图误有见索每临纸必为见夺况手未和笔未调又迫促勉强耶似是此纸逢厄会定将覆酱瓿矣可胜感叹
书陈格石刻
予少时客庐山见诸刻石字皆有精神退而求其真蹟率不迨也乃知模勒之妙有以假借致然是後每作字必叹息不得其人相与表发比过金陵所见如庐山时至其画笔则又过之迨诘其所自盖南康人陈姓名格从事於此十二世矣予固知他人必不能至是又以信予平日一见为不可易也凡技之善如庖丁解牛轮人斲轮直以神遇而不以力会然後为得况十二世传习之久耶彼徼幸于一旦之遇者虽资藉辗转岂得不自愧哉
戏杨元发
楚令尹子西将死家老请立子玉为之後子玉直视则则于是遂定昭奚恤过宋有馈彘肩者昭奚恤阿阿以谢尔後阿阿则则更为叹息声尝究其所自乃得于此元发偶有系苍黄失据屡诘之辄阿阿则则予固知元发非二人者不知其声从何而致请知者注出
偶书
俊杰亷悍雅健雄深盖尝见其人矣既独立于千仞之上则下视万物如在掌握间足一跌遂致于讫死不复振故曰知所爱则知所养也不有其养则无异自卧于地以望百尺楼上其免于物役固难矣所谓俊杰廉悍雅健雄深者尚何足云才一间耳而相反如是所以择术不可不慎也
赠人
丙戌正月九日过彦国明窗稍理藴火取煖焚香烹茶翛然相向欲归而德威遽至复坐笑语徐视几上散帙得老杜诗五代史庐陵欧公集宋文选不觉骇愕辄谓彦国曰子之胆过身矣已而抵掌相顾曰胆未足大姑我学屠龙为有罪姑溪老人
书刘九思建茶砚屏
番阳锺弱翁少有出尘意中间辄峥嵘戎马闲以功名互表里晩乃致信通显然无妻妾所与俱者才一族子似已不自得于半途之失矣故每于世外人必从容展尽若相气类者上饶刘思道以术名于世尝得其建茶砚屏云昔尝相遇于京师临分以之为别其义不可忘也遂命工成就之予方有所适思道冒大江特见访于历阳出以相示因以记其所自来亦以寻吾弱翁之旧也崇宁五年九月十二日
姑溪居士前集卷十七

[book_title]前集卷十八
<集部,别集类,北宋建隆至靖康,姑溪居士前集>
钦定四库全书
姑溪居士前集卷十八
宋　李之仪　撰
手简一
与苏黄门【子由】
久不获修记师门虽穷在途然窃借余光不忘自振惟是耳壅目枯求一毫发洗灈增新无复可得以故系咏拳拳不忘鉴寐秋深江上犹有暑气不审燕居却扫尊体动止何似恭惟神听冥符日有胜趣万事既不复经意则御风调气遂与造物者游矣不腆一介尚冀投老余息犹及欵待不胜系吝之私更祈加爱
与龚侍郎【深之】
瞻望门墙仅隔一水然声问不乏而岁时殷勤所当展尽于师仰者不应疏简如是临分虽不敢辄龃龉其驰情缱绻不得为无憾也春候已深日来尊体动止何似老境流落不图遽遭此酷永日如梦寐中夜间则申旦目不得交力量不充固深自愧惟是四十年艰苦相依平时家事取给已不易堪而有一急难则委曲经营不遗余力情则夫妇义则朋友既使之到此地终不得同归念念只欲下见蒙眷深厚未能执手号诉临纸哽塞不次
与蔡侍郎【寛夫】
不奉教晤已复累月怀咏重眷朝夕以之早夏清润恭惟尊体万福于是迁徙已得所说亟图躬问动止属乍到不无应接之冗用辄蹭蹬尚幸少休获践鄙志瞻望门第可量依仰
又
衰晩无堪实门下旧物永怀先公惇养之素与夫高谊延挹之勤每以身生朝露不能少见毫发为念异时东坡老人则曰拱把必可以至千丈步骤方习定能万里者于左右常一二数流落遐远势地日光明一见岂复可得不图倦绪遽投挽引虽未慰从容景慕所期然欣幸之深未易展叙也临笔耿耿
又
比到采石遽闻已过城中辄投先书具道欣怿持书人回方审所得之妄已而又传遂同何明道径过金陵矣怅然不知其况久之乃承尚留湖隂颇得求田之适即欲修谢不谓汩没竟尔淹晚初以此地或可少延窃禄之顷褊陋易得以乘加之宿啄犹逞渠可一日苟安耶虽坟墓所寄亦将营葺就绪再理旧辙万一舍馆定庶获忝随杖履之後也他俟躬致
又
不腆之役已满任前期辄再请犹未报可迟暮窃禄腼顔何控然夤缘觊幸粗寛待哺者之责尔召用未间尚冀周旋胜践之余连蹇不类定应果慰此志否向风增吝
与吴朝奉
前日郊外拜别後二日有传舟人未解者比再出城已不及见相仍初稚多病未卜行李所之早失修记可胜愧仰计程当已定馆乍脱尘垢利害之役而有溪山隣里之欢想剧慰怀不为加损固非待晩生缕缕之献愚者竟不免西行冒暑就陆其味可知俟至关中时得通问次
与叔伦提举朝奉
久不亲盛义间欲致一书或复不果所以系咏之深固不如是也比承终制还朝稍幸班者获奉余晤进闻舍馆所寓时得通记不谓前日方遂邂逅斯须仰奉教益间幸亦多矣已而得家门伯母下世哀苦累日不胜见在式假早来出就诸兄议成服归得坠刺乃辱临屈谨谕重意且失迎展感激复深愧恨向晩尊履何似无缘造谒尚觐促膝庸致久别之怀临纸不任眷眷
与宋荣州
伏审显膺宠数荣进崇资叨顾有来闻报增忭伏恨阻远不遑陪下客以相先窃借光明但能知盛事之难值谨具状贺
又
久不获嗣音门下每于思道书中得闻动静疏远且复废弃之余色色生理几何其能自控也不审一顾之旧尚且记录已否初暄恭惟日来台候万福新恩之宠非才望有以称之岂能至是无缘从贺客之後而又得之已晩比复当前而反兹蹭蹬惓惓倍深愧负想像一时歆艳可量引咏
又
乔松巨柏非高峰絶壁未易为托以所托之如是宜其干云霄直日上未已也又况日闻所未闻日见所未见其资藉宜何如哉非肺腑惟义慰有自来岂能至此更期际遇终契超特钦跂钦跂
又
晋卿家必常往还兄弟想皆显达矣闻有尚主者得非宅相乎别当修庆次因会聚为寄声平时班班一见之而未尝接语料亦不复记省但宝坊一抔土未易忘怀也临纸哽怆
与俞叔通教授
暑中不审旅舍何似瞻企盛义无从请叩区区可知高文耸动荣观然未敢广传朝入匦暮遍天下矣何时再幸占隶病躬修布疏略
又
寒色伏惟尊候清胜眷聚无恙至节日阻陪罇下为寿可量倾祷不肖职事粗尔乍到冗琐病躬不佳每愧诲言驰情不已早晩西来奉有道君子引企旦旦不知其劳耳盛寒珍重时贶玉音
又
前日连获手教并盛文二篇曛黑索烛未及恍如在日围中矣既而研味高致非特如仆命骚人不知三代以来作者尚可分路扬镳已否神游不远竦然数日脾气作愦愦如醉人无缘欵曲承诲以悉别後牢结可知舟从定在何日啓行毒热跧伏不易处吾生不如意事十常八九每于左右眷眷尚觊新春东去再寻杖履之适自余不惜音驿交驰惟君子勉强于我也千万垂亮
又
近附逓修记当凂左右两日连俸赐教烂然礼意兼幅不能尽略其愚陋寻绎所况浩乎若决天汉之瀦而注之广莫之野难堪眷遇重为愧戴伏惟待敌里中德况佳裕眷聚宁胜昔龎士元为南州士人之冠以世论之则兵戈之际与夫一道德同风俗盖今日之盛也吾不知贤士大夫能相亢高明以掠士元之善否区区愿亲之诚非尺书可道指日以俟言欵
又
伏蒙不鄙孤陋过示盛文大编衍溢眩然虽前日蹈海未能若此文章久不到此惜乎先帝不与见也然神游不远固当有享辄已传录愿少寛假数日偶诵一二对于同舍中徵索者纷纷日不自给瓌杰伟丽一至于此尤剧赏慕
与何给事
违去门下遽涉改岁咏德怀眷尤甚平昔气候未定不审台候起居何似衰晚一介虽托弊箒之末而从容执笃尚怀素志其如倾倒絶世之藴钦慕出处之正盖尚为左右颂之矣庶几锋车未命犹及旦暮之欵
又
早以山阳旧坟稍低下不免而甚水不能泄河涨凌注念欲迁者久之于是得卜适介盛德临附一方与夫当涂令公部属之便固知仁人周恤必以是为急难而赴之必克然常情所期近在咫尺随事应见而已不图光明俯暨委曲是同而令公不遗余力恐已事未必能尔纤悉毕举上下翕然景随存殁仰佩未知所以为报虽已躬致其勤如是此念何时可忘系咏之深责具申展
又
急足回仓猝具书当获尘凂稍不果嗣昔推重在先引咏旧眷不忘倾属早春不审起居何似久为人物所先加之有劳简在渊密岂外计可以迟回者流落倦途尚期击节迅除少慰向慕尔遡风耿耿
又
罪废沈溺无复举头之望邂逅旧游仍值提案之始恍如断梦感慰可知归来幸毕葬事然望德门自是愈远矣兴言所暨倍深依邑故族沦落闻振拂不惜力是亦仁厚所期要之於时犹不可及也的便中卒尔驰附瞻望弭节仰冀善卫
又
前日获侍樽俎新筑落成瑞应表发仰佩不遗与观成美感激不在言也低徊里巷虽侧闻盛事而衰迟不振愧无以形容芜陋之语以致一时之遇过蒙延挹置其不逮而曲与之进敢不矜勉以奉勤眷持斧般门固已非据而老笔在前姑投一笑之地而遂覆酱瓿乃出望外矣适在坟山不果躬致贱恳仰冀深炤
又
分饷柔毛何以克当但恐饱德之余藏神见梦羊蹴蔬耳某物若干漫实四奁非敢为报也余迟旦夕面谢
姑溪居士前集卷十八

[book_title]前集卷十九
钦定四库全书
姑溪居士前集卷十九
宋　李之仪　撰
手简二
与何给事
某为公家客久矣雍容谈笑虽粗领风味独未得于利害之途盘旋多事之际心固疑之而诚或未尽倾向也于是炳然乃知所疑为自失盖德度之接无不主于至诚而加惠衰蹇迥出常矩古人谓感愧则有之知已则未也不虞一旦兼获蒙被而其自失者愈知为可愧矣霜候盛寒恭惟台候起居万福方远参近更期以时保练即庆迁擢
又
此来不谓已晩汲汲所役仅能襄事故早时所愿得于参承之日三分不及其一末路何堪废于此念或不见负今亦尔耳则其他可知不审高明亦知梗槩否浮云去来星日固在殊命之庆定在新正不妨激昂懽绪自收未去之日爲邦人不可及之思也独不果竟投胜韵执笔惓惓
又
稍不获瞻近怀咏高明尤甚平日冬候浸寒恭惟起居佳胜衰晩待尽而已既遂参承之愿则其诸一付度外尚幸再约趋风以竟欵叩尔属心门墙笔下何可见也
与楚守贾朝奉
托姻畴昔尝谓沦落异地无复参承之幸迟暮何堪遽在末轨欣佩固已不赀而岁晩相求可量钦系江上苦寒履况当复何似借地为客咫尺即在要显尚稽展晤倍剧倾驰
又
日者驰控特未卜见录已否书来惇叙流渥岂胜愧戢里中人情易扰风物饭食粗如人意伏计坐啸之余居有多乐老境何日获从井上出遇庶几政绩超腾径跻华近而缺甃之间击节为应也
与金马部【中玉】
愿亲固久冗路低徊无阶自达而复不当行李之便留连鄙念盖不待说而後知也于是遂有参承之幸则畴昔湮郁殆将一洗无余矣求之异时端若有数霜候早寒棨戟闲关迩来不审尊体动止何似见上应恨相见之晩斯民怀慕非一朝夕不妨就陞显职暂为一方之福雍容少日径席华近以协佥言也区区尤剧欣跂
又
自承命下屡次属邸吏候大斾所舍皆报以未得其详继闻已赴汝隂即纷走介修庆就问起居寻获邸申方知遂席新渥犹未谕取道之方今日覩公移乃知由亳宿以赴国门窃计朝晚入觐徐卜所向区区上记淹迟庶在矜恻
又
陕右古郡风物饮食皆可人意虽曰道御宾客多自城外往来可想及者有数固左右即可之地而偃藩之胜似亦少能过之者笔吏已遣接人并什物供帐等一一如旨诲谨已严备为待矣州宅深覩老木颉颃相错北顾大河天下之絶观也不妨暂快登览之适遂还宠要在人实为兼尽他有所戒敬服来命
又
日者得漕檄至长安既到而诸公皆并还矣遽承此委欲诉以免不可得且不谓住此许久方其往尚有残暑凡御冬之具皆不随此已盛寒营葺不及甚以为怀大斾之来非特邦人耸跂而愚者参承为至幸遂获早归自是私分上一不易得之事伏望稍促行轩不胜朝夕引咏
又
此距京西才数十里界候最为浅促凡事隣邑不相关如大斾果欲少慰斯民之望敢期出郡之日豫戒邸吏或随行人急走一报州郡迎候自有常数不宜使之失备且不及也惶恐
又
门中贵眷伏惟万福今必同行矣东玉金玉想不辍通问二舍各计安胜近皆相会已否容另附承动静
又
近专遣人至京师上记窃计尘浼瞻望来斾我劳如何适得报审将叩境上方此盛寒尊履佳胜诸怀非侍坐不展遡风眷眷
又
承大斾已过国门日与斯民跂望玉趾掩回敬问盖不豫知远近皇恐不能堪亦望有以见亮苦寒伏惟步履之余尊候万福诸所欲言略具前记要非促膝不展前驱在吾眉睫间矣欣慰渠可名哉
又
方欲修问专介遽被翰墨存拊愈厚感佩无已牙兵卫从州郡常礼但愧遣行差缓尔或尚缺用当以见告应命更伫委报
又
违去门下忽行役之拘不时上记亦意有以察其过而怀咏眷存常在依邑腊寒比日不审尊候起居何似高明岂今日持节明日拥旄者从容上前极口论天下事使在廷耸然有疑得质遂皆信悉以席华近以慰一时倾想而久未我契者顾岂远哉修庆紬绎执笔敢吝
又
鄙拙早不如人萧飒异时讵敢觊幸于知遇然往来伯仲间亦久矣其如邂逅彩衣之余犹记彷佛而契义自求又将辗转蒙冒迄未可得怅然此怀每惧终失孰谓一见欣然遂叩资藉延揖之盛以所获于动容周旋而遗灵假宠之如此兹岂平平可见其盛遇耶至于尊俎丰隆祖帐华茂倾一意于俯路而至巷无居人则剪焉亦类其将何以为对岁晩致効幸或有得向风耿耿
又
迂拙背驰自干吏议到满闻罢点寻欲洎家一面赴调于法须候交代不免迤逦西来所至亲旧留连又继得漕檄俾往长安凡四十日方到故复淹滞送还人不免有妨差使恐悚无已不审雅眷能复矜照否然路中虽苦寒顾恤亦备尽走失才数人耳代者在蜀中杳不闻耗势当春初或得就道此中与比近有干委事敢幸不外至祝至祷
又
陕原僚友多佳士水镜固不能逃其如春首有将替及垂成者不得不仰图门下敢望留念吴节推真实有守敏而能文以其直实故人少知者司理董君介廉强果事多赖之二人乃将替者其他尚可有待于异日僭易辗转惶恐惶恐
又
违去麾戟遽复踰时归计既尔蹭蹬又军事拥来意况实极恶有愧于牵窘书问不继果信其如是哉春候寝暄伏惟静镇之余尊候动止万福陈力四方使节少休便当濶步华近尚尔低徊是岂在我有不及耶天人未始相远即庆褒异别对殊渥
又
愿亲固有日既幸资藉乃不得为从容计退讼歉然每自日下来者皆能道经由瞻见比日起居之详辄用为慰区区代者不到四月中定获参展未间更祈善卫
又
蒙约意亦忽忽每图明窗软火清坐相向闲作无我语以披氛翳之梏定将早晚可遂也陕服号当路然事絶简应接亦稀少向上工夫能不退转否
又
昨日侍坐不甚欵晩热犹可畏势难稍久然所得于盛义亦多矣清晨恭惟尊履佳胜时序忽忽曝衣乞巧遽见节物岂老境岁月易得然耶可喜亦可叹也早晩再图展近
与萧季文知录
比承当路或不相容不敢仰叩所自此者遂知朝论取直公理终不能屈果有是证君子不苟避就又复时评在已耶然则超然远举似亦无足犹豫要之待其至而後动无自皎皎或取愧于从容也仰投气类辄尔惜凂当涂风物自可领略果不屑其陋则旦暮周旋私幸一何多耶襄阳固不恶盖剽闻余论故利害因得自警不胜翘跂小儿官期未决亦欲月终遣行虽托庇不久要亦资藉契好尤重攀缘之泽也偶作十余书不暇谨悉别图申叙次
与彭丞
久不获申致门下为力有限而所应不一忽忽易成荏苒驰情眷旧未易咫尺可论也逼岁到家首辱流问所以不相忘之义尤见惇笃时序推迁恭审庐次支胜瞻望一水未果躬叙其殷恳之深尚冀并得展尽向风惘然
与孙知县【希贤】
既不入城无缘瞻谒来者颇能道见恤之语感愧无踰秋爽伏惟动履清胜旦夕遂归系望轩屏倍深依向被召北行庶几迎谒
姑溪居士前集卷十九

[book_title]前集卷二十
钦定四库全书
姑溪居士前集卷二十
宋　李之仪　撰
手简三
上执宰
罪废苟生屏息穷远瞻望门仞如在云外固不当辄修记室之问然恩出一旦义均存殁是岂平平所得而拟议者虽分同腐草其如余息未殄则其情可容自已耶庶几怜悯特赐省录是身几何顾不足以论报効期于结草则犹未离乎类也窃谓随所爱生此念常在一语傥诬天实临之引咏恩施形留神往
又
非意之酷莫此为甚傥非姓名犹在记录则安能遽有兹幸恩旨既临举家恸絶以所遇之如是则其感激铭镂不待形容而後可谅雨露不私于草木而草木蒙被自有浅深自非力囬造化未易有此服天地之仁佩钧陶之锡虽多言不过如此其惓惓所系惟自信其无有穷尽也
又
壬午岁闻被召自颍昌亟来获见于国门外舟中蒙问劳甚渥矜恻相仍未几自以罪去流落江上十五六年方其来时一妻一女子与其妇一孙并身而六相继哭之念一身独在晩才有此儿实相与为命而交造者知其如是遂用以快意果得其实固非所辞而乃繋风捕影巧为讼端一堕横逆又复五年不惟父子生离而特以官年六十有八豫计当叙之年则已七十遂当致仕禄食不继固非所恤遂将自此以至属纩终不能脱于罪籍矣钦承至恩大德天地有尽而此则无尽使?目得为全人舍恩地尚何望哉向风不觉酸鼻
又
暑候滋炽恭惟雍容陟降钧履万福某衰晩一介於世不异疣赘流落既久不自知其生理可乘而日期朝露之奄先每念获齿门墙虽未得从衆人之後承顔接词周旋盛德之遇然所得所蒙固已如万钧之重常在负荷而若不能胜端所谓子在回何敢死尚以是黾勉而苟在也隙驰荏苒忽忽踰年霄壤夐絶其交则气与识尔盖无时不在光明中亦间容僭易辄通记室之问其如破甑弊箒不以废毁而居有眷眷不忍终弃之意佩戴之深尤觉未即仰承旦暮为可憾于是义益高矣情益厚矣瞻望恩席翼翼不暂舍于眉睫间咫尺将自慰其缱绻且觊束胷以见从而叙谢则方且图之遡风倍剧向往
又
比者伏蒙上恩特还愚息遂永祭祀之继祗奉俛伏挥涕不知其已阖门悲感真若再生九原不昧衔仰可知传闻里巷一口嗟恻流布所及莫不耸动具承天地之德不间幽侧至深至厚而蝼蚁微生草芥贱类骤尔叨蒙果有是事耶梦寐间也眷言此义倘非极竭展尽渠能至于是哉访古则?有之于时实未之见瞻咏门下恨无羽翰可借而缩地之无术凡属枯株但惊根叶顿有敷荣之向亟将自効于躬致一言之荐而未得尔临纸哽噎笔不得下者久之
又
自罹非横五年于兹虽愚昧或致分同腐草而家世之传无斯须少忘困伏井底惟饮恨忍死期于尺素之得伸而有再瞻天日之幸然而舍门下其将何地可控耶早日得报备载生成之意出于特达故缺甃间晛晛不知自已夜以继日尤如在沸鼎中前月又得报知德意已辄而天日遂将矣目穷心匮閲月而方得之于未得间其情可知既得之则其情又可知也姑急驰此介略布其端余俟迤逦申展次
又
人与巳虽父子之戚矣有时而不能同地与势若风云之会矣有时而不可合何则人各有所见而事亦有所碍父子可同也乃或号泣而随之风云必合也亦有去来而相背况君臣朋友之际哉以是为不易必又以甚贱至微未尝接眉目通语言遽蒙忘其不同与相背而一语之发如石投水遂使挟山超海不为之难而枯木寒灰果至于再作理固莫穷而世亦莫之遇也今日之事是已蒙被已还惟自嗟骇不报之恩百身何据然上虽不期报下其得而已耶百身有尽而志则无尽神理其远哉
又
窃伏草莽十五年矣殆若根蒂连结毫髪不容相远自冒齿录即有请见亲依之诚初不谓蹭蹬至今已而不腆之所恳恻或与之辗转资藉上投拯援既荷悯恤三二年兹遂欲申其素志心往形留以日为岁尚尔差池竟至不离尺寸而坐受大赐虽高照照彻其形迹之间可得不愧不怍已否止候措置目前猥琐坐图操箒平阳之门矣仰冀重德厚恩终始矜察
又
久欲一望见门墙而沦废孤外犹未得为全人故蹭蹬未果自达老日益迫一旦奄先朝露则賫恨九原而自絶于一代人物也既付与遭遇之如是而不畀之以早其造物者果有意耶抑无意耶虽诵其诗读其书不失于心期亦非得已而言尔幸同圣日可使有憾于异时乎溯咏之深惘然如失
又
窃伏榛莽瞻望门墙如隔霄壤然圣日光明同在一照临而系怀覆盆之下私淑为深尚稽参展伏冀上体眷注倍保崇重
又
恭审蔽自上心图用传器遂膺制拜迎爱旌旄中外懽忭一口翕如是乃储养有素理自应尔无阶进陪贺客之後延咏高牙倍驰丹悃
又
礼成乐作德化日新黼黻声名辐辏远近权衡所倚则端蔓苦腴各得其适真所谓粲然如繁星丽天而舍次之辨舍五行何分斯人望而畏者实仰盛德何日亲被提振向风惘然
又
近者辄以专介上凂记室蕞尔蝼蚁之诚谅获尘控春阳不期于私而蒙被之归实均纤草疏外鄙朴不知恭事之容但献芹炙背知其爱而不知其有犯更在矜恤有以亮之
又
司勳张大亨旧学曾子固为文章整洁有程度而不妄形容盖一时之秀也颇闻收采学者之幸
又
继有所介冒尘记室特以未遂参承心如欲坠虽可谓激切然势莫之应恩地常有眉睫间定将何日获瞻望忽忽初暑日来缉熙羽翼益被亲信天人所符台候动止万福造物既有以锺之其必有以成之一代光明何啻六五帝而四三王也所以周旋至是者复何人哉草随风靡不自知一介疏外之有间执笔耿耿
又
伏承讨论之暇储思前日翰墨游戏之蹟流传所先想已充牣缄袭而近时所期如眉阳老人龙眠宗子固非俗格而似亦不易得者辄意列鼎之饫不能无涧沼之毛山林之茁投间而进旧有老人戏墨六扇一砚屏所寄所录诗两轴龙眠所画松上道人一轴御马粉本一轴乃尽所有而得於散失之余者举以投赏鉴盖平日与二人稍欵玩于朝夕不知为可贵随得随失不能保回视既往遂觉不能多取而谨藏之深可憾者别有家传吴生画天王一轴此则开卷便可知上乘恩遇殆以先祖得之迄今百有余年甫为兹日尔僭易尘控谅矜赐察
又
窃谓既为门下士则于门下种种不应有间方先公启手足以至奉窀穸皆不得自効于衆人之後及哀挽所相又後时衔恨抱慙无以为控乃僭易狂斐有托于记室不虞委眷逾厚过形谦谢伏读愧畏莫知所容又复一时迫于修附不果亲写虽情文未至鉏鋙而私怀不能无所负谨缮写上呈伏冀恩私特垂矜亮
又
每承真翰未尝不反复吟讽几至成诵纸敝墨渝欲舍不得语高而意尽藻缋见于随得信絶世之文雄也平日颇有味于此自获委眷顿喻平日之习何止效颦愈陋端如欲避影而走於日中其超然自有到处何可得耶以是弥恨亲依之晩而欵席之尚远也
又
比者专人回跪奉亲翰钦承隆厚揆非其据虽包荒固不遐遗而佩服之重既荣且感辄欲効俪句申展又虑接武记室五技易穷其缱绻一介之诚则其勤不过如是瞻望恩地但剧归向
姑溪居士前集卷二十

[book_title]前集卷二十一
钦定四库全书
姑溪居士前集卷二十一
宋　李之仪　撰
手简四
上时宰
初暑伏惟钧履万福比者无前之宝鼎然杰出頴卓之才因事尤振丕告列辟辉映相盛虽参以他务而并举之然超轶絶尘则在是也加之制语有法事词为称辱在品题遂因谛味已复成诵于所能诵则如见其人惟是不得从贺客之後倍深依向不宣
又
某自彻声迹濒二十年固能时见一斑于管窥文豹然亲承警策如前人虽万户侯有所不愿者定能终有兹幸已否门庭愈不可及诸有志者投间互进所长而规矩绳墨各得於一颦一笑因其所有亦或选抡之及拱把便知其材可指日遂至于合抱也万牛回首一柱特表自揆则非其辈类如得一窃叹于衆人之後足矣临笔增吝
又
某衰悴且复拙於养生而又旁无佽助故家食之日少而农务之力多是亦造物者所以付之要之窃慕末轨其目寓手应固当因时以勉者气已不振而牵制复乘之真见负於幸得之际而有憾於无穷之?矣尚资竿牍之赐时辄兴起愿亲之勤尤觉既高益远矣
又慰疏
某疏言日月流逝伏审先政太傅已经除祥恭惟攀号躃踊五内分崩糜溃烦寃何所逮及孝思奈何罔极奈何某伏限在远不获诣钧屏只候申慰瞻望摧哽可胜钦系谨具疏不次
又
不审近日钧履何似伏冀上体眷注无或追远之过与时御宜益茂久大
又
比者以所赐二经并宁先赐锺铭见寄者钦承至性知无以为泉下之报而上凭佛力以严因地可胜畏仰先公履践之素不待资崇固应超特其如纯孝之笃深体增上有教而恨无以自竭也谨当什袭时出而读诵之少助勤至亦自效其涓埃也锺铭辄忘其鄙而夤缘於诸作者之次僭易呈凂
又
祥除之及以僻远豫不得其日故修叙独後然礼意不得而略庶几恩炤有以加亮不遑致恭焚席仰承变服但引咏巨怆遥深哽塞
与祝提举【无党】
昨日庶几展陪不图鉏鋙良眷眷也早来伏惟起居佳胜专介被问所以慰藉甚欵感愧无谕行李稍遽不获瞻望倍深约结介还方食具草记率皇恐皇恐
又
早来辱访别少亲妙悟尤慰披写日高尚寒恭惟起居佳胜于是大斾经行首赐临问遂获周旋燕俎所以存拊欵尽鄙陋何以为据非气类曲敦畴克如此感服铭佩倍深缱绻适到津亭已失浮骖度其势不得申敬行色系恋之迫庶几见亮
又
某流落屏处不复通好游旧虽钦咏不少忘然门地日益远矣比辱暂屈使指但窃为一方致庆而不敢辄投缱绻于是弭节尚意犹在省录踟蹰愿致之勤滋恨无地不图加惠鼎临遽先翰墨敦谕欵悉如接盛遇秋冷感激而已他伫续贡不次
又
拜别忽忽踰时系咏雅睠但深约结累日方治行主于一见门下而北稍传按部将复经由以故少留仰俟瞻叩遽先翰墨委谕详尽尤佩不忘之意伏审乍冷起居佳胜百臆须欵席可究不胜拳拳谨具参问
又
日者大斾经由亟走行府窃承会食州中已而闻改辕北去竟不获一奉教督欿焉鄙怀跂咏不少间庚伏迩日不审尊体动止何似瞻望棨戟有必可见之地未有其涯向风可胜约结
又
准拟还自信州便道获欵荩论不谓行李甚遽但剧引咏相继便图上记五月中感寒疾已在必死之际偶尔就安然汗雨复作淹回几五十日矣今又惙惙气仅相属书问不时端系於此亦必有以见谅久闻府事婴拂虽一方蒙被德泽其如方暑小劳应接不无自累也达吾之所自信者以听之固知无入而不自得也日期便道参近倍深耸向
又
某到太平四周年第一年丧子妇第二年病悴涉春徂夏劣然脱死第三年中妻女子相继见舍第四年初则癣疮被体已而寒疾为苦于其中间人情不相当靡所不有自忝冒叙复便欲迤逦北归日复一日今幸苟生势不容更住矣辄不自外门下之旧濒二十年雅辱知怜且非旦暮于是如在井中去死地间不容髪引睇尺素何啻再造故忘其僭易上干使台暂借一寛舟只至小阳渡往还无四十日自不妨别差使万一不在所絶敢冀此月下旬或二十间得之幸甚先望贬付照牒仍得一寛洁差新者一家并亡妻灵柩同载不得不虑皇悚皇悚
又
某贱累三房二十余口又有灵柩先因唐钦叟处一舟般载不尽又唐舟年深疎漏止可载辎重幸小子除服合得一舟不得已上冒其详笔下不能见但目即举家如炉炭上果蒙曲应殆非平日可比伏惟恩仁俯契真切悚息悚息
又
某五月初写下前启相次得疾故修凂淹缓自取留滞之累前启更不易庶几见念知其意非今日也皇恐皇恐
与米元章
八月八日某某顿首再拜涟水使君元章公阁下伏自拜违行四年矣书问不继相远之势然也到京见交游尚未遍其见者道公动止与夫政事之在人口者十居八九则知吾元章公有进而真不愧吾钦挹之素也如何如何秋高气清迩日不审尊体何似行有召命未间千万加爱谨奉状咨闻
又
某上启元章涟水使君节下近委榷货遽当已尘凂京师自六月至九月雨连昼夜不絶气候已如冬月不审淮上如何伏惟政成民乐履此初寒起居佳胜南来者一口交誉谓自过扬子渡行路无不咨嗟颂咏每道及公姓名则以手加额上不谓至此而犹未还召其势亦不能久矣更希善爱以对之
又
某启末路间关独得于公为多不谓一别便不蒙寸纸则平日眷眷殆将委于草莽耶抑将有待於我而然也近见子鲁曾公书道公学术高明政事亹亹挽之不断企仰何及涟漪古郡距我松楸才一水风化渐渍我亦公桑梓之民也未能随父老申敬麾下可胜耿耿或未见忘时赐书教
又
改月伏惟起居佳胜祭享伤感殆不容遣免以故先承降问兼辱元晖下頋敦叙稠重尤剧佩荷见命晩集敬当祗赴只是食素不必具肉幸甚辄欲更求十数幅字如此纸可用否必欲得何色目乃入用先告示及当携往也
与小米【元晖
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>