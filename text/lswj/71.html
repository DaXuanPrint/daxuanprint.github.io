<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,附录卷一,附录卷二,附录卷三,附录卷四,久堂先生集全文在线阅读,久堂先生集全文在线下载,大玄古籍书库">
<meta name="description" content="诗文集，二十四卷。朝鲜朴长远撰，由其子朴镔，朴铣编纂，出版于。1730。年。_久堂先生集_全文在线阅读_久堂先生集_全文在线下载_大玄古籍书库">
<title>久堂先生集_朴长远_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">久堂先生集</span> <br/>
          作者： <span class="inputVal" id="bkauthor">朴长远</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]370603</span> <br/>
          说明： <span class="inputVal" id="bkdec">诗文集，二十四卷。朝鲜朴长远撰，由其子朴镔，朴铣编纂，出版于 1730 年。</span> <br/>
          封面： <span class="inputVal" id="bkimg">Z_18260.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]久堂先生集
[book_author]朴长远
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]370603
[book_dec]诗文集，二十四卷。朝鲜朴长远撰，由其子朴镔，朴铣编纂，出版于 1730 年。
[book_img]Z_18260.jpg


[book_title]卷一
辭
惜餘春辭用佔畢齋集韻
嶺之南兮海之郡。惟我東兮一靑徐。城俯江兮江連海。鮫室隣兮民廬。藐孤影兮誰與儔。配茲土兮名除。嗟朝褰而夕攬。欻秋菊兮春蔬。淡韶光兮佳可遊。奈螺蚌之與曹。傍楚江兮靑楓。想蓬海兮蟠桃。樂莫樂兮新知。聊以遊兮以遨。酒漉巾兮蛆浮。膾飛盤兮魚肥。月幾掛兮沙村。暮相送兮柴扉。皆兄弟兮四海。矧烏川兮我族。纔開花兮杜鵑。又薔薇兮躑躅。赤煒代兮春辭木。澹容與兮曲江曲。瞻紫極兮望白雲。增雙熒兮淚目。彼嘆老兮嗟卑。哂七歌兮同谷。
戲作
遵水濱兮尋芳。謇吾步兮徐徐。苟余心之有適兮。其奚異乎吾廬。點也春風兮詠未休。周子窓前兮草不除。伊余之夙有慕兮。渴飮泉兮飢咬蔬。蘭麝兮綴佩。魚鳥兮爲朋曹。中胡爲乎摘山梨。反以颺夫甜桃。遂狂走兮無不屆。紛四方兮遊遨。群雁嗈嗈兮辭海。春雨降兮江水肥。樂深淵兮遊鯈。歸茂林兮羽族。觀萬物兮自得。吾又何悲乎轅馬之躑躅。感年歲之不吾與兮。送餘春兮悄歌曲。庶斯言兮不玷。天之明兮常目。造化心兮識者誰。吾山仰乎雲谷。
松棚辭幷序
傍人憐余之困於暑熱。乃於屋之西偏簷隙。連搆一架。亂揷松枝。以補空虛。其下可坐十許人。不崇朝而斷手。日午移牀而坐。與吾客擧杯以落之。是日也。海雨乍歇。陰翳掃空。風濤左右而至。泠泠然與耳謀。初疑引睡。俄覺醒酒。恍若羾寒門而濯淸風。未知子美倚江枏樹之懼雪霜而聽竽籟。比於是果何如也。於余羈窮之境。無亦過望歟。安得替炙背之獻。爲扇暍之助。而大庇天下夏畦之人。無不得其所之歎耶。悵然久之。爲作此辭。
台行世兮日杲杲。又安知夫疾徐。旣海氣兮澁墊。兼四〈二字缺〉蝸廬。揷松枝以爲棚兮。濯淸風兮炎熾除。招我友兮落之。具村沽兮畦蔬。昔余之蝨官兮。猥亦齒乎仙曹。詠湛露兮旣醉。盤以盛兮櫻桃。厭街陌兮卑湫。遵江漢兮遊遨。惕鬼闞兮高明。矧衣輕兮乘肥。罹擯斥兮省愆。跡不出乎門扉。逮歊赩兮困我。紛螫蟲兮多族。得蒼官爲芘賴兮。吾何必行吟而蹢躅。替炙背於廕暍兮。亦不知絃直與鉤曲。安得贊分陰於殿閣兮。奠同胞之橫目。然後棄朽而無用兮。甘老死乎窮谷。
賦
昭陽亭。次登樓賦。
時六月之隆熱兮。坐昏墊而幽憂。昔人譬之酷吏兮。凜余避乎怨仇。步余馬於松林兮。頫昭陽之故洲。洲如月而岸對兮。有亭翼乎臨流。壯節枯塚。貊國荒丘。日行南陸。雨乾西疇。聊秣駟而容與兮。携幼子而淹留。却三伏之炎蒸兮。貫一指之古今。慕羊杜之俛仰兮。增余懷兮不任。除平生之宿負兮。滌幾年之塵襟。中蕩潏兮雙流兮。外崚嶒兮千岑。察飛鳶之戾天兮。洎鉅魚之潛深。怳吾廬之瞻忽兮。孰土思之可禁。昔余齡之少壯兮。下上求乎知音。懷燕石之奇珍兮。憶梁甫之遺音。伊時勢之有乖兮。豈余改乎初心。感夕照之如飛兮。久處約其焉極。雖進塗之稍闢兮。柰整頓之無力。擬辭富乎抱關兮。飽四方之廩食。汩吾行之周流兮。昧吾跡之藏匿。傍吾察夫人事。仰吾看乎天色。疇作舟而作楫兮。疇予爲而予翼。若涉水而無津兮。吾未知其所止息。題文字而茫然。弔古昔而心惻惻。余心兮傷今。夫孰有知乎余臆。獨胡爲乎永傷。聊徜徉乎親側。
望辰樓賦
伊余旣放曲江之曲。杜門却掃數間茅屋。時時徘徊乎庭畔。顧望乎東北。有樓翼然。半露於睥睨之隙。問之興人。云是望辰。厥制雖古。丹雘如新。噫噫名樓之義。我知之矣。此豈非杜子美之句。危樓望北辰之意乎。想夫厥初。命名者何人。心兮獨苦。皁蓋之臨。玉節之駐。其他客子。登望於斯。念黃屋之安否。千里間於京師。攬玉蟾而徙倚兮。無不宜於四時。雖復歌管噭噪。燈燭煒煌兮。適足爲觸境興感之資而已。孰不矯首雲間。悄然而悲者哉。矧如我者。玉皇香案之吏。淸都謫降之人。願爲政以德於吾君兮。愧夙志之莫伸。惟臣罪亦自知兮。感君親之恩私。顧此心之耿耿。雖九死而不移。欲一詠王粲之賦。唱東坡之詞。回白頭於秋月。共關山之淸輝。而柰病與衰謀。客意都迷。孤城咫尺。路阻丹梯何哉。安得金鷄放赦。歸袖翩翩。立馬登臨。快覩靑天也歟。至於矯然江海之思。充然觀覽之富。行色雖忙。尙能爲主人賦之。
風神賦幷序
吾聞神者伸也。至而伸者爲神。風之有神。亦一造化之跡。則斯謂之神。宜亦可矣。至於神之爲靈。能驚動禍福人。則海人信之。吾不信焉。問邑風知風之自。遂賦風神以曉觝之。
惟荊楚之尙鬼兮。嗟陋俗之相因。羅東南也爲楚兮。歷三姓之神人。宜厥俗之好異兮。異事至今其紛繽。歌陽山與鴟述兮。歲累千如隔晨。越巫言於閭巷兮。叢祠遍於崖濱。眷曲江之偏城兮。地密邇爲厥隣。亦同風而奔波兮。惟察鬼之嚬呻。鼓魚山之坎坎兮。無晝夜與冬春。及春仲而尤甚兮。風日靡於小民。死喪廢乎匍匐兮。行旅絶乎關津。曰影等之爲人兮。刑以隕夫厥身。死爲厲而作橫兮。行數郡如車輪。事則休而否戚兮。靜以俟乎逾旬。紛荔丹曁蕉黃兮。富益富而貧貧。旣作俑於無識兮。終以誘夫冠巾。莫之救而淪胥兮。哀吾黨而諄諄。噫民風之草偃兮。仰垂衣之淸眞。囿吾民於壽域兮。藹和氣之無垠。莫枉了於五通兮。敬而遠之書紳。矧條風之發達兮。鼓萬物而氳氤。過前川而近午兮。吹獵獵乎靑蘋。庶同歸於舞雩兮。吾亦謂之風神。
曲江賦。次朱子白鹿洞賦韻。走筆
古韶州之曲江兮。孚嘉號於我疆。旣厥俗之曰美兮。又厥田之惟良。繚城郭於邑里兮。資漑灌於陂塘。眷鰲岫之一髮兮。來禱陰之山岡。儼廟宮之臨流兮。孰燔椔而芟荒。曰我晦齋妥靈之所兮。享祀至今猶芬芳。蔚靑衿之濟濟兮。紛左右乎膠庠。江之流以滔滔兮。又重之以大洋。念昔人之來遊兮。際千齡之煕運。道中亨而終否兮。痛薰蕕之相混。疏正派於退陶兮。繼前躅於遇遯。行得此而益顯兮。倡東南之學問。天不忘於弟子兮。藹先進與後進。譬草木焉區別兮。孰先傳而後倦。猗兩朝之樂育兮。俾以遺夫神孫。覃儒化於遐僻兮。怳堂室之討論。旣建昌之有田兮。又宣城之得書。瞻鵝子之舊峯兮。想鹿洞之遺模。在過者猶瞻敬。矧風化之諮諏。爰築室而有址。宜以正夫士趨。樂無限於箇中兮。焉富貴之足圖。彼通籍於金閨兮。與着勳於石渠。豈若觀瀾之有術兮。遵江海於庭除。然易中之不遠復兮。有三字之前符。刊枝葉而發憤兮。庶奇功之斯集。然後希賢希聖而希天兮。不自得於無入。愧余老而無聞兮。匪余力之不給。何昔日之芳華兮。謂芰荷爲可緝。欻白首而冥行兮。蓋亦傳而不習。勉吾黨而諄諄兮。慕前人之山立。豈昔豐而今嗇兮。惟民常之秉執。不以人而廢言兮。誦昔聞而掇拾。亂曰和鳴鏘鏘。玉有璆兮。儼立蒼蒼。木有樛兮。有江有海。子所遊兮。我思古人。見川流兮。川流不息。消我憂兮。九曲之山兮。逝焉相求兮。
惜餘春賦
昔余之齒稚以壯兮。不識春之可惜。及年歲之衰暮兮。嗟駐景之無力。惟四時各平分兮。胡爲竊獨惜此餘春。匪直身老之可畏兮。嘐嘐不及古之人。觀萬卉之爭紅兮。攬靈芝之三秀。緬三皇之淳風兮。歲一周而難久。念澆散之迄今兮。究噓茁之在初。莽乾坤之回互兮。增余懷之欷歔。其殆庶之顏氏兮。固余心之所希。日月至焉無階而升兮。況何望乎不違。袨余服之初成兮。聊以遡夫浴沂。景翳翳而將入兮。我姑酌彼金罍。落花繽紛而舞簷兮。鳥亦倦而飛回。縱使爲三十年客兮。亦奚足於把翫。洗玉盞而更酌兮。聆夜鶴之警半。候晨鍾而應官兮。奈名韁之繫絆。懷佳人兮不可忘兮。詠榛苓而興嘆。
峴山亭賦科製二中
若有亭兮。乃在襄陽之南峴山之上。方城兮崔崔。漢水兮漾漾。原隰逶迤。岡巒浩渺。山川深秀。鬱乎相繆。此乃羊叔子所遊之地也。方其分符玉帳。帶緩裘輕。投壺散帙。軍令分明。鎭每靜於黃霸。風詠在於務屛。乃具淥尊薦芳肴。陟彼崔嵬。遊目兮騁懷。軍伶齊作。賓僚畢會。召鄒生置客之右。彷徨乎山椒。徘徊乎林藪。歌南山之詩。詠悲秋之賦。是日也。金風兮四起。露爲霜兮瀏瀏。乾坤兮寥廓。木葉黃落兮雁南飛。感時物之易改。能使人而興悲。羊子於是。四顧林野。心焉若忘。不言不笑。攬余涕之滂滂。鄒生在傍。怪而問之曰。何爲其然也。佳山兮美水。日吉兮辰良。有酒兮有客。人生行樂耳。若何爲而永傷。同楚客之戚戚。今不樂兮更何時。我姑酌彼金罍。羊子不問。憮然爲間。鄒生起而更問曰。我知之矣。牛山落日淚沾衣者耶。紫蓋東頭慕長風者耶。功業不建髀裏肉生者耶。心懸魏闕望美人者耶。有一於是。願聞子說。羊子乃喟然而歎曰。子亦知夫今與古乎。余俛仰乎宇宙。想鴻濛之融結。貫萬古於一指。覽此山者幾人。或登望於秋。或登望於春。或登望而醉。或登望而醒。窮而登望者哀。達而登望者榮。其間賢人達士之遊於斯詠於斯歌於斯嘯於斯。雖巧歷其難述。往者過而來者續。宛風景之如昨。自其不變者而觀之。則山萬古兮長靑。自其變者而觀之。則歎草露之浮生。鳥忽過於英雄。名亦隨而湮滅。孰爲長存。孰爲不朽。羌薰沈而響絶。但天長而地久。撫遺跡而感慨。悲幾時兮可旣。鄒生乃逡巡而進曰。噫。名云名云。豈此名之謂乎。公來峴山重。公去峴山輕。公之德兮。與峴山而俱爭。公之名兮。與峴山而俱永。若余之名。附驥尾則幸耳。羊子乃蹙然而起曰。但願眼前一杯酒。何須身後千載名。洗盞更酌。肴核旣傾。相與枕藉乎亭中。落日欲沒於峴山之西。勝遊一罷。惟見六尺墮淚之碑。嗚呼。瞻彼峴山兮。羊公所憩。峴山之高兮。羊公之名。
赤壁鏖兵賦
遵大江而浮游。揚洪波於哀壑。溯千古於風便。宛山河之如昨。弔英雄於過鳥。認前朝於折戟。噓餘焰於寒灰。判一戰於漢賊。爪初潰於建安。付赤縣於蠻觸。旣生子之當如。幸帝胄之有托。時奸雄之虎視。擬強呑於弱肉。聲會獵於折簡。睨全吳而嚄唶。人如山而色沮。勢邯鄲之朝夕。賴一二之臣同。符所見於不約。借前箸於褊裨。驚火攻之奇策。惟黃龍之旌旗。與靑雀之柴荻。豈後至於炎官。又前驅乎風伯。鞭雷霆而助威。擺高浪於箭劈。戮戰象於昆陽。奔火牛於卽墨。將飛渡之百萬。掃一炬於頃刻。縱未獲乎凶醜。褫老瞞之餘魄。天聲動於華夏。光百代之簡冊。余讀史而至此。增老氣之倍百。然盡美未盡善。又一奇而一惜。天之生此豪俊。際三分之莫若。髥何紫於仲謀。耳何大於玄德。畀周郞以中權。貯臥龍於帷幄。紛謀臣與猛將。森左右如立竹。貴伐謀於上將。群策屈於群力。收全勝於此擧。豈一時之偉績。倡東南之士氣。本香案之一斫。賈餘勇而北首。果何敵之不克。矧名賊而乃服。將不日而就戮。慰謳吟之父老。凜如此之剋復。彼安劉之左袒。詎專美於千億。嗟唇齒之失勢。畫大業於鼎足。天未欲其一統。六出祈而何益。曠相感而攬涕。和漁歌而心惻。歌曰舳艫千里餘片舸兮。煙焰漲天點漁火兮。赤壁之戰孟德困兮。赤壁之遊東坡再兮。皆一世之雄也。今安在兮。
雲中白鶴賦
龍矯矯於函關兮。鴻冥冥於商顏。龍歟鴻歟人歟。吾不知其周與蝶之間歟。一羽毛於雲霄兮。慕邴子而發歎。自忘機於去來兮。諒羅致之良難。昔靑田之素質兮。誤一落於人寰。下愍百鳥之羅網兮。欲分六合之梟鸞。擇琪樹以爲棲兮。精瓊糜以爲餐。與麒麟遊兮鳳凰與飛。擬九萬之鵬搏。嗟時運之大謬兮。慘豺虎之遘患。惡鳥飛飛兮啄金屋。紛林藪之獸竄。迨燕幕之將焚兮。炎遠勢之盤也。遵華表之舊柱兮。借一枝而偸安。驚籠中之歲月兮。惜玉羽之摧殘。戀主人之恩顧兮。聊蹇步而媻姍。思南枝兮心糾結。戛長鳴兮風露寒。安能鬱鬱而久居兮。乃傍巢而暮還。雪點飜於瑤空兮。杳雲路之漫漫。何衆禽之鳴噪兮。亦猶鴟之嚇鵷。然見羈於罿罻兮。非可擬於鶉鷃。彼蜩與鷽鳩兮。悵輕翮之莫扳。已昏鴉之滿林兮。隻影歸兮何晩。云誰思兮西方。龍奮躍而祀漢。結長悲於杜宇兮。欲往從之兮連雲蜀棧。恥同群於鷄鶩兮。眞骨老於雲山。後仙李焉再下兮。詠歸燕兮避巧丸。逾千載而歸來兮。澡長身於淸瀾。昂昂兮獨立。頂漸深兮如丹。縞衣兮玄裳。夢臨皐兮夜未闌。徹淸唳於風聽兮。非難自致於鷺班。知山川之紆曲兮。識天地之方圜。恐招怨於舊侶兮。心萬里而盤桓。乘何爲於緱嶺兮。舞何爲於邯鄲。城市兮囂塵。多貴遊之挾彈。色斯擧而翔集。聞斯語於杏壇。
詩
贈慧煕上人壬戌○時公年十一歲
秋日菊花下。偶然逢上人。浮雲一片影。流水百年身。避世元千里。藏山抵幾春。吾當結蓮社。相對岸烏巾。
遊三角山文殊寺
獨上高臺屬晩晴。雲開俯瞰漢陽城。天邊波浪長江走。霜後精神列嶽獰。溪路却憑樵客問。藥名時與寺僧評。三更睡覺禪窓下。松桂花陰繞鶴聲。
集古句
猿啼客散暮江頭。芳草萋萋鸚鵡洲。才子乘春來騁望。少年分日作遨遊。最憐鬢髮千莖雪。獨上孤城萬古愁。半夜船窓耿無寐。孤雲獨鶴共悠悠。
送謫客癸亥
先後生同壬子年。去留情事此離筵。天無竟日雷霆怒。莫恨潮陽路八千。
贈秦都事尙弘二十韻甲子
大姓曾聞秦少游。後身今作海東遊。氤氳和氣春生面。浩蕩胸襟地盡頭。早造天關攀九虎。時揮椽筆引千牛。霜臺白簡趨丹陛。幕府靑衫控紫騮。雉岳路過楓岳路。龍津舟渡母津舟。征鞭乍指東原館。小子叨陪古郡樓。雪裏那堪子猷興。客中稍慰杜陵愁。支離嶺左三千里。歷盡關東二十州。一詠一觴情眷眷。相逢相送恨悠悠。行裝草草唯孤劍。世事悤悤等一漚。城下王孫饑益困。甕間吏部醉仍留。淮陽臥閤今猶在。汲直遺風可自由。玉立峯巒晴雪積。天連溟渤凍雲浮。昭陽再到淸平寺。昌道纔經直木郵。山水幾多雙眼入。風煙贏得一囊收。投之書札君何厚。要以瓊琚我敢酬。天末謫仙空費夢。樓頭王粲幾消憂。泰封遺址餘靑草。金鶴高峯有碧湫。孤石揷孤如欲墜。漆潭凝漆不能流。明年更有來尋約。須趁三春及九秋。
大明人劉應箕被虜於倭。又爲我國人所得有詩。時年十五六。鵝溪十六歲時次韻。余亦和之。丙寅
古鄕書斷一涯天。天海東南隔幾千。不是秦童求藥路。還如蘇武看羊年。卽今飄泊鯨波外。何日團圓鶴髮前。魂夢未知身在遠。夜隨歸雁到家邊。
題畫
童子携琴客跨驢。斷橋芳草雨晴初。回頭笑向山花語。可惜看渠未有餘。
曉行江路
斗轉月將落。沙禽棲已驚。江船人語鬧。便覺早潮生。
平康途中
山高日易夕。村逕下牛羊。偶坐澗邊石。不知行色忙。
深巷
深巷絶輪蹄。幽禽亦不啼。惟餘睡魔在。相伴使人迷。
舟中送人入京
泊舟龍山郭。送爾長安城。固知暫時別。不堪離恨生。
歸舟
歸舟發漢江。曉霧迷上下。但聞柔櫓聲。不識峯巒過。
次沈都事驪江韻三首
行盡邦畿數十州。歸時却棹廣陵舟。龍湖一夜燈前話。半是淸心古郡樓。
孤舟曾恨過山門。淸景今憑我丈聞。風送驚濤濺佛像。雨滋荒蘚蝕碑文。
蕭瑟悲臺古寺東。東南江闊海橫通。居僧不管興亡事。惟向殘碑說懶翁。
漢江曲
江上人人捕魚去。孤村一半偃柴扉。無端極浦多風浪。日暮漁舟歸未歸。
銅雀送客舟下龍山。是日大雪。
酒盡沙頭金屈巵。那堪送客獨歸時。孤舟暮下西江雪。寒襲重裘醉不知。
泛舟豆毛浦
輕帆欲自豆津還。暫避飄風沙渚間。鳥外雨收殘日漏。舟人遙指果州山。
贈僧
閉戶無端失一秋。每憑孤夢到山樓。逢僧說着霜林晩。此日全勝夢裏遊。
洪遠伯重普蓮亭夜飮
圓荷浮葉綠參差。暗水琮琤瀉曲池。虛閣夜深纖月落。古琴彈罷步虛詞。
送朴季淵渟之扶餘
白馬長江江上城。淸秋此日送君行。可憐亡國千年地。不獨悠悠離別情。
臨津途中二首
十里郊原暝靄斜。驅驅瘦馬路逾賖。丁寧認取前村逕。月映山邊蕎麥花。
秋深官渡上寒潮。醉臥舟人不受招。欲向巴陵城下宿。暮雲晴靄碧迢迢。
幽棲
無人來共此幽棲。萬樹陰濃草屋低。黃鳥一聲驚午夢。手携稚子下前溪。
昨夜
昨夜寒霜庭樹空。墮蟬枯葉又秋風。興來暫結江湖夢。十里蘆洲叫早鴻。
安邊客舍書懷
北出乾坤大。東趨嶺海雄。鄕書無一字。客鬢任雙蓬。十月邊城雨。千村落木風。此時心更苦。燈暗酒尊空。
金城途中
金城不可到。急雪暗前途。日暮山河凍。天寒鳥獸呼。行資煩縣椽。燠室問村夫。患氣仍無寐。懸燈夜坐孤。
送洪從事命耇之京。是日登練光亭。
好去洪從事。勞歌日已斜。嗟吾滯關塞。送子向京華。臘近尊添蟻。天寒雪覆沙。別離元自苦。今夕況天涯。
梁山旅舍遇至日
江上形容苦。停吟望洛陽。歸年殊浩渺。至日轉凄涼。寒向叢梅減。愁從彩線長。廚人供豆粥。舊俗更堪傷。
曉發陽智縣
不寐計前程。林端殘月生。聞鷄燈下起。策馬霧中行。一縣秋槐落。孤村暗水鳴。頻年羈旅苦。羨殺野夫耕。
遣懷
風雨夜如晦。悄然無好懷。孤燈寒照壁。暗水自浮階。筋力隨年換。酸鹹與世乖。故關秋欲盡。山色夢中佳。
寄示金建中震標
爲花頻駐履。隨月屢移床。葉墮埋幽逕。荷枯倒曲塘。百年將進酒。萬事獨燒香。忽憶東涯子。愁時倚隱囊。
漢江亭子
出郭無塵事。高樓眺望平。帆檣依浦漵。冠蓋走郵程。雨積三江水。雲籠百濟城。行人歸欲盡。漁戶暮煙生。
遊三角山中興寺。權士逑伉，金子公得臣，金建中同遊。
已負尋山計。茲行忽孟冬。石門寒日隱。苔逕濕雲封。廢堞悲前代。荒碑記古蹤。諸天知漸近。林杪出疏鍾。
別權士逑
十載一邂逅。各憐頭鬢蒼。風塵那此別。時序又重陽。病葉經秋雨。寒花着夜霜。平生鍾子意。歲晩莫相忘。
書懷三月三十日
一病經旬苦。三春向夕終。乾坤容落魄。詩酒廢過從。民事村村急。煙花處處同。徒然惜餘景。不寐到晨鍾。
舟中對月
江天明月出。及我駕輕舠。疊浪光逾碎。無雲影漸高。渚煙分夜色。沙雁見秋毫。此景誰能述。令人憶謝陶。
悄悄
懷抱忽悄悄。得無排悶詩。居然逢歲暮。況復値時危。樂土心先往。幽期夢獨知。飜慙不如鳥。棲息有南枝。
寄子公
自我遊江國。知君憶故林。書中如對面。夢裏亦論心。缺岸春潮急。環洲暮靄深。樓高易愁思。獨費短長吟。
送江陵太守
江陵數千戶。太半是漁村。蜃氣尋常見。鯨濤日夜喧。稅輕農不病。訟息政無煩。送子此爲宰。別離何足論。
避風
避風舟楫繫。忽得古津亭。天闊遙聞雁。江澄俯見星。散人同散木。浮世等浮萍。貰酒唯須醉。吾何學楚醒。
臨津道中
流光遽如許。今夕餞今秋。身世潘生拙。風塵杜子愁。陰雲籠水國。畫角咽山樓。十載關心事。丁寧付白鷗。
漢上三首
命駕出淸漢。茲遊愜素期。扁舟輕似葉。別島小如棋。地僻來人少。天長去鳥遲。悠然發孤笑。江客有新詩。
野連沙院盡。江出月溪長。鳥影拖殘雨。蟬聲引早涼。胸襟九雲夢。身事一匡床。湖海百年計。丁寧黃帽郞。
避暑登高閣。恩波亦有名。風煙淸漢水。形勝古秦城。天地炎蒸滿。樓臺氷雪生。偶來成信宿。江月向人明。
淮安錄庚午辛未年間。公外祖沈忠烈公宰淮陽。而忠烈公弟判書公宰安邊。淮與安隔一嶺。忠烈公奉板輿往來二府。公時隨侍有此錄。自謹次外大父郡齋卽事韻至楓岳與晴峯分路。卽是時作。
謹次外大父郡齋卽事韻
虎竹連城養。萊衣隔嶺行。笑談琴閣靜。燈燭綺筵明。朔氣爲和氣。江聲雜政聲。村氓亦感動。不憚數逢迎。
原韻沈忠烈公
高堂隔一嶺。五月已三行。並印丹心照。連麾白髮明。渾家歸覲日。滿路鼓吹聲。莫道淮陽薄。安邊足出迎。
次南崖沈判書諿
連城列鼎養。頻作度關行。異地同歡樂。如天戴聖明。恩深敦孝理。誓不負家聲。百里高山路。村人慣送迎。
謹次晴峯沈司諫東龜
嶺外眞雄府。秋來又此行。華筵東閣敞。畫燭北堂明。綵服稚孫舞。淸歌妙妓聲。平生至樂地。百福更同迎。
將遊楓岳。宿道峯書院。次晴峯沈叔韻。
秋來岳色染前除。萬木丹楓冷雨餘。山客枕邊吟不寐。一燈無影石樓虛。
原韻晴峯
風泉當戶落庭除。欹枕藤床醉夢餘。更向道峯雲裏宿。十年榮辱寸心虛。
途中口號
重陽節近憶龍山。目送家鄕百里間。半夜客窓風露〈缺〉。滿籬叢菊夢中斑。
金化途中
秋盡風多野色蒼。池荷庭柳一時黃。傳書白雁南來少。近塞靑山北走長。深峽早霜仍下雨。異鄕殘燭且飛觴。客中何事堪排悶。吟罷新詩夜送涼。
發金城向楓岳
路異通溝縣。崎嶇似七盤。仙山方在眼。客子始怡顏。得句靑驢瘦。經霜赤葉寒。懸知今夜興。明月滿長安。
金城途中。次晴峯韻。
客向東北來。所經多險僻。金城此中最。九月卽飛雪。俶裝戒前途。手足寒仍縮。縱喜山水饒。猶嫌衣袖薄。村居極蕭條。斗屋依山脊。石田本無稻。瘦地但宜粟。顧茲奇勝地。更見淳朴俗。於焉擬卜居。使我機心息。
顯佛菴壁上。次李白洲天章韻。
寺廢塡紅葉。秋晴落彩虹。客來還自去。山色暮天中。
原韻白洲
山立千層玉。川垂百丈虹。寂寥人不見。來往白雲中。
宿正陽寺。次晴峯韻。
素月三千界。靑霞一萬峯。正陽今夜景。人世再難逢。
原韻晴峯
天寒白馬嶺。月白香爐峯。碧落鳴秋籟。仙人如可逢。
又賦
山開積玉秋空冷。露壓危松鶴夢回。雲臥正陽明月夜。直疑身世在蓬萊。
普德窟。次晴峯韻。
白玉千峯古。靑銅一柱高。天空聞獨鶴。地迫戴群鰲。竟日攀躋苦。多年造化勞。寺門人不見。寒殿集飢猱。
原韻晴峯
銅柱何年設。丹崖百丈高。粘空翔鐵鳳。壓地駕蒼鰲。禹斧知應斲。秦鞭問幾勞。攀躋愁永日。雙手接飛猱。
又絶句二首
洞裏鶴天空。風前松子落。孤庵不見僧。客意禽先覺。
鐵鎖垂千劫。金莖擎百層。寺空雲滿地。斜日客來登。
萬景臺。次晴峯韻。
辛苦來攀百尺蘿。度嵯峨了更嵯峨。風中仙樂天門近。雨後秋雲海國多。眼爲難窮還欲抉。詩因乏巧不堪哦。何時得遂乘桴志。納納乾坤浩浩歌。
夜坐山映樓。次晴峯韻。
下架虛無地。中通小有天。樓高愁易起。溪鬧夢難圓。山擁簾旌外。雲生礎砌邊。禪枝鴉定後。新月上華筵。
次晴峯客窓秋夜歌韻
九月三更雨。孤燈半壁明而熒。明而熒。照無睡。雨打寒窓風響鈴。風雨聲。夜深急。陰壑松濤入耳空泠泠。遠客思鄕鬢欲絲。安得飮一石一醉不願醒。
又
一杯酒千首詩。滿庭落葉空飄蕭。遠客三更苦無寐。朔雲關路何迢迢。別恨蒼茫吟不盡。殘燈明滅坐頻挑。請量東海水。看取淺深愁。秋雨冥冥秋夜遙。
楓岳與晴峯分路次韻
萬瀑洞中雲。四仙亭下路。東西此日分。不獨秋懷苦。
原韻晴峯
靑山萬疊雲。落葉東西路。此地卽相分。共說離情苦。
送李郞中一之大純之任江西
郞官稱意少年子。忽綰銅符出塞門。不是士元歸下邑。暫敎虞詡試盤根。防秋海戍軍麾滿。待臘關山雨雪繁。要向危時報明主。世間離別未應論。
贈程副摠龍應製
癸酉冬。以大提學金公啓辭。被抄於程副摠贈詩之類。而不敢製進者。蓋以布衣故也。
山西家世斗南人。握節觀兵到海濱。今日中原須衛霍。十年邊塞尙風塵。融城殘雪初迎臘。近水叢梅欲放春。一箭平遼知不遠。佇聞勳業冠麒麟。
同題。四首。○代人作
乘槎將命閱軍容。渤海風濤息怒洶。漢塞旆旌新衛尉。薊門征戰舊堯封。每憑戍壘聽寒角。頻上山樓看夕烽。醜虜勢窮知不臘。願銷金甲事春農。
漢將兼乘使者車。雙旌移駐濟王墟。儒家早服河南訓。兵法初傳圯下書。已喜雄威馳虎穴。會看餘勇掃狼居。他年太史波濤筆。定向編中紀兩苴。
握符持節事橫行。楊僕樓船驃騎營。投筆也能崇揖讓。請纓何但爲功名。五雲天遠北辰隔。一樹梅開南紀明。知子此來應有意。佇看遼薊虜塵淸。
使者新兼副總兵。孤槎八月發神京。征遼壯略歸平仲。諭蜀雄詞屬馬卿。紫氣初臨箕子國。玄冬又駐濟王城。自憐駑蹇參郊餞。矯首南雲倍結情。
終南草堂
愛汝終南一草堂。前臨幽澗後高岡。近人靑嶂恒生靄。背日丹楓早着霜。憑檻最先邀月色。拓窓偏自納秋光。藥瓢茶鼎無餘事。時向床頭檢古方。
偶吟
醒然回首覺迷途。用力元來在省吾。受氣薄同程叔子。玩心明愧邵堯夫。草花隨處堪行望。風月當年仰舞雩。此事不求持敬外。的應終免小人儒。
村居
年來耕鑿無餘事。佳趣時憑詩句論。蔣詡不須開竹逕。陶潛何用設柴門。隣僧乞米暮歸寺。縣吏催租夜過村。世亂猶嫌此山淺。欲窮流水到花源。
坡山旅舍
孤客其如寂寞何。醉憑雄劍強悲歌。山蟠高嶺朝三角。水蹴臨津走洛河。世事不堪秋序盡。旅愁偏與雨聲多。曲肱暫結還家夢。憎殺霜風暮振柯。
擬早朝
露霑宮瓦玉鱗鱗。一朵祥雲捧紫宸。劍佩合時開御座。絲綸裁處引詞臣。鸎聲忽送千門曉。日影徐回萬古春。更見太平佳氣象。上林花柳別般新。
江村卽事寄諸友二首
春盡江村日自長。獨憑欄檻數烏檣。風來浪碎樓臺影。雨濕泥留花草香。無事漫同犀首飮。吟詩又學翰林狂。何緣共泛東湖月。取樂佳人錦瑟傍。
煙籠江柳草離離。獨上高樓強賦詩。病裏難乘今日興。尊前易失故人期。受風弱燕猶捎蝶。裛雨殘花尙在枝。萬事一春看又過。不堪歸夢着東陂。
詠梅
一樹梅花古寺傍。高標已自壓群芳。雪中難辨緣同色。月下能尋有暗香。處士西湖成舊伴。美人南國倚新粧。終須結子調金鼎。傳說那能擅有商。
望伽倻山
遠望伽倻山。炎方澒洞了。崚嶒獨不朝。造化良難曉。層嶺困回雁。絶頂愁度鳥。春來擬一登。應見魯邦小。
別士逑
醉中分袂不知悲。方到醒時羨醉時。安石難禁數日惡。去非曾誦十年詩。秋來蠟屐思蕭寺。別後淸尊阻習池。只作報書非我事。兩鄕魚雁莫敎遲。
泰安雜詩。二十二首。○丁丑亂後流寓時作。自此至驪江錄皆同。
國破家亡哭不辰。小儒無力濟斯民。却秦未見齊高士。復漢誰爲蜀老臣。日下音書如隔世。天涯花柳亦知春。愁時拂拭龍泉劍。壯志猶能隘八垠。
蘇泰古郡之東谷。僑居荒涼生事微。海城春深賈舶聚。山市日晩行人稀。客子徒然送佳節。花時猶未改寒衣。最憐眷眷安明府。飧後來尋乘夜歸。
飄零海外轉無依。遠愧蘇秦困亦歸。暮雨藏山村樹黑。春陰垂野瘴禽飛。防身劍在心逾壯。問舍囊空計易違。誰憫蓬萊獻賦客。花時猶着臘前衣。
飄飄萍梗又南州。鼓角聲中淚自流。爲口營營傷直性。將身役役愧前修。海門風逆早潮急。山市煙生春色浮。女病妻憂心緖亂。故園歸計入搔頭。
天門金榜動長安。贏得人人走馬看。才薄何心叨爵位。家貧唯欲免飢寒。一朝關外風塵起。二載周南行路難。此日那堪望鄕處。山靑雲白海漫漫。
京洛音書久寂寥。何方醫得此無憀。海通漢水恰千里。路出瑞山惟一條。春盡漁村迷蜃氣。日高鹽井上鰌潮。干戈滿地未歸去。客子心旌空自搖。
客裏偏愁聞鼓角。年來又厭看旌旗。西關寇盜袍如練。東國民生命若絲。雨足沙村花自發。春深漲海雁先知。故園歸計行應決。弟妹寧辭見日遲。
一別長安月幾盈。尺書難悉未歸情。兵連萬里風塵暗。屍積三都草木腥。弟妹蕭條見何日。親朋零落愧餘生。客中多少關心事。盡入高樓暮角聲。
欲說艱危淚暗垂。餘生未覩漢威儀。胡雛自古稱難化。周鼎于今謂可移。惴惴人情猶未定。茫茫天意竟誰知。哀江南賦吾能述。擬取東溟作硯池。
苔封門逕絶招尋。坐愛西林十畝陰。山擁古城殘角響。地連炎海瘴雲深。曉鸎喚起還家夢。春鳥啼驚作客心。擾擾干戈何日定。廟堂長策是和金。
海隅風色尙餘寒。谷口花飛春又殘。幾日故人杯重把。百年豪氣劍頻看。遺氓厭見胡塵暗。遠客空吟蜀道難。試上郡城回首望。白雲何處是長安。
西塞煙塵久未淸。春風又入洛陽城。一隅炎海悲身世。幾處新阡葬友生。強把酒杯酬節序。謾拈詩筆記陰晴。躬耕隴畝眞吾事。只爲慈親豈爲名。
雨子霏微燕子廻。梅花零落杏花開。有時採藥小僮出。盡日掩門無客來。病負陳遵投轄飮。詩成杜甫望鄕臺。吾生未免窮途哭。何事鵑聲又訴哀。
客間光景逝如流。夏日初長地轉幽。更喜村民同野鹿。欲將身世付沙鷗。釀花新醞朝開甕。待月疏簾夜掛鉤。莫道個中無一事。詩篇時向使君求。
岸花汀草客愁新。流轉殊方又一春。豪氣益增多難日。親知太半再生人。千年郡郭纔三里。數點漁家是四隣。最喜使君寬禮數。酒杯棋局見天眞。
主辱誰能一灑之。二年戎馬尙奔馳。虛疑日域乘槎使。復恐天朝問罪師。萬里殆無容足地。餘生未有息肩時。小儒憂國終何補。鏡裏空添兩鬢絲。
避賊南來長作客。無端春事又櫻桃。樓前滄海兼天闊。郭外靑山拔地高。身世欲謀千日酒。風煙盡入一霜毫。自憐杜子元多病。更歎潘生始二毛。
國家喪亂看今日。墻壁朝廷事事新。共道曹公眞漢賊。徒知管子豈齊人。醫師未解求良藥。野客空思獻美芹。識務由來在俊傑。經冬不改是松筠。
鳥嶺巉巖湖海深。各憐頭鬢雪霜侵。瘦妻每說春來夢。遠客偏傷病裏心。萬事糾紛誰預料。新詩凄切或長吟。干戈一別經年恨。縱有淸尊不自禁。〈右有懷聘君〉
回頭直北是京華。戀闕那堪更憶家。尙滯海隅三里郭。難分天上一枝花。功名薄薄頻看鏡。歲月悤悤又種瓜。關塞三春吹畫角。乾坤萬事集長嗟。
海上孤城城外峯。幾聽興住寺樓鍾。環洲雨過鹽煙直。別島雲沈蜃氣重。亂後益無當世志。病來全減舊時容。藥爐茶鼎眞吾分。莫怪三春向酒慵。
靑春忽過亂離中。故國歸心又墮空。邑里渾臨三面海。軒窓不斷四時風。喚愁芳草交加翠。濺淚幽花寂寞紅。莫怪幷鄕還惜別。華山深谷有蘭叢。
沔陽雜詩二十一首
白華山下過三春。盡室今依沔水人。豈有新詩傳衆口。絶無兼味入吾唇。賢多落落居屠釣。聖有棲棲歎鳳麟。貧固士常吾不厭。願終耕鑿百年身。
臨江舟楫已生衣。春盡南征且未歸。千里風煙離夢積。二年兵革故人稀。林花着雨參差發。海燕銜泥上下飛。黃紙紅旗兩無賴。重嗟身事與心違。
客遊湖海久思歸。病起登高力更微。雨足村村民事急。春深處處岸花飛。秦川鼓角朝儀阻。杜曲桑麻晩計違。誰道南州爲樂土。此來猶復歎無衣。
海角城高更女墻。強登樓去豈尋芳。乾坤還共客心遠。歲月却兼歸路長。異地篇章空自好。故園花草爲誰香。不堪丘墓無人守。寄在空山古寺傍。
萬丈丹梯未易凌。南州初夏已炎蒸。輕風乍起野花落。宿霧初收山日昇。睡味向來甘似蜜。生涯隨處冷如氷。淸涼漢水家猶在。歸路何時快馬乘。
春盡湖西燕子斜。不堪爲客惜年華。將軍未試伊吾劍。使者難乘博望槎。椵島悲風吹漢幟。鴨江孤月照胡笳。無人無酒仍無興。滿目傷心處處花。
二載他鄕怨落暉。夢中歸路漸熹微。乾坤杳杳鳥雙去。歲月悤悤花自〈一作片〉飛。亂後客居難預定。向來人事巧相違。吾廬物色今何似。雨過前江水政肥。
金衣處處囀枝頭。每向年年報麥秋。花裏樓臺驚醉夢。柳邊簾幕喚閑愁。淸歌似解酬簷燕。正色何須愧海鷗。最愛數聲傳御苑。一時春色滿皇州。〈右詠鸎〉
詩家賴爾頗收功。幾見池塘煙水中。足趾每拳秋後月。頂絲微動晩來風。飛時野色還增翠。行處荷花轉覺紅。最是遙看難自辨。白頭相對釣魚翁。〈右詠白鷺〉
久客孤懷未易寬。向來人事遞悲歡。歸山自有宜攀桂。去國兼無可掛冠。兩眼幾回經喪亂。一身不敢怨飢寒。至今聖代郊多壘。手握龍泉夜夜看。
身隨湖海一匡床。故國音書字數行。爲問登舟慕溫嶠。何如扇枕學黃香。況聞聖代勤湯幣。不是無人補舜裳。進退此心寧有間。憂時白髮向來長。
不思投筆漢時班。甘似簞瓢陋巷顏。出戶緩尋芳草去。登皐閑共宿禽還。已能無事求諸外。便欲將身老此間。却恨羊裘歸物色。終敎人說富春山。
少歲氣如魚縱壑。亂來身似鳥依人。舊遊勝事嗟無及。到處新知見卽親。盜賊經年乘白馬。衣冠此日拜丹宸。魯連不是終輕世。蹈海初心恥帝秦。
聞君遷木客于淸。鳥畏虛弦定幾驚。犀首便應無事飮。孟郊長是不平鳴。江雲渭樹經年別。萬壑千峯獨夜情。暫倚隱囊成渴夢。數聲殘角起孤城。〈右憶子公〉
行行夕露已微微。宿鳥棲鴉遂不飛。開浦日昏村樹遠。大津風逆客帆稀。二年西塞猶戎馬。四月中旬未裌衣。豈但無家心懶慢。詩生眼底忽忘歸。
身如杜子寓東屯。時醉田家老瓦盆。病起更堪心悄悄。春來惟有睡昏昏。未衰顏鬢九分改。經亂情親幾箇存。聞道關西猶戰伐。小儒那免滯孤村。
滄海愁心較淺深。故園松桂綠成陰。去年已獻長楊賦。此日聊爲梁甫吟。子美舟中長伏枕。仲宣樓上幾開襟。未論歸鶴逾千載。始信家書抵萬金。
草閣陰陰五月涼。幽棲地僻懶冠裳。風吹麥穗村村熟。雨濕棠梨處處香。貪看白鷗毛似錦。愁聞黃鳥舌如簧。自嫌遠客閑無事。強欲新抄陸氏方。
奉天車駕還宮日。南渡君臣忍辱時。七國當年困牛後。三韓自古是龜茲。洗兵功豈由諸將。退虜人誰賦一詩。尙憶東山謝安石。盡輸奇策入圍棋。
戀闕思家湖外客。幾回步月立淸宵。身同落葉無時定。心似懸旌盡日搖。野老醉時知罷市。山童唱處識歸樵。故園久別宜旋旆。莫待秋鴻度泬寥。
年來蓬轉任東西。觸境興懷倍慘悽。帆腹飽風爭獨鳥。潮聲挾雨到諸溪。望鄕客子移時立。索飯兒童盡日啼。湖外少逢親舊友。新知猶自惜分携。
牙山雜詩二首
墮淚穹碑似峴山。李侯遺化邈難攀。割鷄道屈弦歌際。鎖印春遊桑柘間。海岸舃留雲杳杳。河陽花發雨斑斑。土亭萬古名應在。華表何時鶴更還。〈右李土亭碑〉
異鄕春夏寄餘生。淹泊方知村社情。海客風餐泉遠汲。漁人水宿火微明。地卑湖右牙州縣。山近河南慰禮城。強欲登高望京國。碧天無際暮雲橫。
金子公遠來相訪
久謂死於亂。何緣得並生。別離未堪恨。邂逅忽相驚。握手各垂淚。聞言皆厭兵。況哀張也逝。寧忍此時情。
原韻子公
誰知此會有。幸賴又偸生。顏面看仍舊。艱難說輒驚。晝常聞野哭。夢亦避胡兵。錫友幽明隔。那堪獨愴情。
成歡驛樓。口占贈別子公。二首
風颯陂塘氣似秋。驛邊殘日更遲留。天收急雨生明月。欲看荷珠急上樓。
雨黑河南古驛樓。客行兼爲賞荷留。預愁明日分岐處。萬樹蟬聲報早秋。
途中
六月六日炎熱極。草深古路行人稀。晩來意倦垂鞭睡。時有蜻蜓立客衣。
次子公韻
村居相對只茅簷。流轉殊方百慮兼。多病形骸長服藥。一秋消息早穿簾。故人惜別淸尊滿。遠客思歸白髮添。跨馬出郊聊極目。海山無數劍鋩尖。
德積寺
尋寺初疑騎馬穩。登樓方覺地形高。十洲煙霧來雙眼。六月風飆動二毛。穌晉世稱齋繡佛。茅公人道是仙曹。飜愁明日塵埃裏。回首雲林夢寐勞。
西原錄
旅夜書懷二首
他鄕何處暫求安。默算遊程歲欲闌。世亂謀生爲客久。夜長無睡夢歸難。風湍合勢回頭聽。梅月爭光刮目看。北望宸居仍佇立。瓊樓今夕不勝寒。
終歲驅馳不暫安。懸燈不寐夜將闌。求田夙計蹉跎易。避賊親朋會合難。枕上詩成聊自慰。閣中梅發共誰看。滿庭雪月還無賴。都入虛窓作曉寒。
丁丑至月初二日。子公來訪於西原旅舍。夜坐聯句。
西原客舍歲將闌〈仲久〉。草木蕭條凍雪殘〈子公〉。不遇故人那此境〈仲久〉。且搜奇句敵高官〈子公〉。孤燈照壁寒無焰〈仲久〉。薄酒盈杯味更酸〈子公〉。明日挹淸堂上去〈仲久〉。共憑危檻聽風湍〈子公〉。
又
雨雪交霏節已闌〈仲久〉。羈人贏得鬢毛殘〈子公〉。藥鑪茶鼎供多病。高馬朱門付達官〈仲久〉。身世政同潘岳拙。詩篇敢擬聖兪酸〈子公〉。如今何必傷遭亂。本是深潭自激湍〈仲久〉。
淸州
北走神京三日程。南通湖嶺路均平。峯巒大集西原鎭。天地中分上黨城。俗類豳風皆務本。才如蜀士盡知名。煩君莫倚譙樓望。感古何人不愴情。
次子公韻
南石橋邊路。西原郭外村。那知瘦杜甫。忽訪病文園。烏鵲喧休市。笳簫咽閉門。俱爲望鄕客。今夕倍銷魂。
又次子公韻
足繭湖西數十程。逢君垂淚說昇平。華筵夜飮月沈閣。快馬春遊花滿城。亂來爲客謀衣食。到處無人識姓名。何事官梅且欲着。望鄕吾已不勝情。
疊前韻
郊墟極目故園程。歲暮陰雲萬里平。梅萼欲開殘雪岸。角聲偏苦夕陽城。風吹斷雁難成字。苔蝕荒碑不記名。豈料兵戈爲客日。又添尊酒送君情。
松都懷古二首
統合三韓五百基。秪今唯見草離離。後王竟失前王險。一世那知萬世嗤。城壘雪殘思築日。洞門霞鎖憶遊時。可憐滿月臺邊月。夜夜淸光更爲誰。
寒煙衰草鎖遺基。幾度經過嘆黍離。風月不隨王業盡。興亡均被達人嗤。空餘玉殿春遊處。尙憶金門曉闢時。欲共冤魂橋上語。君知獨立我爲誰。
晩發天安。夜投金子公幽居。
策馬衝泥泥浩蕩。伏龜亭下政黃昏。燒痕夾岸方知路。雨氣沈山不辨村。塵裏冥行曾已熟。客間疲役更堪論。羨君一室閒無事。對卷停燈獨閉門。
訪黃徵君
晩蹋春泥訪隱淪。竹扉梅逕摠無塵。汝南人物知君是。自愧聲名墊角巾。
舟行錄
宿楮子島
孤棹依沙宿。薄衣春夜寒。金波一道水。蜀魄兩邊山。竹嶼漁燈亂。花宮仙梵殘。不眠思舊國。枕上淚痕斑。
三田渡
曉辭孤島下。朝過二陵前。風逆舟凝滯。江平野接連。穠花粧曲岸。獨鳥入微煙。覽物仍懷舊。羈心轉惘然。
舟中記所見
雨餘春浪靜。風正夕帆懸。岸上農夫語。舟中賈客眠。折花數列岫。續蔓試深淵。淮水東邊月。今宵分外圓。
龍津東陽尉申公翊聖亭子。次贈詩韻。
公是當年富貴人。風期晩與白鷗親。蒼然亭上盈尊酒。管領東淮二水春。
又次壁上韻
九曲蒼屛數仞臺。幽居新占大江隈。山童採藥侵晨出。漁子收筒帶月回。少歲秦樓窮勝事。暮年嚴瀨屈奇才。筍輿桂棹吟哦處。日日能傾幾百杯。
宿仰德里
龍門山下一帆風。急峽高江瞥眼中。霽月入波金〈一作光〉片片。暮煙籠樹蓋〈一作影〉童童。酒當何處眞難忘。詩到此間還未工。不分皇王兼帝伯。人生得意卽豪雄。
漫吟
篙師少小慣乘舟。旗脚占風坐柁樓。也是自家輕性命。岸邊觀者浪添愁。
舟中漫吟
孤舟逆浪去遲遲。得盡江山所歷奇。明日又尋神勒寺。臨風快讀懶翁碑。
登淸心樓次韻
倚樓人在暮雲端。沙雨隨風灑醉顏。去鳥一雙天拍水。歸鴉千點日沈山。忠州〈一作東西〉舸艦危欄外。牧老〈一作圃牧〉篇章古壁間。漁釣煙波吾計決。極知駑蹇分偸閑。

[book_title]卷二
詩
驪江錄
淸心樓戊寅
千尺朱樓俯碧潯。一回登眺一淸心。文忠，文靖曾過此。江水江花直至今。甓寺晨鍾穿宿霧。龍門夕照閃歸禽。三年多難憑危處。陳子遺篇更苦吟。
次申敎授韻
桃花春浪浸前階。一水風煙共郡齋。禮法豈因嵇阮設。文章難與謝陶偕。扶犁播穀村村急。擊鼓迎神處處皆。爲報巷南同病客。可能知我此時懷。
有懷子公
自君東入海。吾亦客驪州。嶺路常通夢。江雲每起愁。月明神勒寺。花暗竹西樓。會合期何日。相思白盡頭。
書懷
行役何時已。今朝又向東。功名大槐國。身世少陵翁。雁塞兵常鬪。燕都信不通。空看漢水上。樓櫓聳雲中。
過漢江感舊
憶與同心子。東湖十日留。樓高頻縱目。江闊更消愁。歲月容華改。兵戈涕泗流。經過多感慨。那忍獨回頭。
書懷
往事那堪說。孤臣涕自傾。朝廷能忍恥。將帥却偸生。在莒心毋忘。平淮業可成。長歌出師表。異代更含情。
驪江二首
驪江勝事蓋東國。漢水龍津摠不如。八藪春採充腸藥。廿灘夜打相思魚。忠州原州地形錯。牧老慕老物色餘。十年三到今留滯。我欲因之此卜居。
邦畿山水說驪州。幾箇前賢物色留。水出五臺經四郡。山橫鳳尾接牛頭。李仙宅畔花紛野。鄭老詩中雨滿樓。陳跡百年人獨立。不堪斜日下長洲。
永懷古跡四首
嗚呼至德眞難忘。尙憶垂衣坐法宮。惠澤湖山千里外。明良三十二年中。秪今下馬瞻虛寢。當日攀髥泣老翁。安得更逢文物盛。萬民歡樂八方同。〈右英陵〉
高僧普濟安禪地。塔劫宮墻宇宙間。寺下悠悠杯渡水。臺邊寂寂屐尋山。誦經當日龍應聽。飛錫何時鶴共還。老釋不知今古意。獨敲寒磬掩松關。〈右神勒寺〉
停舟何事獨含悲。爲是韓山百歲師。北學遷喬少年日。東籬採菊晩秋時。一區煙月窮淸賞。萬古江河寄怨思。欲向歸州追庾信。荒墟處處盡堪疑。〈右牧隱舊居〉
一封章奏九重門。此老終然臥此村。江上碧山眞不負。塵中白日向來昏。漢廷空折朱雲檻。楚澤難招屈子魂。獨立毀垣衰草裏。老梅疏影更堪論。〈右孤山〉
淸心樓。送曹守而漢英赴關東幕。
數株煙柳大江頭。暫引長條繫客舟。爲是海山千里別。況兼南北萬端憂。扶桑日出金鷄曉。皆骨霜濃錦樹秋。目斷孤帆天外影。不堪惆悵下西樓。
寄金子公書於曹亞使
有客客三陟。其人潘陸才。又能壯士飮。誰肯王孫哀。把酒迎群帝。吟詩倚五臺。憑君寄書札。爲勸早歸來。
閑居遣心十二首
旅泊驪江上。干今半歲餘。小奴知向市。一婢學携鋤。地主時迂蓋。隣家或送魚。村情未爲熟。猶勝寓居初。
未解田家事。依人強學爲。鋤禾從費日。打麥恐經時。民散猶催稅。年荒却怕飢。願聞聖明主。一一問瘡痍。
村居困炎熾。樓閣有餘淸。步屧隨諸益。憑闌到二更。雨晴群岳立。月出小灘橫。興極循階降。江船已鼓聲。
牛亡民散後。田野半荒蕪。誰議齊棠發。皆嗟魯麥無。端居憂盜賊。不寐憶唐虞。昨者逢京使。於菟入九衢。
村裏多幽事。渾忘夏日長。庭深唯鳥雀。客至始衣裳。苦熱看書懶。新晴曬藥忙。頹然北窓臥。誰道夢羲皇。
賤子僑居地。驪江繞舍淸。滄洲今屛跡。黃紙昔題名。蔭樹披衣臥。看雲曳杖行。從茲仍卜築。漁釣了平生。
宗社多艱日。江湖養拙身。他鄕長作客。一病故隨人。露草飜螢火。晴波動月輪。賴多京國舊。相訪慰悲辛。
天文星拱北。地理水流東。返魯懷尼父。尊周憶晦翁。空悲一葦遠。誰解寸心通。萬曆崇禎事。依然似夢中。
抱疾違東省。巢林分一枝。可堪多難日。長憶少年時。夜醉留人酒。春吟求友詩。回頭舊遊處。終是淚雙垂。
劍外郞官老。周南太史留。峽雲迷客路。堤柳綰鄕愁。孤鶴翩躚過。長江日夜流。欲歸歸未得。萬感集搔頭。
客已歸朝盡。吾猶臥病留。賦先陳世德。書或著窮愁。亂後江山在。吟邊歲月流。荒村荷問訊。強起謝遨頭。
欲陳經濟策。其奈小儒何。車駕蒙塵數。金貂賞從多。年光驚熠燿。身世傍黿鼉。幾日歸京國。春城響玉珂。
東臺
有一棲遑子。今年又此來。思君望北闕。與客上東臺。夕日仍餘照。春雲遂不開。長安在何處。杳杳使人哀。
是非歎
天下之是非。不齊固其理。古初諒無爲。俄而有是矣。有是乃有非。有非亦有是。是非千萬端。鷇音終不已。古道日以遠。王風日以靡。大小爭奪間。紛紛蠻觸氏。是是旣非是。非非亦類此。同其同則同。異其異則異。異同隨愛憎。誰能辨眞僞。作春秋綱目。吾師兩夫子。一自泰山頹。天地入涕泗。等是失其眞。無寧歸一指。所以漆園仙。千載稱達士。
夜坐
返照看將斂。棲禽覺稍稀。江城吹角罷。田父荷鋤歸。蟲響依牀咽。螢光帶雨微。秋期已向晩。百慮又無衣。
寄金子公
君爲五臺客。我滯驪江頭。驪江之水出自五臺山。遙遙千里西南流。流波之中足鯉魚。何無一書令人愁。兩地離懷已秋序。空嗟急景無停留。
舟中錄
是年八月二十五日。自龍湖拏舟。歸驪江寓舍。四首
歸思悤悤不憚勞。扁舟掛席駕洪濤。江山搖落風霜緊。煙霧蒼茫星月高。沙渚時時秋雁起。水村處處曉鷄號。支頤獨坐蓬窓下。一任新愁添二毛。
八月歸帆興頗多。茲行猶足慰蹉跎。霜濃岸岸皆紅樹。風急時時或白波。客子有詩凡幾首。行人無事亦長歌。不愁峻瀨侵尋近。但惜奇峯倏忽過。
三月看花八月楓。今年兩度在舟中。花枝爛漫香逾好。楓葉殷紅色卽同。秪少當時一輪月。還乘依舊半帆風。何緣倩得丹靑手。畫裏分明着此翁。
暫到京關未是歸。歸舟今又泝黃驪。不辭霜雪工侵鬢。秪恐風塵易染衣。翠壁丹楓眞活畫。落霞孤鶩更新詩。停橈欲向前村宿。夜色沈沈已掩扉。
送趙學士胤之錫胤出牧晉州
遼西殺氣亘天東。朝野憂端等華嵩。今日出師寧復漢。向來被髮識爲戎。中原將帥書難達。少海旌旗塵正蒙。南徼一麾非失計。臨分何用嘆途窮。
姜巖壽海亭十詠
際曉龍噓氣。脩眉晩未分。能爲傳巖雨。不是楚臺雲。〈右比兒曉雲〉
掛席歸舟遠。還看暝色添。秋風均與便。誰辨季鷹帆。〈右祖江夕帆〉
蒼翠擁崇岡。二陵連黛色。曾聞五雲飛。今日窺松柏。〈右二陵松柏〉
盡日相看處。奇峯削立三。孱顏只依舊。變態是煙嵐。〈右三角煙嵐〉
前溪芳草多。落日輕煙羃。不見牧童來。風傳數聲笛。〈右磻川牧笛〉
村童持斧去。偏向藥山多。忘却歸來晩。林間爭唱歌。〈右藥洞樵歌〉
興敎千年寺。雲山第幾層。斜陽草際影。飛錫獨歸僧。〈右興敎歸僧〉
長橋臥水中。人馬遙分色。但作畫圖看。不知何處客。〈右河橋過客〉
秋江吐亂洲。一種蘆花岸。昨夜霜風吹。驚聞初下雁。〈右蘆洲落雁〉
浦口垂綸客。歸來日已晡。細鱗好風味。何似松江鱸。〈右望浦釣鱸〉
南征錄是年秋。公訪尹聘君於嶺南。自自驪江向嶺南至水橋道中。卽是時作。
自驪江向嶺南到忠州
信美名州地。登臨意若何。驛程通大嶺。廨宇自新羅。峽坼寒流轉。城空古木多。沈吟秋日暮。棲鳥掠人過。
鳥嶺
中分湖嶺界。此是國南門。山路登登峻。溪聲處處喧。飢鴉啼古壘。疲馬戀空村。涉險吾差熟。茲行未敢論。
八莒村留別聘君二首
避地行裝閱幾州。南來又傍驛亭留。尊秦已忍看今日。厭蜀那堪憶舊遊。萬里山河周顗淚。百年身世仲宣樓。明朝決意驪江去。敎子敲針作釣鉤。
一作參商歲屢移。他鄕相望幾憑危。餘生幸有重逢日。欲別還如未到時。關路雪消前夜雨。驛窓梅發去年枝。丁寧短棹驪江會。莫向東風更後期。
水橋道中
南來日日望長安。積雪層氷道路難。鄕思不堪天共遠。客情仍覺歲俱闌。山圍劍院靑靑出。雲傍琴臺淰淰寒。欲弔忠魂頻駐馬。暮天風雨暗前灘。
金子公自嶺南移家忠州之新塘。卽日見訪。盛稱鏡湖堂之勝。爲賦一律。
有客來從東海東。自言曾訪鏡湖翁。名因賀監風流勝。閣擅滕王州邑雄。銀闕轉空秋水白。金鴉颺彩曉雲紅。仙區入夢身匏繫。骨蛻何人老此中。
送子公入京
萬逕千山雪政飛。逢君忽復送君歸。曼翁若問吾消息。歲暮江村獨掩扉。
述懷己卯
幾年逃亂數行裝。漂泊西南鬢欲蒼。身似出關周太史。志同題柱漢仙郞。逢春臥病驚佳節。把酒看花憶故鄕。欲買漁舟終老去。母恩君寵兩難忘。
豆毛浦感懷
水村山郭幾家樓。亂後重來摠是愁。記取泊船沽酒處。數枝花發古墻頭。
偶赴韓丈之招。小飮山麓。
此來非是爲招尋。只道前山春色深。坐數落花移白日。步隨流水度靑林。長歌有甚窮途哭。強醉難忘故國心。安得中原賀戰勝。宰羊釃酒散千金。
庚辰二月。罷館職。將歸驪江僑寓。口號。
今我罷官勝得官。天敎歸去侍慈顏。春風積水孤帆遠。落日長空獨鳥還。自是聖朝敦孝理。誰言厭直欲偸閑。主恩隨處眞堪詑。秪恐生前未答山。
順安守挽
王孫芳草綠萋萋。門掩春風岳麓西。莫把死生分苦樂。世間憂惱與山齊。
廣州途中。復用前韻。
疏慵何事繫微官。數載風塵只苦顏。時序已驚春燕至。天機却見暮鴉還。乘舟一醉非難事。信馬孤吟亦等閑。無限煙花廣州路。相看不厭是靑山。
途中絶句
一道溪流山四圍。春陰漠漠絮飛飛。幽禽對語花枝上。似向東風喜我歸。
送朴季淵全州通判之行
勞歌一曲送君行。楊柳靑靑芳草生。孤雁也能春北去。片雲何事暮南征。山圍豐沛曾封邑。石壞甄萱舊築城。聞道此邦牋紙好。幸因估客寄深情。
次尹注書巨源澄之韻
今日殘花昨日開。人生長是被花催。明朝欲就山翁飮。却怕前溪夜雨來。
尹注書野亭小飮
得錢沽酒卽良辰。況復靑春天氣新。江燕初歸如舊識。海鷗何事又相親。二毛郞署潘安拙。一室生涯原憲貧。此日尊前須盡醉。與君俱是洛陽人。
陪仁里諸公。薄遊神勒寺。明日李永平丈貽書及詩。以道未得同遊之恨。仍次其韻。
昨者東臺酌酒時。江花零落燕差池。何妨閉戶消長日。弔古尋春易作悲。
復用前韻二絶
賞花須及未殘時。蕭寺黃壚與習池。若道流光催客鬢。淸秋何獨使人悲。
岸上孤村特地幽。閑中忙是及春遊。似聞崖口花猶在。明日應須急棹舟。
東陽尉申公翊聖題詩扇面以贈。斗彌途中次韻。
緣江石棧與雲齊。古木蒼藤咫尺迷。行客不分山水境。只聽禽鳥百般啼。
原韻樂全
江霧沈沈江草齊。回谿危磴使人迷。流鸎不是無情物。恰恰林間盡意啼。
漫成辛巳
荒庭整履步斜陽。剩喜微風送竹涼。已向世間齊得喪。肯於身上辨閑忙。鸎喧太液千條柳。霧罷終南萬仞岡。客至陶然相對飮。金丹不覺是仙方。
題沈學士東龜衿山別墅
中丞隱處是黔陽。發興無端到草堂。花逕日高飛蛺蝶。石池春㬉浴鴛鴦。觀魚剩得莊生樂。服藥新抄陸氏方。共說大才終不棄。肯容流滯事農桑。
有感
說從丁丑淚浪浪。宵旰憂勤獨聖王。握節蘇卿猶北海。思歸公子尙咸陽。元元蹙頞三年旱。處處驚心五月霜。六入薇垣無一字。小臣罪大合投荒。
雨中
疏雨滴梧葉。寒蟲吟草根。百年江海志。秋日又黃昏。
送友人佐幕嶺南二首
庭梧一夜葉飛秋。不盡登臨送客愁。試過淸河容少滯。使君詩酒最風流。
靑袍新樣稱身裁。四牡王程歲月催。時論未應輕幕府。此行誰歎屈奇才。
兼春秋後偶吟
虛名從古誤書生。榮辱何人不暫驚。卷裏光陰秋月白。夢中鄕路暮江平。薄才無意褒兼貶。小吏勸書陰與晴。寸廩一身難脫得。主恩華髮愧簪纓。
次石洲八音歌。寄金子公。
金生江海士。得我爲鍾期。石交二十載。暫別輒相思。絲飮日無何。雖賤亦不悲。竹溪慕前隱。愧我不得追。匏繫朝市間。何事賦歸遲。土婁非無計。予心子知之。革舊際中興。低徊任君嗤。木果此相投。敢道文章爲。
次石洲建除體
建功非我事。得醉卽吾鄕。除詩盡強名。名或相殺傷。滿世功名士。意氣勿昂昂。平居文酒場。遇輒敷腎腸。定交於此徒。恒願置我傍。執金吾何貴。守錢虜不常。破硯是生涯。所愛惟糟床。危機此間無。餘外何所望。成詩寫綵牋。釃酒宰肥羊。收身謝簪笏。觴詠送流光。開缸或聽雪。搜句或焚香。閉口無復言。萬事聊相忘。
次石洲數詩
一杯君試停。且復聽我謠。二人雖同心。浮議易傾搖。三虎固已疑。何況衆口囂。四目非不明。秋水隔迢迢。五湖扁舟子。遺世何飄飄。六國印何用。松柏貴後凋。七月秋風發。歸興滿漁樵。八仙與爲徒。眞率用朮瓢。九還丹若成。羽翮凌雲霄。十句意不盡。聊爾寄參寥。
玉連環
一年風色已秋天。大火西流霽月懸。心上徒勞憶仙掌。手中時復撫龍泉。水通江海分孤島。山擁松楸有一廛。土思如今非不苦。古來難得遇周宣。
淸陰金公尙憲夫人挽代人作
夙媲名公德益尊。老年生別不堪論。共驚蘇武初回節。誰料莊周忽鼓盆。山石只傳將化語。湘篁端着舊斑痕。傷心梁孟同歸路。蜀魄東風獨返魂。
送張士元應一僚丈赴小尹開城壬午
此都風物我曾知。能說吾君未到時。霸氣已從松岳歇。忠魂猶向竹橋悲。文章車子三冬學。德業徐公百世師。臨別不堪懷古意。倂敎收入一篇詩。
送趙長吉來陽
君隨獨鳥下南天。春入湖山若個邊。詩就高樓弄長笛。酒醒明月滿前川。已知倜儻方逃世。更羨遨遊也挾仙。別後音書寧恨少。海通淸漢足歸船。
送金進士子公南歸
三月湖州路。君今戰勝歸。故鄕寒食節。新樣稱身衣。夜雨催花動。春帆共鳥飛。那堪離別後。柴戶掩斜暉。
寄雙彥上人
暗記金圓識面初。幾回天上改蟾蜍。退之聊作留衣別。甫也難封寄淚書。蕭寺閉門寒食過。茂陵多病舊交疏。夢魂不道山川隔。夜夜東林度筍輿。
兼宣傳官後偶成一律
庭院寥寥度一春。晩來幽興不無神。落花雨後渾隨水。輕燕風前或打人。鑪換舊香煙欲細。甕開新醞味還醇。傍觀莫怪朝參懶。非武非文笑此身。
臨津途中
歷歷臨津路。平生幾度行。歸雲傍石壁。斜景隱山城。鳥度舟爭疾。詩成水讓淸。故園知不遠。到此眼偏明。
李參議德洙夫人挽
吏部淸名盛世遭。閨門淑德稱英豪。久聞顯號封鸞誥。共說奇兒是鳳毛。君子百年偕老約。大夫三載獨賢勞。生離死別無窮恨。兩地分明片月高。
和杜詩秋興八首
晩木蕭蕭寒雨繁。巫山雲物政黃昏。霜前已見飄胡雁。風外唯聞嘯楚猿。喪亂每垂難制淚。流離實有未招魂。深知宋玉悲搖落。悵望千秋故宅存。
序節駸駸迫授衣。孤城病客怨斜暉。秦川萬里書難達。楚岸千峯葉盡飛。采采菊花誰可贈。看看燕子自知歸。雲霄悵望朝儀阻。十載干戈晩計悲。
百年多病倦登樓。旅客中懷不自由。白露爲霜蟲弔夜。碧天如海月籠秋。干戈不息塵迷眼。書劍無成雪滿頭。最愛千株籬下菊。寒花似與酒人謀。
巫山一夜動西風。萬木朝來太半空。天地秋深夔子國。兵戈老却杜陵翁。一身已任孤舟遠。異地頻驚令節同。開府尙哀官序顯。步兵終哭暮途窮。
秋來羈思最難裁。白帝城尖畫角哀。吳苑日斜孤鳥下。楚江風急獨帆來。終成灎澦吟詩客。早擅蓬萊獻賦才。何日歸歟臨素滻。當筵重把故人杯。
天高風急雁飛回。潦盡湘潭瘴霧開。十載逢秋猶臥病。萬方多難獨登臺。昔時親友何人在。故國音書幾日來。莫歎衰毛無可白。丹心一寸未全灰。
長安九闕近靑天。佳氣蔥瓏彩仗邊。畫省春醺金斝酒。藍衫曉襯玉鑪煙。每趨螭陛催宮漏。常近龍顏拱御筵。病劇淸漳秋色暮。夢中鵷列尙依然。
武皇曾鑿昆明水。宏略雄威亘古今。星象高邊雲獨傍。石鯨鳴處雨頻侵。風牽翠荇秋濤蕩。露濕圓荷曉月沈。萬寓軍麾歸路阻。繫舟愁寂楚江潯。
果川縣是年秋。公以兼持平試士湖左。自此詩至宿丹陽鳳棲亭。係是時作。
昏黑投山縣。三間館宇新。誰知興廢理。驗取送迎人。病葉無風下。寒蟲得夜親。沈吟坐無寐。涼氣襲衣巾。
水原
畿輔東南有大藩。況兼防禦使衙門。雲中壁壘添秋色。亂後樓臺入燒痕。疇昔旅遊裘幾弊。卽今祗役席難溫。明朝四牡淸淮路。回首看看是水原。
題天安郡樓
層軒一望四郊平。俛仰千年獨客情。浙右佳篇餘板刻。麗王陳迹紀山名。秋天欲雨雲俱黑。晩木含風葉盡鳴。此去神京知幾許。瓊樓玉宇歲崢嶸。〈郡有王字山客舍。有浙人詩。〉
堤川途中
靑楓葉赤不餘分。滿目秋山錦繡文。約過丹陽到寒碧。馬蹄穿破幾重雲。
九日次島潭
客裏從他序節忙。忽驚今日是重陽。三岐水嚙千年石。萬木楓酣一夜霜。興極不辭杯屢引。巾欹更覺鬢偏蒼。沈吟待到黃昏月。又駕輕舠下渺茫。
宿丹陽鳳棲亭。用前韻。
王事期程端着忙。重陽那料及丹陽。興來擊鉢詩如錦。醉後登樓月似霜。上下星河秋歷歷。東西林壑夜蒼蒼。明朝鼓枻龜潭口。更識神功接混茫。
花縣錄自次子公韻至養痾。係錄中作。
癸未二月。余出守安陰。路過木川金子公溪居。一宿而別。子公爲敍遠別。追至永同。時叔父適宰永同故也。仍宿留數日。文酒之樂頗洽。此實吾儕兵后一好會也。不可無一語。用記顚末。相與略爲酬唱。要作別后寓目之資。非曰詩也。
次子公韻
風塵聚散幾多年。此日他鄕復此筵。朋友自傷追送意。男兒輕賦遠遊篇。春流岸岸初經雨。寒食村村不起煙。嶺樹明朝遮兩眼。離杯且莫惜頻傳。
原韻子公
乖角相思已隔年。今春逢着又離筵。世間誰惜馮唐老。嶺外人驚蘇子篇。日暖郵亭梅似雪。雨晴官路草如煙。煩君莫道湖州遠。一札須憑信使傳。
又次
遠客驚逢禁火辰。稽山南畔柳條新。拙官我與潘生並。能事君看子建親。欲報春晴搜句急。強寬離思引杯頻。那堪匹馬歸家路。落日呼舟縣北津。
伏呈叔父叔父時宰永同
同時銅虎幸南方。一路逢迎喜欲狂。秉燭相看初似夢。持杯強勸卽他鄕。溪通赤水漁梁近。壤接靑山竹筍香。到處君恩難自報。從敎感淚却沾裳。
次鄭東溟君平斗卿寄永同叔父韻贈子公
亂後餘生困。年來此會稀。勑廚供客饌。勸酒汚征衣。紅見梅花綻。靑知柳葉歸。那堪嶠南路。春雁背人飛。嶺路客行遠。京關音信稀。從敎安邑酒。剩濕侍臣衣。野燒山腰入。春光沙觜歸。相追惜別處。愁見暮雲飛。
原韻東溟
之子先君子。治聲古亦稀。長留鬱林石。付與老萊衣。縣已栽花罷。車應冒雨歸。春來桑葉綠。山雉向人飛。
次韻子公
二月今將盡。芳花發處稀。霜華添老鬢。風力捲春衣。小縣煙霞暮。深林鳥雀歸。一辭京國久。惟有夢魂飛。
示子公
小邑依山麓。喬林擁草亭。溪聲來客枕。苔色滿公庭。雨檻詩初就。風窓酒易醒。忽驚寒食節。猶作一浮萍。
題永同草堂
設邑從羅代。荒城當縣門。鴉兒落庭樹。鹿子下山園。厓老家何處。琴侯跡尙存。客來多古意。春日陟高原。〈乖厓是永同人物。琴柔是永同名宦故云。〉
次永同板上韻
淸溪一道縣前流。溪柳陰陰古郭幽。卷裏詩篇添別恨。酒邊春色觸羈愁。何妨雨子偏多戲。可笑吾行費屢謀。明日與君分手後。幾時同上赤津舟。
贈子公
笑領銅章度嶺時。風煙着處馬行遲。酒醒山館初聞雨。興動官梅忽得詩。與君共作他鄕會。怪我能成此段奇。海岳高尋應有待。丁寧莫負九秋期。
贈子公
嶺外征途遠。湖西春日遲。吾儕會異縣。茲事若前期。雨黑留人處。花明送客時。相傾百壺酒。各賦幾篇詩。
與子公分路
稽山霧罷路高低。五馬南征匹馬西。黃澗赤津樓上去。酒醒離思各悽悽。
黃澗駕鶴樓。有懷子公。
山頭霧初罷。晩飯出稽州。峽束疑無路。林開忽聳樓。叢篁花盡亞。亂石水交流。恨不携吾友。新詩此共搜。
發知禮縣
晩發龜城縣。行行興不窮。問程山色裏。覓句水聲中。斜避鉤衣石。時抨落𪕎弓。夕陽牛嶺上。回首九霄東。
趙學士重卿重呂族兄自山陰來過。宿留二日而別。二首
枉道來尋二日留。開懷直到五更頭。新詩歷歷山陰縣。舊國茫茫漢北洲。弟勸兄酬幾斗酒。鳥啼花落一般愁。春風別後誰同賞。病守從今懶倚樓。
幾向吳州上小舟。又乘餘興此來遊。東風村落月明雨。南國山川花繞樓。淸唱秪敎添客恨。殘尊那解散離愁。臨分別有詩相贈。價重連城不易酬。
遊月淵巖示同行
初成春服興悠然。向晩徐行傍一川。竹裏人家煙冉冉。花邊官路草芊芊。風塵不到堪爲吏。日月偏長更覺仙。兒輩不知泉石趣。却疑尊酒此流連。
記夢
余於壬午冬間。宵直玉堂。夢得山水縣。喜賦短律。其頸聯則杜律全句也。覺而忘其半。心竊怪之。及到茲縣。水石花竹之勝。實與疇昔之夢相符。此無非前定也。遂感而足成其詩。
本以愚憃質。今來水石鄕。竹溪燒藥竈。花嶼讀書床。〈右夢中作〉親欲專城養。君寧一飯忘。千年捧檄喜。邑號異陰陽。
竹溪
舍後千竿竹。樓前一道溪。無雲水陰合。不夜子規啼。興到時孤往。詩成亦懶題。茲焉適情性。却似舊幽棲。
呈林布政墰○二首
追陪曾共對埤梧。一別居然歲月徂。此地何知瞻玉節。不才還愧綰銅符。潘安縣裏花猶在。庾亮樓中興不孤。三洞秋光應更好。我公能許再臨無。
作吏方知刺史榮。衣裳顚倒馬前迎。范滂攬轡風聲緊。謝眺裁詩月色淸。花縣殘春猶引興。棠陰一路莫催行。重遊縱道秋期在。不耐臨分却愴情。
次趙重卿韻。題李鐵原月潭精舍。二首
流落何須恨。溪山鮮若茲。雙淸同杜甫。三樂似榮期。樹密禽聲亂。花濃日色遲。卜隣吾便退。身豈繫安危。
南國溪山勝。曾聞盡在茲。一遊諧始願。萬事本前期。細草留人軟。閑雲度水遲。夕陽歸路遠。更怯石橋危。
寄金子公
才疏縣小絶無營。長夏樓居枕簟淸。詩着海棠微雨色。夢驚山竹亂鴉聲。携家未覺身爲客。耽酒唯應醉得名。問子何時能命駕。懸知不惜白雲程。
長水寺禱雨歸路。雨中喜吟。
南國久無雨。今朝方有聲。極知神不昧。非是禱能精。石滑難驅馬。雲埋強問程。今秋應大熟。吾亦作亭名。
次子公韻
小邑天成峽裏村。村前一派水分源。竹深時見驚麏竄。谷邃還疑猛虎蹲。訟息一春恒鎖印。客來今日始開門。憑君莫話當時事。北望朝廷醉眼昏。
贈上人
問渠何事雨中來。笑贈雙鞋興不裁。急取平生桃竹杖。試從庭畔踏靑苔。
縣齋書懷示子公二十韻
邑里絃歌愧子游。使君無事但遨遊。吏人纔散登山頂。漁子相邀到水頭。蔭樹行春時見鹿。臨淵乞雨更沈牛。不空北海樽中酒。猶得歐陽果下騮。鶴洞轉幽思着屐。鰻溪初漲可方舟。趙侯文字鐫奇石。鄭老經營有一樓。歲月幾回陵谷變。風煙猶帶古今愁。爲官自幸依廬阜。作記何能似柳州。峽裏旅懷還悄悄。夢中鄕路劇悠悠。移床夜貯松窓月。煮茗朝浮石鼎漚。千里故人驚忽到。一旬東閣得相留。他鄕命駕君容易。異境尋眞我自由。盤薦陸蓴絲樣細。杯傾杜酒蟻添浮。簿書久滯窮遊宴。政化還妨速置郵。官裏廚羞貧亦辦。袖中詩本醉難收。幽棲雅志宜長往。聖主隆恩待暫酬。田里終尋陶令賦。江湖那免范公憂。誅茅且結三間屋。拄扙時臨百丈湫。謀食肯爲兒女計。鍊丹應逐道家流。何當共入桃源去。花發知春葉落秋。
次子公韻二首
落日前溪散彩霞。溪頭開盡刺桐花。公庭訟息猶嫌鬧。整履携筇步水涯。
心同僧靜與雲閑。天遣吾人臥此間。德裕千峯爲後嶺。頭流萬疊是前山。
次子公韻
煙柳如絲綠萬條。畫樓東畔是官橋。長安俠客南踰嶺。腸斷佳人舞細腰。
示子公
湖州客子滯他鄕。聽雨經旬不下堂。桑葚欲甘鴉啄數。芹泥初濕燕含忙。看山我得公餘句。掃地君燒坐處香。莫道冷官無一事。松枝作架竹編房。
贈別
繞郭溪流江海通。其南方丈矗叢叢。長懸杜子千峯雨。不斷莊生萬竅風。花縣醉翁心似鹿。柏洲歸客意如鴻。賦詩行酒張燈燭。爭奈明朝各北東。
次子公韻二首
雨餘山日閃餘暉。已掩林中白竹扉。長夏公庭無客到。繞簾雙燕自飛飛。
鰻溪之水淸若空。黃石山氣常蔥瓏。日接永嘉金子飮。時時裸體竹林中。
宿永同龍化村二首
欲投龍化宿。夕日已將沈。有鳥聲皆怪。無山氣不陰。緝詩忘路險。駐馬怯溪深。靜聽村翁語。今年雨又淫。
夕得湖西地。今朝過二南。馬因躋險信。詩爲遣懷耽。亂石水經緯。孤村家兩三。聞人說前路。山木與雲參。
偶吟
官舍寥寥一事無。紫薇花發粉墻隅。何如虛白堂前樹。曾對香山及大蘇。
晉州矗石樓。次板上韻。二首
十載萍蹤遍八區。晉康城上獨登樓。山圍大野參天立。水合諸溪赴海流。老病南征雙鬢換。家鄕北望片雲浮。眼前有景今難道。崔子當年已作州。
天豁西南地勢雄。蒼茫元氣倚樓中。從知仙界無多有。若比神州底處同。江抱古城虛夜月。野連滄海易秋風。朅來三宿猶難別。安得鮫綃屬畫工。
對雨有懷。簡李察訪道卿楚老。
秋雨連旬獨閉門。此時懷抱不堪論。橋頭水漲人蹤滅。峽角雲霾日色昏。只遣西河輸斗粟。空思北海對淸尊。千年天柱同明月。與子何由羽翼飜。
過鄭參判桐溪鄭公蘊舊居有感
德山千仞碧巑岏。留配斯人後代看。別有乾坤懸兩曜。從敎禮義奠三韓。兒童誦字今誰似。草木知名古亦難。來守此邦吾已晩。載瞻祠屋獨長嘆。
病中戲次道卿韻却寄
作客殊方意共傷。天高風急峽雲涼。郵亭歌管官齋病。兩處秋宵一處長。
又次二首
楓林處處露凋傷。山雨涔涔楚竹涼。遙想香燈殘夢裏。不知秋夜十分長。
秋來旅客劇悲傷。月入郵亭夜色涼。手攬天孫雲錦段。蓬山弱水路非長。
南留
一署天涯吏。南留又値秋。溪喧難着睡。䅹迥易生愁。月下砧初動。霜前稻已收。故山歸計誤。魂夢漫悠悠。
智異山
南岳名方丈。他山摠不如。崚嶒雄地理。氣色近天居。田土皆宜稻。泉源亦有魚。何當謝簪紱。於此結茅廬。
官齋秋夜酒醒口號
霜侵簾幕酒初醒。月色盛來取澗甁。燈火微明寒夜永。臥聽山果落空庭。
柬子公
峽深公事少。坐嘯度三秋。落葉塡官路。歸雲擁縣樓。吏愁村酒覓。民怪岳僧留。得句憑誰說。支頤夢柏州。
月夜步出官橋
步出東橋信杖扶。竹林風動起棲烏。月中處處聞寒杵。應爲公家急索租。
有僧自智異山金臺菴來訪
日高吹角縣門開。驚見僧從智異來。積雪爾穿何峽出。去秋吾宿上峯回。隱居欲就身猶繫。坐對無言意不猜。淸境怳然如昨夢。月移梅影傍金臺。
遣興
溪流趨剡曲。山勢接秦崤。夜雪封墻竹。朝風捲屋茅。榻須高士解。詩遣小胥抄。向晩無公事。呼鷹獵近郊。
大殿誕日記懷
去歲茲辰衮職陪。平明閶闔問安廻。儒冠列處紅雲繞。御酒宣時綺饌來。作吏南遊身易老。思君北望意難裁。無端曙角驚殘夢。獨對何郞一樹梅。
東軒四時詞。效何處難忘酒體。四首。○甲申
何處難忘酒。春山雨乍收。花穠官閣靜。草遍訟庭幽。擧網漁人集。論文墨客留。此時無一盞。何以遣閑愁。
何處難忘酒。鈴齋暑氣侵。拓窓通竹色。移席借槐陰。訟息長封印。身閑或撫琴。此時無一盞。何以滌煩襟。
何處難忘酒。淸秋近授衣。霜濃紅柹熟。水落素鱗肥。岸幘看山骨。扶筇步月輝。此時無一盞。何以慰思歸。
何處難忘酒。千峯雪陸離。戕風號竹所。缺月掛梅枝。宿火炮熊掌。重茵坐鹿皮。此時無一盞。何以煖吾肌。
何處春深好體二首
何處春深好。春深縣北樓。檻前唯野色。階下卽溪流。花柳中心樂。鳶魚一理求。常思揭號義。不敢漫嬉遊。
何處春深好。春深洞裏村。落花浮水出。遙認有仙源。樵逕侵雲色。畬田帶燒痕。徐行勞農日。幽興不堪論。
晩登光風樓記懷
公餘移杖上高樓。滿目韶光次第收。觀物自知仁體大。景賢空恨歲時遒。山川鬱鬱終誰待。花柳欣欣各自由。坐數歸鴉仍得句。更憐新月上簾鉤。
漫吟
對卷前榮坐。簾櫳白日遲。棲鴉集深竹。啄雀墜卑枝。有客方謀酒。無營倂廢詩。此間淸意味。唯遣古琴知。
春日有懷二首
冷官無事似山翁。官舍春深山更空。棐几罏薰開卷裏。杏花風雨閉門中。微塵乍起心猶靜。朽索難持道不通。治病豈云良藥乏。一丸難望策奇功。
山深誰共賞春光。雨後門前百草長。村樹日斜鴉帶影。庭泥花落燕含香。還思有酒淵明室。敢比橫琴子賤堂。坐費俸錢顏益厚。孑遺民物半流亡。
倒用遲字韻
官裏多幽興。春來獨自知。對花斟小酒。掃石寫新詩。柳接巢鸎葉。桐抽待鳳枝。搘頤望遠岫。吾意共雲遲。
偶吟示兒輩
斜景依依下竹西。落花飛絮共高低。天涯客久身將老。峽口春殘意轉迷。不願陳咸帝城入。未因龐德鹿門携。支頤默算升沈事。月吐山窓蜀魄啼。
遊遮日巖
信美花林洞。殘春忽此行。山風琴自響。溪鷺句還成。冷石能醒酒。淸流可濯纓。歸時有餘興。落日聽簫聲。
殘春
盡日殘春雨。茅簷縣監家。地幽山鳥怪。盤侈野蔬嘉。翠愛嬋娟竹。紅憐富貴花。唯多四字愧。不敢向人誇。
偶閱近思錄程伯子作縣。坐處常書視民如傷四字曰。某嘗愧此四字云。余於昔賢之愧。又不啻霄壤。不覺嘆吒久之。
登落雁峯
金天削出碧芙蓉。神秀元來造化鍾。獨拄飛仙九節杖。聊登落雁最高峯。百年身世頻搔首。萬古乾坤一盪胸。焉得思如謝公手。令渠述作與相從。
氣酣登吹臺
寂寞梁王國。高臺空百層。古人能幾上。我輩復同登。顧步心逾遠。酣歌氣益增。碭雲終一去。興廢恨難勝。
三垂岡行
獨眼龍獨眼龍。其智與勇無敢當。鴉軍所至如雷電。新破邢州氣揚揚。大將華筵勢最高。軍中置酒三垂岡。伶人齊唱百年歌。酒酣特地誇身強。有子有子甫五歲。氣食牛者在其傍。將軍顧謂曰亞子。我已知汝之非常。他時代我戰此地。汝記吾言愼毋忘。二十年間似反掌。破虜已死餘孫郞。橫戈獨經舊遊處。忽憶先王增惋傷。父能善料子善繼。果見小兒摧強梁。朱家豚犬徒爲耳。夾河百戰帝業昌。一朝身隨樂器煙。梁唐興喪俱亡羊。客來咨嗟撫遺跡。至今唯見山蒼蒼。
絶句
竹林深處雨晴初。童掃庭花吏捉魚。山鳥數聲殘夢罷。午風吹卷一牀書。
送趙申之歸鄕
四月花林鸎亂飛。故人來告故園歸。蓑衣贈別寧徒爾。知子東陂有釣磯。
又絶句二首
光風樓下水逶迤。日夜東流無歇時。到海須將吾意問。主恩深淺較誰知。
丁寧溪鳥莫相猜。我亦滄洲有釣臺。五斗折腰非我志。拂衣明日賦歸來。
憶秦娥
秦娥憶。灞橋楊柳傷心碧。傷心碧。征夫萬里。十年于役。音書久斷玉門關。夢魂難度金微山。金微山。歸鴻月下。戍鼓雲間。
首夏十有七日。永同叔父來會。留歡七箇日而歸。歸時奉送於搜勝臺。謹述下懷。
天涯枉駕幸淹留。十日琴尊樂未休。肯羨韋家花樹會。還同阮氏竹林遊。印章交映驚君寵。村巷爭觀擁道周。野店晨鷄殘酒醒。不堪分路獨歸愁。
一室二首
一室燒香坐。沈潛古聖謨。道機心上長。俗物眼邊無。氣爽風生竹。詩淸雨滴梧。平生好消息。能得幾須臾。
至道流行處。惟天命我曹。誰知本在邇。只是漸升高。致思窮微顯。精心察舍操。從來履危地。回首覺徒勞。
咸陽鄭明府畸翁弘溟出示其近作。仍步其韻。
往往眞仙子。分符到此城。昔聞崔學士。今見鄭先生。節操明王奬。辭華後輩傾。掉頭爲隱吏。知有薜蘿情。
原韻畸翁
昏昏窓底睡。夢到漢陽城。料理新居處。招邀舊友生。論詩聽不倦。得酒笑相傾。覺後仍牢落。依然寄遠情。
示兒
劬書尊性事吾天。不使知行倚一偏。心是主人身是屋。理爲貫子物爲錢。會疑舊見明還暗。克己新功斷復連。懈意若生安暴棄。誓言擔荷保殘年。
夜坐偶吟
纖雲四捲月分明。露滴高梧夏夜淸。山木長時看養得。源泉進處驗科盈。知眞便易行之力。內重何難外也輕。造次莫忘旗脚字。朝來依舊事還生。
王官谷月課
條山峨峨撑碧空。耐辱居士居其中。煙霧黑時隱斑〈一作玄〉豹。日月白處飛冥鴻。王官入谷無多路。盜賊何人敢得通。三休名亭混夷惠。至今矯首欽遺風。
林慮山月課
夏子申屠亞。高風孰敢扳。群賢盡一網。不負獨茲山。形變乾坤內。名成俊及間。嗟哉萬家禍。張儉却生還。
白馬驛八韻月課
唐祚垂亡日。朱三逆亂萌。陰謀除羽翼。凶禍及簪纓。強指河流濁。終投此輩淸。滄浪雖自取。湘水亦無情。入海誰先見。登瀛衆所榮。皆坑秦學士。立死漢公卿。前後宜深戒。君臣要細評。如求濟川楫。庶見泰階平。
銜蘆雁月課
千頃江邊一色蘆。銜飛陣陣自相呼。稻粱多處多矰繳。只爲身謀是禍樞。
贈李甥
喜爾文章似李侯。雖然於道未爲優。須知許大終身事。不在從他鑽紙求。玉藻九容非外飾。白圭三復是前修。少年莫學吾疏懶。烏兔無情逐水流。
咸陽鄭使君畸菴學士新遭其姪雲峯太守之喪。又聞東陽都尉流訃。東陽乃其文酒遊從之舊也。詩以奉慰。
風流海內老先生。剖竹衰年臥斗城。文就祭郞方有慟。賦成聞笛若爲情。登樓望極蒹葭色。閉戶愁連蟋蟀聲。多問秋來應有作。郵筒何惜片時程。
出洞
古寺回頭別。殘鐘隔水聞。秋光初着樹。山氣自成雲。心獨憐僧靜。身猶接世紛。肩輿欹坐穩。歸路日將曛。
贈淳長老
老僧植杖憩松根。目擊心融怳道存。夢裏妙香天遠大。舌端皆骨月黃昏。尋師幾胝靑絲履。乞米時經紅葉村。我是縣官須一訪。署居寥落似閑門。
送鄭咸昌昌詩還任
離懷歲晩劇依依。抱病殊方好客稀。山館曙燈和月翳。驛程秋葉帶霜飛。佳辰得酒誰同醉。傲吏思家却未歸。矯掌河橋聊一望。重嗟人事與心違。
次沈諫議書示東陽都尉韻
當朝高議別忠衺。聖代投荒理或差。天自聽卑寧久滯。人多下石合長嗟。音書杳杳憑胡雁。鳴噪紛紛聽野鴉。每想融州西北望。歸魂不道海濱遐。
夜吟
秋來恒抱病。無計出前郊。掃室留僧宿。裁詩倩客抄。煙光和露滴。林響受風交。默坐思田里。昏鴉已定巢
溪行
公退携童孺。溪行棄拘檢。幽懷喜臨流。病體怯躋險。天宇白如掃。楓林紅似染。好詩生無端。佳境入有漸。初月弦欲上。餘暉扇已斂。歸來一室臥。寂寂門還掩。
漫吟用去年子公韻
病來心力省經營。忽得新詩分外淸。投竹野鴉拖暝色。隔林村犬吠秋聲。自知懶性難供世。終擬閑居不用名。昨夢分明尋故里。華山西畔是歸程。
養痾
養痾苦便靜。政爾閉衙門。十月寒初重。千峯日自昏。無風枯葉下。觸石小江喧。時有山僧至。相看兩不言。
曉發淸州有吟
聞鷄發上黨。驅馬過前川。山暗疑無路。星殘尙滿天。微官思舊業。久客惜流年。何日營茅棟。明窓檢簡編。
沈判書從祖挽二十四韻
諸福由仁積。全歸是孝終。我公名不忝。餘喘痛何窮。早致靑雲上。頻趨畫省中。秉心平物我。行世任窮通。聽履驚恩重。懸車懼位崇。克家兄及弟。易地孝移忠。宿草鴒原慟。孤舟野渡空。范憂恒拱北。謝志竟居東。魚鳥江湖樂。朝廷祿秩蒙。家庭傷遠別。行路激深衷。目斷藍關馬。魂消楚岸楓。三秋心未已。一病藥無功。輟杵悲黎庶。停朝軫聖聰。無能繼直道。只欲問高穹。擧火家誰待。依仁里孰同。疏慵蒙識拔。憐愛自兒童。拊頂情何間。輸心義益隆。剖符來渺渺。把臂別悤悤。覿德憑莊蝶。傳書賴塞鴻。撫躬縻廩粟。問病替官僮。存沒心如燬。乾坤跡似蓬。何由馬空冀。徒有劍埋豐。哭櫬輕長路。登門怳下風。悲吟后山作。夜雨咽寒蟲。
宵直玉堂題子公詩卷
凡材慙愧鼠偸倉。夢罷凝香上玉堂。三洞雲煙衣濕翠。九霄星月燭分光。借詩此夜同蘇李。伴直何人學孟王。明日紫宸朝退後。携錢共醉酒壚傍。
臘月旬後。陳疏受由。迎奉親行到振威。乍歇客舍。
遊子京華發。衝寒抵振威。天時物生態。世路事多違。樹得空庭老。山從大野圍。催鞭投稷下。急雪舞斜暉。
滯雨
行役雖云苦。閑詩處處吟。山盤月窟大。水接錦江深。聽雨中宵坐。〈一作耳〉思家獨客心。今年餘幾日。更怕二毛侵。
贈趙上舍禹瑞龜錫○乙酉
夫君勸我文。我亦勸君學。文學非二岐。所患玉不琢。顧我昏愚人。大寐詎能覺。君才誠少比。志又在果確。冉求中道畫。顏淵所立卓。願言精所擇。習如鳥飛數。
次趙生韻
每誦濂翁語。顏愚是士希。千年風月在。吟弄幾人歸。
偶吟示友人二首
學道非聞道。排禪不謗禪。要須窮萬理。方可說偏全。
問柳尋花日。談玄說妙時。君看天體物。形色本無私。
閑居
閑官宅裏半蒼苔。坐見庭花落又開。莫謂柴門常闃寂。隣人時爲考詩來。
渡鷺梁記所聞時極旱
行行喚渡指郊原。赫日朱光徹厚坤。聽得同舟行子語。願將江水灌田園。
昭顯世子挽詞二首
仁孝由天錫。誠明匪學能。劬書如不及。敬事若無憑。虛館賓僚盛。危途志氣增。年來過化妙。華夏萬人稱。
星象重輝後。風塵遠邁初。十年違問寢。萬里賀旋輿。方懼乾文示。俄驚震位虛。聖情兼國計。欲說已沾裾。
偶得絶句。奉張金兩友。
有人飮露御泠風。數疊終山雲氣中。應笑靑袍病朝士。身如野鳥入金籠。
執熱
執熱滯宵直。鬱蒸病仍加。宮恩氷無賴。人功扇誰誇。月出庭宇靜。樹影如龍蛇。顧步一疏散。終憶貧在家。
未歸
有誰推挽未言歸。郭外無田計卽非。畫省依然一枕夢。江南秋水落漁磯。
樓上吟示金應敎星老壽翼，洪內翰大而命夏。
瀛洲樓觀劇翬飛。日日登臨送落暉。金井汲來茶盌凍。玉書披處篆煙霏。柳絲嚲檻月光細。荷蓋飜池風力微。愁思雕籠似孔翠。幾時歸掩故山扉。
逃暑登樓步似飛。夜深仍坐自朝暉。簟文如水生秋氣。月彩流空散夕霏。供世一身長役役。歸山片夢劇依依。哦詩聲裏披衣下。星斗寥寥更漏稀。
漫成
蓬山淸晝黑甜餘。坐閱人間未見書。風動綠荷傾曲沼。雨飜紅葉覆前除。道無今古吾猶及。心有存亡體自如。愧殺凡材汚講席。合將身事付耕漁。
訪終南友人家
翩翩來訪道人家。談笑不知溪日斜。忽有鄕心生眼底。山田雨濕木綿花。
復用前韻自警二首
晩生斯道喪亡餘。關鍵猶存孔氏書。梏性私邪寧易闢。纏身俗累更難除。工夫行遠升高比。消息風和日暖如。君看重華取人善。直從耕稼及陶漁。
大道千秋晦塞餘。專心幸賴有殘書。儒門本自三方入。世習眞難一副除。養氣功唯慙孟子。類徘文或慕相如。經筵責重吾何敢。擬向東陂事畋漁。
狐峴是年七月。公以兼持平試士湖南。自此詩至長城客舍。係是時作。
受命遠行邁。念念在高堂。病妻抱病子。時時如在傍。可是遊方念。安能戀閨房。撫已畏簡書。臨路尙徊徨。登高一回首。木覓秋雲涼。
萬曆癸巳甲午年間。李公諱轂來莅恩津縣。吾先祖善山府君委禽於李公之門。遭亂轉客于此。仍赴完山庭試登第。蓋光海主以東宮駐箚于完。承朝命設科故也。先祖府君留此幾一年。先君實以甲午八月生。此乃先君胎鄕也。轉眄五十年間。人代之變。有同曠劫。不肖孤寄於世。奉使行過此地。尋問古老。則唯一官奴年甲戌者在焉。遂招問舊事。頗能言其一二。聞來感愴。率占近體一首。用寓此懷。
逢迎賴得主人賢。竟日淹留敞錦筵。邑里廣詢餘故老。李侯遺愛至今傳。孤生驅傳三秋半。吾祖乘龍四紀前。顧步感時唯有淚。夕陽喬木鎖寒煙。
湖南
愁聞吹角迓行臺。抱病新停處處杯。翠竹也應留客長。紫薇猶似對郞開。門題凡鳥終誰問。舃化雙鳧且未回。孤館寂寥涼夜永。臥看螢影去還來。
偶贈同事諸君
卷中蠶蟻頭烘處。到此方知揀汰難。險怪如今須盡去。私邪於我或相干。神傷物役思黔突。力薄才譾恧素飡。月裏鄕心秋更切。雁聲蟲響入憑欄。
綾州
形役勞勞愧昔賢。又經和順縣門前。思歸松桂中秋月。得句湖山欲暮天。翼翼紅亭虛翠壁。森森脩竹冷疏煙。征鞭明日長寧路。目送耽羅渡海船。
南平
七月辭家抵九秋。驄蹄踏破兩湖州。衰毛政似潘懷縣。瘦骨還同沈隱侯。佳節淸尊淹使蓋。故溪幽夢着漁舟。傍人莫把行藏問。歲暮他鄕獨倚樓。
長城客舍
北極迢迢西日微。古長城下旅人歸。公堂會合前期在。世故拘牽宿計非。叢菊知時觀物性。飛烏將子識天機。經過不問秋娘宅。幾唱當年金縷衣。

[book_title]卷三
詩
病起四絶句丙戌
門前楊柳不勝春。花信風吹九陌塵。病起長安寒食近。政思先墓一傷神。
愁心一倍惜年華。幾度逢辰不在家。病裏驚聞春已半。呼兒折取小園花。
三旬臥病不開門。報道春光入後園。強欲尋芳筋力弱。徒然興到忽忘言。
月照重城下漏初。春星帶處小堂虛。病懷寥落無人共。手剔殘燈檢古書。
二月上旬移寓於西小門內鄭信川文晬家。家在路傍。前後有閭閻。卑湫喧聒。不堪其苦。偶記病懷。簡龍湖沈伯高敞昆季。
借宅街西已仲春。病中驚起忽佳辰。三旬伏枕稀逢客。幾處開花數問人。屋宇塡城難放目。雲山無路可抽身。何時快意登江閣。一洗胸中五斗〈一作萬斛〉塵。
簡金子公。二首。○時公也新除參奉入直肅寧殿
長安二月雨初收。日夕相思兩處愁。病起春城花滿眼。詩成淸廟雪侵頭。漸看物色偏生態。又聽禽聲已嘯儔。菖杏節來身繫縛。共憐歸夢着西疇。
春色今年已滿城。知君厭直此時情。老夫病劇懸鞍久。詩伯官卑束帶生。宮苑繁花迎麗日。市橋垂柳媚新晴。何當共就終南宅。斗酒賖來細細傾。
寒食日書懷
十年京洛一官微。髮不勝篦帶減圍。歲月又回新燕子。夢魂空着舊漁磯。誰憐病裏唯操藥。擬向人間永息機。忽想今朝上塚罷。野鴉鳴噪自飛飛。
片屋
片屋聊移枕。三春不整冠。愁心苦長日。病體怯輕寒。令節虛經數。微班欲進難。尙憐餘舊癖。空憶酒杯寬。〈時有新除故詩中及之〉
春日書懷
僦屋長安市。烏皮每獨凭。反愁春爛漫。唯苦病侵陵。心似江湖客。身如粥飯僧。隣花無意緖。紅紫自層層。
復用前韻
伏枕艱難遍。南軒試一凭。柳陰藏水閣。花影覆貞陵。聊作市廛隱。還同缾錫僧。鄕山晝入夢。依舊碧千層。
報子公書
不見斯人二月破。頻將尺素問如何。書生病後煙花盛。燕子來時風雨多。出處如今同墮網。光陰從古劇飛梭。燒香癡坐簾垂地。強緝閑詩却睡魔。
三月初一日雨二首
是歲春多雨。朝朝天氣迷。煙添聲可辨。風逆點難齊。深樹鸎愁濕。空庭燕得泥。應知江草色。晴後倍萋萋。
連雨還宜歇。霏霏入夜仍。暗聞聲到枕。稍覺氣侵燈。睡着何曾穩。吟安竟未能。臥思花重處。快意酒如澠。
示從弟中立長建後改字立之
聖遠益愁慕。前經資口談。多君甚生質。荷此百斤擔。近小宜先識。幽微莫強探。溺人聲利海。回首自懷慙。
苦雨夜坐口號
簷霤懸相續。鍾聲濕不高。春燈照愁鬢。空白幾莖毛。
悼朝雲月課
楚澤人間世。巫山一段雲。死生留半偈。篋笥襲餘薰。塔影橫秋晩。燈光照夜分。寒花無意緖。空繞薛濤墳。
丙戌八月初九日作白州。九月初八日拜辭。路過湍山先壟下。夜坐感懷。
補郡辭京國。全家過舊山。雁聲寒雨外。燈影小窓間。晩計郊扉在。榮光晝錦還。慙無答恩術。斗覺鬢毛斑。
九月十五日到郡。越六日出遊江西寺。
公餘跨馬出。隨意給孤園。返照斜漁浦。寒潮到寺門。吏情逢客話。鄕思對僧論。得句江帆落。還驚宿雁喧。
野望
日夕封銅印。巡簷數宿禽。應潮漁浦闊。欲雨海天陰。客路來遐矚。鄕愁入苦吟。誰將五馬貴。却負百年心。
十一月初九日。碧瀾渡口。送都事張文哉次周赴杆城。是日雪。
此別曾未料。一尊官渡邊。凍雲蒙野戍。急雪犯江船。東郡趨庭日。〈一作工部〉西州捧檄年。〈一作杭城臥樂天〉歸期應爛漫。海月幾回圓。
甘露寺贈弘益上人
海月堂前初月輝。白州官渡暮潮歸。微鍾欲歇香煙細。坐對高僧無是非。
偶次晦翁先生集中韻示子公
君能張旭草聖傳。又能宗之望靑天。昌陵道傍一杯別。問我西遊曷月旋。別來隨處長相思。江樓雪月漁浦煙。榮名之人蟣蝨如。問學之士農馬專。一朝策騾凌大河。儒裝書劍還蕭然。鈴齋務屛引急觴。老狂依舊飮中仙。自比鄭莊勤置驛。顧同杜甫懶回鞭。酒闌却憶十年事。昔會安陰今白川。爲問挐舟向湖南。何如據石臨淸泉。一官一集非我事。爲君強和伐木篇。
行次松都
松山雪盡暮雲平。千古周遭百雉城。此日池臺唯鹿跡。當時絃管變禽聲。強呑弱吐餘編簡。一統三韓屬聖明。幾過戍旗長捲處。年年征役漫勞生。
臘月末送子公還京
客間已度臘嘉平。分路君今向洛城。得酒休須拚痛飮。將詩不必取虛聲。要知古聖相傳祕。的指吾心本體明。敬字拈來究竟法。免敎終作一書生。
歸路入松都紀懷丁亥
爲客西遊意不平。又乘殘照入孤城。山河漠漠霸王氣。道路連連車馬聲。婦孺尙知陶牧圃。興亡猶記宋元明。花潭處士家何在。未及登門愧後生。
早春郡齋夜坐。有懷子公。
凡才曾汚幾官曹。撫字西州卒歲勞。病後羸形淸似竹。春來歸思涌如濤。臥聞前浦寒潮急。起視中天片月高。忽憶故人分手處。凍泉晴雪是臨皐。
次晦翁春雪韻。廿七日有雪。
今春近驚蟄。滕六入歌謠。着樹微微落。霑崖脈脈消。城雲迷獸角。山靄隔蜂腰。池水徒添勢。簷氷未作條。酒人開暖帳。詩士渡危橋。雜雨聲難辨。無風體自搖。搘筇吟至午。隱几對終朝。蝶翅疑初戲。楊花訝早飄。自慙酬雜佩。誰欲上微綃。坐想蓑翁釣。悠然托緖饒。
曾從趙金堤涑求書畫。送牋紙數十幅及小冊子。且要寫古人箴儆之語矣。先惠寫古詩十六幅翎毛八幅。傳自京裏。披來不勝感幸。以詩爲謝。仍申前懇。
金堤消息隔銀川。繪素初兼草聖傳。捉取蛟龍蟠篋裏。驅來鳧雁動床前。光生合作豪家障。字重誰論賈豎錢。玩物吾儒存至戒。更煩精寫寄遺編。
夜坐聞有聲可異。問之云虎過墻外。
燒燭跏趺意緖多。呼兒時問夜如何。有聲怪底山風烈。認取墻隅猛虎過。
二月初九日。渡鉢山津。
前浦寒潮急。呼舟且解鞍。野燒隨岸盡。崖雪入春殘。強飮罍猶恥。沈吟字未安。輕鷗近柔櫓。愧我賦歸難。
五月十八日。暫出江西寺。歸路漫賦。
久與林僧別。忽成湖寺行。日高雲氣薄。潮退草根生。身病添歸思。年饑減吏情。有親須寸廩。回首愧塵纓。
絶句時聞大豹入海州芙蓉堂。按使親自射殺云。
小吏新歸自海州。因言大豹入官樓。我公幸有穿楊技。頃刻奇功一箭收。
悶旱愁坐絶句
闕雨今年甚。愁居早閉關。片雲天際黑。忽問彼何山。
五月晦間。連見白髮戲遣。
髮有一莖二莖白。意者此郡名爲祟。若謂外鑠使之然。何不去作漆園吏。
和順洪宰大而新搆小亭。扁曰此君。寄示記文及長律一首。俾余續之。
數仞高臺數畝池。篔簹爲檻復爲籬。偏憐翠色侵書帙。却愛繁陰亂酒巵。地祕千年神物相。堂成一日世人知。諸公才筆今誰健。想似壎箎伯仲吹。
悼澤堂李尙書植。○二首
前身苦縣祖容齋。山斗聲名方朔諧。歸谷妙齡精典籍。登瀛昭代躐官階。每言文字多爲累。自信榮枯不掛懷。六十四年乘化盡。猶應恨未乞殘骸。
登門貞谷僦居初。屈指于今十載餘。晩就宦塗蒙記憶。更從文苑借吹噓。春明尙記蒼黃別。湓浦纔回永訣書。已矣百年能幾見。情乖漬酒益沾裾。
復用大而韻
使君臺榭枕前池。吳岫靑侵白竹籬。吏退有時搜秀句。客來隨意擧深巵。名區昔歲吾能過。勝事如今子獨知。仍想曲欄秋月裏。官人閑捻玉簫吹。
絶句二首
動靜雖天道。閑忙亦係人。參前倚衡理。張也已書紳。
茅棟無三壁。吾廬貯月明。未思一事了。他事如麻生。
送人赴燕二首
沿途莫賦長城怨。過市休聽易水歌。訪古歸來前席奏。黃金臺貯俊賢多。
淸時言事聳朝端。奉使兼峨豸角冠。報主身輕萬里去。居〈一作傍〉人漫道別離難。
九月廿七日。永安尉洪公柱元酒席醉吟。
秋盡都無興。歡娛賴見招。寒花被霜露。衰柳颯風飆。勸客揮金椀。登樓聽玉簫。重城傳漏箭。歸馬散星橋。
晦日雨中愁坐。戲簡西隣李侍御子喬俊耇。
昨醉飜如夢。朝酲奈甕空。菊殘詩句裏。秋盡雨聲中。寸步吾難就。孤懷子得同。年荒無酒直。須賣舊乘驄。
送永安尉使北
不意洪都尉。悤悤向北馳。去喪雖未遠。銜命敢言私。周禮能觀未。堯封欲覓疑。行行萬餘里。花柳是歸期。
又二絶
片片燕山大雪花。隨風亂撲使臣車。寒威特地應難禦。唯有蒲萄酒可餘。
幾年天上秦樓月。今代宮中漢客星。笑指薊門千萬里。尙憐雙鬢十分靑。
趙監司廷虎挽三首
平生和氣一團春。今代如公卽古人。跡有屈伸多轗軻。名全終始不緇磷。簡編未究睢陽業。琴鶴曾隨蜀道身。更見傳家賢子在。典刑猶是舊冠紳。
萬古雷陳復見之。公於吾祖最相知。撫孤幸及兒孫列。畢誨寬爲歲月期。書札尙頻分竹後。音容無改拜床時。那堪隔日來凶問。江漢連天不盡悲。
金鐘在序玉懸秋。早抱希文進退憂。支廈未爲梁棟用。應時爭覩鳳麟遊。平居孝義推師表。晩節行藏返水丘。一代波濤良史筆。名臣言行卷中收。
是歲十月之望。曉起獨坐。鄭君平丈忽寄對菊有懷一絶。
未赴鄭老久。新詩淸曉來。年荒無酒直。殘菊爲誰開。
原韻東溟
陶令厭彭澤。東籬歸去來。方知五斗粟。不及菊花開。
睦監司性善挽
鸞鵠當年峙碧梧。出群才格應時須。九重注意沾新渥。三路觀風展壯圖。秋日故營參佐哭。去程歸櫬旅魂孤。江樓昔別成追憶。忍向彭城問小蘇。
送曹監司文秀出按關東
纔反分司命。仍催杖鉞行。淸遊極滄海。遺愛滿高城。寺記重尋跡。巖留舊刻名。由來東路客。誰有此時榮。
送李監司厚源出按關北
北門重鎖鑰。方伯得人難。我丈持金節。今年換鐵冠。邊聲連朔吹。〈一作雲陰連朔漠〉雪意釀天寒。如見安邊宰。慇懃一問安。
春帖絶句四首○戊子
曉日高堂天氣新。分明南極照星辰。老萊母子徜徉處。共祝華封億萬春。
知足安陰況白川。險途難着祖生鞭。如今始賦田園樂。政及錢公勇退年。
稻粱纔足是良圖。不貴郊園千木奴。渴飮飢飡無外事。閑披蠹簡誦程朱。
春城處處鬧笙歌。盡是無愁有酒家。身健白州前太守。不妨隨柳訪花過。
仲春初七日渡露梁。舟中記懷。
江國春多霧。沙洲晩落潮。中分二水積。半露數峯遙。身爲休官健。愁緣得句消。何當遂長往。歌嘯狎漁樵。
口號
江河萬古自沄沄。往事長空一片雲。苔蝕短碑無字畫。路人猶指六臣墳。
偶次友人寄僧詩韻
六尺狂馳聲利場。自慙無力息紛爭。孜孜博約功兼至。切切恭安學不成。事着些兒一生緊。心存點子幾時明。踐形到此稱惟肖。不要人間世後名。
膠擾
膠膠擾擾昨今明。草色溪流非世情。可笑傍人錯料事。將言吾意在將迎。
小齋記所見
終南山色隔梨花。斫却梨花山色佳。山色梨花誰厚薄。苦吟終日帽簷斜。
題李澄畫山水翎毛帖絶句十一首
春意看欲動。潛隨几硯移。此間疑有句。落筆定何時。〈右春〉
夏木繞茅屋。林霏風散之。臨流踞石者。意在逝如斯。〈右夏〉
高樓俯渚檣。窓裏幽人坐。已似聞雁聲。安知子非我。〈右秋〉
屋角埋金字。空中政撒鹽。人從野彴返。淸興幾多添。〈右冬〉
露滴翠琅玕。參差映皓鶴。中宵睡味甘。不覺一毛落。〈右竹鶴〉
風火生孤石。寒江動紫瀾。軒然雄顧視。不羨大鵬搏。〈右石上鶻〉
飜身太陰黑。快翮如刀劍。狐兔盡何益。鴟梟宜可𠚹。〈右松上鶻〉
松梢露微月。獨立松陰鳴。寡鶴如相遇。的應誤一聲。〈右松鶴〉
雙雁一隻睡。月明秋水空。其傍不眠者。似傷莫徭弓。〈右睡雁〉
菰蒲葉聲戰。風色皺微瀾。泛浦雙雙雁。不知行路難。〈右浮雁〉
其餘雜衆鳥。瑣細不須看。所愛用心苦。江湖生筆端。〈右雜水鳥〉
病吟
心境多從耳界淸。病無迎送掩柴荊。標題藥裹齊書帙。臥向虛簷聽雨聲。
又吟
雨過幽庭長綠苔。強因行藥暫徘徊。飛花句引春光去。密葉迎將夏氣回。生物已看淳粹散。工夫還懼歲時催。最憐依舊終南色。爲我分明排闥來。
送李省吾惕然以書狀赴燕京二絶
關路漫漫草欲齊。離杯相勸夕陽低。何人爲折灣河柳。更與慇懃惜解携。
三千里外卽幽燕。易水長城驄馬前。此去胸懷侔壯觀。歸來示我遠遊篇。
北渚金相國瑬挽三首
霍公勳業魏公姿。再正彝倫洗漢儀。二紀安危天柱在。百年存沒士林悲。阿誰作誄椽如筆。畢竟留名口是碑。諸葛何須羨曹李。哭公非敢哭吾私。
垂髫已誦相公名。晩掃高門仰老成。擬辦杯觴遊綠野。敢將書疏慕元城。通家舊誼無今日。勸學忠言愧此生。忍說孝孫攀柏慟。秪應傳業仗神明。
男兒寧處小朝廷。撥亂明倫揭日星。將鉞騷壇輸一着。雲龍風虎際千齡。扶顚策在聽輿頌。問疾醫來仰寵靈。天地收回河岳氣。秪殘麟閣再圖形。
四月八日。赴子喬侍御觀燈之會。余病未能飮。
是日矜燈火。歡娛舊俗疑。隣家有美酒。步屧赴佳期。城月微微落。林風陣陣吹。病身虛一醉。坐看衆人爲。
送尹佐郞舜擧戚丈赴安陰
疏慵此地〈一作曾於茲土〉就丹砂。細話今朝意有加。三洞大都皆水石。四山無處不煙霞。宅邊香筍呼兒摘。〈一作斸〉樓外遊魚遣吏叉。賀得詩人非我事。潘輿頻送却堪誇。
疊洪元九錫箕韻贈別
懷抱從來得細知。退藏寧復要深思。世情羈旅支頤睡。秋色川原滿眼詩。可是稔年邀客飮。不〈一作未〉須長夜對僧棋。飽聞梁宋多瑤草。余與山東李白期。
八月十六日夜。泛舟石壁二首
要翫中秋月。來乘下浦船。峽雲籠野樹。山日射江煙。瑣細盤投果。紛綸刃割鮮。夜歸渾得醉。村巷幾家眠。
月輪生石壁。天勢入漁船。草樹飜淸露。汀洲散瞑煙。秋光相助長。江色本澄鮮。一墮應經歲。慇懃望不眠。
久堂二首
隙地茅堂小。軒楹受數人。羅生憐露菊。獨立愛霜筠。親近眞唯几。疏慵或不巾。南山送秋色。爲我倍精神。
傍有沙翁宅。曾聞靜老生。淵源金鄭學。先後李成〈一作栗牛〉名。禍福由天命。功言作世程。平生仰遺搆。秋日復含情。
趙進士來陽挽
弱冠從遊伯仲行。倚樓才調白眉良。忽驚寶樹埋泥早。又報孤鸞逐鳳忙。季路一生無宿諾。少連三載善居喪。兩家積慶今何在。欲問高穹竟莽茫。
謝景弘韓公縝寄詩。兼惠雉蔥兩味。
曠懷傷別覺吾衰。默算遊程費坐馳。孤客中宵山驛夢。一尊何日石門期。年光衮衮黃花笑。王事悤悤白髮欺。雋味靑蔥非小惠。況蒙先寄錦囊詩。
疊前韻寄景弘。聞其行將過澤堂舊居。
驛路嚴霜楓葉衰。南畿踏破又東馳。衣冠快得人人覩。文簿寬爲處處期。龍嶽似鋩秋氣敵。驪湖如練月華欺。過時宜作山陽賦。歸日應看汝穎詩。〈一作遙知杜老他鄕役。強賦陳公汝穎詩。〉
歸來吟
閉戶街西聲跡疏。猶思匹馬返鄕廬。稍聞穫稻逢今歲。且合焚油讀古書。心會儒家拈敬字。力排禪宿悟眞如。終然土木難雕朽。漫愧宣尼責宰予。
次韻示鑌兒二絶
志在科場氣易流。虛驕放曠及悲愁。勤農自是田家事。莫望年年輒有秋。
擧家期爾不凡流。暫蹶脩途莫太愁。可笑乃翁何事業。回頭三十七年秋。
八松尹參議煌夫人挽
耳熟緣親戚。夫人德行嘉。純夫元有女。申國更治家。南極星初晦。東征賦可嗟。賢哉和靖母。前後定無差。聚族思平世。升堂記亂時。靈輀逾嶺遠。凶訃到京遲。未與三千乘。行看突兀碑。憑將一掬淚。爲寫二篇詩。
林參議堜挽
江湖滿地一漁村。歲暮襟期對此君。自謂眼邊無俗物。絶知身外卽浮雲。歌鍾足敵彭翁壽。器業終輸幼婦文。義故相看今幾稔。坐思南紀哭孤墳。
至月上旬記夢
雪嶺參天路不窮。登臨三島渺茫中。火龍噓氣溟波沸。旭日初昇四扇紅。
靜夜吟三絶
病夫欹臥送朝昏。咫尺誰知有市喧。一炷名香燒靜夜。盡情寒月上茅軒。
閉門不覓陳三句。傍架聊齊杜二書。夜夜獨眠還獨起。自呼家主問何如。
得病加功損讀方。背燈閑臥夜偏長。寒侵紙被淸無睡。待到鷄鳴判聖狂。
吾鄕東道十五里許。有士人南鍵之姪。其父爲馬所咬而死。馬奔逸在野。卽衝突直前。乃捕而殺之。以祭其父。負土爲墳。旣葬區畫其庶母生理及其戶徭役。他餘一切斷置。結廬于墓側。日三上墓哭盡哀。與其奴之髡而爲僧者。共爨而居。余奇其行誼。遂往訪焉。其人年二十七未娶。
窮谷來尋孝子廬。斯人卓行更誰如。吾鄕忠信吾能信。況有孤僧與共居。
大歲日山村夜坐己丑
樂事隨人事。兒時重歲時。年〈一作齒〉今垂不惑。興〈一作氣〉已覺吾衰。有病仍停酒。無眠強賦詩。何階成小築。送老故山陲。
口號二絶
進退憂時鬢欲蒼。夢中連夜侍君王。覺來猶喜官無繫。又賦新年第一章。
又賦新年第一章。敢將無疾祝吾王。夢中不信休官在。依舊趨朝韻水蒼。
過花石亭。有懷栗谷先生。
亭子名花石。于今說栗翁。古基臨積水。行客揖高風。志欲回三代。官纔止貳公。伯淳無福嘆。吾亦爲吾東。
過坡州成先生墓
遭遇明宣廟。韜藏幾十春。域中稱大老。溪上作閑民。有子光前業。無人躡後塵。寒松繞古墓。駐馬聽猶新。
曉發坡山。倒用前韻。
光陰鱗次入篇章。春是春秋卷裏王。唱罷隣鷄征鐸動。馬前三角曉蒼蒼。
人日以承旨入直
歲首陰爲咎。曾看杜老詩。今年乃淸淑。化日漸舒遲。人勝傳金縷。天恩下玉墀。九重多喜氣。最有侍臣知。
李參判楘遷葬挽
聖代開新運。明廷有舊儒。循文扶正道。砥行激頑夫。未極風雲會。寧論福履俱。猶餘賢諫議。燀赫繼亨衢。
詠政院盆松
我愛盆松傲雪霜。疏柯春到尙昂藏。宦情每覺看來減。自愧龍鍾荷寵光。
直廬對雨
淸禁殘春雨。崇朝絲樣斜。綠滋承佩草。紅濕隱垣花。寂若神功斂。欣然物色加。分眠能卜晝。歸夢着漁蓑。
記懷二首
十二層城宿雨晴。風光流轉屬朱明。宮花落後〈一作萬點〉渾隨蝶。院柳陰中〈一作千條〉不露鸎。出入如今須汲黯。升沈何必問君平。夢回忽起田家興。水滿東陂稻始生。
小雨廉纖不肯晴。省中愁坐自天明。禁林〈一作掖垣〉賸有千章木。夏日唯聞百囀鸎。時序驚心玄髮變。鄕山入夢白雲平。却慙無武無文者。狂走風塵誤半生。
連進武科殿試記所見
踧踖瞻虛位。傳呼引宰樞。春雲低粉堞。朝旭射靑蕪。破的通通鼓。成行赳赳夫。代言慙蹇劣。歌頌效區區。
仁祖大王挽詞
周漢維新命。宣光果哲王。若敎徵簡策。爭似植綱常。往者昏朝末。恭惟盛烈揚。慈儀重整肅。宗祀再輝光。次第姦兇戮。聯翩英俊翔。烝黎脫水火。跛躄舞康莊。剋復誠如此。憂勤久益彰。恤刑開犴獄。典學講虞唐。二紀經綸業。三韓禮樂場。艱危舒國步。終始保邊疆。對越存寅畏。盤遊戒怠荒。鴻功摹日月。聖壽祝陵岡。咸喜今無疾。誰知遽陟方。依依丹極仗。渺渺白雲鄕。廟號全心德。陵名萬世長。貽謨表精一。繼照叶元良。已占盤根大。重期累葉昌。顧臣慙竊位。非分侍含香。錫類恩難報。移忠志豈忘。攀髥無限痛。忍死寫哀章。
重表沈伯高挽歌。效杜詩狂歌行。
與兄行年較一月。弟愚兄才類燕越。才者轗軻愚者揚。世事浮雲猶咄咄。有才無成謂有壽。誰料兄今遽短折。何況柩前無子奠。忍見孀妻淚成血。外門一自無履聲。盡室千里隨元城。今秋却喜放赦廻。板輿在途兄在京。兩處凶問秪一日。禍福茫茫理莫詰。棘人纍然慘中處。幽明此恨靡終畢。憶昔同着繡蓀襦。三十四十眞須臾。二祖音容森在眼。江湖滿地身羈孤。吾兄吾兄知不知。奠罷單杯陳此辭。瞻護堂前松柏路。經過長作餘年悲。
遣懷
人定鍾聲政覺遲。寂寥燈下夜長時。名途上策唯宜去。暮景中懷欲告誰。庭雪從風初錯落。簷氷受月轉參差。操持宴息吾家事。隱几閑看感興詩。
寄康津韓使君景弘
不意吾人別至今。一官行色又窮陰。縣城南望耽羅小。關嶺東踰漢水深。盡室徒存龐老計。書懷應見退之心。湖梅幾樹垂垂發。爲折瓊枝寄好音。
拜先壟歸途二首○時拜春川府使
新兼防禦最無能。特地榮光料未曾。裘帽秪堪先墓拜。田園猶愧舊家承。山瞻三角千層雪。路踏臨津百尺氷。臣子攀髥餘涕淚。夕陽重灑別長陵。
龍鍾一物乏〈一作鮮〉才能。三佩州符夢未曾。賦就歸田慙隱遁。文傳招劍愧師承。天寒店舍人鑽火。日落河津馬嗅氷。此去征麾穿古峽。政愁頭白病侵陵。
臘月十五日。拜辭出東大門。是日登對罷出。
西州詩興到如今。又賦東征値歲陰。躬奉〈一作導〉板輿慈愛切。面承天語渥恩深。徘徊臨路君親念。斟酌持杯去住心。明日旅燈山驛夜。定思留客聽鍾音。
加平
臘月東爲郡。途中辦一家。初嘗謹溫凊。忽喜乍暄和。殘雪兼泉脈。輕氷受日華。阿奴在目下。到處願非他。
行氷
盡室出京華。政苦寒威逞。一疑加平棧。再疑席破嶺。天氣忽和柔。不覺是短景。峽江氷尙堅。穩受五馬騁。窟穴凌蛟鼉。顚危哂舴艋。入水信不濡。行險似僥倖。於身亦已多。扶老眞差幸。他年平地句。吟罷書自警。
壽春
關嶺雄藩〈一作名城〉是壽春。鳳儀山下大江濱。山圍雪嶽連楓嶽。江入龍津下廣津。上日來庭兩縣吏。衙時呈狀廿州人。恭聞遠祖曾知府。却愧凡材躡後塵。
挹翠軒集七代祖交河府君行狀中。十代祖諱思謙。通直郞版圖正郞。知春州事云。
正月初三日感懷庚寅
臣到春川任所。纔過一旬。歲律忽更。追思去年開正掃墓歸途。得蒙新除入院。同年五月遽哭天崩。不勝摧隕。尙餘涕淚。感時書事。情見于詞。
去歲茲辰上塚回。猥承宣召入銀臺。恒瞻地絶榮誰並。奄哭天崩痛莫裁。忍死至今餘喘息。此生無路答涓埃。淚痕已積腸猶斷。山雪江雲曙角哀。
疊前韻
南縣西州七載回。印章重領鳳凰臺。主恩處處眞難說。官事生生未易裁。下瀨舟船通食貨。中天樓閣絶塵埃。風流合着歐公醉。鄕思寧同庾信哀。
齋居絶句二首
下士聊將拙自修。作州茅塞是吾憂。燒香夜裏齋居靜。一本奇功積漸收。
舊業荒來道未修。牛山濯濯抱深憂。卽今四十明年是。此事桑楡却可收。
文玉師來訪贈詩。留一宿而去。仍次其韻二首
有僧飛錫至。云自大龍岑。軟語妨曹事。淸詞緩客心。空庭〈一作階〉松子落。虛牖月華臨。更欲從師去。花宮聽梵音。
問爾來何自。回頭指碧岑。忽然尋昨夢。不是累吾心。智異穿鞋上。扶桑倚杖臨。聽言窓月曉。衙鼓報雷〈一作新〉音。
宿聞韶閣次杜詩韻二首
春夜沈沈小閣寒。衙門初閉角聲殘。燒山遠火煩相問。劃野平江要細看。未着愁眠仍坐久。忽成奇句更尋難。誰能解却將軍印。傍此煙霞戶牖安。
江城二月逗餘寒。凍未全消雪未殘。高閣洞開嫌久倚。好山爭出眩遙看。舟橫古渡將移澁。鸎入新年欲至難。怊悵故園猶不忘。夜深占斗望長安。
題鞭羊堂集幷序
余昔在癸亥年間。客遊弓裔之舊墟。始獲遇所謂機師者與之語。形神秀澈。辭氣雍容。余時雖童騃不知其學之淺深。猶能竊覵其非常僧也。越七年庚午又東遊楓岳。尋師於師所住天德寺。則師會西遊妙香未返。余亦忙歸。然余往來久滯於淮陽府中。豈無一番良覿。而仙凡異路。出處殊科。幾寄空中之書。徒有海岳之期而已。其後四年。聞師遂已示寂於某山。而聚散存沒之間。倏忽二紀有餘矣。及余今年爲吏壽春。春有一僧號文玉者來訪。示我以鞭羊堂集一小冊。云是機師遺篇也。披來旣驚且悲。累日不釋手。觀其詩若文。視渠家大事則特出其餘耳。猶且組織均稱。機鋒畢斂。頗有古作者節度。殆不類禪衲輩口中語。其亦異矣哉。其中有贈余一絶。爲之吟玩。不覺淚下。乃次其韻。書其卷而歸之。
師來師去海山岑。歎息人間歲月深。解道渠家文字閏。贈詩猶向卷中尋。
閣夜値雨
惺惺要法問天君。意必初萌似捲雲。竊味橫渠訂頑訓。肯爲司馬類徘文。操存隨處丹靑著。善惡從來黑白分。閑檢古書燒燭短。瀉簷鳴雨夜深聞。
赴金化合操。渡母津江。是月旣望。
今我有所適。端爲詰爾戎。軍符捫在腰。出門已忡忡。昭陽渡江航。二月多逆風。大野來我前。雙流貫其中。沿江一條路。上上懸靑空。路窮祠屋儼。祗謁陶山翁。山仰不可見。我懷焉有終。靡靡踰數嶺。堠子東復東。嵐驛石愈古。毋津氷初融。一日入舟再。返照穿林紅。林間暮黃雀。翔集衆所同。奈何征途人。局促傷樊籠。
狼川縣
午辭仁嵐驛。夕得狼川縣。樹林藏峽角。人煙映江面。山館喜淸絶。客遊乃創見。坐來悄無寐。別去應餘戀。嵐氣衣自濕。月影窓漸變。悠然生隱心。怊悵臨淵羨。
山陽驛二首
依依去牲川。行行抵山陽。所歷佳境多。況値春日長。草芽欲靑出。柳梢又微黃。顧此赴期會。恨不恣悠揚。酒食見煩費。輿馬生輝光。終愧林居子。閑尋泗水芳。
深峽東北轉。春半未煕陽。崖傾棧懸細。澗寒氷橫長。遇境眼輒明。論兵髮欲黃。鞍馬任撼頓。旌旗漫飄揚。古館依荒樾。不受西日光。悤悤登途去。踟躕惜年芳。
金化客舍。次板上韻。三首
年多物化屋椽低。暗記遊蹤半嶺西。形勝自如人事異。白頭愁絶暮鴉啼。
四野春陰盡日低。依微村店路東西。暖風時動旌旗影。樹樹幽禽滿意啼。
意氣當年本不低。每輕名將出山西。老來橫槊非吾事。癡坐春宵燭淚啼。
大閱。疊戎字韻。
昔聞左氏語。大事乃在戎。而我百無用。受任抱憂忡。一路號令間。豈有前賢風。及茲大簡閱。擁旄十官中。平明建旗鼓。吹角寒山空。年雖不動心。反愧矍鑠翁。兀然踞胡床。默觀事始終。布陣若蛇勢。在西忽在東。次第排鐵騎。蹴踏春泥融。佯若賊來狀。片片小旗紅。須臾奏凱罷。事與嬰兒同。安得拂衣去。飄然謝塵籠。
重過狼川
馬峴天差大。狼川地忽低。源流從萬瀑。叢翠接寒溪。洞府疑仙在。花時恐客迷。重來猶惜去。終願卜幽棲。
母津江
古渡黃昏近。春江緣漲初。群鷗聲自恣。孤客意何如。有土皆堪食。無山不可居。悵然尋去路。殘角數聲餘。
昭陽江用前韻
候吏鳴鼉處。官津放鷁初。村墟詩裏迥。亭景畫中如。獵獵雙旗影。沈沈一署居。百家齊擧火。光耀亦君餘。
小寒食茅亭作
白鞋烏杖靜相宜。散步池臺薄暮時。淸境無塵魔自退。春天欲雨病先知。葛公砂就爲官拙。杜老囊空問舍遲。況是佳辰須強飮。未妨飮罷強裁詩。
草堂夜坐。文玉自淸平至。
寂寂春川府使家。疏松微月影交加。有僧來自淸平寺。爲說辛夷着早花。
草閣
東風吹柳送微寒。屋後山雲傍石壇。桃杏欲花天不雨。遠江春色倚筇看。
晩衙
晩衙吹角倚高樓。江浦煙雲次第收。忽怪歸心生眼底。古原耕叟叱雙牛。
三月十二日雨二首
朝來微雨濕春城。物色欣欣百態生。芳草和煙江上綠。繁花如燒霧中明。從知處處田家樂。又聽時時布穀聲。太守愁空何事在。午眠初罷句還成。
山下長江山上城。雨中高閣看春生。舟移別浦孤帆濕。花發空庭獨樹明。撫事都無耽酒興。安心倂絶詠詩聲。臨湍數畝終難忘。夢罷依然計未成。
夜
經年爲客一孤城。節物撩人百感生。春事也從深峽晩。月華應共故鄕明。露飜屋角梨花影。風轉墻頭桂葉聲。時與老兵相對飮。倦來欹枕夢還成。
疊前韻
春鳥喧喧古貊城。幽人多事亦勞生。盡除雜樹邀山色。自掃虛廊貯月明。灌竹待〈一作佇〉看穿土筍。引泉要聽落池聲。香山已就香爐卜。我亦詩成屋未成。〈府南十里許有山名曰香爐〉
又疊前韻
早聞防意貴如城。未踐前言愧此生。井底秪今天或小。塵中依舊鏡全明。從〈一作誰〉知萬象〈一作物〉皆春意。始識〈一作覺〉千門半夜聲。可笑七歌同谷老。男兒頭白歎無成。
詠懷
三月中旬宿雨開。遲遲江日晩徘徊。桃花氣暖人皆醉。楊柳風微鳥自來。魯國諸生浴沂後。河南夫子過川回。斯文墜地春依舊。自愧低頭簿領堆。
桂
客舍墻東有一喬木。高可五六丈。柯葉異常。問于邑人則云是桂樹。昔者一使君時。僧而隷軍者來訴免軍。使君戲曰爾得桂樹來則當從爾願。其僧乃移根盛鉢。來自楓岳云。余因記去庚午歲東入楓岳山中。如正陽摩訶衍等寺。前有此木。或一株或兩株在焉。亦非山中處處常有之木也。山中人謂之桂樹。或云北方人所稱杉木也。桂杉中均是珍木。而眞贗亦難卞矣。
壽春公館大江濆。老樹一株高入雲。叢似小山生偃蹇。子如靈隱落繽紛。淸香處處臨風嗅。爽籟時時帶月聞。衆道移從楓岳寺。相逢猶恨獨離群。
雨後往申承旨翊亮宅。三月晦日。
鳳去臺空江岸廻。獨騎羸馬傍江來。初看夜雨留餘濕。便覺春蕪絶點埃。嚴武旌麾城外出。陶潛門逕柳邊開。政當晦日添愁思。莫怪頻頻進酒杯。
次韓景弘寄詩韻却寄
東南江海各專城。落落相望意未平。島嶼瘴來靑草沒。汀洲雨過白蘋生。一春前後緘書報。千里分明作客情。忽憶去年窮勝事。狎鷗蠶嶺共閑行。
原韻景弘
山頂層樓接郡城。煙花三月海濤平。公私多事靑春過。災病相催白髮生。同好故人今又遠。衰年此別若爲情。飜嫌共作銅章吏。東嶺南涯取次行。
謝景弘印送性理大全。仍用前韻。兼示兒輩。
書帙全勝擁百城。宅前依舊路平平。南州重惠來千里。東峽羈蹤負半生。買櫝還珠應我病。揮斤斲鼻見君情。丁寧說與群兒輩。秪要眞知是力行。
戲效演雅體
鳳儀山日靜麾幢。獅臥狐禪共一窓。紫燕黃鸝交後圃。浴鳧飛鷺滿前江。薔薇架上蜘蛛網。躑躅層邊蛺蝶雙。烏几凭時揮雁鶩。壁魚書亂蟻浮缸。
思歸二首
大江西注貫邦畿。東嶺巉巉九郡圍。楚俗尙巫村鼓數。吳鹽輸稅客帆稀。逢春尙喫經霜果。入夏猶披禦臘衣。形勝有餘風土異。不如投紱故園歸。
鸎語惺憁花絮飛。愁城得酒解重圍。追思好事春遊數。強緝新詩晝寢稀。草閣松聲淸吏牘。石池苔色上人衣。一麾三出皆吾願。且羨閑雲薄暮歸。
疊前韻
卷裏光陰頭上飛。耽詩不道減腰圍。吏情厭事嬉遊絶。農務驅民牒訴稀。花覆庭心移竹杖。松低簷角掛絺衣。憑闌忽放前郊目。向夕漁樵一路歸。
又疊前韻
閑看幽鳥上欄飛。愛竹時時解帶圍。牙將射帿塵乍起。吏人張網事全稀。每思南縣詩成帙。猶記西州酒濕衣。又作東遊已華髮。秪須官滿載書歸。
次邀仙堂壁上韻。贈李生彝仲敏敍，載仲敏采。
聞名見面不成虛。二妙風標玉樹如。日午卷簾江色晩。夜分燒燭雨聲餘。馮驩彈鋏遷三舍。杜甫抄詩聽小胥。羨殺明朝仙洞去。試尋眞樂舊幽居。
次杜韻
怪底四山中。野曠路不惡。關嶺天劍割。邦畿地繡錯。壯節尙枯塚。憑恃已剗削。三韓爲家日。州府見磊落。望遠吏情忘。臨危客心弱。釣魚舟箇箇。燒畬煙漠漠。獨鳥下楊根。返照頹華岳。日有錦城樂。誰道淮陽薄。天風吹白雨。四月氣淸廓。幸逢新相知。銜杯慰寂寞。
病送李生遊淸平山
病夫呻吟久。妻怪顏色惡。豈惟榮衛愆。秪緣時候錯。不眠始嘔泄。所食稍減削。對案簷日午。欹枕窓月落。藥救脾胃敗。杖扶腰脚弱。曹事任弛放。神遊寄沖漠。此時見閑客。乘興赴高岳。未與宿心諧。自嗟道氣薄。坐思雲林靜。起視天宇廓。願言終夕歸。將詩送寂寞。
急雨
山風過雨急。庭桂半身濕。唯有怪毛禽。自翔還自集。
謁文廟
五月落松花。空壇露自濕。衣冠謁素王。多士淸晨集。
別李彝仲兼示載仲
從君十日談。別懷中年惡。一聚還一散。譬如四時錯。問路峽雲排。題詩山木削。贈言固不敢。難合豈落落。夫士學不學。只在志強弱。一理貫昭晢。萬象森沖漠。卑卑甘下流。進進等喬嶽。相勉齒髮新。自嗟才力薄。已私敵斯攻。異端闢之廓。此道保歲寒。終期共寂寞。
仁祖大王祥日。行望哭禮。
去年今日哭天崩。昵侍金華倍拊膺。至德嗚呼終已矣。人間歲月莽相仍。東遊臣子餘雙鬢。北走江濤送幾層。禮罷公庭回首望。白雲如夢繞長陵。
聞張季遇留亡。見金子公書。
執友云亡命矣夫。壽多廣漢少橫渠。渠今觀化歸天上。我尙爲人守貊墟。一樹寒梅棲草莽。半輪明月映空虛。此心海內誰知者。淚濕花山數字書。
夏日
野蠶成繭稻苗肥。民吏忙時案牘稀。深院無風松影定。小堂如水簟紋依。微吟得意恢詩律。默坐存心長道機。遙見峽江堪畫處。數家籬落鎖煙霏。
兩江
開闢春川水。雙流會一門。下歸終海底。上溯卽山根。月浪依沙定。風濤觸石喧。誰知有動靜。都只在乾坤。
張季遇臨歿有絶句云。閑將藥物煮通宵。虛室明燈坐寂寥。試啓紙窓擡病目。忽驚庭畔杏花飄。乃次其韻。用相其紼云。
病梅孤立耐寒宵。幾遣幽人訪寂寥。一別如今問消息。傷心花片逐風飄。
夏夜吟二首
紙被新磨木枕淸。江樓眠臥夕涼生。蘧然一片羲皇夢。盡入中宵驟雨聲。
水泛靑天淸復淸。新晴山月細初生。夜深群動皆歸宿。道是無聲似有聲。
六月十七日夜對月
江月仍圓夜。炎霖乍歇初。微涼生枕席。餘濕在衣裾。茅棟光全白。松門影自疏。惺惺問家主。於此復何如。
悼申承旨三首
鬱鬱澗底松。展也邦國楨。龍虎忽顚倒。吁嗟乎蒼生。乾坤莽牢落。歲月空崢嶸。應知朝仁祖。默祐三階平。
我公信有力。六丁挽不回。歸譏豈於時。聖朝無棄材。力有甚於公。誰使山嶽摧。六州餘氓吏。秪今聞而哀。
我生托師友。事之如父兄。相看艱難際。相許保幽貞。至春誰主客。每見肝膽傾。獨立送公葬。慟哭秋江橫。
西閣避暑用前韻
癡兒了公事。西〈一作快〉閣晩來攀。暑薄褰簾水。雲輕岸幘山。會心千古友。歇脚幾重關。猶憶歸田舍。令人意未閑。〈一作看松盡日閑〉
張季遇挽二首
維南有山山路轉。中有畸人長喘喘。病中神交無極翁。寒棲活計唯墳典。出洞入洞官爲口。我自隨緣人莫辨。有時巾屨步幽溪。水月依然契微顯。一理亦已領原反。二張年齡誰益損。唯殘溪水及巖洞。尙疑平生遊混沌。龍鍾哭友貊村墟。見月臨流若可呼。未必山王能達道。漫將人代愴黃壚。
謂命已定不可轉。謂君須臾緜病喘。孰初生之孰遽奪。未使斯人究墳典。使我聽瑩性天談。令我墑埴儒釋辨。終南山月丫溪水。尙印冥心貫微顯。誰與皓天千秋反。重嗟長年半百損。一理的的無怛化。適去適來等混沌。而我東遊貊子墟。繫官望絶撫墳呼。追思棣萼同袍樂。不獨傷心舊酒壚。
閉戶
峽中霖雨日連連。閉戶孤吟更獨眠。解惜苔錢非有癖。時聽松籟勝無絃。周幾說後猶言豫。程敬拈來或入禪。欲辨他岐希數子。乃知希聖是希天。
相憶二絶
熊兒消息雨難通。驥子何時馬首東。願與汝曹身自在。百年無日不相同。〈右憶兩兒兒時入京〉
開闢江流斗峽通。弟兄消息隔西東。相思各倚東樓柱。月色江光〈一作聲〉兩處同。〈右憶金建中時寓漢上〉
秋夜時陰雨彌日
蟲聲切切夜沈沈。枕簟微涼攪客心。呼起傍人聊說夢。出看天宇問晴陰。
夜吟
朝收雨師去。夜送祝融歸。人氣逢秋爽。螢光受月微。中因求處誤。理到認時非。默坐成孤詠。誰知是道機。
送客二首
他鄕相遇卽臨岐。萬事人間本不期。翦燭一杯君記取。昭陽江上暮秋時。
世路千岐復萬岐。相知只要共心〈一作襟〉期。平生與爾輕離別。今日他鄕異昔時。
別後有懷子公
古峽官人冷。淸秋客子悲。石枯灘更響。霜重草全衰。百計違心素。千愁集鬢絲。那堪相送地。又負菊花期。
九月十七日。出南村暮歸。二首
山雨霏霏雜瞑煙。南村歸路渡西川。洗冤澤物吾家事。遊衍誰知是昊天。
村墟秋色冷疏煙。處處丹楓曲曲川。欲倩畫師須好手。寒鴉飛盡雁橫天。
暮歸
吾行偶及暮鍾時。歸意忙忙雲自遲。眞樂東峯俱不問。養神庵裏訪天師。
次退溪昭陽亭韻
我不願黃閣畫凌煙。又不願白日飛昇天。但願三十六宮閑來往。直到庖犧之晝前。自顧氣質無所施。駑駘不受騏驎鞭。建圖旣愧周濂溪。作傳更慙程伊川。平生食粟而已矣。焉識道若大路然。士也昧昧孔氏書。吏也寥寥武城絃。出處無成成二毛。倏及香山日斜年。安得遠師南昌梅。陶民葛天定無懷。茅棟匡牀俯靑郊。芒鞋布襪移蒼苔。蒙頭衲被日高起。見面親知日暮回。居士室中琴一張。先生窩底湯一杯。篤志黃卷對聖賢。灰心烏帽趨塵埃。兒孫羅列似荀氏。母子徜徉同老萊。唯有婉容及愉色。也忍飢寒甘寂寞。詩成腸斷十年事。依舊東西南北客。
疊前韻
壽春從古足風煙。四山圍野江呑天。昭陽亭子枕東偏。朝暮異態欄干前。衮衮行人喚津船。時時過客停征鞭。峯頭疑有玉井蓮。水色遠過瀟湘川。英雄陳迹草芊綿。舊都遺墓今蒼然。統三爲一入我鮮。城府繁華咽管絃。兵燹慘黷壬丁連。懷襄又說乙巳年。我來政落敬亭梅。登望聊攄曠士懷。亭前有石作仙罍。亭後有壁封古苔。長洲目斷片帆來。夕陽無限寒鴉回。傷時撫事意未裁。摠廢詩篇停酒杯。傍人莫怪強徘徊。歸路却喜無塵埃。何如李杜登吹臺。不數元白吟蓬萊。天遣詩豪分物色。壁間紗籠映寂寞。恨未乘流泝伊洛。他年更作陶山客。
偶次陳子昂感遇詩遣懷二首
得病兩眼暗。不見風塵淸。追思明如鏡。幸已抵半生。天時有衰盛。月魄有虧盈。造物豈窮我。我心終未平。
我目雖眵昏。我心尙澄淸。安心閉目臥。夜久塵不生。試嘗論天數。匪虛焉有盈。千秋氷壺月。獨稱李延平。
夜坐有懷韓景弘。弘也時已自康津解歸。
歲徂江峽旅魂驚。病裏孤懷難再更。古器不彫元有質。洪鍾非扣竟無聲。書中豈計些些得。欲上須敎漸漸輕。多問賦歸韓太守。世間誰與罄交情。
淸夜二絶
凍雪封松夜自淸。小齋燈火翳還明。里胥應是催租過。時有山村犬吠聲。
寒棲人靜氣方淸。稍覺靈臺晦處明。病眼有花妨夜字。臥聞兒子讀書聲。
鷄鳴
問余何事坐鷄鳴。古紙披來萬理明。也識提撕隨動靜。尙憐庭戶寂無聲。
次尹生坪寄鑌詩韻示鑌
而我老已至。歲暮多少思。此脚在壯齒。亦期踏實地。向上志專專。餘事便斷置。大易敬義挾。聖門博約備。未契西院聞。欲起東窓睡。以茲悟生理。仰望中和致。喪心崇禎亂。如狂復如醉。後死反爲累。偸生良亦愧。秪以母子情。庶保妻兒類。失學任放蕩。爲農劇勞悴。微祿取救飢。不須千石二。十載守三邑。曾不到夢寐。靜念龐公安。未爲無所遺。我不及古人。命爲耳目寄。汝曹勿學我。早事此大事。有肉侈朝餐。有油照夜字。流年不待人。作詩煩爲示。
用前韻簡尹叔平坪
別後書屢至。書中萬端思。有嶺如登天。無術可縮地。追記駕曾命。幸獲酒仍置。葭莩義分深。骨肉情禮備。樓亭聯步行。齋宇共被睡。論文到玄奧。呼韻見詞致。幾回留處懽。居然別時醉。志力子方勉。宦學我自愧。疲役塗路間。病痺同袍類。上貽聖主憂。下使邦本悴。韓齒知落次。潘毛見始二。思田秋猶病。厭峽夜無寐。任招尸素誚。恐忝淸白遺。庶辦三逕資。勇辭一路寄。歸與如子輩。相關儘幽事。謀婦或開甕。敎兒時寫字。此盟不應寒。來詩強和示。
雪月示兒。二首。
雪覆茅軒月色宜。傍簷松影十分奇。韋家詩思淸人骨。爭似程門侍立時。
雪霽江山面面宜。松梢寒月轉淸奇。幽人倚杖階庭靜。默驗濂翁立極時。
復用前韻
宦學從來動失宜。收功無賴一原奇。誰知衮衮奔忙日。尙有輕輕照管時。
默坐
黃紙紅旗兩失宜。歸田策外更無奇。乾坤萬事雙蓬鬢。孤燭寒齋默坐時。
偶吟
打乖非是占便宜。立傳無名亦一奇。心上自存消長理。漫將羲易說隨時。
又偶吟二首
德仁爲愛義爲宜。秪要平常未要奇。淸逸本來渾不識。誌文寧欲悟當時。
夜深人倦睡方宜。靜極詩成語更奇。強出戶庭移步屧。下弦林月欲生時。
閏月十有八日。淸平僧智默以其師之命。來示西山及機師筆迹。眞奇玩也。機與余相識。今其示寂已有年矣。不無感懷。次西山詩韻以記之。
嗟我東亦客。塵勞寄火宅。賴有五臺賓。投示兩師跡。見此契深心。認不爲物役。古色拂篋笥。悲風生几席。昂昂仙鶴形。矯矯神龍脊。欲學非此學。無益害有益。亦知出入機。賦詩替隣笛。
西閣對雪
西閣年年朝暮看。雪中梯逕尙堪攀。虛傳海客尋銀漢。不道〈一作信〉藍田有玉山。煖帳酒人飜自累。騂弓獵騎未應閑。晩來寒望添迢遞。詩在煙雲變態間。
朝
東窓朝旭展書宜。雪後淸光分外奇。提掇本來眞面目。未論前聖不同時。
儒裝
學不爲卑亦不高。功名羞道漢蕭曹。風塵一出成何事。却笑〈一作理〉儒裝有戰袍。
重赴金化書懷
金化吾行記仲春。季冬重赴客愁新。茫茫岐路成何事。歷歷山川似可人。解道卽今爲郡樂。不如疇昔在家貧。從知漢代功名骨。永愧耕巖鄭子眞。
山陽驛
節序無端近立春。舊年天氣忽疑新。依微遠樹如迎客。突兀層峯尙趁人。院宇刳兵雙牖破。驛田饒石數家貧。支頤小睡飜成夢。歸把漁竿未是眞。
金化夕望
翠柏森森繞一溪。樓頭吟望欲烏棲。雪晴前野寒天豁。歲暮他鄕落日低。意氣猶輕班定遠。風流不許謝安西。默思先聖垂明訓。揭示迷塗我自迷。
大閱是日雪
凌晨鳴鼓度前溪。驚散林間宿鳥棲。馬蹴層氷旗影亂。煙生萬竈角聲低。兵機欲動還須靜。陣勢纔東又忽西。一洗儒酸猶不盡。歸鞍覓句暮光迷。
過史呑縣五芝村二絶
古縣何年號史呑。溪橋西畔有孤村。我行覺到高深處。江漢朝宗此發源。
晴雪寒雲互吐呑。玉溪橫抱五芝村。春來定是桃花水。準擬尋花到水源。
窮臘時鑌兒西歸湍山
爲官客舊貊。臘月倏焉窮。憂國觀天象。〈一作氣〉占年問土風。峽雲當晝晦。江雪未春融。西憶吾兒信。鄕關幾日通。
歲除
杜老明朝句。香山歲暮身。賢愚幾壬子。今古一庚寅。講學吾憂大。行藏旅鬢新。詩名與禪味。嗟彼百年人。
行年三十九三絶句
行年三十九。歲准白香山。何事拘形役。東西南北間。
行年三十九。有志未歸山。何日專丘壑。琴書屋數間。
行年三十九。吏隱淸平山。羨殺息庵子。休官棲此間。
四十明朝是三絶句
四十明朝是。猶當古強仕。思將仕學年。倒自明年起。
四十明朝是。吾慙學優仕。謝安豈可輕。晩向東山起。
四十明朝是。聊甘爲貧仕。去留挫曩懷。感歎中宵起。
四十明朝是。乃杜拾遺守歲之作也。行年三十九。歲暮日斜時。孟子心不動。吾心亦庶幾。乃白香山絶句也。杜子志在飛騰而歎其老也。白傅之能不動心。未知果庶幾於鄒孟否耶。如吾疲劣旣未能讀破萬卷下筆如神。闢堂奧而建旗鼓。如杜老之爲。而又於白傅之蚤退急流。以全晩節。亦余竊庶幾焉而未能者也。況敢望孟子之不動心乎。然亦以是自畫則烏在其能塞受中以生之責乎。聊拈六絶。以抒余懷。非敢謂追蹤古人之徒。亦記余之犬馬之齒適與相符而已。然杜子美之詩。古人已謂如聖人制作。殆不及矣。白傅之香山石樓八節灘。亦豈吾所能辦乎。孟子之不動心。眞不可及矣。然亦從孟子斡轉處看而有得焉則幾矣。

[book_title]卷四
詩
太歲日二首○辛卯
春城春兩見。舊歲昨宵中。酒食村村有。招呼處處同。朝儀三極北。鄕路五陵東。雲物迷寒望。愁吟一禿翁。
春府新春色。年年到客中。懽悰今日異。佳節故園同。江水流關內。雲山隔嶺東。還如歐六一。早已醉成翁。
追憶申承旨
憶昨行春出城府。柴門相送暮方回。瑤墀侍臣已寂寞。長鑱誰與空歸來。風舒彭澤先生柳。月照西湖處士梅。萬事如今無可問。哦詩聊復一含杯。
用前韻寄呈昌平叔父
三年客裏幾登臺。春入江城雁影回。骨肉久爲湖外別。音書猶阻日邊來。爐峯白傅三間屋。廨宇何郞一樹梅。早晩歸同田父飮。甕空呼取隔籬杯。
喜李齊廉至
存亡幾歲月。聚散四兒甥。見爾冠婚禮。知余悲喜情。今宵到春府。昨晩發神京。拭淚慈顏慰。燈前笑語聲。
朝起對雨二首
江閣今朝雨。春知傍客歸。樹容煙際重。江色霧中微。農事東方易。鄕心杜子違。不愁空老大。猶喜漸芳菲。
怪底生春早。朝光帶雨歸。峽雲纔暗淡。浦樹更依微。細浪添相續。輕塵濕不飛。〈一作學孔慙如化。希顏恧不違。〉藹然觀物理。還怕政芳菲。
漫成
寸廩驅人作遠遊。異鄕春色又登樓。北門信使疲長路。中國兵戈抵幾秋。未向山陰營別墅。欲從陽羨買扁舟。飜嫌南渡陳參政。掃地安禪學趙州。
偶吟
如欲見活潑潑。要須下學上達。逐日心裏忙忙。何時胸中豁豁。
二月赴操金化途中作五首
我行當冷節。馬首渡江航。雪落傷春氣。〈一作意〉雲歸漏日光。平生第諸葛。不必下張良。導引驅馳事。于今出處妨。
手裏毛錐子。胸中萬甲兵。從來百夫長。爭似一書生。率性方爲道。修身不取名。發揮眞事業。到此是豪英。
陣罷尋歸路。前溪日欲晡。小〈一作毀〉橋橫古驛。殘燒點〈一作着〉春蕪。笑矣成何事。居然作老夫。飜思張翰去。意不在蓴鱸。
院傍雙古堠。山裏一孤村。宿鳥投林定。飛泉觸碓喧。春先補茅屋。夜不閉柴門。事事令人羨。隣居半子孫。
暝色仍留客。樵歌已入村。時聞春磵落。錯認夜風喧。王事違溫被。人情想倚門。何當盡室去。棲隱長兒孫。
柏峯憶洪監司命耇
大屋欹傾日。孤軍轉鬪時。蒼茫蜀道路。寂寞漢旌旗。想像男兒死。何曾寸步移。傷心柏峯月。留照汗靑悲。
火田行
平田豈不腴。少收重索租。所償不及半。歲歲爲流逋。入山斫畬豈所欲。輸稅自與平田殊。丁丁伐木火其根。播種不勞耨與鋤。及其秋穫怕官知。移來移去無根株。遷移固亦人所惡。此輩豈異於人乎。其中有甚不得已。杼柚已盡茅茨虛。敺民塡壑距心罪。見聞若己傷肌膚。君不見長安富家兒。坐賣獺皮成陶朱。
寂寂三首
鸎花寂寂過淸明。客裏春愁暮更生。得句松陰閑步處。棲禽驚散擲筇聲。
山頭春火照江明。暝色先從遠樹生。惆悵年年爲客處。厭聞吹角閉門聲。
暮江天遠晦還明。賈客船頭風浪生。認取落帆沽酒處。前村犬吠一時聲。
估客詠三首
日出汀煙晩自消。春城微雨不終朝。郞今蕩槳神都去。爲折門前柳幾條。
商人乘舸發昭陽。吉日占風下峽忙。此去加平灘最惡。預謀新釀賽城隍。
舟航年少去來逢。近信相傳更問儂。米價今年倍鹽價。不如勤苦事春農。
次贈李生敏采
惡不惡遺臭。善豈爲流芳。仁人蹈斯則。志士惜流光。行赴食者飽。耳聲鼻於香。循循乃日至。切戒涉獵忙。細行罔不矜。涓涓必濫觴。博約貴兩至。千載希紫陽。希之有極功。道乃闇而章。年少勿笑我。轉頭四十強。
春晩
春晩江城楊柳靑。春城傲吏鬢星星。三年坐臥携詩卷。四面登臨對畫屛。渺渺歸人投野店。飜飜飛鷺下雲汀。傍觀錯比山翁醉。老去應嫌楚客醒。
木根枕引。效杜子美。
小奴搜山斲老木。用以燒香我所欲。剜苔剔蘚仍削皮。異狀蜿蟺看不足。遂令製枕枕其背。稱我龍鍾處幽獨。悄然高時迺吾廬。槐安一夢還蘧蘧。絶宜警夜同司馬。雖或晝寢哂宰予。陶窓之臥邵窩就。自信羲軒是古初。重爲告曰爾之蟠也素其晦。不羨桃李成蹊。于今幾年代。得我而顯。亦非爾願。幸遭我平生懶性之所愛。噫。黃汚人衣兮輪蹄競馳。惟我與爾兮不出闤闠。
再出楸林江
吏役猶淸境。肩輿又出林。天應貫事理。人自離身心。睡鴨占沙暖。遊鯈樂水深。看來無罣礙。一任米塵侵。
詠邀仙堂梨花。示鑌輩及李生。
邀仙堂下梨花樹。昨日方盛開無數。今日無奈春風顚。亂落庭泥如白雨。人生安得長少年。以悟爲聞及未暮。君不見靑松寒不落。輕者飄搖白易汚。
三月廿一日出郊謁壯節申公墓。歷觀水精池廢廬。
萬樹梨花撩亂飛。行春西郭暮歸遲。江航掬水涼醒酒。野騎看山翠入詩。梅吏爲仙適情性。歐翁作記愛文辭。詞場隱迹俱無分。且愧前川取樂時。
絶句
躑躅不愁不爛熳。薔薇一朶半朶開。春序欲去花無賴。小齋焚香山雨來。
客堂
客堂寥闃坐成眠。長日安心味似禪。杏子稍垂連雨後。桂枝時舞晩風前。採蓴採藥無餘事。看水看山又一年。可笑杜翁多妄想。蓬萊欲到問群仙。
四月初一日曉起
春從鼓角數聲歸。坐惜光陰速似飛。未必應官妨學道。只應用力貴知幾。靦顏伊洛回頭語。咋指乖崖失脚非。一念不隨雙鬢改。曙燈明滅照書幃。
邀仙堂贈弘直上人時方伯留府
邀仙堂下松日午。幽禽格磔鳴其間。對僧不知淹使蓋。悄然坐我淸平山。龍潭影池森在眼。洞裏歸雲心共閑。安得與師飄然去。得意眞賞相追攀。
雲影
松花初落葛花開。坐見沙禽入檻來。忽若此身無繫絆。遠心雲影共徘徊。
送客
四月煙波郭外浮。臨流吹角送行舟。知君倚棹頻回首。我亦含情獨下樓。
楊口
肩輿斜日傍崖濱。躋險幾重雲水身。天窄似無通蜀路。山開疑有避秦人。桑麻藹藹藏村塢。松桂蒼蒼遠俗塵。客子偶來成一宿。歸塗回首看嶙峋。
餔客亭雜詠
薔薇躑躅
交花接葉許多叢。黃紫相爭小院中。蜂蝶一時輕自附。不知榮落兩成空。
屛風菜
移栽大葉作奇珍。包匭餘香浥露新。可惜出山爲小草。等閑憔悴向時人。
櫻桃
葉底熒煌綴寶珠。筠籠風味不能無。寢園春薦他時事。五月頻傷更北吁。
交倚
微坐曾聞有一椅。志堅思苦乃吾師。東遊得此伸雙脚。失步風塵病可醫。
木枕
愛爾虯蟠老木根。斲成仙枕貯幽軒。尋常醉臥能醒酒。不但醒時警我昏。
五月一日
去歲茲辰張友亡。東來一別隔千霜。道楷西敎初雖喜。范老中庸晩亦章。身後聲名渠寂寞。世間岐路我蒼茫。平生知己花山子。每說傳神月滿樑。
遙哭長廟祥日
公庭哭罷易新衣。曉色蒼茫萬事悲。身遠永虧臣子責。物微曾荷上天慈。轉頭歲月今三載。滿目雲山盡九疑。東土禹功重命子。擬將鴻雁詠周詩。
淸平山絶粒長老寄惠靈丹
比山長望岸塵冠。珍劑分從六祖壇。欲報佛恩妨捷逕。此心終付壽民丹。
送具甥世輝鳳徵歸京
日下歸雲是漢陽。客心飛鳥共天長。雨肥峽口重江水。風借舟中五月涼。坦腹當年憐玉潤。折腰今日愧金章。臨岐贈別無多語。究竟端從遜悌方。
淸平僧文玉來訪
半輪江日下昭陽。缾錫飄然到草堂。乍對鶴形神始旺。細評茶品口先香。疏簾月彩收炎毒。小院松濤進夕涼。應念舊房棲定處。白雲今夜宿空床。
六月三日出江偶。次杜詩早發射洪縣韻。
我昔少年日。學古如不及。及夫從吏役。三方迷所入。言敬固不迷。大者要先立。纔知心已昏。欲踐脚猶澁。豈不秉微尙。捧檄亦云急。雖幸三牲養。奈此四足縶。臨民自兢兢。歎世常悒悒。公餘時出郭。呼舟冠童集。微波含山影。秀色可俯挹。偶和杜老詩。寧論鬼神泣。
戲作耽羅行。寄別李御史慶億。
聞道南行使絶域。按得州官相糾擿。君從省署膺簡命。共稱才難朝議惜。紫髥雖短軀幹小。繡衣驄馬何輝爀。路盡湖州乃入船。一日風帆箭樣劈。水怪飛涎何足憂。天爲低昂收霹靂。朝天館前津吏迎。指點仙山漢挐碧。其山之陰太始雪。俯視人間夜寥闃。歸裝淹速秪占風。不妨安心親典籍。老妓猶藏石室詩。遺甿尙記桐溪謫。茲遊夫豈落莫否。然後可整搏風翮。來時挹取老人星。壽母餘輝借隣壁。東峽病守無所爲。戲把吟毫祝斯役。都門悵別有幾人。雖欲縮地嗟無力。昭陽江水亦赴海。月照寒波兩相憶。好去鷄林李錫爾。
六月七日出江偶。逢洪生及山人文玉。
平生江海心。値此江如海。孤亭駕巨浪。落日若相待。見客又逢僧。舟航喜同載。謗禪不自量。論文或可採。浦樹亞夕風。物影隨變改。山暝聞鵂鶹。歸鞍醉自在。
暮過崔根卜林亭
野騎取微逕。林皐俯漲海。雙流疑有無。兩儀見對待。嗟哉蒼松根。盤踞問幾載。蓬蒿宜速除。茯苓亦堪採。愛護煩主人。勿令顏
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>