<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,燕石集全文在线阅读,燕石集全文在线下载,大玄古籍书库">
<meta name="description" content="元代诗文别集。15卷。宋褧撰。《四库全书》曾据浙江巡抚采进本编入别集类。本集的善本主要有数种清抄本,如宋宾王校本、徐时栋校本、方兰荪校本等。本集的宋宾王校本卷首有元顺帝至正八年(1348)中书省牒文,至顺元年(1330)欧阳玄序,至正六年苏天爵序,至正六年许有壬序,吕思诚序,至正七年危素后序。署宋(宋褧之侄)编次,危素校正。卷1为古赋、四言诗,卷2为五言古诗,卷3为七言古诗,卷4为杂诗、古乐府,卷5为五言律诗、五言绝句、七言律诗,卷6—7为七言律诗,卷8—9为七言绝句,卷10为六言绝句、词,卷11为表、上">
<title>燕石集_宋褧_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">燕石集</span> <br/>
          作者： <span class="inputVal" id="bkauthor">宋褧</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]89635</span> <br/>
          说明： <span class="inputVal" id="bkdec">元代诗文别集。15卷。宋褧撰。《四库全书》曾据浙江巡抚采进本编入别集类。本集的善本主要有数种清抄本,如宋宾王校本、徐时栋校本、方兰荪校本等。本集的宋宾王校本卷首有元顺帝至正八年(1348)中书省牒文,至顺元年(1330)欧阳玄序,至正六年苏天爵序,至正六年许有壬序,吕思诚序,至正七年危素后序。署宋(宋褧之侄)编次,危素校正。卷1为古赋、四言诗,卷2为五言古诗,卷3为七言古诗,卷4为杂诗、古乐府,卷5为五言律诗、五言绝句、七言律诗,卷6—7为七言律诗,卷8—9为七言绝句,卷10为六言绝句、词,卷11为表、上梁文、祝文,卷12为记、序,卷13为杂著、祭文,卷14为碑志,卷15为行状、传、跋。卷末有1卷附录,收有有关宋褧生平的资料:谥议、墓志、祭文、挽诗等。附录之后是明洪武四年(1371)何之权跋,洪武十一年吕荧跋。宋褧的诗长于讽谕,力学卢仝、李贺。《四库全书总目》指出:宋褧“词藻焕发,时患才多,句或不检,韵成牵缀”。然而总目又说:“如斯之类,大抵富赡之过,贪多务得,遂不能刮垢磨光。然武库之兵,利钝互陈,论其大体,足为一家,固不以字句累之矣。”宋褧的文不如诗,以洁净温润为长。</span> <br/>
          封面： <span class="inputVal" id="bkimg">Z_19104.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]燕石集
[book_author]宋褧
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]89635
[book_dec]元代诗文别集。15卷。宋褧撰。《四库全书》曾据浙江巡抚采进本编入别集类。本集的善本主要有数种清抄本,如宋宾王校本、徐时栋校本、方兰荪校本等。本集的宋宾王校本卷首有元顺帝至正八年(1348)中书省牒文,至顺元年(1330)欧阳玄序,至正六年苏天爵序,至正六年许有壬序,吕思诚序,至正七年危素后序。署宋(宋褧之侄)编次,危素校正。卷1为古赋、四言诗,卷2为五言古诗,卷3为七言古诗,卷4为杂诗、古乐府,卷5为五言律诗、五言绝句、七言律诗,卷6—7为七言律诗,卷8—9为七言绝句,卷10为六言绝句、词,卷11为表、上梁文、祝文,卷12为记、序,卷13为杂著、祭文,卷14为碑志,卷15为行状、传、跋。卷末有1卷附录,收有有关宋褧生平的资料:谥议、墓志、祭文、挽诗等。附录之后是明洪武四年(1371)何之权跋,洪武十一年吕荧跋。宋褧的诗长于讽谕,力学卢仝、李贺。《四库全书总目》指出:宋褧“词藻焕发,时患才多,句或不检,韵成牵缀”。然而总目又说:“如斯之类,大抵富赡之过,贪多务得,遂不能刮垢磨光。然武库之兵,利钝互陈,论其大体,足为一家,固不以字句累之矣。”宋褧的文不如诗,以洁净温润为长。
[book_img]Z_19104.jpg


[book_title]提要
钦定四库全书　　　　　集部五
燕石集　　　　　　　　别集类四【元】
提要
【臣】等谨案燕石集十五卷元宋褧撰褧字显夫大都人泰定元年进士历官翰林直学士兼经筵讲官谥文清褧博览羣籍与兄本後先入舘阁并有集行世时人以大宋小宋拟之褧集为其侄太常奉礼郎彍所编凡诗十卷文五卷首载至正八年御史台咨浙江行中书省刋行咨呈一道欧阳元苏天爵许有壬吕思诚危素五序末附谥议墓志祭文挽诗又有洪武中何之权吕荧二跋盖犹旧本欧阳元序称其诗务去陈言燕人凌云不羁之气慷慨赴节之音一转而为清新秀伟苏天爵序称其诗清新飘逸间出奇古若卢仝李贺危素序则称其精深幽丽而长於讽谕核其所说亦约略近之至其词藻焕发时患才多句或不检韵或牵缀如正献公坟所寒食诗有高坟白打钱句案韦庄诗上相闲分白打钱非纸钱也张女挽诗却是真魂埋不得句序称其女工於属对十岁而夭案李商隐诗万古贞魂倚暮霞非十岁未字之女也如斯之类大抵富赡之过贪多务得遂不能刮垢磨光然武库之兵利钝互陈论其大体足为一家固不以字句累之矣其文为作诗之余事然温润而洁浄亦不失体裁焉乾隆四十二年三月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]目录
钦定四库全书　　　　　集部五
燕石集目録　　　　　　别集类四【元】
卷一
古赋【三首】
古诗【四言　一首】
卷二
古诗【五言　二十八首】
卷三
古诗【七言　二十二首】
卷四
杂诗【五首】
古乐府【五十首】
卷五
律诗【五言　六十八首】
絶句【五言　十五首】
卷六
律诗【七言　六十五首】
卷七
律诗【七言　八十九首】
卷八
絶句【七言　一百六十二首】
卷九
絶句【七言　一百七十二首】
卷十
絶句【六言　十首】
近体乐府【四十首】
卷十一
表【七首】
上梁文【一首】
祝文【三十三首】
卷十二
记【十首】
序【九首】
卷十三
杂着【十二首】
祭文【六首】
卷十四
碑志【十二首】
卷十五
行状【一首】
传【三首】
跋【十首】

[book_title]原序
燕石集原序
汉初诗学方兴燕人韩婴作外传数万言史称其言与齐鲁殊又言婴尝传易燕赵间人喜诗故诗传而易微余读是有以知燕之为诗盖千有余年於此外传言奇诡卓荦而诗之为教本乎山川之风气人物之性情者也燕东并辽海通蓬莱西北控并塞自昭王好神仙往往招致畸人方士於其国至若豪侠则易水之歌渐离之筑楚汉间安期生蒯通两人者则又尝合二者之奇为一矣其风声气习岁月之郁湮世故之感发不激为变宫变徵之流则溢出为骚雅歌行之盛一气机之宣流耳翰林蓟门宋君显夫眡予诗若干首余读尽卷求一言之陈无有也虽大堤之謡出塞之曲时或驰骋乎江文通刘越石诸贤之间而燕人凌云不羁之气慷慨赴节之音一转而为清新秀伟之作吾知齐鲁老生之不能及是也奈何犹以燕石自名其集耶显夫年强仕所作当日富所造诣未易窥姑序余所睹记如是云至正元年三月丙子奉政大夫艺文少监长沙欧阳玄序
延佑中朝廷大兴文治予友宋显夫从其兄诚夫自江南始还莫识其面而大小宋之名隐然传播於京都未几诚夫果魁多士久之显夫亦赐同进士出身初显夫兄弟从亲宦游於江汉之间日益贫窭衣食时或不充故其为学精深坚苦下至稗官传记亦无不览诗尤清新飘逸间出奇古若卢仝李贺之流益喜其词以摸拟之及闻贡举诏下始习经义策问既擢第遂入馆阁为校书编修修撰待制又尝为太禧掌故中台御史山南佥宪最後由国子司业入翰林为直学士至正丙戌之春年五十三以卒諡曰文清诚夫累官至礼部尚书国子祭酒諡曰正献始者诚夫之卒显夫属予序其文後今显夫之亡其子国子生吁复彚其稿徵序於予夫宋氏文学之伟固不待予言而传也第念伯仲方以才能进用不极其至相继而逝此中外有识之士重悼惜也昔者仁皇开设贡举本以敷求贤才作兴治化今观累举得人之盛或才识所长禆益国政或文章之工黼黻皇猷议者不得尽以迂疎巽懦诋訾之也呜呼去古虽远士之卓然能有所见毅然能有所守又岂无其人哉彼或訹之利害视之以祸福事弗合义言不中度诡随而或不能尽识也予以交游之久故深知之知之深则哀之也切是则国家昇平百年德泽涵濡而庠序乐育多士之功岂第求其文章言语之工而已显夫家本京师故题其集曰燕石云至正六年冬十月朔集贤侍讲学士通奉大夫兼国子祭酒赵郡苏天爵序
予卧病田庐有禁近之擢迫命就道惶汗无措而复窃自喜幸故人宋君显夫实直学士协恭侍从自公论文亦一乐也比予入京前十五日而显夫卒矣予病亟归不得省其孤承诏复来显夫已赠国子祭酒諡文清思而不可见惜哉孤吁奉燕石集拜泣且曰此先子所遗兄彍编次者也世父至治集公实序之敢援例以请予序诚夫文不一纪又序其弟人之生世其可悲也夫昔显夫兄弟入京首与予游尽眡予所着暌离有作必寄故知其长蚤且悉也及閲显夫稿则未相识时歌诗已尝及予重以三十年分谊之笃可辞乎国家设贡举陶天下以经术余三十年矣文当日昌而名能着见者何其指之不多屈也积储之不厚也造诣之不远也取而随竭发而自柅拘拘规仿而伥伥乎所适者欲昌得乎惟其有所本也有所参也该洽沈潜心有所得济以定力而熟之则於文也决渊渟而灌沟浍策坚良而走康庄庶乎其达矣显夫登甲子科考其作未有贡举前已汨汨矣眡诱利禄而重失得忽於播而急於获者不有间乎人知其才而不究其积储造诣之有素也故予序其集而原其得俾後之观者有激焉集凡若干卷文若干首诗乐府若干首自名燕石然世皆信其为玉也彍由奉礼郎为丞相东曹掾彚从父之文不使遗逸不媿显夫之犹子矣吁甫襄事即谋刻父文宋之後其益昌矣哉至正六年岁在丙戌冬十一月既望翰林学士承旨荣禄大夫知制诰兼修国史知经筵事安阳许有壬序

[book_title]卷一
钦定四库全书
燕石集卷一　　　　　　　元　宋褧　撰
古赋
朂志赋【延佑己未】
伊我生之肇始兮荷陶埴於元钧禀粹质为乾道兮值中夏之昌辰灵赋余以淑德兮乌敢昧於持循承启廸於兄考兮惧速戾而恒厪矧干戈耒耜之劳兮曾少逮於吾身苟怠弃於服行兮奚古训之可亲怅中经於囏窭兮胡笔舌之能矢粤吾降於灵均之故家兮氓泰扩而俗鄙逮廵波而东逝兮厪弭节乎南纪何通都大邦之不能一窥兮获请业於钜夫与夫名士守穷庐而矻矻兮财甘鼃之可齿恋嫪葄枕乎经史兮邈畴探其源委嘅岁年之不吾予兮顾总角之深悔力不已於大猷兮庶免夫自画之耻荃不察夫余衷兮谓盛时之可仕仰学优之明训兮患何能而立位抑岩廊之名器兮讵傝?之可觊恧次且而求人兮畏干禄之讥訾将贞素之全天兮保父书而卒岁委流行於坎止兮顺大命之所俾及神圣之当宁兮阐斯文乎明昌轶前王之大比兮考德艺而登扬萧艾摧殄兮蕙荪匊芳鸾凤骞翥兮鸱鴞不翔羣龙满朝兮罻罗毕张余惟幸际此休期兮愿踵武於髦英虽青云之不可以力致兮我父【阙】之疾徐然逐禽而充庖兮审徒搏之焉如南囷积牟丘山兮亦垦菑之力也骋覊靶於天衢兮在驽骀之习也甘贱贫於有道之世兮匪君子之德也亶进修之不释兮兹人爵之得也岂上求之不笃兮内省以何而应旃纷蛾眉之竞进兮妾独後夫婵媛或诮予之衒技求售兮惜余致身之颇偏曰慎言行俟夫旌币兮在仰希乎圣贤遂敶词以复之兮若独未徵夫往古途虽殊而归则同兮均贵乎济时而匡主余忱不足以为则兮岂前修由之而亦悮彼岐蹊捷径固可丑兮胡不遵此先路纵得丧之少拂兮敢他人之是怒惟敬书而究道兮诚矢死而弗错乱曰贵与富兮漠浮云兮上窥陶虞致我君兮年与时驰惜寸分兮彼苍孔昭斯志信兮
溜翠石赋【有序】
【济南张公子惟健得灵壁石方而厚两峯相连右高而左不及中微断不絶腹背有凹痕修以直若泉溜致然者云类其乡鹊山制名溜翠石日示余且徵赋赋曰】
圆穹孕灵品彚赋形有万不同怪状异名寓至道於隐颐供抚玩於高明爰即物而究理讵役志而娱情繄珍禽与瑰葩恒被宠而叨荣矧兹石之有取宜公子之见称其始也山英会神元气聚精涧谷献瑞岩穴奏祯挺一拳之瑰特结千岁之坚贞润含雨云幽入杳冥黝晕苍容铁质金声澹烟霏之纡拂絶文藓之滋生细迳直痕嵌翠凹青殆寒泉之引脉积岁月而涤成恍颓墙之屹立溜银竹之匀倾右耸左隤面古背平拟莲峰底柱之危鄙蔓壑枝峯之萦竦然若钜人元夫之襟度凛然若直臣烈士之仪刑方鹊山而具体於凝云而友朋【先畜一石号凝云】宜其承以文木锡以华号而参诸笔砚之盟彼平泉誓子米狂呼兄为尤物之所感又何免夫君子之讥评也邪乃有尘表逸人守素养和即弦诵之宴闲抚玉立之嗟峨挹松风於清昼援緑绮於庭阿摅情绎思而为溜翠之歌歌曰嶔崟峭拔石之质兮凝神正体石之德兮伊人刚方与石匹兮敬夀公子服之无斁兮
阳燧赋
【周礼司烜氏掌以夫燧取明火於日注云夫燧阳燧也取日之火欲得絜气明烛以照陈馔】
神圣制礼厥气具张爰备典秩爰着彞章品类实繁有燧曰阳载熔载范孔莹且彰至明比德於水鍳至圆俪则於穹苍湛兮若清氷之凝於元冥皎兮若太隂之临於素商靡氛垢之汚染乏尘翳之蔽障慨流传之有自岂鼓铸之无方匪稽古之髦士奚制度之能详及乎燔柴於圆丘荐祼於明堂大礼将蒇明禋是享天高日晶雾辟云藏烜氏敬莅其职业秋卿祗奉其故常持时质以承絜气对景曜以受烈光以明照明感天象於高远以阳求阳索火德於渺茫倏始焉而耿耿遽愈炽而煌煌所以灼庭燎於墀陛所以爇坟烛於坛场交辉於簠簋豆笾之位布焰於牲酒珪币之行由礼器之妙用昭祀典之斋庄抑尝谓火之为象近着於世击石匪妄鑚木甚易叩门而无弗与束藴可以立致燧之为物人所裁制以金之材受火之制仰列隂体俯翕阳气然而圣人必远求於天而近舍诸地於以见致洁清而敬明神又以见五行之奥理及神圣创物之上智至若燧人之鑚童子之佩其义虽同而其形又异也呜呼观物可以省身穷理而後知至烱然方寸虚灵不昧推善端而扩充自微爝而昭晰是则明明之灵台又乃吾身之阳燧
古诗【四言】
座主学士虞先生眉庵诗
厥初生人感善孕灵窍骸肤髪各践乃形曰睹曰闻克持克履効职尔劳不具尔耻唯眉于面既崇且优明明容观疎爽洁修頫瞰羣役靡愆靡【阙】矧不羸于壮耋亦靡【阙】　捐舒泰者喜【阙】　　忧形则【阙】矉无矫无俞表里天君【阙】世贵适用我罔或遻之有忽於兹我莫敢与之允矣君子顾諟斯义小子诗之式告执事
燕石集卷一

[book_title]卷二
钦定四库全书
燕石集卷二　　　　　　　元　宋褧　撰古诗【五言】
日出齐化门【都城东出南头第一门】
日出齐化门腾腾开九光四面启金钥崇扉辟辉煌都城万井烟沃盥整衣裳纳履戒车马出入纷仓皇士者趋名誉鱼佩锵琳琅鄙夫竞锥刀虮子罗康庄大明忽西颓所遇皆不常败事头抢地得志骄昂昂扰攘千万情四序恒茫茫【阙】　驭天风弭节白云乡左骖碧虹蜺右驾紫凤皇俯视尘土海灵台惄悲伤誓将九转丹投之疗膏肓巍巍金银宫境界殊清凉凡骨倘有缘握手同徜徉
送魏通甫南归
魏君江海儒孟浪游天都天都产功名豪侠争奔趋子云老太玄紫绶金张纡吾侪赤手来抱艺将何如时无解貂人太白悲穷途晨炊待桂玉恶况那能祛凉风西北来尘埃与之俱秋清气寥瑟愁悲塞中区驾言欲南还感激仍踌躇岂不愿君留潜珍俟须臾江南垂白亲日夕恒倚闾袖中出毛檄入室聊欢娱斗食勿羞薄再举冲天衢
雪寒书事卄六韵【延佑己未在乐亭县作】
幽云敷曾霄狂吹趣隂霰氛霾互黤黮雨雪事交战弥空始糁屑降地旋削片斯须万彚失顷刻九有遍霏霏集颓堞皜皜被遐甸危峰冒周圭广陌曳齐练崇陵受委积枯枿容挂罥况缟未足多拟絮差可善通逵骇连
璐块壤讶垂瑱阶平恶漫没谷【阙】　　　　　烦褰箔爥幌助披卷气清华盖爽光烂银海眩太素靡汚垢至朴谢琱瑑人踪絶往反野色一更变积隂若胶轕祁寒病增羡晨衣袭狐貉夜席益莞荐衾重初昏寝薪湿停午膳严威折纩绵冻璺裂盎甗髪森惮去笠指直愁结袸凌坚莱芜釡渐莹歙溪砚羇人畜怨憾狩将坐畏愞虎士跗趾瘃马走牙齿颤罢甿归禁?陋邑矧饥荐屋润仅自侈室匮畴与唁穷荒觊吹律凝沍需见睍挥翰书自繁敢以古雅衒
送项链师还天台
海岸山迢嶤飞霞凌紫霄中栖链形子緑髪顔不凋漆点双瞳人神授养生诀暮乘赤城风晨谒玉京阙振迅鹤氅浄翺翔鳬舄轻金丹自爱惜緑酒陶性情我惭尘土姿解后方外友忘形时一见谈屑纷在口今朝闻还山惜别令人嗟相思欲相见难访碧桃花
松涛斋
华省树飂飂繁声发中宵讵非漆园籁谓是广陵潮羽葆荡流月凤吹激商飈永言托栖息听此涤烦?中秋陪谢敬德修撰达兼善典籖诚夫兄学士会饮周子嘉如舟亭交命险韵十二依次诗得赏字
秋川澄荇藻凉樾坠栗橡雅集融酒尊缓步阮屐緉华构故依岸危栏欲飘?夕斋涤烦嚣时清侈欢赏寒光掲宝监灏气凝铜掌翔翾仙蜕骨鼓舞儿释襁初窥只开轩久眺还倚杖林鸟惊倦翼莎蛬荐哀响缅怀谷之盘未卜川若辋典籖雄朔客太史诧川党交觥罚如讐探策心遽驵主人画舫斋坐客龙虎榜
羣玉司崔元方琅然亭
幽人虚白室理琴恒自怡声兼碧玉调弦是水晶丝凉飈动修樾皓月涵清池至音一入耳四座无邪思
送李溉之得请还济南
髫龀客江汉早闻高士名君居玉沙县我在渚宫城弱小知慕君不得觌君面道路播词章庸俗矜俊彦骐骥厌庭户鸾凤悲草莱英标出世表去去黄金台风尘绮陌深烟雾玉堂窅浩歌香炉峰巢云寄木杪朝辞九华顶暮宿黄鹤楼纶巾紫凤褐欲去仍或留朅来重翺翔五十霜鬓秋瀛洲列羣仙蓬山撷兰芷一登銮坡峻再陟阿阁崇牙符杂珂佩通籍金闺中谒帝兴圣宫回车历城道矫首凌天风振衣下瑶岛东望华不注烟霞齐鲁郊言归理松楸啸傲依堂坳缅想共君游不得恒聚首叩首屡投刺尘鞅阻文酒雨濯野山色晴飞溪柳花明发遂长往怜君离思賖云汉耀奎文长庚丽其下天书行召还岂是栖栖者
濬州李氏一门娣姒四人贞节
玉树摧秋霜繐帐悲夜凉松柏争厉操兰蕙俱流芳凄楚仅一子仪刑自见亡共嗟怨毒苦不知年命长【李氏昆弟五人温良敬让皆未及二十岁卒俱无子惟茂一子今存】
和王师鲁哭子诗卄七韵
我识王内翰早岁赋美质筮仕困州县处友固胶漆摛辞若纂组粲烂锦城匹福善宜裕後酬劳当任逸苍天不可问得子旋伤失君怀未能慰我恨亦云积孟春丧孩女仍唁仆与侄阿申【侄之子】并官奴两儿衆所惜方期及髫龀入学相诱掖亭亭芝芳妍温温玉缜栗随行操几杖或可弄文笔一以世科第一以嗣臧获云胡俱夭折相去不百日孩女不甚痛长不恃其力初疾忍辄弃命医恒接迹终焉莫救药枉负不慈责娟娟竞秀爽眉目犹在觌伤心掷絪褓尘泥汚红碧父哀犹强饭母悼不安席适值吕太史为我亦傍泣渠子岁三丧鵷邹劳卵翼尤嗟中殇女絺绣已能刺吾儿幸存二怀抱若可释疲劣不好学稍令诵内则君诚旷达士悲泪莫频滴祷神名山颠【都人以岁月祈嗣于卢师山】置妾居侧室伫作汤饼会人醉酒一石
送张孟功扬州觐省分题得游丝
东郭畅景韶飞丝荡晴朝细逐柳绵度狂随薰风飘燕郊索去策楚岸罥征桡嗟予顾不及相送共迢遥
江阳毛定甫天光云影阁
伊人结小隐凿沼若一镜澄波涵至明穹昊入俯映初缘适幽情乃谓契善性考亭或神游可让不可竞
江东胡士恭嘉树轩
野人爱嘉树题作幽轩名顾岂樗栎散愿怀松柏贞深沈永夏景萧飒繁秋声纷纷事游冶啧啧争春荣王君冕关中别墅芳润亭寄题二十韵
雍壤第上上土厚风气温水泉引甘泽卉木滋以蕃兴王作都会山川郁屏藩维周秦汉唐陈蹟犹具存一览以娱目矧此长子孙胜境遇名士相值复何言王君长安人负郭有田园蓝田在其左终南高且尊平川豁瞻眺崇冈如吐吞结构事幽隐池台閟重垣植木春茂茂酾酒夏沄沄【音浑】晴花炫屋角秋苔黯墙根岚翠浥图籍柯叶?壶尊觞咏恊时序起居适寒暄生产付子弟供具有鸡豚好客时过从租吏不叩门谈评极宇宙息偃度朝昏缅怀鹤在隂大笑虱处褌茫然珪组念邈矣车马喧兹亭可适意余事勿复论【君冕为三原县令尝被诬未雪】
早发安平【録囚襄阳】
露华沐修丛凉思浩可掬阳光炫遥川热念汹相续驾言省民瘼行行涉岩谷詉詉纷听讼亹亹厪问俗伤哉无知氓误向宪网触伏辜痛呼謈寃者说拲梏于时嗟稍旱禾黍未丰缛媿无雨随车润泽溥川陆皇灵赫临照恒负伐檀恧虽非于公仁敢效俊臣酷
山北宪佥丁文苑挽诗【乙卯科哈必齐也】
使君气凌云学剑喜论文生材拔其萃立事张吾军奕叶擢高第甘棠?孤坟九京不可作顽懦徒纷纭【乃子慕卨登癸酉科文苑尝宪淅西遂葬西湖之侧】
送太原房淳德赴上长芦校官卄四韵
曩岁在甲子我忝登桂籍君从河东来劘垒肆健笔相识稠人中神胜须髪黑河汾孕灵秀翛然涧松柏文章岂优劣方晷判得失时运或少乖战艺不幸北乾龙飞九五湛恩逮点额受职固匪轻笑捧告身勑音问久寥邈再遇京尘陌或荐诸太常借径簿领役礼文熟讨论固岂刀笔术鹾司巍学宫俨在漳水侧横经属老成弟子拜讲席广文莫厌冷师道贵名实宦业堕素餐吾党有媿色育材登廷珍计功倍千百拏舟载妻子携书去王国别酒借顔红春衣点头白尚忆韩与许当时同少诎士宗掾柏台才气森崒嵂辉卿莎塞下幕府着劳绩小大无弃捐朝家礼罗密贤路辟榛芜异才应间出文运岂偶然因君重太息
苏伯修湖广行省参政分题赋诗送行得洞庭波
秋风木叶下送目人千里汹涌趋东陵潏荡混南纪天垂俱沈浮霜落乃清泚蛟龙怒未平舟檝漫难理苍梧云气连笙竹矶石磊所恨碍君山仍嗟愁帝子予怀渺不极客思浩然起愿令沅湘波安流入江水
礼部侍郎台哈布哈兼善出守会稽分题送行得读书堆
昔贤居海陬幽潜有遗址简编不复存培塿尚堪指三年不窥园西京称董子蓬蒿绕宅生仲蔚号高士为学贵处静业成尚致理用行舍则藏训诂殆卑猥黄门任大同朱墨订文字虽非注鱼鰕乃尔彚虎豕夫君系贵族缀缉淛江涘弱冠登巍科禁省久历履今此乃作守出处将肖彼掉策国东行去志疾若矢南州欲访古不惮纡道里遥知郡政暇闭阁究经史仕学能两优岂直野王止来慕子所歌亦复懦可起【堆梁黄门侍郎兼太学博士顾野王读书之所在嘉兴之海盐即今宝云寺是也分题得此非兼善所经由之道殆有所谓邪元约赋五言古诗十韵今多六韵词不能已也兼善至治辛酉科状元幼从天周本心学野王撰玉篇若干卷】
草虫图【蝗螽斯螳螂蟋蟀图国子生求跋】
羣虫居草间翾动各有趣或为人所怜或为人所恶怜恶我岂偏彼乃自致然披图付一哂不足汨吾天送高丽进士李仁复东分题得箕子庙
皇矣锡畴衍已焉鼓琴悲列封出异代主教开东陲道义三仁称德泽万世思遗像俨珪衮巍宫肃笾彞頫临帻沟漊奔走高句骊宇宙相终穷肸蠁无巳时之子诵经籍宾兴膺爵縻龙光粲冠裳鹿鸣奏謌诗睠此承帝恩实由文化施归与下车拜报称恒念兹
题道者山【多尔济国王】
元气肇融结律兀蟠厚坤蓬瀛诧虚无五岳名号尊兹山介平营特与太古存碣石拱其侧水岩何足论东北医巫闾罗列为弟昆境回称曕晀多景移晨昏烟霏杂草树海气时吐吞幽深閟灵怪胜丽难具言谓宜栖隐沦秋鹤仍春猨丛桂赋骚雅萝薜相婵媛顾此缁衣流结构开祗园陈迹纷惚恍纪载探本原属问贤侯王游观驻朱轩从行乐觞咏风日摇旌旛我昔延佑末东迈窥其籓望望不得登予怀未能谖於时秋雨霁仰羡思攀援谁为持此意洒翰题空门
送多尔济班监宪淮东分题赋诗得丰乐亭
丰山既足玩丰岁仍可喜太守为筑亭日日饮涤水幽谷环轩楹泉石列阶戺蔼蔼禾稼盛皥皥风俗媺政平共觞咏民安事田里摛辞述佳致行乐遗旧址使君出贵裔读书精治理帝命徂淮南持节长风纪是州处行部西望才尺咫今兹罹旱暵郡邑多苦馁衣食【并去声】赖贤明庶免沟壑死先【去声】忧回天心相业由此始
送王德常南台御史分题赋诗得朱雀桥
秣陵古都会秦淮实壮哉长波护巨镇危桥横曲隈华桁何伟丽赤阑亦萦回世称题柱石人是济川才泛鷁堪屡往乘骢经几回当时王谢宅燕子喜重来【德常由国子生宰雄之归信辟掾南行台继为勾管今复拜御史凡三往马】
荥阳赵孝子【名璧字君璋】
孝乃百行本亲有罔极恩亲恩何以报持报百身论事生或能尽事亡鲜如存赵君性诚笃能窥曾闵籓亲癠拜医师既葬庐墓垣身与木石居泪零松柏原动息抚遗体哀痛伤心?读礼已无媿抱恨终弗谖过车式而敬朝命表宅门大哉永锡类浇风庶能敦
节妇刘氏【刘氏阳曲民家女早嫁西杜王舜卿生子甫一岁王远游越十年不归刘氏奉舅姑惟谨无怨言子年十四闻父留滦京往拜焉至则他娶矣刘若不闻日勉其子以学又十年王始归浃日而复去竟死滦水上刘自奋艰厄中以保其家以成其子有司上其事旌其门子名思义刘年七十余】
生世苦不谐愈甚太常属藁碪任飘荡宁馨堪抚育生无织锦诗死有崩城哭愁云散晋溪华表照阳曲送汪臣良编修出知余姚州题得石鼓
繄昔中【去声】兴王振武岐阳蒐臣工作歌诗纪蹟庸阐幽琢石制为鼓深刻将垂休浑坚不少磷文字粲以周古拙出史籀蟠错纷蛟虬毡驼护转徙逮閲三千秋天朝尤宝惜移寘宫墙陬栖息得所托珍秘价莫醻刺史瑚琏器出守趋东瓯敦朴且贵重华采殆罕俦旌麾暂补外廊庙行见收亦若此鼔然置之崑仑丘
胡震亨家庆堂
三釡及具庆庭闱有余欢易贵不家食禄养心始安东隣供滫?西人盛盘飡酒旨肴亦嘉素身兴永叹君子奋逢掖牙绯效王官作堂娱二亲上夀罗芝兰养志既可尚扬名良独难锡类动里閈美誉期不刋
燕石集卷二

[book_title]卷三
钦定四库全书
燕石集卷三　　　　　　　元　宋褧　撰古诗【七言】
凉夜吟【十五岁作】
云头金玦秋意生城南啼乌三四声漙漙斜露铜铺湿阑下幽花香气清倡楼迢遰咽凝管波底老龙求子鸣萧萧竹树小山雨惊觉佳人梦中语湿萤寥落阶莎寒拂拭桃笙掩闺户
朝元宫白牡丹【延佑丙辰在汴作】
瑶圃廓落崑仑高霓旌豹节凌旋飊东门偷种来尘?开云镂月百千瓣雪痕氷璺辞锼琱重台复榭玉版臼湿露拥出青霞娇琼娥爱春受春足香腴酥腻愁风消人间洛阳红紫妖紫霞灧灧吹?箫青鸾望极何当招
岳阳楼
热云滃滃东风死东方春来着兰芷画栏十二君山青北渚南汀碍眸子苍茫杳霭一千里鬼诞仙妖似湖水纤阿浴菟出西涯飞上南翁棹歌里
遗芳蔓【武帝思李夫人卧延凉殿梦夫人遗帝蘅芜之香觉而衣枕香三月不歇帝因制曲名遗芳蔓又赋落叶哀蝉曲】
龟屏象簟尘凝辉桂枝落尽秋气凄琼瑶台上魂是非孤鸾照影心含悲离宫别馆春茫茫延凉殿上空情伤却凭锺火一茎草换得蘅芜三月香兰风蕙露怨娇尽落叶哀蝉【阙】鸣嘶嘤嘤呓语谁得知再取玉篸搔素丝
五月寒【延佑丙辰夏江南久雨甚寒】
朱明避事秋万里葛溽罗塺索裘绮赤帝藏龙天漏水白鸟苍蝇冻缩觜五月雨声长在耳有虞皇帝拂瑶徽湿透檿丝弹不起招摇下望白玉京朝天苍佩寒无晶马毛拳蝟坊门闭闲却金盘不赐氷
洗车雨【每七夕有雨俗谓天帝为织女洗车】
一从去岁闲油壁尘暗香軿有谁拭琼娥玉媵莫迟囬为我飞书呼轸毕雄雷雌电倾河来宝轮濯濯无纎埃桂香陌上不泥泞虚无指点回蓬莱乌桥银浦沾濡彻凤靷鸾鞭洁如雪犹恐黄姑浄病深更擘湿云填古辙
北中寒
烛龙吹冷元冥唾鸡子庖从沙【阙】过羲和呵手驭日车噤?阳乌三足堕骊山温泉彻底氷白地裂文如旱塍穷隂冻合黄钟琯缇室葭灰不得升射麋将军守氊屋霜结虬须悬??琵琶弦折酒成澌风刀劙破双颧肉
荣华乐
大明飞光白玉堂花楼网户腾春香鸣钟馔玉云母床堂堂夫壻侍中郎青云捧车谒汉皇公卿夹毂趋道傍董贤朝朝【音潮】眠未央将军夜穿蹋鞠塲柏梁置酒诗成章黄金驷马来徜徉起山引泉大宅张兰汤洒壁鸣笙簧女娥?窱声遶梁回风飞雪衣飘扬芳年华月温柔乡流苏斗帐垂珠璫红麸麝枕辟凶殃紫金钗梁悬凤皇阶前七十二鸳鸯绮?罗列生辉光平头奴子跽擎觞酒酣调笑邯郸倡腰横半解金蛇黄玉池芙蓉帘外霜【阙】符如火【阙】　黄门开将趋宫漏长扶来丹地拜天子愿沐鸿休亘终始
同年程时叔内翰还浙东
玉堂松柏高萧森老子时时庄舄吟久矣京衢厌尘土兹焉海浦覔园林西清供事有佳兴南浦独返无留心着书藏稿名山远读易探蓍理窟深春流沄沄败氷暖昼日曀曀高天隂离情竟作一发箭交道终期百链金衆宾怀抱付盃酒二子德色堕衣襟人生会合有天命
【阙】　　　　商参
张武定战死西南夷
邛竹蒟酱启边衅犀甲吴戈成国殇风悲战鼓惨欲死日曀战云寒不光黩武可怜弃躯命讨罪宜用施威强内符近遣滇海将传说英声皆激昂
赵存诚除曲江县尹将上枉道还长沙为乃父平远公焚黄
曲江大夫故家子白髪萧骚辞帝里官居岭表不即上路指湘中有余喜乃翁勲业闻紫庭手捧芝书新易名祥光一夕照宰木芳衔千古荣佳城椎牛上冢欢声重石兽无情亦飞动莫怨神道少丰碑闻说新除好祖奉【踈斋已志墓神道碑未有】
九日再会饮如舟亭分韵得异字约赋廿句
周郎家本住武溪入京暂作公府吏闭门哦诗常抚卷倒屣迎宾能好事今年中秋偶晴明好友持杯恰三四时当九日复讌集潇洒轩楹临水次槛华错粲隣舍移壶醖氤氲内官赐天高气清萸菊节攘袂奋髪湖海士风尘悠悠渺芳躅觞咏兰亭或堪似人生行乐适意尔局促辕驹老将至酣歌慷慨时自新放达何须较愚智媿无硬语出磊磈追逐卢仝并马异
永丰曾明善秀才挽诗
三十未有二十强清门士子堪悲伤读书矻矻穷昼夜弄笔往往多篇章世人谩歌蒿里曲地下应作修文郎君不见江城南有客不识字华缨紫绶须如霜
宇文子诚出掾河南行省二十韵
至顺元年十月初故人舍我将南徙君喜迎亲去志速我惨送君离思起西山雪小阳乌逝北口风高乔木死吉贝衣消京国尘木兰舟泝漳河水夷门旧交兄弟若吴房老父咫尺尔人生百年贵适意戚促何须羡金紫忆我前年在滦阳千里兵尘四郊垒妻子哀号不得见乘驼归来溷悲喜彤庭捧牍负长材乌府珥笔存旧履磊落不作风尘态宇宙茫茫少知已与君同朝三四年清苦何尝设醪醴岁时相见徒劳问我尔俱贫情曷已江陵古城多北客我昔与君共闾里君年三十入公府我髪漆黑政童子迩来踪迹各星散南北东西困泥滓王城会面忽惊电君踰知命我强仕微躯潦倒属名缰半世萧条鲜生理重内轻外古所云媿我谋身敢如此鸠巢未葺政坐拙菟裘将营何所指因君之行重太息搔首苍茫对斜晷
送周子嘉由长秋寺令史出为滁之来安簿暂回武陵觐省二十五韵
周郎十五二十时皎如玉树阶庭芝出门掉臂不揖客操?作赋犹从师龙驹未腾掣电足松羔早挺凌霜姿自怜渠侬似明镜目我伧父为钝椎论文忽经十寒暑聚首遂作双埙篪君留我别迹相远离羣索居情不怡流萍适楚复南迈行李趋燕同北驰桑弧蓬矢负夙志爷娘妻子成远离黄鹤楼前暑云徂文明门内秋为期风尘南陌困英锐痴僮羸马淹孤覊太学诸生曳青衿长秋小史称白眉延春阁下昼修牍崇恩寺中朝侍祠往来滦京堂适庭召集阍寺铁就磁出祖春醉葡萄馆劳还秋宴白莲池词林旧交赏清俊公府余暇陪遨嬉河滨亭子九日酒座中华笔十韵诗吏役免谴获书满选曹拟官惟据资米珠薪桂脱艰阻青袍文笏将设施快如海鹏始奋翼逸如天马初释羁亲庭何劳赋陟岵子舍那复謌扊扅祗知定省当汲汲奚较赴上犹迟迟华裾綷?别良久大艑峩岢载小姬策名仕版副君愿赋诗河梁劳我思长安落叶路不见洞庭寒波风乱吹若到来安将举职莫忘武陵初解维
欧阳原功由艺文少监谒告归浏阳
七年不见荼蘼花湘南学士思还家卖马径出艺文监买船便赴潞河沙始随徵书官璧水北门风月清谈尔兵尘荏苒居庸关襆被萧条教忠里奎章阁上进成书九重知是尹芜湖腰带黄金佩苍玉玉巵赐酒榻前趋君恩如海谁能报囬首乡关动怀抱尚平昏嫁几时毕陶令田园何日到槐舒菟目柳如绵浩然归兴南风前闺人含笑仆夫喜那顾悲欢各异缘西山过雨离筵晓川途万里云缭绕里閈逢迎樽俎欢都城会合簪缨少徐延夀母张节孝【时徐将赴顺德任县尹】
良人旅榇藏故乡襁中孤儿佩铜章善事尊章不归寜【叶】藁砧泉下无遗恨棹楔门前有耿光
庐江县尹俞器之妻罗恭人节行【罗汉臣学士之女】
庐江生前事箴组庐江身後主门户疾时和药死庐墓刲肌断髪事可举庐江无子谁与处鸾诰腾光照乡土共怜令尹得贞妻不道翰林生淑女
金陈州同知孙德政妻高氏贞节【一子名润孙五人高氏卒年八十八】
三十良人如冠玉领兵当关【淤关】死不复燕赵年饥盗贼窟携儿避难聚衰族鸾镜尘昏忘膏沐含饴弄孙备五福巍巍双桓表门屋杞妻谩作崩城哭【德政卒於至大年间润始七岁高氏旌门於延佑年】
潘阳胡茂卿善余堂【茂卿尝作此堂奉其父叔嘉今年七十子五人】
老人种善如种田三世力耕无歉年贤为鎡基义为耒芝兰玉树嘉禾然菑畲有术谁能传沃不以粪激匪泉井底白金五千两瓮中青钱三百缗【尝有人避难以白金五千两寄茂卿後全付之其人分半以谢茂卿不受又或人负他人债贫不能偿徵者甚急将弃其母溺水茂卿见之与俱还出其家瓮中赢余之钱得三百缗遂以二百缗偿逋一百奉其母其人问姓名茂卿不肯告】
庆元叶谦甫挽诗
维南一士美如玉怀才制行遯空谷子孙诜诜宜厚福青衿十年易章服翔凤原头可瞑目
苏伯修右司滋溪书堂
滋溪溪水清如玉堂中藏书高似屋缃缥装潢芸叶馥远过李侯三万轴上世遗安重教督有美令孙克佩服移书庋几置书腹用之经济且启沃尊经缵史雅志笃屈宋衙官骚则仆堂前山水秀且緑堂中之书兹不辱愧我四十鬓欲秃文学事功俱鹿鹿悲欢枯落悔不足欲登君堂借书读
行路叹书利阳驿壁
冬雨扑面朝不寒驱马驰逐荆门山麦陇高平稻塍直竹树鸡豚山两间少年笔砚为生理耕得虚名才半纸道逢良田胜境如麯车老我流涎何日止
李时进佥宪持其考君墓表求诗【受封襄垣县男】
襄垣老人志不羣教子岌岌兴高门燕山谏议有隂德陈氏省华多子孙少年孤贫嗟素身策名仕版期後昆报施之道昭而神蓍布爻象龟灼文老人种善如种树老人视财如视土紫衣彩衣事尊俎恩封乡县爵第五七袠告终既夀考【叶】螭首龟趺贲泉户君不见草间无闻乱冢何足数却是当时守钱虏
赵侯髪白返黑【後卫千户致仕年八十八吏前卫时王千户杀西相至今能谈其事】
日中则必昃百川东之不西流将军须髪白返黑身强能使元气周禁军前卫皆从事少壮驰驱老来贵幕中文字羽檄飞腰间符节龙章佩功成名遂乐天年矍铄何须羡马援述旧能谈铁鎚将奕棋常对烂柯仙只今行年垂九十鬓变青丝髪点漆高堂明镜莫空悲学取将军养生术
中兴万户爱假山筑亭号粹峯亭
元戎生长太平世雨甲苔枪日无事筑亭排石示燕闲比似南塘更清致烟霏晻霭羣峰峦莎隂藓璺相回环天台庐阜入胷次华阳艮岳非尘寰米狂呼兄名不朽千古高情能尚友我知主人爱山符节然传付子孙俱世守
柴舜元玄云石
重隂蔽天浓似墨疾风碎剪不盈尺累累霭霭乱抛掷肖像凝神作奇石松窗竹坞玉立之仙雾为幄烟为衣米狂拜罢捉不住清润一卷愁欲飞长安才子惜如宝?中携置夷门道当时不见万态峰只今空望三山岛
吉安刘楚奇秘书浮云道院
桑弧蓬矢男子志溟鲲鼓鬛鹏张翅揭天勲业固垂名择地园林须适意夫君家住白鹭洲先世田庐不外求宗亲同居三百岁卉木素封千户侯桃花源里山川丽辋口庄前亭馆邃儿孙祗解弦诵声泉石更无尘土气迩来矫首蓬莱山凌风珂佩声珊珊萧然三径兀自若梦寐衡门时往还贤豪心事人不识进退卷舒那可必君不见太平宰相三十余千驷万锺成弃掷
燕石集卷三

[book_title]卷四
钦定四库全书
燕石集卷四　　　　　　　元　宋褧　撰杂言
太白酒楼【延佑己未初自江南还京途经济州所作】
我昔在髫年知有谪仙人少壮读所作天才气凌云浔阳紫极宫往岁闻佳句采石青山头前月拜荒墓夜宿檐下云秋弄江上月何如任城楼狂饮兴豪发况有任城宰具酒复知音酒酣隘八极世事徒駸駸内子香闺梦伯禽娇且啼人间火宅谩煎逼政是玉山倾倒时散披紫绮裘倒着白接?银台金马直一唾方瀛绦阙行将去仙之酒杯失遗基楼观雄垣表暗题咏石榴海栢森西东谪仙人今何在汶水鳬山黯苍霭手挥玉鞭骑玉鲸应在浮云九州外仙人?魄茫氛氲望之不见矧可亲明朝我至玉京去愿谒蓬仙贺季真
三五七言【乐亭县作】
寒空高寒鴈号霜气严征柝风威薄锦袍一夜相思心似海荒城四望愈忉忉
尘泥叹【至元元年乙亥七月久雨後】
经涂九轨壮王国岐蹊委巷错综若纬织殭车石马匹亿旦旦躏轹化作深土深数尺污人衣冠垢人髪肤飘簸荡穿入牖渍几席令人生憎心内热气郁悒丰隆裂缺怒赫赫天雨下土痛濯涤涨空埃净无蹟洒然顿觉醒胷臆谁谓满天霖霪数十日尘固无复作?泥淖乃尔亦可疾舆陷三十辐骄马至不能援其膝壮夫徒行循墙仅彳亍弱妇孱子悉鱼贯困踬七月中气处暑毕隂云未彻霁未必小夫贱隶又恐风高日出尘复作辗转皇惑计无所出我为呼天勑鬼工运甓或伐石甃叠平安妥泥少尘亦息
送翰林编修成谊叔驿召鲁子翬学士於邓遂便觐省成由国子生乡举於大都至顺四年登科今始得归乡里
盛时寰区奠金瓯四方才子纷来游郭隗台荒登不得李膺门下久难留南阳年少诣阙下气如鵰鹗文如彪长松耸壑被斵削大玉作器辞琱□既不能上书谒宰相又不能投刺干王侯独抱获麟经如信渭滨鈎鼓箧桥门不盈岁夺标桂苑仅经秋挽强一中杨叶远不识楚人三则愁落落拾地芥肯贻乡邦羞铮铮破天荒乃在帝王州泥金帖子附家信上报里中父老惊倒同门俦玉堂载笔事方始北堂戏彩心难酬书藏石室报天子遂我拜母三年谋蓟门一昔归心起梦里阿?惊且喜驿楼佳树拂狨鞯词馆新篇盈蠒纸家园风景有如此关吏欢迎弃繻子疾趋慈梱笑称觞次谒乡贤忙倒屣浮云暂蔽奎躔尔须信斯文难坠地招邀郊薮凤麟来菊花潭上从君始西南归路平如砥太行山色青如洗我幸君归且怨别心逐太行山色送君直过黄河水奎章阁学士院照磨林彦广代祀岳镇海渎以诗送之
天子代天理万物辅相治明神治幽赞佐化育两交尽始得物无疵疠年有秋神有狸沈牲币封爵位号祈报古典礼人则公侯卿相秩禄宠数尊且优庙堂燮理未始有乖戾无乃神失职遂使燕赵旱暵吴越饿莩盈田畴九重宵旰念民命慎简清直乘轩輶分诣诸神祠焚玉尘坌驰突不少留恒岳奠畿辅济渎河内为上流矫首东南行径指会稽?望游衣冠粲庭陛珂佩锵琳璆椒浆桂酒感肸蠁竹笾木豆罗脯鱐焚香早致辞盥手屡叩头润泽善利责望水兴云作雨嘑噏燥湿申命林麓原隰诸林丘我知山灵川后今岁效职致丰稔不负天子圣虑贻我使者羞
古乐府
追和何谢铜雀台妓
寒露泫丘草悲风漳水声黄肠定何许歌吹徒营营繐帐守明月佳人情不胜眠中不得近痴絶望西陵
秋弦怨
海风吹凉薄璇宇桂压鈎栏秋作主银湾凝月澹游溶云彩粼粼骞凤羽玉帐悬沙塞梦寒沙泪啼秋山迸泉哀蛬不解论心素金字空侯挑夜弦大漠沙如云去京三万里弦声隔秦城无路入君耳七星西横露漫漫金刀剪衣丁夜眠他日赐金高似屋嫖姚应是【阙】婵媛
汉宫怨
赵飞燕汉春如一日色映豹尾竿膏香发鬈漆扫粉浴兰云帐底三十六宫寒似水天教痴妬擅浮荣緑箧缄传还啄矢唯余拥背人暖梦黄金殿西风长信深尘埋旧纨扇
两头纎纎
两头纎纎豪矢鬃半白半黑月蚀空腷腷膞膞叩头虫磊磊落落真英雄
两头纎纎针觜鱼半白半黑蠒纸书腷腷膊膊雨跳珠磊磊落落戴石砠
五杂组
五杂组螮蝀掣往复还寒暑节不获已新昏别
五杂组眼缬眩往复还乌衣燕不获已沙塲战
五杂组褘翟衣往复还大明辉不获己妻儿饥
战城南【天历元年秋】
战城南战城北前军失利势日迫敌兵过谷彍骑据水相搤乘间格鬪日薄西陲大车传飨且噍且战彼竈不得晨炊伯兄刺弱小弟父子对射泣涕洏马践渠答行仆踬剑锋刜落左辫脑骨披厚陈云雾敛乌乌四面集高天厚地哀我身死名不立奏凯第功赏持书论首级皇帝陛下圣夀千万岁掩骼埋胔告郡邑
拟古辞寡妇叹
弱质生良家幼岁听傅姆训戒言闻有三从夙夜居常惕然及年适夫子自意偕老死归黄泉上戴苍苍之天下有我履之厚地竟不醻我愿为妇未十载夫子忽舍我去魂魄不复还尊嫜哭其儿且哀我少寡居涕泗恒涟涟我哀曷已恐重伤堂上心茹恨忍死强自寛抚育三四孤纺织治生供衣服粥教养幸成人奉夫子祀事以树立家门上奉尊嫜甘旨不敢少怠犹夫子生前华饰不复施衿鞶缨佩置之埃尘有耳不敢闻梱外事律己逾於未嫁先自分为待命未亡人礼法自防岂敢愆犹复小郎口语譊譊姻族攟摭相熬煎哀哀欲谁诉只苦心内割裂欲死无缘赖是县官旌宅里里中称孝且贤少白我心瞑目无所怨谇曰已矣乎薄躯奚术求全愿言祷大司命生世莫作妇人即复作妇人愿死在藁碪前
流黄引
桂庭月午啼螿闲鸾宫露下氷纨单酥灯毳帐鴈门塞妾心料此中闺寒流黄缩涩微含润锦石铺云莹相衬细腰杵急夜如年捣碎商飊不知困春纎易制添光泽凤花入眼波纹溢东天皜皜呼侍儿快取衣箱金粟尺竹枝歌三首【洞庭舟中赋时至治二年二月】
正月二月不曾晴蘼芜洲边春水生黄陵女儿年纪小学唱竹枝三四声
菜花一尺篱门开栗留声断斑鸠来舍南青苗没人插郎在黔中何日回
东山日赤云气昏河姑劝我莫出门持筐采得桑叶满直到阻雨溪南村
又二首【自遵化县还京途中作至治三年春】
五里河边修禊时犊车载得细君归河边柳色迎草色山云结雨行人稀
野春平碧生暖烟虹【去声】桥南畔沙漫天潞阳河上见酒斾直下复有钓鱼船【虹桥在通州河东三十里】
又三首【送余德辉还池州】
春城客子酒着顔迢迢秋浦是乡关江风海月棹歌去南寻李白何日还
沙渚青青芳草茁梅根潮落蒲帆发江头少妇卜金钱行人归来有华髪
江东酒船可拍浮江东女儿娇且羞况复春江花月夜吴侬还向个中留
又四首【送安庆教授朱仁卿】
城南城北雪不消城门道东无柳条我侬相别无可赠学取楚语作歌謡
淮河岸头春草生淮河舟中客子行春江花月櫂歌发吴侬伴我过清明
南是长江北是淮中间独坐吟高斋有书不报朝贵客有梦不忆长安街
往年泛舟扬使旌七月八月江水清秋江亭上好风月莫怪我侬忘寄声【泰定二年秋予使过郡幕府李廷玉留宴于秋江亭明日始发李今仍为郡寓公】
又六首【自温州抵处州途中作】
江南十月如春晖不知北土霜霰霏揽屿亭前橙荐酒瑶【阙】岭上汗沾衣
容城洞口朝雨霾江心寺下早潮回永嘉山水自好在永嘉过客不重来
此去京城五千里川途修阻万山峩好山好水且消遣欲说离愁将奈何
思远楼前罢登眺华盖峰下好吟哦东瓯舟子趂潮去棹讴不似竹枝歌
山头小雨云如衣山下白烟是【阙】炊永嘉上流无驿路永嘉舟中宜赋诗
石如鵞卵水如玉安溪戈【阙】清有余我侬舟中多乐事坐【阙】看【阙】
杨柳词
齐化门东驰道上鵞黄闪色弄新阳凭谁移向龙池种摇曳宫花扑面香
又六首【通州道中作至元四年春】
第一鵞黄映晓烟梢长袅娜弄暄妍待得浓隂满夏日不如春月取人怜
夹道青青到凤城一般飞絮两般情离筵见处泣相送归鞍扑着喜相迎
玉泉山下緑丝垂曾见先皇驻跸时翠辇金舆何处去烟条露叶不胜悲
金鞍晓拂枝头露珠?晴沾苑内尘古来每见人悲树如今却见树悲人
齐化门东醉别时主人折赠最高枝船开酒醒潞河远回头烟树漫参差
北客还乡二十年来时杨柳故堪怜而今张绪生华髪手弄柔条一惘然
辘轳曲
汉月转桐枝罗衣怯嫩颸银瓶轻坠放惊散乳鸦儿
緑水曲
妾家若耶溪门扉緑水西桂月破烟暝波明枫影低潮痕暗沙觜浦影空云飞苹洲风未起待妾采莲归
垂杨曲【唐体和张仲容】
杏花雨小西曛出红鸳微步芳溪曲垂杨树暗粉墙高却上晴楼窥宋玉檀奴不到心茫茫春波一眼无鸳鸯探花蝶子不解事双飞直到帘旌傍含娇倚困愁如许捧砚轻绡识眉宇柔情书满紫霞牋教与雕檐緑鹦鹉
春城曲【和马伯庸】
孟阳冉冉青年度乐酒踏歌寜计数魏花如斗云光红扬镳迤逦城南路门前佩马春泥声香闱锁暗银杯倾可是卓姬能窃去梁园司马擅才名
杨花曲
宫莺百啭花房委燕子日长三月尾玳瑁鈎帘後阁空残丝拂度银塘水白袷春衫侠少年旌旗别恨相萦牵卢家小娘不闭户低回交舞粧台前輭风吹香娇脉脉西园坞径东园陌云踪雨迹杳难凭身年误杀金钗客
残春曲
三月初尽四月始天气无常每如此云垂乍占雨脚近日丽倏惊风势起宫槐蓊郁花如洗南园愔愔净如水公子王孙醉不归酒醒一昔芳心死繁华去矣余尘埃愁来不饮空持杯歌筵蝶粉频稀少宾馆柳絮犹徘徊少年但知恣欢赏不道天时有来往青轩无计驻芳菲赤帝多情催长养
河淮曲【送桃源县令简西碧】
河水浊淮水清中央置县树孤城县中置令司羣氓官尊无差遣俗善少鬪争令果仁贤严且明能令民衣食余饶鸡犬不惊恩泽旁浃垂令名圭田租入足代耕鲜醲饫妻孥馈遗及友生何必黄尘赤日飘缨纡组趋神京乃始得称豪英呜呼简君官甚美我歌送行不骩骳愿君莫学河水学淮水
杏蜡辞【和马伯庸泰定元年作时初忝科第】
霞绡簇春笑红雨曲江芳情恼游子郎君焰光高二丈烧杀杏花三十里觞酣小驻龎姨家莺歌溜玉铿红牙华裾飘麝鬓毫緑上马行陪择婿车
乞巧辞二章【京师里俗以七月七日昏时设祠乞巧於天星织女盖闺人处子惑於荒谬怪诞之说不事箴组觊幸渺茫虚无之效卒无所得予闵其愚遂设为妇祷神答之意缀成此章假辞托兴以譬夫世之学者昧下学上达之理忽略遗弃於日用寻常之事而谓圣人之迶高远玄妙非力行之所可企及当求之于恍惚有无之域是以终於无闻漫不知省因以为戒且自警云尔】
若有人兮炫服嫮容禀慧淑兮思擅女红邈天媛兮扬灵资祷祠兮或通明月兮为宫琼筵兮名供餦餭兮桂醑蕙炷兮兰缸纷娣侄兮翾翻俨竦息兮敬恭曦明明兮嘉惠感欵恳兮弱衷抒絶艺兮告予启下妾兮昏蒙竢肸蠁兮【阙】　极劳心兮忡忡
若有人兮天渚廓凭虚兮容与长褵结兮云衣锵琳琅兮珩瑀擢翠旍兮前导召星妃兮为侣肃冷风兮高驰指药房兮来下哀要眇兮闇昧怳冥冥兮晤语曰妇职兮实人为懋劬劳兮事纂组谅纫针兮制作将剖毫兮析缕只乞灵兮诡秘羌遗诮兮卤莽女怊怅兮太息渺神君兮遐举
彭宗建思亲堂辞
羌吾有身兮恩孰厚於亲兮爱日竭力志犹未信兮生事不及思之极天兮思兮思兮岂徒劳吾神兮不愧不辱贻令名於不泯兮孝子锡类推吾仁兮谇语德色尚人其人兮
延平叶将军歌【叶名衡字仲舆】
鸊鹈膏兮两刃明箶簶櫜箭双带轻将军意气紫电腾竹函龙节关中行丛巢篟栅妖氛死欧狗余氛净如洗彩幅纒踍事耕耒牲酒昼欢门夜启有时整队搜林樾鸡狗不惊笳鼓歇悬刀解箭烧红帓倚帐酣吟刺桐月【欧狗至元间福建剧盗党与甚衆故平章徐国公彻里讨平之】
天台道人歌【赠项子虚】
天台道人住幽燕相知垂及二十年黄冠羽衣固不与衆异心脾一片常若氷雪之洒然瞳子点漆黑两颊朝霞鲜不知世有熊经鸟伸吐纳链摄之秘诀方寸坦坦泓渟渊闾阎府署得失已不挂齿颊炼丹蜕骨又不形语言不曲意谐俗而俗自喜不超然逃名而名自贤不为壶公左慈之幻眩不为祀竈却老之诞谩病者相谒径走马往救不屑屑责报归来燕坐高槐轩艺精时犹闭户究难素客至大叫拍案治具倾玉船共谈南土风物辄欢笑京衢风沙暑雨亦复不厌能留连我为道人写真已太逼何用缣素施丹铅他年史笔不传方士传方技历历为我徵长篇
知足斋歌【东海蔡平甫未七十致仕以知足名斋其子升卿与予为同舍生江陵郡庠】
人生堪舆渺海粟心为形役太愁顣岁衣十匹适燠寒日饭两盂充馁腹口体之奉盖养生蝇营狗苟复功名轩裳茵鼎遂雅志白头皱面无欢情四十不作尚书郎倏忽头颅已如此渊明那叹松径荒季鹰岂谓蓴鲈美蔡侯静者吾故人老聃名言书诸绅向持白简肃江汉今只牙绯耀里隣幅巾黎杖书连屋孙子田园多厚福久知薄酒胜茶汤尤恶得陇复望蜀五陵纨袴争纷华掠剩鬼瞰高明家旗常竹帛渺何许云阳市上令人嗟左手持肴右持酒酒酣起舞歌击缶采衣照映酡顔红不识门前断肠柳枌榆乡社安乐窝灵台莹澈恬无波烟水云山动高兴玉堂金马奈予何
燕石集卷四

[book_title]卷五
[集部,别集类,金至元,燕石集]
钦定四库全书
燕石集卷五　　　　　　　元　宋褧　撰律诗【五言】
秋日寄牛农师
别酒记春深秋来少信音出门谁共语策杖只幽寻晴叶因风堕寒螀着露吟荆门霜落早离思亦难禁同十七弟训南城访友不遇且闻将有金陵之行
芳径暴桥西徘徊白板扉家人出帘语小季掉鞭归榆荚晴将老杨花晚渐稀仍闻欲南棹情思愈依依
送张光道归洛中
惆怅都门道还家又布衣着书毛頴秃归隐蕨芽肥南
陌经春雨西【阙】　　　　　　　听谁复理金徽马伯庸淮南别业号石田山房指韵求诗仍依次用
窈曲愚公谷萦旋戴氏池人从西掖召文任北山移畦稻收新粒岩花艶故枝地因人愈胜心共景相宜户昼孙常闭园春董不窥纷华忘世变衷素付天知暗筱藏仙客乔林叫窃脂淮流纡大带楚岫作修眉辋水堪摩诘樊川称牧之山房空蕙帐猿鸟望归期
太学生刘君定挽诗二首【君定西域人延佑七年中大都乡试是岁冬客死京师其父母时在浙西蔡思庸字有道陈可久字宗得皆胄子之翘楚者是岁并亡故及之】
岁暮当风雪乔松偃涧阿丰仪思藴藉文采失中和前日阳春曲今朝薤露歌天高鬼神恶此世定如何蔡子乘虬去陈生跨鹤征人方怜二妙天遂夺三英稚弟攀輀哭羣公执绋行庭闱四千里悲动浙江城
汉阳拱北楼
世祖开寰宇遐邦寝甲兵贤王违旷僻中国慕升平凤诏疏恩【阙】　　锡命荣白茅分赤土文组耀华缨北极羣星拱东溟衆水倾五朝嘉笃懿百代述忠贞戎幕招僚佐书帏下友生尧仁天广大汉道日昭明德重心逾小功深宠不轻朱轩临巨镇画戟照高闳执玉云霄近吟诗江汉清苍穹秋摩鹄碧海夜翻鲸竹帛垂丕绩衣冠播盛名长歌有余兴谁识曳裾情
卢踈斋赵平远小像
盛德不孤立钜邦尊二贤卢翁官察访赵使职旬宣契分元偕白襟期甫暨虔柏森松竞秀珪莹璧相联高谊云霄外清标几杖边句枝时络绎盃筭日纒锦宵候丹砂竈秋鸣緑绮弦岳跻同谢屐湘泛共膺船酿酒矜方妙裁衣鬬品全敖嬉驱騕褭笑咏抚婵娟密迩通家好留连对榻眠闭关常习静挥麈或谈玄闲矣山中相翛然地上仙仪刑人倏逝丰度世争怜肖貌开光霁垂名着简编精神栖落月思致薄凌烟岂直江潭重应齐宇宙传长沙多胜境并祀待他年
挽岭北省郎中苏子寜【真定人】
河朔多奇士栾城有令孙策名游宦海衍庆出儒门两府推曹掾羣公听讨论天池鹏远击云路鹤高骞腾达初云迈驰驱岂惮烦河汾一白简江浙两华轩吏牍机权密官联体统尊流亡藉安集诖误得平反材器楩楠耸胷襟云梦吞北藩曾入幕南国复攀辕夙望存台阁声能着塞垣芸编严子训芝检答亲恩显达逢昭代荒凉忆故园修程车骋辙厚福水流源政抚青霄立俄瞻素斾翻佳城俨新市搔首赋招魂
送杨惟肖【字与似】
浩浩岷江水循循蜀郡人山川赋清淑弦诵袭真淳毓秀年华盛【阙】　学业新金钟悬彩簴玉树照青春翰墨资耆旧才猷怨隐沦前时辞下国指日问通津怀土心虽切观光气遂振鲸鱼腾碧海鸷鸟击苍旻识鉴滋无愧因依得可亲吾侪陪客次汝伯实儒珍促席襟期密知音笑语频悲歌忘宇宙慷慨惜风尘爱尔情俱似而今意愈真闲门车马集奥室简编陈会合时难久渐摩德有隣三年曾刻楮一旦忽思蓴自分燕椎钝深慙越女矉赠言申缱绻别酒话酸辛时世文明日诗书少壮身重来偕计吏何用苦伤神
同年小集探策赋诗得天字
仁庙尊儒术嘉猷匹古先丕承由列圣大比涉三年拣拔归陶冶招徕际幅员文星明似月公道直如弦世运逢熙洽吾侪属引延两班延虎拜多士出胪传恩重冠裳赐衔清馆阁联緑章趋画阙华服曳春筵载酒芳垧外闻歌小海边欢娱能几日去住不同天文省摛辞丽容台执礼虔四门崇教育庶府杂周旋桂玉悲妻子尘埃厌市?缅思州县职恒畏简书愆苦乐寜非分升沉各有缘云随风力断萍逐浪花牵几听宫鸎啭频惊海月圆重来情翕翕复会语绵绵问梦观青鬓遨嬉驻彩鞯但思倾玉斚那复计金钱发兴分奇韵抒怀托短篇勤劳有王事【阙】　　诸贤
祁真人所居云州金阁山有异香
真人持玉节高居坐广霞风度三山杳香闻数里賖氤氲翠羽盖旖旎斑麟车无缘访玄迹应赴蔡经家送姚子中参政江浙行省【时浙省平章曹某罢免】
文学蜚腾早中朝践履多嘉谋思妥帖直道忍媕婀物议和【阙】　钧陶　岳峩凤池春入幕象魏晓鸣珂藴藉登醇酒辉光厉太阿久劳禆国政暂出省民疴眷注恩何厚操持行不颇牙旌辞紫禁鷁舫下黄河竹树供图画江湖入咏謌金山访兰若赤岸击?牱馆传虽丰饰登临得几何自公方变鲁视事肯随鄼保障逾闽海征财及茗鹾民居散鸿鴈水患助蛟鼍恤匮施仁泽搜贤置礼罗赠言徒感激报政敢蹉跎去国时寜久辞乡语渐讹殊方善调御趣召鬓双皤
从驾观承天护圣寺【至顺二年五月】
陪驾西郊外遐观倦未还荷深七里泊云近五华山境胜嗟来暮官微愧不闲凭高歌夏谚直拟重跻攀
送苏伯修内翰南台御史
若人抱奇璞柱史称高情含霜趋建业踏雪过芜城奋彼澄清志违此交友盟相思祝餐饭贞哉保令名
送方公亮扬州教授
莫作芜城赋长歌藻泮思盘飡陈苜蓿虚座拥皋比彭蠡家何近漳江櫂不迟春城且氷雪能忘别离时
靳士昌宅前大树
百丈门前树多曾閲市人斜梢侵寺塔直干阚城闉喜映龙楼日愁栖马市尘何时濯枝雨老翠尚能新送江东贡有源分韵得庭字【以着书除学官】
闻说宣城郡名家聚德星因君诣京阙如我到门屏畎亩知闻道诗书出过庭归航有毛檄不负世明经
寄题水木清华亭
僻地开三径荒山住一翁栖迟瞰澄澈结构倚葱茏画槛穿黄蝶芳塍散白豵云湫龙恍惚月砌鹤氋氃破晓孤村日号秋万壑风溪流明见底岩树润通中曳杖行霜果褰衣检露丛稻花香入户杉叶势侵栊获罢平川迥樵归狭路穷岚迷峰上下泉合涧西东陂养鱼千石秧移地百弓收成防雀鼠种植聚奴童薯蓣登秋课禾麻验岁功要宾如郑驿遗子似龎公物外心何远朝中信不通坐从书帙乱饮酒尊空景物樊川似生涯辋口同嬉游未可到赋咏或难工
游崑山慧聚寺和唐人诗二首
碧云天一方休公具禅牀天女散花近懒残煨芋香殿灯耿寒炧波月澄冷光愿言谢朝绂托身栖道塲【右孟东野韵】
天外山光近峯颠海气吞潮凭风作阵云藉石为根鸟重烟藏树帆多水遶村凭高暂诗酒回首望修门
游虎丘回宴舟中
名郡值佳境良朋谐胜游阊门暂弭节虎丘同泛舟岸莎欲佐舞波鱼能听讴对酒写高兴不乐复何求
送张谦受归天台
客路五千里三年谒帝居新丰空对酒光范不投书高兴蓴鲈外清标翰墨余临岐赠诗句惆怅欲何如
崇天门即事
久缀鵷班底逶迤晓思迟偶因迎册处却忆唱名时御水流故道宫花换旧枝自慙无补报四十鬓先衰
兵部侍郎王崇道出守东平
使君朝着久暂出守名城只羡黄堂贵能忘粉署荣编民瞻【阙】履候吏引麾旌早寄高斋咏令人识政成
城南道院即事【六月二十八日】
三径草纎纎苔痕过雨粘风光殊不恶凉意复相兼芍药斜侵墄蒲桃乱入檐可怜成小憩不得遂幽潜
雄州道中即事
南过新城道田畴迥不同长沟如浙右下壤似淮东塘泺依依住桥梁处处通道傍遗老说此可治农功贾恭人哀挽【贾郭氏其夫由征交趾为百夫长戍杭子某代为之迎养恭人於南既没归葬中牟】
彼美涵濡厚于归树立艰持家夫效勇袭职子承顔海错供甘旨河壖返佩环因嗟陈孝妇不见藁砧还
送简秋碧河源县尹
文墨终堪奋牙绯亦自豪身留阙下久官入岭南高儿子随行李乡邻且浊醪长材能制锦何惮折腰劳
南城天庆寺僧雅致亭
一昔到上方尘虑能相忘鼎水他山茗炉烟异国香杂芳供春艳佳木通夕凉不有草堂咏那闻赞公房
宛平县尹李克中号约斋
赤县徵呼际缁尘浩瀚间事随红日出心共白云闲万顷鱼龙海重霄虎豹关人人瞻北极处处看青山次韵谢敬德司业冬至夜见念诗二首
历肇羲和纪云从太史书寒威尽凛冽阳晷渐舒徐消息存元气行藏问太虚茫茫千岁测坐致欲何如陶令惟耽饮虞卿漫着书雄文莫吊屈高士不徵徐酒肉朱门臭尘埃白屋虚古交崇节义时慕蔺相如
元夕西门外访友
信马出林垧因君得暂停春灯九子殿夕照百官厅断水氷犹白荒陂草未青遥观陪扈处怀昔意冥冥
送明理赴南丰州判官
吴越流亡岁湖南馈饷时目前堪抚字江右少疮痍上佐官何美南行乐不支盛年思报国莫动别离悲
先兄正献公坟所寒食五首
车马自骈阗风寒复禁烟野筵惟粔籹村女亦秋千远岫清明雨高坟白竹钱乞墦君莫笑攫肉有轻鸢才动山林兴还增畎亩忧夕隂仍不雨春冷欲如秋抚旧谁伤悼乘时尽醉游农家多苦旱啼杀舍南鸠树冷杏悭花池乾草勒芽愁吟春自浅乐饮日还斜远翼摩霄鹤喧传得食鸦城中火宅苦吾欲覔仙家兀坐寻诗句豪吟引酒盃悲歌常激烈暗咏亦徘徊诗向眼前得兴从天外来成章多坦率犹待故人裁三日春郊宿留连不肯回寻诗乘欵段步屧踏莓苔胜境僧多占深村客少来明朝入城市那复好怀开
送王君冕归长安
去国三千里登科二十年盍簪方晤语分袂忽言还书帙休晨检诗筒息夜传更无吟偪侧惟有恨纒绵遵化县感怀书事二首【廵历京畿东道】
驱马出京华疲民尽怨嗟孤臣难报国老客不思家酿雪观云气占风看月牙翻思未遇日啸傲寄烟霞有疾不饮酒无悰难赋诗豪强妨抚字奸黠玩鞭笞废堞羣鸦集荒山雪意垂庭前一曕眺聊尔当遨嬉
宿安平驿【按行河南四道】
屋西山气合门外竹光浮总为襟怀敞不知行役愁清时少词愬乐岁美田畴帝力知难报犹须动隐忧
南漳县留题【録囚襄阳】
寂寂南漳县熙熙稍可居水流穿町疃山色瞰阶除木槿能红白色蕉半卷舒讼庭无判牒聊复写清虚【窗下有白槿盛开】
均州顺流之光化县舟中作
岸濶渐无山波平顿少滩鱼来晨艇集谷熟夜庐看野处民生遂江行旅思欢仍闻囹圄静尤觉老怀寛
襄阳
暂驻襄阳府怀贤一惘然留名堕泪石得计遗安田醉听拦街唱饥餐缩项鯿诗人亦痴絶四美欲鱼全
江渎行祠
晓出楚城东丛祠肸蠁通沙高淤象嘴波静閟龙宫吴蜀源流远薶沉世代同所祈无溃决相我岁年丰【象鼻嘴沙岸之以形似名者】
四月晦日即事
暝树俯疎棂隂浓簇广庭连绵送月雨历落照泥星好友违千里痴儿昧一经近来忘百虑恬淡养遐龄
复回下外朝山行白浪道中二首
惴惴均房道重来又数程步溪愁石坎苦雨畏云行履险神魂散忘私性命轻回车从小憩呼酒贺更生径路纡余出沙湾宛转流羣山中不合万竹翠相缪稼圃何粗鄙桃源岂谬悠境奇诗句拙摹写媿林丘李清卿迁掾淮东【时已贡六察掾娶奉母登舟】
将母刋沟上君舟届远行不须生别恨所重立修名谢絶山中险方来海上征续弦新井臼读律古章程夜月孤舟稳秋风五两轻中台辟书蚤便道易趋京
冬雨
十月楚天雨同云暗八荒前山应是雪此地不成霜气混朝岚重声兼夜漏长闲庭断来往幽思渺无方
枝江县独坐【按部峡州】
泽国持龙节蒙恩备使臣简书时自理灯火夜相亲山雪迷残腊溪梅借早春所忧无异政何以慰斯民
环翠亭述怀【至正元年正月】
江县闾阎合池亭水草交红梅过年蕊緑竹隔墙梢清兴诗聨集微疴酒盏抛何能遗世累云外结松巢
次前韵寄苏伯修韩大雅
园令常多病嵇康欲絶交游鱼跃江浦宿鸟聚松梢远志何时遂闲愁一昔抛故人多显达阿阁凤皇巢
太古诗【并序】
【高昌拜住太古後至元丁丑拜御史廉直有令闻汝寜民羣作乱君奉命治其狱无寃滥久之劾一巨奸忤权臣二年不调庚辰春权臣败始迁山南宪副为御史与予同僚尝为太古字说今来山南予亦佥宪事再徵鄙言因纪其事以赠】
宇宙万年外污隆百代中时艰崇谲诈世降逞奸雄效职心如石攻邪气似虹如君多布列庶可返淳风
商山道中早行
五月商於道驱羸戊夜行万山分地色千涧混鸡声野磑乘机置山田冒险耕浮名致萍梗吾亦叹劳生
阌乡道中
风雨度崤□新晴喜若何云间瞻太华马上看黄河心已为形役身兼抱病多平生远游志垂老渐销磨【商洛秦陕步步皆陈蹟亦犹山隂道中使人应接不暇长安城中碑刻亦不能徧览况近郊乎雁塔梯级久废曲江在其东而亦久涸一登含元殿故基未央宫在汉城匆遽不及至但求得一瓦而已兴庆池广袤五七余里荷菱藻芡弥望岸旁古垂杨甚多东南白鹿坡甚近华萼相辉太真梳洗等楼基皆俨然仆始至及还诸公迎送皆在长乐坡灞桥尝一过滻水尝一过华清一浴绣岭一观华隂颢灵宫并岳神题名归程过蓝关秦岭宿蓝桥观裴航洞上七盘岭下瞰辋口庄商山拜四皓墓及庙外此皆不暇及也予年来行四方见山水颇多然各有可取至於长安城中望终南山天下古今妙絶也惜病多才劣且夺於宴饮不及富於吟咏】送王止善广东市舶提举【尝为两浙运司及海道府幕官】
送子炎方去临岐发永叹如何医国手只作理财官海晏商颿盛风清客枕安番禺天不远佳誉彻朝端
送冯公厉江浙参政分题得扬子江
万里岷峨水维扬会衆流云涛倾楚尾天堑壮吴头北固山光近南泠水品优离亭风笛晚古寺月钟秋衮舄承新渥旌麾镇上游疮痍烦抚定景物肯淹留瓜步堪凝眺芜城动别愁江波深更濶应似庙堂忧
清苑张节妇【遗腹子某今为左卫幕官节妇八十容城人】
一綫艰危路伊人亦自贤兰芽始拨雪桂子已参天苦节年龄永衰宗福泽延一时华表柱千古柏舟篇
徐元庸寒泉庐
孝子终天恨寒泉未足云水浆不入口鹿豕与同羣手綫今何在杯棬岂忍闻素冠曾有刺珍重守孤坟
送张掌仪诗【并序】
【先正立国子监学规选伴读生谨厚练达者二人充掌仪凡春秋二丁泊吉月释奠先圣弟子执?见先生旦夕揖拜一切礼节悉隶之束鹿张中德被选充是职者三年一日谒告归省诸生慕其谨厚练达且近岁间有不得善去者咸惜其往赋诗以道其情司业宋褧高诸生之谊略叙其槩而系之以诗】
之子宁亲去桥门忽别离一时分祖饯六馆重威仪乡国青山近宫墙白日移功名已在望菽水未妨迟至元三年六月八日史局作休从伯京御史公亮太监伯温秘卿伯循待制暂至城西秘卿待制别去伯京归家予遂偕公亮回憩都水监双清亭监掾平伯钦留饮即席赋五言十八韵
皇都官曹盛铨衡簿领优公庭临紫陌宾幕对沧洲树影移门暗荷香曲榭幽亭台分错绣车马去如流市回尘声杳山明霁色浮广寒南耸殿齐政北瞻楼心远逾寥廓身高不自由茶瓜延永昼絺綌借清秋翠牖何劳扇珠帘不下鈎氷盘丹果沈【去声】石枕碧苔留浪迸频跳鲤萍开缓泛鸥画船思荡漾红粉【阙】謌讴竹叶生高兴甘棠叙旧游主人供饮馔胜景得绸缪洗砚惟呼仆移床屡召驺史才慙忝预诗句费冥搜联璧知何在乘驺计少休诘朝重赴局持此诧同俦【公亮奉定间尝丞是监故耳】
赠墨工魏元得
煤麝捣鱼胞居然品格高剂传龙髓记香出豹囊韬讵可饰昭应唯将録楚骚多君远持赠诗句少酬劳【宋祥符中治昭应宫用廷珪墨为饰染】
送萧同可之肇庆照磨【吉州万安人】
遐方殊不恶幕府独贤劳客路离乡近官资过岭高溪清石可砚飓息海无涛此去腾芳誉公车荐剡操送李惟中西台侍御史分题得长乐坡
秦东有古坂一舍近重城已脱崤函隘仍瞻灞滻清柳条前岁别草色蚤春迎旧路平如掌乘骢自不惊
絶句【五言】
友人借书为科举文检閲戏书以答之
一笑鹘搦兔终朝獭祭鱼秋闱与春试却用郝隆书
公安道中
碌轴如醉翁深春卧晴緑坳径露不乾下有蚯蚓哭
小景扇
桂楫寒烟浦茅庐老树枝画图嗟岁暮不及见春时
访僧不遇题壁
莎草沿阶密篔簹绕槛幽禅床太清絶聊待碧云休
子昂风竹横披
笔意出天机翛然仰复低稍须风势定应有凤来栖
采莲小景
莲华被君采莲实被君折相牵俱如丝如何能遽絶仇云轩训其子彦中廉访三絶句其孙今御史公度持以求诗
柳玭着家法马援述交情人称世济美谁谓公惭卿
三鹭扇头
欲下势翩翩对立羽肃肃风标尽潇洒其奈股无肉送高句骊僧式上人东归二首【号无外】
师从东国来却返东国去能操无外心何不中国住暮餐城南粥朝踏城东尘道人心似水去住本无因
送国子生吉祥海涯还蕲州觐省
少年住京国思亲不暂停岂伊居庸翠不及楚山青
磨石村口号【谷城道中】
伛柳碍行骑山家少憩时黑云催上马不省主人谁
分宪後圃二咏【襄阳路】
秋桃实累累久熟双颊赤风来堕苔径取食味如蜜【桃】雅洁玉簪花清芬莫与比不得向阳栽植根北窗底【玉簪】
公安早行
误听野鸡鸣扬鞭趋驿程平明见茅屋方觉冒霜行
燕石集卷五

[book_title]卷六
钦定四库全书
燕石集卷六　　　　　　　元　宋褧　撰律诗【七言】
都城杂咏【四首】
万户千门气郁葱汉家城阙画图中九关上彻星辰界三市横陈锦绣丛玉盌金盃丞相府珠幢宝刹梵王宫远夷纵睹争修贡不用雕戈塞徼通
豪杰纷纷白玉京汗顔血指战功名九重见帝多因鬼万里封侯不用兵肥马尘深心独苦鲋鱼波涸事难平西山小隐烟霞暗依旧春犁趁雨耕
风物鲜妍饰禁城豪家戚里竞留情花围锦幄清明宴香拥珠楼乞巧棚叱拨马摇金辔具帡幪车扬绣帘旌他年定拟持铅椠细数繁华纪太平
流珠声调锦琵琶韦曲池台似馆娃罗袖舞低杨柳月玉笙吹绽牡丹花龙头泻酒红云灧象口吹香緑雾斜却笑西隣蠧书客牙籖缃帙费年华
闻驾幸开平不获瞻仰怅然有作
云裘浮翠漾朝暾舜陛雍容引绀辕驼鼓一声离【阙】馆龙旗小队驻花园空闻祝軷西华道不及瞻天建德门自是承平好行幸薰风无乃圣躬烦【驾出则驼上鸣鼔谓之骆驼鼔花园在都城之北驾北上每驻跸焉】
明照坊对雨
章台车马去如流白雨霏烟拂画楼九陌平铺明似练两沟急泻碧於油美人虹见西山霁少女风来北里秋凉意满襟帘幙卷宫鸦归树夕阳收
璧月
璧月悠悠上女墙六街灯市远微茫随车径去柳家婢走马独归韦氏郎戚里烟尘眩银海九重宫阙接瑶光铜驼陌上听冬鼓笑杀西楼白玉觞
延佑七年十一月朔小雪既上英宗皇帝入太庙祀享致斋万姓瞻仰喜而赋诗
五夜飞花合御沟銮舆拂晓建龙斿千官玉佩开黄道九陌琼枝照彩旒皓色潜消鳷鹊殿清光欲近凤凰楼遥想斋宫祠祀罢天恩应共海波流
上中书张参议【至治元年有旨命禁中结灯山有司具图已进时济南张公希孟参议中书省上书谏从之且赐钱若干辞不受遂赐缣帛各一以旌之】
中官传敕构鳌山公相披云犯玉顔紫府腾书天咫尺彤庭赐帛锦斓斑丹心济世今能遂白髪归田未可闲早晚传宣催大拜更将霖雨膏尘寰
送高子敬归彭城
元龙不拜富民侯袖剑囊书苦掉头李愿有心盘谷去阮咸无意雒中留春城寒食莺花静日暮乡关汴泗流我亦拏舟江海去试从沙鸟问黄楼
寒食暂出
一百五日上街头半晴半雨天悠悠豪家出郭车争道少妇当垆人上楼辇路暗生芳草远御沟平瞰碧波流少年直把春偿酒若个新诗纪胜游
哭张惟健【惟健济南张公希孟之子贤而有文才识通敏丰仪俊秀礼法从容好古物善草隶诸书当时之名公子也】
天风吹下玉鱼符绦节颷轮下玉虚人海渺茫思卫虎士林憔悴叹曹蜍纷纷故物尘凝座寂寂春魂月满除珍重尊翁休痛哭郎君方代少霞书
卫御史【故西台御史平阳卫弼字良佐延佑初以列郡守忤贵近意由是有旨罢西台良佐遂归亡何薨後数年识其子靖卿靖卿席世赏得官亦气节凛凛有父风云】
御史昔乘青骢马霜气横秋乌府门太白终南让高峻泾流渭水分清浑神随丹旐归全晋名入青编纪大元欲识当时真铁面只今犹有凤皇存
通州晚晴即事【南游湖湘】
水榭空明雨脚收凝笳催上驿亭舟紫霞斓剪翔鸿锦碧草平铺集翠裘落日关河初客路浮云宫阙上神洲谁怜五色江郎笔真使超然赋远游
橹港夜泊
七月六日立新秋船窗风露凉萧飕神祠击鼓鸦集树水驿通灯鱼傍舟身在江湖频北顾眼看河汉近西流远人争问京华事为说夔龙佐冕旒
江上夜泊遇京使囬却寄都下诸公
风气凉凉水气清白榆如玉绦津明横江渡口晚潮退采石矶头凉月生远道迢迢蝴蝶梦旧涯历历凤皇城羣公奋翮青云上应笑扁舟万里行
书湘隂谢使君厅壁
使君厅事冷於氷使君无家静如僧门树枕街横暮犬戟枝当户照寒芿僮奴伍伯随阳雁曹佐书司被冻蝇料得太常斋未足玉珂朝马去飞腾【湘隂为湖南下州而谢君敬德三年未尝挈家故云尔也】
雪中游洞庭
楚酒初开腊瓮边湖船遥指暮山前乡关迢递不归去身世伶仃时自怜雨雪还须送残岁晴明应是入新年阳和咫尺烟花媚却写春光被管弦
除夜宿武口驿忆诚夫兄
瓶笙榾柮淡无聊几度他乡遇此宵三十男儿尚书剑寻常意气自云霄风灯直下渔歌乱斗柄傍连帝阙遥悬想银台门下客听鸡忙赴紫宸朝
初冬之先垄即事【至治三年作先垄在南城之东南宜泉村沙垡】
乌鹊相依啄野田白驼对立饮氷泉蒲洲凌薄车旋泞棘路沙虚马惧鞭冢上白杨时猎猎苑中红叶晓翩翩嗟予谩索长安米愿就耕夫受一?
登第诗五首【泰定元年甲子】
崇天门唱名
三月吉日当十三紫雾氤氲阊阖南天子龙飞坐霄汉儒生鹄立耀冠篸黄麾仗上清风细丹凤楼头晓日酣独爱玉阶阶下草解将袍色染成蓝
恩荣宴【四月二十六日】
上相传宣弁【阙】趋玉堂西北拜銮舆歌声缥缈方壶外酒味氤氲沆瀣余幕额锦光晴烂漫帽檐花影昼扶疎君恩谁识深如海独倚东风咏藻鱼
同年会【四月二十九日海岸之万春园】
临水亭台似曲江同年人物宴华堂婵娟笑弄龙香拨醽醁深涵鸟羽觞醉後方言频尔汝座中除目互平章从来期集输京雒仍见诗歌播八方
赐章服【自是年始幞头袍带靴银木简皆具简上仍刻御赐字金填之五月一日皆除书同授】
承平天子重科名章服分颁出大明袍是涿罗香缕细笏胜楷木素文横晨趋象魏云霞粲夕奏龙墀玉雪清遥想鸣珂朝会处鵷行争讶被恩荣
上表谢恩【五月二十一日时驾已北幸】
瑞日鲜明射玉题华袍綷?近罘罳舍人宣赞瞻丹阙新进趋跄诣赤墀黄屋云行天杳邈緑章风送路逶迤湛恩岂许须臾报要见他年献纳辞
海?春行
越桥西下苑墙高緑染垂杨绦染桃霞拥玉楼晴启户风生瑶海暮翻涛官因立马看花担渔忆闻莺罢竹篙唯有杏园春事好几人诗兴似吾曹
送朱仁卿盱江觐省
晴霞紫陌忽逢君暂托尘衣访白云上国离人心草草北堂慈母梦欣欣波冲海淀漳川合舟入鄱阳楚路分珍重驿程诗句好不妨驰寄慰离羣
和张仲容杂诗
蓬莱云彩烂东方鱼钥开门禁漏长万仞楼台争霁色九重宫阙动秋凉羽林执戟趋神武骑客彯缨入建章独爱芸窗常寂寞六街车马是谁忙【时予初校书秘府】
诚夫兄由兵部员外调选江湘次留别诗韵送之
鲸鲵吞饵钓槎闲英簜开承使节函北地关河摇落後东吴风物笑谈间晴湖泛艇鸥冲桨夜邸悬灯马卸鞍莫以遨嬉夸小季春风今在五华山【山在京西四十里都人四时游观】
和赵鲁瞻海岸冬日晚归
白塔高标射紫霞乌栖宫树客投家烧香人拜弯弓月穿市儿携剪彩花苜蓿地眠朝退马蒲桃园隔宴回车人生要纵长安眼何事能容便面遮
閠月五日即事
皇都万家欲何往信马悠悠成独行击缆桥边春水急吹笙楼外暮云平金丝柳弱窗临道羊角风高尘过城取次韶华堪寓目诗情饮兴一时生
寄题涔河石桥【河在澧州北四十里实往来孔道州人谢氏叠石作桥壮丽宏濶予自延佑以来凡八过其上慨念行役之苦为之惘然】
湾水溶溶漾碧虚白虹高偃接云衢深春曲岸栽杨柳落日【阙】
含毫士莫画寒江待渡图
秋思书将陵驿【馆伴安南国使还鄂】
斜阳催出凤皇城津鼔声沉夜橹鸣海口风来吹酒醒漳滨叶落唤愁生望深夕浦苍烟暗梦入秋闺素月倾况是潘郎年纪到二毛侵鬓不须惊【时予年三十二】
秋浦夜泊忆诚夫兵曹兄
悠悠旌斾驻郊亭车马东门劳送行衔命但知谈笑乐趣装方动别离情千山万山风月恨十家五家砧杵声惆怅粉闱人下马碧窗谁与对书檠
送哈必齐文苑佥宪浙西
五云仙佩厌朝鸡抖擞春衣着绣衣陌上好花晴羃?津头行客路逶迤杨梅佐酒火实粲鲈鱼作脍银丝肥共道莫教辜负口不知氷檗可充饥
双清亭春日独坐【时张为都水经历双清幕府名也】
帝城何处不红尘小海危亭独可人笭箵舟航浮上牐笙歌池馆接西津恩波浴鹭连洲暖宫树啼莺隔岸春不用鞭笞了官事笑谈容得幕中宾
二月二十二日野寺哭张仲容
身前谁不羡词华水散沦漪日散霞仙桂无缘空种树幽兰有种自生芽泪飘旧殡棠梨叶酒入荒台野荠花最是相知呜咽处洛中松柏渺天涯
送张孟功江淮觐省就赴河南幕
清时郎选重华年英妙如君衆口怜霍霍宝刀新试刃泠泠瑶瑟旧调弦思亲将捧白鸠杖去国还浮画鷁船淮浦汴堤俱好在吟诗仍似水云天
送贡泰甫还江东
河流欲氷燕鴈号仆夫出门具吴舠三年游子住京国一日念母还江臯才名岂藉功名重词气终随意气高欲识别君情缱绻临岐持赠紫丝縧
沙垡拜扫【一百五日侍诚夫兄出南城拜扫沙垡先垄归循宜泉桥北少东一园内有金太祖武元皇帝碑扃守严秘呼主人开门读竞憩园後小亭亭四旁植卉木成列甚多峙二灵壁石於巽坤隅移时将出主人前导复由碑前过一栅门旁鎻二猴云畜四五年矣童有偶怀果戏掷调之亦跳梁可玩已而要坐外阁茵?帘几事事皆清致以浙瓯供茗令人洒然少顷风作命仆就恳折花主人送出且以辛夷花诧献上马转至园後适李花盛开斥驺者踰墙窃致之遂归自丰宜门予偶有诗思至披云楼成唐律一章白兄抵海岸兄属和已就遂君实祗监求纸商订录呈诸公主人周姓亦颇知好客云】
风花寒食旧城陬路指湾碜思致幽沙陇致钱买鼢鼠郊扉掷果调猕猴辛夷已受园丁献穠李尤烦步卒偷自是词人多乐事繁华那识抱官囚【拜扫时野人获鼢丑恠可诧予以钱
七十五文得之将以归遗儿子】
春暮双清亭小酌怀张孟功
吏退公庭鴈鹜行持杯暂对水云乡山开罨画涵晴影花落胭脂漾晚香酒帜隔津标柳陌渔舟避浪向蒲塘怀人不得同相赏空赋停云第二章
晓自宦者门入院马上口占
缭垣齐拱禁门高别院斜连御水遥芳草有情生广掖垂杨无力倚危桥承宣白面风标俊入内华裾意气骄么麽词臣不通籍却疑宫阙在璇霄
病暍柬王君实太博
卧病三日如三秋时见谢程苏孟俦环堵自疑溟涨外高居独在阆山头医师胗视投苓术文友过从遗脯修独怪新除齐博士不来相问负薪忧【谢敬德程时叔苏伯修孟道原】
送道士李希白还山
洞中流水五芝肥鹤上仙人万里归海月伴残丹竈火天风吹动绣云衣焚香秘室招王远蹑屐名山访子微闻道长生有真诀我从何处叩岩扉
和苏伯修应奉上都试院夜坐韵
八月帘帷试夜寒诸公文酒度更阑然藜共喜临天禄分芋何劳问懒残谁许桂枝平地折莫将花様近来看主司不是冬烘者解送宜胜十政官
送诚夫大监兄代祀海神
毳帽貂裘素绮裳明时远致御封香朝端使者传天语海上神君见火光万弩射潮非计策三山湛影漫文章灵来细祝忧勤念不是求仙汉武皇
送剑州任倅
爱君畴昔赋远游志如鹏鹗横霜秋抱才应辟到滇海挟策赴调趋皇州蜀山秦树有德色猿声鸟道无羁愁里中同舍不俶傥坐守尘编空白头
咏御沟
决决穿云出磵初千回百折到皇居行人不敢来饮马稚子时能坐钓鱼内史府前晴滉瀁云岩观後晚舒徐波漫略彴通丹禁风扬辎軿映画裾三月霏烟着杨柳九秋凉露泣芙蕖荒唐莫说流红怨自是清涟解起予送益阳州守额森哈雅【楚武定公阿尔哈雅之孙由宿卫初官】
龙节光临泽国遥凤毛声振相门高朝辞阙陛香凝袖暮饯邮亭酒汚袍我爱甘棠留楚甸谁怜楚鴈集江臯一州如斗君休薄考最犹能张尔曹
送贾孟善闽浙觐省遂奉父之官淮安
浮云一昔凉风起游子匆匆买去舟喜奉严君辞远徼不因作客别神州白苹漠漠吴江岸红树萧萧楚驿楼总是停桡捧觞处知君无复有离愁
次韵诚夫兄丽正门外晚归
碧霄云物献诗题双阙西边日驭低弦月弯环城上塔锦霞鲜丽水南堤仙郎下直辞鸡树猎骑收围撤兔蹄争笑闲身空七尺不因冬鼓卧幽栖
柏堂【刘母熊氏三十而寡不嫁其子观作堂名柏以奉之】
到处慈闱总树萱君家庭院拥苍官心非红紫争春意人似青葱耐岁寒锦帐罗襦秋拆凤云窗月户晓栖鸾堦墀更有芝兰在掩映浓隂十亩寛
南宁彭使君重建东坡载酒堂【儋州】
椰叶榔花映祠宇椒浆桂酒蕙肴蒸古人不作千年恨遗迹犹存百代徵魂魄何须归玉局是非从此见金陵使君作室吾侪咏一笑俱成附骥蝇
苏伯修修撰分院滦阳衆仲【陈】君实【王】有诗送行读之洒然动人清兴走笔拟之
桑乾居庸南北京崤山涧水相送迎羡君於兹三扈从怜我不得一经行到时文酒度长昼去日车马奔新晴鳌峰清语应见念使仆鄙吝心中萌
琴士项崇节还新安其人居京师七年尝为威顺王及鲁国长主琴
调弦理曲世滔滔百代斜川鉴识高有耳唯聪广陵散无生不奏郁轮袍长安米索尘凝席千里蓴香月满舠忍道醉眠卿且去玉徽明日楚江臯
早春马上即景书怀呈张孟功左司
日日骑马到西城年来竟无清兴生氷潭照影觉形秽云岫对人增眼明墨客词流惊邂逅玉珂香毂恼逢迎凤池赖有知音客一曲阳春为寄声
欧阳南阳还临江便道之官庐陵幕府【前翰林检閲抚州録判】
东观玉堂如积薪十年补外空劳神红尘赤日能败兴白鹭沧洲却可人相阁老槐涵墨沼官亭新柳送车轮扁舟三月桃花浪归及临江江上春
送李彦方福建宪副
绣衣乘遽度闽关回望皇州紫气间辍直暂勤安赤子临岐谁敢叹苍顔陛辞此日严将指疏奏明年早赐环自是轺车不游览往来多驻武夷山
道士王用亨父母高年作寿庆堂其上世蜀人仕宋今居江东
云锦溪头小有天崇文宫畔地行仙故家乔木三千里流水桃花五百年云液养龄春潋灧霞衣上寿晚翩跹山中玉斧传真诀应向高堂说又玄
暇日小集项链师丹房【链师字子虚】
新秋道院凉如水载酒幽人对緑莎移榻小窗从啸咏抄诗别馆尽经过劳生不解谈丹鼎明日堪怜动玉珂吟罢自慙题字恶定应无计换羣鵞
和孟景章早秋即事韵
葱茏仙桂压勾栏月下婆娑玉臂寒荷榭有风纨扇歇醉乡无暑蔗浆残银灯光散填河鹊粉袖香销舞镜鸾惆怅边衣何日就锦书同附劝加餐
李良臣之睢阳别业为其考平叔公作家庙予校书时李为秘卿
忆昔青衫典校时尊翁作监鬓垂丝蓬山风月谁能记蒿里衣冠我独悲黑壤禾麻存别墅素帷香火待佳儿旧僚犹有丹铅笔试撰丽牲第二碑
送艺文令史宋子与驿召欧阳原功太监湘中便道过家觐省兼简吴彦晖徵君内翰周子嘉省郎
风雪闭门贫病婴开门南去惬我情万里独游旧官长十年一拜贤父兄征路快驰宛騕褭归期应及閠清明梁园楚岸春俱好一访相知为寄声
江西袁庆远由郡博士为幕职再调潮州路经历徵诗送行
长松磥砢出霜林不分儒官久陆沈岭外官资云路快城南祖帐雪泥深红莲緑水无多事翡翠明珠肯动心莫道皇都【阙】
南岳李炼师所居号盘中
南岳崚嶒倚太空盘中胜地着渠侬烟霞近接朱陵洞雷雨潜通天柱峯仙境得名符古昔道人无事养疎慵他年凖拟寻松鹤归日应能借竹笼
送君则林倅南还辛酉登科今为京尹主文
经笥便便玉价高帝城十载屡游遨月中前度攀丹桂天上今年种碧桃燕市风尘情浩浩吴帆烟水兴滔滔仙舟幸有金华客共与哦诗饮浊醪【与胡古愚同行】閠三月七日城西访友不遇马上口占
寒疾连朝避风雨今晨一出复何如扣门投刺意不惬上马逢人情有余饥鹤啄虫行广陌垂杨飘絮泛汚渠暂经马市缁尘满归去蓬窗理旧书
燕石集卷六

[book_title]卷七
[集部,别集类,金至元,燕石集]
钦定四库全书
燕石集卷七　　　　　　　元　宋褧　撰律诗【七言】
和杜德常万岁山暮春
雾杳云深日驭西红稀緑暗閙黄鹂双娥有泪仍啼竹四老无情谩采芝游冶喜逢三月闰芳菲空度一春迟谁家甲第歌声咽何处名园舞袖垂只有情怀似中酒那能心绪及游丝少年笑我真痴絶一日闲愁十二时
追赋苑主事南野亭【丽正门外】
女墙不隔凤城春柳色危亭枕水滨夜墄松风吹几杖晓阑花露湿衣巾西隣池馆存碑石【清胜园】东里园林换主人【万柳园】得似夫君能旷达百壶清酒日娱宾
送崔时敏司狱省母汴中兼寄吴彦辉【六月一日】
万态峰前望白云暂因王事问晨昏渡头横济瓜蔓水归骑直趋酸枣门阿母慈顔深有喜寜馨隂德果无寃故人跂脚临樽俎为说相思入梦魂
端午日雨霁暂出齐化门回入城遥面京西诸山及市肆风景追忆延佑六年六月廿有二日侍诚夫尚书兄初自江南还都亦经此路仍值雨晴今十有五年矣感念畴昔因赋此诗
官柳垂隂霁景鲜忆携家具过通?雕盘粔籹映珠幰绣陌骅骝辉锦鞯上国繁华过陕洛中朝文物胜开天由来几度南柯梦惟有青山似昔年
柳人王道原游吴楚至京师凡二十余年着春秋义成书除韶州路教授
方州一士耻孤陋老大挐舟辞楚乡万里周流踪迹远半生着述鬓毛苍侯门久客公车荐驿路荣归祖席张到日里闾争馈贺儒冠稽古动辉光
直沽夜兴【元统癸酉八月南使江浙】
戍鼔声催夕照低蒹葭杨柳澹烟微偶因海浦听吹篴却忆京城闻捣衣恋阙岂无情戚戚别家那有思依依传闻大驾还都近怪得寒风凛夕威
东冈崇恩寺晚酌其僧一峯求诗
山门杉桧碧萧森步屧回廊一径深罢酒长风来北渚按歌明月出东林幽轩晚立云容湿高阁晴登海气侵忽报寒沟潮信到可能重听頴师琴
过余姚寄贾治安同知
秋深持节下銮坡吴越风烟入浩歌溪水通桥松作窦山云收雨石为窝避泥骄马哺寒草过陇饥牛啮早禾别驾归来应笑我驿程何事苦吟哦
庆元书事
莺脰湖平好看山鲒踦亭远莫凭阑帽沾江雨晓须湿袖举海风秋臂寒天上仙槎来八月云边商舶去三韩蓬莱更访长生药却拟乘桴事不难
台州郡治後山亭留饮席上走笔
孟冬短日到台州胜境喜遇都贤侯眼前丘壑太岑蔚阁後台榭仍风流巾子峰高晓色近净香亭小寒光浮徜徉尽可留朔客谈笑不必存吴讴
永嘉江心寺留题
隔江孤屿敞空门不似山林不似村双塔昼深樟树影半阶寒沁海潮痕连城客到诗常满别岛僧回粥尚温欲寄微躯恨无策暂时相赏慰羇魂
福建道中
北人不惯住炎方英簜函边药裹香鼻到崇安试苏合舌过南剑渍梹榔朝寒命酒资调护昼暖披襟恐中伤共喜我来当十月肩舆犹憩午隂凉
赠任大正御史于福州
十月一别太契濶两月仍得相逢三世事茫茫不可料交情翕翕谁能谙姑苏台前秋草远浙江亭下寒云酣冬深却恐霜威重後会不得同清谈
马伯诚【彦恂】以缮写经世大典成书授左卫教授须次暂还吴兴
几年京国养疎慵诗似朝霞气似虹天上书藏羣玉府日边人访水晶宫唐朝富丽词臣盛汉代隆平赋客工政好清明事铅椠重来摛藻颂无穷
高丽人李谷字中甫元统元年登乙科为翰林检閲官明年被命使本国宣谕勉厉学校制书其行也赠之以诗
盖苏文後少武事渍沟楼下有书声贡士来经鸭緑远登科去被牙绯荣中朝分命新诏使东人争讶旧儒生德音宣布声教广遣子入学同趋京
莆田陈衆仲由国子助教提学江浙
送君有情忘别恨愧我无句摅幽怀固知湖山适吟啸乃与馆阁成暌乖紫凤天吴存曲折黄钟大吕变淫哇斯文自是专方面犹为峩冠叹不谐
平坡访谢草池二首
仙家秘馆西山隈石磴乘马能独来山腰桧柏当昼暝涧底桃杏争春开设棋不作空置局贮酒常满频衔杯道士诵诗久成听不知斜日下荒台
玉泉西畔昔惯往卢师东边今始行山石荦确囓马足树林隂翳藏禽声座上主人谈衆妙壁间图尽教长生所嗟秘境禁来往不敢题诗留姓名【悬画八幅皆熊经鸟伸之术】
礼部主事刘文瑞父母庆八十寿
沂州老人八十强宁馨有官居议郎鸾凤五华恩诰下鱼龙百戏寿筵张西京牛酒春无价南极星辰夜有光昨日升堂亲几杖毫眉三寸点秋霜
新城道中雷雨喜晚晴
震霆人马俱辟易挥鞭不复能掩聪枣叶沉沉过冻雨柳陌萧萧来晚风失马急追怜从者负薪徒涉念衰翁驿程亦有驰驱苦犹及残阳一点中
送吕仲实佥宪广西
得官岭表衆所恶持宪广西君独荣士论翕翕似华衮祖道粲粲皆簪缨榕叶晓看思禁柳杜鹃晨听忆宫莺归来铁面如红玉不尽论思献纳情
监湖水送乌希说【希说以至元丙子夏由史属代祀北岳济渎南至会稽腊残求赠言适牋尾腊文有监湖水之语遂为题赋诗饯之予以至顺癸酉使过绍兴不得一至湖上至今歉然】
监湖百顷生凉秋知章陈请太白游子今乃能五月往我昔不得一日留吴娃合曲风度舫越女浣纱云满头燕赵缁尘都洗尽荷花深处荐琼舟
送张实夫觐省回漳州
赤岭坡前春日迟杨柳桥下暮潮低闽中游子歌相别天上故人书漫题茉莉吹香来竹户麏?作队过松畦良田美树还家乐昨日青林杜宇啼
送安伯宁由大名治中赴上沔阳知府
一违鵷鹭行中去两度江河补外行吏校远迎茅步市旌麾先过汉阳城民间鱼稻富生理幕下宾僚多宦情我亦二毛思五马临风常为使君荣
襄阳杨万户命道士祷雨有应
雨华旧说随车降天意曾因决狱回铁甲将军今祷雨玉壶方士解呼雷樊城麦穗千家熟岘首秧苗几处栽感应玄机有如此辕门新政亦佳哉
左司丁贞夫号嵩岩【洛阳人】
枝峯蔓壑灿烟霞自古神仙就作家天井穴深留石髓贝多树老放瑶华山人索价遗踪杳王子吹笙去路賖莫向风前赋招隐紫薇花下鬓鬖髿
和王君实户部早秋巡山韵
远临辽海近军都今代神臯异古初万乘省方严禁钥千官耀武肃郊居祈年寺塔存唐像利国河渠入汉书赖是星郎解摸写吟余胸次日清虚
送杨子宣尹郓城
明时作邑重优游我为斯人抱隐忧巨室昂昂张虎翼奸民濈濈沸鱼头朝衙召集乡三老幕邸趋承郡督邮利刃往年曾一试知君谈笑已无牛
七月望日西山即景十二韵
朔土中元展墓辰暂时从俗出重闉秋光萧飒无余暑野色虚明不动尘仙馆旧时通辇路【昭　宫西有英庙别殿】官沟佳处似江津【通惠广源牐风物类南方】郊扉亭榭皆沽酒石岸湾碕半鬻薪见寺参差多白塔逢僧络绎尽红巾鳬茨映草花轻小鸿芡遮萍大叶匀洁白芙蕖犹是夏淡黄杨柳不如春偶随渔艇方游目忽见龙舟却怆神【英庙文宗两朝御舟藏广源牐上别港】金水河寛风掠面玉泉山暗雨催人马蹄不惮平芜远鸟语常因密树频可惜痴顽携子侄未能放旷会亲宾茫茫世网谁堪约负郭同为学稼民
济南张侯至大二年奉御香祷旱历山舜祠雨应是年十二月也
武皇斋祓祷重瞳近侍含香解藴隆泺水气通云漠漠绣江波合雨蒙蒙螟蝗不待逢深雪牧守惟知问太空自古精诚多感格谁云野语出齐东
送笃烈图敬夫南台御史时予居闲
一从桂苑下瀛洲君宠难忘志未酬今戴豸冠辞上国又分龙节向南州跛鳖应贻骐骥笑飞鸿亦有稻梁谋道傍杨柳不堪折江上梅花相忆不
先兄正献公坟所寒食自和气门归马上赋
适野襟怀自豁然入城景物又堪怜御沟春水高於路海岸风尘暗似烟醉客轻生驰騕褭痴儿薄行调婵媛徐驱返顾西山色自笑诗人嗜好偏
送范悦古赴江西宪掾【悦古名亭曲进士不第掾江西宪久之以诬罢去又中乡举会科塲废御史辨其寃复为江西宪掾】
丹桂凋零翠柏高吴船还又泛江涛鸷禽整翮仍堪击鸥鸟忘机自不劳晓陌行人折杨柳春城别馆酌蒲桃婵娟後夜东湖月莫向明时叹马曹
於潜谢尧章松巢
浊世尘嚣如洚水巢居故向万松间下窥震泽三江浪高揖钱唐九里山虎魄餱粮应可畜兔丝牖户若为攀杏梁桂柱长安陌不直危枝一解顔
临安刘子简以至元二年观光京师明年告归作诗送之
文昌殿古黑云低光范门深白日迷逢掖有时甘引去丈夫何事苦分携上林春去莺犹啭南国晨征马不嘶多少忧端兼别恨烟江何处覔缄题
李重山都司号梅庭
爱梅大是清絶伦置之庭除尤可人寒影夜移青玉案暗香晨裛白纶巾陇头江上徒千里月地云阶少四邻更道广平心铁石可无新语慰花神
昌平县廨和解之昂御史时巡历京畿东道
向来按部指秋期子月登车我独迟双塔道傍观俗处百泉庄上恤灾时烟昏导骑摇箶簶灯暗痴童下扊扅不听讴歌听愁叹何心工和壁间辞
漷州除夕忆京师诸公奉寄
岂不怀归畏简书无人袒跣鬪樗蒲那知年後得春气谩向天边瞻斗枢一榻衾裯明榾柮五更箫鼓蹋毺屠苏诘旦谁先饮鵷鹭黎明衆共趋纎手菜丝应不送端门柑宴肯相须凤城多少藏?会一様银灯惜岁徂
元日又怀诸公自次韵
揽辔寒郊理簿书明时不用伏青蒲喜闻蓂荚颁庭陛惊见桃符映户枢长乐晓钟红叱拨大明春殿紫毺六街车马鱼鳞集百弼衣冠鸟翼趋幕省贵人辞琐闼晴窗独客揽髭须暮年勲业归公等莫叹红尘急景徂
六日雨中闻诏赦将至复次韵
一札飞来寛大书潞阳归骑踏菅蒲九天雨露开元化列宿光芒拱北枢时近春盘传饼餤云昏午枕卧毺连朝吏士开尊饮旦日官僚秉笏趋葛亮有言垂往昔阳球兴叹失斯须传闻几处圜扉静谳狱无劳趁暑徂淮南潘子素持吴【阙】唱酬诗一卷见示偶七夕久坐书怀次韵寄卷中诸友
悔抛蕙帐下岩阿老鬓飘萧半【阙】窝涉世情怀今日薄立朝勲业古人多静闻珠露零丹桂清爱银湾漾白波良夜赏心难寄远定应同调制吴歌
予以延佑元年从先兄正献公入汴始识彦辉吴徵君是岁故中丞马公伯庸今翰林学士谢公敬德国子博士王君师鲁乡贡河南行省迄今二十五年予再以按行至汴居监察行院去徵君所居仅半里犹以公事未毕尚迟於请见时马公亦薨谢王在馆阁感念存殁赋唐律一首先遣持遗徵君正之【至元四年戊寅】
二十年前入汴州梵王仙馆涉春秋家家庭院森湖玉处处帘栊映海榴金马石渠伤远别丘山华屋动新愁谁怜闭着车中妇犹望元龙百尺楼
仲宣楼登眺
国家全盛似金瓯江汉澄清控上游帝子几时临北渚庾公何处倚南楼云来巫峡祠空在霜落荆门树自稠持节重来纾四望孤怀别有凭阑愁
左司李重贤远清亭
亭下盆池漾緑光红粧翠盖似横塘不须玉井十丈藕自有监湖五月凉座上莫闻金鼎篆尊前仍注碧兰香主人逸兴幽人句多幸俱留百世芳
武昌近城阻风雨三日不得到城下遣兴一首山南佥宪之行
五月江风多自南停舟滞雨兴难堪吕公矶送惊心浪大别山凝扑面岚北海酒尊空已久善和书册远谁探妻儿不解穷通理看挂明朝十日颿
当阳道中【録囚襄阳】
路指沮漳散马蹄园林芳润称幽栖浅山有势藏杉冢细水无声过稻畦病暍久忘河朔饮贪眠常恶汝南鸡莫嗟六辔多匆遽犹暇寻诗泚笔题
山中逢武当冯尹景仲入京以诗送之
卓午山头树影高岂期多幸此相遭久嗟寒雁迷书问共讶秋霜点鬓毛张绪犹如少年柳刘郎重看旧时桃故人侍直金銮密应向明时诵拔茅【景仲与欧阳学士同年故及之】
过马嘶山留题寺中
鸡鸣山接马嘶山万壑晴云井底看湍涧萦纡五十度石梯荦确百千盘光华固有周原重险阻其如蜀道难题罢新诗动高兴五湖何处水云寛【四十八度脚不乾行人才到马嘶山均房山中人语】
山中漫赋题【阙】平官舍
绣衣不为吟哦出诗料纵横簇眼前岩鸟杂鸣诸部乐石苔乱布五铢钱焚香乞水痴求雨刻木通泉巧溉田尸位空言无所补寓情托物亦犹贤
七月三日喜至郧县山行兼旬至此始出
稻花香里过琳宫一舸斜阳汉水东下马已辞山嶻嶪开轩仍见竹葱茏画檐不碍迎霜叶玉宇频来处暑风童御无知友朋远满襟幽思与谁同
太公遇文王图
狂王丧心醉其上老叟避世居渭滨出猎初非取兽意垂鈎岂是求鱼人千年茅土有终始一时际遇无比伦韩彭乌合成俎醢三顾犹堪继後尘
爱竹【所寓官舍有竹数丛】
京华卄载看画竹今见羣笋森阶前锦綳初苞已挺特筠粉半落尤清妍何人炎歊弄团扇有客风露为华筵平安不待纲维报轩车未膏日周旋
章台寺留题
高林过雨晓苍苍水木清华古道塲亭子是谁开四五招提缘此异寻常风声萧飒羣松翠日气醺酣二麦黄墟墓令人不怡悦何妨却茗进琼觞【寺後圃有巨松二三百株中有岁寒联翠远尘无垢诸亭亭畔古冢甚多】
荆门州治後惠养亭留题【亭在山麓】
南直江城近可通东连郢树暗无穷台高先得瀛洲月地陿难乘阆苑风云射晴霞红烂熳山经冻雨翠溟蒙惟余蒙惠泉头路犹在探奇梦寐中【蒙惠泉在州西姚畅皆有诗】
雨後利阳道中
二年四过山前路三度值雨难攀跻最怜緑水注深堰不惜青骢汚浊泥泽畔藕花怡旅况陇头禾穗慰妻啼丰登已是囊中物易得新诗扫壁题
寄贺徐复初江浙检校
故人家住黄鹤楼三年不到鹦鹉洲红尘面目事京局清夜梦寐思林丘耸壑昂霄今老大唾壶谈麈旧风流传闻调官赴吴会我为终夕喜不休
寄慰翰林谢敬德学士
故人昔佐湘隂州召赴馆阁二十秋高文大册有清誉赋诗酌酒无白头荷槖两京久劳瘁行年六袠空优游一官不调竟无愠我为终夕闷不休
夷陵晚望峡口即景感怀十四韵【按部峡州】
一握青天万丈崖长江束缚此中来山形连导岷峨脉水戒明徵灧澦堆疏凿神功思禹载战争遗迹叹秦灰涛翻澎湃朝喷雪滩激砰訇夜吼雷割据每能资霸业弃捐亦复到奴才乾坤设险华夷判名利轻生肝胆摧【阙】匠操篙要厚赂波神赐珓享冥财儿时梦寐光隂速客里登临怀抱开红叶黄花为谁好玄猿白鴈有余哀百川逝水流无极孤鸟长空去不回昨日舟航辞白帝当年云雨下阳台竹枝歌里堪容与人鮓瓮边难溯洄千里画图真妙甚醉翁文字亦高哉远游政到离骚国赋罢招魂试举杯
远安留题
楚边穷处蜀分疆小邑几为山所藏放火种畲今得趣辟兵凿穴旧堪伤每因岩壑起云气少见日月开晴光我来问俗聊弭节深林不敢久徜徉
目送
目送孤鸿欲灭时幽人怀抱有谁知茫茫往古青山在亹亹来今白髪垂陶令忘忧多嗜酒少陵逸兴只吟诗惟余安乐窝中老笑俯尘寰看大棊
孝感纪异诗【并序】
【太原惠思忠信夫由汾州吏荐补山南宪府从事檄下以父年登七袠难於远行父趣之曰吾方徯儿从宦以亢吾宗顾吾方康寜母他虑其速治装信夫勉从之至元二年冬至荆凡再閲月犹未供役复归省见黄相荔支诸果类非北土所有买得之袭以衣襥将馈其父至则父已卒家人问曰若持荔枝来耶信夫惊其弟告之曰父初殁时衆擗踊环哭久而复苏止哭者曰我适梦到南中见儿馈我果名荔枝我噉之风味非常儿今来矣言既而卒信夫闻其事痛哭顿絶出所包果以荐盖信夫山南启行之时公易箦之夕实三年二月二十又八日也时人异其孝感予为纪其事仍系以诗】
河东老父雪盈头捧檄儿郎事远游莫道襟怀如陆绩直疑魂魄似黔娄荐新礼在情相称陟岵诗成泪莫收理气相关有如此不须身外强推求
逸老堂【九老仙都宫唐真人】
临水垂杨遶院松高堂仙客养疎慵道存柱史五千字心在蓬莱第一峰未可逍遥空看鹤不妨劳动急呼龙我惭不得金丹术尘满衣襟抗俗容【时旱设醮祷两未应】
江上阻风【自山南还都】
昨日痴坐庾公楼今晨只过桑落洲连朝巨浪高似屋万斛大舸轻於鸥青山两岸不可画緑酒一尊能解忧行年五十倦頫仰愁见京尘扑马头
高丽僧式上人游两浙江会提学黄晋卿句曲外史茅山张伯雨好事者绘为文会图
文章释老谁争雄昔人三语将无同已公茅屋见新句匡庐莲社追随风名胜絶怜留翰墨笑谈莫谓变虚空鸡林到日传相诧杖锦归来未是穷【是诗次黄韵】吏部侍郎杜弘道号西岩野逸【保下人】
万古西岩好地形凭高四望接英灵太行王屋千峰雪碣石居庸一带青山径缘云通略彴野泉流月度坳陉王人固有幽栖志同送孤鸿入杳冥
送钱思复下第还杭州分得秋字
陌上王孙壮气遒交锋劘垒在朝头拟来披腹排阊阖空使乘槎犯斗牛蟾府丹香应少待凤梭花様肯旁搜冬烘却是居停主江上芙蓉莫怨秋【思复来会试主礼部侍郎泰不华兼善家既而兼善考文故末章及之】
正月二十六日监中习仪即景书怀
椒觞献岁暖如蒸收灯前後不复晴风色料峭雪欲落云隂晃漾日半明四郊未有花柳意六馆但闻弦诵声城南三月牡丹发莫遣白头愁里生
阳明楼【崇真万寿宫道士丁元善】
道士由来不火食仙人况复好楼居镜湖秋水望不极禹穴晴岚浓有余岩下茯苓供采药窗前柿叶待临书紫鸾玄鹤应相迟会碾颷轮赴碧虚
初秋苦雨
白潦玄云净影涵漏天奚止说西南毁垣到处疎篱当支厦何年大木堪憭栗未须悲宋玉沉吟漫尔忆岑参无穷世故灵台小华髪萧骚不满簪
济南张智夫八十诗云庄有序
闻道仙翁乐事多几曾衰槁坐鸡窝华峰月冷云横久趵突泉甘酒热过少壮争询三叟夀光隂未尽百年歌太平生长仍终老笑杀行兵马伏波
送叶仲舆令尹赴上盐塲司令
砉砉牛刀新发硎闽中作宰慰编氓石崖镌颂不尽意樟木刻祠方称情丹诏十行求善政玉堂一老有诸生牢盆又比爰书苦谁为长林叹不平【时天子下诏议举守令仲舆已除故不得与仲舆读书作文且能治民至大皇庆间皆从承旨姚文公游故云】
次韵苏伯修侍御樊川游春
霄汉春深鬓有华离愁望眼一时賖裁诗不待灞桥雪醉酒莫嗔韦曲花渭北树隂晴?郁终南云气暮周遮帝城咫尺居庸翠谁道痴呆不念家
我别长安四见秋当时风景如梦游含元殿下麦初老兴庆池头波欲流三春柳?北轩井千技柏暗南坊丘而今只是成追忆畴昔无因得久留【予以至正改元夏五备员行台都事仅长安两旬赴召禁林而归寓官舍北窗後井上有三春柳一枝同官樊时中寓东城南坊舍後古冢时见光怪旁有千枝柏树之丛生者秦中多植之】
送孙引进湖州同知
绵蕝何须鲁两生紫髥落落称华缨泰坛导驾开徐步文陛催班引大声一代世官周礼重九重增秩汉恩荣水晶宫里苹风起北望红云是帝城
张女挽诗【女讳阿庆汝南忠武王第八女今翰林待制郝陵川阙　　日诵数百言尤工属对十岁而逝元遗山续夷坚志纪其事】
三生常侍玉宸君想像文姬一様人露气清凝仙掌夜天葩秀吐上林春木兰歌怨征行苦柳絮才高老大身却是贞魂埋不得彩鸾同与驾颷轮【所属对今略附於後如睡思昏昏如醉思闲心寂寂似禅心洗砚黑云浮水面折花红雨落墙头满地梨花三月暮隔墙杨柳两家春秋水芙蓉粧镜晓暖烟杨柳画屏春关山明月子规魂花柳东风蝴蝶梦江头鸥鹭不关名利也风波野水荆榛有底功勋承雨露骤雨翻空涤世间之尘垢飞虹饮海收天下之风云】
台州应翁八十号希有斋
老人须髪如秋霜深居海滨乐且康夀考何须菊潭水神仙只在梅林阳五铢衣薄肌骨爽九节杖轻行步强我欲相期广莫野痛饮共到无何乡【梅林之阳老人所居也】告中寒食感事书怀【至正五年作时奉勅纂修宋史】
少日读书今白头半生窃禄不知休讲筵深媿程杨学史稿重遗班马羞多事愁怀苦於病久寒春意淡如秋江南烟雨京华月闲倚晴窗忆旧游
婺源程弘道教经堂【其子名允时】
圣训行天似日星秦时晦日汉时明半山老人坏正道紫阳夫子集大成孝经尚欲化遐郡论语还堪致太平他日儿曹心醉後我知不羡遗金籯
送诗僧泐季潭江南【有清溪稿】
方外何尝浪得名士林高处学迁莺远公能重陶元亮老汉常陪石曼卿日暮碧云追雅致阳春白雪有余声江南烟雨楼台好尽意推敲不用惊
纪行述怀【扈从上京之行】
陪扈滦京媿未曾马瘏儿病苦凌兢龙门湍息山陉雪偏岭风凄石濑氷倏忽雨阳天叵测迂疎道路事难凭侍臣争笑冯唐老不向明时献技能
冻雨晚晴自成物门归院马上口占
碧山缭绕昼隂垂云湿宫城雨湿衣芳草远含春意态微阳闲弄晚光辉滦河委曲经千里魏阙嵯峨壮九围满目郁葱佳气在莫从陈迹访依稀
送王仲方淮东廉使
薰风殿阁舜琴张睿念求贤治远方滦水绣衣朝浥雨淮壖白简夏飞霜九天星直三台近六辔路增千里长拔薤抱儿君素志琼花开处煮茶香
宣文博士周伯温世家鄱阳别墅有坡先世树梅千株其郡志载宋时守居多梅有亭名玉雪坡伯温爱之亦以名其亭
薄俗妖妍莫竞春万株清气照乾坤神仙身在藐姑射居士梦入罗浮村写物更无和靖句怀贤宜占谢公墩久知佳境因人胜何必登亭对酒尊
喜归大都玉署
玉署萧然一事无漫陪銮驭到行都白痴只对鳌峰石清供唯观海月图野疃有情开紫菊禁园无数列黄榆轮蹄廹塞通衢隘明日扬鞭出坦途
送赵大本赴西台御史分得尘字
释褐由来第几春彩衣重袭绣衣新地连羌僰民皆幸天助风霜笔有神骢马岂期多避路都亭无用苦埋轮致君勲业争先睹应叹遗贤满後尘
送王彬叔赴西书吏
庐江宪府昔曾经作掾闻君有此行灊皖诸山倚天峻淮淝二水得霜清苍鹰自向秋风击丹凤还依晓日鸣简牍贤劳好珍重灵台明处是云程
宣城黄山汪公仲云松楼
江东胜士高起楼坐对万松云气浮流水桃花非世外小山丛桂为谁留繁华竞逐移春槛货殖空名千户侯唯有清标供抚玩栋梁霖雨付悠悠
早春遣怀
百尺危桥路稍平新年邂逅一经行池台半入荒残景觞咏浑非少壮情只见晴波羣浴马未闻芳树乱啼莺相亲赖有西山色常似连屏照凤城
张德谦寿松石
木精山骨旧相亲鬼匠临摹大逼真霜老苍龙潜委蜕月明寒玉暗传神丘园预卜长年兆苔藓难埋後夜春信是坚贞同气类望秋蒲柳谩成尘
燕石集卷七

[book_title]卷八
钦定四库全书
燕石集卷八　　　　　　　元　宋褧　撰絶句【七言】
吕仙亭
物外烟霞属胜游有时长啸海门秋岳阳楼上题诗了惭愧人间韩伯休
一絇丝【张昌仪兄弟恃易之昌宗之宠所居奢溢有人题其门曰一絇丝能得几日络昌仪遽书其下云一日即足後祸及】
清河桑少蚕拍簇曳雪牵霜不盈握西风吹落红莲花败籰尘埃弃墙角
书宜都内人传後【二首】
痴絶庐陵不保身忽从妇口议天伦鸾台凤阁须眉者谁识当时有内人
绣帷春色久徘徊檀机傍边说祸胎一笑诗人漫怀古梦中曾见内人来
朝元宫杂诗三首【延佑丙辰在汴作】
飞仙堂前深草青葵花榴花红重轻幽鸟飞来弱枝动泓泓残雨夕阳明
七真殿西开小门此中南与书司隣板扉无人蝴蝶乱细草幽花三月春
郑州车过雷□□【阙】墙桥上人已行睡眼羞明窗纸白惊人又是石鱼声【齐时则击石鱼声甚清亮】
送牛农师北上
玉带河流缘蔚蓝君家桥北我桥南一谈忽作容易别便是无情也不堪【武陵城西有玉带河】
招屈亭东酒一巵人生最苦远别离不须更折路傍柳君家门外青垂垂【招屈亭乃郡人送别之所】
阿亭学书才五经阿孙学语才春鸎乃翁去去莫回目外有先生内有叔【农师二子长玉亭从予受学次鼎孙时方二岁】
重过江陵
渚宫春水数经过风物消沉可奈何闻得街头耆旧说鲫鱼翻比昔年多
南条山色翠微茫映带江城冠楚乡杨柳两街多大宅好教留待段文昌
送陈亨甫如湖南
莫为功名怨别离别离何用送行诗沅江腊月无杨柳聊折梅花赠一枝
次韵赋春词三首
象口香消冷瑞烟锦衾罗荐任朝眠一心要续怀春梦不管啼莺绕槛前
妆楼淡月转廊腰晴露和春浸碧桃爱品凤箫腔未稳夜天空望彩云高
娇春杨柳暗藏鸦掩映文窗一树花寒食清明多过了悄无车马问侬家
澧阳道中春日
隔村山鸟学绵蛮夹路溪泉响佩环晴日烘人透衣暖不须春酒亦酡顔
别武陵诸友分韵得身字【延佑己未三月晦日别武陵北归】
人别江南花别春莺莺燕燕总伤神旗亭酒輭歌姬艶争奈相如是病人【予是日暴得腹疾不奈觞】
别後寄友
兰舟三日屈原亭醉出南门缓辔行柳暗河街新月上一塲离恨不分明
舟中夜雨奇周子善
雨暗空江夜寂寥打篷声似打芭蕉故人好在纱窗下高拥银灯对小乔
漂母墓
南昌亭长木兰僧进食英雄岂不能澼絖家资消几许阿婆高冢碧崚嶒
沛中
未央宫阙锦辉煌隆凖何心恋故乡直到中兴守家法年年供顿幸南阳
晚兴
紫陌归来月魄新草深凉院掩柴门絺衣欲挂梧桐上惭愧缁尘染树痕
感怀
扰扰红尘世态殊少年空殢五车书才情纵解吟春草毕竟京师不易居
初至都书金城坊所僦屋壁
士龙东头士衡西长沙舞袖难旋转豪家尽有厦连云自是诗人嫌日短【张岷有云京师有两般月日望月终请料钱嫌日长到月终房钱嫌日短】
晚出都城【是年八月东之乐亭县】
风入秋罗半臂寒紫霞赤气日光殷西山大是无情思忍送巾车又出关
宿错桥
胡来城下错桥西神树栖鸦廹暮啼数骑东来饮河水一声羌管碧云低
渔阳【二首】
万马纷纷动鼓鼙三郎束手翠华西向来别有销兵策莫恨青闱燕子泥
小丑从渠怨忌多不知和解欲如何万几尽有关心处却办城东热洛河
诚夫兄寄都下杂诗五首次韵奉答【予时在乐亭县】
虎豹环宫守日旗夔龙鹄立卷班迟明良自有赓歌咏逢掖诸生莫献诗
凤吹龙筝楼上头市中沽酒会英游狂心似火何时遂定约春风赋御沟
玉皇端拱白云乡扣额何时上緑章威凤祥麟都网尽後人谁更说昭王
拥被巴童似蝟拳矮窗炉火夜深然风流张绪如杨柳却向荒寒度半年
碎霜斜舞下遥天透胆寒威折塞绵不似豪儿衣狐白读书辛苦谩多年
忆武陵旧事【三首】
咏归亭瞰武陵溪隔岸花开雨後齐竹筱庄园春社散青陵村外目平西
芙蓉如妓绕横塘一段秋容着色粧犹记周郎会心处醒时双陆醉时狂【周子善别墅水亭名会心处】
两袖东风脸似霞满怀红刺访侬家春莺错唱清平调输却钗头缥蒂花
通州桥下见诀别者
二月五日风扬沙潞阳河津杨柳芽氊车离人泣红颊摇鞭羡我能还家
三月一日杂诗四首【延佑七年】
仙龙髯堕古混台碧籞春深花自开踏白马前双斧钺路人争喜晋王来
苑树云藏绀色鸦彩楼昏鼓促沉霞分明不似冬冬韵寂寞东风十万家【国有哀则崇天门外结彩为楼别置鼓角漏壶以司晨昏严警备】柳簇红桥緑雾匀羽林戈戟鎻重闉朝阳空照俜仃影长似东街碧树身
旧时瓮城野樱桃隈隅弄日晴树高游人来往不能折烂醉来时玩碧梢
李廷珪墨
神物蟠髹麝溲煤昇元曾是进蓬莱玄光依旧能今日谁信昌言己夜台
阳关图【二首】
系马停车待酒阑骊驹歌断不成欢凭谁说与图中客水远山长行路难
前春别宴武陵溪候馆垂杨暖拂堤忽见画图疑是梦故人回首洞庭西
七月八日晓晴暂出丽正门外【二首】
团团碧树压宫城白凤门楣淡日明囬首琼华仙岛上片云犹欲妬新晴
晓凉门巷柳隂蝉九陌晴泥着锦鞯到处帘栊尽相似巧棚人静五生蔫【里俗以七夕前数日种荳麦等於小瓦器为牵牛星之神谓之五生盆】
冬夜
纸窗如水月如氷天际浮云罨画屏漏板阑珊参过午篝灯犹诵太玄经
羣蔬写生图
午衙太守杞菊赋朝日先生苜蓿盘翠釡驼峰无限美画师何事画酸寒
元夜偕二友看水灯
緑鬓相携御輭风珠尘粉雾月朦胧水灯浮过南桥去却被残氷碍【阙】红
得周子善书问京师事及贱迹以絶句十首奉答
春王朝会大明宫祝栗鱼蛮四海同至治元年调玉烛和风甘雨看年丰
晓日云冠缀彩珠龙顔如玉映康衢大官门外停天驷羣辟翺翔侍步趋
黄流玉瓒荐馨香九庙神灵降百祥一部云韶导仙驾归来朝贺坐明堂【时皇帝初举亲祭之礼四方未知】
至公堂下鱼鳞屋丽正门前蜗殻居三百英雄来献赋是中应有马相如【至公堂会试之所四方进士来试南宫者率皆僦居丽正门外】瑶肝玉肺渥注驹玄圃崑仑是坦途暂蹶霜蹄未为失三年奋迅碧云衢【子善昆季连与乡贡皆不利故勉之】
人海茫茫万仞山健夫争赴碧岩端跻攀分寸不得上始信文塲蜀道难【予亦以旧岁失举】
一念遗孤一怆然心旌无日不悬悬潞阳二月河氷解定买吴侬燕尾船【弘夫兄殁於武陵侄彍在彼时予欲往视之】
谢家择壻得逸少温峤先酬玉镜台罗帐合欢犹有待可怜孤凤意徘徊【时予得婚家初纳采】
迩来吟思浊如泥今日酬君喜赋诗不识心忪并胆怯犀珠银液竟何施【予向苦心疾至今遂不作】
汨没京尘度岁华胷中千绪乱如麻南风凖拟挥谈麈賸费君家木杵茶
钱圣举山茶
丹青笔点水晶宫为尔寒葩染淡红今日北人多见惯不须和雪上屏风
雪竹白头翁横披【二首】
琅玕袅袅碧云空雪缀斜梢倚北风丹凤不来年岁晚一枝聊借白头翁
苍衣雪颈冻难飞寂寞寒梢独自栖别有春明好风景緑杨如画乳莺啼
出京酬送别者【南游湖湘】
台笠华缨洗暗尘都门官柳送车轮洛阳津吏揶揄我不是终军等辈人
阿城
掖庭咫尺失王嫱库吏奸因鼠粪扬邂逅阿城重怀古欲从何处吊威王
小姑贤祠【虎丘南地名小姑贤旧时民家有姑恶新妇欲织罗而去之者其小姑悉自?取为己过冀以悟母母悔而止乡人祠之】
离鸾别鹊两沉冥肠断庐江焦仲卿不见虎丘南畔月至今尝为小姑明
舟中述怀
饭了从容瞌睡禅诗情涩似急滩船吟成欲附都人卖又恐明时不值钱
彭泽水驿嘲渊明
循资白髪绾铜章明府何心解绶忙今日公田多十倍折腰儿辈亦无伤
五王博塞图
鶺鴒飞满万年枝羯鼓声闻博塞时自是开元太平事不曾闻有豆萁诗
贾傅祠堂【二首】
绦灌才书汗马功治安策里事无穷汉家未有停年格一岁超迁到大中
天上银河洗甲兵八方风雨会咸京洛阳年少偏多事强说当时未太平
舟中闻笛【岳阳楼下隣舟一军将醉而吹笛爱其音韵清壮命酒赏之旦求予诗遂赋此以赠】
虬须醉倚木兰舟不识人间出塞愁吹散碧云江上去芳洲斜日自悠悠
毛女图
终南灵药可成仙徐福空劳泛酒船七月輼輬鲍鱼臭不知宫女却长年
漫成
日射金堤御水明杨花榆荚出宫城上林如锦春如画却怪黄莺不解鸣
送存初宣慰湖南十首【存初宣慰故相野仙不花之孙由宦族入侍宿卫出为湖南宣慰副使秩满迁湖广省郎中至治元年召签会福院事明年拜天官至元元年春受命湖南宣慰使时天子新政鋭意治道开经筵留公侍讲读力辞始赐允四月朔启行公幼受学先兄弘夫性识聪頴及长遂知好学涉猎书史作诗临帖至於笔札砚墨雅好精致棊槊射猎击球等事虽尝间作亦视之泊如也予与之交将十年前年冬公特辟书室延致数月坐其下公今年三十三岁始生子未朞喜诗学唐有海棠曲亦得风致澧阳别业植梅数百本自号梅月庄主人厌倦世故时有隐去意以年方壮未遂诗人沅州校官吴陟字子高公极爱其才调欲辟署掾属故并及之公名阿荣字存初国人也】
太平天子辟经筵侧席金华引旧贤顿首玉皇香案底旌麾毕竟使飘然
緑暗红稀出凤城潞河津上酒双瓶湘花湘鸟凭谁报早晚楼船过洞庭
甘棠旧树几年余枝叶葱茏拂月衢长沙耆旧如相候先向轺车看凤雏
碧湘如镜岳如屏赋客骚人聚德星况是苏仙吟咏处高名从此竞芳馨
金貂门第黑头公五省三台指顾中便拟梅花庄上隐不应解组太匆匆
三载王城接燕谈高斋夜坐语喃喃有时共对桓伊曲一种清禅静里参
金闺朝退暮归时指点铅华尽赋诗惆怅海棠花底事有谁题咏有谁知
青霄持节镇湖山东阁招贤事不难若用紫薇为幕客常教街子报平安
花飘禁籞锦机空人别河梁酒晕红送春已是情怀恶又向残春送相公
科名自愧忝君恩未省何曹着此身遥想莲花门外路几时湘水共行春
早出过御沟
残月欲落日未生树根交合清水明翠华迢迢沙碛杳铜驼陌上马声少【驾已幸开平】
唐人两马图
玉山刍秣渭川波振刷骁腾意气多政好骈趋驾黄屋临危踶啮奈君何
少陵春游图
山崦楼台花树枝杜陵韦曲恣遨嬉画图省识春风面应是开元未乱时
张仲容七夕来徵诗就次韵以答【来诗云云压高城雨散丝万家秋气入罗帷巧棚七夕喧隣里小宋明朝定有诗】
钿合红蛛缀网丝玉儿瓜果设香帷从来天上张公子解试梧桐一叶诗
闻蝉
昨日流莺今日蝉无端世故苦相煎长安多少封侯骨雨打风吹过少年
龚秀才还临江【二首】
江上春波烟雾昏江南游子怨销魂五侯池馆歌钟沸争信麻衣忆故园
烟霞锢疾是谁医来到都门几许时莫待蜀禽啼血叫薜萝猿鸟怨归期
送成都何岩亮二首【由提学云南乘传过家为父庆八十寿】
云顶嵳峩蛇阵长锦江春日淡无光老翁白髪升平世闲倚东风看海棠
树迷云栈路间关诗礼庭闱梦寐还五色衣裳千岁酒马蹄仍度点苍山
省郎王景星僦居钟楼之东颇有幽趣遂号市庄主人【二首】
樊川别业辋川庄摩诘才情小杜狂闻说当年多胜事却怜官职苦相妨
佳树名花总是春画帘遥隔輭红尘池台政赖闲粧点惟欠林边学吠人
看云楼
昨日笙歌今日尘交情反覆世情新山中态度能多少辛苦长安陌上人
听雨楼【陈存翁】
侵窗度竹复临池絶胜潇湘夜半时客邸十年听不足可能今日重题诗
夜下新安驿奇家【馆伴安南国使还鄂】
河流如箭棹如飞星汉垂光月渐西囬首曲廊微步处文明门上夜乌啼
晚泊维扬驿【二首】
驿墙红树晚萧萧解劝征人驻画桡拟办青楼狂载酒月明何处玉人箫
朱轩翠馆?迢嶤几处笙歌几处桥怪得隔江人望见夜深灯火似元宵
江上棹歌五首【采石舟中作以相长年三老且以慰使云】
日南使人朝贡来东观校书远送囬长江无波风伯喜不须铜钲苦相催
江边日出便解舟轻帆经过烈山头我侬一日还到驿你侬何日到邕州【邕州与安南接境故南使以到为大成港之上采石之下江心有山名烈山】
远人莫愁行路难故乡万里应须还明朝得风到池口囬首不见蛾眉山
象奴晚泊卖象梳金钱卖得相讙呼大信有肉采石酒何不多买犒棹夫【大信市猪头甚佳采石出美酒舟人有大信猪头采石酒之语】荻花萧萧江月明十舟齐发棹歌声但有五两好风信莫为离别动乡情
寄张仲容【四首】
縠窗昨日君辞妇白驹今朝我别家马御仆夫都见惯莫教闺梦到天涯
城南城北渺风烟一度论文月再圆肠断而今更愁絶蓬莱云隔楚江天【仲容时以礼曹掾接漕舟在海上先予一日出都素与予契谊甚厚虽同居京师然各以尘事稀复接见尝谓小别离欲赋一诗此篇首二句小别离诗起句也今足成之】风流多病汉文园玉树森森瘦可怜梦里若逢徐福问仙家何药得长年【仲容素苦吟清□别时又病作】
有情谁解不相思罗幌风乾叶落时莫问离愁有多少君归犹趂菊花期
书汉津驿【九月十二日】
凉月满庭清似水匡牀无寐苦难胜闺人不见羁人况落叶横窗蛾扑灯
甄氏坟园春露亭【二首】
白杨如柱草如茵湛玉零珠苦怆神况是清明风雨恶可能无泪湿衣巾
轩楹错粲对泉宫菽水庭闱在眼中别有孤丘漆灯灭宁馨何处哭秋风
鄱阳萧性渊能鼓琴琴号霜钟是其曾大父宋南渡时所畜者其家上世善琴云【二首】
池台肠断雍门周艮岳繁华逐水流往事寥寥君不见金仙垂泣渭城秋
不似琵琶不似筝鲸音历历似秋清龟年流落江潭外谁识秦声与楚声
柯敬仲持其乃尊山斋翁遗训诗求跋
太傅当年自教儿唾壶谈麈亦吾师蓼莪流落玄扃下不见音容只见诗
徐氏致爽斋图【取拄笏西山之义】
隂霾荡尽晓无霞秋气萧森山气佳万户千门城阙里不知空翠落谁家
送章生还江陵【三首】
六尺身躯二十强长安索米日仓皇多应梦里还家乐菜市街头春酒香
荆门驿路草萋萋郢树连云晓色迷因忆儿时赏心处女贞杨柳夹濠堤
南国相知音信疎暮云春树渺愁予东风解办含情句代作长江双鲤鱼
秋江小景
霜落吴江息暮涛荻芦花叶冷萧骚山林真隐今谁在画里渔舟亦自高
赵集贤致政【二首】
集贤学士鬓双皤少日轩车意气多有口惟称老耼语向人不晓缺壶歌
酒满清尊花满丛高年乐事政无穷近来好语君休报惊动林间矍铄翁【时有新令官至七十不致仕】
送同年王在中编修代祀西行【六首】
宫云拥节下青冥巨岳通川草木荣传语词官休秘祝汉王深意在苍生
银盝天香出帝都春衣綷粲马连城南关吏争来认曾向当年见弃繻
联镳蓆帽杏园春五见宫花照路尘今日分携重惆怅顺承门外草如茵
娇儿文褓语初莺内子闲闺数驿程自是曲江春酒重不堪芳樾听鹃声【在中长安人】
同年折桂复同官同巷衡门指顾间纵是薄情诗兴涩可能无句到阳关
蜀山秦树碧相连鸟道花开三月天马上从来诗句好定应多费薛涛笺
街柳为暴风所折谩赋絶句
粧点官街能几春经行常羡緑隂匀隣翁只怪南风恶不道年来蠧满身
城南小雨
官街杨柳緑参差花外危亭俯路岐物色宜人总依旧天隂不似去年时
送曹义省亲新淦
亲在江南子在都担簦戏彩事难俱宁馨学业今如此郎罢还教食肉无
詹事府承宣使方君恕还岳阳【四首】
银榜宫前近识君当时悔不早知闻相逢未尽忘形话又逐燕鸿度冥云
古来词客不胜愁感慨悲歌谩白头君若到家无事日等闲莫上岳阳楼
腊酒浓斟白玉巵寒梅香缀碧苔枝知君不作京华梦睡到山城日出时
江南才子总知名久别烦君为寄声说道头颅将四十髭须先白两三茎
送李文清之官八番宣慰司幕府【三首】
马谙旧路不崎岖草色新袍是故吾山鸟山花总相识莫将诗句咏娵隅
西南边徼渺烟霞星土列疆道正賖羁思宦情应等尔锦城虽乐不如家
武昌门外柳如丝曾见吴侬笑咏时张绪而今渐憔悴定应不似昔年枝
送谢德润还澧州【二首】
通济桥头杨柳枝涔阳极浦漾金丝惊见昔年题柱客归来白髪照涟漪
征鞍远过孙王渡稚子迎门喜气多烟水云山一杯酒拂衣归去兴如何
春云出岫图
石根腾起气如饙擘絮成衣布置匀态度不须空蔼蔼东臯愁杀耦耕人
大名于景初家屋梁燕巢偶坏以悬匏代之因堕雏其中燕竟不他适来往其家凡六年异而求诗【二首】
春秋来去不相安王谢恩深往复还盛事他年君看取蛇衔明月雀衔环
暮宿悬匏昼出飞笑他辛苦杏花泥隣家竈突多炎上犹自双双得意栖
送张尚德还长沙【四首】
闻君家住古长沙吴楚川途万里賖九衢夏木皆尘土归棹惟应看藕花
江山风露夜凄清散入心脾爽气生重来写作金声赋莫向时人鸣不平
枫林水驿旧留连小小歌謡四五篇烦君说向沙鸥道今日才情减昔年【泰定乙丑秋予以馆伴安南回使宿荻港驿赋棹歌数阕题壁上尚德尝见之及来京师往往对人传诵】
洞庭如海山如黛畴昔扁舟数往还今日因君倍惆怅功名无味钓槎闲
送刘克让归汴中三首【名天秩由河南乡贡中第竞以便养辞馆阁之职除济宁録事须次觐省】
梁园词客卯金刀五十人中赋手高却是邹枚有神授他州解送敢争豪【会试第二名授馆赋】
苑墙霏雨拂春旌兴圣宫前晓唱名闻道明经传奕叶宁馨今日被恩荣【时久旱始雨兴圣宫唱名自此举始】
玉树瀛洲总列仙徒劳州县亦堪怜趋庭不羡长安乐还上河津画鷁船
送翰林编修赵宗吉秦蜀降香便道觐省【二首】
九重端拱不时巡宣室斋心礼百神奠璧沉牛唯遣使东封西祀肯劳民
锦衣玉节照皇都紫陌春风拂传车行役不须愁万里过家能似汉相如
和省郎杜德常清明三絶兼柬王君实艺林
开门景物苦无涯柳拂青丝杏衬霞醖藉仙郎谁得似官曹常对紫薇花
春闺无事不闻鸡睡起朝阳树影西尽道陌头寒食好卖花声里有莺啼
赤阑桥瞰花溪过白板扉临柳岸开最好苑墙东畔路可人何事不频来
送湖州李教授之官【二首】
輭红尘里换青衫弹铗歌残策去骖不用临岐重惆怅落花迎棹过江南
笔翰超然松雪仙丹青已矣霅溪笺高斋应有横经暇品画临书亦自贤
羣鱼龟蟹图
紫蟹玄龟素鬛鱼悠扬作队出菰蒲吴中饿殍须南食肠断腥风是画图
送新安王元成赴辽阳教官【二首】
三月边城未见花榆关尽处草连沙举头只见长安日忘却江东是故家
闻道东人乐事并舞姬酬锦曲酬绫广文别有诗书味自分皋比冷似氷
揆初堂【关中某氏永感之後夀日避客之所】
二十年前具庆时彩衣歌吹进琼巵而今亦有如渑酒自顾微驱欲奉谁
尧民图
謌謡人物接康衢和气氤氲溢八区日晷悠悠才过午周人酒诰汉人酺
燕石集卷八

[book_title]卷九
[集部,别集类,金至元,燕石集]
钦定四库全书
燕石集卷九　　　　　　　元　宋褧　撰絶句【七言】
送王君实西台御史【十首】
凤城雪霁收灯後乌府风清奏牍余道路行人传好语艺文学士拜新除
折桂蟾宫近十年品流第一冠羣仙颂台藏室遨游遍御史分司又占先【甲子省元秘书郎太常博士】
一代才华百事堪祥麟威凤木楩柟愿擕云阁修书笔移向惠文冠後篸【预修经世大典】
樊川韦曲称闲情卉木林泉画不成毕竟高明挂霄汉终南峻岭渭流清
鲁郭原头才拜扫双清亭上罢吟哦黄尘发轫关河路奈此骚人标致何
十二官街踏雪泥归来门巷晚凄迷故人忽报明朝去横玉一声春日低
江东日暮碧云隂前月缄书锦鲤沉渭北春天多緑树又从何处覔乔林【时苏伯修南台方赴上】
同年分袂不通书陇峤巴川星散居騘马经行能问讯定应投刺不踌躇
生长何曾出帝城马蹄一旦赴咸京子长游览文章健张掖滇池在此行
芙蓉秋水锦生花羲献风流是故家谁敢持缣叩厅阁多应判牒走龙蛇
送王伯修内翰奉母之官南台御史【六首】
冯驩时动剑謌声忽聼乘騘建业行侍御虽然曾识面台端共说旧闻名
今代銮坡匠手闲故教持斧出江关多应湖海频移节敢望君王早赐环
九重天子恩如海雷雨斯须徧八荒南土不寒多草木却愁无地着秋霜
无悰莫饮采石酒有耳休聼商女歌揽辔归来无一事蒋山高处看烟萝
漳河潞河水悠悠夫君去上沙棠舟承顔无复别亲苦分袂但增知已愁
伯修思子马如飞兼善擕家棹且迟邂逅故人烦寄语故人挥麈日评诗【时二家皆召赴内台】
渡济河马上初见近城诸山
华山高耸鹊山东一带烟霏翠接空安石从来多雅兴却如新妇闭车中
中秋与吕仲实清话忆溉之李内翰不见
大明湖上水涵天月色偏宜李谪仙应笑吾曹杀风景碧桐窗下对灯眠
和州孝子黄钺父病痈笃孝子醮愿减年以益父夀果再生十年
上帝高居虎豹关尘寰蝼蚁敢相干寜馨别有延年术一寸灵台九转丹
冬日杂诗【五首】
暗尘驽马夕阳酣冻路凌兢思不堪徥侣徒行知捷径踏氷时过象坊南【时予右臂疾未愈】
金水桥西沙路低东来翠幰与桥齐不知夫壻何官职後拥前驱过曲堤
下床指直难结带出户舌卷深入喉共羡将军能出猎党家帐里不风流
金阙银宫上帝居緑章封事逹云衢晓来官吏传相告明日放生仍断屠【时崇真万夀宫为两朝大行作黄籙醮】
扫除愁恨惟应酒陶写襟灵仅有诗四十头颅只如此可能心事及游丝
过海子观浴象
四蹄如柱鼻埀云踏碎春泥乱水纹鸂?鵁鶄好风景一时惊散不成羣
送赵伯常淮西宪副【六首】
十年前是紫薇郎伴我书声隔粉墙今日绣衣持斧去冲冠毛髪半秋霜【至治三年赵为中书掾予为童子师其邻】
元龙湖海旧襟期叔度汪洋万顷陂知君不作媕娿态拟见澄清报盛时
天北天南赋远游合肥城下理松楸多应梦见还家乐无复眉攅去国愁【赵先为南台御史巡历海南召为左司都事分司上都今以清贫求出故有是命父母皆葬庐州】
常日相陪散马蹄官曹同事凤城西别来应忆太禧白醉後仍须乌迭泥【赵为太禧宗禋经参议予为照磨太禧白酒名乌迭泥去疾即孩儿茶酒後嗜含之】
明月清风赤壁矶八公山色照涟漪轺车使者多清致揽辔经行合有诗
春来几度送华輈芳草多情柳亦愁不惜裁诗写离恨道傍只恐鬼揶揄
河东郭从让友于堂
金昆玉季尽优游学似椿津共白头总为隋家贤吏部读书不问驾车牛
万户侯李通敏祠堂
猿臂将军金虎符寻常 气压万熊貙而今庙貌开生面犹似辕门按湛卢
李文愿自号寓盘
茂树清泉乐意深当年只有一知音却怜千古河阳月几照令人慕蔺心
送张克寜赴淮东宪掾
读律由来可致身十年乌府气无伦明朝奉檄淮南去多少芳年惜後尘
神凤琴【太原李公逊所藏唐雷恒制宋建隆重修】
絶响朝阳瑞世鸣喧啾百鸟谩关情却凭千古丝桐在传得岐山一様声
浴罢【九月七日平江作南使江浙之行】
黄华街市雨珊珊磴滑桥危马足难催唤小胥供祝版吴歈坊下振衣还
姑苏即事【二首】
南北东西画舫通卖鱼输稻不愁风隣人使北归来说车马京尘十丈红
娃儿十五瘦腰肢眼角红粧浅淡施闻道阿娘将典却掲帘催唤买燕支
平望驿和王伯循芙蓉韵
都门暑雨别匆匆尊酒论文久不重却忆篷莱云起处如舟亭下看芙蓉
晓发皂林驿
万夀山前旭日鲜琅玕无数映清涟吴儿笑我杀风景马上驱驰不坐船
长安驿道中观芙蓉寄嘲伯循
玉溪桥畔淡朝霞照景红粧泫露华说似分司才御史水边花胜驿中花
一钱太守祠【刘宠】
山中父老感承宣五马高情亦自贤一样青铜成肉好後来多是捋须钱
上虞山行值雨马上口占
山腰云掩翠光微远见云浓近见稀对景漫思高彦敬怀人常忆米元晖
上虞山行晓霜
略彴凝霜晓不乾竟无人迹白漫漫马蹄踏破铅华色得似鸳鸯瓦上看
嵊县道中
一径蜿蜒万壑遮良田美树衬烟霞明时不作秦人避欲占膏腴别起家
过鴈荡不见李五峯隐君
鴈荡山高不可攀松巢竹坞白云端题诗爲报经行客莫作寻常少室看
石溪驿候伯循不至
古来元白似金兰谁道风标不可攀驿骑飞来问騘马计程应是在铅山
深青早发比明至柳阳桥戏赋
?榔嚼罢复含姜月落松明马首香【阙】　匆匆闻禁漏宿酲初解对残粧
寒食拜扫盘桓南城亲友家书所闻见俚歌十首
北城繁华拨不开南城尽是废池台看花君子颇解事不笑南城似冷灰
南城宦家有孤儿华裾宝马日遨嬉羣奴豪酗卖丘木身在醉乡犹未知【招贤乡刘氏事】
柳村南路百泉涌?车踬马沮洳深茕茕一僧力负土治【平声】道不成徒苦心【宜泉地卑泥泞四时不乾一僧誓填之功未就旋坏已数年矣】停骖惆怅圣安寺旧时轮奂想翬飞前朝已落王承福後堂空祀李宸妃【寺亡金所建】
街头父老髪垂肩拄杖支颐话可怜粔籹不甜寒具小风光那似十年前
贵人池沼多鱼鳖好佛经年不杀生恶少家奴苦相负时时鈎擉恣煎烹【太禧院使图沁特穆尔别宅在丰宜门内街东宅有池可十数亩予尝屡至篇中事得之於其家人】
故都空有废残城天历人家学避兵今日街衢却依旧栅门全毁堑填平【天历戊辰冬北兵迫芦沟河南城民家尝树栅决堑以自卫】晓擕儿侄拜先垄常恐重来径路迷马上举鞭频指示石碑东畔緑杨西【时兄子彍将补外】
杨柳萧条花树稀风光毕竟属春时更过几日来相赏杜宇声催緑满枝
醉人驰骤紫叱拨游女揺曳双秋千争笑书生常蹙頞不关名利谩华颠
四月晦日早自石桥北度安济桥入史局马上口号
街树葱茏晓雨收官河相近御沟流帝城不是多尘土直住诗人到白头【安济桥颇危俗呼舍命桥者是也】
台州韩诚之入京赴调教授松江及归取道彰德展省宋丞相魏公之墓絶句三首送之
巾子峯前【阙】岁盟观光未久去王城匆匆又省安阳墓不负西风万里行
前朝谱牒自流传陵谷那知有变迁昼锦英灵俨千古多应能喜後人贤
金窠大印押班聨剑履缤纷落九天餐尽万羊成馁鬼楸梧何处认曾玄
掲曼硕小仆邹福颇能作诗诸名胜皆有所赠
福也事人甚不切学诗习字欲自别不似南隣守舍儿轻裘肥马通关节
送李从善之湖南医官
衡岭云开去路长名山芝术气芬芳多因采得逢仙子乞【去声】与延年第一方
舞阳刘元亭风漪亭
南薰微度曲陂前鸭緑粼粼出自然眼底文章人不识却教容易入诗篇
调谢敬德麦敬存二主司口号【同爲东平乡试考官】
半生跋涉每独往今得两公皆?才对榻聨镳已经夕如何綉口未曾开
嘲敬德口号
翰林十载擅才名廷试南宫数与明今日东行倍惆怅重来投牒赴南城【南城大都每岁乡试之所敬德颇重于乘马故云】
闰十二月二十七日喜雪四首【前二日平章彻里特穆尔窜南安】
赵魏燕齐无麦苗秋冬不雨煖尘飘王城一夜霏春雪喜气氤氲疹气消
昨夜鸱鴞出凤池同云如水际天垂谁知六出丰登瑞不在黄扉燮理时
积祸丘山重莫蠲君恩如海听南迁品流悬絶昌黎叟一様蓝关马不前
姓名何事到金瓯沧海横流浩莫收鹄立白袍三百个有谁回首望崖州
雨中马上口号
十二官街底许寛寻常尘土昼漫漫晚来一雨春多少唯有垂杨最好看
送翰林应奉寿同海涯挈家觐省十首【供奉字弘毅至顺四年进士第二名辉和尔人自号清氷玉壶登第时寓居蓬莱真境】
翰林供奉三十强前春曾是探花郎年来居京大不易走向沙头覔去航
才情如水气如烟寒露玉壶氷浸天北庭沙草渺何许江南风月故依然
巷南巷北叹偪侧楚山楚水去难留白玉堂深云雾杳迟子还应八月秋
往时折得高枝桂身在蓬莱无处寻今日论交便如故百年诗酒百年心
携幼入室藉文褓上堂拜母舞斑衣青绫被冷承明直忆着餐钱应早归
妻儿含啼红腐粥仆夫奈冻吉贝衣到家同作端午节角黍如玉江鱼肥
京华尘土浩漫漫精神百倍是南还杨柳风前梳黑髪荷花池上洗朱顔
小季读书饱笼饼同人对榻戏樗蒲君过扬州应北望相思魂梦绕川途【其弟吉祥哈雅留京补国子生】
昨朝直院舟先发供奉今晨又趣装广陌无人留去骑前途有幸及归航【时直学士欧阳原功先还湖湘】
一日不见如三秋乃今送君作远游我侬犹索长安米你侬指日到蕲州
夜归即事
九衢尘土夜馍糊欵段无臕不任驱闻是鸣驺忙避路谁知恶少诈传呼
赠长安孝义张周卿三首【世昌】
堂上家公白发垂随阳鸿鴈各分飞当时独有娱亲志不羡朝衣羡彩衣
几多豪杰出长安散尽黄金救急难得似夫君有阳报白头强健子能官【其子字克礼】
曾同尊酒话蝉联君世西秦我世燕慷慨固当歌义侠流风传过二千年
无题
秋千架底过清明贵壻除官促远行收拾春衣单骑去落花风里暮砧鸣
三原张氏茔望松亭【张克礼】
已闻翠柏凝苦泪更道白杨多悲风时时见此霜雪干终身哀思何时穷
唐人两马图
出洗当年满渭川四十【音忱】万疋粲云烟画图只见风蹄八孤负河东晋问篇
山水横披
渔翁袖手空舣棹琴客攒眉欲絶弦惟有羣僧无俗恨乱山孤寺静谈禅
江浙省段照磨吉甫於予为同年友至顺癸酉会於吴门今春书来寄近诗十余首遂和其次韵张伯雨新居四絶句以答时同年吕仲实佥浙西宪并以柬之
流水阊门画舸横姑苏台上暮云平五年一觉吴宫梦珍重归鸿肯寄声
越水吴山未了青越调吴歈尽可听自恨昔年骑马过钱唐佳处不曾停
寻芳缓步玉津园掷果闻呼石洞猿更说公余多乐事酒船撑过涌金门
葛岭跻扳屐齿苔旧游山鸟不相猜绣衣使者虽同调不许联镳共往来
又次韵述怀见答
搏桑日出事纵横浊酒能浇磊块平占籍神州将百岁晚风空送杜鹃声
居庸一带雨余青历鹿车声久厌听梦到江南旧游处钓鱼矶畔柳风停
菟裘无地可田园犹是栖栖择木猿昨夜洛阳风雪甚袁安依旧卧衡门
虚庭罗雀砌生苔紫燕穿帘似见猜开尽碧桃凝竚久麻姑书信几时来
王君冕尝於长安城东出南头第一门之北凿牖穴号归云洞二首【门即青门庙记又名青绮门】
青绮门边有穴居窈无窗户与阶除暂时收住为霖气不逐狂风谩卷舒
苍狗白衣多变幻土屋深沉藏不散神龙有时飞汗漫犹可相从雨霄汉
抚州李氏种桃亭
瑶池阿母杳无踪结实开花怅望中何似君家亭子上一年一度看春风
赠辛瑞卿【名居祯尝质物于某氏私库误赎得玉带金器不受而返之时人义其事】
之子轻财能好义事如行道不拾遗试从人物观此世有似开元贞观时
夏日家食偶成
晓日荒荒帘影低炊烟浮动孟光衣苍蝇大是无知物苜蓿盘边亦乱飞
顺州会曹元宾尚书贻诗二絶因和其韵【巡历京畿东道】
三十昂藏试省闱回思金榜挂名时府公幸遇张京兆到处逢人说项斯【予忝科名日曹为礼部侍郎】
王事那能计苦寒客窗灯火夜阑珊谁人解得尚书乐不戴朝冠戴道冠
十二月十五日香河偶成
朔风初定晓霜晴独坐寒厅日转盈怪得无人来诉讼羽林猎骑尽还营
檀州之平谷道中口号【赈饥东道】
村垣儿女可怜生满髻花枝弄晚晴放下秋千争见笑雨中骑马过清明
丰润县赈饥答武孝隆文学
唐坊霖雨怨八座汉庭灾异免三公古人争解言调燮不识春郊发廪功
武清县斋遣兴
想像规模临晋帖搜求章句记唐诗緑尊且喜无羣饮缃帙安能许自随
三月晦日偶成
十里平原晚色低粉飘红坠緑凄迷客中无限伤春句却为乘骢不敢题
病後自嘲
谁使儒冠易豸冠寸心万虑死灰寒九衢随例乘骢马【阙】
灊山县廨和赵伯常宪副韵
霜气澄清日色明诗情横逐晓霞生前驱负弩休驰骤自有云山管送迎
武安堰秦氏山庄留题【録囚襄阳】
清溪如玉竹如屏门掩苔墙犬不惊怪得轺车尝小驻林间时有读书声
赠玉泉寺僧天云
吴山锡杖楚山云云染袈裟诣县门莫怪褰帷不相见禅机深处付忘言
对月和谷城县尹杨文载壁间韵
凉月娟娟照满怀流光如水共徘徊持杯对影非吾事但许帘栊彻夜开
夜起
揽衣开户纳微凉西北遥山掣电光但愿天瓢膏禾黍莫愁溪水没津梁
自谷城将往山中
路入均房千里余人传山径大崎岖崃叱驭真男子何必屏间看地图
山行值雨
山雨随云往返飞行时沾湿避时稀须臾驰过前冈去满马斜阳就晒衣
过均州界山宿道院
楚邮燕驿饱经过尘土风涛败兴多涧水绕阶云绕屋可人今夜好行窝
竹山山中太皇观小憩道士白刘伯温御史旧所题二絶句即景和寄
雨汗淋漓鬓发苍空山无地得苍凉乔松老鹤聊容与转觉仙家气味长
酒泉才子气凌云落落清谈久不闻见说松厅深处坐简霜挥洒净妖氛【伯温名实喇卜河西人】
刘阮入天台图
谁知物外一山川缥缈楼台小有天不向溪头遇仙子桃花流水亦悠然
秋江独钓图
林间二客形骸俗江上扁舟波浪愁万里乾坤少知巳一竿风月自优游
沙市道中二首
十里沙津緑树凉长红小白粲林塘今年分外春光久四月幽花夹道香
紫椹累累桑柘浓野人生计尽从容林间自有催蚕鸟不用乘驺苦劝农
谢德润号月海【二首】
三山宫阙湛无尘万古青天白玉轮身世清高能尔许当年惟有泛槎人
坡仙畴昔赋赤壁万顷秋江一苇游更向东溟观月色当时襟度复谁俦
寄京师诸公【四首】
华颠戚戚苦无悰愁絶湘南六一翁采得宜男仍谒告未应空学顾非熊
白玉堂前一老仙能文善饮量如川官高犹说清贫甚乞【去声】与田租作酒钱
渚宫春好酒如川引领巴江眼欲穿却笑词人杀风景瞿塘不敢泛楼船
月露星河共一天无由缩地谩凄然金闺莫羡江湖趣曾溷京尘二十年【时欧阳原功有失子之悲其子在浏阳欲归不得谢敬德学士书来诉其俸薄无酒资王师鲁待制代祀秦蜀由栈道竞还京不得至京一会诗所以慰原功嘲敬德怅然於师鲁且述区区鄙怀云】
次韵王伯循御史
汉江如练画船开负弩前驱照岸隈却是沙鸥解相识彩衣人着绣衣来【御史少时常侍亲自汉江泝流归兴元】
宿牛首市陆叟所居二首【再録囚襄阳】
窗户斜临鴈?洲墨云金电晚风飕西城不用随车雨醖酿新凉学立秋
尘染綀衣雨汗流停骖借得半窗秋自怜不及居停主坐看青山到白头
谷城县斋留题【二首】
城南筑水息波涛城里青帘间树梢谁信琴堂太岑寂承尘低处燕为巢
方沼移栽菡萏茄曲台培植牡丹芽小山丛桂多清致不用河阳一县花
舟下汉臯渡
朝辞光化水无泷搥鼔扬旌下汉江何事舟人混南北櫂歌不似竹枝腔
复回至利阳道中
愁见羣峰云气隂泥涂溽暑苦难任逢人莫问何时雨陌上蹄涔尺许深
宜都朝京亭四首【按部峡州】
烟霭空蒙江上山晴时不及雨时看沙鸥笑杀亭前客有底忙时不倚阑
清江水合浊江流闻说弥漫燕尾洲想像秋风秋月下登临不减岳阳楼
远近峰峦浓淡姿微茫洲渚画图披新诗似与江山约恰值幽人兴到时
九华山耸此山低一様澄清映翠微千载神交谁会得临风说向谢玄晖【西北诸山稍似秋浦故云】
题民安驿
枯芦断岸年年雪古木颓垣夜夜风自是江山入图画可堪华发道途中【戊寅庚辰皆以冬月至是驿】
津市留题
烟霏空翠瞰芳洲杨柳依稀古渡头斜日扬鞭倦行役自惭不及贾胡留
山南宪副拜珠太古四友亭【二首】
三友翛然奈岁寒使君雅趣共盘桓京尘扰扰春游客不满高人一笑看
窗外梅花照雪晴江城松竹更青青宦游难学宜春槛好向行窝别筑亭
赠相士西湖
淡妆浓抺固相宜风月才情酒共诗欲把芰荷都折尽只将清泚照须眉
赠相士小山
桂树丛生猿鹤幽薜萝烟月閟清愁白云何处吟招隐我欲因君作少留
赠僧别传【皇庆初先兄弘夫尝假江陵城东资福禅院隙宇聚徒授章句主僧蜀人号无瑕好读书论文久而情好颇密时别传实从兄学至正辛巳秋予由荆南佥宪将趣召翰林别传游两浙名山方归以无瑕旧稿及名胜赠言来见别传与予生同年弘夫兄卒无瑕圆寂皆已久感今怀昔令人不怡遂赋诗以赠予尝以使事经温台明越故并及之别传名普灯○三首】
鴈行零落禅牀寂回首人间二十年曾见缁衣立函丈不堪抚卷重凄然
越中海影接山光更着招提着色妆珍重道人多雅致尽收清气入诗囊
吴越经过我亦曾溪流夜泛岭晨登仙岩佛洞遨游遍却愧不如行脚僧
淮东县属朱子静乃祖所得松雪困学二帖
两公墨妙贵莫比一门祖孙世济美纷纷恶札请托猥覆瓿无踪只愧死
白子芳瓶梅结实【无为君以文献故家清慎通贵矣子芳读书温裕克承世泽有引无替此华而实实而复华生生不息之人象贤之义祥异昭昭假物以显宜哉岂直着其孝也始予至顺间识无为君京师後至元戊寅予备位六察按部河南会于荆门去岁始闻薨逝感念存殁因赋小诗二首以系之君名湛字季清】
蒙惠泉头岁暮时相逢云已及瓜期捐金筑埭功难就嬴得州民死後思【公守荆门尝凿河置坝以通舟楫会受代不克毕
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>