<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,序,卷一,卷二,卷三,卷四,卷五,卷六,卷七,卷八,卷九,卷十,海桑集全文在线阅读,海桑集全文在线下载,大玄古籍书库">
<meta name="description" content="明代诗文别集。陈谟(号海桑)著。是集为其外甥、门人杨士奇编,裔孙德文录。现存的明刊本计10卷,诗2卷,文8卷。目录后有“后学宜山李资深、儋耳郭九皋校正”、“后学长乐曾一卿同校”两条。前有永乐七年(1409)晏璧序。后附德文辑先生通传一卷。清康熙十九年(1680),有其裔孙陈邦祥的重修本,仍为10卷,诗5卷,文5卷。四库收录本即以此为底本。《四库全书总目》曾责备此本编辑的疏误:“《灵山寺》诗以五言长律入古体,《悼刘生》诗以七言拗律入古体,而《崆峒云居》诗又以古体入律诗,士奇未必舛误如此,殆邦祥又有所窜乱欤。">
<title>海桑集_陈谟_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">海桑集</span> <br/>
          作者： <span class="inputVal" id="bkauthor">陈谟</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]111764</span> <br/>
          说明： <span class="inputVal" id="bkdec">明代诗文别集。陈谟(号海桑)著。是集为其外甥、门人杨士奇编,裔孙德文录。现存的明刊本计10卷,诗2卷,文8卷。目录后有“后学宜山李资深、儋耳郭九皋校正”、“后学长乐曾一卿同校”两条。前有永乐七年(1409)晏璧序。后附德文辑先生通传一卷。清康熙十九年(1680),有其裔孙陈邦祥的重修本,仍为10卷,诗5卷,文5卷。四库收录本即以此为底本。《四库全书总目》曾责备此本编辑的疏误:“《灵山寺》诗以五言长律入古体,《悼刘生》诗以七言拗律入古体,而《崆峒云居》诗又以古体入律诗,士奇未必舛误如此,殆邦祥又有所窜乱欤。”其实,将邦祥本与明刊本相较,这些诗的编排正相同,似是人们对诗体认识有差异,并不一定就是舛误。晏璧集序曾说,其“弱冠侍教先生时,翰林承旨宋公,学士潘公、祭酒许公阅其文评之曰:‘汤盘禹鼎,器之古也;太羹玄酒,味之正也。’”陈谟创作的特点是文体简洁,诗格春容,杨士奇开创台阁之体,其渊源实出于此。</span> <br/>
          封面： <span class="inputVal" id="bkimg">Z_19043.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]海桑集
[book_author]陈谟
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]111764
[book_dec]明代诗文别集。陈谟(号海桑)著。是集为其外甥、门人杨士奇编,裔孙德文录。现存的明刊本计10卷,诗2卷,文8卷。目录后有“后学宜山李资深、儋耳郭九皋校正”、“后学长乐曾一卿同校”两条。前有永乐七年(1409)晏璧序。后附德文辑先生通传一卷。清康熙十九年(1680),有其裔孙陈邦祥的重修本,仍为10卷,诗5卷,文5卷。四库收录本即以此为底本。《四库全书总目》曾责备此本编辑的疏误:“《灵山寺》诗以五言长律入古体,《悼刘生》诗以七言拗律入古体,而《崆峒云居》诗又以古体入律诗,士奇未必舛误如此,殆邦祥又有所窜乱欤。”其实,将邦祥本与明刊本相较,这些诗的编排正相同,似是人们对诗体认识有差异,并不一定就是舛误。晏璧集序曾说,其“弱冠侍教先生时,翰林承旨宋公,学士潘公、祭酒许公阅其文评之曰:‘汤盘禹鼎,器之古也;太羹玄酒,味之正也。’”陈谟创作的特点是文体简洁,诗格春容,杨士奇开创台阁之体,其渊源实出于此。
[book_img]Z_19043.jpg


[book_title]目录
钦定四库全书　　　　　集部六
海桑集目録　　　　　　别集类五【明】
卷一
四言古
五言古
七言古
歌
五言律
五言排律
卷二
七言律
七言排律
五言絶句
七言絶句
卷三
表笺
颂
论
卷四
碑
铭
传
说
卷五
序
卷六
序
引
卷七
记
卷八
墓志铭
墓表
哀辞
卷九
书题跋
卷十
祭文
杂着
赞
文
解
【臣】等谨案海桑集十卷明陈谟撰谟字一德泰和人生於元成宗时洪武初召赴阙以疾辞归其家传称卒年九十六考集中年月止于洪武十七年晏璧於永乐七年作海桑集序称谟卒後二十年则卒於洪武二十一年戊辰也谟书刘氏西斋倡和卷後称生大德间为前朝太平幸民六十余年由洪武戊辰上推大德元年丁酉仅九十二年安得夀九十六是其家传误也其集诗文各二卷为其甥杨士奇所编
国朝康熙庚申其裔孙邦祥重刋然排律之名始于高棅士奇未必即用其例又灵山寺以五言长律入古体悼刘生诗以七言拗律入古体而崆峒云居诗又以古体入律体士奇亦不如是之陋殆邦祥又有所窜乱也集中通塞论一篇引微子箕子反复申明谓革代之时不必死节极为害理故其客韶州时为太祖吴元年元尚未亡已为卫官作贺表而集中颂明功德不一而足无一语故君旧国之思其不仕也虽称以老病辞然其孙仲亨跋其墨迹称太祖龙兴弓旌首至先生虽老犹舆曳就道一时老师俗儒曲学附会先生之论动辄矛盾是以所如不合遂命驾还山拂衣去国然则与柴桑东篱之志固有殊矣然其文体简雅诗格舂容东里渊源寔出于是原序称宋濂目以夏鼎商彞太羮元酒虽未免稍溢要在明初固渢渢乎雅音也乾隆四十四年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
海桑集序
庐陵文章爲江右之邹鲁自欧阳文忠公而下若胡忠简周文忠杨文节俱称文章宗家宋季巽斋欧阳公须溪刘公中斋邓公青山赵公虽不大显庸卓然文名于世元氏时又若麟洲龙公养吾申斋桂隐三刘公力追古作者猗与盛哉泰和陈心吾先生生元大德乙巳间敏而力学犹及登宋元遗老钜公之门务躬行践履尝与计偕试于有司不偶即弃去肆力古文辞元运既迁科举学废乡人士子从先生讲道德性命之懿接踵于户庭圣朝龙兴稽古崇文设科取士先生以老成硕德屡典文衡又以遗逸徵固辞谢去予弱冠侍教先生时翰林承旨宋公侍讲学士潘公祭酒许公南行道庐陵谒先生之庐閲其文而评之曰汤盘禹鼎器之古也太羮玄酒味之正也唯知者能知之三君子之论若此又何以议爲哉先生殁之二十年其孙翰林庶吉士孟洁孟京与余同以纂修大典召赴京师出示海桑集若干卷读之雄词大篇诚有德者之言也在昔欧阳子为宋儒宗於谢希深尹师鲁死序集古録有无谢尹知音之叹意谓作者固难而知者爲尤难先生虽不得位于时其学则淑诸乡人士子其文则见知於当代知名士其行则孝友之政施於家可谓俯仰无愧怍者矣而予也不敏学爲文辞尝质正於先生期待甚厚老成凋谢之余持不足之姿承乏文翰内顾惭悚敢叙先生之文哉顾先生知己爲未报又敢靳一言乎惜先生遭时俶扰其制作弗及黼黻皇猷以鸣国家之盛而题曰海桑集云永乐七年岁在己丑四月既望山东提刑按察司佥事晏璧撰

[book_title]卷一
钦定四库全书
海桑集卷一　　　　　　　明　陈谟　撰四言古
瞻屺堂【并序】
昔者孝子行役尝陟屺以瞻母屺何所独无即所瞻何日不存雩阳黄侯以其禄弗逮养掲瞻屺以名堂盖将所在乎见之按诗话山无草木曰屺系以诗曰
缅彼崔嵬坤土而隆匪磜匪砠弗赭弗童我兴瞻之念母劬躬嵌岩窈深可以容与其岑其蔚膏发泉乳我心孔悲念母鞠抚暧翠在庭朝爽盈襟宛兮慈顔春和煦林孰是金行爲此惨栗鹤髪其髟霜露既集攅峰丛峦罗立闲闲既有令子亦有贤孙风木之悲寸草之伤甘旨在庖彩乌在堂禄薄养丰其乐如何丰而弗逮所慨实多移忠之孝亶惟尽瘁教忠繄母展也孝子孝子终身悠悠瞻此
咨询堂诗【并序】
天下郡县建牧伯守宰必立风纪之司以莅之风纪肃而善恶彰美化成矣乙已分宪李公按部至庐陵而八邑之钜奸积蠧盘根狡冗翦薙剔抉发讁无遗邻郡闻风胆落将去吏爲民不可得盖自壬辰乱民间不识绣衣久矣一旦震霆起蛰於涸隂之余严霜殄沴於炎荒之野涂歌里咏松茂栢悦何可胜纪吏厥知所向始萌惧心庐陵旧有按察司公扁其堂曰咨询而大书掲之其属邑士陈谟侨贑闻而踊跃谨献诗曰
奕奕岩岩风纪之堂雪氷其柱铁石维梁鸟飞过之不敢下窥高明有抗神物诃撝十载之旷一日而伟如翬如翼绣衣戾止有扁崇崇端正不颇珊瑚碧树交结枝柯宪纲之振在悉民隐于咨于询是谓绳凖幽者潜润远者峻壁聡察或遗孰伸孰抑刍荛之贱商工之卑勿卑勿贱言亦有禆虎冠狼牧童子能言蜜矢氊针明者昏焉孝妇之旱三年尤剧决狱之雨顷刻而集穆子格言着於春秋咨谋度询必务於周岩岩李公服是明训惠我庐陵以风列郡百邪以正衆枉斯雪载瞻堂扁居不栗烈公德在民公辔在野峩峩穹碑式劝来者
朝阳诗【并序】
朝阳美韶阳钱史君也爲政宜民德如朝阳故以颂其岂弟也
瀛海之东桃都之山有木相扶蔚乎盘盘金鷄既鸣日观斯出鸿蒙之枝其赫有奕乃浴于海遂升于天苍苍凉凉维气之先君子锺之刚健其德匪维刚健抑又温克穆穆暾暾冬夏一致彼昼而亲爱畏或二我亲其朝有爱无畏君子作牧召父杜母宁寛以扰无猛而势韶石之上舜峰之下湛湛露曦皇华被野嵎夷之宅阳谷之宾成岁定时羲和纪勲宁独韶阳史君遗爱式遄其归光于昭代
五言古
万年树
俗名冬青结子红明似樱胡宫中多植之对揺落而沦荆棘伤而赋焉
翳荟隐嘉树穷冬常不雕堆魁火齐珠错落英琼瑶直干不偃蹇爽气何飘萧碧梧与翠竹无此晴霞标忆昨甘泉宫含风郁萧萧凤凰五色羽翔集不待邀天子重万年当之奏云韶王母留佩环月明耿良宵如何海尘起蜃雾腥丹霄恶草荐煌煌不材耸翘翘懿此丽荒寒容华日以消磨牙集?虎堕羽羣鸱鴞引睇苍梧云重华邈难招徘徊将何及落景腾山椒
送友人之锺陵
以我白石歌壮君黄鹄游笑骑将军马踏遍西山秋古之大哲人於此怀民忧铁柱系长蛟斗门遏洪流地轴安其常水灵何所求长笑蜀太守空立三犀牛繄此十万家高柳连城楼形胜自天开攻守由人谋彩笔爲我题宣城美才猷宁知东湖水可以藏渔舟
云壑简南安陈知事
达人本云卧丘壑外轩冕神明交澹泊樵牧相偃蹇伊优与肮脏叔世同一贬凄其望诸葛忧抱何能展甘霖幸一溉涸鲋将冀免归岩出有时潜石不相远横浦极天高怀人路悠缅英英露菅茅矗矗飘素练嵌虚隐空翠窈窕涵?蒨虽复簿书繁而无尘鞅绊摛章唤隂铿作赋招王粲凉颸散冲襟清波送流盼亭亭金芙蓉似是武夷涧花下藏仙舟渔郎莫之见济胜天与游流霞共谁荐
甲辰九日游兴国灵山寺简同游
车马烂辉光登临向上方攅云衆峰直引路万松苍涧底蒲茸白篱根栗叶黄爽犹宜羽扇晴复丽罗裳缥缈云关峻岩嶤石径长杂花明乱草好鸟隔幽篁渐近精蓝域俄闻洞水香栋梁何崒崒金碧极煌煌崖裂狮初啸峦回象欲狂鲤鱼新上水灵鼠旧依仓【四句皆山形】石笋何年长池莲此日荒铁船归瀚海方竹压潇湘瀑散晴空雨林含伏日霜行云走神女卧鉢隐龙王一纪长离乱丛林半在亡如何超刼刼独此见堂堂喜挹清河彦兼承入幕郎风流同茂宰啸咏及重阳杯紫浮萸烈缾虚揷桂芳高僧惯宾客才子盛文章壁怪前题漫游疑後日忘少陵多秀句偏在赞公房
乙已正月携家自永丰萧原郑大中氏复归平川雪晴郊行分得数字因用述怀
蓂飞穷孟陬鸦喜喧晴宇食罢澹无营意行惬幽趣章缝六七人谐笑杂今古出行仍关市负郭皆乐土霜留草头花雪落松梢雨山翠扫娇蛾水光揺浴鹭梅残惊缥蔕柳弱未金缕纵横野人庐大半无外户皆云县官好所病在军旅近时哨粮卒出没甚虓虎刼财野爲青杀人血漂卤以兹不有宁全家入城住县官极保障郭外今安堵官军多下流执讯系长组向来刘表鹰化爲张汤鼠家人尚未还宾主阙茗具昇平亮可复篱落勤遮护桑柘即抽萌鵞鸭尚多数芳菲亦未通笑指桃李树乘除理则然甘苦要相补我从去年秋不得恋坟墓避地来平川誓将远抄虏凄凉埙与箎白发走岁暮彼是天一方鳞鸿杳无据前登胡公山似螘缘壁度悬崖临不测仄径忧跌仆竦身胆爲掉况敢一下顾喘噎投村家村家亦寇伍危言相恐迫云此难久驻唤儿自束发导客从儿去所利客资囊夺攘俟中路我家一百指幸不罹此罟脱身走郑乡犇窜泥没股郑公素长者见客深慰抚薪米既幸周时亦分酒脯草菅藉地温伏枕且无虑新年返平川复此名胜聚自闻野人言惊悚狂欲舞县官希鲁卓才子追沈杜深怀五色笔随意数行醑清吟勿体拘占韵实齿序蔼蔼春云埀冷冷石泉语志喜亦未然姑将纪愁苦
夜饮简同席
华月流中天美人集公舘战尘良已清凉颸且宾雁对此念君子萍蓬各乡县赏胜如前期会心岂在远旷怀谅所同乐酒皆维宴驾言望广寒所思邈遥汉玉兎捣玄霜爲谁驻顔面萧萧青桂枝吹香助芳荐殊乖建安才虚辱高贤眷微词苦难工所适非所玩
贞妇
时运忽复乖兵尘昏白日风花信所飘安得念茵席所悲命如叶自誓心匪石出即依旁舍归斯匿深壁凶徒肆披猖鷄犬俱辟易罔俾荃爲茅宁甘血成碧哀哀八岁儿抱母同毁璧
分韵得杖字三十韵
西林崒雄峰衆山此其王秀如冲霄凤险若排空浪高木鬰扶踈旭日明滉瀁何烦紫盖朝默已通蓬阆太史览九州於焉憇仙仗遂令百里间疲癃走祈望高明当中天拱卫罗万象是日正重九晴云开荡荡往来三四公白髪森相向始自泮水涯青钱挂筇杖徐昇閲武亭宛见武安像飞步凌数阶恍然层霄上始悟出城闉顿隔蠓蚋盎稚松早腾拏香草极条畅落星不上天伏鸽犹在圹顾侯镇是邦文武古良将马军送行厨时羞压冬酿宠兹数君子园绮相少长佳句况絶奇意重千金贶朋徒有清欢觞酌无限量侯惠不可忘羁怀良自旷吾爱元阳子至宝不慢藏掉头不能吟养真有嘉尚吾爱霞外人飘萧云鹤状身藏一黍微气溢九垓壮自慙局方内探道肯多让言夸岂是玄梦断犹成想譬如水中月谁能擒不放归途醉昏昏逸兴殊怅怅遥礼山上云云深暮锺响
张思孟赏菊席上次葛诚夫韵
十月菊始繁何殊艳阳花衆芳诚所存独萃清河家琴樽畅襟抱金兰盛才华煌煌锦绮云承以朱翠霞餐英想灵均吹?怀孟嘉极兴从淋漓笑谐絶疵瑕晚节相与娱吾生良有涯
题秋江送别图赠郦彦诚
祥乌有慈母旅食他山树波净涵金螺沙明横白鹭饮啄游其间逍遥娱旦暮祥乌夜夜啼所思在返哺衔悲诉鸾凰乃得导先路往还里数千离淮复经楚儿髪白不多母顔渥如故白鹭安敢留金螺送东注霜降潦水收冬温柳芽露望望故园春淮山涌晴雾
哦松谢丞托兴於琴劒金玉各赋一章因赋答之
爲琴爲递锺氷茧弦孤桐下堂写猗兰上堂奏薰风一嘿成连师无亏昭文氏所贵荐郊丘何心劳郑卫爲剑爲豪曹吴鈎非宝刀鸣匣欲剸犀流星利吹毛尝闻武库灾穿壁径飞去勃勃芒砀云赤帝何由遇爲金爲紫磨太白无顔色不归董卓坞肯近王济埒丹砂安可化水银安可成淮南枕中术举世高其名爲玉爲截肪含章而永贞入火火弗焦沉水水弗氷守珪与五瑞雕琢备文质成器有相资懿此他山石
溽暑作古意六首【并六句】
湿云涵薄雾日光如镜尘杨花吹满床燕雏娇近人双双白练带衘得樱桃新
微薰似清暑复慢幽人肌泉声翠帷隔花艳玉瓶滋谁缄双青梅题作无情辞
溶溶雨沼波宿来得新鱼但看萍无踪始悟鱼安居莫照钗头花钗落惊双鳬
翦下菖蒲叶换却流苏带虽微纂组工自是清净态画帘景迟迟琱盘香霭霭
困多病不如尘生风自卷蕉心先雨开菱花後时翦宿有锦字书教儿枕头展
枇杷香在手将餧陇头鹦娇鸣久不食振羽谢多情从今无浪言浪言郎君惊
游天庆观登衆妙堂兴叹堂有玄元像奇古而苏公小大二碑及居士泉皆废盖戎卒居之
琳宫宅兜牟?污衆妙门试窥捣衣砧上有眉山文上堂罗儿妇下堂饲鷄豚塑像古且奇稽首玄元君端居燕穆清谁使居人羣亦有居士泉澄源爲之昏那无一寸胶可洗千丈浑
西湖行乐图
生绡动湖光长夏宜清暑芙蓉散风漪劲栢留晴雾行无羽扇尘乐有瑶琴趣令德将遐龄鲁侯深燕誉
夜雪
耿耿茅檐下明灯看飞雪犯此太古寒因之百情热匡山有神人路断梁亦絶举目但凄星霜变玄髪狂歌白石烂往往逹明发
败菊
败菊如佳人粉面初酣酒猗猗耐荒寒兰芷相与友缅彼仙桂枝金粟照窗牖吹香逐环佩乃亦袭尘垢独秀揺落余肯与繁华偶故应鄙陶潜憔悴五株柳吴生何人斯砺斧君知否
题种德斋豫樟
豫樟材之雄拔地恒千尺冥将霄汉迫密是鸾皇室斩伐遭时艰根荄走石壁先公余後泽条肄今矹硉又复储楝梁溪山再开辟树德必务滋埀猷远翼翼幽斋?潇洒弦诵终日夕成蹊者桃李充牣皆黍稷乐地贵名教高风仰贤式蔽芾晋公槐苍寒孔明栢邦人所敬恭君子以观德
题萧氏友恭堂
庭前紫荆树四时根如石诚非雨露私乃是友恭积兰荪产其隂松桂左右翼清风列嘉宾赏弄终日夕伯氏髪已种温温金玉质才堪百吏师兴逐壶公逸仲氏鹤昂藏家事久云敕衣内沧海珠枕中淮南术修髯引清风叔子秀而栗郁郁眉睫间色矜新句出埙箎吹若贯江海润交益儿孙束礼法中外罔嗟戚然萁诮曹丕酣酒伤牛弼不见九江人同堂广长席不见安丰生自结天翁识鸡来哺狗雏犬俟同牢食行当表宅里远可风百亿况乃隂德深高曾所培植我来数升堂雅素最相悉庐山王文学金兰契方密长歌乐知心高文已在壁鄙词虽匪工聊用劝无斁
吊越王台
昔者虞翰林盛制越台碑读碑多胜槩登台但荒基王昔乘黄屋自云帝蛮夷迷途殊早复臣节终无亏陆贾信自贤任嚣岂真痴台今废兴几终古名不移海山万景赴岂殊隆汉时乃知登览胜曷以台观爲
穗石洞天即五仙观仙各持一谷傍各立一石则五羊也
吴晋纷纷日荆交瀼瀼时五仙持五谷爲拯斯人饥滕修加抚字郭璞徙城池羣生日以阜两贤功同归五羊上天去白石今累累至今稻梁丰不数虾蟹微泻卤出牢盆堆叠如山坻化爲百万粮充君节度资兵民两足食市井相娱嬉怀哉五仙人埀德无穷期
读五贤传偶成五首
昔在山隂县风流顾凯之茂林当户远白日下帘迟兴寄丹青里人怀岂弟思越山千仞碧俯仰共心期右咏顾凯之
枫柳虽合抱何如斋中松纵无栋梁日长会九天风正声若金石掷地谐商宫寻我遂初赋意在山水中宁知桓司马复与此心同
右咏孙兴公
辞吴还入洛云汉昭文章玄圃积白玉累累俱夜光长歌豪士赋委质成都王列军朝歌城震鼓数百里悲风天际来牙旗遽披靡至今华亭鹤闻者爲流涕蓴羮敌羊酪黄耳爲书邮顾荣既知己士龙亦东头吴中佳山水卒岁宜忘忧
右咏陆机
笑疾故自佳吾以全吾天况识墓中人飘飘喜谈玄浚仪有画像名亚卓鲁贤胡不传循吏而以权门愆自非东海恩难雪成都寃大笑落水时流风至今传
右咏陆云
阁道东有大牛王济鞅裴楷緧和峤刺促不得休宁知投分寄石友白首同归俱被收牧羊酤酪俟伏腊灌园舂税何所求夫人轻轩儿戏彩天下乐复有否九卿司马安通人和长舆巧宦信有之用拙宁非诬我思陶徵君养素傲樊圃黄菊绕柴桑清风满窗户
右咏潘岳
题夹谷行乐图
丽景属芳晨浓春满郊甸驾言使君车旌旗望中见嘤嘤閙时禽宛宛低风燕田畯各欢集山农悉矜眩深耕务所先复此劳身劝温言匪文具善政谐始愿耒耜大夫勤豆笾君子宴野人礼法踈曷以助芳荐青青陵陂麦一穗独堪献使君占丰兆欢赏杯急转簪麦不簪花衆宾杂歌忭胜槩入画图风流足吟玩披图向他年可入循良传
吴孝廉九臯归舒城
黄芦日萧瑟宾鸿念长途晨兴谢执友欲发仍徐驱请爲君子行言送孝廉车水有深潜鱼林有返哺乌彩衣化爲衰落景伤倚闾陟屺歌白华飞云增郁纡凤凰有丹宂窈窕临古舒醴泉喷岩阿竹实埀庭除饮啄爱羽毛他年御瑞图愿君崇令德金玉坚不渝
吊落星寺
移船落星湾不见落星寺灰飞刼已空石在顽无智尝闻容桀黠岂是关天意览胜怀昔贤金仙久无寄星宫环紫垣官守宁容弃向来果何愆一斥沦九地化石竟不归千载同一恚
七言古
题吕仲善所藏汪水云草?卷子【并序】
卷中百?各极情态而终以大小数鴈岂所谓江南破百鴈来乎水云寓黍离之感於画图观者凄断
瑶琴理罢松风长嬾上湖船看歌舞行云流水有心期野草闲花各天趣纷纷虫羽恣飞扬散入毫端无遯处寻香逐艳何从来含睇凝情如欲语黄筌崔白称好手妍吮朱铅眩童竪不肥不瘦润有余墨晕生春独清楚春兰翛然如处女短不出丛秀眉妩夏芷仙人白紵袍长身玉立风生宇何当石根容我步乌纱筇竹从容赋漆园蒙庄知道者梦里化爲蝴蝶去蘧蘧栩栩情态多什什伍伍花间住颠魂无定抑无归粉翅织纹何用许象房守宫半夜走玉帐佳人成白首络纬萧条蟋蟀寒山河已落他人手篱根晔晔牵牛花瓜蔓藤枝亦何有西湖清浅緑荷雕画桥依约春风柳海潮不至天目倾七宝金鞭从北狩双双朔鴈俱南翔莓苔菰米连潇湘飞鸣宿食各自得岂有矰?仍须防道人蒿目难爲伤铜山泪尽天亦荒琴歌既断赋无续画图彷佛存兴亡平川吕氏好古者不鄙谓予题此画忽忆秦皇汉武年万事轮云如走马
题青山白云图
刘生用墨如用兵墨如雨点鸦乱行须臾生纸气飞动浮云白白山青青秦皇昔向湘江下怒伐湘山山尽赭此树能逃烈?中至今瑶翠森如画窈窕复疑盘谷中书痴拟欲挂高松饥煮肉芝分白雪寒披栗叶啸天风
题春江送别图
跨牛庵前松两株跨牛庵中谁读书金华仙伯黄太史至今虹霓四壁光有无往时闻人侯独驾一篷雪来从太史游风致两奇絶贤郎故是鸾凤雏侨居奉母乐有余七千里外怀定省新年欣得陕州书黄河鉄牛安且都河中水暖多嘉鱼民恬俗熙官府静召南复颂贤大夫贤郎江头买舟好六月潘舆到家早公馆甘棠蔽芾隂夀觞先进安期枣书史孙碧霄写景春江浔别意恒苦多画意恒苦深江清柳碧天沉沉谁能赠君緑绮琴沙鸥往来未近人燕燕亦复多好音江水去不回柳条空尔长松飘金粉缀离席絮住净萍随去航就中龎眉老禅伯夙昔贤侯心莫逆河梁日晏重牵衣一望青山三叹息叹息深深礼白云但祝平安厚眠食郎君归戱彩衣披图吟咏想依依月明却忆金鱼浦应是南来翔鴈飞
喜雨行爲瓜尔佳县丞作
田将入种黄尘飞高原卑隰同歔欷秧苗盈尺日夜老南风卷地吹人衣夹谷贤侯心栗栗忧国忧民赋安出清平禅关地高迥龎眉老衲动如律松头上接云气寒栢树遽作龙身蟠宝瓶杨枝初洒润风雷奔走驱涛澜免冠散水城南北通身是雨皆天泽连日滂沱不暂停大湖长陂收不得斯民呼舞贤侯燕白下由来壮哉县今年奉公百不忧?稏高低满郊甸
金柑花
金柑花铅霜银雪盈桠杈独当伏日偏荣荂緑珠金弹叶重遮半黄可恨飘篱笆数枝尚复秋始花花不成实徒纷葩高枝蠧穴心久瘕秋高恐畏成枯槎抉蠧椎凿何当加低株三尺隂??始自脱略茅与?试花寂历明晴赮秀色已似卑梨楂后皇嘉植楚甸夸忆昨包贡天王家兼程星火疲骝騧蓬莱歌钟觞九霞传柑曲宴恩波奢尘飞道断虎奋牙下州斩伐无根芽他园见之何怅邪天王北狩黑海涯故侯谁种青门瓜杨梅茘子金枇杷纷纷并得登笼笯金柑花委香屑玉同尘沙行歌花底沾乌纱歌成谩起园官嗟
题瓜尔佳同知画像
卿云景星丽天目吴峯如绣江如醁锺奇毓秀谁最多九苞凤凰维夹谷大明启运朝明堂览德遂与羣龙翔西江下邑烦抚字勤劳祗用跻民康井井栽桑隂覆野岁岁莱田有新稼万顷黄陂澹更清一襟寒雪光相射丹青写出庙堂姿唐代衣冠远有仪瑶林琼树风临赋预想凌烟阁上时
次瑶攴石望鞵山
舟移瑶攴下遥望石如屣舟人云是大姑娘一掬弓弯曾堕此吾闻古有巨人迹姜嫄履之生后稷神灵奇踪此其一水仙罗袜凌波轻安取盘囷如此石又闻大禹乘四载濬川来经彭蠡滨遗此表徵千万春江神呵禁畴敢登偶一践踏风雷惊导河自崑仑砥柱碣石壮本根瞿塘灧澦堆舟航不敢争飞奔长江钜石天意存此其小者疑屣云君不见小姑健儿女将军剑峯屹立当海门
落星石
星宫堕江化爲石作镇鲸波与蛟室东西日月异崑仑金碧楼台自兜率海枯尘起刼火飞阳侯鼓波竟何术大船驾海貔貅来战罢湖中血波赤至今白骨堆山丘此石虽顽泪应滴君王扫除江海清匡庐五老复精明南朝三百六十寺安得乘云取次行
题谢令尹朝京得意图
绯衣皂?朝天客如龙骏马桃花色埀鞭缓辔曲江头赏遍咸阳二三月乱来奴隶皆轻肥使我复忆开元时画图忽见惊相问不是知章定牧之
悼刘生
刘生少年美无如壮志只欲攀云衢焉得青藜照天禄苦遭燕麦迷玄都故园花木愁题鴂彩服庭闱叹蟪蛄白璧久寒黄土暖更堪老树夜鸣乌
史君雨爲徐知府作
甘雨注三农舞村村歌且謡云是史君雨四月欲尽五月来政恐腴田变硗土史君五马走青原神龙腾骧离洞府翻倒银潢挟隂雾涧溪争赴长江去一夕良苗青尺许老农言百无苦昔忧井枯无饮处陂塘不得瀦鱼鼈爲人取丁男租税且阙供妇女徒然力机杼木皮草根纷可煮何似舂秔仍饭黍园蔬复?蒨不肉美堪茹家牛不卖曰取乳牲肥酒香枫社鼓时时取欢覔隣父醉里长歌史君雨
歌
观澜歌【并序】
汤君尧佐世家浠水爲望族故有观澜亭自其大父父游衍翫适而君少时读书求志於其中君既以才諝选初调佐吉州司市征核而货阜官理而务清廨宇平临大江风漪雨縠月湍雪泷四时朝暮瞬息造次无不可观君慨念浠水怀祖父不置友生刘元实因以观澜副其志致能赋者率赋之按字书水因风起曰波又云澜大波也夫水浅深大小絶殊故海渎河江汝汉淮泗澜在在殊善观者随大小浅深皆可有得孟氏盖云有术故也即澜何所独无抑善观者希耳君修於家研於学契夫澜也深矣又能所在致爱致慤着存不忘匪徒善观而孝思发焉斯不亦善之善者乎乃爲长歌之其词曰
浠之水兮泓以洸不淟淟以漓入兮不腾腾而濞张其声渢渢兮其肆以洋有美人兮亭之臯服且食兮咏以陶始涵渟俄湁潗兮噫气怒而相遭文澐澐兮又锦机错理兮象纬飞奔忽鱼龙兮轩举乱藻荇与行云荡日月兮弗支送鳬鷖兮在亹吾虽弗及观海兮吾既得夫委与源凖千涛於一波兮又孰弱夫湍而壮澜怀先人之不可见兮临长流而永叹曰盈科与成章兮佩明训以乾乾吁嗟乎美哉洋洋兮永矢而弗谖
归猿洞歌简玉华遯叟
我本白猿翁来寻碧环女望山但觉藤罗深入门唯见花成坞花间蝴蝶爲我语解君佩纕媒洞府自应托梦无险阻凤凰飞来嗒以咍子非西行牛秀才昭君匈奴犹可笑野狐惑人何媚哉孙郎前身孙供奉袁氏化形妖气重峡山要是萃逋逃狐女观心国师动翁所佩苍龙精试一舞耳生风旌阳斩蛟江水中何当一扫山爲空我闻凤凰言还谢双蝴蝶画船东下山苍茫闲向江心弄明月
蕃塔寺
金天圣人面流沙流苏帐暖飘金花一从蕃僧起蕃塔常言彼此爲一家朝朝上塔呼天应天门只在蕃塔顶碧甸双睛白纒头大师端坐如坚忍棾夹斜行只自识蛮音鴂舌听不得菩提树下学谈禅弹指兰闍笑如吃塔上金鸡四面飞可怜宛转无定栖狂风吹落市人笑何日飘萧渡海归
甘湖九曜石石皆刘汉自大湖徙置大者名九曜
乐州甘湖百丈余中有长生之神鱼天星入湖化爲石短肥长瘦八九株醉翁上马嗔索扶蒙头衲士病且癯熊蹲豹踯猿狖攫麟凤不动云凝舒嗟哉天星母乃愚下俯奥渫甘同污烟霏雨暗丛百恠鸱鸢粪顶鳬鸭呼嗟乎南中不可以久留何当返尔大泽与具区
鱼乐图爲王石泉赋
石曾曾兮写琴泉洲重洲兮隐钓船美人兮收纶湛空江兮遥天鹤汀鳬渚兮长短相怜羌林水兮翳然我所思兮濠濮之间澹松云之满几服芝术以忘年
吴元年客韶阳戱作海桑歌
海田茫茫皆种桑鸿蒙万刼刼复长隂连壶峤磻空濶枝与日月相低昂桑根老人太清史肯向人间管甲子伏羲三十万春秋一年一醉如流水双鬓白尽还青青至今爱写换鵞经只酿松花尝满瓮与君歌笑走沉冥岁己未年七十有五作百字令以自夀
安期瓜枣问今年海上怎生迟了七十五年看又过更七十年难老吟首歪词写张歪字送与陈抟笑笑时冷眼乾坤龙虎颠倒　追念一度长安再游汴水那用希夷号三百年中多少事一夜连床怎道易象卦图天根月窟有何人能到爲君长啸洞天铁笛春晓
五言律
腊月三日次康山庙阻风
风滑不成雪雨寒徒滞舟湖低山石长天尽水烟浮渔子身如叶将军命赌侯报功存庙食白骨谩成丘
烂泥湖着浅和韵
波涛遭险路风雪迫残年空濶疑无岸苍茫但有天冥行良独苦着浅待谁牵舟子不知水长吁断复连
版子矶
巢湖小龙子作镇版矶头游戏腾玄象端居拱赤虬两峯攅马耳一水挟鸿沟遥寄新诗句明珠或见投
登峨嵋亭吊太白墓
神气归天上江头徒认坟花留宫锦色星动翰林文过客多题壁摛辞难逸羣祗应扫松雪可以荐清芬
望九华山
秀色似匡庐芙蓉拟不如遥知五老者深羡九华居采药闲骑鹿眠云或着书岁华讵云晚於此遂吾初
峡江周郎墓
此地亦巴丘将军岂昔游风吹大树老坟对古坛幽庙祀存邦典时艰惜勇谋小乔殊凛烈爽气共横秋
题复初上人松云山房
挂衲云根松结巢松顶云千年养金珀五色丽乾文松风引名胜云月净嚣氛待携陆修静酌酒听桐君
吉文费赴考功
壮志已云逹守官仍一穷桒麻焦土後花柳闭门中贞石书遗爱轻车赴考功台城天尺五鸣佩列羣公
寄韶州段同知菊圃
贰守声名久河东古绦州仪曹陪法从枢府接英游夏馆榕隂满秋篱菊蕊稠官居随地好山水自风流
病起闻蝉
蜡树一蝉吟北风吹客襟时添栢子火坐拥木绵衾伏枕身如蜕观书力不任清虚来渐远於此识初心
别黄侯归岳州青阳里【二首】
奕奕青阳里江船秋到家鴈从彭蠡过月向洞庭赊砌长公孙竹园开子母瓜莫令生白髪应自问丹砂天地一虚舟水烟相共浮不随苍玉佩未弊黑貂裘孝友涪翁传才情谢朓楼君山有仙子吹笛待来游
题秋江图送青阳君
秋水雨添碧秋江柳复春行歌螺子浦言送青阳君南岳云峰静金华石色新怀贤空见画情緖若爲论
渡江
钓艇浮螺子依依夕照前鸟飞黄叶落山断碧云连野暝芦花白天清桂魄圆纷纷樵与牧长啸入苍烟
题小景
使者求才俊官船倚杏花春光连楚甸莺语似京华松润藏云密洲回带石斜秦淮到应赏明月满家家
闻道【二首】
闻道潼关下黄流似海深由来天设险过者日伤心汉殿芝房冷唐陵玉甃沉不应有佳气郁郁尚如今中夜居庸北苍茫见帝星翠华烟漠漠沙草月荧荧象纬尊南极鲲鹏返北溟感恩余老象粉骨向心亭
送子卿还家奉亲
雪紵唐人服香罗女直巾行吟楚泽畔犹是葛天民茭白炊乌稻橙黄鱠紫鳞登高应最乐戱彩侍严亲
送郭思信远游
不谓公家役还爲壮岁游风吹木兰桨水发蓼花洲彭蠡渔歌晚秦淮月色秋琼花无恙否几月到扬州
和陈中常赠别
相见即相知相携未忍离神光湛卢剑高谊角弓诗单父琴三叠河阳花满枝逍遥行乐处别後定怀思
夀星图
云根一丈人长眉如柳青调笑赤松子出入紫微庭文鹿衘芝草金童把玉经武帝何由识空瞻南极星社日偕郭思诚伯仲郊行过其先人墓
桃李螺江浦晴天散暖云沙明灵运屐花照信陵坟入馔池鱼白治聋社瓮醺人生行乐耳春色已平分
寄川上隐君
停云叠雪鳞浩荡十洲春高卧容安石耕岩乐子真絮花篱落静梅雨篆烟新蚁蛭空多事鸥波只自驯
萧氏公孙竹图
孝竹参差写光辉八叶萧岩岩商皓节楚楚阮郎标挂壁红芳映迎风彩凤飘五君来往熟得醉不烦招
蹇驴
使尔不爲蹇知非果下孙卓锥疑是骏漆步仅如豚暮雪灞桥水春风锦里村殷懃诗伯爱迟钝向人言
江桥晚景
山欲收屏障云偏曳葆縿水侵杨柳渚帆倚夕阳桥夏緑团空翠秋云盛麦苗携书归隐处不待太冲招
怀杨子将
建安七才子江夏一黄童鹳爵那?鱣琴高不化龙羁孤千里易孝友一生隆最有宜春恨魂飘结暗松
池上萱草
池上多萱草雨余纷好华乱榛扶易直轻燕掠微斜爱欲移当背忧宜摘送茶苕华比顔色同向国风夸
赠安南使归国
秦淮柳影中使舫背归鸿建业山河壮南交节制通襟凉乘海气家远待秋风仍岁频衘命诗囊夜吐虹
题郎中顾公蔗境诗卷
昔者山隂县风流顾恺之春风痴欲絶秋草澹相宜上马青山送埀帘白日迟千年留蔗境只许省郎知
初五宿峡山口
野烧隔江明官船畏虎停危樯侵石峡高枕倚沙汀树杪初弦月芦根数点萤一埕香桂酒自笑独爲醒
因驿舟囘寄清远令
晚泊清远驿言怀仙李标江光浮云树潮信急兰桡单父弹琴夜西山拄笏朝怅然一凝竚诗寄北风遥过清远县爱其山水追赋赵佗刘汉墓
清远佳山水英雄多墓田赵佗余四世刘汉几何年云势连衡岳江源起蜀川海邦归职贡应更产时贤
过浈阳峡汉杨仆将军驻兵处
帆过浈阳峡攅峯剑揷天嵌岩通窈窕石壁絶夤缘将军若下瀬於此驻戈船飞鸟不敢下声名何赫然
过虎榜山
已较文场艺俄经虎榜山上有欲落石下爲无底渊诗人昔好事留字嵌空间摩挲殊未可驻目但悠然
寄泷水县丞
出佐泷水县缅怀贞节堂春明彩服丽天远白云长鸾诏腾双阙金冠表一方依依缝线密应念久风霜
别曲江参谋孙舜元
北望水天冷南游瘴海凉衣沾椰叶露酒送茘枝浆上相怜才美邦人沐化良向来经济熟知不愧龚黄
海渔公子爲宋昌裔作
我爱宋公子把竿长钓鳌闲寻龙伯国笑指海鳬毛员峤随波转珊瑚入网高秦人未相识何用遣卢敖
清江钓隐
小隐清江上无心竞白鸥蓼云团竹屋芦雪点羊裘放鹤归何晚看花醉即休底须终日苦三百六鱼钩
谢中常惠倒提
扶衰得倒提散步任东西花柳宜烟渚溪山爱雪泥酒壶挑可远竹户啄须低只恐穿林石铜声惊鸟啼
刘子中茅堂
整整筑茅堂修修傍水乡月明珠在浦竹密凤鸣冈啸傲轻轩冕踈豪引豆觞敲门无宿客题句隔莓墙
李楚善山居
身外等浮云松隂静闭门桃源有仙李盘谷傍渔村贤圣杯中乐君臣药府尊重来应待腊梅雪满郊原
题春日山居图
隐者有高趣幽居不用多松涛揺石壁樵径入烟萝倚槛看云起携琴任客过殷勤郭熙画好句待隂何
隐居图
寓隐茅堂僻幽寻鸟道分晴天千障雨伏日万松云岂是渔樵侣应怀鸿鹄羣小桥清浅处有竹抱桐君
畦乐诗爲王与龄【二首】
爲爱东湖水筑堂临水濆寒光夜留月白气晓成云花树不可剪药苗时自分客来常欵语琴荐对鑪薰栗里问渊明旁舍招云卿荷锄草露湿织屦柳风清二子俱天趣是翁忘俗情时时车马客於此听棋声
怀海北张指挥
韶阳深窈窕海北郁迢嶤冬热蕉衫薄晴寒海族骄辕门歌画一城角动招揺想见张公子椰浆日几瓢
行年七十二【时部使者移郡勘年甲】
行年七十二白髪向人羞肯羡梁江緫空怀齐楚丘绣衣题姓字皂盖验春秋一自周原猎难爲渭水叟
题隐者山房
隐者壶中日仙家刼外天晴虹出丹室玄鹤戱芝田待客沉香火清神枸杞泉何当谢尘事闲说赤乌年
题段氏山房
结构秀峰下清江长在门吟看辋川树眠借武夷云白石种成玉瘿藤刳作尊谁爲知已者竹祖与桐君
巢云爲萧伯璵赋【二首】
爲问巢云子云居定几年饥堪煮爲食吟即染成笺雨过龙文润天清海色鲜相逢韶石上舒卷兴悠然爲问巢云子幽贞夙所庐宁随龙卧壑不学凤栖梧拂袖凌空翠因风问太虚芙蓉曾揽结五老复何如
游月溪庵用壁间韵
百粤多精舍南华是祖山人知尊象教俗已变髦蛮明月青溪上清风翠竹间时时一谈咏杖屦自忘还
谢烈妇
夜月香魂冷春云别恨长宁歌折杨柳不学野鸳鸯画可归屏障祠堪配女郎琵琶弹马上晚节谩悲凉
次杨子良催菊韵【三首】
楚楚临堦菊曾看压衆芳红桃承海曙白玉吐霞光韶石多炎壤南天少肃霜如何深自閟不肯趂重阳楚楚临堦菊金风护得迟黄衣谁近侍白璧贵逢时屈子飡宁饱陶潜爱岂私由来傲霜节松栢共高姿楚楚临堦菊从知品第嘉程侯情最重杨子兴偏赊金蝶归丝网天鵞散雪花只宜揺落赏难向艳阳夸
报春树
但使羣芳早何嫌五月迟往花任杨柳孤注笑酴醿春事谁能报天机不自私此身虽老大云锦烂离披
芙蓉仙隐
芙蓉仙隐处太守日来游丹鼎飞随鹤松坛暖卧牛泉凝三伏雪草耐万年秋五马朝天去山人空尔愁
题梅关图
相送梅关去迢嶤上白云缅怀张相国复忆庾将军夹道松隂直初晴海色分天彭爲井络叱驭动成羣
得季子果嘉兴书
闻汝踪无定杭州定婺州雪寒探虎穴浪猛踏风舟千里传家问三年滞旅游七旬今又四短髪不宜秋五言排律
崆峒云居爲曾巽卿赋
云居崆峒下野鹤鸡羣中堕甑前境忘弃瓢烦虑空苍狗任时态白衣谢尘容卷幔度冉冉开镜浮溶溶隂榻清媚夏晴扉粲娱冬亩耕足岁年林卧窥鸿蒙少日忽复远聚沙想羣童杖策笑安期出门交蒯通晚悟要爲逹朝华那可崇尝恨史家流老韩将无同如何曹相国堂上留盖公
和云壑熟食日韵【并序别】
只欲闻韶去其如度岭赊淹留囊易澁叙别雨频嗟老树迷云叶危墙上土花榆烟新出火谷雨早分茶纪节门埀柳悲风墓集鸦他乡托萍水高兴鄙桑麻酒出铜泉滑鱼分丙穴嘉金相霞错落锦句玉横斜落月雷塘路啼?介子家锺情君最厚滚滚惜年华
题友人村居
四座列图画半生傲丘樊布韦宁是贵轩冕讵爲尊爱客频扫径教儿日应门荣华曾把玩道谊将弥敦云与水无系吾将我共存兴亡自今古运数任乾坤牢落三间屋纵横半亩园棊寻仙客戱书对古人言斯鞅何功业韩彭几子孙神奇终化腐污潦本无根桃李休相笑梅花不解村
爲中常题溪山访隐图
自适贵清旷驾言怀隐沦雨深禹穴外沙净霅川滨着述尊弘景耕桑乐子真翠屏猿灭迹绣谷豹藏身木客倾壶夕桐君种药晨水烟清自媚天籁韵常新芝熟原轻汉松高本避秦祗应陶靖节来往问遗民
题吕仲善营丘山房图
稷下古诸姜营丘小洞房隣存锺令宅里似郑公乡乱後蓬蒿长春归棣萼芳每从黄髪老最誉白眉郎一室如函丈羣书自大方移床分竹影扫壁散芸香轮鞅莓苔外鳬鷖几席傍歌商怀考父玩易到羲皇建业看图画平川隔水乡参差多点染窈窕极苍茫山势元宗岱溪流想钓璜高秋凭虎踞何处覔鹰扬
追挽刘宗荣
总角从先进刘墙白下东衣冠会元日桑梓共高风内谱通家旧金科奕世同至今怀古道犹及拜先公夫子声名早承家德业隆山辉元韫玉节苦自和熊善行东平最寒芒太乙通贤良蕡有策着作向多功未展青云翮先成白雪翁修文期太速遗草意何穷令子称才杰儒科致显融善和存故里一亩复新宫种德门逾大光幽石已砻典刑看奕奕图画极渢渢春日珠林道秋风宰木丛长怀书甲子应自问鸿蒙辅嗣经仍讲宾王句更工焚黄知有日含笑九原中
王员外赴京
喜奉纶音至遥瞻帝里归秋风辞省掖海气拂朝衣参相深分阃员郎夙赞机金汤身作固蛮徼子来依欲徧羣黎德常勤四牡騑兵氓同鼓舞草木悉光辉留句题丹茘看花想紫薇鴈从淮浦起马傍越台飞未得承芝宇应嗟鎻棘闱送君霄汉上彩凤逐朝晖
简徐太守二十韵
牛女埀光远番禺枕海长藩宣开画省抚字属黄堂铜虎未分牧郎星暂歛芒化行龙伯国春动马人乡流徙归城邑顽嚚弃斧斨稻苗丰战地泻卤盛兵粮出入明星烂声容赤芾煌衣浓薇苑露冠重栢台霜两府联宾位元戎解佩纕已无鲸簸海宜有凤鸣冈百货流泉溢羣蛮枕奠康昔襦今又袴肉藿酒如浆暇日同民乐随时爱景光摩挲九曜石调笑五仙羊铁柱悲刘鋹荒台吊越王覇图童?骏客思海云凉此日殷勤接仍看抱送祥麒麟天上石楯戟殿中郎倾倒情何极吟哦兴不忘公侯知衮衮不数窦家芳
海桑集卷一

[book_title]卷二
<集部,别集类,明洪武至崇祯,海桑集
钦定四库全书
海桑集卷二　　　　　　　明　陈谟　撰七言律
和萧廷菊海棠
紫绵带露袅高枝折送窗前看絶奇春色仙家分已早金波宾馆赏何迟锦裁半臂初成後镜照新粧正就时闻道隣翁工炒铁请君莫负数君诗
题萧廷菊中书传
萧郎巧智似蒙恬兎頴狸毫健且銛能扫万言资李白曾探五色借江淹匡仙洞府家偏远丹凤池头迹漫潜咲与中书新作传虹光清夜映书帘
雨中登舟柬渝景明
市南买舟苦未得感君高谊最殷勤冲雨上山行虎迹褰裳度水散鸥羣干戈满地身长寄花柳一州春自分待把隂霾都扫却与君琢句染晴云
别竹逸极初归锡洲
十载飘零偶此同明朝判袂各西东来时梅浦分新白去日仙坛扫落红得句每裁云五色挑灯常近鼓三通两贤总是金闺彦善保兴居锡谷中
方丘生隐居玄洲题曰小蓬莱
玄洲故是小蓬莱鳌背烟消五色开月鼎云中分药送蓬头海外寄书来晴沙金屑眠龙子芝草瑶芳养鹤胎已办游山青竹杖还能酌我紫霞杯
别曾秋月提点诸公
暮年有意欲闻韶不计关河去路遥暂别玄都行紫陌回瞻玉树隔琅霄丹成鼎内春难老天入壶中日易消细袅炉烟频煮茗緑隂浓处好珍调
樵闲爲萧绍宗赋
之子采樵何所之樵闲倚石复移时忽逢莺语思求友偶值仙人还看棋山中乱云如雪屋松下清风多紫芝袖有长书君莫上祗今且可醉吟诗
至南安和知事陈云壑祠龙母韵
贝阙珠宫仙乐举盈盈初日碧波间眉如王母三千岁鬂绾湘娥十二鬟榕叶春浓僧院寂木兰风细钓丝闲渚苹荐罢骚人醉老我何能一叩关
和指挥兰花韵【二首】
名花消得玉爲堂别占薰风六月凉西子冰肌微带酒素娥翠袖冷含霜相辉喜接貂蝉近共醉宜同锦瑟傍制使高吟清且丽彩云散作满城香
临风玉立自堂堂肯爲榕隂借晚凉瑶柱葳蕤疑剪水铢衣萧飒自凝霜操琴好在虞韶後纫佩还思楚泽傍曲江祠下违心赏千古空怀是国香
次谢令尹喜雨韵
曲江六月有新凉令尹弹琴不下堂河阳岂必花成县彭泽由来菊是粮桑树连隂驯野雉马騣滴水舞商羊丰年好写归图画爲覔当时顾长康
重阳前和王参军【二首】
参军公馆竹爲扉遥对貂蝉逸兴飞李白题诗行处有王弘送酒近来稀锦糕时节思何极彩服兴居愿不违回望青原一千里黄衣想见照苔衣
苍烟郁郁集郊扉吹?风高鬂欲飞君喜慈帏清且健我怜家问远常稀茰锺芳烈当谁并菊抱幽贞与世违丞相祠庭榕叶底不妨人咲芰荷衣
次周翠庭感怀韵
故园囬望草成丘客馆新添雪满头已向昆明看刼尽犹思沧海借桴浮昂藏可愧嵇中散欵段那从马少游邂逅蒲衣成一咲覔牛元只是骑牛
宪使张虚舟谒韶阳文献祠敬简小诗
随车清雨洗边尘散作韶阳十月春累世风霜爲阀閲一壶冰雪是精神民沾德泽安生聚君遣皇华徧度询此日貂蝉辉绣斧千年风度俨相亲
简二宪郎
金玉科条两宪郎满空霜气集韶阳九龄祠下联圭璧五色云中览凤凰岭表寒梅迎使节海隅秋草借恩光绣衣报政乌台表定自声名动建章
追挽刘养直
校讐天禄去无日藏书善和归几时殷台落日尘杳杳象山宿草春离离玉雪未曾瞻道貌梧桐今已识孙枝斯文不朽应无憾刻石埋名有楚奇
戏和肱道人
道人连日醉如泥应爱铜泉浸鹿蹄内景新将丹鼎炼丽词常展锦笺题迎春处处经行遍饯岁时时举按齐只恐夜深欢寝後不知鸡向五更啼
人日登风度楼留题
凭高吊古想开元风度谁知相国贤八柱承天埀日月千峰列戟拥貂蝉龙乘海气窗间过鹏息天风雨下眠忽忆重华增怅望苍梧渺莾暗荒烟
乙已除日次萧极初韵
岁寒不作还家计倚遍仙人十二阑霜残腊梅殊草草苔深墨竹却桓桓时弹焦尾清还絶不酌流霞兴自寛二友风流知我者耻将心事学冯驩
九成台
韶阳太守台成日玉局仙人海上归万籁尽如韶九奏五云遥见凤双飞莲峯隔浦浮春色武水澄波漾暖晖错把滕王江阁比鸣鸾歌舞是邪非
葛仙祠留题
思忆仙人葛稚川旧祠冠服尚巍然罗浮自爱留丹竈勾漏空闻有洞天江右蛟腾青草里淮南犬吠白云边嬉游得似无爲好冷眼乾坤八十年
三月二日爲参军介夀
瑞气浓薰海色晴非关上已与清明橘中人献龙根脯鹤上仙传凤翼笙入幕参军多节槩能诗水部?豪英一千二百年如戏自是空同旧广成
参军庭前水香花一树夏月取叶荐汤者三月花开如粟?共赋之
玲珑琪树出高墙岂逐残香媚景光翡翠屑金分户映木兰坠露拂衣香浓隂远有秋风操清味尤宜夏月汤倚得参军修竹好共将嘉实待鸾凰
赠别钱太守
夜光明月庙廊珍五载腾辉武水滨祗有双鱼新改郡素无一鹤可随身仪韶凤已翔寥廓别驾车犹望後尘千里江东春树緑怀贤长有梦相亲
别郭宗玉还乡
故乡索寞久离羣邂逅韶阳复论文缑岭喜逢王子晋灞陵谁识李将军来寻锦石看丹茘归钓清江卧碧云应共高人川上乐题诗煮茗到宵分
榕树下别参军再赋就简指挥
榕隂翠盖倚重重相送城南复向东上将故多黄石略参军况是紫髯翁重题锦字云生纸独转沧浪月满蓬徙倚松根看野色青山缥缈意何穷
泊古羊渡望貂蝉峯有怀诸名胜
犹见香炉紫雾妍还随鸟影望貂蝉舟移岸岸皆奇石云起山山尽瘴烟红蓼水生连夜雨白茅露冷近冬天舜峯九日登临处吹?无由侍晋贤
题常方壶所藏易元吉蒲萄上有徽庙题识
画图惊见龙须长犹带宣和御墨香玉蕊宜归甘露瓮金茎偏润紫荷囊移来上苑恩光异拆寄文园渇肺凉曾侍宫壶沾御宴令人苦忆贺兰庄
苍雪轩爲南雄贰守刘可与赋
苍龙喷雪满幽轩坐使氷壶六月寒红袖解移青玉案素娥清映水精盘兴来剡曲余孤棹老去磻溪寄一竿何日江隂来步屧相从终日倚阑看
小姑嫁彭郎
窈窕仙姿胜藐姑彭郎故是子南夫鲛人爲织同心带凤使亲传五色书曾共湘妃游洛浦不随河鼓上天衢祠庭此日瞻环佩千丈风波镇小姑
彭郎忆小姑
青山何事翠如颦应惜红顔镜里人枕转珊瑚空托梦杯倾鹦鹉嬾濡唇行云仙袂游何所拾翠芳期误此春隔花流水何由见莫自陈王赋洛神
小姑寄彭郎
平湖黛色照晨粧只见风波不见郎已织回文成锦字莫贪结绶绾金章马应得意春风里花不知名官道傍杜若芳洲谁共采枉教人断九回肠
次韵雪用白战軆
晨霜暮霰作威严解送瑞花拂?檐漠漠汀沙成海水娟娟蒲席是氷帘寒深顿觉龙鳞小烟重兼迷马耳尖明日台城春色动爲谁寂寞爲谁淹
芦管制笛
旋将芦管裁成笛若比柯亭别出机数点残星分远近七均古调按依稀吹斜月影潮初上转入梅花雪更飞岁晚江空听?好夜寒吟句不思归
岁除大雪【二律】
怪底推篷重不开千岩万壑白皑皑山隂乘兴那无戴梁苑多才想有枚碧落空蒙龙偃蹇黄芦淅沥鴈堆魁上人制笛翻清思春向梅花调里回
孤篷莫叹凄凉景一雪翻成富贵年兎迹尽迷三穴外兽王谁幻五台前遥知淮蔡平元济莫管峨眉冷谪仙此夕金吾驱逐罢凤?春色下丹天
戊申元日次韵
午夜朝回岁亦迁一蓬残雪入新年寒云宿雾晴犹积翠壁丹崖晓半鲜淡淡春生黄苇岸沄沄波泛白鸥天蒋山风日应妍美到日同参不二禅
二日喜晴过采石次韵
推枕鸣鸦喜报晨忽闻佳句倍怡神雪迷采石浑如腊日上天门早是春一斗青钱沽客酒半簪华髪减年人二三禅友爲知已相对迂踈兴颇真
闰五月二十七日发金陵简同舟者
半年尘土满征衣怅望关河赋式微杨柳矶头悲昔日凤凰台下送斜晖潮来城阙鲈何在火裂秋云鴈不飞幸自故园松菊美还家莫遣赏心违
吊赏心亭火
赏心亭上通宵火万里秋天驾祝融国内焚莱知有禁街头舞马竟何穷秦淮浪赤蛟龙怒王谢灰飞燕雀空徒想词人怀往代繁华想象画图中
天门山
巨灵擘石镇江干纵有丹梯未易攀云黑蛟鼍腾出峡月明虎豹卧当关稍惊灔澦波涛壮宛似峨眉翠黛寒上有飘萧两黄鹄凌风随我振归翰
题吉文费太守卷
桁杨卧地庭无谒禾黍连云里有歌召父着声先岂弟阳城不扰是催科神游华盖红云岛兴在文江白雪波试问三穷谁第一莱芜转觉甑尘多
寄项如山伯仲
更无尘土到柴门还爱踈髯点雪痕鸥鹭江天新保社桑麻春雨旧田园尧民击壤应同乐鲁殿灵光让独尊况复惠连羣从好诗怀浓处酒盈樽
寄陈衡山荅其金陵归临贶
朱雀桥边几夕曛兴亡燕语谩纷纷怅望谪仙坟上草低囬蒋帝庙前云征衫尘土乡心共归路秋云鴈翼分枉沐光临到蓬荜无由倾盖一论文
追赋闻人州判赴京
一蓬白雪上京华五凤楼台是帝家定向天官书上考还随御苑簇轻车秦淮柳色皆金缕吴越山光遍绮霞小邑三年勤抚字月明应念白鸥沙
徐韶州追和仆叙别韵见寄用韵答之
别来只忆韶州景忽枉佳章寂寞滨太守襜帷三载旧侍郎官诰五花新枌榆社日家家酒莺燕江亭在在春苦恨云山迢递隔无因晤语乐天真
答南雄刘别驾见寄
潇洒雄州别驾尊公余揽胜出松门会稽山隂逢贺监丁卯桥头寻许浑文豹何曾迷雾雨苍龙应自长儿孙何时容我来惊座更看优人舞白猿
简刘子卿谢其得谬藁送至【二律】
神螺之山江水东娟娟玉树梅林中自惭晚识青云器多谢时临白雪翁旧藁飘零随落叶余生放浪逐宾鸿江臯步屧频来往更待藜光丙夜同
一片停云咫尺中似应秋水隔芙蓉槎横银汉三千尺桂鎻蟾宫第几重原色又添新雨润藻情还似远山浓多时谬藁劳收寄免作人间酱瓿封
别冯寅宾游吴越
逃虚空谷絶过从惊见虹光射牖中定自陆云游洛下还寻李白过江东山川草木浮佳气星斗文章属至公丹凤楼前回首处金莲夜照玉花骢
寄刘永泰
新堂燕处独超然酿有香粇钓有鲜九日黄花犹似晋西风白鴈总辞燕扬雄草赋甘泉远刘向穷经太乙怜一自秦淮同载後停云怅望忽经年
戏赠归洪
江总还家白髪新楼卿老去五侯贫几经紫陌看花处忆着金龟换酒人舞雪回风歌窈窕登山临水意逡巡东湖烟柳西山雨还有高车访隐沦
效謡体
小池未雨蛙先閙矮屋非贫燕不过老马反驹徒苦耳?虫维鸟定如何漆园梦断悠悠蝶南浦风回漫漫波面似靴皮犹有笑才如袜线絶须歌
次别驾刘宗弼咏韶石韵
缥缈湘南接海边奔波耸汉翠争妍烟生万壑熊罴伏日射重岩锦绣连泗水磬材天下少韶州响石後来传世间信有愚公智未必山灵未许迁
秋夜燕集示诸友
金风吹尽燕梁尘公馆林踈爽气新露泛紫微香拂酒月将仙桂影随人参军最得诗中趣文士宜多幙下宾百罚不辞慙潦倒苦无佳句答情真
葛洪丹井
岂复风流似葛洪寻仙还到紫阳宫遥闻环佩锵云表尚想丹砂浴井中白髪那能生羽翼苍生坐待起疲癃银瓶素绠中宵汲怕有蟠龙解喷风
和友人韵【二首】
霜林红叶有妍华出郭幽寻兴自赊苍耳草深非故道牵牛花好是谁家鸡羣野褐嵇中散鹤背天风蔡少霞邂逅平川同逆旅时时晴屐响晴沙
刘郎清赏何乃违休日复自扃柴扉桥边无人礼黄石天上有星尊少微薜茘暗侵扬子宅鵁鶄长占子陵矶日斜桐叶题诗罢头戴寒鸦缓缓归
方壶爲常太守赋
神山秀出空同表却笑蓬莱失巨鳌未许安期闲种枣讵容方朔去偷桃金天白龙草间伏瑶水翠禽花外高我亦四明狂客者登临览胜一挥毫
用方壶韵题曾子元晴雪轩
闻道幽斋傍雪成六花飞舞集檐楹天游杳杳虚生白云卧沉沉夜自明氷茧寒光宜客赋阳春古调待谁鸣烟波却有玄真子时向城南问独清
题哀节清静一轩
几度来寻羽士轩白云无语客忘言吟风不忆三生石醉月长留太古尊碧落游丝那有影悬崖枯木只余根白鸦来往芝田熟应是黄庭内景温
吴元年丁未元日即席和韵
金旛微动彩云偏夀祝南山与百川律转东风遍南服天开大统建元年舜峯渺渺貂蝉外淮水悠悠魏阙边早晚蒲车催入觐衰迟那得共辉联
次王竹逸韵
闻听爆竹知新岁坐对缾花忆舞筵隔屋马蹄归醉客中宵环佩起羣仙道存竹简韦编里诗在茶瓯雪乳边送故迎新君莫笑旅中别自一壶天
次九日登武山韵【三首】
寸怀能着几多愁每向登临叹谬悠黄菊翛翛冷彭泽苍烟莽莽暗齐州光隂祗是留连客酩酊何妨断送秋有约不闻空怅望来诗多趣苦爲酬
丹梯高处是青山曳杖无因一破顔仙境不藏云有路天游长阻虎当关悬崖果熟猿公笑深洞花开武姥闲寄语王君须再约顽夫老矣更能顽
村家酒熟三家香只与诗人浣绣肠充庖野鸭无双腯入网池鱼过尺长老妇瓦盆殊罄竭乃翁客位更徜徉不道诸生虚讲席从来雅俗故相妨
次萧子所至日怀京国【二首】
梅梢缀玉似凝旒枫树揺红见舞优化日缓随龙驭转祥云长绕凤台浮当年法从陪华贵此日山杯笑浊流应自家人记膰俎时时举按说郊丘
彩笔何人动藻旒南郊仪礼若爲优明时鼎鼎风云会载籍茫茫烟海浮璧水育材须妙选锺山应制岂凡流德星聚处还知否别有风流陈太丘
辛亥元宵和王希顔韵【二首】
隔窗风雨送元宵自种花灯慰寂寥隣舍已添榆社鼓江亭却忆酒旗招閙蛾簇粉寒难整浮蚁吹波暖易消梅萼那分花市烛云头虚度凤台箫
喜君连日情相厚贶我华星句每饶流水浣花工部兴春山啼鸟买臣樵桃枝削杖随商老笋箨裁冠托汉朝双剑雪霜深閟匣莫将虎气夜干霄
别郭思信
望望沙园鹭渚边彩云忽到九州前春山步屧寻前度夜月停杯说隔年局上蒲翻枭雉采琴中徽按凤皇弦河桥折柳难爲别更约看花句共联
秋日用刘子彦韵【二首】
秋气一日即爲深雨余山翠何崟崟梧桐暮看不如早稼穑昔丰那似今汉诏赐租成乐土尧民击壤得初心石床数尺长松下卧听风蝉足好音
六月秋生喜闰年故因凉早景多妍燕鸿物外同羁旅清浊杯中总圣贤南亩桑麻差足乐西江雨露复能偏二间茅屋清溪侧时有诗朋送雅篇
题平原曾光远所藏先世墨竹
灵妃娟娟湘楚濆三三五五乘緑云杂佩倚风疑有韵舞衿如水自成文深林会待晋贤赏蟠石今看蒋径分春兰秋菊各天趣未若此君高出羣
赠云心医士
白云与君君莫违不令尘土上君衣晓随斸药霏霏出暮逐悬壶冉冉归勾漏岩前寻葛令长沙道上识张机蹇予独向青原下七十卧云今是非
和杨少府登快阁用山谷韵
长啸城头天宇平碧山浓处看新晴过客帆樯烟雾重傍人鸥鹭画图明浪花细逐金鱼起沙涨还添玉带横物色分留归少府千年太史有诗盟
平远图爲祝驿丞赋
贰令新图少府题驿丞风致罕能齐远岫微茫南斗外平川迢递楚天低已编茅屋依埀柳更买渔舟度隔溪爲待樵风清唱客乘风鼓枻到江堤
次仲氏以静客龙湖见夀【二首】
长庚残月晓西东枕上吟余响石淙凉雨踈桐过末伏小亭幽径长芳藂季方难弟龙湖远老杜狂夫饭颗同秋月华星双入手更攀菡蓞映杯红
山城望见鶺鴒原衣锦乡中草树妍铁笛谁当吹舞鹤银槎我欲挟飞仙苹花数剪微波浸桂树三更片月悬老去揆初仍作客诸生郑重秩初筵
寄刘孝亷
芝兰香雾隔晴轩图史虹光自岁年汉殿每需方正策楚江犹滞孝亷船鵞羣暖戏池中墨藜杖寒嘘阁上烟试把月仪临数帖因风寄向白云边
同子与入院时就文庙开试院与诸公同止云章阁上
一相南来建大藩金汤千里虎牙闲彩云腾凤迎科诏
珠斗埀虹动海关入院恭陪车马盛序宾媿列鬂毛班宁知交广非邹鲁已有弹冠早出山
次子与入院宴集韵
荆交风气自天开魏晋词华有体裁石髓凝脂归木弹桂香吹露送螺杯云章华构文星聚海峤名邦俊士来灯火下帘思报效圣心虚伫待真才
老干诗爲周中丞赋
昂霄耸壑三千尺若比庄椿别自奇氷雪每坚金石节风云长遶凤皇枝武侯古柏神明力召伯甘棠岂弟思却上乌台凝望处栋梁材是庙堂姿
八月十五夜宴明伦堂前榕树下
举杯待月月苦迟金天一碧寒玻瓈云升复隐榕隂外风送俄经泮水西丹桂子成金榜动紫薇人醉玉绳低鵾鹏万里非难事安用人间八骏蹄
八月十七日开榜公宴
科诏宾贤兼百粤省闱开榜秩初筵尘飞车马羊城外鼎沸笙歌海角前进士褒衣班席左陪臣软?揷花偏曲江鴈塔题名处爲问何人最少年
送参政周公赴台中丞任
省垣榕桂青复青紫薇花发秋冥冥云收瘴海怀霖雨月满乌台候法星五管山河归节度百蛮草木被威灵还朝先把贤书奏榜下悬知有九龄
黄仲弘捧诏至平川却回贑兼怀诸友
崆峒山翠似金华坐使初平不忆家香染紫泥随彩凤花簪白髪丽乌纱平川对酒松风薄贡水看云鸟道赊痛饮读骚空有约长歌伐木兴无涯
望蒲磵怀安期生
欲采仙人石上蒲常思云外借双鳬童男已逐楼船远使者犹烦海道纡花下金丹煎白石海中瓜枣献清都时时飞佩商岩去咲杀园公定汉储
驿舟囬寄杨子敬长司陈国玘知事
韶府才猷属两贤爱予枉骑数相牵江山怅望一千里金石交游五六年载酒问奇官舍冷看花赏胜舜峯妍东还却有南飞鴈遥寄新诗武水边
题朱雪岩小影图文公之後居南雄者
一鹤传书海上回氅衣正对雪花开燕云赋罢空前席粤水归吟但废台遗像有神看画史诸孙传业待春魁考亭云谷高风在长有书香付後来
七言排律
清江阻风访刘起东茅庐中
十年再见东海公夫妻宾敬茅庐中不计有无心淡泊难忘故旧日从容阳春白雪何求和漆髪红顔似返童鼎煮蒙山云细细盃倾桑落緑溶溶市朝虽近尘还远弦诵常闻道罕同重话桃源真隔世独行客路况严冬一川雪景惟飞雨三日江船尚阻风第觉久淹成愧负宁知相厚转情浓故人谷口归耕处安得扶藜访有熊烦君问讯须珍重早晚徵车起卧龙
元日观灯复陪指挥廵城东同行诸公
遥闻太乙下清都五夜香风溢四衢杨柳连营埀虎帐芙蓉压水引金吾蟾宫送月云头净相府延春夜禁无粉扇榴裙歌下里鸡皮鹤髪舞寒胡花枝挿烛频频换泉乳浇茶细细娱假面拳毛狮子啸散花烟火夀星扶兴阑更自廵城钥时泰还欣絶警枹游骑追随杂耆老吹笳激烈混笙竽飘飘吟句参军送落落神情长史趍自叹衰迟多白髪苦无锦句付奚奴
次侄孙士瞻韵
我家都干旧徵君五百年中远有芬宗谱太丘前史美科名南渡近时闻人言阀閲星之斗代有云礽鼎出汾吾子翘翘雄作士英姿了了幼能文他山有石能攻玉恶草虽莸不乱薰十年参晤穷经苦一日枭鸾战艺分鹗荐已追云表鹄锦还仍采泮池芹波光皛皛鸥同社松顶昂昂鹤不羣珠浦别来秋洒洒潋江吟断叶纷纷投桃多辱诸贤句报玖空惭五色云
五言絶句
秦淮咏古
不晓秦淮水秦人苦浚之乱来波浪作犹似祖龙时
题墨竹【四首】
清风满竹林酌酒荐鸣琴悬知大小阮於此开尘襟灵雨何从来修篁有妍色忆在逍遥堂寒更听萧瑟千霜与百霆沉沉自寒碧春雨复惊人龙孙长三尺袅袅炫初服锵锵鸣瑶琨美人隔湘水君子在淇园
题画鹰【二首】
天风振枯梢独立何所营愁胡休侧目海宇已清平枯干立亭亭由来爱鶺鴒何当草间奋相逐上清冥西林八景
凤凰峯
青峯初拔地丹凤倏冲霄仙人明月夜於此听云韶
琵琶洲
春水抱芳洲宛宛紫檀槽羽人歌洞章不省鬰轮袍
偃月冈
苍松寒翳翳瑶草秋埀埀平冈如偃月偏与落星宜
落星石
星君避太空入觐太微中如何化贞石奠此高明宫
流虹冈
涌月散金波流辉动神螺海翁逐鸥戱孺子濯缨歌
喷珠泉
满地碎珠玑向日腾光彩昨梦穷河源天澄万星海
藏蛟室
福地穴难藏真人剑拂霜还归贾傅井应作少年郎
伏鸽塜
伏鸽守枯塜黄金骨似沙化爲双白鹤飞上太清家
秋林
秋林本自萎朔风劳尔怒客子赋无衣哀鸿夜中度
次郊行韵
煮茗乐浓春看山日日新遥知独醒者却是太平人
怀泮池诸友
幽怀落泮池古栢守朱户美人秀疏髯望望隔烟雾
答送暖枕软履【二首】
暖枕便衰老尤宜雪夜吟邯郸官道上谁识吕公心软履蒙佳贶平原客未知下邳圯上去长有一编书七言絶句
快阁修篁古木图【二首】
老去张骞两鬂华乘风曾记到天家回看粉壁千年树还是银潢八月槎
风流贰令写苍筤判簿题诗白雪香太守公余时倚槛满天风雨起潇湘
郦彦诚蕲州【二首】
青原山下客思家喜有淮船载月华湖口晴云收雪浪蕲阳春雨长萱花
郦生风采故依然奉母还乡鬂尚玄升堂喜见高都护对酒应怀葛稚川
题吴推官江山览图【四首】
忆昨蓬壶鳌戱翻卢敖入海澹忘言祗今乱定看图画几处楼台几曲村
汾水秋风草木疏龙门山色秀芙蕖岩扃容有文中子高卧白云闲着书
万竹沉沉山下屋千波泛泛石根船逢迎沙岸飘萧者不是玄真定谪仙
江南秋色鴈来归林壑风烟草树微公退展图频北望太行山上白云飞
鄢大善胡琴归宜春求题【三首】
白下矶头緑树肥宜春台上白衣归山童把得琵琶在惆怅开元旧谱稀
上国春风马上郎花间弦索断人肠愿留一曲清平调别有知音在太常
马尾蛇肤氷茧丝能吟解语意迟迟弹到天高云净处秋江唯许白鸥知
题曲江春游图
沙明竹软曲江桥折水花枝挂酒瓢指点杏园飞赤骥恼人应是董娇娆
题渔乐图
柳下渔舟小亦寛两家十口共团栾醉来唱彻渔家傲千丈风波冷眼看
题孙竹图赠黄道士归山
金华仙客此幽寻爲爱潇湘云气深醉骑白石还山去一个苍龙伴独吟
次十四夜望月值雨【二首】
云翳深深掩玉辉故飘香雾洒蕉衣竹林莫道蟾宫远已报郎星入紫微
曾共仙人萼緑华云中手弄金背?嫦娥偏爱清尘雨徐舞霓裳下汉槎
次茘支韵赋【四首】
猩红染就锦苞肥解映金袍与绣衣几度醉吟芳树下浑疑夜燎续朝晖
海山仙子玉肌肥故着轻绡紫雾衣犹记红尘飞骑去昭阳宫里媚晴晖
磊落华堂火齐肥佳人争比茜红衣琼枝笑把银缾挿絶胜春红粲晓晖
正赏端阳茘子肥珊瑚清映雪罗衣谁向樽前挥彩笔只今容有谢玄晖
次参军偶赋韵【三首】
花底壶蜂报午衙枕前庄蝶未知家惊人忽听尚书履唾玉长吟学士茶
燕莺好语傍南衙樱笋谁人似故家顿逊并无花上酒南华还有贡余茶
老我犹堪屈宋衙才名苦忆建安家枯肠文字搜都澁恨杀松花雪乳茶
无题
只合长庚伴谪仙清吟酷爱夜如年五更钟动无人唤飞步松梢看月圆
爲知县谢实林题红梅【二首】
孤山傲雪压芳凉换得东风到玉堂更聘海棠为侍女桃花马上少年郎
逃禅染白能爲黑争似王家一剪红忆共扬州何水部醉吟身入彩霞中
题画龙
长吟喷薄浪生花碧海银潢处处家有客抱琴天上去回看鳞角似仙槎
题画竹
凤尾翛翛雨外分武公风致少能羣七贤最有山王逹底事延平咏五君
题周知事双竹图
一径清风两玉人画图疑在渭川滨石根细长濓溪草寒翠满庭长是春
题青山白云
来访仙人问白羊小桥流水绕微茫白云满谷青松暗定是金华是括苍
焦矶寺
过尽三山见翠屏金银?刹接青冥江心磻石何年化亦恐飞来是落星
题赤壁扁舟图
霜清水落不容刀山石奔云作怒涛海上仙人归玉局又随孤鹤过临臯
题曾秋月提点夀竹图
羽葆霓旌翳石根蓬莱云气伴朝昏仙人细酌长生酒闲看苍龙子又孙
题周草亭枯木图
雪裂悬崖堕一龙槎牙长碍九霄风若爲借与张骞去身到银潢咫尺中
题王子贤云樵山房【二首】
官闲日日逐樵苏心寄浮云乐有余谷口归来身未倦下帘细读买臣书
王质当年底事痴斧柯烂後覔归蹊君歌一曲下山去不向仙人局上迷
题竹赠石城主簿倪仲威
越王台下送飞艎折赠琅玕百尺长归到石城官舍冷月明四壁动龙光
题墨龙赠化州经历徐子重
徐福仙人海上家苍龙相对卧烟霞乘风欲向丹霄去还是张骞八月槎
南康仙台观吕岩尝游焉观中人不识也死葬其山後一道人来寻师启棺惟二白石化爲双鹤飞去今所画岩像特异所见手持钱一文
赏遍罗浮度庾关仙台重访羽人闲已收白鹤归天上犹把金钱翫世间
风树亭临江经历潘德全进士其父葬海宁之彭坡待制赵仲睦爲书树亭赋二絶
得禄其如退养何海宁墓木拱彭坡清江碧嶂官居好时听悲风响树柯
墨妙谁题枫树亭翰林待制有仪型九原含笑应无憾更待焚黄换刻铭
题四皓图
卧听松风行采芝人间那记有秦时安刘调笑高皇帝何似山中一局棋
海桑集卷二

[book_title]卷三
钦定四库全书
海桑集卷三　　　　　　　明　陈谟　撰表笺
韶州卫贺表
伏以金茎瑞应开宝历於千秋玉陛班齐效华封之三祝神人攸庆海宇同欢睿哲超凡英雄卓冠励精图治法乎天地之大日月之明远近归诚沛乎雨露之施江海之润都虎踞龙蟠之形胜集文韬武略之俊髦定律书既以制百姓於刑之中兴国学又以育羣才为治之本赫然王业之盛实惟天运之新臣某等驰贺情深守边道阻嵩高呼万岁莫陪拚舞於端门箫韶奏九成嘉乐昇平於率土
韶州府贺表
伏以天生明圣应五百余岁之昌期圣夀齐天埀亿万斯年之正统日甫躔於房次电正绕於斗枢英略如神仁威无敌江东王气指日戡定於中原海隅苍生厚泽涵濡於率土恭俭优於文帝功烈盛乎太宗喜溢臣邻春融中外臣某忝居司牧深恋阙庭曰寿曰富曰多男敢效华封之祝宜民宜人宜受禄载歌周雅之章
江西省贺正表
月上元日羲和之历万斯年时乘六龙春秋之义大一统神人同庆中外交懽文武兼资英雄冠世眷命所在宗庙社稷永有依归天戈所挥华夏蛮貊罔不率俾矧恭俭有加於文景宜雍熙自复於唐虞臣某等分阃大江之西驰心魏阙之北承恩孔厚报效无庸十部箫韶知舞凤凰於丹禁九重阊阖阻陪鵷鹭於彤墀
贺王后笺
人时肇纪集嘉庆於新元王化由基资玄功於内治厚德以载率土攸归顺德配乾昌期符泰娥皇正位赞虞帝之雍熙太姒徽音启周王之圣武宜茂膺於多祉益弘畅於皇风臣某驰贺心长守边地远银屏珠箔遥瞻象服之辉凤吹霞觞敬上椒花之颂
贺皇太子笺
问寝龙楼正鸡人之送晓朝元玉陛喜凤历之迎春运式启於三元懽远腾於四国前星应瑞文德重华日月缉熙受文皇之帝范英雄韬略披神禹之舆图茂介春祺允膺天禄臣某深慙戎服莫侍青宫每依韶石之云第专防御遥想秦淮之水倍切朝宗
韶州卫贺表
乾元位九五风霆神於八区天子夀万年日月焕於四表神人同庆中外交懽文武兼资英雄冠世法贞观之政要永成贞观之太平考职方之贡图必复职方之土宇绍百王之正统埀万代之弘规臣某备守南荒遥瞻北阙效封人之三祝奚罄颂言坚外阃之一心岂胜攀恋
中宫笺
上帝赫灵诞生圣主周邦隆化尤颂后妃当三呼嵩岳之晨应千岁蟠桃之瑞徽音夙着懿德允孚正位中闱着母仪而育物早朝佩玉顺地道以承天椒房之誉载兴麟趾之祥斯着臣某瞻依宸极阻贺阙庭紫府蓬莱遥上长生之籙金茎沆瀣同为万夀之期
东宫笺
少昊行秋玉露散金天之彩前星从帝龙楼移凤辇之煇仁夀同跻堪舆均庆德由至圣武有雄才师傅之隆所讲者帝王之事业军国之重所植者天下之本根当北阙献夀之祥正东宫侍膳之礼臣某极深雀跃莫遂鳬趍守御韶阳功无能於分寸瞻依建业天岂远於九重
东宫笺
圣主御天上千秋之金监储皇侍膳觞九醖之紫霞海宇归心神人交庆主震之器应乾之刚天纵英姿佩服帝尧之言行日新大业躬修神禹之俭勤本支实隆军国攸重臣某忻逢景运叨守殊方莫陪金殿之班惟伸祝颂遥望龙楼之晓陪切瞻依
中宫笺
王道大成已咏周诗之麟趾天顔有喜载观舜乐之凤仪轩辕之历万年金母之桃三实中宫内治天下母仪德合无疆应乾行之中正礼严助奠茂宗庆於本支属兹献夀之辰敬上齐天之祝臣某等承恩有幸治郡何能犬马驱驰薄效勤劳於韶石鸳鸿翔集惟深攀恋於瑶池颂
乡饮酒颂【并序】
邑之三老人以书抵余曰太尹郝侯既修文庙又即学宫与士大夫高年行乡饮酒礼吾三人位列衆宾思有以咏歌德化自附於康衢击壤之謡徒填臆莫克宣也先生今奚斯幸赐颂焉余逃虚空谷洒然忻乃作颂曰思乐泮水其宫有晔显允郝侯允恭允烈冬日载阳年登既穰惠我黄耉偕之乐康维此官刑自彼虞夏汉增唐密靡隙靡罅大明造邦删定广施隆之约之与时宜之凡我编氓毋或罹罟读法斯警饮酒斯誉显允郝侯惠我以安载咏载歌雅颂不愆侯政有成侯德孔硕敢规颂鲁用赞无斁
于太守颂【并序】
吴元年仆归自韶阳抵南安始识太守于公民安其政士颂其德今四年矣仆与王君子与俱受广东校文之聘舟次九牛驿驿丞王叔衡拜且请曰太守初度猥以下僚将跻公堂祝夀幸乃拜先生先生知太守政若德焉愿赐颂声用侈太守才贤永永有耀其请勤甚作颂曰
於惟邦基实重守令慎简惟贤由天子圣显显于侯母育此民靡霜靡雹胥为阳春冰蘖之操四年一日官无逋逮莱变禾稷太守燕喜天锡难老乾豆麟脯加笾瓜枣大庾有岩横浦安流孰如我侯三夀维俦我兴作颂其声肆诩罔俾奚斯专美於鲁
乐丘颂
朝列大夫江浙行枢密院判官张光弼先生营夀藏於西湖赤岸名曰乐丘自为志铭手録以示余因作颂于其後先生庐陵人在前元时自命曰一笑居士入新朝尝就徵被温接以老辞归采天语中号可闲老人其出处大致如此其受学出邵庵虞先生之门故其诗超迈卓絶高出一世云颂曰
达人大观物无不可岂惟忘世兼亦忘我猗嗟先生显荣既极赞画浙省判机枢密功成名遂退然不居一笑居士名下匪虚大明启运勉就徵辟可闲更号天语宠锡昔者一笑今者可闲五福兼全湖山之间湖山赤岸营此乐丘有冯有翼以遨以游赵岐东汉陶潜东晋夀藏聿兴挽歌继振古今贤达光照汗青孰与先生自志自铭猗嗟先生邵庵门徒惊人之句嫓美於虞照耀乾坤黼黻山川我颂乐丘何千万年
论
通塞论
知通而不知塞贪?之民也知塞而不知通执一之见也然则孰为近曰塞而知其通焉不?於塞通而知其塞焉不流於通斯近矣昔者周时未至殷祀未殄微子殷王元子也非殷士比又非商孙子羣庶比而不待其亡先抱祭器适周由昧者拘者之见则以子不得为孝以臣不得为忠而孔子顾独以为仁又以为三仁称首然则孔子非欤微子惟知殷之必不可谏知殷之必亡此知塞也於是去之以存宗祀其心诚有不忍者不谓之塞而知通者乎箕子比干其为纣诸父一也知塞之不可复通一也比干以谏死为仁人箕子以佯?为奴为仁人亦一也其後箕子为武王陈洪范洪范者尧舜禹汤上自羲农相承之大经大法也天将使自我而传不可自我而絶使武王而不传则无可传者矣微子诚不忍殷家宗祀之无传箕子诚不忍羲农尧舜禹汤道统之无传其心一也不皆谓之塞而知通可乎箕子封於朝鲜迄不臣於武王微子建上公於宋於周为嘉客其事又相类不皆谓之知通而不流於通又可乎或曰伯夷叔齐如之何曰夷齐三仁之节同夷齐之非周犹三仁之悼殷其节同其心同而事不必同也後世拘儒曲士高揖逊之水下干戈之粟不知微子之宋箕子之朝鲜夷齐之西山犹得为殷之土乎抑周土而殷人食之也甚者以谓不死敌不为节不骂敌不为节不引决自尽不为节夫是数者与将死鼓士死绥社稷之臣死社稷封疆之臣死封疆者同固臣子之大分天地之常经也然而不皆尽然也圣贤不非也孟津之会诸侯不期而会者八百皆有社稷封疆之守牧野鹰扬前徒倒戈者皆有死鼓死绥之责此人伦之大变古今之通义也是故比干死於纣非死於周为高节夷齐非周而不食周禄亦为高节微子以存殷祀为高节箕子以陈洪范亦为高节不必皆死孔子不皆韪其死通谓之仁仁者全体而死者一节也故知天地之常经斯可正臣子之大分知古今之通义斯可处人伦之大变此惟通而不流塞而不?者能之吾故表以为论以告夫今之贪?与执一者
真率论
君子之为道或出或处或默或语从吾天性之自然安吾素履之坦然如是而已从吾天性之自然则自耕桑渔钓达之圭冕轩裳各一其天不必齐同而各极其趣皆有可悦由妄者之见则谓之真安吾素履之坦然则自素富贵贫贱达诸素患难夷狄无入不自得若履平地然略不经意由矫者之情则谓之率真与率固君子之道也真者其本率者其用真者去妄率者所以行吾真也古之人未有乐其性而不安乎素者亦未有素履坦坦而汨陈其天真者自夫俗流失世败坏於是乃有蔑礼法踰大防自诡为真者其言曰桀纣性也尧舜伪也又有托意傲物为踈为狂为简为暴自诡以为率其言曰灵均独醒怀沙孰与伯伦荷锸自随也则是反中庸无忌惮之尤者而世道何赖焉今有人焉当草昧轇轕之殷智能奋庸之会策元戎则折冲制胜壮其筹佐大藩则盘根错节利其器宾相幕则大小材器囿其钧受无不达施无不应人知之者此焉止矣乃其存心殆不止是故扁其燕处之室曰真率斋深寓志焉彼为踈率为狂率为简率为暴率者措之於其躬则灾出之而为用则败人家国亦惟丧其真故耳昔者范忠宣公司马温公诸贤谢事居洛为真率之会以自陶写诸贤勲庸纪于太常德泽被乎庶类文章昭乎河汉行义隆乎人纪亦从其天性之自然者安其素履之坦然者庸有二耶徒知诸贤不刻意於饮食燕乐或者意其甚有心於功名竹帛亦乌足窥古人之心哉君之名斋意尝考於此乎诸君相与赋咏之者亦必出此而後为得余故发其所以然者而记之
海桑集卷三

[book_title]卷四
<集部,别集类,明洪武至崇祯,海桑集
钦定四库全书
海桑集卷四　　　　　　　明　陈谟　撰碑
韶州虞帝庙碑
韶郡西北百五里许岭曰皇冈岭水曰皇潭水古者於焉庙祀虞帝以故山水胥以皇称庙莫详厥初郡志云故老相传帝常奏乐於邑东磐山上故石号韶而州以韶名或曰帝时巡亦南岳止耳不狩荒服蘷取磬材於韶至今韶多磬石殆是耶唐谢楚碑云曲江有虞祠率诚奠飨栋宇过偪仪刑弗称元和末刺史张蒙改作清庙祠事始严楚碑唐长庆元年所树代不废祀宋嘉定元年提刑廖德明复大新构正南面位建跪坐像臯益稷契四臣从焉朱文公为作迎飨送神曲有元之季羣不逞倡乱庙落为墟大明启运金陵建都吴元年信安徐公炳文由股肱旧臣擢知韶府严明综核庶政咸理百废具兴属邑禀承民力和裕首复相江书院乃睠帝庙大惧明德馨香祗荐无所或寄他宫不亦野哉躬履祠基稽度位序斩木陶埏费不鸠民僚佐悉力工劝吏勤作?显敞盘焉囷焉轮焉奂焉二妃是室四臣就列咸复其旧落成之日山增水益松茂栢悦耋穉呼舞嘉栗肥香是蒸是飨惟帝陟降在天巡狩在梧神用眷顾实兹嘉?於是郡幕长走书来速文愿刻贞石纪徐公绩埀示久远谨按传书言後有作者虞帝弗可及已天地之大日月之明亘万古今囿其覆载私其照临卒莫能知其所以为而为之者何也德不可名而功莫能胜计也惟帝尽人之道处变而常尽君之道恭已无为万代师法万代祀典神之於赫无乎不在韶虽远在百粤昔者声教固暨之矣奚以迹论哉然而祠?翼翼则由唐刺史张公宋提刑廖公迄今太守徐公而已不其难乎其或继徐公者百世尚之矣是役也洪武二年正月庀工三月毕事门廊殿寝靡不严正贰守段原通守萧隆幕长杨居礼知事程玘实相成之曲江主簿贺元礼典史晏德明实董营之皆不可不书颂曰
圣禅平阳化流百越其化伊何日用饮食惟此九韶衡岳孺孙皇冈岩岩皇潭沄沄重华邈而韶音尚尔孰为乱阶芜湮祠祀显允徐侯邦之荩臣受命作牧肃恭神人爰作新庙有严有翼灵星启门褕翟端室臣哉隣哉巍巍岩廊吁咈都俞复萃一堂显允徐侯惠民天宠孰是炎荒见此埀拱远徵元和近者嘉定孰与今兹大明新运韶治曲江府肃县勤伐石刻辞纪功庙庭无为之化万邦作孚佑我皇家丕隆昌符
兴国重修孔子庙碑
洛阳贾侯思复繇明恕廉勤擢知兴国县视篆既月为吴元年永惟将隆化本必厚教基惟是获上信下悦近来远形之而动神之而宜惟圣训焉依乃相庙学有其废莫或举者有其敝莫或改者有其违莫或正者大惧无以尊明祀示永久旧制灵星门孔道抵城濠端直平豁宋元间民侵没且百年望宫墙者窘仄由径不良于履视前尹屡规复屡沮侯力复之会部使者至民复有沮者侯指陈益力使者周观大是之肆得以辟乃加甃焉夹树仞墙杂植佳木参差蔽亏外伉?门丹碧翬骞内浚泮池芙蕖槐柳停?清漪压以飞梁俯以亭槛观者改观两庑从祀栋宇震凌者易粉墨萧瑟者奂礼殿冕服采色彰施削去不度章数等威折从礼典旧有二程祠伯子叔子立侍仿先师位改侍坐焉旧阙文昌祠规讲堂左筑宫阙像设焉勒曲阜司寇像于贞石复兵毁佑文像于庑东笾篚俎豆尊雷坫爵百尔器备肄习有斋燕坐有席庖?有舍祭器有所垣庳者崇甍压者植甃阙者补渠壅者通自一瓦一桷罔或疏圮此一役也侯倡之次年主簿王君继先寔来聦敏练达并力一心赞幕胡君德中相恊厥成致完致美邑人耸啧叹所未覩每朔望从僚佐引儒彦谈经订史坐堂上既乃人赋诗一躬校工拙厉其不逮以为常聘礼硕师增弟子员复其身朂其业时与揖让降升饮食谈咏人艶其荣焉及是校官赵炫耆儒李士俊等合辞来谒文刻於石惟夫子身虽素王而贤於尧舜位虽大夫而师表百王虽不有天下而以万世为土秦灭弃以覆汉表章以兴圣曷故焉其教曰君子学道则爱人小人学道则易使也有民人社稷者断断乎斯其的也已惟贾侯不鄙夷其民陶以岂弟动以礼乐均赋役也制役必缘税制税必缘亩护善良也坐强梁雠杀者尽杀不恕躬化理也讼庭自清竭诚感也甘泽屡降斯可云形爱人之实矣是邑故产英硕最其尤者唐锺绍京宋李先之辈蔚为名臣腾耀史册罔辱圣门今兹济济祁祁不尚有继先哲者乎邑长贰大兴庙学茂育菁莪如是厥效必将表着方来是皆在所宜颂颂曰
有文斯庙表兹平川邹鲁是承洙泗是源有倬其道坦坦平平率履以逹阶之圣垣沦嚣没溷孰清以汰复古之规侯功是赖抑抑贾侯民怀其爱母尔斯尔靡厌靡怠圣门之役羣欢辈趍材良工哲巧殚力输巍巍煌煌素王之居泮水乐只奚斯颂诸衮裳剑履瑶琚玉藻不愆以式其晔肆好八埏流虹埀光讲堂孝友张仲来降文昌文翁汉代栖筠唐室迈勋旗常兴学殊蹟有美平川章甫深衣时节春秋蚤夜竞持圣训丕融侯德不替刻石庙庭钦于世世
铭
退密轩铭
城东陈允中氏扁其燕处之室曰退密轩安城彭君伯圻为小篆书揭之余尝坐轩中翛翛有出尘之趣数介予为文以自警?曰退密本易大传语圣人所以知来藏往而凡学道者所以的归者也密在我何事退乎审可退也亦可离乎余曰不然彼溺而不知退者外其身客其心安覩密之所在哉虽顷刻不能退也苟介然而?觉焉身为我有心在时而密几矣其觉也乃退也岂有离合乎哉允中负秀质不幸遭叔季浮湛里闾?出而事大夫之贤者终非素志旋复弃去眷初服之未替植园庐以逃喧贤於殉人殉利者远甚抑所谓知安分者乎知安分以求退於密进进其有穷乎允中喜曰是吾志也吾方以图史为佩服花竹为樊墙风月为俎豆江山为朋游遇会心处即欣然忘倦人未必知也吾之密如是而已盖将老焉余重嘉其志因序次以记于轩且铭之曰
圣有谟兮藏诸密玩而索之守勿失脱尘覊瞻泰宇引而归之燕且誉轩有铭兮德是朂硕人考盘矢弗告
诚之堂铭
南雄朱氏系出徽国文公有曰克诚者公九世孙也始徽国季子在为吏部侍郎吏部之孙泽为南雄司法因家焉泽生进士采保昌主簿采生庆克诚高祖庆生旗旗生佐佐生允升广州盐司幕克诚世南雄之业读徽国之书扁其堂曰诚之求予铭以自朂予因为求金华吴廷硕小篆书之而铭诸下方云铭曰
周子曰诚无为然则诚之者殆有为乎又曰圣诚而已矣然则贤其诚之者乎先正指归会于徽国明善由於择善诚身在乎固执是持是循有严有翼美哉克诚乎子先正之後也尚佩服乾乾而勿失
德生堂铭
古昇刘德亨名医也以德生名堂德之者衆矣吾故赏而铭之曰
天地之德曰生而已有生之类莫大乎人天地不徒生也必生百物以养其身不徒养其身也必生百药以驱其客邪而完天真凡谷粟丝枲牲牢醴酪一日不可少与轻而饮食男女五声五色所以为生亦所以戕生於是草木之英兽石之精毒如堇荼仁若参苓贱至於牛溲马渤贵取夫丹砂空青苟善遇之皆足?人於埀死而壮之颓龄此古者良医师所以握化机而并行贤哉刘君善攻坚如王翦不责报如宋清我铭其堂用朂永贞将来裔绳绳而食旧德且与古人奕奕而埀令名也
安安斋铭
读望之之文宏博渊深非始学意见所及然进为之方则固引而未发也记曰安安而能迁乃君子入德之事请以为安道勉乃铭之曰
我观风雷震奋飘激其在于经为恒为益恒者安身立不易方益者迁善不循故常非恒无益能安必迁进修德业罔?容偏有美君子在彼林谷矢志安安身心之朂敢诏一词见贤思齐三人同行必有我师勿吝勿骄勿封勿闭动静皆安喧寂无异恒益二象请图诸壁惟视斯语以永昕夕
何侯庙钟铭
侯自元朝至元丙子内附之初来监治西昌实能父母其民保障其土故能庙食于兹百岁益?肹蠁感通震於远迩礼云御大灾扞大患则祀之惟侯有焉先是庙有钟鼓严祀朝夕洪武之初钟毁不存十七年衆善集力兴是范围鳬氏告功非铭不永铭曰
惟侯之民功亦既铭于鼎钟惟侯之庙貌非钟不震耀铿鍧镗?金声烈烈匪惟侯威益彰厥德既鼔于宫亦闻于野侯之出入有肃其驾彼蒲牢之吼徒警于海隅曷若此音辑定我民居侯有甘棠蔽芾于西昌我铭此钟千载不忘
东窗铭
天之兀气实萌於东东者生方万物之宗人之生意皆本於仁仁者人心衆善之根有美君子为里之望以道牖民其居东向东方渐明旦气最清我则挹之穆穆以澄月出东方金?有耀返我灵台圆光湛照维伯循氏气志内降歛此万虑泰然一窻笔床茧纸竹简韦编有朋有徒以日以年我铭座右敢朂日新圣有训言修道以仁
括囊斋铭
慈湖杨先生之孙孟礼以括囊名其居求其铭於予以自朂焉夫括囊於坤六四之时而有无咎无誉之美可也然当不言不笑不取之际所以括其囊则然矣而时然後言笑与取则囊之括岂固不出哉所以括者时也所以出之者亦时也余惧其胶於一而不知因其宜以求适中故为之铭曰
士之所难泛应无节苟有弗安我囊斯括其括伊何万象包罗溟涬无形孰识少多千岁非远顷刻在兹散敛无迹变化神机倏焉而括忽焉而启启之以时括亦在是有括无启执一不通有启无括流俗之庸君子存诚与天同运坎止流行物来顺应敢赞一辞刻於高堂敬恭朝夕是为括囊
传
乘槎客传
客江浙奇士姓张氏字安国隐居翫易穷变极数别自玄悟值天下云扰不能俯仰抹撒深自韬抑寄迹卜肆中假六书文推人祸福吉吉凶凶辄先处其时辄不爽所至座常满适相?建业相与论易其言曰易卦兴而结绳废为人文太初卦即书之形书则卦之画而纵横旁午曲折之中古由籀变篆分隶後世变楷行草则加之波戈飘瞥以就简便尔实皆卦之支也吾第考书之文与数以起卦涣然契矣昔者圣人观河图以作易程子因见卖兔者以为观此亦可画卦不但河图也然则何者不可卦乎书文点画形象古今不甚殊而人心匠经纬布结疏密妍丑人人殊礼所云祸福将至动乎四体者书尤可验吾数亦奇中以此吾游艺於道其几哉且夫崎历落者游侠之常态也麾斥汗漫者贤逹之高致也博望侯乘灵槎犯斗牛取天孙支机片石而还奇事奇事六合之外圣人存而不论政此类尔吾故自况曰乘槎客云仆行四方所见闻传闻以易数名多矣皆并缘易理时亦弋获皆未若客奇中者乃传其事以觉来者赞曰圣人作易精可通神明之德粗可类万物之情其用亦然矧几者动之微吉凶之先见乎然惟可与神游八极之表者为能与於此博望侯穷河源历崑仑以超遥於银潢天津世俗疑焉逹者信之且严君平不尝游乎不然支机片石乌能识之哉後世如郭景纯张茂先李淳风穆伯长辈皆尝客槎上皆深於易者也若张安国氏知之者盖寡矣世所知者徒艺焉止耳至若槎上之趣艺不足以云乌乎贤哉
康母陈氏贞节传
节妇姓陈氏名端生延佑四年丁已年二十归康氏仁安归之二年生子德昭又三年丧夫孀独居穷者凡七十年始终守节如一日当夫亡时所亲窃议曰此红顔玉质宁堪书哭耶节妇闻即仰天泣誓曰为妇而弃姑以负所天义与审然覆载所不容矣事姑益谨凡可以备养者倾其奁中不吝苟可以资身者左右承顺无方下至补纫浣濯不以付婢子养姑十三年而姑亡丧不愆礼葬不踰期平日内睦姻族外和邻保行止端庄无瑕玷前後所居凡经数毁拮据兴葺皆以加前子虽幼孤训育使士尝祷于天曰愿保此子庶妾有托当四方盗起节妇能先几半夜走遁岩穴已而盗果入城独举其家得全自是终身无恙矣大明洪武十六年江西提刑按察司试佥事翁师善行县首访节义父老即以陈氏举佥事亷得其实遂以闻十七年礼部移江西布政司司委吉安府知府陈茂材勘核再申十九年得行移旌表县令徐伯敏奉旨惟恭即日树臬建表於康氏门外署曰旌表康仁安妻陈氏贞节之门遵国典也节妇之大父叔贤以医名世为医学教谕父仁可乡称善人实泰和宦族子德昭能读书隐德以儒发身称于时孙二人皆贤秀曾孙一人呜呼节妇生长前代老於天朝享有色养惋愉而孙曾雅雅娱膝下可谓之备福也已至若独膺国宠表此一门虽金花鸾诰何以易此则荣之至也赞曰
惟节妇陈淑惠清贞族出颖川归于康门其出其归德门巍巍一子二孙流光远芬传德无穷视此贞文说
学畊说
古者四民士处一农处二岂不以士尊於农乎曰非也甫田诗云烝我耄士管子云农处野不昵其秀民之能为士者必是赖也然则士出於农工商不敢与齿岂曰尊於农乎特士之得名以学农之得名以耕耕与学理同事异二者可以得兼者将古之民欤二者罕能以兼之者抑今之民欤由其理之同故圣贤每以耕喻学由其事之异故後世?贵士而贱农昔夫子之言曰君子谋道不谋食盖学所以谋道犹耕所以谋食也学非以求禄犹耕非以求馁也然而禄与馁不求而自至则是君子谋道者忧不得乎道也不谋食者不忧去其贫也勉其在我者而听其天者耳孟氏之论仁亦取类於五谷荑稗凡此皆以畊喻学其理甚明自贵贱之势悬朝野之?分富贵之极反以田舍翁诮其祖父者有矣吾读豳风豳雅豳颂国脉民命所系至重夫孰得而贱农哉不贱农所以贵士也仁玉康氏有令子曰以忠质粹而气冲谦已而下贤佩服图史乾乾以终日起居甘旨婉婉而承顔扁其堂曰学耕之堂予嘉其好尚而欲纳诸大成也本圣贤之训而原夫学与耕同一理考古今之判而要诸士与农同一初用以广其志焉作学耕说以贻之
闻人锡字说
大圣治水洛吐神苞畴兴范启人文敷朗繇坟典以降天锡禹一初也王访箕子又一初也微禹莫能受诸天微箕子莫能埀诸後治天下大经大法具是悉矣闻人氏彦芳有大丈夫子覧揆之初命名曰锡既加元服字以禹畴殆使其弃幼志景圣谟成令德也锡重予执友求衍其义以自朂惟是九畴既叙入德具焉稽诸礼经人生十年曰幼幼斯学二十曰弱弱斯冠幼与弱其间离小学升大学则学修齐治平之道较之箕范要归在皇极本根由五事而五事又本於敬敬则五事修而身正身正而天人合福禄备其道一致锡乎勉之哉虽箕陈武受匪臣民是为然天子庶人一本於修身尧舜君民事业存乎畎?射必志鹄蒙养作圣理岂二欤锡乎勉之哉汉儒专以灾异验洪范夷禹箕於星史更千百年及朱蔡始复大明而父以是名以是字不徒然也而必敬宗而父之命若书及范是训是行日三复不啻多将四十强五十艾方物出谋发虑以服一官之政致皇极之君以福归极之民无媿臣道斯无媿子道而成人之责尽矣锡乎勉之哉
贞白说
贞白生年甚富学甚劬事亲读书外乃至杂家衆技悉猎取其华惟是之归处身恒以智恬不苟止妄随别字贞白生来请其说余惟贞白者天然之白也天然之白羲农尧舜孔子顔孟与我同然也匪直与我同然古今天下人心秉彛好德者举皆同然也自昔经传言贞莫尚於易论白莫辨於邹孟氏夫贞正也易利贞不贞不利又为贞固坚守故又有不可贞不可疾贞者焉又为久而常故又有贞观贞明贞一者焉殆以凡贞者必固守其正则可久而常耳礼曰白受采言忠信可以学礼白以喻质也独孟氏不然因告子外义折以白马白人因告子生之谓性折以白羽之白白雪之白白玉之白白以喻性也天地之性人为贵犹玉之不可贱也玉负其天然之白水火不能变尘滓不能干犹人负其本然之性大行不加穷居不损也君子之学求以全乎是而已矣全乎是者羲农尧舜孔子顔孟之所同也故自然者圣哲也勉焉者希圣也清明在躬而不容利欲入之夜气所存而毋致旦昼梏之吾知贞以守吾白耳岂不和顺内积而光辉日新也哉吾子意殆在兹乎吾又闻古有陶隐君洁身完节以处叔世德学着述师表百代毋论方内外想见其人自命曰贞白先生陶公真能守其天然之白而不辱者耶吾子意将尚华阳乎未可知也并以为说焉
邹律伯春字说
瓠巴鼓瑟而游鱼出听伯牙鼓琴而六马仰秣邹衍吹律而寒谷回春声之和能召气之和气之和能感物之和固其理也府学生员邹氏名律字伯春昔刘向说苑云燕有寒谷不生黍稷邹衍吹律暖气随至草木皆生故取以命名而求予说以自勉夫以寒谷而吹暖律非黄钟之宫乎黄钟子律非春也而实为春之始故吹之而暖气应焉不宁惟是六阳律自太簇至无射皆黄钟也六隂律自大吕至林钟亦黄钟也皆足以致和也且元气流和贯金石塞宇宙穷巗险靡不被及而寒谷犹自外於化育焉乃槖龠一鼓百物自生圣人制律有功於天地如此哉虽然黄钟为春之始於时为春则於人为仁黄钟为十二律根本春为四时根本仁为万善根本也君子之学亦求仁而已矣伯春诚能由律之和以见天地之春由春之德以识吾心之仁涵养其本原当主於静省察其身心不流於欲出入起居无不适於正周旋规矩无不中夫节修於家即所以施於国厚於已即所以及於人将见推律之用上达於郊庙神人之际广律之功下及於昆虫草木之微而仁之功用极矣又岂特一器一物之感召游鱼出而六马仰哉伯春妙龄而美质积学而勤修吾故以远大期之以德业勉之庶其常有以自激云
敬舆说
余闻风不厚不能负大翼水不厚不能负大舟君子之学不厚不能举大德善修德者莫如勤礼善勤礼者莫如尽敬昔者夫子教顔渊克已必曰复礼语仲由为国必曰以礼由也而逹此则可几尧舜气象回也力能任之则其效至於一日天下归仁此修德者莫如勤礼也昔者北宫文子见令尹围不能敬其威仪以为无威仪者不可以在人上令尹其将不免成肃公受赈于社不敬刘康公以为人受天地之中以生能者养之以福不能者败以取祸而有以知成子之必不反也此勤礼者莫如尽敬也故子思子之言曰敦厚以崇礼而内史过则曰礼国之干也敬礼之舆也余宗弟厚字崇礼既取子思子之意以自命而其友生又取内史过之语勉而进之别字曰敬舆今受命襄阳界行来徵余说子谓勤礼尽敬皆非敦厚者不能子既允知之矣然敬其本也人知敬者礼之所以立而岂知敬者礼之舆哉大抵人能弘道道不能弘人凡三千三百之目所以为天理之节文人事之仪则者苟无其敬礼不虚行故舆者所以载礼而行之者也崇礼资禀冲粹而持之以谦才识优长而充之以学不惟敦厚於礼抑且敦厚於敬其为舆也大矣其能举德也信矣继今以往进显要而大用於时所以定亲疎而决嫌疑明是非而别同异下而分争辨讼教训正俗上而班朝治军莅官行法大而祷祠祭祀供给鬼神孰有一不本於礼者乎孰有一不由敬载而行之者乎子勉之子勉之
海桑集卷四

[book_title]卷五
钦定四库全书
海桑集卷五　　　　　　　明　陈谟　撰序
赠赵文学序
临川赵文学字德容源深於玉牒学粹於四诗侨寓番禺有年而慈闱故留临川尝负米数千里外且逮养於斗升之禄矣然未足以为太夫人荣也洪武四年秋番禺试艺者若而人若书易若春秋与计偕者累累而是而以诗贡者独文学一人焉呜呼异哉然则其素所藴蓄可徵也已临川之多士有不称愿以夀其太夫人曰幸哉有子乎今而赴礼闱取高科登膴仕太夫人在堂不曰是能嗣续不辱其世者乎番禺之经生不曰正葩之学不当如赵君乎虽然文学不鄙余老而求赠言余既嘉其已获者足以荣其亲而尤愿望其立於位者深足以为亲荣也是以叙其卷端
赠进士罗子理序
罗伦子理举进士上春官余嘉其坚穷苦节智日益明足以受任而堪事则告之曰士尚志而已志不苟则学充学不苟则行达凡苟其行事以速官谤者其志其学盖蔑如矣昔者运遭叔季事在轇轕谈经者絶响于时衆废而已独业衆譁而已独持得二人焉其一杨自立子渊家於春秋其一伦也家於易二人志同学同行同且誓将无不同者洪武三年子渊诞先甲科入赞天官声实表灼每重王贡之叹而伦亦次年奋於暂蹶及於先鞭诚不负初志者呜呼伦也尚朂之哉由三十寒暑布衣昆弟讲切之勤一旦蝉联玉暎以明经显闻于时非偶然幸致者比而弗加朂可乎吾闻伦始祖希五代时繇金陵徙泰和凡几传至宋大观间曰吉成赠致政生三子次伯夀擢第官卢沟主簿尝刲股起亲疾以孝闻官易其所居坊曰旌孝坊事载郡志季伯霖有隐德状元张槐应与交莫逆伦其曾孙也卢沟府君逮伦才四世传不云乎必复其始诗不云乎无念尔祖伦往矣尚朂之哉前之穷养者无或苟矣後之达施者宜无一可苟展也子渊幸以鄙辞质诸其以为否邪抑然邪
鲍参军集序
总制俞公子懋刻鲍参军集於懋斋介仆叙言叙曰参军名照字明远照或作昭则唐讳武后而改之也宋文帝元嘉中参临川王义庆军事时太尉袁淑文冠一时王请为卫军谘议照与同列号为极选然则古之掺任阃外筹策幕中率多名胜之士若参军者尤风流文雅杰出等夷者欤考诸大雅有曰文武吉甫美其文足以附衆而武足以威敌也而或者角文武两途互相诋訾岂通人之论哉今观俞公镇抚永新威德并着显有吉甫之风而平居暇日雅喜咏参军诗殆旷百世而相与友矣嗟夫唐以来诗人唯李杜为大宗然至少陵赞白也无敌则独举参军之俊逸嫓焉夫俊可能也逸为难俊如文禽逸如豪鹰凡能粲然如繁星之丽天而不能回狂澜障百川者以能俊而不能逸故尔史称照古乐府文极遒丽遒斯逸矣丽斯俊矣微少陵不足以知太白微太白不足以拟参军也虽然文以气为主以意为辅以辞为卫读斯集者翫参军之辞必求其意求参军之意必尚其气始参军谒王欲贡诗言志或难之勃然曰千载上英才异士沉没不闻者安可数哉大丈夫藴蓄智能可使兰艾不辨与燕雀相随乎即奏诗王大奇之此其气何如也苏子曰方高力士用事公卿争下之愿出其门而太白使之脱鞾殿上此其气已盖天下矣此太白所以配参军也善观者其亦有取於斯
赠杨员外序
为士而由进士发身天下之清流也为进士而获班朝署天下之极选也以天下之清流膺天下之极选几何人哉有能济兹者充而达之若内及外其於为政也何有杨君子吾洪武三年进士也既取高科即登吏部勤谨而和缓练习而疏通凡天官之属藻监精核枢机周密曹务剧而咸理敷奏明而常允者君以主事之贤书诺居多以故令闻尤着洪武五年诸蕃宣大臣类以幕府阙员为请上乃命中书遴选省属往承其乏而君以选陞广东省员外郎九月抵家第展坟墓即就道?请赠以言夫服领以南方面之重控制海表国朝平定其地斩伐鲸鲵拥护良善使蜑?鲛人之室胥为输赋纳贡之区然而地大物夥不尚有当兴除利病者乎化暴铸顽莫若尊贤兴学今兹连岁大比多士宾兴与内郡等夫其云蒸而雷动鲲从而鹏飞者良由声教之渐被者深也然而不尚有当振厉鼓舞者乎行矣子吾推其所以赞治天官者而悉心以佐理藩府可也吾见总总焉其有余裕穆穆焉其扬休光而母徒重内而轻外毋以昔之劳而今益劳也夫孰不曰进士之施无不达如此进士之贤能不负所学如此又孰不曰庙堂之登明选公如此庙堂之嘉惠藩服而慎简乃僚如此然则政誉溢於途而官箴埀於范矣顾不伟欤
赠进士周渊序
周渊字彦容年甚富质甚清学甚劬洪武五年秋余忝校文江西及开榜而渊以诗经举进士省宪大臣耸啧矜赏曰是我南昌府学生也老成者或媿之矣其冬渊来西昌受室於浩溪驿丞之馆丞俎豆余渊相从连日动如礼法私心甚庆昔徒得其文而今廼得其人焉将上春官且求赠言余自顾无足以补吾子所需也诵先正之格言资远业之良辅昔河南程夫子以少年登高科及有高才能文章为人之不幸夫高科未易得也在少年尤为荣?然苟幸得之即肆然不啻过人禄利是狥而道德之弗图名誉是崇而官谤之弗恤则少年高科固以荣之亦以累之固以?之亦以损之非幸也韩子曰夫天轻与人以富贵而重与人以文章言高才固造物之所靳也上焉以载道其次以华国其次以文身上下古今落落数人耳若其本实拨而枝峻茂行荒秽而思藻洁政复剟云锦於天机轶翡翠於兰苕如王杨卢骆犹不逃裴行俭之诮亦何幸乎尔也今吾子年甚富足以道远质甚清足以絶俗学甚劬足以有成其取高科也必矣其文章当水涌而山出矣将之以廉勤而持之以谦撝厚其本於孝友而达其行於政事兼夫人之所难而无程夫子之所病则余之所愿望也於是乎言
乡饮酒读法诗序
国朝奄有方夏即详定法书名曰大明律令又命刑部取凡丽於法者类编其书名曰申明诫谕尤虑中外远迩弗加警惧轻犯宪条申命文武百司岁取春冬孟月行乡饮酒礼而读法焉民间率百户为一集位以齿董以里长郡县则肃士大夫之老者为正宾余为次宾而郡守县令主其席其仪酌取唐宋而务从其简物贵俭素而务适其中凡饮皆先读法然後行酒所以使人人知畏而重犯法人人知秩卑尊而隆齿德也洪武六年正月实维其时泰和县令尹前御史刘公宗啓即学宫而行事自僚佐暨贤士学官弟子员等凡若而人列位於明德之堂於是学徒二三于于而前正立张拱奉法书而更读之先令次律次诫谕炳炳琅琅观者如堵听者动色读已而燕笾豆静嘉衣冠严翼竟酒爵行无算有充然饱德之实无起座諠譁之失皆额手颂曰此主上之泽也令尹之化也令尹治县克勤克廉端其教不鄙夷其民动如礼法民自以不犯其或观感信向有不齐名隶申明籍中不惟其所亲所友悚闻诵言面颈发赤虽其怨家闻之亦凛然增唏恨服化之晚诚足以增夫天理民彛之重岂徒饮云乎哉抑刑始於笞笞始於十至轻也逓逓倍之至於杖又逓逓倍之杖至於百何笞律简杖律繁笞十良民犹不敢犯杖百而犯者益衆然则法可不重乎徒轻而流重流至於三千里极矣又加焉非绞即斩而率轻犯之此国朝所深悯而乡饮读法之制所以行也呜呼仁哉翼日学官自强成诗会稽中常先生和之诸在燕者或赓吟或自赋以质诸令尹谓余忝正宾宜为序遂次第书於卷端
赠刘侯朝京篇
上方图任旧人共政凡越在外服大小文武百司者悯其劳於王师既渡之日优其渥於王化大行之时悉还其人於朝使咸得宣力於家咸得丕享天休而钦承德意不欲外股肱心膂为异体也知泰和县刘侯宗啓实惟旧人之通显者既历尚宝卿监察御史遂出宰百里在官三年庶政备举百废具兴洪武六年三月制以平阳郝侯思让为交代行省则承命趣刘侯朝京郝侯既视篆遣吏来谒文为赠余读商书所贵乎用旧者盖曰王播告之修不匿厥指言凡所播告则奉承於内而能不隐匿其指意以达於四方也又曰罔有逸言民用丕变言宣化於外则无过逸之言以惑衆听故民用大变而化服也又尝观诗人美仲山甫既称其柔嘉维则小心翼翼威仪是力又称其天子是若明命使赋出纳王命王之喉舌凡仲山甫之德业刘侯盖有之似之今其归也其能奉承於内也审矣其能宣化於外也必矣然则用旧以图治商人岂得专美於前哉请以是为赠
刘处士赴京篇
处士刘仙客应徵而起客贺者曰君仙客也仙者恒遗世亦容有世不我遗出而效用於当时若张良李泌之於汉唐也不其伟哉又曰公卿交相辟士务举尔所知冀必得其人独举君者非有半面之雅一臂之交然则君之令闻广誉其徵不亦远欤客语竟处士若有不怿然者曰吾行安敢负所学诚惧弗堪任耳柰何?曰穷养而达施正已以待物将焉惧邪抑客语则然请复有以为祝诗不云乎鹤鸣于九臯声闻于天言隐不能藏也易不云乎中孚豚鱼吉象曰信及豚鱼言信无不达也处士负山东劲气读书青原山下孝友出天性刻苦以养母终身不娶母八十余殁庐墓以终制焉节操如徐穉非其力不食居止如王凝一物不苟乱所交皆名流所谈皆谠论谓之鹤鸣于九臯者非邪其声清亮闻八九里虽欲不闻於天其可得邪且夫孚信之道可以通神明贯金石守之乎终身如南山不骞不崩行之乎四时如松栢不改柯易叶斯以获上治下无不孚矣彼豚鱼至冥也犹足以感之况至着者乎顽然块然也犹若有知况其有四端万善者乎故隐处之不能藏也出而为用惟诚信无往而不自得固处士所素定者直推而放之耳呜呼当道审於求贤何待夫先容於人处士深於藏器何有乎独善於已行且朝奏暮召有见晚之叹彼严徐者乌得专美於前哉
王氏近代族谱序
王氏近代族谱并自序者王以诚之所作也凡谱必原极夫得姓受氏之初而今仅仅至於五世者何谱牒亡逸概得於家训略其所不可知也其自序何庶後来者之犹可徵也自序而必本诸相国待制制置节制者何端绪可寻源委之求也始啓宗自金陵来为吉州校官因家白下子仲柔举乡贡进士於以诚为高祖仲柔孙荣叔曾孙时可则以诚祖若父也荣叔治儒术有理才当有元延佑间贑宁都蔡寇之乱州强起之抑使就吏给军府贑之俗鬼宁都城外有妖祠像设极魔恠人莫敢侧目土人类缚生口以祭甚神之我军畏缩荣叔独奋义火之三火三?乃命取妇之?衣羃神首一火而烬遂平其城归补押録役满不干进养闲恬处喜读四书间憇东禅寺槐安阁见寒山拾得诗尤酷嗜之时可资质淳厚隐居授徒晚从普觉老衲听受戒律断酒荤日诵法华经以此自终有贤子伯天佑仲以诚皆兼习儒吏季以立嗜古学开家塾鼓箧满堂精厚训诲不倦呜呼校官贡士上不辱相国三制之宗荣叔时可下将啓八世莫京之祚斯谱也虽不能远稽亦足以埀示无穷矣吾故因以诚自序而复述其祖父之可称者如此又以期以诚昆弟之後光远而有耀也
一篷春雨轩序
一篷春雨轩者会稽中常陈先生之所寄也曷为而寄之燕游之所也燕游而曷为以是名之身虽家林一亩兴则江湖千里也夫人不出户庭则不知有舟居之为乐不病暑暍则不知有甘澍之为泽先生营是轩杂莳花卉左右图书风晨月夕茶烟香篆奇古之玩好絶俗之名流日相与嬉娱其间讵篷窗之可拟而风雨之攸宜哉然而处一轩之静飘飘然有麾斥八极之气春雨时至波涛骤惊洒洒乎在三江七泽之间此其兴趣之远视一篷奚择哉先生为前朝逸民交游贵公钜人无不可为是轩留咏者其来庐陵谓予曰吾梦寐轩中珠玉嘻亡之矣间记忆十之一二数数诵以贶予又録以示曰幸为序志之将续有题者嗟夫轩寄也轩之名亦寄也游夫是轩者又寄也轩之珠玉独非寄乎今而其人往其诗存则篇什之寄所系者远宜先生之眷眷不忘也轩其不以是而永存乎
罗观泰归南安序
罗君观泰当至正间以才膺当道之选辟为南安属县廵徼在职以能称然非其志也是时四方云扰君既书满即客土小溪为家甚安适焉余尝避地旅韶州又尝校文入广东皆道经小溪凡冉物色君隐处然皆觌面九疑莫能得也去年君来展桑梓省松楸始谐言面盖去乡十七八载矣倾写无何解忧在念严君从礼率朋徒赋诗以赠属余序之古之君子重违其乡仁也然而不获其志者宜亦不少伯夷太公之居於海滨岂其心哉後世或以覊旅或以仕宦得其所愿者或不暇归不得所愿者欲归而无由吾见多矣若余之甘衡门守环堵今吾犹故吾固碌碌无足道如观泰之小溪诚所谓他乡胜故乡邪惜乎曩时不得一造竹所而徒想像其高致也故於其别序以申之
为欧阳志学谢医序
友人欧阳志学别数岁始一会相劳苦外察其貌始若戚如中乃怿如而终则浩浩如也志学於文忠公为十四世先贤之泽逾远而长固自与人殊昔文忠公为州学记所以愿望於吉士者以为将见皆道德明秀而可为名公卿其后终宋祚三百年终元祚百年为士者诚不负公所期待矣孰谓公十四世若志学之贤乃壹欝栖屑秪尔邪此其貌之戚如宜也乃告予曰今年有以名荐达者州司有星火之廹而老母八十又六吾何行如之已而婴疾老母亦疾私自念天其以疾全我使终养乎又自念天疾吾身可也而并疾吾母将焉济乎得世医朱氏德辉为施疗治按脉而证苻投剂而邪郤身与母俱宁而公与私两释此吾所以怿如也朱君年不满三十而方术已如此殊可尚已使予不幸而不遇疾予其行乎故予之疾天也使予疾不得朱氏而落於庸工是天将全之适以戕之也故予之遇朱氏亦天也予德朱氏而朱氏慕先生之文先生忍能靳一言乎又曰继今以往终吾年齿浩浩乎日有余裕石田茅屋得为幸民啜菽饮水言报春辉训廸後人志文忠公之志学文忠公之学以期埀於无穷又将与德辉之世莫与京也余闻志学言诚君子哉因书以谢朱氏
张子静乐府序
始予得张子静灵宫乐部曲四章而读之爱其兼有丽情团扇花间之趣且辞翰俱美恨不识其人意非今时耳目所及也暨物色解后则吾庐陵先辈也仅仅交一臂而去尝恨不得其全集而读之兹复聚首乃辱以集为贶桂隐闻廷二刘先生序其端矣极所推服予昼帘夜烛把玩不能释手子静复介予题辞呜呼予七十又二子静踰八望九矣三影之韵度于湖之侠气尚往来於心不尚可徵乎当其壮游武昌我龙洲道人神交物表买桂花上南楼载酒黄鹤矶下少年俊迈盖可想见今具存集中惜无好事者刻梓以传徒使四方见其一二者以为古人也昔留侯佐汉服其筹策者以为必雄杰伟丈夫也及见则如美妇人焉读子静词孰不曰此月下秦淮海花前晏小山也抑有知其皤然雪颠歉然窭人癯然列仙者乎吾又以子静盛年不偶於场屋安知其中无留侯之所存哉若留侯者方益歛其华击节於大风之歌彼其荟蔚朝隮婉娈斯饥国风之伤楚骚之怨盖未尝一介怀抱则吾子静独擅之呜呼世道之感叹欷嘘其不在是哉
周石初集序
石初周先生负奇气抱硕学卒困踬不偶其穷益坚而文益壮吾虽不识尝得其着作一二於他许相识已多乃今其门人张彦文编集其乱离诸作彚成巨帙以借予读之且曰石初知先生幸为我序之呜呼庐陵之文自欧公倡之乃天下之文也名家继作迄宋终元皆欧门股肱心膂之臣而或者妄肆胷臆点染雌黄其间君子所不较也近年得欧榘矱而精彩益出者莫如虞先生自余亦安得瞠若乎庐陵哉石初之文成之刘公序之至矣复奚容赞虽然石初有三幸焉当有元盛时独不利塲屋一也至正之季所在化豺狼虽间道暂时而康庄不失今岿然灵光独存二也江南野史谁复健笔而集中隐约散见皆可为国史补三也使石初幸乃溷一第不幸逢时不祥必将矫矫令节必不淟涊伈倪为名教羞然位与势之相侔志与才之相协有不可必者固不如昭文之不鼔也白髪残年坐筹海屋殆有隂相之福诗不云乎不憖遗一老宰物者其憖遗之矣必将有传于后昔贤称杜诗似史记岂不以天宝以来间事不得少陵载而传之安能如画此史传所不及也吾於石初之诗亦云
仲氏斐藁序
洪武六年夏予仲氏以静由贑之兴国寓籍以儒行起取赴京师偕起者凡若而人既抵京咸放还乡独留仲氏辞不获且病久之病甚当道者怜而许之九月归舟抵青原与予再会拜且泣如再世如梦语予饮泣相劳苦衘杯酒接殷勤不能数日遄返兴国留诗一帙畀予评之呜呼自至正壬辰乱起东西避寇率相违违不久率合并自丙午余旅韶由韶徵赴建业参差胡越莫此之甚今幸乃得各还为民然白头相望故园之念深听雨之怀怆矣读集中诸诗皆森削束程度婉娩有思致工巧而不失正大和平而时有讥切至如咏物数处复能於物外赋物不刻画而切事情若一二长篇如鸠巢痴可鍼末俗花村酒帘等甚可讽诵予皆一一评订之矣何时寻遂初之赋归善和之里相与觞咏赓酧以乐桑榆之景庸非快事计造物亦未必不见许也姑序以志因养吾邓先生行附以达诸是岁腊月书于青原之寓陈谟一德甫
流芳集序
胡氏志檝以其流芳集示余曰将入梓以埀後而先生未蒙序识之敢请余受而閲之自其远祖笺笺父谘暨其曾大父士茂父履辉季父履宁履宁子志德代有积庆其擅芳也宜哉夫芳之大者在乎祚胤祚胤贤而声实茂绵历永矣然德其本欤故有蔑德之咎而无背德之祥者此也始笺由太学举进士丞南城当绍熙五年逢国大庆高年者锡爵得封其父谘廸功郎母欧阳氏孺人读尚书谢公谔为谘记其儒林精舍宝谟阁直学士杨公万里为笺记其福荣堂其德可知此流芳之初也士茂一字古涧止一子能均其产畀兄子三而四分之能制尊礼堂以严家训观乡衮信国文公乡先生太传刘公往还手笔墨蹟如新其人可知此流芳之盛也履辉一字涧月履宁一字小隐草庐吴文正公麟洲龙先生诸老皆为赋涧月堂大守杨友直马昂夫诸贤皆为赋小隐堂而太史虞公又为序之此流芳之续也志檝承之当草昧之运能纠民义障乡邻致世业不隳益崇能拜前江浙提学李公祁乞铭其父前陕西省郎中梁公天与乞铭其母今翰林国史宋公濂乞铭其妻致幽壤不憾有光而志德习隐如其父好文撝谦如其父此流芳之衍也然则胡氏之芳其继继庸有艾乎昔范宣子论死而不朽归诸世禄叔孙豹以世禄不可为不朽盖尚德之论也凡胡氏贤子孙思其高曾而上由绍熙迄今百七八十年敷遗之休贻谋之善若先达之士名公钜人立言之君子实宠嘉之如是岂易得哉然则树德尚益务滋乎吾见流芳不但一宗一乡而止将叔孙子所谓不朽者可跻矣
倪贰守之鬰林序
化州石城贰令庐陵倪仲威擢陞欝林贰守吉郡緫制顾侯文质作为诗章艳其宠荣勉其清修而竚乎其令闻之远扬也郡庠师宾士友率皆赋赠而?则序以致祝规焉当洪武三年广东秋闱?忝校文而君职封弥相与颇习熟然仅仅月余而别别又五年始再会会无几即廹公程不可稽又乌得无赠邪?闻石城小邑当广东西海南北之冲前朝以巗仄险隘特割置是邑所谓好则人怒则兽不可爬梳者君履之若夷五年如一日自非岂弟施化平易近民何以能之欝林视石城为善地贰守视贰令为优迁志称其好学者多其民力田务本属县三户五万粮不足二万君端本於上县承风於下其易治岂不十倍於石城哉然则顾侯所以竚乎令闻者可计日而待矣抑化民成俗不在兴学乎深山长谷庸讵知无赵德其人焉君軆貌而礼罗之选弟子员而优异之暇即与为揖让而肄习之民俗有不丕变矣乎所以奉公上而欢集慰民望而来苏兴颂歌而洋溢者举不外是矣是为序
送扬璟斋序
大传曰龙蛇之蛰以存身也扬子曰士不得则龙蛇夫一屈一信理之常然而亦不能於久屈如扬子所云者则唯清修之士以退为恬者恒处之裕如也故宋参政杨公铸诸孙振瑛少从前进士祝公尧受业长由学校发身为王府参谋代既更入闽尝一为帅幕宾非所志也所居得信州城北韩侍郎竹坡余基其地有玉溪龟山宝驼峯天津桥陆子泉皆名胜游衍佳处君景行先哲超遥世表其清修何如非扬子所谓龙蛇者耶余与君解后於岭南君所至虚左前席者不少酒酣气张浩歌激楚有燕赵慷慨之遗风虽不获於时亦不辱其志今兹再聚首於青原将返其故居求一言以壮行夫扬子之云余与君同一嘅也君归益求参政之初服而修之求侍郎之高致而袭之酌陆子之泉香而沃之天下之乐有过此邪若夫钟鼎之腴轩裳之华樵叟渔童或笑之矣君字显卿别字曰璟斋
陈中常归会稽序
若耶仙子谓阳明洞宾曰久不闻樵风清唱不审中常丈人天游何许宾曰闻其度彭蠡访鄱君鼓枻青原白鹭之间五年矣仙子曰宾幸为我致书速其返无久滞也书至丈人即戒行李有海桑子者赠以言曰书称耆夀俊诗咏老成典刑夫耆夀老成世有能致之者矣而俊为难俊而有典刑可师表尤难丈人弘度卓识超然物表论事常慷慨有贾生太息之意谈笑倾座人有叔敖抵掌之风大夫资以问政诸生有所矜式夫是谓之俊谓之典刑孰曰不然柰何翩翩乘天风而弃予如遗哉为我谢仙子曰道济天下可也若耶之风朝南暮北独私於樵者可乎谢洞宾曰深山大泽实多豺狼阳明射的无遗镞可也岂容一矢之或亡乎丈人幸厚自爱尚当相期汗漫游於八极之表
秋云先生集序
秋云先生吴会之英也学贯经史而尤邃於春秋文肆天葩而尤丽於诗苑余不及见其着述而获其诗词读之大概律诗有廷筠义山之风流宫词得仲初文昌之格调变陈言为雅辞发新意於衆见第之作者允为名宗会稽陈中常其高弟子也嘅先生旧藁不存仅仅收拾诗词若干篇手自编次以示予曰所谓千百之十一尔幸序其端余始读中常诗歌乐府敬其卓越非凡而不知其水木之有源本在是也呜呼安得梓刻而传以与好吟者共之哉
乡饮酒诗序
洪武八年十月二十有五日我县大夫郝公好谦率厥僚属暨县之士夫民之高年行乡饮酒礼于乡校明德之堂遵国宪也前期集宾佐师生咸习其仪是日大夫肃宾于庠门外揖让升堂以序就位乃命诸生袛奉大明律而朗读之又参伍讲之环堂阶而听者如织决知禁防之不可犯法意之无非仁矣既而以法行酒爵有经而饮不乱诸生升歌自宵雅肄三达於台莱菁莪又赋泮水八章以终洋洋乎渢渢乎沐浴熙明之膏泽鼓舞循良之惠化无不醉心焉者惟我大夫下车两朞坚守如铁石至信如汐潮平施谨乎权衡烛隐踰乎水镜用能令出而从化久而孚得人之和致年之丰凡兹嘉与士民同其休成其文者孰非岂弟父母之心所形哉翌日王君子与偕善赋者咸为发德之什而属其序於予嗟夫读法周礼也所以纳民於无过之地也有画一之令与断有贤大夫之善用法西昌之邑不其幸欤正宾陈谟序
永丰教官序
天下有才教官不患无名进士然得进士易得教官难今之教官多出於进士而进士之负才名者什一而最之亦罕矣此才教官难也吾邑郭子昭为永丰教谕埀二年彭君子文亟亟为予称其学之政能不诿责於训导与之同堂合席口讲指授朝益暮习科分艺别壹遵时制而每加励焉若夫抗顔乎跃冶之金而取长於攻玉之石日严乎占毕之讯而时铿乎待问之钟又无不曲尽焉如是而为乡校庶有成哉余惟子文言然固子昭所优为也且夫教人自端本始子昭以衣冠宦族守正葩世学其质温温其言恂恂其动撝谦其文雅驯洪武五年余校文江西及开榜而子昭以诗经亚魁炳炳蔚蔚可为名进士矣既而上春官得职教永丰能举其职如此可为才教官矣抑永丰欧乡也多世科钜公老成闻家又得子昭乐育其菁莪名进士继此有不彬彬矣乎子文又称子昭采外勺水不辱於朋徒毅然自重未尝一失言失色於同人呜呼又奚特为才教官而已邪
贞固斋文集序
萧尚仁氏养高三华山下清修苦节积学绩文甘以病废然薰其德而善良者衆矣殆古之不显亦世者欤其所着诗文命曰贞固齐藁余把玩不释手爱其体裁正而丰约适中论议卓而波澜洋溢允为成家诸诗小絶多警策擈茂而不鄙刻意而平夷律圆妥不陈五七言古軆寂寥者更腴流动者絶蔓盖所谓不以轻心出之者其文如此其学行可知矣尚仁本居城西柳溪之上有园亭池沼之胜实衣冠科第之族其先君子方平先生於予为同志同学易同考业余齿差长一而頴异聦敏余固兄事之当前朝盛时方平壮游岭海间不返余独学寡陋至今每忆相与童子钓游之嬉文字讲贯之乐何可得也故见尚仁如见方平不惟庆其有子尤庆其有子贤秀而文君子之流风余韵光远有徵固如此余日就耄尚仁亦华颠读贞固集良深起予之益敬书此以为序
赠萧季常序
县学生萧季常将昇大学来请言夫脱略艹茅而纵观山河之胜被服韦素而周旋冠冕之间驰逐鸡鹜之塲以超遥凤麟之囿人固艳子之荣必子且贵矣抑传有之观於海者难为水游於圣人之门者难为言思其所难为则将舍其故智以培其德基发其令闻如是而已吾老矣自顾无以补吾子万一然信其必善学也必有立也故序以壮之
赠乐正刘本和序
兰臯刘本和先生为郡庠乐正有年洪武壬戌上以勑符命郡县以礼罗罗致岩穴贤士与共论治道本和在选中郡守与使者言乐正要职也非此其人则雅乐谁与兴者使者勉为留之未几朝命下释奠先圣先师必用雅乐於是郡守之留为有以也乐正虽不得与三公论道於明廷乃幸得明蘷夷制作於庠序庶几邦人士耸闻絶俗之正声非盛美欤於时以郡守之命来取琴瑟之材於属县故旅于泰和因得相与道旧故序契濶焉呜呼乐正世业也自其祖继善先生与天慵熊先生为莫逆之交天慵精於音律尽以其法授继善而继善亦尽得其传并以其不传之妙而笔之於书其家固世守之呜呼岂特庐陵一郡有所师哉大都大邑有不来取法者乎大司乐成均之教黄钟大吕之奏兽舞凤仪之祥岂有外於此乎乐正尤将访材於它邑於其别也序此以嘉之乐正工词章善戏墨山水至兰菊竹石无不精到则皆其余事也呜呼贤矣哉
赠写真李约礼序
晋人称传神写影正在阿堵中盖眸子人之神气也然繇颊上三毛槩之则一发之失而神非矣人固以全軆论骨法神情气韵坐立当无不肖似乃名国艺郭令公女指前画得赵郎形?後画兼得其性情语笑苏文忠公令人於烛下取壁上影不施眉眼而见者识与不识皆知为东坡此全軆之论也阿堵固全軆之大防三毛亦全軆之一节也可不务与庐陵李约礼斯艺名三世闻四方余老复解后踈髯翛翛天风起之濯濯如万丝柳而芝宇霞颊光眩暎发可爱谈论古今事变及其先世文物酒酣气张伟然豪杰意态此其全軆也凡得君一笔无不如生而亦不轻一笔以予契久屡别为余笔之且诮予江湖间屡笔屡不似予故以前说为谢盖全軆未易言也约礼大父沧波与乡衮文信公同里常画信公於南禅观者疑随武子复生其父波余亦如之班固称士食旧德之名氏工用高曾之规矩乱来食德者希若规矩高曾如约礼不替益精几何人哉尝见前辈题安城刘氏乾坤清气图多宋季魁人硕士使来者愿执鞭不可得於世教有补今亡矣约礼其无忽诸庸讵知今无其人耶
刘子彦应徵序
我朝天兵奋起淮甸扩清疆宇大河以北五岭以南罔不臣妾洪武元年秋一鼓而燕市为墟再举而关壠震叠天统斯得皇心载愉爰及稽古礼文之事申明廷臣蒐猎岩穴网罗旧闻务酌古法因时宜不局局循故常已兴而荐讲迭考而旁求盖质文相变损益取中帝王之道应尔也二年春庐陵刘君子彦由章贡应徵将入东观陞容台阶秩宗奉常与天下之英讨论着作成一代钜典搢绅先生悉荣幸之愿望之?请赠以言昔令狐楚尝云叔孙通起帝典於桴鼓之中自此以还鸿生硕儒若贾?董仲舒公孙弘希不以此进夫礼所以治神人和上下必若议焉舍儒者奚宜哉汉采秦仪杂就至唐号为繁缛宋颇采唐仪岁祝天下五方神州宗庙大明夜明太社太稷太一九宫臈腊谓之大祀文宣武成风师雨师先农先蚕谓之中祀灵星中溜马祖司寒司中司命等谓之小祀或者犹论其以仪为礼以器为乐将礼序乐和犹未能同天地之大礼官博士之职犹多疵阙耶幸而委巷之龎杂诸家之聚讼洛建大儒悉析其淆而归诸正矣今之议者视唐宋不殆优且裕乎其弗获施於当时者鸿生硕儒取而建白於今诚所当议也夫功成作乐治定制礼太平之盛致也值亨嘉之会被道德之华无疆之休祯也固以为君祝并以饯云
赠王孝亷序
孝廉字子啓通介人也值时危浮湛蹇傲以自晦前年会徵贤良方俨然衰絰中州廹起之不得已之郡控辞太守太守曰吾奉命子行矣及藩府伏谒参政陈情焉参政嘉之曰子姑终制需後辟孝廉既获请益韬迹以遨洪武元年冬太子宾友李公行素奉旨搜访岩穴士先时孝廉读书南康山中人莫之知及宾友至太守王公荐其名亟欲与见而州物色无以应也孝廉闻之惧州且获戾即为书抵夹谷侯慷慨伸志已乃出谒侯侯大喜迎咲曰子真傲人间万户侯者邪孝廉谢曰正自不能不尔於是筮戒行州之贤士友咸为诗歌宾饯之介?叙之?既序事且颂祷之曰国之将兴必产材於未兴之先凡杗桷椳楔谷粟丝枲类倚叠堆阜而沉欝之困踬之使谙练习熟强忍振厉以需於时用一旦遭时勃兴皆能献奇效智取勲名埀竹帛若古之辍耕太息抱膝长吟举牛口出跨下纬萧佣舂洗削卖浆者千载之下想望其人品风概何如也孝廉读书时感叹於斯久矣有志当世亦素矣难莫难於际方兴之运幸莫幸於当强仕之年不以古人自期可乎抑宋盛时有自天章龙图两阁学士开国太原郡公讳贽者孝廉所自出也诗曰无念尔祖传曰公侯之子孙必复其始念之深斯复之大矣若彼石处士骑将军马自以为不啻荣宠者夫岂所望於孝廉也哉
赠永宁县丞序
永宁贰令蒋侯起宗承府公檄督转输南京之亏赋者吉支县九侯督其六泰和以石计亏万二千有奇侯来不十日输者已盈万呜呼何神速也府公知其清强干敏任之也笃蒋侯行以温惠正毅感之也孚如斯而已泰和贰令夹谷侯催科能政为他县最尤敬蒋侯贤语?云宜得仁人赠言荅蒋侯宠光盖侯世家淮安之安东读经史练时务识运数推移岁丙午由枢密管勾随总戎赴京欵附授湖广行中书省掾在职一年具有政绩参政傅公甚加敬爱随侍入京遂擢贰永宁永宁处万山间接壤衡湘号称巗剧侯岂弟以裕之廉介以端之化用兴行颂美斯盛溢以故府公隆是委焉余惟天之生材当兴王之运储之也久则发之必大藴之者富则施之必充若蒋侯者讵止督亏赋一事见其所长哉使艎将东?始谐言面晔乎其神若祥云之履紫芝温乎其气若春阳之韵杨柳蔼乎其辞若糓粟丝麻之周於实用也且其律已至洁驭下至严公家饩廪一不受第饮澄江水而去嗟乎又止贰一县称最而已耶
吉水县尹费侯赴京序
有司庶府近於君者远於民其最远者宰臣是也远於君者近於民其最近者县令是也书曰民可近夫民孰肯远之哉乃亦不得不然者軆统建而势分絶也在易之比曰先王以建万国亲诸侯万国至衆非一人所能徧亲先王特亲诸侯而俾诸侯各亲其民此近民之道也故宰臣者承君之号令德泽而致之方国而县令则宣通其号令流畅其德泽而致之民者也大明啓运尤重县令之选优其礼隆其责且着令三年一朝不重内轻外使咸得自达焉美政令誉者既益知加劝而中材常调者亦凛有所勉而务求为善非良法欤於是文江令费侯振远将行其嘉宾胡君子祺言於?曰侯为县三年称神明如黄頴川务保障如尹晋阳守清白如杨伯起忘忧喜如孙叔敖兴学校如李赞皇别鰝鲂如宓单父至若租税无逋庸调均节工役日集狱讼不滋在侯为能事盖不胜书者凡衣冠清流乐侯之趍朝而书最愿侯之增秩而遄归作为歌诗邀?序其端以为颂祝仆雅知侯善制锦而不伐又嘉子祺善论德而不浮故乐序之?尝闻昔贤颂循吏有曰一之岁肃而教之二之岁惠而安之三之岁富而乐之今文江之民可谓富且乐矣乐民之乐者民亦乐其乐民惟恐侯陞朝为公卿而不得保有其乐於将来也侯必念兹必赋之曰归哉归哉尚与尔同乐乎哉
永言序
李伯葵氏以其永言示余读之往复数四叹其志於古道甚?盖近古莫如选次古莫如唐后来者莫或尚之伯葵学选优柔沉着每有新意至其曲折态度情景俱会处得於苏州为多亦其资禀冲嗜好澹翛翛然出尘整整然束礼故其吟咏情性有之似之甚不易得也七言乐府高古如辽阳行白紵词长门怨次之唐律圆美清链又次之自他人不能兼者伯葵悉兼之矣尤为可尚尝恠新学谈诗类不满人意尊选者易唐李杜以为剩出右唐者弱选魏晋几成絶响剽掠潜窃以为工其为选也固不难点缀花草以为媚其为唐也亦安在必若阮嗣宗王仲宣所制不犯十九首句字而音节气韵酷似之始可言选矣必若李杜为律为长句天纵浑成关涉浩瀚始可名唐矣斯乃白头书生苦心莫能希万一也乌得易而弱之因书伯葵集漫及此呜呼尚有如伯葵之兼致其工者乎
五同轩後序
读德基吴少府五同轩记有云古之同者同乎心今之同者同乎迹又云必将同乎古之人古之人可也旨哉言乎吾观公亮王君与张子阳同里閈同患难同归乡同扬历省若宪掾同者五而已矣由五而充之虽万可也一理同万事宜无不可者万而有一之不同一亏而衆乖矣故君子不尚同不党同者同乎理而已然理同事同其同也常事不同而理同其同也大易曰君子以同而异传曰不能大同者乱常悖理之人也不能独异者随俗习非之人也昔人有同不同异不异者意颇近似而先正有上殿如争下殿不失和气者乃所以为同之大者也少府欲二君同乎古之人欲二君同心不同迹正以皆知同之为同而不知异之为同尔二君临大事断大狱决大议勿雷勿阿必辨必允俾民称愿曰萧规曹随罔美于汉房谋杜断何羡於唐不其韪乎不其韪乎
集太白句序
右集太白句十章川上邹君为子与王先生颂也何言乎颂先生受徵至不屈上宠嘉之也其宠嘉之何先生德充而虑审智圆而行方上始用台臣言特徵为说书既入觐因壮其老官之要剧恳辞不拜再四益坚乃完其隐节也国制田赋之家大者岁朝受谕邹君既亲覩先生宠嘉之美又并舟而上故有是作归以示?反复读之叹其精工昔朱文公有言李太白圣於诗者也凡人情物态他人累句不了了者第一语而尽集中包括广关系大邹君熟复之善用之非牵缀强葺者比宫商相宣金石谐和虽谓太白复生为子与赋可也?故书之且题其後云
赠进士冯韶泰序
洪武庚戌?校文广东归驿抵韶始与阳山学者冯君韶泰谐晤于舜峯之下其人磊砢而英俊其论议卓有器识?固卜其远大且惜其不屑於塲屋因以进士业勉之而君亦浩然欲相与求丽泽之益也壬子孟陬君惠访予于白下僧舍相劳苦外问近况则以周易贡于乡上春官矣复求赠言嗟乎将何以为赠哉虽然韶古百粤也三代以前夔取磬材於韶涵濡圣化尚矣秦汉而下以武壮隋莫如麦铁杖以文佐唐莫如张曲江韶泰得於耳目之见闻习於义方之涵育非如崛起草莱而幸致通显以荣耀桒梓者也明良在上凡谷粟丝枲梁栋榱桷不遗遐远不弃憔悴而况皦然以明经进者乎况读四圣人之经知进退存亡之道思欲不失其正者乎外之为良守令内之为名公卿毋渝素守毋负实学其为科目之重也审矣其为邦家之光也远矣请以为赠
赠医士谢礼卿序
礼卿本兴国衣锦乡故家今居章贡以医闻?尝观县志乡名衣锦以谢肇故肇在唐广明中和间累以机钤经略功位至金紫光禄大夫检校户部尚书爵会稽子在南唐保大有至尚书左?射右千牛卫将军者在宋建隆有至散骑常侍兼御史大夫者皆积阶银青光禄大夫皆肇之後今其後虽多皆逐氓伍独乡名犹荣耳然礼卿独以方技取重於时不失为士类数百年间衣锦之余光不在此乎今夏邑判簿张侯由郡窰所归而婴疾疾日增衆医持两端凉燥杂试药不能伐病令尹冯侯贰令沈侯乃走急足致礼卿焉至则首踈其痰痞徐理其实热凡两下之十七八行而後所苦悉迎刃而解向微礼卿投驶剂而姑优游以养之是殆闭贼于奥而卫其堂也久则败矣二侯命?赠言以饯礼卿?赏其医术而高其世家故乐序之人有恒言不得为良相则为良医礼卿有焉
谢维高升太学诗序
平川一小县而在贑为上腴丝麻谷粟之利行乎四方竹箭皮革之美被於上国其民亦多秀而文硕而茂盖维昔然矣在唐时则有若锺绍京名在旗常功着社稷在宋时则有若李君行学行纯懿为世羽仪其尤表赫显显者也夫平川有如是之先正前烈故士生其间资禀超轶者感慕兴起乐於为善而常有以致身於不朽其次亦足自表见於时又其次亦不失为善士呜呼其可敬也夫余尝应大夫之聘一至其邑其来学之士有谢岳维高者质醇而禀厚内刚而外谦读书经通其阃奥习经义要其指归达於軆用之学而不滞适於时用之宜而不浮可以为善士矣其於学校可谓不辱矣洪武十二年八月有旨州县学生员在学年久学通经术善为文辞容貌端庄行无玷缺者升入大学教而育之而平川大夫以岳为首选呜呼在於乡学卓有令誉则夫蜚声於壁水腾跃於天衢固其所耳虽然岳其朂哉抑抑乎其进之恭也恤恤乎其守之严也沉沉乎其思之长也逊其志如有所不能敏於事如有所不及使道之未充者日益充行之未果者日益果见闻日益广而出於寻常者万万交游日益多而得於名胜者肩相接也上以副圣君贤相乐育之盛心下以慰平川大夫士之愿望而远以绍锺令公李先生之高风芳躅也顾不伟哉既行拜余於青原故书此以赠之
送陈守道就养序
洪武十二年春陈子都以诗经贡礼部授西安府盩厔县丞是年六月到官即走急足三千里迎致其父母以就荣养十三年二月其严君守道先生始克就道来别於余余惟人莫难於能绩学学莫难於能得禄禄莫难於能逮养学而不足以受禄者独善之民也禄而不及於奉亲者永感之民也今子都学足以适时之用春官擢其才天官隆其任贰令於大县可以为逹矣守道义方之训行於宿昔而迎养之礼不惮於数千里之远平逹於康庄端居於公舘起处节适旨甘丰时可以为荣矣虽然长安古帝王之都也有洪河泾渭之川有终南崤函之险按周秦之故揽汉唐之遗在此行矣过曲江而想渼陂之胜槩过麟游而吊九成之荒基而金城之千里山河之百二俯仰犹昔地有不慨然兴叹惘然长怀者乎君故能吟明年侯君归锦囊之富当倾倒罗列以贶我
竹间集序
古之君子政事文学理同而事异盖仕以行其学之用学以充其仕之资也今之君子学不必优而可以从政仕虽有余力而不必学者亦多矣予读王君竹间集固自有省哉君筮仕最早繇江右?历岭海所至政与学俱有今闻者以其退而不自足进而不枉道也夫其锺粹禀温故其诗雅驯而藻洁其中寛而有制故其诗不矜而严纡徐而逹其临政奉法恒务大軆不激不阿故其诗体裁正而榘矱精其议论古今是是非非笑言雅雅无诎以随故其诗善讽而婉堂有埀白之母二毛之兄累累辞荣归养不克遂梦寐以之读其诗知其於孝友最隆也暇日弦壶棋槊笔牀茶竈随寓皆然尤深契参同旨收视反听与天者游其貌泽如也故其诗翛翛其气飘飘读之者又有沧洲紫霞之想呜呼君於文学至矣既老而弥劭不倦而逾密独其见於用者犹未足尽所学之长将时邪抑有待邪予尝慨乎天地之英华散於万物其在人则为文章事业不得於事业则得於文章李杜光焰万丈炳烈千古将非不得於事业然耶彼在天者吾无如之何顾吾所以自立与传後何如斯贤逹之高致也集中佳制率慕汉魏盛唐之风而无齐梁绮纨之习其为可传无疑余又因君筮诸易剥必有复复必有泰以其时可矣如君之才其有不鸣国家之盛乎
吴子斋奉母归宜春序
天下之乐莫乐於奉其亲奉亲之乐莫乐於还其乡夫甘旨尝丰而松楸不能时展彩乌日侍而桑梓不能敬恭亲之心有不歉然长怀者乎苟有能养亲之志者得不恐恐然如弗及乎夫弗获已者时也弗可失者机也昔世变方殷人皆流离颠沛皆无如时何若江革负母逃难备经险阻采拾为养以幸免为万全者岂获已哉故游子悲故乡莫切於事变稍定之日稍定则机可乘若之何失之王仲宣称张仪楚奏庄舄越吟以为人情同於怀土不以穷逹有异而况鹤髪偏慈日夜念其亲戚坟墓宜何如邪齐之吴君奉母归宜春而章贡交游与流寓贤士莫不嘉羡叹其荣於昼锦贤於以官为家者俾余序之夫以齐之之贤孝於奉亲先意承志他人称为盛美者齐之皆常事而还乡亦常事也常事而弗克如齐之者犹多即其善可一二计哉今还其乡昔之耆而艾者存十一於千百必皆称愿曰贤哉斯母有子如是慈孝之表也昔之童而丱者若壮若疆必皆叹息曰吾戚懿尊章安在斯人斯母融融然泄泄然天相之福也善果不可为乎为善果不康裕乎陶潜田园荒秽可从而理也王凝门巷果木可方而列也玄晏之书满室子云问字之载狎至而太夫人轾轩板舆潘安仁闲居之赋如画也不尚有增夫天理民彛之重哉
青阳行乐图序
清江孙碧霄为西昌贰守黄侯允中写青阳行乐图仆元年冬归自韶石始获与侯面且观图焉乃序之曰古之君子极轩冕珪裳之贵而不易其山林畎亩之守者其乐无不存也故观丰水之有?可以知数世之仁动高山景行之思可以忘其身之老夫山与水何所独无何人不玩然反诸已而深契省者寡矣彼其考涧盘以自足乐泌洋而忘饥自谓三公不与易者抑岂知穷达一致定应不拔即庙廊与岩谷何远故君子之乐无适而不存焉无适而不存者得丧是非举不足以为累也昔有以问乐之故曷以曰仁仁故乐极天下至美不足以过之况山与水乎山与水寓也而乐亦无不存也黄侯系出双井生岳州临湘县青阳里长即宦游四方因以青阳为别字不忘本也画史写而成图若常对然侯起居节适时而展之先人之桑梓童子所钓游历历然也昔太公封齐五世皆返葬於周狄公望太行白云念亲舍在其下君子移忠於君而孝思常不替若此然则观斯图者不独见侯之乐抑足以知其孝矣况夫青阳者春之司也在天为元在人为仁元首善也仁全德也里以为名而侯以别字岂徒然邪凡立身种学归宿於仁莅官行政根本於仁一动静和之以天倪外穷达安之乎素履将风日妍美吾冲襟也原隰光华吾生意也青阳之景常淑青阳之里常近何隂威惨戚之患何道路阻修之怀亦何适何寓而不乐哉吾故曰仁故乐而非穷达一致定应不拔者其亦孰能与於斯
赠医士刘彦昭序
医有经有守有变理以为经法以为守而变者权衡乎其间理无变法有变变而常适其中其惟洞於理而精於法者乎天官医师理之原也内外经理之渊也然而简奥玄微未易灵悟故南阳张机病其难明且痛宗族以伤寒毙者数百口遂着为经论以发其隐备为治法而处其方详为问荅以尽其变此东汉以前所未有也至成无已刘河间诸贤又惧南阳之论犹非後所窥测又从而毛举髪栉别嫌阐幽门分类析殆无余藴此又晋唐以来所无也凡欲所学者洞其理精其法而妙於变耳鸣呼大贤欲公其道於天下也如此而世?有得一方自以为秘施一剂惟恐人知同业而羞讲共事而忌疾者何哉学聚问辨之益不充而谋利计功之私日胜故也友生杨仲升曰太医彦昭刘君独不然彦昭世业也恒不自足合孔孟岐黄之书而求其统之宗会之元也理有未白法有所窒亲贤近仁常温温乎金之奏而玉之应也人有疾不择贵贱而赴之不以为功而功之归者衆与之药而不责偿者复不少唯务已人之疾而已余今年病热甚得彦昭良已至今无以谢也彦昭家种杏成林而林中题诗连屋者得诗重於得金也先生幸书前之所言得藉手谢焉余与仲升别久观其文尝有为陈侯谢彦昭者今其言又若是恳恳信矣哉为贤医士矣夫去其谋利计功之私而广求学聚问辨之益理以为经将无一之?遗法以为守将无施而?戾权衡以通变将出入疾徐无不迎刃而解周官所云岁考十金为上者其必於彦昭见之且穷而在下存心爱物宜莫如医此南阳着书意也夫读其书安有不广其意者乎
孙碧霄归新渝序
辛卯壬辰之乱清江贤士君子率徙家保上流不数年而上流亦不可保往往逐便利苟昕夕以仅免颠隮为至幸方是时王孙公子求如窭人有不任者矣求为他道有弗习者矣虽贤士君子不失其正者几何人哉而渝上孙君碧霄寓西昌独不失其所守之常十五年如一日在他人坎窗者君履之若夷及豺狼之性稍就帖息向之鼠窜者皆返我羊肆而君所至人爱之敬之殆不忍离君亦安於久客如其乡然呜呼君赋质厚以冲处性谦以周待人和而正学有源本自天时地理方术卜筮等皆所研?而丹青图写妙得顾虎头吴道子法则其世业尤为无敌故不求即人而就之者衆未尝枉已而处之者裕常义取而无浚恒虽澹交而有深益兹其所以称善於乱世曲全其所天也欤是岂不贤而能之欤余与君最厚且契然方役役四方不得日从君游乐不亦重可悯笑邪今年留章贡於太守常方壶所观晋隋唐宋名画法书不一其尤着者羲之智永真蹟余固识其笔意若阎立本醉道图许道宁米元章山水黄荃崔白易元吉花木猿鸟等类能观其神气之逸耳至其造诣精绝天然入神处?不能窥测一二念安得碧霄共观之而指教其肯綮要妙岂非绝无仅有之一快哉适儿子家问至言君行且归渝上得之惘然殆难为怀抑君知天时者也君之行时之泰其有兆乎余远道不得执别独赠以言夫当乱世居他乡不失其常犹若此则其归亦焉往而不得所当勉者惟善保以需良晤而已
斗室诗序
易曰退藏於密传曰居天下之广居密者心也广居仁也君子之道歛之不盈方寸不亦密乎散之弥满六合不亦广乎是故挫万物於一毫卧千里於一咫角堆以取势位吾皆蜗之竞侈以高族闾吾皆孩之天吾与徒贤圣吾与师振古豪杰吾与游衍也巩昌汪君敏德实办兹事扁所居曰斗室既自赋之又与朋徒偕之工者咸登诸轴予既为吟二章且介予序其轴端嗟乎善观天下者天下小於斗善宰天下者天下不出吾斗古之人贫而渔钓贱而畊莘胥靡而版筑其藏密斗室之中亦乐矣然其固居天下之广居也自非逹可行於天下则固终身甘之矣?曰斗室陋如之何余曰图史吾金玉也风月吾藻缋也文章吾锦绣也杖履吾车马也江山吾俎豆也草木之荣华禽鸟之宫商与凡樵歌牧笛则皆吾声伎娱翫取诸左右无不足也何陋之有
赠袁叔异入国学序
吾乡故家文物凡数姓而袁氏最着曰文焴者以天子与日月并明赋偕兄樵同登绍定榜其子灏复以天子纯德天定位赋世其科而樵之兄弟若椿若槱亦皆先後驰声名列进士榜中载在郡庠碑刻班班可考斯亦盛矣哉灏之子公鼎当元之初隐德弗耀公鼎之子啓东际皇庆延佑盛时甘肥遁以老其子则复初也与予同学然皆不得志於场屋复初子彦圣也际大明兴运为太平幸民於是县选其子叔异入乡校为弟子员而彦圣亦幸其子之周旋乎衣冠俎豆从容乎揖让进退上以绍奕世之箕裘下以启方来之簪绂其必在是矣叔异粹乎其为资也焕乎其为表也凿凿乎其制行也轩轩乎其立志也硕硕乎其务学也盖已秀出乎等夷矣洪武十五年皇上以胄监新辟学舍增广取郡县生员以实之西昌之学起者七人而叔异在焉是行也吾知叔异近有以光其高祖父敷遗之休远有以绍其六世七世祖武之科名不斩之德泽固有出於同时同门之右者不其伟欤因府学生员萧李常为叔异求赠言故叙其世家以期之云
栗阳刘氏族谱序
澄江稍迤而南为栗阳刘氏以和世居之居有园池亭榭松林竹树幽雅夷旷而以和益简澹济以吟咏之胜殆古之肥遯者矣自乱离来余避地韶阳与以和不相合并者数年然闾里凋敝故家老长存者无几暨归独以和无恙依然保有林原之趣盖捐利好施贻谋敦善富若寓而不矜忧可通而不累故雍穆成风焉今年春余过其家握手相劳苦外间出与其伯氏以文所编族谱一帙介予叙之且深慨夫兵燹散逸之余其所纪者记忆耳矣予惟与治同世者事易集与乱同世者事罔攸济矧殷忧且不暇奚能庸心於是以和之志可悲也夫按刘氏其先金陵人宋绍兴间有讳廷杰与兄廷俊居于县治之东廷俊复迁之灯窝岭进士谭伦为易其名为登科岭以期之廷俊後果登第官至辰州知録廷杰五传至文先则又徙今之栗阳凡若干世其间业儒以光于仕者督耕以食其力者乐恬淡以尚其志者存忠厚以世其家者躬孝弟以顺其则者皆辉映简册表表可见夫自仁率亲而知爱自义率祖而知敬自礼率分而知不越若斯谱之作其为世道计也深矣使後以和者因睦以合族而不至於途人相视则其道可久而子孙长世也端不在兹乎呜呼以和之志其可悲也夫其可尚也夫
海桑集卷五

[book_title]卷六
<集部,别集类,明洪武至崇祯,海桑集
钦定四库全书
海桑集卷六　　　　　　　明　陈谟　撰序
何侯序
河东董元鼎观游於韶石韶之景十有二次第赋焉又将观於仁化益充其宜赋者以仁化有贤令何侯也请曰知何侯深莫如先生幸颂何侯政得藉手见侯以慰彼氓予惟侯由进士制岩邑岩邑盘错也非利器不行进士鸾凤也非鹰鸇可比利器足以治盘错而鹰鸇不可驭善良必若盘错迎刃以解而顽梗胥为善良之归其惟何侯有焉昔子路治蒲曰邑壮难治夫子曰恭而敬可以摄勇寛而正可以怀强爱而恕可以容困温而断可以抑奸则政不难矣夫以子路之勇而思其难将不怀鹰鸇之志乎夫子之言皆勉之於岂弟殆使进为鸾凤也吾於何侯既以颂又以劝者夫亦犹其行古之道欤予又闻侯来时浮彭蠡湖望大小孤放歌舟中笔势开合冲拂与湖山相雄角此侯尝朗咏以贶予者元鼎行必闻之又将与侯金舂而玉应其奚囊虚往实归也审矣因并写以为序
潜光集序
安城刘倬为章以其先君子士培所录先世潜光集七卷示余且曰先君子乱後记录而成之手泽如新倬携以自随卧起如对先君诚泯没是惧必梓以传先生幸乃序以见志余受而读之往复再四不厌嗟乎忠义之家忠孝之泽远矣哉其在宋史则有着作郎讳弇见於文苑传实元丰进士元符中南郊进大礼赋哲宗以为相如子云复出周益公序其龙云集曰欧阳公以文章为儒宗继之者弇也知澧州讳梦骥没於王事提刑广州讳子荐死於封疆则皆见於忠义传皆轰赫显显愈远愈耀者也倬於提刑为五世孙风流文雅宛然凤毛实能用意於史传外盖论其大体固史官体裁然细事具眉目则家传行实志铭哀挽与往来书翰彼此互足尤不可忽而使士培辛勤记忆於磨灭无徵之余而不得倬也继志以述其事锓梓以永其传则亦安能使其光远也哉倬乎公侯子孙有不复其始乎子姑待之又相与是集相辉於无穷也
赠雷州知事序
昔者契为舜司徒而封於商颂之者特称其桓拨言契布其文教洋溢中外而实能奋武以致民功也又曰受小国大国是达言其於小大之任无所不宜也又曰率履不越遂视既发言其能循礼而民化之速也夫临民所本者惟在於礼所难者惟在於武礼之不至则身之不修固无以表下武之不足则罢輭而不胜任亦何以驭下哉如是则受小任且不宜矧大任乎同里谭侯若骥
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>