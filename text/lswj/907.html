<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,附录,跋澹斋集后,澹斋集全文在线阅读,澹斋集全文在线下载,大玄古籍书库">
<meta name="description" content="诗文别集。一作《澹斋文集》、《澹斋先生集》、《李澹斋文集》、《澹斋先生文集》。十八卷。宋李流谦撰。据《澹斋集》附录流谦之兄益谦所撰流谦行状，《澹斋集》乃流谦手编，集名为流谦自定;行状但云流谦为“长短句、题卷、讲义、杂编若干卷”，知撰行状时，其集尚未刊行。南宋宁宗嘉定七年甲戌(1214)，流谦之子廉榘为编次刊行，凡八十九卷。其集，《直斋书录解题》、《宋史·艺文志》均未著录，流传不广。《文渊阁书目》卷九始著录，谓一部十五册，《箓竹堂书目》同。《国史经籍志》卷九著录，谓八十九卷，《千顷堂书目》卷二十九同，当是廉">
<title>澹斋集_李流谦_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">澹斋集</span> <br/>
          作者： <span class="inputVal" id="bkauthor">李流谦</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]116485</span> <br/>
          说明： <span class="inputVal" id="bkdec">诗文别集。一作《澹斋文集》、《澹斋先生集》、《李澹斋文集》、《澹斋先生文集》。十八卷。宋李流谦撰。据《澹斋集》附录流谦之兄益谦所撰流谦行状，《澹斋集》乃流谦手编，集名为流谦自定;行状但云流谦为“长短句、题卷、讲义、杂编若干卷”，知撰行状时，其集尚未刊行。南宋宁宗嘉定七年甲戌(1214)，流谦之子廉榘为编次刊行，凡八十九卷。其集，《直斋书录解题》、《宋史·艺文志》均未著录，流传不广。《文渊阁书目》卷九始著录，谓一部十五册，《箓竹堂书目》同。《国史经籍志》卷九著录，谓八十九卷，《千顷堂书目》卷二十九同，当是廉榘所刊本，知其集明末清初尚存。清修《四库全书》时，其集已佚，乃自《永乐大典》辑出，编为十八卷：卷一至卷八，收赋一首、五古九十一首、七古一百一十首、五律一百五十四首、七律一百六十三首、五绝六首、六绝四首、七绝一百零一首、词二十五首;卷九至卷一八收各体文一百十四首。另附录行状。今有影印《四库全书》文渊阁本。栾贵明《四库辑本别集拾遗》复自《永乐大典》残卷中，辑出其五律一首、五古一首、启一首、经解十首。</span> <br/>
          封面： <span class="inputVal" id="bkimg">Z_19096.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]澹斋集
[book_author]李流谦
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]116485
[book_dec]诗文别集。一作《澹斋文集》、《澹斋先生集》、《李澹斋文集》、《澹斋先生文集》。十八卷。宋李流谦撰。据《澹斋集》附录流谦之兄益谦所撰流谦行状，《澹斋集》乃流谦手编，集名为流谦自定;行状但云流谦为“长短句、题卷、讲义、杂编若干卷”，知撰行状时，其集尚未刊行。南宋宁宗嘉定七年甲戌(1214)，流谦之子廉榘为编次刊行，凡八十九卷。其集，《直斋书录解题》、《宋史·艺文志》均未著录，流传不广。《文渊阁书目》卷九始著录，谓一部十五册，《箓竹堂书目》同。《国史经籍志》卷九著录，谓八十九卷，《千顷堂书目》卷二十九同，当是廉榘所刊本，知其集明末清初尚存。清修《四库全书》时，其集已佚，乃自《永乐大典》辑出，编为十八卷：卷一至卷八，收赋一首、五古九十一首、七古一百一十首、五律一百五十四首、七律一百六十三首、五绝六首、六绝四首、七绝一百零一首、词二十五首;卷九至卷一八收各体文一百十四首。另附录行状。今有影印《四库全书》文渊阁本。栾贵明《四库辑本别集拾遗》复自《永乐大典》残卷中，辑出其五律一首、五古一首、启一首、经解十首。
[book_img]Z_19096.jpg


[book_title]提要
钦定四库全书　　　　集部四
提要
澹斋集十八卷　　　　别集类三【宋】
臣等谨案澹斋集十八卷宋李流谦撰流谦字无变汉州德阳人父良臣登政和五年进士绍兴中授馆职为尚书郎晚出守简池二州以终流谦少以父?补将仕郎授成都府灵泉县尉秩满调雅州教授会虞允文宣抚全蜀置之幕下多所赞画寻以荐除诸王宫大小学教授力丐补外改奉议郎通判潼川府事其事迹不见於宋史惟其兄益谦所作行状尚具见其始末所着文集宋史亦不着录惟焦竑国史经籍志黄虞稷千顷堂书目俱载有澹斋集八十一卷是明世尚有传本今已湮没无闻厉鹗撰宋诗纪事仅从成都文类中蒐得梅林分韵一首其文亦与本集颇有异同又以流谦为绵竹人与行状不合知鹗未覩本集故传闻异词也流谦以文学知名其父良臣尝出张浚门下为所论荐集中分陕志专为颂浚勲德而作铺张太甚殊不免门户之私其诗文边幅稍狭间伤浅俚亦未能尽臻醇粹然笔力峭劲不屑屑以雕琢为工视後来破碎苶弱之习较为胜之宋代遗集大半散佚若流谦者固不妨存备一家矣谨就永乐大典所载抄撮编次厘为十八卷其益谦行状及其子亷榘刋集原跋并附录於末以备考证焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
澹斋集卷一　　　　　宋　李流谦　撰
赋
龙居山人墨戏赋
龙居之山有隐君子能人能天内外进矣尝戏谓予宇宙在其手万化生乎身谓予不信可以小试於是莞尔奋兴矍然振袂起策老?如身使臂臂使指疾徐曲折惟意之止予从旁纵观窃味余胾盖其来莫御也如川源之东赴如风雨之卒至其运而不留也如走圆於峻坂如决水於平地其致一而不失也如痀偻之蜩津人之舟郢人之斤后羿之矢其出奇而莫测如拔帜而赵穷如削木而龎殪俄而浑沌破碎衆彚错起燕都楚壤越邑吴市山川卉木之变幻人鬼兽禽之谲诡外而蛮貊介鳞氊毳铸鼎之所象汗简之所志缃素之所传墟塚之所瘗千态万状可愕可喜空底里以陈露窜神奸而无所予亦变色而作失声而喟艺之精也一至於是子于何学而造斯妙敢问所以隐居君子投笔而对是心非手是道非技吾之始为此也尝观之古人矣败缣埃漫破壁苔渍陁子道子顾陆而次奇踪秘蹟过目不记久之意若不厌求履于迹岂其得履则闻之师曰逐末者去本远信耳者与目异万生扰扰不一其类洪纤巨细禀自然之形流转飞动具不说之理彼刻楮者已落第二故干也所师帝闲万骑真龙拏空叶公失气见似之者而喜对面千里乃观之天地之间物物而察道实甚迩宛然胷中者皆彼成象流出笔端者乃其全体运生机於目前发妙意於象外然意终未厌此则物耳有物物者缄鐍秘严莫觇其际于是使离朱索之而伎穷契诟求之而心醉乃三日斋而鉏其骄色五日戒而掊其淫志观之我心一尘不翳炯八窗之内彻纷万象之我备独操其钥乾辟坤闭其动而愈出如茧吐绪酌而不竭如海出水吾何为哉应之而已方是时也终日捉笔我不自知观者何议予惊曰有是哉子之妙也予不知其他独於文也而尝从事徒怪夫六经以来衆伎纷蚁世祀几传作者几辈云章星藻其来亹亹孟醇庄放雄严荀肆屈贾之幽妍迁向之博伟韩豪柳劲异味合美岂夫与子同一经纬隐君子笑曰观解牛者得养生见行水者知用智事固有殊途而同归百虑而一致子何知之晚而问之不惠夫子之妙我之妙也我之妙造化之妙也复奚辨於彼此子其然乎不然倘曰天下皆疑吾独得不疑则俟帝鸿氏起而问之
五言古诗
赠别
水火气类感草木臭味亲君看金石交分笃均天伦朅来东川游结友轻雷陈诸君尽豪俊着我漫浪身酒斟约无算诗妙各有神人事不可知变态生逡廵一代韩荆州大木卧龙鳞客禽失危巢翩翩傍丛榛斗升何细碎朱丝恐生尘知巳泪再滴离羣恨方新去兹胜社难胷腹伤人神临岐欲何语一味唯酸辛岁晚念裘褐幸勿忘骚人
送罗制参
平生愿识韩一见屣履迎自揣何所持徒有汗背惊下士公盛德事贤我真情西南大幕府控制七十城自公归奏功泰阶夜光明上前论宾客岂但丞冰衡况公天人学根本敬与诚么麽见事功万物待生成三月涨桃花镜面江流平若为化樯乌亲送帆檝行临风嘿凄然一纸聊寄声上有字加餐意重千金轻勿言暂暌阔四海如弟兄
戱贻秋泉子
桂椒发芳辛水泉佐澄洁风味可人哉酝藉固佳客清非伯夷隘和异柳惠亵壶子与俱来表里清彻骨素魄吸沆瀣枯肠濯埃东家欲毋我漆园强齐物物我傥未融平地森劒戟非秦亦非越有国名建德恬流不须航坦迳无辙迹笑渠秉周礼况复用萧律聚粮适千里叱驭履九折劝君反尔辕神尻徐而疾伯伦驾予车元亮脂我辖胚浑未兆前羲轩乃叔末
病中作此
苦热日念秋秋至转多病枯藤不得力小室同械禁形骸老翁然但未雪绕鬓秋山叠翠嶂秋月挂冰镜朝跻闲屐齿夜语阁麈柄妻孥生怅望煮药劝屡进故人尚记存折简时一问年来识真妄水月空万境鬭蚁非实响杯蛇亦幻影谁于炯炯中屑金作尘眚酒盏行欲谢云窗岂复近唯有妙莲华胜味方隽永谁来炷炉熏佩子法王印
秋怀
悠悠感愁运肃肃励素节蟾华度疎棂兰吹出丛薄幽虫泣烟莎微萤暎露叶百哀攻予衷感此重忉怛庭闱余斑衣荒壠已白骨苟生尚何聊从死恐亡益鞠凶天未悔风急鴈序拆女须冰玉质眼看没荒域山鬼不足邻何年反尔魄危肠尽一哭六月霜凛烈自从夺所怙残魂慨零落虚弦已折翮况此百中镝人生寄一世常苦不满百血气如微流岂禁沸鼎涸隐忧谁复诉任理寛万一贝叶了诸妄一真无悦戚香火有昔缘从兹事朝夕
浴罢
性懒如嵇康不沐已三岁虮虱擅封域污垢为之地譬之大诸侯父死辄子继纳污固云久用钺岂得已朝来汤沐具缟素雪危涕决河卷尘泥崩风刮氛翳?担坐茂树未足当快意晚日沥余润寸栉导积气蓬根入风露浮爽到肝肺却忧见斑毛引镜不敢对弹冠一趺坐茹连岂吾事置之勿复道我醉欲眠尔
邺守以石刻屈平昭君像见惠因思大夫之忠贯白日而凌秋霜在所不论而昭君以倾国之豓擅天下之色乃不肯自同衆姬货画师以求媚此尤为可感者为赋此篇
璇题朝曦丽椒殿春风香带日羡寒鸦洒盐引痴羊那知韶葩妍有此秋节刚千金非我爱所重在行藏奋然斩画史低头笑君王呈身由谄壬百态恐不当照影见冠佩岂不羞帷房自从到北庭几閲紫塞霜年年鸿鴈归不寄一字将却悲降将军高台望故乡至今青塚上沙草不肯黄吾观娇色儿睥睨此滥觞孽阉擅国辟天地为低昂眼前杀师傅但有涕淋浪区区一女子去留系毫芒我行桃李村高髻余旧粧负薪行汲泉不愿同康庄为计盍不尔乃以美自戕初心岂其然薄命遭彼狂离骚照白日至今祖文章婉娈古称士後先出寒乡遗刻共想像再歌重慨慷
即事
畏热客不来习懒我倦出爱闲闲不彻一日如两日晚风生微凉佳月挂西壁谁为无事人共此可怜夕
得小麑因戱作
倾江酿斗秫未啻俗之醨向来故疎慵重此百忧罹杜门不复出出亦将从谁山氓过予言刈樵得雏麑适我薮泽念亟买不论赀断乳无几日疎毳未傅皮槛牢异林壑恐作南冠累解缚非予靳弱质叵自持罦罗竹节稠失脚悔可追泠泠溪流甘蔚蔚庭草肥人生一饱耳八荒吾庭帏我自不乱羣尔能忘土思驯狎不违性长大傥有期充庖断勿忧巾车薄劳之南山与北涧伴我歌紫芝张陈慨中画管鲍谬已知新交不更添岁寒端自兹
数醉
清秋无所为遇酒时一醉醉则遗形骸兀然外天地尘世多得失古事有兴废更复不快饮徒为乱人意屈原贵独醒贾谊每流涕二子竟中夭惜哉且自弃苍苔晚雨湿红叶北风厉乐乡聊可谋悲秋岂吾志
病中
禀生拙以疎俯仰人事劳烦疾乘秋至幽忧安能逃闭合无余欣西风晚萧骚乃悟扬子居未曾损一毛流光背人驰岁暮不自聊安得七发贤相从观海涛
黄思忠病起作此寄之
岩岩千丈松大厦不收拾已作涧壑卧更困蝼蚁穴天果无意哉问龟龟不食悲歌气填膺白虹为贯日向来亡公子後日九州伯奈何蕞尔曹乃敢观裸浴士穷有如此於君更心恻平生治国手仅脱在陈厄三彭捃细故二竖侮明德闻之投袂起此士岂易得可无不赀药粉珠屑白玉奋髯呵不祥有神嘿操戟歘然蛙腹裂还我苍玉璧一尊欲寿君怅念风雨隔平吴固奇烈更谨盘水执君身则千金斯文但一发勉矣加飱饭吾道系损益
予游潼川将访魏城令君李仲明而不果作此寄之
骨肉缠恩爱友朋缀情义於君若兼之何生结此契朅来东川游咫尺桃李县引车意甚决牵衣事辄挽我如空中云随风出岩岫又如波上舟东西听水手有心不能酬富贵那可必富贵吾不愿此见未宜失裁诗说相思过鴈或堪托鴈能见君子嗟予鴈不若
送台石甫出关
台君少年时盛气不可盖冀北驹堕地过都如历块未说两石弓谈诗亦坚对十年忧患绕玄螭伏浅濑宝劒夜韬光苍鹰秋折翅飘风讵终朝否极理则泰秋高气益肃匹马指絶塞酒阑奋袂起晓色风雨晦关头飞将军久矣侧席待解鞍握手语意合琥珀芥去去未可知建侯万里外两耳熟高名迩方揖英槩颇知倜傥士别意殊愦愦赠行敢他言忠义福所介
送华觉归中岩
世故翻巨浪是身如孤舟黑风半夜来掀簸卒未休谁能汹涌间轻飞逐浮鸥稽首大导师觉海名善泅请下一转语为度历劫忧师笑了无言此问难尔酬未可檝迎汝子归当内求坚忍作维缆巨防截横流中有不动者东西听漂浮师今念故山翩然去难留相送城东隅黄叶堆别愁归来闭阁坐念念期自修精进傥不懈针芥或有投西风白莲开束包随胜游
元日泛舟分韵得大字
春从沙际生白石暎浅濑一舟何自横玄寄倏与会今日是何朝亦恐鱼鸟怪晓暾破宿雨换岁无此快柂工貌闲暇一篙有三昧夷犹我无心上下听汝辈断崖舂涛波千古意不改中流浸玻璃绿净吾苦爱林深故疎密山远自明晦隔江见人家短篱护畦菜蓑笠弄晚色真乐在牛背稍能薄输征武陵岂天外吾曹二三子勿作碌碌待涛戎叹山河尘凡累缨佩人生富贵哉固有一事大
月夜泛舟
苦雨连日夜佳月遭薄蚀晚风散积霭水天忽改碧江臯放幽步露下襟袂湿划然湖海兴如骥不受勒扁舟系枯柳渔子眠已熟唤起勿作难解缆破秋色移我坐空旷四顾竦毛骨山空木叶脱岸断石脚出舍舟访邻叟醉卧不纳客何必见安道意行无适莫书生亦底事忍冻犯蛟窟可怜穷事业坐恐清景失归来定何得索酒更深酌上士不言喻下士笑局局太白下羌江苏仙游赤壁风流共一时作诗记今夕
东岩施头陁所隐也头陁唐人初居郡之奉圣寺太守独孤见之头陁不加敬独孤怒既去遣吏捕之头陁以笠涉江至此山吏随焉头陁隐岩间两虎守之吏骇退即其地为院昔律今禅予昔侍亲守简数来游再到赋此诗
胜地忆屡到变革非昔年律居扫积陋禅房侈旧观老衲不可见遗事故老传使君擅一壑凴愚妄自贤定心初不揺蚉?卒飞前赫然涨蛙腹欲以火燎天一笠渡清波絶壁守两斑游戱出小异褫骇飞残魂?敬汝则劳道力屹如山一笑置勿问炉薰袅轻烟洗盏酌石溜吻颊冰雪寒却忆飞泉句泫然思老仙
从冯黎州饮梅林以山谷旧时爱酒陶彭泽今日梅花树下僧分韵赋诗得时字
巾冠堕城府桔橰无休时胷脾贮黄埃非复林壑姿涎流方外胜秦人望轩羲万金买闲日驾言一纾眉冒踏衆俊塲更从百代师食鱼得河鲂熊蹯佐其滋靉靉烟雨村霜条出冰蕤乌鹊噪寒暝玉立山差差置樽扶疎下寿干虬蛟驰落蘂不动尘初无犀骇鸡深酌起自劝非族不在斯公行对宣温云雾生攀跻能来玩墟落匹马却盖麾蟠胷万螮蝀区寰眇毫丝以兹接羣动白羽坐指挥笑彼豢外者组绂为之鞿他年驷马还梅花当十围记此黄公垆下车挽客衣未觉邈山河一醉固大奇
用山谷上东坡韵与冯黎州【黎州时将赴召】
赐履圣贤地专征翰墨塲黎然本非照昬幽自蒙光醍醐有真液薝卜无别香座当百尺楼余子但庑廊誉毁不可劫造物能雌黄简编熟古人见公盖未尝彭黥非韩敌或可噪其旁公有八紘罝就猎庸何伤
鼓镛作宫庭缶盎不能声僊圆起濒死乃欲进豨苓淫书有痼疾展卷自弱龄俗学或攘之正忧荆棘生孔顔共一世余事不芥蔕跪求直指处遂了不朽计自今面其真向来独喜似
送孙隆州
万里对明光真实一字字九陛元不隔是亦父子尔我读公车牍再拜甚欢喜玉色近昕夕王度日完粹再析山中符可以觇胷次道行国无小意甘食则旨平生熟窥觇步步圣贤地造物宝其人华皓表斯世从军落穷塞愁破觌清峙蜗庐仅缠躯鼔钟日在耳何以充淹留白日不可系长年慕道德师友别匪易踯躅南城隅竚立渺无涘不见两朱轮但见嘉陵水
上费邛州
疏茅裂万户百战未易得一识荆州面不作半钱直朝曦明生东夜斗光炯北皎皎羣目用余影到盆隙共在一世间能无一世杰要渠两眼青洞此寸心赤使君絶不凡白璧生径尺龚黄汉循吏阮谢晋人物稍稽一节趋戏从五府辟端知付两轓乃用倡九牧春风长桑柘豚犊饱栅枥遗秉利寡妇负戴无斑白灵河贯中国寸地沾滴沥三公乃故亊企踵荣昼接慕用吾已夙愿见忧不亟聊欲写我心敢幸康而色宾庖月照俎谈阁风满席秋霜湿征衣行李惊遽迫恋轩寄悲啸孤恨绕华戟权舆置身地大冶天地窄相马不相肉剖玉莫剖石狗盗何足言囊锥有奇客
马德骏微恙既平作此劳之
内寇非阴阳穷愁因缘之坚垒自却走不药亦不龟夫子乐唐虞短褐荫茅茨尘不上几闼何物作伺窥或丐愈风檄岂邀遣疟诗朝来就清爽梳发修竹墀买酒约相过胜地相扶擕人生踰四十浸与衰苶期君壮尚俘劫我怯重嗟咨问丹勾漏迂访道弱水疲绵绵抱谷神闭门有余师鹤病无死骨松瘦有老枝
同游公玉伯氏季氏游水陆院濯缨阁以清斯濯缨分韵赋诗得斯字
积雨泥断道扶筇将何之愁蹲寡情味窜壁如蝇痴朝暾惠新晴僊风起衰萎振衣欲有诣扣扉适相期百步得精庐一丈清泠池老木围萧森囘风影差差向来赫然者挟冰诵昔非晤言意能消真适神不疲鳞游鸟空翔趣舍各不知我闲苦枵馁吏夺君嗟咨拙巧自殊用静躁亦异宜能来共幽旷合处或在斯夜光栖重囦草木生光辉抵鹊者谁子而况弹病鸱我有飞霞裾云旗驾灵螭举头叫阊阖九万风反低敬以赠美人嘉惠无时衰
送刘文潜司业江西漕二首
百为自丛拏至理在绵眇刀硎閟新颖镜像蓄遗照吾心又不然一士欲矫矫目送云端禽举觞可以了始作想澄清歊暑不敢毒以兹寿慈母吾鼎愧半菽恨我如宛童失此百围木豁然心光动千里尚相烛清明日同宋才夫王子友游秦氏园分韵得一字
谁浇无边春酿成此天色文章秖引睡茗椀不着力虽无田父邀欲到野人宅日萼鬭深妍风条舞柔碧数峯极蕴藉未到辄目逆人心有同然一样寄岑寂茅茨破不补吾意嘿有适置樽小轩户云气手阖辟苍苍万檀栾晚吹自萧瑟穿荒取微迳便旷从短策忽与幽兴会照我两尺璧白虹润山木取友固多益谈深近迂怪理奥烦探索鲸杯不足呑马肝无用食玉虬蟠蜿蜒万鳞寒缩涩饯春春未阑尚及三之一
观画文氏园小酌而归【画王正卿所作】
冲暑去何之城南水竹园发箧得秘画笔老不见痕作者非俗士噞喁不能名王郎眼如月指点见本根解衣而盘薄主人固可人虚斋坐修竹一面当暑烦斜阳送暮色无数乌鸟喧漠漠芳树暗涓涓流水浑星斗挂檐端余影到清樽行觞令不虐捉麈语不繁不知聊尔耳佳处正难言
刘林夫以诸公送行诗轴见示作此
我思在何许却立望高丘手持金错刀美人不可求此意恐蹉跎怅然生百忧嘉鱼乐循渚泼泼不受鈎燥湿各天性万生难其俦乔木怀故家日星藻皇猷吾欲徵文献庶以充淹留鼔钟侑大烹其乐有此不江黄预坛坫斋明盛阳秋义合在一朝如新嗤白头
和林夫读老泉先生上欧阳公书韵
倚门抹青红过者必反顾风雨不足凭零落污黄土斯文有正色神指亦难数两汉仅自支崔蔡已衰暮老龙破风雷一跃空万古贾胡贫失真而况逢其富坚车行大逵往往初必忤要知论贤愚岂在遇不遇
送李德明解绵竹尉
严生起寒濑至今渔钓尊董贤尉三公冕黻蒙垢尘荣瘁视所挟谁以通塞论吾宗老笔墨健力河汉翻蛟蜃着瓮盎郁律气屡吞显名在操践一尉衡宰轻幽求在朝邑碌碌羣儿犇一朝定大策谈笑搴翳氛书生喜高论我言布帛温别语不多吐春波销客魂
送杨文起尉温江
学海不可穷一苇子利涉宦海海更深破浪初鼔檝波涛恶气势鼍蜃毒吻颊帆樯托忠信维缆倚定力晏然袵席坐扣舷歌傲兀是中有神仙楼观琢白璧羣仙谒帝罢霞佩粲成列行矣从之游赠子两黄鹄
六月十四日大雨少顷月如昼
火云忽改色大雨卷地来淝水万貔貅一战山岳摧须臾天宇霁刮扫无纤埃佳月流清辉琼瑶碎六街薄泥阻微步庭除重徘徊清坐对石友晤语修竹斋惜无名酒耳孤咏畅冲怀
送宣孺摄邑古郫
已作来迟迟又为去猝猝夺我佳友生怅念鬓毛白投闲如我宜君则任繁剧台府有闻知使子固选择子男古所尊而此万家邑邮筒即诗筒簿书有闲日迎门烂桃李画饼不可食况欲分其余岂捄馋吻湿留为别後哂聊用破孤寂数期还鲁疆指日返赵璧
送宇文德济解緜竹丞
陋哉纨绮习染人甚脂膏倾五湖三江未易濯秽臊冰霜竹林游粪土戎与涛富贵比贫贱所去宁一毛公家全盛时束带辖百寮朱轮照华欀龟紫暎翠貂绿帻走童奴清弹沸娥媌连牀不同梦君乎吾愿交一觇鸾鹤姿颇疑出衡茅神驹足万里威凤心九臯夜窗四壁空抱卷灯屡挑往往出妙语遗音叶咸韶於此定不凡举步即扶揺朅来署纸尾丞哉叹徒劳官事竟何如亦似是马曹置之勿复问朝爽西山高北风送征骖扰我心郁陶判此别袂难愧彼漆与胶君去千仞冈我归一枝巢升沉何必恨书来慰萧条
从人借马钝甚戏作
一马如坎蛙?沙钝无比长绳掣欲断大箠折三四邮亭只数尺对面不能至我闻穆天子八骏日千里邀汝托後车笑云勿相戏
挽家夫人
雷风画羲文藻苹冠周篇房帷预何事圣贤论本原婉彼淑静姿濯濯出水莲择归令德配暎世高名悬巳子与他子义在亦乳然箪食或见色千乘尘泥捐裙裾具此见生子岂不贤鬼神发潜光慈母令问传当留千斛米买酒浇青山
挽程子山侍讲
我昔先君子为公义林引论儒摘寡要太史固坐井期公非苟知力行福黎蠢螭坳千载逢凤池一跬近独妍当衆媸隐忧触羣愠颇觉游梁倦终成吊湘恨声名出寒饿圭组憎薄命纶言表厄陈衮札囊束笋传家侈荣渥尚足破孤愤肠折八哀诗涕堕五君咏长歌饯公归木脱西风劲
挽黄思忠
千章择一木工竟不善斵不如路傍棘藩圃盗可却故友心破碎真宰竟错莫门生有侯芭洒涕传絶学
挽沈夫人
人道孝为大斯言俗之砭簪緌颡犹泚乃能出闺帘逶迤竟潜通姑慈霁霜严老禅入宵梦薄云为之歼净心正觉成妙解脱妄粘宝莲托净质此理遥已占君看数珠轮此句吾为拈
元质偶招客饮为赋此篇
晓风吹花枝晓雨濯花色裁缀为好春天公不遗力啼禽强领解对花语移日世事岂易料搔首鬓毛白名园适幽爽韶序属芳淑主人雅好客力能管风物酒如泻江波紫翠暎华席我友不可拣一一如珪璧远者渺云海近者接肘腋能来共一醉我亦有行役
道中逢牧童跨牛者
田空已不耕草瘦尚可齕搰搰一岁劳得此休顷刻阿童拍腹卧短箠听驱策早晚穑亊动努力进刍粒予旧服术迂其効弃去比过临邛蒙李丈分惠并副以诗次其韵以自警
是身如芭蕉敢保金石固得生况尫陋愧彼硕且武百万护一喘人自疑窃斧灵根着异効尝资一溉助苦邀旦夕验弃去悔昔悞那知百破衣岂易一线补沧溟称微溜九仞亦拳土见弹思炙美拊手鴞未许九州作秦鼎万生入燖煮赫然一炊顷衆忿久已贮碑方峄山夸骨作骊山腐初心欲速耳竟不守门户吾宗活人手一诺轻季布缄诗遣分送爱我骨肉似恐为石髓凝亦防山鬼妬汲汲事服饵长謡记所自愿求必世仁借秦谕其故解牛得养生持问子庄子
游护圣寺分韵得共字
散员绳检寛暇日得放纵天明风发屋飞盖怯掀弄朋簪诺已宿驾言盍不勇幽禅远城郭伉壮塔庙涌华鲸三击罢僧衆肃如拱香秔撩鼻观馋沫出流湩三生石上歌浩劫几丘冢失脚今悔深弹指昔缘重聨裾玉连环谈端豁烦壅草木自臭味雨露元一壠摩挲老瓦盆此酌宜数共已无系日绳但有思家梦
旅中
客舍供朝餔旅食不知旨取酒浇饿肠乞火伸冻指萍根托江流江自不能止传舍贪阅人风雨亦閲尔过弥牟有擕鱼过者买而放之因志以诗
行役道荒戍马行何徐徐市人捉筠篮偃然数尾鱼始疑失清波残息惫不苏俄掉尾与鬐示之尚可图杀戒宿所持坚盟敢渝初尔命如丘山我金若锱铢敢靳百钱惠坐视甘醢葅空篮俱置之涟漪纵缧俘旋收褫骇魄亟反清泠居仆夫亦欣然毋疑校人诬为龙未可知风雷跃云衢田文出函关子卿反荒区骨肉一笑粲乐哉定何如人心如面然贤鄙异所趋放者尚反顾捕者已纵罦为德惩不竟护以西竺书世事岂易料聊欲明区区人羊互吞啄佛语深切肤闻声戒肉食孟轲远庖厨孔释喜交戈好生理则符浪言物与人贵贱越与胡人贵当食物物固供人须此语实魔语地狱正为渠炯炯一灵光彼此亡欠余一念偶负堕流转乃尔殊目前怙强雄屠脔弃束刍此身宁石人竟免为物欤悬想刀几毒响应疾鼔桴天骥警鞭影蹇驽烦箠驱箠驱可致力诗宜勒盘盂
自离芜湖多阻风是日早次鴈汊风顺亟驾帆以行既而稍驶落帆之半晚次雷口舟人以贪风曛暮不得泊几危
九牛可倒曳兼旬逆风里老来砚笔衰文思每如此篙儿疲晚牵赤日汗流趾峻阪有疾圆秃羽无纵矢朝来日初亮旗脚忽西指竪帆沸羣呼劈浪轻一苇路经百家村鷄豚不敢市有客访江浒疾谈幸其起过目不留瞬倏忽洲渚异一日三日程长年拚而喜敏者贵乘便拙者拱以竢齐人诮轲迂秦亦毒鞅驶吾尝为此论谁肯味无味使帆勿尽风如食勿尽美君看赤手人重负亦俱至
过大信口忆西归録载大江渺渺忽二石山如伏猊引出水面东西对峙江形若瓢然而山乃其口然相距犹三四里则江之广狭可见视之信然妙哉写物之功感而赋此篇
两山如伏猊波面忽引首江形若瓢然此山乃其口往读西归志一一未深剖及兹亲见之语巧极雕镂妙哉写物功万像不藏覆当时偶然书信在三纪後临流重吁叹有涕泫襟袖君看连城璞岂但今不售
游无为寺
导师生何年人犹记此日香火缁俗会风雨神鬼集我来恰秋深迥迥原野濶羣山势愈壮老木气不折拄筇踏危磴小憇马与仆屡休才及门到寺已曛黑车从如沸?无地可插脚闍黎揖客坐意象颇猝猝?担得禅房持鉢叩香积倒牀不复醒梦与仙梵接明朝没堦趋燎香望玉色丐福吾未能修敬敢不肃是身如芭蕉危脆不坚实绿发俄素丝赭顔倏枯腊百年已长久大抵俱化易稽首不动尊向来何证得衲衣坐蒙头万古一交睫傥非定慧力枯骨已瓦砾物物具兹妙抱宝诉空乏伐柯则不远内照无别法一鉢寄空岩定当掷此帻
林夫有诗趣归期次其韵荅之
乾坤大逆旅日月两行客江头垂杨树折尽供马策学舍如冰壑远与簿书隔天风吹我去自哂殊役役英英君子僚妙响协竽瑟诗来促还期珠琲莹巾帙久枵渴嘉馔积阴跂白日谈为无底囊剪烛期竟夕但恐又西东搥车叹寂寂盍不歌归来已痼烟霞疾
还家
吾家在何许水泉修竹林鸥鹤失闲伴跂予有遐心窗前小梅花耐霜笑吟吟小待新酒熟冷蘂劝清斟

[book_title]卷二
钦定四库全书
澹斋集卷二　　　　　　宋　李流谦　撰五言古诗
送李司户之官临邛
威凤翔九霄千百但一遇苍蝇何所来满盘挥不去吾人一肝肠未可舍跬步掺裾辄经年把臂速炊黍譬如枝上花风里得暂聚天果何意哉未易测其故安得三间茅藜苋同旦暮秋色如行色别语不得吐鹤峯得佳句尚足慰延伫从今夜夜月伴我照庭户
中秋翫月分韵得一字
向来高楼月人境居第一天福不得再天意亦叵测浊河幸一澄威凤乃屡出过日惜清玩草具成胜集共咏昔年诗仍是昔年客酒阑感存没悲欢异今昔怀我盘谷翁蘂宫此何夕仰瞻云汉章正恐翁手缉蹑云侍琅舆颇恨无此骨拭泪罢清酌览镜有华髪
累年中秋无月今年凡数夕有之十五日尤佳
境浊常鲜惬事难获易欣皎月当中秋觇候每倦勤扁舟泊沙岸是夕无纤云冷侵碧琉璃又如烂熔银十年五年无千里万里明对此欲不饮恐触蟾兎嗔尊空更重看徐步长江滨大鱼时拨刺宿鹭聨拳惊可无横吹者或有琵琶人领览此奇絶但怕添愁新颇欲从氷娥暂陪白玉轮载我到广寒一醉罗袜尘归来闭阁卧耿耿鸡未晨顾瞻篷窻间尚余半金盆
蝨叹
得生固么陋宅体仍秽卑巢穴我襟裾食饮吾肤肌毒比蚤蚊炽类兼蚋蚁微阴幽巧相传不知来何时殄馘未掩戈遗妖复蕃滋观处初若无掇之或如遗捷走欲违祸深藏殆知几窜壁尤恶啄潜沙更危机处头与物化遂使白变缁称臣托疵贱名官慙素尸扪摸傲逆温梳爬厌懒嵇吉凶陋巫占彼岂能先知殊快勇夫射宁辱达士讥蚩儿厌膏粱兀坐如瓠肥屠门饫雄飱亦足饱汝饥我身如枯株但有骨附皮嘬啮竟何得馋吻亦及之夜眠辍佳梦昼坐伤沉思往往暴丑形或为洁者嗤抑搔两甲折掩捕双目疲期我犯不校责人所难为汤沐犹寛恩磔裂乃所宜吏贪摩其牙巨力犹足支舐糠及小家此岂禁鞭笞愿作秋禽猕毋使蔓草滋蝨去息疴痒贪惩消怨咨仁者恶害人勿谓伤吾慈
赠听声上官术士
造化秘密藏凝然大狙宅操纵掌握间殆似不容测惟人号最灵研穷深探赜支干究生旺更以形骸索摸骨与听声个中更奇特无烦觌面知祸福悉已白至理非口传妙处从心得官君持此术行尽山水国所历多巧中一醉天地窄秪今天下士何啻累千百纷纷肉食鄙正须囊锥客仆仆尘埃中岂无凤毛翮勿以朝野殊穷通理不隔上方劳梦想胡弗为指摘致君尧舜上尔术光史册若共俗人言怀抱真可惜
送张时择从杨茂州之招
州闾我知君楚璞未剖初家无两钱锥腹有万卷书闭门饱葵苋抚儿咏唐虞儿乳腥未濯才能辨之乎巍科似拾遗却走我不如流俗校成败往往遭揶揄岂知磻溪叟空钓宁在鱼穷途有知已一笑肝胆输羔鴈朝在门挽我不得徐鲸鲲依洪波凤凰集修梧士贵得所托往矣膏子车忠信行蛮貊九夷圣肯居使君况儒将奥学窥盘谟小诗乃余澜已足吞五湖老羌弛弓刀玉帐一事无举杯哦新篇主宾兴不孤明日思君处一千里平芜
送无害弟之官并呈使君蹇丈一笑
人生一饮啄大似有夙缘蔡蒙穷坤陬宦游自吾先哦松千尺下剖竹羌水边泮宫撷芹藻我归才一年子又卢奴去妙指按五弦识人旧鱼鸟入眼昔山川子才如干将当屠横海鱣纤鳞拾沮洳人恠我冁然火宿用弥壮鸷伏飞无前弟兄立分拆门户同仔肩老僊泉下责岂但冕与蝉别离不须悲使君直二天不敢祝翁归氷镜自高悬梦想五贤堂囊贮白雪篇何时见华筑琬琰行当镌
一春无日不饮遂作肺效乐天体
生与酒俱生长与酒俱长行时酒在樽坐时酒在盎一日不举酒一日眉不放春来身无事结客鏖胜赏南山步新堤西湖撑彩舫或飞名园盖或祖都门帐大酌须淋漓小酌犹酣畅家山忽入梦江头问两桨友社惜我去共和骊驹唱剧饮连昼夜大似灌鼠壤不往愠眉须好意难弃忘平生无肺病因兹作微恙终夕劳喘呀如吹竹筒様积痰动盈缶咽吐不停吭童奴更谒谏浸恐伤府藏万里寄一身节宣岂宜爽蒭荛不可遗予心默云当饮食着圣经观颐识爻象惯习未易夺刚制乃所尚初如键弩牙又类遏溪涨稍稍撤觞斚久之絶怅望肠枯与吻燥但当吸瀣沆宵枕遂小康其效疾影响遽言终止之未敢保其往酒颂我文章酒徒我鈎党有时倚危楼搔首独惆怅大药不可求此物足凴仗陶谢匪沉?遗意觇佛彷下士闻道笑识者眉睫上更欲买黄金归铸杜康像
送乐季和
袖有礼神璧横天射螮蝀擕持易羊皮贤士衔隐痛短檠风雪窻鼎钟入宵梦出门雀适羿挽弓不再中九折生庭除欹轮失严鞚事固不可知浅者发嘲哄磨以百艰虞吾觉此意宠蝇棘芟根株织文彻机综如簧秪?烦战胜属阴拱诘朝乌帽斜瘦马霜鬛耸行世心愈老转物身自重解鞍浇客垢先拨床头瓮君归我送之我归欲谁送
送李仲信
凤巢无鸺鶹虎穴不生狸巽岩四十年名声儿童知黄流出崑仑笔力子似之严兵鏖残敌往往辄偃麾廉颇用赵人战胜地有宜一吸空湖江兹行定英奇事功出邂逅道德为根基傥践钟鼎盟毋爽藜藿期请因问安际订我言是非
送仲明赴举
进退士所重视天为鼓钲采薇北山曲濯足南涧滨高风岂不伟奈何万苍黔道可济天下不必丘园尊先生一世士抱宝三家村蚤日湖海兴揽须见霜根我尝叹洄洑再拜愿有言钓鱼须远去沮洳无鲸鲲北风折羣木严驾夙在门万里着掌间一舸气已吞岷峩赖君重努力答山灵造物饱阅骏眼未见此人小却犹玉堂尚堪托斯文贱子惜此别赠送慙空樽唯有清夜梦相逐束南奔
送吕义甫
河伯矜秋浸望洋始一叹是以太史公身行天下半可怜据坎者寸尺尽霄汉我友故英发骧首轻皂栈结束万里游是行吾所赞荣途听其遇丈人敎不倦向来开说易一语无疏传曰为可用者此本同世患停舟佳山水心目有奇观更接揺麈谈中夜光赫焕我方堕吏罝沮洳杂鳅蚬眼看飞鸿翔别樽恨不满
忆乐季和
理邃不可商造极会其天因黥乃南面挟璧顾屡叹安有鬼一车蕴疑在目前划然解积冻澌泮千丈渊吾尝赏淮阴能录恶少年大胜荅溪媪奇勋此舆权水激可沃焦酖毒怀与安夫君珍所持射市吞烦冤束袂甘冥冥一穴栖鳅鱣真宰技自痒驾以风无边背水得衆无失驹约羣还三月春已深稳下三峡船夔门有巨舰谈嬉障百川金华客五侯气力足由缘为君诵伐木三扣临江舷
食藕
芙渠固佳产其末亦奇絶此土乃物宜厥包比柚橘蔓引茎自遂泥蟠体仍洁一丝戱傀儡衆窍殒鯈忽七月陂塘秋千盖偃寒碧俚语名带花【俗言六七月为带花藕】脆嫩若无骨如船近诳诞似玉孰追削瞿昙况真理秽净本同出花实根相连因果非两法君看入口处一片疑嚼雪溽暑肌如熏毒酲肺欲裂只应萧爽时便是清凉国【佛氏以莲花喻法取花实同时犹因果之不异】
送孙宾老宰丹棱
囘也真贤哉陋巷一箪食卒然问为邦所告王者事轲亦印微言曰可禹稷配学道则爱人偃昔尝有志他时武城弦嘿与圣意会聊寄莞尔笑汲深孰知底欲令诵所闻姑以割鷄戱圣贤存心处万类宅生地先生为已功及物乃糠粃十室有忠信百里吾敢鄙六经作县谱赵张不到此春风七条丝可以驯桑雉尧舜治天下乃与治射比一朝坐廊庙用有大小尔我昔从公游顽璞不受砥经时去函丈榛棘撑肾胃朅闻卫返鲁倦马始休辔欲申趋隅问已作横策起人生楦宇宙孰为不朽计着书有存亡德业亘千祀
苦热
祝融职司南凭宠不遗力呀呀三足禽败羽悬枯腊釜?糜碎鳞无地此身着楚炬方烘秦汤征未自亳梦想千丈氷快踏赤两脚少憇修竹林泉水鸣??岸巾对飒爽污垢亦小濯蒯通据鼎耳反唇乃幸脱叩头祝西风驾言马可秣危喘已强支旦夕恐不续俗情傲寒灰赴热犬争骨灼肌岂暇顾甘作蛾殒烛君看孟尝客乃笑翟公雀呼儿进胡床佳月可人白一醉无渭泾举盏新酒滑
游水陆院
深居毒歊烦沸鼎游羣鱼金凉念何许颇欲膏吾车行行有佳处舍南得精庐方塘水泠泠嘉树阴疎疎寒光四围之气象豁以舒清浊本相形暑去不待除赤脚踏潺湲褫带淩空虚杯盘固草草言归且徐徐山僧擅幽胜意轻南面孤久矣不复贵厌弃同汚渠贵人便宴安大第如清都华堂贮窈窕高门列车徒往往慕闲旷偶此乐有余虵蚿漫相怜鹏鷃端异趋不如听鸣禽劝我提胡卢
游安乐道院
院本通悟故宅父为道士尝使拜老君像方一拜像?于地因成阬焉今俗号老君坑
美璞出丛阜径寸藏尺水堂堂大导师锺灵此其地荒坑名老君故老说遗事仙佛势不敌北面昔所试烟云龙蛇窟风雨鬼神会珍重住山人净观惬幽邃半偈起冥晦径欲裂冠袂同行一微冁落日姑整辔在家固出家象服何必异君看童其颠已落第二义
袁季海别驾以所藏灵壁石诗轴见示为此篇
诸天享备福宫殿常随之骄王擅雄富钟鼔具不移巨细无实相一种生幻师君家数尺峯在处供娱嬉衡嵩接儿闼岷峨入提擕只作如是解天地皆目?君言勿作剧丐我琼琚词援毫不能奇永愧崭絶姿烹茶炷炉薰崒缭轻丝如云出涧壑顷暂万国滋请以小喻大人才亦如斯我无适俗韵梦想怀崟借渠琳琅响和我兰荃诗明朝谢冠服云根有茅茨【法华云诸天身所在宫殿随之秦始皇治宫室所至帷帐钟鼔不移而具然皆未若此石之长在目中也】
峡中赋百韵
振奇欲何夸颇疑造物者两山擘其间放此江东泻不知太古前宇宙孰坏冶疏凿着夏书固自人力假巨崖切汉起入眼惊见乍影临数州迥根挿九地隘积铁老风雹巨焰莫熔化面恶骇夔魖姿妍悦美奼城郭巧刻划屏障工组画髻鬟直高绾劔槊寒可【原缺】抗立拟分庭孤撑独称覇骈罗纷儿孙拱揖俨宾介盘空矫鸾鹄饮溪走牛马裂绞贯鈎鏁翠项披绦帕碎砾星宿稠乱石豹熊跨钱叠藓晕重鳞坼树皮撦万甓累如甃一按平若砑寛博敞坛墠斜倾覆檐庌悬空疑崩欹丛密苦蒙絓中断路已尽合处天无罅周遭窘汉围赤露经秦赭怒觜忽横出狂湍助喧骂突展壮士臂交锋报睚眦飞瀑练垂素响溜锺调哑嵌窟谁剜刳窍窦饱冲射阳光昼隐见云气晓包藉烧余通鸟耘微缺有蜗舍妇肩頳背筐樵指虚枯槎岩葩浅深杂山木高低亚月黑吼饥虎竹深见眠麝猿捷菓垂接禽轻枝倒挂往者国柄分羣雄用狙诈阻兵割方域狂心各侈哆一夫比劔阁百万戈甲卸负固不一姓强嬴殒函华王灵今一家女织男耕稼溪鱼肥入罾村醪贱可贳舳舻日下上何曾舍昼夜儒绅企荣途行有不俟驾估客聚百货乘时沽善价载考江发源其微酌杯斚坤轴听回斡阴机默操舍弥漫衆流会灌注一门下【上声】旁束状殊窘屡曲意不暇腾涌山合沓飘溅雪飞洒峻迅出暂顷澄渟或时且积油黯覆盎征鼙浩飞瓦日月在吐纳雷电生叱咤蛟鼋护老湫鸥鳬狎浅汊涸澁苦穷冬漩洑怖炎夏逆遡魄自褫顺涉心犹怕茫茫苍溟浸落落洞庭野万折期必至愤屈当一写微官能我诱里落腐鼠吓三年客中都唯了湖山债万里徒往来百艰每吁唶一滩一危恐奔湍剧旋輠颠反常不持疾风闪荷盖百丈偶絶牵刃交俄失靶山行避涛瀬竟日劳髀胯假寐易成魇惊呼亦多嗄瘦骨烦拄支垢容招嗤怪忠信固凭倚内省辄摧谢贝叶丐慈护牲牢乞神嘏深惬唯壮观此殆天所借曩贤近交臂佳境倒啖蔗夷陵忆文宗小却宁芥孟韩有正传圣道识根????黄牛功配姒法当祭之社辇石肆威怒斯言吾久讶秭归傍云岑地恶记人鮓重吊湘波魂忠言弃土苴江蓠续遗些异代称屈贾宁胡悯国艳可忍千金卖却笑效颦女炙面不肯嫁巴东仅三户突兀着大厦一掷叹老张岂但震盲瞶峩峩神女峯索漠古台榭纤辞秽高仙宜诛未应赦行行到巫山风烟欝桑柘瞿唐送残险性命脱罟擭关头跃马帝炷香重再拜乡音近嶓?归梦绕松檟韩公喜见蝎正比怒嗔蠏人情有夺移适意固暂快妻孥知我还欢呼及姻娅僮奴洁衣褠争挈壶觞迓灵鹊占吉噪金虫缀寒灺扫我钓鱼石整我挿书架栈羊拨香糈蔬畦剪霜芥万事置勿问但办供客炙人生寻尺地蚁宫共世界一斑仅豹窥大庖姑蚋嘬就令十年读未胜行天下耳目异闻见襟灵豁陋寡杜陵半九州诗史入嘉话马迁多经践有文资博雅吾慙笔墨斐丝麻视菅蒯未能朋俦矜粗足儿童诧尚及日南杯呼春送腊蜡
中秋月色甚佳病不及观
斵月如氷轮不知几玉斧寒光十万里余影到牖户我病欲强出瘦骨怯风露技痒时不禁窻隙窥皓素年年到中秋此夕日夜数酒熟客不至景胜人或负燕鸿初何心亦作不相遇拊几但悲啸看劔欲狂舞幽虫不相干空阶自言语
失题
学者一大事最重出与处用行舍之藏孔顔独相许参赐地位高窥牖不得覩而况未见圣一曲株守兎入林恐不密狷者或拒户如蜗护一殻槁死竟何补营营夸毗子意常在腐鼠钟鸣尚迟回颠沛慙末路细评谁失得未易较吴楚圣贤具成体以道为钲鼔适时不俟驾枉已一揖去而我本来心湛如太空故先生平生学此理超圣处浮沉四十年夷险随其遇初无周南恨内乐侈圭组名高天不掩舜聪彻幽阻门前裹轮车急急戒徒御企首洙泗上进退绰有裕富贵调儿童嗔喜狙赋芧此同伐国问何乃至君子愿出有用学不朽在斯举勾龙元应以诗送王子友从谯緜竹之招语多见及次韵奉酬
取友须四方不去谁汝絷君慙栈豆恋自了非骏骨王郎惠然来车从暖寒寂鸾鹄照清泚余子可厮役手把一纸书髯兄我重客白虹贯襟袖新诗玉剖石女须翁絶怜茂苑兰所宅殷勤记君意倚赖耕寸笔一朝存没异怅恨头欲白慰眼君自足有儿况英物盘谷宗斯文向来指正脉遗藁敬相授补亡缀离析此翁不可见此壻未易得
献万佛图为张雅州寿
博大真人哉妙谛形而上林林总雏婴万生同负襁赴者不可数百川纳溟涨随取即随给孰识无尽藏胜报如所证岂特妙好相龙天至幽严窥觇辄稽颡开图万名字只作一佛想风影可捕耶变现自愡恍俛应区中缘兹愿固深广君看朱两轓非真亦非妄化身元宰官台符更两两秘言出宝笈其品名寿量一丝起炉薰洗耳钟磬响搢笏为公读万刼一俯仰
代上阆中章使君
九区混轨文正宁垂衣裳公家转洪钧一气斡混茫蛮夷奉琛贡月窟东扶桑至今有遗黎盛德登乐章溢庆久愈衍丹穴俱鸾凰祖烈肖挺挺德音续琅琅尊彛琢璠璵荐庙流中黄铜符专城居健翼翕不张黼座録故家云路登方将省寺窥步武禁闼觇翺翔相门出鼎槐八叶有前芳一樗无所材拥肿蔽道傍门户岌重大俛首慙肯堂得邑万山间昼夜鞭跛?斗升赖急养山海祈深藏古人重已知漆炭固未偿靴板庭趋初躔宿望煌煌委身大炉冶正惧呵不祥丹鼎傥可舐鷄犬同飞扬
鷄冠
雄鷄鬭不解血溅头上冠强顔配二妙并树栖枭鸾绦侯资少文礼乐责所难物生宇宙内故自安其安
悯农
秋苗扫地尽春苗破土出尚当积陈陈那得有菜色不知终年耕未了一日食守令民父母贱士但俛嘿
木芙蓉
秋光冷如氷秋花淡无色偶见此粲者浓艳照孤寂天寒翠袖薄那得在空谷东风嬖桃李倚树三叹息
送薛司直赴行在所供职
公家枢近公名在太史氏天方濬其源沃日势未止郎君万金产落笔粲珠琲尚当战韦布未可议纨绮朝家録世旧往往收琐尾而况用才升进擢不止此邦刑托平反哀矜盖天意持此博亲懽五鼎但口体富贵君勿疑信手着囊底别君行十年再见颓髪齿眼看上云天归耕慰憔悴猝猝万里别念当一把臂风雪隔异县跛马不就辔安得凌风翰空斋坐歔欷短章说殷勤聊用笃友义
送勾龙伯秋出幕守三荣得出字
雅故非今朝两门自金石山头堕泪碑宰木共萧瑟幕府盖宝府球琳琅玕璧一一不可拣於君况夙昔常愧砾与瓦照映乏顔色於菟生则斑窥牛乳尚湿其传祗斯文余事博悬掷尝觇赋千字诵之当搢笏戎索赞斗枢杀气掩剑戟舂容凝香地功用閴无迹忽驱两轓去惊鸿眇南北专城岂不乐所乐在母侧扶舆度春风霜毛未上帻更着摩挲手一起穷山瘠中年每患别连日足怅惜方酌江上杯送君又郊陌熟思令人老只有加餐食尚余黄髪期好语为再出
题宇文叔昭阅斋斋名予所榜也有王正卿画四时小景
乾坤萍在江日月蚁旋磨吾生与化俱反照若观火蛮触鏖两鬭臼圈听一簸射鈎仍相国嬖者死於饿种瓜乃故侯蹶张终上佐支离竟能贤青黄未足贺炷香阅兹理万事一笑可城南有豪士岂但雄于货麒麟梦不到林沼计未左便斋惬清閟凭几了衆夥胷中大水镜月皎云破堕世故自起伏一瞬犇马过金石波空流桧杉老不挫他年观河性依然等髫鬌我友王郎子笔墨出笑唾酒酣洒素壁埃不敢涴春梢有余妍秋林气磊砢弹指四时具转物子亦颇此机与我同妙出一关鎻予生拙行世泥涂笑鼈跛但存阅世眼空花已成果从今识沉冥甘作枯株坐要知无所阅到岸乃旋柂吾友黄仲秉读枚乘七发至所谓洞房清宫命曰寒热之媒皓齿蛾眉命曰伐性之斧感而作诗以示予予谓乘尝事吴已而去之梁斯言也殆为两君发欤贤司马长卿长门远矣因次韵以申其意
读书必知书枯枿不足斧只词诣微隐连轴皆剩语枚生老宾客笔力散雹雨吴梁两骄王横甚阚哮虎编须笑直前调度岂儿女刈萧培芳荪远郑进韶舞斯文岂徒然丹石起病窳操瑟走齐门托身恐非所老濞竟斧砧埋骨无块土梁亦殒牛祸庙社几夺主至今存遗编快读气屡鼔长卿素佞人清芬愧兰杜长门赋淫僻主心侈莫御百年校贤鄙何啻跖与禹黄郎眼如月妙义窥肺腑拈出标雅箴霏屑纷落锯枚生其伯仲犬子但牧圉
彦博为偷儿妄意作诗见贻次韵奉呈
士穷百不谐所向辄墙壁堂堂百代师往往遭削迹闾阎侮出胯逆旅或争席虽然炯炯心未易屈此膝闭门师唐虞清风入吾室千古阅顷暂八荒在几榻从教厌藜苋笔端有氷雪出处云行天得丧驹过隙元龙吾畏友万卷破丘索抱耒耕莽苍天民所先觉平生湖海气脊梁硬如铁方其抵掌时南山虎可缚向来三年淹聊以六月息自予得此士不作肝胆隔隐然当一面坚垒雄屹屹偷儿妄窥瞰不用苦笞掠与之尘生甑定自惊失色不知破衣中照人一尺玉开门恭执贽政恐子不欲因成一笑粲莫放百忧集子敬爱毡青何如我酒緑彦博见和暑中之作殊有新功复用韵谢
风雅有正宗太山视丘垤识者了珉玉不尔远尧桀咸韶久不作日月遭薄蚀空谷闭窈窕市倡矜半额谁知三百篇学仙要仙骨二南俱贤圣展卷神已接孝子或失爱淑妇有不答微言出宛转幽愤破蕴结侧耳无弦音策策风振叶少陵乃冢嫡岂止论瓜葛涪翁异代友俱作蝉蜕殻鼔旗付後山掌股戱孟获眼明见贤宗我欲焚破箧明珠不易得收功在勤苶一洗蛙与黾骚坛许授职
次韵姚宣孺见寄
作吏无好怀宁食三年艾甚陋吾安之所隶乃都会文书如骂奴吞噫不敢对两眉或小伸独有公等在交臂露肝胆不复事容态月沼分賸馥风轩共晴快家餐听相挽盘筯及笋菜但苦王事迫数离每增慨岂非造物意物莫能两大况自掺裾别至今胷愦愦归来未黔突日月倏逾迈书往得奇报已恐责留债丈夫志远者遑恤吠所恠醉眼天不入一饱真细碎挿貂与扶耒此理本相代持以敦薄夫是事付我辈
次韵勾龙元应
春归知何时庭草一尺长风软不起尘薄日如秋阳裘葛固异宜单衣已疎凉妍红色事人揽镜无余粧青山只苍然久要自不忘枯藤引我去栗留啭幽篁濯足江无波照眼竹有光展旗三伐鼔骚坛起榛荒垂髫伏窻几抵掌谈皇王持之欲何施海禽眩铿锵风揺薜荔屋尘集芙蓉堂升斗尚何言正比鈎饵香投老迟问道欲覔闲中忙社成莲亦花?血记此章
偶连日食鷄夜梦有截一支者颇怜之有谓予言鸡之被烹酷过於是惊觉作此诗以自警
平生不喜杀杀戒宿所钦累此多病身蔬食慙未能连日乏庖供只鸡荐肴蒸异梦发宵惊截支血霪霪旁立为咨嗟或人惠嘉音见牛未见羊盍不推此心万生均一爱岂较人与禽君看鸡遭烹楚痛甚斧砧抚枕矍然悟此岂神所箴惊魂欲违干骇汗屡洒膺内惧仍自欣小差辄相惩白璧护微疵宁非忧之深长平四十万一扫轻蚁蝇暴殄置不问天邪匪聋喑稔恶侈後罚幽诛毒炮燖冥冥思昔愆栗栗厉素襟赎鱼有前章并以警侈淫
以春草碧色分韵送朱师古知雒县得色字
二年客殊方送君我乡邑岂不念家山对此好风月何以慰羇旅眼穿离鸿翼寄声贺父老壶浆迓郊陌令君台阁人九霄帝不隔新书严入县驱骥就辕轭手持朱丝弦欲奏南风律此意宁不佳此事未易得姑置驯桑雉先办绕床物相顾一大笑浮我当举白长鱼随鳅鰕枯泽未容【一作盈】尺惊雷忽破地起视已无迹春湖波如天酒作鹅儿色映君眉间黄领此醉勿惜明朝出门看扁舟大江侧
海棠未开对酒作此
春以花故妍花好不辱春漫山烂桃李由求盖具臣国艳朝衆芳此花当不名芳园丽韶景点捡能几根东风未披拂万红藏杳冥过客白眼看遂与凡木隣一朝吐华艳天日为之醺緑樽有醇酌及兹托殷懃君看淮阴市岂有国元勋俗情傲未然花笑当不嗔
见蛛丝戱作
一丝架空居巧若出杼机弥纶不知劳终日周遭驰相彼造为艰中有鸱鴞诗岂独考其室为罝陷羣飞口腹共此累坐叹宁以疵微我畋渔意其端讵庖牺雨过助浮妄大小出琲玑疾风轻羣脆觑隙防藩篱摩挲一寸腹吾庐正于兹
<集部,别集类,南宋建炎至德佑,澹斋集>

[book_title]卷三
钦定四库全书
澹斋集卷三　　　　　宋　李流谦　撰
七言古诗
无害弟之官梓林伯氏无亏序送之极兄诏之义予言赘矣姑以其意而申言之
吾家老仙一世师挺特风槩老不衰平生行巳有本末世人不知其天知急流勇退人恨早纎尘恐污白玉姿精神强健腰脚轻鬖鬖白发明鬓髭盘谷亭前一幅巾子掖孙携翁笑歖无官一品钱满屋汝辈持底逃寒饥指心一点物非物向来所贮惟不欺殷懃宝此徵後福如印劵契火灼龟我勤朴斲尔涂垩障护风雨期勿隳庭前百拜领翁语有毫髪愧非翁儿季也才力百倍予天之报翁或在兹得其一体敏且强遇事雹落雷电驰莫嫌掾尉官职卑正欲小试观异时弟兄赠言出寸丹岂但趣和同儿嬉伯氏有德君子哉发言不妄如发机叙文千字炯星日是病苦者之神医愿子铭几铭盘盂骅骝万里未易期悲莫悲於生别离鴈序可忍霜风吹丈夫远怀在门户正使蚁聚终奚为酒阑上马飞鸟疾我亦安能空郁郁
陈彦博擢第後归拜先墓作此送之
霜风着林不停吹天涯有客衣征衣问客今归有何得一株老桂和根移读书作文四十载浪走不啻萍在池束书随身乃封户睥睨一甑蒙蛛丝倾囊千金劝少贬掉头一笑吾宁饥学如木水有源本朝贩夕售顔忸怩市倡青红衒?陌窈窕深闭无由窥清诗学自禀绳律如嚼氷雪寒肝脾平生交游半豪俊如此人物见者稀每拈佳句对客诵谓是古作非今为吾先君子坛级尊子来谈笑容攀跻我从弱岁同砚几如今揽镜斑鬓髭笑渠常遭俗眼白短力不得相扶持前日提笔试外省我亦薄宦初来归口占程文问中否强弩破叶劒截泥十月十日夜漏尽小奚惊梦来打扉云有吉报可速起倒穿衣裳喘而驰贺者巳满坐无处拍手怪我来何迟淋漓一纸见名字仓卒未省来其谁喜欢不记语杂乱但说老眼天不眵明朝再拜酌酒贺屋角一丈飞虹蜺书生一第蜕骨耳排风轶电方自兹阿兄地下唤不应门户藉子扶寒衰乡闾朋旧夸地产洗眼昼绣增叹嘻孤童疋马顔色异关吏偷语惊且疑到家羊肥酒亦熟山头松檟生光辉坟前百拜谢教育持身愿报父母慈盘谷亭前白雪枝春意稍稍囘芳蕤尊前不可无此客花虽不言意惨凄迟君急旋共一醉青衫入手无闲时
观小儿瓮戏
五岁小儿初学步絶艺亦知天所赋想见九牛可倒曳已堪赤手擒猛虎向来瓮戏真伟观傥非目击嗤浪语器小犹须百斤重挟以壮夫端恐仆笑谈拈取两足上电转风旋疾如许便令百试百不失父兄从傍亦矜诩市人骇叹俱失声我自平生未曾覩武阳盛气盖全燕寄区狡谋踣二虏论年固已一倍长此儿谁肯哙等伍虎变鹰扬看异时经营一饱浑细事世人禀赋有特异常理未可求其故相秦童子才毁齿说项郎君方断乳拜归怀中笑橘堕羣戏道傍知李苦登门巳解叙通家对客颇能嗔字父劾鼠狱词老吏服汗简清规乃翁沮卓识有此更惊人彼以力称吾未与行行三十成何事但耗太仓如雀鼠怃然自笑仍自怜强说功名在迟暮人言速成当不久如我定应千万夀
文南朱使君葬其故人钤兵李侯士大夫高其风义作诗美之亦赋一首
翻手为云覆手雨自昔尝闻少陵语年来雅道更萧飒反眼朋游成越楚便当续草絶交论谁与重寻怀旧赋一洗衰风振颓败我为使君高此举故人流落死未葬藁殡萧萧泣行路破棺露骨沙草秋纸钱号风白日暮伤心重念百年交洒涕亲营一抔土送丧不烦司隶传择地当邻烈士墓龟趺大字日星焕马鬛新封鬼神护恩流枯胔河海深气激顽夫金石沮渍绵高义古所尚挂劒初心吾敢负张陈未死巳相贼笑彼安能保身後九原可作定慨然想见沾衿泪如注清沟突起惊创见绣被吹来自何许区区论报未足道此段徒能戏儿女沧溟可涸山可磨我诗自可传千古
明月篇
人言明月好明月无私照海水深不测明月照无极九州浩茫茫明月无遗光谁家高楼三百尺上有浮云翳突兀浮云翳月月不知楼头美人空叹息空叹息何当赤手披云师放出清光如白日
谢宇文正甫惠砚
一砚能令一生足感君投赠重金玉人言当为文字祥夜夜灯花寒吐粟提携不到白玉除安能细碎笺虫鱼为君试草大鹏赋九万里风生须臾
题觉庵
疾痛呻呼痒搔抑人言是觉岂真觉问君非痛非痒时觉何所之了不识要知真觉无不觉如日出海照万国虽然亦莫如是解政恐双睛翳金屑扣庵欲觅住庵人此人此庵何地着蒲团纸帐睡未足百虫薨薨残月白六窻玲珑境超廓个中自有真消息兎走君前君不知俊鹘豪鹰差一髪
张周倚下第作此唁之
将军百战摧骄虏向来射石如射虎分封不得一丸土晩岁功名成梦语古来志士穷者多唾壶击碎奈命何平生道力轻羣魔巨舰岂肯揺微波大千与我俱幻尔是中无处容悲喜西方仙人不可诋破除忧患正须此
送隂次公赴荣州学官
撑肠万卷不救饥书生何苦攻书为如烹太牢饮醇酒无此肝肺无由知隂侯把笔耕六籍短檠荧荧照头白又携束书作官去此生此债宁终极大州小州疲征输文书急急如骂奴家无二顷归未可泮宫水冷乐有余使君喜士比金玉知子姓名吾所属定当屣履迎王符勿忧广文饭不足
中秋玩月以东坡诗不择茅檐与市楼况我官居似蓬岛为韵得似字
十年中秋不见月譬之去国唯喜似朝来氛翳崩厥角天公粲然一启齿夕月可占此其祥枯龟未必知许事黄昏天宇开琉璃出云微觇抟空势要人故自作迟迟怅望岂知空岁岁玉峰一掌开乔岳银海千寻涌平地光吞箕斗不自持影薄鱼龙无处避烟林差差鸟未定露草涓涓萤暗坠唯我心源初不动炯炯摩尼照浊水四门宏开衆隂伏六艺高悬百家废余辉切勿丐老蚌尤物溺人非所贵何如美酒入诗肠化作锦囊珠字字南楼万丈高切云弹压山川据要会当年老子兴不浅闲据胡床想风味今人未必输古人况复我友半杰士凌晨尺纸飞羽檄一约而来羶集蚁夜如何其不须问酌尽沧溟放君起酒酣起舞踏寒影满地琼瑶惊破碎仙娥手拊丹桂树裛裛天香落襟袂洞天六六我所家摩拍洪崖肩绮季霞云不着着青衫生恐羣仙笑憔悴旁人劝我聊尔耳仙娥好意君勿阻海鲸背稳风力强看我转头三万里
送兄长赴蓬州职官
人家栽花为春忙我家种栢求苍苍栢生如盖?百亩痴红騃紫无残香常言直道我家物箧椟于今藏手泽拈来洒涕不忍看分付伯兄金玉质去天一尺古蓬州綫路云端客自愁年来在处熬膏火翻爱此地真瀛洲同居患贫别则恶苦心害性空凄恻不及林中反哺乌日暮归来却同集
石钧父之官火井乞诗赠行
君家嶙峋两氷柱黄尘涨天不敢污阿云醉卧呼不譍断碑零落荒阡雨君今去作火井县山中婴儿待慈母前日一旱不堪说危喘仅存无半缕祝君到官百不问置酒先须酌田父从来和气致丰年一笑能令粟盈庾我方投犁学为吏人言未可纸上语今人古人岂相远力行所知心自许惟君可闻我可言明日一尊黄鹄举
送虞提宫
桃花未落春水生百川合流如镜平江神约束蛟与鰐东阁郎君将母行一帆万里无荆越非雾非烟鎻双阙只今手持天下柄相公身是稷与卨潭潭大府琳琅都翻翻戟带纒金铺朝囘坐对彩衣舞天上应有人间无相门出相古来有周公在前鲁公後看君父子名一时野人甘作扶犁手
池上
雨涨秋池三尺水亦有秋风到池里荷花顔色不如故零乱寒芦并折苇鸂?飞来依晩红荡桨徐徐莫惊起擘蓬截藕尚堪餐一醉何辞碧筩美
挽王隐君
仁田义鉏德其种晩岁坐看苗幪幪先生一去不可识但喜郎君实麟凤一綫微言惊道丧九鼎斯文赖君重圣门涛澜无畔岸我尝操舟怯奔涌中流夺魄不敢进乱流而济渠甚勇射鼷强弩勿妄发弹雀明珠戒轻用峩冠进之白玉堂天高会借长风送细寻耒耨竟谁力銍艾犹传挂丘壠朝来示我幽宫刻再拜整冠辄成诵乃知先生一世士学如荀杨文屈宋四边海宴中国尊已叹铜駞没荒茸转头饮马长城下共指先几世争竦竟不一官止韦布大泽深丘老梁栋?江滥觞固未快末流与海争澒洞我闻天穷不再世卜以郎君言必中九亰幽幽复何憾一杯径往浇余痛薤歌呜咽不成声但觉风乾云亦冻
挽王夫人
维古女士都可见过眼絶无一佳传客来授我一编书疾读不知双涕泫夫人有子鸣斯文吾从崑仑识河汉胷中能贮百卷书此岂只用裙襦看前朝大老尊夫人鬼蜮不量作儿玩寒心仰屋窃叹语志士如今刀斫案唐安治中禄不薄十亩东湖红烂漫轻车在门忽折轴恨如秋江盛不满史笔在手吾宗英宁爱一词没彤管人生八十善可书好梦仍长不为短
寄题天台临海白鹤庙康济泉为顔鲁子少卿作
将军射虎不射石石作於菟能没镝翻然再控弓不力俊鹘豪鹰眼前失两泉後先今抗行何物使之令人惊泉出在山流在地却似只从方寸生沉沉玉甃碧双峙旱为甘霖渇为醴白鹤千年归不归半夜空山泣神鬼令君为政无近名天以斯泉印其清泉边有树仍蔽芾他日思君於此地
云月篇
云在山月在水合和二物谁遣使云收但有千漓岏月落惟余一清泚向来为同复为异欲说谁钳三尺喙与君临流共一笑影堕澄泓实相似故应拄杖偶然来那得泉中觅居士人间八月秋更老桂树无风波不滓碧筩为樽酌清醥琼瑶肠雪氷齿江妃为予舞凌波老鹤不眠亦孤唳酒醒忽忆三峰游目光巳在鲸鱼背【王夷甫言目光在牛背上予观夷甫之所为直牛背儿尔】
次韵张通甫见贻
挿架茫茫纷四部莫向离骚泥蘅杜文章何处如有神心手相随鹰搦兎长卿醉死文君垆渠辈但可折简呼浅慙入俚深入僻纎丽恶淫寒则枯欲张吾军子可恃楚璞呈前燕石耻擘波飞去定神龙汗血牵来真骥子人物有此未易求颇将撷英泛其流朝来车从照人热乃肯访我投林丘词华薄技无多道少作吾今知悔早相期圣处下工夫一念超然蠲热恼
次韵宋才夫
麒麟丹青了无梦香火因缘巳成癖一堂风冷自分明谁撮虚空强摹画蔬食鼎烹均一茹笑取菅麻视缯帛风幡自作此分别蛛挂一丝犹可惜大千元不一毫隔何处往来劳辔策冥鸿远矣方控弦一筯银丝好看客
王子友示诗次其韵
先生不忧穷到骨唯惜修名易埃?平生窻几辛勤功语及云程辄呜咽冷曹晨炊有不续远道相从笑囘曲微言不足温饱人羡渠着斗量珠玉风霜岁晩念慈母黄叶翩翩积行路烹鷄奉餐蔬自煮繄我独无悲此语大厦千间要封植期君当作垂天翼朋友之乐可乐不昔人愿封万户侯
送黄仲武尉青城
书生一第如登天如君何啻坂走圆要知笔头有河汉向来元未窥微澜得官莫厌百僚底水激三千从此始白藤肩舆照路光小慰当年择邻意岷山势压西南坤霞裾风袂潜仙灵公余有暇纵幽讨为我一吊张白云
失题
身长七尺面一尺眼若电光鬓若棘腰间大羽不妄发长空弦落鸟随踣汉家天子方少年东平月窟西酒泉不须武阳兵十万不用都尉卒五千愿得君王一寸铁断取楼兰献北阙笑提金印归去来五湖茫茫波浸月
送杨嗣清国録出倅广汉
岱宗峥嵘乃为岳丈夫可不志特达平生论人每如此杨子入眼吁可愕清班突见颀而长开口四坐薄晓霜自言磈磊不可茹正须一吐空肝肠太学黄虀了残业又携束书去挈挈偃戟韬戈吾巳衰快刀斫案子甚决古人作事令人惊今人岂不如古人折枝要是不为尔长劒在手无蛟鲸杨子杨子吾所许举杯酌君肝胆露期君直到黄髪时无使英名一尘污
书薛公肃山斋
爱山仍以山名斋问山何许檐周囘午窻睡足一笑起风吹市声不到耳插貂鸣玉主人事山不撩君君自戏细思却合幽人居分我半几来读书
送杨元功
判司碌碌尘埃间可能老此横海鱣一朝雷雨挿两翰九江风高浪如屋万里扁舟帆一幅梦魂先遶湖山緑玉除有地容着身且为岷峨起斯文莫来憔悴随鷄羣
送王总卿
北风号霜脱羣木送客东门车万轴城中人家作儿啼若为四角生华毂公今未上九天上身虽去此犹在蜀边头张颐万虎兕一食不饱吼振谷况闻天骄屡窥瞰往往危机生隐伏欲寛九重宵旰念分付若人一夔足钱如流水粟如雨指顾之间叹神速公方揽辔使一道百吏毛寒颈仍缩隳者振职污者澄如临鬼神不敢渎峩冠置之一堂上不劳折箠四夷服天生此材必此用楩楠本为渠渠屋孤生蒙庇逾岁月况复鴒原辱甄録明年春风二三月更看枯根囘寸緑
送樊漕移帅泸南
金龙直岁当玄冥忆公剖竹江阳城碧鷄坊中驻千骑裁诗饯送双旌行逢人到处说项斯岂贱子故唯先盟一官泮水谢推挽挟策仍许从诸生只词华衮岂易得再以荐墨光姓名一朝去我生怊怅呱呱欲作啼雏婴向来宦海四十年白首一节无斜倾只今耆旧直可数曷不往矣司机衡诏书连年到西蜀归田奏上羣儿惊西南夷蜑惟稽颡男耕女织鼓不鸣庙堂彻桑戒无事正以卧护烦老成遐荒虽或殊习俗悦安恶扰皆其情不须谈兵但饮酒帅非尔帅乃父兄秋光如水浸行色牙纛猎猎风有声氊褐迎道沸羣獠弓刀绕帐森千兵丈夫未遂调燮事华皓得此亦足荣观公畜德有余地如海既酌随复盈晩福衮衮盖未艾善颂何以歌箫笙更须书考二十四永与松鹤同坚清
王正卿为作山水小轴作此促之
王郎妙墨石剖璧正尔不从着意得十日一水五日石犹笑前人风雨疾溪藤小幅白雪光向来数笔衣不裳浊河未清子未忙但恐竟轴海变桑
送丁子昭左司湖南运副
昔年九转金精荧鸾幢鹄节飞青冥偶同鷄犬舐残粒至今未脱尘中尘平生不识紫芝面邂逅天涯忻一见安有斯人可弃捐置身只合金銮殿急流勇退人所叹上书屡请色不难浩然笑涉重湖去一节映照清湘寒人生分愿各有赋鸠鹏何必劳相慕期君廊庙我岩壑他日氷霜同晚暮
送樊眉州
我先君子官于涪一时贤僚今在不唯公直节贯华皓千尺夀桧横霜秋丈人静听请具陈平生契义骨肉侔简池解组过乡县剧饮不去公遮留似是兄弟姓则殊【此先君送眉州诗语也】诗藁半破犹勤收合行使符蔡山下先後召杜腾民讴吾家万松?黄土公方千骑驱华輈十年不见此邂逅穷冬雨雪寒飕飀未明投刺候门下老阍窃语来何求柳州先友一一数山阳邻笛令人愁岷峨气象抗湖海近日人物几穷搜如公当寘文石陛一麾乃付近古州苏家名称震戎夏如崧降甫尼生丘文献可徵况美俗黄堂坐啸万事休公余兵卫绕画戟妙香一缕铃斋幽神交千载尚谁可子韩子文着床头
送苏给事出知太平州
一代文章有图籙天赐之履征九服奉牲乞盟走珠玉吴狂楚僭非此族至今人望坛坫尊风流文采被诸孙丈人似是更酷似大河一派来崑仑华途不须移步到忧国忧君心日老匹马朝行人避骢短奏宵归自焚藁一朝倦拜青鎻门分符端欲宣上恩再拜愿囘批勑手却与疲瘵丰鸡豚青丝络头甘半菽丈夫出处不碌碌我亦昨夜梦山灵苦唤西归理松菊
宣孺斫庭前芦苇见山有薝卜入坐中示诗次其韵
扶揺何啻九万里盍不往作蛟螭腾笑我真为折腰尉如君雅称哦诗丞辄班下寮愧连璧屡爱新诗工琢氷斫林与山出眉目欲唤逋客招野僧晚香入帘恨悒悒坐恐瘦骨成棱棱赏幽岂足废官事净社久冷从公兴芙渠薝卜一家耳相看未易分级层【来诗云予尝游藕花村而舍薝卜故云】
和钱大虚清映亭韵
西风振槁如发蒙危亭创见心眼工融成水月一合相有似猛火烹铅铜是时素节属重九唤客一醉萸菊同夜深跳鱼乱珂璧起舞大叫骑鲸公令君心澜了不起摩尼返照万事通拄颐但觉朝气爽绕腰未羡黄金重高情偶与幽赏会妙语倒泻琼瑰胷谁将玉笛吹晓月透袂氷浓禁不彻归来梦想通明观一片湖光眼中见
送吴志行监税
乃翁儒林大宗匠造化为炉铸卿相坐与文皇致太平玉骨如尘汾水上斯文未丧不须嗟仍喜郎君书起家等闲一第唾手得以此报翁其未邪判北门事首峩豸历堦而升姑少待斗米迫人成远征云梦胷襟何足芥霜风猎猎吹征衣登山临水伤别离丈夫富贵恐不免万里扶揺方自兹
送王君弼寺丞出守临邛
昔人帝城愿一入君今翩翩去何亟向来一念君亲同夜梦倚门人发白人生适意富贵齐况是求归真得归江风饱帆不可挽恰恰春好花浓时君於文字识源委笔势逼人殊亹亹每来握臂相与言我屡点头兴叹喟三年厌踏东华尘听鷄走马常踆踆黑头使君岂不贵腰间见绶我亦惊蜀吴相望八千里到家遥想慈顔喜上堂跪觞下堂拜应有辉光照庭戺白鹤胜峰记昔游醉墨淋漓在上头君行有暇试寻觅不知已扫黄泥不比观仲结诸公课会皆勍敌也行就举南宫作此赠之
文章末流乃科举剽东掠西何等语得者矜夸失者羞其中往往分贤否一官垂涎傥不勉譬之北辕求适楚诸君堂堂万骑将折箠自足笞狂虏收拾波澜着盆盎却恐蛟龙愁窘步信手拈来即三昧安用区区备先具朝窻暮几不停缀宝玉牵联鬭奇富论如过秦有古意赋拟两都多杰句朝来次第出示我两耳卓槊惊咸濩华歆便可置龙头牧之岂肯居第五我骇虚弦痛方定未暇相从执旗皷请君勿见小敌怯一战而覇在此举归来净洗科场业别与斯文立门户
送任漕赴召
宋十一叶圣天子有臣伊皋佐其理鏖兵孽雏褫天戮手把降幡屡揺尾周宣功大心愈小盈而持之甚持水龙墀端笏拜疏言有室大竞唯多士苍蛟渊潜百鳞骇乳兕林蹲樵牧止臣举所知匪臣私取之乡国大瑰伟后皇曰嘻毋留行奔雷将车电揺帜先生捧诏色不动在泰拔茅以其彚向来输写万渎海人笑一蠡测涯涘古人成人责礼乐房杜頳顔诸葛死屠龙觅肝荐雕俎不如河鲂甘且旨卑之试为目睫论欲识强羸占国势议和当有守和策偃兵适恐造兵耳焦头常居曲突上有言复吞胷磊碨先生领略首屡肯悬知不作三窟计欣然拔劒为公舞舞罢飒飒囘风起孤生飘零踰岁月感慨鳅虾共泥滓石田蝗蟊仍数熯抱耒空山欲何俟叔孙大猾诚谬妄狗监文章亦巴鄙黄金傥筑燕人台为问何如从隗始
代送陈都大赴召
庭前梧叶西风起三峡秋光净如洗仙帆一舸此入觐灵鼍击鼓冯夷喜七闽山水天下奇擢秀搴英瑞斯世要知旷代乃一见凤巢阿阁麟游畤彤庭紫闼足夷步万里西来将使指西南榷牧古所重隂削盗资寛国计台家选任皆伟人远极陇秦包越嶲我公经略出咳唾凛凛霜威肃颓靡飞声一日到冕旒四辇促还不留辔从来大材须大用岂有如公才一使东夷盟血犹未亁豺豹固应防囓噬公归为国须远谋平跻两禁躐三事飘零孤翮得广厦晨啄暮栖方窃庇骊驹清唱不忍闻东望慨然增叹喟他时黄阁未遐遗犹愿登堂拜簪履
送张汉州赴召
诏书挥翰日边来蜀有巨儒星杓魁胷中深博布河汉古底霹雳降霆雷先天遡流得絶????大物不敢藏胚胎囘薄一气在笼络奇神怪魃生愁哀十年缚屋苍崖隈脱帻掷去一笑咍刺史惊呼失匕筯遮道自挽封章囘先生闭门壁愈坚高风一日兴浇颓矫然轻世岂我事此学施用真难哉行止在天不在我风动水涌如挽推嗣皇继圣登禹稷岂有此士遗蒿莱二年劳公湖上行看鹅酌酒春风台手摩婴雏斧贪猾蛟鰐半束角与顋古人读易元用易羲文秘妙今寒灰汉儒妖异?荒濶但与瞽史相喧豗子云晚出造根极後生蜉撼轻嘲诙安乐老翁独稽首玄钥直付先生开向来绪言见编简去去勲业看崔嵬弥纶乃是第一手下者乃取支崩摧宾阁顾予若嗟异赠语愧乏珠琼瑰眼看飞帆不得去天涯逐食嗟徘徊
送晁子西提刑赴召
君家如河出崑仑横贯中国浮乾坤鼎彛勳绩烂星斗编简文字垂瑶琨到海喧豗势愈壮约束蛟蜃驱鼍鼋略分涓流溉下土草木蕃润资其恩先生绣衣吹霜风一道生齿关寝飱人家春园满桃李随处秋社肥鸡豚智効一官可能尔尚於胜处非所论胷中人物自着眼伥伥待相嗤彼昏古人过人本如此事业自是为根元我知先生在廊庙定不碌碌为澄浑颇恨未识元鲁山一纸藻藉无媒援只今相送九天去风在下矣何轩轩青云托附可无意欲儿女语吐复吞浩歌一曲豁清思援笔江海蛟龙奔
寄送梁子辅赴召
山岳自高百谷下向来无物使之者骅骝合奉鸾和车岂与黔蹄同一驾英奇絶代难小了泥滓投之辄悲咤一朝拔去不可扼震地风雷怯凌跨泮宫先生自超特鼎甲声称低董贾眼明奎画照琬琰万喙夸呼海倾泻胡为不即天上去识者怪吁狂者駡或传凤篆来日边流水为车龙即马只应故是霄汉人腐鼠未足鵷雏吓九江水暖桃花肥风色不惊神所借只今岷峨抗湖海贯玉编珠炯相射台家议和不议战太平有象须藻藉小却犹当白玉堂纵步黄扉方食蔗嗟予肮脏每自哂蚤年谩想牛心炙一官漫浪不可说可能更索山人价五年投闲食不饱揽镜颠毛辄生怕道涂衆鬼同揶揄口不能酬面空赭人生升沉亦何恨但喜龙虎新变化异时击壤为幸民一犁亦愿从耕稼金华夫子吾胜友接武风云共闲暇未应厚禄絶来书寄声纸尾烦多谢
送何子应少卿赴召
持竿野叟踏帝腹太史占星惊变色白衣山人侍黄衣军中指点相叹息云龙契遇固畴曩千载一合非人力羊裘眠沙竟何补坐视生民自肥瘠功成乞身香案前归侣松乔未为失我公学传无尽翁束髪英名撼区域杲日潜光衆未覩公独扶轮上霄极此时际会如二子鼎铉钧衡本公物若为流落四十年岂厌蓬壶薄瀛渤龙飞天子第一载收召耆俊诚汲汲遥知问膳大明宫论士到公先指屈追锋一日来劒外破浪帆开矢离括朝廷未漆月支首抱戈虎旅衣生虱嫠不恤纬忧宗周宁有裙襦能念国堂堂甲兵满胷臆可无奇谋寛旰食我故人子得深知平生一镞未破镝欲随公去邈楚越恨不身边挿双翮叔孙区区进大猾谬谓书生用奚益古来万里知戎情何必缦胡半缝掖愿公入对明光宫西南豪俊手推出我非其人敢觖望市骏千金先市骨
挽李子和知县
盘谷先生坛级尊万夫操槊辄歛魂黄堂昼严绕华戟往往君来容打门高谈错起风袭尘醉眼相视月照樽归来拊掌此快士外无圭角中甚浑吾家宰树巳拱把君亦荒殡生棘榛小阮弟兄吾所敬雾谷养就虎豹文衔君至恩深到骨手书盛德表九原遣奴持送急开读字字璀烂光瑶琨兼金馈鱼客何陋宝玉围腰吾敢嗔九牛未可一毛数大壑才以半缶论崭然二雏亦奇俊造物两眼如许明由来孝弟动鬼神宦学所自为根源向来施设本此耳欲着吾说听者惊春风相送緑草野为君一恸河汉翻
送夔路费漕
晩风酣酣吹柳花长亭送客日欲斜春草春波两愁极云驰千骑谁能遮先生要是世所宝大贝白璧金丹砂生当龙墀侍黄繖不尔凤阁挥白麻州麾再把亦何事但见桃李春家家后皇顾远食每旰一节又付夔与巴荒山如石不可凿要看雨露滋槁芽黄金作瓯覆名字软蒲作轮驾轻车调和元气须此手典谟勳烈非诞夸小夫朽质谢镌削尺寸不能供负义马羣一顾觉差异便遣万里奔风沙阿房变色人未信勉之霄汉参飞霞仆夫在门辄休驾揆力不足慙蟾蛙虽然此意万钧重自矢报称其未邪眼看帆檝不得去缚以微官成叹嗟他时黄闼眷簪舄犹幸姓氏尘颊牙
代人上李制参生辰
乾坤不许一尘隔谁倒天河濯秋色鹄鹭心性氷雪魂造物着意不仓卒星斗并焕仰斯文准绳不愆宗絶德当年只作充闾喜不知此人系邦国锦囊名章小游戏上公启齿叹孤出太白要是天上人少陵屡作诸侯客朝来日照黄金巵诸生登堂作生日凤麟嫓德公厌闻丹砂续年笑无益试问公家白髪翁五千微言不老术
挽安岳李令
司马家儿何等儿家居令人撞坏之长啸羯奴一绳縻校三十里嗟巳迟新亭收涕仅自支下者朽栋当积危君看黄髪掩面时此殆天意非人为一时埃埋精奇褐衣怀珍去而违老樵携畚动岳祗委体氊庐玉投泥向来扪虱气吐霓元子眼膜无金箆纵狼山林血黔黎惨澹万古关河悲先生异代论盛衰使当若时未可知指挥王谢驱羣鷄狂童岂劳折箠笞中兴天子周宣齐炳燿常武烝民诗囊封未报九地归恨无伟烈光钟彛我思若人涕沾衣太阿不如两钱锥鱼复阵石存遗基故智犹为竪子窥斯文未冺神所持复有英雄发嘘欷
别临邛知县李允成
周公山前倾盖时再岁通家同骨肉紫岩楼畔又从容四方上下如相逐别来每恨无见日要见夙缘偿未足公来临邛弄鸣琴一官季氏仍寮末移将远期为近期天遣从公恐不速尺书日夜苦相换何止已多如笋束淹留自春竟徂冬出门如物絷两脚一朝决去水赴壑梦魂先到鹤山侧下车一见开两眼喜色分明破愁颊约我不来公即来一日不见公不乐将闲文书猛拨置唤好朋友细欵曲疾邪愤世时抵掌怅往悲今忽嚬蹙狂吞壮饮无空樽长句短章几满轴尊贤下士公盛德忘义忘年吾敢辱百年四海几知巳为公悲歌起衰俗明朝翩翩随社燕欲去暂留情最恶黄花满头约重来闻说床头酒方熟

[book_title]卷四
钦定四库全书
澹斋集卷四　　　　　宋　李流谦　撰
七言古诗
送才夫之成都
客有可人期不来昔人抱恨长悠哉可得宦游同一处家有如愿令人猜郊东郊西踏春色醉舞淋浪花挿额门前紫骝嘶东风却折垂杨供马策如君岂久居尘泥好处人知天亦知我非夔才识宫羽此言欲验须他时长桥离愁湿烟雨去日更将归日数从今把盏与题诗故应半是思君语
白云先生鲁叶殿丞交之父有隐节其居徽考所赐旁为魏高士守一庵高士上皇所宾礼庵亦赐地也高士亡矣而白云之後至食不给过之慨然为赋此篇
白云先生去何从烟霞高人继其踪两朝恩光照岩穴映墙竹栢清隂同高人已注丹台籍白云子孙食不给人生有累岂妻孥生羡金门羽衣客
林夫体中不佳而能不废翰墨且蒙以文轴见教其天性所嗜如此敬叹不已既勿药作诗贺之
瓠肥不必缘糠核倒床鼾睡掀四壁饭山诗好自应痩骑省赋成发先白公子翩翩锺鼎家宜有骚人歌锦瑟数从癯儒弄文字坐令二竪喜投隙药裹关心始置之往往呻吟出圭璧由来物理论根种虎生则斑鹰则撃浣肠濯胃固佳手愈风却痁非此力东风吹园花正开新禽向人语磔磔疾来相就破除之万事可拚春可惜
贺王制置敷学之除
太霄杰观凌空起非雾非烟护珠蘂万灵操戟夹危栋中有丹书并緑字走云飞雨泽地产合璧聨珠焕宸纬尧图羲坟共彪炳禹训汤铭角雄伟冈陵松栢老如铁华榜丹青新若洗论思欲侍圣天子寓直正须真学士一时盛选孰睥睨百代耆儒属宸倚惟有我公瑞河岳早与灵鳌争贔屭丝纶飞藻倾两禁弓钺专方雄万骑从容裘带净岷陇零落旗矛清筰嶲畴庸王府侈三昼告喜邮音传一纸升华秘宇阶召拜正位台符慰瞻徯妄论斯文本神物轻发其藏触天恚开物成务非翰墨贲饰乾坤乃能事周书九诰削邪叛一品会昌夷僭诡愿公亟从衮舄归早就典谟垂万世迂愚把笔自龆齓裂纸悲鸣蛩蚓比酸寒一尉不可说尺璧光隂分马箠待公勲业映彛鼎勉葺巴芜歌俊伟丝麻虽美收蒯菅尚冀风人采舆隶
文约用韵请别作此留之并柬签判李丈
平生心知我与君余子碌碌耳未闻相思辄命嵇吕驾醉饮仍开孟公门山城牢落情易动翻然便作思家梦笑言伏腊未一有归办黄虀三百瓮君才何止吞四溟新诗诵过牙生津猗那清庙复在眼此作未许秦火焚吾家丈人似居易落笔成章了无讳相从更作百篇诗且尽中山千日醉
留黄思忠
可人如君不易致惠然而来此天意往往文字杂啸歌儿辈倚墙吾敢诃向来邂逅无此欵曲水风流嗟未远爱君欲留君不留一闻说归我先愁亦知主人无德恋多情合覻青山面况闻涨江浪翻雷毂生四角若为推留君信自非人力君虽欲去不可得
寿仲秉侍郎
今朝云裾下星汉明日氷轮十分满今朝海实荐蟠桃明日潮头千丈高君才与月争澄爽君气如潮同浩放如何不着廊庙中不是考盘岩壑様十年立朝儿辈惊前日欲去亲留行我虽流落未足恨世间那有此友生跻堂奉觞祝耆耉仙骨应须饮仙酒潮声不断月长圆岁岁来为主人寿
挽张主簿
尝闻种德如种木百年培壅犹不足君看牛羊践履地岂有寸椽撑破屋我方撮发访耆旧已闻定国多隂德崑峯荐璧渊出珠天勅百灵介多福後来源委谁导之刋木濬川君有力一官缚死不须说天定胜人理则必鵷鶵览辉下其庭一举万里羣鸟伏我畊我获我其食夸者流涎疑者夺桃李?繁春不留琼瑰梦断月空白煌煌貂冕侈殊渥尚冀他时贲幽宅死而不忘谁者是呜呼公乎妥沈魄
青楼行
踏空骄马蹄铁踣万里一鞭惊灭没青楼美人顔如花笑掲珠帘邀客入小槽珠溜红滴滴左持琼觞右瑶瑟得君一笑妾愿足不用真珠量斗斛歌声未阕杯未掷城上归鸦带寒日苍头进马莫留连别院笙歌拥门立
紫薇花
庭前紫薇初作花容华婉婉明朝霞何人得闲不耐事听取蜂蝶来喧譁丝纶阁下文书静能与微郎破孤闷一般草木有穷通冷笑黄花伴陶令
公归行送王显谟
我从职方究区域江汉滔滔纪南国厥田上上盖名壤其人落落亦代出卧龙伟烈雄鼎峙雏凤英称冠簪盍岘山风流亘千祀鹿门隐槩轻九牧地灵不与人存亡王脉依然锺杰特先生後出掩前哲天公着手自斵削如入宗庙识彛鼎如开武库见矛戟早以命士战羣士不怯小敌勇大敌三年博士嗟洄沉一等巍科登岌嶪铜符千里小游戏瑞节三川徧扬历欲歌德业愧蜩聒妄觇设施叹蠡测爱民如儿吏不扰以身为律人自服恩波春醲疲瘵苏美最飈驰冕旒彻赐环成命衆听耸总计优除羣论咽公止一方为福星公归天下作膏泽一方天下有大小公则不校我所惜周公居东逾岁月东人愿留惜不发西人衮舄待公归鸿飞遵渚歌九罭君子所至民父母在此无恶彼无斁我虽东人愿公归不敢自私笑其狭援毫为赋公归行明日羽旄风猎猎
送孙远仲知録解官归洪雅
锦官碌碌牛马走邂逅僧庐欣握手尝忆观灯夜相过一时胜辈同樽酒孤云岑絶西南陬牢落重来说旧游不知宦情薄如纸掉头忽作商声讴蚤年提笔战多士晩岁功名梦相似底事人生真足夸华髪犹能彩衣戏霜空木脱秋山明高风驾帆秋浪轻细雨重阳好天气红茰紫菊正思君
用黎州梅字韵作诗送之
西风举扇挥浮埃十年水曲并山隈一朝尺一天上来台家择才捜伟瑰豫樟连云谁手栽梁千尺观峥嵘哉收拾虹蜺小低徊如取万海纳一杯济时策畧招讥诙翳氛卷尽青天开还如调鼎须塩梅衆星错落环杓魁欲谈近事树颊颏旗矛委尘枪卧苔祸生冥冥戒其胎如公气象天可回高论疾如破山雷毋使缾罄空耻罍笑渠佩玉救焚煨往矣急挽波之颓
文约既行复作此送之
登山临水远送君征鸿掠天不堪闻临岐握手惜此别车已载脂仆在门骊歌未残心欲动剪烛夜谈如昨梦茂林巳扫山隂迹地黄犹注床头瓮明朝咫尺隔沧溟烟波渺渺迷羌津我亦归来念离索孤坐手取栢子焚君絶畛畦我平易肝胆相倾无复讳春风万斛撒金莲迟君更作连宵醉
荅何积中
先生古心寄玄漠老松矫矫石凿凿巳欣净社得胜友更枉高轩出奇作山林轩冕无间然造物从公意所便决科纵未吞余子着书亦足垂千年
宋文约有谒於邡江不遂而归复用韵见贻以此荅之
中山老頴初得君姫姓之毛遂无闻疏封新赐管城爵待诏尝趋金马门胡为得此色为动引赴幽人春草梦新诗更许窥豹管浅识当凭发醯罋生平雅怀吞八溟赤脚欲踏河汉津自惭不是虎头相未能迳取龙庭焚谈今说古吾所易况值圣明初不讳快书礼乐三千言白兽先赢一樽醉
宋才夫作诗自言作县之况以冷官为可乐戏用韵荅之
云霄自许当比肩岂料坎逢针氊求鱼乃欲从沮洳吞舟见之定冁然诸生但解笑便腹好事谁肯与酒钱吹寒固自乏暖律使物又恨无神鞭君方踏筵观艶舞我正闭户甘草玄闲忙亦复分苦乐温醲淡泊无非缘
立春日有感用彦博韵
双毂行天不停辔世间那得西流水麻姑昨夜呼我饮笑说海尘飞几几百年半见韶华浓不妨老子颊仍红人生万事有起伏缓聼高歌酌春醁
晩春有感荅才夫上巳之作二首
牡丹犹欲扳春住开到荼蘼春遂去黄蜂白蝶太痴生抵死嗔风复嗔雨少年世味如蜜甜迩来唯觉食无盐只应余习扫未尽一春病酒常厌厌
刘郎爱花被花恼玄都观里诗应好骚人从古多闲愁仍是清樽破除了禁诗如禁秋虫鸣止酒如止长淮倾人生贵在适意尔孰知蜾蠃与螟蛉
宋才夫解官作此送之
与君异姓如兄弟鴈塔相擕有名字西来山城始倾盖北去塞垣仍握臂渥洼来者天马驹八鸾六辔供皇舆朝觞瑶池夕玄圃岂愿地下粒与刍三年妙旨发徽轸饱聼村村人说尹政成通籍天上去緑髪斑衣归侍省茜袍頳萼春怡融堂上老人双頬红浑家拜舞上翁寿尽卷春风入樽酒
夜饮彦博家归而作此
故人留饮归夜深铜缾唧唧虫微吟一灯犹照读书眼半纸忽生怀古心亦知所贵何必用鱼目骊珠自轻重人间蚁穴小差殊等是一场闲睡梦
醉时谣
晴辄不闲闲辄雨少神造物恶相阻我自意行无雨晴翻倒沧溟尽从汝青年一去不可招紫烟漠漠三山暮朝云破峡忽归来从君欲覔高唐赋向来似梦此非梦转眄仍从梦中去夜深泥滑欲归时痩马迟迟堤上路
七夕
火金鏖攻电雷击风从西来火折北向来胜负吾已分物极而颠势其必露盘清濯房栊秋氷壶冷浸乾坤骨明河指点三星横天上灵期有幽约寒机轧轧终年思危桥纳纳万山隔不知今夕果何夕洞房幽懽寸隂疾仙人与世当异驰一念萧然证无极情之所锺岂其然婉娈合匹此疑?巫娥神力造化通抚摩神禹授秘策百灵後先相开凿脱我蛟鰐骨再肉楚大夫玉何人哉枕茵诬之神所殛姑置是事勿复问一扇微凉万金直有景如此可小了况复我友一世杰其文如玉雅过之共作清诗洗污蔑儿曹瓜果罗庭除拜祈天孙巧可乞何如侑我花前樽得巧未必如得拙君看鸣鸠安鹊巢大胜狡兎营三窟
喜仲明西归
半载迢迢住利州嘉陵江水日夜流安得却流关下去载我唯须一叶舟我归未远君随至燕鸿相避知何意月岩四见月上弦日日江头望行李庭柯一鹊鸣朝阳人言君归过石岗明日拏舟入城去剧喜重上君子堂痩骨棱棱衣表见我亦鬓毛斑太半谈新说旧两留连红烛烧残无一寸人生大抵如流萍忽然相值飘然分西风吹我又将去预作一塲离恨新
饭客镇驿见壁间书火池事异甚
荒亭旧刻书火池火从水出如燎脂五行生克谬常理异事傥恍令人疑居人只言数里近驱车欲前仆夫愠谁能博学辨痴龙寄我此诗聊一问
宿永年镇僧居
风惨云低月欲堕路上荒村愁僻左萧条横道屋三间伛偻迎门僧一个夜深山鬼声砉然恐来吹灯不敢眠明朝踏雪又西去千叠万重山屈盘
钱元质饮客月嵓前小亭酒半月上移席坐岩下四顾林塘景气清絶眉山程进儒谓予不可无诗因作此
两山齐起屹?阙一岩突出刳寒月成行松桂自昭穆入耳流泉间宫角向来妙思发天藴突兀小亭着能稳渔郎撑舟更何之不信武陵眉睫近殷懃置酒临清夜主人不凡客殊野酒酣烛暗月初上却徙胡床坐岩下疎疎林隙半轮悬破碎寒塘万珪璧恐有仙人海上来髣髴天风响环玦蟇颐先生有矜色索我题诗纪清絶才薄将奈此景何唤起吾家跨鲸白
拜嵩次山塔
向来契分胶投漆一日不见真若失那知遂作死生分屈指五年飞鸟疾诗人犹诵碧云句老衲来寻金锁骨亭亭孤塔蔽榛莽下马焚香涕横集烟林雾草不供愁坐对青山搔短发亦知电露难把玩但聼沤泡自生灭归来闭阁睡方美杜宇一声山月白
自登道来马谿作
朝暾拔山红一丈露草烟林气萧爽出门华构照新緑并辔宝珂喧碎响僮奴尚语林薄间马蹄势巳青云上琳宫百年傲风雨气象?深挟千嶂青山固是耐久交老桧真成丈人行山童候门惊马嘶道士叠爻知客访情亲肯自摘嘉蔬兴发更遣沽村酿未妨意行穷胜践不用心违叹仙赏双峯唤我却西去穿迳萦纡转修蟒荒桥下马久竚立孤塔怀人嘿惆怅多谢山僧供汤饼腹犹果然虚雅饷只应探讨尽老释坐觉仙凡絶天壤碎砾谁参水底禅飞蜺空阁云间仗凌霄固有飞霞佩尘蒙浊骨何由往归来闭户省初念一炷炉香薰宿障题诗聊复纪胜游永与名山镇龙藏
游秦园分韵得东字
爱春春浅如稚童爱晴连日无雨风闭门不出春笑侬百年容易成老翁山茶经霜尚能红小梅吹雪香正浓盍不亟倒琉璃锺主人好意客亦同粉牋乞句酬天公笔端有气如白虹少年射虎南山中于今尘土蒙琱弓安得雷雨鞭蛰龙拊髀浩气亦欲东
安居道中
上如跻云下临渊乱石当道如防贤遥看一鸟转絶壑鸟巳烟沉吾木末晩风吹雪作云飞山中更添一尺泥岁华如此犹浪走梅花思人越消痩
同常和仲谒照老和仲有诗次其韵
杏花一株凌晓寒刮眼创见春风还天涯作客归未得主人好事容疎顽鸣鸠唤雨緑野净游丝挂空白日闲祗园有僧坐隐几柱杖与子来扣关薰炉午篆转轻缕净缾晓汲翻微澜禅僧不揺月照水雄辩猝起雷破山痴儿浪说三组贵向我不博一笑懽归来妙语出顷刻照坐绮縠纷斓斑火急为续永和帖清景一失情易阑
东州行上费检正
东州十刹如西州东州幽爽西喧湫登临在在有佳处我来无事得纵游望川致爽两奇特【两轩甚奇】云烟流通东与北一为清淑一旷远清者发兴远快目城西三刹跨一牛【牛头一山有三刹】五百云堂老比丘捐金乐施到樵牧不知愿力何年修邓家名笔难再得苦爱雍熙之两壁【雍熙两壁皆邓隐之笔】贵人摸搨不曾休真是化身千百亿府公玉皇香案吏帆薄三山风辄止来苏疲瘵十万家卷缩灵河一杯里野人冠服裹狙猿曳裾更欲之何门慙无杜老惊人句空负陈蕃解榻恩
岩桂堂
湘峯峩峩湘水碧万古鱼龙护氷魄荷衣芷佩凝秋霜欲诵遗章发先白天生草木预何事乃与骚人同一骨今人古人共磨灭惟有芬香埋不得主人手植双桂树寜为嬖玩娯燕席亦知兰鲍随所化勉进修名比馨洁绕除霏霏风袭予欲参灵螭驾寥閴陈辞重华吊屈贾酌以芳辛起湮欝日暮美人期未来雾湿烟低花蔌蔌岁庚午予过来凤驿观壁间碑刻火池事尝赋诗今岁甲午再过用前韵
东西燕鸿长差池二十五年车载脂观河性在故应尔化鹤人归空自疑年来於道觉差近此心颇已忘欣愠吾儿亦复能此诗镊白老人休更问【小子生於庚午】
慈云壁间有杨皓明叔崇寜甲申所题诗和者甚衆
浮花眩眼朱成碧关渠何事愁寂寂依旧渔竿入手来老我江湖倦游客径须一醉抛青春校量细故非高人茂弘雅量本不尔几箑能障西风尘
自抛渡未尝惊恐次公安舟为疾风倒吹几不能返自江行未尝阻风将次沙市风留三日
常时抛渡如不知公安浪高船倒吹数月江程絶无阻一舍沙头风泊之因行逢触发深省无事安平人不领要知忧乐自相形天马擡头见鞭影
刘蜕唐大中时人文塜在兜率寺予尝读孙樵自序其作云大中皇帝尝有诏褒时之艺能凡三人而樵居其一曰孙樵有扬马之文蜕既同时不应不在褒诏之列士之显晦固有定分刘君独未能忘此乎塜其文予盖疑其有激也作此吊之
诏书尝下大中朝不闻称蜕但称樵牺樽弃沟俱害性此理要以达观超封文为塜嬉笑怒恚不人知防鬼妬高岸为谷谷为陵磨灭可无千载虑向来述作等俳谐传与不传何有哉六经排孔讳服郑未胜咸阳一炬灰虚名误人箕斗尔引调狙公嗔与喜巳嗤地下有修文更笑楼成能作记
涵翠亭
太华峯头花十丈十八韩翁语豪壮法华会上如车轮跨猊仙人妄与真九州芒芒置勿问万柄秋塘挿寒镜楚人裂裳缉为衣一尘涴之色不怡孽童万死剑斩马何物奴言似之者触花花恐怒且嗔悲风猎猎吹白苹我来拊槛笑仍喟欲挽清冷濯斯秽主人冁然客罢休一醉能销千古愁
吊李允成知县
百年造化无遗力霜雪十围岂易得盲工操斤选朴樕铜柯石根弃如掷呜呼斯人何不淑天畀之多人则啬白眼千百碌碌子老虎可缚蛟可馘神锋屡染鷄鹜血绕匣龙虵夜悲泣英灵不合世间着蚁宫历游无半席不如收拾还山川化为球琳尚华国意气偶合肝膓倾手栽檀栾食予实至今敛翼蓬蒿中不与燕雀同感激霜风吹愁愁更浓屈折长虹玉三尺晨兴揽衣发深省古来精诚可裂石玄堂文成许见不鱼与熊掌当取一
飞乌道中
朝发江亭暮山驿面顔尘埃手龟拆弟兄相逐两浮萍一盏村醪慰愁寂高堂老人念儿寒儿念老人不得眠殷懃祝付送书鴈为传片字报平安
飞乌与正老相值盖十月初见之梦兆云
忆得初冬忘甲子夜梦与师游破寺明朝东望欲寄声我在紫岩师锦水空山行役偶相逢物色看来与梦同当时梦觉疑非梦今日翻疑是梦中
山口阻风
舟行常有性命忧江风一动令人愁盘涡倒帆日方午又作贾胡终日留淮山隔江看细小淡扫修眉晚尤好?峩行尽此江来可是爱山心未了
赋寿康海棠
何许园林春最酽海棠万万千千点不应惟是锦织成正恐更将猩血染未开半豆已欲滴烂吐一庭尤潋灔窥月洗雨俱可玩抹雾横烟猝难掩梓泽步障烘晓霞温泉粉玉临秋监相逢但欲酣且歌目送谁言美而艶桃花何处容面皮欲笑春风无乃僭光翻牖户翠堆幄浓逼须眉缬生脸裹头朝出常苦晩烧烛夜看终未厌见不数数梦来往百斛可倾心独欠老来世味薄如纸斩断情根须一敛随身鼓笛本游戏过目埃氛亦俄暂明朝风雨未可期委地泥沙混真滥凭君但向雪落时个里直须勤点检
峡中重九以菊有黄华分韵得菊字
江湖浪走嗟碌碌往往佳时忘记録今朝峡里作重阳节物虽同感殊俗终日悬忧湍瀬间何人为唱黄花曲尚喜樽罍余旧醅不然何以慰萧索每思在家天气好一瓮床头拨寒緑欲熟未熟唤客饮妇骂儿嘲醉不荅只今那能问甜澁况是名樽难重得晩行江干见篱落小雨霏霏冒丛菊若从主人覔数枝金英未吐心亦足归挿铜缾对清酌营度肴蔬选橙栗茱茰在手花在头起舞狂歌忘为客人情一种无贵贱余沥犹能到僮仆渊明固是羲皇人腰不可折带难束白衣大自胜督邮千古因渠重斯节我行四方亦何事此腹能须几圭撮并头鷄鹜不自厌仰首高飞愧鸿鹄酒阑独诵归来章醉面如頳背如沃
枕上闻橹声
劝君不须下瞿唐顺流从此道路长劝君早上瞿唐去遡流虽艰近家乡我今出蜀几寒暑催归苦念家人语更烦舟子策全功疾趂鸣鷄起揺橹
晚步江浒有得鼋大如箕赎放之隣?言此家前数日巳尝得一煮之通夕旦发盎视之鼋忽引首以水喷其面兹亦可惊异者作是诗以为好杀者之戒
卷帆江臯日西斜散步聊纵腰脚麻有鼋如箕谁所得绳贯四足尚喘呀偶然相值不忍去倚杖却立空咨嗟客囊虽云甚羞澁数金何惜死可賖破筐解缚置池上初犹不动如磔蛙舟人共观各呼舞稍稍有力能爬沙须臾一跃不复覩去侣蛟鳄朋鱼虾隣翁又传可愕事宜志简牍惩凶邪近尝得一付汤鼎通夕烂煮劳薪葭黎明发盎欲下箸以水喷面揺其牙此言聼者惊自倒小人不戒愚何加我今赎放岂为德逡廵得脱汝幸耶不须叩门问长史无用染指嗔子家祝鼋好去勿浪出水有网罟陆有罝作诗快读不能寐展转屡见灯生花
放鱼
溪媪双鱼入手中鬐鬛不揺犹眼红咫尺波涛即胡越不忍觳?人心同小舟自放清江侧为龙何以报我德只须旱岁活焦枯不用明珠光的皪
遂寜登舟
江流不知几曲折但见远树合复分上滩下滩橹声急眠沙白鸥如不闻山行畏迟舟欲速试较里程翻诘曲都缘归计失平章端恐青山笑人俗
舟着浅
御风起帆如彍矢不能万里犹千里中流浪头屋高起误入浅洲舟阁底愚公不量欲移山篙人伎穷客长叹世言卒行好步难何如一棹夷犹间
鄂渚大风
万艘相衔系江渚夜半疾风来莫御舟轻力孱费支拄大声舂撞如臼杵千金应有覔壶人寃呼仓黄那忍闻吾顔死灰鱼鼈喜公无渡河公不止
访杨少虞得小诗并呈才夫
坐遭飞埃眯双目不应更到琅玕腹青山为人作御侮对面亭亭削苍玉公子翩翩故自佳我来空叹驹局促抱氷嚼雪岂能清火里芙蕖初出浴
舟中夜读蟠舟诗
夜读蟠舟诗如共蟠舟语五年别泪隔秋风万里孤舟泊寒渚行尽诸方勘尽禅此句逢人未曾举东坡老人喜流涎荔丹元似江瑶柱
杂言二首
春来无处无芳草但觉故园春更好海棠前日梦见之今日看来浑未老樱桃红杏相因依梅隂吐芽青满枝世间亦有如意事酒熟正是花开时
一萍无根托弥渺分头常多聚常少天涯碧草又伤心况是一分春巳了啼禽飞来窥酒樽樽中緑波吹鳞鳞东君可只令人痩更在花边冷笑人
十八日同少虞才夫子友子西泛舟
清江不知日夜长前日平流吹作浪得得来寻白鸟盟仍唤津人操两桨残红渐稀緑渐多苦留不住如春何细看恰有三十日我醉起舞君当歌紫微玉堂九天上人非仙骨何由往舟中俱是斩蛟人洗眼待观龙虎榜夜归错落北斗横转枕喔喔埘鷄鸣一春常嗟睡不足幸无官事莫相惊
次德茂湖中韵
秋风早已来吹人朝数暮数唯归程白湖粘天行未了单舸夜泊令人惊更阑剪烛共愁语酒醒弹铗为商声篙儿饭饱便熟睡那识怀家去国情
次德茂菱花韵
菱叶寒陂收晓镜萧萧独伴黄芦暝自同香草入骚吟不羡玉台春压鬓三四鳬雏傍母眠尽付与秋秋亦领更看细雨出鱼儿江上老翁渔未竟
万安道上逢牧者
暖日平岗牛数尾短蓑破笠三四子牛饥吃草渇饮水牧儿仰卧不揺箠人牛意闲俱不知笑我驻车独移时薄暮骑牛却归去晚烟遥见隔林炊
登无为冠鳌亭分韵得山字
岱嵩拆裂沧溟翻惊魂去干呼复还故人劝我勉自寛圣贵扬名惩毁残十生导师超物先誓言一拜蠲寃烦晓暾破霁山云搴匹马弄袖风翩翩解鞍投寺日几砖苋蔬宜我诗肠酸危亭飞出峯之巅闇黎殷懃劝跻攀我饱闻之意欣然两脚酸澁怯不前清景一失矢纵弦藜杖到手勿作难万杉夹迳穿蜿蜒坦如康庄驾轻軿山鬼作意发天悭似求清诗藻幽妍凭栏寸目摄大千万里碧玉围青天远树如发山如拳孤鸿灭没昏苍烟九关上羾须臾还以气为马不用鞭冠鳌榜亭固寓言亦恐蓬峤神作迁云旗往往来飞仙切勿投饵忧崩骞壮哉古邑雄两川眇然下瞰廼尔孱可怜居人蚁纷阗扰扰膏火日夜煎强弱角鬭触与蛮岂知共住一指端凭谁与此旷荡观定当泚颡頳厥顔向来学道窥微玄妙谛与世殊越燕空生大觉海一?而况此境空所缘摩尼流光照八埏试将此理攻坚顽客言有句子未参一杯满酌浇青山
同冯缙云游无为以吾独胡为在泥滓分韵赋诗得泥字
人言跃马妨杖藜世士不可汚丹梯人言解牛非割鸡岂信截玉如截泥山林朝士弧矢睽一物异用鹄之栖妄生涛澜分畛畦我自局狭谁排挤先生大千一手提使握鼎铉如扶犂岂於喧寂心生翳朝驱两轮鹿护麛暮閲千纸髪变黳痛者手摩挛者擕蚊虻肤挠夕梦迷馁蛟仄目初生羝血牙未洗遭燖刲天公付公为旱霓作三日雨徵可稽【久旱公至连日得雨】诘朝栈路沿涧溪篮舆轧轧劳攀跻束缚绣斧挥金鼙吏奉杖屦从小奚指点山水穷坤倪夜谈隐具窥缃绨旷然冥蒙彻瓮醯转变前境尘却犀我自叹骇失径蹊公如大像头小低嗟乎太仓此一稊不从公来噬其脐是山冠冕川东西二大老文光璇题公不一语意惨凄是以稽首拜马蹄欣然倾倒珠玻璃飞天宝焰照栱枅梦中櫂唱惊鳬鷖挽衣不留恨空齎悲愿苦切哀黔黎早缚浑厥臣羌氐快读大颂崖天齐把茅归谢黄金闺收拾伊傅从阮嵇为公再歌归来兮
游温汤
丹雏振翰栖佛屋蛟吻吐泉供客浴东华梦破软红飞不肯随人到岩谷扣栏投饵鱼羣喜一鳞圉圉独去之万里归来狎鸥鸟青波如镜鬓如丝
七月十七日游浮山值夜未快所观急归作诗
田畴渺渺平一望侧岭横峯环四向那知中有此巉岩倚天削铁三千丈坤灵涌出荐地宝方峤飞来憇灵仗我来暑湿未解围薄日烘烘云盎盎投鞭濯手趋深殿稽首虚皇注遐想黄昏食罢亟就枕殷地鼻雷飜叠嶂夜深风雨来万骑势欲拔山投莽苍明朝幽径一丈泥浅犹没屦深没杖仙游咫尺邈霄汉但倚危栏嘿惆怅琳宫危絶何由上秘洞幽深倦探访独寻荒碣考岁月更覔遗民问畴曩云舄朝飞溪涨深玄猿夜荅空山响过门初欲快雄嚼染指谁能当大飨会求灵药挿羽翮未分风帆隔崑阆诗作监盟神所临後约有期吾敢爽
<集部,别集类,南宋建炎至德佑,澹斋集>

[book_title]卷五
钦定四库全书
澹斋集卷五　　　　　宋　李流谦　撰
五言律诗
寄张珍甫殿院【五首】
自是清华选尝怀宿昔期高名推不去异产买无赀一日风云遇千年简牍随?峩添岌嶪袖里着安危江湖淹远使崑阆侣飞仙豸首承恩渥龙墀接迩聨豺狼莫当道鵰鹗不空拳黯憃犹冠见骄王易缩肩巳赡经时策仍轻许国身攘戎先政事强本即精神禹贡山川濶尧天日月新至诚驯暴逆玉笏动严宸只有肝尝露初无舌悔扪法行功罪竦令重阙庭尊尽变媮谀俗仍关侫幸门书生在蓬荜此事付能言定胜端相属飞骞巳後时閲人盘谷老具眼石麟儿连茹才非匹弹冠想自痴读书头半白万一故人知
宿船家小舟中凡三日夜作此
自昔说离乱经时足叹吁何为来旷野端是辱泥涂相国跛男子封侯裸丈夫未须多感慨事业出艰虞
遣兴七首
僻处便身懒闲居喜岁丰虫丝转窻日鸟语度溪风疎竹斩新緑晚花随分红高人莫相访不比卧隆中柳老渊明宅蓬深仲蔚居病身须药石闲日足图书世念焚香了禅心隐几余空鈎本无意谁为语游鱼怀抱向谁尽穷交苦不多相期慰岑寂未厌数经过浊酒随斟酌新诗听讲磨吾今巳三十不拟问如何倦倚枯株坐起寻微迳行鱼为凿坏遁蝉作采薇清弹指四时足闭关羣动平尽言殊未可日用本分明水竹扶疎地前人卜筑劳草荒烦仆竖菓熟戒儿曹穴蚁生涯陋冥鸿境界高洗心观万物至理寓秋毫舞空三尺雪笑指玉如泥早日羞屠狗穷途悔射鼷挂心无妄念省分有幽栖舌在何须问端忧愧老妻一饱便满意百年才转头可怜空不合为问亦何求黄卷仍舒卷清樽自劝酬吊湘儿辈事何地着闲愁
山中遣兴五首
数月擕家住幽栖引兴长客中容?散梦里过炎凉收网觉鱼贱酌泉知酒香主人真好事诗债数能偿烂饮无贤圣高歌有鬼神梵书浑味着药裹自心亲朋友居山少知闻到市新孤舟怯风浪不出又经旬游宦初聊尔归来亦畅然低回簿领缚惭愧斗升牵元亮八十日哥奴十九年人生重名节富贵疾云烟日薄愔愔热江浑漫漫流蝉为合尖响燕作掺裾愁枣熟成羣打禾登扫地收展眉欣一饱八月又防秋嗣圣承尧禹图书未见之兵威轻破竹天意决占龟燕雀甘藜莠蛟龙或沼池但令无战伐贫贱亦何辞
遣兴示彦博
信脚随藤杖穿林复过桥聊休读书眼小纵坐禅腰老木成隂徧枯泉赴汲遥龙孙吾手种先我到云霄尊酒谁相劝诗篇子可酬临流惊老大倚杖笑穷愁雨足鸠初歇风狂蝶未休化工专一气俛首听沉浮可人子陈子乃祖定元龙一寸悠悠梗千章落落松暗投初未择狂吠竟谁容坚垒自衔璧饥师不足攻
雨後有月江上作
雨止夜色静涨生江浪浮碧云度星汉明月照汀洲倏忽隂晴异苍茫意绪秋微吟不须苦下有未眠鸥
游东山
轩自迢嶤称栏因杳霭横客魂揺鸟影醉耳入江声失喜过门屐沾衿越席筝东山怀谢傅忧乐总关情今日如人意全家在翠微叶齐才蔽树【蔽一作庇】云近欲生衣樽酒蒲桃緑盘蔬赤苋肥不须闻杜宇作客自思归
送五八侄归二江
清霜入短褐送汝酌深杯万事不如学千金难买才关心门户重过眼岁时催莫待收灯後驱车望早来
上牛头山
马首多经历牛头到未尝平川成岌嶪诸刹寄微茫像设尊千古香灯走四方来陪僧粥饭此愿几时偿
次韵朱饰之中秋翫月因以送之
君理朝宗楫吾乘上峡船此盃同此地明月又明年怕作凌晨别贪看彻晓圆眉间有黄气知近冕旒边
送谢天奇赴淮上之招
今日论形胜全淮正上流老成资毕召俊异集枚邹共说从军乐休歌出塞愁乡邦饶杞梓君已拔其尤
送尹仲求临邛户掾
何必崑峯远天球自粹温掾曹甘蠖屈僚侣总鲸吞子去成三友公余寄一樽沧溟有余沥犹幸及鴒原
次韵秋日书怀
官共氷雪冷身如鸥鹭闲更无人问字只有分看山莫厌萧条里全胜汹涌间秋来笋成束匕筯未须悭微风吹叶脱落日卷帘初蛮榼行提酒胡床卧读书友朋元摠好气味不应踈有暇须乘兴溪中足鲤鱼
平都山二首
殷懃雪色鹿报我上空蒙老鹤三山客苍松百岁翁洞云浮地出池水与江通仙榼无多酌逡廵两颊红福地何萧爽真祠自杳冥栋梁传曩昔草木带仙灵雾市朝仍合云扉夜不扃天风吹玉磬应是诵黄庭
过新津游修觉山
旧闻修觉寺苇岸却维舟句法雄千古山形尽数州野寛仍据会江合却分流畏暑犹如此吾方事远游
送史唐英二首
藉甚闻名久惠然从我游敢云国士遇每向古人求一第娯亲尔高怀可意不咸韶乱蛙吹期子继苏欧隂崖陨天末朝日上团团稍觉?峩近絶知湖海寛舜门元自辟蜀道未应难富贵风花耳相看在岁寒
送王景文
相送复相送生憎风景殊还家疑是梦涉世误为儒爱惜千金璧迟回一束刍亦思江海去书札寄潜夫
送杨道父二首
骨清殊矫矫气老自沉沉门户托君重江湖入梦深功名须少壮岁月惜侵寻万里相随去庭闱一寸心遂决乘桴计初无判袂愁清樽聊把手弱缆已开头懿戚今元老乡邦子俊流等闲垂一臂谈笑上瀛洲重阳前一日仲明见过留之以州会辞作此示之
黄菊金钱小红茰锦纽香滞留成久客邂逅作重阳胜友几相值清尊聊共尝吾宗惯城府幽兴负沧浪
允成载酒见过作此示之
乘兴初非约相过不作难酒寛随量饮花好尽情看春巳无多子人谁有此欢明朝各行役尘土上征鞍
离合州驿晚宿茆城驿
稍喜川原豁遥看草树明恶滩犹梦怖平地始身轻场圃收遗秉沟塍劝早耕得归万事好漂泊岂人情
寄送石钧父二首
凤麟元德产閲世自深根士岂无公论人宜有达尊三山聊袖手九折未惊魂瓦砾看珠贝先声到塞垣再见非无分相逢自昔缘牛峯留满岁鹤峤别经年师友今尤惜书题远尚传蔡山连越嶲细认落鸿边
送程叔虞监税
吾来真漫尔识面喜周旋两月连墙住孤帆别袂牵人生同宇宙官学各风烟把酒知何日临流一惘然
丰都驿呈任子厚诗二首
三家笑荒陋十日寄萧条破户无人掩寒炉折竹烧青灯不废卷白酒未空瓢伴我能於此他年定久要书坏无全牍衣濡有裂缯倦梳晨起髪祗曲昼眠肱客路行将了家山唤得譍焚香谢?佛宵梦已先凭【失舟前一日梦或云有佛光涌出罩恶蛇难不尔其殆不免欤】
书事
饱饭将何适擕筇登翠微江长仍曲折树远欲依稀煮井未休汲田家初掩扉惊心崖路险隔岸唤船归唯有江郊好能消畏日长晚杯荷露重午枕竹风凉溪鹭闲无敌庭萱恨易忘翩翩孤蝶意只是托幽香能闲无健羡可饱即珍烹成我耕桑计欣儿课诵声横戈真不武歛袂亦难平苦欲劳工宰此生无我生塞色旌旗薄边声皷角喧三军正悲愤中国固雄尊障戍争襟险朝廷护本根古来挟策者谈笑整乾坤
陆使君祠二首
山为一案峙水恰面前流自是神灵宅非从槁殻谋风声分井络云气接瀛邱炯炯谁相领焚香髪半秋梁初奄巴蜀仍有渡泸人汲直余蒸简萧翁亦聚尘杰魂犹念沛远梦不归秦幻化元超忽何劳问大钧【使君咸阳人仕梁以直谏谪泸州卒官葬於此】
出郊
颇爱晚凉出适当秋霁初丰年田父语乔木野人庐畦稻根根直池荷叶叶疎冷官无事业归舍了残书
晩泊
薄雾初迷岸微风早系舟山青只欲远江濶不胜流取酒深深酌将诗缓缓讴去家万余里聊此散千忧
送王伯董入总幕
几窻纒结习翰墨録殊勋未入三山直当空万马羣俛眉聊緑水展脚是青云五十头如漆功名不放君昔为万里别归送北征鸿近接何曾数深期本自同远眸眵雾嶂短箠滑霜风更说无穷乐怀中双橘红
送王景文入制幕二首
着眼分明见论心委曲知负排阊阖气有泣鬼神诗世故从料理人材属盛衰浮云多变化寜忆路傍时缱绻聨名第飘零共塞垣自知此事胜更觉斯文尊欲别言尤苦相期意畧存成都万事好只合近清樽
入峡闻滩声
山稠知峡近今夜听滩声灯映舟人语江空宿鸟惊不眠共展转独语记平生自觉无多愧微堪荅父兄
怀李仲明
地旷空凝结江清悦见闻娟娟初上月漠漠未归云鱼乐能忘钓鸥闲故念羣桂旗风不度却立咏湘君斜晖放船好晩吹得凉多星斗窥深酌鱼龙荅浩歌乾坤身半老湖海意如何夙昔纫兰约迟君肯重过
谒无尽墓
飞动少年意如今推达尊何人窥畛域投老见根源草没碑无字林深木有孙只须说亷蔺犹足禠谀魂
五百罗汉洞
五百云霞侣同胞生佛家不贪三昧酒共驾一乘车猿馈霜余果僧烹粥後茶我来无供养唯读妙莲华【法华皆如来为罗汉授记】
枕上
欲问更长短江村无鼓鼙客怀如酒病秋夜与年齐被冷失孤蝶霜清闻远鷄终年为荡子尺纸愧山妻
射洪道中二首
晓色仍过雨残鈎不挂天空霏漫野?净緑浸江鲜何自有灵鹊谁言无杜鹃倚风搔首意窈窕若为传远墟行蔼蔼滞绪豁欣欣挟翠山能润矜晴草自薰堕鸢那及叹飞鹭可堪羣欲共江流说滔滔故不闻
仲明兄弟访别郊居
眼远孤帆没临流一怅然分擕惜此日作恶验中年惟有加飱祝仍期得句传相看俱四十香火好因缘
次怀安骨肉自简池来会
来往金涧道寻常不隔年异方何契濶浑舍此团圆老子风埃甚孙儿玉雪娟妻孥劳行役争劝吸长川
吴波亭相对数峯极可爱
吴波波上亭一面列山屛雨雨晴晴好朝朝暮暮青倦身无处着醉眼为渠醒便欲擕归去全胜腰万钉
寄彦博二首
闻道陈夫子年来学更工几人曾着眼圣处已收功老骥思长路潜鲲待疾风何当问奇字载酒过扬雄世途今若此吾道竟何如学古疑无用谋身忌太疎引杯空慷慨看镜独踌躇千万胷中语因人畧寄书
七曲祠
天生絶代英梦想见仪形桂殿风凝緑苔宫雨护青云雷通翕忽洞穴閟隂灵只有丹心苦聊将托杳冥
夔子岸下水作颓沙裂岸转舟避之
狂流作平地别渚转轻桡岸断石出没云虚山动揺奔湍长澒洞杯酒且逍遥可待然犀照潜鳞意自骄仲明留少城未还予将归矣留诗别之
判袂四十日望君君不来过门先问讯立马屡徘徊正坐牵归梦无缘把别杯鹤山果西去会面更悠哉
别元质
鸥轻家泛泛梗短路悠悠妙句能留客澄江可散愁长年资浩叹秋色动商讴故有先畴在归为鴈鹜谋远梦灯频照羇怀酒重倾啼乌翻夕露归鴈占秋晴此地丰鱼稻如君好弟兄语离亦怊怅松檟独关情
送钱太虚同年
不隔同年面真情本弟兄人能纯白备交自始终成测管才窥豹倾江试吸鲸吾言蓍蔡验决矣看飞鸣
次赵惟直韵
山合失空旷江犇成溯洄阳台鏁云雨楚泽贮风雷白鸟背人去青帘明眼来旧醅寜得厌聊共客中杯
次韵仲秉见寄二首
别後年仍换诗来语更工音书恨不数魂梦却相通草木春风後关河夕照中飞鸿不可倩此意付筠筒读书空有癖学道苦无工散策羣峯近穿溪小迳通此身犹客里野性合山中春水添新浪烦君理钓筒
次仲甄韵二首
大用不坚壁等闲忧患侵平生知学道万事付无心露苋鉏晨甲烟篁步夕隂陶然宇宙内鱼鸟听浮沈恻剥风枝恨若为开我顔索居诗社废多病酒杯悭本自便三迳何曾梦九关临溪问鱼乐知我是青山
益昌道中次兄长韵二首
聚头闲日月逐日信东西夜泊惊逢虎晨飱倦乞醯灯青千嶂梦月白五更鷄耐老前山路长年送马蹄木杪着邮亭山行未饱经巳成身挈挈恐失鬓青青老树霞烘幄隂崖雪糁屏氷霜先训在敢负旧趋庭
投晁子止制置三首
读书万卷破转物一机神道德欣为御文章妙斵轮圣贤同一处天地要弥纶汗简窥千古从来只数人吴甸七千里坤垠六十州宸心寛北阙老子在西楼召伯出分陕卫公归相周衮衣人惬意重为雪山愁西南雄节制人物妙鑪锤舐鼎非无意登门独恨迟正期云触石会见菌成芝不信酬恩事君看左顾时
送查总卿三首
事业参亭毒人才兆废兴百年争凤睹一遇慨河澄手到无盘错旁观有级层夜来春梦好先巳上觚棱御炉薰隔夜清跸响凌晨对罢天顔喜朝回赐服新自期宜栋干小却尚丝纶此论由来久周行万搢绅腊雪千江浪春风万里船相依身健在远送意茫然公近此三接吾惊失一天相君如辱问愿报巳归田
夜坐呈王子友
无氊殊未觉有兴亦难忘小雨寒微就孤灯话尽长疎凉汤煮豉淡泊菜含霜为问王夫子如何共肺肠晴山见历历远水听飕飕宇宙不知大关河空复愁孤云游子梦滞穗野翁讴我与鸦俱息烟林晚共投
晚归
渔子舣舟待山童负笈窥数峯衘日尽百丈逆滩迟去住初随意夷犹独诵诗不妨归更晚正见月生时宇文氏庄观海棠时海棠未甚开而余旦夕归矣赋此
雨猛几终夕风狂遂彻朝眼缘春色醉魂为客愁消泽国空留滞山房恐寂寥平芜烟一望乡梦太迢遥
即事
山路仍多雨秋天最易隂呼舟乱滩响倚杖俯溪浔风力凭江横云容隐树深一寒遽如许料理欲归心
钱氏隐居三首
高栖俛氛秽华屋照沧浪列岫带修竹小池环海棠晚盃鱼蠏富春筯蕨?香涉世真无意吾今号漫郎野水莹心碧春山入骨清去穿云际屐来卧竹间亭鸟语风嘲哲花枝日杳冥晩来江上笛客里不须听远树高低见清溪曲折流草眠耕後犊波泛狎余鸥醒醉无人管登临各自愁扁舟大如叶烂漫作春游
偶失一丹瓢戏书
谁取一瓢去虚劳九转功徵杯惊羽化开画叹?空巳堕寜论甑虽亡未失弓人间闲得丧尽付緑樽中
次韵德茂待仲甄巨卿未至
飘零一月住日望北来船眼冷传书鲤膓空吸露蝉梦魂孤枕侧行李畏途边坚守蒲人信嗟予苦未贤
抵家
何地非吾土故乡情未忘掀眉对兄弟酌酒话行藏拜墓色不愧逢人语更狂梅花相待发好在细思量
郭及之佥判招饮雅安同僚也
江来从此合我上尔东行节物惊心地主人留客情雾花揺老眼霜烛灔深觥醉恐清歌断应须更数声
送牟孔锡之官叙南二首
凌云高鹄峙掷地响金浑蟾窟声名早鳌峯气象尊十年才一试万里正孤骞勿说居夷陋吾师有格言得朋宦游乐不觉在山中惯住家乡似频过骨肉同凭栏但烟树振袂忽霜风远别无穷意君归我巳东
送李仁甫运判赴召三首
嵩岱国之镇凤麟天所生有人占宝气无耳着修名斯道自神圣尔曹聊重轻晋书定一付一代听权衡累岁徵贤诏于今始一来已令人意满更着驿书催白璧有成价娥眉无巧媒经纶夙昔事吾驾不须回瞿塘六月浪如马亦安流舟楫鱼龙喜藜蒿虎豹忧低回嗟薄宦慷慨动商讴门户今如綫非为粱稻谋
江上晚眺书所见
云熔金错落月挂玉盘盂水退岸全缺烟陈山欲无沙晴鸥并集林暝鸟争呼不必求摩诘分明是画图
舟中
欲买一江碧不知须几钱舟轻故欵欵酒好但??云脚他州雨波光别岸天渔讴与樵唱同和小山篇
小息
倦征当日午小息散腰顽索酒初随意题诗自破顔不须通姓字聊欲赏江山放荡郊园乐于兹稍稍还
赠白道人
天涯只影随百结身上衣有术没人买无家何处归自言穷亦好未与道相违酌汝一盃酒醒来万事非
赠蓝元一道人
我闻方外士见面照人明笔幻岁寒友琴弹太古声侯门知遇重真馆笑谈清茗椀聊相对清风两腋生
次韵宋德器春晚即事五首
室空超衆止理妙契无同帘卷半规日香吹一綫风草晴唯欲碧花晚尚能红老我闲居兴清应到小童久习成衰怯何方疗濶疎柴车穷巷客贝叶长【上声】年书每愧沾沾喜寜甘鬰鬰居蓍神吾未暇坚意听盈虚灵明观自已纠错漫殊途睨柱夸完璧探怀失系珠封侯真不愿作佛尚堪图解我无还语根尘法本麄楼迥支筇久庭闲转榻频松衰无直干竹好但新筠漫仕惭逋客躬耕羡野人可能千里意端的为吴蓴柳老隂隂密榴繁灼灼明持杯了醒醉拊槛置枯荣谷旷箫笙杂江空镜像呈澄心着老眼物物见真情元质苦留过重阳且约泛舟观泉二首
舟行十里远山出一泉清为景寻几徧将诗赌欲赢江清浑玩着酒好易支撑半世无功业狂歌任性情【性亦作野】久客相看好思归得去不深惭楚醴设更作贾胡留岁闰菊花早霜清竹叶秋尊前闻见在不拟说闲愁
早饭白厓铺净果院
久客谙人事身能到处安炉深红一聚竹痩碧千竿祗作临深恐何辞行路难几成晚来雪唯有不胜寒
用仲秉韵贻照老
来问维摩疾幽人有宿盟浮沤非实性鬭蚁是虚声庙冷香谁爇城空贼自平老师家里事无坏亦无成
赠照老
旧矣闻名熟欣然识面初只求一转语不用五车书出屋茶烟密临溪树影疎地偏吾所爱庭草不须锄
照老用韵谢复作
了了三生事寥寥一念初未忘牛背约端忆笼中书尘刼空相隔交情本不疎焚香咨胜义骄色巳先锄
用前韵呈照老
吏部称文畅愚溪进浩初深惭诋佛奏更着广交书情契远犹合义乖隣亦疎诧予无騃习固自起犁锄
泛舟呈元质照老
扁舟载我去身世两悠然暝霭无穷树春江不尽天阮嵇真酒伴李郭即神仙孤唱君须和风流汉晋前落日清江濶临流一慨然断鸿烟际渚雌霓雨余天照海珠成市骑鲸客是仙轻风借帆力送我玉妃前仆尽半月之力仅得五诗而和仲落笔成十章俊哉予所甚畏也勉作二章荅和仲三章述怀庶满其数云
向来得秘藏着意国风初一字呕心出十篇随手书天成新句熟月煆古人疎长铩非君敌区区恃棘锄慷慨挥毫际仓黄展卷初少寛诛寇檄已草纳降书恃胜防君失输筹笑我疎班龙落谁手芝草费人锄
用韵荅王子苍
圣道灰秦燎残编出汉初混茫千古意破碎百家书中镝无多语操戈亦太疎升堂得玄解伴子带经锄
荅李仲明仍用锄字韵
月白星稀後歌残雅奏初剽闻先破胆欲见疾开书孔翠仙毛烂珊瑚海树踈好诗如好画黑瘦未容锄李允成次彦博韵见示仍用韵荅之三首
花气浓熏坞藤稍密?桥但须樽有酒未问印垂腰芳草晚尤碧好山晴更遥太阿真宝剑不必夜干霄吾家老仙伯白璧半钱酬杖屦穷幽地禽鱼替客愁可能百世出闲却一生休念旧须公等年来叹俗浮俛眉聊卓鲁高步故夔龙倦翮闲霜鹗苍棱老涧松只应安小试正自耻先容泚笔书三异他山玉可攻
以双笔赠照老用前韵
三窟驱除後千毫束缚初得封才五等进位合中书炯炯银鈎粲翩翩薤叶疎?诗同遣赠荒类要君锄
宿离相院
客到苍苔寺僧鸣暝色钟古檠挑焰澁疎屋透霜浓吾道元迂濶中年雅倦慵谁令背猿鹤自酌不须攻
游灵鹫院
人说招提好来游称所闻云烟四山合草树一溪分痩马催归晚闍黎馆客勤荒坟有郎宿夜夜粲天文
游水东院【二首】
暝角传风远昏帆到浦迟草犹矜晚翠麦正及春饥客鴈无留意残云有去思浊醪不禁醉聊藉晚风吹虚槛横空濶平郊入望賖楼台万家邑桃李一川花鷄犬非人世樵渔亦相家【寺云令狐綯宅居人盖其後云】闲思十年事倚杖独咨嗟【余侍亲官此今十年矣】
次黄仲甄峡中韵
峡水清一线峡山赭千层禹力不到处蜀灵用功深蛟龙改窟穴日暮闻微吟遥想风雨夕扁舟系枫林
石洞二首
春梦断不记春游谁与同竹斜过午日池皱晚来风柳已都齐緑桃犹约畧红流莺啼未了又过短墙东香雾团成盖茶花白胜酥对书闲境界覔句静工夫客信因鱼得归程约鴈俱庭前海棠树尚及一看无
送何子闻使君之行在
系舟邻近渚索酒共清斟契濶十年事飘零万里心大门元赫赫要路正駸駸去国吾何恨看君上禁林
挽费检正【三首】
鈎深三古学遇合百年机垂上青云去仍完白璧归功名身易老豪杰意多违鼎脔留余啖蒸青有发挥瑶墀隣近侍华戟老方州闭合人无讼凝香岁自秋凶衰乘鵩集涕泪感麟休古佛知公恨涪江不尽流忆作荆州客多惭鲍叔知苍黄悬榻地恸絶盖棺时映睫余残泪亲肤有近期空山那得去倚杖鬓如丝
挽张主簿
百里桑麻地春风鼔舞中随轩一犂润折狱片言功小试巳无敌晚成应不同他年循吏传亦足慰途穷楚楚桐孙秀愿交惭不量新诗吾退舍前辈子登堂刮目鲸掀海经年骥伏箱斯言傥不验我欲罪穹苍
挽秦国夫人
鸾矜荣翠栝璇魄媚方流庆袭高华出贤供窈窕求灵光分婺照静质肖坤柔闺闼关何事风人美造周赉说端由帝生申未许崧神功资链石吉梦托占熊赫赫扶天业堂堂浴日忠芝麟昭圣瑞何力赞元工华笄谐淑配緑发负平生桃李春如寄鸥鹇梦不惊周婺惭絶识蜀寡让孤情口授天人学寒窻伴短檠伴涣方兴日忧危未决前伪书知莽诈新历断周延氷作羣疑泮风从一语传龟灵无此识上智炳机先露莲秋沼莹霜月晓潭空褕翟翻经外尘泡隐几中禅心安瘴峤结习谢云栊五颂分明说痴人耳自聋久矣鸿飞渚翩然鴈字峯九重疏异渥万里合幽封引柩乌衔壤驯阡鹿护松他时人下马有子是夔龙

[book_title]卷六
钦定四库全书
澹斋集卷六　　　　　　宋　李流谦　撰七言律诗
杜少陵祠
赤绂银章玉骨寒焚香再拜泪丸澜黄花郪县仍羞见好月鄜州只独看可是一生长客路故应千古恨儒官蚤知涉世元如此悔不霜林斫钓竿
草堂
浣花溪上得闲来石刻摩挲病眼开短策多时临水立红尘半路与风回乞灵伎薄裳为带惊世名言海纳盃相对只今真梦寐数椽茅屋老苍苔
宿魏城驿用罗江东韵怀李仲明
昔年漂泊记曾游碧树蝉声又带秋滑滑泥行青嶂路翩翩风倚夕阳楼人夸驯雉碑犹在书托文鳞水漫流天遣此来相近傍伴君牢落向边州
题重兴寺
陌上横流浸作泥行人步稳方一移春云将雨遶山去社燕营巢贴地飞憇仆且须投古寺闲怀犹喜论禅机中宵瞥起胡床念回首家山几日归
游龙角山福志院
招提未到只闻名乘兴来游意最真出郭都无三十里同行恰有两三人入门竹迳能明眼随处禅房可着身莫恠山僧拙言语十年已不踏红尘
忠州
井邑云根一聚村寻诗来扫壁间尘此州惟有断头将圣世初无弃梗人枫叶晚林终日醉梅花腊峤几时春不愁过客当年泪尊酒黄堂是旧隣
自三池一日过灵池十五里头宿山险尽矣
壠头停辔望龟城元有夷途似掌平厌把五更供客梦猛将一日了山程树连新緑千林暗日转斜红半野明稚子别来应念我候门深喜马蹄声
抵简池呈元质进孺二首
持此迂愚漫浪身忍慙一出竟何营枕边客意兼寒意门外溪声似雨声易办蓬蒿三亩宅可无藜苋一杯羮青衫岂是官人様白鸟私忧说败盟
竹生稚子鹤生雏重到君家旧隐居病後苦无多酌酒别来唯有自钞书身方逐食从飘荡学久师心恐阔踈惭愧故人相念意欲行为我少踌躇
呈德茂【德茂是日收家信】
秋入羁怀劳我思愁兼归梦到家迟有人来得平安字无事编成酬唱诗相伴几经江月照同行更赏峡山奇祗应便把州麾去还有三年不见时
十月十五日同黄大博出城
休沐来寻九里松故因晴日觉?容寒余浅水红衣尽淡抺轻烟紫翠重倦向山僧谈白叶归从逋客醉黄封尘埃眯目成深省何处招提鸣晓钟
送张仲山守唐安二首
六十专城发未斑更於何地覔三山不妨谈笑催科里正赖清凉热恼间到日红梅留腊在公余翠杓酌春悭胡床有月堪乘兴客到南楼不下关【客谓所荐士也】
南浦波轻草色微蹇驴遥路独依依暖风旌斾春随去细雨犁鉏麦正肥驿骑蚤闻催迅召边屯犹未解重围谢家父子名江左折屐行看破贼归
送崔子渊秘丞出守小益二首
宝峯山下识君初岂但声华在石渠海上三山元咫尺人生五马少踌躇鼎锺事业那能免丘壑情怀自觉踈安得一帆相逐去故园春雨长新蔬
晋公幕府总豪英末至非才愧长卿已去化炉金尚跃更分客袂涕空横早催剑栈迎千骑更借湖山劝一觥水自嘉陵流到海尺书应有故人情
送孙宾老守三池二首
自艺心田岁自收天翁两眼月临秋近臣荐鹗方成表吉梦逢刀遂得州吏术无多非问马机心已尽不惊鸥三溪便是桃源路更欲武陵何处求
百万貔貅尚枕戈将军未复旧山河非干使者徵求急正柰穷边饷挽何颇愿有言先牧养不妨自署拙催科公余傥暇寻遗事尘鎻荒祠望刮摩
送魏德源守普慈二首
一毫不露见全身德觇徵符捷若神嵩岱自高元地势球琳非琢本天真出山聊作无心润着物应名有脚春唤作使君犹未解岂知游戏两朱轮
东梓名州最普州蟇颐相望气横秋青衿胄子迎高朕竹马儿童识细侯只有爱民心尚在可能忧国泪空流摩挲疲瘵无多事緑野家家剑换牛
送黄仲秉侍郎出守镇江
十年朝露厌鸣珂华发萧萧奈倦何鸾翮九霄穿日月龙骧万斛饱风波古人不见吾犹梦直道能行恨亦多驷马锦衣儿辈事只须持此答岷峨
遥看北固海门秋千骑东方占上头去国尚多忧国泪送君那免别君愁风迟宴阁清香凝月满兜零晚穟收北府名樽天下说亦知能到故人不
次黄仲甄峡中韵
九江度尽恶风波峡口窥天一握多亦爱吾庐觉归好数乘此险奈亲何响迎涛瀬将愁上青惜峯峦等梦过不管行人听不得暝猿和雨啸云萝
十月二十五日失舟
船头饱饭看扬舲忽作翻浆不反瓶万死一生真是幸九江三峡未尝经尚收弃物乾坤大薄恃阴功祖考灵忧患偶来须理遣可能为汝更星星
泊采石二首
何时便有此山川真宰悬知恐偶然唳鹤惊风前日事落沤斜照晚来天毁犀无用撩幽恠洗醆先应酹谪僊暝角吹残吾欲老五陵佳气隔踈烟
江头杨柳浅於金泽国余寒春未深才见桃花能慰眼便同踯躅每伤心琼枝璧月自惆怅山色潮声无古今闲访闍黎倒戈地正应汉德有讴吟
舟中
一舸乘凉载夕晖晚来白汗稍停挥近人初月当头照趂宿轻鸥直下飞江国有天须恣买岫云无雨莫空归新秋渐到滩头树先遣蓑童问钓矶
月夜江上作
月与清湍一様流不妨夜色尚淹留已将船作青天坐安得江为大白浮恐有幽人钓寒渚正须横吹起危楼年来身世无拘管便是波间一叶舟
水後过淮安金堂皆非旧路
向来茅屋半惊湍叹息流亡久未还已觉重行非故道只应无恙是青山旋蓝偃岳元常事深谷为陵亦等闲衲被蒙头都莫问未当居士一分顽
焦山汉末焦光隐於此是日乃其生日土人会者甚衆
桂树兰丛蔼宿薰楚辞一曲送迎神岂闻鈎党能留汉故有桃源可避秦欲记曾来终草草多慙浪走秪踆踆却寻扬子江头路依旧杨花愁杀人
连日隂雨未及一到金焦二山病中得梁文佳句枕上吟哦不能自已复次韵
云满长空雨涨沙金焦一望去非賖拟抛尘网寻僧舍更着烟蓑访钓家北固江山仍壮丽南徐风物尚繁华只愁病客难登槛且待金乌出海涯
再游蒋山
系马松门竟日留一灯深殿炯清幽杖头犹识齐梁谶屐齿曾经王谢游瑟瑟新毛吃老树娟娟眯目破红榴风铃塔上知何语应使行人估客愁
江南春晚见芳菲雪白梨花照客衣步步来求诸佛记尘尘全现祖师机不禁战伐山河老犹说经纶俎豆非共饮名园那惜醉落红故故傍愁飞
久留芜湖待巨卿仲甄不至
吴波晴浸夕阳红一语丁宁北去鸿颇觉淹留添发白不妨羞澁剩囊空枕头靠睡禁长日舸背占旗惜便风想得家山俱在梦亦应烦闷畧相同
芜湖晚步
迥陂积水长蒲蒋散步郊原借夕凉尘袖风巾嗟久旅稻畦柘迳似吾乡蛙声月色当空旷?火人家在莽苍望合碧云人未至滞留愧客问行藏
游长芦
他年天眼识褕褘千柱如今鏁夕晖笑说老禅操一苇戏呼灵媪授三归波涛啮岸蛟龙恶荻竹抽萌鱠缕肥曲水流觞记今日晚风直欲透人衣
金陵二首
龙蟠虎踞帝王州屡叹降旗出石头不惜家居撞坏了可因歌舞破除休露桃滴滴啼宫井风柳条条绊客舟春水一江流未尽不禁更问几多愁
江城叠鼔晚停挝游子翩翩念岁华水底乾坤浮日夜沙边鸥鹭老烟霞渔人能说陈隋事燕子犹寻王谢家南北自分仍自合不应全殢後庭花
午饭高桥院
招提下马憇逡巡野饭亲烹涧底芹二月韶华听啼鸟百年心事信行云不禁烈日花光薄更抹微烟草色薰老衲未知风木恨向人犹说故将军【院僧不识予颇谈先大夫之政】
游虎丘次仲甄韵
逢山到处为迟留行到东南第几州终古香灯凭【一作尊】像教可人轩户称山丘苔封铁色千寻壁日丽云章百尺楼脚底全吴何足小待将八极恣浮游
人日同诸公自马谿登道宿无为
尘埃眯目浸填胷日日青山在梦中改岁人家无一事并游文社有诸公招提夜语惊山鬼野店春沽醉病翁緑坞红村谁境界自凭好句占东风
次韵彦博游无为马谿并呈孙隆州
块处无人语合头出门猝猝又还休缚茅晚岁欣同社并辔名峯得胜游松下一筇真可老山中五月已如秋未应斗粟全关念更为先生几日留
又次韵彦博游无为寺二首
灵蜕岿然谢垢埃焚香却立叹奇哉自从新岁门常掩不见青山眼懒开飞观千楹孤鸟堕斋盂万指晓鲸催亦知空劫已前事浪说十生曾去来
东风力弱未扬埃密泛丛兰有意哉可是伸眉须酒满只应弹指又花开吹毛句妙无人领击鉢诗工着底催照水只愁羞冕绂勲名盖世亦时来
游长松闻捷音
十里登山访定身衣边犹带簿书尘僧厨笋蕨随斋鉢禅窟香灯话宿因便可扶犁老岷蜀已闻传檄定咸秦家家钗钏何须惜难买尧眉一笑春
次韵何子闻安静观
翩然逸想九霞间仍是霓衣与鹿冠尘劫三山元自近神官一字固应难云烟万瓦虹欀壮氷雪千幢鹄辇寒堪笑木强韩吏部如何容易撮灵丹
日压茅檐醉拥蓑静听寒溜奏云和深藏本自身全露瞪眎元知语不多紫府地严须一到苍崖文古要重磨新宫固是丛霄様应有胎禽忆旧柯
郊行至天王院
郊行不欲经城市厌见尘沙漠漠黄响树蜩螗凭晚吹遶陂鳬鹜占残阳青山与世久相絶修竹於人未易忘下马招提揖僧话始知尘境有仙乡
挽张雅州【彦成】
酣饱风烟德有芽从来三戟是张家翩翩羣从同时贵落落高门一世华人自不欺宁用忍身如可赎但空嗟路人泣指飞丹旐犹忆双旌卷暝霞
三年流落塞垣春雪屋氷庐乐藻芹司业颇知怜郑老薛宣能不吏朱云鹗牋重剡新如昨蚁壤高眠唤不闻一掬壠头知已泪霜风吹堕白杨坟
自少城解职事还邑二首
尘埃一出竟何为白竹依然昼掩扉只应为客重为客便欲得归宁得归独鹤静临寒沼立游蜂闲趂落花飞东君老大人消瘦凭仗清樽一解围
胡床卯饮带余醒身世如天行白云竹简读残聊一叹水沉烧尽更三薰痴心久絶临渊羡老手唯便植杖芸自有此生须自断岂能曲折问灵氛【灵氛古之善占者】
送刘元圭
犯寒过我喜仍惊节物峥嵘更远程剧饮投车轻十日细谈剪烛易三更故人高义千钧重久客归心一夜生为语溪翁好相念时将蓑笠晒春晴
吊无为照老三首
弹指超然一念初从儒从佛两蘧庐十年身走半天下万卷人称行袐书故自高怀嫌入俗不妨儿辈共憎渠临行半偈如何道裂转虚空最起予【裂转虚空师遗偈也】
记得三溪溪上春瘦筇容我夜敲门一生几见此人物十日九从师笑言闲得得来非有意冷湫湫去若为论西山第一烟云窟好驻高人雪月魂
六尺岩岩铁石姿可怜一病不支持荒榛半壠独归处暝霭数峯无见时未割尘缘聊洒涕欲寻陈迹但哦诗萧萧秋雨山中夜负我他年对榻期
和叶六舅
李杜主盟诗有声文推韩柳着章程二三子者皆人杰五百年来并世生但见词源倒三峡岂知武库足千兵勉君须把分隂惜莫问红尘雨共晴
费文达除夔漕作此贺之三首
分明余润彻眉间道德根源固晔然宝篆印泥初不着神机贯札自无前丝纶新渥荣三昼鼎铉深知眇一涓两禁只今谁妙手岷峨人物半吴天
吉音一纸疾邮传白帝城头劝着鞭楚树已沾新雨露蜀江行换好风烟政须急拯沟中瘠不用多流地上钱一节故应关象纬向来两使动星躔
刻鹄工夫愧不量弓裘遗绪可能忘一?未遂耕桑计半世空磨翰墨场桐烬偶收非有意璧瑕误指亦何伤霜松不学闲桃李报答东君日月长
同邑寮饮望锦亭
小亭挈榼共登临濯锦城高隔暝隂元有乾坤堪着眼却因身世苦惊心碧山已尽天犹濶黄叶欲残秋更深已把安危属王谢酒阑不必泪沾襟
独步
冻殻藏龟太窘生惊心已觉岁峥嵘倦慵把易床头看独自寻梅树下行溪面氷花寒更结屋颠雪意晚将成一生与物无深分竹叶相看合有情
书事
五十光隂两岁过头颅闲处自摩挲隔篱山影谁招去满树梅花独占多物色年华同我老蜂情蝶思柰渠何少时一剑明秋水放在尘中久不磨
偶成
早年种竹作渔竿笠泽烟波梦未阑已向尘根消缚脱犹将文字校甘酸风松自有闲宫徵溪鹭初无俗肺肝最爱少游平日语堕鸢跕跕遣心寒
人生偶尔竟何须点检闲身一事无可笑战蜗犹曳甲不妨梦蚁却分符夜凉白月谁相过酒尽清樽可更沽作个生涯若个是步兵不拟哭穷途
离家记得腊前时吹尽飞花了不知傍枕厌听连晓雨援毫愁赋送春诗百年直好平章看万事仍须烂熟思臣朔不堪当世用唯应索米救朝饥
独行饱饭腹屡扪欲出未出星纵横梅花於人远近好月色随我东西明香来适与鼻观会夜久忽遣毛骨惊急须唤取陈夫子欲与平章此段清
即事
懒步东阡与北溪一春心赏苦多违堕红藉藉痴蜂醉稚緑隂隂乳燕飞去国三年应自笑封侯万里不如归门前车马能来否午睡醒来独掩扉
爱春未得一钱酬独倚东风搔白头花影入帘情苒苒竹风挨枕梦悠悠黄鹂欲下无谁语碧草相看始欲愁老大别无新伎俩只凭诗句写风流
雪巘云林共莽然世间那有此江天晓樯搀日何时到夜柂鸣风几夕眠闲卜家书灯似粟略开旅抱酒如泉轻鸥飞下仍飞去汝在江湖是散仙
仲甄见和复用韵
坎止流行亦漫然斯文未丧本关天冥鸿云外知谁报怨鹤山中不得眠连榻故人非楚越杖藜幽约在林泉盛词终日供吟讽骨换元知久学仙
即事
清江与我共天涯若到沧溟始是家晓渡换舟惊宿鴈暮林系马散栖鸦山童老木才余骨潮落寒汀半露沙只恐行人不着眼一川秋色在芦花
次韵杨文甫监茶名山新建学桥二首
高栋浮空挿万甍来游谁是鲁诸生规模要识鸣弦意土苴犹消击柱争驯壠雉骄佳气象集林鴞?好音声白头老令能知此莞尔相撩意未平
赤栏画柱水光中更爱丰碑笔吐虹雾市溟蒙鳌闯首雪花错落马行空关门近接俱天险溪水平流亦海通执朴笑渠忧诅者不知说豫坐收功
元质携客渡江饮於村店
一篙寒碧碎鳞鳞数尺孤舟仅着身江水煮鱼还地脉瓦盆盛酒见天真颇容老子賖闲日聊与青山作主人不用樽前罗粉黛远峯元解作眉颦
招黄太博饮【去岁是日离家】
从来官职惯如氷便是青衫行脚僧去岁离家今日是故人招隐几时能早衰须鬓逢人问太拙形模引世憎均在客中谁作伴如何不共醉腾腾
夜兴
疲筋弱骨畏歊蒸颇欲清言濯肺膺风乱飞萤光细碎露圑幽筱醉懵腾只应爱月痴犹在更觉憎蚊忿未惩竹屋纸窗风雨夜几时书册近青灯
次韵大人江上秋兴
织水轻烟擘不开晚峯浓翠积成堆吹残黄叶风犹舞飞尽青天鸟却回万古关河空拊髀半天风雨独持杯欲将直道干侯印政恐舟从陆地推
书怀
静閲胶胶扰扰身细从物理究亏成一人誉复一人毁五鼎食仍五鼎烹怪木莫题居士字修篁合着此君名西风又起尘千斛望拜生憎白羽横
衫似荷枯嫌绊缚屋如斗大费支撑寒蔬日日同僧饭拄杖时时伴鹤行聊托蓴鲈非厚味漫言松菊本真情山中亦有闲田地可惜离家久不耕
次韵大人书怀
万钧笔力等闲扛占断溪山福已龎扑鼻寒梅香树树照人新酿緑缸缸大严浄社谁投足小恕诗坛肯纳降莫为不侯空叹息将军才气自无双
云翻雨覆不须论扪虱何妨坐对温政恐移文邀俗驾可能垂箔走高门寒松卧雪不知老脱叶经霜无几存醉着锦袍堪一笑翰林风月我诸孙
何如莫莫与休休分付烟波一钓裘心向青山贪未了梦随白鸟去无由闲云犹阁为霖润野水空横济物舟安得杜陵诗老在从渠每日醉江头
次韵程进孺书怀
寸梗悠悠寄一城主人留客亦多情目穷断鴈投空影耳着清江彻晓声浊酒半樽心易醉远书一字眼偏明无家更甚无鱼苦付与先生好细评
次韵枢相雪中之什
空明无际了寒天戍堠消锋弩絶拳平白万方包险秽清泠一片起沉绵山登姑射欣逢岁贼破淮西欲问年更长嘉陵千尺浪春风稳送五湖船
<集部,别集类,南宋建炎至德佑,澹斋集>

[book_title]卷七
钦定四库全书
澹斋集卷七　　　　　宋　李流谦　撰
七言律诗
谯允蹈知县和予所作二诗复用韵答之
向来沮洳懒扶竿独有诗情久未阑把菊风流元旷荡纫兰气骨自辛酸赏音定许推夔足知味宁论食马肝胜日从公窥秘藏珠星璧月照人寒
穷年斗粟亦时须清坐那能论有无洗我破樽倾竹叶覔君佳句写桃符种瓜晚计应先定画饼空名不拟沽办取芒鞋山里去羊肠纵险是夷途
次大人韵二首
盘礴谁知画史真向来唯有宋元君试除学道有底事为问决科何等文棊罢玉枰收碎雹香残金鸭转微云独骑一马悠悠去闲访江头白鹭羣
六品官资叵厌卑高怀自不入时宜却寻清渭归垂钓犹向钧天忆射麋长日只凭诗遣闷暮年全藉酒扶衰早将鵩赋胷中了贾谊何忧绦灌疑
又次大人韵
卜筑城南几岁华满川烟雨富桑麻武陵未用逃秦俗盘谷从来属李家横拓小溪通画檝剩栽疎竹间梅花更饶一斗诗千首不信闲居乐可涯
游安乐次句龙元应韵
得友何妨并辔行眼明木末数峯横真游与世寥寥隔滞念逢僧稍稍平不复定身怀故宅空余遗像閟荒坑莫教学道伤迟暮世路低回已半生
次元尉伯言韵
烛影红余?屡更不知飞霰集前荣终年客有刀头恨半夜春从酒面生华髪风埃羞漫仕废畴烟雨负深耕诵君好句迎新岁更醉屠酥最後觥
谯丈复见贻仍次韵答之二首
笔阵旗开豹绕竿敢持一镞傍门阑朅来戱作鳬飞舄老去嫌为蚋聚酸尘土簿书慵挂眼琼瑶文字喜雕肝寄牋阊阖谁相问九虎近人毛骨寒
只得公诗百不须万金人有此应无可容轻易秦庭璧已戒牢藏晋鄙符惯客鳬鸥迎野步及时菘韮荐村沽幽栖为问能来否朝市山林自两途
再赓佳什已致牵羊之请又辱不鄙垂教盖大巫困小巫欲眎其颠踣为戏耳辄作二章以足小成之数
鳞鳞新緑涨篙竿飞鴈声中岁已阑梅蘂尚能供冷淡酒杯那复问甜酸徵招不入幽人梦节物空惊壮士肝趁取芳菲行乐去丽词妍唱暖春寒
讲摩师友我尤须此道今人已絶无颇欲相从问奇字故应未暇注隂符竹嫌影薄乘春种酒怕樽空带雪沽杖屦往来忧不数恐公早晚蹑华途
宇文德济约游崇庆值客不果从德济有诗次韵二首
午枕风轻睡足时起来闲掩竹间扉登山剧欲君聨臂出户那堪客挽衣失脚半生沈世网掀髯一笑见天机青山好去应须去蘧瑗于今已觉非
跨海仙人安在哉幽寻欵欵不须催云萝有约遽相失杖屦几时能独来半日清谈容易废百年幽抱若为开新诗小慰参差恨快读聊将劝一杯
次韵杨师仁见赠
鸿鴈行中接俊游不将千户比荆州自于种种推先手可但区区放一头扬马不妨生絶代邹枚未肯老诸侯天寒翠袖愁如织应念尘侵季子裘
师仁再用韵复作一首
室中元自有天游海内如何止九州送老只凭书万卷传家不用橘千头便当野服从逋客未暇巍冠伴沐猴一动天文儿戏耳苦烦天子访羊裘
王正卿何道夫和嘉字韵诗至数十道夫赠予数篇晋卿亦赠一篇因次其韵凡六首
从君未省涉津涯白璧明珠屡拜嘉一吸湖江真大国仅除风雨亦寒家簿书笑我忙官事笔砚饶君管物华世味可能争腊毒馁蛟馋兕漫摇牙
放浪山颠与水涯藜?有味荐珍嘉根尘要识元非我言语悬知未到家霜渚澄波空涨潦风林脱木浄浮华公明领取休论价处事何须更作牙
清言元论极边涯南渡风流继永嘉中散一生慵作吏渊明无日不思家悠悠官路降胷臆苒苒年光侮鬓华人说乱蛙胜鼔吹欲将藜杖比高牙
戱论无涯与有涯委心冲漠固清嘉衣裳草木元非织窟宅云霞岂是家瞪眎恐同高长史神交宜伴老南华只应一念超尘刼安用神浆夜绕牙【道夫问予求妙通像】
越王飞观挿天涯小异何人识孟嘉别後文章尤造理向来学术自成家诸生荐士皆时论此道逢辰固国华行脱羇衘谢拘迫云窻归理万签牙【赠晋卿】
洗甲倾河渐可涯北征犹记宋元嘉石刘姓字非图籙轩喾乾坤自我家原上鼓旗寒朔吹日边诏令掞春华舞干元是吾皇事不必将军号虎牙
枢相游吴园再用前韵
等闲驱雪作晴天夹道从公立万弮白甚自矜梅淡竚青回稍觉麦芊绵不知今夕真何夕共说明年是好年舐鼎恐无鸡犬分一江还我捕鱼船
任德广通判拉游长松以诗见贻次其韵
稽首头陁问八还扬眉应已破元关苦无骨相侯千户薄有生涯屋数间笑读道书蒙绦帕喜浇茗椀酌青山从公一瓣薰知见谷雾无心泽豹斑
鹭行鸳列几时还虎豹何曾限九关杂沓羣公半天上婆婆老子但尘间平戎正倚二三策招隐休论大小山浯水断崖磨欲尽凭君染笔续彪斑
已成倦鸟不知还碌碌无奇合抱关五斗未供鸡鹜饱一身长占簿书间何妨使我留东阁久自从公仰泰山佳句传来浑舍喜亟将病目洗斓斑
德广至中途再示诗次其韵
肩舆又作带星还骑气遥瞻晚度关已觉胜游同梦里不知秀色尚眉间鞭鲸浪欲浮沧海卖鹤犹堪买好山几日褰衣扣黄阁云腴重试鹧鸪斑
次子友竿字韵
百战残兵但掲竿每闻风鹤意先阑怀中鼠腊元非璞味外盐梅不止酸细读知君应掩口苦吟笑我已刳肝中天赫日临无际一点萤飞宿草寒
次韵仲甄见贻
向来出处有心期未厌云霄戢翼飞留滞兼旬空怅望逡巡半路偶同归却欣夜语仍连榻尚忆朝回日典衣里閈齐年班又接世间如我与君希
长芦次德茂韵
卷雪奇观千丈澜诗情撩动未应悭却收浙右三年梦仍对淮南数尺山靴板随人元自漫田园覔去正须闲风樯独立看飞燕家在孤云落照间
送冯夏卿
再见三池已旧游向来交臂锦江头味融实际氷河泮心印微言水月秋虽作燕鸿犹邂逅故应蓬梗合漂浮相思别後才余梦身在刀州望梓州
有感
眼看燕雀閙云间塌翼蓬榛笑孔鸾未暇持竿钓渭水却因采菊见南山床头有酒三冬足案上无书一日闲世路只今难着脚定当何地置疎顽
饮文氏园是日鹊噪于庭坐上烛花无数就试者凡五人
虎变龙腾各有心诸公高宴盍朋簪烂开数对迎祥烛合噪仍来报喜禽人似月娥元自近酒名天禄莫辞深坐中五客聨登去他日华堂榜桂林
次韵陈彦博梅饮之什
又向疎梅检校春乾坤浩荡日趋新一樽树下唤深酌数岁天涯思远人正倚交情论晚暮直因臭味作疎亲渊明嗜酒嵇康懒只觉年来此是真
送李阆州二首
耳熟才名四十年忧民忧国两华颠不妨铜竹仍三剖要是金门竟九迁连岁炉锤专造化诸生岐路托飞骞余丹乞与闲鸡犬亦许身随绦阙僊
少陵曾赋阆州诗苦说城南天下稀铃合讼闲帘半卷胡床客好麈频挥着鞭尚及春耕劝促诏应随晓仗归他日遗簪犹在念端容杖策扣黄扉
再用魏城驿韵贻白绵州
多病相如故倦游归逢清润麦天秋回头渐远将军幕飞梦先登帝子楼磊落声称元古郡醉吟家世自诗流此身只拟春中老莫问君平住益州
贻白绵州
曾陪芍药醉春风转首三年似梦中谁使冲泥千里去又欣剪烛一樽同名章越好供妍唱旧学全疎愧近功莫怪分符少留滞此邦曾客少陵翁
寄送张雅州二首
融和盎盎上双眉旷度真成万顷陂岱华自高元地势球琳不琢本天姿地方千里我无事春满万家人不知预作去思无限意攀辕送处似迎时
二年学舍冷如氷岌嶪龙门许屡登可但不遭官长骂只应独愧小人乘身留紫塞天一角目断朱轮山几层为问何时到墙仭清宵远梦故堪凭
七夕马逸已而获之
门外喧呼惊失马天边未暇问牵牛报恩不作雀衘玉快意遂为鹰脱韝他日盖帷吾已许暮年绳勒汝应羞故知多忆横门道定厌青丝久络头
送魏德源倅永康
晚岁从谁覔赏音浪将孤兴托瑶琴聊为风月平分客莫起山林独往心碧草但能供别恨黄花却解劝清斟我犹未制思亲泪更听离歌定不禁
别赵惟直
邂逅都城一笑休却来万里共羁游关河地迥仍分首桃李春深已放舟诗卷长留开倦目酒杯尽嚼豁离忧追风健笔兼豪气期子蓬山更上头
秋怀次黄仲甄韵
畏日全无客到门一溪闲与白鸥分遶楼山色时时见抱叶蝉声处处闻战罢碁枰无宿恨梦回茗椀有殊勲力田尚可持门户我欲归耕谷口云
破晓庭皋一叶风年华苒苒笑羇穷独携拄杖行溪曲恐有挐音出苇丛世界大千尘偶集人生三十日方中只须饱饭随缘过矰缴何曾到塞鸿
喜晴
一秋今日是新晴晚稻悬知有几分抱湿庭芜犹靡靡傍暄溪卉欲欣欣颠风料理丹枫树返照留连白鹭羣摇落只供骚客恨故应长倚醉醺醺
重阳偶成
百尺危楼倚瘦藤轻隂小令正秋深山云洗刷供晴眺杯酒飘浮笑浅斟漠北烽烟空抵掌水南松竹每经心红萸紫菊夸强健醉帽无人独自簪
宿高桥怀仲明
阑干投晚俯烟霏全不支梧酒力微沙鸟犯寒犹独立林乌趁暝已先归缭愁亦笑溪为带障远端疑树合围岁晏客天无好梦最怜清露渍人衣
太平宫
一马腾腾上翠微松风瑟瑟解吹衣故宫乱後仍华壮使者年来果是非何日身能繙蘂笈只今心自托金徽两林不到犹遗恨落照衔山劝客归
送家连父解緜竹丞
猿臂将军数自奇白头州县竟何为斵墁未尽成风巧测管才窥泽雾姿流水绕除空日日西山拄笏谩时时一杯相送贫无力剩有新诗说去思
送计祖仁雒县丞
青青杨柳灞桥斜满酌清樽莫叹嗟可是因循成别绪只应咫尺便天涯未论流水千竿竹且看春风一县花渺渺故园情最苦不知归梦属谁家
次韵彦博中秋不见月
露华浸竹冷姢姢想象嫦娥能少年万事只堪搔短髪一杯不拟问高天駸駸夜色投书幌的的心期在钓船可笑薄云工料理何曾遮却一分圆
学中曝御书次少虞韵
晴暾煜煜眩晨光洗眼来窥云汉章身拜玉阶元夕梦手披金笈有天香风翔凤翼尤妍媚云卷奎躔不覆藏尚想承平闲气象从臣鹄立侍君王
李花
春寒怪底一分加元是东君雪作花已後残梅矜夜魄强随飞絮舞朝霞霜葩荐斚何人共碧实堆盘尽客夸为汝泫然应有意骚人端是感年华
井上即事
九陌黄尘涴客裾随人亦恐到茅庐朝朝山色供凭槛夜夜溪声伴读书可要功名惊宇宙分知骨相合樵渔晚来小艇冲烟出江上有人争卖鱼
挽郭敦复
太少城中敛板初识公鸾鹄自清癯持心要是忠厚者遇事决非章句儒豺豹欲前终落爪参辰无地可弯弧他年白鹤同归否犹有髯龙老未枯
送王和叟赴果州
芝兰祗合在阶庭公子翩翩更老成白日朱门三列戟黑头华毂
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:17-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>