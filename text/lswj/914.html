<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目録,卷一,卷二,卷三,卷四,卷五,卷六,卷七,卷八,卷九,卷十,熊峰集全文在线阅读,熊峰集全文在线下载,大玄古籍书库">
<meta name="description" content="明代诗文别集。石珤(字邦彦)著。其集初由皇甫汸删编为4卷,今仍有传本行世,但《四库全书》编者当时并未见此刻本。清康熙九年(1670)孙光为蒿城知县,得别集、遗稿于其家,为其合而重刊之,后又闻梁清标家有其全稿,乃购得续刊之,故此本卷1至卷4为诗,卷5、卷6为文,卷7至卷9又为诗,卷10又为文,共计10卷。《四库全书》收录本正以此刻本为底本。珤出李东阳之门,东阳每称后进可托以柄斯文者,惟珤一人。所以,《四库全书总目》评其诗文说:“珤诗文皆平正通达,具有茶陵之体,故东阳特许之。当北地、信阳骎骎代兴之日,而珤独坚">
<title>熊峰集_石珤_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">熊峰集</span> <br/>
          作者： <span class="inputVal" id="bkauthor">石珤</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]109297</span> <br/>
          说明： <span class="inputVal" id="bkdec">明代诗文别集。石珤(字邦彦)著。其集初由皇甫汸删编为4卷,今仍有传本行世,但《四库全书》编者当时并未见此刻本。清康熙九年(1670)孙光为蒿城知县,得别集、遗稿于其家,为其合而重刊之,后又闻梁清标家有其全稿,乃购得续刊之,故此本卷1至卷4为诗,卷5、卷6为文,卷7至卷9又为诗,卷10又为文,共计10卷。《四库全书》收录本正以此刻本为底本。珤出李东阳之门,东阳每称后进可托以柄斯文者,惟珤一人。所以,《四库全书总目》评其诗文说:“珤诗文皆平正通达,具有茶陵之体,故东阳特许之。当北地、信阳骎骎代兴之日,而珤独坚守师说,屡典文衡,皆力斥浮夸,使粹然一出于正。虽才学皆逊东阳,而湜湜持正,不趋时好,亦可谓坚立之士矣。”其实,他的诗作颇能自成一体,清音亮节,较有工力,连以苛评著称的王世贞也说,其“诗如披沙拣金,时时见宝”(《艺苑卮言》)。</span> <br/>
          封面： <span class="inputVal" id="bkimg">Z_19103.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]熊峰集
[book_author]石珤
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]109297
[book_dec]明代诗文别集。石珤(字邦彦)著。其集初由皇甫汸删编为4卷,今仍有传本行世,但《四库全书》编者当时并未见此刻本。清康熙九年(1670)孙光为蒿城知县,得别集、遗稿于其家,为其合而重刊之,后又闻梁清标家有其全稿,乃购得续刊之,故此本卷1至卷4为诗,卷5、卷6为文,卷7至卷9又为诗,卷10又为文,共计10卷。《四库全书》收录本正以此刻本为底本。珤出李东阳之门,东阳每称后进可托以柄斯文者,惟珤一人。所以,《四库全书总目》评其诗文说:“珤诗文皆平正通达,具有茶陵之体,故东阳特许之。当北地、信阳骎骎代兴之日,而珤独坚守师说,屡典文衡,皆力斥浮夸,使粹然一出于正。虽才学皆逊东阳,而湜湜持正,不趋时好,亦可谓坚立之士矣。”其实,他的诗作颇能自成一体,清音亮节,较有工力,连以苛评著称的王世贞也说,其“诗如披沙拣金,时时见宝”(《艺苑卮言》)。
[book_img]Z_19103.jpg


[book_title]目録
钦定四库全书　　　　　集部六
熊峯集目録　　　　　　别集类五【明】
卷一
五言古
卷二
七言古
卷三
五言律
卷四
七言律
五言排律
五言絶句
七言絶句
卷五
赋
表
疏
碑文
记
传
文
说
卷六
序
铭
墓志铭
墓表
卷七
四言古
五言古
卷八
七言古
卷九
五言律
七言律
五言排律
五言絶句
七言絶句
六言絶句
卷十
赋
记
传
说
序
赞
铭
墓志铭
墓表
【臣】等谨案熊峯集十卷明石珤撰珤字邦彦藁城人成化丁未进士官至文渊阁大学士諡文隐改諡文介事迹具明史本传珤出李东阳之门东阳每称後进可托以柄斯文者惟珤一人皇甫汸尝删定其集为四卷岁久板佚
国朝康熙丁未余姚孙光为藁城知县得别集遗稿於其家为合而重刋之嗣闻真定梁清标家有其全稿乃购得续刋共为十卷此本自一卷至四卷为诗五卷六卷为文七卷至九卷又为诗十卷又为文盖刋板已定不能依类续入故体例丛脞如是也珤诗文皆平正通达具有茶陵之体故东阳特许之当北地信阳駸駸代兴之日而珤独坚守师说屡典文衡皆力斥浮夸使粹然一出於正虽才学皆逊东阳而湜湜持正不趋时好亦可谓坚立之士矣乾隆四十六年正月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
熊峯集卷一
明　石珤　撰
诗
五言古
送杨提学应寜
蚤闻伯起誉亦欲抠吾衣长风振郊壑云龙忽分飞仰止徒高山而势不能依文章绚圭璧日得窥余辉臯鸟倏一举渊鱼遂其肥道合志乃同此意识者稀所以渊明琴不在弦与徽京国再相逢蹲豸有余威一展畴昔愿清论聆霏霏洒我尘埃襟登之清风矶虽非暮春姿忽尔吟咏归何怪公门人器识俱可希公门有青骢行色动朝晖安能一束刍聊以驻騑騑晨星本易散流云亦易微遡彼西北风兹怀良不违
旭日春耕为阎大参赋
东方白已发垄畮明浩浩不辞荷耒倦穑事贵及早道逢同心人劳问亦草草共言年谷登百岁可相保
秋日遣兴
旭日戒僮夫驾言适东野市朝垢心境广莫快一写况值目疾除秋色尚可假岂徒望封龙岩壑翠堪把近观百谷繁一一含大化我虽宦游人自是悠悠者忽逢邻叟来相欢坐桑下
寄兄旧作
寒空变春云奔骥逐迅景君看宫前杨忽已露碧影幽居西牕下感事发深省谁言有为者譬掘九仭井盛顔易消歇此道独未领空奏郢人吟怀抱殊耿耿吾兄绣衣使仗钺指西境清诗赏风流正论崇骨鲠寄言愿相朂共此百岁永
鼓不絶
邻巷相见语兹农薄收成何缘累旬日箫鼓未絶鸣东家男已长西家女将行羔雁来问吉鸡豚往通名置宴召宾侣责逋急官征斛粟易百钱入坐恐未盈花顔照四席典客稽考明布帛身不着妻子徒力耕违俗惧乖义先王近人情歌管沸两耳中心悁且惊但见蚁杯緑不知鲂尾赬凭君听箫鼓中有劳者声
怨歌行
珠人本中国万里向海陬结网沈洪波深入鼋鼍湫珊瑚由寸积骊龙不易求百死冒霜雾累年被淹留举手得夜光宝树照斗牛三献入汉庭声名动九州日往岁亦徂忽生瑕纇忧长恐弃道侧勤苦不能酬岂惜寒与饥惧贻重宝羞中夜起长叹泪下如泉流
春日即事
林塘鸣春鸠忽忽过谷雨繁红多辞柯緑甲半出土鱼欣荷钱青鸟悦石发古凌云思高台对日作独舞为生良支离被命孰伛偻悠然东风来兀坐听杜宇
饮鲍云瑞庄
城柳初尽处薄霭开空明潦降古洲出千里关寸情断岸带芳草远树啼残莺钓艇日往还或有羊裘生下马对尊斚故人相与倾坐久出歌舞柔风濯长缨落霞酣野色吟蛩战秋声长恐西日下衢路立屏营
夜渡滹沱
西日光已微跨马出村境唧唧林鸟鸣仰见河汉影南巡古堤麓地峻行屡警踏软知近沙野濶夜逾静谁将笙歌耳复听秋虫哽万事倏春梦对此山河永惊波啮断岸跳梁老鱼猛星斗揺长练薄吹搜鬓頴鼓枻歌沧浪怀人忆千顷遥望城西门熠熠烟火冷
秋夜
凉夜始多梦升沈顷相寻蟠蟀入牀下萧序已载阴褰裳出庭户河汉清且深华月挂林杪高鸿送哀音百岁岂不多半为风雨侵嗟彼蜗角名烦此孤鹤心流水激古洲高山出远岑子期果难逢独卧枕素琴
蚤起
城阴苦寒沍积雪冬未消日夕人马驰流尘乱琼瑶抱志谅犹洁凌风讵能飘徒然漾空月皎皎射牕绡野客官大都鸡鸣候晨朝卧闻车毂声轧哑上干霄起披黑貂裘啓明正揺揺竦踊不能寐曳佩趋午桥
寄罗汝实
寒斋坐无事对此春昼雨双鸿自南来流韵落庭庑起寻故人书别绪那可数春草南园緑秋月西林吐歌诗每达夜笑噱曾过午云龙忽乖张感物益凄楚何时倒清尊共醉恒川浒
雨中寄白文明
开书复开书云影照顔色东风昨夜至渠柳柔无力虽有龙泉劔袖短时拂拭时人竞弯弧古道恶弦直圣王崇旧儒不忍弃一得漫随东观班岂有图南翼经书虽满案抱病长忧恻遥见孤云飞伫立而叹息
新妇词
丑妇羞见姑终难不上堂鷄鸣理箴帨对镜着衣裳薰沐再至三稍觉有容光长跪问起居顾影尚旁徨大人总家政百务惟德将举手能绩麻出门时采桑辛勤无日夜欢喜动姑嫜入与诸姑游诸妇日翺翔爱璧不见瑕度材或惜长邦家本一致竭力安可忘
章锦衣园饯克温
惜别驻郊垧名园及璀璨朱荣悬弱葼清樾护修干载展夙昔欢颇兴萍蓬叹觥繁乱回波坐逸何泮涣妙舞出京洛清歌彻云汉探幽入虎谷蹑蹬耸飞翰几欲凌长风六极游汗漫主人爱真景废榭临断岸岂惟示朴淳正欲知忧患吾侪睹落叶朝聚夕又散当时盛红顔几许发已换安知垂汗青试听歌石烂愿言保终始庆云旦复旦
杂诗
妙舞恒赴节善歌多应弦艺精契至理轮扁非言传情矫性始凿礼烦本日颠所以大观人游目无为先岂不笑与嚬造适意悠然投足得规矩率真外蹄筌庶几达圣境并可延天年
雨坐述怀
结发事奇谋年徂志弥远虽蒙簪绂荣抱病日长偃兴到偶繙閲吟哦不终卷古来忠与邪往往激褊浅长城能自坏元恶畴克殄所以乐道人但欲脱轩冕境大意自舒身安虑长鲜此理本分明不用更辗转
杂诗
大朴已雕散颓波漫末涂牋诰日纷纶君臣互为谀直弦忽见絶白璧多掩瑜但闻都俞声无复咈与吁往往抗顔色犹称迈唐虞唐虞不可见烈士始全躯王掾名痴絶槐里号狂愚安能起臯益重述邦家谟
春出西郭门
芳郊艶春阳百卉待葱蒨念我多悲人如何及游宴闻鸦堕清泪睹草增眷恋岂独感蓼莪正自哀衣线仰天恩罔极衔恸髪先变愧彼九臯禽和鸣彻霄汉
拟古
閲世贵知忌肮脏始多諐趾发物已迕意行悔相连苦抱叔夜僻谁辨箕季贤坦枉固有分直丝寜改弦岂不悟裸挝贾祸几席前鸿鹄各负志輮方岂成圆出门欲学步足乱首忽颠何如执坚贞岁晏循固然王道本寛衍锲薄世谓良鞟革大始裂箠轭齐已僵虽剔毫末疵不顾根本伤譬彼几上琴轸急寜久张中行任智败季孙以敛亡覆车鉴不远胡为复周章庙堂宜有枢开阖道始昌凭谁用杨绾暂为辍丝簧
熊耳峯
封龙山势壮嶻嶪见熊耳高峙层霄间下听几千里威深貔虎避意拔雷电起乃知天降灵自与凡石异浮岚出晴丹淑气凝夜紫彷佛悬崖旁呵护有神鬼我思汉三老幽谷访遗屣人去事亦非荒池但秋水地灵应未散烈士还继轨遥遥白云中何人隐高几
恭睹临雍释奠敬述以诗
璧水晨漭瀁石坛花始垂云开大成殿桧栢郁葳蕤盛王重孔道祼献皆亲持箫韶切云汉八佾盈堦墀礼成进诸生讲席命尔师敷陈唐虞理论说羲文辞坐久进珍茗雨露必旁施三氏既荣耀九卿亦华滋东瞻学士班文采何陆离各敛补衣手默默犹论思斯文日中天志士正扬眉
送王司徒分韵得五字
在昔称高士箕山及巢父虽垂千载名吾道固未取君臣义自重岂得薄圭组惟是勲业成几微贵先睹二疏辞汉荣季鹰怀吴土司徒志亦然百世殆同矩辛勤三十年出身事清主行者必有归安得长伛偻明山有茅亭亭南有瓜圃象观有卷舒理玩月三五始息负重肩时与荷蓧伍睡足江南春无人报风雨
夜至张秋
日暮出荆门夜行复十里半帆乘顺风一篙得春水篝灯危樯末余映彻洲沚远远闻犬声渐喜近井市缆人相和歌饥渇被驱使恨无浊酒劳毕力共王事
拟古二首
江北好风花江南好鱼米北来南去人好谢长江水
其二
风发吾舟停风停吾舟发谁知乘舟人正是观风客
过沛望歌风台
三王久不作淳风变纵横兵戈入战国耆宿填秦坑天赐赤帝子龙泉定升平岂独体貌异圣度畴与京功成归故里慷慨道平生意气自雄俊歌词亦峥嵘至今千载下闻者心胆明是宜冠庶物直与商周并帝子乘龙升故台未全平台下春草緑时鸟间关鸣猛士安在哉四海复永清仰见云飞扬遡风有余情
送王尚书德辉还余姚五首
杳杳稽山青茫茫舜江白意倦行且休身存岁寜迫唐虞世已远孔孟道未塞长啸凌秋空黄花正盈陌
其二
吾行何所求青山映华发板舆傍春花清波溅仙韈功名一炊黍人世几明月历览千万秋百巧未如拙
其三
春花岂胜秋新人不如故纷纷红紫羣酣艶良未悟千金买马首百罔捕毚兔一曲雍门歌夕阳在高树
其四
塞北多归雁江南有去人尘寰回鹤梦神剑敛龙鳞童冠同三月莺花又一春羊裘滩底在吾欲问吾津
其五
试看春花萼朝来枝上疎有形寜免化何水不堪渔道德五千字豪华十二衢寸心应未减长拱帝王居
送马汝砺
山隐隐兮蛾眉草蒙茸兮緑髪送君去兮南浦君之情兮北阙曰有罪兮薰天宜祝融兮鬼罚念莫扑兮燎原悔厝薪兮直突孰解网兮纵予悬明照兮日月牛刀用兮鸡豚宛驹变兮?橜日窅窅兮飞鸿秋萧萧兮纵鹘庐江兮悠悠黄堂兮突兀此判兮不改臣力兮当竭延北望兮瀛洲俨瞻云兮拥笏君恩兮碎首父诫兮铭骨身则远兮心迩孰朝宁兮岩窟
送王伯安还江东
吾欲歌吾诗歌诗已盈卷知君归驾速不作题桥炫春兰与秋菊万事类轮转未成山龙补且息鵾鹏倦人从日边来豹向山中变长路多西风看云亦北面谁垂见花泪自镞达犀箭国士称无双数奇本能战况闻玉署翁昨侍青宫燕神惊兔頴出目击龙头眩君学有源委文场许独擅高吟激青空逸草翻白练运斤忽成风疾足诧追雷志屈艺乃奇才高君不见伏波穷益坚淮阴多益善木大须十围金精亦百链巍巍蓬莱宫郁郁白兽殿看君来献书首被贤良荐
送王佥宪分韵得事字
出门仰青天千里见孤翅嘘气成采霞百鸟不敢企借问希有鸟南游欲何事一蜚历江海再举掠恒冀来游大韶庭雝雝领羣瑞亦有阿阁颠故巢尚深閟帝许中翺翔衘书泽顦顇鸿鹄岂不高鹰隼岂不鸷一鸣天下春所贵在纯粹何异君子登快睹歆士类凤兮盍归来德辉正光被
秋风吟
惊飈振修麓槁叶下乔林怒号卷积霭急转杨轻砧翩翩孤凤雏托身芳树阴中夜感箫韶激烈发清音下有抱贞士闻之援素琴一弹南山高再弹流水深离鸾与别鹤嘹唳声相寻律吕转清切壮怀竚萧森谁言人生贵无异巢中禽得时应春鸣遇寒亦哀吟万动各有息睹物悟人心服我敝緼袍安知辟寒金
拟古
秋夜何迢迢蟠蟀鸣阴壁蟾升林薄见露下庭宇閴萤火寒依人羸驹倦嘶枥开襟纳虚明万事谢忻戚
题林郎中瞻云卷
南望乌石山白云何悠悠下有仙人居玉宇对琼楼开笼纵白鹤凿沼盘苍虯楼前树茏葱结实长千秋仙人不下堂白发初蒙头养雏能冲霄一一动宸旒衔来五色书闪烁银垂鈎大雏奋四海健翮横九州小雏鸣朝阳逸响和鸣球仰窥白云飞怅然念远游开轩列屏素徧与良工谋图兹一寸心聊以纾百忧南山突兀起海水东南流长松耸孤翠阴壑风飕飕王母开瑶池旨酒复嘉羞紫气浮霞觞宴集多仙俦酒酣迭称夀屈指不计周笑指海上山消揺发清讴
观麦
步出城东门微径南迤逦骋马历磊确春光何靡靡苏紫及蓝黄琐细不足指引睇耒耜外麰麦方薿薿晴浪浅不扬颓云互偃倚惊乌蓦然飞翠色堕欲起万旗森摩戛力与东风抵苞桑系高畛宛若大将垒冯虚纵遐瞩诗兴勃填委朝霞餐未餍清颸历牙齿马上揖农夫愿言涤两耳年来有司良民得展四体去冬雪何厚膏泽尚漫弥朝夕时雨降足食良可拟感兹刍荛言志动气亦喜挥鞭聊一吟慷慨殊未己
月夜同诸友归自徐村
驱马临高台月色莹如镜衆星吐寒芒东方横斗柄宇定光自发林深鸟相庆驴思栈豆鸣人有归风咏吾曹际明时为道俱希圣贫同一瓢顔贵比万锺孟所重在操存原思果非病譬彼道边木枝柯何枯硬白日发荣华春条渐繁盛吁嗟枯易荣岂不由正性飞云无长停流电无久映今我不驰驱岁月忽欲竟
拟君子有所思
朝登黄金门暮上白玉堂清飇播柔弦倏忽变炎凉蟠蟀吟苔砌宵行流夜光云汉悬西南星斗何纵横唐虞布文德中国奏韶章羣后让於朝凤凰亦来翔流音激青霄奋翮向朝阳万动各飞奔赖此一人庆志士思丧元贤人愿垂芳揽镜照容鬓无使生秋霜不及少壮时摅此忠义肠仰视西日速怛然令内伤
田居
五月麦风清新蝉占高柳缓行向南阡延望亦已久露气濡我裳枯芒森触手遗禾资贫窭岂独利寡妇缅思先王时世道何忠厚老死民不流官长鲜迎走终岁庸数朝方田给十口庖厨虽未丰鸡豚养黄耆一自浇伪滋此言遂成否甔石犹不盈焉知肉与酒世降苟如兹吾於尔何有
送马汝砺次韵
岁事如流星奄忽迫迟暮甫爱槐阴庭旋看蓼花渡西风撼秋色况值连夜雨瑶琴不成调檐溜下如注缅怀同心人自昔无藏怒芝兰许深入蓬藋赖持护邻芳得屡接家善本多祚壮如百堵干足以保颠仆亷如千顷波所志在清素文如布帛衣不但形月露直绳置我旁曲木岂回互宝监悬我前清辉照门户君去我悬榻我来君倒屦汉禁柳色稠吟情屡相付胶漆方谓坚萍梗乃有数我归莱子衣君徙庐江路离合奚足云穷通理其固不见闾阎人隆寒出无袴睠彼贵介子裘狐仍舞鹭托身穹壤间何异草与树溪涧自谓清潢潦岂知汚娟娟如花人耻逢东邻妪寜知衆物情长短无定度运改王孙饥时来奴台饫此事难重陈君子道以助不须叩禅关万想劳顿悟静闻发天籁浩荡如大頀君能久此安胡为不兴慕况乃椿庭翁耆儒德犹孺包荒门下士发愤肆倾吐谁嗤吾赠言祗以道旧故
秋日寄宋侍御
西风吹鬓毛忽忽惊节变疎篱渐飞萤故垒欲辞燕亦有蛟雷鸣中夜捉纨扇缅怀同心人怅望不可见起对庭前花银河白如练况逢重七日儿女试鍼线寜知牛与女此夕真欢宴百年离合情忽如萍蓬转富贵浮空云豪奢落花片安能不衔杯苦与岁月战黄金不铸身白石不镂面负此令时节回首岁将晏
原上
东风吹古丘白杨何萧萧乌鸦号树颠鸣鸠亦飘颻昔我先世祖挺身自刍荛种德发余光甘贫长寂寥源深流易长本厚木斯乔累叶继衣冠金门拥琼瑶谁云高堂鼎不自陋巷瓢徘徊陟墓道瞻望心揺揺西山郁茏葱爽气干云霄荆莽蔽人目草色春含娇阳和发幽响好鸟协笙箫黍稷各通诚戴白与垂髫念入千载深魂魄良可招登车惧任重横带愧虚骄荣华岂不美君子贵後凋
谒王滹南先生祠
行过数仭宫步自庑南入古祠就荒顿穹碑犹岌岌败瓦翳緑草颓垣跛而立感此百代人安能不於邑在昔金氏兴豪杰稍驱集惟公负雄才辩博人鲜及入掌丝纶言侃侃激懦习砥柱不随流珪璋有操执着书阐坟典文义无蹈袭乡邦识楷范後进劳引汲能使绮纨子森然如响翕岂徒富文学自是高品级下视饕餮徒何翅相百十古人不可作流风振原隰愧我後知人徒然负书笈登堂顔欲汗端拱还趋揖虚位满尘埃户牖莓苔澁陋巷谅不改行者为迫急文芒无由睹树杪光熠熠
题长春轩诗卷
春阳无恒燠春雨无恒滋如何轩中人日咏长春诗岂有师文弦如彼鲁阳麾至哉万化源舒惨固自知庭除辟余壤百卉纷及时春兰色可悦秋菊亦垂垂修树交清阴好鸟鸣高枝俯窥华实繁仰视风霆驰吟啸皆春风习习被朱丝有时掔坠露咀嚼疗晨饥乃知广文饭不异商岭芝平生执经人庙堂今设施珍重葱郁间或有栋梁姿
古别离曲
官杨何青青野花明道傍妾东君向西坐见道路长留妾千金刀赠君双鸣璫日月如流星岁暮永相望
杂诗
凉风动书幔彷佛西南来庭柯下露叶哽咽递相催瓜蔓滞宿雨袅袅蒙尘埃草虫堦下鸣流萤亦徘徊坐感岁事速忽如车轮推门前有层城层城复高台乘风欲登眺仰遡天汉回帝子不可见青鸟非良媒中夜耿深忧泪落秋生苔
逢太原故人
浮生易飘转忽如车毂尘与子十年别念君如旧贫感慨奏诗篇况复届阳春为问城中景一一及交亲白璧犹待价巨鱼多戢鳞昔时富游子忽为寒乞身荒芜积水处时见红楼新贱子负干戈依然羇旅人遭逢太平年幸免罹苦辛感此人事变对谈忽忘真
池上
良辰不易得池上一来临微风感新緑幽兰欣客襟方洲语鸣鸟忽如鼓瑟琴悠悠南行云成此匝地阴美人隔千里赠我百炼金我有锦绶带愿言结同心
漫书二首
峄阳生孤桐弦之以吴丝坐令风雨色变出阳春词可以养圣性可以献帝墀孤高谅有合君丁贵後时
其二
曾子日在野食力事躬耕纳屦踵时决掩肘衿不盈岂无百镒馈乖义色所轻天光触鸣籁商颂出金声终焉领圣业千载崇钜名
秋夜
萧萧暮秋意似与骚人期西风凄布袍河汉影垂垂高城奏清角感怆有余悲故垒欲辞燕残蝉犹附枝烹羊及炰羔农家欣及时不念抱穷士文章光陆离忽触秋涛声壮怀良在兹
小园雨後二首
新雨膏炎垄远风涤繁林取凉李井上仲子迹可寻玄驹下危垤屈蠖鸣幽阴万类均一适忘古安有今虽复病两眦稍在惬孤襟密云焉久留素石悟同心
其二
夏木岂无阴古井亦有泉阴疎仅自庇泉苦得永年羲黄世辽邈畴与论自然稍喜禾稼成藜藿比醲鲜浮生能几许沈郁贵自宣偃卧辘轳侧南风匀树弦
夏夕
暮色苍然至凉思澹盈衿坐閲古人编稍见古人心遥岑出天末薄霭凝夏林羣动各有息衡门幽且深
拟古
翩翩海中蚌长养非一朝含灵向秋浦出没随春潮展月夜咀华精爽洞丹霄孕为径寸珠光采兼琼瑶远人致筐篚万宝坐自消本期缀冕旒何意投寂寥圣王惜合抱尺朽安足嘲
寄所知
昨夜清颸发怀君在远道双鱼不可托寂寞对池草寒露日夕凝林麓霜苦早谁念裘褐单泥滓难自保百年会有乐中岁已枯槁如何日孳孳复为毫末恼浊酒幸满尊藜藿亦堪饱同心盍来归盘桓以怡老
五月朔日独坐
风日昨炎燠坐睹麦秋暮青山当户牖黄尘满岐路旅舍亦宏敞夕阴舞嘉树羁鸟恒思归举翼未能去极目西南天哀鸣乱幽绪
春日杂言
长空多浮云微雨沾四郊美人隔兰渚杂佩不可要去年梁间燕今岁将寻巢时物各芬芳吾兴亦飘颻珠箔障东风星月耿深霄欲理阳春词朱弦为君调
二十五日有作
悴叶看复脱远听无回音美环堕石砌破碎安可任平生气颇逸不受万事侵几因儿女曹折尽壮士心南舟驾言迈先垄行复寻感此重凄恻何用荣朝簪牀头富缃紩囊中有素琴恨来煮白鹤放歌青松林
汉宫词
汉宫有明月秋风悴碧枝紫苔绣壁带积翠隐罛篱夜久星河变人来鹦鹉知旧恩随露泻余懽与日移尚忆朝辞辇深承夜诵诗阳阿新得幸谷永况多辞指斥椒房宠吹求饰室疵荣枯付堦草物化效氷澌无言掩明镜千古妬蛾眉
熊峯集卷一

[book_title]卷二
钦定四库全书
熊峯集卷二
明　石珤　撰
诗
七言古
阿堵歌
铜山夜焰熏天红宝鼎不藉钤椎功东吴黠匠夸老手一日万斛海水空何人冷笑九府公逆濞已死惟佞通虚名狼籍遍天下赤龙不救腾蛇穷沈郎兄弟一朝贵坐困海内诸豪雄金门紫闼明出入鸱鼫得志声隆隆北州司徒枉才士腥风一流千万里雀环太尉那易逢直须痛饮浔阳市蚨婆生儿好顔色岂徒褒妲能倾国一丈珊瑚满坞金千年不化饕翁血九逵一动呼鲁褒刚风飕飀吹布袍阿堵绕身凡几遭鳞鳞忽触南斗高烂醉起来不脱口凤凰下视百鸟空嘈嘈
春鸿曲
春宵爱月登高台举首忽见宾鸿来平沙渐煖关塞濶长空万里心悠哉亦知阳生进君子嗈嗈不似三秋哀挥弦振衣喜欲舞九陌何人更桴鼓山川遥望云滃然定是今年好风雨五日一雨十日风百谷尽丽阳和中阳和复阳和东风动微波开莲夸并蒂实頴爱同禾野人还笑春鸿曲不似武皇朱雁歌
拟古巫山高
巫山高十二重攅峯绣出青芙蓉朝云不还暮雨歇金舆冷落双盘龙秋横素山澹相续万壑鸣泉响寒玉风流宋玉况多情挥弦更奏相思曲曲声嘹亮绕天愁雨态云情凝不流寒烟裙紫草钿碧楚王犹在离宫泣
东阁奉试梧桐夜雨
街前碧梧十丈长下有鹳鹤上凤凰凤凰西飞碧梧老朝风暮雨能凋伤乍闻啧啧如私语忽疑四壁鸣蛩螿黄金井边玉辘轳银瓶汲水声琅琅推枕啓门望云色檐溜滴我罗衣裳倏忽云消星斗出婆娑老干犹昂藏道旁何人更太息问之无乃蔡中郎愿得孤枝折赠君弦以朱丝发宫商
题南山樵隐
采采山木凌虚上征松桧干云幽隐乍明下有饮涧之羣猱上有鸣鸟之嘤嘤短柯一振山谷应豕鹿辟易豺貙惊吾闻仲夏斩阴木百草黄落秋令行先刋菑翳後朴钜材养之待栋楹城中贵薪若贵桂两肩取足何求赢从来贤达适志耳岂山而樵惟董生劳形不殊抱瓮叟食力亦有孺子耕嗟哉樵隐有至理机事未忘安可评
东溪渔乐
敲针作鈎丝作纶结绳作网纲目陈长竿袅袅波粼粼远风来吹头上巾江花野草俱可悦海鹤嘹唳山猿嚬畴知造物有深意坐我寂寞之江滨得鱼换酒亦易致乐与庄叟怡吾真不须羊裘与鹤氅矶头磊石高嶙峋意苟造适境亦化不觉宇宙安有人溪南野老相劳问世事了不罥其唇但言尧舜已在上巢许应为草莽臣
送王懋纶佥宪还蜀
峩眉山锦江水送君西南几千里秋光如画当马头江草江花何靡靡鸣驺夹道惊山人玉堂霏屑氷霜新丈夫得志横四海焉得独守蓬瀛春当时李杜亦落落山川尚拟藏精神今人古人车迹多豪华过眼东流波及时肝胆报明主跃马食肉亦不颇君看孔明庙前栢铜柯铁干犹嵯峩不然托体金銮坡朝朝染翰宵鸣珂萤流电瞥亦顷刻奈此日近清光何
拟古伤歌行
叶落花残君不见春来秋去如飞电富贵千年劫火灰丘陵几度桑田变五侯高楼临大道宝钗金钿埋秋草张放寜知金穴平杨家一旦氷山倒君看荒塚饶荆棘当年俱有回天力劝君对酒且高歌莫负庭前芳草色
田家行
上冈下冈走仆仆驱牛下冈上冈宿冈头风雨多则多畏有儿童来牧犊短裙蔽膝筐系肩此是贫人来拾田老夫浑有十亩麦大半人家种子钱年年田中穧不敛今年刮田如镜面秋田虽好犹未熟熟时更有还官谷
东华真人图代寅轩先生题
徐生入海不复还人传已在三神山山头宫殿千万间青玉琢户黄金鐶银城射日日色斑望之可见不可攀不可攀那可度谁人海上遇安期貌得山光入生素雕琼作树瑶作华白璧楼中张采霞灵芝五色蒲九节青鸟牕前堕红雪蟠桃结实三千秋大仙小仙来宴游或驾苍麟或骖赤虯或乘白鹿或服青牛采丹葩兮緑萼杂瑶草兮为羞扬清歌兮云驻玉麈挥兮风流扬歌兮挥麈吹箫兮击鼓弹湘弦兮执鹭羽青凤吟兮白鸾舞吾不知其为谁或童顔而貌古东华真人须满顋吐吞日月餐风雷天浆一滴可以祛尘胎何况日饮三万杯黄芽夜半珠累累瑶光直上冲三台青头童子时往来我欲因之问王母瑶池之会岂可复得哉吾间东方朔李谪仙年来亦在瀛洲边二君於我有旧故公其为我相周旋不知奇辩犹能雄斗酒一吟今几篇东华真人笑不语但见花梢露如雨桃源旧事言未终回首洪波几桑土
题瓜瓞图为刘验封
冈头十亩春膏足晓色和烟放新緑雕云扑地正离离忽覩金葩明绣褥长茎短蔓相钩连巨瓜小瓞珠璧聨蛟龙得雨欲飞走虎豹出穴犹聨拳谁言将军印如斗掇取累累系双肘分明酿作清冷泉丹砂玉屑争春妍士庶不敢轻疐齕锦幕献将天子前忆昔名工发毫素岂乏青山与茂树长风悠悠度阡陌平林蔼蔼幪烟雾谬说根从海上移直疑家近青门住文章五色未足雄子孙千亿将无同周人昨夜奏丝竹此意犹播声诗中瓜瓞兮绵绵绵绵兮瓜瓞为君再颂大雅篇齿颊依稀洞氷雪
桑条韦
桑条韦青青照田圃二月神龙不行雨緑阴婀娜宿鹦鹉桑韦正含滋鹦鹉来哺儿鸣鸠戢其羽戴胜无降时忙杀蚕姑摧散丝宫中筐筥那得知一丝两丝缫未尽倦点牙筹上堂寝健蛾鼓翅揺春魂蹋碎珊瑚黛眉损桑韦桑韦好归根城南斤斧星月屯潞州别驾宜少恩豹韀骑士身虎文
梦程正之
少陵三夜梦谪仙魂来魄往枫林前今吾梦君亦连夕邂逅相逢道相忆似为九天风露长怅望江南归未得布帷夜久风凄凄颠倒衣裳为君啼鸱枭得志燕雀举凤鸟文章无宿栖昊天七政谁与齐玑衡倒植昂或低臯陶五帝不可问坐对青灯落寒烬人生逆旅会有归但取荣名比华衮
登临篇
登高丘临清流惊涛拍岸风萧飕东奔到海何日休浮生聚散类萍梗满地花草凝闲愁士稚空盟大江楫仲宣复上荆南楼日落苍梧思帝子风生芦叶按伊州富贵豪华成莽苍斜月窥林影千丈谁家金坞草犹黄旧日歌台人竟往旧人已往新复来仍张宝瑟劝金杯流鱼偶与水相得长啸不知山欲摧鬓毛未白心成灰城南啼乌声絶哀长空蘸酒波澒洞峻坂堕足愁崔嵬仰天愤顿一起舞蹋碎石壕千古苔
清夜游
宫夜泠泠月华白娇骑踏空红堕雪西园门外驮鼓声十六院中乐齐发杨郎萧郎各一席千年啮臂宫娃泣坐中谁是陈宣华宝带犹拴绣同结芰荷风柔酣酒霞锦缯綳树啼双鸦侍臣自舞王自歌蜥蝪香销金缕纱佛经仆射呼不起梁燕才人竟寃死潼门烽火照宫红犹自心轻汉天子龙舟翩翩蔽白日醉拥笙歌南下疾一声悲铎不堪听至今江柳生愁色
秋莲曲
西塘菡萏初破红小舟荡漾东南风罗裙曳水蘸轻碧惊起沙头双落鸿昨日采莲莲尚好今朝采莲莲已老緑房结子空垂垂翠黛朱顔可长保江湖日暮生嫩寒鸳鸯双飞不过滩回首女伴各无语泪洒铜仙承露盘
有所思
双星荧荧隔秋水秋入城头漏声里牕间梧桐风瑟瑟青鸟南飞月华白朱弦一拨意已传梦绕博山双紫烟藕丝易脱云易散十二碧峯秋雨前
送静学先生南还
文星夜半属紫薇北门学士江南归江头新水漾轻舸清啸裂空云不飞壮游絶胜窥禹穴锦袍不独夸渔矶忧深廊庙见顔色历尽世味忘甘肥锺山直道饥花鸟寜知衮职思华藻钜笔明教赋两都安车又见迎三老龙门贱士言非夸海内文章公大家公方鹏运击千里贱士望洋真井蛙他日龙泉如可用雷生争敢负张华
伤徵伯
冀北多骏马君才自乘黄长安多神雀君才自孤凰一鸣安足尽子志快览六合窥无旁东游名山跨絶顶词焰一吐千丈长槐花照地烂宫绮四方学士奔且僵天门咫尺病在牀老兔泣月秋无光平生佳句漫收録上公来看泪如瀑碧水愁深洗墨池幽庭恨折栖鸾竹海波东流日西倾古来轗轲几豪英鵩鸟不还贾太傅鹦鹉重伤祢正平造物生才意良亟往往弃之不甚惜岂有苍天忌令名至今兰畹生荆棘世间万事莫开口谁人松柏谁蒲柳陵谷犹应有变迁神仙讵谓能长久因君感慨壮且衰楼外瑟瑟阴风来君岂复能登高台长流濯足一万里落日高歌三百杯人生有生会有尽清泪等间成緑苔
竞渡辞
竞渡复竞渡波光浩渺渺潮头如马来舟子疾於鸟轻舠迅檝鬬缤纷伊谁从之楚灵均江深海濶安得济鼍拚鲸吞愁杀人苍天不照烈士苦日暮洞庭闻击鼓九辨谁招梦泽魂一杯枉酹荆南土竞渡兮来归湖上兮依依櫂歌齐发泪沾衣宝笙瑶瑟清且哀四望踯躅悲又悲安能遇君与君携
暮夜金
暮夜金光陆离故人心君不知金经百炼不爽毫与厘故人之心良似之还君金君往矣但愿君为清白吏絶胜千金报知已
九门城晨望
平原黍稌风凄凄汉家荒城大道西田间古瓦碧如钿海日欲上山禽啼村童掘鼠拾断戟渔父高歌悲故堤犹传天宝盛烽燧轧荦山人贪艶妻汾阳血战禄山死杲卿义名恒岳齐时移事去陵谷换车毂年年下长坂草色犹连碣石青涛声岂惮沧波远武灵台下春云生董相原前秋露明谁家牛背横短笛高呼一声千古情
秋园
露华缀草秋离离回风卷叶扬赤旗老槐团团翠如盖山鸟欲下惊曲枝自临古井牵素索农圃滋味须吾知平生骨法本贫贱谪仙福薄王蒙痴安能久蹑名利场猛虎赴塘当无疑虽非祀竈可郤老庶几服息能忘饥篱边寒蛩忽唧唧满林秋色正葳蕤为君痛饮三百爵醉待明蟾生海涯
神树行
我家坟上老白杨风摧雨蚀分枯朽一脉才存天地性十年更作风雷吼崛起似有神明扶发荣却在凋伤後路傍行人坐叹息此事依稀古曾有上林高柳僵复生田家紫荆悴重茂间关海峤存遗孤斡转乾坤赖贞妇岂独义拟卫共姜自是忠同晋杵臼秋霜照胆繁本枝幽谷回阳保长久龙皮屈律张万鳞虎骨聨拳露双肘气排霄汉春愈滋势压郊原地增秀阴功自得天维持世泽谁知自忠厚临风瞻拜思不穷更祝多男与多夀
有所思
东风二月扬新沙忆醉燕南豪士家狂歌剧舞共春色正值东邻桃始华情阑每厌筝笛聒意放不遣山林遮船头诗篇船尾酒解缆直下清溪涯太原乔生兴踔絶偏爱渔蓑冒风雪杯空正自吸流泉月出先判宿岩穴封龙山人意原苦坐觉悲风起尊俎鬓星岂乏长安尘衣斑尚带西湖雨百年离合江上云万事纷纭江水纹千里夕阳春草緑停云空忆鲍参军
秋塘曲
长陂水落鱼龙冷芙蕖堕香菱叶靓采莲犹系青娃船萍藻中间照粧影岸上人语积渐稀罗袂掩面踏船归亦知明年荷复出但恐緑鬓失芳菲人间白日不重午黄金自可当年挥悲歌一声下江渚回头更见鸳鸯侣落日悲风叶乱飞藕丝愁绪俱千缕
招隐词
秋山惨栗兮吾土肥园蔬畹药兮犹光辉路余菅兮可缉屦池有荷兮能制衣山中之美人兮胡不归秋江兮白苹緑波起兮鱼鳞鳞吹长笛兮激丹唇鸟盈盈兮云纷纷胡不归兮山中之美人吾尊兮有酒呼明月兮当牖緑竹兮与邻清风兮为友美人乐兮且久緑顔兮皓首
望苍岩行
苍岩之山在何许大行东来如马驻上有千年不老之长松下有清泉及茂树颠猿栖其中千岁亦不去玄鸟吐云白鹿走异相不独隋帝女山翁饮水犹緑发野草通灵亦金缕吁嗟乎佳哉名山神仙直在天壤间我欲从之问大还路远莫致行苦艰但见淑气拥丹阁奇峯历録青如环百里之外且如此何况暮宿玄圃朝洧盘人生不满百日月凋朱顔安能不行乐苦为名利悭到头钟鼎亦徒尔眼前行路犹间关君胡不归来山水有余欢吾为汝致安期枣更为汝栽武陵花黄童高歌素女舞同醉吹笙王子家
溪亭
溪南小亭清且孤渔父送酒刚百壶水风欺人双鬓短飞瀑不救诗肠枯轻帆翩翩进复却蒲梢初长莲未萼惟有杨花恨别离化为萍草犹飘泊浮生百年无定踪太平景象长雍容不妨烂醉卧溪上夜听黑潭鸣水龙
灌木词
灌木萋萋兮露既濡草抽萌兮杨垂须岵不可陟兮屺不可踰白日皎皎兮下丘墟神飞越兮道阻迂仰归云兮不能俱园有桑兮巷亦有车嗟祀事兮弗驰弗驱陨涕泪兮庭之隅金章赤绂兮徒华吾躯
行路难
我歌行路难路行人听之羊肠鸟道未足险眼前蚁垤何参差去年栽花今荆棘舞台歌榭无顔色朝朝风雨夜未休美人空抱瑶弦泣湘江欲归归未得霜华剥尽秋蝉翼但觉年光逐逝波不知何地留欢国行路难不能不行奈路何宝刀骏马成蹉跎道逢酒伴且痛饮世上知心本不多
燕歌行次静夫都宪韵
东风吹古丘客泪垂清澘燕豪冻欲死剑指无闾山弯弓夜猎黄草湾层冈上接飞猱攀锦弢银甲四十万往往驰骤呼泜间秦人远交衆不悟鲁犹姑息齐何顽千金致士一语走何怪白日开函关报燕书成事已去拒秦璧返谋何悭英雄忽随易水逝境地岂复长城闲至今国士犹感慨似有剑气藏蓬菅时清兵甲弃不用世上耆叟多清闲鶡冠者谁双鬓斑高歌欲挽余风还先王治日未忘乱夜拭龙泉照酒顔
题老子出关图
南山爽气开秋晴紫蜺抱天西北横关门令尹早闻道周柱下史能研精青牛脚健风雨急彤芝作盖云峥嵘乾坤合放双眼碧河汉欲绕飈轮行洼盈白黑万物理浩荡广莫真人情无为始知有至治抱一可与言长生崆峒山前逢广成海上旧结安期盟露桃神枣共春色云际彷佛闻竽笙江楼夜悄醉华月文星焰属三台明瑶宫银阙望缥缈青骡谁识芙蓉城大江东流秋水清梧冈日上天鸡鸣千金为夀未足贵愿逐羣仙歌太平
都贞妇辞
秋霜雨空白日孤老死不逢程大夫新凤傫傫自哺雏十年泪着梧桐枯乱来谁问唐与都徐家弱女能奉姑氷辉玉映如合符古人谁云今絶无似闻义壻报翁死节妇之子宜有此
碧牕曲
银河夜悄氷蟾泣露蕊风荷软无力香奁半掩碧菱光独向牕间理蝉翼南风挟雨江云湿緑怨红愁满胸臆可怜明月如青镜不照妾心同铁石人生命薄空自惜转眼风光成故迹愿郎身与松柏坚随意萋萋寒草碧
初凉曲
新凉入帏秋思醒帘间啧啧络纬鸣起看银河堕金屋仙槎髣髴空中行西风桂屑晨盈盈露盘不假丹砂成九华真人亦珠履何必六贵夸簪缨曲江春水春又生过雁千古谁遗声飞黄未落祖鞭後白璧坐使秦城轻金陵酒美旧有名吴娃再见发已星龙泉解换一石五正值城南风稍晴
浩歌行
春风秋月何年毕今人古人三万日少年不觉成壮夫一日悲歌长六七人人都说太平年年去年来亦忽然未论功名到钟鼎须臾白日凋朱顔君看书剑还如故烟阁云台不知处古道聊驱羸马行壮心几逐飞龙去长安辩士如悬河豪气能倾马伏波簪缨貂锦一朝歇露盘仙掌仍嵯峩君不见杯中酒又不见筵前歌酒阑歌尽人何在依旧年年芳草多金印玉腰真可羡丈夫未遇欲如何
望春曲
百花篱边夜飞雨蛱蝶愁多散还聚惜春心绪无奈何欲逐游丝成万缕花间好鸟鸣聒聒柳风吹绵绕天末一春不敢上高楼记得楼前嘶叱拨郎去去不来花残春又开门前远人语又是寄书回
送刘司直先生使淮府
朔风吹南骑宛转如游龙中夜戒仆夫行行未从容麒麟殿前初降节华萼楼外犹闻钟君言入耳那敢宿飞云极目何重重翰林主人留不得江南碧草生春色乘风欲濯大江流惊散鸳鸯与鸂鶒江流潺潺几千里君王恩深如厚地赤社遥看金册来故乡又见文星至君不见昔日巴蜀还相如县官先驱光里闾佳哉此行良似之志况不在驷马车胸中锦绣万段余时乎可卷亦可舒但恐江山未容尽高兴讲殿日来催进书
冬日寄雷广文
回风垒红叶簇簇绮縠纹栗烈薄重裘东隅负微曛当轩对酒不能饮忽忆郡中雷广文广文甲第阳和西朝朝冠盖夕轮蹄置酒耆英日高会门前突兀青云梯云梯耸寥廓东望大悲阁门楣莹如洗南瞰滹沱水阁势峥嵘千仭高老鹤直上危颠号吐吞云物挹四极下视羣动如蠏螯滹水奔霆入溟渤怒涛汹涌如车突海神夜起探沧波万颗珠光弄明月国之雄观乃如此士生其间富文字历都并海笔力肆我欲问之司马史嗟哉山川勃郁锺豪英英风豪气还与山阁相支撑摩空作赋声铿鍧词源一决翻鲲鲸忆昨登筵一相见孔融新识龙门面餍饫清芬十五年使我倾盖心怡然丈夫邂逅有相感雄襟纵发时翩翩公顔如童发如丝日服沆瀣与朝曦风烟近望阻谈笑倚剑长吟有所思
留赠翟克徵
海鱼移来海边住照耀海水生紫雾凤皇亦绕丹山飞采霞光属青桐树丈夫远志千万里幽冀朝游青兖暮浩浩长风振佩环悠悠芳草迷归路逢人尽与道寒暄论心何必分新故相期巨擘俱抟云不学寒蝉空饮露君家善庆闻有余大鸿胪卿亦新除攀龙不独一身贵挂角况有当时书我行共北拭双眼青云有意君何如
东阁试春日喜雨
西山多积雪日暮呈清光协风自东来吹緑到池塘池塘昨夜春草生羣鸦哑哑含春情遥听宫车藉千亩辘轳声转轻雷鸣青帝勾芒驱白衣中天倏忽晦复明六街无尘见甘雨谁将万斛珠玑倾曾见珠玑雨下土无食无衣竟何补但愿淋漓浸田壠壠头不独商羊舞小儿拍手歌太平老人援枹击土鼓西牕兀坐兴有余阴阴草色侵庭除披衣登高发长啸王家膏泽真随车北望银山气葱郁乔松老栢青扶疎青扶疎雨如液农夫荷耒正南行桑柘无烟芳草碧
惜春词
青琐烧灯人夜语起看夭桃落红雨荡漾春光系不回杨条枉自垂千缕南邻少妇色惆怅朝朝独上粧楼望封侯不顾家存亡何必薄情惟鲁将
伤哉行
谁言负休不择地青苔白石安可弃谁言贫仕不择禄人情一旦如转毂东家生子颀且长西家小儿亦相当鱼龙头角或上下凤毛鸿翼俱翺翔九重昨夜下明诏东家蓬户生光耀少年位列执金吾拥者拥兮趋者趋怀宝不售君子节太息西儿犹服儒街前燕雀无虑万朝朝东飞暮西返东家画梁稳可栖切莫随风飞向西西家网罗不可度门前冷落无遗梯嗟哉人情反覆安有公燕雀亦与人情同回身掩户且高卧安用空罗张晩风
拟古远离别
风飘飘雨萧萧落木下寒蝉号长相思緑满枝东流波无尽时送君长安道伤心对秋草祗道蚕时归而今桑已老君真弃妾妾怜君暮暮朝朝作雨云随风忽上君衣袖莫道无声君不闻
美人歌题潘侍御画
緑牕朱户悄无人花枝照眼明青春美人睡起向花语惊回蝴蝶飞西邻佩环欲整娇未已蝴蝶不来花莫嗔寒烟作愁千万缕莺梭燕剪催人频机头织罗才丈二冉冉日月将逾旬舅姑年来厌纨绮此罗岂欲荣妾身闻道儿夫致将相织成仍绣双麒麟君不闻乐羊妻有言茧丝积寸至丈匹天下事难仓卒成独立清阴花绕膝
题李冬官时升墨竹
淇园园中万竿竹疎如离人密如簇清阴不逐梧桐梢高干还来凤凰宿长空夜寒云不流凤凰雝雝鸣上头娲皇倚听截笙管一十二簧声逓换汉中郎笛秦女箫律吕随风切云汉君不见王子猷此君不可一日无又不见阮嗣宗中林啸傲仍提壶谪仙之裔亦爱此高兴复与前人殊欲劙老节纪故事汗青滴滴秋霜孤枝柯琐屑亦不弃急呼毛頴濡其须上下百千万亿载潜光寒骨蒙褒诛嗟哉虚心致用君子器乘时钓宠非吾徒为语徂徕及新甫同盟岁晏期不渝
上刘司徒
东南白鹤清且孤往岁亦上黄河图刋山注海功立就万姓得免鱼鼈区商宗午夜梦良弼晓入豸府风雷俱诸难历尝汉太傅三物竟付周司徒平生蓬藋切山斗画省未敢轻抠趋涯师丈席一相睹氷雪落齿幽襟孚维公凤凰下千仭安能顾此鸡与鳬芝兰萧艾两不弃亦谓此是同年雏开心已觉江海倾忧世忽睹春阳铺宰臣谋国知即语远视万里如坐隅嗟哉万事动有拘安得回天如转枢上为文武佐张弛下为匹夫匹妇完肌肤後生小子非献谀亦岂抵好吹齐竽斯文世契有相感景望讵忍分云涂
听雨
芙蕖出水高作盘夜来着雨声珊珊客愁万种滴未尽离梦五更敲欲残翠衾生寒花气湿庭阶无人虫唧唧起看緑柄仍扶疎何处湘灵鼓瑶瑟君不见芭蕉叶梧桐枝离人一听思千里亦有潸然堕泪时阑前不复植此种恐经百感凋华姿今宵忽听荷盘雨依旧闲愁千万缕乃知古来壮士多悲心不用当筵怨歌舞
东风别
我欲留东风东风不可留百花吹尽已无力青舆旋轸芳池头啾啾鸟声啼不歇就中黄鹂最啁哳千呼万转唤不回东风东风从此别嗟哉进退与疾迟不言君自知阴阳莫道如环转秋菊春兰亦有时
樵山吟
樵夫岁岁居樵山短斧入山樵采还双肩向市易斗粟堂上日暮俱垂斑官家谬选备工役报国那能惜筋力运斤直瞰危鹘巢唤侣时招牧牛笛寜知今年法令改青山却用金钱买有斧不得重刋云无钱誓欲先逾海昨日城中丁壮来城中百事犹伤哉析薪已费千余万卖子不足私门陪衣裳蓝缕敢自惜已看釡甑生尘埃贫家止有田十亩定知明年非我有安能遯迹豺虎之深林县官来时无处寻
吴侍御父母挽诗
青山日暮生紫烟岂有宝玉藏山颠层峦如壁护风雨林鸟喔喔号旻天山中行人知故事江南往日多遗贤鼓琴不独伯鸾隐亦有种德如耕田人消岁改墓木拱儿身复在君王边天书昨夜赠泉壤寒光直与青山连鸢肩豸角世所贵寜知季路心凄然欲知季路心凄然檗苦梅酸年又年
残莺歌
贱子歌残莺莺歌声递续负此垂杨阴明朝日月促宛转复迟回莫是离人曲似恨上林枝春啼犹未足玉堤几度听凄清半是湘灵鼓瑟声朝桃花上音难写暮雨台中梦不成幽谷东头乔木近殷勤更奏商弦引征马踟蹰泪暗垂芳心郁结愁难尽残莺复残莺羇怀今夜生茫茫海角难求友漠漠天涯谁有情须知不是乌衣比空烦王谢堂中耳今人惟有名利亲不爱清秋爱暮春老舌如簧君莫惜堤防利口能黄白
送伍朝信守寜波
官柳风柔拂酒盏渭北江东意何限五马谁驱高盖车画省秋云犹满眼累累肘印腰带黄太守年才三十强闾门不敢鸣驺过里中长老多父行高堂日迟采衣舞一觞一咏声琅琅紫微钜公顔色扬诸孙绕膝儿绕牀牀头经史映簪笏膝下懽娱殊未央亲恩君宠两磅礴膏雨还随使车落深村无吠公府多神雀爱月还登镇海楼寻幽或到烧丹壑镜川几曲春澄澄人言使君如水清棠阴无事坐舒啸惟听江声杂鸟声
题程正郎蟾宫折桂琼林锡宴诗卷
蟾宫前後交桂阴桂气袭人寒不禁吴刚倚斧夜不寐兔毫冷浸氷壶深青袍緑鬓谁氏子独上云霄亲折取归时不遣素蛾知两腋西风日千里东风吹尘红映道恩光着袍緑如草男儿得意非寻常出门仰天气浩浩雕琼作树瑶作华乘春早宴仙人家蓦听虞韶杂鸣凤停杯一啸凌紫霞
闻罗景鸣入京
鲸牙漱海珠贝翻鳌足暴柱神鬼奔罗生尾月掣兔頴横笔如彗当天门列星吐焰烧紫垣银潢小水漂崑仑奇词一放衆怪缩长剑倚日龙当轩江山何尔郁始发产此异物之轮囷五经百子世所有咀嚼玩味平且温片词尺论一经口歕作万段霞纷纶羊肠诘屈未足险惊雷破地山欲蹲宗师吐舌方朔走侈丽慎勿矜文园况有元气贯脉络高深得奥愚骇繁圣朝文化洽寰海闾阎草泽俱饰辕固应有此大匠手雕书五辂修轮轓绡纁紘紞方有待岂止山藻兼篪埙材奇益知世运美士大始见民风敦有时调笑狎诸贵意气岂睹崇与尊我惭同袍更馆阁寒鸿乃逐孤凤骞徒能问字向扬子敢望学剑逢公孙天南矫首识虹采词海觊君能一援
远别离
秦云陇树高复低君去台轮西更西亦知此别经岁月临岐素手牵衣啼山长水深覔无处妾心如荼苦复苦玉容顦顇金缕裂犹忆徘徊出门语春氷易消云易断妾意如何不零乱人生难得驻朱顔空帷夜长泪潸潸
长相思
长相思长且深暮云湘水愁阴阴海棠庭院燕双语恼乱无人知妾心妾登池上楼泪滴池中水水声活活向东流妾泪将心千万里
乌夜啼
庭前古槐犹未花宝钗晨入儿夫家儿夫重侠轻离别空林夜半啼乌鸦谁将鸳枕千行泪却寄龙城万里沙
折杨柳
千辙万辙晓行车谁人折柳临长渠红顔皓齿春闺女掩袂攀条独无语秦楼不见吹箫人灞桥空有吟诗侣天长海濶飞鹏翼迢迢直到天池息青琐朱扉闭阿娇绮牕日暮生愁色
行路难
卢家语燕栖画梁美人夜半宴兰房瑶琴欲奏弦更张移宫换羽声低昂歌喉舞袖竞韶光花顔照人藕骨香欢娱欲尽解鸣璫寜知杖策走咸阳君门咫尺不得见空弹长铗歌清商世路崎岖行不易丈夫未遇同寻常
怨歌行
黄牛将犊鸡将雏辛苦不异汝与吾一朝雏犊背母死洒泪空成草头水梁间紫燕轻复斜谁歌乌衣野草花纺甎尚有未完线绣帖犹藏旧镂纱吁嗟吾儿不还家城南愁杀双慈鸦
上殿熊
熊上殿昭仪趋谁其当者冯倢妤玉顔岂能编虎须不难一死遮乘舆孟阳登牀信诳楚亦有华泉逢丑父分明造次效忠贞岂意婵媛成错迕傅姬手持黄纸来昔何勇鋭今何衰两朝泪湿黄金堦宫中妬色亦妬才
拟古将进酒
铜龙水涩蟾蜍泣桂花参差夜云碧地上落叶何纷纷花枝不似三春日鸿声渐远江水寒百年转眼风月残夜深杯满君莫难
寄衣曲
越丝回波翔紫凤丹芝水花相间香并刀剪緑藕丝脱中有二十四鸳鸯碧牕夜寒鍼指冷一线未缝双泪迸秦云陇树千万重欲寄还愁道涂梗封题锦字托衣中殷勤先谢西飞鸿
铜雀台
西陵緑树无顔色邯郸女儿犹艳质魏家空起千金台一旦飘零同瓦砾名姝绮丽皆尘土至今里女能歌舞粧成仍唱望仙词梦回不记霓裳谱人间白日奔隙驹緑顔回首雪盈颅秦楼楚榭今安在日暮残鸦下冷芜
首阳薇
朝采薇露未曦夕采薇风凄凄岐山东来墨为縗大白小白悬两旗食周之粟不如蕨与薇蕨薇虽不饱应是商山草
娬媚謡
娬媚复娬媚不道李与桃阿娇十四着绣袍锦襦双佩并州刀自从贞观见天子宫粧靓丽珠鞋高亲挑佛灯诵佛语邂逅君王泪如雨未央前殿恰垂帘白马道塲齐抱杵提兵谁遣太法师缚贼亲烦长公主大云经梵不足听天堂火发延御屏雨露新归奉宸监浮屠鬼战金轮庭李花不开媚娘舞海内纷纷争好武道旁谁遇触邪冠骨肉不如岩下土
磊磈行
深林人稀豺虎嘷荒崖堕石海漱涛长安万里烟浩浩黄金触手轻如毛貂裘敝尽何足惜腰下焚焚双宝刀西来黄尘扑天起将军破敌见天子圉夫竈下尽蒙恩困杀英雄老燕市燕南美人好顔色压酒槽头劝行客东风舞折柳丝狂醉击龙泉按歌拍歌声嘹亮舞熊柔不数当年宋意讴知已难逢头易白出门跨马路悠悠
迎冬词
画檐小铁嘶北风疎栊日影揺轻红叠绮重茵夜云暖博山紫气飞遥空霜凄落叶护寒井素绠萦纡指尖冷翠屏东面绣新苔幼出潇湘美人影日高宝瑟拂蛛丝鱼上深潭雀绕枝十二阑干烟细细伊州一曲谱相思
大陆行
大陆泽水秋泠泠苇花初白荷盖青红裙荡桨红波靓八月江寒犹采菱菱角槎牙芡实满明珠紫贝多零散白日清歌应石淙黄昏鸣佩随归伴西风作恶凋苎衣穠华回首叶飞飞塞鸿嘹唳江南归阳和渐减霜生威百年富贵转眼非昔人游处尚依稀水头屏营见渔火深夜洞房清泪微
陌上花叹
陌上花何离离秋风吹汝汝不知汝有丹葩及紫萼恨汝不值琼瑶池朝朝行人暮游子泣露酣霞何日止花枝渐减秋月寒独抱余芳道旁死不如二月杨柳绵犹自飘扬帝城里
八月九日雨
前年棘闱苦多雨观音街前泥没股单袍赤脚来叩帘八郡英豪面如土今年此日雨复多长安走马知如何鱼龙惯识风浪色禹门寜畏高嵳峩冲冠已夺战士气落笔不数将军戈岂无昌黎豁衡岳或有傅说为滂沱桂香葳蕤晩含露天汉西流闻棹歌
大行山行
大行之山何崔嵬岩幽谷隐藏风雷汉军已料骑士屈魏武重叹车轮摧其开如陉下如井云作炊烟瀑垂绠羊牛只道来层霄鸡犬方知接人境山僧何年住山顶亦有山田二三顷非关避世应避名我欲从之玩流景
行游乐
初夏清和燕子飞游人陌上鬬轻肥罗襦小步作伴归翻涴宫袍新赐衣去年幽花恨欲死今年花飞逐流水是处笙歌感岁华何人夜月思千里纷纷末俗不足谋岂独当时赵孟偷一饷清谈误平世空令儿辈说风流
城南思
肥累城南花满地紫燕双飞掠香水雕题画栋带新巢惆怅重来阿娇死堂前宝瑟待新张短扇轻衫生细凉畴知儿女成参商一日悲歌千断肠穷通夀夭不有素小智锺情苦复苦轻颦巧笑尚平生骨肉分明化为土城头漏尽西日徂有钱莫下黄公垆烂醉百年何所惜鸾凤鸱鴞等无益
凉风曲
凉风凉风汝勿至行人为君掩双耳緑杨萧萧叶半脱一步愁深千万里昨朝犹着越罗裳今夜洞房添锦绮百年展转凉复暄緑发丝丝今几缕凉风凉风汝勿至江天寂寥愁到尔
妾薄命
女家赵下襄阳曲往来大河荡轻桨娇红腻白照清波一曲高歌衆惆怅去年花枝今又红白日西没月生东顔色空随落花阵恩情旋逐东南风当时容顔不自保而今零落同秋草夜夜伤心泪暗垂出门万里长安道
雨雁词
猛雨断哀雁离离不成行寒云蔽关塞落月暗潇湘楼中鼓角飞秋霜仰看孤影空彷徨拈鍼绣作孤鸳鸯为寄远游都下郎灯寒指冷夜寂寂独抱瑶琴为君泣
郤湖献
侠累死袁丝僵近时裴公亦被创臣岂不念存与亡丈夫许国能自臧况闻君王旰未食思政殿前还叹息不才幸备鼎趾臣岂惜微躯化为腊江西湖南献各寝头上神明方檩檩金吾两导夜逶迤臣有丹心为君尽挠法全身臣岂忍
熊峯集卷二
[集部,别集类,明洪武至崇祯,熊峰集]

[book_title]卷三
钦定四库全书
熊峯集卷三
明　石珤　撰
诗
五言律
晴郊观麦
纵目晴郊外青青麦自芳叶藏前夜雨花带及时香浅浪初凝绿轻云欲试黄东风来往拂应为两岐忙
睡起
白昼清如水当轩纳好风形忘开口外乐在曲肱中竹榻偏怜旧绳枢不避穷偶怀徐孺子还愧食非躬
晴坐
十日不作诗新晴偶捻髭冷云含古意秋叶记相思疎懒成何事萧条对此时谁家砧杵急空乱郢人辞
秋雨
何事秋来雨萧萧便不同已愁闻落叶争忍傍梧桐客路思千里长门望九重几人当此夜挥泪亦随风忆在京师与从善郎中雨中倡和颇多今君南徙怅然有怀
对雨思前事挥毫忆俊才诗情同贾至仙客本天台别後坛应冷春深鴈不来金陵城外路一日几花开
春渡滹沱
世路无闲日风波岁岁新东风沙上鴈落日岸头人去国曾千里还家又一春林花应笑客忧病往来频
雪鴈
懒客无多兴庭寒昼掩扉几人江上钓一雁雪中归独往心何壮遗音世自稀春来诸伴侣有愿莫相违
题董太守连枝巷
手泽经年在深悲人未知陟冈空有望同被己无时老堕风前泪灵锺雨後芝他年羣从辈长合诵遗诗
静夜
十日不对镜新霜又几茎疎灯长伴客过鴈一留声钟磬城中满星河槛外明遥闻花月院停杵话西征
和许黄门九日述怀
往日看花兴中年苦太迟静开平世眼闲对廪秋时风雨催枯干江山得几诗因怀工部句濒老释欢悲
宿性公院
清斋夜无寐星月耿前除野客寻诗罢高僧入定初欲来还去梦才读又忘书岂为悲华髪聪明渐不如
出西郊
久积丘园思春深始出城水添幽涧满花发旧枝明野哭闻修祭田炊见饷耕年光随眼过几度得闲行
故关道中
晓望榆关道肩舆坐未安石墙多五色山径忽千盘松栢何年树风尘旧日冠半岩有兰若试上白云看
夜起
鼓柝清溪夜张帆待晓风月中鸡唱早天下犬声同暂住能留迹重来欲作翁年华等流水回首语篙工
偶书二首
紫阁金闺吏穠桃郁李年鸣钟朝进食撤幄昼分筵祸浅方深念时危未稳眠裂冠如可忍寒暖付青天
其二
笼鸟曾矜宠阑花大逞姿不因风雨夕那识艶阳时万卷将焉用扁舟尚可为从今持史论应悔过崇卑
过清流桥北望
江国春多雨偶晴图画开竹边朱户启花下美人来高柳藏歌榭新莺过吹台近郊山更好苍紫竞崔嵬
晩坐
春色晩何在绿杨来数鸦影单犹作客梦好转思家风雨牀头剑笙歌上苑花百年空健兴惆怅日西斜
午坐
松韵洒寒髪清风销积怀似难芟恶草无可障狂霾湖海书频滞山林愿未谐知音不相待明月满秦淮
秋日寄孟贤
秋声惊短鬓忽忽过中元荷冷红初褪林幽绿尚繁归心梁上燕客梦槛中猿不得张公子同来倒玉尊
宫词
水殿荷风软云车草露新帘垂三峡雨香散六宫春青雀黄龙舳朱衣画袴人君王浑未厌歌吹已经旬
冬夜
夜坐无他事危居拥布袍断编繙竹简残火爇松膏寒暑双车毂生涯一羽毛涓埃浑未报素食愧吾曹
南庄书事
罢读离骚赋悠然解独酲苔痕石上绿山色雨余青鹄立怀东观鹏搏快北溟残莺犹有意闲向柳边听
送赵鸿胪省兄
春草旧多情西风别恨生高吟动池水清梦落江城密线秋辞母崇冈晓望兄鹏飞聊一息回首又云程
送人
彩鷁乘风顺名山过几州地形多北共天汉自西流冠履三千客琼瑶十二楼忆归江海上应述太平讴
移居长安门西安福巷
谁言广陌好陋巷亦清幽夜月春长满晴云昼不收宫中闻报漏门外度鸣驺时复乘间兴凭轩望五楼
道院
山中逢道士尊酒坐逍遥草色连天绿云香入幔飘古潭龙夜语紫府鹤晨朝应有飞仙侣倚楼吹玉箫
送别
我送霜台使还歌白雪篇微名曾附骥奇骨自飞鸢梦切云霄上情忘水石边临风舒一啸惊断夕阳蝉
喜晴
几日多风雨新晴乍可怜青山当屋角白鸟到花前扫榻袪尘梦挥毫着短篇不须登汉阁有思欲凌烟
早朝二首
南风霏早露筦簟觉微涵宫漏犹传五邻鸡已报三冠从灯下正笔忆殿头簪跨马看城阙彤云晓正酣
其二
散步瑶台侧东方尚渺茫御沟惊佩落宫雾着衣凉上将金装甲台臣皂作囊景阳锺未尽天语彻檐廊
灯花
谁道春光薄寒灯亦放花粟金装宝树文火伏丹砂千里长为客三年不见家明朝有乡信遥寄自天涯
开户见残月
开户见残月雕弓已下弦蛾眉窥浅水玉玦在青天近寺闻清磬趋朝握短鞭不因钟鼓急春晓正高眠
代夏先生题风木卷
西风吹拱木哽咽不成音树古疑翻海人亡莫问琴泪明原畔草魂黑雨中林日暮啼鸦急应怜孝子心恭承诰封母赵为恭人进四品秩从家君贵也喜而有作二首
乳乌思反哺荏苒一春无圣主推人子重封视大夫黄金新束带翠羽旧明珠未得承顔色徘徊立送途
其二
吾翁推宪法二十五年来直矢何曾曲高槐每自栽儿曹思养色家国愧非才徒藉君王宠殷勤效老莱
冬至前二日赴朝天宫习仪
罢朝还走马紫府亦丹墀地拥神仙迹人谙博士仪角声鸣夜月旗影挂朝曦莫辨黄钟律寒灰已自知
西山
莫道山行乐山行愁更深扰龙僧坐鉢飞燕女横金酒着莓苔醉情熏草树阴夕阳人语静无处覔巢禽
长门怨
闭妾深宫里宫门知几重君恩如白日妾命自寒蛩月落银河澹天高玉露浓一般秋枕上听得景阳钟
秋夜
徙倚西风外秋声满凤池何堪砧杵夜又在月明时病叶辞柯响寒桐转漏迟起看三尺剑悲壮两难持
午梦
枕上行千里危楼望欲登有时生两翼飞到最高层栩栩随园蝶悠悠访寺僧白云看未了莺语落青绫
秋思
白露篱间响残萤是处流朝朝上楼望日日使人愁未遇梅花使空题蕉叶秋殷勤报明月为我照西州
过山寺
百里见高峯山僧出寺逢老松栖倦鹤幽霭度疎钟野濶饶风露岩深无夏冬不知天已暮归骑尚从容
送叶守
紫衣高盖客谁复叹升沉万里图南翼平生拱北心麦岐看入颂牛角遇知音他日檐廊上凭君作傅霖
西湖
城中稀暇日取适过林泉古寺排金榜离宫枕玉泉折花聊映醉藉草亦成眠不学王孙呕平心过百年
双鴈伤翮育于庭中有感
自是排云侣秋声被网罗耦行犹作字长恨不成歌北望燕山月南思楚水波忽惊楼外影愁絶定如何
游北寺亨上人後园
偶为寻诗出穠华触眼新鸟歌行酒地花覆倚阑人风籁浑无谱虫书太逼真絶胜弦管夜红袖舞香尘
城北
怅望城东北远风增客愁生涯自流水人世本虚舟泪向清时堕身当未老投谁能齐万物长啸忆庄周
哭贵闲女
何处能忘尔纱牕睡起迟古诗吟絶句小学诵题辞竹马朝随伴笙手自吹有时端坐久狼籍画双眉
过丘头寺故韩师院
古寺高僧去荒林但鸟归钟浮石潭月苔满画廊衣世事惊春梦西风冷宦机坐看秋叶下惆怅昔人非
西港
高城舒一望明月下银沙草阁平临野溪流半绕槎树严秋尚茂兰静晩宜花不为寻真隐谁能卧紫霞
风中花
春花有殊色何事逐风流欲堕还依水频飞不过楼托枝怜命薄倾国使人愁愿落帘栊里遗香尚及秋
园中
思君不可见三月正花飞杨柳垂金缕新苔胜舞衣鸟来枝上语人自水边归尽日西南望空山但落晖
题都下主人壁
久出易春衣田园苦未归兴同花漫发身与燕俱飞古剑双明雪残编几絶韦金张虽可属意不在光辉
东昌荅郑侍御
劳君相问讯别意正茫茫鲁国风何古吴山路更长水平舟去稳春暖鴈飞忙安得乘骢使追随达建康同陈宗之诸同年饮鸡鸣山凭虚合时罗太常景鸣作倡二首
细雨缘山到清风待客来阁凌霄汉起门傍斗牛开云树千家锦豪华六代才遗踪不可问今古一衔杯
其二
二月到金陵秋山始一行人间无此地坐上得清卿痛饮平生侣高楼万古情蓬莱在何处缥缈暮闻笙
咏御沟红叶
宫树悴清霜泉声落建章更无红叶字犹是碧波光气肃秋将老人寒影太长东流和宿恨黯惨度年芳
得白宗伯先生书
北鴈正南翔书来自帝乡人同秋色老情比道涂长礼乐归宗伯文章忆大方江湖无限意延伫几斜阳
秋夜
曲槛散沉思高斋瞻夜云人闻河汉语天示斗星文有恨能销骨无诗可赠君溪风与岩露悲哽若为分
雨後奉忆家兄
小雪还逢雨晴牕渐觉寒南来风土异北寄鴈鱼难晩稻垂霜穗残荷捧露盘塞门今夜月禁冷立危栏
秋兴
今年秋令早白露已霏霏巢久燕将别草寒萤渐稀多情惜亭柳未老定渔矶更与江湖伴收荷为制衣
熊峯集卷三

[book_title]卷四
钦定四库全书
熊峯集卷四
明　石珤　撰
诗
七言律
欲雨
菡萏风柔日又西秋阴漠漠水鸦啼池边别舘琴书润云外层楼帘幕低萤草不多新化火蚁柯犹有未封泥明朝欲上茅亭饮多少诗情在绿溪
闻鴈
独倚西楼送秋色疎弦短笛亦凄清书还白鴈无多字家隔青山更几程急调南思洞庭水断行高傍夕阳明将身却顾鸡鳬侣不及随风一羽轻
题清江捕鱼图
江上轻风吹短蓑江边渔父动渔歌漫将芳饵投湖渚犹恐扁舟惊芟荷鳬鸭不妨随锦缆鲂鲨须为掷金梭濠梁真乐谁图画坐觉滩声生素波
东阁奉试题长江万里图
谁将一带长江水苦尽闲心画得成万顷玻瓈千顷雪吴峯烟雨楚峯晴舟横赤壁浑无梦潮到胥山觉有声秖恐夜深明月下有人乘兴欲骑鲸
和吴克温送弟还宜兴
夜来风雨忽思还畏损临溪屋数间兴发不烦张祖道气豪真欲过名山通宵虹采依然合一路莺花未得闲日暮鵷鶵飞正疾紫萱堂上一开顔
秋日游城南张氏庄
斜日高城伤客怀百年多暇此裴徊燕山云树无今古莺谷渔樵自往来野水漾舟归远浦老鵳窥兎上荒台村翁惯记从前事说罢澘然对酒杯
送方石谢先生
搔首乾坤任达穷高情谁复叹飘蓬学传伊洛非无用官比阳城更不同直笔史宜留阁下抱琴人已立堂中分明六舘诸生力夺我春来满坐风
春草
几夜东风入烧痕塞垣南望接吴门一川霭霭明残照千里萋萋黯别魂梦破池塘青乍晓舞阑台榭绿犹温汉宫多少芳菲地何处偏涵雨露恩
题阳和楼
南北襟喉此路岐一方钲鼓控三陲不妨楼观高千尺剩为江山得几诗平仲有才当锁钥细侯无事下襜帷登临几触先忧眼廊庙江湖有所思
过尉佗先塚
高塚累累列道傍尉佗南向越称王功成七郡归西汉事去千年留故乡古树风烟巢鹳鹤夕阳坡壠下牛羊牧儿刍竖闲来往一曲哀歌感孟尝
望诸君墓
感慨重来吊望诸一杯明水灌遗墟昌黎好古心偏壮诸葛谋王膝未舒故国犹传下齐事老儒空读报燕书凭谁屈指当时士多少纵横尽不如
经九门城
废堞荒台故九门千年汉县尚名存陂陁势隐恒山脉草树阴连董相原陵变几传金盌出土崩犹记铁车奔惟应滹水波长绿依旧渔舟下远村
谒王滹南先生祠
中原文献尽南车独障颓波力有余金马已消天下望碧山空带昔人居心平陈寔能循物头白扬雄尚着书千古来寻高士躅为公斜日几踌躇
贞节四咏
先祖母贞节事已在别录其艰苦万状卒收成功古之忠臣烈士殆不能过也愧未能纪述以诏万世谨撮其大槩咏为四诗告我後人永念无斁送终
遗言盈耳血盈颐万里漂沦欲问谁莒国恸声无地着栢舟心事有天知掩形不借偏衾足抱子犹怜一死迟遂使韶江芦荻岸至今风雨泣孤雌
归柩
鹤驭鸾骖势已分天南地北几劬勤寸心出泪多成血万死存孤欲露筋有石未填东海水无风可扫瘴乡云片帆飘泊鱼龙窟神鬼前呵世岂闻
教子
冰霜啮尽齿将枯不藉程婴为保孤万里独归双白璧半生惟听几慈乌牀头手泽书犹在梦里风涛气未苏见说亲教范滂传有时扶杖更喑呜
旌门
百年贞节被新旌海若山灵恨始平国士共高滂母义路人犹指孟姜城已无泪可斑湘竹惟有心堪付史评千古神游九泉下照人肝胆正分明
中山
西风故国水东流野客经过雨乍收塔影遥连官树渡鴈行多下靖王丘春秋百战犹存地唐宋诸贤半入州閲古堂前今夜月几人华髪共先忧
翰林王公从之
捋须谁信虎纵横一字千金有重轻身为纲常还壁立义形声色正霜明赵人端不侵然诺齐史曾何计死生天为斯民应有意尚留此老握机衡
处士安公敬仲
中州豪杰半朱轮抱志如公有几人道为续经头蚤白诗成感兴语长真封龙客散留书舍滹水春深忆钓纶千古精英游地下定知高步接刘因
谒赵公墓
曾读壶关杜老诗栢梁高咏有公词世惊龙虎千年会功在玑衡七政司东市漫收晁错笏断坡犹仆魏徵碑金縢石室当时事欲问当年太史谁
徐内翰先生
汉苑探春跨渥驹冰清无处指瑕瑜风云笔?词何健霖雨人间望欲苏梦破岂知瀛岛别剑亡空讶客星孤荒坟四尺城南畔海鹤年年下绿芜
闻鴈
户外萧然客履稀酒怀诗兴未相违花因爱日长东向雁为知时又北飞人世几多尘漠漠春光一半草萋萋五弦挥罢聊凭几已觉和风透舞衣
夜同朱挥使饮待王以德未至
酒阑残月照高台还有诗篇次第裁舞剑莫教张旭看登楼须待仲宣来徒言南海三千里已过东风二十回岐路相逢聊畅饮晓城钲鼓漫劳催
送董宗伯
十年身在凤池头曳履鸣环动斗牛琐闼初明催进讲金縢欲闭教重修贤良旧槀传天下风俗新篇动海陬共道伯夷应典礼两都相望帝王州
再送杨天章
东望青山五日程海风刚得振冠缨信都家近云长白靖节官贫水共清花木候琴如有意君王留斧待驰名闲情不到池台赏听说西畴每课耕
送胡长史之建昌
亲随帝子出龙墀曳紫横金见陛辞羽附雄风千里外心悬北斗十年时周人壤地新开国汉代贤良旧下帷歌颂不妨长纪事君王方采列侯诗
荅李时升见示游道院作次韵
百年西日又生东多少豪华散晓风随意且看春草绿几人长得壮顔红茅山道士书长有水部仙郎兴不空安得相从还一笑悠然身世酒杯中
夏日思欲园中构小屋稍储经史以资避暑之余事虽未集聊尔赋言寄意
夏木阴中小结庐兴来时诵古人书梧桐月冷流丹砚禾黍风轻度绮踈抱病隐侯犹有带守贫原宪不求车遥看大陆湖光好未得投簪伴老渔
夏日有感
春露才濡夏木阴感时扶病几沾襟拂龟自信顔含命奉檄空劳毛义心虫蚀旧书青竹断斗含遗剑紫虹沉汉廷更有何人问万石君家德最深
闻太守新修阳和楼成寄题壁上待病愈一登尚当继作
通衢十二接平坡笙鼓丛中气正和春入太行山色好雨晴南浦掉声多白云凝望诗人醒红日关心国士过独有悲歌倦游客薰风不散奈愁何
往年尝拜徐内翰外祖像追作此诗
文章见说献麒麟内苑年年翰墨新帝爱贾生知治体世传孙策好丰神九泉别入修文舘千载重宣作记人书疏满堂凋落尽不堪登拜为沾巾
和杜工部秋兴八首
恒山西望绣成林絶壁奇峯剑戟森云满碧台隋帝女树藏红庙汉淮阴西风牧笛吹遗恨芳草歌楼动客心最是南乌栖未稳黄昏钟鼓乱寒砧
其二
长洲沃野抱城斜未为深秋减物华楼近紫清闻朔雁水通银汉识仙槎承平江海多渔牧落日边关半鼓笳为问开元桥上客月中丹桂几生花
其三
野寺璇题带夕晖钟声遥度翠林微芜蒌渡口逢人语恒岳山前见鴈飞月露风花情太剧江湖廊庙愿多违不知蓴菜鲈鱼鱠何事能令沈约肥
其四
城头星斗灿如碁孤剑能同楚客悲蟋蟀夜吟明月下楼台高映廪秋时淹留汉署冯唐老霖雨商岩傅说迟触目云霄犹万里西风落木坐愁思
其五
沙鸥麋鹿旧溪山十亩瓜田苍翠间风雨多从沧浦树秋声来自鴈门关相如击缶虚酬志勾漏烧丹莫驻顔叵耐九重恩未断晓牕时梦集鵷班
其六
江海因循易白头几番萧瑟对高秋青山红叶霜前丽蔓草寒烟雨後愁髀肉寻常消汉马闲情早晩付沙鸥华虫藻火关心日云树笼葱接帝州
其七
赤符帝子建神功此地纷纷百战中滹水龙飞冰乍合昆阳虎散昼还风东都不独云台贵上将应无血刃红二十四陵今寂寞一筹刚胜钓滩翁
其八
秋郊骋望日逶迤鳬鹭双双下稻陂天衬丹枫成暮景雨催黄菊出新枝田家岁有烹羊乐国士心非列鼎移唤起十年风月梦春江还受一竿垂
寄王佥宪应韶
燕台云散自西东清啸谁同虎谷风千里梦随明月到几坛诗为故人空中原苦口思良药江海垂纶有钓翁君马青青吾马白驰驱何地定逢公
过崔轩读旧作仍次原韵
十年未诵壁间诗庭树篱花半古枝山鸟向人何格格水云浮日故迟迟黄公酒散名空在平子愁深鬓欲丝跃马纡朱成底事世情如梦要君知
与张岳州话
故乡相见泪沾缨拟话深怀坐彻明楚国鱼盐风土异杨家清白子孙成极知云梦舒长啸始恨邯郸失故行霄汉迢遥江海迥分明一夜百愁生
钱地官求邹公诗
枫落吴江秋已残鹤归辽海路漫漫龟蒙性僻曾投散卜式财轻竟不官谁向烟波寻画舫几将功业混渔竿宁山道口碑三尺尽有行人堕泪看
荅兄自关中见寄
督亢亭下鴈来时积雨初晴水落陂秋水空深河伯望白云遥系汉王思汾阴庙古行人度山市岚收归骑迟红叶满林明月上共谁持酒坐东篱
元宵二首
三山屹立绣嵳峩花萼楼前景最多舞马引来灯下看瑞禽笼向月中歌乍移天仗香仍满重奏箫韶曲更和自是万几关一念未须频问夜如何
其二
万户千门夜不关采灯揺月影阑斑城连星斗无多尺春在蓬莱第几山宝树有花移海上碧箫吹暖到人间君王有庆臣民乐共对东风一解顔
送刘衡仲
布衣东上锦袍还光动三川境上山一代冰霜犹晩节几家花萼共清班江南旧事夸驱弩渡口行人话入关君到化龙池畔看彩云如画水潺湲
送林居鲁次韵
百年来去几风尘江上青峯是故人岂必龟蒙情独散分明陆贾语多新金陵诗社谁争长鲁国儒生自有真我亦金门多病客监湖何日乞闲身
元夕奉读先君诗追和次韵
松山直上与云齐一派笙箫隔水西明月正当银树转煖禽时到画檐啼风翻雪槛香犹湿酒傍歌楼价不低莫道山城春寂寞万花丛里骤霜啼
石井送罗文学湖南考试
西风匹马送君南两岳晴开万里岚斧桂再看游月窟纫兰兼喜过湘潭气吞云梦宁论九璧认连城岂待三我亦怀人歌楚调不胜蓬鬓晩毵毵
中秋
水瓜山枣薄成筵尘鬓萧萧桂影前九十秋光恰平半因循人世到中年无诗久负登楼眼有兴犹储卖药钱为寄南飞乌鹊语江乡何处好高眼
中元日西舍对雨
故苑松梧系远心春风秋雨泪盈襟病身强向清时出别恨将同积水深无策可行耕亦废有书堪读老相寻重金累紫非容易传语儿童选竹林
十六夜陪储太仆乔太常张光禄於朝天宫奉送王宣溪次韵二首
诗名争愿识苏州老去孤桐思转幽海气夜寒龙久卧池冰新化凤重游道深庄叟时论剑兴寓天津一倚楼春草青青春水濶试听鸣佩绕仙洲
其二
阳春几日徧人间偶步春城又见山芳草似知吾兴在片云能共此心闲江湖履迹闻新语虎豹文章识旧斑方拟御风追未得月中时有鹤飞还
送兄
云满青山酒满尊儿时旧事共兄论书仍累代家藏在树有当年手植存恒岳雨余峯隐见桑乾秋涨势翩翻将身不及征鸿影一夜相随过雁门
送孙醴陵
东风一夜感琴声却捧新除向楚城湖水不知春雨到野人争看使星明门墙树古三千尺江海云深几万程何用剧谈忠孝事已多豪气拂长缨
元夕
故园良夜若为情坐看冰轮转碧城喜入灯山花细细春囬星市火荧荧豫知棠棣三年别可是和羮一旦成凭语西鸿报消息曼卿舟去正风轻
出城
春风刚煖日刚晴匹马西循广陆行山近太行云乍白雪消沧浦水犹明对牀盟在逢新月负笈年多识旧程莫叹绿丝容易改短亭疎柳半平生
过淮阴庙
鹿泉山下水生波古庙长松带碧萝星斗尚瞻淮市剑烟霄疑驻楚人歌中分鼎足非无蒯晩疾蛾眉岂独何万古几人知国士愧予蓬鬓一经过
栢井别兄
门对青山阁俯流弦歌声里却生愁最难为别缘同气忽漫相看是异州春草不违池上梦布帆先问水边舟金陵迢递劳频忆夜夜闻鸿定倚楼
济宁别翟体和
君家原上好松栢小树亦可干云霄百年乔木自春色千里行人过午桥为别莫歌南浦句相期还共紫宸朝秋来江上多归鴈应有书缄慰寂寥
送张光禄弟克允还兖州
扁舟来探石城春一夜埙篪动四邻虎踞龙蟠看王气鸟啼花发助诗神灯前白髪身俱健画里青山说未真有兴不妨秋更到年年光禄酒杯新
三月一日得宪副兄书
北来书札报平安水远山高会面难渐老事多违蔗境欲归天岂丧渔滩一春桃杏风还雨落日江湖暖乍寒莺垒燕巢无限好有人深夜立栏杆
次韵张大经奉寄二首
江波东去月生西花竹深中尚故蹊尊酒几偿三径约诗篇难尽百年题丹心灼灼葵当槛绿髪萧萧水映畦我亦江南植双桧月明时有鹤来栖
其二
鹊桥东畔凤城西问竹寻花识旧蹊载酒又询前日字改诗兼换向来题岂知明月思千里未厌江离种百畦为向天池鹏鸟道鹪鹩随分亦安栖
次韵静夫神乐观祈雨
洞箫吹彻水烟残羽队双双引鹭班云汉有诗空跂望天河无路正间关一年农事看将尽六月王师恐未闲为报先忧骢马客霜威还与促青山
望姑苏兼送友
送客因怀客往还笙歌池舘绣江山深愁忽与云俱往好景曾於梦有关帆带夕阳增地胜虹收残雨觉春闲相逢却话当年事只恐悲欢损壮顔
送储静夫
别意短长惊去水离筵浩荡对春光心悬捧日新还阙梦切瞻云暂入乡说命未陈先有在汉恩应报正难忘江南江北无穷思埜草东风共夕阳
滹沱春望
平田渺渺树亭亭断岸危堤古地形草色几年回野烧冰澌二月落寒汀萧王旧事曾经问赵士悲歌不可听独立残阳数来鴈欲将高思付青冥
送陈宗之采录江西因得过省
金縢昨夜启承明问野还劳秘省行一点帆青春水濶万重云白故山横阁中帝子思王勃桥上居人识马卿遥想高堂称寿罢对牀经史夜深评
秋日寄兄
细和陶诗到日斜晩风吹鬓作霜华缾中粟米聊供鹤醉後绳牀可当槎兴发尚思春载酒泪流非为夜闻笳关山千里同明月孤负庭前郁李花
题程廷臣荣感卷
古树萧萧带远风百年心在此声中池头使者归王母垄上耕人忆德公高盖拥闾朝起凤玉书幪锦夜垂虹酬恩莫道非絪鼎草色龟趺雨露同
滹上谒禹祠
雪晴风暖庙门开神禹旌旗尚未回川上晩烟龙曳出树头春色鸟衔来地兼燕赵山河壮人自陶唐雨露培独采香芹荐明水古松阴畔一徘徊
秋夜漫书
银河影落画楼西兴入高秋万象低湖海胸襟空浩浩乾坤风景自凄凄谁家蟋蟀催机杼野寺钟铃乱鼓鼙满地月明人未寝木犀花外有鸟啼
寄从兄德坚进士
汉宫新酒宴仙曹千树名花半杏桃鲸甲晓浮红旭动凤毛春占彩霞高万年书奏麒麟殿十里香分翡翠袍遥想玉堤归去路水禽嘹亮助风骚
宿郭乡丈书轩
三回得上寿萱堂醉卧当年坦腹牀枸杞通灵篱畔药龙涎拂面坐中香主人爱客谁弹劔贱子悲歌亦绕梁岐路明朝又离别云霄万里意徒长
明月清风绕画堂独留诗客卧高牀庭前草色愁仍碧帐里梅花梦亦香絶代佳人在空谷暮天游子感河梁夜来离思千千点应比楼头刻漏长
灯火交辉照夜堂淋漓醉墨倚绳牀新来词曲多宫体旧日衣袍半御香汲黯何曾忘入闼枚生不是漫游梁酒阑挥劔当筵舞惭愧东君别意长
留连尊酒坐虚堂萧索诗衾拥半牀台上落红寒烛烬雨中残碧晩榴香江波已没龙泉劔海月空惊燕子梁故旧飘零如昨日百年真有几多长
移居安福巷柬诸同馆
十年踪迹尚飘蓬假馆长安岁岁同已恨无文承史阙不知何骨类诗穷鹪鹩得树栖方稳驽马思羣影半空擕去琴牀日高束欲将尘鬓对南风
答蔡舍人从善次韵
午梦忽惊风雨落起鉏畦药半犹荒过林高鸟时呼友近水幽兰自惜香绨恋未忘秦范叔卧衣谁遣汉王章百年开眼青天在忍学红尘白面郎
又
新春过眼秋还近急景抛人志欲荒已悟云程难濶步得依兰室且薰香牀头古史三千卷天上霄衣十二章一缕色丝如可用凭谁持此报中郎
又
清朝未老已为郎道在吾身屈未妨已分闲心消岁月不将名字望旗常青林近屋秋多意白璧投人夜有光欲步高吟惭跛鼈还思十驾到飞黄
又
紫薇花下访仙郎兴发时惭俗累妨白雪诗篇谁倡和金兰言语是寻常春生采笔应多梦月过寒斋亦冷光瘦尽不堪还苦思忽惊篱叶为人黄
逢郝立夫
岐路相过语未终悠悠北燕又南鸿已成霖雨云犹湿不改葵心日自红千里故人诗梦隔几塲春事酒杯空知君醉墨长挥洒屏幛先开草阁中
秋水
秋水相看意偶同有时波浪似因风转来芳砌平犹绿流入花溪慢亦红齐物未逢庄叟问泛槎虚道汉侯通西窻忽触寻诗眼几点青山在雨中
观国趋庭为杨子题
上国风烟满目青若为南去又趋庭胸中八九吞云梦海上三千快北溟骢府彩衣秋半舞鹤楼仙笛夜深听学诗安用重操几楚国诸生正执经
闻蔡中舍从善南擢
交贫已恨眼中稀谁遣南云拂子衣神马又逢雷雨变高鸿宁为稻梁肥青春行李三千卷落日孤桐十几徽何处别魂销易尽江郊极目草菲菲
和丁秀才
西郊日日还芳草安得丁郎引子来云为驻歌犹未散花如待客故迟开百年心赏逢人共几日东风屈指囬周鼓汉碑君不见一番晴雨换新苔
宜安城晨眺
千载宜安尚故墟却秦存赵几踌躇江山事往惟余迹颇牧功成可大书从散始怜苏季子璧完空忆蔺相如无人拊髀兴遐叹羸马西风思有余
滹沱
往日驱车出鴈门几从渔牧到河源三泉戞石湍犹小万壑潨流水正浑势落平原通海啸气蒸恒岳见云屯无端忽作崩城怒似为英雄洗血痕
城西怀古
平川一望际遥空虎偾龙伤正此中南去竟颁兴国号北来犹论夹河功书分带砺人何在魂吼波涛气尚雄千古海田非一日路傍闲对白头翁
肥累城
肥子西行竟未还遗踪空寄旧山川都俞气散应难复秦晋功成亦忽然古树啼鹃经几度城门来鹤又千年直今平地皆禾黍野老宁知海变田
望封龙山
名山万仞白云封千古人来忆卧龙郭震志豪频倚剑李躬望重几临雍弦歌未坏藏经壁萍水徒悲过客踪独讶题诗安处士断碑多在最高峯
清苑怀古
河岳千年帝宅开昔人功业几摧隤风生易水荆卿去台筑黄金乐毅来鸦带夕阳多闪烁树酣秋色正崔嵬昭王祠下经过少为读碑文细拂苔
秋夜
海榴花外送高秋卧看长空片月流野客梦回绫被早清歌声助画堂幽旧书消日裁千卷壮志驱人尚九州独倚西风搔短鬂洞萧何处起闲愁
东阁奉试上林春色
上林春色晓阴阴遥想风光动郁金路马嘶回芳草畔宫鸎啼入杏华深鑪烟细袅和微雨积雪初消露远岑住对蓬莱宫阙近玉河时听水龙吟
柳塘
一水溶溶隔柳南浪花如舞落深潭飞来黄鸟添春色影出青山识旧岚万事忽同萍梗聚几人能与世情谙凭君一会沧波意坎止流行肯漫谈
中秋前一夜西涯先生召诸生会饮命题试月
空庭待月月来迟把酒青天试问之丹桂不愁持斧客素娥应怯促粧诗九旬秋色平分处一夜清光未满时城里花阴城外树南飞乌鹊欲参差
宫柳
内里垂杨自不同万条柔翠拂琼宫叶含华萼楼前雨枝带朝元阁上风望入画眉情正切啭来黄鸟语初工一般霸水桥头绿日日行人惆怅中
早秋书怀
木叶惊秋落上林玉堂青锁气萧森凌云愧乏相如赋忧国空怀贾谊心万里家书凭海鴈十年豪兴托瑶琴学成长剑全无用独立斜阳正苦吟
北上门
北上门高接昊苍依稀树色露微黄龙舟罢竞菰蒲合凤辇停游轨迹香春草鬬青围水殿晩云成锦覆昭阳外人不识摐金处虚说君王幸虎房
宿昌平学舍奉和匏庵吴先生
谏议祠前满树风夜深残烛对长空梦游数仭门墙外人在五陵烟雾中多病可胜鸡肋苦倦飞应与鸟心同饭余检点今朝事望水寻山亦是功
春暮见莺
百花开尽见莺流一啭能添数种愁巧舌傍人何太苦春光随水已难留心惊陌上谁家笛梦破城南少妇楼柳色万行听不断莫牵诗思到扬州
送毛黄门贞甫
黄门近地接彤云御笔新除惬素闻扬子不徒多识字贾生平日本忧君清时谏草看遥入画省鑪烟得细熏不用临涂悲二鸟藏心独有李翺文
次韵答兄
深秋一鴈惜离乡排恨宁论字短长夜月待诗当面白寒空蘸酒逼人苍极知坚木原多节自觉幽兰不改芳千里书囬双剑合壮怀谁受泪浪浪
春日郊斋即事呈西涯学士先生
玉堂行过到池亭历历春声亦可听浴马水边嘶宛转啼鸦树里语丁宁去官学士犹名在得句诗人本地灵分付近墙新柳色朝来更与发深青
和吴通政韵送陈佥宪
白屋当年贫贱交青云今是贵人曹却思旧日游遨地已隔东风二十遭话到夜深情更切相看老去气犹豪主宾俱在高楼卧雨榻清烟一罋醪
九日陈秋官明之邀赏菊
清霄对菊酒肠寛拂拭西风子细看彭泽衙中谁速客灵均老去漫加餐冠当霄汉危疑堕醉倚冰霜梦亦寒便合移根松竹里相期岁晩未凋残
送苏指挥解职还江南
投簪意思定何如不为羮蓴与脍鱼多惧有人传剑术太平无日用兵书山中石避将军矢陌上花迎处士车犹恐未全消矍铄猎原囬首更踌躇
舟中送宋侍御
潋灔晴波照锦衣仙舟归去疾如飞一盘零露初倾酒五两柔风半绕扉身向龙门惭接武心随鸥鸟亦忘机帝城千里劳魂梦遥见行云入翠微
寄兄次韵二首
千?巉岩俯碧悠分明苏子滞南州歌诗待月同良夜听客吹萧亦此秋今古英豪多坎轲庙廊名字得甄收遥知碧树书还日人在中堂赋远游
其二
词源濯锦日悠悠酬答诗题邵许州兴比渊明能止酒愁如宋玉未悲秋冰怀不为淄尘染丽景多逢采笔收儗种西牕数丛菊他时风雨漫追游
清河感古
十里陂陁带绿茸废城谁记汉时封池台地古逢人掘花鸟春深为客容宦路偶同云北散野情偏在日西舂江山旧事难重问斗酒闲浇垒块胸
卜筑南园
偶同渔父读离骚为卜新居选寂寥草色近郊宜眺望土膏隣水更肥饶漫将心事还彭泽敢道风流似午桥有兴不愁诗社冷牧歌樵唱尽容招
西涯先生席上偕严宗哲阎侍御王太仆伍秋官饮命韵更送以言
白玉堂中话别离东风垂柳亦新奇谁言聚散如萍水亲见飞腾自凤池楚水巴山催去马江云渭树入清诗南来独作斑衣舞滹上春光晓正宜
忆京华故居
官酒新分双玉瓶看花又上避风亭到门山果呼儿买隔树黄鹂促席听尘土不沾霄汉梦天河曾笑女牛星而今帘幕春无主惟有宫杨似旧青
送穆尹入觐
征鞍欲发更飞觞北望尧天路短长江汉情深终到海山河福壮正当阳诗篇我爱陶元亮岂弟人传卓子康君去七弦谁解鼓满轮明月射虚堂
得西涯先生手教
多少英豪望後尘清风长播玉堂春斗星麟凤光天下韩柳苏黄合一人附骥惭非千里翼登龙敢负十年身青云仰止情何限会逐鸣环上紫宸
新正将赴京
底事逢春直苦吟五云东北最关心防身剑可长三尺买赋名空直万金海上风涛多浩荡路傍花木自高深青山日暮催行客几为离亭滴壮襟
读苏伯修滋溪文藁
城郭千年落照红高丘往往道西东非因断简垂遗德谁识先民有古风蚴蟉龙蛇碑石坏喧啾鸟雀啸台空不知余泽归何处坐对寒烟意未穷
游西湖同李廷评乔考部王祠部诸友
离宫数十半仙踪玉辇金舆怅不逢漫道云中闻鼓吹犹疑水底住鱼龙风帆影没平川树天乐声留野寺钟更有暮烟知故事还将残黛抹秋容
寄张廷评元瑞
江南江北草菲菲倚槛相思露湿衣秋尽玄禽辞主去夜寒萤火偪人飞一封云树初囬信万里风尘暂息机旧日交游今总贵夕阳高咏和全稀
次韵荅兄云中道中诸作
卢同梦破晓阴残诗卷开封朔气寒故事遥知骑马问名山还欲按图看风云满眼游何壮简牒关心卧未安豪俊不慙天子使合令诸将揖儒冠
奉和内阁芍药诗四首
春台浩荡午庭阴绮阁金闺几许深花下细翻红药谱殿头犹系紫泥心从龙忽讶云千朶栖凤全胜树十寻应是玉皇亲赐种开时长有列仙吟
其二
红药翩翩清昼阴紫泥封罢兴犹深闲拈彩笔追遗事暂为名花惬赏心絶品似曾天上见灵根欲向鼎中寻琼楼十二人难到时复云间一凤吟
其三
早园荣耀已先归谁似开迟色更稀华萼楼前分雨露凤凰池上见芳菲粧成自合藏金屋宠极何曾列步围香遍省廊三十丈有时还到殿东扉
其四
芍药花前佩玉归花容玉韵两依稀光悬上相笼中品色借长杨雨後菲看到天然如欲语似怜香散自成围挥毫便写昇平象记得深红傍晓扉
饮伯诚轩中
危楼带酒更凭阑细雨斜风十月寒云乱直疑翻手作天低欲碍举头看百年歌歗存知已一味清闲是好官莫把东山容易卧几多青眼望长安
游石都尉山庄
城东水石坐生秋不到山林地已幽随意云间高鸟下有时潭低倦龙游闲花笑客偏相向古竹吟风可待求杯酒未阑何处笛已将新月上檐头
送马汝砺还庐州
隔岁仙舟见往还半因承宠半承顔闻锺肯动枫林色曳佩犹连棘寺班凉入客楼秋梦远舞余吟膝夜庭闲庐州新槀难频得极目淮南两岸山
庚戌元夜
五云宫殿晩氤氲箫鼓声繁万井闻圣主未行春令下侍臣先奏夜光分灯揺穴凤仪时尾火暎山龙补後纹别有只鸡尊酒会闾阎相劳正欣欣
早朝追和匏老韵
蓬莱宫阙玉为桥曳履年年侍早朝罏霭着衣如过雨御沟揺月欲生潮未排阊阖心犹壮才望金茎渴已消奏罢从容过东观五云隐隐听笙箫
送罗司教赴浙中主试
茫茫江海独垂纶豪士停桡此问津莫遣芙蓉成寂寞须防骐骥在风尘斗山门望知名旧菽帛文章过眼新闻道草茅来献赋中间亦有似雄人
送邓丞兄归扬州
芜蒌汉水驻仙槎羡尔吹篪早放衙池上梦回春草绿塞门秋尽鴈行斜心悬边檄闻归马望入淮山喜近家好向高堂说难弟哦松终日更看花
五言徘律
秋日
志士悲秋日文园抱病年西风吹落木金气入商弦柿叶红初透禾麻实既坚弋鳬歌昧旦授枣讶神仙即境情弥重衘哀力未宣斜阳惊牧笛中夜舞龙泉梦破梧桐雨诗赓鸿雁篇谢安犹稳卧刘向本难迁伏枥心千里端居席半穿才惟思大雅理独契先天不问门前市非求汶上田守贫甘瓠饮知足谢腰纒楚客兰为佩陶门柳拂颠屦稀苔渐满月冷凤孤骞范叔寒如此王生兴偶然漫吟秋色畔回首看鹰鸇
夕阳晩坐
危城亘远岑薄霭变新阴鸟啄乾苔尽鱼冲緑藻沉穠华易雕谢贫病苦侵寻鳬胫续终短牛涔濬岂深乾坤聊送目江海几交心淡忆上池水平思太古音蓬莱何处是回首见云林
代作送人
设险雄西北分符倚俊英裁闻陪晋啸又见抗秦旌霖雨随车到秋风逐马生岂徒绥赤子真欲恃长城庙筭期全胜人心服老成民和方用武食足始论兵曳紫恩非细专城寄不轻大才宜尽展寰海望昇平
送毛宫谕兄文之
马朔连传檄燕齐一纵观助边新挽粟过阙更弹冠子喜亲重贵兄兼弟两难暮云凝望眼秋色压归鞭鹏路三千里龙楼十几阑风回光禄酒日射翰林盘此别真余宠何时定续谈为君兴远思欲看海生澜
秋意
玄鸟将归日寒蝉恰蜕时风吟金井叶露哽木犀枝荐寝登麻黍经村见酒旗犹传拊缶曲兼诵断壶诗农乐有如此帝功安所知壮心鹰隼上旧业菊花篱漏永稽残梦才迟折冻髭卿云在东北空系小臣思
五言絶句
古意四首
王昌娶少妇日夕盛弦歌妾亦有秦筝夫壻戍交河
其二
君情薄如叶妾貌?如雪叶落雪成冰孤房夜凛冽
其三
生长邯郸下少小能鼓瑟君王好新声宠爱一朝失
其四
妾家青云楼楼前花柳深花容如妾貌柳絮是郎心
日圭
高台郁嵯峨苔色亦已古无人看日圭昼夜自子午
城上松
涧下迟迟松谁将植城上东南紫气浮翠盖遥相向
观莲
人皆爱莲红我独爱藕白那知根本心偶向沧浪得
古意
志士多悲心如何值秋夜仰见星月光叹息茅檐下
捣衣曲
双杵夜沉沉中悬万里心露华欺白练明月映秋砧
拟古秋夕
深闺逢七夕独拜星月前但愿无离别今岁又明年
秋色
返照入高楼楼中客惆怅开楼看秋色犹在阑干上
长信秋词三首
白露垂珠箔新蟾上玉鈎那知霄汉上不为替人愁
其二
萤火夜不灭碧纱冷初透不因风雨声听尽铜龙漏
其三
薄命已如霜君恩未可忘一般清梦里夜夜到昭阳
古意
晨起望征人烟波緑如草不见双车轮但见长安道
砧声
西岭无情石东林枯木枝如何明月夜触手动相思
古意
秋叶不堪书青虫解心事屈曲往复回却是相思字
游东园
坐久香不断开残花尚奇林莺知客意一啭似笙诗
鹿泉
白鹿今何在清泉故自流淮阴祠下道芳草漫生愁
拟古三首
开田种嘉谷中有稂与莠日暮人未归新鸎在高柳
其二
青青庭前树上有黄栗留去年人听喜今年人听愁
其三
桃花随意红柳枝向人緑山人夜归来独上兰臯宿
酌泉
往往城中水不如郊外甘如何城市客不肯住城南
夜钟
山寺数声钟霏霏度林薄夜久霜气严林间下楼鹤
七言絶句
梦张岳州
緑苔满地明如锦共向溪西石阁吟一掉好风人未散梦回凉月正沉沉
送燕
蚤闻秋社已思归更为新雏栉羽衣故垒明年管无恙东风帘幕待君飞
吟窻杂咏二首
印文生緑铜狮冷砚沼潆波石兽欢坐久篆烟清不断两鬟童子立阑干
其二
琴衣书幔未全乾试学神仙夜爇檀尽日无言对芳草南山兰似北山兰
答赵叔鸣员外
平原东望几停云古鹤离巢雁出羣未得报书空有梦曲江池上忆逢君
春意
柳緑花红千万枝煖香随马雾丝丝东风莫厌频来赏转眼黄鹂欲暮时
双栢亭对雨
深春亭舘客来稀坐看幽花着雨飞十二碧阑莺语细江南梦好未思归
长门怨
瑶光门里闭娇娃舞袖盈盈翠黛斜半饷好风吹未足桥南桥北柳俱花
扑枣呈莲北司城
东厢扑枣及秋分露颗风枝喜共君明岁却烦君扑枣可能迢递寄溪云
天上謡
玉兎新生乳凤鸣小仙擕瑟唤飞琼霓裳歌舞方重按已道人间有此声
香奁曲
玉堂金马少年身云髻空粧别様新红叶一枝箫一管殷勤寄与凤楼人
绣檀雕枕阁莲花紫锦裁衫露藕芽西望银河刚只尺好乘秋水上仙槎
忆亲
龙城望月四经秋梦逐金波影外流为忆称觞奉顔色三番不敢近高楼
鹤发童顔会面难况将歌酒奉深欢南风已入高秋树才得归鸿一问安
次韵奉答兄
渡口斜风吹古柳城门落日映新花书来正过清和节惆怅青骢未到家
何处风光似去年豆花含雨草含烟无端见月思千里卧看行云曲槛前
寄兄
鹏海谁羁色养身错教芳草怨蹄轮近来不复临池立却恐浮萍亦笑人
杨柳枝词
春风惜别霸陵川多少长条似马鞭谁道无情是花柳赚人来去自年年
送欧时振还姑苏二首
燕市南头晓送君谁人高韵遏行云北风吹落姑苏月山寺钟声夜半闻
其二
茫茫衰柳接平原不许离人不黯魂日月如流行役倦定知何处协篪埙
闻事偶述
阆苑桥西春雨多伤心春草泪增波无人更说昇平事日暮云生闻棹歌
送傅日章
鸦飞长乐散晨钟春雪翩翩为客容归路不须夸竹马几多云气正从龙
过报国寺
古寺萧萧玉作阑满衣尘土下征鞍老僧相见无茶笋共坐松庭日影寒
长门怨
翠袖淋漓素腕寒宫门漏尽夜将阑若将妾恨添壶水滴到平明亦不乾
闺怨十首
绣被重重卷不舒緑牕春蚤燕来初东风底事关双泪湿透红笺小字书
其二
沉沉闺阁夜熏香准拟东风放海棠青雀西飞鹤东去落残红烬漏初长
其三
侍女吹笙出凤池郎从侍女赠花枝指痕应是郎亲摘簪到红嫣緑减时
其四
刺绣无心几欠舒剪刀裁锦破双鱼娇红不似文君寡辄就相如夜读书
其五
郎家门户妾家楼日暮轻烟相对愁妾貌如花郎似玉无人不到是当头
其六
水向东流几日还碧梧枝上鸟闲关绦绡银钿浑闲梦一夜千山与万山
其七
牙篦轻盈下緑云寸心如月远从君莫言月落花须尽中有兰膏是妾熏
其八
含消半带齿痕香连理枝分人断肠从此离魂招不得晩风回首怨垂杨
其九
泪淋莺领乱花纹滴碎红梭小钗裙马上见郎郎见妾青山底事亦氤氲
其十
破镜分钗碎玉簪碧山无语海沉沉春魂只化双青鸟飞向郎山话妾心
秋夜
梧桐落尽倚危阑寂寂秋灯照夜残二十余年多少事此心虽在不胜寒
送友人
肥累城外见花枝东望长安日暮时千里萋萋春草碧不知何处记相思
忆昔
二十余年梦里恩春风秋月几消魂梧桐树老人华髪千古莓苔泪有痕
金陵曲
锦缆牙樯鼓又歌画桥无数酒旗多一番雨过青山出处处红楼映緑波
江南曲
云间甲第隐笙歌桥北桥南画傍多尽说昇平风雨好年年月底拜山河
寄兄
远书封就独凭阑斜日晴风两鬓寒屈指秦中三十驿到时公又过延安
雨中杂兴
去年井上梧桐雨今夜篱边豆叶霜多少闲愁滴不尽五更风雨响回廊
新鴈
惆怅南飞又北还渚苹沙草未消闲不知身为浮名误来往风尘鬓欲斑
元宵应制三首
火树灯山几万重五云攒出绣芙蓉中天一派风雷动知是箫韶从六龙
其二
龙烛腾光凤吐烟千花烂熳月团圆君王欲驻行春辇侍从先擎七宝鞭
其三
凤管鸾箫拥内城上元灯火月中情天风吹下昇平曲中有山呼万岁声
元康宫词二首
兎轭羊车夜未过人间乌鹊上银河洛南星吏还无赖卧蹴青娃奏九歌
其二
紫殿彤楼锁阿薰药囊提碎夜行云鈎帘看罢承盘舞自摘珠松泣送君
天宝宫词四首
羽士承恩列上仙宝花十树照当筵宫中未有新仪注旋检先朝纳妇篇
其二
勤政楼前鬬两朋宁王新乐最堪听太真偏赏凉州曲自奉黄金出内屏
其三
太常迎驾乐声齐戏马塲中舞象犀队队宫嫔椎法鼓绣襟文袴立楼西
其四
龙池乐上练帬飘珠履金铛称舞腰舞罢芙蓉冠欲堕殿头传旨赐含消
唐武宫词
宜春苑外兎初肥长从君王射猎归一色赭袍飞两骑外人不辨是贤妃
江都曲
金箆吹笙绦袴讴君王自理卧箜篌夜深未唤憨憨寝一曲归飞万里愁
定昆池
环宝攅山夜陆离主家新凿定昆池珊瑚未大诸韦死多少珠玑向月悲
态峯集卷四
[集部,别集类,明洪武至崇祯,熊峰集]

[book_title]卷五
钦定四库全书
熊峯集卷五
明　石珤　撰
赋
经丘赋
顷在田畮始亲稼穯徜徉丘壑亦足驩虞乃知七者之作意非止於逃尘三农之流事亦兼夫适志乐则生矣而岂徒哉昔人有言佩玉而心若槁木立朝而意在东山窃尝病其失出处之几为依违之计既非怀荩以事君亦岂乐道而忘势以今观之他人有心其则不远容有若此者也因感渊明崎岖经丘之语乃作兹赋以寄兴焉
经高丘以骋望兮独延伫而徘徊遵卧龙之长冈兮陟呼鹰之故台览宜安之废墟兮拾兜鍪之绣苔怀珠履之缤纷兮怅颇牧之不来方全赵之有国兮固用贤而得士掎东壤之雄狐兮扼方城之封豕虽韩魏之近交兮亦勤平而屡盟彼暴秦之虎噬兮又何怪乎纵横屈渑池之一击兮再夺气於连城终将相之立朝兮不踰漳而用兵伊振世之豪杰兮徒名存而骨朽宜达人之大观兮递托情於杯酒籍既猖而兴恸兮康又疎而被戮相五柳之高风兮若停鸾而峙鹄予既惜今人之分隂兮又慕往哲之遗躅爰崎岖而展游兮抱山头之黄犊草茸茸而植杖兮波泛泛而浮舟乐故渊之驰鲂兮矫出谷之鸣鸥念远游之既归兮存黑貂之敝裘抚伯牙之孤弦兮感庄叟之牺牛露泥泥以沾衣兮佩凌风之缥缈逢沮溺之耦耕兮遇杖人之荷筱冽清泉之可濯兮莹石鼓之宜考望唐虞之大廷兮效冈陵之善祷吾闻志士之未遇兮恒泮涣以徜徉苟吾道之固贞兮楚非存而凡非亡抱隆中之双膝兮销南郡之隐忧驰九折之畏坂兮凛飞云之在輈怅苍生之含望兮蹇东山之漫游忽青霄之乘路兮展黄扉之大谋则夫成四海之式瞻兮固丘壑之所养或庙堂之润色兮或江湖之梦想进机衡而霖雨兮退掌而栖迟惟坎止而流行兮彼苍苍其命之乃知参天薄日之老栢兮固何以异於秋菊之垂垂
阳和楼赋
石子与客登於阳和之楼天光乍开微雨呈霁乃命童子褰苍筤之薄启玻瓈之扉感东风之入怀顾兹楼之得名於是左挹瀛海右延大行坐倚恒岳前临清漳览全赵之规模辨先王之旧疆睨亷颇之故垒得平原之广堂问屈秦之相如悲易老之冯唐固皆一世之豪也而今已矣乃有拔茅而起承筐是将大夫济济诸侯皇皇文身魋髻隼旟鸟章繇九州之大陆驾万里之飞航楛矢贡而至肃愼白雉献而走越裳岂非圣人在位服教化而观重光者乎予赵士也能为高歌客秦人也雅善击缶於是引满浮白按歌而鼔之歌曰俯危阑兮横素秋日光华兮海安流望卿云兮知帝州惟帝子兮不可求吹参差兮麟凤游歌竟复酌天风吹衣暖响不流云翔鸟回想虞韶之遗音叫阊阖之重围山嶔嶔而改色水潏潏而湍飞拟苏门之清啸轰轰乎若栗虎豹而鞭虹蜺盖乐而忘归也既乃客谓予曰万物之几有动有息动静隂阳互为其极繄兹楼之肇兴几英雄之览历或忧国而屏营或畏祸而怵惕固尝揽衣而起拥槛而立矣岂意吾二人者之来游値昇平之暇日念髀肉之易消惜流光之过隙恐後人之视吾犹吾人之视昔也噫嘻子其知道也夫时止则止时行则行万钧匪重蝉翼匪轻箪瓢匪贱轩裳匪荣或隆而栋或植而楹固万物之常理亦造化之权衡居吾易以俟命亦何事乎营营
後阳和楼赋
余独有此远志兮好广览乎紘埏蹑凌云之危梯兮俯滹沱之长川惟此楼之横跨兮当定鼎之季年逾十纪而更新兮借寇君之晏然绣阁迥而翬飞兮岂观美之故也历日月而扪参井兮得玑衡之度也铜龙咽以应候兮波潆回而来遡也鼓隆隆以远响兮杳不知其处也听踆乌兮乍鸣海日出兮波腾见征夫之先路兮士夜寐而夙兴商抱贸而欲集兮有晨耕之老农固厥志之先定兮赖咨谋之佥同锺铿鍧以相和兮或远达於公宫角凄其以回飈兮讶鸿飞之嗈嗈値吾生之多暇兮朝来游而来歌酌桂醑而进兰蒸兮睇长洲之芰荷层峦拱而送秀兮星汉回而泛槎鹤翩翩而长吟兮木苍苍而孔多伊阳和之佳名兮诚取义之有以斟元气而既平兮放雄襟之危挹晨曦於未明兮纳夕照於千里云溶溶而栖甍兮雨霏霏而沾几地既灵而人杰兮民亦安而物庶下行郡之襜帷兮驻澄清之高辔惊邑野之兼谋兮揖江山而助予运折冲之筹略兮见辐辏之车书及天下之先忧兮乐风云之有余乃若志欲展兮意欲达怀千里兮望明月怂长劒兮佩金玦横霜笛兮感华发览燕赵之遗墟慨英雄之旧迹非决清漳之波以为酒弦山隂之竹以为乐起九河之蛟鼍以为舞号万籁之风雷以为歌有不足以厌其跌宕未平之气也又何忻忻乎噫嘻秋菊兮晩荣春兰兮华滋南阳兮不逢渭滨兮非迟保天倪以自怡兮苟万物之有时返吾御於六极兮陈登临之漫词
滹沱河赋
介然子将如东瀛放舟於滹沱之浦览郡国披山川辨土壤聆风泉俯象六极仰窥无垠问遗俗於故老招海上之飞仙於是揖渔人而进之曰子亦知夫兹水之源乎出自繁畤经於代谷放乎鴈门之坂带於太行之麓朔方巨岳实扼其胸恒卫诸流半入其腹气吞万壑激硊而未平势应三泉堕平原而逾蹙时乎春冰乍融积雪方解支流趋顺客浪藏骇迂回缦延千里一带溜石成渠锵波赴海千城藉其润色万畮资其灌溉鏦铮鸣帝子之环呕轧散将军之凯编桴贾客灯火辉煌罢钓渔郎歌声欵乃芳洲乍晴倏昏忽明掔神农之遗谱得灵均之杜衡及夫积霖未止秋水大至巨涛坼空驶溜轩地律令助威飞亷拥势海若为之改容巨灵因而避位鲸翻渤澥鬼母长嘑虎栗昆阳英雄失智山刋菑医野诛朴先驱一指崩沙溃屋怒留城邑薪藁如云殃及鱨魦僵屍遍谷亦有倾城摧山变陵不雨而怒无龙而兴湍随鲲徙势若雷崩断岸蒙隤殷轮乍赤平冈被啮戈戟犹青雷崩断趺讶鱼龙之识字渚留袍笏岂犀火之通灵乃有泗滨磬浮汾隂鼎见宝镜入秦号钟归梵泾阳嫁女箫鼓犹喧龙叟射绡波涛饱战坏百尺之长桥剗千年之古堑人怀鱼鼈之忧国有沼池之叹忽几劫之余灰出昆明之一旦盖自列国兵屯朝齐暮秦盟渝韩魏兵来蓟门赵国上卿功名一击平原公子车骑长奔虎狼势成合纵事缓颇牧既亡望诸已晩建不出援丹空起变常山之蛇阵徒存主父之龙顔幸返复有刘项相雄赤旗建功淮隂故垒东垣废宫王霸诡冰再光旧版芜亭麦饭犹着遗忠保河北以待朕亦何异於关中乃至开元弛纲渔阳肆毒投鞭断河驱王入蜀常山太守首扼天下之吭帐下猪儿竟破禄山之腹惟宋有国兹当北垂契丹伺便西夏来窥筑筩梁津任布有备边之策山崩海覆刘竧兴致死之师自余纷纷以暴易暴中更几巡世历多号刘琨有志独枕长戈虞诩难逢空增万竈太平之日少於战争中区之地半多鍪?是宜地下白骨多於黄土长河东奔为泄其怒摧车卷甲荡百世之余凶溅沬飞流刷遗羞於千古山盖不得不峻水盖不得不驶陵谷盖不得而不变城市盖不得而不徙是虽天时人事交会之偶然然亦岂恶杀好生造化之得已者乎乃知天本待人地亦藏宅界我祖宗增其式廓既定鼎於金陵又相居於恒岳若成周之丰镐复营邑於伊洛挽唐虞三代之遗风扫争战百年之余虐於是山多献灵川亦效职嘘气成云蒸地得泽不须刘累豢灵沼之二龙亦有豫且得白龟之径尺木多杞梓自河而东波有鰋鲂望海而入其有异气藴郁孕为贤良煇煌事业璀璨文章高门大纛紫绶金章或名流乎林薮或身负乎纲常乃若兰陵着述功禆坟典文贞谏论治逮成康阁敞平津屡屈吾丘之博辩屏张便殿犹存李绦之封章武惠忠诚身兼将相韩维兄弟并在岩廊赵宾客之名悬调燮黄牧伯之风挽循良一代龙头世颂文忠之相业两朝司马名登恭敏於旗常是其在昔有作于今益昌孰非山河之所锺毓地气之所敷扬者乎矧吾生之行休値海波之方晏驾木兰之长舟纵千里於遐览横桓伊之古笛饱亷颇之一饭籍荒矶之芳草憩清风之别馆采江离以为佩畦掲车之九畹怅九原之莫作想古人之如见於是流鱼出波沙鸟鸣苑月华窥林露色凄晩乐未极而悲已生日已夕而路犹远既引领而高歌又一唱而三叹浩浩乎飘飘乎盖不知吾之所欲之而忘吾之所欲返也歌曰山窅窅兮波鳞鳞临长洲兮思古人鱼来迎兮鹤与吟惟秋鸿兮北以南志不可骋兮乐不可单还予舟於江臯兮吾将续先王之遗音
登封龙山赋
石子抱病登於封龙览燕赵之墟望沧溟之浦慨然太息顾谓二三子曰美乎休哉此陶唐氏之故都也巨岳雄峙长河骏奔崇冈复阜如抱如蹲万壑潨流滙为九泽大行崛立溢出平原川横夏后之橇地藏虞舜之璧八年於外地平天成五月朔巡诸侯万国天文别野星当昴毕之区土壤分州域界幽并之宅川纡岭回郁郁崔崔峭壁耸秀丹峯凝辉晴瀑挂百寻之长练顚崖转万谷之惊雷上有蔽日干霄之古树下有陵迁谷变之寒灰俗有避秦山多入晋岳被重封川经几濬虎啸风冽龙行电迅寒烟色旧李躬灯火之台右石光寒季子合从之印万里交乎胸中千岩纵其一瞬其东则古之大陆也波洄镜萦曼衍铿鍧茭蒲芰荷肃乎风生海鳬来游鵁鶄互鸣放乎观津之野带于平棘之城渔浦流歌廊庙隔江湖之兴秋郊舒啸英豪含感慨之情窦氏青山冯唐故宅纳牖进言引巵正色园成茂草逢下帷之董生饁有高宾见耕田之冀缺人传击筑之歌士有谈经之业贞观章疏一代忠良稷下遗书六经羽翼畴非治望乎唐虞岂独事关乎列国其南则汉之钜鹿鄗中也台隍尚存烟屯雾昏想兴王之旧业或寄迹乎荒原芜蒌存豆粥之亭滹水望冰澌之渡北道主人尘埃物色对竈将军云龙际遇地存京观李华兴吊古之词士遇清时文达展登瀛之步亦有阀閲池台尚存平泉古树闾里高门或三世而居司业或父子而握丝纶文妙一时张鷟号青钱之选才优当代卫公陈丹扆之箴翺有文章名崇史馆绦真宰相官处词林其西则战国之陉山也山愈漓岏水愈潺湲横峯似剑列嶂为阑平临三晋遥控全燕车不方轨士可当关料敌机危痛左车之不遇烧丹火伏讶隋女之登仙雪霁西屏冰封璧合云销抱犊堕佩遗钿谁登望海之亭直下螺峰之境地出危簪天开峻井龙蛇蚴蟉雨自东来麋鹿犇张泉从地涌刘因有志登福地而高吟敬仲多情抚遗踪而自省篇成宝劒代国神游文慕香山司空兴冷怅九原之莫作幸吾生之登骋其北则古之中山曲阳也峻阜迤逦达於代边隧通穷漠谷带长川万籁号风危城际天士如貔虎人拥戈鋋名寝秦谋共畏亷颇之勇喟兴汉髀人思李牧之贤宜安城复再收赵境武灵台古遥下藩弘地存画卦之台岩有弃瓢之叟梦得一世之诗豪李峤诸儒之领袖安平之崔下曲之魏累代才名灵寿之曹藁城之董一时勳旧朱纶紫绶门地犹雄取印提戈声华未朽问其士习则乐孝友谆诗书不侵然诺砥砺亷隅气不可平直欲裂强秦之缶清应有志几思登孟博之车节奋於穷壮形於老颈可刃而身不可屈头可断而碑不可草观其民风则力织作勤畎亩童稚为婚鸡豚娶妇族多辨类等其清浊礼谨送终称其有无至老犹勤虽贫不困人各守其淳朴俗颇希乎浑沌其尤在可称者士不妬才人多服义彭亨狡狯虽贵蒙嗤清介端良在微亦贵野无健讼之民官乏舞文之吏上不烦於刑诛下易为乎禁制此固先王旧泽虽经变故犹缕缕而未衰然实圣代洪仁渐染百年首股肱之近地者也所可憾者人不思远家无素蓄西成遗秉箫鼓连村春事转空券书络绎平畴多发塚之夫柱础有勒文之石民不知兵易为摇动地无守险轻相躏跞盖自列国之扰五代之乱开元之掠长平之怨谷变千回地经万战民无固志殆土崩瓦解遭离乱之孔多俗有侠情岂击劒冲冠习流风之未变者乎嗟乎燕赵之地先王封建井田之地也燕赵之民先王耕食凿饮之民也燕赵之俗先王礼义忠厚之俗也奈何世治则有世乱则走晋既东去宋亦南狩或割地以求成或退兵而蹙守使夫河岳增悲金汤冒丑井里兴歔草木蒙垢资壮士於敌国纳寇讐於户牖弃神明之旧城设逋逃之渊薮人不为恠士不知诟亦独何哉此固有家国者之远谋然亦士君子之宜忧不然高门县薄华冕轻裘致身枢要列位公侯徒因时而补益亦何贵於名流乱曰山有摧兮石有泐畴造化兮无穷极亦何为兮多太息表
进实录表
伏以河出图洛出书盛世衍中和之瑞乾示易坤示简斯人观浑噩之文故变通有待於神明而作述实开乎睿圣瑶编就绪宝历增辉恭惟恭穆献皇帝道本诚明位履中正东平之为善最乐河间之大雅不羣盖自出阁之年懿范已光於庶服比及分封之日仁风诞布於三湘孝友之化既孚博约之功斯溥谓六经为治天下之具寤寐未尝忘之以四诗为理性情之书沉潜若有得者牙籖锦帙姚姒居而周孔游玉色金声赓歌入而风雅出齐明以承祭祀惟祖宗社稷焉依竭力以卫京师则屏翰藩垣是慎江汉笃朝宗之念宫闱倾色养之诚夙夜其勤王家终身以慕父母协重华而陈五事亲承孝庙之褒嘉捐千金以犒六师深荷毅皇之尊礼至问小民之疾苦尤知稼穑之艰难每以孝弟力田见於发号施令化行岳麓五谷登而风雨时意契天衷三光明而瑞徵集事虽总乎一国实则开乎太平盖帝之心即不显亦临无斁亦保之心帝之度即博厚配地高明配天之度也钦惟皇帝陛下大孝光於四海圣学贯乎百王念天与人归之不偶然而父教师模之有攸在嘉言善行每拳拳乎其服膺懿训大谟尚洋洋乎其盈耳爰命词林之彦用扬帝德之芬史氏述乎所闻贤者识乎其大政教号令多徵诸秦府之旧人心得躬行则定於乾刚之独断道因事见纲举目张鲁史笔而为经楚书善以为宝奎章壁翰咸表着而不敢遗日光月华岂形容之所能尽四十年之终始一德千万世之楷式具存泽衍风流家传人诵金縢玉检光生乙夜之观石室兰台芳袭七朝之典圣而又圣心以传心卓哉执中精一之源流至矣修已治人之实用丕承丕显文王之业待武王而益彰至方至员帝尧之仁因帝舜而益显伏愿式遵成宪宣厉前徽勤思质诸神明言必法於天下裁成辅相继二帝三王以成大一统之功祖述宪章运四时五行以永亿万年之祚
疏
乞恩祭扫疏
奏为乞恩祭扫事臣於正德八年九月十七日由国子监祭酒荷蒙圣恩陞南吏部右侍郎辞阙赴任路出真定得便道一省先臣丘墓今又历五年矣岁受国恩日糜公廪犬马之诚欲效未能苟温媮饱待罪清署仰负圣天子拔擢委用之盛心日夕惴惴死不塞责窃念臣祖父丘壠日久荒芜臣兄玠见任户部尚书职司国计不得暂旷臣驱驰南北不得随农圃之子置一觞一豆於春祀秋尝之辰下负於亲罪何可言仰惟皇上以孝理天下封锡宠命悉体羣臣展墓省亲无不俯听如臣之情实在可悯如蒙伏望圣慈容臣给假暂回原籍一省先墓则日月余光贲及宰木幽明感佩实无穷已臣瞻望慈仁无任恳切之至
陈情疏
奏为陈情恳乞天恩放回田里事臣伏乞退休累蒙恩旨赐留且感且愳不知臣之当何以仰报圣德也臣入仕涂三十余年少多疾疢长恐旦夕填沟壑有孤圣朝作养拔擢之意今且朽矣幸遇圣明在上言听谏行於此时而不尽心竭力以服王事以翊太平更待何时但臣章句腐儒无他才技自少至老仅能守法惟兹吏部之任乃宏才硕德广博无方之士所宜居者臣迂腐狷狭泥法守经每欲毁方非志所好老马为驹亦复不能诚不识大体误用人才有负皇上用臣之初志故臣力欲求去冀得贤者辅佐昇平苟得其人而尽其才四海永清万物咸和臣又何求故欲去者非臣之本心也避贤者之路也然臣有一言臣诚得去而陛下行之是臣虽退而志则亨矣夫自古帝王之治莫盛於唐虞帝王之德亦莫盛於尧舜孔子作易曰黄帝尧舜垂衣裳而天下治又曰无为而治者其舜也与夫何为哉恭已正南面而已矣故虽尧舜之圣亦不过得人心任衆职垂拱於上笃恭而天下平也汉之孝文躬行玄默与民休息自代承之後不曰振贫穷则曰蠲民租不曰孝弟力田则曰禁黄金珠玉故风醇俗美几致刑措由是言之亦不过以恭俭率下清净无为而已又安用多事安用多言哉臣伏见皇上自御极以来殄除元恶即三危羽山之诛召复耆德即九官十二牧之命采纳忠言即四目四聪之明达清雪寃狱即眚灾肆赦之仁恕诏书一下或圣断一出朝野臣民鼓舞踊跃鲜有不欲为圣天子效死者太平之论十已见於六七矣故臣愚以为为今之计不过清心省事法尧舜之恭已无为稍用汉文之与民休息而已传曰凡治道去其太甚者耳又曰天下本无事庸人自扰之又曰为治不在多言顾力行何如耳此三言者虽若简而无文然为治之道及今日之所当行宜不越此故臣愿皇上之力行之也臣又见顷年士风浇薄耻於吏事怠於躬行多务为新奇可喜之论以耸人观听无远虑者以喜随人又从而为之挽汲臣诚愚昧不达其故然伏而思之未尝不悲且惧焉何也此风之不可长也昔有周之季邪说横兴淆混名实坚白异同变移人心使天下崇智术黜王道巧於趋避不顾君亲卒有战国之祸汉之东都始於倡义成於附和标榜太繁以名为利使士大夫羞职业尚奇诡薄庙堂之议重私交之语其後亦有党锢之惨此皆曲儒游士以私灭公徒快一已之情而不顾天下之事纵使秘谋奇计如主父偃吾丘寿王之徒发十难汉朝公卿曾不得其一毕竟於国家何益於百姓何补哉故臣愚以为陛下姑法尧舜之无为文景之恭俭其他议论量加采择苟无大害於治勿更张可也传曰巧言乱德又曰利口覆邦家陛下亦不可不加之意也诚如是则无为之治益无所挠而委任之效始可责成孔子论为邦之道而必曰远佞人佞人殆意正如此尤愿皇上以四海为度以终始为谨治有端绪不必责效於旦夕之间事可包荒不必刻意於渊鱼之察中才多可用之人不必求备平易有近民之实不必务奇培养元气不令喜功生事之人自扰於官守言责之间主张庙堂不令奇谲狡狯之辞杂进於虚心受善之下夫以皇上聪明睿智之资刚健中正之德有皇天之眷佑有祖宗之孚感股肱耳目百执事之臣谁敢不为陛下尽力者而天下何患於不雍熙泰和也哉臣仰蒙大恩倘得免罪戾回还原籍幸在邦畿之内为近光之民尚得亲见尧舜之治大行於薄海内外也天下幸甚臣愚幸甚臣何敢复言臣朴鄙愚诚志存爱主不计其词之复兼恳乞休退无任激切待命之至
恳乞曲全终始疏
臣昧死再乞休致荷蒙温诏俯留责臣以尽忠报国仍勅吏部差官催促前来臣恭奉诏旨三复思惟诚感诚惧不知措身之何所也臣少本孱愚不知摄养中岁病盲视听俱废因循三十余年縻费廪禄仰荷三朝辄赐矜宥积愆累衅神明致殛故禄日益厚病日益深恭遇圣明龙飞五位万物咸睹首擢臣掌管铨事旋复进臣专管诰勅皇上登崇俊良惟日不足过听用臣而臣於君父之前猥当奔走不敢不以情愬也臣本以章句腐儒早入词苑不亲钱谷无劳可见又不折冲御侮无功可考祗有礼义亷耻一节奉以为事君之资耳天日在上臣益凛凛自保顷在吏部乃有言官论臣纳贿及会试透漏消息憸邪卑汚跷蹊等项一一俱有实迹臣实自骇自愕不自知臣之礼义尽隳亷耻扫地至是也既无功又无劳又无亷耻不知将何以立圣明之朝侍日月之侧乎夫因一人之誉而自足因一人之毁而自沮自信之君子固不为也但臣愚劣既不足以取信於人寔又不能自信徒尔忍辱含垢腼顔在列苟非有伊尹之任真足以当天下之事非有柳下惠之介真得直道事人之体则亦鄙夫庸人患得患失者耳陛下亦将焉用臣哉陛下纵怜臣孑立不使沦弃而鄙夫不可与事君孔子有是言矣臣亦不敢自恕也况臣自奉使回还眩晕健志痿痹等病委的是实前奏具陈不敢重凟宸听伏望圣慈怜悯衰废洞鉴实情早赐寛容许臣休致始也皇上拔用之终也皇上保全之海内闻之咸知圣天子过听所用之臣终不失为有耻之士臣衘戴至恩死且不朽臣愚幸甚
自劾不职疏
奏为自劾不职恳乞退休以弭灾异事臣惟天人之际不甚相远有作於人必验於天上古昼晴而夜雨此无他政得其中而天应以和也中叶滋伪灾异始兴然当时君臣上下交相警戒少有諐忒不吝改悔故桑榖不荣於修德之朝荧惑逊次於罪已之国妖不胜德民犹赖焉臣切见去冬以来四郊无雪一月之间两明继食东作之初风霾辄兴积旬累月日甚一日雨泽不降天地黯惨太阳少光凄风中人小民无知相视惊汹仰惟皇上体念天心哀悯元元敬慎圣躬协於神明申令廷臣同加修省禹汤之自责不是过也天下臣民欢忻仰戴自诏谕以来今累旬月云曀萋暧不悔於昔狂颷震撼无日无之雨师屯膏旱魃肆威畿辅地方视远滋甚陛下英明天纵神武夙成为天地立极为生民立命宁不清心内视略数今日之政有何阙失有何敝漏而致上天之谴怒不息如是乎夫风者天之号令也号令不得其当则风为虐陛下之号令始云有功者赏今岂凉德而在高位无功而食廪禄者多乎始云有罪者罚今岂忠信而有逮系夤缘而有脱死者乎雨者天之恩泽也恩泽不得其平则雨失期陛下之恩泽积则成川滙则为渊稿者得之沃微者得之显今岂有厌梁肉贱纨绮而匹夫匹妇或不遂饱煖之愿者乎易曰天地交泰天地不交否传曰天气下降地气不应则雨而为雾地气上腾天气不接则雨而为霾今四海之内为陛下之赤子者男耕女织岁无宁日暑冒汤火冬履霜雪勤勤恳恳以给租税富室洊空中家荡产仓府既充用如泥沙冒名者得食滥功者得与陛下亦曾闻稼穑之艰难布缕之不易乎至如里河一带臣所亲睹原野萧索人民凋瘁加意存恤犹恐不聊迩来鹾船贡艘一经其地輘轹郡县榜笞官吏践踏小民不如鸡豚刻剥困穷及於骨髓其谁为陛下言之乎即如目前大河之滨数郡荒歉树无完肤人民相食守土之官相顾仓皇久始一言即数百里之外如越岭海陛下虽有好生之德赈发之仁亦何救於沟中之瘠乎天下之事可痛如此者难以悉数陛下试默识而深思之少留意焉去其泰甚使上下之情少得流通则诚之所至无乎不格矣昔者妇寃释而东海之雨作楚狱雪而锺离之澍降刘昆之火灭於反风金縢之禾起於既仆自天子以至於庶人自大圣以至於下愚言行之机鲜有不动於天地者陛下圣神文武远迈成周豁达大度同符汉祖视四海如家庭待远人若中国推赤心置人腹人人欢欣得尽所愚诚肯俯纳羣臣之言少汰无益之政以天应天何沴不消以心感心何福不致哉不此之深虑而姑悦适耳之言安目前之乐诚恐天下多事大工未巳民不堪命鸟穷兽攫将复有逋逃奸宄窃发草间惩败往年必且益甚不知媮温苟饱之臣果可恃其身以翼宗社否乎借曰可恃兴师动衆必且不一馈饷犒赏动以万计斩断击伐毒又可言往岁之事为鉴不远夫天下者陛下之家室小民者陛下之赤子奈何敺之使乱糜之使尽徒以为羣幸冒僭之资四方窥伺之隙乎此臣之所以痛心疾首欲言不敢言而终不忍不言者也臣一介草茅荷蒙圣恩生长拔擢置之卿贰所衣食者陛下之廪禄所荣耀者陛下之官爵知而不言有负国恩神明昭布必且殛罚故不忘区区犬马之诚辄为陛下言之诚望皇上念天心之不难回念祖法之不难复念威柄之不可不揽念民命之不可不恤查照先朝旧制一一遵行又择其尤快乎人心甚妨乎国政者即赐处置断之不疑如雷霆一击人怀恐惧各保首领以还旧业名分既正仓库亦省受恩者获全失宠者不怨臣见隂阳各得其所风雨以时而至日月若濯而光华乾坤若奠而清宁四海穷民殊方异俗亦皆鼓舞於光天化日之下矣臣备员九卿复尘礼司灾异不息罪加平等加以素患羸疾耳目昬眊徒窃厚禄实无寸补如蒙伏望圣意俯垂寛宥放归田里惩一而诫百亦可以少弭灾异之万一也干冒天威无任悚息待命之至
碑文
严子陵祠堂碑
亷贪立懦圣之清贫乐固穷士之节子陵所以不乘时利独行素履视一世而漠然奋百代而崛起者也时夫舂陵唱义昆阳雪耻豪士杖策书生献符而先生以羊裘钓大泽遡北海之清风有莘野之乐道及夫形象旁求旌纁交致筑野肖傅解衣衣韩而先生以客星犯帝座乏闵骞之辞让为子方之偃蹇於戏孔子惓惓於哀定孟轲汲汲於齐梁莫不欲拯溺救焚济时行道而先生遭遇仁明之主竟为阻絶之行苟非有以深见帝德之不广岂亦得圣人之清而不化者与然使其时士崇节槩俗尚亷耻忠臣义士视死如归国有清议系桐江之一丝人多全节接严滩之七里则又莫非先生启迪开导之也先生旧有祠堂在桐庐岁远圮坏县令某益新之属余为文将刻之石闻风欲起游圣难言瞻彼崔嵬徒仰富春之高致慨然叹息复惭文正之雄词铭曰新室毒流耻为禄仕山深谷幽遂胶厥志世祖龙兴响合云从纵横玉帛旁致形容咄咄子陵相助为理草茅故人坚卧不起圭组包羞孰与羊裘驷马贳患孰与田畴先生倡之後来和之睥睨垂涎汉鼎赖之维公之风与公之节江水云山或莫可越奕奕新祠在山之阿耿耿清光终古不磨
记
滹沱河记
恒山之阳有钜川焉曰滹沱源出代郡泰戏山下滙为三泉流稍延曼循大行掠晋冀蜿蜒而东注之海按班固叙禹贡九河所谓徒骇者是也至宋蔡沉疑之盖亦惑於夹石碣石之说遂以九河皆沦没於海滹沱中高不与大河相涉非之夫九河固沦没於海九河之源岂亦沦没乎滹沱固不与大河相涉然所谓九河者亦犹九川云尔岂谓大河播而为九乎故知山川经络苟非目睹身历而欲据文字定之鲜有不失者矣是则滹沱亦未见其的不为徒骇也顾太行以东地势顿下且河道淤沙洼壅不常旁无涧壑以泄水怒故霖潦相仍山谷诸流丛奔会趋汹涌而至败城郭没田庐其害有不可胜言者今禹贡旧道既不可见而西汉於此置蒲吾渠通漕船亦湮灭无迹岂非亦以兹水之害甚不可疏瀹而废与河经藁城自国初至今不知凡几徙成化壬寅始迫城下净土寺没焉自後每秋涨至则泛滥於县三五十里市野皇皇无所遁栖适有天幸未为洿沼弘治六年太守张君淑始开新河於郡南费以万计未再逾夏水大入复趋故道功竟不成老氓相传云是河不宜修筑惟祭则可盖神明之也於乎礼诸侯得祭其境内山川则祭典固不可阙然御灾扞患以宁邦家为民父母者职也往者宣房之塞近时张秋之筑具在疏理之功亦岂可少哉顾得其要与否耳诚使善工相高下量顺逆迟以岁月凿山开源广拓水境要其上流而放之宁弃百里之地以全城池则虽鎻龙门析伊阙尚可为也而此独难哉不然为石堤以扞之亦再岁之利也又其上者平政惠民薄聚敛省刑罚尊老慈幼修祭祀顺天时使五行各得其所则火炎上水润下百川用宁无垫溺之苦虽古昔贤者之论岂能外乎是哉若复迂之於是洪范可遂废而天下之害付之末如何矣智者试反而思之万一得其效岂以某之言为迂生之谈哉
宜安城记
宜安汉旧县也汉以前为赵地考之史记李牧拔宜安走秦将桓齮者是也括地志云在藁城县西南二十五里今其地有宜安社宜安村故知此地为旧趾无疑但其城化为陂陁桑田不可复识矣於乎春秋战国之世燕赵之郊正当用兵之冲生民涂炭旦不谋夕天下虽有圣贤不在王者之位故亷蔺李赵保障攻守於国最为有功今虽千百载父老犹往往指阜曰此牧冢指丘曰此亷将军台是否虽未可知然功德在人没世不忘之意此亦可以观矣
重修阳和楼记
真定为京师辅郡当南北襟喉之冲诸方文轨道必由郡而入我国家重熙累洽化导百余年礼乐名物大复先王之旧非复元季丧乱之日故虽池台楼榭苟可以为民表者亦皆巍然焕然若今阳和楼是也阳和旧传为郡子城南门以今揆之适当城之中负坎向离地局平正市?井陌环列四周上置五更漏刻有星人司焉以候晨夜盖古者登灵台望云物占象考瑞以授人时其制度之大焉而不可阙者也今太守南昌熊公旣下车之明年兴滞补敝百物荐举廼暇日登斯楼而望之东瞻青徐西瞰关塞而其南则见滹沱迅流带以清漳千里达于大河韩来魏趋秦驱蜀走复有重译而至者西南之人卓乎伟哉此非一郡之胜图实四方之奇观也于是慨然有风雨鸟鼠之忧焉乃徧召郡民之有秩者播告於庭谕以大法俾葺而新之令旣下诸执事奉以奔走赀者赀粟者粟舁石於山升木於渊羣工庶黎各献其力盖经始於弘治己未之三月不十旬而功告成矣君子曰何其不烦哉使之以其道故也於乎天下之事固莫不有兴有废然其兴也亦未始不由豪杰亷静之士以道使之故岳之岳阳得宗谅而益彰黄之竹楼至今诵玄之者未巳苟非其人焉则功立而讟兴事成而名隳虽十倍兹楼犹将无取也哉犹将无取也哉
大陆泽记
珤尝浮清源道出宁晋问渡於所谓葫芦河者平波曼衍一碧万顷茭蒲菱藕鱼鲑之利民咸取之供赋税焉俗谓之水五社盖五社之民沮洳弗田力胥此出故也噫嘻此其古所谓大陆之薮与禹贡大陆旣作是也顾古之大陆地当不止於此今近泽薮县之田疑皆禹平水土後民始耕作至於今也至观班氏所谓逾洚水至大陆布为九河则亦臆揣之论今大陆与大河絶不通顾其地相迩不出三百里有此附会耳不然岂古今陵谷之推移刷荡尽失其旧欤赵武灵王曰吾国东有河薄落之水亦谓此汉时其地犹有薄落亭今云葫芦河者或其声之讹转云
传
张岳州传
张举字孟贤真定栾城人家世以农为业至举始读书即刻志钻仰治书经师事学官讲求唐虞三代之学迥絶流类旣闻京师多名公硕儒乃裹粮负书徒走至都下复从京口杨舍人一清问道德性命之说侍立终日未尝倦倚诸儒咸异之客甚窭日提一油?诣馆宿乘间请问辨难古今舍人惕然曰士未有如此笃信者也成化丁未擢进士授户部主事初监京城明治坊诸草塲及巡象马牛羊等房即剔刔奸蠧悉论如法贿赂不得行吏卒大畏是时仓塲委貂璫督收囊槖诸诡使部官不欲问则于是之日委顺致礼或供张设乐以娱之遂往往掣肘结舌法由是日弊至举独不受一茶自擕菜果裁度饥渇虽所乘马亦清鞚终日不与少秣岁以为常内外惮之无敢犯法者声称赫然後监宣武诸门税日往稽閲出其不意诸课始入公家门官患之请于大司徒教下执不从乃泣诉於司礼司礼曰主事为谁对曰张举曰是吊马张乎此贤汝可慎避之耳复督天津运军采秋青草往时承劄者通州或一至天津取具文牒而已举身自督率复亷知运官奸弊隳废冒廪及都运总兵故纵不问诸事上疏论列请置于法不报然上下皆称其鲠直清果考功课其绩曰处钱谷之司着执法之誉考上上论者以为当大司徒郓城佀公太原周公咸器重之华容刘公尤叹赏不已会岳州如府缺公遂力荐於朝求得为守且语冢宰屠公曰吾岳人也而举又吾属也吾为岳谋无如吾属贤者岳之民其有瘳乎举到郡案行属邑考能激汚首罢民所不便十余事衆心翕然然适已怙势者稍稍弗悦颇腾口语举不为变郡前湖水多鱼故事守以下有之至是未尝举网岁办鮓贡裁取足用有余悉付渔户为课家贫亲且老俸资悉以供养妻子未尝衣纨绮食重肉岳旣多川泽之利上下徵求前守疲於应给至举无敢干以私者然天姿挺直不能依违诡随数与监司及使者因事争曲直词色凌厉上官积不能平亦屡诎辱之辄愤叹曰张举亦男子也何至为富贵下人哉即移书欲求去未果会御史复出行部意望举乘怒有所箠挞主簿一人谴死举仰天曰以吾忤物之故乃不能芘其属哉方草劾欲上求竟其事不胜愤投笔而卒僚寀为治丧具检其箧惟俸钱数两及衣衾而已阖郡无不悲悼湖中重臣哀其贫命使护丧归葬栾城及刘公被召为大司马道出真定亲诣墓为文以祭之叹息洒泪而去有子五人太史氏曰李克有言穷视其所不为贫视其所不取吾观孟贤平生与士信临财廉处公如家确然自断不为物挠可谓直谅狷介之士矣及至秩晋专城泽流庶姓直道见挤百挫逾厉竟致愤郁而死悲夫
卫太守传
卫瑛字某平阳洪洞人也擢乡进士释褐真定通判平易循雅事无专成人未之奇也两迁至开封知府鋭意修政务在全安小民使得其所开封为东南要冲且在省下宾客车从辐集百事填委瑛旣视事一切不急之费蠲省十五六民咸便之抚按官或有所下令度不可常行即入具白状从容陈说故上司初以为戅直久始谅其忠信不妄也当是时天下郡县争为媚讇所在张金鼓饰舆马伏谒道旁唯诺必谨得不呵责顿首幸甚百姓利病率不为陈甚至匿水旱不以闻惟恐失名誉其苞苴暮夜益溃滥不可言瑛独以平正自持直而不挺谨灾告穷用纾民力或有所忤讁谴时至辄徐然曰吾凡以惠人为本耳宁恤其他乎由是上下咸称其贤治行为天下最然终以无援竟不得迁居开封九年以河南参政致仕瑛在官不以妻子自随岁所支俸钱皆付库吏掌籍衣服车马非敝不更造至今汴民犹讴思之太史氏曰臣珤伏读大诰洎律令诸书凡贪吏皆至大辟家属被徙埀统建法之意良深且远哉自後禁令少弛吏争为侵渔竭泽咋枯上下恬不为恠且相率称能赂章於朝淫刑肆毒下民益困繇是能吏出而廉吏废矣国朝亷吏轩輗之後有杨继宗其後有布政使张黼河南按察副使刘俊岳州知州张举与瑛仅数人云清修苦节非人情所甘宜鲜得哉或犹诬为小德是助桀也已
余太守传
余瓒字宗镇京都人也举进士为户部主事员外郎擢真定知府政尚严明洞见吏事刓敝毅然振作议均徭法定为九则上出庸钱一两中十之四五下什之一州县注诸籍岁有所用则稽閲取之民以为便吏有夤缘为奸者辄逮捕以故无敢挠法又奏定马政条格纎悉备具大约以寛民力不废公家为指每行州县必进诸诸生于庭问民间疾苦或时较艺奬进人材士民感悦郡中称治然性简伉不能规规下人每候行郡御史裁再拜而已讥毁者多言其耀才他日御史刘某者按真定意欲屈之甫至境上得知府投牒人吏或未发封辄持小过笞辱之因以竦瓒瓒闻之倜傥大笑曰是将嗛我不置瓒独非夫哉会刘御史适留其僚王某者泛舟大陆泽饮宴为乐廼移文论之曰宁晋地瘠民寡比岁旱蝗二公亦各奉命有公事池上之饮淹留弥旬供张之具不无损于民者幸量移一邑时二人方坐厅事闻有府使至发书相顾大骇王本河东巡盐御史也即驱传去刘愈大恨之自是上司益复设疑卒与後至使者柯忠构讦移知黄州府未至道卒瓒美姿神善持论遇事侃侃无所屈真定当西南辐辏戚宦贵人过者公忾之外私馈不行州县亦倚以为重率放而行之民大省没後数年西北用兵大司马马公每称其才可任重托会閲各郡储粟惟真定至数万石视他郡为多复言之朝加封爵云赞曰都下多四方宾客名卿钜人士生其间闻见自博往往有涵渟闳衍之意然五方俗杂侈汰相矜修姱媮媠波委成习故登仕籍者咸不能吏事败赇触罔者时有之若余真定之雄才伟识吏道精敏复缘以儒接踵赵张可谓不系于类哉至其睥睨一世宁折不挠则不免渐燕赵之故风与
孙佥事传
孙博字约之河间景州人也倜傥有志节通毛诗博极羣籍尤精语孟酣饫沉泆着为论说深得圣贤之指诸儒竞传诵之释褐为历城教谕登进士授礼科给事中论事不避强梗声振琐闼成化庚子汪直用事立西厰密令左右亲校觇察公卿以下官得失辄注考语乘间闻奏有所黜陟或径自捕系考鞫内外恐恼里巷细人争诣厰污官吏权柄下移谒私门行苞苴者益大起博上疏论直盗弄国柄作福作威使君相废职渐不可长疏入上令毁西厰直大恨之寻迁山西按察司佥事博旣禁闼旧臣又襟韵疏畅居法司郁郁不得志会当道时欲有所指擿遂乞致仕还乡里茅茨萧然未尝有戚色日役苍头课田园或遇故人宾客觞咏不倦凡仕宦至景州者犹时时劳问弘治甲子知州马某贪虐毒民博谏之不怿遂以事侵之博发愤诣京师论其罪恶及人命十余事得赐诏狱问且遣使者诣景州核实知州度不可解乃佯为谢罪置酒毒死闻者莫不愤叹初公且死嘱其夫人曰吾以孤直不容於朝幸奉先人之业得休息田畮教诲子弟百无所恨今乃为羣小所害命也夫我死勿埋吾屍庶几朝廷觉悟得为百姓除暴去乱吾且含笑地下矣遂死马後竟伏诛太史氏曰先子按察晋阳尝与孙公为寮寀珤兄弟又尝侍几杖质问九经亲见其为人卓荦开爽有古国士之风然虑事不欲为太深又不设城卫故始以此立节中以此去位终以此致死语曰直如弦死道边信然哉
刘按察传
刘俊字君佐真定深州人也举进士初授青州府推官鞫狱详允不避盘错每行部不治装亦不列驺从衣大布萧然匹马如先书生至则趣对虽强梗桀骜无敢不慴伏秋毫无所容私吏庶凛凛大称廉平寻召为御史风裁益振擢河南按察司佥事迁副使所决狱多人所避难弗任者则扬推曰非刘公莫治君佐亦蹇蹇自负闻事风生无少回屈有罪者度不可行私即首服每分巡大梁河内等道一道肃清岁当代奸吏酌酒相庆是时进士多出补州县上司礼之视他为优其州县亦自谓行当被召故往往为急政立声名或倨肆自如甚者苞苴公行不自重惜俊曰凡州县皆吾属也政均以品则可矣若分析太明是使贤者弛其志而不肖者伤于宠政蠧民敝恒必由之故御属吏一视兼听惟以法为凖不少寛贷後多去为要路者亦时有怨言然君子亦由是知其知大体其後有刘某者河南人也弗悦俊造为飞语伺科道当劾诸方面官遂注名贪虐以奏诏下公卿议大司徒似公锺识俊名曰是青州故廉吏刘俊邪颇闻其节愈厉奈何有此事遂寝然性戅直不饰边幅在官终日闭门不通一谒有善客至时或对饮惟蔬菜汤饼而已必求尽醉指大樽曰吾兴在是非浃洽不可奬善疾恶皆越常格率意而行卓诡絶衆以致仕终于家太史氏曰天道不息圣人贵诚季世多伪故直谅敦朴之道不行焉虽迍邅龃龉然理国之具非兹士卒莫可使者旣亮其忠复以纤介萋斐不究所藴进贤若渇吾闻其语矣
文
睹青天文
石子葬其亲于宜安之南里长号诉空五内崩溃逾十日而疾作血脉愤兴贯瞳决眦云曀萋靉远不能视祷於神弗应医药疗之弗克廼支之夜焚香布楮明水载酌自吁于庭於乎造物者乎厥初生吾孰命予气曷隂曷阳辇輹衆理丹扃熠耀发谋出智百执环庐神明涖位孰弼其成孰造其始水谷委海音乐归土浸淫下胞旋?出腐绿囊其绨有力孔武葱蒨维东曷盛则恐华旣张清风内扬九斿皇皇倏温忽凉水府孔修木明火章上蒸崑仑溢为琼浆周流四旁以城中方敷施翕受孰执其纲四体旣固肤革充盈听德惟聪视远惟明齿刚能决貌端以凝着为议论广邈铿訇摛词缀篇家藏世行移忠以孝贯明於诚上沿姬孔达於始生茫茫华夏服其声名孰诱其衷俾余有成操思絶俗治思变道学思入圣言思入奥媮温苟饱粪壤行潦卓荦自存孰啓其好繄天之能作物之则始也何丰後也何啬内摇其精外夺其色岐扁无功鬼神匪泽於乎噫嘻天其无意于吾乎抑其有意于吾则儆戒旣至黜罚宜弛复之以环直之以矢还其光华荡其渣滓朱轩华冕吾将不以为崇緼袍穿履吾将不以为耻吾将沿诸经猎往史订羣儒蒐百氏驰骋上下百千万?治乱臧否形之掌指成一家之言述当代之事优游哉以卒岁苟一息其未已然後奉造物之初锡而归之可谓成厥终而顾其始也其无意於吾则形固帝形也貌固帝肖也姑以与之还复取之姑以发之还复落之浸假而化余之目以为弹臂以为弧凥以为輹胁以为舆以气为索以神为驹吾岂不能乘之以往而何苦於拘拘天乎神乎有意无乎胡多予之不幸而不闵予之无辜乎告已退位隂风萧萧灺烬旣销阖户言宿俄梦羽衣蹁跹若勑使者自空而下揖而谓予曰惟汝至性通于神明曰汝无罪则为匿情昔者商退西河尊师未力其道虽隆受天之殛守道如宁行可无悔三晨晏兴几没於海此皆盛德犹以微累於汝擢髪可数其罪汝之立朝不闻正君食君之禄而後其亲发为文章何补于民祗取声誉以光缙绅尔在童穉开乾阖坤谓叙九畴谓批逆鳞修之白屋坏之清尘易其国士而为词人矧为歌诗刻画鬼神抽黄对白穷涯极津非今是古悲周剧秦鸟骇兽拚山颦谷呻霜雨挥毫风生运斤金貂被嘲将相蒙嗔千钧可轻枝木可信智勇失虑愚泯忞忞歛衽延誉倒屣迎宾回顾时髦瞠乎後尘天之所以畀汝者谓何国之所以养汝者谓何而汝以文其身乎暨其葬亲视礼为粃纵其天性号若孺子踊躃无数血涕沾履朱炎铄金劳勩不已以干孝名以耸闾里长者来唁汝涂其耳毁瘠旣形莫虑终始奉亲之枝作疾谁使虽然过有可改德有可沐日月之光亏有可复忧患致存疾疢生福帝令赦汝不汝为戮尚慎思哉无易前覆予听其言惕然内讼芒然不知其自失也嗟乎诚予之多罪哉吾有过吾不知也而人知之人不知也而神知之而以质之神而以折之天诚予之多罪哉廼载拜受命旣能自反使然予言遂致首肯彤云倏散漏声在板起呼墨卿载之竹简
说
去思说
有斐之章德武公也谁嗣之谣怀子产也召伯去而甘棠勿翦叔子没而岘首有悲彼数君子者其深仁厚泽诚有以入乎人心旣深且久历百世而不可冺耳故夫老子壮孙相与传诵不休不惟身被其福口诵其人凡吾所以养老尊贤长长幼幼厚生送死得庶几于先王之道而不徒为人者何莫非上之赐哉德其赐不可见其人矣于是或睹其兴作建树之功或经其游歌燕集之地傍徨怅惘无所宣泄乃从而吟咏之又甚而碑碣之又甚而悲号踯躅之耳岂惟数君子者不知得此于民虽民亦不自知其思之至此也是故王者之风後世犹可想见其万一近世则不然好名之心胜而希古之愿深不力其本而惟末之是饰裁一举事辄欲勒之鼎彝埀之万世又其弊也狙畜其民而夺其利剥割斩断以籍民口恐上之人一旦之见讁也又乞哀以餂之计无所用乃复风厉士民为之立石颂德欲以欺天下噫嘻何其不智之甚哉夫善善恶恶人心至公虽以智笼之可欺于旦夕尚不可欺于永久况夫显恶着慝昭昭在人可以一手掩衆目哉纵人可掩已心独可欺哉古人有言一自诬者危再自诬者病三自诬者灭吾恐逆天违人自诬以取利利之未得而害固将至也或曰君此者虽自诬然亦知慕善名掩罪包羞以迹古人不犹愈於寻常乎呜呼此说之行是使道之益不明也圣人恶巧言令色孔壬恶乡原之乱德正为是耳夫人品高下自差殊不同苟尽吾材与吾心虽无德泽以及於民亦何愧哉纵使有好货财肆刑罚以利其家所谓寻常不足道者然亦终日惴惴恐蹈法网不旋踵而谴黜重至身被恶名终身不敢啓口言及圣贤君子事彼诚识之浅小以至於是而本心固未尝尽亡也特私欲牿之而已岂与夫盗民之利盗国之柄又盗夫古今天下之贤名者同哉天下不皆圣人亦不皆贤人君子苟不尽亡其本心虽材之庸劣圣人固不深絶而贼盗之人孔孟力拒之今乃不能为君子又不欲为寻常而顾乃欲为穿窬大盗何哉呜呼吾不能得使天下皆君子亦不能得使天下皆不为寻常必不得已君子什之三四可也寻常者虽多无害也狙巧盗名之人有一不可也
媒说
西里之妇有习为媒者三年不成凡为丝萝之好鲜扣其门釡竈萧索将营他技闻国有大媒氏乃载束帛往问之再拜而进曰自妇之为媒也膏唇错齿毁方削亷意随波流辩逐风生化媸为妍扛卑使尊坚白同异灿烂纷纶盼移喜怒咳定取予左顾汉胜右麾齐衂自以为术已精矣一行而节应再举而辙乱久益龃龉行唾於涂立詈於垣不敢出户庭者历寒暑矣将逃之他郊无复言媒妁事窃闻大媒氏旁通於道大化於艺愿进之阶下以袪愚妇之惑大媒氏呼而起肃而入布席於堂歛神凝思屏左右人三引其端里媒不悟廼闭之别室致愤发悱明日又问之对曰将无夸毗失繁噏訾失几功急大劳反损事图速成反败与曰未也趣复入户三日然後召焉则见里媒之眉间栩栩然有动意曰几矣得之矣问曰女知吾媒有大权变乎曰然吾为女言之天下之道有经有权圣人用之智者效焉先王之道至大极远吾侪巾栉贱妇委巷小人安敢议之虽然御有百车不如诡驱兵有百万不如反间是故我遇其常扬兵正旗三战而胜功非我谁卒遇勍敌我计不展进与无所得退与有後患彼乃严兵以待我乱我乃腾飞语饰谤书赂左右私名姝嫁怨贾祸以保我躯是以亚父抑田单走乐毅奔晁错刮忠反遇祸正反蒙诟必如是然後兵可制勲可就矣媒有兵道焉女之所习者盖勤盟屡讲朝平暮成蓐食而更战旣陈而後击之法与故口血未乾而盟已解围栅未备而敌大至矣女所谓知媒之常而不知媒之变者乎吾为媒三十年矣被选入官亦复十年吾誉枯杨使为春华吾毁白台使为嫫母吾言一出彼各心醉彼执一端我当其会收两家之欢得三倍之惠卒有乖迕吾委诸其邻其邻不受吾委诸其亲其亲不受委诸他人彼自交恶而吾洁其身今吾老矣国中推善为媒者无以逾我而老妇壮子少孙行女感我者亦多矣虽然其难易之理成败之数尔亦宜知贞女易成冶女难成妍女易成丑女难成礼法家易成失节妇难成盖其媺恶素定风声素远幸我辈者雌黄炫乱黑白颠倒使芍药之艶得侪行露而升者以有此舌与齿耳故吾辈者为正人小利为邪人大利而怨不及焉抑吾闻之嫁怨於人其怨将繁贾祸自我其祸始大吾恐明王之世终无税驾之所姑以卒岁利吾身而已乃更教女为之吾不仁吾不仁於戏大媒氏固不足取然其言时合於道特择术之不精餬口之欲亟以至此耳以吾观今之仕者何止一大媒氏哉而顾偃然自以为得计亦甚矣
熊峯集卷五
[集部,别集类,明洪武至崇祯,熊峰集]

[book_title]卷六
钦定四库全书
熊峯集卷六
明　石珤　譔
序
会试录後序
惟我皇上嗣统立极万邦咸休彰善瘅恶与民更化乃嘉靖纪元召用耆宿以式有位旣亷羣吏之治於内朝牧伯别其幽明以风四方命乡论秀将策于大廷礼部先期以会试请上命臣冕臣珤为考试官主试事旣遵定制取中式者三百名录其文以献臣珤谨拜手稽首言曰惟天之生斯才也将以辅斯世也世运有升降污隆之异则人才亦必由之何则其所渐摩薰染习闻而饫见者皆是物也而安得不与之俱哉是故其政平则其士安以舒其政修则其士庄以亷其政急则其士疾以怒其政敝则其士怠以缓其政衰则其士哀思而离逷夫士民之选也士如此况于民乎况于风俗乎有圣人者出识其端审其势深明其感通之故一鼓舞而新之於是有滞兴有敝补高多寡卑有损有益而王道成矣我皇上今日之治是也易曰包荒得尚於中行洪范曰皇建其有极猗欤盛哉士生斯时遇斯际亲见裁成辅相之大而亦有行义达道之责苟不足以翊世运而赞政理则亦非豪杰有志之士矣士之志奈何大学论明德要曰诚意中庸论达道之所以行曰至诚然则所以承上之德者亦惟曰诚而已诚则一不诚则二诚则纯不诚则杂不二不杂由是而正心修身以达於家国天下焉由是而经纶大经立大本知化育焉藴之为德行则笃实而辉光发之为事业则高明而博厚而言语文字之华姑以有闻於天下又不足言矣异时丰功伟烈泽润生民功在社稷世世称之无替否则支离偏曲与衆人伍是自弃於圣明之世也而又况乎言不顾行行不顾言徒以科目为媒禄之具者哉予亦由是科以进每日惧也愿相与勉之
送大宗伯李公归曲沃序
自予再召入京窃见大臣去国多称疾不视事上疏乞骸骨使至即其家拜君言之辱及得允虽恩数稠叠诏指慰藉亦即其家拜君之宠命而去此称疾之典也礼也而予窃以为有所未尽善也正德丁丑夏六月望日礼部尚书掌通政司事曲沃李公复上疏乞解政务圣天子再留之不获乃赐玺书进太子少保致仕给驿还乡里仍令有司月给米二石岁拨人夫四名应用明日公服峩冠公服大带搢笏陛谢又二十余日安车已驾国门入陛辞於戏吾固知此典犹在也盖必如是而后圣天子之使臣可谓以礼大臣之事君可谓尽礼也哉何也士修於家兴於学校立於天子之廷固将求以事君也不虞君之礼我若是其备也旣仕矣分职理物日近天子之耿光月有廪岁有给时有犒事有赏朱芾辉煌曳佩以趋其在於外旬宣激扬风行电驱令必行禁必止轺车所临提戈负弩奔走不暇何其品数之隆且悉哉比其老而且去及有故而不欲留也一辞之一慰焉再辞之再慰焉劳问之使旁午於道谅其必不可留也进之秩予之传优之养老之禄又何其恩意之周浃哉夫君之使臣不忘以礼如此而吾为之臣子者乃或称疾於家假寐於箦使来或旁徨於门恩至或便跚於庭以疏而辞以书而谢而遂去矣亦何以称上之所以使我者哉少而壮壮而强强而艾耋食君之禄亦腆矣荷君之宠亦至矣志有所不行而去者义也恩有所不能释而不易以去者礼也义与礼并行而不相悖者也顾义而忘礼然且君子弗为也而况并与义而失之者乎李公今日之进退可谓得其道矣观其能美所终如此则其由进士而历户工主事曰有清誉由户工主事而迁兵部员外郎郎中曰有能称由郎中而参议而通政而府尹曰有善政由府尹而通政使而兵部侍郎而礼部尚书曰有大臣体历事三朝出入九卿而曰有君子之德岂不益可信哉孔子之去鲁曰迟迟吾行也其心盖有所不忍也孟子之去齐曰予日望之也其心盖有所不能忘也彼大圣大贤者其出处去就
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:18-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>