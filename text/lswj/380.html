<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,何先生传,大复集全文在线阅读,大复集全文在线下载,大玄古籍书库">
<meta name="description" content="明何景明撰。何景明，明代文学家、诗人，明“前七子”之一，地位仅次李梦阳。主张文宗秦汉，古诗宗汉魏，近体诗宗盛唐，提倡复古，在反对明代前期盛行的台阁体诗文及八股文上，有一定积极作用。其诗如《赠王文熙》说：“行子夜中起，月没星尚烂，天明出城去，暮薄长河岸。草际人独归，烟中鸟初散，解缆忽以遥，川光夕凌乱”。《怀沈子》说：“沈生南国去，别我独凄然。落日清江树，旧人何处船?”《十四夜》说：“水际浮云起，孤城日暮阴。万山秋叶下，独坐一灯深”。风格淡远，有盛唐风趣。郑振铎《中国文学史》说何景明“他的《大复集》，论者的评">
<title>大复集_何景明_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">大复集</span> <br/>
          作者： <span class="inputVal" id="bkauthor">何景明</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]196185</span> <br/>
          说明： <span class="inputVal" id="bkdec">明何景明撰。何景明，明代文学家、诗人，明“前七子”之一，地位仅次李梦阳。主张文宗秦汉，古诗宗汉魏，近体诗宗盛唐，提倡复古，在反对明代前期盛行的台阁体诗文及八股文上，有一定积极作用。其诗如《赠王文熙》说：“行子夜中起，月没星尚烂，天明出城去，暮薄长河岸。草际人独归，烟中鸟初散，解缆忽以遥，川光夕凌乱”。《怀沈子》说：“沈生南国去，别我独凄然。落日清江树，旧人何处船?”《十四夜》说：“水际浮云起，孤城日暮阴。万山秋叶下，独坐一灯深”。风格淡远，有盛唐风趣。郑振铎《中国文学史》说何景明“他的《大复集》，论者的评价，乃在李梦阳《空同集》之上。他不复有空同之‘霆惊电煜，骇日振心’的气魄，却以‘清远为趣，俊逸为宗’有如‘落日明霞，余晕映远’”。清《四库全书总目》也说：“正嘉之间，景明与李梦阳俱倡为复古之学，天下翕然从之，文体一变。然二人天分各殊，取径稍异，故集中与梦阳论诗诸书，反复诘难，断断然然两不相下。平心而论，摹似蹊径，二人之所短略同，至梦阳雄迈之气，与景明谐雅之音，亦各有所长”，但所作诗文亦有限于形式，内容失之平庸之不足，带有明代中期前后七子的共同弊病。该书为作者的文集，共38卷。其中赋3卷，诗26卷，文9卷，别附录传志行状1卷。书前有王廷相、康诲、唐龙、王世贞等人所作序文。版本有明万历年间刻本，清《四库全书》本。又明万历年间李三才辑有《李何二先生诗集》本的《何仲默先生诗集》15卷，清光绪年间张祖同辑有《弘正四杰诗集》本的《何大复诗集》26卷，1989年中州古籍出版社出版点校本。可并参考。</span> <br/>
          封面： <span class="inputVal" id="bkimg">Z_18569.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]大复集
[book_author]何景明
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]196185
[book_dec]明何景明撰。何景明，明代文学家、诗人，明“前七子”之一，地位仅次李梦阳。主张文宗秦汉，古诗宗汉魏，近体诗宗盛唐，提倡复古，在反对明代前期盛行的台阁体诗文及八股文上，有一定积极作用。其诗如《赠王文熙》说：“行子夜中起，月没星尚烂，天明出城去，暮薄长河岸。草际人独归，烟中鸟初散，解缆忽以遥，川光夕凌乱”。《怀沈子》说：“沈生南国去，别我独凄然。落日清江树，旧人何处船?”《十四夜》说：“水际浮云起，孤城日暮阴。万山秋叶下，独坐一灯深”。风格淡远，有盛唐风趣。郑振铎《中国文学史》说何景明“他的《大复集》，论者的评价，乃在李梦阳《空同集》之上。他不复有空同之‘霆惊电煜，骇日振心’的气魄，却以‘清远为趣，俊逸为宗’有如‘落日明霞，余晕映远’”。清《四库全书总目》也说：“正嘉之间，景明与李梦阳俱倡为复古之学，天下翕然从之，文体一变。然二人天分各殊，取径稍异，故集中与梦阳论诗诸书，反复诘难，断断然然两不相下。平心而论，摹似蹊径，二人之所短略同，至梦阳雄迈之气，与景明谐雅之音，亦各有所长”，但所作诗文亦有限于形式，内容失之平庸之不足，带有明代中期前后七子的共同弊病。该书为作者的文集，共38卷。其中赋3卷，诗26卷，文9卷，别附录传志行状1卷。书前有王廷相、康诲、唐龙、王世贞等人所作序文。版本有明万历年间刻本，清《四库全书》本。又明万历年间李三才辑有《李何二先生诗集》本的《何仲默先生诗集》15卷，清光绪年间张祖同辑有《弘正四杰诗集》本的《何大复诗集》26卷，1989年中州古籍出版社出版点校本。可并参考。
[book_img]Z_18569.jpg


[book_title]提要
【臣】等謹案大復集三十八卷明何景明撰景明字仲默信陽人弘治壬戌進士官至陜西提學副使事跡具明史文苑傳是集凡賦三卷詩二十六卷文九卷傳誌行狀之屬附録於末正嘉之間景明與李夢陽俱倡為復古之學天下翕然從之文體一變然二人天分各殊取徑稍異所尚亦復有不同故集中與夢陽論詩諸書反覆詰難齗齗然兩不相下自薛蕙有俊逸終憐何大復粗豪不解李空同之句論者往往左何而右李平心而論摹擬蹊徑二人之所短畧同至夢陽雄邁之氣與景明諧雅之音亦各有所長正不妨離之雙美也景明於七言古體深崇四傑轉韻之格見所作明月篇叙中王士禎論詩絶句有曰接跡風人明月篇何郎妙悟本從天王楊盧駱當時體莫逐刀圭誤後賢乃頗不以景明為然其實七言肇自漢氏率乏長篇魏文帝燕歌行始自為音節鮑照行路難始别成變調繼而作者實不多逢至永明以還蟬聯換韻宛轉抑揚規模始就故初唐以至長慶多從其格即杜甫諸歌行魚龍百變不可端倪而洗兵馬高都護驄馬行等篇亦不廢此一體士禎所論以防浮艶塗飾之弊則可必以景明之論足誤後人則不免於懲羮而吹虀也乾隆四十三年三月恭校上
總纂官【臣】紀昀【臣】陸錫熊【臣】孫士毅
總校官【臣】陸費墀

[book_title]序
大復集序
古今論曰文以代變非也要之存乎人焉耳矣唐虞三代禮樂敷教詩書弘訓義旨温雅文質彬彬體之則德植達之則政修寔斯文之會極也漢魏而下較諸古昔殊矣厥辭繁厥道寡厥致辯厥旨近日趍于變然爾若所謂代變也及考夫董賈揚馬李杜韓柳諸賢各運機衡以追往訓當世文軌靡得而拘今綜八子視之殆自致羽翮凌駕文囿者矣非存乎其人何哉吾友大復何子蚤歲能文下筆輒數千言不休十有六齡即舉于鄉至京師學士大夫慕其神藻無不降重造謁以求識面及登第與北郡李獻吉為文社交稽述往古式昭遠模擯棄積俗肇開賢藴一時修辭之士翕然宗之稱曰李何云今詳其文侵謨匹雅欱騷儷選遐追周漢俛視六朝温醇典雅丰容色澤靡不備舉標而彰之將並日月朗於太虛豈非高邁獨立出世離類不爲時拘者耶古稱雄視百代斯文信矣浚川子往與孟望之論大復乃間世精氣所鍾造化靈秘之久一旦勃勃附化何所不神耶故生而即文即知事即賢即老成即有古人風節非神解之故乃爾能之耶夫人墳籍孰不探道旨孰不詮文辭孰不脩風調孰不循德履孰不習終格於不類者天畀之解未神爾正德末余督學四川大復督學關中一日走書曰孔孟藐矣學漸支離塗岐矣後生汶汶以塞邇得論說數十欲與君約境上之會期越月之講然竟不果來今集亦不見有此論豈終未成耶抑遺之耶悲哉悲哉其未之究竟者若此天實爲之矣漁石唐子曰以何子之才而得夀考廓而大之綸而不息殆潏乎河漢而無涯也嗟嗟豈不信然哉大復集辭賦三卷四言古詩一卷樂府二卷使集二卷家集五卷京集七卷秦集一卷内篇一卷外篇四卷通二十六卷别論若干卷刻在潞州斯集棗行久矣尚未託有序列其甥王君朝良泣謂余曰公吾舅氏之知已也兹言非公其誰嗟乎造化奪大復去矣斯文出於元精應與元氣並存雖造化亦不得而奪之古謂華質長潛而靈跡不滅者其以是夫其以是夫
嘉靖十六年六月初伏日儀封王廷相子衡撰
大復集序
何子仲默生而敏悟童子時即執簡賦詩邈焉寡儔長益肆力焉探冥抉奇增華漱潤軋晉魏而上之惜乎三十九而卒乃已焉矣康子德涵張子時濟皆何子之友也何子既沒張子收其逸稿訪康子于滸西之野而共揚㩁之凡得若干首洋洋纚纚一唱三嘆而有遺音焉時關中執事君子咸興嘉樂之懷乃檄而傳之得非以古昔有詩之教邪夫詞不雅與雅而闕于行者皆弗得傳即傳弗遠何子詞則雅矣其行履復皭然而有令名則傳之也固宜嗚呼以何子之才而得夀考廓而大之綸而不息殆潏乎河漢而無涯涘也天顧阨而夭之而俾弗竟其緖乎予聞天之大化理以經之數以緯之以理御數則履其常數角而勝焉變斯出矣是故牛之行羸然而疾也囬之仁隕然而夭也誠格于數即古之大賢猶俛而從之何子其若之何抑諸斷鵠之劍照乘之珠天下之至寶也假于塗之人則主人匍匐往索之而不俟越宿焉是故李賀夜夢神人請賦白玉樓覺即屬纊殆又一道已乎何子斷鵠之劔照乘之珠也則天恒靳其光矣而能不收之邪是亦不可不謂之數也
嘉靖三年三月既望蘭谿唐龍撰
大復集序
明興百六十年其文遐哉盛矣然作者接轍于域中其敦致古昔逖稱先王人人能矣而義意繁猥溢于往訓摹倣摽敓遠於事實予猶以為過云弘治時上興化重文士大夫翕然從之文視昔盛焉是時仲默為中書舍人而予以次第為翰林修撰一時能文之士凡予所交與者不可勝計予顧獨以仲默爲難能仲默時方弱冠也予每見仲默之作嘆曰嗟乎文其在兹乎夫敘述以明事要之在實論辨以稽理要之在明文辭以達是二者要之在近厥指意凡仲默之作三者備焉故予欣慕歎息於一時交遊中獨以仲默為難非私之也武宗皇帝之三年予以憂罷修撰歸十有三年仲默以提學來關中數能以公事過予出其所論著凡數萬言皆當實不修可以上薄屈宋董賈有相如子長之風顧世無知之者獨曰何子有詩人之遺意厥覿淺矣仲默豈獨工於詩者故仲默名徧天下然實無知仲默者此也漢魏以降訖于開成世代既移音節斯異修辭之士能無惡厥趨斯已優矣復能引而上之不沉于流俗由載籍所覩若仲默者豈非鮮哉十六年秋仲默既卒又三年予次第其文為若干卷首賦次詩次文皆隨體區裁因製列卷題曰何仲默集録存家笥以待後來讀其文思考其世可以知予言所指矣仲默才高而意宏德純而識遠榮辱毁譽一無所動於中予别有傳記兹不載方予定次仲默集時値張子時濟過予所見與予甚同因更與定之如此集云
嘉靖三年二月甲子武功友生康海序
何大復集序
敬皇帝朝化休而融昌異時諸先生業文章顯甚重矣學士大夫固欣然稱說耳相慕也而獨北地李子以非心所好謝去之亡何而又有信陽何子者何子雖稍晩出其材質敏秀瑰麗各以長相當然而李子得何子為益雄也鄙人之言何知仁義嚮利則德是二君子抉草莽倡微言非有父兄師友之素而奪天下已嚮之利而自為德於乎難哉去其始可一甲子詩而亡舉大歷下者文亡舉東京下者即誰力也然二君子之徒不能長緣其師所繇得毛舉論難之語以好為勝而它工易者惡津筏者往往左袒何子而齕李子則又似非何子意也夫百羽集於詞林而二子雄飛或撇捩逆羊角而横舉或順飈而肆翔其九萬里同也李源風何源雅風故長變以明志耳夫覩其沈深莽宕激卭鼓壮喑鳴憯悽忽正而奇正若嶽厲奇若海則李子哉是固少孫要之其緣情即象觸物比類靡所不遂璧坐璣馳文霞淪漪緖颷搖曳春華徐發驟而如淺復而彌深疑無能隃何子而上者何子為文刻工左史韓非劉向家言大抵於詩鴈行云而關中康氏喬氏其鄉人樊孟氏則盛惜何子志業屈於年未竟世之談說經綸抵掌事勛者其敖何子以不及如耶令何子不死而稱為名公卿已耳所以削滌卑瑣振頹習扶昌運開中興者何物也功於經綸孰多於是何子之甥袁燦來謂王生若為何子敘其遺言王生曰何子彬彬大家也易言之有親則可久李得助而久何子之功李子偉矣夫二子之功天下則偉矣夫
嘉靖戊午後學吳郡王世貞撰

[book_title]卷一
渡瀘賦【以下使集】
晨瞻崇邱鬱乎相袤扃以水峽隱以大洲沙莽寒日江深夕流蓋將濟於瀘水榜人告予以理舟沿洪波以直度迎迴颷於上游顧中原而緬邈久西域以滯留感逆旅之長勤懷古人而增憂想夫漢炎既燼蜀都始家區土未闢士馬不加深入五溪横制三巴冒險通塞柔邇來遐收羌髳以帶甲率庸盧而習戈撻吳權之堅銳摧魏懿之精華今其斷岸遺津寂寥水涯苦霧縈石悲風振沙音塵淪絶古今長嗟歎餘風兮莫覯幸故址兮重過西望開創之基形勢蒼蒼襟夔府而控荆門峙巫峽而流瞿塘簡書零落陣圖縱横煙磧下月隂岸積霜風雲惨而猶憤魚鳥畏而將翔功雖殞而譽遠身既沒而國亡南瞻祠廟巍兮惝宏松柏䕃戶丹青閟宮垣罥林蔓堦卷寒蓬亦徒嘻吁父老涕淚英雄而已嗚呼當其長嘯之後三顧之餘氣感雲龍恩同水魚念季葉之否運思中興之遠謨偉雄並乎三分耻偏安乎一隅何遂違其懿志竟弗騁其長驅吾哀斯人遭時不淑宜三代以翺翔胡羣奸而馳逐矧功業兮難成且年歲兮易促嗟哉天道高不可摩得志者寡失意恒多苟道之不行雖孔孟其如何泛泛吾舟載揚其波艤彼清潯陟彼中阿無人可邀聊獨行歌歌曰朔風起兮瀘水寒扣檝中流兮懷昔賢遇匪其時兮良獨艱嗟嗟遇匪其時兮良獨艱
畫鶴賦
何匠氏之殊絶超丹青之矩度寫仙禽以逼真陋凡鳥而不顧想意像而經營運精思以馳騖假孤致于墨華得高標於毫素麗藻質以明煙揮風翎而刷霧倚粉壁而駢頸引青林之雙步豈偶爾而髣髴真天然之神趣偉兹羽之獨靈考僊經之遺篇鍾浮曠以化胎善導引而延年志清迥而内真儀皎潔而外宣音獨唳以聞野翼一飛而翀天見樊縶而耻嬰仰海嶠而思騫朝翺翔于玉林夕飲啄乎丹泉振玄圃之中抹閬邱之巔止必擇地動不妄遷協雲簫而清囀隨蜺駕以遥旋厭倉鶊之喈喈淄白鷺之娟娟豈能言之鸚鵡非好殺之鷹鸇拂練光而凝想挹繪采而生憐松團碧蓋苔斷紫錢徘徊竹下俛仰梅邊翮窮秋而益勁心寒歲而彌堅謝逋仙於西湖展少保之青田乃若琴樽寡和山林無主翠巘絶鄰華表誰語路杳杳以失雲庭栖栖而宿雨露凄凄以霑堦霜肅肅而入戶抗圓吭以長吟整脩毛而獨舞意衎衎而欲伸態昂昂而猶武續遺哀于絶絃悲弔影于廢廡懷萬里之長風眺三湘之極浦憶煙水而葺巢甘鴈鶩以爲伍憇夜渚而葦寒食秋塘而蓼苦孰圖畫之見珍惟網羅而受侮及夫上都富舍畫彩盈庭錦燦爛兮金谷花窈窕兮朱亭刻犀象兮繡柱閑孔雀兮翠屏徒流丹而映緑俱含意而論形彼靈質之殊操羞文章以自呈無俗狀以駭衆亦飛去而冥冥悵良工之弗值羌誰識其高情撫斯圖以睇視久延佇以徜徉欣物品之有遇見嗜尚之匪荒既獲貯於廣篋遂薦觀於華堂儼縞衣而不驚騰玉羽而將翔恍映雪而偃蹇若順風而飄揚集賓客以舉目顧軒楹而有光疑照景于金閣訝棲霞于玉房吁嗟鳥類比之君子遇則霄漢失則荆杞棄捐胡憂登庸胡喜非恃寵而乘軒亦何心于傾市依日月於蓬壺隔塵沙於弱水聞玉笛之我招繞珠樹而相倚感主人之蓄養常反顧於千里凛風義之莫渝重披圖而自矢
進舟賦【并序】
予使於滇行將萬里所越皆重山複嶺以輿以馬顛頓馳跋而不任其勞至永寧乃謀舟以歸庶代陸走之勤時霜降石出江狹水迅機發矢激其勢不得少留甚懼之有老篙師進舟意頗閒自招于前一人柁于後柁者左右緩急不敢自任視諸老篙師老篙師者額之指之目之而左而右而緩而急無不應者其舟之欹正疾徐皆與水勢宜不爲岸妨不與石鬭予甚安焉問曰爾之為舟將有道乎老篙師執篙進曰有敢請言之夫待用者器也器不良則不稱用用之者吾之手足耳目口也少怠即不能用手足耳目口役于心者也心不專則手足耳目口不爲用招與柁吾之器也左右緩急欹正疾徐吾之用也故吾先良吾器以利吾用手足耳目口不敢少怠心不敢少他然後從容乎安流蕩激于奔湧洄洑之中而無虞也然吾又能察水性與勢故夫深匯潭淵淺渦暗灘隱石者吾遠而認之能得于十數里之外是以預為之備而不至損吾舟他水工常惡遲取速截長邀短故有敗者吾惟順其水道而無所枉雖遲而得免敗焉吾之道如此已矣予謂舟御類藝也人之于世顧藝之不若哉因序其言為賦以自勵
惟孟冬之既朔兮霜凛凛而下威水汩汩以歛壑兮草木蕭索而變衰念固隂之初升兮撫歲華之漸微倦行邁之靡靡兮舟師于水湄操吾楫以徑濟兮石凌競而參差流漂激而不馴兮勢百折而靡隨響訇磕而蕩潏兮若弦控而矢馳彼垂堂固有戒兮心悸布而内疑何舟師之有神兮善審勢而明機視柁者以發蹤兮引吾招以先之量左右以中䋲兮察緩急之所宜疾徐欹正各有矩兮曾不失之于毫釐赴迅波以示捷兮制狂瀾之既危始委折若有避兮亦横衝而弗辭既因順以安常兮復扼險而呈奇值澎湃而稍待兮入洄洑而靡遲預崖石而逶迤兮利水性而莫違夫執藝固道之所寓兮予安知其所持曰吾心以為之宰兮實操運之權衡衆體苟不勤兮又安用之足勝才良而器利兮乃任使之可能志專靜而臨之兮誡易心之是乘震撼擊撞固多端兮心應之而遂平寧拙遲而不巧速兮非枉道而兼程推是術而處之兮雖夷險而同情嗟世俗之止措兮胡兹技之不侔進惘惘而獲咎兮退㷀㷀而見尤過之則犯忌而招戾兮不及者誠可羞蹈履之不少檢兮或語默而嬰憂左右前後無方兮昧上下之所由戅必至于觸藩兮智或流于刻舟入汗漫而莫極兮泛沛濊而罔留泥軌度而局促兮放凖墨而外求惚蒼黄而莫辨兮動齟齬而莫投孰佩弦以自剛兮焉佩韋以自柔繄余之末進兮匪取教子一方夫細大之不可捐兮感曲藝而不忘矧岐路之異態兮平地固有呂梁觀要津之沓馺兮涉宦海之汪洋懲往途而省究兮吾庶以慎吾杭
述歸賦【并序　以下家集】
僕聞之殊途者不可以同觀異趣者不可以強翕故嗜竽者不媚之以瑟好圓者不進之以矩何則殊途而異趣也故賈子投荆南仲舒屏江都屈原遊澤畔三子者非容之不能謀有不合有不可以容者矣故射者不爲人易其彀琴者不爲人改其操故師可易而法不可易也是以物有不以貴易賤富易貧榮易辱者矣故茂草不負垣美穀不生轍懼所托者非也是故求樂其心者不求華其身求顯于後者不求耀於今故夫子周流刪述墳典筆削魯史左氏著國語馬遷抽史記荀卿董子之流皆有論譔大抵困屈窮阨發憤述作兹數聖賢者寧徒耀于當世哉僕少執寡昩竊有慕于古人之義弱冠即仕出入班行者已越六歲頗有齟齬之嘆焉正德戊辰皇上御極之三年詔許罷歸鄉里得侍親膳既荷洪宥殊協夙情於是始欲究著作之原博覽歷之勝竊附一家之傳庶艾不稱之戒僕嘗以漢之文人工于文而昧于道故其言雜而不可據疵而不可訓宋之大儒知乎道而嗇乎文故長于循轍守訓而不能比事聯類開其未發故僕嘗病漢之文其道駁宋之文其道拘反復求斯尚未有得要之鄙意則欲博大義不守章句而於古人之文務得其宏偉之觀超曠之趣至其矩法則閉戶造車出門合轍不煩登途比試矣然又欲傚子長好遊之意抗志浮雲徹迹九有以博其大觀以成其文章斯亦不墜古人之餘烈哉於是叙出處之槩援聖賢之風揄始終之志作述歸賦豈敢自附于前哲用以朂之於將來矣辭曰
有申氏之遺封兮吾顯祖乃肇家洎大人之有立兮遂振落而揚華爰伯昆之繼美兮惟末身以降予【叶】寔獲夢之曰吉兮日舍寅而筮嘉予既承此幼美兮懼服志之不遐登隴阪之陂陀兮泛涇渭之洪波【叶】極崤函之重塞兮由惇物與太華覽酆鄗之餘風兮泝淶沮之遺歌【叶】究城隧之湮沒兮哀二世之禍罹【叶】雖孺齒以隨侍兮虞年歲之日加飭華驥以西返兮恐脩路之蹉跎【叶】忽天門之廣開兮值日月之盛明【音芒】願自飭以進君兮得近君之末行鬱文昌之中興兮聳圖闕之卬卬掲華盖于正殿兮翼玉闥之與金廂塊層臺之隆起兮麗複道之委長儼宮觀之榮瞻兮接脩翼而翺翔奉鸞車之清塵兮竊黼帷之下光服恪勤于朝夕兮冀予衷之必揚倏天地之易位兮星辰錯而無綱聿迅颷之亟至兮會浮雲之徂征【叶】憂雪霰之交增兮履中庭之凛霜紛衆莽之凋毁兮耻孤栢之獨芳豈予情之耿介兮實悲夫蕙華之揺傷顧㳙忱之莫彰兮敢幸澤而干榮【叶】仰皇度之寛綽兮得屏放于故鄉歲戊辰予南騖兮臨大路而高車眺玄宮之閴曠兮倚脩城之曲隅泪潢潦之濡轍兮白日曀而忽逾塵曖曖以蔽空兮風發發而揚衢視僕御之零涕兮驂悲俛而不驅遵涿野之通行兮經蚩尤之故墟陟燕昭之崇臺兮訊樂毅之所居覽冀州之圮址兮式有虞氏之故都出晉野以于邁兮行谷亘以倭迂下滹河之隑洲兮接邯鄲之脩途企魯連之風烈兮雖異世其弗渝懲奢麗之覆亡兮憫豪盛之靡餘朝予濟乎洪河兮夕彌駕于淮澨逝逍遥于故域兮躭極樂于桑梓治丘墓之穢草兮考先祖之德裔侍顔色于閨闈兮服左右于居起分崖谷以畢處兮辭纓緌而不縻啟衡門而葺茅兮循蘭徑之委委藝嘉菊之百畝兮采芳若于中沚伊予既秉兹之超寂兮恐邁吾之盛年檢古人之遺美兮心竊傚而不敢愆樹六藝之旄節兮散百家之遺編殫仁義之遐風兮畧眇少之陋觀下何探之不幽兮上何求之不玄乘二儀而列三光兮揜九區與八埏揚素筆之芬烈兮脩薄辭以爲篇綴大賢之緖論兮紹斯文之末傳曷章句之足守兮發矩彀之自然汲時日以迅厲兮惡名稱之不延昔夫子之喪位兮乃周流而轍環望龜山之蔽翳兮去魯國而盤旋臨河水之洋洋兮托哀操于鳴絃疾予心之迫隘兮願輕舉而遠旃羌筮日以造遊兮嚴吾驂之翼翼飭桂衡之超駕兮搴采旄以前飾乘白螭于上襄兮曲文蜺于兩服張孔雀之翠蓋兮諧鸞音于下輻施結璜之委珮兮謹垂鞶之儀式涉洛水之靈波兮恐宓妃之不得使文魚以媒之兮怨約言之我食抗予力于江南兮秣吾馬于漢側豫遊女之不信兮解予玦以明德順湘流而下沿兮望九疑而夕發從二妃以並翔兮忌神人之相越離江夏以東邁兮覔吳越之所在弔夫差之故宮兮尋伍胥之濤瀬痛麋鹿之成言兮惋鴟夷之被害極禹穴之幽冥兮窮會稽之勝槩慕太伯之清聖兮欽季札之耿介朂予馳以流汎兮安崇卑之不臨北旱海之爛灼兮西太素之積隂氷沍結以承輿兮霜霰雰而接岑南陸届以暑徂兮或綬蛇之陵浸取嵎夷以極行兮盼東海之漫淫怵天地之冥晦兮懼陵谷之隳沈速反轍以旋服兮息予邱之茂林終養恬以頤年兮厭予心之所諶世淆濁而莫察兮脩短錯而不倫芻桂芝以秣蹇兮吝穅糲以飼人豢罷牛而被以文服兮良馬棄而不陳賤馨烈而不御兮反逐臭于海濱予憂夫鳳凰之不鳴兮豈云係夫麒麟彼蘭草之國香兮斂空谷以自珍聊委順以祈齡兮吾又安尤夫人亂曰南有嘉木有鳥居【去聲】之朝破其巢夕則去之代愈下兮詩書道微曷曰予不還歸即彼昭昭去彼汶汶今則靡榮後有問兮
蹇賦【并序】
兄子士之上大梁也予戒之曰至則求大梁李子書及還李子乃書所著鈍賦焉曰何子其和予篇夫鈍者委時之弗利無如之何欲以藏用而自完盖獲予志焉讀其辭傷懷慷慨悲之遂抽其緖餘因别爲蹇賦繼之書付士使並藏觀覽焉賦曰
悲世塗之迫阨兮互險坦而多岐蹇予步之躑躅兮屢前却而狐疑衆趫踔而便捷兮又車輶而馬習羌量力而退守吾拙兮固將遜彼之超軼物有堅而不化兮性有蠢而難移循故躅而弗舍兮衆覩其躧蹤而笑之予豈無騏驥之玉駟兮意猶預而不敢進臨脩路而邅迴兮恐叢棘之未盡昔予膏車而北騖兮顧九折而返御豈吾志之未遐兮盖懼夫途遠而日暮世周迎而徑造兮高健羨而卑德謂康莊爲迂兮謂蹊為直予豈不知儇捷之逢合兮與奔競之先至爰郤走以求完兮固宜盤桓而弗利閔疾行之冒險兮孰貪進而靡害彼彭韓豈不皆王兮卒囚執而葅醢木以材而菑及兮馬以力而取敗予羨夫二疏之鑒止兮齊縣輿而脱駕彼非不知炎炎者之爲榮兮固恐阽危而逢禍重曰世淆雜而溷揉兮棄騏驥而不驂蘭芷芎藭不植于路兮蒿艾蔽而成林予縱有龍駒與紫燕兮孰能執策為余先容呂尚棘津之屠叟兮文王載之車後甯戚賤牧兮桓公乃勃焉舉于牛口彼二子之鞠戚兮故世人之所訾徵古人之軌迹兮聊淵潜厲吾初志孅趨曲趦兮匡士所惡旋辟中墨兮又羣情之所妬予亦知圜行而方閣兮勉弗能改此度也驥伏櫪而奮身兮願一顧而求試服罷驢與羸駟兮又驥之所耻退斂策而改輻兮脩矩矱以自飭驅騏驥與狐狸並逐兮信不如其巧速寧參罷服羸全以自終兮豈能與韓盧逐㕙而鬭行步之工
東門賦
步出東門四顧何有敝塚培纍連畛接畝有一男子饑卧塚首傍有婦人悲挽其手兩人相語似是夫婦夫言告婦今日何處于此告别各自分去前有大家可爲爾主徑往投之亦自得所我不自存實難活汝婦言謂夫出言何絶念我與君少小結髪何言中路棄捐决别畢身奉君不得有越夫聞婦言此言誠難三日無食腸如朽菅仰首鼓喙思得一餐大命旦夕何爲遷延即死從義弗如兩完婦謂夫言爾胡弗詳死葬同溝生處兩鄉飽爲汚人餓爲義殤縱令生别不如死將夫愠視妻言乃執古死生亦大爾何良苦死為王侯不如生爲奴虜朱棺而葬不如生處蓬戶生尚有期死即長腐潜寐黄泉美謚何補夫婦辯說踟蹰良久婦起執夫悲啼掩口夫揖辭婦抆淚西走十聲呼之不一囬首
寡婦賦【并序】
予痛吾兄宦業未竟抱志中逝而孤嫂懷保遺孩㷀㷀在疚且訓其長雅志自厲庶以不殄兄之義問矣痛而更以喜作寡婦賦以道其志焉
嗟伊人之伶俜兮訴明昏以自伸言我被遺質之薄軀兮竊幼訓之專真遭盛年之昌運兮尚君子之末陳侍巾帶之雅惠兮期畢齒而委身奉周旋以踰紀兮羌中道以失天【叶】緬日月之恒逝兮佩生平之末光衾禂卷以獨處兮潜幽宫以自防弛膏鉛之盛飾兮脫袿褘之文章陳單幃以自蔽兮蓀荃莝以爲香紛履綦之委弛兮琴瑟偃而不張脩夜漫以靡旦兮灼寒膏而不明【叶】像生存之極娛兮心絓結而不釋忽頹思而就枕兮怳若君之我即承邂逅于窹寐兮托精魂于遥夕風飄飄以吹幃兮起覽視其何適淚交頤以横下兮魂震蕩而無抗循周除以舒志兮下蘭室與蕙房望明星以撫楹兮微月鑒而綴廊秋氣凛以憯切兮悲囬風與降霜痛蕙草之不敷兮撫梧桐之凋傷感孤獸之離偶兮耻單翼之無行遂躑躅以反室兮心怛惋而若喪眺邱墳之嶕嶢兮陟山椒而惨惻極隴隧之脩延兮翳宿莽之蔓域徙荒亭以即之兮眇神靈之莫得攀下泉之不逮兮隱哀號而拊臆徵受命之不祥兮艾愆尤于往軌抱遺孤之㷀㷀兮指皎日以爲矢蹈未亡之微齡兮敢遺君之盛美苟明忱之罔虧兮豈速殞之可悔重曰幼蒙慈育秉志良兮服事潔脩充君房兮從子遨遊涉江湘兮改轍東國逾河梁兮思妃文鵷永翺翔兮何意中逵失其行兮嗟維我儀安可忘兮潜身閫内不下堂兮女史陳圖慕共姜兮恪諶一志舉令名【叶】兮閨中之媛永爲像【平聲】兮
織女賦【并序】
予嘗觀謝眺王勃七夕賦皆組詞繪句務極妍蒨其意不過侈二星靈光之會合述一時遊燕之盛靡於比諷之義或缺也予病值七夕之夜感織女之事托意命辭作爲兹賦以附風人之旨而事之荒怪固不必有徵也夫何天媛之淑嫮兮鎮獨處而寡儔絍組綺以自飾兮誠靈質之嗜脩長夜徂以漫漫兮秉機杼而懷憂倚北斗以延佇兮視天漢之潢流雖予衷之弗渝兮羌獨慕夫好仇諒天路之豈遐兮顧欲渡而無舟廼秋序之甫交兮氣凄淚而憯惻桂枝芳兮垂華白榆曜兮寒色啟貞卜于兹夕兮玄龜告予以吉食遡靈波以迅度兮宛東路而徂行鳳凰翼以翳車兮命烏鵲以築梁先朱鳥以通媒兮導應龍以啟征錯璇璣之轇轕兮施縹緑之雜章步列星之文履兮纚素霞以爲裳被翠羽之翩反兮雌蜺爚兮函光申雅觀于河濱兮敷悃欵之衷膓舒幼眇以綣結兮燕淫衍而相羊湛懽樂而窮極兮虞見妬于朝陽歘神采之易翕兮忽頒駕而懷傷超兮西邁兌兮故處慚報章之罔答兮遺玉玦于漢浦睇往途以連邅兮神悒紆而不去發帷盖之委蛇兮旟央央而與與輪結軫而轗軻兮衣攬袂以躊躇順飄風以右翔兮秋颯颯而零雨天寥迥以揚雲兮跂予望夫河渚卷綃匹之繽紛兮斂容輝于雲閨傅羅襪與綈襦兮居㷀㷀而少依慮前矢之未諶兮恐來期之後時掇天葩之荾敷兮襲芳蕤以自持承二曜之景爓兮飾五緯以脩辭脩辭兮何爲願布兮真心流波兮眇綿致予兮遐音目超送兮增鬱聊託之兮漢南【叶】亂曰宛彼佳人阻銀潢兮豈無同仇誰與航兮翹首天路寡脩梁兮憂心嫶妍厪七襄兮資質靚好蒙素裳兮九秋兹夕懽未央兮别促遘希安可長兮予思怨嬪實與併兮扃殿寥寥晝凄清兮君不為御徒熒熒兮瞻望深宮懷廣庭兮單棲守誓感斯靈兮
憂旱賦
惟徂暑之届兹兮氣蒸藴而蟲蟲二儀曠以弗交兮陽驕亢而隂蒙下泉液之不流兮上濡澤之莫降【叶】雲師逝而安徵兮怨雨伯之無功山塏塏以頳顔兮野蕭條而無色痛嘉穀之不實兮耻槁莠之蒙域攬翳翳之無卉兮樹榛榛之脩棘田畯至而靡喜兮農望畛而太息苦箕斂之無方兮矧予畝之不食肆負耉而襁幼兮或轉徙而亡匿嗟民生之何尤兮憯遘兹之匪辰鴻鴈嗷嗷以安戾兮獸惘惘而焉奔豹虎出而縱横兮狐狸媒而求親詫丹蛇之十圍兮恐文蜮之射人躋赤坂之崢嶸兮蹈炎海之瀰淪既淫瘴之蔽天兮忽終風之揚塵氣鬱軫而罔釋兮何彼茁之能伸念窮鰥之在下兮恒日夜而望惠倬雲漢之昭囘兮羌虹霓之晝晦朝出日之杲杲兮夕明星之嘒嘒暴產婦以狥市兮固尫魋之無罪驅妖覡以干神兮又知愚婦之不可賴昔殷禱于桑野兮霖一夕而滂沛犧小民以省災兮齊亦以身而請代豈斯職之弛修兮俾天害之弗悔噫嘻天之恤民兮豈惟是而終遺顧神理之泯泯兮庶昭諶以享之啟沾溉之靈澤兮蘇百物而復蕤怵大命之近只兮聊以厭生民之所期亂曰高天亢兮陽鬱蒸草枯落兮禾不成禾不成兮食以匱人憔悴兮何爲生南有名山兮下靈場龜蛇萃兮蛟龍翔坎擊鼓兮舞成行薦明禋兮輸欵誠沈美璧兮不愛牲降甘澍兮敷永寧
夀母賦
春仲之望爲母夀節與父偕享時諸子舉觴諸婦進履諸孫羅舞及女姪諸婿咸在少子景明前跪稱賦曰美吾母之降辰兮惟歲月之協良當白日之鼎盛兮值昭灼之春陽華鄂鄂以含幹兮草萋萋以交莖【叶】獸駪駪于原隰兮鳥雍雍而載翔秉明檠于中室兮徵豐膳于下房薦五絲之文履兮舉九醖之芬觴矧翁甫之齊年兮亦欣欣而樂康仰令則于家人兮夙孝著於宗祊固聖善之慈惠兮爰日臻于嘉祥賦畢又稱歌曰惟南山兮日遐母夀考兮休嘉秉春陽兮茂草列靈莖兮丹葩中有萱兮芾芾言樹之兮堂背春榮滋兮秋華永忘憂兮千歲於是衆咸稱夀乃命諸子婦孫女姪諸婿飲食無不醉飽歡喜
結膓賦【并序】
結膓賦者悼李夫人而作者也夫人者空同先生妻而左氏女也夫人生而秉靈死而見異空同子慟焉於是叙歌自懷賦結膓之篇而屬余撰賦以寫永悼顧辭旨菲鈍無以廣情肆事繼彼雅音也賦曰
夫何靈淑之純修兮性命奄其不留覩結膓之圖詩兮詫斯異之所由嘻其鬼乎出牲俎兮盤旋釡鉶中織若毬兮若綎若經兩耳旁貫兮珥虹弁星上襻下綏兮底肖井形儼垂鞶之絓緯兮文理緻而靡紊像生平之纂紃兮固靈巧之冥運究懽怨之興感兮求變化于死生神有所必格兮理有所難明物有隱而始彰兮事或假而真呈誦麻枲之微詞兮知甄女之託志吟决絶于溝水兮故錢刀之爲刺或有望戍夫之不返兮悵離匹之乖隔淚隕血而崩城兮身立枯而化石此皆寃憤積而内鬱兮精誠干而莫撓歷往記以放今兮盖異夫靈之所遭靈結髪從良人兮又當恩愛之盛日雖中道殂先逝兮穀焉既以同室情何抑之不伸兮心何藏之不白眇荒忽之神恠兮固夫子之疑惑曰幼承訓以服志兮託弱胤于名閥職君子之衿帶兮登薄軀于幃闥君矯節而抗行兮屢違時而擯捐走畏途之坎坷兮常奉侍以周旋涉江路而來歸兮肇辛勤造夫家室乃纎質之糾痾兮忽委身之不畢撫愛子而永訣兮提孺孫之嬉幼哀夫子之壯齡兮予弗睹其時之所究生娛樂而死悲兮恩義篤而怨深體璇磯之回文兮詎忘予雜珮之玉音心峻坂之九折兮腹車輪之百轉引長恨之端緖兮冀曾思之少展彼充房之芳芬兮君固察其椒榝予未始一揚其蛾眉兮又何羣嫮之能嫉陋班扇之懷炎熱兮匪凄風之綌絺誠予衷有可徵兮奚恇眩而疑之愍貞婦之迅思兮實明詩而習禮魄已離而飄沉兮靈紆軫而在此氣氤氲以拂菀兮情詰曲其孰明宛連環之不可解兮邈七襄之報章悼君子之伶俜兮何中路亡此佳耦惠盖有不年兮哲固有早殃天霜露之憯冽兮囘風揺而隕蕙顧國香之珍葉兮反敷修不若彼之衆卉漠玄冥之晝扃兮痛玉顔之日翳弔窺鏡之隻翼兮聆絶絃之寡唳映奔星與流月兮激櫺風之餘哀幙熒熒之燈燭兮若彷彿其䰟來塵寒閨之素機兮攬繽紛之製委組帳之懸螭兮惻獨旦而不忍視亂曰萬物轇轕統一氣兮精感形變散不可紀兮帝女溺海號精衛兮血影射石旱塚祟兮木有連理草交莖兮烈魂潔魄孚女貞兮析微察異實此之類兮附物著靈見胷臆兮輻輳糾纒裂五内兮飄響隟絶光迹邁兮古媛慧則蒙葛諷兮締心紬志程闒茸兮

[book_title]卷二
石磯賦
孫世其從何子游奉端溪之硯進中山之頴求爲石磯賦何子賦之曰華容有山山之下有磯焉曰石磯山其山脩亘偉韡萃鬱碕嶔捫宿共嶽卑阜扁岑濱于漢沱界于江潭【叶】奠以洞庭之野芘以雲夢之林白鼎峙乎其陽黄湖匯乎其隂龍峯迤其北鳳山麗其南於是石磯子遴材摧茅治榛艾菅以構于山之間其制敦朴崇約抑華貶飾蓀栭既踐蘭橑有翼烝雜薰以實堂樹脩植以蔽域陳典列圖分藝考則揚純儒之素言究聖哲之玄德暇日以臨于石磯之上以觀乎楚之鉅澤緬湘靈之鼓瑟聞黄帝之張樂泝屈賈之廉風訊曹吳之遺畧維行迹之委翳宛雄都之不作乃有玄洲先生儼然來造進席有稱曰予玄洲鄙人也肅子之義竊願得承下風以望見子之威儀石磯子迓之曰業未敢通于交際之末辱先生徑臨敢敬聞金玉之音玄洲先生曰吾聞被其名者徵其實處其地者視其圖石磯蒙好于子久矣卒未聞臨淵一歎投竿少娛固子志不在魚而人將無訾以虛居乎且子方構于兹厲志陳篇留心作述吾聞緝學將以俟達也慎藏將以待出也石磯去子有日矣比吾居于玄洲朝緡暮繩飷芳鱠嘉射魴捕鰋罾鱨罶魦其爲樂也不既有多石磯子曰先生何覩之眇也吾於此未嘗不釣也吾之釣異于先生之聞也幹之以義不撓不攣其直維堅是為吾竿縣之以知維深汲玄不糾不纒是爲吾緍主之以仁味甘臭醇自飫其真芳馨可親吾餌孰倫於是以詩書爲藪澤道德爲淵泉天地爲網罟人物為鮪鰱處則養有餘出則用無殫彼執笱繫竹操繩逝梁較獲易捕乃潢汚之陋漁水濱之役夫也視於吾靡有稱焉而先生尚之乎且吾聞昭士猷遠志夫嗜脩身長而道不立齒邁而業不周無以延譽舉名遺光承休者皆君子之羞也故緝學者不爲達達之道以具慎藏者不為出出之道以備先生以是訾予不亦戾乎且太上忘名混混泯泯孰爲其僞孰爲其真咫尺或疎千里或親吾之好于石磯者不可以去就出處論也於是玄洲先生爽然曰子之言是也予今乃始知釣矣喜而歌曰人之知矣謂我大矣或觀其面不見爾背或觀其潦不見其海或觀其庭不見爾門速予邁哉旋易予綸石磯子使復之而和曰磯之水白石瑳瑳知子之來遺子以鯉魚磯之山白石皓皓知子之來遺子以芳草水中有舟山中有道母焉有善子不我告
古塚賦【并序】
城人掘土發得大塚壙兆䂓度頗極宏偉枯骨之外了無餘藏銘誌湮滅年代莫考予爲感焉作賦哀之噫哉兹兆之夐遐兮啟構廣以復紆歷人代而幾何兮又安知孰所居冥宫既已開掖門又已除故域繚為城兮脩隧踐以為衢檢神器之靡存兮視靈衣而無餘噫哉遐兮藐以芒䰟化逝兮銷亡朽骸殘兮紛縱横被服素塵兮掩玄霜蔓草糾纒兮穢蘚生千秋萬歲兮孰爾藏槩生平之極娛兮奄大塊之飄塵駟馬不復御玉羞安復陳彼充房之姣麗兮緬幽冥而孰親桂蘭閣委丘谷兮又安施夫黼帳與綺茵舞䄂纚縰以何見兮鳴瑟寂而無聞哀懸車之莫察兮怨修夜之不晨怳榮聲其遼闊兮痛素骨之翳緑榛嗟有生之必化兮胡彼庸之長勤戚役役以趨世兮等飛蠅之與聚蚊日月忽其不處兮矧焦顔以斃神匪往者之可鑒兮又安知夫富貴之如浮雲
秋思賦
歷四氣之迭運兮惟秋氣之悲傷野燎閴以無煙兮嗟何草之不黄升崖谷之岑兮望川陸之委長痛桂枝之朝瘁兮惋寒蓬之暮征感奔獸之索羣兮哀孤棲之無行晨鴈唳以過庭兮蟋蟀鳴而在房懼固隂之漸升兮冀德澤于孤陽委餘照于山岡兮浮雲翳而不明浩霖雨之泥途兮凄風舉而飄揚白露下以憯切兮又申之以烈烈之嚴霜怨林華之不敷兮攬宿莽而徜徉撫秋菊之嘉樹兮願比德于寒英
水車賦
曰有機器用以㪺水方輪圜樞運之則起矯若從逆順若易撓恩及畦畛量兼斗筲過顙類激襄陵乃害竭彼澤陂以盈溝澮智則多勞利則有遺雖愈建瓴豈勝漏巵巧不逾拙靜斯御動永言臨渠愧彼抱甕
明山草堂賦【以下京集】
猗斯堂之偉構奠章華之名區明山萃其巖巖下俯曠而馮虛攬七澤之斥莫貫九江之縈紆伊主人兮碩輔躋司農之要衢緬山扃以遐矚嗟信美而弗居于是委綬投圭輕舉長騖興懷秋風謝榮朝露悟止足之幾達辱殆之故詎吾駕之可迴幸山靈之莫予杜顧堂址之尚存循蘭徑而已漸除有奧草丘有蔓蘝被薜茘于衡門繚辛夷于重簷悵塵營之見靮俾芳歲之屢淹鳥戢翼以林棲魚適性以淵潛撫幽關以偃仰聊樂予之所恬矢壑巘以畢志與軒冕而長辭彼戚戚之富貴從世後于何時聊考槃以詠歌分寡處而不疑歌曰漢之南兮湘之曲山有楓兮江有竹構蓀楣兮葺荷屋息茂樹兮臨崇阿肆游衍兮皇有他嗟哉駟馬兮憂患孔多
白菊賦【并序】
甲子九月十四日馮侍御宴集出白菊詠賞属予賦之盖以奉賓主之歡洽耳豈有望於榮觀哉辭曰
繄季秋之將望予恤夫序次之易代既無暇于遊覽亦索處而寡類接芳鄰之招引誠欽志于雅誨厪主人之投轄肅羣俊而弭盖廼陳秋卉以侑觴冀逸興之可貸咸式燕以延賞異過時而尚薆喜幽玩以怡情追佳節之莫待豈無得于物觀寔有感于斯會猥受簡以紓思庶形狀之具載爾其葳紫莖而上擢麃奇荄以孤植葉萋萋其微藹萼栗栗以寒色申纎縞以自貞羞組綵之外飾承危朶而不傾挺柔枝而益力香冉冉而不繁艷娟娟而稍抑態屢覿而愈妍意凝想而彌極始嚴整而莫䙝終温郁而可即華不露而已章思欲語而復默神超有而入無豈彷彿之遽得迺若閒館重深高幕虛凉簷蕭蕭以下月庭藹藹而降霜燦爍灼以映夕紛委綴而明廊素娥兮聯裙青女兮駢妝縹輕鬢以雲鬚皎靚質而雪光驂連蜷兮鸞鶴服陸離兮珮璫信雕容之可赧嗤效顰之不量于是賓倚徙而久竚若耿耿其懷傷釭滅影兮續膏夜就深兮移牀馳留嘆于永謝結華思于餘芳允思美之所遇亦既隱而復揚乃歲律之甫遷慨金氣之何速鳥棲棲而斂翮颷颯颯以驚木怳窮莽于廣隰班紛薄于脩陸衆已謝于塲野獨宛轉于寒谷甘苦心于螻蟻等末翰于樸雖曠絶以自持胡偃蹇而下伏夕淹雨而泣素朝披煙而委緑羌守操以堅氷徒有容之若玉倘衣䄂之是將亦絃琴而可録吾觀夫懷逹人之隱德抱烈女之幽衷詎嬰情于豐華奚移志于始終桃早秀而先萎槿晨敷而暮空苟清白之爲尚曷芊菲之足崇嗟予之不淑兮撫年運而興悲覩兹植之所由懼脩名之失時彼斯人之同志吾何俗之不隨迺孑孑以矯激羨草木之所爲偉夫君之超越幸方圓之有持矧諸公之奮奇俱發蹤之可師顧會合之不偶常寡歡而多離指孤芳而締好創遊燕以爲嬉誠後期之不忘或有徵于微辭
後白菊賦【并序】
菊有白色者超越他品予嘗賦之矣丙寅之秋京師桃李皆花予庭是種生意凄然久而不敷至十月始盛開色益鮮麗予感焉作賦以繼前聲
大運荒乎何停隂陽奄以代謝究動植之所由嗟何物之弗化時維孟冬金虎兮屏舍白帝兮徂駕氣厲厲兮始嚴景曶曶兮將下值抱痾以閒居循周除而蕩思庭葉委以陳翳堦蘚穢而不治覽庶草之先蘦撫兹根之獨遲彼桃李之非令亦競榮而呈姿丹華以鬱鬱冒緑林而萋萋胡衆人之好侈班紛慕其芳菲朝絲吹兮填闉夕車馬兮成蹊咎玄樞之舛訛諒人事之尤違矧天道之無遠或省予而弗知繄予植之雖晚實鄙志之所欣賤羣穠之溷濁耻雜敷之糾紛俱並進以取妍表孤花以見珍寧他卉之我先甘避迹而弗羣乃其藴金氣以内凝標皜質而外暎蔓不踰垣繁不披徑葉塗塗其自沃枝矯矯而獨勁宛含意其孰語若鍾情而未定女幽房而專情士窮巷而寡行服縞組以修容佩珩璜以昭令寄岑寂以怡心襲馨香以飾性無良朋以修好憾邪妁之干正又如下國之擯臣離宮之斥嬪心怦怦以憯惻懷耿耿而苦辛緬中宵以前席念昔日之下陳慨微欵之莫宣若有怨而弗伸分孤蹇以終畢羌孰予兮幸親結柔條而三嗅重延佇而欽心寂閴館以容與散塵營以滌襟鑒微月之皧皧步列星之森森天窈窈以條革疾風起而夕隂念沍寒之已逼惨獨悲夫衆林苟操性之殊軌豈華色之遽沉内惝悢以懷顧怳屏營以咨嗟覩日月之减毁恐霜雪之增加抱孤英以自明悵情親之我遐慮寒香之終匱俾予身之蹉跎負大塊以馮生豈惟是乎獨嘉物何盛而弗衰亦何枯而弗華夫芝焚而栢薪皆菸顔而殞葩伊桃李之既零亦奚異乎泥沙委常運以流轉復胡戚而胡夸誠予衷之不爽彼夸戚兮如何亂曰有美一人揚清芬兮縞袖合沓回素雲兮被服文徽皓繽紛兮令儀䄡䄡歛玉手兮傾城獨立世不有兮時無蹇脩誰則覯兮谷逶迤兮雪霰來兮衆芳萎兮嗟伊人兮秉志不逥兮
荷花賦
曲池兮清波緑葉兮丹華叢生兮若屯並蔕兮連葩爾其耀靈株之荴綏兮搏輕荷而低卬呈紅顔以流兮麗繁星之煒煌枝婀娜以承蕤兮媚清漣而揚芳委微吹以披靡兮紛若纎羽之回翔倏煙霏而霧滃兮態隱約而凝妝蔽華月於鮮雲兮晃朝日之照虹梁乃若遠兮益清近兮愈妍接臯蘭以被縟暎堤楊而聯娟垂清房以綴珠結翠萍而連錢美曼如靜女翩躚若飛仙恣意態之横出匪擬像之可殫於是乃有姣姬連袂或三或五貌傾名都香出洛浦祛徽袿御輕紗操木蘭揭蘅莎赴中流而競掇竦迅體而揚波於是稱曰緑波揚兮清風會歌宛轉兮聲流喝花爲房兮翳荷蓋弗樂胡爲兮歲云邁又稱曰製緑芰兮爲衣把瓊枝兮餐玉蕤夜已央兮風露微明河繁宿兮横參差心中樂兮樂忘歸
别思賦
君何為兮遵修途以長徂俾予懷之弗怡懭怳惝而罔憇顧左右而若遺莽川陸之迴薄迥城闕之逶迤山翳翳而景入林蒼蒼而鳥稀拂清霜而採松迎夕露而折葵托㳙忱于微贈諒予志之可追皎秋日以矢心指寒歲以爲期俟行塵之我延臨晨風而褰衣
後别思賦【并序】
伯川將之河西予既為别思賦矣及王舍人文熙館為别予以事不得往益爲之怏然乃紓鄙懷爲後别思賦懷諸彦之雅趣欵行客以終宵慨離違之多端接晤語而逍遥時乃御閒館即别院天冽冽而疾颷月霏霏而微霰開重簾之華燈飛逸翰於清讌締久要而莫渝顧暫暌而益眷瞻芳塵之未遐仰光惠而引領怳予神而奮馳悵予駕之弗騁覽歲事之遲暮延軒楹之夕景葉歷歷以辭秋霜凄凄而凝冷顧征鴻之稍滅戀行雲之佇影送夫君以申佩寄一感于兹遊悼霖澤之久愆恐江河之不流矧庶役之未蠲固凋弊之所由懲舊途之仆軌濟巨川而思舟操吾道而罔屈何令名之不脩傾風譽于咫尺日結睇于河洲
待曙樓賦
覽敞顯之危構孰崇基而筮營佩嘉名以繹義顧朗景以抒情信哲子之所宅相地靈而兆成乃其首東明背西昩面陽負隂啟震藏兌拂蒼龍以飛題朝青帝而標位棟梁岌嶪榱桷袤延蜃抱疊屋鳥翼層軒島嶼出没以蹙沓江海匯濊而逥旋雖形勝之輻輳匪游衍而荒適列圖史以考玩殫玄思於今昔庶獲道於朝聞恒警志而夕惕於是子夜既逾寅曉將發攬衾禂以起坐褰帷裳以佇察鑒在戶之明星徂奔闥之余月賓暘谷以馳想候濛汜而思結爾乃羲馭乍臨火輪在東陽鳥出鐩天鷄應鍾光銷織霧氣流文虹忽赤勃以湧海稍爛盈而吞江照楊柳于迴檻影扶桑于通牕曠蕩黯湛霽開浩渺銀濤崔嵬金波焜燿雲霞收霏而五色川嶠呈態而百巧魚龍躍而滉漾鳬鴈翔而高矯忻萬象之昭晰張羣方之幽黝於是撫連楹躡巍級納曲甍之輕暾散重檐之清旭謝季冬之永夜迎孟夏之脩日繼宵慮於晝爲健天行而晷畢定二儀之崇卑審四時之往還求不息之窽竅悟有生之肇端動靜幾而互根晦爽代而循環聖有汲古賢虞失今回守三月禹勤寸隂跡罔迷于綺麗心恒創於奓淫業階微以富有德有常而日新晞白曜于首旦感鳴雷於發春

[book_title]卷三
澧有蘭辭
澧有蘭兮獨榮滋被覆沙汀兮含葳蕤搴芳兮采緑臨江兮暮思靈均兮弗覘心愴惻兮目睊睊蹇獨立兮寡類嗟懷忠兮守艱理楫兮蕩舟空山兮水潺湲
九詠
紫貝宮兮瑶堂結蕙幄兮蓀牀班文豹兮兩階龍宛宛兮翼梁設俎兮陳玉桂樽兮湛緑清灑掃兮愉穆望靈車兮冀髣髴靈之來兮開九京欽百神兮紛往迎忽升堂兮降席爛霏霏兮滿盈被靈服兮委委華英英兮容裔弁列星兮嵯峨纓曲虹兮猗靡座既奠兮安歌衆倡作兮音繁和紅顔臻兮交代舞傳芬芭兮揚纎羅拊鳴鼓兮循玉瑟樂齊會兮衍淫泆歘眇眇兮靚以密靈之娛兮不終日靈之車兮倚桂旗駕玉駟兮驂文螭御飄風兮乘輕霞返層霄兮超九逵來不語兮去無爲目睠睠兮令予思予遊兮北渚往媵兮帝女水衝波兮潺湲木蕭蕭兮葉下折蘭蕤兮將若華杳冥冥兮空望予予朝兮北遊夕邁駕兮冀州覽文昌兮朝東皇氷霰凛兮不可留朔颷振兮玄雲黝顧窮原兮增百憂肆改轍兮西逝遵少皥兮故域素隂肅兮裂肌灝凝凝兮罔極積霜周兮如陸靈之處兮安測晞温暾兮扶桑訊靈居兮陽阿六鰲兮戴山沖天兮高駝蔽日兮濤來下徒翹首兮柰汝何訪靈遊兮南麓悵赤華兮不燭有獸兮黑斷有虺兮綬腹瞰朱海兮炎霧濁胡軒軿兮不我復嗟四方之與上下吾又安知其所尋疑神鑑之莫邇豈予心之靡忱羞蕙肴以罔薦蓄潔粢而孰欽睇孔鸞之翠蓋像蒼虬之玉音下土幽暗而嶮巇兮需光澤之照臨
雨頌
歲戊辰五月不雨至六月土脉龜坼井汲不給禾則半偃民實憂作動而轉徙者擾不可禁矣是月已亥雨庚寅復雨人於是乃有秋望稍定逋志予既爲憂旱賦矣兹則喜而有頌焉曰后皇惠鮮終悔其傷天覆之彌雨之洋洋有其電有震其雷何何震載濟其施甫田之坼隂液膏之爰高爰亢腴之饒之灌灌黄流周原廣隰膏之隂之土絡斯釋卉則烝矣樹則升矣彼禾之苗勃其興矣從横其委維秀驕驕維實絫絫有獸般般亦斑其皮鳥集于林載澤其儀相彼物矣既鞠既靡自我天作乃奮而起嘉穀之有萬福是來猗予民哉侯不綏哉
甘露頌
皇嗣元載仲月維冬茂彼林木甘露以降温風來臻柔惠周渥湛湛瀼瀼既塗既溽如葩斯敷如實斯摶精華内融純白有爛寔維和鍾昭我皇穀彬彬庶徵厥來多福昊天棐忱冥冥罔常於皇克德受此嘉祥
告咎文
䨧雲暗藹彌玄穹兮皇鸞儃回鴟厲翀兮鬱氣涊淟迅颷渢兮澤渥頑滯不下降兮七曜弗列五緯汩兮北斗亂精貫日月兮白彗出地芒四發兮隂陽離職互驕越兮奔震霳霳轢長林兮鳥慄獸亡鯨鰲崟兮雨雪千里雹交侵兮川陸不分水溺淫兮嗚呼后皇兮愸不我哀蒞下土兮播害菑我蠢兮寡辜昩兹咎兮曷來升九閽以陳詞兮仰憑翼而訊之予使列缺以啟途兮擾白螭以服輗乘玄冥以亟行兮乃覲帝于太微既予忱以跽進兮告弗祥于帝側含萬物以化光兮胡格和于九域敷乾始之美利兮運不息之元德飭望舒以馳範兮戒羲和以正御禁雨工之濫施兮屏雷師之妄騖俾星弗易次兮天弗改度外紫宮兮内鉤陳申耀魄兮理鴻鈞御羣靈兮秉萬神分列耀兮朝北辰又使北斗以振紀兮命輔星以佐之定二儀之元本兮操七政之樞機中四方以臨制兮均五行而建四時視九逵之蕩蕩兮履三階之平平駕天廐之玄駟兮啟璇璣與玉衡樹蚩尤以爲旗兮檻彗星以爲旌驅虹電以前導兮叱攙搶使先征太白隱隱以晝斂兮熒惑退而守明上下既奠位兮日月攸行麒麟遊于四野兮虺蛇潜以屏藏鴟鶚鷤䳏不敢鳴兮鳳凰昭其文章孽誕弭息兮永畀綏康終予言以告旋兮俯茫茫以容與天黝黝以泬寥兮雲冉冉而忽雨予爇赤華以昭地兮令燭龍以耀宇回軒車以長辭兮風颯颯而愁予
七述【并序】
枚乘作七發曹子建作七啟張景陽作七命皆遞爲擬襲予病居客有述遊觀之盛以啟予者凡七事乃作七述
胎簪子爲舍人病弗能朝謁脫籍納組買車以還還而謝姻戚杜慶弔却除塗戶塊焉以居客有冠危冠服濶領綦履佩玦造門辭曰竊聞子病謝客客願有以見也胎簪子謝弗見者三客曰竊聞子病謝客客有說于子願有以見也於是胎簪子乃敷文純之席布瑶華之几啟扉以入下榻以俟客望見曰子何病之深也吾相子之病非有窒于腸胃結于腠理瘀于血氣而痼于骨髓者也若有伏憂綿綿纚纚糾纒于心惟思所起子何病之深也夫腸胃血氣之病可以湯浣醴灑腠理骨髓之病可以鑱石灸熨皆宜獨攝靜息不可勤擾而子之病病于憂也獨則愈生靜則愈積絲分縷起將不可止非有効于湯浣醴灑鑱石灸熨也顧乃堅戶謝客歛聦寂視吾見子之病日甚也吾聞目不蔽則神暢耳不塞則志廣體不局則氣伸吾將述遊觀之盛以語子使子目快于視以暢其神耳快于聼以廣其志體快于動以伸其氣而子病去矣胎簪子曰辱客枉造請試言之敢敬服聼
客曰神都天府之國四通五逹之關繚以濬塹袤以周原乃有玄居造天崇基冠山周櫩連樓曲屋層軒升高入奧莫知其端飛甍接題交疏迴欄上通中霤下旋井幹俯觀次鱗仰接飛翰盤紆焉綸綑焉翼翼焉班班焉邈不知其所攀也而又環以百里之危垣延以千步之脩廊炫以瑱壁丹楹植以釦砌雕墻錯以綸綺雜施玄黄掲層虛而照八埏迷五緯而眩三光中有玄室煴朱陽兮夏屋寥寥含凄霜兮阿閣崔巍雕沉香兮榱題逶迤刻沙棠兮輕杉為梲文杏梁兮鳳鷟隱起蛟龍驤兮乃御飛櫺升廣堂兮若是者可謂宮室之盛者也吾與子往遊可乎胎簪子曰吾聞瓊宮瑶臺夏以焚臨春結綺陳以亡彼萬乘之主猶不可也而吾處草野編蓬戶以爲安者奚事此遊也
客曰乃有上都貴人戚里公子迎晨而出及暮乃止入饌八珍出布千駟車馬雜沓絡如流水爾其襲白縠服文裘陋黑貂而不御輕狐白之莫儔燦三英以外飾誠五紽之可羞躡飛雲之履被明霞之紬氷蠺瑩膚藻龍耀眸綴以錦帶懸以吳鈎斷犀剸象斬蛟割虬轆轤流光芙蓉照秋文玉銜英不足比步光懸螭莫爲酬於是驂騰駕憑華輈施通幰秉脩矛搴葳蕤之飛盖張連蜷之翠斿蔽羽旍於日表布絲帳於道周馬則驊騮赤驥紫燕青驪漉漉師師駪駪騤騤踴躍騰驤礧磈權奇雲騣霧鬛電駭煙馳控以寶鉸纒以金羈銀鞍㸌爚繡軛生輝乃出黄金擲白璧家多匿亡門有食客意氣傾人風聲下敵雖秦楚之豪束手而莫抗而燕趙之英不敢比肩而與匹也若是者可謂服食輿馬之盛者也吾與子往遊可乎胎簪子曰彼皆崇權貴任豪俠危上以弱下厚積而過享者也吾布衣藜藿之士奚事此遊也客曰三五冶容二八曼姬容華眇好豔多姿兩輔善笑承重頤膩頸豐肉宜細肌長眉連娟曲中規搦腰擢步隨風移左右盻睞目波施窈窕善戲體迅飛爾乃結脩鬋之嵳峩襲芳澤之烈薰珥明月之步揺服素霓之繽紛垂羅掩縠攅簪合茵明滅纎霧綽約繁雲於是進舞席御歌宮奏大呂扣黄鍾敶鼓揺虡按瑟撾鏞笙竽共逐金石和同衆音繁會殷於層空既而停衆樂拂雲和出嫚舞流纎歌歌曰長裙單衫曳鳴璜吳娃雙歌出洞房不惜緩步升君堂華燈錯兮夜未央於是醉酣雜坐弛帶舒纓投贈詩賦顛倒罍罌衆客出座蘭膏不明美人侍傍逸態横生乃歌曰蘭膏滅兮夜已深絳霄微兮白河沉鳴琯促柱兮感君心知音識節兮君幸臨夫聲伎之妙宜無出此子將從遊其間乎胎簪子曰吾聞五音令人耳聾五色令人目瞽非予所願遊也
客曰平原廣野彌望千里馬可陳列車得駢軌於是遴徒發乘盛張旗幟淬刃礪鋒弦弓鏃矢輿卒駿奔獵師起喜乃其布網周山列罟彌澤蹂塵障天舉燎燔薄絶流赭崖剔林搜壑逸材之獸健舉之翼莫不縱横躪藉揮突放逸聞弦自墮罹羅立殛灑毛委羽駭膽慄魄孰能抗巧何以肆力哉由是張罛則盡獲繳矢則疊加仰貫雙鳬俯連五豝魚不遺筌兎蔑虚罝爾乃仆麒麟下孔鸞罥翡翠躓豼豻掩雲鴻繫文驒折錦脅鎩繡翰玄熊緑羆青兕黑㹈鹿麝麕豹麙羊狻猊渫血赬輪積如堆埼然後臨清池玩流水墜絲竿繋文鯉披鱗所鬐溶溶裔裔犒徒會侣畢景斯已是較獵之盛也子將從遊乎胎簪子曰吾聞騁田獵令人志荒非所願遊也客曰天皇之庭廣莫之墟有山焉其山卑五嶽小三嵕巄巄嵷嵷嶐嶐岎崯岒嶙嶒嶃迴叢嶵㟴崼崎穹㟡百折漼澯焉會流泉漉集凝湧焉潺湲淙淙於是靈巖福谷異㠋丹壁儲精孕神涵澤流液吐氣出雲吸月納日積隂清冥灝灝凝凝峭峰植横施黛青偠緲若霧煙之流藹芙渠之締生中則產玉石鉛碧丹沙流黄橘林卭節雕梓斑篁枌梧櫟楩㯕楢豫章挺出勁生俊茂豐長撮捼菲緖婀娜亶翔其水則洪泛沸汩蕩潏湍洄周搏逆濞潜延排來連混陀隧沛踰埼堐疾流馳卒崩雪礚雷渤若洞庭灌如江淮復有清瀾瑩沉下鏡萬有緣以白沙覆以青藪乃有沉鱓浮鷁黿穴龜藏上下蛟蛇往來鴛鴦鵁鶄鸕鷀羅行此山川之盛也吾與子遊焉胎簪子曰予夙志奇勝欲足極禹跡然而病未能遊也
客曰乃有棄情遺世餐氣服道忽逍遥以輕舉望玉京而徑造啟黄庭之玄言登丹鑰之祕誥爾其彤章翠蓋翳華芝左驂雙龍右兩螭羽裳翩翻垂白蜺金支玉節紛葳蕤青鳥先途朱鳳隨齊擊文鼉吹雲箎赤華爍灼白日移貝宫參差開九閨辛夷爲梁桂爲楣寶幡綴角羽帳垂椒蘭奮逸霧出幃夜宿姹女棲靈妃被服翠苕拾青蘺出騰八極驂兩儀上下日月驅風雷千秋萬歲安有期於是彌駕層顛飛舄絶㠐白雲含輝皓雪奪耀仰攀桂樹載歌以嘯俯瞰濁世奚異蟲鳥歌曰桂樹兮交加緑滋兮丹葩仰攀兮嘯歌俯人世兮奈爾何是則神仙方外之盛也吾與子遊焉胎簪子曰疾迫隘慕遠遊吾所願也然荒芒而不可徵未暇爲也
客曰有應世之大人秉持仁義服被禮樂其德温温與與其象熙熙噩噩量出海宇志棲寥廓懷先世之憂抱終身之樂不結駟而貴不萬鍾而豐不戈甲而威不勳級而功布絮所不能賤糟糠所不能窮非戮辱之可詘非斗斛之可容於是陳詩書以爲囿發圖史以爲廬樹節讓爲旌旄饌道德爲膏腴入皇羲超虞唐揜五覇彰三王塞者通潜者揚隱者發晦者光轇轕風雲經緯隂陽繪若黼黻朗如琳琅出則施聲教欵遐荒臻盛美流休祥處則韞匱深藏韜曜含光視葛天爲並世招箕潁而同行是則何如胎簪子灑然陽氣見于面病若脫而瘳者於是延客上坐設帳具饈曰果有是人吾將從遊
伯川詞【并序】
伯川者周太伯之所遺也水部錢君家于川上世敦讓節至水部益脩文義有紹芳烈將俟宦成歸于伯川之上命予作辭歌以樂志
錫山之下兮伯之河水鱗鱗兮石峩峩子之室兮水阿結緑蘅兮葺荷白蘋兮青莎何以繚之兮素沙子朝出遊兮暮來歌子不樂兮復如何若有人兮河之湄施蕙帶兮服芰衣循洲陁兮下水裔目眇眇兮獨懷思若華兮蘭蕤折之兮遺誰霜露兮夕下恐芳菲兮我萎歲暮兮無聊佳人兮來歸川之上兮太伯所居我迎伯兮河之隅羞蕙肴兮薦文魚伯之來兮駕栢輿芬霏霏兮爛襲予我思伯兮世靡渝
霍山辭【并序】
司農公致爲臣而去或曰司農公致爲臣必不豫懷忠獲疑脩正被斥此屈子所以憂離感憤而賈生所以悼毁也或曰否不然枉直善惡厥道不同君子要之善且直而已不論夫合不合也故忠臣不責信于君正士不責親於人司農公致爲臣胡爲弗豫間日汝南何景明往造公視其體腴然其度于于然不異平居也徐察其色黝然顧若有伏憂者於是景明述或人之言告之公曰夫臣者以誠奉職以道愛君不克其職則耻不得其道則止今予思克厥職而道不得以罪遣足矣然疇昔之夕予靡靡寐起游思纚纚有揆皇度或省而反予者胡爲豫胡爲弗豫或人知予哉景明循階將退公曰行止進退命也豫不豫人也人如命何予晉產也晉之鄙有山焉曰霍山霍山者晉鄙之鎮也其下沃渠衍拓可田而食豐樹□榯可䕃而息而剷窪躋阿可以構而處也吾逝矣安知人間有豫不豫也景明乃爲霍山之辭歌以夀公辭曰巖巖霍山之窿穹兮奠彼晉埜左屬太行蒲阪委蛇兮襄陵嵬而在下雲之興兮霈霈望佳人兮容與嫋嫋兮秋風芳卉兮已摧虎豹兮咆哮猿嘯兮又哀山中兮寂寥佳人兮胡不來桂樹生兮何檀檀霜霰下兮夕以寒叢薄兮蒙密瀺穴兮潺湲鳥萃兮翼翼獸伏兮般般鴟隼不可以共厲兮佳人歸來兮延年
榮養堂歌
翼翼兹構兮實顯敞蘭栭㰇櫨兮弗卑以抗周墉廣除兮廊四嚮母氏爰居兮安居服養菊徑兮蕙圃有其萱兮羅生於下洛京逶迤兮嵩邙幽阻湯湯伊瀍兮泛泛陽渚朝升矚兮暮斯止母不樂兮母何以紛酒觴兮吹歌羞豐膳兮有加被霞襦兮簪瓊華母氏樂兮樂且遐
滕王閣歌
朱甍兮參差綺構兮崔嵬俯眺兮層城仰登兮高臺登高臺兮以臨江渚水浩浩兮在下忽雨兮西山有渰兮南浦畫舸兮迷津繁吹兮萬戶出千里兮名衢山川麗兮洪都置酒歌兮張燕會儼車服兮盛文儒俗恬兮政暇君胡爲兮弗遨以娛君遨娛兮閣中撫迴檻兮披崇墉携賓客兮舉目弔帝子兮夕江江何有兮有蘭交加攬紅蕤兮擷瑶華泛長空兮秋水送孤鴻兮落霞逝從君兮靡由眇愁予兮奈何

[book_title]卷四
皇告
皇告頌開詔也歲乙丑中夏皇帝告萬國朕祗命上帝乃御至極其與民更始改元曰正德爾萬方欽哉其宣播無匿
八月至貴其日載暘龍旂既翔龍幄既張大小肅肅乃於郊迎既召有衆播告在庭皇皇恤命罔不是將嗟我貴庶荼苦孰蠲既加斧斨屢罹凶年眷兹皇仁如天如春如草斯植莫不敷宣
蠢蠢苗民浩浩炎邊是俾是承亦共戴天黑齒髪椎執弩被氊載歌且謡皇帝萬年
皇告三章一章章十句二章章八句
溵之水
羅生之辭予歸溵江也予作溵之水三章
溵之水可以方可以舟子之歸矣可以斯游
溵之水可以河可以海子之歸矣可以斯邁
溵水有岸白石有爛斯邁斯遊樂也永嘆
溵之水三章二章章五句一章四句
中林之棘
中林之棘送崔子也
中林之棘維桃與李阪田之特生也曷以民之無儔曷其有已
王事皇皇駕言徂行念子出宿我居㷀㷀我心之邁與子同征
行野蹶蹶行國邁邁無草不茂無穀不潰民之瘁矣心憂用喟
彼魚之罭在彼河梁彼兔之罝在彼河側豈不是思進退維亟
同賈知貪同食知甘予諒予懷如口弗爽予之有懷子豈不諒
火之方殷不戒胥燔水之方割不戒胥溺火之方殷乃仇撲滅水之方割棄其舟楫
有渰斯雨有霰斯雪如履堅氷乃尚思熱衆方媚矣莫敢獨說如處大厦俟其顛覆
謂人弗言言成禍矣謂人弗職職成過矣孰無朋友倡誰和矣
子曰弗仕子有父母予曰弗仕兄弟訧予天子則不罪朋友弗取
中林之棘九章七章章六句二章章八句
原有楚
原有楚贈韓子也
原有楚隰有苦子車駟牡駕言徂矣見子之父
原有杻隰有蓼子車駟駵駕言遊矣見子之母
原有桑隰有唐子車駟黄駕言行矣見子之兄
子涉渭矣渭水浟浟我思見子安得北流
子涉渭矣渭水沛沛我思見子安得北逝
原有楚五章三章章五句二章章四句
淮水
淮水送張子也
淮水湯湯伐鼓鏜鏜之子南行征夫不遑
有翩者燕集於堂巢我日不謁而旬不朝征夫况瘁誰使告一爾勞
誰經營四方誰高門翺翔誰粲粲衣裳誰饑渇載行辰月弗震乾月維雹視天之威伊胡云虐弗問則退問言誰對
敬我友矣式相求矣詢於道周維教言是由毋瑣言是謀毋戲言是流
桓桓之羆兔罹于羅如彼弋鳥維恐不加無執猫狸而舍彼虎豺
我視人之疚如烖我躬勿曰行弗動勿曰言弗用勿曰我寡憚彼有衆
矢詩弗頌維云諷矣伊誰之送孝友張仲
淮水八章三章章四句五章章六句
秋風
秋風諷也
秋風厲厲中園有卉不植松與檜柰彼蕭艾
秋風飄飄中園有條不植松與橋柰彼艾蕭
秋風二章章四句

[book_title]卷五
興隆祀丁曲
稱朱竿揚朱絃鳴鐘朗鼓各在懸月建酉日次丁牲全醴成告于庭【一解】久哉斯道淪以失天啓神聖我祖出戎衣一着四海一遐土之人炳文質【二解】昔者子欲居九夷百世之下乃享于茲猗與斯道垂憲靡遺【三解】浩浩皇皇八荒九州罔或靡知罔或靡由曷知曷由我祖之休【四解】
羅女曲
羅女年十五自矜好顔色山葉雜山花揷髻當首飾蠻方立門戶男女多生涯昨聞城中市女出男在家上市買黄絲染緝作花布裙短衫袖長不惜雙脚露夜行山中道何處吹蘆笙我歌連臂曲曲罷動郎情動郎情與郎匹生女復長男三年始同室
落葉哀蟬曲
落葉哀蟬曲者漢武帝之所作也李夫人早夭帝思之不已為作此曲也
寂寥兮寒閨空帷兮晝低若有人兮感羅衣䰟恍惚兮往復來凉風飄颻兮吹玉階秋葉颯兮鳴蟬哀有鳥嗟嗟永離乖雙棲比翼兮何時諧
剡溪歌
溪之水兮幽幽誰與子兮同舟舟行暮入山隂道月濛濛兮雪皜皜千載重尋戴逵宅溪堂無人夜歸早乘興而來興盡休君不見王子猷
悼遠辭【并序】
侍御顧君祖存元先生生哲弗禄死夭弗葬侍御君追念後先言嘅淚下景明君同年友也哀其意作悼遠辭曰
矯矯龍蛇兮沒於泥沙嗟苦先生兮獨罹此嗟逴彼修路兮驥驟不力美璞弗器兮良田不食嗟苦先生兮獨罹此極
倚柱操【并序】
倚柱操者魯漆室女之所作也漆室女倚柱悲吟鄰人問曰欲嫁耶女曰吾憂國傷心故悲而嘯豈欲嫁哉遂自經而死予哀其志援琴而托其聲焉
兎則有罝兮鳥則有羅國無人兮將奈何心之憂兮豈曰予未有室家嗟嗟室家非我營兮我生曷榮兮
戰城南
戰城南戰不息朝戰城南暮哭城北積尸纍纍肉腐鳥不食放馬澤中雪沒馬腓沙寒草枯不得馬肥北風夜吹敵兵四圍我欲上馬馬痩不馳我欲射箭弓硬不開但語城中親汝出收我骸戰城南君莫悲猛虎嚙人翔於山垂欲食虎肉不避虎威男兒立功横行四垂生當封公侯死當白骨歸
巫山高
巫山高極青冥間翠綰參差十二鬟神女仙裙佩纓動行雲飛入荆王夢含情流盼輕烟中玉床瑶枕薦君宫紫羅白縠垂香風恍惚䰟散莫與同微霜銷落高邱樹哀猿孤吟鳥雙去荒淫淪滅竟何為暮雨冥冥歸古祠
芳樹
芳樹離離朱華而綠滋華滋雖云好秋風暮來吹秋風不足卹華滋亦有時嗟汝枝上鳥汝去將安歸美人何方至貽我江上華秀彩奪人目胡為在天涯天涯雖榮好不如常在家
關山月
關山月夜照青海頭白骨征人怨紅顔少婦愁少婦含嚬望月來月明流影洞房開歲暮機中縑素出夜寒燈下剪刀催年年搗衣明月秋明月還隨隴水流閨裏空教看破鏡沙塲不見大刀頭
琳池歌
琳池歌者漢昭帝之所作也
木蘭為檝文梓為船青荷為盖衣紅蓮宫娃側坐揮繁絃凄風嫋嫋飄素秋飛花委葉承波流霜露夜下不可留
招商歌
招商歌者靈帝之所作也
高館閴兮曲池通乘舟夜逐荷葉東持荷作盖不障風持荷作衣難為縫金琯玉鳬響秋空歌婉聲長待夜終
公無渡河
公無渡河河濁不見日汝今欲往何時出公無渡河河廣浩無涯往而不返化為泥與沙夸父渇走成鄧林至今邱塚猶岑崟河中蛟龍見人喜縱有舟檝誰救爾噫嗟嗟公無渡河渡河而亡不如陸死噫嗟嗟公無渡河
明妃引
明妃絶色世無鄰粉黛那數三千人咫尺宫門接前殿君王只向圖中見當時自恃如花容美醜誰知由畫工單于日近漢日遠萬里風沙䰟不返琵琶馬上再三彈翠袖朝啼關塞寒皓齒明眸葬沙漠千秋遺曲猶悲酸燕支暮雲白浩浩羌人吹笳雪飛早山前孤塜高嵳峩歲歲春風長青草古來抱節本難遇况復蛾眉人所妬君不見長門宫不用黄金買詞賦縱有朱顔君不顧
短歌行
冉冉秋序肅肅霜露蓄我旨酒召我親故鳥歡同林水歡同源矧我同鄉胡能弗敦耀靈西藏明燈在室更長夜良可以繼日園有藝菊庭有樹蘭秋芳是悦春榮曷觀高陵可升海水可測出門異路安知南北生年幾何去者日多子不我樂聽我短歌
銅雀妓
墓田望不極松栢夕離離存生有懽怨亡沒詎同思井幹日已摧繐帳寧復施衰榮互相謝身後徒爾為
苦寒行三首
天地黯閉塞氷霜皓崔巍寂寥高城側欝律見古臺烈風夜中起飛雪千里來鳥羽沉不施獸口噤不開虎豹歛穴窟蛟龍俱凍埋六龍銜白日寒苦光不迴
二
石裂南山下水結中河流莽莽北郭外死骨聚如邱貧士被毛褐寡婦無完禂寧知貴公子絲竹宴朱樓方辭白羽扇更御青羔裘
三
天風日夕厲海水不揚波飛雪被千里層氷白峩峩嗟汝窮閻人無衣當柰何錦裘長安兒白馬鳴玉珂象弧揷彫韔射獸西山阿
塘上行
蒲生寒塘流日與浮萍儔風波揺其根飄轉似客遊客遊在萬里日夕望故州鶗鴂鳴歲暮蟪蛄知凛秋暑退厭絺綌寒至思重裘佳人不與處圓魄忽四周房櫳凄鳴玉紈素誰為收白雲如車盖冉冉東北浮安得雲中鴈尺帛寄離愁
放歌行
天命諒靡易富貴安足陳自昔慕豪勝重義還輕身整轡逾鞏洛驅車入咸秦立觀青雲上馳步要路津射策報明主投書干大臣身為五侯客家與七貴鄰杯酒縱經過冠盖羅逡廵顧盼生光彩吹嘘借陽春各矜意氣好自比骨肉親時事多變異交道亦湮淪要盟等金石棄擲同灰塵赤心不足恃白頭更如新歸來嗜藜藿偃仰隨松筠始知葵槿甘不若蘭桂辛願從白屋士請謝玉堂賓
鴈門太守行
壘壘高山莽莽代谷城邊風起沙漠漠城内惟聞奏羌樂太守下車買牛息戈陶民禮義朝絃暮歌北歷黄沙磧南遊白草原五馬何秩秩朱英導文軒嗟哉太守亦孔武時時較獵西山下
梁甫吟
君不見泰山高高梁甫在其半古來封壇禪地無宫舘崖崩壁坼鐵鎻斷秦碑漢碣何人看自從生人開九州九十六帝行權謀虎豹啖食龍蛇憂朝翻暮覆作雲雨立談坐笑生戈矛鬼神來往仙不死塵埃萬變扶桑流君不見田疆論功爭二桃齊門三丘埋野蒿又不見魯連辭賞輕千金却秦救趙何雄豪眼前無人辨曲直身後聲名更何益拂袖空憐蹈海心護車枉負排山力梁生五噫歌莫哀東絶梁甫觀蓬莱千年雲開錦繡壁五色日抱金銀臺瀛洲方丈列仙占文成五利何能驗徐生入島竟不回博士儒生盡坑塹我吟梁甫君振衣世路崎嶇多是非琅玕芝草海岱曲釣竿拄杖從今歸
採蓮曲三首
青荷晝舒白露晞朱光照耀含素蕤緑房翠盖偃參差紅妝皓腕暎漣漪齊聲一氣歌艶辭桂舟蘭檝紛屢移佳人羅帶宜風吹
二
岸上有柳隰中有荷舟中女兒勝吳娥為君先唱綠水歌起攬長帶垂纎羅鴛鴦雙棲翡翠過下渚日暮多風波葉密花稀愁柰何
三
急歌太短緩歌長清風夕囘素雲翔雙鳬飛起向横塘荷花不言空斷腸明月宛轉流西方月中白露沾衣裳紅顔青鬢安能常萬歲為樂莫相忘
獨漉篇
獨漉獨漉驅車折軸不畏折軸但畏車覆芃芃者蕕生彼中衢雖有蘭蕙當門則鉏同行竊金相顧道左我實不知彼則畏我食荼知苦食梅知酸狐裘之敝可以禦寒有虎斑斑伏于林下我欲射虎愧無勁弩肅彼北風渡彼中流豈不懷憂與子同舟
白紵歌七首
齊紈越羅霜雪輝吳刀并剪為君裁鳴璫垂珮行相催且步雲舘升月臺珠纓列座瓊筵開秦筝慷慨趙瑟哀含凄歛嘆【一作笑】君莫猜
二
鳳樓十二連繡衢雕楹刻桷耀城隅朱檠絳蠟艷紅蕖金盤玉羞奉君需美人隔坐曳華裾主稱萬年為歡娱上客翠盖停蜘蹰
三
千金買笑萬金買歌明珠白璧豈足多長眉窈窕揚秀蛾輕身起舞垂纎羅悲絃急管鳴相和三星低戶月沉波銀箭金壺柰夜何
四
吳娥白紵為舞衣鏤花綴葉紛葳蕤青春爛熳白日輝輕帶一舉長袖施皎如流霰隨風飛游龍宛轉翔鵠迴傾城絶代人共希
五
手中色絲舊所治青紅碧綠當自知衆中不語心向誰感君厚恩私念之東流之水不西馳泰山在前不可移紅顔白首奚足辭
六
北里撾鐘東鄰搥鼔吳歈越吟邯鄲舞恩義如山金如土遺簪墮珥不復數窮冬夜長樂未闌流風迴雪滿楹前不惜皎潔為君妍
七
白玉鎻闥黄金堂蘭煙蕙火薰象床雕屏羅列組帷張繁膏列炬舒華光横簫挾琴步曲房朱唇素齒發浩倡願為比翼雲間翔
苦熱行二首
火雲崢嶸連赤阪白日苦長不得晩庭前井乾生赭煙炎埃晝起高塞天侯家隂洞帶流水紗幃白晝凄風起美人氷盤薦朱李道上行人多渇死
二
晝眠苦多蠅夜眠苦多蚊炎霞熱霧蒸絪緼四體拘促何由伸仙人桂宫接蘭苑下望青松踏幽巘我欲從之諒非遠塵世何堪遂仰偃
鳴鴈行
鳴鴈鳴斯其音嘹嘹江路遠遥念汝離漂鳴鴈于飛肅肅其羽遵彼脩渚實惟汝所洞庭增波沙朔多風何寧往來無卹爾躬飛斯鳴斯求蒲與稗無俾霰雪及爾遊邁高山有石高木有枝我思我朋嗟哉可遺
行路難四首
牀有織綺箧有織素請君視綺還視素憐新不如莫棄故罇中有酒盤有餐聼我為歌行路難衆中歡樂多志氣豈知他人不得意白日有時不照地安得保君常不棄
二
天河熒熒西北轉織女牽牛不相見由來天上亦别離何怪人間有悲怨世情磷薄衰賤駕車騎馬有人羨少年不得君愛惜紅顔勝人亦何益
三
高樹鳥不集常有東西南北風君子衆所畏好不合常相攻拔劍欲有適前有虎兕後虺蜮抵節徒歌行路吟高飛未有横天翼
四
我發行路歌諸君請勿譁嚴冬霜雪雖可畏三春草木自榮華人生富貴各有時不勞辛苦更咨嗟百年冉冉寧復多白日速如東流波眼中世事只如此生前不樂將奈何
棗下何纂纂
種棗北墻下棗熟委路衢行人競取食居者守空株憶昔棗初赤傾路且停車棗當今日盡誰能少踟蹰天命誠不易榮落互相渝功勲本積累傾奪在須臾聆我棗下言貧賤可久娱

[book_title]卷六
樂府雜調四十一首
俠客行
朝入主人門暮入主人門思殺主仇謝主恩主人張鐙夜開宴千金為夀百金餞秋堂露下月出高起視廐中有駿馬匣中有寶刀拔刀躍馬門前路投主黄金去不顧
河水曲
河水何濺濺暮采河邊蘭君隨河水去我獨立河干
車遥遥二首
馬立車遥遥望望車塵滅但聞上車語不得下車别
二
寒鷄喔喔知夜半鄰翁舂梁婦炊飯僕夫聞鷄趨車起欲明未明行十里火輪飛出扶桑霞羲和騎龍鞭日車君看日亦無閒時我車安得常在家
隴頭流水歌三疊送劉遠夫行
我欲望長安隴阪高蔽天隴阪高可陟隴水鳴濺濺
二
盤盤上隴車斑斑下坂馬我非虎與兕使我行曠野
三
長安有高樓不見隴西州可憐隴頭水日夜東北流
下陵曲
上陵風以雨下陵月星露不見西陵宫但見松栢樹朝行西山曲暮至長安道長安車馬多風吹陵上草
直路行
直路難行直言難受邪徑捷足莠言悦口直言如矢聞者畏憚如射曲巷鮮不折幹直路坦坦不可避難大夫史魚死以尸諫汲黯抗言不冠不見輪扁之言桓公是悟焦不避烹秦皇霽怒猛虎在前不為我言虺蛇在後不為我告二世自閟遭害于宫虢君怒御枕塊道中不忍其憚寧忍其亂苟畏爾耻必視爾死如藥弗潰其疾必遂如矢不直不能貫革小人惡直君子是持神之聼之終獲其釐
海山謡
斷鰲立浪海水裂蜃魚食日日五色海中靈氣變莫測白晝須臾風雨黑彭祖夭巫咸㓕龍伯死精衛絶山亦可揺水可塞
秋江詞
煙渺渺碧波遠白露晞翠莎晩泛綠漪蒹葭淺浦風吹帽寒髪短美人立【一作泣】江中流暮雨帆檣江上舟夕陽簾櫳江上樓舟中採蓮紅藕香樓前踏翠芳草愁芳草愁西風起芙蓉花落秋水魚初肥酒正美江白如練月如洗醉下煙波千萬里
瑶瑟怨
美人竹間亭虚簾空月華相思湘江曲淚竹生斑花花開為誰好花落不復掃出戶見春風低頭怨芳草坐彈五十絃起視江月殘愁絃不堪聼手澁金鴈寒一彈正凄切再彈轉嗚咽三彈撥幽腸聲亂氷絃急西風吹芙蓉一夜落舊紅豈知瑶瑟音能消青鏡容
黄頭郎
黄頭郎爾毋侮殿上天子憐府中丞相怒爾雖有銅山運去銅如土黄頭郎爾毋侮
黄鵠歌
請君勿諠譁奉君黄鵠歌黄鵠一飛去翺翔天之涯我欲致此鳥雲中無網羅安得生羽翼從彼凌丹霞山川遼以邈不歸當柰何
烏夜啼
啞啞烏啼宫井霜殘月半落明星光城頭吹笳已復罷宫中擊鼔殊未央
竹枝詞
十二峯頭秋草荒冷煙寒月過瞿塘青楓江上孤舟客不聼猿聲亦斷腸
采葛篇
野風吹葛葛逾好綰霧縈煙青嫋嫋谿迴水白雲石蒼石根引蔓百尺長越婦腰鎌赤雙足褰裳行歌入中谷朝日未出霧露寒花繁葉密採掇難年年績絲作絺綌奉以服君君莫斁君知衣葛好不知採葛苦白日畏逢蛇月黑畏逢虎君不見吳王宫中細腰女日向歌筵着白苧
霹靂引
石湫黝黝黑雲夕蛟龍夜起隨霹靂盤空殷地出絶壁驟雨飄風怒相擊空中將將下矢石千戈萬馬俱辟易飛鳥墮地委如積古檜長松盡遭劈吁嗟乎阿香深山巨海胡弗往短蜮脩虺兼魍魎
刺促篇
刺促刺促井燎不續雖有塲苖室則靡粟羅雀務獲不言其多見彼淵鱗或言其苛跣夫逐鹿坐者食肉苟一需百百爾莫足譬彼乘車弗率坦野驅馳不已或敗爾馬河有伏罟蛟龍去之相彼有明孰逢其災前有鼔樂後有寇盗方言方笑不敢以告執鼠不力或傷其手彼虎彼兕矧不以走有蓬其樹其腹之枵豈不休息維顛在朝
處州别駕行
處之地山水迴處州别駕賢且才别駕來郵吏馳騎連連鼓靁靁城門大開别駕來别駕來御駟馬雙麾在前高盖娜娜入有列戟出有負弩吁嗟别駕賢且才江之水去悠悠兩帆揚别駕舟處人來迎申人留嗟别駕安以適彼安以去我
種瓠詞
種瓠東園内瓠葉從風翻綠蔕飄長帶素花密以繁雖無百尺根枝蔓自纒綿雨露冒時澤陽暉被朝暄竊比女蘿草附身托高垣綠畛齊結實豈貴充盤飱願為連理杯長以奉君歡
雙燕篇
雙燕何翩翾飛去仍徊翔依依止畫閨繾綣鳴東廂昔來届陽節今去易寒凉秪恐秋風高海路多煙霜雙飛入君戶雙栖在君梁被蒙君仁惠彈射不相防養雛毛羽成送雛還故鄉雖無黄雀報歲願巢君堂
去婦詞
嫋嫋竹竿釣魴及鯉魴鯉可食竹竿何以子有錦衣莫忘布襠子有旨酒莫忘糟糠賤妾嫁君所期偕老紅顔難長倏已白首白首雖可出不念紅顔日
種麻篇
種麻冀滿丘種葵冀滿園孤生易憔悴獨立多憂患當行思故旅當食思故歡先機失所豫臨事徒嗟嘆升蕭艾乃至鉏桂致傷蘭物理有相附疇能識其端斷金俟同志抱玉難自宣交結良匪易君當圖未然
月食篇
仲夏月食月半缺仲冬月食食之既皇皇下民亦孔之悸其魄有物薄之彼盈而微實度之宜今此下民孰使告爾災嗟嗟亦悸孔哀有烈其風自伊天阻雲旗載揚矇瞽奏鼓率彼下土訴于帝所訴于帝所光復于天光復于天其明罔愆照臨爾下民
國士行
漆身為厲呑炭為啞更名入宫厠變形伏橋下雖不禠讐魄猶得斬讐衣生有國士名死為壮士哀
誰謂河廣行
誰謂河廣濁不見泰山盂水之清可别媸與妍清濁苟異小大安足言君子知之衆人皆茫然
下宫行
下宫兵來圍朔妻置兒袴中兒不啼一索不得當再索孤兒那可活嗟杵臼爾為朔客我為友立孤誠難死何有嗟程嬰女當徐死孤當事爾彊為難我為易千金詐賣趙氏子真孤乃存杵臼死復趙社嬰刎頭報死者
易水行
寒風夕吹易水波漸離擊筑荆卿歌白衣灑淚當祖路日落登車去不顧秦王殿上開地圖舞陽色沮那敢呼手持匕首摘銅柱事已不成空罵倨噫嗟嗟燕丹寡謀當滅身光也自刎何足云惜哉枉殺樊將軍
君子有所思行【一字起十字止】
猗君子有所思居高無民不如守卑衣錦負薪入市見嗤神龍在洿淖反為魚鱉譏鳳凰不得地翻身避群鷄騏驥雖能千里逐鼠堂上不如狸丈夫秉性天所定流俗是非何足移水中馬與陸地之魚曷謂失所置能久須寧為地上特生之野草不能為茂樹負巖墻而居
燕啣泥
君不見燕啣泥為巢哺雛常苦饑雛有羽翼各自去安能久在梁上飛丈夫出處亦如此貧賤富貴皆人為燕啣泥不慮哺雛勞但慮衆雛飛不高
養蠶詞
桑葉青蠶始生桑葉莫莫蠶白滿箔今年女兒道蠶早晝夜照蠶恐蠶老浮萍生葉麥落花風簷繰絲鬬鳴車君不見簇上蠶乾死老蠶成蛾又生子
嗟哉行
老烏能啄牛能觸嗟哉世人互傾覆自徹其藩盗入屋同病者憐同憂者嘆梟子奪鳳衆雞不安何得同類反相殘彼梁可逝穽可避禍福由人豈天意君不見虎雖有瓜鴻有翅
雙鴈篇【并序】
錢水部世恩在宦失偶日夕哀吟其友何景明為作雙鴈篇寄之
雙鴈雲中來雍雍揚鳴音念子中路散一飛與一沉冥冥江湖道思歸苦不早昔為並棲禽今為特飛鳥飄沙戀故浦别流思故河柰何同溝水翻作異派波鳥悲多苦音客悲多苦言絃爾孤桐琴操我雙鴈篇
莫羅燕
羅雀莫羅燕燕飛在高殿殿高且深誰得見主人垂幕高殿中燕來徘徊不敢通楊花落燕出啄童子張羅逐黄雀黄雀入羅燕入幕
牧犢行
黄牛遇虎南山下夜見白石心中怕牧童牧犢畏虎欺挽弓邏之不敢離削竹為簇蒿為箭射虎恨不穿虎皮嗟汝虎爾勿欺我犢我犢有日頭生角
城畧陽
扶風令城畧陽賊來畧陽令走藏扶風令為登城喚抽刀誓衆衆不散三日抗城一日戰戰不利兮生縛見見賊罵賊危不變畧陽城人盡為鬼畧陽令生扶風死守臣上奏驚天子君不見扶風令死封公卿嗟爾畧陽之令胡為生
潘節婦
二十君辭房六十妾在堂紅顔為婦白首孀昔日抱女今已亡風火炎煙黑鄰里相救失顔色未亡之人安所從義不避火天返風噫嗟嗟妾雖有身君無子身未化石心不死
高城行
高城嶻嶻山百堵白日樹旗夜懸鼓將軍戒嚴太守武城下賊來城上彀弩樓軍轉石城人負土噫嗟嗟城完家可全城破家為擄傳與城中人但保城莫閉戶
南山篇【并序】
宏器為思親卷予為作詩文及今八年矣宏器得貢將入京復以此册求予詩遂為是篇
朝采南山白石盤盤風來吹葛葛葉幡幡豈無枝蔓念我本根翹翹栗薪靡考誰爇緝緝葛絲考則靡服簁簁澗魚在罶麗麗昔用為飱今用為祭上陵折松下坂折柳遥遥遊子勿以行久月不恒處日則有酉瞻彼日月思我父母
轅下駒
轅下駒鳴聲一何悲豈無萬里志跼蹐安能施詰曲羊腸坂纍纍太行谷車輪不行白日沒仰思玉山意超忽君不見八駿日行萬里馳煙掠景誰能拘吁嗟乎轅下駒

[book_title]卷七
武陵【以下使集】
武陵一何長遼遠不可測高林多悲風慘澹日無色黄熊啼我前白狐跳我側蛟螭蟠深淵下見奔雲黑沙蒸水亦毒我僕饑且踣辭家忽踰秋適此萬里國土風日以殊川域邈無極伏波有遺響吟餘轉悽惻何因托横吹一寫千載憶
桃川宫四首
神宫矗飛觀結構俯層邱上翳萬年樹下暎千尺流仙蹤久已沒百代傳其由荒塗横白雲寥寥安可求
二
谿谷多青氛朝暮不可知雞鳴洞中樹輕暾散華池白石流丹液靈葩耀朱蕤誰能學丹術遂使塵網離
三
石洞無遺構空巖長松桂入深忽已隂升高稍知霽山光晩多姿谷響秋轉厲緬懷避秦者一往成永逝
四
溪中何所有磊磊多白石紫參生其陽青松植其北遠林商氣清絶巘夕光白何當發雲奏招我吹簫客
自武陵至沅陵道中雜詩十首
承明播宸渙西適蠻夷州艱哉武陵山古道何悠悠狭谷不容幰水中無行舟仰探虎豹窟俯瞰蛟龍湫徘徊遲吾馬中心懷懔憂脩程尚延亘我行何時休
二
群山何逶迤環峙如百城其上干青霄其下浮雲征出沒千萬態倏忽殊隂晴撫兹豁心目頗慰羇旅情
三
亭午入大谷烈陽經中天樹木多鬰蒸石坼起焦煙掘地飲我馬數尺不得泉僕夫告飢渇揮汗墮馬前安得萬間厦坐使清風延
四
暮投界亭驛候吏迎我前息徒茂林側飲馬山下泉落日四巖隂餘映高樹顛坐久吏人散濁酤聊自延
五
驅馬山上行山高何巍巍修阪接飛翼百步仍九迴俛視煙靄中衆山鬰何壘茫然望四海萬物亦已衰昔我别京國朱華猶未希歲節忽復易何時當旋歸
六
大壑百餘尺流水浩湯湯我行路中斷欲渡無橋梁誰為理舟楫石亂不可航改轍上危棧登兹千仭岡臨深古有戒側足以徬徨
七
叢薄被烟臯徑路紆且微秋風振喬柯綠葉漸以稀日入羣動息林深衆響歸君看棲枝鳥大小必相依
八
山深多樹木百里人民稀時有四五家茅茨隔山陂沙田不可耕何以禦歲饑門前數畝園祗收蓬與藜平明出汲澗薄暮始得炊童稚那敢出但畏逢虎羆草黄納晩禾桑綠催官絲嗟爾遠方人辛苦誰具知
九
山勢行轉促連峯相貫輸窈然林莽中乃復得坦途青壁結煙靄縹緲凌虚無層阿秀嘉禾下覆清水渠夙志好幽僻覽茲耳目娱公車雖少延顧盼忽已踰安得鼔清瑟日坐山之隅
十
谷轉岡漸平策駕循陂陁遥望辰陽城枕山帶長河飛甍若鱗次居人亦何多按節駐江館登眺崇山阿南衢聞夜絃北里揚朝歌誰云接異域文物殊中華
懷化驛芭蕉
芃芃芭蕉葉植此園中央繁綠布重幄層隂蓋高堂孟夏日初赫蕭森蔽炎光衆賓御華舘四座借虚凉四序互更謝南陸回朱陽窮秋多風雨寒冬多雪霜危叢旦夕茂綠葉日夜黄本無松栢固安用誇其長徘徊視草莽零落同一傷
花崖梧桐
桐生何猗猗其葉何油油白雲䕃崇阿朝日照高邱感此雨露滋愧彼蔓草儔鳳凰久不至琴瑟誰可求吾將縆繁絃庶以宣我憂
清平令
清平縣之令不識何為者庭前長野桑庭後長山檟猛虎上我城青狨啼我舍昨日出城去騎馬到部下部民道遮之持刀殺其馬入門顧妻子所居無完瓦秋風吹樹木白日落原野永夜空城中哀哀淚如瀉
平越
清晨發平越霧暗山益密僕夫各相戒路遠恐迷失薄午游氣清參差衆峯出雞鳴谿谷中始見崖上日雲葉分杳冥高原被華實秋風起叢林興感乃非一悠悠遠行邁歷險難具述
新添
朝登七盤陂復下九折坂長風飄落日杳杳前山晩征夫行取薪夜入磵中飯仰視飛鳥還載觀浮雲卷還顧望鄉邑日與親愛遠公家尚有程安能速言返
平埧城南村三首
朝出城南村筞馬入荆杞村中八九家煙火自成里兒童候晨光稍稍荆扉啓四鄰務收穫時復披草語昵昵何所云但言好禾黍
二
秋隂結林霏細雨洒茅室牧放止近郊牛羊不相失廣園散花林平疇藹風日長幼不出門咸知戀儔匹喧喧車馬中徒為慕高秩懸輿當何時可使志願畢
三
沉沉古陂水日暮寒更綠隔陂見居人蘿蔓纒草屋摘禾留客飯採薪發秋木童稚持竹竿雨中放雞鶩區區化外國猶得覩淳樸
普定
鼓絶掩山城空堂思超忽孤燈明夕帷悄悄凉風發落葉何飄蕭飛螢互明沒客窗臨古寺坐待微鐘歇
城南婦行
城南有寡婦見客泣數行自言良家女少小藏閨房青春嬌素手白日照紅妝父母偏見憐嫁我不出鄉前年彌魯亂腥穢入我堂弟兄各戰死親戚俱陣亡嗟哉華艷質忍恥罹兇強憂愁雲髪變辛苦朱顔傷昨聞故夫在息消通兩方百金贖我身三年歸舊疆歸來門巷異人少蓬蒿長轉盼夫亦死兒女空在傍薄田無耕犢寒臘無完裳人生固有命妾獨遭此殃况復官軍至燒焚廬井荒主將貪賄賂百死不一償朝廷自有法出師亦有名妾身何足道無乃乖天常
平蠻二首
滇南八月中綠林何萋萋居人亦相輳數里聞鳴雞路轉無詰曲山行少攀躋回瞻貴陽道咫尺蹊壑迷
二
夜宿平蠻舘風悲氣始凄月光皎東壁白露寒螀啼憑高視中原但覺衆星低長路心益壮浩歌天之西
涪萬
孟冬氣始肅葉落北風凉寒水歛溝壑餘輝照橋梁方舟下涪萬所歷非一疆崇朝越千里川塗渺蒼蒼浮雲帶城邑壮麗逶且長况多古人迹覽之心慨慷登遊豈不美滯淫非我鄉
泊雲陽江頭玩月
扁舟泊沙岸皓月出翠嶺開窗鑒清輝照我孤燭冷高林散踈光遠渚接餘景縱横銀漢迴三五玉䋲耿弦望幾更易客行尚殊境佳期邈山嶽端坐令人省
涿鹿道中【以下家集】
高城欝莽蒼永路多荆棘日氣夕以隂遊氛浩無極城邊古時邱宿草蔓于域樹木何蕭蕭狐狸鳴其側訪古思軒轅嶔崟何由陟伊昔奮龍戰明明庶邦式神馭飄鼎湖烏號緬玄德遺踪邁荒野盛烈存兹國誰云戡亂功不俟干戈力風雲變俄項明晦古難測薄暮窮林中惄焉長太息
渡白溝
春行傷旅思單車悵蹉跎晨眺黄金臺夕渡白溝河求賢不可見血戰竟如何落日古原下悲風入浩歌
叢臺
邯鄲多俠士趙地產名娼日夕高臺上歡宴殊未央黄金飾舞榭白璧綴歌梁安見千年後空令春草長
五平五仄體
秋原何蕭蕭耳目去雜茸枯荷猶穿塘苦瓠尚抱隴寒風吹空林落日照古冢徘徊觀陳蹤露下髪忽竦
迎霜降
烈風揚雲旗鼓角悲廣路庭前玉樹枝昨夜微霜度幽人躡葛屨出戶履寒素胡當戒堅氷及此歲將暮
冬雨率然有二十韻
北風吹零雨冬熱雪不作二儀黯澹交百川莽迴薄沙霾翳白晝遠望何由豁六龍墮青冥萬象淪玄朔羲和扶日行紆轡竟焉托神媧補天裂鍊石恐遺落雨伯誰為誅雲師爾何惡前者十月交震雷轟城郭岸條俱含柔園卉亂吐萼農家忍朝飢歲暮食籬雀豈無數畝禾狼籍委秋雹徵求皮肉盡枯骨待削剥妻孥在眼前四季不得樂胡因見陽春所慮轉溝壑閒居值泥淖展矚翻蕭索雖無長者轍自閉寒士閣長隂下脩麓暝色起孤岳喧啾後栖鴉悵望暮歸鶴世途紛轉蓬生計倚叢藿永懷昔人駕冥心付寥廓
發京邑四首
弱冠遊皇邑抽翰預時髦出入承明地四海皆同袍浮歲奄七徂徇名虚所遭夙痾糾纎質褊性憚形勞駕言返初服行矣遂林臯轉蓬戀本根覊鳥思故巢自顧無脩翼安能久遊遨
二
驅車出郊門杖策遵古行返顧望城闕引領内懷傷崇京槩霄漢逶迤一何長雙觀臨馳道羣宫儼相當迅飈激櫺牖游雲起縱横漢道值全盛纓緌爛輝光側觀青雲士鳴珮倏來翔梁生何慷慨遼遼悲未央
三
親交遠集送歛策西山隂前瞻太行道却顧上苑林青陽藹廢墟春氣感鳴禽所遇豈殊故即事自成今【一作所遇豈殊時即目成古今】平時等榮樂一旦異浮沉昔者同袍友邈若辰與參山海去靡極年運日相尋倉卒杯酒間寧不傷離襟【一作惻惻傷離心】
四
行邁越長甸歷歷懷苦辛嶇嶔陟邱隴髣髴望郊闉墟里接鷄犬井邑無閒人暄陽入廣陌膴膴周原新百城豈不美風土非我鄰遥遥盼鄉域言念故所親代越各有性所願還其真胡為去桑梓欝欝冒風塵
渡河
夙征肇延津明晨臨大河洪源下積石砥柱屹嵳峩渺渺梁宋區汗漫縱經過自非陵與岸於安障其波揚帆赴中流四顧莽無涯崇雲徂廣澤迅風夕吹沙積隂不可測魚龍偃相加前無千尺梁一葦胡足誇人生寡恒居奚異波上槎豈無舟楫志漂泊當柰何
許下
伊昔炎漢季西京方遘患宫室燒燔盡乘輿播草間刼遷留兹域荆棘滿頹垣横流一以濫大厦寧復完豺虎互馳噬鴟鴞厲飛翻日月屢薄食風雲變無端嗟哉衆君子杖策起周旋荀公誠偉士弘思濟其艱陳琳自南至王粲亦西還從戎藉雄辯騰步有榮觀良蹇豈同御鳳鶩不共餐功名安足為明義乃高賢
還至别業四首
雞鳴高樹杪狗吠墟里間家人望車徒遠客造門端入門問所親上堂叙悲歡行人暮飢渇【一作苦飢】秉燭具盤餐明月照西戶三星爛中天出門踐野草白露倏已溥十年苦行役兹夕方來旋寧知非夢寐忽忽心未安
二
詰晨親友至筐榼携所需各言平生歡念子久離居綢繆語未畢展席臨前除園榮亦已抽况有盤中魚人情倦懷土富貴豈常於無為泥形迹所願恒相俱
三
依依入鄉閭慘惻歷故疆行邁踰幾時所見忽以更成人匪故識耆齒日凋喪平生所同歡轉盼殊存亡覊䰟邈遐域旅柩歸中堂人命不相待奄忽如朝霜撫事感今昔喟然熱衷腸
四
弭駕及春暮比屋事耕耘時物展遐矚契我遺俗情故林茂以密敝廬亦將成芳蘭冒紫葳園柳尚垂榮澤葵蔓廢井瓜田依故城策杖衡門下仰偃遂平生所願在怡親餘者奚足營世情惡衰歇天道逓虧盈駟馬豈不貴翻覆坐相傾
七夕二首
逝節忽不處佳夕復我臨神飈汎光蕙渥露沾華林緬彼牛女會兹端竟難諶形影憯相望胡由接徽音飄颻翠龍駕髣髴青瑶簪長河坐移轉素波歛西沉靈彩歘以晦游雲起層隂同歡戀膠漆異處悲辰參翹思慕遠匹感此涕流衿
二
舉俗慕良旦好尚各有趨高樓曝紈綺貧女無繒襦移時曜靈沒素月復已舒羣居侈歡宴長坐獨愁吁愁吁亦何為同禂與我殊春徂秋未返膏沐誰為娱仰視河漢女相違復來俱要知比翼乖各阻天一隅乖離有重覯毋使寸心渝
水曲納凉
乘月玩清夜漱流滌煩痾竹栢夾脩水微風揚澤荷苔隂皓露溽素鱗躍于波柔條紛歛結勁葉亦隕柯優游蕩情志俯仰丘中阿雖無朋儕和興言自成歌娱樂當及時千秋豈復多
雜詩二首
西陸移脩晷素節多寒隂端居屛營慮凄氣慘人心浮飈委時卉零露傷青林仰見孤雌翔玄鳥無遺音蟋蟀何愁苦終夜長哀吟感物興慨嘆憂思孰能任
二
馳輝在西山返景流東隅羣欣被光灼何能待須臾重隂肅萬物樹木日夜踈叢蕙【一作蘭】植幽闥含榮耀前除佳人渺雲端何由致區區常恐霜霰至委棄不我需

[book_title]卷八
六子詩【并序】
六子者皆當世名士也予以不類得承契納輔志勵益者多矣病歸值秋寤嘆中夜有懷良友别思纒綿作六子詩
王檢討九思
王君青雲姿志豈屑邱壑名家出杜鄠少日遊宛洛奮身匹文鵷戢羽巢鸞閣興文燭雕龍揮翰凌玄鶴雅志在四海隨時偃經畧馳情繼謝朓日宴吟紅藥
康脩撰海
矯矯龍頭士騰躍在明時群遊慕豪放棲志固有期赤驥鳴煙霄不受黄金覊揮毫御清讌浩思隨風飛鐙前激高倡顧盼孰與希究古摘遺編頗好班馬辭良史久無稱斯文當在兹
何編脩瑭
中州產名俊河内天下士平生飽藜藿學道歷壮齒至樸歛華蔚徽文陋雕綺守淵安可窺馳辯詎能止洞悟超先機微言析玄理曲高難為和行獨寡知已古轍多蓁蕪非君誰予起
李戶部夢陽
李子振大雅超駕百世前著書薄子雲作賦追屈原新章益偉麗一一鸞鳳騫華星錯秋空爝火難為然摛文固無匹投義罕比肩抗志冀陳力危言獲罪愆握瑜不得售寶棄誰為憐仲舒貶膠西賈生亦南遷古來有遺憤非君獨哀嘆
邊太常貢
世士多戚促器識寡蕭散太常何瑰瑋坦然破崖岸祥烟拂瑶壇瑞日轉華觀出入諧鵷鸞頡頏在霄漢芳詞灑清風藻思興文瀾陽春誠獨步清廟獨【一作徒】三嘆金奏響不虧玉樹開逾燦閑居檢遺編啓箧得爾【一作珎】玩
王職方尚絅
職方吾益友契誼鮮與同少齡負奇氣萬里飄雲鴻手中握靈芝高操厲孤桐讀書邁左思識字過揚雄為辭多所述結藻揚華風寸心素相許撫志慙微躬
十三夜對月
閒居愛明月良節復與俱金魄麗秋闉皓彩揚雲衢澄空歛霜煙清颷蕩中區徘廣庭内改席臨方除顧景怵衷慮興心念居諸天道逓消長戒之在須臾懷謙可久安盛滿豈恒居孰云質靡盈所貴光不渝
十四夜同清溪子對月
林塘枉佳客待月欣舉觴今夕勝昨夕已見生東方離離絳霄側冉冉素雲揚踰時灝氣澈縣耀天中央仰視渺難即忽覔【一作覺】在我傍清池含微波左右浥流光月行固當望人會何能常與子各鄉域邂逅臨此堂良時不屢值明月安可忘醉歌答永夕和我窈窕章
十五夜高鐵溪同沈清溪趙雪舟馬百愚過敝居對月
端居撫盛節眷兹金素中上客弭飛盖惠然慰幽衷圓景舒東隅忽復周層空重輪爛五色繽紛結文虹流輝接瑶席絳氣欝以葱衆賓侈佳翫聯篇挹華風情好在明月安問膳靡豐弦望有恒度明隂變無窮人生非比翼豈得常相同所願御此觴聊以娱夜終
十六夜月
日夕城煙歛列宿出復多開軒望明月展席流素波圓輝雖少虧猶能遍天涯單居【一作翫】不為樂念遠徒咨嗟美人越崇京高樓結綺霞浮雲暮長征何由覩光華迅颷萬里至霜霧日以加坐憂桂枝歇委落同泥沙清輝苟相照豈慮天路何【一作遐】
十七夜月二首
夕望月已减雲颷蕩其側月减不足憂盈虚本相值胡為蔽氛霾坐使清光匿踟蹰久延待慘景欝無色燈前理鳴絃瑶徽為誰拭思我平生友道遠不可即素書委箧笥安得雲中翼滄海多波濤長隂浩難測何當廣餘輝一照萬里域
二
更深月復明揚秀青雲端浮颷倏以寂長川靜波瀾徘徊廣除下白露棲崇蘭仰見城西樓迴光照文軒樓中織綺女延頸獨哀嘆哀嘆未終已素河横西山逝魄不長望玉貌寧久妍君毋吝光惠使我芳歲闌
擣衣
凉颷吹閨闥夕露凄錦衾言念無衣客歲暮芳寒侵皓腕約長袖雅步飾鳴金寒機裂霜素繁杵叩清砧哀音緣雲發斷響隨風沉顧影惜流月仰盼悲横參路長魂屢徂夜久力不任君子萬里身賤妾萬里心燈前擇妙匹運思一何深裁以金剪刀縫以素絲鍼願為合歡帶得傍君衣襟
悼往
行雲不歸山逝水難重迴與子一為别流光倏如推形神往無存夢想弗克諧孤冢日荒穢幽泉翳窮埃重扃一以閉千秋寧復開時至展遐忱傾醑澆黄莱還思平生居歲久生夕苔寒風吹空閨彷彿鳴玉哀人生重恩義况兹比翼乖何能眷新歡棄擲故所懷
贈望之五首
遥遥京洛客承命發華輈朝辭冀州野夕泛黄河流雙旟翔汝側駟馬登故邱故邱欝以長岡隴茂松楸車徒耀城郭親戚迎道周丈夫事四方州閭寧久留王程在須臾顧念但懷愁前有盈觴酒為我且綢繆
二
清晨送遠人弭駕北城隈北城一何脩前臨古時臺俯仰故鄉域一如平生懷季冬嚴風發積雪皓皚皚念子徂遠路欝結不能開中林寒卉寂樹木何摧頹安得春華敷採掇以相貽
三
驅車策良駟北上遵太行升高睇崇京宫觀欝【一作遥】相望前瞻碣石湍俯見東海疆壮觀局宇内高志何激昂孤鴻暮【一作務】南翥奮翅起隨陽黄鵠遊四海胡為悲【一作戀】故鄉何能有羽翼從子俱翺翔
四
昔子當北徂值予復南旋相違踰幾時世事倏推遷訪舊半存亡誰能不摧顔浮雲歲暮征餘曜銜西山居人念川塗行子戀鄉關平生雙龍劍乖别何時還志士重明德窮逹奚足歎願君朂令名相期在盛年
五
人生寓大塊聚散如颷塵昔為同裯好今為異鄉人孤獸鳴索偶翔鳥求其群戀故各有慕何况骨肉親子當被華紱結束事明君我當守蓬室聊甘賤與貧去住各努力良覿會有因
除夜二首
今夕復何夕偃仰兹歲周懸膏耀室隅中饋進芳饈雖無車馬客親戚自相酧遊魚安深淵翔鳥止故邱所歡在桑梓餘者何復求逝節不重至來者難預謀長跪奉此爵延年樂千秋
二
閒居知時節習静觀卷舒日月無恒處念往寡歡娱歲徂浮雲隂積雪皓中衢豫章產江濱孤蕙敷山隅芳烈雖靡虧遐遠寧見需所願朂明德庶以酧居諸
豔曲八首
御溝連上苑大道接平沙紫陌三千騎青樓十萬家城中楊柳樹風起暮飛花
二
日出洛城裏歌鍾起四鄰朝遊桃李蹊暮踏車馬塵遊絲罥白日冉冉愁陽春
三
秦氏字羅敷馮家名子都妝成臨勸酒曲罷坐當罏白馬金吾子青絲提玉壺
四
明姿稱二八生長紫羅帷對客舞垂手邀人看畫眉今朝仲春日照影臨芳池
五
粲粲東城子盈盈南陌姝自矜夫婿貴翻笑使君愚日暮採桑去空迴五馬車
六
翩翩五陵兒藉綺冠華簪常懷雙寶劍詎惜千黄金馳馬章臺下紅塵不可尋
七
蘭燈列滿座繁炬灼朱光富貴傾南國佳人出北方畫堂翡翠帳夜夜欝金香
八
高臺【一作樓】臨萬戶朱構耀城隈共藉鴛鴦綺雙持鸚鵡杯春風樓下度一夜百花開
擬古詩十八首
冉冉歲逾邁念君長别離别離在萬里道遠行不歸鶼鶼慕儔匹鸞鳥東西飛思展雙羽翼奮起凌天涯向風長哀吟欲舉中徘川途浩無軌霜【一作雨】雪愴以悲願因駐馳景得覲君光儀
二
婉㜻城東姝懷春一何早朝遊採桑陌暮止垂楊道自矜全盛時復恃顔色好玉貌隨年化安得不枯槁昔為園中英今為路傍草路傍多車馬採掇難自保
三
名都有高樓上入青雲端脩城延曲隅阿閣交重欄佳人理清曲當戶横朱絃揚音綵【一作丹】霞裏令顔誰不觀賓客會四座絲竹哀且繁日中車馬至薄暮皆言還聼曲各言好知音良獨難誰為同心人並起乘雙鸞
四
壘壘北邙山松栢何脩脩松栢有時摧人命安可留胡為華屋客暮沒歸山邱洛中多豪貴藹藹皆王侯高臺臨九衢上有百尺樓宅第儼相望軒車絡如流存亡不預保富貴安所求不如邀我友乘馬被輕裘遨遊百年内永以忘戚憂
五
藹藹東園内綠林萋以繁車馬自成徑桃李終無言昔日東陵侯種瓜青門前既貴亦反賤變化更無端俗夫寡恒態志士多苦顔豈不策高路高路遠且艱良無萬里風孤翼誰當援
六
朝日照中庭杲杲春載陽東風吹綠草蝴蝶雙飛揚歲華坐婉娩白露憯以傷予美不在兹所懷浩難忘豈無芳桂枝含香誰為明
七
凄凄仲秋日百卉腓以殘凉風入階樹零露摧庭蘭明月皎東壁昆䖝鳴草間孤鴻暮安適哀音揚雲端言眷平生友振翮起【一作蕩】孤騫遺我若逝波望子如高山托忱在終始蓄久諒逾宣寸心不可移磐石誰謂堅
八
欝欝山上松高枝布天涯上有女蘿草纒綿誓不移葛生蒙於楚浮萍寄清池貴賤雖殊途附託各有宜伊昔侍君子朝夕奉恩私馳心在皓首何意中暌離窮年守房室常恐踰良時思君如日月所冀光不遺
九
汎汎東流河嫋嫋河上柳春風暮飄揺花飛不相守柔條欲攀贈何堪入君手惟有南山桐可以遺我友
十
圓如天上月光輝尚當缺與君非一身安能不乖别關山日悠悠舉步難可越君如雙車輪妾心如車轍相隨萬里去繞繞何時絶
十一
清晨秣駑馬整駕遵路衢遲徊覽故物憯惻心以紆昔時千室邑今為百年墟郛郭蔽枌檟狐兎翔城隅人生寓大塊飄泊寡恒居諒無金石夀終與草木俱一身不自恤安用顧其餘營營慕富貴辛苦誠為愚
十二
長安多豪俠白馬一何驕金鞍競絡繹寶劍相招邀招邀狭斜道青樓欝岧嶤樓中妖豔女輕綺揚飄颻皓齒激清倡逸響干層霄浮雲散城邑白日隨驚颷熒熒桃李顔華早仍先凋結交苟弗宜誰謂能久要
十三
人生百年内胡為形所役登高覽九原但見松與栢徘徊故里閭念我平生戚斗酒相存問度阡復逾陌上堂展殷勤華燈永今夕何必傾庶饈濁酤聊與適朱顔難可常鬚髪會當白徧觀四海人誰為不死客良時弗為歡衰暮嘆何益死者長不作生者長不息日月更相送萬古安所極素絲有蒼黄岐路多南北在家常相問出門安可測落木歸本根飛鳥戢羽翼客遊在萬里終當還故域
十四
朝宴高堂上賓友相追遊厨人進豐膳妙妓揚清謳處世無百齡為樂苦不周多財為患害駟馬招愆尤安如王子喬高舉凌九州
十五
歲暮寒風至蟋蟀夜鳴悲高樓有思婦嘆息不自怡良人行未返孤妾守空閨衾裯卷不【一作下】寢羅帷誰為施君如東流水妾如西馳暉形勢不相及彼此何由諧結髪重自念携手期同歸秋華殞故林尚復揚光輝顧兹各努力毋忘榮盛時
十六
迢迢孟冬夜悲風鳴北林嚴霜被野草宛轉時欲沉佳人久隔越曠若辰與參方舟不利涉欲往江湖深客從南方至遺我綠綺琴願因雲中翼寄子瑶華音膠漆不為固金石安足諶明義苟不虧歿齒當一心
十七
青鳥來北方徘徊朝南翔美人傳書至開緘爛生光貽我機中錦宛轉成文章上織比目魚下織雙鴛鴦物厚意不薄感激獨【一作心】徬徨裁為衾與裯置在黄金君子不為御三歲聞馨香一心奉光惠常恐君遺忘
十八
繁霜降秋夜膏火寒無光凄風舉帷幄素月流中房客行在殊境【一作君子事行役】獨處誰與將仰視天上星羅列皆成行牛女獨何辜㷀㷀守河梁嗟無凌風翼欲去不得翔引領長太息涕泗徒沾裳
魯連
仲連初歷國排難能解紛飛書下燕將立談却秦軍不受萬戶侯長揖千乘君始稱天下士終為海上民
張良
子房號人傑像貌非魁偉報韓志已成翊漢功亦美出奇掉三寸决勝在千里一遇黄石公還從赤松子
望郭西諸峯有懷昔隱兼發鄙志
游龍戢淵鱗翔鷺振雲翮潜姿媚幽深遐羽忌拘廹頃來稅塵銜秉性嗜探歷連山秀我里幸兹睠昕夕横天巖巒疊映日蒼翠積涉波緬洄沿攀岑若咫尺流目施遠埛寫悰冀孤石嘉遯懷伊人俯仰慨今昔霞構象丹厓烟蘿裊青壁【秦本作丹崖象霞構青蘿隱烟壁】傾耳谷中音希蹤雲外迹興性【一作往】感彌深即景無與適豈徒藉虚覯終然契冥寂
遊西山二首
晨登山上樓暮望河上道飄風塞埃塵積雨浩行潦山人苦相留此道何擾擾虎狼夾路啼鴻鵠逝不早石泉聊足飲糲飯亦可飽矧乃平生親綢繆敘中抱行遊白雲林倘遇瑶華草携手托相贈歲寒永為好
二
勝地不可多良遊豈在屢兹山秀靈域曠望契心許岧嶤碧巖際縹緲青蓮宇鳴泉瀉丹壁白沙亘迴渚眺心佇冥寂况有塵外侣吾當與爾曹翩翩接高舉
立春日作二首
藹藹春候至天氣和且清端居撫流化允惬静者情浮陽起叢壑流烟散孤城岸條發潜頴園卉含初榮寫襟曠明霽覽物紆游行目悦雙飛雉耳感孤鳴鸎形運自相代神理誰為名往規與時逝來慮隨年并心存漢隂灌躬斆南陽耕疏還念知止莊論持逹生自非秉昭曠能不嬰世營
二
鳥鳴知天曙氷泮知天和寒崖變吹律陽渚發鳴葭温風戒旦至淑氣應時加申矚暨昏旦馳情赴幽遐連峯睇初景木杪眺孤霞隂雪被高岑暄波瀉平沙辨候氣有異觸物理無涯撫已寡朋與懷侣獨長嗟徒攀春岸條未採中林華情惬賞不遺心曠迹自賒允矣敦夙遊不愧在澗歌
田園雜詩二首
習宦非我長官久計轉拙遭斥還田廬獲與初念協樹藝良有期農事固堪悦飄飄綠原風皛皛明川月披襟恣吾適既夏不知熱回思行役日寒暑靡得輟踈懶古雖鄙任性亦可適膏疇矧豐蔚積潦復凄冽白日皎在兹停雲静如結為謝二三子努力慰衰劣
二
去官今七暑漸與農務親隨宜諳土性言話群野人時或遡微風行歌響空榛先民邈何扳慨焉傷我神慨傷遹誰知所有三二賓文論日往來烱烱高義申炎雨囘衆壑凉颷起脩畛兀然林木下日入忘歸輪玄蟬夕益聒去鳥一何頻野行畏多露無使侵衣巾

[book_title]卷九
水營墅治田圃種樹
樵隱安於山農隱樂耕畔由來事不同各以性所玩倚扉憇南岡【一作園】負杖行春岸時澤冒原隰遠水增波瀾方塘菰蒲暎迴渚鳬鶩亂揷柳冀息隂列竹冀成竿緣坡引行條依墉植頹幹築堤屛棼穢激流代携灌踈慵外經濟卑賤鮮憂患諒懷原生恥庶悟孔父嘆汲古綴遺言欣焉秉柔翰
與賈郡博宿夜話
世故相糾纒人生劇如繫予方值憂艱子亦念淹滯邂逅胡不頻兹歲忽將逝蒼蒼季冬夕悄悄昆䖝閉積雪委沙曲迴風薄林際繁星爛高寒明月皓初霽聞雞起中夜捫虱談當世蕭條時事危寂寞古人計天地悲瘡痍江湖愧經濟懷哉式微詩泫然出雙涕
除夕述哀四首
世事相倚伏日月更代謝百年能幾時一歲祗今夜逝者豈復迴有生無不化慘惻孤燈前悲啼數行下
二
别離今幾何墓樹亦已青徒褰素帷泣奈此玄室扃古城積隂雪虚牖臨寒星歲暮興慨念愁立空屛營
三
去年值今夕庭闈奉顔色今年值今夕空奠几筵側蒼苔翳幽隧翠栢開靈域顧望西山隂風雲為悽惻
四
憂人不能寐起踐中夜霜城笳絶仍響室燈慘不光所親半重泉有姊各一鄉附書與鴻鵠歲晩路更長
贈别孟望之四首
束髪事交結白首以為期以兹女蘿質託彼青松枝重聚故鄉園殷勤慰我私忽復遠行邁况值秋風時我有一罇酒送君溮水涯酒酣思無極臨岐理桐絲誰知清商苦一彈一生悲
二
迢迢望夏口肅肅戒僕夫金飈吹明星行李巳届途親戚各相送萬里在斯須喈喈中林鳥日出相鳴呼人生各有役安能長相娛
三
仲秋物色慘遊子生離顔朝辭義陽陌夕宿武勝關遥望武昌路漢水何潺湲願為比翼鳥逸翮杳難攀願言終令德努力濟時艱同心苟不虧豈在離并間
四
公子事遠遊離别無復云丈夫萬里志焉能戀故羣我有千金劍經天决浮雲龍光久未試姑以持贈君願言終永佩勿令埋塵氛
遊西山二首
清晨命予駕飄颻遠遊邁願言歷嶇嶔况此春華在林條紛可結石秀行當采道逢諧俗士謂予爾何隘人命未可期河清詎能待縱羽思山林潜鱗慕江海富貴人所欲吾志不可改
二
欝欝西山岑遥遥山上阪俯觀清澗流仰覷白雲返處世亦何促誰能遂仰偃夷齊歸首陽黄綺在商巘此道久不復斯人苦難挽振衣謝塵塗吾駕日已遠
元日言志
北杓建寅月東谷發首旦氣轉青陽曖日暎丹霞爛羣物欣向榮萬象倏改觀自予脱朝簪及茲謝塵幹世事鑒倚伏節候感迴換岩耕慕長往淵綸恣永玩俯羨潜波鱗仰慙薄霄翰欽此無悶言忘彼高飛嘆勉懷日新志庶以慰朝旰
觀春雪
騰空布柔雲蕩日溢繁吹素雪千里來飄揚九衢内積隂改玄節新陽獻青歲永辭寒卉寂甘並春華媚繽紛散廣陌皛耀敞塵界既隨游霰集復與流飈會臨牖翫靡足陟檻望逾邁參差百甍接崒層臺對佳人御櫺軒上客倚飛盖旖旎結華纓離縰飄素帶郢中有希倡陽阿豈恒態君胡慕高卧沉冥獨無類
仲春雨霽出遊郊麓覽物叙懷興言自歌四首
旬隂豁初霽臨眺城西洲決決松上溜潺潺石間流積霖晦平陸春雲彌崇丘眷彼農人談寫我終歲憂
二
崔巍南山郭宛彼沙上道荷蓧赴脩埛采萍涉流潦懷賢顧已後適已每不早緬兹山中人含念欝中抱
三
幽人久見招解薜俟中林山行岩光暝水息霞氣隂隨行委流止寓物觀浮沉達人貴忘我奚用存知音
四
舉目怡清和周覽究昏晝衆壑積庭階攅峯羅戶牖攀林摘叢頴越巘采孤秀日暮天際雲忽與飄風遘
贈梁宗烈二首
珊瑚產南海翡翠生炎洲豐林多異幹石璞皆良璆瑰材植遐域萬寶聚巖幽豈無千金賈亦有萬斛舟此物匪為易惜哉不見收玉英匿龍淵黄金沉濁流輝瑩久已閟未蒙知己求徒歸匠者愆用負和氏羞謹子握中璧時哉毋闇投
二
飄風頃刻至征雲萬里游與子非風雲欲遘良無由川塗限山海音問邈中州升高望廣域極眺滄溟流浮烟隱榛樹白日蔽岑丘飛鴻不我顧逝鵠不我留寧無輕舟志浩渺安可求桂樹茂炎隩芝草翻靈洲獨處慕朋侣攀贈誰為酧倘荷衷眷言慰此平生憂
贈王文熙四首【以下京集】
空堂夕燈明離思漫浩浩泠泠朱絲絃聼我别鶴出門難久留各言慎所好江湖迥且深鴻鴈幾時到
二
行子夜中起月沒星尚爛天明出城去薄暮長河岸草際人獨歸烟中鳥初散解纜忽以遥川光夕凌亂
三
光風轉柳枝宛宛路之傍濛濛苑中花朝日耀其英停車欲有贈攀條折春芳春芳亦消歇但使故意長
四
息馬中林樹烟靄何氛氲遲遲仲春日叢薄華且芬上有單飛翼哀鳴振層雲冉冉征途客踟蹰不忍聞嗟哉彼何物日夜求其羣
惲功甫悼亡二首
捐棄不待年幽魂渺仙嶠庭下孤鳴鸞懸鏡耻自照帳冷凝素塵窗虚耿熠燿平生白頭吟空然發悲調
二
芙蓉望秋零幽蘭歇芳早不作雙頭花翻為斷腸草戚戚懷所思悠悠感衷抱睠兹白髪心窮年以相保
悼亡三首
冬夜一何長展轉難及晨念彼重泉下杳杳隔千春中閨月皎皎紈素委流塵馳光安可追往者無復陳悽悽向隅泣無乃女子仁丈夫自有志忍哭虞傷神沉思結中抱恨恨不能申
二
鳴雞報早朝出戶履晨霜仰視東方星三五不成行念子當此時燈前理衣裳恍然失所在零淚空滂滂
三
皎皎機中絹拂拭明如雪裁為雙中衣羅帶紛綰結親持向我前與我言結髮豈足佩下體聊以奉娱悦執此百年心嘆息一朝絶人故物自留欲視不忍發藏之箧笥中餘香日以歇
挽葉進士
矯矯松栢枝在彼丘中阿上盤青雲端蒼翠欝嵯峨惜哉千尺幹嚴霜摧其柯本為大厦用不竟當如何
贈李獻吉三首
西方有佳士於世寡所諧横風整脩翰倏忽超九逵天門限重關屢扣閽者辭濟濟列仙子冠裳競追隨青雲蔽閶闔仰視何逶迤皎日匿西陸馳光難遽回世無魯陽子坐惜朱顔衰
二
東風吹我衣白日何杲杲整駕出郭門脩塗浩横潦登山采幽蘭日暮不盈抱采之欲何為遺我平生好豈無艷陽花言子好香草丈夫有本性安得不自保寸心苟弗移可以鑒穹昊
三
烈女守閨室憂日懷寸隂横琴寫妙曲繁商激陽林悠悠行路子誰為識其音人生處世間貴在相知心所以采薇士甘餓西山岑
答獻吉二首
欝欝雙鳳闕翺翺飛雲間我皇乘六龍平明開九關下有敢死士批鱗犯其顔白日運蒼昊薄暮浮雲還一朝啓光耀忠誠良可宣
二
吾君古堯舜垂衮蓬莱宫止輦受羣善小大必有容緬懷燕鄒子悲號訴蒼穹彼蒼亦何神五月飛霜風至誠變金石何懼不感通
遊魯山城南舍二首
猗彼方外客逍遥城南墅初夏苖始盛荷笠事田圃地僻寡鄰舍彌旬絶車馬紅葵生井上青榆䕃堂下前岡後有岑原澤何膴膴清風林下酌狼籍列樽俎翻思在朝市役役徒勞苦
二
溪行日亭午暑氣稍見侵脫巾坐芳草前有嘉樹林白雲澹清景綠葉垂繁隂喜無鳴蟬聒幸有好鳥吟久厭區中緣撫茲意彌深浩歌答良友聊用開吾襟
中秋十七夜留康德㴠飲二首
飄風會浮雲白曜奄西藏羈人惜短晷眷此秋夜長長夜無與晤所懷浩難忘君子枉光駕嬿婉情未央披軒待流月展轉錯華觴臨觴慘不御對景久徬徨欝霧曖庭隂黯黯如降霜流波委頹魄茲歲漸以更消長互相謝盛滿安可常朂哉君子心謙謙道彌光
二
客心悲夕隂相顧增煩憂麾杯浩歌起欲去不可留屏營獨撫膺仰觀熠燿流倏焉四宇豁衆星爛以稠游氣降大谷浮飈扇清秋昊天舒華魄衘耀西南樓朱門歇笙竽綺陌車馬休嗟爾晨明月燭燭安所求
詠懷十首
北陸無淹晷歲邁隂已長攝衣起中夜凛凛悲嚴霜明月麗高隅繁宿縱以横徘徊仰天漢惋彼參與商形影永乖隔萬里徒相望
二
烈炎灼崑岡乃辨金石堅金石有恒性銷鑠詎能遷薪樗莫傷桂刈蕭毋及蘭薰蕕不同器清淆本殊源君覩高翔翼卑棲非所安
三
英英園中槿朱榮媚朝陽朝陽倏西隤朗月借其光馳輝難久耀華隕不再揚番番白馬郎皎皎青樓娼容好豈足恃相要在衷腸
四
積薪以待燔畜裘以御冬為物貴及時餘者安足庸金張藉地勢衛霍承華封馮生守窮巷白首不見容賤者日迍邅貴者日以崇邈彼天上京玉宫閽九重高高不可測欲往將何從
五
知鳥去惡木螻蟻戀腐莖復隍啓危滿為山忌將成泛觀瀛海内巨細各有情哲夫炳身後昧者營其生千金買一壺為豫當及早江湖多風濤舟檝不可保
六
寂寂沅湘流長江上有楓青蕙緣廣隰綠蘅被洲中揚舲泝煙沚遥瞻二妃宫二妃何婉㜻搴馨振微風解珮遺下女將以明我衷光采不易合精誠渺難通浮雲蔽江臯白日忽已晩還顧蒼梧原何時翠華返
七
飛鴻遵故渚長鳴有餘哀北地多悲風霜雪日以催靈烏集君舍君反見疑猜忠信苟不顯殺身亦何為始知山梁雉欲下仍徘徊
八
長安有綺樓文窗結朱疏俯視千萬甍遥臨十二衢樓中彈瑟女容采耀城隅豈無吉士誘失身良為愚迴風入繐帳倏忽白日徂玉顔易銷鑠不久當何如
九
白露晞朝日苕榮委清秋長風吹野草飛藿不自謀猥彼衆多子安知良士憂覆水置平地一散永不收鼂錯憂漢室翻為六國仇禍機苟不測談笑生戈矛留侯信人傑逝從赤松遊
十
白玉本自白蒼蠅亂其真讒言解膠漆况匪平生親烈士死道傍貪夫登要津自古皆有然茲恨何當申蓬丘眇煙霧貝宫欝嶙峋列仙如可期吾將躡清塵
東臯
藹藹東臯村中有幽人宅茅堂入空林草徑無來客林中桂樹英容采耀月夕寒香有時匱秋來望攀折
贈邊子四首
自予辭京邑念子守南服歲序阻歡覯川塗積遐矚北騖方自茲東轘偶相值聨鑣始宋中解纜及河曲
二
同車越梁晉覽歷多古疆紆遲衛流汭轉盻淇水陽感來意不淺道故言已長辛勤眷途語愴惻悲别章
三
戎馬暗中原嗟此遠行子遥遥赴城闕戚戚望桑梓路阻難可通河清詎能俟俛仰君父間出處良在此
四
歡聚理無恒悲離情有傷况茲征途間詎能久相將浮雲興歲暮素雪翳晨光揮手自茲别後期應毋忘

[book_title]卷十
贈望之四首
嫋嫋孤生楊迢迢河水汭平生骨肉親婉㜻相諧悦思心起懽燕何况當乖别浮萍寄清流聚散有懽惙與子同枝葉胡為忍離濶愧匪根與株莫能相固結德人重行義志士輕訣絶慎子萬里軀慰我長饑渇
二
良時不克俱悠悠子行邁行邁之何方乃在萬里外汎舟涉江湘道遠阻湍瀨我心思桂林倚立增歎嘅河清豈無期柰此日月逝所願芳未歇及茲采荃蕙
三
瓜生施於葛枝蔓自纒糾念我同胞人是子結髪友少小鍾慈育各言常相守出門有羽翼忽爾離隔久戚戚去兄弟思我父與母種瓜莫種棘種棘恐傷手恩愛苟不虧離隔復何有
四
絶裾不為忍叱馭寧顧危念子奉明君結義良在茲雖懷垂堂戒委質我所知白日豈不察浮雲蔽於斯孤葵慕太陽傾心量不移勿謂長棄捐終當有返期
送王宗哲少卿
肅肅出郊干行行涉河甸子身被王命駟馬輝雲電覽岳停華隂觀都指秦殿思子衛泉流渭滻一以緬平生共肝膽何云異鄉縣况我離骨肉子也常眷戀憶我連枝樹感子同洲鴈子行四方志努力思見面
出城贈韓子
晨車去遥遥將子城之隅城隅何所有有荷復有蒲念當與子别思心立踟蹰他人豈無友非子誰為娱折荷勿涉水涉水濡子車安得瓊瑶華採掇為子需
過呂仲木宅同呂道夫馬君卿
夏訪呂子居乃在北城隂門臨古墻渠上有高樹林展席流南薰開軒睇北岑况諧同心友聼此和鳴禽佳人出素帙高詞播名琛亮哉清廟瑟凄其白頭吟一彈意不足三歎有餘音因之覽玄古寥寥傷我心
鳴蟬
菀菀庭中柳蟬鳴在高柯上有西飛燕下有東流河美人堂上坐忘却門前道舉頭見鳴蟬低頭惜芳草
冬至
北杓指玄朔南景留嚴冬中衢返羲馭淑氣扇黄鍾微陽懼不力固隂密且重至尊怵時令端拱象欽恭閉關遏行旅執玉羅勲庸天乃群物祖日為衆陽宗眇茲一線晷邈彼九淵龍泰登自此肇復來豈無從聖人謹元始君子履攸終
贈田子三首
蓬途眷行旅綢繆永兹夕之子遡大江方舟自此適藹藹皇邑遊鳴鑣並京陌同袍四五人君為遠行客婉㜻一室内安知形影隔人生重貞固豈必金與石念彼膠漆友喟然感今昔
二
蒼蒼季冬夕積雪委中衢三星出東戶纎月揚西隅主人樂行觴衆賓且停車何况平生友夙昔共歡娯慘惻高堂上為子重踟蹰山川緬以邈岐路在須臾出門慎自愛慰我恒相於
三
鳳鷟去南國徘徊翔紫庭毛羽紛葳蕤霜雪日以零一鳴已曠世奮翅排清冥崔巍南山下修竹何亭亭文采忽遐遠佇立望爾形依依北堂隅儔侣念伶俜相聚不須臾一散如晨星我欲從爾去但愧無脩翎
七夕劉子緯宅次君卿韻
良時届今夕懽覯諧兹方流飈委芳卉清池激微凉仰觀牛女星熒熒河漢傍纎月揚西隅浮【一作游】雲起中央合離一以愴明晦古難量縶子塲下駒慰我長思望
斷絶詞
孔雀慕儔侣囘翔恐相失羅雉為雄雌反覆不成匹白沙搏清水誰能作膠漆本非骨肉親心志安得一牽纒無己時斷絶有終畢
玉岡黔國地種竹
玉岡一精舍五華東南首崔嵬瞰城郭曠緬開林阜球琳美梁域篠蕩卑揚畝崢嶸將軍第瀟灑文儒囿霜凝戟門寒日上鈴閣晝褰帷散琴書緩帶接賓友風林清夏簟雲石静秋牖參差萬琅玕照耀雙玖連城價自高傾國貌俱醜繆倚慚蒹葭先凋謝蒲柳上公勲不忘君子名詎朽蠻夷欽鎮静風俗化温厚比德亮無瑕抱節良可久珪璋寡琱琢瑚璉重典守至寶天所慳珍產地非偶閬顛神仙宅瑶水蛟龍藪安知王母觴復為周王夀獻從萬里餘種已千年後靈秀萃於茲積累固所有樂只邦家光斯韻播人口
贈君采效何遜作四首
霜空鴈絶響風庭葉罷飛念爾别離日凄然芳歲微城隅明星晳曉闥殘月輝不見携手好宵行誰與歸
二
平生寡所諧與子中邂逅讌語殊未厭絃柱促離奏目斷川上雲念攅天邊岫河山邈以綿佇立阻懽覯
三
居人日縳束遊子逝飄颻山栖憐霧夕水泛悦霞朝違俗勢靡合遺名跡自超愧隨衣冠侣振珮青雲霄
四
歲晏客來歸車馬一何亂新粧下機笑白髪倚門看未俟春林敷且玩冬花燦閑居有徽音倘付雲中翰
酬贈王德徵
北方有一士雲冠瑶華簪抗身服高義奮翅翔天林一鳴遠見斥棄置南海潯飛黄本冀產顧盼無千金絶景邁流電豈與泥沙沉邂逅頃三接一言荷知深投贈古錦篇宛聆哀玉音大雅久寥寂斯文竟誰諶皎皎空谷駒生芻勞我心
江畬行
樹穀江上田三年免饑餓富貴苟非道千駟秪一唾匹夫不奪志曠士鮮無過蛾眉召讒妬西子蒙詬涴鑠金懼衆口懷璧誠賈禍蛇龍盤泥沙鯤運海水簸子今還山中食穀且高卧
詠衣
凄凄絺綌風慘慘葛履霜無衣嘆豳奏同袍感秦章物微申有贈德音亮難忘新縑託故素温燠念寒凉體裁合情志拂拭生輝光雖云異黄裏願言同褧裳
古怨詩五章
隕葉辭舊枝飄塵就岐路遲徊决絶意言念平生故泥泥行間泥零零蔓草露豈不畏沾汚為子無晨暮
二
抗義一何明結志誓不解對面有背棄何言萬里外陟疆朝采葑陟畛暮采菲所重在德音容色安足恃
三
白玉雖光輝瑕疵在其内徒看色笑親詎識肝膽異勢奪恩愛移交離讒毁至棄捐豈我傷卑薄乖情義
四
寸心抱貞固投一安有它詎知所同歡散聚忽朝霞昔為山上石今為浪中沙孰云無轉移漂蕩令心嗟
五
清晨臨御溝御溝東西流垂楊夾廣路躞蹀行紫騮揮鞭不顧返斗酒誰能留嘅焉中道情覆水倘可收
情詩
出門景將夕入門露已瀼徘徊雙戶間燦爛三星上玉顔艶明魄一别阻弦望詎能輕訣絶徒令重惆悵
詠裘
羔裘故人物持贈何殷勤儉表素絲質光迴錦繡文豹祛未稱美狐白安足云意比綈袍戀恩同纊絮温
飲酒
平生多意氣四海盛交遊列筵亘長夜談辯雄名流杯酒一言合遽將肝膽投入門顧兒女忸怩但懷羞齒年逮今兹世故多所由興言念親戚骨肉嬰我憂寒宵寡歡悰濁酤聊自謀明燈耀室内盤蔬代庖羞豈必朋與賓妻子前勸酬語笑率真性無嫌亦何尤人生貴止足吾志卑公侯數觴已復醉頹然萬情休寄言馳騖子從今任去留
送劉御史按淮揚諸郡
臺臣今按地聖祖舊開疆白雲萬里來千載還帝鄉伊昔草昧初血戰塵茫茫一馬渡天塹六龍飛淮揚堯階起三尺禹跡遺八荒江海控形勢邦家存紀綱遐哉百年餘世變隳其常城社穴狐鼠當途走豺狼君埋都亭輪再覩司隸章述職屬兹歲廵狩代我王泛舟淮泗急褰幕風日凉鷹隼在寥濶一擊乘秋霜
遊洪法寺塔園土山
塔園欝森萃土山莽迴互迹陳慨往躅心賞諧秋晤時惟冬氣交零木爽登顧裊裊拾層級盤盤折脩步憑危眺倒景俯檻驚流霧空王湧廟衛貴者留墟墓三門上岌嶪玉柱撑雲露白日寶光垂風晝金響度徒興雍門哀未暇首丘慮珠藏北邙毁石罅南山錮怛焉傷逝心川汜激東騖
贈時亮
戴子有仙癖時荷金門遇辟穀遊人間嗜酒尚玄素白日指五岳笑我不能去爾未生羽翼何時向烟霧
贈子言
張生神駿骨一蹶在衢路雖有萬里才未蒙千金顧腰佩白玉環手擲金聲賦堂堂烈士身勿為名所誤
冬夜
膏火含朱光玉罇泛清醴閒房密以静雪流窗戶裏良友不我適室阻悵伊邇異人非我儔聊酌娱妻子
十二月朔日大駕觀牲
玄雲翳廣陌素霰雰層城萬乘屯蘭甸六轡儼天行輕飈轉芝盖重霄揚翠旌劍佩合鏘鏘龍鳳鳴犠人脫衡楅膳宰翼房楹牛羊上廪貯鹿豕大庖盈馨香流秬鬯肥腯奏牷牲宫闕回帝覽鉦皷感皇情至敬肇茲逹大禮須時成
簡君采
夕會星已羅晝接景將落見面不須臾何以展契濶側耳金玉章音響時間作假寐晤清顔傾光豈虚託枉驂悵雲轡命席耻塵爵徘徊翳雲日佇立眺城郭駢居淹晨暮庶俾私心豁
送崔氏四首
行車在門端送賓集城隅轅驥難久停振策中路衢盤盤大行谷往念高堂居還顧望西山層阜蔽皇都回颷赴響飄雲奔長徂昔予背鄉域睠言返田廬驅車赴燕薊茲歲淹七踰何因附羽翼翹首南翔鳬
二
疇昔衣冠士同遊若雲爛懽燕未及終存亡在轉盼亡者長沉埋存者各飄散俯仰天地間念之一惋嘆出門送我友言返故鄉縣登高望古疆河衛浩以漫山川白日冥匹馬鳴相亂愴惻懷征途令我腸中斷
三
結髪與君友附驥思一鳴君子揚休景遘世垂榮名伊予守屯蹇學宦寡所成握瑜俟知己知己誰為明良時展嬿婉之子復遠行衝颷起閶闔浮雲翳太清層城羅宫殿躍馬振緌纓長嘯歌五噫投策出漢京慨念古人士去之一何輕終焉從子逝富貴非我營
四
飄飄山上葛纍纍田中瓠苟非同根蒂纒綿安得固人情易反復結交有新故嗟哉夙昔好乖棄在中路明珠倘無因按劍不我顧深言匪由衷白首為所誤亮君朂恒德永副平生慕
寄贈王子衡四章
昔餞邁伊始今懷緬猶故城憇屢淹薄舟遊一洄溯弭節指頹景揺車首東路倉皇抗手别邈絶賞心晤
二
賞心睠景光川汜渺徂征竄身窮海上卧痾天邊城傾欹島岸坼蹙沓波樓驚飄音承來訊頗叙棲泊情
三
棲泊倦淮堧量移遂山郭沈迷謝簿領褰開盡巖㟧雲翔葉縣鳬風唳華亭鶴果諧宣城興復枉臨海作
四
臨海疊靈巘洞壑丹霞林名勝紀圖牒仙聖秘幽深俗營迕微尚曠懷俟同心倘追凌風步㓕響升雲岑
集吳子寺舘
首夏憇秪園遊息解冠簪窗楹抗疏敞殿宇閟深沉綠竹帶隂渠丹霞綴陽林既枉高人躅亦恊静者心琴書散煩慮鐘磬發幽音清言忘朝昃玄思超古今
夏夜薛子宅
飄風激疎牖飛雨散高庭白雲䕃華月青天垂列星褰裳望西苑園樹發青熒隂舘辟炎埃峻檻臨巖亭泠泠朱夏井肅肅玄夜扃披霧聆霏談逍遥暢神形遊心娛竹素此樂誠可經
贈君采
蕭散綜琴書疲疾謝回亂清雲汎闌暑【一作蘭渚】白水激文瀾於心懷我友翩翩振詞翰比室諧言晤撫景悦流翫孔公讃龍蠖莊生明吹萬理感由神詣情賞非虚嘆鄙哉辨雌霓安知覩河漢願投忘形契去適無窮岸
高橋【以下秦集】
飛梁何裊裊裊裊飛澗中窈窕入青靄蜿蜒垂白虹俯壑聆迅湍攀崖挹迴風闌干既重複結搆亦玲瓏穿石鑿坤艮架閣憑虚空羽填烏鵲岸力坼黿鼉宫設險固天造扶神豈人工聖代文軌一絶域賓王同梯航無外至筐篚倏然通懷哉絶棧智逝矣當關雄欽誡慕在德其亡守無窮
姜子嶺至三岔
出嶺上雲霓入谿下烟嵐高高不可極杳杳詎能探朱崖秀夏木石壁映寒潭千林覽葱舊百丈窺澄崩奔谷響赴隱曜川光含登陟力不辭險阻情已諳潜淵羨垂綸越巘思停驂振策岷峨西揚帆江漢南臨深匪忘懼履坦但懷慙
青石崖棧
側行青石棧誰能久延竚斷板連曳雲噴泉灑飛雨迅流西囘激峻坂東折屢隤岸互傾欹危梁裊撑拄飲猿駭游鱗立馬接翔羽慎爾千金軀永念垂堂語
寄粹夫四首
伊昔京室娱安知岐路戚君就河内棲予從關西役同源異流止撫事乖心跡終爾返輪鞅音塵慰岑寂
二
肥遯世久欽苦節晩逾峻懸蘿邈莫攀翠壁迥千仭冥心道與超晦迹名反近將遂諧龍蠖混然保貞順
三
昔聞孫登嘯千載識其音岧嶤百門上髣髴三湖隂鴻舉已寥廓鸞響猶空林曠哉既往古契此徵于今
四
阮公雖曠達于道未真見石髓不可餐赤文詎能辨服理昧情性眩物矜神誕儻君示中行遥垂大人撰
送劉筆峯暨從子黄巖赴省應試
年少劉家郎綠鬢顔色鮮大者氣孤卓小者骨奇權珊瑚碧玉樹照耀森我前相看如二阮俱為竹林賢向人長揖别白馬垂雙鞭朝出長安門夕至晉水邊晉水生秋風桂葉吹香綿迢迢月中樓夜冷蟾兎眠二子獨先登舉頭叩遥天衣裳結綵霧金粟枝聯翩衆人望高躅飄如雲中仙丈夫生有才即使功業傳君看竹下人落魄空自憐春風杏園花擬待雙車還

[book_title]卷十一
乞巧行【以下使集】
鵲橋崔巍河宛轉織女牽牛夜相見岳陽女兒迎七夕乞巧樓高高百尺華燈明月光窈窕結綵蟠花綺羅繞富家女兒恃嬌小年年乞巧不得巧貧家女巧世所稀只為他人縫嫁衣須臾露濕金剪刀雙星漸没河漸高人間天上兩迢遥步襪仙裙空寂寥君不見古來巧拙何足語歲歲樓前競兒女
古松行
岳州地多古松樹千株萬株植官路故老猶能記歲年行人不解知朝暮臨江西來烟霧起夾谷連山一百里黛色寒通七澤雲秋聲夜捲三江水郡城之北江水東鄂王祠廟丹青空英雄為謨本宏遠古木至今多烈風忠魂義魄杳何在故物依然見遺愛繁枝百世人不剪直氣千尋我當拜六年前過蒲圻城古松隂中三日行空山倒掛雷雨黑盛夏常貯炎風清郵亭傳舍總蕭瑟鬱抱煩襟亦飄逸迴巖峭壁奔洪濤老蔓長藤翻白日只今復向巴邱道野草漸多松漸少仄徑孤根半蝕苔夕陽幾樹空垂蔦昔時所見合抱材斷枝落葉隨蒿萊過客山中想清籟行徒道上愁黄埃輦山輿嶺萬千重半作豪家樓上棟古人之力今人勞大厦明堂不得用年年官吏催斧斤故老雖怒那敢嗔傍枝出地子成樹野婦山樵摧作薪驛前數幹聊可數我忽見之再三撫霜皮露甲如虬蟠霧鬛烟鬟學龍舞隂森氣象凜猶昔翠色長標不可侮荒林曠野識者稀終為誰家起廊廡回首鄂廟秋山阿廟前之樹無高柯鬼神訶護亦徒爾英靈不返將如何達人且勿怨搖落志士胡為傷轗軻君看世事盡如此拔劔聽我松前歌
津市打魚歌
大船峩峩繫江岸鮎魴鱍鱍收百萬小船取速不取多往來抛網如擲梭野人無船住水滸織竹為梁數如罟夜來水長没沙背津市家家有魚賣江邊酒樓燕估客割鬐砍鱠不論百楚姬玉手揮霜刀雪花錯落金盤高鄰家思婦清晨起買得蘭江一雙鯉簁簁紅尾三尺長操刀具案不忍傷呼童放鯉潎波去寄我素書向郎處
偏橋行
城頭日出一丈五偏橋長官來擊鼓山南野苗聚如雨饑向民家食生牯三尺竹箭七尺弩朝出射人夜射虎砦中無房亦無堵男解蠻歌女解舞千人萬人為一戶殺血祈神暗乞蠱沙蒸水毒草根苦上山下山那敢蠢爾苗民爾毋侮虞庭兩階列干羽
省中公讌
今日何日公讌會紫薇垣下填車蓋摠戎太監爭邀呼御史中丞立相待坐花饌玉綺席陳愧我何能居上賓勸酬盡是文武士列坐俱為藩臬臣廣堂潭潭長百武堂前撾鍾復搥鼓擊石彈絲逐横吹清歌緩節隨輕舞酒闌起酌明燭前横金鳴玉聲珊珊交衢夾道燈火亂仰看月出樓臺間諸公豪俊世希有協恭同寅重邊守幸時四方不用兵簿書之暇得飲酒只今天子布洪仁九州四海俱同春清風想見唐虞出玉座欣瞻日月新諸公於此復何慮矢志盟心思致身
盤江行
四山壁立色如赭盤江横流絶壁下驚濤赴壑奔萬牛峻坂懸空容一馬危叢古樹何隂森尋常行客誰敢臨猺婦清晨出深洞虎羣白晝行空林沉潭之西多巨石短棹輕舟安可適日光射壁蠻烟黄雨氣蒸江瘴波赤土人行泣向我云此地前年曾敗軍守臣秪知需貨利將士欲苟圖功勲英雄謨策自有術竄婦奸男何足論營中鼓角連雲起陣前臨山後臨水烹龍釃酒日酣樂傳箭遺弓尚驚喜戰馬俱為山下塵征夫盡向江中死遂令狐豕成其雄屠邊下砦轉相攻千家萬家雞犬盡十城五城烟火空夕陽愁向盤江道黄蒿離離白骨槁魂入秋空結怨雲血染春原長寃草只今殊域來歸王高墩短塹俱已荒牧童驅羊上塋塚田父牽牛耕戰場惟有行人行嘆息聞說盤江淚沾臆
大石關行
青山千仞城百尺雲中嵳峩列萬石關門控險鐵不如萬人可望不可踰蠻兵一朝殺關吏驅馬入關履平地山頭矛戟多於草弩箭射甲如射縞當關秪用一夫力胡為萬卒猶難保君不見山上城堞毀樓傾四壁立青狸蒼兕朝對啼白蒿黄雲暮愁入
栖鳳亭【為黔國賦】
將軍園中何所蓄十尺亭子四面竹亭中一榻千卷書將軍晝遊夜還宿元勲甲第高入雲奇珍異玩窮海陸將軍雅性不苟嗜只愛亭邊萬竿緑舊家風節傳累世見此勝如見喬木根株盤據幾十年出地皆成老龍骨舊幹扶踈已作林新梢復見高於屋新梢舊幹森相向百丈空雲寒突兀先公開圃一何勤引水分畦費營築石間斸雨移紫瓊沙上耕烟長青玉至今遺愛思萊公萬古看詩想淇澳將軍能武兼能文展卷一目數行讀只今世守清白操春風如温霜如肅閒時高卧園之中此君亭亭對幽獨月軒夜坐呈夏簟風榭凉憑除暑服空冥縹緲聞笙竽戶牖清虚映籖軸昆池歌動黄鵠高洞庭笛横白雲哭瑤瑟一鼓瀟湘亭氷綃再寫篔簹谷憶昨路經嶺徼來佳植全稀多樸遫山深苦竹啼鷓鴣地僻枯篁宿麋鹿何期得到將軍園一洗胸中十年俗清晨邀我促席看半日捲簾猶不足我聞竹生玉河湄開花結食鳳凰啄將軍文采真鳳凰凡樹安能動高目願將音響入簫韶奏我亭中棲鳳曲
黄陵廟
黄陵峽中灘水多黄陵廟下難經過峩峩巨舸牽百丈櫓折檣摧不得上江風蕭䬃笳鼓哀廟門遙向楓林開往來落帆泊江口俎牲呪神釃神酒南船下峽疾如箭岸草汀花看不見巉巗亂石撑如麻雲間濁浪迷三巴千里舟中坐超忽回首天西斷心骨
關索嶺
噫嘻吁嶮巇何天設之危艱下有奔雷歕雪之飛壑上有懸崖石棧百折而造天嶔崟兮巉巗回復兮盤盤行人雁陳而魚貫計分寸兮躋攀飛鳥兮折翼猴猱兮無援苟失足殞岩而落箐兮曾不足以充虎蛇之餐朝不見日夕不見月雲烟慘慘兮晝夜寒噫嘻乎何天設之危艱我來倚絶壁而長望蓋不知蜀道之為難
大梁行【以下家集】
朝登古城口夕藉古城草日落獨見長河流塵起遥觀大梁道大梁自古號名區富貴繁華代不殊高樓歌舞三千戶夾道烟花十二衢合沓輪騶交紫陌鳴鐘暮入王侯宅紅粧不讓掌中人珠履皆為門下客片言立賜萬黄金一笑還酬雙白璧帶甲連營殺氣寒君王推轂將登壇彎弧自信成功易拔劔那知報怨難已見分符連楚越更聞飛檄救邯鄲一朝運去同衰賤意氣雄豪似驚電楊花飛入侯嬴館草色凄迷魏王殿萬騎千乘空雲屯綺構朱甍不復存夜雨人歸朱亥里秋風客散信陵門川原百代重囘首宋寢隋宫亦何有遊鹿時銜内苑花行人尚折繁臺柳繁臺下接古城西春深桃李自成蹊朝來忽見東風起薄暮飛花滿故堤
蔡州行
蔡州城高高且壯四十年間兵不向旌旗忽乘雨雪入一夜開門納兵仗請降盡是洄曲軍拒戰不覩牙城將鞬櫜將軍拜道左緋衣小兒來天上州人始識裴丞相
流螢篇
廣儲六月清無暑流螢暗逐薰風舉始見昏連萬戶星更看夜照千門雨千門萬戶競高低拂檻縈廊亂復齊碧莎映水光初迥緑柳棲烟影乍迷水光烟影飛還歇肯使炎精昜淪滅帶火終須避太陽含輝却自親流月長信宫中一葉秋玉階金閣見螢流貴嬪羅扇開香篋侍女珠簾捲畫樓誰家怨婦縫縑素當窻忽見流螢度蟋蟀床空寶瑟寒鴛鴦機暗孤燈暮螢飛螢度自年年却笑明珠按劔前莫言腐草無生意莫道寒灰不再然還將斥鷃鵾鵬語三復莊生第一篇
觀漲
五月十日雨如射西山諸溪水皆下大陸朝迷牛馬羣疾雷夜破蛟龍罅洪濤冥冥夕風急白浪閃閃山水亞浮波噴沫來崔巍巨邱欲没高岸頹咫尺莫辨天宇濶倉卒但憂坤軸摧固知一葦不可濟雖有萬弩何由迴農家夜起築隄障婦女走觀色沮喪惡少迎人爭渡喧父老擕幼登城望門前秪訝海勢翻井中暗覺潮聲上憶昨曾為萬里行洞庭灔澦何渺冥鯨呑鼇横那可測盤渦駭浪誰能平只今夢寐時作惡聞此終夜令心驚旋看雨霽勢亦止沙嘴忽落千尺水雜花濛濛夏壖静細草青青夕洲靡行人褰裳掇菱荇稚子垂竿取魴鯉眼前喜愕俱已忘就中消息誰為此
寄贈張方伯
君侯風神有奇格秀髯方瞳兼廣額少年甲第已崢嶸壯歲功名更輝赫長淮之西古蔡州我侯清風千載流行人尚聞歌叔度童子猶思迎細侯出參方岳聲雷動復道中州又棲鳳大省才賢豈易推巨卿名位由來重黄河清洛靜風埃少室喬嵩雲霧開行見虞廷咨岳典共看商室濟川材憶昔别公汝水上太行西來隔千嶂抱病還依故里居有懷空向夷門望夷門道接大梁東車輪日日度春風道傍為問南來使早晩朝端召寇公
木槿花歌
朝見花開暮見落人生反覆亦相若夜來白露洒園藿已是繁華不如昨朝花枝上鬬綽約暮花辭枝竟何託持花為謝青樓女鏡裏容華不待汝
聽琴篇
美人横琴坐我堂酒闌為鼓三四行燈孤月明客不發絃悲調急秋夜長吾家瑤琴久不拭金徽玉軫無顔色感君對此如有情一彈使我三嘆息樵歌響答山澗幽楚歌慷慨雲夜愁瀟湘猗蘭稍平逸四座但覺清商流始聞白雪停翠竹烈颷吹我溪上屋忽然翻作廣寒遊知是霓裳羽衣曲含宫移羽何舂容泠泠萬壑吟風松烟岑一夕怨鳴鶴江天何處驚蟠龍我初好音惟好此横笛短簫徒聒耳平生頗抱鍾期懷四海難逢伯牙子今夕何夕願不違為君擊節淚沾衣高歌雅和人世稀河轉參横君莫歸
懷三吉士
黄河西來走蜿蜒睢漳之水相蕩泊少室王屋俱崢嶸太行林慮朝中嶽含靈萃異幾百年中產三士誠磊落神標秀骨自殊衆水之文蛟山之鶴十年戢鱗在烟海一日比翼棲雲閣蔡君通朗及衆藝馬氏多才步前作昂藏崔子抱羣經徑操巨舸從伊洛文昌鬱鬱高中天出入彼此同輝㸌玉京神仙皆有侣茅齋野人少相託平生契誼懷數公眼底安得常相樂眼底安得常相樂聨牀並轡今如昨
觀打魚用東坡韻
大魚跳波如擲塊溪日溶溶照金背小魚呴沫沿岸行潛向沙邊翻荇蔕家僮舉網欣得鮮持向庖丁割為鱠磁甖始見紅尾搖霜刃旋看錦鱗碎我雖愛此不忍食悔不先教放溪瀨自愛含生天地間寧知失意波濤外嗟哉小物尚有然人間得喪誰得會君不見鯤與鯨釣者持綸空爾思倏忽乘雲下滄海
孤雁篇
孤雁北來來幾時窮冬無侣鳴聲悲雲長路渺去安極日暮天寒飛更遲洞庭瀟湘落秋水苦竹黄蘆一千里清怨時從鳴笛生斷行暮逐哀箏起塵沙關塞愁轉蓬隨風且落江湖中微軀幸免庖人俎短翮長辭獵士弓君不見隴山鸚鵡解人語一生自恨黄金籠
北風行
古申城邊秋風落北風慘慘夜復作玄冬烟霧卷寒沙白晝雷霆出隂壑寒沙隂壑晝難開萬里悲風何壯哉高空落木下不止長路斷蓬吹更迴嚴威著地坤維裂鷹隼入谷龍蛇結寒雲凍月光杳冥荒臺古林氣慄冽郭西村舍雖近城蕭條盡日無人行門前但聞衰柳折牆外秪聽枯桑鳴鄰翁歲暮缺衣褐茅屋欹斜用繩縳塵生釡甑暗不掃寒入肌膚利如割堂上書生感歲侵臨風三嘆不成吟暮花飄揚不可見病葉憔悴傷人心出門黯淡天無色衝颷四來山為黑黄河欲度波浪隂滄海無梁星斗仄嚴霜大雪來幾時葳蕤朱鳳號南極
雨夕行
城頭雨脚黑不斷堦下凍潦流已滿出門咫尺無所適積霧連雲接平坂城中佳人沈與趙我忽思之費招挽趙子閉門卧不出沈生衝泥來獨晩臨堦下馬入我堂琅琅高詠不可忘瑤徽浮塵為我拭磁甖濁酒為我嘗西鄰彭生亦豪士四壁風雨卧一床隔牆深夜呼即至三人團坐傾壺觴須臾簷雨亂沾席牎風蕭蕭動烟栢照夜青缸寒向人促曙紅罏暖留客請君再歌我擊節晨雞已下西城陌嗚呼人生歡樂難再來古人滿眼俱塵埃何况與子異鄉域此地相逢能幾迴
白雪篇
玄颷作雪龍沙窟萬里吹花度南麓千門九衢堆已遍翠崖丹壑沾應足曙輝寒素積崔巍中天照耀瓊瑶臺羲和不知六龍在仙人遙乘萬鶴來依樓傍檻墜深院輕羅白紵誰曾見已將弱舞鬭迴風未遣明姿讓流霰城中車馬不動塵党家金帳暖圍春豈知窮巷衡門裏亦【一作無】有當時高卧人
雨雪呈望之
北風蕭蕭天雨雪洪川大陸氷嶙峋城闉咫尺不可越念子鬱鬱傷我神十年骨肉更知已四海兄弟今何人夫子風流本絶世致身况在萬里津頃聆清辭叩哀玉復睹高價收名珍愚弟病歸卧邱壑山中日與蓬蒿親喜看結駟來天上又許題詩到水濱嗟哉十日不一見眼底勝會真難頻茅簷白日苦太短秪有長夜堪留賓瓦罏木檠亦不惡梅花栢葉俱鮮新只須對此共歌笑莫使離别成逡廵
寶劒篇
戴仲鶡將赴春官來别何子何子作寶劒篇贈之其辭曰
我有雙龍之寶劒重之不減雙吳鈎雄遊九天横素秋䳄鳴匣中聲啁啾扶風豪士邯鄲俠千金在傍不敢酬雪花星文照玉玦贈汝慰我心所求汝今年纔二十四北上長安見天子手翳鳳凰跨騏驥肝膽義氣無與比杏花江頭春風起緑袍青綬帶秋水想見提攜白日前更看結佩青雲裏我初鑄此良已勞昆吾鐵冶風雷號寶鞘玉珥黄金錯何以繫之赤錦縧砍地翻虞滄溟倒倚天未覺虹蜺高十年在匣尚未試嘗恐棄置成鉛刀君不見豐城紫氛埋古獄星辰夜搖魍魎哭奇器逢人自有時肯使塵沙竟湮没又不見藍田寶山空突兀頑石却指神鋒禿平生雖有百煉鋼一用不謹為棄物吁嗟戴生爾無忽
寄王軄方
故人王郎天上客一歲寄書凡兩束山中病夫儔侣稀念子不見心轉鬱長淮浪高河無梁我無羽翼到爾傍京師南來四千里春鴻秋雁每相望【一作莫相忘】
寄李空同
黄河臘月氷十丈縱有鯉魚那得上楚天鴻雁避霜雪未得逢春難北向康王城邊沙草曛梁王臺上多暮雲野人歲晩誰相對桐栢山中空憶君
歲晏行
舊歲已晏新歲逼山城雪飛北風烈徭夫河邊行且哭沙寒水氷凍傷骨長官叫號吏馳突府帖連催築河卒一年徵求不少蠲貧家賣男富賣田白金縱有非地產一兩已值千銅錢往時人家有儲粟今歲人家飯不足饑鶴翻飛不畏人老雅鳴噪日近屋生男長成聚比鄰生女落地思嫁人官家私家各有務百歲豈止療一身近聞狐兎亦徵及列網持矰徧山域野人知田不知獵蓬矢桑弓射不得嗟吁今昔豈異情昔時新年歌滿城明朝亦是新年到北舍東鄰聞哭聲
嫦娥圖
月宫峩峩冷光射桂樹長生花不謝玉宇瓊樓閉早秋金蟾銀兎啼寒夜夜寒露下步瑶臺羅襪仙裙冉冉來屏障乍開雲母隔簾櫳遙望水精開明星迢渺斜銀漢誰擬丰神傳素練霓裳羽衣世莫聞霧鬟雪貌人難見靈藥空疑后羿妻吹簫跨鶴幾人迷君欲遨遊廣寒殿直攀萬丈青雲梯
胡生行
近時逢人論術數胡生相法稱獨步閉戶時看神相篇然燈夜讀石室賦吾觀此術非荒唐異人歷代各有長我朝名家亦不少神妙無過袁柳莊君學本從袁氏出識鑒至今如畫一為客十年凡幾更閲人四海無一失初從燕市度生涯一日聲譽傳京華衣冠每動公卿座車馬爭迎貴戚家自從仗劒離京域當時朝士無相識已往豪華不可論只今形貌猶能憶漂泊江湖不自伸袖中書在半埃塵窮途反遭俗眼士末路難逢好事人昔聞燕邸招藝匠袁生抱術金門上文皇自有天子鬚羣臣盡是封侯相君臣千載當一時雅鑒風神猶在兹才殊未可尋常得數偶還教際會奇古來相心不相體眼前貧賤那能擬志士翻居草澤中貴人多在塵埃裏胡生謂我顔色奇願我已是雲壑姿希夷不識錢若水麻衣道士應當知
袁惟武山水圖
源潭窈窕開層島疊嶺撑空互傾倒人家萬樹隔村原細雨冥冥春更好清江柴扉映春草樵歌漁唱歸林早帆色遙隨返照迴岸沙却被垂楊掃袁侯此圖愛藏護畫手莫識馬與顧掛壁盤紆見巖壑開牎拂拭生雲霧嗚呼此圖侯當珍重留壁間萬金莫買真江山

[book_title]卷十二
歸來篇
君不見陶公飲酒負奇氣平生下筆五千字不肯上書干明主安能束帶見小吏歸來不願千頃田但須囊中有酒錢男兒委身事權貴摧眉折腰誠可憐朱君雄豪氣如虎風期直與陶公伍青袍銀帶不復視壯年棄官如棄土雅性好酒兼好文眼中富貴豈足論五花換酒召賓客千金買書遺子孫人生百歲終蕭索如子從容胡不樂未似原生少宿儲却比蘇家多負郭長安陌上久離羣予亦還山卧白雲南巖桂樹花自發歲晩相看一望君
雪中宴袁揮使惟武宅
四郊飛雪暗高城北風怒號天杳冥將軍宅中晝擊鼓哀筝鳴笛羅後庭我時凍吟在西野忽見將軍送書者開書讀罷喜即行邀我入門方下馬凝輝絢素開簾櫳流風迴霰滿堂中青氊帳高雪不濕蘭燈夜照氍毹紅卿家父子皆好客能留對雪歡今夕已看稱壽奉千金况復徵歌出雙璧梁園賓客多交遊謝家兄弟盡風流古人勝事長已矣吾輩優遊亦爾儔
鴻門行
沛公昔日分義軍旌旗十萬西入秦山東諸侯皆後至咸陽萬姓思為臣項王東來怒如虎置酒朝會鴻門下門前壯士擁盾入座上小臣拔劒舞爭雄較勝未可量相看杯酒成倉皇揮刀醉擊玉斗碎攬帶空懸寶玦光沙丘城邊祖龍死芒碭山傍匿天子澤中夜聞白蛇斷灞上朝看赤雲起君不見劉郎供帳出秦宫宫中火照三月紅英雄為謨自有術亞父徒知殺沛公
垓下行
咸陽原上失秦鹿戍夫入關競馳逐君王自負十尺軀傍人更訝重瞳目横行按劒一何威叱咜四海隨指揮諸侯西向受金印壯士東歸盡錦衣隂陵道中夜失援垓下孤軍獨迎戰百萬王師來震天八千子弟隨飛電自言百戰當一身寧知一敗損威神美人帳下看無主駿馬江邊棄與人楚歌聲高暮雲佇孤燈對酒慘不語蓋世英雄力拔山一夕悲哀淚如雨君不見三軍縞素行負戈烏江不渡愁風波古來失道衆所棄父老雖憐將奈何
長歌行贈旺兄
兄為吾祖之長孫能將孝義持家門耕鑿不隨時俗改衣冠頗有古風存我家東岡舊鄉土穀有田場桑有圃諸弟諠譁逐城市兄也蕭條守環堵僕僮馴雅妻更良男女膝下皆成行女長適人止近里男大為農不出鄉只今汝年六十七我翁為叔汝為姪歲時相看如父子登堂過庭禮不失弟昔省兄盡兄懽夜秉燈燭羅杯盤兄前勸飲嫂勸餐留我一月相盤桓自從離兄仕都下都城誰是悠悠者萬戶清晨霜滿裘九衢白晝塵隨馬朱門金鎻午未開我曹不敢騎馬囘此時吾兄正穩卧日高戶外無人催愛兄好靜謝塵網一卷道書常在掌托身未肯附年少舉手何曾揖官長頃來生事日看微種麻自織身上衣少兒從學長幹蠱我兄心中無是非君不見人間歲月坐相迫胡為東城復南陌兄今已作白頭翁弟亦長辭青瑣客山中桂樹况逢春谷口桃花更照人花前樹下一壺酒弟勸兄酬不畏貧
短歌行贈賈西谷
城西草堂日無事廣文先生騎馬至先生雅性嗜林壑為愛吾廬有幽意長溪風起寒日冥晩雲含白冬樹青山城沽酒不易得為爾且繫雙銀瓶先生好吟近頗酷手書佳句已盈軸燈前朗詠三十篇一一徽音中金玉顧予疎陋非良儔感君過野常優遊城中豈無萬戶侯金盤玉饌不少留從來富貴安足慕水上浮漚草頭露君不見賈生自負洛陽才南遷且作長沙傅
漢將篇
漢家西北烟塵起烽火夜照西京裏單于奔【一作崩】騰一萬騎關塞逶迤五千里飛符揷羽募精強連營列陣掃邊疆已見將軍屯細柳更聞天子獵長楊長楊羽獵兵威振疊鼓鳴鉦聞遠近龍虎遙分天上軍魚蛇徧閲雲中陣長安騘馬俠少年金鞍玉轡鐵連錢共看拔劒追驕子自許彎弓射左賢驚風晝起邊沙漲疎勒黄雲迷所向飲馬寒臨月窟傍驅兵夜度天山上降旗欵節樹戎城卷斾迴旌入帝京征人半死龍庭戰壯士俱標麟閣名麟閣功名不易得貴臣良相徒顔色邊人盡道李飛將還漢誰言蘇屬國玉門關外朔雲愁燕頷書生亦白頭君王自憶亷頗輩義士羞稱萬戶侯
孤鶴篇
我家孤鶴李侯贈霜儀皎潔三尺高向人似矜短羽翼失侣豈免長呼號赤霄青雲暮延佇天長路遠飛不去日來
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>