<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,庄简集全文在线阅读,庄简集全文在线下载,大玄古籍书库">
<meta name="description" content="宋代诗文别集。李光著。《宋史·艺文志》著录其《前后集》30卷,明代焦竑《国史经籍志》卷5著录《李庄简集》26卷,此外钱溥《秘阁书目》、叶盛《竹堂书目》也都载有此书8册,可见明初其书尚存。后即散佚,原篇目多寡即无从查考。清代修《四库全书》,从《永乐大典》中搜采其诗425首,词13首、文265篇,重编为18卷。前7卷为诗词、后11卷为文。宋代赵与虤《娱书堂诗话》卷上称赏其《越州双雁道中》绝句“清绝可爱”,而《予得罪南迁朝廷枢密院准备差遣张君送伴凡八十日予嘉其勤于其行也作诗送之》则“婉而有深意”。《四库全书总目">
<title>庄简集_李光_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">庄简集</span> <br/>
          作者： <span class="inputVal" id="bkauthor">李光</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]116432</span> <br/>
          说明： <span class="inputVal" id="bkdec">宋代诗文别集。李光著。《宋史·艺文志》著录其《前后集》30卷,明代焦竑《国史经籍志》卷5著录《李庄简集》26卷,此外钱溥《秘阁书目》、叶盛《竹堂书目》也都载有此书8册,可见明初其书尚存。后即散佚,原篇目多寡即无从查考。清代修《四库全书》,从《永乐大典》中搜采其诗425首,词13首、文265篇,重编为18卷。前7卷为诗词、后11卷为文。宋代赵与虤《娱书堂诗话》卷上称赏其《越州双雁道中》绝句“清绝可爱”,而《予得罪南迁朝廷枢密院准备差遣张君送伴凡八十日予嘉其勤于其行也作诗送之》则“婉而有深意”。《四库全书总目》以为“其诗乃志谐音雅,婉丽多姿,大抵多托兴深长”,不独以上所举2诗。至于其文章,奏议札子等“剀切指陈”、“疾恶如风”,其简札之作“乃皆醇实和平,绝无幽忧牢落之意”。</span> <br/>
          封面： <span class="inputVal" id="bkimg">Z_18699.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]庄简集
[book_author]李光
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]116432
[book_dec]宋代诗文别集。李光著。《宋史·艺文志》著录其《前后集》30卷,明代焦竑《国史经籍志》卷5著录《李庄简集》26卷,此外钱溥《秘阁书目》、叶盛《竹堂书目》也都载有此书8册,可见明初其书尚存。后即散佚,原篇目多寡即无从查考。清代修《四库全书》,从《永乐大典》中搜采其诗425首,词13首、文265篇,重编为18卷。前7卷为诗词、后11卷为文。宋代赵与虤《娱书堂诗话》卷上称赏其《越州双雁道中》绝句“清绝可爱”,而《予得罪南迁朝廷枢密院准备差遣张君送伴凡八十日予嘉其勤于其行也作诗送之》则“婉而有深意”。《四库全书总目》以为“其诗乃志谐音雅,婉丽多姿,大抵多托兴深长”,不独以上所举2诗。至于其文章,奏议札子等“剀切指陈”、“疾恶如风”,其简札之作“乃皆醇实和平,绝无幽忧牢落之意”。
[book_img]Z_18699.jpg


[book_title]提要
钦定四库全书　　　　　集部四
提要
庄简集十八卷　　　　别集类三【宋】
【臣】等谨案庄简集十八卷宋李光撰光有周易详说已着录其集目载於绍兴正论者四十卷载於宋史艺文志者前後集三十卷载於焦竑国史经籍志二十六卷错互不合钱溥秘阁书目叶盛菉竹堂书目俱载有庄简集八册是明初尚存其後散佚原目多寡遂无可考证今从永乐大典中掇采编次共得诗四百二十五首词十三首杂文二百六十五首厘为十八卷考王明清挥麈余话称蔡京既败攻击者不遗余力光独无劾章坐贬谢表云当垂涕止弯弓之射人以为狂然临危多下石之人臣则不敢而集中无此一篇又赵甡之遗史载光在儋耳尝赋东坡六无诗今止有食无肉居无屋二诗余四题亦寻检不获是佳篇之遗落者已多然即就其现存者观之波澜意度亦约略可覩考光本传光值国步阽危之时忠愤激发所措置悉有成绪又以争论和议为权相所排垂老投荒其节概凛然宜不可犯而其诗乃志谐音雅婉丽多姿大抵多托兴深长不独张淏云谷杂记所举双鴈一诗道中赠枢密使臣一诗为清絶可爱至所上奏议如论守御大计劝车驾亲征戒约烦苛裁减营缮诸劄子尤剀切指陈有禆国是论梁师成燕瑛等疏疾恶如风俱可想见其丰采迨过岭以後与胡铨往还简札甚夥乃皆醇实和平絶无幽忧牢落之意其所养抑又可知矣名臣着述幸而获存虽残章賸句固当以鸿宝视之也乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
庄简集卷一　　　　　　　宋　李光　撰
五言古诗
读书
低头对千载把卷竟长日兴亡见俯仰忠佞更得失意合心自知感嘅屡沾臆朱黄纷几砚缃素互编帙比隣亦好事挟策到蓬萆纵谈及羲皇坐待寒月出
赠李颐老
弘毅年少时学易一念酷研精覃思苦见理不见欲一朝感苍苍床下产神竹弘毅益自信夜寐目不属族长闵其劳令人付斤劚惜哉凌云姿一断不复续弘毅少安枕旦气几为梏时匠司剪伐夀命旋见蹙神明信可畏感应亦何速至今旁舍笋不生弘毅屋康成书带草千载登史録吾书此段奇後学宜三复弘毅勉岁寒任道照猗緑
夜起对月
西风扫浮云素月清夜满幽人愁不寐一夕几辗转天河见澄霁江流俯清浅身随栖鸟息兴与孤云远叩门复何人隔竹空吠犬竟须掩关眠炉薰袅香篆
县斋清坐有怀
门外无俗轨相对惟独鹤短翮虽未全志已翔寥廓轩然避鸡羣不受鹰隼搏持以比佳士洁白诚相若笔端生云烟胷中贮丘壑怜君青云姿胡为滞莲幕英豪出草莱闒茸履台阁新诗时有寄妙语洗烦灼种学求根源意匠无斧凿自慙非清流讼牒困酬酢好古虽胆大去恶愧力弱君来破吾顔商?尽流略高轩挂琴劒景物如宿约遥山倚青冥远水带城郭圆荷已浮花晚笋亦脱箨??风露清湛湛河汉落浊醪有妙理与子随意酌万事付傥来何必问日脚
学道未忘名欲跨扬州鹤渊明赋归来颇恨未恢廓平生刚褊性敢避穷兽搏君诗如清琴平淡犹贺若泠然山水音妙响振林壑宁为太史走岂事桓温幕乐哉吴望游微凉生殿阁况兹积雨後枕簟谢焚灼未能去三彭便可休六凿跌宕文字间诗酒自相酢气凌李杜豪力振曹刘弱偏师攻长城稍稍出方略山川助离骚景象如宿约隂风起虚籁暮霭昏城郭菡蓞泛金塘篔簹陨银箨卧看晓参横坐待残月落不愁衣典尽尊空莫起酌明朝醉复醒生忧押垂脚
雪中过盘石山寄刘季山
离家六十日晴岚逐征鞍已嫌狐裘重渐喜絺縠单朅来古清湘狂风卷涛澜小市人寂寂夜深雪漫漫谁知桂岭北风雪如长安明朝过盘石仰见苍苍山上有千尺松下有百丈滩刘子方避谤结?寓其间却扫谢友朋儿女俱团圞南行敢踌躇履险如惊湍我心本无虑莫作拘囚看肯学老锺仪楚奏声嘶酸
伊洛节上人寓浯溪中宫寺作溪月亭诸人咸赋诗辄留鄙句
结亭临大江浯溪出其侧道人傍溪月月照溪逾碧当知月在天分身千百亿此月有亏盈我心本澄寂合眼听溪声开眼见溪色声色两不留我心何处覔梦觉月在窻还如旧知识
次韵子忱游东山古风
休沐不暇懒趂此郊原晴驾言出东门蹀躞马在垧江山恣游眺颇惬幽人情同行有胜侣豪气如陈登妙语倾锦囊璀璨珠玑盈暂释簿领劳顿觉心迹清人生一世中转徙如邮亭爱君絶尘姿坦坦心地平当年功名念晚节师渊明出处岂有心敢论亏与成吾衰百念冷端如在家僧东山本非山名字空峥嵘不见古松色讵闻山鸟声演师独面壁燕坐朝黄庭骨冷唤不回蚌珠秘龛灯
次韵元裕同游东山佳什东坡所谓爱此小天竺即其地也
东坡谪蛮荒梦想两天竺哦诗寄东山妙响振林麓作祠卫公旁一杯奠椒浆相望柳柳州追配韩潮阳怀人空陨涕亭榭今荒墟溪山不改色松声契真如嗟余麋鹿姿惯逐渔樵伴平生铁石肠那复置冰炭寻山得佳侣聊遂幽人意登临有遐瞩俯仰观此世君为丞相孙仕作渊明清一枰可消忧五字堪析酲人生各有役诗棊岂妨道闭户朝黄庭习气终一扫
杜子固参议累覔南窻诗勉成鄙句子固谓杜氏古无二族祁公其近属也
长怀杜陵老遐想靖节翁二子不并世千载余清风君为南国秀志气陵苍穹盘屈不得伸妙略参元戎归来侣渔樵香火陪琳宫卜居牛斗墟筑室瓦砾中依然植五柳髣髴余四松南窻有幽意寄傲膝可容拊床寒月侵曝背微阳通琴书乐忘忧尊中常不空吾乡有诸杜源流自祁公归欤有成言葛巾永相从
季微季晖昆仲相继见访风姿议论皆慨然有祖风季晖仍出佳篇见贻语极不凡且云即往山中读书作诗送行
吾乡顾虎头千里飞食肉名参庆历贤罪入元佑録堂堂想仪刑凛凛见眉目百年议论定奇祸反为福森然见诸孙刻励如白屋我观宣和间权幸互当轴一时名家子半为阉宦辱暂时得富贵卑贱等厮仆君家贤伯仲抗志守先躅幽情寄铅椠雅尚在松竹僧房忍朝饥雪牖耽夜读访我五松山怀袖粲珠玉嗟予久放浪岁晚守穷独闭门雀可罗三径草常緑依山结衡茅一饭共脱粟呼儿具【原本缺】山肴杂野?对桉笑复颦负我十围腹去去乐琴书山中芋魁熟
迎山阁为长庆寺登览之胜暇日擕觞命友屡醉其上因赋此诗
青山似幽人那肯入城府远碧横春空穠绿浮天宇常苦俗物遮不得快观覩何年敞层阁轩豁开牖户千岩劳顾揖万壑随仰俯飞腾若鹏鸾盘踞状龙虎翩翩垂翅翼蜿蜿回肘股朝来拄笏看爽气逼檐庑孤云时去来寒月静吞吐溪山自奇絶信美真吾土我老賸得闲遇胜辄为主朋簪俱莫逆棊酒屡清聚亦有支遁流时来共挥麈迎客如迎山好事免嘲侮常烹雨前茶不打斋後皷从今赞公房名字照千古
五月七日分韵得食苦笋诗
此君凌云材节叶贯霜雪千林富东南百种自区别前後互萌芽一一调苦舌猫头效嵬竹箭资琐屑世方嗜柔腴我独甘苦节幽姿照匕筯挺特似英杰定非淇园栽要是首阳蘖侯门厌珍烹鼎俎杂葵蕨安能知正味但欲取客悦何当荐君盘茹香资激烈欲雪会稽耻志气在餔歠甲卒五千人犹能覇吴越
和胡江州丹阳道中二首
君才固英奇志在行天讨胡为尚兀兀疲马踏长道论兵当节制摧敌如振槁不数圯上翁顾笑渭滨老凛然击搏手试用岂不早他年梁栋姿涵养已合抱
士卒常有余食廪苦不足妻孥惊笑我陡换髯鬓绿江西鱼稻乡升平气全复以公封侯相自可飞食肉韬略固辐凑精神常满腹去去复何忧驱除仍覆育
伯?知府给事宠和子贱与仆域字韵诗格力超絶辄复次韵
中原困干戈衣冠沦异域忠臣愤切骨义士血空滴平生忧国心岂以死生易年来返田庐门巷无辙迹老骥万里心垂耳卧空枥素交今几人十载劳梦役宣城拥朱轓潘子缚禅寂屹然障颓波我亦心匪石
和杜得之探梅之什
家山富梅林开落纷无数二年屏荒村踏遍溪头路孤标凛冰雪幽香袭巾屦阳坡照晨曦永夜泣月露端如玉妃谪清絶欲谁顾岁寒偶相逢政复慰迟暮君看桃杏面争妍竞深注何如丛棘中获此秀杰句
寄题余姚徐宰新作严公堂
子陵古真隐逸气横九州平生江海志自比巢与由鸿飞本冥冥肯为稻粱谋虚屈万乘顾枉烦物色求贻书诮君房预作腰领忧舜江公邑里公去踰千秋青山无古今大江日东流人物浪淘尽英名至今留当年渔钓地陈迹余荒丘徐侯有佳政百里安田畴作堂名严公怀贤慕前修时来对江山一尊更献酬我岂隐沦欤三黜今白头年来賸得闲忘机狎羣鸥结茅牟湖傍一竿幸可投蒻笠青蓑衣生涯寄扁舟严子定不死吾将从之游
稚山运使作斋名藏晖且覔诗久不能成今兹以大农召行有日因成鄙句并以送行
美玉当韫椟明珠产深渊逹士贵混俗大隐常居?皓皓终易污嶢嶢难自全和光同其尘老聃有成言徐侯如水监胷中定媸妍疾恶若仇雠论事敢直前朅来大江西独揽刺举权奸赃尽屏迹豺狼敢垂涎顾欲藏其晖名室以自镌老火正淫恣旱气方接连怅别南浦亭去去朝日边中原正涂炭生民思息肩公归明光奏输忠倾肺肝功成不自居名与日月悬
江西久旱徧祷莫应稚山少卿将赴行朝一夕大雨遐迩沾足因成喜雨诗送行
老火擅炎夏枯旱气欲然伤心早晚禾注目高下田民穷舍耒耜羣起操戈鋋小偷何足道所忧在四边夜来沧江雨朝望水接天欢声逹四境渥泽遍大千清风亦徐来扇簟皆可捐有怀林壑幽僧窻思昼眠流浪生死海一往六十年何以报主恩粗了江西缘羡子朝上国扬帆若登仙江山亦世情雨後清且妍怅别南浦亭杯行莫流连去去闻好音一岁定九迁
某天资坦率人也性又刚褊偶以使事暂去行阙马上放目颇适野性作出郊一首简知我者
出郊何所欣所欣在观眺殷红着新枝浓緑浮远峤悠然出尘想快若追风骠几年偪仄怀儿女困嘲诮人生贵适意官职岂不要从来坦率性痼疾难救疗沈湎与独醒亦各以所好鹤胫自然长断之定号叫譬如食茶味煎煮人外料言行自有常安能改吾调浩歌归去来家有老德耀永托烟云岑终焉擅渔钓
为向伯恭题
向公天下士慷慨有祖风亦复对行殿密议禆天聪君臣意气合每进尝从容飘飘青云志顾肯贪天功荣涂拂衣归安坐芗林中作堂榜企疏进退聊比踪父老非故乡何必囊金空俗轨竞奔驰世路方尚同善为子孙谋但务田园丰伟哉此二子遐举希冥鸿富贵如浮云声名压岱嵩千载继者谁我友向伯恭
和刘提举游龙井谒清献辨才二像
我观二大士超悟非适今过去与未来一一现此心缅怀清献公兹地旧所临余爱存甘棠过者犹敛襟平生辨才老般若缘契深图像俨如昔遗迹了可寻坐使茨棘塲化为薝卜林法嗣传衣灯膏肓存砭箴圆颅拥败褐华髪欹半簪相对了无言清标映孤岑丹青久剥落感叹成微吟了知身外身不坐乔木隂真形换缃素妙句劖青琳与子成三贤清风迥萧森凛然龙象姿不受鼯鼠侵从兹香火社永为人天钦
谪居古藤病起禁鷄猪不食与儿子攻苦食淡久之颇觉安健吕居仁书来传道家胎息之术因作食粥诗示孟博并寄德应侍郎
晨起一瓯粥香粳粲如玉稀稠要得所进火宁过熟空肠得软暖和气自渗漉过午一瓯粥缾罍有余粟淡薄资姜塩腥秽谢鱼肉岭南气候恶永日值三伏外强几中乾那受外物触两餐莫过饱二粥可接续故人尺书至教我御瘴毒燕坐朝黄庭妙理端可瞩神车御气马昼夜更往复久久当自佳根深柯叶緑寄语陈太丘人生真易足醉饱厌腥羶忽认海南叔
送孟博二首
我昔在闾里燕居处中堂儿女满眼前嬉戏罗酒浆威命忽临门一物不得将回顾堂中人独汝在我傍舟行有蛟螭夜宿畏虎狼岂无平生交鄙远多遁藏古藤底处所败驿无垣墙急雨挟风雷漏水夜没床竹屋闻号呼老兵冻欲僵郡僚谁复顾独见李与黄【李中之黄元功】时时馈一脔稍稍葺两廊生意春欲回倒景照屋梁散步得幽径读书有明窻仆夫浣我衣邻娃缝汝裳晨庖鲈脍美密室沉水香文字可消忧探索易老庄我唱汝辄和不知岁月长葛洪隐岣嵝苍梧真帝乡汝归固不恶淹泊庸何伤作诗送汝行示汝鸿雁行
我少事远游出门如野鹤藩篱脱鸡羣乘风纵寥廓一往四十年平地起山岳世缘真梦幻电过不可捉南来几万里顾笑恍如昨昔如云释峤今若龟脱殻朅来容江上风物喜淳朴岂无乡土恋浮念起即觉汝归暂欢顔所念路悠邈朝行避烟瘴夜宿傍城郭賸夸鱼米贱勿说风土恶嚬送与笑迎但可付一噱
有嘉堂酒寄吴令
今晨有好怀薄日照窻牖幽人不可致谁共一杯酒邻翁有远饷分寄中山友欢伯信可人麴生亦耐久岂比从事君开缄化乌有独酌还径醉千篇莫停手应思水边人竹屋杂蜑叟
签判黄元功公廨枕江有小亭落成之初予偶假居之明洁深稳因得游息其上榜曰寓亭并留鄙句以见意
物生天壤间有形孰非寓心随万境转飞走各依附峤南山河异岁月亦屡度新亭枕江臯杳渺可飞步风涛振几席云月随杖屦吾生真寄耳那复叹淹驻当年有离忧政以南北故举足皆道场意适随所遇往参少林禅归指曹溪路去住吾何心要以生死喻远迹混渔樵忘机狎鸥鹭千载如知心相对犹旦暮
题李子从清风阁
吾宗河山杰气直甘贱贫一坐古藤州十见岭峤春深林寄倦翼涸辙横修鳞华阁俯大江东望山嶙峋一榻自俯仰鼻息撼四隣稚儿日戏侧丱妙参席珍人间正热恼道上多瘴尘清风飒然至自谓羲皇人愿师陶靖节不羡石季伦有酒但频酌从渠喜还嗔
新亭
新亭结云根暗谷通子午环山缭远碧云木巧相补峭壁倚层霄痕迹无凿斧朝登晻霭中岚气随步武须臾大明升万象快观覩一日一坐间变态难悉数松隂转虚檐清梵出重庑闾阎万瓦合下视才一缕悠悠落日吞耿耿寒月吐邀朋文字饮四座挥玉麈雅诗发天悭妙语叩玄圃援琴奏哀弹得趣忘抑抚人生贵适意涉世随仰俯陋矣韩淮隂耻与哙等伍三年瞬息中聊作溪山主杯深且乐圣绠短强汲古至理在目击何用苦撑拄超然心境空逸韵渺天宇
九月二日自公馆迁居双泉风物幽胜作双泉诗二十韵
山腰秘灵源初出才一线方池湛空碧奔驰忽萦转皎皎涵青苹累累涌珠串夜深耿落月澄澈静如练呀然旧穴深神物或时现邦人傥知敬早岁起雷电琼山濒巨海卤水充煎炼凛然居其间正味独不变我来卜幽居萧洒得奇观挹彼注两泉渑淄忘分辨陶公岂虚言掬饮逃祸难激齿冰雪寒晨起频咽入腹清而冽丹田赖浇灌甘寒胜锺乳精洁可羞荐静无蛙蜩喧不受泥滓淀惠泉入权门疲人走邮传贪泉亦强名闻者自鄙贱瓶罂日夜汲闾里悉周徧数椽如可老一壑吾欲擅时时俯清泠照见本来面
九月二日徙居双泉翌日徐自然使君李申之监郡携酒见过退成古调百三十言戏简二公一笑
南行踰万里公馆烦造请主人怜老病为卜林庐静郊居偶然遂俗虑尽可屏双泉信奇絶岁久浑泥泞稍觉藻荇繁渐已产蛙黾涤除赖衆力倾颓费修整幽窦响佩环平地散林影潺潺来枕上客梦安得永邦人日夜汲携挈杂罂皿秋蔬灌百畦夏稻溉千顷端能滴冷泉那复逊冰井【苍梧冰井元次山遗迹存焉】使君屏歌吹政恐煞风景我亦惯穷独客至但煎茗
双泉诗【有序】
自然使君屡督双泉诗顾东坡絶唱在前何敢轻作今晨又辱佳章因次韵为谢
作诗媿才悭徒勤再三请一聆咸池奏顿觉哇淫静恶句如恶人浪出必遭屏君诗似澄江万里无滓泞我诗昩格律聒耳类鼃黾苏公经行地亭宇稍葺整方池湛寒碧曾照东坡影新诗与妙画千载未为永不闻宗庙器傍欲间瓦皿吾徒且加餐今古屈伸顷何如弃寸绳要出千尺井蓬莱隔弱水未易凌倒景时能访幽独论文具醪茗
九日登琼台再次前韵
异乡感节物聊赴使君请层台缥缈间野旷天宇静木落水涵空氛雾俱远屏篱边菊斓斑远摘带沙泞谁云皷吹雄谩欲等鼃黾短髪不胜簪乌帽倩谁整衰颓强追欢起舞羞顾影君忧白昼短我爱清夜永三釂意弥勤殽酒罄杯皿弃置身外事聊复乐俄顷世方汹波澜我心犹古井归来豪兴尽宴坐朝内景明朝汲新泉旧箧余赐茗
中秋谢彦恭惠酒
中秋有佳月名醖来海康海康太守贤怜我持空觞远分十具至呼儿唤邻墙坐客尽饮流一举空罍缸酒酣对明月不藉灯烛光移席俯清流照我两鬓霜海北与海南各在天一方我老归无期两地遥相望宴坐桄榔庵守此岁月长愿子一咄嗟跨空结飞梁度此往来人鱼盐变耕桑篱边白衣来莫待菊蘂黄

[book_title]卷二
钦定四库全书
庄简集卷二　　　　　　　宋　李光　撰五言古诗
和徐漕苦雨之什
泽国三月雨浩渺灌室庐爕调归化工佞佛计已踈乘时舞鰌鳝快意鳬鹜趋君来持龙节问俗浮江湖风涛正豗蹙斯民岂宁居一饱不可期况乃供军须素怀澄清志慷慨时登车田畴得安业十郡通有无隂霾会消释清风为驱除渐闻闾里间欢声变嗟吁
元夕隂雨孤城愁坐适魏十二介然书来言琼台将然万炬因以寄之
海滨遇元夕况值愁隂天重隂障佳月微雨杂瘴烟孤城欲黄昏里巷已萧然荒祠鼓坎坎老巫舞蹁跹挥杖眩村氓捩齿传神言异域俗尚鬼殊形耳垂肩邦人素敬畏香灯竞骈阗使君招我饮老病不得前有如伏枥马硉兀难加鞭遥知琼台上万炬照绮筵幽人正愁絶跏趺坐深禅雾霭埋羣山不碍孤月圆茅庵一灯留照我独不眠夜阑香篆销息息火自传何当访羽客同上罗浮巅【罗浮山不甚穹而夜见日东坡有诗云罗浮见日鸡一鸣又小说中秋大雷雨坐有道人引客上罗浮顶月色皎然云雷皆在山脚下】
丙寅重九权郡李申之置酒严氏野趣亭爱其幽深因作此诗
迁流南海滨两见菊蘂黄今晨有嘉招驾言陟崇冈负郭得胜游幽居渺云庄小亭椰叶间下有青莲塘寒花卧短篱踈松间修篁隔屋鸡犬声远村散牛羊使君慕幽贞爱此野趣长缅怀千载人聊复举一觞西风起萧瑟吹我两鬓霜旋驾岂无期良燕讵易忘
琼惟水东林木幽茂予爱此三士所居虽无亭馆之胜而气象清远连日水涨隔絶悠然遐想各成一诗目为城东三咏【今存二首】
南极多老人及见九代孙君生古崖州气质清且温今年八十二颇觉行步奔白髪暎红颊疑是羲皇人城东有幽居潇洒真隐沦渊明寓栗里子美还羌村迁流到双泉得与君子隣仁里圣所择德齿古所尊佳节近重阳黄花已纷纷家家社酒香处处烹鸡豚今朝风日好水落依旧痕一散腰脚顽杖策时叩门【杜公司法】
我爱曾城居负郭颇幽雅田畴遶屋庐门迳絶车马但虞水侵门敢怨风飘瓦渊明非避俗自觉往来寡嗟予屏斥久兹地犹里社相望十里间舟楫幸可假风休水亦落晴日照郊野愿言驾柴车始觉我忧写【林曾城】
自然解印北还作古风送行
徐侯古循吏作牧海南边三载抚民人擒纵出拘挛里巷絶嗟呼囹圄无淹延父老有好词不见吏索钱忽闻解印绶蛮歌惨离筵远控横海鲸追蹑凌波仙寄语广利神无令飓风颠临行一麾手万事尽弃捐勿作儿女恋吚嚘涕潺湲火云赤峥嵘修途愿加鞭爱君气猛厉心似铁石坚迥悟出世法痛扫习气纒明窻净棐几华藏了大千别语徒谆谆维摩本无言
忆笋
会稽富竹萌穷臈鞭已抽我家南山南不羡万户侯暮春杜?啼茁茁蓬麻稠冒土出羊角穿篱露猫头紫蕨性隂冷荻芽体轻浮爱此凌云姿不与凡卉俦胜韵贵苦腴儿童悦甘柔爽口聊一快弱胃敢怨尤朅来海南邦腥咸厌蛮羞桃枝但丛生涩勒蔽道周遥看貌或似美恶如薰莸安能助盘餐呕呕但棘喉唯有?榔心羮臛或暗投乡味不可忘坐想空涎流人生各有适勿语王子猷
去地草【丁卯四月望】
城东古双泉清驶给万家缾罂昼夜给舶贾杂隣娃蛮童与蜑女赤脚两髻丫常苦藻荇繁滋蔓掩白沙萧?失林影??鸣乱蛙十夫勇善没入水初纷拏讵劳斧钺诛芟荑费锄杷除恶去根本无令再萌芽依凴絶纎鳞惊惧失老蛇风吹有縠纹月照无纎瑕铜盆湛冰雪石鼎发乳花余波及农圃父老免叹嗟
叙游二十韵呈亨叔列之
戊辰三月晦端居倦烦促是时天久旱炎烝剧三伏出门得幽寻佳处在东北二子俱可人皎皎莹氷玉得趣琴有弦对案食无肉【是日以丁亥断屠】初弹醉翁操再皷南风曲琅然山水音一洗瘴雾毒陈园俯江郊茅茨拥修竹造门慕子猷缓步效顔斶汲泉瀹佳茗萧散谢羁束清华临水岸下有万荷緑【韦君所居亭名清华下临荷池】披榛访萧子清净独无欲黎沈爇瓦鼎溪荪养石斛【石昌蒲非九节者皆溪荪】杖藜转修径夹道森乔木归途遇冯姥敛袂不羞缩蕉花杂山丹?榔绕新屋欲我留姓名呼儿为磨墨似怜穷独叟曾沗十州牧良辰不易遇此会岂难续他时倘重来更为呼醉秃【闽僧元伯本好饮近乃折节痛戒】
世以啄木为珍禽其声至入乐府而海南一种形小而声淫每四五月间飞鸣如蛙蝈至八九月乃已亦名啄木繁声可恶然琼人讹其声为骂秃禽殆得其实因为赋诗
南海四五月有鸟名啄木飞鸣乱叶间形眇声繁促枝间时瞥见黑啄羽毛緑雌雄相应和生哺依老谷或疑在家僧受施不看读为禽不知名但自骂秃秃小兵特轻趫修竿每驰逐今晨耳目清桑下闻布谷黄鹂两三声睍睆出幽谷从今屏菑翳遶舍植梧竹鸣凤倘可期樛枝要栖宿
居岭外遇寒食
春日自明霁我心何郁伤草木竞芳菲飞鸣自颉颃悄悄坐书幌幽幽宴空床既无功名念反思白昼长愁来不自持零落鸿雁行三过解泽流六见槐柳黄最怜小儿女路远不得将生还一笑喜死去埋他乡生死如循环我师佛老庄感此寒食节新烟过隣墙松楸渺云海目极摧肝肠书成附鳞翼不如永相忘何以慰目前作诗示阿张
仲兄去岁落一齿书来怅然作诗以寛其意
四大非我有元气力护持齿从龆齓换既老还复隳太公含两齿卒为帝王师睢阳嚼空龈名与日月垂张仪但舌在折齿激范雎汉相老无齿饮乳如婴儿安得铁如意击堕还离离齿存固可喜齿落无深悲退之有成言软饭稳送之何须噬乾胏但可食肉靡养生已有堂晏坐吞朝曦谷神定不死老聃岂吾欺时为五禽戏纳息如灵龟命友日饮醇弄孙且含饴齿落会复生千载傥可期
八月七日夜对月
仲秋气已爽林壑雨新过忽惊浮霭空乍觉天宇大夜凉风露清佳月才半破清辉渐可爱入户惊照坐团圞遶中庭有似蚁循磨西山耸冈峦轮侧愁易堕魏子不解饮诗语颇顿挫呼儿聊与醆我唱渠辄和停杯看月落客去未能卧海月夜夜好新诗幸频课
庚午春予得罪再贬昌化琼士饯送者皆怅然有不忍别之意严君锡魏介然追路至儋耳兹事当求之古人感叹成古风二首送行
绍兴庚午春李子复南徙仓皇就长途夜担不敢弛饯我无杂宾亦有方外士裴杜二耆哲矍铄浑童稚老禅不忍别握手挥涕泪行行至澄迈名姓难尽纪酒酣通湖阁颇获一笑喜缅怀双泉居风土信清美牀头挂海月枕上听流水夜棊招隐沦浊酒会隣里桑下不三宿怅恋吾过矣人生随遇乐已过犹脱屣最怜严与魏触热到儋耳世情逐炎凉万古同一轨对境心数役何以敌生死南窻可寄傲散帙忽盈几松林十里间移植颇易致赫日资繁隂且复宥老楮夜凉得深禅日永常晚起恨君不少留伴我读书史【寓多老谷方暑藉其繁隂不忍伐去】
海外謡【有序】
琼崖儋万四州限在海外地里险远输赋科徭率不以法所出沉香翠羽怪珍之物徵取无艺百姓无所赴诉不胜其忿则相煽剽刻岁在已已盗起琼山旁郡不禀约束第隂拱以观其变经略司亟遣官弁将士且招且捕凡踰时始以次殱灭明年春三月渠魁授首而紫罗诸村焚荡一空虽足以惩戒後来然致寇之因实缘賍吏予惧叛民虽熄而賍吏愈炽因摭其起事之因作海外谣一篇庶几采诗者逹之诸司稍更旧法精择廉吏使吾赤子咸被恩泽不甚幸欤
嗟尔海南民遭此賍吏厄衔寃无所诉相炽起为贼为贼计诚拙尚可活朝夕摄官陈建中贪猥最狼藉有女攀势要不料非偶匹但务房奁多苞苴又络绎挟此恣贪惏如虎傅以翼贰车号按察往诉遭箠击最後差丁夫欲免人十直贫民卖妻孥强者起持戟【陈集成缘此起】至今文昌县白昼无人迹其次经界官太守乃姻戚随行纵狱吏声势如霹雳【经界覆量官王琮郡差狱司杂职随行】郡县遭唾骂图册成覆易【琮自雷取纸每幅定价七十图册已成者皆焚弃】三豪因衆怒从者如苇棘去年从说谕闾里已帖息狂谋起赇吏从此复反侧愚民本无知胁诱冒锋镝焚荡玉石俱老弱转沟洫遗骸横道路流血千里赤杀戮诚快意賍吏有德色从今无忌惮徵敛几时息沉香与翠羽穷搜远弹射乌衣徧村墟气焰已可炙久矣摄官弊至此亦云极祖宗有成法賍吏盍杖脊疲民正憔悴使者宜悯恻轺车难数来时遣一幕职永寛海外氓精求二千石世无采诗官吾言徒感激
绍圣中苏公内翰谪居儋耳尝与军使张中游黎氏园爱其水木之胜劝坐客醵钱作堂黎氏名子云因用扬雄故事名其堂曰载酒予始至儋与琼士魏安石杖策访之退作二诗
何年老扬雄寄此十亩园年深草木荒杖策谁叩门缅怀东坡老陈迹记旧痕空余载酒堂往事孰与论黄柑与丹荔不受瘴雾昏邦人时馈奠一笑空罍尊
东坡载酒堂二诗盖用渊明始春怀古田舍韵遂不见於後集予至儋始得真本因追和其韵
荒园草木深樵牧不敢践虽无南国爱正以东坡免平泉与金谷视此顔有腼至今儋耳民里巷多乐善胜游傥可继杖策敢辞远燕谈有佳侣永日可忘返酒酣任歌呼此兴吾不浅
嗟彼南海郡土瘠士常贫薯芋饷昼耕松明照夜勤当年两黎老能邀玉堂人一往五十年遗迹宛若新邦君时举酒父老举欣欣【迩去城三里郡守劝农多会此堂】贤多隐农圃耦耕可问津鲁叟欲乘桴东坡愿卜邻【东坡赠黎诗云借君三亩地结茅为君邻】他年青衿子凛凛多秀民
客有见馈温剂云可壮元阳感而有作
世人服煖药皆云壮元阳元阳本无亏药石徒损伤人生百岁期南北随炎凉君看田野间父老多康强茅檐弄儿孙春陇驱牛羊何曾识丹剂但喜秫黍香伊予十年谪日闻贵人亡金丹不离口丱妙常在傍真元日渗漏滓秽留空肠四大忽分离一物不得将歌喉变哀音舞衣换縗裳炉残箭镞砂箧余鹿角霜咄哉此愚夫取乐殊未央我有出世法亦知不死方御寒须布帛欲饱资稻粱床头酒一壶膝上琴一张兴来或挥手客至亦举觞涤砚临清池抄书傍明窻日用但如斯便觉日月长参苓性和平扶衰固难忘恃药恣声色如人畜豺狼此理甚明白吾言岂荒唐书为座右铭聊以砭世盲
食无肉
养生有真诠虚心实其腹十年岭海游一鉢随僧粥纳息归丹田息在火亦伏黄河朝崑仑昼夜自回复空膓无滓秽气转声漉漉腥膻减吾夀厚味有腊毒顔囘称好学陋巷一瓢足何侯日万钱但取身後辱虀塩有余味何必常食肉
居无屋
处世若传舍吾生聊托宿志士守蜗庐幽人卧空谷君看汉梁董日享万锺禄华榱庇千间子孙无托足海南吾欲老是处堪卜筑结庵傍松林开牖面修竹野老日往来席地有棊局俯仰天地寛莫叹居无屋
海南有五色雀土人呼为小凤罕有见者苏子瞻谪居此郡绍圣庚辰冬再见之常作诗记其
事公实以是年北归癸酉冬予亦两见之今二年矣乙亥八月二十二日会客陈氏园飞鸣庭下囘翔久之衆客惊叹创见因赋是诗
海南有珍禽厥服具五色绦者为之长飞鸣随止息佳哉陈氏园形制存古迹我游秀野堂森木?华席羣飞为我来驯扰如夙昔鸱枭既远遁乌鸢俱辟易邦人号小凤隐见异凡翼姬公叹不闻尼父未之识嗟予戅且愚疾恶不量力叱杞诮希烈流窜至南极神物知吾忠天公怜我直吉凶有先兆告我将返北苏公不吾欺流咏冠今昔斯言傥有徵便可具接淅
不出
老氏不出牖庄生务内游猿猱犹习定难犬放须收俛仰超三际翺翔隘九州坐忘师正一辟谷慕留侯客至酒三酌睡余茶一瓯萧然方丈内卒岁更何求
五月十三日北归雷化道中
谪居了无营赢得一味间杜门十六年草深没柴关猛兽当路号虺蛇伏榛菅今兹果何年天诛此凶奸羣妖既荡除善类稍北迁仲子万里来喜极涕泪潸坐定复载笑喜我顔渥丹人生七十稀况复加九年平生学养生吐纳留真诠忘家何足道絶欲亦偶然归欤谢世荣收功在丹田宴坐息息匀频咽舌底泉日用形欲劳何必驱小蛮看我鳏气成空行蹑飞仙
七言古诗
和胡德晖松轩诗
炎天羣木无葱苍朝曦夕照绕屋梁一榻南窻复东厢老松效技扶披猖微风飕飀弄笙簧坐变热恼为清凉簿书相仍愁肺肠细声入梦我岂遑但觉风日明晴窻皎如夜月和秋霜樛枝鳞皴龙蜃走翠叶郁律鸾凤翔燧明徒夸能照夜坐想烟雾风中香何如轩成独赋云锦章从兹遂爱夏日长会看壑耸仍霄昂
辛未人日同郡僚游陈氏园
海南人日春已浓柳条远映桃花红携觞寻伴逐春色杖藜纵步游城东陈园新筑芳亭小緑竹猗猗自围绕杯行不用管弦催枝上绵蛮啭春鸟旧传人日天多隂今年人日春光好田家但喜薯芋收我辈惟忧酒樽少明朝有兴还复来賸买鹿蹄醉倒
乐会雷令数惠笋作诗为谢
朝餐敢叹庖无肉食罢时时自扪腹肯羡何侯日万钱不学天随尝杞菊传闻乐会似淇园坐想猗猗千亩緑邦人富比万户侯县尹清亷仍不俗尺书远致拟兼金锦綳解缚排寒玉为君急食不敢余恐被南风吹作竹清湘道士潘静素抱琴南来予方谪居远屏郊外如逃虚中每佳辰良夜风清月明对修竹俯清池必快作数弄如是几年今将北还旧隐索诗为别屡请而不懈因歌而送之
道人南来冒炎酷云水生涯寄枯木嗟予久堕魑魅羣黎唱蛮歌耳根熟深林迥静啸鸺鶹雨湿天隂闻鬼哭君来为我一挥手洗尽胸中尘万斛伯牙师涓死已久此声欲絶君能续快弹初作鸾凤鸣忽如啼乌集华屋吟猱抑按神气闲流水??赴幽谷夜深余响应霜钟朝来吟对萧萧竹静中最喜读书声妙响琅然振寒玉要知心与古人会不务新奇夸俚俗浩歌别我出门去潮回风便难追逐道人来时湘水浑道人归去湘江緑湘灵抱琴待君来月明莫向江头宿
赠裴道人【癸酉昌化军作】
道人今年七十六问我修行惟絶欲密栽涩勒当?篱旋辟荒榛结茅屋不抄书不看读宴坐凝然常瞑目夜深频咽玉池泉晨起随缘饱薯粥【海外惟昌化地瘠狭米资之泉广土人以薯为粮其大径尺每斤不过一二钱　故少饥民天以活此一方之人也】甘脆肥浓腐我肠巧笑蛾眉真鸩毒蛮烟瘴雾隘空虚谨守药炉谁敢触我爱裴君道机熟过我玄谈已超俗三峯顶上少人行百尺竿头防失足【三峯下术也】世人那识天地根往来绵绵无断续嗟予流转海南村智者方明祸中福君不见龎道藴尽将活计沈湘江自织笟篱供口腹又不见成都市上严君平终日垂帘唯卖卜王侯蝼螘同丘墟学道从来贵幽独蚌生珠石含玉看我丹成跨鸿鹄马蹄去去稳着鞭关山路永多坑谷
成氏园
八月晦游城西成氏园呈李子从并幕中诸彦
泰和坊外成家园花木幽茂泉??竹篱茅舍称野逸平坡细径遥相连青松翠竹晚色净红蕉素槿秋争鲜幽禽颉颃树蒙密古木夭矫藤交纒嗟予与子成二老登山临水追少年幕中羣彦尽豪俊小儿亦许依红莲焚香隐几如逃禅一枰胜负聊欣然谁云岭南瘴疠地城西一壑吾欲专
四月十七夜观月成咏
晓来新过雨天宇肃以凉横空跨彩虹物被五色光夜久羣动息月出东南方团团叶间露皎皎瓦上霜四月未全热清飈吹我裳新桥跨长堤下有百里江月色万古在江流自奔忙谁呼谪仙人被髪下大荒对月哦汝诗临流饮我觞夜景信奇絶兹游固难忘天地多变态况乃魑魅乡不如坐待赫日射屋梁妖禽孽狐都走藏
玄珠吟
予十年间重履忧患自藤而琼自琼而儋一日忽悟笑曰此造物者知其顽矿难化故以此苦之尔偶读庄周书言黄帝遗玄珠而罔象得之又读维摩经云高原陆地不生莲华因成玄珠吟适妙喜书来乃赠之
黄帝曾游赤水北遗了玄珠无处覔我今偶到海南村烦恼泥中亲拾得珠体圆明光滴沥流转根尘人不识只在寻常动用中未见争知吾不失吁嗟世人空费力欲见此珠须目击要令心息每相依密密护持防六贼
可叹
金陵失守何怱怱敌兵烧我天子宫守臣顶香率父老开门罗拜惟鞠躬翠华遥遥遵海道汉家诏令不得通外交内应俦与邺所在州县皆望风坐观岂但宣抚望拜降亦有丞相充山巅水涯多白骨迩来十室九已空权臣悍将恣吞噬剥肤椎髓方称雄敌来拥兵保妻子敌去奏捷希侯封城狐社鼠争附会浙部复产勔与冲纷纷余子何足数我眎文举真如龙
子猷知府给事宠寄道中阻雨之什忧时悯农有古良二千石之风感叹次韵
老农麦熟还忍饥蚕妇见丝翻泪垂耕田辛苦竟何补长安游手多轻?良牧忧晴复忧雨咄咄书空应自语皇天于物无偏颇不须怨嗟梅雨多
赤子既迫寒且饥异时严警如边垂弃捐沟壑死锋镝有如秦越视瘠肥公来随车霈灵雨织妇耕农闻好语爱民戢吏政不苛兵兴敢避科徭多
坐忘吟
李季言以观海图诗见寄其言盖寓养生之意因作坐忘吟荅之
我闻天台坐忘仙清虚石壁留真诠长生要妙止一篇林间宴坐心超然壁观无异逹磨禅系念一处离葛纒真人秘语岂浪传谷神玄牝常绵绵咽津纳息归丹田泝流直上朝泥丸下灌舌底生玉泉身轻超脱如蜕蝉御风骑气追偓佺神游八极俯仰间度人济物功行圆要看白日见青天
短歌赠柯山祝道人
年来忧患老病纒独寝一室方萧然道人顾我笑且怜赠以一粒金华丹彤霞入腹气熻赫紫焰照日光斒斓寸田温温起真火尾闾历历朝泥丸道人年少游贤关曳裾躧履公卿间宣和天子崇神僊近臣荐引登金銮造膝一语开天顔羽衣缥缈黄其冠吴筠虽尝入禁掖稚川终隐罗浮山荆棘扫尽棃枣熟汞鈆九转龙虎蟠一裘百衲聊卒岁斗酒满引冰雪寒朅来镡津施丹剂应病与药俱轻安度人济世功行圆超脱滓秽犹蜕蝉【唐道士刘道合善链丹後尸解而去高宗营奉天宫迁其殡室弟子开棺将改葬惟有空皮而背上开坼若蝉蜕焉】
良弼使君寄梅花翌日曹宪仲约偶成长句
北归已度梅花岭洗尽瘴尘愁欲醒一枝何处最奇絶镜里形容水中影西湖处士语已妙东坡先生句尤警三篇自可追少陵一赋谁复传宋璟老人新从海外归枕冷灯清愁夜永使君怜我老无伴折赠欲令娱晚境夜寒相对默无言耿耿此心如古井主人皓首自能歌倒载花前酩酊
饮茶歌
予性不嗜酒客至无早暮必设茶顷见中州士友相戒不饮茶盖信俗医之说谓茶性冷能销铄肾气故好色者信之然当时贵人未有长年者今恣情色慾而独戒饮茶岂不谬哉陶隐居云茶能轻身换骨黄石君服之仙去虽未必然益知茶不能害人也作饮茶歌以示同好者
朝来一饱万事足鼻息齁齁眠正熟忽闻剥啄谁叩门窻外萧萧风动竹起?幽梦不可追旋破小团敲碎玉山东石铫海上来活火新泉候鱼目汤多莫使云脚散激沸须令面如粥嗜好初传陆羽经品流详载君谟録轻身换骨有奇功一洗尘劳散昏俗【谢宗论茶云昏俗尘劳一洗而尽】卢仝七盌吃不得我今日饮亦五六修仁土茗亦时须格韵卑凡比奴仆客来清坐但饮茶壑源日铸新且馥炎方酷热夏日长麴蘖薰人仍有毒古来饮流多丧身竹林七子俱沉沦饮人以狂药不如茶味真君不见古语云欲知花乳清泠味须是眠云卧石人
义郴廖翁赠予灵夀杖歌以谢之
郴山峩峩水溅溅清淑之气锺神仙山头老木几千年不入樵斧随飞烟廖翁好奇自抡选真材不用加雕?铿然入手龙脊瘦宛转随步鹤膝坚今晨过我有喜色磨捋持赠夸奇特老人年来腰脚顽出入政藉扶持力拄上冈头望故乡万壑千岩才咫尺天寒醉卧不出门杖兮虽良长倚壁
载酒堂
东坡文章喧宇宙粲如日星垂不朽六一老人犹避路作者纷纷皆束手【欧公见东坡文叹曰老夫当避路放他出一头地也】俊逸精神追李杜华妙雄豪配韩柳晚年流落海南村黎唱蛮讴随蜑叟先生已去五十年遗墨残篇尚多有丰城宝劒埋狱中光焰犹能射牛斗败垣坏壁秘蜗涎夭矫龙蛇已惊走【东坡真迹多为有力者取去所存但摹本耳】独余黎氏旧园亭乔木森森免薪槱半是东坡亲手植老干樛枝互纒纠杖藜乘兴访遗像遐想英风竚立久曾吹葱叶送迎翁当日儿童今白首【子云之子今六十余矣东坡所谓小童即此人也】莫嗟寂寂路荒芜亦有幽人时载酒

[book_title]卷三
钦定四库全书
庄简集卷三　　　　　　　宋　李光　撰五言律诗
郊居杂兴
竹舍临寒浦柴门闭落晖潮回沙路净月出野航归风劲砧声急夜长更点稀子云虽寂寞未觉草玄非
荷珠
荷珠圆复碎欹侧动相关去似临江失来如合浦还贾人应误喜莲女想轻攀百斛倾梅雨天公岂是悭
观获
老农勤畚锸岁暮閲星霜相见如遗秉安能助太仓晚晴鸡鹜喜蓐食妇姑忙应有深村酒招邀隔短墙
赠林湘
先君师建学梅坞最交深共探先天易同哦正始音亲亡友亦尽人古道犹今子续通家好遗书幸细寻
九日登楼二首
久客惊秋意天涯思不穷三年犹北国万里对西风时序悲歌里乾坤醉眼中黄花一樽酒千古此心同木落秋容静时平国势雄望云心自远采菊兴谁同诗酒浮生过功名一笑空留连凭痛饮冠帻任高风
寄吴元预
出门怀抱恶别我去游秦季子黄金尽潘郎白髪新一枰谁敌手五字愈惊人勉赴功名会如公定不贫
人日
人日灵川县山深雪未融谁知桂岭北宛似浙江东墟市人烟合僧窻竹迳通杖藜闲信步日暮怯溪风近传已有代者补之作诗见寄因次其韵
清时民讼简尺素半偷闲岐路将迎里人情喜怒间舄鳬随意远辽鹤自知还小艇春洲晚归寻天姥山马上寄补之以急归不果追前约为恨
归鞍乘月夕度岭访灵真路转山邀马溪回水趂人春残花院静家近梦归频回首追前约犹如未了因
赠高端礼
炎暑劳相过清言扇为停新吟舍瑟作衰耳洗竽聼诸老子犹接正音今已零君家高记室句法是仪刑
同永嘉诸贤奠谒右丞许公少伊
葱欎佳城秘回环宅兆深悬崖森翠栢踊地布黄金天下方云扰斯人竟陆沈尘侵徐孺榻弦断伯牙琴
次韵师川见赠
钧枢归雅望邪志寝奸雄鵰鹗清秋急豺狼当路空经纶思妙手谈辩想英风未厌东山卧沈机一局中
赠陈谠
识字嗟逢晩安贫未易招儒冠走江浙诗笥带衢饶学贵参先觉才须验後凋诸贤书稳致定不作洪乔人物有兴废山川无古今匹夫空有志四海孰知心莫覩芝兰室如游薝卜林同行六七子涕泪各沾襟
次韵贺子忱喜雨
天眷周王德功归傅说霖少寛边饷急聊慰老农心雷隐沧江转阶喧玉漏沈西山多爽气拄笏助清吟子忱告别忽改涂湖外迎护母夫人殡宫恻然念之作诗送行
异县伤孤殡慈顔念倚闾旧阡无触鹿新荐有跳鱼舟楫踰江水风霜迫岁除归来一大事莫忘剡溪居德起侍讲侍郎以亲老丐外章累数十上上虽察其诚至眷待方隆卒不许其去五月九日有旨令归觐且使迎奉以来一时士友莫不歆艳称叹为人臣子能使圣主敬爱贪恋如此诚千载之遇足以显其父母扬名後世矣上虞李某作诗送行
别浦征帆速归宁汉诏温青云方得路白髪笑迎门欲报慈亲意难忘圣主恩朝回奉温凊忠孝两能存
有怀念一兄三二弟
晩堕容江侧蛮蜑且杂居怀兄频有梦忆弟懒观书忧国心徒切谋身计已踈归田傥有日握手喜何如城北江岸独行成此诗居人皆竹篱茅屋无壁可题归而书於此
散策江村路柴门欲访谁榕根盘古岸藤菜蔓踈篱未办游春屐闲寻敌手碁天涯随处好莫作楚囚悲予始到琼衆谓海南自来无大寒今岁腊月连日风雨殆不异北地因成小诗记之
海国冬常燠隂霾忽满山飕飕北风劲凛凛冻云顽蟋蟀已无语芭蕉犹强顔江头梅柳色春色几时还丙寅十月二十二日孟坚理旧箧见纯老送行诗有见及语因次其韵
南来偿宿债一笑悟前身白首痴顽老清朝放逐臣休传江左梦愁见海南春鲁叟乘桴意他年莫问津衣冠双阙远烟瘴百蛮深不记朝天路难忘拱极心任从生死病莫问去来今身似孤云远闲飞不作霖窜流今六载无复望天朝象魏阙云远宝陁山匪遥音书时有继风义未全凋只有猕猴性年来亦渐调
八月十六夜江边对月
水月交相映江空净客衣孤光凌象纬倒影射窗扉宿鸟依林动流萤逐暗飞兴来随杖履难下董生帷连日以目疾不能躬课子侄辈枕上成四十言粗明汲古之意以勉之
文史三冬足窥寻究始终夜窻捐末事岁计见深功古井家家有灵泉处处通随身具修绠取给自无穷
五言长律
近买扁舟篷棹悉具戏示诸儿
此生云水兴今日买扁舟着岸从人系乘风逐处浮山歌和渔子净社结江鸥夜泛寒潮稳朝寻古寺幽谢安空雅量范蠡漫多谋岂若吾无事平湖尽日留
琼士黄与善会友堂课诸生作移竹诗为赋一首
緑竹名清友书斋植最宜根深知旧壤叶密带新枝寒暑时须易冰霜操不移影寒金琐碎声振玉参差引凤符周运为龙待葛陂诸生频扫径琴海每相随
泂酌亭诗【并序】
旧传双泉相去咫尺而异味东坡先生易名泂酌且作诗其上後稍稍增葺疏为三池今兹五十年水益清驶然所谓双泉乃混而为一非知水味者莫能辨也东坡诗题不复存绍兴乙丑之春予再贬琼山九月二日自行舘与仲子孟坚徙居之因访寻旧题得泂酌亭三字於乡老朱景贶复揭之亭上居闲无事因作古风二十韵意殊未尽复赋律诗一篇以示太守徐自然别乘李申之
投老几三黜郊居更一迁江山相映带风物自清妍妙墨移新榜清诗失旧镌地偏无俗辙境胜赖前贤气浃冈峦润荣滋草木鲜双泉今莫辨异味岂虚传余润分畦圃支流给市?幽嵌锵玉佩石罅涌玑璿沥漉闻朝汲淙琤搅夜眠甘寒通沆瀣精洁秘蜿蜒奔驶观洄洑泓渟有折旋滂沱苏旱岁清冷变炎天鴈过空遗影僧来忽误禅【二事见传灯録】澄澜涵璧月暗谷响朱弦梦想千岩秀徜徉一壑专使君常倒载别乘屡加笾隔竹闻茶臼临池泛酒船尘襟如可洗来此弄潺湲
三月三日康守燕严亭
禊饮城西路山翁岸幅巾习池还倒载曲水暗通津鼓吹雄南国旌旗照暮春莫嫌娼妓拙自有主人真散策花迷迳随车雨洗尘杖藜归兴晩犹有浣纱人
[集部,别集类,南宋建炎至德佑,庄简集]

[book_title]卷四
钦定四库全书
庄简集卷四　　　　　　　宋　李光　撰七言律诗
吾里桃花之盛不减武陵独东院一株色白而多叶跗萼皆碧世谓之碧桃主僧回公折以相赠置几砚间萧然有出尘之想因赋鄙句
不作寻常好面皮【唐人有桃花面皮之语】刘郎去後弄粧迟唤回浓睡春方好洗退残红晚更宜薝卜有香陪冷艳酴醿无力鬬丰肌最怜月下朦胧影定起山僧莫皱眉縂持师示近诗一轴辄次最後神字韵梅花一篇
水边难覩似梅人且看垂垂一树新独许玉妃陪寂寞可须青女助精神传杯冷艳愁闻笛入户幽香已报春抽尽空花经月雨此心那复住根尘
重午食大麦
春来斗米欲逾千麦熟家家?有烟手磨旋推云子落脚铛深煮蚌胎员香闻并舍儿童喜效录奇方胃海便信是书生能说食杜陵饥客漫流涎
得之寓静斋斆学之暇不废吟咏甚自得也因其归省作诗送行
数椽茅屋絶过从窻户深明一迳通雨过竹丛增晚翠风翻荷沼乱殷红揩磨五字无瑕纇鼓吹羣经有折衷斆学从来自强半应怜时辈尚谈空
赠李振祖
儿时思致早飘然便合高骞在少年下第令人感二鸟上庠寄径应三鱣义方永诀诗无恙手泽珍藏墨尚鲜识取前修显扬事决科之外有流传
向丞厅旧有小轩榜曰日哦庳隘不爽近彻墙向南植竹数竿改曰分翠与僚友邑之贤彦日游其间且索鄙句因赋二诗呈诸友
旋植修篁一迳深萧然便可涤尘襟碧移湘浦千梢净清借淇园十亩隂晓槛秋声风撼玉空庭寒影月筛金造门赖有山隂客酒熟时来伴醉吟
先生活计未全贫一径篔簹碧玉新野趣近依陶令宅幽姿深隔庾公尘独余世外冰霜操不逐人间草木春吏隐何妨成小筑风流重见竹林人
题向丞竹轩
琅玕新植觉深幽顿使轩窻一夜秋寒影静侵书幌冷翠隂清逐桂花浮蕙兰终许依霜操桃李从教媚冶游公子已多林下趣更看仙吏落银鈎
诗悼德舆通判寺丞
扁舟访我海边村笑语俄惊隔九原萧寺新题云有态【德舆访别日尝留题於姜山诗语颇工】故乡清誉玉无痕伤心姹女能传业衔痛慈亲尚倚门紖绋情乖临穴送一尊聊酹若敖魂【德舆无子】
题藏春轩
何必金丹访洞宾壶中日月自长春直疑帘幕遮藏得未怕莺花漏泄频摩诘神通移不去桃园风景画难真尊罍賸把笙歌拥沉醉何妨垫角巾
送知府提举出守虢略
绣斧当年旧使星却分符竹往专城流风远继三堂咏扶路争看五马迎不独循良追汉吏便应清切振家声都门祖帐人多羡嫋嫋春风动斾旌
次韵叔兴计议端午发家书感怀之诗
细葛香罗罢赐衣十年风雨暗蜗庐浴兰纫佩怜儿女悬艾题符徇井闾地胜斗墟饶赋咏日长莲幕少文书欲凭尺素传深意千里殷懃附鴈鱼
赠赵璚夫
世间儿子总纷纷属籍吾贤最不羣天在山中须畜学风行水上自成文操存有约要真见记问夸多只謏闻我与东岩情分腆临分书此勉郎君
游破山通幽轩用前人韵呈同行诸友
小轩佳致信通幽爽气侵人挟九秋暇日不妨寻旧隐清时无用借前筹能诗谁复追常建爱竹吾今似子猷已有琴书随杖履更邀闲客伴清游
题无俗亭
一榻萧然岸幅巾寒梅为友竹为隣清谭谢傅风流胜倒载山翁气味真独把琴棊消永日未须歌管送余春簿书堆案应频扫不学陶潜避俗尘【一云心地常无一点尘】
人日立春呈元成进道二兄
人日春风动琯灰新年佳节并相催金花巧向钗头见和气潜随斗柄回青入池塘频梦草暖生官阁易寻梅相从便好擕炉铫乳面新来胜撇醅
新诗如律起寒灰多谢邹郎着意催清比金茎天上落句生春草梦中回才高可但空吟雪心铁犹能强赋梅山月欲圆人又好羡君同泼瓮头醅
校文毗陵经由见寄
牵衣儿女最相关节物催人岁欲阑船落草声惊梦断水涵山影照杯残堂深空羡河阳集被冷谁怜范叔寒坐想归途花正好杜?声里破愁顔
度黄陂岭
肩舆渺渺历崎岖自笑谋身老更迂献策但知忧社稷投荒那敢顾妻孥南行已度黄陂岭北去何愁青草湖冒雨穿云信奇絶兹游真岂是良图
次郊行韵
森森巨麓蔽秋冈薄日笼隂一味凉散策绕溪闲覔伴幅巾对客坐焚香午潮暗长看平岸野竹才添便出墙岩壑自无南北异不妨随处得相羊
某近复得女补之有诗次韵为谢
荆棘林中蛇虺惊悬知不作凤雏鸣维熊已误传佳梦得女犹能继颂声贫贱预求梁氏壻才情敢擅谢娘名囊中幸自全无物更觉新来分外清【谚谓盗不过五女之门今几半矣】
和胡德晖增明轩诗
窻间列岫鬰嵳峩一寸遥岑已是多跨海空青叠寒玉浮天浓緑艳修蛾漫传五岳归图画坐想千岩见咏歌从此闭门闲覔句直将世事付依阿
次韵补之续思越吟
俗轨纷纷正背驰监中白髪愧明时致身何必营三窟入仕聊同庇一枝故里有怀松菊老圣朝无用计谋奇相从喜有忘形侣杖屦山樊酒满巵
奉和补之至日书怀
薄宦伶俜祗自伤捧巵无复献华堂暗惊老去苍顔在谁道隂铺白昼长天际云烟成五色尧阶鸳鹭列千行悬知冻笔孤吟罢徙倚南窗揖翠浪
次韵七夕
犊鼻长挑竹杖头未能免俗想清流西来谁遣青禽至僊去还乘白鹤游天上欢娱才瞬息人间恩爱漫绸缪穿针乞巧真儿戏曝腹庭中更可羞
又德循补之宠示七夕酬唱聊发狂言以当一笑
好事多应与愿违经年消息却如期怱怱旧约重寻处耿耿银河欲渡时绰约肌肤云路远低迷帘幕玉鈎垂夜凉风露非尘世天外弯弯堕月眉
补之以链养之说勉德循眷眷之意并见二诗若惧其不我从者以待德循可也他人能无诮乎因次韵奉寄
漫道壶中别有春枉教衆楚笑齐人本来妙说元无说信是灵真未识真佩剑擕书如可继杀鸡炊黍不妨频相逢且说无生话若问长生有大钧
不用休粮学隐沦眼前无事即仙人解官终作陶元亮晦迹聊同郑子真交友尽缘酬唱密关山岂碍往来频流行坎止平生志夀夭还如泥在钧
客醉而亟归不虑畏涂之可戒当为罪首丞令不行与吏慢丞命其罪均也以为不然则县令先入又何逃焉因次韵戏答德循且诮深山道人眷眷炬火非胥靡登危而不栗者遂并以寄之
肩舆归去未全醒倚户何人念远征事在赦前皆可罪过因酒後各原情壶中未便乘风去夜半何妨秘息行不向险中求不死却因何处覔长生
次韵补之瑶堂瑞莲
映水双开带晚烟丹葩浥露闘鲜妍瑶堂地产金莲瑞蒿里人归玉府仙并立江臯珠佩冷相亲汉苑晓粧偏舜庭敷奏无虚日潜德并遗柱史传
和睡起饮茶
虚堂清簟午抛簪人静?帘映昼阍身过中年心已倦病因烦暑气常昏紫烟碧月天初赐乳窦寒泉世莫论尘味暂忘惟嗜此更无余思到芳樽
赠高申
夜半匆匆离府庠那知造物相槐忙直言贾祸飜成福正论惊人竟擅塲【景文论策甚持正论】庚戌抡魁卿有技甲辰近榜士流芳勉旃学问全名节富贵傥来如探囊
送韦子骏赴中书舍人召
桃李成蹊竹迳幽几年依隐玩林丘日边紫诏频催入郭外青山故挽留河右始知天子圣淮南应寝叛臣谋丝纶世掌真余事济难徐观用巨舟
贼退双溪楼遣兴【是时方力辞召命】
朝来喜见妖氛静坐觉山川胜气还关塞罢征车马健郊原得雨老龙闲黄绵惯拥茅檐日白髪羞陪玉笋班好在故园兵火後那无破屋两三间
八月晦日游东山彦约有诗次韵为谢
永夜全茎下九天郊垧风物正凄然百年宝地空萧瑟十里青山水接连局上笑谈碁易胜坐中奇险句难聨定回老演应相问浄社何时到白莲
燕坐僧窻爇水沈暂时尘务不关心殿堂突兀诸天拥花木扶踈曲径深节近重阳堪把翫景如图画费摹临秋晴急趂黄花约短日凄风易作霖
辛亥中春遂宫祠之请自渔浦转山入离渚宿化城以归道中成鄙句
谁倩冰霜一扫空旋烘和气转春风野田溢水层层落山路催花树树红门巷旋教开竹迳姓名初喜挂琳宫江湖乍脱风波地莫拟扁舟伴钓翁
独宿有怀
危亭搔首拨寒灰夜久无人共一杯湿翠沾云溪外竹暗香浮月壠头梅乌啼日落孤村晚被冷灯青夜梦回还许对床寻旧约肩舆应为我重来
次韵幕僚喜雨诗卷
皇天欲遣雨催诗润泽焦枯自应期江上半犂如有继田家一饱岂无时汉军乏食徵方急商后精祈事敢遗【汤以六事自责】嘉谷蒿莱俱茂遂故应沛泽称平施
题尘外堂
故园重到豁尘襟桃李成蹊竹坞深三径频来无俗客五更唤起有鸣禽溪光山影常遮眼酒醆茶瓯独挂心尘外莫言无一事苔痕扫尽复相侵
归五松有作呈陈志尹诸兄
几年辛苦厌兵间多谢君恩肯放还故里萧骚松竹在流年荏苒鬓毛斑愁多不分青春过睡足聊欣白昼闲况有弟兄同保社年年擕酒共浇山【北人以上坟为浇山】
复用前韵简志尹
已谋湖上屋三间身退聊同倦鸟还老去最便青篛笠梦回空想紫宸班【斑班字诗人多通押东坡和程正辅诗云助我金鼎光斓斑再和云他年许缀蓬莱班】招邀山月当轩醉结约江鸥作伴闲赖有渊明能赋咏悠然把酒对南山
和孚先兄安贫乐道以书史自娱嘉叹成咏
青山绕屋水侵篱拙计何妨与世违牕有残灯供夜读瓶无储粟补朝饥日长门巷荆枝合岁暮风霜塞鴈归白首重来耆旧尽余年从此永相依
次韵孚先兄宠示汲古佳章
瓮牖蓬牎守素风弟兄来往一生中只凭六籍为修绠岂有双梁架彩虹朝市山林非有异衆生心佛本来同谁知白首维摩老万事都将袖被蒙
今岁遇元夕于五松连日大雪巷陌萧然孚先兄有诗诧灯火之盛因成四韵
里巷萧条户半扃更无冷月挂山城荧荧小市唯渔火耿耿幽牕但雪声海国此时瞻气象端门何日覩升平会须一扫隂霾尽尽放冰轮彻夜明
孚先兄以连雨形于咏歌是时适闻韩侯淮北之捷因次韵
颓垣败屋未须悲淮北于今暗铁衣背水汉营朝气鋭青冈敌骑夜声微萧条里巷徵符急浩渺江湖羽檄稀不及戎行亲矢石独将诗礼继庭闱
伏覩亲征榜又闻韩侯过江北是皆可喜然小臣区区亦有不胜忧者辄次韵成鄙句呈子骏侍郎
亲征一纸诏书颁顿觉中原气象还漫说风沙临瀚海遥怜草木旧淮山百年社稷倾危後一掷乾坤胜负间北望銮舆心共折小臣无路得追攀
和孚先兄久雨
未容春色到园林寂寞莺花困久隂积潦坏墙低易补晓寒侵被破难禁门闲賸欲偿诗债裘敝犹堪当酒金昨夜东风扫羣翳放回天地发生心
甲寅仲秋水涨独民先兄元发弟徙居招提日有登览棊酒之胜连日雨复大作水且洊至举室几于湿浸仰二公之旷逹叹辎重之为累辄成鄙句以寄并呈志尹宣教表兄洎往来诸友兄一笑
活计从来祗旋营急难方悟此生轻资身但有书盈腹润屋不将金满籯尘榻晓寒资酒力空堦夜雨杂棊声茗瓯时赴汤休约肯念人间雨与晴
喜晴
西风一夜卷层波并落人声喜气多巨浸涨天吞梦泽空庭积水湛星河光揺万瓦疑浮动翠颭羣山巧琢磨从此江湖更清旷肯将轩冕换渔蓑
赋长庆寺白桃花
似与江梅欲抗衡空庭初见数枝横素肌临水琼琚冷落叶沾苔絮雪轻玉体生来清自韵冰魂别後梦难成故应天遣娱春晚一洗人间紫与頳
三月十一日独寓经阁民先元发商叟见过纵步长廊因至旼师房爱其洁雅擕棊瀹茗竟日而归因成鄙句
长廊散步?僧话青眼相邀得老旼久礼懴堂心独苦惯迎野客语尤真当轩翠竹根根静对手拈棊局局新日暮循堤还旧隐一桮那复较醨醇
晚晴
宿云解駮远峯青谷鸟惊呼报午晴屋冷篱踈茅店迥路平沙软笋舆轻行穷坡岭山方好卷尽旌旗眼更明慷慨未须关世务胷怀得酒暂能平
赠池元坚
去国曾闻首扣阍今聆议论汗浆飜忠忱我愧西都向行谊君贤太学蕃壁水门开趋辇路黄封囊奏乞神幡英风义槩几成俗涵养都由圣主恩
常丞若问老庸斋屋借湖光一镜开执卷多应鹄袍至载醪无复绣衣来渔樵賸喜皆予伍鸥鹭相忘不我猜翰长邻居清健甚时时赓唱亦奇哉
孤坐有怀
烛底黄花伴独醒小牕寒月半栊明满添宿火留香雾重理残杯渍落英老骥自能寻旧枥偏师暂喜解长城独余惠远秋莲社怀抱时时得再倾
蘧庵道人寄和重九感怀诗五章语皆超胜意兼释老辄次其韵
百岁光隂日半斜因缘已透更何嗟饱参禅窟传心印一见桃溪悟落花了得顿门方自在修持径路断无差世人学道徒勤苦终日蒸炊只是沙
次曾敦史会秀野诗韵
握手相逢醉别筵兴酣真是饮中仙一枰聊欲观成败三盏何劳辨圣贤老去不传巫峡梦夜来频咽玉池泉监湖自昔多清赏结约芒鞋上钓船
闲地逢君怀抱开携壶选胜得同来青山满眼空排闼红袖何人为举杯四面轩窻供眺望一时簪履许参陪黄昏渺渺溪桥路灯火微明恨独回
厉安行结小庵湖山之间破竹激水甚自适杜得之作诗因次其韵
不慕轩裳慕隐沦直将富贵比浮云竹沟引水通银汉石甃澄澜起縠纹湖上三间容我卜溪边一派与君分枕流漱石平生事黜陟从今了不闻
比见客谈东福昌之胜若可避世恨未能一游偶杜某【谓得之】出诸公宿云庵诗轴戏题其後
闻道招提枕半冈结茅真在白云乡岚光滴沥衣裳冷爽气空蒙枕簟凉幻灭不传神女梦心清时到赞公房是身直与云相似肯与衆生出岫忙
不出示邻士
予自入夏多徜徉逃暑中秋後乍凉杜门却扫求古圣贤於残编断简中渐觉有味喜而成诗
小窻秋半日晖晖蠧简陈编渐可窥晨起已空摩诘室晚凉深下董生帷参差红影蕉临水散漫寒香菊遶篱从此杖藜休引步习池花草任离披
与得之手谈约不胜者赋诗探题得题厉吉老所居得之当作予和之云
闻道全家避乱离数间茅屋畏人知闲寻倦鸟安巢处静看孤云出岫时瓮酿浊醪缘好客棊翻妙着待赢诗从来谷口称真隐应笑通衢卖卜医
陈氏园亭
亭今属霁明年来稍加葺治面山临水松竹萧然暇时常从诸乡友杖策来游徘徊竟日因以宴喜名其堂杜得之赋诗因次其韵并呈常往来诸友
花迳微通竹迳幽暮年清赏在林丘登临未觉三山隔俯仰常随万壑流乐土自应多乐事闲身居此得闲游酒杯棊局平生事莫把枯肠数搅搜
游智林寺
扁舟来访小丛林花木通幽院落深旋拂绳床成午梦闲持贝叶动秋吟竹声瑟瑟生虚籁山意峩峩入素琴更喜老纲能会事手携鑪铫自相寻
独宿报恩寺次韵
竹枝桐叶满秋霜愁倚栏干望草堂过涧歇时芳草渡遶池游处芰荷香应思佳客伤情远欲诉衷情促拍忙好是山亭宴僚友夜深红烛映天长
干誉舍人将赴召前一日録示左丞公昔年见寄佳什辄用韵奉送
不用移文托北山须公一出济时艰飞鳬自欲朝天阙老骥终思入帝闲直使奸谀俱落胆要令凋瘵变驩顔【霅川之民困於月籴军储庙堂虽深知其弊未闻有所蠲减公久闲亲被其害又日来米斗千钱拯救焚溺莫急於此】中兴事业须耆杰炯炯何妨两鬓斑
隂崖结屋全家隐世路风波任险艰白首嗟予三黜惯青山羡子十年闲时危莫忘频攀槛主圣何妨数犯顔贾谊归来定前席金銮玉简缀清班
世彩堂
耕桑不扰罢开边家国安荣二百年三世彩衣疑有种一门忠孝岂无传遭时自致公卿贵积庆多因父祖贤鹤骨松标长照世不须图画上凌烟
送张子猷给亊帅福唐
五马东来隘里闾旌旗照海奉安舆时危未暇寛徭役岁歉无劳进羡余赤子弄兵先解散乌衣侮法费驱除兵戈满眼瞻王室邮传时时附谏书
十二月二十五日诗悼傅子骏给事
归寻北海桥边路恸哭斯人但故庐三径空存陶令菊万籖难见邺侯书丹青写照空留影慷慨论文孰起予叹息平生英妙气只今寂寞契真如
悼陆公彦常右司
藴藉风流絶世稀妙年词赋迈云机汉庭留滞冯唐老越国雍容贺监归方喜锵金翔禁闼忽惊埋玉掩泉扉伤心里巷从游地独对秋风泪湿衣
送廖用中侍郎知漳州
羡君忠孝两无亏出处雍容自造微供帐都门疏受去怀章郡邸买臣归君恩已荷全家饱治绩行看百姓肥回首文昌旧游地相从渐觉故人稀
自天姥入石桥路虽险絶而气象殊胜殆非人境予将遥礼方广诸尊者偶成鄙句
晓入天台访石梁萦纡岭路遶羊肠溪田溢水层层落岩壑经秋步步凉花乳散瓯争供茗瑞光腾彩竞拈香心知未是真消息方丈蓬壶共渺茫
亨仲察判赴召以重阳日酌酒梦草堂赋诗送行
梦草池边一笑同冥冥云迹羡飞鸿青山不属红莲客黄菊羞簪白髪翁直使淮南叛谋寝未妨冀北马羣空中兴事业须公等勿惮危言逹圣聪
远蒙宫使密学侍郎宠示和章谨再用韵寄呈
畴昔心亲迹异同端如社燕与秋鸿关河此日归真主岩壑他年属两翁老去熟知交友态忧来顿悟世缘空传闻敌骑谋深入好为提兵剿勒聪【公诗及前书有避地永嘉之语故以勉之】
和戴禹功游水云馆
举目江山有异同笑谈尊俎恨怱怱云烟杳霭长淮隔花木扶?曲迳通闲伴鳬鸥浮野水未随鹰隼击秋空会当雪後寻君去不学子猷清兴终
送禹功还锡山
羽书烽火迫防秋努力聊寛圣主忧契濶友生多散落急难兄弟自相求【近以书写机宜辟兄长】归欤便可追吴隐相对安能效楚囚从此音尘渺江海相思时上庾公楼九日会南楼坐客十有二人以人世难逢开口笑菊花须挿满头归分韵得归字
不用擕壶上翠微南楼风景古云稀宁辞坐上吹乌?应笑篱边候白衣举目佳山伤客意满园丛菊待人归分题未尽宾僚数更看纹楸小合围【余须满两字子忱彦约输棊得之】
次韵子忱郎中九日南楼宴集
登楼把酒面孱顔富贵功名了不关千古池台悲帝子一时宾幕陋龙山影沈寒水鴈声断香抱秋花蝶意闲八郡往来聊自哂孤云出岫尚知还
逹明宫使右丞宠寄新诗辄次韵为谢
吏役无因棹酒船一杯萧寺破茶烟文章雅健追前辈交旧凋零感暮年闻道岩廊勤注想岂容琳馆久回旋好风吹寄凌云句无数珠玑堕我前
衰白相逢贑水边十年存没竟谁贤别来旧隐荒三径醉後高谈惊四筵晚节功名君未免半生忧患我堪怜秋风久负蓴鲈约归梦时时到剡川
宫使少卿作喜雨诗予辄续貂然连日烝郁雨意殊未解霅川地濒太湖畏雨而喜旱亦有足忧者辄再和贺子忱韵并呈少卿公一笑
老钝安能济中兴知君此意每推诚邦人虽喜天心格农夫预忧禾耳生秋後竹隂侵簟冷梦回蛩响杂堦声雨溪自昔传佳咏云水相依夜自明
次韵刘仲臯少卿喜雨
汉诏寛慈下玉京人心天意格精诚初欣父老扶携听忽看风云汹涌生千里沾濡随渥泽万家愁叹变欢声南楼夜色晴方好与子赓歌待月明
富阳道中怀刘希顔兼得道任书寄二公
渺渺平芜雪正晴旋驱征骑出郊垧越山似我头全白江柳如君眼欲青有信梅花传驿使忘机鸥鸟恋沙汀洞霄结约香灯社便欲相从老翠屏

[book_title]卷五
钦定四库全书
庄简集卷五　　　　　　　宋　李光　撰七言律诗
余丈中大自?还鄱阳弭节豫章南浦亭下相从累日议论慨然志节弥励感叹不足成鄙句送行
抗志潜心六籍中文章直欲拟轲雄谁云前辈风流尽尚有斯人气味同南浦送行伤碧草北牕归卧享清风君王寤寐思黄髪会见蒲轮徵此翁
予得罪南迁朝廷枢密院凖备差遣张君送伴凡八十日予嘉其勤於其行也作诗送之
日日孤村对落晖瘴烟深处忍分离追攀重见蔡明远赎罪难逢郭子仪南渡可忧鸢共堕北辕应喜鴈相随马蹄惯踏关山路他日重来更送谁
瘦筇羸马一貂裘江浙湖湘得纵游万里远劳君伴送隔年应笑我淹留默祈衡岳云开岭夜入浯溪月满舟北阙旧交如问讯为言白尽老人头
分水铺步月
人随乌鹊正南飞月到中天列宿稀远近江峦明霁色横斜烟雾助清辉危亭搔首风传笛迥野微行露湿衣儿女未须频怅望春来应与鴈同归
余将卜居水东先以诗寄吴令
茅斋背郭面孱顔已有幽人约往还学道远寻岣嵝令卜居长占荔支湾【水东有荔支□】窻间山色红尘远竹外碁声白昼闲静扫风轩同宴坐柴扉应为夜留关
签判黄元功顷摄守蔚平枕江有小亭予假居久之稍加葺治且作诗其上名之曰横江今既还职辄用写呈
西来一水护山城突兀横江占小亭春尽浪花浮竹屋夜深渔火乱沙汀支颐尘榻清无梦隐几明牕醉有经扫洒待君还旧隐却来相对守黄庭
寄内
予学道无力每世虑纷扰辄竟夕不寐间因士友相过悠然数酌即投床酣寝始觉此物乃有大功故入冬以来无夕不饮仆兵往来流传稍过妻孥辈遂以书相戒以此诗寄之
学道参禅久不成惟将麴糵破愁城三杯径醉客已去一枕未回天欲明长羡篱边元亮醉谁怜泽畔屈原醒瓮头浊酒须多酿凖拟归来细细倾
迁城南新居
背郭通幽面翠微病躯野性最相宜旋栽花竹频开迳恐碍云山短着篱晓日临牕时读易晚凉隔屋听评棋三年瘴岭无归日聊向深林占一枝
次前韵
瓮牖茅檐白版扉地偏犹与病相宜雨添山涧苔侵径竹近阳陂笋过篱三爵沉酣陶令酒一奁成败谢公碁车尘不到门前路渐觉蒿莱长旧枝
申之移竹数十竿植之後圃增贲幽人之居作诗为谢
节槩平生慕此君晚年流落偶相亲装添小圃林泉胜隔尽权门车马尘雨浥寒梢香掩冉月归疎影夜精神他年亭下清隂满谁记当时种莳人
再蒙自然使君宠和竹诗率尔为谢
画手休夸最逼真东墙月影画难亲【曹希藴作墨竹诗云最爱小轩岑寂夜月移清影上东墙苏公每叹赏此句次韵吴传正枯木歌云天公水墨自奇絶瘦竹枯松写残月梦回疎影在东壁惊恠霜枝连夜发】常陪翠柏凌寒景几见夭桃委路尘鸣凤引雏来应瑞箨龙得雨便能神双泉异日增幽胜开盏时时中圣人
自然使君连赋竹诗辄复次韵
闲客携觞日对君岁寒相与独心亲栽培野外千竿碧抖擞胷中万斛尘月影临牕如见画风轮长笋不无神【世言草木之长常在昧明间蚤作而伺之乃见拔起数寸竹笋尤甚东坡和子由拔白髪诗云风轮晓长春笋节】使君好事频吟赏萧洒襟怀似晋人
琼台
玉台孤耸出尘寰碧瓦朱甍缥缈间爽气遥通天际月沧波不隔海中山潮平贾客连樯至【一云春深乳燕营巢稳】日晚耕牛带犊还安得此身生羽翼便乘风驭叩天关【一云五马醉归箫鼔散折冲尊俎静夷蛮一云村落年丰无吠犬为传夜户不须关】
庭植家琼山水北小园颇幽胜予顷寓双泉每食罢招邻士杖策访之园有小亭常与客对奕因名坐隐今岁亭侧辄生双竹庭植二子皆卓然有立岂造物者产此以瑞其家庭乎作长句赠之
桃笙涩勒漫成林并立林亭一径深月下竞看双凤影风来时听二龙吟氷霜不改夷齐操富贵无忘鲁卫心寄语园人频爱护等闲莫遣斧斤侵【桃笙事见柳文晋人多以龙凤名其子东坡答马中玉诗灵运子孙皆得凤慈明兄弟孰非龙灵运谢氏慈明荀氏也】
用孟博寄孟坚韵
汝到家时解我忧归来何处遇中秋梦游沧海休回首路入梧滩稳泛舟屋里琴书无汝爱宅边松菊为吾留朋游若问南方事莫说琼州胜越州
丙寅元日偶出见桃李已离披海南风土之异不无感叹独追维三伏中荔支之胜又江浙所不及也因并见于诗
逐客新年偶叹嗟海南风物异中华溪边赤足多蛮女门外青帘尽酒家庭院秋深时有燕园林春半已无花堆盘荔子如氷雪惟此堪将北地夸
久旱得雨奉呈申之权郡学士
不用椎牛渎帝乡精诚端可格穹苍举头忽见千山雨默祷惟凭一瓣香已度南天三伏旱未妨北牖午风凉老蛟欲睡重鞭起莫遣晴鸠唤夕阳
次林庭植喜雨韵
一瓣黎沈彻九幽随车甘雨散民忧风声震海驱云出雨点翻空卷地流午夜村墟无吠犬夕阳坡陇有耕牛欢謡不独闻田父更向东陵覔故侯
题将领占胜亭亭据双泉之上尽见城东南风物之胜落成之初屡来乞诗为赋长句云
结茅坡顶俯平川占得城东胜槩全衮衮长江通瀚海森森乔木带云烟月当庭户初圆夜雾隐楼台欲雨天玉帐今闻罢刁斗却来闲处翫林泉【柯君近提兵抚遏黎人归葺此亭】
阜通阁
元夀使君到官未几浚川筑堤以通商贾之利急先务也因为阁扁其牓曰阜通辱示佳章因次其韵
危阁峥嵘枕碧流筹心计虑匪人谋千颿不隔云中树万货来从徼外舟富国要先除国蠧利民须急去民蟊使君不日归华近要路翺翔徧十州
重阳後二日会严氏野趣亭坐客吴德永裴尧文杜志林林元宪李彦实严君锡魏介然及予八人因成拙诗以纪一时之集云
已过重阳得胜游海南秋色尚迟留旋沽白酒君须醉未信黄花蝶解愁菡蓞香浮曲沼静?榔叶暗小亭幽始知风景中原隔对泣何须效楚囚
唐常建作破山寺诗云竹径通幽处禅房花木深欧阳永叔每叹赏此句以为不可及温陵康元夀守琼踰年乐其地僻而事简以清静治之於郡圃植竹数百竿中有小亭因榜曰通幽偶成拙句
萧洒襟怀慕子猷賸栽修竹径通幽三间远比渊明宅百尺徒夸庾亮楼风送鸟声春寂寂日筛帘影梦悠悠【一云花露泣残春寂寂鸟声惊断梦悠悠】破山絶景亲曾到谁遣移来海外州【予重和戊戌尝为常熟宰破山在焉】
八月十六夜江边对月
晚雨冥蒙洗瘴尘断云遮月尚鳞鳞影涵涨浦揺金镜光动天街碾玉轮村市更无沽酒客小楼时见卷帘人不须辛苦琼台上展席移觞近水滨
丁卯二月二十七日与客纵步至判官陈师正所居前有花竹後有港浦爱其幽胜退作此诗师正历官九任今年六十有一母年九十二岁杜门养亲不复仕宦盖琼士之安贫守道者也
幽居非是避危机涩勒遮藏客到稀白髪不传毛义檄青衫常戏老莱衣舟行别浦随潮去燕认低檐带雨归从此欲寻棊酒社肯论时节叩柴扉
寄内【丁卯九月】
袅袅秋风度泬寥卧闻微雨打芭蕉黄花篱落重阳近白髪江津客路遥家信隔年新恨过箧衣经暑旧香消小槽正想珍珠滴海舶来时寄一瓢
悼亡子诗【并序】
绍兴辛酉予得罪南迁长子孟博从行明年孟醇更戍以归乙丑春再贬海外复来视予踰年感微疾遂不起实丁卯孟冬二十三日午末未初是日天气澄霁里巷咸覩祥云起于屋隅中有水墨形了然冉冉升举道俗骇异因成此章以写予悲昔延陵季子聘於齐长子死葬嬴博之间既封而号者三遂行其言曰骨肉归复于土命也若魂气则无不之矣孔子於系辞曰精气为物游魂为变是故知鬼神之情状盖曰变则无不之矣抑善者阳之类恶者隂之类人之积善与阳俱升积不善与隂俱降今吾子平生聪敏好学忠信孝悌行业无少亏其死决不沦堕幽涂魂气超升盖无可疑者予恐或者以予言为过因备叙其事以示平昔从吾儿游且审知其详者云
脱屣尘寰委蜕蝉真形渺渺驾非烟丹台路杳无归日白玉楼成不待年宴坐我方依古佛空行汝去作飞仙恩深父子情难割泪滴千行到九泉
次韵陈列之感春二首
新年人物自熙熙彩索青帘到处垂日暖桃蹊花落尽雨深茅屋燕归迟登山野屐应频蜡出郭轻车想载脂老境逢春正愁絶为君援笔强题诗
堤柳垂垂拂路尘长条只解绊归人营巢燕子穿帘急带雨花枝照眼新一壑风烟如可擅满牀书帙未全贫狂吟痛饮须公等枯木庵前草自春
四月十四日晚陈列之见顾追凉翫月於东桥之上辄成长句以写一时风景之胜
小桥浮动似乘槎坐看归牛带晚鸦风卷断云飞玉马水揺明月走金蛇影翻凤尾槟榔叶香散龙涎茉莉花絶景胜游仍有伴不妨流落在天涯
列之将归温陵以诗告别因次韵送行
相逢海上欲忘年谁似君家父子贤气比金茎吞沆瀣文如岩壑带云烟【李太白云世人之文如山无烟云春无草木】追随里巷吾无伴独步诗骚子有权青紫他年应俯拾定中何必问诸天
八年岭海未归人万里天涯老病身久堕黎蛮难择友频经忧患易沾巾我无妙策甘捐叶子有长才预选抡後夜更邀桥上月为传羲御且停轮
孟坚将北归枕上成送行
还家凖拟作重阳行止升沈岂在忙童稚迎门归亦好云山作伴住何妨经行汝政穷幽赏宴坐吾今喜夜长解柁径须寻旧隐诛茅先葺竹间堂
已已二月已发书殊不尽意偶成长句寄诸子侄并示元发商叟德举资万里一笑
囊空无物寄妻儿万里惟凭一首诗旧日琴书都藞?新年行步渐羸垂时开竹户通幽径旋结茅庵傍小池【去冬郡差土丁开芙蓉後小池】永日无人惟宴坐不贪杯酒不枰棊已已重九小集拙诗记海外风景之异呈亨叔
十年重九老天涯异域空惊节物佳杨柳枝头无落叶芙蓉池面有残花篱边菊好延陶令坐上诗成戱孟嘉随分清欢须酩酊归时风帽任欹斜
秋日题池南壁间
牢落双泉一病翁十年忧患扫还空荷稀竹密宜秋雨户窄檐低耐飓风尽日抄书北窗下有时闲步小桥东谁知万水千山外亦与乡居兴味同
记梦一首【琼州作】
姜山静凝寺在姚虞二邑之间去予所居才十里顷岁闲居每携子弟或与宾客同游辄留宿山间今嗣闍黎继通律师讲席学徒常满夜坐秉烛翻贝叶率至三鼓予因遣家仆回致嗣书八月二十三夜梦至其处往年气象了然在目枕上成潺字韵一联兴所见也觉而足成之书以寄嗣知予宿缘或在此山也
梦魂忽到姜山寺竹径松门夜不关堂上千灯还闪闪池中一水自潺潺十年迥悟空心法万里归寻葬骨山欹枕觉来城角动牀头残月尚弯环
和郡守喜雨之什
一犁甘泽应?恭顿觉山川返旧容宿霭醸成千嶂雨迅雷惊起九渊龙水生洲渚寛溪女润浃郊原慰老农衰病不知春过去强持杯酒略相从
魏子介然甲戌中春不远数百里访予寂寞之滨予方厄穷适此久旱市无鱼肉园乏佳蔬介然处之宴然眷眷不忍舍去予与介然别久介然气貌议论益超然孟夏既望慨然请辞欲归筑室读未见之书科举之文不足学走笔作长句送行且勉使力学志其远且大者仍用喜雨诗韵
爱君凛凛有英风刮目相看为改容榻解久悬延孺子楼登百尺卧元龙货因缕积成良贾学务深耕鄙惰农已约三冬重过我尽携书史日相从
人日偶得酒果因与客饮成鄙句并纪海外风物之异
燕归茅屋草芊绵节物方惊海外偏风扫落花春寂寂雨添幽涧水涓涓腊醅每谢隣邦馈北果来从贾客船胜日漫逢聊一笑白头那问岁时迁
二月三日作真率会游载酒堂呈坐客
郊外初闻黄栗留仲春风物渐和柔杀鸡炊黍成真率挈榼携棊得胜游聊欲劝君终日醉未须悲我十年流朝来已换轻衫窄酒尽何妨典破裘
路接蓬瀛日景迟尘心消尽忘归期雨余荒草侵三径风起微澜皱一池晚色远涵残照外春光欲近禁烟时黄鹂不肯檐间语隔叶相呼过别枝
二月九日北园小集烹茗奕棋抵暮坐客及予皆沾醉无志一时之胜者今晨枕上偶成鄙句写呈逢时使君并坐客
胜日邀朋醉北园森森乔木欲参天更无粉色污尊俎只有琴声敌管弦腊酒旋开浮绿蚁春芽初破瀹新泉欲修禊事清明近曲水流觞拟晋贤
七月既望雨後对月招邻人夜饮不至独酌成诗一首以写一时之景
虹敛江空正寂寥苦无灯火夜萧萧暮潮和雨归沧海华月穿云上碧霄沙路微行尘不到柴门深闭客难招一杯黎酒还成醉羇枕时闻犬度桥
秋夜有怀
金炉未冷旋添香风静云开月到廊何处独吹西塞曲无人同醉北牕凉鳞鸿路隔书难寄皷角声迟夜渐长明日欲寻真率约浊醪时许过邻墙
海南气候与中州异羣花皆早发至春时已尽独荷花自三四月开至穷腊与梅菊相接虽花头小而香色可爱顷岁苏端明谪居此郡尝和渊明诗其略云城南有荒池琐细谁复采幽姿小芙蕖香色独未改即此池也今五十余年池益增广临川陈使君复结屋其上名宾燕堂今夏得雨迟七月末花方盛开因成此诗约胜日为采莲之集云
秋来雨足溢方塘华屋临流四面凉风颭圆荷翻翠盖水涵芳蘂艶红粧淡烟难掩天真色薄日时烘自在香诗老未须讥琐细解陪梅菊到氷霜
昨晚约逢时使君今日食後过宾燕瀹茗观莲今日雨忽作因记东坡游西湖遇雨诗云湖光潋灔晴方好山色空蒙雨亦奇之句作雨中观莲诗戏呈并示同行诸君
城南方沼尽栽莲得雨花开晚更妍自有清芬来袭袂不须红粉笑当筵彤霞晕脸深还浅碧盖跳珠碎复圆更拟中秋陪燕赏月娥休妬水中仙
移具访逢时坚白堂
已许擕壶就绮罗却因风雨断经过不辞美酒十分劝欲听佳人一曲歌掌上要观摩勒果池中难借右军鹅【近舶船至颇得北果又一鵞甚大且肥将烹之摩勒果见维摩经】使君独醒空囬去被冷灯青客奈何
庚午重九予以忧患经此节物亦强举杯复同坐客步至陈氏水阁率尔成韵
累岁严亭会衆宾今年九日未全贫樽中有酒须招客篱外无花免笑人【昌化地热九日不见菊李太白九曰龙山诗云九日龙山饮黄花笑逐臣】竹杖芒鞋行自惯风轩水阁坐来频鬓边强把茱萸挿万里谁嗟老病身
辛未岁旦用苏子由韵成两诗寄诸子侄
朋游族党死生分老夀今居第二人【予辛酉冬南行城中老朋友如韩似夫王从道陆元钧本房兄弟德充舍弟元发堂兄孚先民先介之皆物故独堂兄去华无恙今八十矣】松竹饱经炎海瘴柳梅空想越溪春身行九折心无转息住三田气自新白昼渐长牕日暖始知羲驭解停轮频把光隂惜寸分十年閲尽世中人衰容暗换图中象和气潜回海底春香袅金炉沉水暖茶烹石鼎乳泉新【儋崖产沉香天庆观乳泉东坡有赋】丹元息息添真火肯使空花翳五轮【目有五轮谓血气水金瞳也见九仙经】
吴德永远寄乾栗五百颗荷其厚意戏作长句谢之
海山深处住多年容貌虽衰齿尚坚长使玉泉归绦阙每留真火暖丹田感君特地贻乾栗知我犹能咬石莲土物欲寻香翠报近来行市正增钱【来书言仆笔力不异往年乃深究仙经道録之效因以为戏所寄栗硬如铁石煮终不软】
四月望夜郡寮悉赴盛集羊荆华林伯夀伯安相继见过同登涌月阁待月成拙诗并呈常往来诸友
杖藜欲往叹涂穷赖有林庐寓此翁日暮凭栏看涌月夜凉开牖濯清风浮沉直拟羣鸥鹭冷煖安能效燕鸿独酌城南二三子擕棋挈榼笑言同
羊荆华敞小轩面丛竹予以细香名之盖用杜子美风吹细细香之句因赋此诗
负郭林庐带草堂小亭轩敞对修篁祖师但指青青色诗老能闻细细香风过户庭常掩冉雨余衾枕自清凉幽兰茉莉徒芬郁气味不如君久长
昌化虽穷寂今岁偶诸处寄酒东船至得北果又老庖自海康来人日与客饮邂逅成醉座中赋此
去年人日醉陈园竹外风流洗瘴烟花落野桃春寂寂【海南地暖杂花皆腊前开尽】潮回南浦水涓涓腊醅每谢邻邦使北果常随贾客船佳节漫逢聊一笑老庖能鱠海鲈鲜
悼程伯?尚书
目断佳城户一扃名山千古返英灵郡祠空复存图像【公典宣信抚三郡所至有惠爱父老为立生祠】朝路无由认履声大节已书班氏笔丰碑应勒退之铭文章不朽传贤嗣收拾何劳假六丁
壮节滋培雨露深褎然文采冠儒林恩沾二族全纯孝【伯?初为臧氏舅所养登第之後不忍遽归既升朝叙封而臧氏夫妇继亡服阕还朝乃自陈归宗此事古今罕有殆天以全节付公无愧范文正公也】忠贯三朝秉一心墓木未悬吴札剑断弦谁续伯牙琴伤情故箧存遗帖洒泪行间自不禁
八月一日诣新学瞻礼庙像退与客徜徉访寻幽胜所至清谈瀹茗晚至陈氏园亭酌乳泉而归一时清集无愧前人主簿赵元弼乃有厄陈之叹形於篇咏因次其韵兼呈诸友
郊居多与泮宫邻囬首清游迹已陈曳杖入门瞻庙像穿林度壑访幽人远稽邹鲁衣冠古近揖江山气象新饮水饭蔬真乐趣始知席上有儒珍
元弼主簿喜饮而吝於开合又累输棊不偿同僚颇以为言八月朔出郊乃有戹陈之叹因再次其韵
飞盖追随访隐沦坐中佳客有荀陈贪盃且可偷邻瓮爱竹何须问主人雨後已看山色爽云头渐喜月华新烹羊载酒邀同社冷落盃盘笑集珍
郡学落成之初八月二十二日陪郡守同来仍榜郡学二字遒劲结密观者兴叹是日燕郡僚并学职郡守谓予本起诸生俾预燕集因成鄙句呈逢时坐客
气清天朗属中秋黉舍初成燕鲁侯依旧规模环璧水斩新牌牓灿银鈎青衿士子欣荣遇白髪迂儒预胜游尼父道行千载後坐令南海变东周
海外自去冬不雨至今农圃俱病郡侯率僚友为民祈祷二月十八日祭社致斋是日雨作喜而成诗呈逢时使君
随车甘雨应精祈乐岁丰年喜有期草色青青连粟壠【海外俗不种小麦惟赖粟以接禾稻】竹声细细想荷池欣逢山路花开日正值田家酒熟时凖拟明朝风日好野桃应有未开枝灵真道人久无诗来用协甫韵并前篇寄之且拉尔耳翁同赋
道人何处是生涯山遶孤村水绕家鬓里雪霜全扫白胷中梨枣旋开花巳乘緑景功初就更服黄精善莫加若向静中生妄想还如炎地走氷车【梨枣绿景氷车见真诰】林庭植虽巳受代勉为感思之行交印後即浩然归隐徜徉里巷间以碁自娱乐哉未易得也因成拙句赠行【乙亥孟秋】
历徧昌江守令权却囬小邑作神仙宦游未遂心先淡归槖虽空意愈坚浊酒三杯须满酌枯棋一局要争先闲居自得闲中趣更活人间七十年
吏隐堂【有序】
贑川陈自厚再领昌化郡符所居堂湫隘不蠲一洗而新之栽花莳竹累石为山凛然有岩壑之趣予为名曰吏隐意欲不妨为吏而有隐遁之风也并赋长句云
海邦地僻少迎将心逸身闲白昼长賸欲哦诗追沈谢不求名迹拟龚黄旋移松石成云壑时引笙箫入醉乡吏散帘垂公事毕清风一榻傲羲皇
拙诗奉送厚之权郡还阙
天衢未拟纵骅骝南顾聊寛圣主忧民颂永传儋耳国【後汉蛮夷传云海外有儋耳国】家声夙着虎头州簿书脱屣归华贯翰墨收功入胜流去去愿将民疾苦尽摅胷臆副旁求
独居自遣一首寄厚之
平生忧道不忧贫万里风波一叶身路滑须凭木上座天寒那用竹夫人闲寻独鹤为仙友笑指孤云作近邻北客不劳频问讯已拚终老海南滨
送秦令元发赴吉阳
吉阳虽远郡其实鱼米之乡泉甘酒美实海外乐国近年守土者率不能谨三尺遂致纷纷朝廷察知其弊俾三司选清强官往摄郡事琼司以临臯令秦元发累任海外有亷声即以名闻乙亥十月被命南来道由昌江相从累日喜而成诗以送行云
百里威风已震惊朱幡夹道耸先声耕桑不扰民归业香翠无求吏自清老去方知五马贵愁来未觉一杯轻世情冷暖难开口怀抱因君得尽倾
象台【有序】
象台谢氏所居去郡城六十余里有溪山之胜今琼州司户洪兄弟四人皆以儒学得名好贤乐善不求闻逹右丞王复道尝馆其家作扶踈堂等诗户曹之子杰以干至昌化数访予执礼甚恭若有求而不敢问之盖亦欲得予诗也念方老病未暇今晨忽来告别无以酬其意勉作长句送行若亭榭之胜景物之美尚须异时登览而赋杰兄弟亦四人皆预乡荐有声场屋云
全家卜筑面孱顔变态烟云坐卧看丘壑时应擕妓女阶庭还见产芝兰水涵山影千寻碧路转松隂十里寒杖策它年容叩户尽驱佳处入毫端
和雨後对月
载酒人无顾寂寥秋来门巷更萧萧风驱雨脚收千嶂云卷月轮升九霄松竹此时聊谷隐巾车指日见弓招登临莫作殊乡念乘兴时寻小石桥
海外气候每岁三四月间巳如剧暑客有自吉阳至者寓馆问汉亭累日且言吉阳气候昼夜如炊因叹此邦之胜乃知人生无有足时不经热恼岂知平日之清凉乎故古之逹者每以此对治释氏云推落大火坑火坑变成池皮鞋和尚以为即时清凉也苏公亦云岭南瘴毒地有此江月寒乃知天壤间何人不清安予谪居岭海踰十五年见闻习熟不以为异因作此诗以自慰且以警世之贱丈夫一不快即愁叹怨愤或讥谤怒骂如柳刘之徒盖未足以语此也
客自东来说吉阳始知儋耳本清凉潮声卷海千峰雨月色侵门满地霜更欲何方寻佛国此生真欲老蛮乡安心守一师吾祖尚觉人间日月长
予生世几八十年交游士友有昧平生而一见气合者有同乡并舍而终身情乖者因悟笑曰此释氏所谓宿缘也知此则可以忘忧恼泯是非免轮回而脱生死也因作拙句以道其意云
路隔仙凡只一尘浮生出没转风轮宿缘未断形虽换异世相逢意自亲圆泽再来寻旧伴房公一笑悟前身若将爱见迷真性万刼难超未了因
丙子正月二十三日纪事
风卷隂霾日月明鲸鲵已戮海波平奸憸藉手捐奇货交友通书免诡名旧俗衣冠嗟化劫新疆兵革偃长城圣君若用当时将一洗烟尘宇宙清
离阳夀县百余里遇大风雨溪流涨溢宿修仁境小寺新洁可喜不复有滞留之叹偶成长句老病字画欹斜辄自笑也仲子孟坚同来
逐客多年住海滨今朝喜作北乡人飘风扫地卷烦暑骤雨翻空洗瘴尘境恶乍离宾馆陋眼明欣覩佛祠新松林竹径俱幽胜留滞何庸叹苦辛【绍兴丙子六月十九日】某到郴几两月适当重阳而菊犹未开然江山清远又仙佛所居有足乐者因成鄙句以写离忧
重阳从古多伤感逐客南来重叹嗟镜里但惊添白髪樽前犹未见黄花求仙顿觉三山近成佛无令一念差习气平生都扫尽更凭橘水洗尘沙
郴士为作暖阁既成是夕雪作喜而成诗【郴士谓郴户曹邢晦】
暖阁初成荷北邻欢然一笑欲烘春香烟苒苒萦纡转鼻息齁齁出入匀睡美忽惊天曈曨夜寒谁怕脚舒伸老兵来报雪床厚凖拟明朝共饮醇
七言长律
悼程伯?尚书
人物江东第一流天衢阔步纵骅骝弹冠事主俱青绂握手论交到白头照世词华窥贾马致君事业拟伊周平生自谓孔北海晚节欲为陈太丘危行危言逢有道一生一死见交游自怜罪大无归日哭送松门叹莫由
[集部,别集类,南宋建炎至德佑,庄简集]

[book_title]卷六
钦定四库全书
庄简集卷六　　　　　　　宋　李光　撰五言絶句
次韵奉酬当时参议见赠游锺山五诗
二水苍茫外千峯杳霭间伤心金碧地举目异河山英谋参上幕爽气盖羣雄愤世仍忧国都忘酒醆中六国衣冠盛中原气象存腰间佩金印莫忘杀王敦雅志希三釡平生擅一丘归寻赤松约何必更封留塞北烟尘息江南胜气多君王总戎旅来继大风歌
跋六无诗卷後
六无信笔成无令浪流传它时达官知人人愿南迁修仁道中微雨峭寒荒山古道间桃花盛开因偶成小诗
古道逢元夕荒山惨暮烟桃花虽作意未是艳阳天【时正月十四日】
丁丑岁冬夜发家书二首
一别关山隔相逢未有期书来知勿药欢喜偶成诗越国今安在湖边想旧居衡阳空有鴈不寄一行书
七言絶句
三月六日闻五马同郡僚出郊劝农
遥闻鼔吹出城闉露冕褰帷意在民父老莫疑频驻马使君那顾采桑人
旋移瑶席盍朋簪日暮行庖簇柳阴力劝耕农颁汉诏应知圣主爱民心
病中作
一枕昏昏若醉乡云收雾散月临牕幽人睡足自惊觉云在青天月在床
池外红蕉
雨後芭蕉粲晓霞近如相妬远如夸临池似把菱花照隔叶深将翠幔遮
立夏日纳凉
茅庵西畔小池东乌鹊藏身柳影中沙岸山坡无野店不知此处有清风
五月八日雨大作闻守倅游湖以前日白莲见寄戱成小诗谢之
守倅风流好事同笙歌都在雨声中似知坐上多狂客不许佳人酒面红
老钦闍黎以政和七年九月十七日夜圆寂趺坐如生道俗叹仰邑丞向仁叔作偈讃悼因次其韵
链得金刚一性坚形如枯木尚凝然莫疑台岭慈灯息薪尽何妨火自传
老人端悟上乘禅夜壑藏舟已脱然认得本来无一物不将三观浪流传
寄天童觉老
竹牖茅檐屋数间不贪杯酒不游山征租纳罢秋田熟未必天童似我闲
赠赵与?
岁岁天寒白鹤来箧中旧藁为君开濓伊一脉微如綫力践精思渐可囘
竹几
虚滑轻凉任自然水边林下最相便他年若遇青城叟成坏方知尽属天【青城叟见费孝先事】
洞下宗风冷秋初地而近时了觉二老化行淮甸今复盛于闽浙学徒常千余人予固疑之昨天童访予于五松山交臂立谈之顷疑情顿释因成偈四句奉呈大衆一笑可也
一条枯木如青盖古庙香炉散紫烟百鸟却衘花作供恁时方会祖师禅
双雁道中
晚潮落尽水涓涓柳老秧齐过禁烟十里人家鷄犬静竹扉斜掩护蠺眠
送春
层楼极目送春囘愁里匆匆把一杯更有明年寻旧约先驱还到北枝梅
羣花落尽柳绵飞陌上游人去渐稀今日江津送春去明年还向柳梢归
友人惠鹅仆方戒杀赠二小诗还之
晓随芦鴈聚寒汀只有崇师画得成欲付庖人应未忍怜渠岂是不能鸣
右军池上动成羣何事羇栖傍主人放汝江湖须远去莫随鷄鹜恼比隣
留春
红蕉开尽槿花飞载酒登临到落晖秉烛更期寻胜侣不教容易放春归
白莲
白色莲花也自奇亭亭水面半开时恰如西子新粧了未把胭脂汚玉肌
跋胡机宜画卷
吴山越峤对横斜清梦时时到外沙行过小桥墟落静定知深处是吾家
戱成寄介然先辈
鸣鸠隔屋报新晴小阁幽牕分外明怪底女僮来涤砚无人知是和诗成
政和戊戌孟夏补试文武遣兴一首
一帘踈雨锁牢愁小阁幽轩得暂留漫说金瓯能破睡不如玉局解消忧
新桥
贾客船囘泊暮潮夜凉乘月卧吹箫两堤更拟栽垂柳掩映荆溪罨画桥
浯溪
结屋浯溪最上头氷轮灔灔水悠悠夜深燕坐观心境月到中天江自流
自象登舟入武僊县境有山耸拔四十丈奇秀异常有道人於此昇僊因以得名
青山万叠俯涟漪时有幽花挂石衣百里清溪休荡桨要看倒影入牕扉
阳朔道中两絶
北客多夸阳朔山今朝了了见层峦定知万壑干岩胜不似山隂道上看
万里南行岂偶然黄粱一枕梦邯郸初无惠政苏疲俗父老休迎旧长官
览义叟秋香二首词情凄惋使人感叹义叟新有闺房之戚因戏续其韵且知予感念故人不忘之意
小诗清絶与招?香雾依然湿鬓云一夜狂风都扫尽鼻端无复齅余芬【维摩经云如入薝卜林不齅余香】
冷艶孤芳孰与俦此花飘尽更非秋岭头赖有寒梅在接续幽香入品流
次韵补之药名十絶【前五絶自谓後五絶寄赠】
一樽聊对菊花前独上危楼晚景天风外笛声闻续断海桐揺落夜敲砖
婆娑终日步莲塘云点空青月到廊病渴长卿初赋就伏神东壁漏声长
平昔雌黄悯圣丘预知鈎吻卒难收狼牙狗舌须防已拟向前湖覔败舟
百部披寻手不停肠留藁本味精英林泉甘遂高良性石斛何如五斗轻
堦前一叶巧随风夜半金茎沆瀣浓白兎西飞如赤箭乌头旋复向龙锺
面壁潜心学大空此身无患任飘蓬草堂自得醍醐味更访稽山支遁翁
山城衢陌厌尘?独扫云房价不低早晚天门自开阖不须鷄舌决明啼
才过天社又中秋江子何时写我忧风扫半天河海浄玄霜着物蜕蝉休
草堂谁缉败蒲编笑傲松萝不记年应喜秋来甘泽泻牵牛时复自蹊田
却上南亭望北亭云生秋石逼帘旌露欺緑玉青蒲色风掷琅玕败叶声
次韵补之惜花诗
年来直欲挽韶华柳径桃蹊便是家彩锦幕天防横雨红纱照夜看飞花
咏史
项羽不听韩生之谋背关怀楚亡徵已见汉王卒用张良计致齐王信等会垓下
入关不守旧山河汉用张良作网罗垓下不知兵已合夜深方讶楚人多
纪异
掣电驱雷起蛰龙一番桃李鬬纎穠晚来忽见千山白戏蚓鸣蛙失旧踪
赠林桂高
子向柯山得所从天寒滨海致诗筒卷中更赌忠斋笔力障狂澜有二公
知入庐山翠几重归除怀玉不匆匆絶怜楳埜双雏凤长记闽中一秃翁
退朝见越山二首
晓来朝退紫宸班马上悠然见越山便欲挂冠寻旧隐卧看远岫列牕闲
接武鸳鸾缀近班愧无谋略济时艰打包结伴寻方去相对僧牕一味闲
题百官步
晓雨微茫水接天隔江茅店有炊烟杖藜独上沙头路犹记当时赶渡船
失题
别乘风流迈昔贤澄江堂下賸栽莲秋来更有江湖思睡鸭残芦带暝烟
贺监门前水一湾藕花十里对梅山归心不待秋风急恐负轻鸥作伴闲
绍兴二年三月还自淮西重至宣城与德渊寺丞诸友散步後圃登双溪楼
翛然危观出风尘千里溪山照映人飞盖追随宾客旧满园桃李不胜春
夙衘王命出行朝军士无譁罢击刁一笑关头发三箭却驱貔虎取天骄
赴金陵舟过霅川偶作
孤村远浦接微茫处处经行看挿秧却忆年时住家处藕花无数遶林塘
渔舟荡漾逐鸥轻呕轧缫车杂橹声却入江淮兵革地梦魂何似此间清
宿伯氏南轩
江山秀色照窗扉暖阁清檐许暂依白首往来寒食路扁舟长趁落潮归
孚先兄示诗颇怀愤悱且有杜门不出之誓连日病目不能荅今小愈因成三絶句奉寄以广其意
荆玉灵珠祗自珍闭门覔句未全贫先生不出人难测应有清风动四邻
发愤潜心正下帷一经传授寜馨儿三间茅屋真堪隐十亩荒园未暇窥
云出无心鸟倦归季鹰当日最知机心空一任他人谤道在何妨举世非
即事
野性闲心不可鞿归来况复故人稀三杯自可频招隐一局何妨小合围
元日
迳脱东风入律新翠华移跸罢东巡中原父老应遮道要看君王玉座春
元发弟携家避水於迎山阁且赋二小诗寄诸子勉次其韵
襁负苍皇冒雨来烹茶煮石暂相偎南山况值秋天爽卯酒时时自一杯
忽惊落日转东隅人意欣欣似跃鱼泛宅同来真不恶几家囘首叹楼居
枕上
晓日烘窻度隙尘朝来光景属闲人有时被煖贪浓睡客到门前且莫嗔
水际看云
曾陪鸳鹭缀清班拂袖归来水石间策杖岸巾聊徙倚孤云何似此身闲
过上方一絶
芒鞋筇杖强跻攀示病维摩昼掩关棊罢不知风破雨却擕炉铫过前山
再题百官步
茅舍荆扉尚宛然重来白首记当年几囘倚杖沙头路独立苍茫唤渡船
鷄
缨冠饱谷更知时振羽阶除自在啼惊断幽牕五更梦北风穿户月沉西
夜宿东城有怀
风送孤帆掠岸飞篮舆十里漫追随夜深小市无灯火雪月佳哉只自知
半生香火庇琳宫自怪年来出处同忧患祗今尝已徧颓然相对两衰翁
次韵得之惠笋
南山老竹引鞭长采掇新萌緑玉香已觉年来忘肉味小铛深煮与君尝
雨中承厉吉老送芍药色微黄者尤奇戏成二小诗为谢
残红賸紫辗车尘雨浥丰肌浴太真老眼年来超色界定应辜负一枝春
胜韵幽香敢自珍静中风味见天真乱红千点飘零尽留得奇葩殿晚春
游石桥三絶
要观台岭百千灯云水飘然愧衲僧且寄此身江海上不辞千里旋敲氷
此身游走半尘寰赢得顔衰两鬓斑要是胸中未豪壮重来海际看涛山
海上羣鸥了不惊山中草木漫知名祗应门外苍顽石犹记幽人曳杖声
游大龙湫观瀑亭遇小雨成咏
十里苍崖转碧空出山云雨细蒙蒙只因便是龙湫瀑溅沫飞流逐晚风
过小江渡行村落间爱其风土偶成
未到清溪水半浑山围莲荡鹭成羣槿篱竹坞疑无路鷄犬时时隔岸闻
入雁荡山
梦想清游觉又非十年云水与心违名山今属分符客不羡凌空振锡飞
丁已十二月二十六日过吾村早饭宿後溪永嘉气温图经谓四时皆温因以得名予守郡二年未尝见积雪自行衢婺连见三白
梅蘂凌寒雪未消青帘红斾巧相招十年不踏江山路过尽吾村独木桥
出处平生岂有心心忧时事力难任饱看鴈荡佳山水却入江西劔戟林
过尽关山到水村衾裯犹讶四时温朔风凛凛催飞雪似与幽人洗瘴痕
过亡妹坟有感
死生契濶不堪论鸿鴈惊飞只断魂白首重来作寒食数行老泪洒松根
离天姥五里入石桥路
江湖方喜脱风波岭路还惊上下坡赖自随身有竿木南来未怕石头多
过丰城
匣藏千古秘潜虬夜吐光芒犯斗牛欲把精钢付陶冶散为和气满田畴
予与天台才上座相别踰二十年惠然抱琴见访老懒日困朱墨度不能欵戏赠小诗
当时指法杳难寻二十年来枉用心却抱孤桐林下去青山流水自知音
予去开化三十年戊午仲冬自江西召还道由江山境感叹成小诗
依然山色与溪声岁月峥嵘只自惊独有老农能耐久路傍犹说长官清
过清江寄向伯恭
清江已在烟城外碧瓦珠帘隔断桥不见芗林真面目霜花风叶暮萧萧
再寄向伯恭
南行万里敢辞遥过尽江西独木桥已见芗林真面目依然华髪两萧萧
惜春
羣红飘尽緑隂浓醉里看花若梦中篱外野桃如有意为予囘首略从容
衰年那复惜流芳自爱春深昼景长老眼不愁花落尽移尊来傍緑隂凉
离萍乡晚宿里田铺
晓出萍乡动越吟清溪无底乱山深颓垣破屋邮亭古面壁聊观去住心
牂江对雨
急雨崩腾会百川牂牁江露石如拳两山南北人来往笑看纵横小渡船
牂江晚眺
瘴云消尽日衘山风动踈帘眼界寛试着胡床临水坐要看金塔涌澄澜
元发弟六十五侄远寄貂蝉笔様孟博有诗因次韵
十年惯使鷄翎笔一束貂蝉愧暗投待我明牕草玄罢论功应合便封侯【仆解易已毕】
李子从家观李成所画吴越山水图
朝来陡觉瘴尘空远浦平林杳霭中异境掇移消底力笔端聊举一针锋
玻璃盌
仆之谪居澄江也吴元预适寓水东时时往来忽一日告别仍以玻瓈盌见赠意则厚矣然仆方宴坐一室空诸所有日食不过饭一盂尔间或散策郊外遇田夫野叟饮辄醉倒何用是宝器哉因戏成小诗复还其盌
独醒难招楚些魂时从蜑叟醉蛮村兴来不假玻瓈盌自有随身老瓦盆
九月二十八日枕上
年来心气苦怔忪永夜长忧百虑攻赖是床头有清圣一杯扶到五更钟
赵丞相过藤州相从累日因言在朝与诸史官会话论修史事恐它时不免南行坐有一士云若有此某当从行今日到此音问也不通退作小诗
平时尽道相随去度岭何曾见一人赖是随身有孤影灯前月下却相亲
朱致祥教谕饮酒奕棋与仆略相上下不见旬日作二诗招之
终日沉机喜欲迷一枰胜负未全低清秋九月江头路不见门前瘦马嘶
老罢无人断送秋惟凭一酌散千忧莫嫌白酒难成醉尚有黄花挿满头
离容南百里间多古松僵仆道上不免斧斤之患感之作小诗呈陆川邑官使稍禁戢之
百年斤斧避龙鳞尚被樵夫斫作薪三伏修涂多暍死清隂留取庇行人
乙丑二月予赴贬琼山苏令办自蔚平追路至陆川访别临行作两小诗
墟落相逢一笑迎旋沽浊酒得深倾明朝转首俱千里君到藤江我到琼
淹留客馆雨冥冥烽火仍连近贼营已悟去来生死梦年来愈觉一身轻

[book_title]卷七
钦定四库全书
庄简集卷七　　　　　　　宋　李光　撰七言絶句
渡海
三载藤江守药炉身轻那复羡飞鳬琼山万里乘风便始觉惊涛异坦途
出处从今莫问天南来跨海岂徒然须知鲁叟乘桴兴未似商岩济巨川
潮回齐唱发船歌杳渺风帆去若梭可是胸中未豪壮更来沧海看鲸波
雷化多旷野道傍常闻鹧鸪声
已过梅岭更南征渺渺琼山四百程【自雷渡海南四百里】日暖风和寒食路行人休听鹧鸪声【俗讹其声曰行不得】
乙丑生朝
今朝生日岂须论老去难酬父母恩惟有海南香一瓣直教薰炙徧乾坤
次韵徐念道琼台泂酌亭两絶
笙箫杳渺鹤徘徊嬴女时应下玉台莫问三山在何许更寻方丈与蓬莱
苏公陈迹半成空杖策经行绍圣中便与佳名还泂酌晔然光景照无穷【泂酌亭琼台在海南孤絶之处限以鲸波而风物萧然若在尘外疑即三山之一也东坡先生绍圣间往来琼山独饮双泉因作亭其上名曰泂酌亭且留诗云】
即事十二首
秋云漠漠日昏昏积潦连江隔远村赖是陈编有余味断无车马到衡门
青鞋踏徧海边沙叶暗槟榔树树花蜑子也能留客坐旋添活火待煎茶
榕叶隂隂日向西翠禽无语画帘垂晚凉庭院经行好洗出蕉花一两枝
桥南桥北水漫漫泂酌依然碧玉寒隣里何妨频汲取莫教摧折小栏干
家僮投晚闭柴荆倚锡聊同结夏僧夜漏欲传城上皷笼纱初点佛前灯
客舍生涯自寂寥秋来仍复雨连宵前村隐隐人来往时有篝灯过竹桥
过却东桥即是村浣纱人出閙纷纷倚筇争向前滩望涨水潮来减几分
异域游从见面?掩关终日自端居正须文字相料理病眼常嫌细字书
涉旬风浪战扶胥咫尺烟波信息?见说北船今日到故人应有寄来书
南隣小魏隔云巢里巷相从近结交闻道秋来作文赋可能借我一齐抄
鲸波万里海南州郭外新居事事幽一味清泉堪瀹茗千年蠧简可忘忧
潮平贾客输蛮货日晚隣翁约胜游月黑无人来打水喧呼长怕五更头
与善借示鲁直集雕刻虽精而非老眼所便戏成小诗还之
墙角年来弃短檠捐书默坐眼方明知君欲嗣江西????净几明窗付後生【近日吕居仁舍人作江西宗派序以鲁直为宗主也】
连夕大寒示隣士
冻云垂地北风颠粧点江湖欲雪天我亦随身有蓑笠兴来同上钓鱼船
纸帐蒲团度厄年一庵聊可寄深禅隔窗要听芭蕉雨襆被须来对榻眠
重过横河宿莫氏南轩
扁舟重过海边村野竹侵堦柳映门相对小窻宾客散十年忧患不须论
庭植惠雪菊严冬盛开
冷艳霜苞向日舒移将小槛近阶除应知海外冬无雪留与寒儒夜映书
十二月寒甚小雨打窗有霰雪声成小诗招隣士饮
行穷海北到琼山二月犹惊塞外寒小雨洒窗风淅沥拥炉来听雪声乾
予自暮春与客燕野趣亭俛仰三时始复再至则花木益茂亭亦稍葺矣因思去岁重九之集览物增慨题三小诗
经时不到严家馆千树槟榔一径深莫把小亭频展拓恐妨幽步緑苔侵
秋容野色拥帘旌森木中间结小亭斫尽枯荷露清浅夜深来看一池星
联骑同来倒载还胜游那复羡龙山空余把酒题诗地忍对篱边菊蘂斑
戏题林庭植茅亭
十亩茅亭倚壁开中安五寸黑香台小窗容膝频招客呼出丁香佐一杯【时丁香盛开】
次韵赵丞相海鸣
幽人一枕梦魂清风皷寒潮夜有声海色天容本澄静年来应为不平鸣
身如一叶任风飘闭眼观心路匪遥惯听海鸣还熟寝未妨归梦趂回潮
三月三日陪郡守宴严亭
旌斾悠悠照暮春兰亭修禊在斯晨不须县尹前驱去自有随车雨洗尘【坐间得雨】
寻花问柳到村扉叶暗槟榔昼影移从此山翁频倒载严池今胜习家池
癸亥上元余谪藤江是时初开乐禁人意欣欣吴元预作纪事二絶颇入风雅戏和其韵
曾见端门万炬灯天街追逐少年行如今老病惟贪睡懒向州衙看乐棚
再闻韶乐共欣然太守推行诏墨鲜山郡莫嫌娼女拙嫁他蜑户已多年
次韵康守通幽亭三絶
篔簹脱箨已穿林袅露搓烟藓径深宴坐蒲团空寂处一声啼鸟故相侵
风卷千梢偃斾旌杖藜徐步到幽亭他年持节重游地父老争看旧使星
吏散庭空絶往还焚香默坐似居山新诗改罢重搔首自拾堦前笋箨斑
端居无以遣兴偶成三小诗仍用前韵呈元夀会元二公
桄榔涩勒易成林午枕萧然一榻深春半已无桃杏在夜深惟有月华侵
摇摇北望动心旌老病聊依泂酌亭时有小兵来涤砚清泉一掬冷涵星
流转南来未放还此身忽到海中山临池顾影聊娱戏懒把青铜照鬓斑
十月二十二日纵步至教谕谢君所居爱其幽胜而庭植道源诸友见寻烹茗奕棊小酌而归因成二絶句
城隅诘曲趂溪斜遥望青帘认酒家行过小桥沙路尽忽逢菡萏一池花
归来庭院欲栖鸦冷落谁怜副使家独向小园行欲遍篱边黄菊有残花
十月三十天气重隂门巷萧然乏酒不能招客隣人酿酒适熟而梁军判周主簿芋学録不约而至洗盏更酌喜而成诗以示坐客
火冷灯青正寂寥夜寒风劲酒香飘隔墙知是隣醅熟踏雨沾泥不待招
昨以酒熟隣士皆来戏作小诗而国干和章独未至今日天气温和再成鄙句促之
朝来风静冻云消帘静窗明瓦不飘鸦叫三声乾鹊喜【南人谚云鸦叫三声酒食不停魏介然云】故应知我有嘉招
星河湛湛夜寥寥闭户微闻麝篆飘况有南隣爱酒伴兴来不假楚辞招
五月望日市无鱼肉老庖撷园蔬杂以杞菊作羮气味甚珍戏成小诗适梁军判送酒头来并成三絶谢之
旋撷园蔬二寸长牙龈脆响菊苖香欲招隣友同来啜恐被鷄豚越短墙【小说有郡守携具访一山人是夕寤惊云谁令羊羣践我菜圃也】疎帘冉冉度茶香日午谁陪竹户凉陋巷箪瓢巳清絶更将诗句搅空肠
麴米新篘只隔墙西风吹过酒头香故知王母怜愁独烦送瑶池九醖觞【国干送酒】
新年杂兴十首
春潮和雨没平沙沙岸疎篱尽酒家北客惯寻寒食路不知人日已无花
海邦人日似深春篱外桃花半不存自要杖藜闲信步蹇驴牵去繋榕根
红蕉栏畔小池塘山雨添花映短墙自是氷霜元不到浮花那解傲氷霜
独酌怡然万虑平夕阳窗牖喜新晴矮牀睡稳谁呼觉只有幽禽一两声
世事悠悠委逝波六年归梦寄南柯北来莫怪音书断衡岳元无雁字过
信是闲中日月迟颓然那惜寸隂移消磨永昼非无术?手旁观数局棋
萧然一榻本无尘转物庵中老病身江上桃花空记面不如啼鸟解留春
负郭幽居一味清残花寂寂水泠泠夜深宴坐无灯火卷起疎帘月满庭
佳节无人共一尊荧荧灯火雨昏昏凭谁与唤烟霞伴直上罗浮看上元
去国频经旷荡恩新年犹寄海南村掇移妙境非难事直使心超不二门
秋日杂咏十首
三载幽栖养性灵焚香默坐万缘轻空庭野草萋萋碧更觉秋来少送迎
抄罢唐诗笔暂停不将奇字问添丁郊垧秋半无炎暑净拂明窗读道经
风露萧萧月欲沈方池水静影横参何人睡觉来陪我更取金荷潋灔斟【八月十四夜四皷】
招呼佳侣暂忘形夜久金茎露欲零风卷晴云时点缀未妨华月上青冥【中秋招隣士小酌】
海滨三度过中秋雨横无因到庾楼万里无尘今夕月不须携客上罗浮
沙路微行到懒窠晚风斜日满烟萝焚香坐久疑无路忽见帆樯竹外过【道人了然卓庵号懒窠】
杖策寻幽路欲迷华鬘椎髻杂生黎空阶秋晚无霜叶自把清诗竹上题
老去忘情不厌闲酒杯诗轴最相关篱边知是重阳近萸实微红菊蘂斑
天南谁把尺书传老眼经秋自不眠皷角声回窗未掩可堪残月到牀前
可笑余生习气纒时时吟咏偶盈编心闲身老趋平淡不是新来效乐天
赠传神陈生
直缀还绦岸幅巾三年海外见来频鬓髯若为添霜雪始觉衰容更逼真
列之告别为之怅然小诗送别
小桥西巷每徜徉忽趂南风返故乡旋汲双泉烹日铸从今谁共北窗凉
小诗送孟坚北归
汝到家中暂喜欢倚门慈母问平安举头便见天边月莫作千山万水看
已已二月三日晚食罢步至林氏园了然道人新筑小亭爱其閴寂独坐久之白上人来出门又逢魏子归而写之以诗偶翻旧藁见之恍然因书以示庭植
新筑茅亭涩勒间蒲团坐久欲忘还道人应供归来晚只有野僧相伴闲
夕照穿林暮霭收出门忽见月如鈎幽人曳杖来寻伴一笑能令万虑休
书尾寄六十五侄孟容
转物庵中一老人十年岭峤且藏身黎山万叠波千顷心镜孤圆月一轮
双泉亭
予自甲子春再贬琼山寓居双泉首尾六载稍葺治之结亭泉上甃以青石可百年南游昌化留小诗亭中
甃石流沟汲愈新秋无落叶旱无尘他年莫忘痴顽老曾是双泉旧主人
陈氏面北小亭远依林壑下瞰长江主人每醉卧其下叹羡不足戏留小诗云
赫日晓林起瘴烟小亭风景独萧然门前剥啄须轻手窗下幽人正醉眠
十一月二十八日陈令分寄梅花数枝为赋两絶句
幽香偏许夜深闻冷蘂从来水外村南地恨无霜雪伴独将孤影照黄昏
一枝淡静玉无痕便觉萧娘气味村旋汲清泉滋蓓蕾小窗留待月微昏
二子继韵复赋二首
香超薝卜断知闻穷腊开花处处村应笑多姿桃杏俗更嫌贪睡海棠昏
城上胡笳枕上闻却愁羌笛起孤村氷容不入丹青手玉骨那忧瘴雾昏
文昌陈令寄龙眼甚富
不羡蒲萄马乳寒品流须着荔支间幽人顿觉空囊富合浦明珠一夜还
儋耳病起偶题
病骨支离睡半醒雨余芳草入帘青焚香隐几无人到读尽黄庭一卷经
黎人二首
褰帷露冕更停轮渺渺旌麾入瘴云异境尽凭诗写去郡僚争喜得新闻
桄榔林里便为家白首那曾识使华莫说蛮村与黎洞郡人观覩亦咨嗟
春日偶题
庵後疎篱蔓碧花庵前榕叶晚藏鸦阶前草长苔痕满装出儋州副使家
海外实未尝见梅为赋一絶
春日追游载酒堂名园疑有野梅芳篱边水畔无寻处只向风前认暗香
德举予丱角友生也书来寄三小诗并示杜门圆妙方指趣深远因次韵为谢仍寄出门散方亦反招隐之义也兼示商叟一笑【出门散方别见】
杜门一法有深机胜把玄关叩祖师覆罢忘忧还独酌免陪歌酒免论棊
老野狐
琼士吴志寜居城之东北隅深居简出若素隐者已而来儋耳托言学易且云愿见异人予始甚嘉之已而乃闻与一老妇游一日坐间为陈守所诘惭沮不自安夜半挈之而遁戏作此诗欲追寄之不及
变化形容似老儒南来权作白髭须祗应坐上无鹰犬走作人间老野狐
中春之初与诸友游黎氏园荆华赠予桃花一枝归置瓶中连日不凋因成两絶示同行且令同赋
桄榔林里见桃花正似罗帏翠幕遮老去已无篸髻梦净瓶归挿一枝斜
竹外篱边映柳条一枝纎软更妖娆似知摩诘愁无伴留向书窗不忍凋
庖人宋奕请告往琼般家怪久不至闻已设厨矣戏赠朱推
市无鱼肉?无烟晨起斋厨每索然欲识先生真乐地饭蔬饮水曲肱眠
感松
海外独昌化宜松父老云往年自报恩寺西行皆松柏林也州县无禁约邦人折以为薪根节坚润者以为明今惟十里外尚有之三十年後无复种矣感之作三小诗题之寺殿柱中以劝郡人有知者庶其少弭乎
瑟瑟声微冉冉香炎天瘴海变清凉从今莫遣儿童斫留取浓隂庇一方
根盘厚地干参天护养龙髯几百年忍把斧斤频剪伐坐令鳞甲化非烟
每忆西湖九里松眼明忽见紫髯翁隐居庭院多栽种为爱笙箫逓晚风【陶隐居喜听吹笙特爱松风庭院皆植松每闻其响欣然为乐】昌化肉不常得予蔬食已惯每闻有猪则召一二友生同饭月不过二三四月二日闻有猪亟令召三职事
顔乐箪瓢孔饭蔬先生休叹食无鱼小兵知我须招客市上今晨报有猪
予三贬而至儋耳又复二年平生习气扫除殆尽海外去国万里士民不知朝廷事免议朝政惟是里巷之间是非曲直偶及之入于耳中有如秽物置之宝器自今客至惟经史禅悦道家养生之说乃所乐闻其余非已所预者可付之一默并成小诗以述已意云
庵中宴坐户长扃皷瑟吟诗乐性灵客至不妨谈道妙儒书释典及仙经
戊辰冬与隣士纵步至吴由道书会所课诸生作梅花诗以先字为韵戏成一絶句後三年由道来昌化索前作复次韵三首并前诗赠之
氷容幽胜肯争妍独树亭亭近水边不但色香俱第一品流宜占百花先
清影扶疎晚更妍每教移植小池边一枝独守凌寒操肯与羣花较後先
月娥姑射妬清妍白髪羞将挿鬓边冷艶独排残腊破孤芳长占小桃先
陈渭老今夕开阁诚为盛事戏成二小诗以侑坐客
酿成春瓮胜玻璃旋压真珠味更奇饮客莫辞今夕醉黄河清後卒无期
长堤杨柳映门垂南北行人认酒旗坐上饮流须强醉休将河水较醇醨
行潘峒诸村爱其岩壑之胜田畴之美因成小
诗
烟市云中自一墟幽花夹道路萦纡无人与写岩峦胜聊展营丘半幅图【予离藤日李子从惠李成山水】
村落家家社酒香杂花开尽緑隂凉山畦是处田畴美时有归牛待夕阳
元发惠鸣鷄
尘榻昏昏睡未醒床头腷膞老鷄声年来学道多晨起免听城头画角清
朱冠玄臆气横秋得食相呼饱即休语默从来有程度不妨风雨夜飕飕
客惠予早鸣晚鸣二鷄各赋一絶
远和城头角调清隣鷄寂默尚无声幽人底事偏嫌汝惊断归乡梦不成【早鸣】
长庚东出月沉西饱粟贪眠尚稳栖却笑城乌自多事更筹未急已先啼【晚鸣】
反舌
喧喧木杪弄新晴羁枕惊回梦不成任是舌端能百啭园林春尽寂无声
谢文孺寄三接丹岐伯言人各有百二十岁之夀其多夭折者声色害之也如醉後入房等三事皆促夀命之目予来年八十若服此得终其天年道人之遗也
三接灵丹古所传扶危起死胜神仙衰顔全藉刀圭力少驻人间四十年
予谪海外久矣蒙恩徙郴所寓适与苏仙隣暇日携儿徜徉历览遗集因阅本传不载致仙之因特以事母尽孝行耳自古仙真得道如吴真人之流未有不由此而致者世人不知出此多弃遗父母入深山穷谷中父母冻饿不恤也以此求道去仙远矣因成二小诗题之壁间庶亦少警欲学道而忘其亲者
打包行脚为寻真偶与苏仙作近隣万里移来今有伴叩门时许访幽人
不须辛苦学神仙九转功成亦偶然但向闺门躬孝行会须白日上青天
题义郴传神赞
平生疾恶不量力指佞击奸期屏迹流落南荒二十年更无一点烟尘色
诗余
李公伯纪寄示水调一阕咏叹李太白词采秀发然予於太白窃有恨焉因以渊明为答【水调歌头】
元亮赋归去富贵比浮云常於閙里端的认得主和宾肯羡当年轩冕时引壶觞独酌一笑落冠巾园圃日成趣桃李几番春　揖清风追往躅事如新遗编讽咏歛袵千载友斯人君爱谪仙风调我恨楼船迫胁终污永王璘何似北窗下寂寞可栖神
清明俯近感叹偶成寄子贱舍人【前调】
自笑客行久新火起新烟园林春半风煖花落柳飞绵坐想稽山佳处贺老门前湖水欹侧钓鱼船何事成淹泊流转海南边　水中影镜中像漫留连此心未住赢得忧患苦相纒行尽荒烟蛮瘴深入维那境界参透祖师禅宴坐超三际潇洒任吾年
昌化郡长桥词
昌化郡城之北长桥跨江风月之夕气象甚胜庚午八月望夜士友悉赴郡会杖策独游颇怀平生故人作水调歌以自释予自长年粗闻养生之说放逐以来又得司马子微叙王屋山清虚洞所刻坐忘论一篇因得专意宴坐心息相依虽不敢仰希乔松之夀度未即死庶有会合之期【前调】
独步长桥上今夕是中秋羣黎怪我何事流转古儋州风定潮平如练云散月明如昼孤兴在扁舟笑尽一杯酒水调杂蛮讴　少年塲金兰契尽白头相望万里悲我已是十年流晚遇玉霄仙子授我王屋奇书归路指蓬丘不用乘风御八极可神游
过桐江经严濑慨然有感予方力丐宫祠有终焉之志因和致道水调歌头呈子我行简
兵气暗吴楚江汉久凄凉当年俊杰安在酌酒酹严光南顾豺狼吞噬北望中原板荡矫首讯穹苍归去谢宾友客路饱风霜　闭柴扉窥千载考三皇兰亭胜处依旧流水遶修篁傍有湖光千顷时泛扁舟一叶啸傲水云乡寄语骑鲸客何事返南荒
重九日宴琼台【南歌子】
佳节多离恨难逢笑口开使君携客上层台不用篱边凝望白衣来　且看花经眼休辞酒满杯玉人低唱管弦催归去琐窗无梦月徘徊
民先兄寄野花数枝状似蓼而丛生夜置几案幽香袭人戏成一阕【前调】
南圃秋香过东篱菊未英蓼花无数满寒汀中有一枝纎软吐微馨　被冷沈烟细灯青梦不成皎如明月入窗棂天女维摩相对两忘情
甲子中秋微雨闻施君家宴戏赠【临江仙】
画栋朱楼凌缥缈全家住在层城中秋风露助凄清香凝燕寝遮莫下帘旌　佳节喜逢今夕月後房重按新声姮娥端解妬娉婷微云点缀不放十分明
客赠梅花一枝香色奇絶为赋此词【减字木兰花】
芳心一点瘴雾难侵尘不染冷淡谁看月转霜林怯夜寒　一枝孤静梦破小窗曾记省烛影参差脉脉还如背立时
符昌言写寄朱胡梅词酬唱语皆不凡因次其韵【念奴娇】
榕林叶暗见一枝独与霜华争白写我精神惟赖有潇洒西湖词客玉骨清羸氷容冷落似恨关山隔蛮烟侵妬未应减动肌雪　幽梦时遶芳枝夜寒谁见我身为蝴蝶抱蘂窥丛惊睡觉窗影横斜和月谢馆池边松风亭下忍使香消歇多情饶恨算应天解磨折【松风亭见东坡梅诗】
琼台元夕次太守韵
危阁临流渺沧波万顷涌出氷轮星河澹天衢迥絶纎尘琼楼玉馆徧人间水月精神清江瘴海乘流处处分身邦侯盛集嘉宾有香风缥缈和气氤氲华灯耀绮席
竞笑语烘春窥帘映牖眷素娥偏顾幽人空怅望通明观阙遥瞻一朶红云
逢时使君出示所作送春佳词引楚襄事因次其韵【鹧鸪天】
踏舞贪看赤脚娘送春春去莫悲伤飞花逐水归何处落絮沾泥不解狂　都是醉任飞扬百年三万六千塲使君亲按新歌舞魂梦相逢笑楚襄
陈逢时置酒宾燕堂仍携爱姬晚值雨作见示佳词辄次眼儿媚韵
漠漠春隂人似雾那用绣帘垂不道持杯是阿谁须倒金罍　人世浑如天上月离合比盈亏冒雨须来带雨归神女解相随
予顷在琼山见桃李甚盛但腊月已开尽三春未尝见桃花每以为恨今岁寓昌江二月三日与客游黎氏园偶见桃花一枝羊君荆华折以见赠恍然如逢故人归揷净瓶中累日不凋予既作二小诗同行皆属和忽忆吾乡桃花坞之盛每至花发乡中人多醵会往游醉後歌呼今岂复得缅怀畴昔不无感叹因成长短句寄商叟德矩二友若悟此空华即不复以存没介怀也【渔家傲】
海外无寒花发早一枝不忍簪风帽归揷净瓶花转好维摩老年来却被花枝恼　忽忆故乡花满道狂歌痛饮俱年少桃坞花开如野烧都醉倒花深往往眠芳草
[集部,别集类,南宋建炎至德佑,庄简集]

[book_title]卷八
钦定四库全书
庄简集卷八　　　　　　　宋　李光　撰奏议
乞开言路劄子
臣闻帝王之美莫大於询谋治安之时尤先於警戒历观前代有为之君虽聪明有余而切直之言不絶於耳虽天下大治而几微之慎不忘於怀恭惟皇帝陛下以睿知寛仁之资膺祖宗积累隆平之业劳心求治几三十年华夏乂安天地交泰符瑞之应史不絶书所谓太平盈成之期实在今日陛下所当忧勤宵旰虚已以聼纳羣臣所宜精白勉励夙夜以进戒而近岁以来士大夫狃於因循宴安宠禄謟佞成风至妄引荀卿有聼从无谏争之说以杜塞言路多士盈庭莫敢开说是陛下有容纳之德而羣臣进拒絶之计朝政之阙失臣下之奸邪生民之利病海内之休戚何由尽闻乎古人有言曰堂上远於百里堂下远於千里门庭远於万里盖言壅隔之祸深也臣愚伏望陛下博延羣臣明诏天下广衆正之路开不讳之门使忠良謇谔之士有所规益而谠言进倾邪谗巧之徒不得壅蔽而下情通实天下幸甚取进止
论百姓失业劄子
臣闻尧舜在上天下无穷人文王之民无冻馁者盖国以民为本而民以食为天自古贤圣之君莫不贵农重谷以裕天下一夫不耕或受之饥一女不织或受之寒饥寒并至而能不为奸邪者鲜矣仰惟陛下临御海?躬修节俭以安百姓涵养生息如天地之无不覆载雨露之无不润泽每发德音下明诏未尝不以寛恤为先怀生之属罔不欣戴可谓治极乎尧舜而恩深於文王好生之德浃肌肤沦骨髓矣迩者朝廷稍务损益时政以适厥中而奉承之吏用意过当不复推广陛下仁民爱物之心贪残苛暴公肆掊敛百姓嗷嗷失业者衆监司守宰坐视流亡恬不加恤强者结集为寇盗弱者转徙乎沟壑是致辇毂之下匄者日滋号呼呻吟枕藉道路此陛下耳目所及至近而易察者然且壅隔而不尽闻况四方万里之外乎深恐怨嗟之声干戾隂阳聚为祲厉伤害和气臣愚伏望陛下流寛大之泽抑烦苛之吏申勅诸路提举常平官或间遣信使以廵抚四方延问民所疾苦蠲逋负省徭役以仰副陛下爱育元元之意实天下幸甚取进止
辞免除右司谏状
臣准东上阁门告报已降告命除臣右司谏臣闻命震惊罔知所措伏念臣资性朴愚学术荒落方陛下初登宝位开广言路褒直尽下之时宜得方正忠謇之士置在左右拾遗补阙庶有禆益如臣庸妄风节无闻倘或冒居实累初政伏望陛下察臣诚悃非敢矫饰追寝成命别除臣一职合入差遣庶安愚分所有告命未敢只受谨具状奏闻伏候勅旨
论梁师成劄子
臣伏覩敌骑内侵需索犒军金银陛下以宗社生灵为重屈意求和上自乘舆服御宗庙器皿下至民间首饰之物拘收殆尽大臣戚里之家不免直取独未闻宦官能体陛下忧劳之意者近年以来宦官用事或殖货利或治宫室或开拓边境或进退臣僚皆能窃弄威权以厚自封殖此陛下耳目所及不复缕陈其专权擅势桀黠尤甚者莫如梁师成师成用事日久能作威福计其家赀无与为比当此危急之时独不在直取之数臣窃惑之臣谨按师成出入禁掖踰二十年罪恶贯盈不可悉数方蔡京王黼相继用事朝纲隳坏贿赂公行奸邪朋附而为之用忠贤摈斥而不得进师成与之缔交关通表里蒙蔽引用浮薄布满中外依凭城社玷辱圣朝以至海内怨嗟养成今日之患迹其罪恶久合诛锄方陛下践阼之初圣政日新一时憸人咸知退缩而师成俨然居中执政大臣虑其狡狯多计恐一旦复得进用莫敢动揺伏望陛下断自渊衷以师成付有司籍其家赀穷究奸慝以正典刑因以风厉党类庶有惩革实天下幸甚取进止
言蔡京章疏不系阶分析状
臣凖尚书劄子二月二十二日奉圣旨言蔡京章疏柳约李某不曾系阶令分析闻奏者臣闻命震惊罔知所措臣昨於今年正月二十四日供职至二月初三日入局忽报台谏官上殿臣方惊疑询问同列据司谏李会正言师骥云初二日晩有急速公事乞对缘臣是日早出不暇相率既未得班次至初三日只将侍御史孙觌论列蔡京文字列衔同上即不曾聚议及报臣知委臣是时供职未及旬日正当朝廷多事之际敌骑未退臣尝按梁师成罪恶首以蔡京王黼缔交关通表里蒙蔽为说然臣後来不曾再有弹奏臣实失职虽天度包荒未即罢斥在臣愚分诚不自安臣见居家待罪伏望圣慈解臣言职以厌公议
论内臣梁永劄子
臣访闻高品梁永等昨因宣和七年十二月差充伴送金国囘谢番编栏官沿路作过挫辱守令殴击顿司恣横不法及取受过钱物每名不下一千五六百贯送大理寺根勘各系赃罪流在案该大赦原罪凖律诸以赃入罪正物见在者还官其已费用者死及配流勿追余皆追之今永等所配虽已该赦有追到赃物见在大理寺赃罚库永既释放却计会内侍省差权大理寺监门节次将劄子求嘱本寺少卿请出元追到赃物臣契勘永既因罪追摄下寺根勘於本寺官已有妨嫌况赃物在库未经户部拘收遂敢一面请领显属违法欲望圣慈令户部日下将上项已追到赃物重别估定价例除已纳足所犯赃外其余恐合给还仍乞罢本人见权监门庶免奸弊取进止
乞罢李彦辟官劄子
臣近奉圣旨专委臣看详京东西两路系李彦辟置西城所害民之官并合放罢臣今契勘两路州县官系御笔内降圣旨除授之人其为员数尚多吏部不肯着实供具若尽行放罢其间却致枉滥臣今欲将监司知通元系圣旨司録已下元系吏部注授别无害民显迹并且存留外其余并乞放罢取进止
论邓雍劄子
臣伏覩近降指挥今之尚书侍郎异日宰执之选也都省所接词诉分送六曹与决施行陛下责任之意可谓重且专矣则居是职者非得天下英伟豪杰之士智识才器足以当异时辅弼之选者曷宜任此哉臣谨按吏部侍郎邓雍不学无术世济奸邪其父洵武任枢密使因缘请托特许赴殿试关通近幸猥中科目滥厠从列帷薄荒秽士大夫目为艳班兼雍不晓吏事又欲废法任情专受请托选人关陞改官意所欲与虽郎官执条例以进辄遭诟詈人材猥下趣操颇僻不足汚天官之选伏望圣慈特赐罢黜施行庶厌公议取进止
论邓雍第二劄子
臣伏见近年以来嬖幸用事奸邪擅权贤否混淆是非颠倒世家之子布满要涂渎乱朝纲莫斯为甚臣谨按前吏部侍郎邓雍专以便僻侧媚躐取要官初无学术而使之特赴殿试不知古今而使之猥厠经筵帷薄不修踪迹丑秽士林传播以为笑谈今虽罢遣尚仍旧职玷高华之选实於公议有所未允伏望特出睿断早赐褫夺职名投置闲散庶几圣朝名器不以假人且絶奸邪觊觎之路实天下幸甚取进止
乞追究王蕃召姚古劄子
臣等伏见朝廷自闻金人入境即差王蕃姚古充京畿四面制置使今姚古未闻来期王蕃统领禁兵避敌远遁不知所在京畿诸邑及近京州县例被刦掠道路不通都城闭关多日民间百物窘乏人情忧惧欲乞先次选差将兵分屯城外以御他寇仍开南城一面门多差将兵讥察守御以通往来仍乞差官趣召姚古追究王蕃所在取进止
论吴镗劄子
臣闻重刑再覆国之常典唐太宗每决一囚必三令五覆盖所以重人命也访闻元丰库受纳金银一项百姓王宜纳金五十两贴司李元亨上历误作五两当日有提领官吴镗到库点检系胥长刘铎即时以元数执覆取钞呈验发觉讫元金见在李元亨畏罪逃窜吴镗不曾送所司根勘一面申奏取旨便将监官降官刘铎贷命杖脊刺配沙门岛虽已蒙改正其吴镗并无行遣臣谨按镗本市井小人狡狯反覆自来謟事权幸不一二年致身从槖今来为见大臣收簇金银急於傅会遂致废法任情欺罔聪聼衆论藉藉咸谓枉滥实累陛下始初清明之政伏望圣慈矜怜无辜将镗重行窜斥非独为小人之戒亦以仰副陛下钦恤之意取进止
论曾纡等劄子
臣惟国家之兴圣圣相授专务爱育元元以固邦本而四海之广所与共治以惠养斯民者尤在於守令监司之职委以刺举实外台耳目之寄专以按察州县者也其任顾不重哉伏自陛下即位以来号召天下豪杰之士聚之朝廷而贪污不法之吏多在外服或倚势作威或倚法虐下诛求掊敛靡有艺极使远方之民无所申诉朝廷何赖焉臣伏见江西转运曾纡福建转运赵岸唐绩提举市舶张佑提举广东香盐黄昌衡府界提举常平陆棠皆缘交结权幸以躐取名位邪佞凶狡素无亷声皆不足以当一道之寄岸绩远任福建漕臣朝廷近差陈磷等为代遂通贿赂於梁师成以造茶为名不肯离任佑本泉州大商今市舶廨治乃在泉州背公营私何往不可近闻营造第宅尽令属邑科买材木赃污不法一方之民咸受其弊昌衡棠皆奴事朱勔昌衡顷知秀州华亭县抑勒人户依等第科买白鹤每只至有百余千者自秀至苏花石珍禽络绎不絶遂就除本州通判益肆掊取东南之民莫不愤怨棠知平江府长洲县专一勾当朱勔家事民间讼牒悉委佐官平江地濒太湖勔田产尽在长洲县多被水患民间不肯承佃棠既为抑勒上户佃种稍不承认即枷项送狱既承之後永无脱期至破家荡产卖妻鬻子犹监锢不已良民妻女稍有姿色者必多方鈎致百姓田园号为膏腴者必竭力攘取以搜寻奇玩而发人笼箧者有之以访求古物而掘人冢墓者有之纡故相布之子因謟事宦官进职赐带顷任楚州及镇江府通判皆以本州娼女自随替罢挈之而去帷薄荒秽父子聚麀尤为清议之所不容伏望圣慈特降睿旨尽行窜斥以正刑书仍乞精择廉干修洁素有风力之人以充监司之选庶几朝廷惠泽得以下究细民疾苦得以上闻仰副陛下勤恤民隐之意天下幸甚取进止
乞奉迎上皇劄子
臣闻唐明皇避寇幸蜀肃宗即位灵武及二京平李泌为羣臣通奏具言天子思恋晨昏请促还以就孝养若泌者可谓善处人父子之间矣恭惟陛下天性仁孝伏自上皇东幸暴露日夜忧思至避殿减膳不遑寜处羣臣士庶莫不知之而军兴之际朝廷多事道路隔絶臣恐陛下至意未能感通而奸邪之人易成间隙以上贻宗庙之忧下为羣臣之祸治乱之原安危之机尽在於是臣愚伏望陛下亲降诏旨令三省枢密院集两省台谏官合议奉迎上皇典礼使陛下大孝之美纯粹光显过於未登大位之时实天下幸甚取进止
论内臣邓珙等状
臣恭惟道君太上皇帝仓卒南征暴露野次陛下忧惧不知所为金人退师之翌日遣使问安又择见任执政为奉迎使陛下东向临遣於庭令所至赏犒随行将士抚谕行宫使已下令扈从以必上皇之归孝思至矣且命宗室父老迎谒近甸亦既越旬未闻属车之音羣臣士庶不能无私忧者以羣小人在侧耳臣访问随行内侍其间颇有谗邪之人造饰奸言欲以离间陛下父子以龙德为隘而进西幸之策使陛下以天下之大而不能安其亲挟此为奸何所不至此诚社稷之深忧也臣愿陛下择其尤甚者行遣一二其往来京城踪迹诡秘如邓珙者传播诏书以惑衆聼如刘奭者妄议朝政不循分守如徐霁者朋附道流凶恶稔着如董舜贤者李琮梁师彦之隂怀反侧任钧冯彦石如冈之素着凶豪凡此数人皆工谗善佞小人之桀黠者也自知过失既多畏陛下之严恐一旦有所不容是以日夜闚觇构间百端不可不虑臣愚伏望陛下遣使躬禀上皇将此数人重行窜斥别选老成端愿之人以充上皇扫除之役庶几小人不敢牵制行宫既复二圣重欢实天下庆幸
论宋?劄子
臣等伏见新除发运副使宋?憸佞庸狡专事反覆蚤缔交於王黼复聨姻於蔡攸叨窃宠荣积有过恶朝廷近者再除?发运使臣等谓陛下濶略往愆责以後效未敢论列今乃闻?包藏祸心覆出为恶撰造不根之语胁持上下欲以离间陛下父子之爱物论恟恟莫不疑骇伏望陛下断自渊衷早赐窜逐以厌公论取进止【三月三十日奉圣旨宋?落职与在外宫祠】
论明节皇后不当立忌状
臣准西上合门关凖太常寺关今年迎奉道君太上皇帝若在四月二日到京缘当日系明节皇后忌辰合分定奉迎及行香官者臣尝考求典礼明节皇后不当立忌昨缘太常少卿林震率意迎合妄援温成故事为明节皇后立忌因以为例不复讨论遂使圣朝着非礼之举贻讥後世不可不革窃详忌日之制罢乐废务修斋行香皆子孙致其追慕之诚五季之乱可谓无礼法矣周世宗宣懿皇后入庙议者犹以太后在上疑祔庙之後立忌非便嘉佑中言者以久雨隂沴宗庙之礼恐有未顺且谓城南立温成庙四时祭享并同太庙之礼盖当时有司失於讲求商宗遭变饬已思咎祖已训以典祀无丰於昵况以嬖宠列於秩祀非所以享天心奉宗庙之意也熙寜中有司议改温成庙为祠殿岁时遣宫臣行事忌日斋祭并合废罢识者是之今陛下初嗣历服宜大正始之时宗庙国之大事伏望圣慈下有司讨论典礼务合中制所有明节忌辰乞且依温成故事罢百官奉慰行香止令内臣就祠殿行事荐以常馔庶合典礼谨録奉闻伏候勅旨
论制国用劄子
臣伏覩祖宗之制天下财谷悉总於三司非条例有定数不敢擅支朝廷知其大数量入为出故能仓廪充溢用度有余近年以来政出多门法度寖弛户部既不得总天下财赋朝廷亦无缘尽知钱谷大数侵支互用不可几察名为应奉御前其实般入私室东南财赋尽於朱勔西北财赋困於李彦天下根本之财竭於蔡京王黼自徐铸蒋彛为常平司官何渐为茶马司官张琬徐惕燕瑛为市舶官应安道朱彦美王子献王复为转运司官胡直孺卢宗原为发运使王仲闳胡邃为提点刑狱宋诲为香盐官刘寄吕岯毛孝立为盐司属官天下财赋尽归权幸之家小人乘时无复忌惮今所至匮竭公家无半年之储百姓无旬日之积加之兵兴府库金帛散用将尽此乃国用危急之时所谓理财经久之术不可不虑伏望遵依祖宗故事使三省枢密院通知兵民财利大计与户部量一岁出入以制国用仍乞精择健吏通知财计者置司驱磨诸路应干钱物往来移用过及见在之数其官吏各量添俸给课以功限为之赏罚或专遣使命就所至勾集诸司人吏驱磨庶几利源归一而天下财用可得而理矣取进止
论三镇亲王劄子
臣闻春秋之义许外国者不一而足顔师古曰节制之不皆称其所求也臣伏覩金人恃衆凌犯邀求无艺陛下天度包荒不爱重宝不惜土地又遣亲王大臣为质卑辞厚礼惟恐少失其意待之可谓尽矣而贪婪无厌诡诈难测近者载遣使人复以亲王大臣都尉为请无礼亦甚矣臣职在谏垣连日伺候班次未蒙引对退伏维念上皇在东南陛下阙晨昏之养未有以慰其意今连遣二子入不测之敌无乃伤父子之情乎况肃王孱弱置之军中万一暴露感疾陛下有杀弟之名又三镇者皆天下劲兵处太祖太宗百战乃得之一旦举以予人陛下为人子孙嗣守大业使两路生灵无故?没尚何以为国乎此又不可之大者夫城下之盟诸侯之所深耻以国家全盛之势四海九州之广勤王之师不絶於道伏望陛下明诏将相大臣别议攻守之策仍乞间道遣使檄河东河北两路尽发强壮策应首尾掩击天地助顺必成大功臣无任忠愤激切之至
论土豪乞依战功补授劄子
臣伏见河北河东路宣抚副使李弥大申乞初等不理选限官诰一百道欲以召募土豪此必弥大窥见朝廷不肯假借且惧招权之嫌故其所乞不敢过当又能为陛下吝惜名器志虽可嘉臣窃聼外议以为方今多事之际正藉捐躯死难之士使真有土豪能纠率勇士扞御边方恐非虚名所能招致指挥一下闻者窃笑伏自陛下即位以来罢花石之冗费斥应奉之邪涂滥恩僭赏所省已不赀矣夺彼与此孰得孰失况今太原危急边境绎骚此正拔士卒为将帅之时所有应缘召募首领合与官人并乞作战功补授庶几人人乐从应募必衆取进止
辞免除侍御史劄子
臣闻命震惊莫知所措伏念臣承学浅陋赋性迂愚比者伏蒙陛下擢寘谏垣日月未几曾无古人正色献替之効莫副陛下虚怀聼纳之勤腼顔尸禄日俟罪谴敢图误奨更践台端况今多事之际士论未一民论未孚非智识议论足以禆益政体刚方谅直足以纠正官邪曷可仰副陛下责任之意如臣妄庸猥被简拔恩私过厚职任难胜退自省循安敢冒处伏望陛下察臣诚悃追寝成命别除一闲慢差遣庶安愚分臣无任激切屏营之至谨具状奏闻伏候勅旨
再辞免侍御史劄子
臣近蒙恩除侍御史寻具状辞免圣恩深厚未赐矜从非臣捐躯所能报称而义有未安不能但已须至频渎渊聼伏念臣出自寒乡踪迹孤远历官州县踰二十年风节无闻志气凋落兹者伏遇陛下龙飞首擢谏列询事考言曾无?埃可以上禆圣政之万一方怀忧畏日俟谴呵岂敢躐处要路以冒不次之宠况陛下初嗣大政当扰攘之时避殿减膳躬自贬损忧劳备至而德意未孚於国人播告虽修而实利未及於天下羣嚣諠閧权柄下移遂使人主之威福朝廷之纪纲几无以自立复以畏避相先莫敢任责而臣人微望轻乃於斯时身任言责横当风波实恐无以称塞上辜陛下委寄之意伏望圣慈察臣情辞非出矫伪别移一闲慢去处庶可勉策驽短随事补报臣不胜哀祈激切之至取进止
论体究姚古等劄子
臣准朝旨差往河东路体究姚古已下统制官不进兵等事系干重密合先次取会因依次第看详体究诣实窃虑古等却作因粮道不继别以私说囬报虽未明虚实理合体究的实恐临时有妨施行其前项事若干涉监司州县等处即未审合与不合一就体究伏望圣旨详酌施行如蒙许一就体究即乞特降处分付臣照会所有应干今来体究公事合关报臣事节并乞依已降指挥不得下司所贵慎密不致漏露取进止【五月一日三省枢密院同奉圣旨河东诸统制官内有逗遛不进者其姚古不能节制以军法从事致久未成功姚古可落检校官罢节钺与承宣使依旧河东制置使其统制官差侍御史李某前去体究逗遛尤甚者械送赴阙取旨李某令东上阁门今月二日引见上殿讫疾速起发仍不下司有劄付李侍御靖康元年五月一日押已而不果行】
论行宫冒赏劄子
臣闻唐德宗狩奉天自发洋州以来百姓进献瓜果欲各与散官陆贽以为不可且曰爵禄天下之公器而国之大柄也惟功勲才德所宜处之夫散官虚名也贽犹力争至数千百言而不已诚以所系者重也臣伏闻上皇东廵州县供馈无阙此乃臣子之常分何足为功兼供馈之物自一毫以上皆行人及坊郭乡村有物力之人非出供馈者之家也供馈愈办则剥民愈深臣访闻其间巧於谋身者多是交结近习纵其请求需索无艺往往缘此得其欢心揄扬赞美逹之上皇遂致增秩赐金行宫如市有再任者有进三官者有召赴都堂审察者恩赏僭滥非散官之比也陛下修明百度抑絶奔竞如此而士大夫冒犯廉隅侥幸苟得如彼况上皇銮舆还阙将士冒行阵突銛锋以卫护社稷者或横尸原野或暴露边陲未闻少加恩典而首及州县猾邪之徒非所以示天下之公也所有巳降迁官进职等指挥伏望圣慈特赐寝罢以安人情臣无任激切待命之至取进止【五月二日奉圣旨上皇经由道路宣力之人可依下项寜陵知县赵子游等各转官有差】
论王氏及元佑之学
臣愚昧朴拙当陛下初政偶承乏擢寘言路每因进对备闻德言未尝不以绍复祖宗法度为说忠臣义士莫不懽欣鼔舞日须德化之成也臣今月十七日入台伏覩三省降到黄牓一道臣寮上言以王安石为名世之学发明要妙着为新经天下学者翕然宗师又言熙寜元丰间内外安平公私充实法令备具赋役均平其意专以王氏之说为是公肆诞谩无复忌惮以陛下圣明未可遽欺既以司马光与安石俱为天下之大贤又云优劣等第自有公论观言者之意必不肯以光为优以安石为劣夫光与安石行事之是非议论之邪正皎若白黑虽儿童走卒粗有知识者莫不知之当熙寜元丰间如韩琦富弼欧阳修之属尚皆无恙安石恶其议已皆指为因循之人摈斥不用卒以愤死恭惟太祖太宗创业之艰难真宗仁宗守成之不易规模宏远矣安石欲尽废祖宗法度则为说曰陛下当制法而不当制於法欲尽逐元老大臣则为说曰陛下当化俗而不当化於俗蔡京兄弟祖述其说五十年间搢绅受祸生灵被害海内流毒而祖宗法度元老大臣扫荡禁锢几无余藴矣幸赖宗庙社稷之灵上皇悔悟以祖宗不拔之基全付陛下今言者又创为熙丰之说以安石为大贤臣恐此论一出流闻四方鼓惑民聼人心一失不可复收非朝廷之福也

[book_title]卷九
钦定四库全书
庄简集卷九　　　　　　　宋　李光　撰奏议
论蔡攸欲潜入都城劄子
臣伏见蔡京父子当国日久窃弄威柄败坏纪纲使朝廷失信于四方至上皇负谤于天下军民怨愤士论沸腾前後臣寮论列非一其它元恶巨奸悉已窜逐独京父子尚迟回近甸未正典刑访闻攸不自引避欲以扈卫行宫为名侥幸入都窃听民言深可忧虑若攸果入都城则百姓必致生变万一惊犯上皇属车之尘则臣坐不预言之罪伏望陛下特降睿旨早赐黜责施行
议太上皇后还宫之仪状
臣近覩礼部关报太上皇后先次还宫陛下屡降德音戒勅有司缮治撷景园易名宁德宫务极闳丽以称崇奉之意使命往来不絶于道陛下每於艰危扰攘之时延见羣臣忧形于色未尝不以暴露为念此於太上皇后可谓无负矣臣闻近日外议藉藉咸谓太上皇后轻信小人之言遣使切责陛下臣在外庭不知何事妄传欲开宣德门入居大内羣臣士庶莫不惶骇以臣料之万无此理设或有之此岂太上皇后保全郑氏之意哉恭惟道君太上皇帝上畏天戒下顺民心以宗庙社稷之重躬行尧舜之事退居潜藩以神器付陛下大内者天子之居神器所在也使无纎芥之嫌陛下欲便温凊之养迎奉入内亦当躬禀上皇下有司讨论典礼如汉唐故事缮营宫室嫔嫱?御严为限隔以防意外之变纵陛下母子慈孝万无他嫌其如左右近习之人怀奸结怨摇动两宫则萧墙之忧不可不虑伏望陛下明诏三省枢密院大臣速议太上皇后还宫之仪以全陛下母子之爱臣不胜激切待命之至
论在京擅离官守人一等科罪劄子
臣窃惟圣主制世御俗之方莫大於赏罚所以行赏罚者莫先於至公古者爵人於朝与衆共之刑人於市与衆弃之明不敢以已之私恩废天下之公议也臣伏见金人内侵都城危逼士大夫委职而去者五十二员近缘臣寮论列有旨令吏部具职位姓名送大理寺根勘约法断罪陛下示天下大公之道可谓尽矣命下之日士论纷然或谓罪同罚异致陛下有失刑之讥大臣负党奸之谤不可不察如卫仲达张劝冯温舒蔡行兄弟皆从官也林虞刘焘袁植皆致仕也在仲达劝则除名勒停虞则追五官除名勒停行兄弟及温舒焘植则置而不问或旋求名目如蔡绩蔡续者或妄托假故如许行宋时者种种奸欺莫究虚实其为擅去官守一也今诈冒者反得轻典孤拙者多陷深文陛下既已付之有司法者天子所与天下公共也原情定罪不容有所轻重况得而私之哉伏望圣慈将大理寺定断到应干逃避臣僚系在去年十二月十七日已後不问有无事故尽作擅去官守一等坐罪庶几公道昭明人言弭息不胜幸甚取进止
论刘延庆等劄子
臣闻易日师出以律否臧凶言治衆而不用法无不凶也故曰将军死绥咫步无却顾望避敌逗挠有刑我艺祖以英武定中原养兵止二十余万惩罚训练一按师律尝曰唐庄宗二十年夹河战争取得天下不能以军法束此辈纵其无厌诚为儿戱朕抚养士卒不吝爵赏犯吾法者惟有劔耳故能南征北伐洒濯氛祲神戈所指无不从志诚御将得其道也臣伏观近年以来将帅之柄付之宦官兵政不修赏罚不严驯致前日敌骑充斥弥漫两河非小变也幸赖宗社之灵陛下神圣得天人之助金人退师宜於此时修军政以耀威棱明赏罚以耸羣听择其悞国生事罪状明白将士怨愤久稽天诛如刘延庆父子者重置典宪以励三军平燕之役延庆提数十万衆当契丹残破之师兵锋未交一夕遁去刍粮器甲委为盗资兵夫枕藉填满坑谷挫损国威莫此为甚金人缘此遂有轻侮中原之意其子光世光国亦皆凶悖专恣傲睨不恭近者金人围守太原事势危急朝廷遣光世赴援既迁延不进反与折氏为仇旋致败衂拥兵奔逃光国顷为陕西提刑陵轹州县五路官属畏其凶焰寻医侍养托故解职者不可胜数今两路用兵防秋在近正藉将士用命以守御边疆以卫护王室如延庆父子蒙国厚恩一门之内建籍正任园地田宅歌童舞女志满意得不复以朝廷大计为念及种师中姚古王元之流皆陛下亲擢元为真定总管师中为河北制置使古为河东制置使委任华重亦复偃蹇自
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>