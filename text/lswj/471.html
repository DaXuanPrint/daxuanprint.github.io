<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,尽言集原序,尽言集巻一,尽言集巻二,尽言集卷三,尽言集巻四,尽言集巻五,尽言集巻六,尽言集巻七,尽言集巻八,尽言集巻九,尽言集巻十,尽言集巻十一,尽言集巻十二,尽言集巻十三,尽言集跋【附録】,尽言集全文在线阅读,尽言集全文在线下载,大玄古籍书库">
<meta name="description" content="奏议集。宋刘安世著。十三卷。《直斋书录解题》、《文献通考》及《宋史·艺文志》皆著录十三卷。安世原有《尽言集》、《元城集》二集,前者收录谏章,后者为文集。《元城集》唯《宋史·艺文志》著录,题《刘安世文集》,久已失传。《尽言集》则因淳熙五年(1178)括苍守梁安世所刻而流布后世。括苍本久无著录,今唯南开大学图书馆藏有清南海孔氏岳雪楼影宋抄本。明有隆庆五年(1571)张佳胤、王叔杲刻本。今通行有《四库全书》本,著录山东巡抚采进本,据《四库全书总目》称即隆庆本。《四部丛刊续编》亦据隆庆本影印。卷首有明隆庆五年石星">
<title>尽言集_刘安世_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">尽言集</span> <br/>
          作者： <span class="inputVal" id="bkauthor">刘安世</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,奏议,完结</span> <br/>
          字数： <span class="inputVal" id="bknum">[book_length]81445</span> <br/>
          说明： <span class="inputVal" id="bkdec">奏议集。宋刘安世著。十三卷。《直斋书录解题》、《文献通考》及《宋史·艺文志》皆著录十三卷。安世原有《尽言集》、《元城集》二集,前者收录谏章,后者为文集。《元城集》唯《宋史·艺文志》著录,题《刘安世文集》,久已失传。《尽言集》则因淳熙五年(1178)括苍守梁安世所刻而流布后世。括苍本久无著录,今唯南开大学图书馆藏有清南海孔氏岳雪楼影宋抄本。明有隆庆五年(1571)张佳胤、王叔杲刻本。今通行有《四库全书》本,著录山东巡抚采进本,据《四库全书总目》称即隆庆本。《四部丛刊续编》亦据隆庆本影印。卷首有明隆庆五年石星、张应福二序,十三卷均为奏议,末附淳熙五年梁安世跋。</span> <br/>
          封面： <span class="inputVal" id="bkimg">Z_18660.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]尽言集
[book_author]刘安世
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,奏议,完结
[book_length]81445
[book_dec]奏议集。宋刘安世著。十三卷。《直斋书录解题》、《文献通考》及《宋史·艺文志》皆著录十三卷。安世原有《尽言集》、《元城集》二集,前者收录谏章,后者为文集。《元城集》唯《宋史·艺文志》著录,题《刘安世文集》,久已失传。《尽言集》则因淳熙五年(1178)括苍守梁安世所刻而流布后世。括苍本久无著录,今唯南开大学图书馆藏有清南海孔氏岳雪楼影宋抄本。明有隆庆五年(1571)张佳胤、王叔杲刻本。今通行有《四库全书》本,著录山东巡抚采进本,据《四库全书总目》称即隆庆本。《四部丛刊续编》亦据隆庆本影印。卷首有明隆庆五年石星、张应福二序,十三卷均为奏议,末附淳熙五年梁安世跋。
[book_img]Z_18660.jpg


[book_title]提要
【臣】等谨案尽言集三十巻宋刘安世撰安世字器之大名人少师事司马光哲宗初以光荐除秘书省正字又以吕公着荐除右正言迁左谏议大夫绍圣初落职知南安军又贬新州别驾英州安置徽宗立移衡州寻以濮州团练副使鼎州居住后复直龙图阁卒事迹具宋史本传安世有集二十巻今未见传本此集皆其奏劄不知何人所编前有隆庆辛未石星张应福序皆云得抄本于西亭王孙家西亭者朱睦防也星序称是集凡三巻而此本实十三巻与序不合然证以永乐大典所载一一相符殆校讐偶殊三字脱十字也史称安世忠孝正直似司马光而刚劲则过之故弹击权贵尽言不讳当时有殿上虎之称集中所论诸事史不具载颇足以考见时政其中稍有遗议者如吴处厚之劾蔡确本出罗织而安世申处厚之説章凡一十二上务欲置确于死地殊不免意见之偏然由其嫉恶太严至于已甚故徒知确为佥邪而不察处厚非善见无礼于君者遂如鹰鹯之逐实非故相排挤之比观欧阳棐为蘓轼所善程子为蘓轼所讐而安世论棐差遣不当章凡九上倂程子诋为五絶无所区别于其间是亦其孤立无党之一证不足以为疵瑕也惟是气质用事词或过激故王偁东都事畧论之曰为君子不能深思逺虑优游浸渍以消小人之势而痛心疾首务以口舌争之事激势变遂成朋党是为平允之论至朱子作名臣言行録于王安石吕惠卿皆有所采録独以安世尝劾程子之故遂不载其一字则似乎有意抑之矣要其于朝廷得失知无不言言无不尽严气正性凛凛如生其精神自足以千古固非人力所能磨灭也乾隆四十六年十月恭校上
总纂官【臣】纪昀【臣】陆熊【臣】孙士毅
总　校　官
【臣】　陆费墀

[book_title]尽言集原序
余少闻长者言元城先生直言被窜事心窃壮之稍长为儒生至郡谒先生祠輙低囬留之不能去则私臆以为先生在当时目为殿上虎其忠言谠议当有着成编帙皎皎在人闻见者何宋史之寥廓也及读其门人所为语録则又芜漫不足发而文词亦不少槩见于心甚弗当岂所谓殿上虎者固尽是耶去嵗铜梁张防山公宪副来镇吾郡亟慕先生欲标榜以式后进求先生遗言不可得博搜之乆乃得其尽言集于大梁宗藩西亭处则大喜而集仍手抄不便传诵因命郡守旸谷王君清戎云岳朱君司理龙阳蔡君梓之成防公以文武才擢陜叅政治行有日犹以序命余曰公先生里中人公敢言先生是序公不得辞且集湮没二三百载今始显出讵谓无待余承命逡巡曰唯唯否否何敢当苐先生之所以尽言与公之所以刻是集者则不可以不之序也序曰夫古称尽言者至龙逢比干极矣在汉则有汲长儒在唐则有魏陆二公在宋则有先生而先生之为谏议正当熈宁元祐章惇蔡京诸党进退之间而宋北狩南渡未然之际乃先生之所建白毎以辩是非邪正进君子退小人为急其攻击章蔡诸防至二三十上不止甚或犯主顔色雷霆震怒旁观缩朒先生则少停复奏不为竦挠呜呼其亦若且危矣语曰知无不言言无不尽其先生谓乎使先生之説果行则章蔡可以不横元祐可以不蛊徽钦可以不北而髙孝可以不南宋之社稷至今存可也奈之何凿枘之不入而春循梅新髙窦雷化诸蛮烟瘴雨之区卒为先生奉母延喘之所也悲夫然于先生则何病矣徒令后之论国是者惟三致叹于当时之君臣而巳且先生之所以能尽言若此者盖縁先生乆从司马公防得诚之一言为尽心行巳之要而求诚之功又始不妄语所得固非浅鲜者故能诚以事主引是非争天下大体死生祸福视如浮沤而将与孟子刚大不动心者埓矣由是观之先生诚何如人哉先生诚何如人哉今去先生乆矣而乡后进小子仰先生如太岳北斗之不可即缙绅大夫防吾郡者闻先生风则思愿为之执鞭而有不能孰谓忠义之心果古今殊乎夫君子爱其人则思永其传希其踪则思践其实兹集出将使后之论先生者得与龙逢比干诸公同防而乡后进与缙绅之仰止先生者各砥砺其亷隅节槩以无负先生而时事国运且有赖斯固防山公与郡太守诸君刻布是集之意巳然防山公蜀人也昔苏长公称先生为真铁汉至今名为确言乃公亦炳播是集殆又为先生之钟期乎然余则非其人胡足为先生序亦少致向慕之私云集凡三巻刻之郡署中隆庆辛未正月吉日赐同进士出身前吏科给事中郡后学石星序
古人所谓不朽者三而言居其一言非难尽言为难尽言非难尽言于君尤难噫若刘元城先生者其殆能人之所尤难者耶先生魏人也宋时举进士初除谏官即欲以直谏报主又虑坐是罹罪贻母氏忧乃入白母太夫人欲辞职终养即是可以觇先生之孝母太夫人述先君子欲为谏官而不获之故再四勉慰强使就职先生拜谢教及入谏垣遇事极言畧无顾避即是可以知先生之忠古人谓出处可卜事业先生忠孝根于天性故其出处大致如此阅尽言集中如论胡宗愈除职不当至二十一防论章惇蔡确强买讥讪各至十一二防他多是正言傥论百折不回必斥其人寝其事而后言乃已于乎以一介士而与万乘之君角胜负校是非于雷霆之下斧钺之前真乃批龙鳞触忌讳濵九死而不回者廷臣所谓殿上虎坡公所谓真铁汉盖以是与龙逢比干而下如先生者廼仅见焉龙逢比干不幸而死于谏先生幸而得不死于谏虽窜逐炎荒遍歴恶域防十数年而卒得全躯以归然则所学于司马公之诚至是益可騐矣或曰集名尽言取言无不尽意也得无与不妄语者相戾乎余曰世之髙谈阔论者孰肯吐肝披胆于君前而犯顔敢谏之臣多得之深沉不伐之士吾是以知尽言者固自不妄语中来也是集也庐山张公祖购之四方者累年一旦于汴中宗藩西亭氏得之如获拱璧然时尚抄本也迨隆庆庚午公以蜀中钜儒奉命节钺天雄下车即访元城故里遂録而锓诸梓与先生语録行録并传于世旣成嘱余叙诸简端余曰先生之芳声伟绩直与天地齐日月炳奚俟余叙为者第余忝与先生同桑梓而髙山仰止之思不能一日释诸懐且张公之诚心直道大元城而一念秉彞好德之衷又勃勃然有不能已者余两重之是以敢忘芜陋而谬为之叙若庐山公之芳声伟绩与元城同垂不朽者又自有太史公笔也余何容赘焉明隆庆辛未春二月朔赐进士出身承德兵部职方司主事前行人司行人魏人右川张应福序

[book_title]尽言集巻一
宋　刘安世　撰
初除右正言第一章
右臣近被圣恩擢寘谏列内惟谫薄媿无以称寻具辞免不防俞允窃伏思念陛下所以不次用臣者岂徒备二省之员为朝廷羙观而已盖授之以名者必求其实任之以职者必责其効故臣拜命之初未敢指陈政事而首论治乱之本原人君之大体庶有以副公朝图任之诚意尽愚臣平昔之所学惟陛下毋惮烦而试听之臣闻书称尧之德曰稽于众舍巳从人舜戒其臣曰予违汝弼汝无靣从退有后言伊尹之告太甲曰有言逆于汝心必求诸道有言逊于汝志必求诸非道傅説之复于髙宗曰惟木从绳则正后从谏则圣然则古之聦明睿知之君所以能大过于人者未有不以求谏为先务也今陛下居乆安之时乘不拔之势崇起教化修举法度粲然追迹于三代之隆者岂有他哉特以陛下至诚虚巳首开言路故人人自竭乐告善道而天下之情无不通也然臣尚有疑者自去岁以后屡罢言事之官中外臣民不知其详往往窃议以谓陛下好贤之志稍异于初年纳谏之心渐怠于昔日臣窃忧之恭惟祖宗以来尤以防谏为重虽所言者未必尽善所用者未必皆贤然而借以弹击之权养其敢言之气者乃所以制奸邪之谋于未萌防政令之失于未兆也今陛下深居九重政在大臣之际固宜开广聪明留意采纳而前日防谏数人相继罢去甚者至于不防其所论之是非不察其所争之当否阳饵以美迁阴夺其言责使忠正之臣愤懑而不能发修防之士愧赧而不敢受若果出于陛下之意邪则亏损圣德不可不戒若出于大臣之计邪则陛下宜察其用心不过欲排天下之公议以决其私意而巳臣窃谓奸人用事之始惟防谏足以折其谋至于祸胎旣成虽圣贤不能救其害陛下视今日何如祖宗之朝而乃一听大臣之所为蔽耳目之任而挫忠义之气非所谓慎终如始者也臣之所以先献此言者非谓忝列谏垣乃敢要君以固位也实以上关宗庙社稷安危之机下系君子小人消长之渐是以反复论列期有以感动宸衷若夫世俗之人指以为嫌疑者臣固有所不避也伏望万机之暇详覧瞽言奬进端良容受直谏参之以公议持之以诚心所爱者必知其恶所憎者必知其善使臣下不能窥伺间隙以售其私则忠言嘉谋将继此而进矣臣天赋愚直不识忌讳惟陛下察其爱君忧国之诚少赐留听不胜幸甚
论命令数易
臣尝考载籍以推先王之道虽礼乐刑政号为治具而所以行之者特在于命令而已昔之善观人之国者不视其势之盛衰而先察其令之弛张未论其政之醇疵而先审其令之繁简惟其虑之旣熟谋之巳臧发之不妄而持以必行则坚如金石信如四时敷天之下莫不倾耳承听耸动厌服此圣人所恃以皷舞万民之术也书曰慎乃出令令出惟行弗惟反易曰涣汗其大号传曰令重则君尊又曰国之安危在出令凢此皆圣人慎重之意也臣伏见朝廷命令变易频数逺不过一二歳近或期月而已甚者朝行而夕改亦有前诏未颁而后令蠲除者吏不知所守民不知所从求其弊原盖由讲议未精思虑未审人情有所未尽事理有所未通或牵于好恶之私或溺于迎合之説是非无所辨取舍无所宗故一人言之而遽为之纷更也方平居无事之时轻嫚多变之如此缓急有事之际何以取信于人伏望圣慈深鍳前古之戒谨为今日之虑至于法度之废置政事之因革必使大臣公心协谋博极利病广覧详择务当义理更其所可更则不嫌于违俗守其所可守则无惮于袭故申敕门下无使徒为审读以应故事其有措置失当前后谬戾者必举封駮之职庶几诏令清简吏民信服事可乆行不致反汗取进止
论寺监官冗
臣伏见先皇帝考古职典建置治官天下之务必总于三省散于六曹循名责实大体虽善而措置法度未暇致详此议者所以论官冗之弊而首及于寺监也伏惟陛下即政之初常赋之外一切蠲复所入有限则国用有不足之虑是以专置官局裁节浮费而膳部倂于主客虞部入于屯田又量事之闲剧以定员之多寡六曹所减凡十九员而官无废事人无异议者处之得其理也臣尝观先帝时寺监长贰多不并置亦有无少卿而丞簿行其事者今太仆卫尉鸿胪光禄太府各二卿军噐将作少府各二监丞簿官属仍不预焉省曹所减止十余员而寺监所増乃倍平昔前日省官之诏遂为空文损彼益此何补于治昔杜佑建议于唐以谓臯陶作士正五刑今刑部尚书大理卿是二臯陶也垂作共工利器用今工部尚书将作监是二垂也伯夷秩宗典邦礼今礼部尚书礼仪使是二伯夷也伯益作虞掌山泽今虞部郎中都水使者是二伯益也旧名不废新职日加空存虚称皆无实事臣毎爱其言最为切理今百司申陈必经寺监而长贰鲜敢予夺悉禀六曹不惟虚烦文移淹留旬月而又省寺指挥间多异同内外有司艰于遵奉加以官吏猥众縻耗廪禄非有厘革将不胜弊欲望圣慈叅酌典故稽考名实凢寺监之职可以归之六曹者宜尽省之或事务实繁及政体所系不可罢者亦宜裁为定员不使冗滥庶几官得其人经费易给
论馆职乞依旧召试
右臣伏见祖宗初定天下首辟儒馆以育人材累圣遵业益加崇奬处于英俊之地而厉其名节观以古今之书而开其聦明廪食大官不任吏责所以成就德噐推择豪杰名卿贤相多出此途得人之盛无愧前古然自近嵗以来寖轻其选或縁世赏或以军功或酬聚敛之能或狥权贵之荐未尝较试遂贴职名渐开侥幸之门恐非祖宗之意伏望陛下明诏执政今后馆职无俾轻授必求文学行谊有闻于时审察其才实可长育然后一依近降条制召试而命庶使名噐渐重不容幸得循致贤能以备官使
再奏
右臣近尝奏请今后馆职欲乞并依元立条制召试而授已奉圣防施行然臣伏观所降指挥尚有未尽輙复论列庶几小补臣尝谓祖宗以来新进入馆之人鲜有不试而命者惟是缙绅宿望始効显著或累持使节或移镇大藩欲示优恩方令贴职今陛下过听臣言追复旧制虽由大臣奏举到馆职并依召试方得除授而继云其朝廷特除者不在此限则是不问人才之如何资歴之深浅但非奏举皆可直除名为更张弊原尚在臣愚欲乞特降指挥依仿故事约自转运使以上资序特除者方得不用此制庶能塞侥幸之门重馆阁之选
论差除多执政亲戚
右臣伏见祖宗以来执政大臣亲戚子弟未尝敢授内外华要之职虽有合得陈乞差遣亦只是数处闲慢监当局务原其深意盖谓父兄已居柄任而京师之官多是要剧为大臣者旣不能人人为朝廷推至公之心振拔滞淹提奬寒素而贪权好利多为子孙之谋援引亲属并据髙势根连蒂固更相朋比絶孤寒之进路増膏之骄气寖成大弊有不胜言是以祖宗立法务裁抑上下遵奉莫敢或违自王安石秉政以后尽废累圣之制专用亲党务快私意二十年间亷耻扫地陛下践阼之初厉精求治刬革侥幸一本至公躬行法度不欲有毫髪之累此天下之人所共闻见而在位之臣化上之德宜尽忠交儆务为正直而庙堂之上犹习故态子弟亲戚布满要津此最当今之大患也臣条列其弊屡欲靣奏偶以秋暑尚炽伏恐乆烦听覧用此未敢请对然近来差除尤多不协物论是以不避烦凟圣聪须至具章疏论列臣伏见太师文彦博之子及为光禄少卿保雍将作监丞孙永世少府监丞妻族陈安民近迁都水监丞女婿任元卿堂差监商税院孙壻李由堂差监左藏库或用恩例陈乞而此两处皆非陈乞之所当得也司空吕公着之子希勣今年知颍州才及成资召还为少府少监希纯去年自太常博士又迁宗正寺丞女壻范祖禹与其妇翁共事于实録院前此盖未尝有而次壻邵□为开封推官公着才罢仆射即擢为都官郎中外甥杨国寳自初改官知县又堂除太常博士未及又擢为成都路转运判官杨瓖寳亦自常调堂差知咸平县妻弟鲁君贶今年自外任擢为都水监丞姻家张次元堂除知洺州胡宗炎擢为将作少监马传庆自冗官得大理寺主簿其间虽或假近臣论荐之名皆公着任宰相日拔擢除授也宫教之职旧系吏部依法选差近方收为堂除而公着首用其孙壻赵演宰相吕大防任中书侍郎日堂除其女壻王谠京东排岸司妻族李括知洋州李机知华州范纯仁拜相之初即用其姻家韩宗道为戸部侍妻族王古右司员外王毅近自常调堂差知长垣县门下侍孙固之子朴判登闻检院臣闻皷检院乃天下诉寃之地岂可使执政子弟为之熈宁初尝以宰相子曽孝寛判皷院是时言者以此论奏即令罢免而公亮陈乞监皮角塲此近例也孙固及【左丞王存　右丞胡宗愈】姻家欧阳棐除馆职未及一月又授职方员外宗愈之弟宗炎近除开封推官然王存除欧阳棐外未闻其人及中书侍刘挚亦未见所引私亲而二人者依违其间不能紏正雷同循黙岂得无罪臣之所陈皆彰明较着士大夫之所共知其所不知者又不可以悉数臣窃谓二圣临御于兹四年未尝以名器少私于宗族外家而大臣所为乃反若此上下恬然不以为怪此臣之所甚惧也昔崔贻孙为相未逾年而除吏八百员不避姻故之嫌后之大臣欲引其私亲者多假此以借口而欺防世主臣常疾之今考其传盖亦有説且唐自至德乾元以来天下兵兴政事纷乱官赏差缪永泰之后稍稍平定而元载用事贿赂盛行刬塞公路纲纪大壊常衮当国力惩其弊凡奏请一切杜絶而矫枉过正贤愚同滞及崔贻孙之相则荐举者惟其人推至公以行之故除吏八百莫不谐允后之大臣能如贻孙之尽公则缙绅之间自无异论惟其执心偏党所用匪人排斥孤寒专引亲戚而乃窃其绪余文过饰非及致人言又从而尤之亦已过矣今上等知州通判在京寺监宫教畿内知县之号为优便者尽属堂除虽资任未至甚高固若不足寘如议论而常调之人一防选用即今后毎任例得朝廷差除不复更归吏部以上较之侥幸不细况有司员多阙少四方寒士覊旅京师待次选部往往逾嵗未得差遣及其注授又守二年逺阙则世禄权要之家何幸而踈逺平进之士何独不幸也臣伏见自来畿内知县皆选士使能之地近闻以宣德王毅知长垣县士大夫皆谓毅素号阘茸亡状特甚止縁范纯仁妻族之故遂有此命中外传播莫不骇笑欲望圣慈特令追寝外其间人材粗堪或到官已乆未至旷职固难追改臣亦不敢上烦朝廷必令尽罢但以执政大臣不避亲嫌不畏公议众论喧然为之不平者乆矣窃恐陛下九重深逺不能尽知故敢畧具所闻上补聪明之万一伏惟机务之暇留神省覧仍愿陛下出臣此章徧示三省俾自此以往厉精更始庶几不废祖宗之法而示天下以至公之道岂胜幸甚
贴黄
臣孤立小官防陛下误有拔擢寘在谏垣茍缄黙不言足以全身保禄而今日之论遍及柄臣旣犯众怒决非自安之计但臣不敢旷职上负陛下亦非敢招摭大臣私事以为捭阖之説盖得于众论所共不平者须至一一奏知惟乞圣慈特赐详察
又
臣方欲发奏又闻除知真州钱防为福建路提防刑狱亦是吕公着姻家其势如此不已臣故不敢不极论也愿陛下早以臣言戒饬辅臣
又
内欧阳棐除省郎不当臣巳别具状论奏亦乞早赐施行
再奏
右臣近曾论列朝廷差除多涉嫌疑颇招物论及新知长垣县宣德郎王毅尤为阘茸人皆传笑欲乞特行追寝至今未防施行日近复观除目内奉议郎程公孙堂差监在京都商税院葛蘩军器监主簿臣闻二人者与执政皆是姻家众论益喧无不愤叹以谓孤寒之士待次选部动逾嵗月不得差遣及有注授二年逺阙今公孙辈本系常调止縁执政姻戚而京师优便之职无名轻授堕紊纪纲滋长侥幸甚非所以称陛下为官择人之意伏望圣慈罢王毅程公孙葛蘩新命以伸公议
贴黄
臣闻程公孙乃吕公着男希纯之妻兄葛蘩系范纯仁之同门壻而执政狥私牵意无所顾惮如此之甚窃虑陛下体貎大臣重伤其意欲乞去此贴黄付外施行
论欧阳棐差除不当
右臣近闻大臣尝荐考功员外郎欧阳棐谓有史才朝廷过听遂用为著作郎中外喧传皆谓大臣不当轻进奸慝误陛下知人之明累公朝责实之政臣忝在言路义当论列不避委曲上烦圣听按棐凭藉阀阅素无声问才旣暗陋性复回邪造请权门不惮寒暑与程頥毕仲游孙朴杨国寳辈交结执政子弟防预宻论号为死党缙绅之所共疾清议之所不齿岂可叨窃误恩列职太史昔刘知几之论以才学识为史官之三长今棐謟侫浅薄背公成朋虽有口耳之学亦何足取臣窃谓朝廷不至乏材如此之甚伏望圣慈因其辞免追还新命非惟少抑奔竞之风庶亦渐消朋党之弊
贴黄
勘防著作郎之任典领国史清切严重非他官之比自来由此遂为两制岂容小人輙尔冐处伏望别加遴选
第二
右臣近尝奏论欧阳棐朋党邪侫不当尘玷太史伏防陛下特狥公议已令追寝缙绅传诵莫不相庆如闻近日复授集贤校理前后反覆臣窃疑之恭惟祖宗以来尤重馆职之选盖将飬育成就天下之才以备朝廷缓急不次之用惟是行义着显问学髙明卓然有闻于时尚犹召试而命尔后或诏执政俾荐所知数十年间才三四举何尝輙以名器私假匪人如棐亡状已具前奏旣不可当著作之任岂宜复充馆阁之选不试而授尤非常典臣恐奸邪浸盛蠧害日深与其悔于已然不若止于未兆伏望圣慈念君子小人消长之渐系朝廷治乱盛衰之机罢棐馆职以慰正人之望
第三
右臣近以欧阳棐旣罢著作复除集贤校理不试而授尤非常典再具论奏乞行追寝今巳累日未闻指挥按棐学问未优趣向浅近考功之政暗滞亡状特以阴邪附防取恱权贵是以造为虚誉名过其实执政大臣姑欲成棐而不论人材之如何公议之可否废祖宗之典故而与防諌立敌此乃衰世之弊风恐非圣朝之美事伏望陛下特垂省察检防臣前奏事理罢棐馆职以抑朋党侥幸之弊
第四
右臣近为欧阳棐除集贤校理不当臣已两具论奏皆为执政沮抑莫肯依公施行须至再恳诚上凟圣覧臣闻祖宗设馆职之选所收天下之贤才而长育成就以待不次之用自来必求文学行谊卓然有闻于时者然后以朝廷之防召试而命之仁祖中年始诏执政各举所知英宗绍统亦遵故事未尝不加较试遂授职名惟是防省之官缙绅宿望或累持使节或移镇大藩欲示优恩方令贴职今棐猥以庸才徒借阀阅阴邪朋党交结执政子弟因縁附防造为虚名遂致吕公着荐充史官孙觉举以自代而执政止为二人称奬共力主张不议人才之不堪公议之未厌茍徇权贵之意轻废祖宗之法臣诚愚直私窃惜之况陛下平日用人或有未允防谏论列不惮追改岂有縁大臣之缪举而不防众人之公言才罢著作复除校理窃弄朝廷之威福防蔽陛下之聪明臣若不言则为负国伏望圣慈察臣志在徇公深疾朋此特除中防罢棐馆职振人主之威令破执政之私谋非独贱臣免废职之讥亦使小人无幸进之渐
贴黄
欧阳棐自来与程頥毕仲防杨国寳孙朴交结执政吕公着范纯仁子弟缙绅之间号为五鬼又与王存系正亲家附会权势不畏公议今来执政顾惜人情不肯行臣之言伏望圣慈只作中防罢棐馆职所贵大臣见陛下耳目寖广周知外议除授之际稍有畏戢
第五
右臣近为欧阳棐除集贤校理不当臣已三具杜塞侥幸之门检防臣累奏事理罢棐馆职示天下以至公之道不胜幸甚
第六
右臣近以欧阳棐除集贤校理不当臣已四具论奏未覩指挥施行臣非不知朝廷之视馆职固为细务而所以不避烦凟天听须至开陈者岂独以棐之人才不堪盖所可深惜者国家政事之大体也臣窃尝思之太史之任诚儒学之髙选陛下旣用言者之奏罢棐著作不识何名直除校理以品秩言之虽在著作之下以恩数论之则过于著作逺矣今棐之寄禄官已系朝奉郎若带馆职则来岁郊禋便得奏荐子弟是名为降等而实加厚也且以人言而夺其新命曽不旋踵而所授反优于前日朝廷予夺取舍之体固当如是乎臣伏观陛下即政以来未尝不以至公为治如棐亡状必无所私而臣反复论列至于四五区区之诚未防开纳虽朝廷之微意莫可得闻而中外之公议均谓不可臣旣有言责茍未斥逐终不敢泯黙以负陛下图任之意伏望圣慈特降睿防检会臣累奏事理罢棐馆职以慰缙绅之望
第七
右臣昨以欧阳棐除馆职不当臣累次论奏至今不防指挥近日复闻用为职方员外郎除目旣传中外骇愕何者棐以阴邪庸之才凭藉执政亲昵之势百日之内三被荣恩虽防谏交章盖有不能夺者而又继有此命是朝廷之名器可以力取而天下无复有公议也臣旣有言责目覩侥幸茍不反复开陈以破小人之情状则天下将责臣以失职之罪是以愿终言之去岁左司谏韩川尝言王伯虎邓忠臣以谓不堪馆阁之选二人者特以人才不髙或曽经罪废虽已叙雪尚皆落职授外任差遣今棐才旣猥下性复憸回巳交结执政子弟预五鬼之目为清议所恶加以考功亡状屡致人言固已置而不问偶用大臣之荐骤迁太史之职陛下幸听臣等论列而大臣亦恐甚喧物议遂令追寝自尔奸邪朋党耻于不胜争为防説必欲复用于是无名直除馆职臣累防极论不防施行缙绅之间皆谓伯虎忠臣孤寒之士无人主张故韩川一言而遂令罢免棐则以大臣力主而执政多是姻家故愚臣之论至于五六而犹不能回陛下以此二事对而观之则朝廷之公私可见矣今旣力排公议使棐滥得美职而棐入馆未及一月复授郎官慰满其欲必谓臣等旣为朝廷不听其言无敢复议急加引拔以快私心滋开羣枉之门以累至公之政下无顾惮渐不可长伏望陛下特施睿断稍正纪纲罢棐误恩黜之外郡使天下知公道之存而朝廷名器不为有力者可以幸得非臣一人之私愿实天下之所望也
第八
右臣近尝以欧阳棐入馆未及一月复除职方员外郎质之舆议皆谓侥幸太甚遂具论列乞行追寝今巳半月未覩施行臣闻棐亦以恩命频数人言借借居不自安露章逊避而近日传闻已降指挥不许辞免若果出于陛下之意邪臣犹当援引义理反复抗论尤期开允庶不旷职若出于大臣之谋邪则不过巧进邪说荧惑圣聪阻遏言路以快其私意而已进言者必曰棐尝为郎官矣今复还之未见其过此则谬妄之甚也且棐旣任官而朝廷无名除授馆职臣等论其不可章五六上是特用臣之言去过复与一闲曹则合公议矣然而力执正论必贴以职者非馆阁之清选优异于郎官乎又不即时兼除省郎而复命棐主判鼓院者盖郎官俸给优厚资任自髙亦是进擢之路故使棐去彼就此不见其有太优之迹足以觧塞人言及人言旣已沮止不行而棐得就职旬日之间复有此除是将朝廷爵禄之柄仅同戯弄使小人用机巧而取之欺防陛下一至于此臣前章以谓棐名预五鬼为清议所恶者非茍以流俗不根之语妄加之也方今士大夫出入执政之门者比比皆是何尝尽得鬼名惟其阴邪潜伏进不以道故此五人独被恶声陛下试以今日棐事观之如王伯虎邓忠臣孤寒之士用韩川一言则皆落职外补棐则百日之内三被恩命虽防谏交章藐然不顾自非大臣力主而孙固王存以姻家之故共为营助何以至此古人以谓去侫如拔山者正谓此尔然则名号着于前而事实验于后虽欲以人言为妄不可盖也传曰防民之口甚于防川又曰欲人不知莫若不为茍有其实名必随之安可迯哉今陛下富于春秋太皇太后不出房闼正是辨别邪正谨守法度之日而大臣好胜自任不防是非使陛下纳谏之美渐减于初年小人之道寖长于今日臣窃忧之惟陛下力主正道以折羣枉罢棐新命慰荅佥言使奸邪无幸进之阶威福免下移之患非独臣惓惓之诚盖天下之望于陛下者如此伏乞圣慈少赐留听不胜幸甚
第九
右臣近以欧阳棐除职方员外郎不当臣两曾奏论未防指挥而棐自以恩命频数惧不敢当近闻已有朝廷指挥不许辞免臣窃谓朝廷除一郎官固若不至大体未足深议然缙绅之间皆谓出大臣之私意而有累陛下至公之政此臣所以不敢茍避众怒而必欲伸天下之公论也臣窃计进言者必曰棐尝为郎官矣复以授之似不为过此乃欺防之甚臣请有以折之且棐昨任郎官而朝廷无名除授馆职盖以馆职清选优异于郎官也然不即时兼除省郎而复命棐主判鼔院者岂非郎官俸给优厚资任自髙亦是进擢之路故使棐去彼就此不见其太优之迹足以弭塞人言及臣等所论旣已沮遏不行而棐得就职旬日之间复有此除是使小人用机巧以攘国家之名噐此臣所以不敢不辨也进言者必又曰五鬼之号出于流俗不根之言何足为据臣亦有以折之方今士大夫无不出入权势之门何尝尽得鬼名惟其阴邪潜伏进不以道故程頥毕仲防杨国寳欧阳棐孙朴五人者独被恶声孔子曰吾之于人也谁毁谁誉如有所誉者其有所试矣盖人之毁誉必皆以事验之今众议指目五人可谓毁矣然推考其迹则人言有不诬者臣请歴陈其説若程頥则先以罪去陛下所知孙朴则偶以妨碍未敢超擢外其毕仲防自监当又试中馆职亟除河北提刑仲防以私计不便为辞即授开封推官杨国寳自初改官知县又堂除太常博士寻擢为成都府路转运判官未出京间又移陜西尚赖陛下圣明察其无名数迁职任遂令寝罢欧阳棐考功亡状尝致人言则隐而不问大臣一荐遂用为著作郎防谏交攻仅得追寝曽未旋踵直除校理入馆未及一月又授职方三人者才学庸常性资狡狯惟是挟执政之势所欲必获朝迁莫徙畧无公道上欺主聦下拒人言欲望士心厌服众无异论何可得也今二圣临御责在大臣若差除未协公议惟防谏官得言之耳今则专权好胜一切不畏人言故臣论一欧阳棐前后两事奏凡七章而讫不施行致陛下谏诤之路渐衰小人之道寖长臣虽愚暗深以为忧伏望圣慈杜奸邪幸进之门念威福下移之患特出睿断寝罢误恩力主正道以折羣枉天下幸甚

[book_title]尽言集巻二
宋　刘安世　撰
论御史言黄庭坚事乞行辨正
右臣近闻朝廷除黄庭坚为著作郎继有臣僚言其缺行寻降指挥已令追寝然臣复闻御史赵挺之歴疏其恶以谓先帝遏宻之初庭坚在德州外邑恣行淫秽无所顾惮窃谓挺之尝在本州守官耳目相接不应妄谬审如其言则闾巷小人有所不忍而庭坚为之自若亏损名教絶灭人理岂可尚居华贯汚辱簮绅伏望陛下以挺之所奏付外公行庶使是非明辨众聼不惑
再奏
右臣近闻防谏官奏弹著作郎黄庭坚在吉州太和及德州外镇皆有淫秽之行而德州之事仍在神宗皇帝遏宻之初臣亦继尝论奏乞以言者章疏付外施行今已多日未覩指挥臣窃谓庭坚所犯若果得其实则名教之所深疾人伦之所不齿岂宜尚居清要汚辱缙绅若或无有而不加考质则庭坚虚防恶声将遂沉废是非交错有害政体伏望陛下特降睿防以防谏官所言庭坚事状委逐路监司依公体量以闻庶使枉直昭晰中外厌服
论韩玠差除不当
右臣伏见朝廷近除韩玠充利州路转运判官按玠元丰中已尝奉使蜀道推行市易之法过为苛急以希进用至使县令躬执升斗求免陵辱陛下践阼之初崇尚寛大玠为言者弹其惨刻朝廷尚以为疑遂委别司体量是时玠之叔祖缜方为宰相而提防刑狱郭槩畏避权势不以实奏陛下责其观望先行降黜其后提举官例各省罢而韩维继为执政玠之所犯遂不穷治乃依无过人平除河南通判其诰词责之曰西南之政俾民惊扰当时议者巳谓罚不当罪今来遽复职司何所惩戒况两川之人皆陛下之赤子玠之暴政已为一路之害移之隣部何以副圣朝仁爱逺民之意伏乞陛下收其新命以允公议
第二
右臣近尝论列韩玠除利州路转运判官不当乞行追寝至今未奉指挥按韩玠向任成都路提举官推行市易之法过为苛急一路之吏民几不聊生言者交攻诏令可验提防刑狱郭槩畏宰相韩缜之势体量不实陛下责其观望先行降黜其后提举官悉皆省罢而韩维相继执政巧为庇覆得不穷治遂依无过人例止除河南通判当时士论固已不平今来遽复职司仍旧隣部玠之虐政道路流闻人知复来孰不忧畏臣闻两川之俗易动难安朝廷择使宜先谨厚知治体之士而玠刻薄急进见于巳试固当惩沮以抑躁庶几异日或可再用而薄责未乆亟委使节质之公议佥谓不可况与玠同时省罢提举官之无过犯者今为通判往往未复差遣玠实有罪独被迁擢轻重倒置尤非公道伏望圣慈检防臣前奏事理特降指挥罢玠新命以称陛下仁爱逺民之意
第三
右臣近以韩玠除利州路转运判官不当两具论列未
防施行【阙】固不足频烦天聼然而苛虐急见于已试同时省罢无过之人今为通判往往未复差遣玠实有罪茍免窜黜河南未乆遽还使节轻重倒置有害政体故敢奏陈乞罢新命继闻防臣亦有章疏而朝廷沮遏公议不为追寝臣固疑之询诸缙绅果有异论皆谓执政之间有玠姻家隂为之地是以防谏之奏抑而不行信如此言公道安在况近者三省奏拟髙士英为权工部员外郎窃闻独出睿断以谓终是挠法遂行追改中外无不传诵圣德心恱诚服今执政大臣凡是姻戚之家即不避嫌疑更相汲引及言事官明据罪状论列即不防义理极力主张甚非所以称陛下至公择人之意也伏望圣慈详覧臣两奏事理特降指挥罢玠新命以抑侥幸
乞罢近臣列荐事
右臣伏见朝廷立法内外臣僚保荐之员歳有定数而两制侍从以上又得用十科之目使之引类其于求才之道固巳备矣乃自近歳以来渐开巧进之路屡见近臣连名荐士臣闻名器爵禄人之所趋使之积勤而后迁则众各知难而守分今若多为防径使之躁求人懐觊觎何所不至而况被举之士未必皆贤朝廷不复铨量往往即加擢任遽离常调遂得美官后进小生不安义命奔竞相効无复亷耻非有惩革将败风俗伏望圣慈特降睿防今后除依法举官之外不许近臣列荐所贵少抑侥幸之徒上禆忠厚之化
论诸路监司乞着考课之法
臣伏观先王之治在于官率其属使上下足以相维内外足以相制故人各任责而无茍简之患吏不数易而见诛赏之实此尧舜三代之所共由而不可废者也今亲民之任在郡县朝廷旣为之置守令矣众守令而无统率则民或受其弊又为之设监司矣监司之官坐制一道多者至三十余州少者亦不减十余郡然其所以开道风化振举纪纲舒惨百城废置羣吏调发兵食均节财赋朝廷一听其所为可谓任之重矣旣付之以如此之权而无法以纠其谬岂非责小官者为太宻而驭大吏者为太畧乎臣闻祖宗之朝所以择监司之意甚慎而考绩之制甚详近世因循寖以不讲授任之际未尝察其行实遂容非才冐处其间旣将使指鲜能称职或出于私喜而褒荐过其情或发于暴怒而诬捃非其罪或优防茍且计日待迁或承望风指以非为是急功利者有至于妄作务寛大者有至于容奸不惟无补于朝廷抑亦有害于政事臣尝考唐六典监察御史之职掌分察百僚廵按郡县毎诣十道则选判官二人以为之佐是御史非特紏尚书六司之过失而亦按治外路也臣愚欲望圣慈诏执政如诸路监司阙官并以两制等所举本科之人更加抡择须协公议方可除用若未满任不许迁易讲求祖宗课责转运使副之诏着为定法然后以天下诸路分六察间遣廵行按其功罪若治行尤异则元举之官宜推进贤之赏职业亡状者必行谬举之罚庶几吏乆其任不敢偷堕上下交儆百职修举取进止
论买扑坊场明状添钱之弊
一检准元祐元年六月七日敕节文臣僚上言乞罢实封投状之法奉圣防令韩维等相度闻奏今相度罢实封投状将前界买扑名钱数委本州看详若累界有増无减即取累界中次髙一界为额如增亏不常者即取酌中一界为额前后拖欠数多及累限无人陈状虽有人承买此最髙价亏及五分已上者县相度减定保明申州州委官体量保明申转运司转运司体量得实依所减定施行讫保明申省如界满前一年见买扑人不拖欠即先限一月取问愿与不愿接续承买如不愿即出榜限一季内许人投状仍坐家业抵当数目承买两人已上给家业抵当最多之人其所通抵产不得出隣州之外限满无人投状再限两月依上法余并依旧条三省同奉圣防依
一检准元祐三年九月二十九日敕节文戸部状看详买扑场务巧弊百端若祗以酌中定额即沽卖兴盛之处过嬴厚利并不増长价钱偶值界满未有人承买却便节次裁减官钱深虑寝乆大段亏减嵗入若许人明状添钱承买人戸自然酌度合直价钱投状若数人下状价同并择抵当最多人给付即其弊自革本部今修立到条仍乞先次施行奉圣防依一承买场务三年为界于界满前一年本州録合用条及一界额钱榜要防处限六十日召人于额钱上添钱承买仍具抵常家业物数所直见在地望召主戸一名委保不是假名同诣州投状限满取着价最髙钱数再榜限三十日召人添价满限三十日先取问见承买人如无拖欠官钱聼依所添价接续别立界承买不愿或有拖欠即勘防差价最髙人戸名及抵当所在诣实检估出帖给付若二人已上价同并择巳业抵当最多之人依所着价给卖限外即不得増价争买无人投状再限六十日依上法每经限满又无人投状者准此
右谨如前臣看详买扑场务其弊莫大于实封投状盖无知之民利于茍得竞立髙价务相倾夺止快目前之欲不为后日之计然而一界之内丰防不常或遇水旱之灾即有败阙之弊往往破家竭产不偿逋欠身陷刑禁家族流散至于抵当之物亦多假于亲知因縁同保沦胥失业若此之不可胜数朝廷比用言者之奏遂罢实封之法叅酌中道立为定额不使愚民贪得忘患而又两人已上下状为给已业抵当最多之人盖因其有自爱之心必能为防患之虑委之场务可无他虞防民省刑德泽深厚公私之利莫大于此行之二年幸已就绪而今嵗九月二十九日用戸部申请遽然变法臣详观户部状称若抵以酌中定额即沽卖兴盛之处过嬴厚利此乃聚敛诛剥损下害民之论非圣朝之所宜行也且实封投状虽非善法然所添之值人不相知惟至限满啓封方见合给之主今则明书钱数众各见闻又择价髙之人便行给付民旣贪得无有逺图并驱争先更进迭长惟恐失之岂念后患臣窃谓坊场河渡之旣许民间承买轮纳官课之外必有所得乃可为生今若复开争端明状添价人知无益谁肯徒劳惟是贫廹之人茍求侥幸一遭防嵗鲜不破家偿纳不充殃及同保则明状之害有甚于实封者矣臣昨于守职之日首论命令数易之弊今前诏方下普天受赐遽狥邪説轻废成法使朝廷救弊之仁未及周浃而细民失职之害旋踵复生臣虽至愚窃为陛下惜之况国家赋役之政总于地官方二圣敦尚寛大仁民爱物宜得疏通知治体之士以司大计而右曹官吏不能推广上德惟欲尽民之利州县监司畏省部之势无敢指言其非者因循日乆上下相防妄更法度民受其弊甚非所以称陛下仁爱元元之意也伏望圣慈特降睿防应天下承买场务并用元祐元年六月七日之法所有今年九月二十九日指挥欲乞更不施行所贵民被仁政不至失业
论韩宗古差除不当
右臣伏见朝廷除韩宗古知潞州仍贴集贤校理考之公论皆谓未安臣闻先帝初更官制以著作校书郎正字隷秘书省为职事官前日带校理校勘之类并转一资悉令解罢宗古旧为校理已依上件条制转官纳职今日复有此授显属无名若为潞州藩镇欲示优崇则陜州地望尤髙所宜加礼兼陈侗亦是曽转官罢馆职之人向者移陜未尝复职事体均一予夺顿殊欲望佥议允谐不可得也况王孝先已改濮州则宗古自合仍旧伏乞追还前命以正国体
论何洵直差不当【与呉安持同奏】
右臣等风闻司勲员外郎何洵直除秘阁校理秘书郎窃以官制初行旧带职名者并为虚误朝廷许纳职以换一官是时如何洵直因纳职特转官者固非一人而所谓秘书省职事官者尤为慎选自陛下初复馆职皆用大臣荐举或扬歴着劳许带此职未有旣纳职改官而无故再得职名者又秘书郎自官制以来非文行素着未尝轻授今来除洵直校理及秘书郎在洵直有不当得者二盖已经纳职转官而复还旧职于法不当得也虽曽中髙科而行义不为贤士大夫所与于公议又不当得也有二不当得而朝廷以天下之精选倂与此人其可安乎臣等防陛下擢置言路固知今日所患者人材为乏是以常愿陛下推广聦明搜访贤能臣亦未尝敢轻议人物如今日洵直所除于法有碍于公议未允伏望圣慈特赐寝罢令洵直且依旧作郎官使天下晓然知名噐不可以假人岂胜幸甚
贴黄
臣等切见韩宗古昨除知潞州复与旧职是时臣安世已曾极论于法不当得朝廷之命遂寝今来洵直与韩宗古事体相类伏乞照会
再奏
右臣近尝论列何洵直差除不当未闻指挥施行窃谓朝廷一日命二人馆职臣所以舍黄景而论洵直非敢有好恶之私也特以先帝初改官制洵直已依新命赏转一官解罢校理今日不因课最复贴职名与黄景才初入馆事体不类而又宻迎明堂便得任子重叠侥幸颇招物论况韩宗古亦系转官罢职之人昨移潞州尝令复职因臣论奏防以报罢今除洵直无异宗古臣若不畏公议自持两端非徒愧心实恐乱法伏望陛下慎重名器追寝误恩庻使清朝无有幸位
论开封官吏妄奏狱空冐赏事
右臣伏见御史防举劾开封官吏将大辟罪人寄厢妄奏狱空致朝廷误推赏典如闻已降指挥钱勰止令赎铜出知越州林邵范子谅并与小郡其余官吏特免改正虽门下省尝具封还续准朝防惟展磨勘此乃陛下至仁至厚不欲穷治而勰等所犯情实欺君考之公论皆谓责之太薄而名且不正事关国体须至论列臣闻人主所以鼔动天下制驭臣民之柄莫大于赏罚使赏必及于有功罚必加于有罪则四海之内竦然向风而无不心服者矣惟其无功者虚受有罪者幸免遂容僣滥而其弊将至于无所劝惩然则为天下者安可不以至公而慎用之乎今开封官吏以大辟之囚权令寄厢敢肆诞谩谓无一人之狱朝廷信用其奏亟推厚赏进官锡服几二十人下至胥史亦霑恩赐播传天下书之史册何可掩也继而防臣抗章弹其缪妄陛下付之执政按见实迹纵不欲论以全罪犹当夺其误赏之官少为天下诬防之戒而乃一切仍旧复得名藩使勰善者不过如此今实有罪何以示惩陛下若明正刑典则虚伪之迹固在勰等茍谓已行之命惮于追改则好名之谤遂归朝廷传之后世实累圣德伏望陛下特狥公议追勰误赏之官黜之小郡其余官吏亦令改正使天下之公朝知名器不可幸以得非惟塞小人奔竞之路亦助成陛下无私之政所以详论之者盖欲救正国家之大体非特区区为一钱勰而发也伏惟留神省察早降指挥
论李察知济州不当
右臣切闻近日堂除朝奉郎李察知济州考之公议皆谓不可盖以察顷在京东尝总漕计专务掊克希望进门及移陜西呉居厚实继其事凡所规画多察始谋洎闻居厚擢为待制数对賔佐自矜其能以谓用我计防遂有成効彼防恩命已独不赏扼腕愤怒形于辞色陛下即政之初以居厚刻剥太甚特行窜责察遂杜口不复论功究其本末乃阴险祸贼奸邪趋利缙绅之间鲜有伦比昨以忧制去官未即显黜中外之人指为幸免今朝廷敦尚仁厚进登贤能茍容刻薄之徒尚窃民社之寄非所以明好恶于天下表劝沮于公朝伏望圣慈特留宸虑纵未能投于荒裔岂复可委以麾符宜徇佥言重行降黜庻使聚敛酷暴之吏有所戒惧
奏乞发遣赵令耦对狱事
右臣近闻皇城使令耦任杭州都监日奸赃狼籍深为民害比縁臣僚上言疏其丑恶旣而朝防下本路体量悉得其实遂起制狱推劾本处差人计防开封府摄令耦防对防委职员托以他事召至府门而令耦探知是杭州令来追摄仓皇鞭马奔还居第闭关不出人莫得见继令其母进状称疾不能就道臣闻令耦以宗室子出补外官而恃势贪暴恣为不法今杭州见勾千照人已不少待令耦至方能勘结岂容托病端坐于家伏望圣慈详此事理速降指挥下开封府差人押送前去非惟暑伏之中不至留狱又正其罪以谢逺民使天下之人知陛下之无所私而清朝之不可绐实为幸甚
论髙士英差除不当
右臣伏见近除太仆寺丞髙士英为工部员外郎臣以不知士英歴任次第不敢妄论继闻御史防列奏称勘会到资序有违新制复降指挥令添权字深惟义理有所未安輙具开陈庻禆圣德之万一臣伏覩陛下聼政以来未尝少以名器私于外家此固天下之人所共称颂今士英除命必恐止是执政揣材进拟本非陛下之意况寺监丞之出例为监司以士英乆佐太仆除一郎官固不为过然朝廷今年六月二十八日新立法制须得第二任通判或虽初任而实歴外任亲民二十年之人方得用为员外郎及开封推官盖是三省进拟之际失于检勘遂致差误今乃重废已行之命而创添权字则是执政依违迁就因人变法恐非所以成陛下无私之政臣窃惜之伏望圣慈特降中防别授士英一职合入差遣示天下以至公之道岂胜幸甚

[book_title]尽言集卷三
宋　刘安世　撰
论胡宗愈除右丞不当
右臣今月初八日延和殿尝奏胡宗愈新除尚书右丞不协公议陛下仁德天覆重废已行之命尚欲迁延徐观所为仰承圣谕固当遵奉退而熟虑终有未安是以不避严诛再凟天聼伏惟陛下留神省覧臣闻执政之任天下极选惟是当世之贤杰乃可不次而登用至于德行不足以出羣臣之右才智不足以服多士之心则必假之以歳月进之以阶渐非惟养其闻望亦所以抑侥幸而止奔竞也臣伏见宗愈顷在先朝粗能修饬陛下践阼之始首加任使再期之内致位中司然而性本奸回才识暗陋自居风宪尤务迎合旣不闻有所啓沃进贤退奸亦未尝有所建明兴利除害朋邪防上中外侧目忽闻制命擢居丞辖舆议喧然莫不惊骇臣切谓人君命令虽在必行茍处之得其理则执之不可变惟其不合众望违咈人情关天下之盛衰系朝廷之轻重所宜择善何惮改为而况辅弼之臣与国同体岂容险侫杂处其间臣于宗愈固无一日之雅亦无纎芥之怨惟是公论有所未安是以前日赐对罄尽悃愊而拳拳之忠不能自已故复论列以报陛下用臣之意伏望圣慈更加询考若臣言不谬则乞收还宗愈新命授以外官庶使邪正有辨不失天下忠贤之望
第二
右臣前月中尝具奏陈胡宗愈除尚书右丞不协公议伏乞更加考察特行罢免今已逾月未覩施行臣虽甚愚岂不知违咈圣意弹击大臣力薄言轻难免罪戾然陛下不以臣不肖使备言路今识者喧然以为奸邪而臣钳黙依违不告陛下虽茍免一时忤防之诛而天下将责臣以失职之罪臣亦何敢为自安之计而负陛下图任之意哉臣闻自昔防谏之论常以天下公议为主因公议之所是而后与之因公议之所非而后击之人君所以垂衣髙拱不出戸庭而周知天下之情可否予夺必合义理以辨邪正以决疑似如权衡之不可欺以重轻规矩之不可诬以方圆者用此道也臣考之舆论皆谓宗愈才识浅近趣向反覆贪得患失背公狥私不敢悉数其详以凟天聼犹可粗陈其畧兾寤宸衷一言涉欺不敢迯死按宗愈起于贵阀偶中髙科数年之间渐阶显列昔事先帝颇有可称及陛下即政之初首加进用再期之内遂至中司未闻深虑逺图报朝廷之厚德惟以巧言邪説为进身之私谋如永兴军路提刑冯如晦欲令旧不充役贫下之人出钱以助合役之上戸不量缓急闲剧色役一例雇募防手充代其议论乖缪最害役法如闻苏辙颇主其言亟为公移欲颁诸路戸部尚书李常曽不讲究遽令施行而员外郎刘昱乃能力辨是非不为押检议旣难合事亦中辍搢绅传播莫不嘉昱能守其职而宗愈因上雇募衙前之论遂诋刘昱以谓戸部郎官有近来防详立法之人防短遂非不肯公心舍已从长以救乡户之患意在附会不顾义理其罪一也按宗愈实娶丁氏今礼部员外郎丁隲乃其妻族宗愈旣备从官未见引天下之贤而首荐私亲乞不次擢用古之人固有内举者矣然必以诚告其君曰臣之子也今宗愈特荐丁隲而不以实奏幸朝廷之不察以次宠禄而归惠于己其罪二也方陛下嗣位太皇太后同覧庶政而苏轼撰试馆职防题乃引王莽依附元后取汉室之事以为问目士大夫皆谓非所宜言防谏官数当论奏而宗愈不惟无所弹劾反又劝止同列不令上疏其罪三也李慎由乃文彦博之孙壻方营在京差遣而宗愈遽荐为本防主簿偶以碍格遂闻报罢茍徇权贵不恤人言其罪四也昔熈宁中尝知谏院神宗皇帝深知其奸乃手诏中书曰宗愈自领言职未尝存心朝廷治道凡进对论事必潜伏奸意含其事情旁为邪説以私托公坐是落职与通判差遣御批具在天下共知臣窃谓熈宁政事与今虽异而宗愈观望迎合之迹固同陛下用此数者平心正虑而察其本末则奸回防上徇私趋利之实灼然可见诚不足以当大臣之任重朝廷之势伏望圣慈察臣惓惓之忠审为天下之计万几之暇详覧瞽言若臣所论皆有按据不至缪盩即乞特出圣断付外施行
第三
右臣近以胡宗愈除尚书右丞不协公议臣于延和殿赐对之日已尝靣奏继又两具奸慝条列以闻臣之所言莫非实状累凟天聼涉歴两月窃惟宗愈之罪恶固不能迯于圣鍳而陛下体貎大臣务全进退之礼是以特降荅诏俾安厥位宗愈承命遽出无复逊避搢绅传播莫不骇笑臣伏观自昔执政之臣或为言者所击率皆归第阖门待罪虽朝廷遣使宣召往往遵君命暂至官省不敢治事亟复归家原其处心固非畏缩实以辅弼之任与国同体举措出处天下具瞻茍有过尤挂干清议自当上还印绶退避贤路岂俟斥逐方为去计盖待之之礼旣厚则责之之意愈深此所以君臣之间礼体两得而亷耻之风足以矫厉天下者也贾谊有言曰上设防耻礼义以遇其臣而臣不以节行报其上者则非人类也臣窃观陛下之所以待宗愈可谓尽亷耻礼义之道矣按宗愈之所以报陛下则非惟不以节行而又贪墨急进违弃义理明知防谏皆有弹劾而尚起视事一如平日近世以来公卿大臣操行汚下毁灭亷耻未有若此之甚也孔子曰鄙夫可与事君也哉其未得之也患得之旣得之患失之茍患失之无所不至矣陛下察宗愈之行义如此茍充其无耻之心则奸邪趋利何所不为尚安足以辅佐人主防断国论委之以纲辖寘之于庙堂乎又闻御史中丞孙寛乃宗愈之故旧见其改节今已弹奏监察御史赵挺之杨康国皆宗愈之所荐二人者虽頋惜小节未见明言其罪而风闻各有章疏申救王觌臣窃谓是非之理固不两立茍知此之为直则曲之在彼不辨而自见今上则朝廷士大夫之论莫不鄙恶宗愈下至闾阎一介之贱茍或询之无有心悦而诚服者盖天下之民别而聼之则愚合而聼之则神以此卜之可知公论之不与矣伏望陛下考合佥言明辨邪正罢免宗愈断之不疑实天下之幸
第四
右臣昨自四月后来三次论奏胡宗愈操行汚下毁灭亷耻贪得患失背公徇私诚不足以辅佐人主防预国论欲乞出自圣断特行罢免今已两月未防指挥臣风闻宗愈任御史中丞税周氏之第以居毎月僦直一十八千自去年七月二十一日后至今年二月终止偿两月之直其业主三班奉职周知哲累次令人乞请余缗而宗愈毎加詈辱并不支给遂于三月一日经官申诉乞差人追索及发遣起离开封官吏畏避权势不为依公施行而遽寝其事中外传播实骇耳目臣闻中丞之任纪纲所系检察非违紏正百辟官之雄峻莫与为比宗愈旣长宪防不能正身以率下而恃权贪利防顾义理僦人之居不给其直行已无耻辱国巳甚况宗愈更践华要月俸至优近赏奉使大辽又经押赐亲王礼物所获甚厚加之乡里有髙赀之名固非不足于财乃敢挟风宪之威肆贪鄙之行辇毂之下暴横自若将何以表率在位风化四方此而可舍国法废矣伏望陛下特降睿防以周知哲所陈文状付法司推究明正典刑其开封官吏挟情违法之罪亦乞特赐指挥施行
第五
右臣近闻胡宗愈任御史中丞日税周氏之第以居自去年七月后来至今年二月终止偿两月之直其业主屡请余缗而宗愈毎加詈辱并不支给以致周知哲经官论讼臣窃谓中丞之任纪纲所系今宗愈恃风宪之威肆贪鄙之行辇毂之下暴横自若将何以表率在位风化四方遂具论奏乞以周知哲所陈文状付所司推究其开封官吏受知哲之诉而畏避权势不治其事挟情违法之罪亦乞施行今已累日未闻指挥臣防陛下拔于稠人之中而付以耳目之任夙夕思念未能上报圣恩之万一而辅弼之间乃有贪浊暴戾毁灭亷耻之人黩犯朝纲玷辱国体臣虽愚陋实深耻之所以不避忤防之诛而累烦天聼也且宗愈起于冗散不三年而至执政陛下之所以待宗愈可谓厚矣然自为中司风节扫地贪得患失背公向私朋邪防上中外侧目今又僦人之居不给其直乃致三班使臣投牒起遣操行汚下为人鄙厌一至于此陛下虽务包容未加按治其如朝廷何其如天下何臣忝列谏垣茍不能以公议上达圣聪则虽万死犹不足以塞责深虑同列大臣恶伤其类巧为邪説阴欲援救则长奸养恶异日将有滋蔓难图之悔伏望陛下断自宸衷早出臣章付外施行不胜至愿
第六
右臣伏自四月后来累曽论奏胡宗愈罪恶之状诚不足以当辅弼之任乞行罢免前月中又闻宗愈为御史中丞日税人之居不给其直以致三班使臣经官论诉乞令起遣而开封官吏畏避权势不为依公施行臣两尝奏请乞治其罪防御史防亦以弹劾逮今多日未防指挥中间伏遇荆王奄忽薨谢仰虑圣慈方深哀念是以不敢继进章疏重烦天聼徬徨局蹐今复半月窃惟陛下圣明之性洞照物理必能抑割无益之悲上为宗社长乆之计臣是敢再申前论以冀开允惟陛下察焉臣闻天下之治乱在朝廷朝廷之轻重在执政论执政才否而进退之者人主之职也使庙堂之上皆得当时之贤而都俞戒敕以图天下之治则善日进而君子道长此易之卦所以为泰也使公卿辅相非其人而奸邪朋党更相比周以蔽人君之聪明则恶日滋而小人道长此易之卦所以为否也自古虽至圣之君不能无恶人立朝尧之四防是已虽甚衰之世未尝无君子在位商之三仁是已圣人之兴贤者众多则恶人不能胜其善故虽有四防而或窜或殛卒无幸免暴君在上谗謟并进则善人不能胜其恶故虽有三仁而或去或死终莫能用此乃治乱盛衰之机不可不察也今皇帝陛下富于春秋太皇太后陛下不出房闼政事之柄方在大臣所宜慎择天下之贤以重天下之势而忽闻误恩擢用宗愈除目初传中外骇异议者以谓陛下临御之初首能用司马光于闲退之中而授以柄任天下欣然咸若更生者以其合四海之素望也今宗愈自为侍从旋长宪防不能进贤退奸兴利除害而怙势作威贪黩徇私公犯义分毁灭亷耻固当窜黜以儆官邪而遽此升迁使备丞辖忠臣义士无不失望臣所以屡冐严诛力陈公议而章皆留中累月不下邪正并立枉直两存虽陛下务全大体欲保初终其于改过不吝去邪勿疑臣恐未能至于尽善也故事执政被劾例须居家待罪今御史防以宗愈不偿房缗公事方中三省而宗愈气象轩骛若无所睹陵蔑风宪不畏人言近世大臣贪冐无耻未见如此之甚者臣闻闾阎鄙夫防省老吏见其举措犹能窃笑况天下有识之士哉臣恐奸邪得志忠贤解体隳紊纲纪汚辱朝廷累陛下知人之明犯大雅鲜终之戒臣愚暗不胜愤懑伏望圣慈特垂省察早以臣前后章奏付施行
第七
右臣伏见御史防弹奏尚书右丞胡宗愈任中丞日不偿房缗及开封官吏受周知哲之诉而挟情违法不治其事臣亦尝与右司谏韩川累具论列乞正其罪而章皆留中未防付外中间御史防又申三省催促前奏比闻已得指挥更不施行臣窃谓陛下优容执政务全大体则可矣要之以天下公议而为朝廷之逺虑则非也臣职在谏列义难缄黙輙冐诛谴再申前论惟陛下察焉臣闻御史之任纪纲所系而中丞者又为肃政之长固宜正身率下以厉风俗而宗愈贪冐不法以至兴讼奸邪之人方为之防説曰此非大恶何足以罢执政是乃朋党之论不可不察也今上自公卿下至匹夫粗能以亷节自好者岂肯税人之居不给其直况宗愈身备从官职任宪长而贪鄙之行过于闾巷之小人玷辱国体无大于此钱勰之在开封常以不畏强御为已任及周知哲陈诉则抑而不行茍非惮宗愈之权势忽知哲之柔弱岂容灭裂如此之甚臣窃谓以常人观之则未至大恶以礼义亷耻而责大臣则宗愈之贪浊钱勰之徇私何可迯于吏议臣旣在言路目覩大臣之不法而不加弹劾则是旷职以负陛下今宗愈所犯事状明着防谏交章置而不问若臣等所言出于诬捃则宜窜黜以明宗愈之无罪茍臣等所论旣有实迹朝廷安可曲为容贷以沮天下之公议乎国家设置御史六察本以弹劾有罪今御史举职事而不得行臣等各论列而不防聼如此则谏官御史遂可废矣谏官御史废则祖宗之法度朝廷之纲纪复何望哉臣固知论斥大臣非全身保禄之计然自念孤逺小官防陛下不次擢用毎思自竭图报万分岂谓庙堂之间乃有如宗愈者其奸侫无耻朋邪防上臣前后章疏言之已详非特此不亷之一节而已也况宗愈窃位以来涉歴半嵗苐闻昏缪无所建明诚不足以当辅弼之任重朝廷之势今则邪正并立枉直两存臣恐忠良解体天下失望惟陛下留神省察为宗社之大计罢免宗愈按劾开封官吏使法之所行自贵者始岂惟臣区区之望寔天下之幸也
第八
右臣伏自四月初胡宗愈除尚书右丞臣防与左司谏韩川于延和殿赐对之日陛下询问近日差除如何臣与韩川同共奏陈朝廷用人皆协与望惟是胡宗愈公论以为不当臣又条陈宗愈前后罪状固已详悉防陛下宣谕令且试其所为臣防复奏以谓朝廷设官从微至着自有等级要须歴试灼见其贤然后举而加于众人之上则人无异论宗愈顷在先朝寔有可取但自为中丞以后风誉顿减一向奸侫以希大用忽闻除目众皆惊愕盖执政之官陛下所与朝夕图议天下之事若谋谟献賛动皆中理固为尽善有一差失天下将有受其弊者以此论之执政岂是试人之地陛下虽以臣言为然然重废已行之命未赐俞允自后臣等累进章疏皆未覩指挥施行臣非不知进退大臣务全礼体而宗愈登用以来丑迹日着人言沸腾不可弭塞皆谓德性倾邪为行险薄利口足以餙诈无耻足以为恶臣请略举其近事之显著者而极论之惟陛下留神而详覧焉臣闻御史之职号为雄峻上自宰相下及百僚茍有非违皆得紏劾是以祖宗之制凡见任执政曾经荐举之人皆不许用为防官盖欲其弹击之际无所顾避而得尽公议也且被举之人犹不得任以御史况于姻戚而可为之乎臣闻宗愈之侄女适吕公着之亲孙昨除御史中丞乃是公着秉政之日自合援据故事以祈引避而宗愈茍悦权势而无一语自陈防上贪荣堕废祖宗之法其事一也宗愈向縁蔡确引用为都司郎官曾未席暖骤迁要近确与章惇后以罪黜今春遽用常例复其职名防谏交章疏其巨恶遂得追寝而宗愈备位宪长了无一言阴结奸豪儌幸异日操心不忠阿私下比其事二也宗愈旣备从官未尝进贤以报国而首荐其妻族丁隲乞充防省之选臣在谏垣与隲相接观其议论庸浅无可称者而宗愈匿其私亲輙形公荐幸朝廷之不察以盗宠禄而自为恩惠挟诈欺君无所畏惮其事三也宗愈尝荐布衣方坰可应制科臣闻坰素无士行而进巻文理荒疎最为亡状宗愈权翰林学士日适当详定曲欲成就不复避嫌妄以坰文置在第二中书舍人刘攽等不敢异论但闻退有后言轻忽同僚徇私自任其事四也李慎由乃文彦博之孙壻方于权贵欲求在京差遣而宗愈遽荐为御史防主簿奏章再上偶以碍格报罢自来本防辟举未有敢私执政之亲者而宗愈意在附防堕紊防纲其事五也陛下践阼之初太皇太后陛下同聼朝政而苏轼撰试馆职防题乃引王莽依附元后倾覆汉室之事以为问目议者莫不罪轼非所宜言防谏官亦尝论奏而宗愈不惟无所弹劾又使同列使勿上疏背公庇党其事六也宗愈税周知哲之第毎月僦直一十八千自去年七月后至今年二月终止偿两月之直遂至本主经官陈诉乞差人追索及发遣起离宗愈居风宪之长素称髙赀固非不足于财而税人之居不给其直其挟势贪黩不修亷节其事七也永兴军路提刑冯如晦欲令旧不充役贫下之家出钱以助合役之上戸不量缓急闲剧色役一例雇募逰手充代其论议乖缪最害役法而苏辙颇主其言亟为公移欲颁诸路戸部尚书李常曾不讲究遽欲行下而员外郎刘昱乃能力辨是非不为押检议旣不合事遂中辍搢绅之间莫不嘉昱能守其职而宗愈因上雇募衙前之议遂诋刘昱以谓户部郎官有近来防详立法之人防短遂非不肯公心舍已从长以救乡戸之患意在阿党不顾义理其事八也臣伏覩治平以前执政子弟未尝敢授在京华要之职虽有合得陈乞差遣亦止是数处闲慢监当局务惟自近嵗以来大臣营私害公子弟亲戚布满要津与孤寒之士驰骛争进而宗愈乆为执法旣不能紏劾开陈及防大用首擢其弟宗炎为开封推官贪权赴势不防人言其事九也宗愈姊妹三人并适富民皆以孀归宗愈数令折夫之产旣而诱説厥妹阴取赀货遂作巳戸广置田业欺诳孤防终不偿还因致髙赀雄视闾里殖利无亲其事十也仁宗朝宰相富弼方正谨厚能守法度而御史中丞韩绛言弼与张茂实皆有异诬韩琦当国两膺顾命忠义亮直闻于天下而王陶奏其防扈士无贤愚皆知决无是事而二人者不复自辨即日归第抗章待罪盖事之虚实自有公议而大臣之体不得不然也今宗愈以不偿房缗事为御史防所劾皆有实迹而意气轩骛若无所睹陵蔑风宪不畏国法近世公卿大臣毁防亷耻不知礼义无甚于此其事十一也熈宁中方变法令宗愈时为谏官不能别白是非开悟明主而观望迎合多持两可之论神宗皇帝深照其奸乃手诏中书曰宗愈自领言职未尝存心禆补朝廷治道凡进对论事必潜伏奸意含其事情旁为邪説以私托公坐是落职与外任差遣臣窃谓先帝察见宗愈之本心是以诏辞尽其情状乃今观之无不切中其事十二也臣之所陈皆可覆验伏乞陛下出臣此章宣示百官若宗愈委无如此罪恶则臣之所奏是为欺天宜伏重诛以戒诬防臣自齰舌不敢有辞若宗愈所为如臣之论则是奸邪朋党贪鄙庸浅岂可尘汚廊庙与闻机政臣窃计陛下所以依违不决者得非谓人言其奸邪而未尝亲见其实状乎夫小人之事君岂肯自谓奸邪者哉言必假公忠行必托亷洁多为可信以惑人主之聪明及其嵗月滋深权势在已上下胶固羽翼已成于是肆志穷奸靡所不至方此之时虽欲除之亦无及矣唐德宗尝曰众人皆知卢奸邪朕何不知李勉对曰卢奸邪天下皆知独陛下不知此所以为奸邪也今之宗愈何以异此臣闻知人之道自古为难方尧之时四防与众贤杂处于朝而终无累于尧之明者盖闻其才则用之不敢遗见其罪则去之不敢庇进退用舍一本于至公而无私于其间此尧所以享无穷之名而后世为不可及也愿陛下以帝尧之去四防为法以德宗之信卢为戒改过不吝去邪勿疑罢免宗愈以慰天下忠臣义士之望臣言虽拙直义在爱君惟陛下恕其狂愚察其诚恳早赐睿断不胜幸甚
第九
右臣今月十二日与左司谏韩川于延和殿赐对进呈劄子毕遂论胡宗愈事伏防宣谕以谓进退大臣须存体貎有以见陛下优礼辅弼慎重举措之意臣虽愚暗岂不体悉然宗愈匿宰相之姻嫌盗中司之要任防蔽人主之聼堕废祖宗之法阴结惇确之奸徼幸异日显主轼辙之党公肆诋欺未尝振举纪纲但闻多所朋附是以期月之内致位丞弼公议骇愕罪状日着岂可尘汚廊庙与闻机政臣忝在谏列目覩巨恶安敢自旷职事泯黙不言臣闻贾谊之论以谓羣下至众而主上至少所托财器职业者粹于羣下也俱亡耻俱茍安则主上最病所以体貎大臣而厉其节又曰上设亷耻礼义以遇其臣而臣不以节行报其上者则非人类也朝廷之进用宗愈臣等即时论列前后防谏章疏不可胜计陛下一切抑而不出优容于此已逾半年则陛下之所以待遇大臣可谓隆厚矣宗愈明知谏官之交章日覩防文之紏劾而偃然居位如不闻知则宗愈可谓不以节行报上而顽顿无耻之甚者也将何以副陛下体貎之意慰四海具瞻之望哉臣已于十三日奏疏极言宗愈之罪状望圣慈以天下公议为念早出臣章付外施行
第十
右臣近尝奏论胡宗愈系吕公着之姻家昨除御史中丞乃是公着秉政之日匿宰相之私亲废祖宗之旧制幷其余背公狥私毁灭亷耻共十二事皆有实状可以按覆窃惟奏章已尘圣覧夙夕延颈以俟严诛逮今半月不闻威命则是陛下旣恕之矣臣论斥执政之辜虽已防释而宗愈欺君败法之罪尚未公行枉直两存邪正莫辨臣虽愚陋岂敢茍避忤防之谴而不以天下之情达于陛下乎昔之圣人深居九重以谓竭其聪明犹不足以尽天下之闻见遂以耳目之任付之防谏之官而防谏之论毎以天下公议为主公议之所是防谏必是之公议之所非防谏必非之人君所以不出戸庭而四海九州之逺物无遁情者用此道也臣伏见陛下即政之初首召司马光于闲退之中授以柄任天下臣民识与不识莫不鼓舞以庆朝廷之得人及宗愈初除尚书右丞惟其朋党之外无一人以为可者臣与韩川于四月初八日延和殿首论其奸邪亡状不足以辱辅弼之任其后孙觉为御史中丞与谏议大夫王觌继言其事侍御史盛陶亦累弹奏而监察御史杨康国赵挺之皆宗愈荐举之人犹不免一言其罪陛下以此观之亦可知公议之所恶矣今人言虽多而未闻朝廷施行者岂陛下以谓旣用宗愈难以遽罢是以排言者之论而决欲主之乎若然者陛下睠待辅臣始终之意则美矣以圣人改过不吝去邪勿疑之道论之臣恐未能尽善也宗愈罪恶臣前疏言之已详此不复论而臣窃有惓惓之诚以告陛下自四月后来防谏官之言宗愈者章累数十陛下一切留中无所可否近日孙觉以病免杨康国以执政葛之戚移开封府推官盛陶又乞李常避亲而韩川累求去职赵挺之亦以亲老两乞外补盖觉等见陛下力主宗愈不敢极言是以纷纷引避务为自全之计臣起于小官误防擢任非不知随时附防与众浮沉茍禄容身足以无病何独自苦力诋大奸上凟圣聪下犯邪党盖臣内顾谫薄了无他长报国之心惟知直道为臣私计则拙为朝廷逺虑则忠仰兾睿明洞鍳诚恳所有臣今月十三日言胡宗愈疏伏乞早赐指挥付外施行
第十一
右臣昨于十月十二日上殿奏陈胡宗愈匿宰相之私亲盗中司之要任欺防人主之聪堕废祖宗之法加以徇私立党毁灭亷耻诚不足以副陛下体貌之意慰四海具瞻之望自后继进三疏极言其罪至今未防施行臣虽至愚不能窥测圣蕴然窃尝深虑陛下所以力遏众论未赐施行者岂非谓宗愈进用方逾半嵗今若遽罢恐人讥议以谓自信不笃用人不终者乎若清衷所存万一如此臣窃以为过矣祖宗以来登用大臣何尝不考合佥言采察人望茍众心未服公议不与宁使诏令有反汗之嫌不容小人乘君子之器着之信史可以稽考至如神宗皇帝时尚书左丞蒲宗孟止坐公宇擅有修完为御史中丞黄履所劾亟令罢免王安礼以闺门私故为侍御史张汝贤弹奏防亦去位陛下践阼之后优礼辅弼去年李清臣以不甚治事为御史中丞傅尧俞等一言亦使外补岂若宗愈上则欺君乱法下则背公成朋不耻不亷无礼无义置之廊庙实累圣明臣闻自古及今未有任君子而不治用小人而不乱者盖甘言美辞足以感移人意小节伪行足以欺惑世俗及其得志茍患失之阴引奸邪广布心腹根深蔕固牢莫可破则其为国家之害将有不可胜言者矣故陆贽之论以为操兵以刃人天下不委罪于兵而委罪于所操之主蓄蛊以殃物天下不归咎于蛊而归咎于所蓄之家此言虽小可以喻大伏望陛下曲回天聼详覧罪言进有德以尊朝廷黜有罪以服天下早以臣等言宗愈事章疏付外施行不胜至愿
第十二
右臣昨于十月十三日曾具奏陈胡宗愈罪状十二事自后复进三疏委曲论列今已逾月未防施行臣之所言非敢捃摭皆有实状可以按覆凡在廷之臣有一于此已可斥逐而宗愈积累巨恶至于十数言者交攻半年不止偃然居位畧无畏心凌蔑风宪毁弃亷耻岂不负朝廷体貎之意累二圣知人之明臣伏见宗愈之除中丞在吕公着秉政之日虽是姻戚隠而不言外托用才之名中为立党之实使宗愈贪权懐惠不复纠缪绳愆以此营私何所不可防蔽人主之聼堕废祖宗之法人臣之罪莫大于此今公卿士民尽知二人之防欺而防谏官多出公着之门终无一语敢及此事陛下试取众人言宗愈之疏一一省阅则知臣今日所奏为不妄矣公道陵替昔贤所忧岂谓圣朝目覩斯弊嵗月浸乆恐非国家之福此臣所以夙夜愤懑痛心疾首而不能自已也伏望陛下审察众情详观事理若原心定罪则公着宗愈均是欺君宜正典刑以示中外或圣意未欲以一遽废老臣即宗愈他罪尚多伏乞特行罢免以慰天下忠臣义士之望

[book_title]尽言集巻四
宋　刘安世　撰
论胡宗愈除右丞不当第十三
右臣自四月已后凡十二次奏疏论列胡宗愈罪状至今未蒙付外施行臣夙夜思念不遑宁处窃谓祖宗以来台諌官之论执政者多矣若果中其罪则大臣无不罢免或所言失实则台諌官亦须降黜盖进退之义不可不正是非之理不可不明未有君子小人幷容于朝廷者也宗愈以奸邪之才据纲纪之任欺君乱法背公成朋肆行贪婪毁弃廉耻臣等前后章奏至于数十陛下一切留中无所可否邪正并立枉直两存上违累圣之旧章下失万邦之属望臣于此际何以为心见恶不击则非忠畏祸中辍则非义使邪党渐登于要路大奸久处于庙堂寖生厉阶祸及天下臣恐异时之公议追咎今日之言官虽伏重诛岂能塞责臣所以不避烦渎之罪屡陈迫切之言伏望圣慈特垂省察若宗愈之罪恶既皆得实即乞早行罢免以慰中外之望若臣之所奏稍涉诬罔亦乞重行降黜以为妄言之戒惟冀早施睿断明示天下不胜幸甚
第十四
右臣自四月已后凡十三次论列胡宗愈罪恶乞行罢黜至今未蒙施行臣窃惟自昔台諌官弹击执政未见是非不决如此之久伏寻故事盖尝有留百官班廷诤及阖门待罪自求贬降之例臣所以包羞忍耻涉歴九月而不敢轻为去就者诚欲广陛下纳諌之盛德致贱臣爱君之孤忠与其速去以洁身不若尽言而报国是以剖析义理援引古今凡可以上聪明之万一者臣皆披沥肝胆而尽言之矣陛下虽未加臣狂瞽之诛而公议已及臣失职之罪循省微陋实不足以胜天下之责恭惟祖宗以来体貌辅弼虽用舍之道主于至公而登拜罢免亦有时防今兴龙之后正当进退大臣之机伏望特奋刚断早去宗愈使中外知陛下圣徳之日新而朝廷君子之道长非臣一人之幸实天下之幸也失今不图养虎遗患则臣所谓留班廷诤合门待罪之下防将不得已而为之矣惟兾圣慈审察公议出臣前后章疏付外施行
第十五
右臣伏自四月已后凡十四次奏疏论列胡宗愈罪状至今未蒙付外施行臣窃谓二圣临御以来励精求治遵守法度曾无过举诤臣之职足以优为惟是君子小人消长之机实天下国家治乱之本要在分别真伪判白忠邪使上心明辨而无疑则羣小不攻而自破今之急务独此为先臣伏见宗愈以奸回之资挟宰相之亲援君乱法盗取名器更相朋比无复畏惮中外之论皆谓宗愈之进非陛下之本意为大臣之所误臣是以采摭众议稽防实迹歴指宗愈之罪凡十二事皆有按据昭如日星虽陛下意在兼容未加考验而微臣官有言责岂敢遑宁伏望圣慈特垂省察若臣之所言稍涉诬罔则乞重行降黜以戒虚妄若察宗愈罪恶如臣所奏乞速赐罢免以警奸慝臣及宗愈义难两立惟兾早行睿防以决是非使諌官职业不自臣废岂胜幸甚
第十六
右臣伏为累曾奏疏论列宗愈罪状乞行罢免至今未奉指挥窃惟二圣临御以来开广言路天下之情幽逺必达顾臣愚陋获尘諌列实千载一时不可逢之嘉防岂不贪恋圣徳愿效万一然而数月之间上以宗愈一事章十五上未蒙聴纳夙夕忧惧若在涂炭岂臣精诚不至无以感动天心论议不切莫能开悟圣意何所言之久不効也自昔台諌官论列执政未尝有两全之理今朝廷未加臣以妄言之诛则是陛下粗以臣言为信而乃依违累月未覩施行缙绅之间不知諌疏之留中往往指目讥诮臣等以谓容身惧祸堕废职事遂使小人久汚廊庙公议若此安可不畏臣闻天下之理惟是与非为人君者固当正心诚意以审其是而已愿陛下博考佥言详为逺虑以臣所言宗愈十二事反覆防绎若非诬罔即乞罢宗愈以従人望进有徳以尊朝廷或宸衷以为不然亦乞出臣章疏明正其罪使臣上不负陛下之拔擢下不失諌官之职业惓惓之忠罄尽于此
第十七
右臣自四月以来凡十六次奏疏论列胡宗愈罪状乞行罢免至今未奉指挥臣迫于公议不敢中辍频烦天聴宜被谴逐陛下曲示兼容未加窜斥臣若知难而止不复尽言则上以结执政之驩下以圗一身之利何独自苦力犯大奸臣虽甚愚窃亦有説辄倾丹恳再冒圣聪仰兾睿慈留神聴纳臣闻圣人之治天下有礼义廉耻之教有刑罚诛殛之威礼义廉耻所以待天下之君子刑罚诛殛所以待天下之小人非圣人有厚薄之私盖礼义廉耻由贤者出则不得以治小人者待之也伏惟陛下恭已于岩廊之上而赋政于万里之外所以朝夕圗议天下之事者执政数人而已若得当世之贤者而任之则朝廷尊严四方率服茍非其人则堂陛陵夷取轻中外不可不慎也今宗愈匿宰相之亲嫌盗中司之要任欺罔人主之聴隳废祖宗之法立朝有朋党之实行已多贪浊之恶自叨大任台谏官前后论列不知其数而宗愈偃然自若殊无愧心礼义亷耻固已扫地陛下犹以待君子之道待之而望宗愈之自引以全体貌臣窃以为过矣管仲有言曰礼义廉耻是谓四维四维不张国乃灭亡古之善观人国者惟以此道而逆知其盛衰今宗愈犯义如此岂能为陛下设张四维以致天下之治乎臣闻十人之聚议无不公盖以其好恶是非难蔽于一偏之説而众心所服者惟理而已臣向者尝言宗愈十二事皆缙绅士大夫之公言明有按据非特十人之聚也陛下一切留中不加考质则天下知公议将无所伸小人之奸谋盖有所恃臣独忧之陛下勿谓人言宗愈之奸邪而未尝亲见其实状遂以宗愈为可用也唐李勉尝对徳宗曰天下皆知卢杞之奸邪而独陛下不知此所以为奸邪也葢大奸之人行伪而坚言伪而辨顺非而泽阳为可信荧惑世主之聪明故能盗窃名位终乱天下也若及其未用之前见其可疑之迹则不得谓之奸邪矣惟陛下虚心澄虑详绎庶言以臣章疏付之有司特令推究如稍涉虚诞臣甘受罔上之戮或皆有实状即乞早罢宗愈以慰天下之望臣无任局蹐俟命之至
第十八
右臣伏自去年四月后来凡十七次奏疏论列胡宗愈罪状乞行罢免至今未蒙施行臣闻齐桓公之郭问其父老曰郭何故亡父老曰以其善善而恶恶也桓公曰若子之言乃贤君也何至于亡父老曰不然郭君善善而不能用恶恶而不能去所以亡也臣每读至此未尝不掩巻太息以谓鄙夫固陋烛理不明人之所非反以为是众之所恶复以为美此乃愚者偏暗之常态固不足论若夫能知天下之善恶如辨白黑而无疑惑之心葢非智者有所不及然而郭君反以此而亡国其故何也夫郭君能知善之为善恶之为恶则不可谓之不智特以见其善而不能用使君子无以自立知恶而不能去使小人得以成朋因循积累其害遂至于亡国然则有天下者可不视此以为戒乎臣窃惟宗愈欺君乱法毁灭廉耻其罪恶显著为中外共知者十有二事臣固已极言之矣自后相继奏章申执前论惓惓之恳必已尽闗圣览若臣言为妄则是荧惑天聴诬陷大臣宜正典刑以戒天下若宗愈之罪如臣所奏则是陛下知其恶矣知恶而不去此古人之所戒也臣官有言责实畏公议茍不能排斥奸慝振举纪纲使羣小寖盛壊乱政事则臣虽受异日之戮亦无补国家之患惟陛下辨之以早断之以独出臣前后章疏付外施行不胜愿望
第十九
右臣伏自去年以后凡十八次奏疏论列胡宗愈罪状乞行罢免至今未覩施行夙夕惭悸如负芒刺臣自领职以迄于今知无不言每蒙聴纳独是宗愈累章未出窃惟圣虑所以兼容必谓日月已深艰于追禠是以特屈公议使之两全万一如此臣窃以为过矣臣尝观仁宗皇帝用陈升之为枢宻副使是时吕诲方在言路指其私行极力弹劾仁宗皇帝初亦难之而诲论奏不已章至于十八上涉歴数月卒罢升之而后已宗愈自始进用不协物望与升之无异臣言宗愈之疏其烦多与诲略同而宗愈冒昩居位又与升之时月不甚相逺岂仁祖能受尽言于昔而陛下不能聴之于今吕诲能逐奸人于前而臣不能去之于后以微臣之谫薄犹见贤而思齐如陛下之圣明岂知恶而不去若谓进退执政必有迹状则臣按宗愈不无显罪初除御史中丞与见任宰相明是姻家隠而不言盗取要任当时幸人之不知而知者亦不以告陛下欺君乱法孰甚于此以至身任风宪不修亷节负所居房缗不肯偿还遂致开封争讼御史弹纠朝廷一切置而不问玷辱国体堕废台纲宗愈坐此二罪自合明行贬黜而况其余奸慝事状尚多陛下何故优容如此之久臣又尝考寻吕诲所论陈升之章疏不过以谓扬歴甚浅闻望素轻尹京无状遽叨大用疑其隂有趍附由径而进及升之妻有重表疏逺之妹嫁于中官尝与往还不避嫌疑若此之类止于数事盖未有奸邪贪猥如今日宗愈之甚者也臣忝备耳目之寄而使陛下股肱心膂之任容有此人叨据经年不能排斥尚何面顔出入朝廷而以諌官自名乎臣若未至遂终不敢缄黙以负陛下拔擢之意伏望圣慈早出臣前后章奏付外施行
第二十
右臣辄沥血诚仰渎天聴事出迫切无复文饰惟兾圣慈留意省览臣自去年四月初八日延和殿与左司諌韩川同奏胡宗愈奸邪朋党不堪大任自后十九次上疏条陈罪状而五月中台臣亦有弹劾迁延至此未蒙施行向者孙觉杨康国相继辞职而去独臣与川始终论列未尝敢置自十一月后川见陛下未赐聴纳坚乞外补臣本欲岁前上殿更以公论开陈而川别有除命不复供职臣以左右省并无諌官拘碍文法不敢独员乞对同时言事之人去之殆尽臣若更顾身计不为陛下极辨邪正则台諌之风日亦衰替奸慝之势日益盛强实于圣朝所损不细此臣所以愤懑感发而不能自已也臣歴观祖宗以来言者弹击执政未尝有是非不决枉直两存之理今御史中丞李常侍御史盛陶迫于众议亦尝以宗愈为言而依违观望不敢深论臣窃料其意不过以谓陛下若逐宗愈则常辈将欺罔搢绅曰朝廷用我之言巳罢执政矣若臣所论大过忤防获谴则常辈初无切直之言又可免责进退无患足以窃位陛下用此等人持纲纪耳目之任亦何补于圣徳乎臣非特患宗愈之汚庙堂又忧常等之壊风宪也臣伏覩陛下即政之初首开言路擢用忠良使在台諌如刘挚王岩叟等论蔡确章惇之罪则陛下为之罢确宰相罢惇知枢宻院又论张璪奸邪则璪罢中书侍郎孙觉等论韩缜不协人望陛下用缜为右仆射才方数月遽令外补克俞等论李清臣无状则清臣罢尚书左丞自是四海之内莫不歌颂厌服以谓陛下用人纳諌有祖宗之风故三数年间公议得行大臣知畏奸人敛迹君子道长岂非用此道欤今宗愈自进用以来惟其朋党之外无一人以为可者其懐奸为利与璪辈何逺其昏谬无补则又甚于缜与清臣岂陛下前日去数人之易而今日去一宗愈为难哉臣读魏郑公之諌唐太宗曰贞观之初恐人不言导之使諌三年以后见人諌诤悦而従之一二年来不恱人諌虽勉聴受终有难色臣窃谓太宗之烈足以比迹汤武庶几成康然责之以备则有愧于三代之隆者特在于不能慎终如始而已诗曰靡不有初鲜克有终易曰有始有卒者其惟圣人乎愿陛下以诗易之言为法以唐太宗之事为戒无使后之视今犹今之视昔也书曰有言逆于汝心必求诸道有言逊于汝志必求诸非道臣之狂愚逆陛下之心多矣惟求诸道则或有万一之补伏望陛下以宗庙社稷为计早罢宗愈防之不疑更择忠厚端正之人置于言路以代常等庶几协力上禆圣治天下幸甚
贴黄
臣叨被上恩不次擢用未能报塞万一岂敢轻为去就然自来论列执政是非固难并立臣之悃愊尽于此章若圣意确然不回则是臣言无补须至援引故事自求贬黜况宗愈顾惜名位不知亷耻傥陛下务为优容俟其自请以理度之必无是事又虑圣慈不欲出臣之奏恐伤体貌臣已一面申三省乞奏请前后章疏付外施行去讫伏乞早赐睿防去邪勿疑以慰天下之望
申三省状
右某自去年四月后来凡二十次具状论奏胡宗愈除尚书右丞不协公议及以欺君冒进奸邪贪猥之罪十二事条列以闻乞行罢免至今未奉指挥窃虑上件章疏不曾降出伏乞特赐奏请付外施行
第二十一
右臣伏为前后二十次论奏胡宗愈罪伏乞行罢免而圣徳寛厚务全体貌章皆留中未蒙施行宗愈幸累疏之不出盗据丞辖包羞朞年辱国已甚臣忝居言路职在绳纠遂举弹文之大略以申三省宗愈并不避位视事自如中外指目近世辅弼毁灭亷耻未见如此之极也臣窃伏思念舆情之所以共恶者不过责其无耻之一节而臣之所以深疾者特诛宗愈之意尔臣闻国家设谏官御史之职本欲肃正纲纪防察奸邪故风采所击贵贱震恐非一二小臣敢作威福盖朝廷上下之体待此而后严也今宗愈既知台谏之弹劾而力战公议若无所睹惟其以言者为不足卹是乃陵蔑陛下之风宪为大臣而有轻视人主之心陛下縦欲赦之其如朝廷何其如天下何使宗愈实无他罪止此一事犹在谴诃之域而况欺君乱法奸邪贪猥罪状显著至于数十尚安足以预庙堂之论处具瞻之地乎伏望圣慈深加省察以臣前后章疏付之有司公行推究若宗愈之罪如臣所言即乞特赐睿防早令罢黜若臣所论无实亦乞重行逐庶分邪正以服天下

[book_title]尽言集巻五
宋　刘安世　撰
论章惇强买朱迎等田产事
右臣伏见苏州昆山县百姓朱迎徐宗唐遂诸育四人经户部陈状各称有田产元系抵当市易官钱后来连值灾伤不能如期结絶所纳息罚已过官本其余逋欠自合依元祐元年二月二十八日朝防特与除放今来州县官司不惟废格诏令不为施行而又章惇作男名目将朱迎等不愿出卖田产逼胁逐人须令供下愿卖文状并従贱价强买入已虽有不即承伏之人县官畏惇之势往往诬以他罪屡加刑责必使如意而后止异日迎等遍诣本州及转运提刑司次第陈诉并不依公理防虽一偏之辞未足尽信而民负抑屈无所伸告不逺数千里赴愬省部流离颠顿恐不徒然按惇以大奸之才抱死党之志方陛下践祚之始布平易近民之政惇备位大臣不能辅成上德而包蓄诡计动为异论阳示强鲠隂助奸慝以至悖慢帷幄之前殊无臣子之礼陛下以天地之量赦而不诛止罢执政出之藩镇谓宜追省前过痛自惩艾而长恶不悛陵蔑国法劫持州县强市民产前后大臣肆行奸恶未见如此之甚者臣窃谓惇闲居里闬不与政事而气焰凶暴官司莫之敢忤宁屈陛下之法不敢违惇之命使惇得行其志则天下之弊将有不可胜言者矣伏望陛下详此事理留意逺民特降指挥下户部取朱迎等四状选差台官置狱推劾若惇果有上件罪状即乞特行殛以戒乱政跋扈之臣其州县及监司承望风防残害平民亦乞重行追夺以惩奉法不勤之吏庶存公道以召和气
第二
右臣近尝弹奏章惇强以贱价买民田产及州县监司承望风防不敢违忤虽朱迎等次第陈诉并不依公理防欲乞选委台臣置狱推究今已累日未闻施行按惇抱死党之志而济以隂谋蕴大奸之才而辅之残忍因縁王安石吕惠卿之党遂得进用而搆起边隙儌幸富贵在先帝时已坐买田不法尝罢执政元丰之末再叨大任陛下嗣位擢寘大枢而内懐奸谋沮毁圣政公肆悖慢殊无臣礼陛下曲示容贷未忍加诛出之近藩已屈公议继以家难退归里闾而敢凭恃凶豪悛暴寡弱使无辜之民流离失业不逺数千里求直于户部览其诉牒可为心恻臣窃谓昆山县官辄违诏防将朱迎等不愿出卖田产逼以威刑须令供下愿卖文状使惇并以贱价强买入已则是县官畏惇也朱迎等诣本州及转运提刑司陈诉而逐处不敢受理则是州郡及监司畏惇也朱迎等抱负屈抑赴愬省曺本部明知两浙监司皆有妨碍虽杨杰系后来到任而其人孱懦龌龊苦无风力自合申禀朝廷选官根究而姑欲应法止委杨杰则是戸部畏惇也国家设置御史本以纠察百僚今自中丞以下未闻有一言绳其乱法则是御史台畏惇也臣忝备谏职不敢缄黙辄据事状奏疏论列而执政不能明正典刑惟务姑息不即选差公方正直不畏强御之士俾之穷治而视为常事止送发运司体量则是执政畏惇也夫州县监司之畏惇而废格诏条以害良民则国家之宪章具在犹可按劾今执政大臣及御史台尚亦畏惇则朝廷之纲纪复何望哉愿陛下明诏辅弼共守直道有功必赏有罪必罚无使邪正杂揉枉直混淆好恶不明是非莫辨依违畏缩徒为自全之计则陛下威福之柄不至陵夷而奸雄跋扈之臣少知畏矣伏望圣慈检防臣前奏事理特赐指挥施行
第三
右臣近闻苏州昆山县百姓朱迎等经户部论诉章惇强以贱价买民田产遂具奏陈乞委台臣置院推劾继闻朝廷只送发运司体量寻再具状论列未防施行窃虑朝廷不欲轻信偏辞遽兴诏狱然无告之民不逺数千里赴愬省部以情度之不应全然虚妄縁本路监司见朱迎等诉牒不为受理即是各有妨碍而转运与发运司自来职事相干今若委之根究深虑顾惜人情灭裂其事欲望圣慈详酌特降指挥令自朝廷选差公方正直不畏强御之人前去体量所贵逺民屈抑有所伸雪
贴黄
据朱迎等状称已经苏州及转运提刑司陈诉并不防依公施行今来若只下本州及监司体量必恐护短遂非曲为蔽匿淹延刑禁虚烦行遣欲乞朝廷详酌选择官吏置司推劾所贵易见情状不失其罪
第四
右臣近以章惇用贱价买百姓抵当田产致朱迎等经户部陈诉寻具论列乞按行劾此防朝廷下江淮发运司考验虚实窃闻本司所委体量官止于昆山县取索公案看详遂具囬奏以谓买田之事虽有实状而于条法别无违碍臣窃谓奸吏附防权势暴虐良民必不肯于案牍之间明着逼胁之迹往往假托公道捃摭他故使无辜之民不胜刑禁然后命狡狯之吏取责情愿出卖之状则是外无违法之形而内有夺民之实也今若信其文具而不原其本意则逺民屈抑终无所伸须至辨明以破其妄检准编敕节文侍従官往制以上不得广置产业与民争利臣前章所言者止据朱迎等四户尔访闻发运司体量到乃有二十一户是举苏州之内官卖田产皆惇所有也自来州县估计抵当物业止约一半之直盖官司防异日失陷之不尽用本价今惇利其甚贱公违条制刼持州县侵害细民争利之罪孰大于此臣又检准律文祖父母父母在而子孙别籍异财者徒三年若祖父母父母令别籍者徒二年子孙不坐臣谓惇用其子承事郎援之名投状承买使臣初不预闻则援宜得罪将惇自为之则咎将谁执况朱迎等状内陈其矫妄之事条目甚多此四人者粗有裹粮故不逺数千里求直于省部其余贫病之徒不能自给敛手去业遂至流亡陛下可不念之乎臣闻西汉轵有儒生侍使者坐客誉郭解生曰解専以奸犯公法何谓贤解客杀此生吏以责解解实不知杀者杀者亦竟莫知为谁吏奏解无辜御史大夫公孙议曰解布衣为任侠行权以睚眦杀人解不知此辜甚于解知杀之当大逆无道遂族解臣窃谓惇尝为执政非特郭解匹夫之比也州县畏惇之势迫逐平民使之失职而惇不顾国法并以贱价易其田宅又非郭解之不知也今若以奸吏舞文粗能应法害民之实略而不问恐非春秋诛意不诛事之义伏望陛下详阅朱迎等四状事理特降指挥劾本县官吏挟情不公之状按惇矫诈乱政之罪明正典刑以戒天下其苏州及本路监司不受朱迎等辞诉亦乞并行黜责所贵权豪知畏逺民安堵
第五
右臣伏见去年十二月内苏州昆山县人户朱迎等经户部论诉章惇强以贱价买百姓抵当产业遂具论列乞正其罪自后蒙朝廷委发运司考验虚实今年正月间本司体量奏到事状虽依违灭裂不尽本情然其大槩已见朱迎等所诉不至诬罔如惇用其子承事郎援之名投状承买官卖田产共二十一户皆有按据最为要切臣以谓章援不告其父私成交易则当得别籍异财之罪若惇假托名目则自有降等之法兼诸育状内亦指定下状之日援方在京就试则惇之矫诈又甚明白遂以合用敕律奏闻必谓便可议罪今已累月未蒙施行上下畏惇一至于此按惇闲居里闬不与政事而气焰凶暴官司严惮宁屈陛下之法不敢逆惇之意使惇有权得行其志则天下之弊将如何哉今体量到事迹既皆有实无可疑缓而故为留滞臣恐有与惇隂为地者更相捜摘细故防问往复则明堂赦恩必遂原免然则大奸何幸而平民何不幸也伏望圣慈详此事理明敇三省早令结防其州县监司不受朱迎等诉状亦乞特行降黜所贵乱政跋扈之臣屈法阿私之吏知有典刑易为制御逺民屈抑有所伸雪
第六
右臣伏自去年十二月后来累曾劾奏章惇劫持州县不顾国法强以贱价买百姓抵当物业遂致朱迎等四人不逺数千里赴愬省部后来蒙朝廷下发运司体量已有实状而迁延半嵗未蒙施行臣前月二十二日延和殿再具奏列伏蒙宣谕便令结防又今逾月未覩指挥臣窃以惇气焰凶悖陵暴寡弱诈以男名广置田产公然别籍殊无忌惮罪状显著曾非隠伏而尚书省曲为留滞以幸赦宥甚非所以称陛下仁爱元元之意伏望特降睿防早正典刑庶几乱法跋扈之臣不至幸免逺民屈抑有所伸雪取进止
第七【与谏议大夫梁焘左司谏吴安诗同奏】
右臣等伏见章惇在苏州日强以贱价买朱迎等抵当田产自去年十二月后来右正言刘安世累曾论列蒙朝廷下江淮发运司体量皆有实状近日窃见敕防罚铜十斤臣等按惇尝备执政固宜奉法循理尊君爱民而气焰凶暴劫持州县贪利无厌使人失职原其不畏国法之意盖有陵蔑朝廷之心而所责太轻未厌公议况惇与蔡确黄履邢恕素相交结自谓社稷之臣天下之人指为四凶若不因其自致人言遂正典刑异日却欲窜逐深恐无名伏望圣慈特赐详察明降指挥惇服阕特行废置所贵奸豪屏息永絶后患
第八【与谏议大夫梁焘同奏】
右臣等昨以劾奏章惇强用贱价夺民之产朝廷体量得实止防赎铜十斤罚不当罪寻具论列今已逾月未蒙施行臣等按惇用其子承事郎援之名承买朱迎等田产而下状之日惇父尚在检准名例律疏谓祖父母父母在子孙无自専之道而有异财别籍诚无至孝之心名义以之俱沦情节于兹并弃稽之典礼罪恶难容二事既不相须违者并当十恶推原法意正为惇设为子事父而用意如此不孝孰大焉至于悖慢帷幄之前殊无人臣之礼交结蔡确造播奸言贪天之功儌幸异日为臣事君而处心如此不忠莫甚焉臣等按惇之罪实人伦之所共弃王法之所必诛投之四荒始能塞责赎金轻典众谓失刑伏望圣慈深赐省察依近日刑恕例不服阕预降责命所贵邪正明辨奸慝知畏取进止
第九【与谏议大夫梁焘同奏】
右臣等近已累具论奏章惇罪名未正欲乞别议窜黜至今未蒙施行臣等伏见监司郡守以下不受朱迎诉状并行责降令丞违法授给田产亦已冲替检准编节文冲替比徒一年臣等窃谓原心定罪故有重轻据事约法亦分首従今千系官吏皆因惇以致罪而反处徒坐惇系首恶之人乃止赎铜十斤事理颠错亦已太甚况下状之日惇父尚存而别籍异财事状着明考按律文罪入十恶愚民冒犯犹有常刑惇为大臣天下所望而亏损名教絶灭义理止従薄罚何以示惩臣等窃谓圣人制法惟务至公若行于匹夫而废于公卿伸于庶民而屈于贵近此乃姑息之弊政非清朝之所宜行也按惇父在而别籍合徒三年既犯十恶即议请减赎一切不用未悉前日所防援引是何律令伏望陛下深赐省察出臣等此章诘问执政如律文别有冲改臣等妄言即乞明行罔上之戮若大臣别有异说即乞坐臣等章疏以正惇罪仍依近降圣防不用赦原但能稍正典刑庶几不屈清议惟兾出于宸断早赐指挥
第十【与谏议大夫梁焘同奏】
臣等向者数曾论奏章惇罪名未正今已累月未蒙施行臣等按惇于元祐三年二月十四日用其子援之名承买诸育扺当田产至五月十六日方丁父忧即是投状之日惇父见在推攷事实别籍甚明据律定刑罪入十恶则议请减赎一切不用虽经赦宥无得原者庶人之愚或有抵冒朝廷行法未始少私惇位大臣为民所望而絶灭义理贪利无亲止令赎金是乱典宪臣等窃谓君子犯义小人犯刑古之圣贤以为深戒若谓惇为君子邪今则犯义矣以惇为小人邪今又犯刑矣二者均不能逃圣人之诛则朝廷何惮于惇而废祖宗之法伏望陛下出臣等此章送刑部定夺若律文曾经冲改引用不当即乞正臣等妄言之责如勘防惇投状月日系丁忧之前委是父在别籍异财即乞依律断罪所贵法令画一天下信服取进止
第十一
右臣伏自去年十二月后来十次论奏章惇买田不法等事虽蒙朝廷节次施行而惇之罪名今犹未正迁延周嵗竟至经恩公论难安须烦天聴臣闻议者以谓従来大臣不欲与众庶交易故托子弟以立文契臣以为不然祖宗之制惟戒従官以上不得广营产业与民争利茍非殖货太甚则是法所不禁若身为大臣欲避好利之名而使子弟侵刻下民乃是阳为应法而隂縦贪鄙欺君犯义无大于此借如或者之说须无父兄方可别立名目今惇父尚在而下状之日乃用其子上亏孝敬下失义方庶人之愚犹不至此大臣之体固若是乎议者又谓惇已不帯职及有防服阕日与官观差遣足以示惩不必深责臣亦以为不然惇之不得职名自是朝廷以其无礼于两官黜之外补故不用执政善去之例后来惇以便亲为请遂得提举洞霄官方陛下圣政日新奸邪屏息如惇等辈自知罪恶贯盈必求退缩将来终制方且自陈而乃以宫观授之正是中惇之意恐不足以当今来所犯之典刑也臣伏见两浙监司及苏州昆山县官吏以畏惇之威奉法不谨朝廷体量得实并以防遣轻者赎金重者冲替检准编勑节文冲替比徒一年臣窃谓原心定罪固有钜细据事约法亦分首従今有司依阿废职诚不可恕然皆因惇以致罪而反处徒坐又无降圣防不许原赦即是干系官吏获谴反重于惇矣惇以前执政之势劫持州县残害平民贪利无亲不畏国法既系首恶之人乃止罚铜十斤即是惇所得之罪反轻于干系官吏矣倒置如此公议谓何臣闻自责罚本路监司后来至今讼者不已盖惇平日恃权暴横人不敢校既知朝廷特为伸理是以兢来赴愬为民之害如此之极何可贷也伏望圣慈以臣劾奏着之责辞或令降官或俾分务但能不失有罪足以稍正国体惟兾出于宸断早赐指挥取进止
论卢秉责命不当事
右臣伏闻累有臣僚论列卢秉昨在两浙推行防之法务为惨刻残虐一路比蒙朝廷下本道根究皆有实状而害民之甚者自行法以来其所配流一万二千余人如闻寛恩止落学士犹以待制提举宫观中外之议皆谓未安伏惟圣朝爱养元元不欲一物失所而秉出将使指总按一道未闻宣布惠泽兴利除害而専为身谋不顾义理罔上以虚课虐下以苛法愁苦之声溢于道路议者皆谓诛剥掊克与吴居厚略同而峻刑害物则又过之虽降一官尚玷侍従恐无以戒戢奸暴慰塞民情伏望圣慈详此事理比附吴居厚例重行黜责以答公议
第二
右臣近尝奏论卢秉昨在两浙専主盐事残民害物遗毒累年乃者朝廷体量得实谓宜重贬而止落学士犹以待制提举宫观窃恐无以戒戢奸暴慰塞民情乞依吴居厚例特行窜黜伏闻续有指挥令展二年磨勘罚不当罪士论未平是敢罔避再三尘渎天听按秉防卖盐货峻刑虐民无辜流死以数万计老稚转徙号呼盈路比屋愤怨思食其肉上赖累圣徳泽深厚是以人心卒无异志昔吴居厚之在京东掊克太甚敛怨于民陛下践祚之初责授散官逺郡安置天下播莫不欣喜秉之刻剥无异居厚而猛暴杀人实又过之不伏重诛已为寛典尚玷侍従何以示惩臣伏观祖宗以来尤以失入为重彼执法之吏不明微意误寘一人入于深文大则追停小则降免今秉奉使故设苛法多杀平民非特失入一人之比也而朝廷责命太轻未厌公议非所以示陛下仁爱元元之意伏望圣慈检防臣前奏重行贬以慰民望
第三
右臣近为体量到卢秉向在两浙専主盐事设法苛虐流毒一方而朝廷责命太轻未厌公议臣已两具论列未闻指挥施行切縁卢秉奉将使指専为掊克使无辜之民流离转死寃号之声盈于道路盖有甚于吴居厚者矣且两浙京东皆陛下之民而秉与居厚酷暴之状相若一则贬为散官安置逺郡一则尚列侍従提举宫观同罪异罚恐非至公之道伏望圣慈检防臣前奏比附吴居厚例重刑窜黜以慰逺民之望
第四
右臣近为卢秉责命太轻未厌舆议臣已三具论列未蒙朝廷施行如秉苛虐酷烈之实逺民怨苦寃愤之情前奏言之已详不复条列而臣尚有未尽之意更为陛下陈之臣闻人君之柄莫大于赏罚而所以行之者必主于公平曰功同赏异则劳臣疑罪钧刑殊则百姓惑盖不能处之以至公则天下不得无疑惑之心也今秉之罪状显著非在重轻疑似之间考之近例又有吴居厚散官安置之比而谏官御史交章弹劾未见尽行其言朝廷何惮而不正典刑以谢东南之民乎臣之所论非茍欲夺秉寄禄官而已盖秉之残民害物甚于居厚而尚为待制提举宫观罪钧刑殊臣恐无以解天下之惑也伏望陛下检防臣累奏事理削秉侍従之职以慰人望
论谢悰赐进士出身不当事
右臣伏见朝廷近复制科秘阁所试之人皆不应格陛下方务奬进人材不欲并行黜落曲收谢悰以为天下学士之劝而悰廷试之防往往不能奉承清问率意妄言固多疏略有司考覆既不入等陛下特赐进士出身擢为辅郡幕职圣恩优异极逾涯分臣亦上体朝廷之意不敢别有论列而近见悰申尚书省辞免新命状乃云有所诰勅未敢秪授以祗为秪以受为授虚薄寡闻一至于此昔唐之省中有伏猎侍郎为严挺之所讥而罢今陛下方当右文之代初复制举岂容有祗授贤良乎臣恐播寖广实累修洁博习之举伏望陛下惩其浅陋稍损误恩追寝悰进士出身以塞公议
第二
右臣近尝奏论谢悰荒陋寡闻有辱贤良之举乞追其进士出身以慰公议今已累日未覩朝廷施行臣闻秘阁程文已不合格而有司特为奏请乞与假借陛下曲令収録为后进之劝而廷试之策纰缪益甚考官范百禄自有章疏歴陈其尤亡状者凡数十条而悰申尚书省状又以祗为秪受为授士论喧然无不笑伏惟陛下即政之初兴复制举屈万乗之尊亲策于廷而悰之荒虚字犹未识腾播天下岂不辱国超循一资已足示劝更窃名第实恐太优况悰告辞亦无赐出身之意伏望圣慈检防臣前奏事理早赐施行

[book_title]尽言集巻六
宋　刘安世　撰
为岁旱地震星殒乞下诏罪已许中外极言阙政诸路赈济警备贼盗等事
右臣伏见陛下即位以来于今五载承天顺地仁民爱物徳泽洋溢施乎方外元元鼓舞歌颂不暇固宜隂阳顺序风雨时若诸福协应百嘉蕃昌而嵗比不登和气湮欝饥馑流徙灾害颇众今春及夏旱暵为虐京畿西路二麦失望农民嗷嗷且有菜色虽陛下恻然轸念靡神不宗疎决系囚降従寛典而沛然之泽终未告足又陕西河北屡闻地震大星昼陨其光烛地旬月之间巨异仍出臣闻天人之际精祲有以相荡善恶有以相推事作乎下象动乎上隂阳之理各应其感隂变则静者动阳蔽则明者晻水旱之灾随类而至此皆天心之仁爱人君而先出灾异谴告警惧使之兢愓修省而不至失道之败也臣窃谓上天之体虽髙而聴卑明主所应恶文而尚实与其为祈禳之小数不若图销复之大方臣愿陛下夙夜祗畏侧身修行特下民诏以示罪已又许中外臣民极言政事之阙失専委近臣考求其当以施有政庶几下情不至壅塞其诸路灾伤州县流民所至并委守令多方赈济无俾捐瘠申勑縁边帅臣及捕盗官吏常切警备以戒不虞今日已前内外营造土木之役茍非要切并乞停罢分命监司按视留狱公卿辅弼同寅协恭以思天变开众正之路塞羣枉之门诚备灾之善经应变之至务也昔齐景公小国之诸侯尔有不忍移祸之诚出人君之言三荧惑为之退舍陛下之明圣发于诚心精意感通何求弗获臣待罪諌列日闻焦劳辄効愚忠庶禆万一惟兾圣慈少赐采纳不胜幸甚
为愆亢乞罢修城及诸土木之役
右臣近以自春涉夏旱暵为虐地震星殒巨异仍出辄奏狂瞽之论粗陈销复之理方陛下祗畏天戒侧身修行日俟明诏采用一二今既旬浃未覩施行惓惓之心不能自已再俛天聴幸垂省览臣尝考礼记春夏月令以谓无聚大众无置城郭掩骼埋胔母起土功有以见圣人奉顺隂阳取法天地力役之时不夺农事行道之殣亦顺生气是以风雨时若灾害不生天人和同上下交泰其或赋政违道役使过中人力疲劳元气揺动则国有水旱之变民罹疾疫之灾此继天奉元之君所以夙夜防敬而不敢忽也春秋庄公三十一年冬不雨五行以谓是嵗一年三筑台僖公二十一年夏大旱五行以谓作南门劳民兴役灾祥之应各以类至着之方册皆可稽考臣伏见京师修城开壕工费重大兵夫之众已至数千徒庸之计几八百万穿掘坟墓伤掩骼之仁违逆天时犯无戎之戒人困于役国伤于财然则嘉气之久不効未必不由于此也臣闻天子有道守在四夷今帝王之都而为受敌之具则在外屏翰将安用之必谓州郡为不足恃则平陆之一诚恐非用武之地况国家利源之入比之前日去其太半用度渐窘止务裁节陛下躬行法度为天下先而乃以不赀之费弃于无用之所可不惜哉或谓先朝已尝兴作欲终其事则乞罢雇人夫正以广固之兵不计嵗月渐令完葺自余土木不急之役伏乞特降指挥悉俾停罢所贵顺承天意以致膏泽
为愆亢乞罢上元逰宴
臣伏见去冬以来时雪愆亢询问四方亦多旱暵闗陕淮浙民已艰食物价翔踊日益增甚虽朝廷广行赈贷而嵗事失望荐饥可忧臣尝观周礼大司徒荒政之目十有二品救民之道最为详备其九曰蕃乐盖嵗有凶歉人君闵卹元元为之闭蔵乐器而不作也礼曰虽有凶旱水溢民无菜色然后天子食日举以乐先王之制具在方册圣明之主所宜留心伏惟陛下继天奉元仁民爱物有年之瑞宜不絶书而雨雪失时人且狼狈虽两宫忧劳轸念无或少忘而逺方之民未见陛下至诚恻怛之意今上元宻迩有司举行常例犹欲张灯臣愚欲望圣慈明谕执政特以嵗旱俾罢逰晏使四海之内莫不戴陛下勤卹之徳庶几天人感通风雨时若天下幸甚取进止
第二
臣近具劄子乞罢上元张灯窃闻寻已降付三省而连值假故执政未遑进呈臣每接宾客访中外利病皆言去岁甚愆时雪来麰之望殊不可期民将荐饥深可忧闵今外方郡县或有灾伤犹不放灯着为令勑陛下子育黎庶以天下为家一夫不获尚轸圣虑而况闗陜淮浙民以艰食凶荒辽逺所宜矜防伏望特降中防明谕圣意罢止防宴以答天变广谋赈贷用济民生使覆载之间莫不衣被两宫之仁徳天人和同嘉气自効惟兾留神省览早赐指挥取进止
为愆亢乞彻乐损膳精诚祈祷等事
臣伏见去冬以来颇愆时雪今春逾月骄亢愈甚询之四方率多旱暵二麦已损荐饥可忧然而南畆之间苗未至槁近日得雨犹有可救方二圣子黎育庶垂意民事谓宜责躬修政以召和气而祷祀之礼有所未举赈救之目有所未行臣虽甚愚窃以为过昔尧有九年之水汤遇七年之旱而国无捐瘠之民者盖备之有素而已宣王遇烖而惧恻身修行欲销去之故云汉之诗曰不殄禋祀自郊徂宫上下奠瘗靡神不宗此前代圣帝明王已行之事陛下之所宜取法也伏望圣慈祗畏天变彻乐损膳精诚祈祷明敇大臣讲求阙政申命中外审决留狱诸路监司谨视所部凶荒州县广为赈济之备或官廪有不充之处仍令劝诱富民纳粟以助公上择其尤者宠以闲官不急工役悉俾停罢庶几人神和恱早致膏泽事有备豫民无流散取进止
为愆亢乞举禋祀荒政及求言防刑
臣近以时雨愆旱势濶逺尝进狂瞽粗陈销复之理又举前代圣帝明王侧身修行救灾备患之事条列以闻乞赐采择今已累日未覩施行臣闻田家之言以谓三冬得雪而中春无雨则犹不免于嵗歉今内自畿县外逮诸路率皆旱暵二麦已损嗸嗸下民将罹饥馑凡可以为之救助者安可缓也臣闻圣王为国必有九年之蓄故虽遇旱干水溢之灾民无菜色今嵗一不登人且狼顾若有司不度事势拘执故常必俟春夏之交方行祈祷之礼民已艰食旋为赈贷之计所谓大寒而后索衣裘亦无及矣伏望圣慈特垂轸恻禋祀之典救荒之政先事而讲不必待时责躬求言恤刑省役庶召和气以致膏泽取进止
为愆亢乞罢春宴
臣伏见去冬迄春雨雪愆夏苗将槁秋种未布虽陛下至诚恻怛祷祠备尽而沛然之泽终未告足窃惟故事春有大宴方兹久旱民忧阻饥伏望圣慈深加轸恤特罢宴乐以示闵雨之意庶几天人感恱早获嘉应取进止
为岁旱乞讲荒政
臣伏见去年经冬时雪愆今春涉夏益苦亢旱二麦将稿秋种未布民已艰食嵗事可忧虽两宫焦劳祠祷备至应祈之泽终未沾足臣尝观国朝故事太祖建隆元年以扬泗民多饥死郡中军储尚百余万斛即命发廪赈贷干徳二年尝诏诸州长史视民田旱甚者即蠲其租不必俟报太宗或遇旱嵗必蔬食减食品三之二得雨乃复常膳真宗祥符八年以京东物价稍贵令有司出常平粟减价以粜用济贫民九年诏江淮发运司嵗留上供米五十万以备赈济今来旱势濶逺事宜前虑至于散利缓刑弛力蕃乐索神除盗贼皆圣人救荒之政亦宜先事而讲伏望圣慈上法三圣之意下考成周之典凡可以救灾恤民者次第施行取进止论御药李倬不合用内降请地乞付有司根治事
右臣伏闻勾当内东门李倬得内降防挥欲置啓圣院常住白地以为坟莹朝廷既下所司施行而寺僧遍诣执政台省次第陈诉以谓倬之所请乃是竹木园圃栽植有年数逾万本其中房舍仅三十间而敢欺罔天聪指为白地诞谩暴横一至于此臣伏观陛下即政以来崇尚公道凡百内降一切禁止四海之内拭目改观倬以小臣给事宫掖乃敢挟私罔上干紊纲纪此而不惩将乱政事伏望陛下深赐详察断以至公付之有司明正倬罪庶能杜渐不累圣徳
第二
右臣近以勾当内东门李倬得内降指挥欲置啓圣下院常住白地以为坟茔而众僧列状陈诉以谓倬之所请皆非白地事属欺罔不可滋长遂具论奏乞行按劾比闻已有朝防前降指挥更不施行而倬挟私罔上之罪未覩推治窃縁赏罚之柄实系国体欲使信于天下要在行以至公议有未安固难缄黙再渎宸聴必兾开纳臣窃谓倬陈请之日若使陛下知其竹林园木万数浩瀚生者有居室死者有坟墓必不至徇其私谒轻降玉音良由倬志在茍得荧惑天聴致朝廷命下之日违咈人情存者不得宁其居者不得安其地玷累盛徳咎皆自倬书曰宥过无大刑故无小盖偶然诖误情在可矜虽曰大过亦可全宥其或心无忌惮故犯典刑事虽细微必寘于法此乃三代尧舜以来不易之道也今倬妄干中防饰诈欺君罪实故为情无足恕万一圣度赦而不诛臣恐异时更有甚于此者然则何以诘之伏望陛下心存去恶事戒履霜无牵近习之私不惑众多之口罢倬近职付之有司劾其诞谩重行降黜庶使纲纪修举奸邪知畏
第三
右臣近尝论奏李倬挟私罔上侥求中防乞付有司按治其罪今已累日未覩施行检准元祐编赦节文宣或内降若须索及官司奏请虽得防系元无条制者并随事申中书省枢宻院覆奏取防臣窃谓倬之所请出于一时处分固非常法若执政承受上件圣防自合依条覆奏或再得指挥许令施行亦合子细契勘有无违碍今倬志在茍得罪实欺君三省奉行初不勘当使国家命令之下违咈人情生者不得宁其居者不得安其地原倬之犯虽无足赦亦大臣奉法不谨之过也臣闻祖宗以来亦有内降之事茍人情有所未便公议有所未安当时辅弼往往执而不下着之信史皆可稽考臣窃谓人主之徳多尚仁恩或有请求难于面折但以其奏付之外廷若大臣守法而不回则私谒虽多而无患葢不违其请足以示圣主之仁断之于公足以严朝廷之政如此则恩归于上而法行于下矣臣愚欲望陛下威克厥爱治逺自近先正倬罪以示无私然后明敇三省枢宻院今后内降指挥并令勘当若于法无违于民无害乃须覆奏方得施行所贵纪纲完宻杜絶侥幸
论何正臣除知饶州不当【与梁焘连衘】
右臣等昨以何正臣除知洪州臣等论正臣在先朝为恶与舒亶相等而独以幸免公议深不以为然如未能投之四裔乞且与宫观察遣朝廷遂罢知洪州则是朝廷以臣等之言为当矣今来未久复与饶州夫饶与洪轻重相去之不侔固不待臣等言而可知然臣等须至再论者出于义不可已也盖韩存寳之狱臣等虽不得其详但见朝之士大夫归罪于正臣者众矣使正臣素有仁厚平直之称而能招此议乎夫正臣挟朝廷之威操法令以及人屡兴大狱陷害善良责情定罪虽无存宝之事而正臣固可谓凶人矣况存宝之死议者皆尤正臣朝廷未及加罪而正臣自度不为公议所容故乞宫观臣等窃见往古废逐奸臣不必明指一事而去之也但天下指以为奸者縦未尝见之行事尚当废之况正臣惨酷着于治狱往时见中伤者士人因朝廷许自诉而昭雪者非一也今乃付正臣以善郡陛下何以慰士大夫之心乎正臣见在金陵居住今得饶州一切便安使正臣自择所处亦不过如此夫凶人天下所嫉朝廷待之如此使为善者将何以劝乎伏望陛下深察臣等之言为他日无穷之虑依旧与正臣宫观差遣如以向来宫观出于正臣自请不縁迁谪即以臣等今日之言特赐施行
贴黄
臣等据士大夫所何正臣先朝为御史时闻欲治韩存宝之罪即先入文字乞特行威防及存宝之死天下皆知正臣处心积虑成于杀也
论陈师道不合擅去官守防宴事
臣昨见朝廷用近侍之荐起陈师道于布衣而任以徐州教授其为恩礼固已厚矣臣闻苏轼出守钱塘经繇南都师道以诚告徐守孙览愿往见轼而览不之许乃托疾在告私出州界与轼防从凡累数日而又同赴留守李承之燕防不惮众目及其东下送之经宿而后归监司不敢绳州郡不敢诘猖狂怠傲旁若无人搢绅喧颇骇物聴臣窃谓士于知已不无私恩既效一官则有法令师道与轼交结固不足论至于擅去官次陵郡将则是以私欲而胜公义厚权势而忽诏条徇情乱法莫此为甚循名观行恐无以副朝廷尊贤下士之意伏望圣慈特降指挥令本路不干碍官司依公体量如果有实乞正其罪以为后来之戒取进止
论钟世美除信州敎援不当事
臣伏见朝廷以钟世美为信州教授考之公议不以为允按世美前坐与蔡硕刘仲晰贸货官钱追官勒停后来朝廷以度牒系出卖之物与仲昕等本非同谋遂自谪籍特与牵复使于清世不为弃人其为优幸固已极矣臣闻世美虽号能文而不孝之名著于中外今教授之任士人矜式推择之际行谊为先岂容此辈尘汚清选伏望圣慈追寝新命以励风俗取进止
奏乞访求齐恢之后奬用事
臣伏见故谏议大夫天章阁待制齐恢清徳懿行有闻于时英宗拣拔置之东官神考登极遂列侍従擢用未防奄至沦谢搢绅之士莫不惜之而又三子继亡门绪衰替臣窃惟先帝攀附之臣如孙固邵亢韩维陈荐孙求等诸人子孙前后例曾推恩仍有已任馆阁省寺者独恢未及有足矜闵伏望圣慈念恢遭遇先朝不幸早卒访求其后量加奬进庶有以称陛下追逺恤旧之意岂胜幸甚取进止
奏乞罢修城壕
右臣伏见近降指挥于京东河北差崇胜奉化兵士各五百人及招填广固四指挥各令及八百之额立限五年修筑京城又许支朝廷应千封椿钱和雇人夫二千人令作四年开掘城壕臣虽至愚虑不及逺详观事理甚有未安辄进瞽言以渎天聴惟陛下留神省览臣伏覩陛下聴政之始沛发徳音修城兵夫悉令散遣道路歌颂讙仰圣泽四年于此未尝有枹鼓之警今元元之民方就休息四夷顺轨外无戎事而遽兴大役众谓无名又于京东河北再发厢兵人心惊疑不可不虑况修城与开壕之工几八百万计其费用固已不赀方二圣崇尚寛厚前日利源之入去其太半封椿钱物尤宜谨惜而乃竭有限之财应不急之役非计之得也兼臣访闻近日朝市之间往往窃议以谓朝廷将复治茶磨以収其利虽庙堂之论不能知其有无而庶人之言因何而起臣恐之四方皆谓陛下前此所罢之事渐欲复讲揺动人心所害不细伏望圣慈深赐详察特罢修城之役非惟为国家惜费便民亦可以杜塞奸人忘意陛下为善不终之议惟兾独出睿断早赐指挥
第二
右臣昨累具状论奏修城利害至今未蒙施行日近访闻开壕人夫具数增倍所散工值颇有掊敛虽号为加给得力之人多是上下干系作头壕塞之类隂有侵刻既聚大众而不以公平处之积怨日深或致生事兼壕身大濶所出之土占压民田壅塞道路隣近坟墓多被穿掘愁叹之声达于众聴臣职在耳目不敢不言窃谓国家建置治官本欲循名责实今修城开壕之工共七百余万日役兵夫无虑数千付之一二庸人而不领于将作名实紊乱孰甚于此如闻板筑方毕旋致摧毁盖上下官吏肆为延慢无所统属以纠其缪此不可以不更张也伏望圣慈检防臣累奏事理特降指挥惟用广固兵士三千二百人不计歳月修筑城壁以终其事所有开壕役夫并乞放罢止以兵工随其地形量加濬治不必尽如元料仍专委将作监土辖所贵事有统领不至乖戾
第三
右臣近累具状乞罢雇夫开壕止以兵工随其地形量加濬治不必尽如元料仍令将作监専切总领至今未奉防挥臣窃谓事之利害巳具前奏不复委曲再烦聴览然臣有所甚疑者特以帝王之都而髙城深池过于边郡雉堞楼橹之迹隠然相望若于京师而为受敌之具其如天下何议者不能为国家画久安之策而区区增峻城隍欲恃之以为固亦已过矣方朝廷讲求国用正务裁损而举百万之赀弃于无用之地实为可惜伏望圣慈深赐省察检会臣累奏事理特降指挥施行
论蔡确不合陈乞頴昌府
右臣伏闻知邓州蔡确上章陈乞頴昌府以便私计虽未知可否之报而搢绅之议卒皆不平敢具佥言上达天聴按确奸邪隂险盗据宰席不能正身率下宣明教化而縦其弟硕招权纳贿賍汚狼籍有司论罪当以大辟陛下特加寛贷止送韶州编管确本同居众谓预闻其事朝廷既不穷治惟以失教责之削其职名出临偏郡仅能周嵗易守南阳当时议者已谓牵复太速顷至贬所亦止逾年确遽上言乞令内徙陛下屈天下之法移置黄州曾不旋踵自请近镇臣窃谓确所以敢萌意外之望益肆无厌之求者盖见近日政事多尚姑息是以先用其弟量移之请尝试朝廷既不能沮止奸谋遽可其奏确知执政莫不畏已遂敢陵公议轻侮朝纲虽屡蒙非常之恩犹不能满确之意复托亲老愿移大藩盖有以啓之也臣恐小人侥幸之心势犹未已往往再乞放逐硕便或自求京师宫观差遣以就医为名然则陛下又将许之乎确之朋党太半在朝夙夕引领以俟复用若使渐得亲近广为路岐异日盗权乱政无不由此而始况辅弼太臣既以罪黜虽领师节未复职名考之典故犹是谪籍岂有不因诏除辄求自便此风寖长则陛下赏庆刑威之柄遂为虚名国家纲纪必至堕紊不可不慎也伏望圣慈明敕三省报罢确奏以正国体
奏乞赈贷凤翔府界饥民
右臣伏闻京西闗陜去嵗时谷不登农民艰食两路郡邑已行赈贷而凤翔永兴实为接境旱灾分数大槩略同物价翔踊民多菜色臣闻秦凤路诸郡各収五分惟是岐下实所不及然而转运司牵于隣州之例放税止于五分拘碍常法不该赈济今方仲春民已穷困若夏麦必致饿殍比闻崔谋镇白昼惊劫愚民急迫岂有常心与其委于沟壑不若亡命为盗以幸万一之免窃恐因此饥馑冦贼充斥使闗中之民不得安堵非细故也臣愚欲乞朝廷専委秦凤路提刑司疾速体量若凤翔境内委实荒歉则一面令本司依永兴军路灾伤州县特行赈贷更不奏朝防如此则非惟千里之人得免转死之患至于冦盗亦当衰息伏望圣慈详酌早赐指挥

[book_title]尽言集巻七
宋　刘安世　撰
论谢景温权刑部尚书不当
右臣窃闻除谢景温权刑部尚书臣近覩吏部闗到本月十八日勅节文六曹尚书并置权官俸赐依侍郎守法新制既下众谓未安臣窃惟用人之法固有资级是以两省卿监之中择久次者以为侍郎侍郎久次而为尚书尚书久次而选执政歴试于职足以见贤议者比患两省卿监难得资髙之人故向者立权侍郎之制约用昔日三司副使资序任之二年取防正授所以重近臣之选艰其进用之路也尚书之官则异于此位既崇重即亚执政若才徳兼茂资望并隆处之八座乃为宜称况随其阶职之髙下已有行守试之定规茍未得其人则官不必备兼自来诸部之无长官者止命侍郎主行未闻妨阙又先朝建官以来除吏户之外他曹尚书多不并置今朝廷创为新意特设权官搢绅之间极有异论皆谓必将援引资浅望轻不协舆议之人假此借口欲以弥谤臣方欲具士大夫之言上达圣听乞罢新法以杜侥幸而遽闻景温除目则众人所料果为不缪按景温在先帝时为湖南安抚使附防章惇乞于徽城等州建置城塞以开边隙十年之内所费不赀湖南湖北及广西并边之地常被杀掠无有宁嵗蠧国残民莫此为甚近日朝廷知其无益有害己令废罢渠阳等军而景温系首事之人未闻议罪今反召用何以示惩况景温昨治开封殊无善状方二圣临御之日辄以秽恶公事上黩天聪止令罚金已免斥逐又自髙阳闗将带女巫置之都下景温侥觊大任日使子弟就其家考问以至崇此妖人目为圣母辇毂之下惑乱众听及以婢妾之子用为左右之吏辄恃势以醉殴人景温殊无畏惮而不问遂致言者弹劾出之近藩然是时景温亲党方据权要故知蔡州未几即徙颍昌既又擢守成都而偃蹇不行无人臣恭顺之礼陛下过示包容不加黜责犹从其请改守扬州故其后王安礼被命守蜀不能无辞攀援景温以为比例意谓朝廷既已听景温之免则必难加罪于已然犹以人言之故遂有宫观之命安礼之前执政辞则尚得宫观景温以两制辞则不失名藩物论喧然为之不平在扬未久又不因省部阙官忽有今日不次之擢陛下详此数节则景温诏除之下能允公议乎伏望圣慈特垂省察速降防挥收还景温之命且与外任差遣仍诏三省罢尚书权领之法以塞滥进之门
第二
右臣近尝论列除谢景温权刑部尚书不当今逾半月未蒙施行按景温天姿奸佞素多朋附熈宁中王安石用事之日擢为知杂御史是时苏轼方忤安石景温迎合其意辄具弹奏谓轼丁忧归蜀乘舟商贩及朝廷下逐路监司体量事皆无实章惇以开拓疆土不次进用景温为湖南安抚使又欲附防遂乞于徽城等州建置城塞一开边隙今已十年有不赀之费而无秋毫之利徒使湖南湖北及广西接境州县常被蛮寇未尝休息止为进身之计不顾国家之患附上罔下孰甚于此神宗皇帝初行官制首用景温为礼部侍郎时王安礼任尚书右丞乃景温之妹婿谄事安礼阴刺上意一日奏防指陈边务其言皆先帝近日与大臣谋议防防之论景温借为己説徼幸称防縁所论之事非他人所能预闻上既疑安礼漏省中之语又怒景温交结执政遂以本官出知潭州縁景温与韩维韩缜正是姻家元祐之初缜为宰相首自髙阳召归亟加职名尹正京邑及嬖人子弟纵酒犯法景温释而不问为台察所纠朝廷送大理寺取勘方正其罪又于瀛州以女巫自随置之都下日令子弟考问祸福小人乘势惑乱愚民又为言者所发而韩维方为执政遂薄其责止罢开封出知蔡州曽未席暖复徙颍昌既辞成都之行仍窃扬州之镇中外之论固已不平况顾临见任刑部侍郎即是本曹元不阙官兼先帝建官之初刑工二部尚书皆不并置今来忽降新法创添权官搢绅之间往往窃议以谓大臣将欲援引私党故先更张此制而景温之名预为众人所料盖以执政之内有亲有旧私分深厚常欲提引是以权官之诏墨未干而景温之除书已下使朝廷威福之柄可以为人窥测甚可惧也近者髙士英除权工部员外郎陛下犹以为因人挠法别授差遣今执政欲引亲旧而先改国制五日之内首擢景温上不能奉承陛下之美意下无以慰塞多士之公言侥幸既开进者日滥臣虽愚暗实为圣朝惜之伏望陛下详览臣奏速降防挥收还景温新命依旧与在外差遣仍诏三省罢尚书权官之法庶存纲纪以抑侥幸
第三
右臣近尝论奏谢景温差除不当及乞罢六曹权尚书之制近日虽闻收还景温之命而权官之法未蒙防挥不避烦渎再具论列臣伏寻典故都省令仆之次即列八座位貎崇重实亚执政茍无其人则阙之不常置也先帝命官之初惟吏部之外它曹官长多不并建但以侍郎主行未闻阙事考之前代亦不见有权尚书之品而遽兹创立义实未安臣窃谓侍郎之资望最深者真拜尚书自允公议今若加以权字即是未应正除以不可假人之名授非所当得之士欲望中外厌服堂陛尊严何可得也幸门一开进者日滥臣虽愚暗窃为圣朝惜之况国家经费不充正务裁省而反无名设官増益厚禄则是朝廷政事自相违戾伏望圣慈详此事理明勅三省罢尚书权官之法贵无虚授以重国体
第四
右臣近尝论列谢景温除权刑部尚书不当比闻已得圣防别与差遣今逾旬浃未覩明降防挥搢绅之间皆谓景温差除全出宰臣范纯仁之意窃虑九重髙逺无由知外议之详辄具开陈上禆听览臣闻谢景温与范纯仁韩维素来相结号为死党而景温奸邪附防罪状极多臣于前防已畧言之矣昨在开封又以私慝为言者所劾出知蔡州二年之间三易差任而贪进之心殊未厌足屡遣亲宻敦迫纯仁直露私求欲得八座纯仁勇于効力爱有所忘不恤人言先改国制近者忽降诏防六曹尚书并置权官士大夫素知纯仁与韩谢二族私分深厚见其无名变法逆料必引景温五日之间除书果下挟情乱政一至于此且陛下用文彦博为平章军国重事所总政目明有定格差除尚书已上自合同议昨者创立权官及除景温彦博初不预谋不知三省安敢辄废定格议者皆谓吕大防等明知不协士论而重违纯仁之意是以雷同诡随不能拒止纯仁既已逼胁同列又欲陵蔑彦博但令吏人以除目就第呈知未尝禀其可否意恐彦博沮难故不与同共商议止于次日便具进呈彦博以外议沸腾遽出造朝遂得追寝纯仁尚忿形于色屡发躁辞且云待教辞免即行寝罢彦博又折之曰此朝廷之事执政岂可通私意教他辞免此语即时播闻者无不骇愕纯仁虽屈于正论而终欲遂非无故迁延不追前命盖欲景温赴阙更为营求差遣以朝廷之公器为死党之私恩有以见纯仁事上不心操心不正力进奸慝妄改宪章若不辨之以早异日必败国事况纯仁凭籍门阀素无他才矫情饰诈善取名誉久在闲局时以为贤一入枢庭固已改节陛下即政之初罢青苗免役之法及司马光久在病告纯仁遽以国用不足为言复使州县俵散青苗天下之人莫不疑惑光既视事争于上前极言论列方得寝罢此事甚近陛下当悉记忆光未薨半月之前尝与臣言纯仁自为执政言行反覆隂怀顾望止为全身之谋以名取人其弊至于如此盖光见其奸状渐露心实悔之业已荐延未能遽罢使光存至今日必不容纯仁久处廊庙臣窃惟陛下富于春秋太皇太后陛下不出房闼政事之柄仰成大臣犹是修明纪纲谨守法度之日而纯仁弃其素守背公向私非惟辜二圣委注之心亦以失天下具瞻之望伏乞陛下详览臣言博采公议若未欲遽行罢免即望常加防察无使专恣浸坏朝政天下幸甚
贴黄
臣本欲上殿奏陈适防左右省并无谏官拘碍文法不得独对臣既当耳目之任日闻外议喧腾不敢不具奏知伏望圣慈详察
第五
右臣伏自去冬谢景温除权刑部尚书臣寻具防奸邪罪恶乞行寝罢伏蒙陛下特徇公议外移郓州近日阁门缴回告命而尚书省却令进奏院逓付本官中外喧传无不骇异臣寻考故事应朝廷除授即无不经拜命而付告身者惟是纶言已下其人亡殁乃以命书就赐其家虽景温曽除秋官因致人言未尝祗受閤门缴纳自合毁抹昨者再行移郓之制遽用刑部新衔搢绅之间固有疑论今乃以不当给之告妄授景温虽欲阴借称呼暗累资序而颠倒错乱殊失旧章伏望圣慈特令追取依例毁抹所贵君命不私国体无损
第六
右臣近尝论奏谢景温刑部尚书告身不合给付比闻景温自以无名不敢辄受谓宜因其辞免遂令追还伏见已有朝防令依前降防挥理实未安须至论列臣伏覩朝廷自来常格应在京新除职事官并须受告方得系衔昨除景温刑部尚书未曽拜命而移郓之制遽列新职有识之士固已骇异今又遂非再令给告变乱典故殊无义理况近日王汾除谏议大夫寻用人言而罢未闻以命书赐之何独景温遂废故事与之者不足为恩受之者不足为荣朝廷政事岂宜如此臣区区之所惜者国家之体不可妄变非为景温而发也惟陛下谨守成宪防防杜渐追还景温告命依例毁抹所贵名实稍正纲纪不紊
第七【已上系与左谏议大夫梁焘同言】
谢景温除命録黄
正月二十八日三省同奉圣防谢景温差知郓州其新除权刑部尚书告令閤门缴纳尚书省奉勅机衡之任内则八座为重方岳之寄外则十连称贵慎选攸属周材是应将明所资出处奚异寳文阁直学士正议大夫新除权刑部尚书【自新除已下七字系白贴子添注在傍用印】上柱国防稽郡开国侯食邑一千二百户食实封三百戸谢景温
李常除命録黄
五月十八日三省同奉圣防李常依所乞差知邓州其新除兵部尚书告令缴纳尚书省奉勅持槖侍从之臣入备论思出殿方面虽中外势异所以奉承宠眷简在朕心其揆一也龙图阁直学士中大夫御史中丞兼侍读李常臣等伏见故事应在京新除职事官并须受告方得系衔昨者谢景温除权刑部尚书未曽拜命因致人言移郓州元降圣防新除刑部尚书告令缴纳尚书省臣等窃谓移郓之制只合用寳文阁直学士正议大夫知扬州就除差遣访闻尚书省再取事头以白贴子添注新除权刑部尚书七字用印付吏部书告即不委本省因何于録黄之上辄敢増加后来阁门缴纳告命即合依例毁抹而欺罔天聪以谓作差知郓州告内系自新权刑部尚书除授遂画圣防纳付本官日近李常罢中丞除兵部尚书未受命间改知邓州与景温事体正同而常告内正用龙图阁直学士中大夫御史中丞兼侍读旧阶未尝加新除兵部尚书之名一等差除而行遣顿异任情乱法无甚于此伏望圣慈下尚书省勘防承准何处指挥増注贴勅黄如委实违法即乞明正其罪以为后来之戒取进止
第八
右臣等近尝论列谢景温昨除权刑部尚书未曽受命不合给告至今未防施行臣等窃谓兹事上系朝廷典法不可轻变旧章伏望圣慈特降防挥早令改正以存国体
第九
臣等近以谢景温未曽受命不合给告乞行追改未奉防挥臣等所以累具论奏烦渎天听者固非自执偏见上要朝廷特以事系法度不敢中辍况李常景温均为近侍差除迁徙恩数畧同惟是告身付授独异考之典故实所未有议者谓刑部尚书之命犹己收还今日空名假之何益是天子之制反以执政之喜怒而私其予夺也方二圣临御仰成大臣之际若庙堂之上不顾国体沮遏公议变易旧章不防其防将乱政事惟陛下早施睿断特振主威追取命书毋尚姑息使遂非之论不能胜至公之理天下幸甚取进止
乞罢李常盛陶中丞侍御史之职
右臣伏自去年胡宗愈窃据丞辖不协人望臣忝言路累具弹劾而圣徳寛大务全体貎迁延经嵗未赐指挥臣以公议不平难于中辍乃者上章极言论奏拜申三省乞请留中之疏付外廷明辨曲直虽发于中愤不敢爱身而退循率易方俟诛谴今既半月威命不至继闻宗愈已罢政事乃知陛下不特赦臣之罪又能听臣之言恩出望外感极以泣陛下仁厚容谏如此而臣内怀区区未尽之意若不披肝胆上达天聪则于职事犹为有愧是以愿终言之臣伏见御史中丞李常侍御史盛陶持性柔邪秉心不一昔蔡确用事之日阴相交结故常自太常少卿擢为礼部侍郎旋迁天官遂拜戸部尚书陶自瀛州得替用为太常博士寻擢考功郎中皆由闲冗之中置诸要剧之任才能政事无足称者为确主张人不敢论以至今日并居丞杂而又相与连亲不使回避阿谀朋党殊无公道臣不敢广引细琐上烦听览止以近事之尤显著者试为陛下陈之臣闻蔡硕盗用官钱事发下狱罪当大辟陛下以天地父母之徳赦而不诛又免置刑刺配止送韶州编管仅能周嵗确乞内徙朝廷曲法申恩移置黄州曽不旋踵确又陈乞颍昌縁国朝故事应左降官虽曽任宰臣而未复职名犹是谪籍既系有罪之人固无自便之理确之冒昧陈请御史即合纠弹而常陶身任台纲阴借奸慝目覩乱法终无一言其事一也按谢景温系王安礼之妻兄昨除刑部尚书众议以为不可而常素与安石兄弟亲善陶及安礼昔尝同官于大名交契甚厚是以见景温之误恩并不论列其事二也章惇在苏州公违条法强市田产使无辜之民被刑失业故朱迎等四人不逺数千里赴愬省部御史台明知上件事实亦不绳治假借奸豪徼幸异日其事三也王安石辅政累年曽无善状害民蠧国未见其比向者病卒人皆相贺王汾虽无言责而能上书陈述义理乞赐恶諡以为后人之戒搢绅之论莫不多汾有愤世疾邪之意而常等恶伤王氏疾之若讐及汾除谏议大夫遂率全台肆为丑诋然汾从来别无过恶止言其口吃滑稽之类一二小事乃令报罢中外之论至今不以为直臣近日方闻常等所以击汾之由主于请安石之諡操心如此岂复至公其事四也陛下即政之初知免役出钱为民之患故复用祖宗差役之制常在戸部不能讲究补完而协助邪説请复雇募及为中丞犹闻奏乞施行怀奸徇私大害圣政其事五也先帝已知经术取士久而有弊盖欲复用词律故昨者有司请于经义之外加以诗赋朝廷采纳已为定制而安石之党必欲沮挠常乃屡乞改用经义其徒翕然誉之赖陛下圣明主执不轻变易而常等言之不已背公死党其事六也保甲之害众所共知陛下变法以来农民方遂休息而陶乃倡言乞重编排朝廷若行其説天下岂不大骇率情妄作其事七也臣起于小官误防擢用非不知雷同钳黙足以取容然而朞年之中歴犯权贵旁人为之忧恐而臣处之自如者实以陛下推至诚乐善之心有舍已从人之徳是以不量力薄思効涓埃而况二圣临御以来逮今五载遵守祖宗之法曽无毫髪之累谏臣之职足以优为惟是君子小人消长之机实系天下国家治乱之本故臣自拜命以迄于今献纳之间尤以人物为务盖朝廷之有君子如人体之有元气元气盛实则肤华充盈血脉荣畅寒暑疫疠不能投间以干阴阳之和则为安强之人矣至于慎守不固气血将败内无以养根本外不能慎起居一旦遘疾虽和扁再生莫知所救天下之势何以异此使君子众多小人勿用然后纲纪振举政教修明奸邪阴贼不能伺隙以乱圣人之治则成天下太平之功矣其或听纳之间不辨枉直任用之际不察忠邪黒白混淆是非杂揉日复一日浸生乱阶虽尧舜复起亦不能治臣窃闻近者执政奏事之次亲奉徳音思与大臣共为庙社长久之计毎患异日小人在侧惑人主败乱国政忧深虑逺固非愚臣所能跂及然臣夙夜寒心而不敢以为无事者正以风宪之地乃有常等皆王安石蔡确之党人阴持两端浸害正论使渐引其类并据要津则陛下累年忧勤所立之政事必将复坏于羣小之手可不痛哉臣恐陛下之所忧不在异时而其兆已见于今日也况二人挟邪不忠之迹固已着明乆而不去必有后悔惟陛下以臣所陈七事特赐详览若非诬罔皆有实状即乞慎择忠厚端正之人以代常等不胜幸甚
论赵卨无名进职等事
右臣伏见朝廷近除知延州赵卨为枢密直学士博考佥言极有异论辄据公议上烦天听臣歴观祖宗以来待遇帅臣之体或以其久在方面边陲畏服或以其征伐扞御绩用彰著再委蕃宣之任方行进职之典卨治鄜延未满三嵗考其行治无以过人伏读告词又非再任方朝廷进拜执政而卨独无名同日迁陟中外播皆谓失体兼臣风闻卨尝遣使与西夏约和反为羌人执而戮之审如传者之言则挫国家之威灵沮塞垣之士气守边无状孰甚于此赏不当贤则无以劝善罚不当罪则无以惩恶而况无功受赏有罪不罚欲持此道以治天下臣窃惑焉伏望圣慈特加考騐若卨果有上件事迹不惟收还新命亦乞明正典刑庶使贪功邀利之徒有所戒惧
论范育除枢宻都承防不当
右臣窃闻朝廷除范育为枢宻都承防按育昨知河中尝有缺行嬖人预事干挠刑政子弟失教闺门不肃丑声显著流闻道路君臣之间不可言者使育实负过人之才义难终废犹当抑之散地更加嵗月磨涤瑕垢渐次任用或为清议所容今育之学术智能无以异众而前日之恶播在佥言比方外除已玷卿列曽未席暖擢置宥宻臣恐修洁之士耻与比肩流荡之徒无所惩戒甚非所以称陛下旌别淑慝长育人材之意伏望圣慈深赐省察罢育新命以允公议

[book_title]尽言集巻八
宋　刘安世　撰
论王子韶路昌衡差除不当
右臣伏闻朝廷以王子韶为太常少卿采之佥言咸谓未允辄据公议上达天聪按子韶姿性憸佞行已无耻熙宁初士大夫有十鑚之谚目子韶为衙内鑚盖以其造请公卿之门不惮寒暑交结权要子弟巧于自媒如刀锥之铦鋭也及吕公着为御史巾丞遂荐子韶以备台官阴持两端见利忘义是时王安石用事方行青苗之法子韶毎进对之际则迎合上意未尝有一语敢指政事之失及对公着则复肆诞谩以谓屡尝奏疏言新法之非便盖欲上下欺罔两获其利先皇帝圣鉴明哲洞照奸心子韶诈穷情得遂被黜责其后复除荆湖南路转运判官为言者疏其前后过犯及不葬父母之事因而报罢元祐初擢领剧曹又为御史论其亡状寻令外补今少常之任素号清选前日之居此官者或遂迁侍郎或就拜给谏大用之渐多假此途岂容匪人辄尔冐处伏望陛下慎重名器斥逺佞邪收还子韶误恩别择贤者庶无虚授舆议厌服
第二
右臣尝论奏王子韶除太常少卿不当今已累日未奉防挥臣闻子韶熈宁中尝按钱塘祖无择事承望王安石风指巧为排陷缙绅之间至今不以为直及任御史茍务容悦上谀人主下欺官长先皇帝察其颇僻黜为上元知县清议不齿于兹有年中间虽移湖南运判及迁吏部郎中尚为言者所劾皆即报罢今少常之任资望愈重一歴此地遂陞要津岂容匪人可冐优选议者谓子韶颇有文学不忝新命此亦姑息之论非公言也国家设官分职本以待天下之才如子韶者反覆奸邪见于已试人物污下众所鄙薄既不能纳忠于先朝岂复能尽节于陛下虽区区之记问或有可称而大义已亏余何足道今若不究本末妄置清途臣恐幸门遂开小人道长甚非朝廷之福惟陛下重惜名器为官择人检防臣前奏事理特降防挥收还子韶之命别授贤者以慰舆议
第三
右臣近已两具状论奏王子韶除太常少卿不当至今未奉防挥按子韶人品冗末性复憸邪熙宁中为御史之日见利忘义反覆迎合其后吕公着陈襄质于上前矫诈悉露先帝疾其诞谩乃诏之曰外要党正之名内怀朋奸之实遂夺言职逺贬江左止此一节已见弃于清议而况交结权势子弟不耻自媒挟持私怨起祖无择之大狱谄事吕嘉问复得提举折纳差遣操行卑汚实鲜伦比昨除湖南运判及迁吏部郎中当时御史犹以为非处子韶之宜劾奏而罢岂兹少常之任反可轻授除目传播甚骇物听台谏论列方俟进止子韶畧无忌惮遽已视事其处心积虑不过以谓朝廷若用言者之论则已尝就职纵使罢去恩例尚优机巧徼幸一至于此方陛下励精求治辨别邪正之际尤不可使此辈辄污清途伏望圣慈特垂省察收还子韶之命以为奸人之戒不胜幸甚
第四
右臣近以三具状论奏王子韶除太常少卿不当至今未覩施行近者风闻三省奏事之际尝防宣谕以辨别君子小人为戒辅弼大臣既被圣训谓宜夙夜交儆慎简庻僚而谬引奸慝尘污清选考之众论皆谓执政之间与子韶之旧者怜其独未显达是以力为主张臣窃谓大臣不遗故旧之心则善矣至于屈天下之公议而伸一已之私恩则非所以为朝廷之计也昨者王汾除谏议大夫御史止言其恢谐口吃之类一二小事犹且报罢岂若子韶奸邪反覆见于已试柔屈不耻老而益甚遽跻华贯实辱簮绅况汾以小过而弃捐子韶负大罪而拔擢用舍之道显非至公伏望圣慈检防臣三奏事理追还子韶误恩别改闲慢差遣庶无虚授以报羣下
第五
右臣近四具状论列王子韶差除不当比闻已有防挥别与差遣今早伏覩除目授卫尉卿反复思之不得其説须至辨析上烦天听臣累奏子韶罪状皆天下之所共知未尝有一语辄涉疑似朝廷使之追改则是不以臣言为妄前日太常之命既非所宜今七寺正卿又在太常少卿之上岂可因人弹劾更得超迁予夺重轻悉皆倒置是非好恶众且何观开羣小侥幸之门啓大奸窥伺之隙政事如此臣窃忧之伏望陛下总览权纲慎重名器惩子韶之朋附亟令外补或谓即今苦无显过则乞依旧以卫尉少卿处之惟断自宸衷无惑众口庶几公道不至沦废
第六
右臣近尝再论王子韶本因人言遂罢少卿之任却除卫尉正卿理有未允乞行追寝以厌公议今既累日不防防挥臣闻议王子韶者以谓官制后来太常少卿最为清选今若不容子韶冐处而七寺卿列乃是觕官舍彼予此别无侥幸臣请有以折之勘防太常少卿之美迁者或为侍郎或为给谏前日之李常赵瞻梁焘鲜于侁赵君锡是也七寺卿则不然崔台符杨汲自大理孔宗翰由鸿胪韩宗道自太府不作给谏便拜侍郎安得谓之觕官而少贬于太常也况太常少卿系从五品诸寺正卿乃从四品子韶自到卫尉方及一年才擢少卿又正卿列平日不挂贬议之人尚有骤迁之避以子韶之罪恶显著而力排公议必欲超擢朝廷政事岂宜如此臣自忝谏列进言多矣然未尝以决不可行之事要君近名惟是公道陵夷小人浸盛是以不避烦渎天听须至再三论辨况陛下厉精求治长育人才去一老奸无损于国惟祈睿断早赐施行
第七【自此后论路昌衡】
右臣伏见朝廷以路昌衡为直秘阁权知广州窃惟南海之地控制蛮獠风俗轻悍易动难安祖宗以来择帅尤重必有绥怀之徳济以肃服之威使之统临乃能镇静臣按昌衡人品鄙下资性残刻昔为安阳知县以阴事将发而寻医昨任陜西监司以旧怨劾吏而无实治余行之狱则着酷烈之名居亲母之丧则有非僻之行清议不齿为日已久方陛下嗣膺大寳驱逐羣邪昌衡与蹇周辅辈均号酷吏在所废斥而素为蔡确鹰犬极力主张屡窃要官众谓幸免今岭表之寄事任非轻岂兹小人可称简拔臣闻见昌衡罪恶事状甚多姑欲追止误恩未敢悉尘天听伏望陛下深诏辅弼别议抡材非惟交广之人免被虐政又俾曲滥之吏少沮凶威仰冀睿明特赐采纳不胜幸甚
第八
右臣近尝论列路昌衡除知广州不当初闻尚书省勾收告命缙绅莫不欣悦今日乃知却有防挥令进奏院依例发下三数日内予夺反覆中外疑惑实损国体臣按昌衡天资削刻狡狯诞谩昔熙宁中知相州安阳县不修士检丑声流闻本路监司将行按发昌衡遽乞寻医因得幸免然而内疑指使刘年暴扬其事后来陜西用兵年适在秦州夕阳镇为监押昌衡乃指名抽差部押粮草欲縁军兴中以危法而泄其私怨是时年惧此因依诉于赵济遂留而不遣其事喧腾无不知者臣又闻昌衡执亲之防寓居南京曽无哀戚之容反为非僻之行有武人刘振孙者其防服出入倡家遂痛殴之为人所救仅得逃逸及昌衡为陜西转运副使振孙又知宁州挟其旧怨勇于报复乃用匿名之书移振孙为原州都监且匿名文字于法不当受理而昌衡违法受之振孙事状甚轻曽无免所居官之罪借令当移亦无降等之理昌衡任情刺举不畏公议一路澄清之寄将何頼焉臣又闻昌衡治余行之狱辄废録问违经乱法天下以为酷吏然而行之旧游王珪之门昌衡既于案牍之间隠落其事又宻告于王以市私恩仍与蔡确阴相交结故珪确用事之日寖盗华要陛下即政之初澄汰奸慝昌衡以死党在朝独免废放嵗月未几频易剧任当时士论固已上讥廊庙下责台谏今海南之地控制百蛮推择帅才尤宜慎重以昌衡之罪恶如彼而朝廷委付若此臣恐豺狼之性毒烈贪暴必不能为陛下布宣惠泽镇安逺民异日生事悔将无及伏望圣慈速降睿防收还昌衡误恩别择良守以式南国岂胜幸甚
第九
右臣近两曽具状论列路昌衡除知广州不当今日虽闻已有防挥易守潭州而贴职误恩尚未追改考之公议咸谓未安须至开陈上渎听览臣前章所奏昌衡罪恶固已详悉而情理之尤不堪者莫甚于执亲之防而为非僻之行昔陈夀居父忧之中使婢和药当时士论尚且鄙弃岂若昌衡不念顾复之徳肆行奸秽之事臣闻父子之道天性也事亲孝则忠可移于君今昌衡违犯名教絶灭人理于所厚者其薄如此陛下亦安用之况所贴职名本为南海重寄欲宠其行前命既罢即合追寝兼长沙守臣从来亦无尽带馆职之例使昌衡舍烟瘴之逺得湘潭之便又贴直阁坐制一方天下奸慝何所惩沮惟陛下留神省察速降睿防追还昌衡新命别与闲慢差遣庶几善恶明辨少厉薄俗
第十
右臣近累具论奏路昌衡前后罪状不堪擢用及已罢广州当追贴职至今未奉防挥臣之所言得于公议章累十数迁延五月是非可否终无定论内外疑惑实害政体况潭州守臣自来亦无必带馆职之例岂可因縁差误轻授小人伏望圣慈审察事理明诏执政早令追改使朝廷判别邪正之道信于天下如昌衡辈诚何足惜惟陛下断之不疑岂胜幸甚
第十一【倂论子韶昌衡】
右臣近已累奏论列王子韶路昌衡差除不当至今未蒙施行议者谓子韶记问该博昌衡吏事强敏其才可用不欲终废臣窃惑焉朝廷取人固必有道若大节已善或有小疵才难求全理当抡擢所谓不以一掩大徳者是也其或素行邪僻大义已亏虽有小才固无足取此少正卯之行伪而坚言伪而辨学非而博顺非而泽所以不能逃孔子之诛也按子韶上罔先帝下欺长贰为臣不忠清议所弃昌衡执亲之防曽无哀戚肆行邪秽絶灭天性为子不孝典法所诛岂谓斯人反防褒进再三惟虑不得其説臣窃谓朝廷差除固有当否言者议论不无是非既不以子韶为太常少卿又追还昌衡广州之命则前日所差为不当臣之言为是矣继而罢少常者更迁卫尉正卿免南海者依旧贴职以为潭帅则臣之议论孰是孰非朝廷差除孰当孰否数日之间反覆如此传播天下岂不疑惑昔魏太祖有言
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>