<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,夹漈遗稿巻一,夹漈遗稿巻二,夹漈遗稿巻三,夹漈遗稿卷一,夹漈遗稿卷二,夹漈遗稿卷三,夹漈遗稿全文在线阅读,夹漈遗稿全文在线下载,大玄古籍书库">
<meta name="description" content="宋代诗文别集。3卷。郑樵著。作者曾居夹漈山中,故以名书。此书前后无序跋,不知何时何人所编。上卷辑入古近体诗56首,中卷有记1篇、论1篇、书2篇,下卷收入书3篇。作者一生除有《通志》著称于世,据其《献皇帝书》称,尚有41种已完成的著作和8种未完成的著作。《四库全书总目》称其“诗不甚修饰,而萧散无俗韵;其文滉洋恣肆,多类唐李观、孙樵、刘蜕,在宋人中亦自为别调”。他在《献皇帝书》、《上宰相书》、《上方礼部书》中贬斥古人,秦汉以来的著述无一家能中其意,在《与景韦兄投宇文枢密书》和《与景韦兄投江给事书》中更是自夸自">
<title>夹漈遗稿_郑樵_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">夹漈遗稿</span> <br/>
          作者： <span class="inputVal" id="bkauthor">郑樵</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]31541</span> <br/>
          说明： <span class="inputVal" id="bkdec">宋代诗文别集。3卷。郑樵著。作者曾居夹漈山中,故以名书。此书前后无序跋,不知何时何人所编。上卷辑入古近体诗56首,中卷有记1篇、论1篇、书2篇,下卷收入书3篇。作者一生除有《通志》著称于世,据其《献皇帝书》称,尚有41种已完成的著作和8种未完成的著作。《四库全书总目》称其“诗不甚修饰,而萧散无俗韵;其文滉洋恣肆,多类唐李观、孙樵、刘蜕,在宋人中亦自为别调”。他在《献皇帝书》、《上宰相书》、《上方礼部书》中贬斥古人,秦汉以来的著述无一家能中其意,在《与景韦兄投宇文枢密书》和《与景韦兄投江给事书》中更是自夸自誉、傲睨万状,显得器量浅狭。他才高盖世也是事实。此书除《四库全书》本,尚有清初刻本行世,并收入《函海》、《艺海珠尘》、《丛书集成》等丛书,“知不足斋”写本是其善本之一。</span> <br/>
          封面： <span class="inputVal" id="bkimg">Z_18580.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]夹漈遗稿
[book_author]郑樵
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]31541
[book_dec]宋代诗文别集。3卷。郑樵著。作者曾居夹漈山中,故以名书。此书前后无序跋,不知何时何人所编。上卷辑入古近体诗56首,中卷有记1篇、论1篇、书2篇,下卷收入书3篇。作者一生除有《通志》著称于世,据其《献皇帝书》称,尚有41种已完成的著作和8种未完成的著作。《四库全书总目》称其“诗不甚修饰,而萧散无俗韵;其文滉洋恣肆,多类唐李观、孙樵、刘蜕,在宋人中亦自为别调”。他在《献皇帝书》、《上宰相书》、《上方礼部书》中贬斥古人,秦汉以来的著述无一家能中其意,在《与景韦兄投宇文枢密书》和《与景韦兄投江给事书》中更是自夸自誉、傲睨万状,显得器量浅狭。他才高盖世也是事实。此书除《四库全书》本,尚有清初刻本行世,并收入《函海》、《艺海珠尘》、《丛书集成》等丛书,“知不足斋”写本是其善本之一。
[book_img]Z_18580.jpg


[book_chapter]四库本

[book_title]提要
【臣】等谨案夹漈遗稿三巻宋郑樵撰樵字渔仲莆田人居夹漈山中自称溪西遗民绍兴间以荐得召对授右廸功郎兵部架阁寻改监潭州南岳庙给札归钞所着通志书成入为枢宻院编修生平鋭于著述已成者凡四十一种未成者八种并见于所作献皇帝书中故当时以博物洽闻着而未尝以文章名其集自陈振孙书録解题以下亦皆不着録此本前后无序跋不知何人所编上巻古近体诗五十六首中巻记一篇论一篇书二篇下巻书三篇其诗不甚修饰而萧散无俗韵其文滉漾恣肆多类唐李观孙樵刘蜕在宋人中亦自为别调其献皇帝书自誉甚至上宰相书上方礼部书放言纵论排斥古人秦汉来著述之家无一书能当其意至投宇文枢宻江给事二书置学问而夸抱负益傲睨万状不可一世其器量殊嫌浅狭然南北宋间记诵之富考证之勤实未有过于樵者其髙自位置亦非尽无因也观于是集其学问之始末亦可以见其概矣乾隆四十六年四月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]夹漈遗稿巻一
宋　郑樵　撰
题夹漈草堂【并记】
斯堂本幽泉怪石长松修竹榛橡所丛防与时风夜月轻烟浮云飞禽走兽樵薪所徃来之地溪西遗民于其间为堂三间覆茅以居焉斯人也其斯之流也顾其人家不富亦不贫不贵逹亦无病与尔属相周旋也
堂后青松百尺长堂前流水日汤汤西尽是农桑域北牖无非花葛乡罢去精神浑冉冉看来几案尚穰穰不知此物何时了待看临流自在狂
又
堂后施柴堂上烧柴门终日似无聊蓼虫不解知辛苦松鹤何能慰寂寥述作还惊心力尽吟哦早觉鬓毛雕布衣蔬食随天性休讶巢由不见尧
题南山书堂
一澄澈照人间明月团团落古湾不向奔流随浪击独持髙洁伴云闲禅房夜静留清鉴阆苑仙归坠碧环每到轩前心转逸了无纎翳可相闗
谷城山松隠岩
青嶂廻环画屏倚晴倒入春湖水村村丛树绿于蓝列列行人去如蚁新秧未插水田平髙低陇麦相縦横黄昏倦客忘归去孤月亭亭云外生
送芹斋
千载清风去不留何人能伴赤松逰乞骸直到骸归日吿老须临老尽头元亮园田何处有向平昏嫁防时休湖州别驾发深省挂却朝冠便自由
题溪东草堂
春融天气露微微药草葱芽脉脉肥植竹旧竿従茂谢栽桃新树忽芳菲天寒堂上燃柴火日暖溪东解虱衣兴动便擕樽到岭人生真性莫教违
湘妃怨
黄埃防辇毂翳日冷旌旗龙去攀髯逺鸾孤对影微魂沉江缥泪染竹依稀枯树空千载寒松已十围芦花深月色燐火剧萤飞横笛潇湘暮哀猿何处归
昭君怨
长谢椒房草终为薄命身那教兰蕙质翻与雪霜亲脸腻匀脂浅妆残促恨颦故知闗北夜无分汉南春红泪残胡月轻衣半洛尘琵琶凄切语愁杀路傍人
挽通判黄子方
歌成薤露悲秋草正离离昔异修文事今同鬼伯司盾衰双日落夷恵两风遗衰俗吾无恨亲曾识紫芝
昭君解
巫山能雨亦能云宫丽三千杳不闻延夀若为公道笔后人谁识一昭君
灵龟潭
泉心潄玉开心孔山色挼蓝熨眼花着手摩娑溪上石他年来访汝为家
北山岩
西风曳曳片云闲一夜寒泉卧北山倚杖岩头秋独望稀踈烟垅是人间
东山采药
一掬金丹向晩风山前草木尽龙宫诗书便是神仙味更笑行冲问药笼
过桃花洞田家留饮
偶従沼渚过山家灼灼桃花噪暮鸦是处竹篱环草屋人间鸡黍话桑麻抱琴静听涛声急对酒闲观月色奢可笑南阳刘子欲寻风土滞京华
芗林闲居
芗林苍翠甚极目可吟诗梅子风前落杏花雨后移清溪过半郭孤月隠踈篱寂寂云山外萧然独自知
又
芗林苍翠甚霁色绕吾庐四面鸟声寂一庭月影踈有山皆入坐无日不安居好向墙东卧看人献子虚
晨雨
东方斜未彻暝色淡初分宿鸟林中噪凄风叶上闻钟鸣催过雨星落避行云独立草堂内涓涓羣动纷
夜雨
夜雨潇潇至天寒拥敝裘空牀听幻响独咏解深忧次第园蔬润参差渔火幽长江风浪息何日放舟逰
村雨
荒村常寂寂小雨自涓涓寒气侵人急野花入目妍看山频当户聴鸟倍难眠万事萧条尽空余日暮烟
涧雨
飘飘雨色乱终日悮闻声钓客呼持笠牧童喜啜羮防香树下满余响谷中清为谢登临者枕流洗耳倾
涤愫
枳棘何榛榛蝯狖不敢下芳苓何雹霜不敢洒骅骝驰曲囏举足难寛所以古之人犁锄聊自把
又
天命既倒悬将身费椒糈朝行畏日薄暮行畏龃龉娵娃虽见珍众嫭心未许展转溷餔歠敢俟庆云举
又
孤凤落鹰巢啼麟坠虎穴未能脱蒙茸安得出轩凸迢逓空自倬耀灵乆已灭禔身入三门黾勉成吾拙
又
修身以为弓矫思以为矢立义以为的亦云善拟议呜呼彼鸿渐进徳亦犹水我如驾其説木舌畅所指
又
八荒有礼乐涂民以耳目五政不得加七赋不能育古今贵天常冣厌彼婴犊嗟哉生不辰霑项滋觳觫
又
濳天以不防濳心以不手天人既和同飞濳均不朽吾生既病劳未敢轻俯首乆幽不改操旦夕谋杯酒岷峨自沈冥丘壑难为后
又
徳行尊顔闵股肱卑萧曹明哲知寝伏文章亦弁髦縦彼攀龙鳞何如掉小舠人生一世间慎勿轻自豪
又
贤者不饱食何为仕与农圣人不诡时何为世所宗显晦既有因盛衰亦偶逢先秋而后春俄顷自雍容
又
金革乆不息遐方徒惮指谁为民请命皇天犹未喜茂徳自不绥眷眷我梓里伤哉古王道樵夫亦冷齿
又
嗟余本固陋湛身入花渚未制芙蓉裳已习离骚语绰约虽多姿涕零何如雨季夏遭繁霜天寒不可御
家园示弟槱
天下轻黄宪居邻孰戴良暴田安足较散绢未为狂失剑羞余里还牛让古乡家风留不坠少贱自翺翔
又
竹牀读史惯土锉勿粘尘洒埽王维徳浇锄郭太仁使才看着屐有道騐时薪小物汝知谨同心作古人
又
每恨纨绮子交逰半博徒弃家寻有道舍命事名儒风雅非难及今人贵与殊夜深何所嘱嘱汝似狂夫
又
读书经百巻见影岂须惊中夜山精笑寒灯草魅争脱冠神采足掷樏眼光明面壁吾常事庵题天耐名
又
佻达慿豪族踈狂自克家看人呼狗窦縦我泛渔槎凿穴安蜂豕穿篱避管笳如能痴胜黠寒食贺骝骅
又
谁使余为墨朝朝哭染丝猎鹰才子累杀虎古人痴早信山宜面休嫌谷可移日光图史满炳烛却惊迟
又
学俭诚佳事悭名岂足居冩多崇厚论读废絶交书结客饶倾产破贫累卖车前人家训在孙孔未全踈
又
只身空后死千巻未酬恩不辱看来世贪生托立言无家称马粪何史世龙门负石今愁晩中宵吊屈原
夏日题王右丞冬山书屋图
壁间飒飒松涛起【阙】氷冽呼灯始见王右丞毫毛矜贵逞奇杰挥洒冬山书屋图岩壑幽櫺坐髙哲数笔萧瑟天貌寒不尽枯枝不尽雪髙崕崛曲形凄肃驱禽逐兽但松竹傍有一水白于峰千顷奔茫日难昱绢外似觉风惨激大江尽断船相逐室中之人淡如菊长年手防一巻读外苍虬恣飞瀑欲夺造化齐冷燠天下无防焦孝然当世宁更有梅福苦吟抱膝此何人乃肻萧条立炼谷古今书画技总微贵有嵚防生眼目我闻孙登居北山隆冬披髪以自覆又闻昔贤暑重裘六月御车鄙王侯二公气岸皆千里朗月白霜胸际浮名士逆天天不怒冬景能暖夏能秋千载斯人不可致我于画间得其意揆向髙颷逺逺至笔光墨汁俱吐弃但悬此幅清吾心千岩炎伏曦景炽布褐推车我不避
吊采石渡头将军
石头城下何纷纷将军疋马气如云金鼔死兮弓矢休势失英雄不自由风淅淅兮月沈沈荻花满岸江水深千年江水留明月一片将军报国心
采茶行
春山晓露洗新碧宿鸟倦飞啼石壁手携桃杖歌行役鸟道纡廻惬所适千树朦胧半含白峰峦髙低如几席我生偃蹇耽幽僻拨草驱烟频蹑屐采采前山慎所择紫芽嫩绿敢轻掷龙团佳制自徃昔我今未酌神先怿安得龟防地百尺前种武夷后郑宅【郑宅为先别驾公所居】逢春吸露枝润泽大招二陆栖魂魄
秋水歌【效少陵】
年年秋水崩江石秋水年年连天碧山中草木尽号呼江外鱼龙轻虚掷既怜茅屋化飞蓬又叹虾蟇共枕席人生变化不可知且听秋风吹萝薜
负耒歌
烟冉冉兮雨纷纷负耒耜兮出柴门出柴门兮踏行云茫茫山色天未分相率歌吟兮乐耕耘
插秧歌
漠漠兮水田袅袅兮轻烟布谷啼兮人比肩縦横兮陌阡
饷馌歌
提筐兮阡陌花红兮衣白步迟迟兮心迫迫行至止兮嗟于役低声相劳兮日其夕
漫兴
野鸟日啼户外凉风时入帘间老夫梦后欹枕稚子病中解顔
又
陋巷顔回早死柴桑陶令长生逹观千载儿戏厌见一时利名
又
门前半畆禾苗日午翠色可描笑问耦畊沮溺何劳蓑笠终朝
又
今古去来有数乾坤阖辟无涯人生行云流水处世运瓮搬柴
又
初秋一雨新凉子夜长吟未央阶下花枝冷艳堂前佛火微茫
又
壶山八面苍翠兰水一涟漪容我放歌问渡慿谁拄杖支頥
又
空山无人坚卧冷灶有饭晩餐安得原宪与语雪霜不受天寒
又
花下闲倾浊酒人前莫道清贫残生全无奢愿嵗月徙倚竹筠
又
临水时思下钓闭门聊学呑羶一身苦乐无定万事安危有天
又
邻沽数盏微醉坦腹北短眠风送松涛聒耳惊回梦蝶翩翩
福宁州蓝溪寺前防井
静涵空碧色防自翠微巅品题当第一不譲慧山泉

[book_title]夹漈遗稿巻二
宋　郑樵　撰
重修木兰陂记
集三百六十涧摠而为一故有无穷之流断大川之流析而为二故有无穷之泽此邦民贫不任竭作兴木兰之役者有长乐郡之二人焉始则钱氏之女用十万缗既成而防决次则林氏之叟复以十万缗未就而功隳钱氏吐愤遂従曹娥以逰林叟啣寃徒起精卫之忿自兹以还兴作乏人惟増望洋之叹莫克水滨之问且遏长江之势使洪澜怒涛不得东之岂人力也哉熈宁初有季长者宏富而能仁故得其称有此志矣天降异人曰冯智日贳酒于其家三年不索酧将行曰当与子遇于木兰山前长者先斯而俟乃授以方略夜役鬼物朝成竹樊又图苍龙以贻长者投二盒于江一以上覆一以下承而去孺子可教果得黄石之素书衣履不沾又见葛公之涉水长者于是依竹为堤功成不爽镵石为楹以为御距楹为障以为潴壅川之陂循南以济相其髙下厘为三洫使无偏注行五十余里逹于海濒海为四斗门以御蓄泄凡溉田万顷使邦无旱暵饥馑之虞百年于兹故长者得以庙食焉山岳之摧由于朽壌江海之注竭于漏巵绍兴一十八年之秋陂失故道由北岸而东奔重渊如勺鱼鼈焉依三衢冯君元肃适以斯时至凡川泽陂池之事一时画究谓马伏波所过州县必留心灌溉之利况吾丞是邑而専是职乎木兰之陂吾不得以后时以水昏正而栽之日夜従事九旬而成不愆于素举锸成云决渠成雨父老载涂式歌且舞木兰兆防者二曰逢竹则筑又曰水绕壶公山莆阳朱紫半举一郡之水此水为多画一邦之利此利为溥使万井生灵免于沟洫则冯丞之绩为可书其辞曰南标铜柱已仆风埃北勒燕然又蚀莓苔孰若贾渠难湮召埭不朽惟川泽之功与天地为长乆沃州之山白氏有缘肇于道猷成于寂然木兰之陂辱在冯君伊昔甚伟于今有芬呜呼源清流长千载融融君子之泽不可终穷
论秦以诗废而亡
陈君举曰春秋之衰以礼废秦之亡以诗废尝观之诗刑政之苛赋役之重天子诸侯朝廷之严而后妃夫妇袵席之秘圣人为诗使天下匹夫匹妇之微皆得以言其上宜若啓天下轻君之心然亟谏而不悟显戮而不戾相与擕持去之而不忍是故汤武之兴其民急而不敢去周之衰其民哀而不敢离盖其抑鬰之气纾而无聊之意不蓄也呜呼诗不敢作天下怨极矣卒不能胜共起而亡秦秦亡而后快于是始有匹夫匹妇存亡天下之权呜呼春秋之衰以礼废秦之亡以诗废吾固知公卿大夫之祸速而小民之祸迟而大而诗者正所以维持君臣之道其功用深矣
献皇帝书
正月十一日兴化军草莱臣郑樵昧死百拜献书于皇帝陛下臣本山林之人入山之初结茅之日其心苦矣其志逺矣欲读古人之书欲通百家之学欲讨六艺之文而为羽翼如此一生则无遗恨忽忽三十年不与人间流通事所以古今之书稍经耳目百家之学粗识门庭惟著述之功百不偿一不图晩景复见太平虽松筠之节不改嵗寒而葵藿之倾难忘日下恭惟皇帝陛下诚格上下孝通神明以天縦之圣着日新之徳君臣道合一言而致中兴自书以来未之闻也臣窃见兵火之余文物无防陛下留心圣学笃志斯文擢用儒臣典司东观于是内外之蔵始有条理百代之典焕然可观臣伏覩秘书省嵗嵗求书之勤臣虽身在草莱亦欲及兹时效尺寸顾臣究心于此殆有年矣今天下图书若有若无在朝在野臣虽不一一见之而皆知其名数之所在独恨无力抄致徒纪记之耳谨搜尽东南遗书搜尽古今图谱又尽上代之鼎彞与四海之铭碣遗编缺简各有彞伦大篆梵书亦为厘正于是提数百巻自作之书徒步二千里来趋阙下欲以纎尘而补嵩华欲以涓流而益沧海者也念臣困穷之极而寸隂未尝虚度风晨雪夜执笔不休厨无烟火而诵记不絶积日积月一篑不亏十年为经旨之学以其所得者作书考作书辨讹作诗传作诗辨妄作春秋传作春秋攷作诸经畧作刋谬正俗防三年为礼乐之学以其所得者作諡法作运祀议作乡饮礼作乡饮驳议作系声乐府三年为文字之学以其所得者作象类书作字始连环作续汗简作石鼔文考作梵书编作分音之类五六年为天文地理之学为虫鱼草木之学以天文地理之所得者作春秋地名作百川源委图作春秋列传图作分野记作大象略以虫鱼草木之所得者作尔雅注作诗名物志作本草成书作草木外类以方书之所得者作鹤顶方作食鉴作采治录作畏恶录八九年为讨论之学为图谱之学为亡书之学以讨论之所得者作羣书防纪作校雠备论作书目正讹以图谱之所得者作图书志作图书谱有无记作氏族源以亡书之所得者作求书阙记作求书外记作集古系时录作集古系地录此皆已成之书也其未成之书在礼乐则有器服图在文字则有字书有音读之书在天文则有天文志在地理则有郡县迁革志在虫鱼草木则有动植志在图谱则有氏族志在亡书则有亡书备载二三年间可以就绪如词章之文论説之集虽多不得而与焉柰秋先蒲栁景迫桑榆兄弟沦亡子姓亦殇惟余老身形影相吊若一旦倐先朝露则此书与此身俱填沟壑不惟有负于平生亦且有负于明时谨缮冩十八韵百四十巻恭诣检院投进其余巻帙稍多恐烦圣览万一臣之书有可采望赐睿旨许臣料理余书续当上进微臣遭遇右文之世宁无奋发之情使臣得展尽底蕴然后鹤归蕙帐狐正首丘庶防履陛下之地食陛下之粟不孤为陛下之一民也仰冒天威伏惟圣慈特赐睿览臣无任瞻天仰圣激切屏营之至臣樵昧死百拜进
寄方礼部书
樵自读书螺峰以来念无半席之旧又无葭莩之余虽辱君子特逹之知欲再通起居又不敢也乃者蔡文郎中以礼部内幅相示不谓平生有此遇也谨厯所以在日月之下不敢孤负寸隂者以陈也樵每叹天下本无事庸人扰之而事多载籍本无説腐儒惑之而説众仲尼之道传之者不得其传而最能惑人者莫甚于春秋诗耳故欲传诗以诗之难可以意度明者在于鸟兽草木之名也故先撰本草成书其曰成书者为自旧注外陶景集名医别录而附成之乃为之注释最为明白自景祐以来诸家补注纷然无纪樵于是集二十家本草及诸方家所言补治之功及诸物名之书所言异名同状同名异状之实乃一一纂附其经文为之注释凡草经诸儒书异录备于一家书故曰成书曰经有三品合三百六十五种以法天三百六十五度日星经纬以成一嵗也景以为未备乃取名医别录以应嵗之数而两之樵又别扩诸家以应成嵗而三之自纂成书外其隠微之物留之不足取去之犹可惜也纂三百八十八种曰外类三书既成乃敢传诗以学所以不识诗者以大小序与毛郑为之蔽障也不识春秋者以三传为之蔽障也作原切广论三百二十篇以辨诗序之妄然后人知自毛郑以来所传诗者皆是录传又春秋考二十巻以辨三家异同之文春秋所以有三家异同之説各立褒贬之门户者乃各主其文也今春秋考所以攷三家有异同之文者皆是字之讹误耳乃原其所以讹误之端由然后人知三传之错观原切广论虽三尺童子亦知大小序之妄説观春秋考虽三尺童子亦知三传之妄辨大小序与三传之妄然后知樵所以传春秋得圣人意之由也诗主在乐章而不在文义春秋主在法制亦不在褒贬岂孤寒小子欲斥先贤而为此轻薄之行哉盖无彼二书以传其妄则此説无由明学者亦无由信也自古立书埀训家亦不讳其如此也凡书所言者人情事理可即已意而求黄遇所谓读百遍理自见也乃若天文地理车舆器服草木虫鱼鸟兽之名不学问虽读千廻万复亦无由识也奈何后之浅鲜家只务説人情物理至扵学之所不识者反没其真遇天文则曰此星名遇地理则曰此地名此山名此水名遇草木则曰此草名此木名遇虫鱼则曰此虫名此鱼名遇鸟兽则曰此鸟名此兽名更不言是何状星何地何山何水何草何木何虫何鱼何鸟何兽也縦有言者亦不过引尔雅以为据耳其实未曽识也然尔雅之作者盖本当时之语耳古以为此名当其时又名此也自尔雅之后以至今所名者又与尔雅不同矣且如尔雅曰芍鳬蒺藜者以旧名芍今曰鳬茨今曰蒺藜此所以晓后人也乃若所谓术山蓟梅柟此又惑人也古曰术当尔雅之时则曰山蓟或其土人则曰山蓟也古曰梅当尔雅之时则曰柟或其土人则曰柟也今之言者又似古矣谓之术不谓之山蓟谓之梅不谓之柟也人若以术为山蓟则人必以今术为非术也以梅为柟则人必以今梅为非梅也樵于是注释尔雅尔雅徃人作是其纂经籍之所难释者而为此书最有机综奈何作尔雅之时所名之物与今全别况书生所辨容有是非者樵于所释者亦不可専守云尔故有此讹误者则正之有缺者则补之自补之外或恐人不能尽识其状故又有画图尔雅之学既了然则六经注疏皆长物也自古笺解家惟杜预一人为寔当者以其明于天文地理耳惜乎不备者谓其不识名物也如五鸠九扈皆不明言其物只引尔雅为据如四凶者天下谓之浑沌穷奇梼杌饕餮杜皆以理説之穷奇以亡穷而好奇梼杌谓顽凶无俦匹之貎樵初甚疑此及见山海经果有此等兽乃知四者为恶兽之名故时人所以比其人也夫以杜预之识一举不至则有乖脱者如此况他人乎樵于尔雅之外又为天文志以自司马迁天官书以来诸史各有其志奈何厯官能识星而不能为志史官能为志而不识星不过采诸家之説而合集之耳实无所质正也樵天文志略于灾福之説传记其实而图其状也地理家縁司马迁无地理书班固以来皆非制作之手虽有书而不能如无也樵为是故作春秋地名虽曰春秋地名其实地理之家无不该贯最有条理也春秋地名外又有郡县改更焉夫人之所以为人者精神之用耳耳目精神之府也圣贤得其用而为圣贤愚昧失其用而为愚昧耳以接音所辨者言目以接形所别者文学者乃能通此二岐则无所不通矣今世有韵书最多学者不逹声音之意字书虽多学者不知制作之意樵于是为韵书每韵分宫商征角羽与半征半宫是为七音縦横成文盖本浮屠之家作也故曰分音以文之变自古文籕体而变小篆小篆变隶隶变楷又三代之时诸国不尽同犹今诸畨之所用字皆不同也秦始皇混一车书然后天下之书皆用秦体以其体有不同故曰辨体学者所以不识字书义缘不知正义与借义也且如主字本义则灯炷也故其字象灯炷之形以为主守之主者借义也盖主守之主与灯炷之主同音故也又如笑字本义则小箫也故其字従竹従夭以为笑语之笑者借义也笑语之笑与箫笛之笑同音故也此之为借音借义者如恶【曷各反】恶【乌路反】复【房六反】复【扶又反】是也丑恶之恶本义也以其丑恶则可憎恶故为憎恶之恶报复之复本义也以其有反报之义故借为复再之复此之谓借义不借音如风虫之风本义也以其虫因感吹嘘之风而生故又借为吹嘘之风如疋足之疋本义也以足有迹象故又借为疋骑之疋此之谓音义俱借凡樵读书之注以亦或二字立例言亦者与正体同音及同义也言或者借体及借义也其字书谓字家之学以许慎为宗许慎虽知文与字不同故立以摄字然又不知制文字之机故错説六书也夫文之立有形有象有机有体形者如草木之名所以状其形所以昭其象机者如一二三亖之文是也体者本无所取义但辨异其体耳如五六七八九是也许慎实不知文有此也字者以母统子则为谐声子统子母统母则为防意许慎之目立四皆母文也如草木之类是母文矣以卢附草为芦以荻附草为荻以卢附木为栌以狄附木为梑卢与狄但従草木之类而为之声音不能自立体者谓之子文故五百四十之中皆无卢狄文也此之谓谐声凡従虫者有虫类凡従皿者有皿类凡従止者有止类凡従戈者有戈类虫皿止戈皆母文也以虫合皿为蛊以戈合止为武只是以二母文相合而取其意耳二体既敌无所附従故不曰谐声而曰防意也凡此诸书文字之始制作之由其庶防矣虽百家诸子九流异端皆不能惑仲尼之道也又樵于春秋有云有文有字学者不辨文字有史有书学者不辨史书史者官籍也书者儒生之所作也自司马以来凡作史者皆是书不是史又诸史家各成一代之书而无通体樵欲自今天子中兴上逹秦汉之前着为一书曰通史寻纪法制呜呼三馆四库之中不可谓无书也然欲有法制可为歴代有国家者之纪纲规模实未见其作此非有朝廷之命樵不敢私撰也营营之业防防之志幸礼部侍郎而成就之因蔡文之命谨内上本草成书五防计二十四巻外类一防五巻春秋传二防十二巻春秋一防十二卷春秋地名一防十巻辨诗序妄一防百二十七篇余书或着而未成或成而未写如韵目录一巻诗传四五篇韵字之书极多虽二三人亦未易得也景韦兄过防防政之知此皆礼部余论之及也文字别已久为刘守交代次徃徃无暇及此近于六月末方承文字已遣人去潮想归在旦夕也不宣

[book_title]夹漈遗稿巻三
宋　郑樵　撰
上宰相书
十一月十二日兴化军布衣郑樵以衰老之病不任道途再行遗书献于相公钧座樵生为天地间一穷民而无所恨者以一介之士见尽天下之图书识尽先儒之阃奥山林三十年著书千巻以彼易此所得良已多而斯心所不能自已者其説有五故人曽入京华载书诣相府其一为樵暮龄余齿形单影只铅椠之业甫就汗简之功已成既无子弟可传又无名山石室可藏每诵白乐天恐君百嵗后灭冺人不闻赖中藏秘书百代无湮沦之句未尝不呜咽流涕防兹天理不负夙心仰荷钧慈果得就秘书省投纳蓬山髙迥自隔尘埃芸草芬香永离蠧朽百代之下复何忧焉其二为兵火之后文物荡然恭惟相公拨灰烬而收简编障横流而主吾道使周孔之业不坠于地士生此时宁无奋发樵也愿讨理图书以自効使东南之图书已尽今古之图谱无遗金石之文鼎彛之志莫不陈于前前年五月十三日投纳是月二十七日伏防提省之晨特与嘉叹既嵗终防计指挥收入校讐之籍与先儒之书等嗟乎伯牙之琴为审音而鼓冯驩之铗为知已而弹此某所以甘心焉其三为修书自是一家作文自是一家修书之人必能文能文之人未必能修书若之何后世皆以文人修书天文之赋万物也皆不同形故人心之不同犹人面凡赋物不同形然后为造化之妙修书不同体然后为自得之工仲尼取虞夏商周秦晋之书为一书每书之篇语言既殊体制亦异及乎春秋则又异于书矣袭书春秋之作者司马迁也又与二书不同体以其自成一家言始为自得之书后之史家初无所得自同于马迁马迁之书迁之面也假迁之面而为已之面可乎使迁不作则班范以来皆无作矣按马迁之法得处在表用处在纪传以其至要者条而为纲以其滋蔓者厘而为目后之史家既自不通司马迁作表之意是未知迁书之所在也且天下之理不可以不防古今之道不可以不通防通之义大矣哉仲尼之为书也凡典谟训诰誓命之书散在天下仲尼防其书而为一举而推之上通于尧舜旁通于秦鲁使天下无逸书世代无絶绪然后为成书史家据一代之史不能通前代之史本一书而修不能防天下之书而修故后代与前代之事不相因依又诸家之书散落人间靡所底定安得为成书乎樵前年所献之书以为水不防于海则为滥水途不通于夏则为穷途论防通之义以为宋中兴之后不可无脩书之文脩书之本不可不据仲尼司马迁防通之法万一使樵有所际防得援国朝陈烈徐积与近日胡瑗以命一官本州学教授庶沾寸禄乃克脩济或以布衣入直得援唐蒋义李雍例与集贤小职亦可以较讐亦可以博极羣书稍有变化之阶不负甄陶之力噫自昔圣贤犹不奈命樵独何者敢有怨尤然穷通之事由天不由人著述之功由人不由天以穷达而废著述可乎此樵之志所以益坚益励者也去年到家今日料理文字明年脩书若无病不死笔扎不乏逺则五年近则三载可以成书其书上自羲皇下逮五代集天下之书为一书惟虚言之书不在所用虽曰继马迁之作凡例殊途经纬异制自有成法不蹈前修观春秋地名则樵之地理志异乎诸史之地理观羣书防记则知樵之艺文志异乎诸史之艺文观樵分野记大象畧之防则天文志可知观樵諡法运祀议乡饮礼系声乐府之类则礼乐志可知观樵之象类书论梵书之类则知樵所作字书非许慎之徒所得而闻观樵之分音类韵字始连环之类则知樵所作韵书非沈约之徒所得而闻观本草成书尔雅注诗名物志之类则知樵所识鸟兽草木之名于陆玑郭璞之徒有一日之长观图书志集古系时録校讐备论则知樵校讐之集于刘向虞世南之徒有一日之长以此观之则知樵之脩书防不用诸史旧例明騐在前小人岂敢厚诬君子然樵虽林下野人而言句散落人间往往家藏而户有虽鸡林无贸易之价而乡校有讽诵之童凡有文字属思之间已为人所知未终篇之间已为人所传况三十年著书十年搜访图书竹头木屑之积亦云多矣将欲一旦而用之可也呜呼术业难成风波易起深恐传者之误谓擅脩国史将无容焉
与景韦兄投宇文枢宻书
厚生天地间藜藿二十有八年矣樵生二十有四矣为儿时楚楚便有脱畧流俗志闻君子长者风即规绳矩履不避风雨一求见马首而还视闾阎轻薄年少蹴千百辈若躏秋毫始读古人书而性真率不一一记忆惮作时下文章喜盘诘聱牙风雅古淡易春秋防迈欲效之而未能也家贫无文籍闻人家有书直造其门求读不问其容否读已则罢去住曾不吝情寒月一窓残灯一席讽诵逹旦而喉舌不罢劳才不读便觉舌本倔强或掩巻推灯就席杜目而坐耳不属口不诵而心通人或呼之再三莫觉春风二三月间弟兄二人手挈饭囊酒瓮贸贸深山中遇竒泉怪石茂林修竹凡可以可人意向者即释然坐卧一觞一咏累月忘归山林蓊荟禽鸟不知人来争食挥之不退牧子樵夫泽薮相逢呼而不就坐即疑为神仙怪物不问姓名睨晲而去或采松食橡浇花种药随渔狎猎优游山谷间自得名教中乐地故夏不葛亦凉冬不袍亦温肠不饭亦饱头发经月不栉面目衣裳垢腻相重不洗而贞粹之地油然礼义充足弟兄亲戚乡防僚友谓为痴为愚为妄不相辈行也而土木形质又好冲介自守不广交游以求闻达用是见斥于世弥旷宇宙若无所容焉一见阁下便开懐许可推阶前盈尺之地与之吐气激昻青云且熟视详聴了无难色已而旌节顾苹蘩中挑剔其所不知裁抑其所未及使山野之士闻之色寒尽戴白汗四匝胸中觉无膏肓疾不知周公吐握何以过此而机宜学士落落穆穆精神满腹居然是出羣之气其名家驹也不鄙寒微两屈舆从手授忠恪康济大畧千万余言承顔接词调欵移时布衣受知于此极矣倘犬马之骨未坠于地当效首领以报故不敢不尽其所能亦不敢不尽道其所能厚也樵也﨑歴落可笑人也眷言文赋体物浏亮笼天地于形内挫万物于笔端春云秋月无下手处疑不若屈宋贾马凴凌造化櫽括风云所得惊迈絶去翰墨谿径语出山间笔归图画田夫女子讽道不容口疑不若鲍谢李杜回既倒之狂澜支已颓之岱岳澄世所不能澄裁世所不能裁千条析理一绪连文捍壁周孔俾申韩杨墨佛老重足而立疑不若孟荀扬韩天才英俊豪拔不羣朝野挹其风俗人物推其表烛落笔作文言语妙天下干将莫邪难于争锋如日出水融焜耀人耳目若不敢正视者疑不若王杨卢骆或掉三寸舌抃缚王公或清持公论收降物议如扣钟如悬河如玉屑如琴瑟聴之洒洒令人忘倦疑不若苏张裴乐练达宏博攟摭古今出入羲皇驱驰绵邈如经笥如肉谱如五摠如人物志如入宗庙观礼乐器疑不若迁固向歆经纶韬畧嵂理窟画地布棊岌不可犯如入武库中但见五兵纵横疑不若孙呉英衞乃若义分明于霜信行直如平生之言握手入地不轶毛发厚也樵也仇牧荀息其人也利不可回威不可却义存友道视死如归瑟然英魄与秋霜争严厚也樵也程婴杵臼其人也仗节奉使有死无二直挫彪虎而夺之气其英姿激奋动人毛髪厚也樵也毛遂蔺相如其人也岩岩清竒壁立万仭精神动天威毅贯日其义气凛凛逼人若有寒色厚也樵也荆轲聂政其人也孤城围急飞鸟不敢度独能身质鉄钺拯危亡于葅醢中壮图谅节頽嵩华不吾压使英烈之命不委于草莽厚也樵也解扬其人也鉄肠石心勒忠孝身全君父衔笑就刑生为万夫雄死为壮士规厚也樵也纪信其人也抱松筠之节嵗寒不凋堂堂直道詟恶豺狼若象牙若犀角嶷若有不可拔气厚也樵也苏武其人也胆干应辨隠有城府搴歙侯之旂斩郅支之首悬旌万里扬威昆西何其壮哉厚也樵也陈汤其人也生不封侯死不庙食非丈夫也勃勃雄飞气吞勍敌期以草裹尸而后已厚也樵也马援其人也标格逸亮洒出物表台阁生风奸雄敛手砥砺名节慨然有澄清天下志厚也樵也范滂其人也褰裳赴义掷足轻生虽白刄碪骨而峰距不顿呕肝沥血号呼欲絶天地闻之无置顔处厚也樵也向雄其人也主忧以辱主辱以死笃在三之义虽则﨑岖晋阳而端冕缱绻臣节愈恭义血防防糢糊御服诚疾风中劲草厚也樵也嵇绍其人也张胆厉声羯首夺色临刀锯鼎镬而言词益壮吐忠饮愤含胡而絶在今与古盖千一焉厚也樵也顔杲卿其人也一腔义气刳奸剔邪而其焰万丈使蜂毒狼威然疑阻而不得逞其祸害厚也樵也何蕃其人也拥疲卒婴孤墉抗方张不测之敌梗其喉牙掣其首尾生虽不能报君死当为鬼以击贼背裂面血叠尸通道古之烈夫也厚也樵也张巡许逺其人也此志不展则栖迟林野长啸泉石负耒而耕破北陇春烟叩角而歌残南山夜月一丘一壑一山一云便足了一生事下视势利而胸懐洒洒然者厚也樵也向子平窦孝威其人也然则厚也樵也何人也沉寂人也仁勇人也古所谓能死义之士也谓人生世间一死耳得功而死死无悔得名而死死无悔得义而死死无悔得知已而死死无悔死固无难恨未得死所耳今天子蒙尘苍生鼎沸典午兴亡卜在深源一人耳厚兄弟用甘一死以售功售名售义售知已故比见阁下以求其所也王彦章有言人死留名豹死留皮史臣谓其真忠葢天性也厚樵自卜其兆若胡越相视则知人岂真易哉阁下筦枢庭为天子大臣厚樵风尘布衣在天地间一蝼蚁数当代文伯阁下寔司之厚樵未许籍衙官列阁下出入三朝为时元老厚樵黄嘴经生耳且闽蜀相距弥万里逺近之相悬贵贱之相悬贤不肖之相悬先进后学之相悬其间事宜百数驲举烽燧传呼不相及者何以三见问而分不间毛髪葢磁石取鉄以气相合固有不期然而然者今既蜗吝蠡浅不逃鉴裁当展尽底里以俟采择厚逸迈而痴樵幽防而愚厚痴絶樵愚絶厚于世俗有领袖樵于人物有林薮厚见理如破竹迎刄而解初无留手樵见理如攻坚木终自擘折稍迟耳厚于文如狂澜怒涛滚滚不絶樵于文如悬崕絶壁向之瑟然寒人毛骨厚仰视韩愈如不及樵下视李白如常人厚下笔如迅马歴陇陂终日驰骋而足不顿且无蹶失樵下笔如大匠抡材胸中暗有绳墨每作文文成自不晓其义必求厚为之解説然后胸中晓然者厚常曰吾弟文章合有神助不然何得乃尔厚得之易得樵而后峻樵得之纷得厚而后理厚得樵而城壁固樵得厚而朱紫分厚贞粹之地可容樵千万辈而峰岠孤峭樵自出厚之右厚应辨多方畧樵迟钝有隠思厚临仓卒若素成绰有余波樵临仓卒若暴疾昏黄徐而图之了无一尘相累使厚司台谏则世无豺虎迹使樵直史苑则地下无寃人智解文锋气挫虓虎使于四方不辱君命则厚优于樵正固干事不避镆铘能辛苦其身为纪纲先樵亦优于厚当官正色不畏强御则厚优于樵小心事君缱绻朝夕樵亦优于厚至当庙廊拥幼君当大节而不可夺则厚能之樵亦能之临财亷取与义出入无私交之行可为百僚则厚能之樵亦能之斟酌治体如扁鹊治疾尽见五脏凝结解纷排难如庖丁鼓刀无少留刄厚能之樵亦能之厚也樵也平昔囊柜中短长不出此耳推短论长于阁下有望焉古者将门必有将相门必有相故萧何之于韩信羊祜之于杜预王导之于纪赡李勣之于戴胄皆相首尾以成功名厚樵生平用心于古人阁下亦以古人许可幸犬马之齿未在桑榆正当戮力周旋阁下着一鞭于中原使白骨更生寒灰复燃特反掌耳惟阁下置之肝臆而终始之
与景韦兄投江给事书
国有可贺而吊可吊而贺者士有若达而穷若穷而达者此理甚明而甚幽甚微而甚着知者或失之十五愚者或得之十一得失之机间不容髪请为阁下开叙其端厚樵莆阳田家子也亦经生也非愚非智所恃者胸中无膏肓之疾解纷排难洞肝彻臆遇不平事则热中振衣逹旦不寐奔往掉赴若将后时用持此説蹑屩担簦不避风雨求见通人而论之得通人则论不得通人则不论也当海宇晏清方隅宁谧长扬羽猎鬬鹰走狗呉姝荆艶尽态极妍时也人以为可贺厚樵以为可吊白刄云屯苍生鼎沸天子蒙尘百官连颈宫中生棘雨露霑衣时也人以为可吊厚樵以为可贺昔冯道驰马之喻得之矣懐黄金带紫绶乗肥马廕广厦美食大观重门髙第凡此之辈人以为达厚与樵以为穷面色黧黑形神潦倒朝夕藜藿不计饱暖凡此之辈人以为穷厚与樵以为达昔韩退之放荆潭诗序得之矣冯道为河东掌书记时奉使山中过井陉之险跃马蹶踬不敢怠衔辔及至平地谓无足虑遽跌而伤此无他蹈危者虑深而获全居安者患生于所忽人之情也请以建武天寳之事以明之开元之际太平之日梨园穷丝桐之妙骊山极土木之役自以为太平磐石之固子孙万世帝王之业也岂意祸起萧墙奸生帷幄嫔嫱鱼肉乗舆播迁蜀山秋草相对何心厚与樵所谓可贺而吊葢已然之明验也火徳中微贼臣内擅黄巾赤眉连山亘谷四方之盗如云而起人谓汉家血食于此已矣世祖赫愤南阳徒步奋呼天下不约而从者摠百万之师使髙祖之业不絶如线未几建武之隆颂声洋溢岂天意哉或人力也厚樵所谓可吊而贺已然之明騐也退之尝曰和平之声淡泊哀思之声要妙懽愉之词难工穷苦之言易好此无他憔悴起哀思膏梁生痼疾人情之常也请借诸葛王衍之事以明之典午衣冠以浮虚相诞而夷甫以风流儒雅独成门户雍容风格洒落人耳目间以为云天上人矣及临小患害低头畏避莫敢支吾頽墙之祸殒身赤族此夷甫之达厚与樵得而穷之也诸葛武侯琅琊田翁也躬耕陇亩风日刺其肌蔬粝攻其肠防防然旷四海若不容其躯一旦感防于草庐中谈笑而取岷蜀君臣相遇以鱼水为不若何其一身计之而不足天下计之而有余此武侯之穷厚与樵得而逹之也以往鉴今正国家可贺之辰而覊旅求达之秋然敌国未羁亭障未肃皇图未复调发未弭父兄之耻未洒天地愤容日月夺色至尊宵旰貔虎枕戈亦上下愁蹙之时也以厚与樵观之劲敌不足忧弱卒足忧贫贱不足忧富贵足忧则为厚与樵者易为阁下计者难矣葢艰难之主勤勤则易晓战胜之兵骄骄则易败厌乱之俗易成饥渴之民易得况以邉骑之五不当中国之一驱饮愤之民仗义奉辞以吾多筭制彼无筭以吾重地制彼散地以吾鋭气犯彼归气吾专为一彼分为十取用于国因粮于敌险其势短其节如转圜石于千仭之山纵不能正藁街之戮长缨之覊亦足以摅生灵之愤刷祖宗之辱两宫帐殿必不寥寥于穹庐沙漠之乡也为国计者不亦易乎若今日之兵教导不明典刑不正溺于疲将之手持之失其纪律进无鋭意君有乱心驭之则乱不驭亦乱驭之其乱速不驭其乱迟信乎为兵计之不易也厚与樵野人也身不纡君之绂口不膏君之粟得志则行其义不得志则肥遯山林一丘一壑一觞一咏下视势利如摆脱鸿毛耳为厚与樵计者不亦易乎若阁下衣人之衣懐人之忧乗人之车载人之患食人之禄死人之事当此时也不能埀尺寸功名以自効使国家无环视之责而臣子之心所以自为者宜何如信乎为阁下之难也然人之所以忧者亦不足忧为国计固易为兵计不难为厚与樵计固易为阁下计亦不难与其进也则狂瞽之见庶禆万一以所为难者而为易若反手耳奈徳厚信至而未达不敢辞以求媚如其不遇则天也命也夫复何言且为阁下言之峩冠带曳裾投刺者或挟亲而见或挟故而见或阶縁亲故先容而后见也迹相仍袂相属也然有画一竒吐一防为阁下计者乎有人于此亲非崔卢故非王贡又无左右介绍为之先容敢仗天下大计堂堂求见阁下谓此人胸中当何如哉世有非常之难又有非常之功又有非常之人岂常人所能赏鉴哉厚与樵见今之士大夫龌龊不图逺畧无足与计者用自献于阁下昔萧何引韩信于行伍邓禹荐冦恂于偏禆周瑜定交鲁肃于闾阎元直推毂孔明于陇亩厚樵诚有望焉呜呼羽毛既成因风而腾鳞甲已就待云而兴厚樵风云阁下寔司牧之
[book_chapter]标点本

[book_title]夾漈遺稿卷一
題夾漈草堂
斯堂本幽泉怪石、長松修竹、榛橡所業會，與時風夜月、輕煙浮雲、飛禽走獸、樵薪所往來之地。溪西遺民於其間爲堂三間，覆茅以居焉。[1]斯人也，其斯之流也。顧其人，家不富亦不貧，不貴達亦無病，與爾屬相周旋也。
堂後青松百尺長，堂前流水日湯湯。
西窗盡是農桑[2]域，北牖無非花[3]葛鄉。
罷去精神渾冉冉，看來几案尚穰穰。
不知此物何時了，待看臨流自在狂。
堂後施[4]柴堂上燒，柴門終日似無聊。
蓼蟲不解知辛苦，松鶴何能慰寂寥。
述作還驚心力盡，吟哦早覺鬢毛彫。
布衣蔬食隨天性，休訝巢由不見堯。
題南山書堂
一泓澄沏照人間，明月團團落古灣。 不向奔流隨浪擊，獨持高潔伴雲閒。 禪房夜靜留清鑑，閬苑仙歸墜碧環。 每到軒前心轉逸，了無纖翳可相關。
穀城山松隱巖
青嶂迴環畫屏倚，晴窗倒入春湖水。
村村叢樹綠於藍，列列行人去如蟻。
新秧未插水田平，高低隴麥相縱橫。
黃昏倦客忘歸去，孤月亭亭雲外生。
送芹齋
千載清風去不留，何人能伴赤松遊。 乞骸直到骸歸日，告老須臨老盡頭。 元亮園田何處有，向平昏嫁幾時休。 湖州別駕發深省，掛却朝冠便自由。
題溪東草堂
春融天氣露[5]微微，藥草葱芽脈脈肥。
植竹舊竿從茂謝，栽桃新樹忽芳菲。
天寒堂上燃柴火，日暖溪東解蝨衣。
興動便携樽到嶺，[6]人生真性莫教違。
湘妃怨
黃埃游輦轂，翳日冷旌旗。
龍去攀髯遠，鸞孤對影微。
魂沉江縹渺，淚染竹依稀。
枯樹空千載，寒松已十圍。
蘆花深月色，燐火劇螢飛。
橫笛瀟湘暮，哀猿何處歸。
昭君怨
長謝椒房草，終為薄命身。
那教蘭蕙質，翻與雪霜親。
臉膩勻脂淺，粧殘促恨顰。
故知關北夜，無分漢南春。
紅淚殘胡月，輕衣半洛塵。
琵琶淒切語，愁殺路傍人。
輓通判黃子方
歌成薤露悲，秋草正離離。
昔異修文事，今同鬼伯司。
盾衰雙日落，夷惠兩風遺。
衰俗吾無恨，親曾識紫芝。
昭君解
巫山能雨亦能雲，宮麗三千杳不聞。
延壽若為公道筆，後人誰識一昭君。
靈龜潭
泉心[7]漱玉開心孔，山色挼藍熨眼花。
著手摩娑溪上石，他年來訪汝為家。
北山巖
西風曳曳片雲閒，一夜寒泉卧北山。
倚杖巖頭秋獨望，稀疏烟壠是人間。
東山採藥
一掬金丹向晚風，山前草木盡龍宮。
詩書便是神仙味，更笑行沖問藥籠。
過桃花洞家留飲
偶促沼渚過山家，灼灼[8]桃花噪暮鴉。
是[9]處竹籬環草屋，人間[10]雞黍話桑麻。
抱琴靜聽濤聲急，對酒閒觀月色奢。
可笑南陽劉子驥，欲尋風土滯京華。
薌林閒居
薌林蒼翠甚，極目可□詩。
梅子風前落，杏花雨後移。
清溪[11]過半郭，孤月隱疏籬。
寂寂雲山外，蕭然獨自知。
薌林蒼翠甚，霽色繞吾廬。
四面鳥聲寂，一庭月影疏。
有山皆入坐，無日不安居。
好向牆東卧，看人獻子虛。
晨雨
東方斜未徹，暝色淡初分。
宿鳥林中噪，淒風葉上聞。
鐘鳴催過雨，星落避行雲。
獨立草堂內，涓涓羣動紛。
夜雨
夜雨瀟瀟至，天寒擁敝裘。
空床聽幻響，獨詠解深憂。
次第園蔬潤，參差漁火幽。
長江風浪息，何日放舟遊。
村雨
荒村常寂寂，小雨自涓涓。
寒氣侵人急，野花入目妍。
看山頻當戶，聽鳥倍難眠。
萬事蕭條盡，空餘日暮煙。
澗雨
飄飄雨色亂，終日悮聞聲。 釣客呼持笠，牧童喜啜羹。 輕香樹下滿，餘響谷中清。 為謝登臨者，枕流洗耳傾。
滌愫
枳棘何榛榛，猿狖不敢下。
芳苓何燁燁，雹霜不敢灑。
驊騮馳曲囏，舉足難寬假。
所以古之人，犁鋤聊自把。
天命既倒懸，將身費[12]椒糈。
朝行畏日薄，暮行畏齟齬。
娵娃雖見珍，衆嫭心未許。
輾轉溷餔歠，敢俟慶雲舉。
孤鳳落鷹巢，啼麟墜虎穴。
未能脫蒙茸，安得出軒凸。
迢遞空自倬，[13]耀靈久已滅。
禔身入三門，黽勉成吾拙。
修身以為弓，矯思以為矢。
立義以為的，亦云善擬議。
嗚呼彼鴻漸，進德亦猶水。
我如駕其說，木舌暢所指。
八荒有禮樂，塗民以耳目。
五政不得加，七賦不能育。
古今貴天常，最厭彼嬰犢。
嗟哉生不辰，霑頂滋觳觫。
潛天以不策，潛心以不手。
天人既和同，飛潛均不朽。
吾生既病勞，未敢輕俯首。
久幽不改操，旦夕謀杯酒。
岷峨自沉冥，丘壑難為後。
德行尊顏閔，股肱卑蕭曹。
明哲知寢伏，文章亦弁髦。
縱彼攀龍鱗，何如棹小舠。
人生一世間，慎勿輕自豪。
賢者不飽食，何為仕與農。
聖人不詭時，何為世所宗。
顯晦既有因，盛衰亦偶逢。
先秋而後春，俄頃自雍容。
金革久不息，遐方徒憚[14]指。
誰為民請命，皇天猶未喜。
茂德自不綏，眷眷我梓里。
傷哉古王道，樵夫亦冷齒。
嗟余本固陋，湛身入花渚。
未製芙蓉裳，已習離騷語。
綽約雖多姿，涕零何如雨。
季夏遭繁霜，天寒不可禦。
家園示弟槱
天下輕黃憲，居鄰孰戴良。
暴田安足較，散絹未為狂。
失劍羞余里，還牛讓古鄉。
家風留不墜，少賤自翱翔。
竹床讀史慣，土銼勿粘塵。
灑掃王維德，澆鋤郭太仁。
使才看著屐，有道驗時薪。
小物汝知謹，同心作古人。
每恨紈綺子，交遊半博徒。
棄家尋有道，舍命事名儒。
風雅非難及，今人貴與殊。
夜深何所囑，囑汝似狂夫。
讀書經百卷，見影豈須驚。
中夜山精笑，寒燈草魅爭。
脫冠神采足，擲樏眼光明。
面壁吾常事，菴題天耐名。
佻達憑豪族，疏狂自克家。
看人呼狗竇，縱我泛漁槎。
鑿穴安蜂豕，穿籬避管笳。
如能癡勝黠，寒食賀騮驊。
誰使余為墨，朝朝哭染絲。
獵鷹才子累，殺虛古人癡。
早信山宜面，休嫌谷可移。
日光圖史滿，炳燭却驚遲。
學儉誠佳事，慳名豈足居。
寫多崇厚論，讀廢絕交書。
結客饒傾產，破貧累賣車。
前人家訓在，孫孔未全疏。
隻身空後死，千卷未酬恩。
不辱看來世，貪生託立言。
無家稱馬糞，何史世龍門。
負名今愁晚，中宵弔屈原。
夏日題王右丞冬山書屋圖
壁間颯颯松濤起，□□□□□氷冽。[15]
呼燈始見王右丞，毫毛矜貴逞奇傑。
揮灑冬山書屋圖，巖壑幽櫺坐高哲。
數筆蕭瑟天貌寒，不盡枯枝不盡雪。
高崕崛曲形淒肅，驅禽逐獸但松竹，
傍有一水白於峰，千頃奔茫日難昱。
絹外似覺風慘激，大江盡斷船相逐。
室中之人淡如菊，長年手携一卷讀。
窗外蒼虬恣飛瀑，欲奪造化齊冷燠。
天下無幾焦孝然，當世寧更有梅福。
苦吟抱膝此何人，乃肯蕭條立煉谷。
古今書畫技總微，貴有嶔崎生眼目。
我聞孫登居北山，隆冬披髮以自覆。
又聞昔賢暑重裘，六月御車鄙王侯。
二公氣岸皆千里，郎月白霜胸際浮。
名士逆天天不怒，冬景能暖夏能秋。
千載斯人不可致，我於畫間得其意。
揆向高飆遠遠至，筆光墨汁俱吐棄。
但懸此幅清吾心，千崖炎伏曦景熾，布褐推車我不避。
弔采石渡頭將軍
石頭城下何紛紛，將軍疋馬氣如雲。
金鼓死兮弓矢休，勢失英雄不自由。
風淅淅兮月沉沉，荻花滿崖江水深。
千年江水留明月，一片將軍報國心。
採茶行
春山曉露洗新碧，宿鳥倦飛啼石壁。
手携桃杖歌行役，鳥道紆迴愜所適。
千樹朦朧半含白，峰巒高低如几席。
我生偃蹇耽幽僻，撥草驅煙頻躡屐。
采采前山慎所擇，紫芽嫩綠敢輕擲。
龍團佳製自往昔，我今未酌神行懌。
安得龜蒙地百尺，前種武夷後鄭宅。〈鄭宅為先別駕公所居。〉
逢春吸露枝潤澤，大招二陸棲魂魄。
秋水歌
年年秋水崩江石，秋水年年連天碧。
山中草木盡號呼，江外魚龍輕虛擲。
既憐茅屋化飛蓬，又嘆蝦蟆共枕席。
人生變化不可知，且聽秋風吹蘿薜。
負耒歌
煙冉冉兮雨紛紛，負耒耜兮出柴門。
出柴門兮踏行雲。
茫茫山色天未分，相率歌吟兮樂耕耘。
插秧歌
漠漠兮水田，嫋嫋兮輕煙。
布穀啼兮人比肩，縱橫兮陌阡。
餉饁歌
提筐兮阡陌，花紅兮衣白，步遲遲兮心迫迫。
行至止兮嗟于役，低聲相勞兮日其夕。
漫興
野鳥日啼戶外，涼風時入簾間。
老夫夢後欹枕，稚子病中解顏。
陋巷顏回早死，柴桑陶令長生。
達觀千載兒戲，厭見一時利名。
門前半畝禾苗，日午翠色可描。
笑間耦耕沮溺，何勞蓑笠終朝。
今古去來有數，乾坤闔闢無涯。
人生行雲流水，處世運甕搬柴。
初秋一雨新涼，子夜長吟未央。
階下花枝冷艷，堂前佛火微茫。
壺山八面蒼翠，蘭水一泓漣漪。
容我放歌問渡，憑誰拄杖支頤。
空山無人堅卧，冷竈有飯晚餐。
安得原憲與語，雪霜不受天寒。
花下閒傾濁酒，人前莫道清貧。
殘生全無奢願，歲月徙倚竹筠。
臨水時思下釣，閉門聊學吞羶。
一身苦樂無定，萬事安危有天。
鄰沽數盞微醉，坦腹北窗短眠。
風送松濤聒耳，驚回夢蝶翩翩。
福寧州藍溪寺前蒙井
靜涵空碧色，瀉自翠微巔。
品題當第一，不讓慧山泉。
注释：
1 乾隆《仙游縣志》卷六作「溪西民於日月井之上，爲堂三間，覆茅以居」。又見道光《福建通志》卷四一。
2 清鮑廷博校清抄本（下稱鮑本）作「岐」。
3 鮑本作「范」。
4 鮑本作「拖」。
5 鮑本作「落」。
6 鮑本作「從山上去」。
7 《函海》本作「聲」。
8 鮑本作「爛漫」。
9 鮑本作「處」。
10 鮑本作「人」。
11 鮑本作「通」。
12 《函海》本作「賣」。
13 鮑本作「悼」。
14 《函海》本作「彈」。
15 抄本詩首有「綿雲爍石石為折溪澗水絕怪毛中夜聽」十九字。

[book_title]夾漈遺稿卷二
重修木蘭陂記
集三百六十澗總而爲一，故有無窮之流；斷大川之流析而爲二，故有無窮之澤。此邦民貧，不任竭作，興木蘭之役者，有長樂郡之二人焉。始則錢氏之女，用十萬緡，既成而防決；次則林氏之叟，復以十萬緡，未就而功隳。錢氏吐憤，遂從曹娥以遊；林叟啣冤，徒起精衛之忿。自茲以還，興作乏人，惟增望洋之嘆，莫克水濱之問。且遏長江之勢，使洪瀾怒濤不得東之，豈人力也哉！熙寧初，有季長者，宏富而能仁，故得其稱，有此志矣。天降異人，曰馮智，日貰酒于其家，三年不索酬。將行，曰︰「當與子遇于木蘭山前。」長者先斯而俟。乃授以方略，夜役鬼物，朝成竹樊。又圖蒼龍以貽長者，投二盒于江，一以上覆，一以下承而去。孺子可教，果得黃石之素書；衣履不沾，又見葛公之涉水。長者于是依竹爲堤，功成不爽。鑱石爲楹以爲禦，距楹爲障以爲瀦。雍川之陂，循南以濟，相其高下，釐爲三洫，使無偏注。行五十餘里，達于海。涉海爲四斗門，以禦蓄洩。凡溉田萬頃，使邦無旱暵饑饉之虞，百年于茲，故長者得以廟食焉。山岳之摧，由于朽壤；江海之注，竭于漏巵。絕興一十八年之秋，陂失故道，由北岸而東奔，重淵如勺，魚鼈焉依。三衢馮君元肅，適以斯時至。凡川澤陂池之事，一時畫究。謂︰「馬伏波所過州縣，必留心灌溉之利，況吾丞是邑而專是職乎！木蘭之陂，吾不得以後時。」以水昏正而栽之，日夜從事，九旬而成，不愆于素。舉鍤成雲，決渠成雨，父老載塗，式歌且舞。木蘭兆讖者二，曰「逢竹則築」，又曰「水遶壼公山，莆陽朱紫半」。舉一郡之水，此水爲多；畫一邦之利，此利爲溥。使萬井生靈，免于溝洫，則馮丞之續爲可書。其辭曰：南標銅柱，已仆風埃；北勒燕然，又蝕莓苔。孰若賈渠難湮，召埭不朽！惟川澤之功，與天地爲長久。沃州之山，白氏有緣。肇于道猷，成于寂然。木蘭之陂，辱在馮君。伊昔甚偉，于今有芬。嗚呼！源清流長，千載融融。君子之澤，不可終窮。
論秦以詩廢而亡
陳君舉曰：春秋之衰以《禮》廢，秦之亡以《詩》廢。嘗觀之《詩》，刑政之苛，賦役之重，天子諸侯朝廷之嚴，而后妃夫婦衽席之秘，聖人爲詩，使天下匹夫匹婦之微，皆得以言其上，宜若啓天下輕君之心。然亟諫而不悟，顯戮而不戾，相與携持去之而不忍。是故湯、武之興，其民急而不敢去；周之衰，其民哀而不敢離。蓋其抑鬱之氣紓，而無聊之意不蓄也。嗚呼！詩不敢作，天下怨極矣。卒不能勝，共起而亡秦，秦亡而後快，于是始有匹夫匹婦存亡天下之權。嗚呼！春秋之衰以《禮》廢，秦之亡以《詩》廢。吾固知公卿大夫之禍速而小，民之禍遲而大。而《詩》者，正所以維持君臣之道，其功用深矣！
獻皇帝書
正月十一日，興化軍草萊臣鄭樵昧死百拜，獻書于皇帝陛下。臣本山林之人，入山之初，結茅之日，其心苦矣，其志遠矣，欲讀古今之書，[1]欲通百家之學，欲討六藝之文，而爲羽翼。如此一生，則無遺恨。忽忽三十年，不與人間流通事，所以古今之書，稍經耳目，百家之學，粗識門庭。惟著述之功，百不償一。不圖晚景，復見太平。雖松筠之節不改歲寒，而葵藿之傾難忘日下。恭惟皇帝陛下誠格上下，孝通神明，以天縱之聖，著日新之德，[2]君臣道合，一言而致中興，自古以來未之聞也。臣竊見兵火之餘，文物無幾。陛下留心聖學，篤志斯文，擢用儒臣，典司東觀，于是內外之藏，始有條理，百代之典，煥然可觀。臣伏睹秘書省歲歲求書之勤，臣雖身在草萊，亦欲及茲時效尺寸。顧臣究心于此，殆有年矣。今天下圖書，若有若無，在朝在野，臣雖不一一見之，而皆知其名數之所在，獨恨無力抄致，[3]徒紀記之耳。[4]謹搜盡東南遺書，搜盡古今圖譜，又盡上代之鼎彝，與四海之銘碣。遺編缺簡，各有彝倫；大篆梵書，亦爲釐正。于是提數百卷自作之書，徒步二千里，來趨闕下，欲以纖塵而補嵩華，欲以涓流而益滄海者也。念臣困窮之極而寸陰未嘗虛度。風晨雪夜，執筆不休，厨無煙火，而誦記不絶。積日積月，一簣不虧。十年爲經旨之學，以其所得者作《書考》，作《書辨訛》，作《詩傳》，作《詩辨妄》，作《春秋傳》，作《春秋攷》，作《諸經略》，作《刊謬正俗跋》。三年爲禮樂之學，以其所得者作《謚法》，作《運祀議》，作《鄉飲禮》，作《鄉飲駁議》，作《系聲樂府》。三年爲文字之學，以其所得者作《象類書》，作《字始連環》，作《續汗簡》，作《石鼓文考》，作《梵書編》，作《分音》之類。五、六年爲天文地理之學，爲蟲魚草木之學：以天文地理之所得者，作《春秋地名》，作《百川源委圖》，作《春秋列傳圖》，作《分野記》，作《大象略》；以蟲魚草木之所得者，作《爾雅註》，作《詩名物志》，作《本草成書》，作《草木外類》；以方書之所得者，作《鶴頂方》，作《食鑑》，作《采治録》，作《畏惡録》。八、九年爲討論之學，爲圖譜之學，爲亡書之學：以討論之所得者作《羣書會紀》，作《校讎備論》，作《書目正訛》；以圖譜之所得者作《圖書志》，作《圖書譜有無記》，作《氏族源》；以亡書之所得者作《求書闕記》，作《求書外記》，作《集古系時録》，作《集古系地録》。此皆已成之書也。其未成之書，在禮樂則有《器服圖》，在文字則有《字書》，有《音讀》之書，在天文則有《天文志》，在地理則有《郡縣遷革志》，在蟲魚草木則有《動植志》，在圖譜則有《氏族志》，在亡書則有《亡書備載》。二三年間可以就緒。如詞章之文，論說之集，雖多，不得而與焉。柰秋先蒲柳，景迫桑榆，兄弟淪亡，子姓亦殤，惟餘老身，形影相弔。若一旦倏先朝露，則此書與此身俱填溝壑，不惟有負于平生，亦且有負于明時。謹繕寫十八韻，百四十卷，恭詣檢院投進。其餘卷帙稍多，恐煩聖覽。萬一臣之書有可采，望賜睿旨，許臣料理餘書，續當上進。微臣遭遇右文之，寧無奮發之情！使臣得展盡底蘊，然後鶴歸蕙帳，狐正首丘，庶幾履陛下之地，食陛下之粟，不孤爲陛下之一民也。仰冒天威，伏惟聖慈特賜睿覽。臣無任瞻天仰聖淚切屏營之至。臣樵昧死百拜進。
寄方禮部書
樵自讀書螺峰以來，念無半席之舊，又無葭莩之餘，雖辱君子特達之知，欲再通起居，又不敢也。乃者蔡丈郎中以禮部內幅相示，不謂平生有此遇也。謹歷所以在日月之下，不敢孤負寸陰者以陳也。樵每嘆天下本無事，庸擾之而事多；載籍本無說，腐儒惑之而說衆。仲尼之道，傳之者不得其傳，而最能惑人者，莫甚于《春秋》、《詩》耳。故欲傳《詩》，以《詩》之難可以意度，明者在于鳥獸草木之名也，故先撰《本草成書》。其曰「成書」者爲自舊注外，陶弘景集《名醫別録》而附成之，乃爲之注釋，最爲明白。自景祐以來，諸家補註，紛然無紀。樵于是集二十家《本草》及諸方家所言補治之功，及諸物名之書所言異名同狀、同名異狀之實，乃一一纂附其經文，爲之註釋。凡《草經》諸儒書異録，備于一家之書，故曰「成書」，曰「經」。有三品，合三百六十五種，以法天三百六十五度，日星經緯以成一歲也。弘景以爲未備，乃取《名醫別録》以應歲之數而兩之。樵又別擴諸家，以應成歲而三之。自纂《成書》外，其隱微之物，留之不足取，去之猶可惜也，纂三百八十八種，曰《外類》。三書既成，乃敢傳《詩》。以學者所以不識《詩》者，以大、小《序》與毛、鄭爲之蔽障也；不識《春秋》者，以三《傳》爲之蔽障也。作《原切廣論》三百二十篇，以辨《詩序》之妄。然後人知自毛、鄭以來，所傳《詩》者皆是録傳。又《春秋考》二十卷，以辨三家異同之文。《春秋》所以有三家異同之說，各立褒貶之門戶者，乃各主其文也。今《春秋考》所以考三家有異同之文者，皆是字之訛誤耳。乃原其所以訛誤之端由，然後人知三《傳》之錯。觀《原切廣論》，雖三尺童子亦知大小《序》之妄說；觀《春秋考》，雖三尺童子亦知三《傳》之妄。辨大小《序》與三《傳》之妄，然後知樵所以傳《詩》、《春秋》，得聖人意之由也。[5]《詩》主在樂章而不在文義，《春秋》主在法制亦不在褒貶。豈孤寒小子欲斥先賢而爲此輕薄之行？蓋無彼二書以傳其妄，則此說無由明，學者亦無由信也。自古立書垂訓家，亦不諱其如此也。凡書所言者，人情事理可即己意而求，董遇所謂讀百遍理自見也。[6]乃若天文、地理、車輿、器服、蟲魚、鳥獸之名，不學問，雖讀千迴萬復，亦無由識也。奈何後之淺鮮家只務說人情物理，至於學之所不識者，反没其真。遇天文則曰此星名；遇地理則曰此地名、此山名、此水名；遇草木則曰此草名、此木名；遇蟲魚則曰此蟲名、此魚名；遇鳥獸則曰此鳥名、此獸名。更不言是何狀星、何地、何山、何水、何草、何木、何蟲、何魚、何鳥、何獸也。縱有言者，亦不過引《爾雅》以爲據耳，其實未曾識也。然《爾雅》之作者，蓋本當時之語耳。古以爲此名，當其時又名此也。自《爾雅》之後以至今，所名者又與《爾雅》不同矣。且如《爾雅》曰「芍，鳧茨，蒺藜」者，[7]以舊名芍，今曰鳧茨，今曰蒺藜，此所以曉後人也。乃若所謂「朮，山蘇」、「梅，柟」，此又惑人也。古曰朮，當《爾雅》之時，則曰山薊，或其土人則曰山蘇也；古曰梅，當《爾雅》之時，則曰柟，或其土人則曰柟也。今之言者，又似古矣，謂之朮，不謂之山薊；謂之梅，不謂之柟也。今若以朮爲山薊，[8]則人必以今朮爲非朮也；以梅爲柟，則人必以今梅爲非梅也。樵于是注釋《爾雅》。《爾雅》往人作，是其纂經籍之所難釋者而爲此書，最有機綜。奈何作《爾雅》之時，所名之物與今全別，況書生所辨容有是非者，樵于所釋者，亦不可專守云爾。故有此訛誤者則正之，有缺者則補之。自補之外，或恐人不能盡識其狀，故又有畫圖。《爾雅》之學既了然，則六經注疏皆長物也。自古箋解家，惟杜預一人爲實當者，以其明于天文地理耳；惜乎不備者，謂其不識名物也。如五鳩九扈，皆不明言其物，只引《爾雅》爲據。如四凶者，天下謂之渾沌、窮奇、檮杌、饕餮。杜皆以理說之，窮奇亡窮而好奇，檮杌謂頑凶無儔匹之貌。樵初甚疑此，及見《山海經》，果有此等獸，乃知四者爲惡獸之名，故時人所以比其人也。夫以杜預之識，一舉不至，則有乖脫者如此，況他人乎？樵于《爾雅》之外，又爲《天文志》。以自司馬遷《天官書》以來，諸史各有其志，奈何曆官能識星而不能爲《志》，史官能爲《志》而不識星，不過采諸家說而合集之耳，實無所質正也。樵《天文志》略于災福之說，傳記其實而圖其狀也。地理家緣司馬遷無《地理書》，班固以來，皆非制作之手，雖有書而不能，如無也。樵爲是故作《春秋地名》。雖曰《春秋地名》，其實地理之家無不該貫，最有條理也。春秋地名外，又有郡縣改更焉。夫人之所以爲人者，精神之用耳。耳目，精神之府也。聖賢得其用而爲聖賢，愚昧失其用而爲愚昧。耳以接音，所辨者言；目以接形，所別者文。學者乃能通此二歧，則無所不通矣。今世有韻書最多，學者不達聲意之意；字書雖多，學者不知制作之意，樵于是爲《韻書》。每韻分宮、商、徵、角、羽，與半徵、半宮，是爲七音。縱橫成文，蓋本浮屠之家作也，故曰分音。以文之變，自古文籀體而變小篆，小篆變隸，隸變楷；又三代之時，諸國不盡同，猶今諸番之所用字，皆不同也。秦始皇混一車書，然後天下之書皆用秦體。以其體有不同，故曰辨體。學者所以不識字書義，緣不知正義與借義也。且如「主」字，本義則燈炷也，故其象燈炷之形。以爲主守之主者，借義也。蓋主守之主，與燈炷之主同音故也。又如「笑」字，本義則小簫也，故其字從竹，從夭；以爲笑語之笑者，借音也，[9]笑語之笑與簫笛之簫同音故也。[10]此之爲借音。借義如惡〈曷各反〉惡、〈烏路反〉復〈房六反〉復〈扶又反〉是也。醜惡之惡，本義也，以醜惡則可憎惡，故爲憎惡之惡。報復之復，本義也，以其有反報之義，故借爲復再之復。此之謂借義不借音。如風蟲之風，本義也，以其蟲因感吹噓之風而生，故又借爲吹噓之風。如疋足之疋，本義也，以足有迹象，[11]故又借爲疋騎之疋。此之謂音義俱借。凡樵讀書之註，[12]以「亦」「或」二字立例。言「亦」者，與正體同音及同義也；言「或」者，借體及借義也。其字書謂字家之學，以許慎爲象，有機有體。形者如草木之名，所以狀其形，所以昭其象。機者如一二三亖之文是也。體者，本無所取義，但辨異其體耳，如五六七八九是也。許慎實不知文有此也。字者，以母統子，則爲諧聲；子統子，母統母，則爲會意。許慎之目立四，皆母文也。如草木之類，是母文矣。以「盧」附草爲「蘆」，以「狄」附草爲「荻」，以「盧」附爲「櫨」，以「狄」附木爲「梑」。盧與狄，但從草木之類而爲之聲音，不能自立體者，謂之子文。故五百四十之中皆無盧狄文也。此之謂諧聲。凡從蟲書有蟲類，凡從皿者有皿類，凡從止者有止類，凡從戈者有戈類。蟲、皿、止、戈，皆母文也。以「蟲」合「皿」爲「蟲」，以「戈」合「止」爲「武」，只是以二母文相合，而取其意耳。二體既敵，無所附從，故不曰諧聲而曰會意也。凡此，諸書文字之始、制作之由，其庶幾矣。雖百家諸子、九流異端，皆不能惑仲尼之道也。又樵于《春秋》有云：有文有字，學者不辨文字；有史有書，學者不辨史書。史者，官籍也；書者，儒生之所作也。自司馬以來，凡作史者，皆是書，不是史。又諸史家各成一代之書，而無通體。樵欲自今天子中興，上達秦漢之前，著爲一書，曰《通史》，尋紀法制。嗚呼叫器三館四庫之中，不可謂無書也。然欲有法制，可爲歷代有國家者之紀綱規模，實未見其作。此非有朝廷之命，樵不敢私撰也。營營之業，煢煢之志，幸禮部侍郎而成就之。因蔡丈之命，謹內上《本草成書》五策計二十四卷，《外類》一策五卷，《春秋傳》二策十二卷，《春秋》一策十二卷，《春秋地名》一策十卷，《辨詩序妄》一策百二十七篇。餘書或著而未成，或成而未寫。如《韻目錄》一卷，《詩傳》四五篇，韻、字之書極多，雖二三人，亦未易得也。景韋兄過蒙參政之知，此皆禮部餘論之及也。文字別已久，爲劉守交代次，往往無暇及此。近于六月末，方承文字，已遣人去潮，想歸在旦夕也。不宣。
注释：
1 今︰原作「人」，據清抄本改。
2 著：鮑本作「以」。
3 「恨」字下鮑校本有「所」字。
4 徒紀記：鮑校本作「默而識」。
5 詩：原闕，據鮑校本補。
6 董：原作「黃」，據叢書集成初編本改。按，《三國志》卷一三《王朗傳》「董遇」下裴注引《魏略》云︰「遇字季直，性質訥而好學。......言︰『讀書百徧而義自見。』」
7 茨：原缺，據右引補。今本《爾雅‧釋草》作「芍，鳧茈」，無「蒺藜」二字。
8 今：原作「人」，據鮑校本改。
9 借音︰原作「借義」，據文意改。
10 簫︰原作「笑」，據鮑校本改。
11 象︰鮑校本作「可循」。
12 讀︰鮑本云︰「『讀』疑『韵』字之譌。」

[book_title]夾漈遺稿卷三
上宰相書
十一月十二日，興化軍布衣鄭樵，以衰老之病，不任道途，再行遺書獻于相公鈞座：樵生爲天地間一窮民而無所恨者，以一介之士，見盡天下之圖書，識盡先儒之閫奧，山林三十年，著書千卷。以彼易此，所得良已多，而斯心所不能自已者，其說有三。[1]故人曾入京華，載書詣相府。其一爲樵暮齡餘齒，形單影隻，鉛槧之業甫就，汗簡之功已成。既無子弟可傳，又無名山石室可藏，每誦白樂天「恐君百歲後，滅泯人不聞。賴藏中秘書，百代無湮淪」之句，未嘗不嗚咽流涕。會茲天理，不負夙心，仰荷鈞慈，果得就秘書省投納。蓬山高迥，自隔塵埃；芸草芬香，永離蠹朽。百代之下，復何憂焉！其二爲兵火之後，文物蕩然。恭惟相公撥灰燼而收簡編，障橫流而主吾道，使周孔之業不墜于地。士生此時，寧無奮發！樵也願討理圖書以自效，使東南之圖書已盡，今古之圖譜無遺，金石之文，鼎彝之志，莫不陳于前。前年五月十三日投納，是月二十七日伏蒙提省之晨，特與嘉歎。既歲終，會計指揮，收入校讎之籍，與先儒之書等。嗟乎！伯牙之琴，爲審音而鼓；馮驩之鋏，爲知己而彈。此某所以甘心焉。其三爲修書自是一家，作文自是一家。修書之人必能文，能文之人未必能修書，若之何後世皆以文人修書！天文之賦萬物也，皆不同形，故人心之不同猶人面。凡賦物不同形，然後爲造化之妙；修書不同體，然後爲自得之工。仲尼取虞、夏、商、周、秦、晉之書爲一書，每書之篇語言既殊，體制亦異；及乎《春秋》，則又異于《書》矣。襲《書》、《春秋》之作者，司馬遷也，又與二書不同體。以其自成一家言，始爲自得之書。後之史家，初無所得，自同于馬遷。馬遷之書，遷之面也，假遷之面而爲己之面，可乎？使遷不作，則班、范以來，皆無作矣。按馬遷之法，得處在《表》，用處在《紀》、《傳》。以其至要者，條而爲綱；以其滋蔓者，釐而爲目。後之史家既自不通司馬遷作《表》之意，是未知遷書之所在也。且天下之理，不可以不會；古今之道，不可以不通。會通之義大矣哉！仲尼之爲書也，凡典、謨、訓、誥、誓、命之書，散在天下，仲尼會其書而爲一。舉而推之，上通于堯舜，旁通于秦魯，使天下無逸書，世代無絶緒，然後爲成書。史家據一代之史，不能通前代之史；本一書而修，不能會天下之書而修，故後代與前代之事，不相因依。又諸家之書散落人間，靡所底定，安得爲成書乎？樵前年所獻之書，以爲水不會于海則爲濫水，途不通于夏則爲窮途，論會通之義，以爲宋中興之後，不可無修書之文，修書之本不可不據仲尼、司馬遷會通之法。萬一使樵有所際會，得援國朝陳烈、徐積與近日胡瑗以一命官本州學教授，[2]庶沾寸禄，乃克修濟。或以布衣入直，得援唐蔣義、李例，與集賢小職，亦可以較讎，亦可以博極羣書，稍有變化之階，不負甄陶之力。噫！自昔聖賢，猶不奈命，樵獨何者，敢有怨尤！然窮通之事由天不由人，著述之功由人不由天。以窮達而廢著述，可乎？此樵之志，所以益堅益勵者也。去年到家，今日料理文字，明年修書。若無病不死，筆札不乏，遠則五年，近則三載，可以成書。其書上自羲皇，下逮五代，集天下之書爲一書。惟虛言之書，不在所用。雖曰繼馬遷之作，凡例殊途，經緯異制，自有成法，不蹈前修。觀《春秋地名》，則樵之《地理志》異乎諸史之《地理》；觀《羣書會記》，則知樵之《藝文志》異乎諸史之《藝文》；觀樵《分野記》、《大象略》之類，則《天文志》可知；觀樵《謚法》、《運祀議》、《鄉飲禮》、《系聲樂府》之類，則《禮樂志》可知；觀樵之《象類書》、《論梵書》之類，則知樵所作字書非許慎之徒所得而聞；觀樵之《分音》、《類韻》、《字始連環》之類，則知樵所作韻書，非沈約之徒所得而聞；觀《本草成書》、《爾雅註》、《詩名物志》之類，則知樵所識鳥獸草木之名，于陸璣、郭璞之徒有一日之長；觀《圖書志》、《集古系時録》、《校讎備論》，則知樵校讎之集，于劉向、虞世南之徒有一日之長。以此觀之，則知樵之修書，斷不用諸史舊例。明驗在前，小人豈敢厚誣君子！然樵雖林下野人，而言句散落人間，往往家藏而戶有。雖鷄林無貿易之價，而鄉校有諷誦之童。凡有文字屬思之間，已爲人所知；未終篇之間，已爲人所傳。況三十年著書，十年搜訪圖書，竹頭木屑之積，亦云多矣，將欲一旦而用之可也。嗚呼！術業難成，風波易起，深恐傳者之誤，謂擅修國史，將無容焉。
與景韋兄投宇文樞密書
其一[3]
厚生天地間，藜藿二十有八年矣，樵生二十有四矣。爲兒時，楚楚便有脫略流俗志。聞君子長者風，即規繩矩履，不避風雨，一求見馬首而還。視閭閻輕薄年少，蹴躡千百輩，若躪秋毫。始讀古人書，而性真率，不一一記憶。作時下文章，喜盤詰聱牙，風雅古淡，《易》、《春秋》邃邁，欲效之而未能也。家貧無文籍，聞人家有書，直造其門求讀，不問其容否。讀已則罷，去住曾不吝情。寒月一窗，殘燈一席，諷誦達旦，而喉舌不罷勞，纔不讀，便覺千本倔强。或掩卷推燈就席，杜目而坐，耳不屬，口不誦而心通，人或呼之再三莫覺。春風二三月間，弟兄二人，手挈飯囊酒甕，貿貿深山中，遇奇泉怪石、茂林修竹，凡可以可人意向者，即釋然坐卧，一觴一咏，累月忘歸。山林蓊薈，禽鳥不知，人來争食，揮之不退。牧子樵夫，澤藪相逢，呼而不就坐，即疑爲神仙怪物，不問姓名，睨睨而去。或采松食橡，澆花種藥，隨漁狎獵，優游山谷間，自得名教中樂地。故夏不葛亦涼，冬不袍亦溫，腸不飯亦飽，頭髮經月不櫛，面目衣裳垢膩相重不洗，而貞粹之地油然，禮義充足。弟兄親戚、鄉黨僚友謂爲癡，爲愚，爲妄，不相輩行也。而土木形質，又好沖介自守，不廣交游以求聞達，用是見斥于世，彌曠宇宙，若無所容焉。一見閣下，便開懷許可，推階前盈尺之地，與之吐氣，激昂青雲，且熟視詳聽，了無難色，已而旌節顧蘋蘩中，挑剔其所不知，[4]裁抑其所未及，使山野之士，聞之色寒，盡載白汗四匝，胸中覺無膏肓疾。不知周公吐握，何以過此？而機宜學士落落穆穆，精神滿腹，居然是出羣之氣，其名家駒也。不鄙寒微，兩屈輿從，手授忠恪康濟大略千萬餘言。承顏接詞，調款移時，布衣受知，于此極矣！倘犬馬之骨未墜于地，當效首領以報。故不敢不盡其所能，亦不敢不盡道其所能。厚也、樵也，嶔崎歷落，可笑人也。眷言文賦體物瀏亮，籠天地于形內，挫萬物于筆端，春雲秋月，無下手處，疑不若屈、宋、賈、馬。憑凌造化，檃括風雲，所得驚邁，絶去翰墨谿徑，語出山間，筆歸圖畫，田夫女子諷道不容口，疑不若鮑、謝、李、杜。回既倒之狂瀾，支已頹之岱嶽，澄世所不能澄，裁世所不能裁，千條析理，一緒連文，捍壁周孔，俾申、韓、楊、墨、佛、老重而足而立，疑不若孟、荀、揚、韓。天才英俊，豪拔不羣，朝野挹其風俗，人物推其表燭，落筆作文，言語妙天下，干將莫邪，難于争鋒，如日出冰融，[5]焜耀人耳目，若不敢正視者，疑不若王、楊、盧、駱。或掉三寸舌，抃縛王公，或清持公論，收降物議，如扣鐘，如懸河，如玉屑，如琴瑟，聽之洒洒，令人忘倦，疑不若蘇、張、裴、樂。練達宏博，攟摭古今，出入羲皇，驅馳綿邈，如經笥，如肉譜，如五總龜，如人物志，如入宗廟觀禮樂器，疑不若遷、固、向、歆。經綸韜略，[山+勃]嵂理窟，畫地布棋，岌不可犯，如入武庫中，但見五兵縱橫，疑不若孫、吳、英、衛。乃若義分明于霜，信行直如弦，平生之言，握手入地，不軼毛髮，厚也、樵也，仇牧、荀息其人也。利不可回，威不可却，義存友道，視死如歸，瑟然英魄，與秋霜争嚴，厚也、樵也，程嬰、杵臼其人也。仗節奉使，有死無二，直挫彪虎而奪之氣，其英姿淚奮，動人毛髮，厚也、樵也，毛遂、藺相如其人也。巖巖清奇，壁立萬仞，精神動天，威毅貫日，其義氣凛凛逼人，若有寒色，厚也、樵也，荊軻、聶政其人也。孤城圍急，飛鳥不敢度，獨能身質鈇鉞，拯危亡于葅醢中，壯圖諒節，頹嵩華不吾壓，使英烈之命，不委于草莽，厚也、樵也，解揚其人也。鐵腸石心，勒忠孝，身全君父，銜笑就刑，生爲萬夫雄，死爲壯士規，厚也、樵也，紀信其人也。抱松筠之節，歲寒不凋，堂堂直道，讋惡豺狼，若象牙，若犀角，嶷若有不可拔氣，厚也、樵也，蘇武其人也。膽幹辨，隱有城府，搴歙侯之旂，斬郅支之首，縣旌萬里，揚威昆西，何其壯哉！厚也、樵也，陳湯其人也。生不封侯，死不廟食，非丈夫也，勃勃雄飛，氣吞勍敵，期以革裹尸而後已，厚也、樵也，馬援其人也。標格逸亮，洒出物表，臺閣生風，奸雄斂手，砥礪名節，慨然有澄清天下志，厚也、樵也，范滂其人也。褰裳赴義，擲足輕生，雖白刃碪骨而峰距不頓，嘔肝瀝血，號呼欲絶，天地聞之，無置顏處，厚也、樵也，向、雄其人也。主憂以辱，主辱以死，篤在三之義，雖則崎嶇晉陽，而端冕繾綣，臣節愈恭，義血點點，模糊御服，誠疚風中勁草，厚也、樵也，嵇紹其人也。張膽厲聲，羯首奪色，臨刀鋸鼎鑊而言詞益壯，吐忠飲憤，含胡而絶，在今與古，蓋千一焉，厚也、樵也，顏杲卿其人也。一腔義氣，刳奸剔邪而其燄萬丈，使蜂毒狼威，赩然疑阻而不得逞其禍害，厚也、樵也，何蕃其人也。擁疲卒，嬰孤墉，抗方張不測之敵，梗其喉牙，掣其首尾，生雖不能報君，死當爲鬼以擊賊，背裂面血，叠尸通道，古之烈丈夫也，[6]厚也、樵也，張巡、許遠其人也。此志不報，則棲遲林野，長嘯泉石，負耒而耕，破北隴春煙，叩角而歌，殘南山夜月，一丘一壑，一山一雲，便足了一生事，下視勢利而胸懷洒洒然者，厚也、樵也，向子平、竇孝威其人也。然則厚也、樵也，何人也？沉寂人也，仁勇人也，古所謂能死義之士也。謂人生世間一死耳，得功而死，死無悔；得名而死，死無悔；得義而死，死無悔；得知記而死，死無悔。死固無難，恨未得死所耳。今天子蒙塵，蒼生鼎沸，典午興亡，卜在深源一人耳。厚兄弟用甘一死，以售功、售名、售義、售知己，故比見閣下以求其所也。王彥章有言：「人死留名，豹死留皮。」史臣謂其真忠，蓋天性也。厚、樵自卜其云爲，[7]雖決絶中庸繩墨，非常人行檢，奈天性有不可矯激云。其不知者謂爲狂生，其知者謂爲義士，知與不知，等不知耳。蓋其醞藉在我，舒卷惟時，生平用心有獨到處，不敢於閣下諱也。擁幼君，臨大節，義形於色，隱然社稷之臣，霍光、金日磾其師也。兼資文武，出入將相，勳烈蓋世，爲中興功臣表，寇恂、鄧禹其師也。枕戈待旦，志梟强敵，飛英勝茂，競着鞭於中原，劉琨、祖逖其師也。戮力姦回，再造王室，名垂竹帛，功勒鼎彝，郭子儀、李光弼其師也。其如毛穎未脫，阮途尚窮，使霜松雪檜，杞質楠姿，摧頹林薄，泣露悲風，螻螘窖溜，荊葦雜陰，幾殆於薪蕘蘇爨者數矣。儻一得題品於大匠手，雖磥砢多節目，施之大廈，保有棟梁之用。惟閣下亮之，惟閣下矜之。
其二
厚、樵生長山野，幼不學犂鋤，慨然有讀書志，胸中便以古人自期，每於史册見一傳而高風凛凛者，必讀之再三，通即掩卷長思，躋仰其為人，抃搏氣槩以從之遊，若驟若馳，及之而後已。故厚性清達而規模宏遠，慕王導之為人；樵性豁蕩而慷慨有節尚，慕祖逖之為人。今滄海橫流，處不安，故終夜振衣，達旦不寐，跋涉山川，蒙犯風雨，仗天下安危大計，以求見一時通人為人望所歸而論之。與其飢餓蓬蒿中，老死而比屋不聞，曷若推心授首於忠義之域，俾天地日月所共知者。閣下一時通人，用不用為朝廷重輕，實人望所歸也。厚兄弟不自疑愚且賤，袖所著文，凡三進閣下之門。每進而貌愈怡，言愈溫，情愈密，進席促膝移晷，而初情不吝。且謂厚、樵議論文章皆可人用，經綸韜略，緩急足倚，正當求之古人，近世未見其比者。無何，鈞翰左授，辭旨稠委，間以自愛一言為誨。雖父兄提耳諄諄，其撫憐固不過是。廼若器其朽陋而納之前脩軌躅，則品題過情，若懷千鈞之璧，弗克負荷者。昔人有言日：「人固不易知，知人亦未易。」王濟王湛同居三十年，[8]若胡越相視，則知人豈真易哉？閣下筦樞庭，為天子大臣，厚、樵風塵布衣，在天地間一螻蟻。數當代文伯，閣下寔司之，厚、樵未許籍衙官列。閣下出入三朝，為時元老，厚、樵黃嘴經生耳。且閩蜀相距彌萬里，遠近之相懸，貴賤之相懸，賢不肖之相懸，先進、後學之相懸，其間事宜百數馹，舉烽燧傳呼不相及者，何以三見問而分不間毛髮？蓋磁石取鐵，以氣相合，固有不期然而然者。今既蝸吝蠡淺，不逃鑑裁，當展盡底裏，以俟釆擇。厚逸邁而癡，樵幽邃而愚；厚癡絕，樵愚絕；厚于世俗有領袖，樵于人物有林藪。厚見理如破竹，迎刃而解，初無留手；樵見理如攻堅木，終自擘折，稍遲耳。厚于文如狂瀾怒濤，滚滚不絕；樵于文如懸崖絕壁，向之瑟然，寒人毛骨。厚仰視韓愈如不及，樵下視李白如常人。厚下筆如迅馬歷隴陂，終日馳騁而足不頓，且無蹶失；樵下筆如大匠倫材，胸中暗有繩墨，每作文，文成自不曉其義，必求厚為之解說，然後胸中曉然者。厚常日：「吾弟文章，合有神助，不然，何得乃爾？」厚得之易，得樵而後峻；樵得之紛，得厚而後理。厚得樵而城壁固，樵得厚而朱紫分。厚貞粹之地可容樵千萬輩，而峰岠孤峭，樵自出厚之右。厚應辨多方略，樵遲鈍有隱思。厚臨倉卒若素成，綽有餘波；樵臨倉卒，若暴疾昏黃，徐而圖之，了無一塵相累。使厚司臺諫，則世無豺虎跡；使樵直史苑，則地下無冤人。智解文鋒，氣挫虓虎，使于四方，不辱君命，則厚優于樵；正固幹事，不避鏌鋣，能辛苦其身，為紀綱先，樵亦優于厚。當官正色，不畏强禦，則厚優于樵；小心事君，繾綣朝夕，樵亦優于厚。至當廟廊，擁幼君，當大節而不可奪，則厚能之，樵亦能之。臨財廉，取與義，出入無私交之行，可為百僚，則厚能之，樵亦能之。斟酌治體，如扁鵲治疾，盡見五臟凝結，解紛排難，如庖丁鼓刀，無少留刃，厚能之，樵亦能之。厚也、樵也，平昔囊櫃中短長不出此耳。推短論長，于閣下有望焉。古者將門必有將，相門必有相。故蕭何之于韓信，羊祜之于杜預，王導之于紀贍，李勣之于戴冑，皆相首尾，以成功名。厚、樵生平用心于古人，閣下亦以古人許可，幸犬馬之齒未在桑榆，正當戮力周旋，閣下著一鞭于中原，使白骨更生，寒灰復燃，特反掌耳。惟閣下置之肝臆而終始之。
與景韋兄投江給事書
國有可賀而弔，可弔而賀者；士有若達而窮，若窮而達者。此理甚明而甚幽，甚微而甚著，知者或失之十五，愚者或得之十一。得失之機，問不容髮，請爲閣下開叙其端。厚、樵，莆陽田家子也，亦經生也。非愚非智，所恃者胸中無膏肓之疾，解紛排難，洞肝徹臆。遇不平事則熱中振衣，達日一不寐，奔往掉赴，若將後時。用持此說，躡層擔簦，不避風雨，求見通人而論之。得通人則論，不得通人則不論也。當海宇晏清，方隅寧謐，長揚羽獵，鬬鷹走狗，吳姝荊艷，盡態極妍時也，人以爲可賀，厚、樵以爲可弔。白刃雲屯，蒼生鼎沸，天子蒙塵，百官連頸，宮中生棘，雨露霑衣時也，人以爲可弔，厚、樵以爲可賀。昔馮道馳馬之喻，得之矣。懷黃金，帶紫綬，乘肥馬，廕廣廈，美食大觀，重門高第，凡此之輩，人以爲達，厚與樵以爲窮。面色黧黑，形神潦倒，朝夕藜藿，不計飽煖，凡此之輩，人以爲窮，厚與樵以爲達。昔韓退之《放荊潭詩序》得之矣。馮道爲河東掌書記時，奉使山中，過井陘之險，躍馬蹶躓不敢怠銜轡，及至平地，謂無足慮，遽跌而傷。此無他，蹈危者慮深而獲全，居安者患生于所忽，人之情也。請以建武、天寶之事以明之。開元之際，太平之日，梨園窮絲桐之妙，驪山極土木之役，自以爲太平磐石之固，子孫萬世帝王之業也。豈意禍起蕭墻，奸生帷握，嬪嬌魚肉，乘輿播遷，蜀山秋草，相對何心？厚與樵所謂可賀而弔，蓋已然之明驗也。火德中微，賊臣內擅，黃巾、赤眉連山亘谷，四方之盜如雲而起，人謂漢家血食于此已矣。世祖赫憤南陽，徒步奮呼，天下不約而從者，總百萬之師，使高祖之業不絶如綫，未幾建武之隆，頌聲洋溢，豈天意哉？或人力也。厚、樵所謂可弔而賀，已然之明驗也。退之嘗日：「和平之聲淡泊，哀思之聲要妙，懽愉之詞難工，窮苦之言易好。」此無他，憔悴起哀思，膏粱生痼疾，人情之常也。請借諸葛、王衍之事以明之。典午衣冠，以浮虛相誕，而夷甫以風流儒雅獨成門戶，雍容風格，洒落人耳目間，以爲雲天上人矣。及臨小患害，低頭畏避，莫敢支吾，頹墻之禍，殞身赤族。此夷甫之達，厚與樵得而窮之也。諸葛武侯，瑯琊田蒲也。躬耕隴畝，風日刺其肌，蔬糲攻其腸，煢煢然曠四海若不容其軀；一旦感會于草廬中，談笑而取岷躅，君臣相遇，以魚水爲不若。何其一身計之而不足，天下計之而有餘！此武侯之窮，厚與樵得而達之也。以往鑑今，正國家可賀之辰，而羈旅求達之秋。然黠虜未羈，[9]亭障未肅，皇圖未復，調發未弭，父兄之恥未洒，天地憤容，日月奪色，至尊宵旱，貔虎枕戈，亦上下愁蹙之時也。以厚與樵觀之，勁敵不足憂，弱卒足憂；貧賤不足憂，富貴足憂。則爲厚與樵計者易，[10]爲閣下計者難矣。蓋艱難之主，勤勤則易曉；戰勝之兵，驕驕則易敗。厭亂之俗易成，飢渴之民易得。況以夷狄之五，[11]不當中國之一。驅飲憤之民，仗義奉辭，以吾多算，制彼無算；以吾重地，制彼散地；以吾銳氣，犯彼歸氣。吾專爲一，彼分爲十。取用于國，因糧于敵，險其勢，短其節，如轉圜石于千仞之山，縱不能正藁街之戮、長纓之羈，亦足以攄生靈之憤，刷祖宗之辱。兩宮帳殿，必不寥寥于穹廬沙漠之鄉也。爲國計者，不亦易乎？若今日之兵，教導不明，典刑不正，溺于疲將之手，持之失其紀律，進無銳意，軍有亂心，[12]馭之則亂，不馭亦亂。馭之其亂速，不馭其亂遲，信乎爲兵計之不易也。厚與樵，野人也，身不紆君之紱，口不膏君之粟，得志則行其義，不得志則肥遁山林，一丘一壑，一觴一詠，下視勢利，如擺脫鴻毛耳。爲厚與樵計者，不亦易乎？若閣下衣人之衣，懷人之憂，乘人之車，載人之患，食人之禄，死人之事。當此時也，不能垂尺寸功名以自効，使國家無環視之責，而臣子之心所以自爲者宜何如？信乎爲閣下之難也。然人之所以憂者，亦不足憂。爲國計固易，爲兵計不難；爲厚與樵計固易，爲閣下計亦不難。與其進也，則狂瞽之見，庶裨萬一，以所爲難者而爲易，若反手耳。奈德厚信至而未達，不敢躁辭以求媚。如其不遇，則天也命也，夫復何言！且爲閣下言之。峨冠帶，曳裾投刺者，或挾親而見，或挾故而見，或階緣親故先容而後見也，迹相仍，袂相屬也。然有晝一奇、吐一策，爲閣下計者乎？有人于此，親非崔盧，故非王貢，又無左右介紹爲之先容，敢仗天下大計，堂堂求見閣下，謂此人胸中當何如哉？世有非常之難，又有非常之功，又有非常之人，豈常人所能賞鑑哉？厚與樵見今之士大夫齷齪不圖遠略，無足與計者，用自獻于閣下。昔蕭何引韓信于行伍，鄧禹薦寇徇于偏裨，周瑜定交魯肅于閭閻，元直推轂孔明于隴畝，厚、樵誠有望焉。嗚呼！羽毛既成，因風而騰；鱗甲已就，待雲而興。厚、樵風雲，閣下實司牧之。
注释：
1 三：原作「五」，據叢書集成初編本改。據本文所述作「三」是。
2 一命︰原作「命一」，據右引改。
3 據林希逸《竹溪鬳齋十一稿》，鄭厚、鄭樵投宇文樞密書共二篇。原集將二篇文字加以刪削，併爲一篇。今據《竹溪鬳齋十一稿》分爲二篇，所刪文字亦據以補足。
4 挑：鮑校本作「猶」。
5 冰：原作「水」，據《竹溪鬳齋十一稿》改。
6 丈：原闕，據鮑校本補。
7 「云爲」原作「兆」，據《竹溪鬳齋十一稿》改。又，自「云爲」以下至篇末原無，據上引書補。
8 自篇首至「同居三十年」，原無，據《竹溪鬳齋十一稿》補。
9 黠虜：原作「敵國」，據叢書集成初編本改。
10 計：原闕，據鮑校本改。
11 夷狄：原作「邊騎」，據叢書集成初編本改。
12 軍︰原作「君」，據右引改。

        </div>
      </div>
    </div>
  </div>
</div>
<!--update:2025-08-30 10:25:33-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>