<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷首,卷一【省斋文藁一】,卷二【省斋文藁二】,卷三【省斋文藁三】,卷四【省斋文藁四】,卷五【省斋文藁】,卷六【省斋文藁六】,卷七【省斋文藳七】,卷八【省斋文藁八】,卷九【省斋文藁九】卷十【省斋文藁十】,卷十一【省斋文藳十一】,卷十二【省斋文藁十二】,卷十三【省斋文藁十三】,卷十四【省斋文藳十四】,卷十五【省斋文藁十五】,卷十六【省斋文藳十六】,卷十七【省斋文藁十七】,卷十八【省斋文藁十八】,卷十九【省斋文藳十九】,卷二十【省斋文藳二十】,卷二十一【省斋文藁二十一】,卷二十二【省斋文藳二十二】,">
<meta name="description" content="诗文别集。一作《周益公集》、《平园集》、《周益公大全集》、《庐陵周益国文忠公集》、《周益国文忠公集》。二百零四卷,另一本二百零六卷。宋周必大撰。必大晚年,在家乡吉州,尝刻欧阳修《欧阳文忠公集》,以详确称。必大卒,其子纶与曾三异、彭权夏、许凌、罗克宣遵刻欧集之例,订校其集,于南宋宁宗开禧二年(1206)刻于吉州,计《省斋文稿》四十卷、《平园续稿》四十卷、《省斋别稿》十卷、《词科旧稿》三卷、《掖垣类稿》七卷、《玉堂类稿》二十卷、《政府应制稿》一卷、《历官表奏》十二卷、《奏议》十二卷、《奉诏录》七卷、《承明集》">
<title>文忠集_周必大_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">文忠集</span> <br/>
          作者： <span class="inputVal" id="bkauthor">周必大</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]1301680</span> <br/>
          说明： <span class="inputVal" id="bkdec">诗文别集。一作《周益公集》、《平园集》、《周益公大全集》、《庐陵周益国文忠公集》、《周益国文忠公集》。二百零四卷,另一本二百零六卷。宋周必大撰。必大晚年,在家乡吉州,尝刻欧阳修《欧阳文忠公集》,以详确称。必大卒,其子纶与曾三异、彭权夏、许凌、罗克宣遵刻欧集之例,订校其集,于南宋宁宗开禧二年(1206)刻于吉州,计《省斋文稿》四十卷、《平园续稿》四十卷、《省斋别稿》十卷、《词科旧稿》三卷、《掖垣类稿》七卷、《玉堂类稿》二十卷、《政府应制稿》一卷、《历官表奏》十二卷、《奏议》十二卷、《奉诏录》七卷、《承明集》十卷、《玉堂杂记》三卷、《二老堂诗话》二卷、《二老堂杂志》五卷、《玉蕊辨证》一卷、《乐府》一卷、《书稿》十五卷及《附录》五卷。今有残本。其《辛巳亲征录》一卷、《壬午龙飞录》一卷、《癸未日记》一卷、《闲居录》一卷、《丁亥遊山录》三卷、《庚寅奏事录》一卷、《壬辰南归录》一卷、《思陵录》二卷,以涉及时事未刊。此后不久,吉守郑子敬为补刻之,《直斋书录解题》卷一八著录的《周益公集》二百卷,即此书。《解题》并称有年谱一卷。今按,年谱乃其子周纶撰,开禧刻时当已有。《宋史·艺文志》著录时,缺《承事录》。《文渊阁书目》卷九著录《周益公文集》五十二册,云缺。至清初,传益稀。清高宗乾隆(1736—1795)年间修《四库全书》,据鲍士恭家抄本著录,定名《文忠集》,合《思陵录》二卷为一卷,附录作四卷,共二百零四卷。吉人欧阳棨取《四库全书》本、彭邦畴校本、张观察抄本互勘,于清宣宗道光二十八年(1848)刻《年谱》一卷及《省斋文稿》至《承明集》前十一种共一百六十二卷,于文宗咸丰元年(1851),续刻馀三十八卷及附录五卷,共二百零六卷,复宋本之旧。</span> <br/>
          封面： <span class="inputVal" id="bkimg">Z_18794.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]文忠集
[book_author]周必大
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]1301680
[book_dec]诗文别集。一作《周益公集》、《平园集》、《周益公大全集》、《庐陵周益国文忠公集》、《周益国文忠公集》。二百零四卷,另一本二百零六卷。宋周必大撰。必大晚年,在家乡吉州,尝刻欧阳修《欧阳文忠公集》,以详确称。必大卒,其子纶与曾三异、彭权夏、许凌、罗克宣遵刻欧集之例,订校其集,于南宋宁宗开禧二年(1206)刻于吉州,计《省斋文稿》四十卷、《平园续稿》四十卷、《省斋别稿》十卷、《词科旧稿》三卷、《掖垣类稿》七卷、《玉堂类稿》二十卷、《政府应制稿》一卷、《历官表奏》十二卷、《奏议》十二卷、《奉诏录》七卷、《承明集》十卷、《玉堂杂记》三卷、《二老堂诗话》二卷、《二老堂杂志》五卷、《玉蕊辨证》一卷、《乐府》一卷、《书稿》十五卷及《附录》五卷。今有残本。其《辛巳亲征录》一卷、《壬午龙飞录》一卷、《癸未日记》一卷、《闲居录》一卷、《丁亥遊山录》三卷、《庚寅奏事录》一卷、《壬辰南归录》一卷、《思陵录》二卷,以涉及时事未刊。此后不久,吉守郑子敬为补刻之,《直斋书录解题》卷一八著录的《周益公集》二百卷,即此书。《解题》并称有年谱一卷。今按,年谱乃其子周纶撰,开禧刻时当已有。《宋史·艺文志》著录时,缺《承事录》。《文渊阁书目》卷九著录《周益公文集》五十二册,云缺。至清初,传益稀。清高宗乾隆(1736—1795)年间修《四库全书》,据鲍士恭家抄本著录,定名《文忠集》,合《思陵录》二卷为一卷,附录作四卷,共二百零四卷。吉人欧阳棨取《四库全书》本、彭邦畴校本、张观察抄本互勘,于清宣宗道光二十八年(1848)刻《年谱》一卷及《省斋文稿》至《承明集》前十一种共一百六十二卷,于文宗咸丰元年(1851),续刻馀三十八卷及附录五卷,共二百零六卷,复宋本之旧。
[book_img]Z_18794.jpg


[book_title]提要
钦定四库全书　　　　集部四
文忠集　　　　　　　别集类三【宋】
提要
【臣】等谨案文忠集二百卷宋周必大撰必大字子充庐陵人绍兴二十一年进士复中宏词科官至右丞相封益国公致仕赠太师諡文忠事蹟具宋史本传必大以文章受知孝宗其制命温雅文体昌博为南渡後台阁之冠考据亦极精审岿然负一代重名着作之富自杨万里陆游以外未有能及之者是集即史所称平园集者是也开禧中其子纶所手订以其家尝刻六一集故编次一遵其凡例为省斋文稿四十卷平园续稿四十卷省斋别稿十卷词科旧稿三卷掖垣类稿七卷玉堂类稿二十卷政府应制稿一卷历官表奏十二卷奏议十二卷奉诏録七卷承明集十卷辛巳亲征録一卷龙飞録一卷归庐陵日记一卷闲居録一卷泛舟游山録三卷乾道庚寅奏事録一卷壬辰南归録一卷思陵録一卷玉堂杂记三卷二老堂诗话二卷二老堂杂志五卷唐昌玉蕊辨证一卷近体乐府一卷书稿三卷劄子十一卷小简一卷其年谱一卷亦纶所编辑又祭文行状諡诰神道碑等别为附録四卷终焉陈振孙谓初刻时以奉诏録亲征録龙飞録思陵録十一卷所言多及时事托词未刋郑子敬守吉时募工人印得之世始获见完书今雕本久佚止存抄帙其玉堂杂记二老堂杂志等编世亦多有单本别行者既已各着於録而兹集所载则依原书编次以存其旧焉乾隆四十四年正月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
文忠集原序
天之降才固已不同而文人之才尤异将使之发册作命陈谟奏议则必畀之以闳富淹贯温厚尔雅之才而处之以帷幄密勿之地故其位与才常相称然後其文足以纪非常之事明难谕之指藻饰治具风动天下书黄麻之诏镂白玉之牒藏之金匮石室可谓盛矣若夫将使之阐道德之原发天地之秘放而及于鸟兽虫鱼草木之情则畀之才亦必雄浑卓荦穷幽极微又畀以远游穷处排摈斥疎使之磨礲龃龉濒于寒饿以大发其藏故其所赋之才与所居之地亦若造物有意于其间者虽不用于时而自足以传後世此二者造物岂真有意哉亦理之自然古今一揆也大丞相太师益公自少壮时以进士博学宏词叠二科起家不数年历太学三馆予实定交于是时时固多少年豪隽不羣之士然落笔立论倾动一座无敢撄其锋者惟公一人中虽暂斥而玉烟剑气三秀之芝非穷山腐壤所能湮没复出于时极文章礼乐之用絶世独立遂登相辅虽去视草之地而大诏令典册孝宗皇帝独特以属公於戏圣主之心亦如造物非私公以富贵盖大官重任不极不久则无以尽其才也公既薨逾年公之子纶以公遗文号省斋文稿者属予为之序公在位久崇论宏议丰功伟绩见于朝廷传之边徼者何可胜数予独论其文者墓有碑史有传非集序所当及也开禧元年十二月甲子陆游谨序

[book_title]卷首
钦定四库全书
文忠集卷首
年谱
靖康元年丙午
是岁公之外王父给事【靓】知平江府皇考秦公偕皇妣秦国夫人随侍七月十五日巳时公生於府治
建炎元年丁未
五月高宗即位改元
建炎二年戊申
是岁大父秦公倅庐陵皇考奉使湖湘因挈家归省
建炎三年己酉
是岁车驾在维扬大父秩满入觐皇考随侍薨於扬州
建炎四年庚戌
绍兴元年辛亥　　绍兴二年壬子
绍兴三年癸丑　　绍兴四年甲寅
绍兴五年乙卯　　　公年十岁
绍兴六年丙辰
是岁外祖母卫国宋夫人过庐陵皇妣奉大母秦国张夫人之命挈公及姊弟随侍寓於信州乃命公从汳人陈持学
绍兴七年丁巳
是岁卫国宋夫人薨皇妣哀毁致疾
绍兴八年戊午
正月乙巳皇妣秦国夫人薨二月壬申权厝于州北茶山时伯父金紫将漕广东道出上饶挈公及姊弟以归
绍兴九年己未
绍兴十年庚申
是岁金紫罢官北归公随侍留贑
绍兴十一年辛酉
绍兴十二年壬戌
绍兴十三年癸亥
绍兴十四年甲子
绍兴十五年乙丑
公年二十
绍兴十六年丙寅
绍兴十七年丁卯
是岁金紫再守辰州公侍行
绍兴十八年戊辰
绍兴十九年己巳
是岁金紫丁张夫人忧公随侍归贑
绍兴二十年庚午
正月合葬大父秦公张夫人于吉州庐陵县膏泽乡金凤山林是秋公与庐陵荐送
绍兴二十一年辛未
是岁公擢进士第授左廸功郎徽州司户参军司封郎官王公葆许以女妻公公复归贑
绍兴二十二年壬申
是秋齐述叛公徙居于吉冬权贑州雩都县尉
绍兴二十三年癸酉
是岁公亲迎于平江之崑山
绍兴二十四年甲戌
十二月改差监行在太平和剂局门壬寅到任寓漾沙坑
绍兴二十五年乙亥
公年三十
绍兴二十六年丙子
正月庚戌子纶生六月己亥晦北邻王运属家火延烧数十家公坐是去官时外舅王公守广德公挈家过之因少留
绍兴二十七年丁丑
是岁公中博学宏词科差充建康府府学教授循左修职郎【制词勅左廸功郎新差充建康府府学教授周某国家自绍圣以来设词学一科蒐取异能之士行之既久所得为多肆朕中兴斯文益振今试于春官者数十辈而尔以粹文独与斯选拔尤若此陞秩匪褒姑游泮宫以竢甄擢可特授左修职郎差遣如故周麟之行】
绍兴二十八年戊寅
二月癸巳到任
绍兴二十九年己卯
七月壬寅漕檄考试宣城八月壬子朔抵宣城入试院九月丙戌还官所
绍兴三十年庚辰
二月癸酉除太学録【制词左修职郎周某右可特授依前左修职郎太学録填见阙勅左文林郎蒋芾等朕恢复学校崇重师儒唯采择之加详故除授之不数以尔芾学问渊源甲科之选其谭经师席以廸多士以尔某藻思骏发词学之英其录于学事以肃规矩夫科目名也职业实也朕既以名取之必试之以事庶考尔之实焉尚勉之哉可依前件叶谦亨行】四月庚戌供职六月循左文林郎八月乙卯子柔弟卒九月丁丑公召试馆职戊戌入和宁门赴学士院试策癸卯除秘书省正字【制词左文林郎即行太学録周某等特授依前左文林郎秘书省正字勅左文林郎行太学録周某等兰台图书之府英俊是储然预游其间者必试之而後用朕所以遵祖宗之训也以尔某文词之伟早掇异科尔大昌问学之优有声庠校兹命策之翰苑酬对可观并辍成均之联往正中秘之籍益思涵养以俟简求可依前件杨邦弼行】十月己巳轮对後殿
绍兴三十一年辛巳
三月己丑被宣赴垂拱殿受勅充公试补试类考校官四月庚午改授左宣教郎十月丁亥兼国史院编修官
绍兴三十二年壬午
五月庚子除监察御史【制词勅左宣教郎秘书省正字兼权国史院编修官周某朕招选时髦储之册府以须不次之用盖亦居久而後察也尔华赡之文灿于给札笃实之论具于奏篇斯固察识之矣擢居宪府助朕耳目孰曰不宜汝其雍容台评茂着贤业其日新於誉处式务称於所蒙可特授依前左宣教郎守监察御史唐文若行】六月孝宗即位七年己酉皇帝亲飨太庙摄光禄丞行事壬戌覃恩转左奉议郎【制词左宣教郎守监察御史周某右可特授左奉议郎依前守监察御史勅左宣教郎守殿中侍御史张震等朕以初政之临祗奉慈训爰推庆泽漙及万方凡尔有官咸进厥秩矧居台省亲被宠光往其钦承以对休命可依前件刘珙行】八月戊寅皇帝诣德寿宫奏上太上皇帝太上皇后尊号册宝奉勅举太上皇后尊号宝行事丁亥除起居郎【制词勅左奉议郎守监察御史周某典谟不作惟勋华授受之心与夫一时赓歌出治之道世果得而传耶国家继继承承赫然若前日事固足以上追千载而无惭予惟夙夜只惕以无忘元首股肱之戒实自兹始尔高词懿学拔自名场兹副简求冠于螭陛言动之记汝得以亲承论思之职汝得以参与稽古在昔二美斯存尚勉猷为以光述作可特授依前左奉议郎试起居郎唐文若行】九月丁未兼编类圣政所详定官丁巳兼权中书舍人又时暂兼权给事中
隆兴元年癸未
三月甲辰同金给事安节缴龙大渊曾觌除知合指挥戊午入奏以迁祔乞祠主管台州崇道观五月至宁都省尚氏姊六月壬午至吉寓居永和镇本觉寺
隆兴二年甲申
乾道元年乙酉
公年四十夏六月磨勘转左承议郎十一月再任台州崇道观
乾道二年丙戌
三月尚氏姊卒十月公如上饶迁奉皇妣秦国夫人之柩归庐陵十二月丁酉襄奉於膏泽乡长冈之源别求辅穴葬子柔弟公各为之志
乾道三年丁亥
三月壬寅擕家泛舟入浙省外舅疾乙丑逹宜兴八月丙申磨勘转左朝奉郎戊午发宜兴十二月丙申至吉
乾道四年戊子
四月除权发遣南剑州
乾道五年己丑
乾道六年庚寅
是岁南剑阙到当奏事四月丁亥舟发永和戊戌至丰城己亥得省劄改除闽宪五月己亥抵崑山六月丁丑祗受告命【制词勅左朝奉郎权发遣南剑州军州主管学事兼管内劝农事周某朕分遣使轺敷求民瘼谓与其试材於疏远堙微之士则孰若借重于践扬望实之人兹遄原隰之行乃得丝纶之旧将令远俗识我近臣尔文掞春华学推武库蜚声场屋两枝仙桂之相高寓直禁林三峡词源之争骛自厌承明之直久嗟太史之留兹俾按於祥刑姑少观於儒效其谨六条之察俾无庶狱之寃伫讫外庸嗣膺殊渥可特授依前左朝奉郎权发遣福建路提点刑狱公事兼本路劝农提举河渠公事填现阙仍借绯王秬行】是日入北关门七月壬辰入和宁门对於後殿丙申除秘书少监兼直学士院【制词勅左朝奉郎周某士之致远器识为先古有格言朕尝三复故虽以科目取士而不专以文艺用也尔以儒术第进士奋词业应为时用常显於朝矣比观入对益知涵养兹释宪台之寄俾从道山之游峻直銮坡职清地邃维少令参太史之事庶资直谅而北门当视草之任正繄才华若夫是古而非今矜名以眩实如俗儒所为者朕实鄙之宜知所趋以对休命可特授依前左朝奉郎试秘书少监兼权直学士院郑闻行】是日又受磨勘转左朝散郎告九月戊子兼国子院编修官兼实录院检讨官十一月庚寅车驾朝献景灵宫太庙壬午郊祀大礼皆充读册官行事
乾道七年辛卯
正月丙子朔太庆殿发太上皇帝寿圣皇后加上尊号册宝摄礼侍奏严外办又差充举保行事三月丁酉上御正殿授皇太子册宝捧宝行事五月乙亥朔兼权兵部侍郎七月壬辰除权礼部侍郎丁酉有旨仍兼权直学士院升同修国史实録院同修撰【制词勅朕远稽载郁之文监於二代孰副於寅之命佥曰伯夷是咨能贤俾贰掌礼左朝散郎试秘书少监兼权直学士院兼国史院编修官实録院检讨官兼权兵部侍郎周某尚古作者为时闻人德性守於宫庭常特立独行而不顾文声谐於韶濩有一唱三叹之遗音朕夙闻其摛藻之工尝试以出纶之任乃方羊而难进虽回远以益光逮兹再见之期年安有用贤而累日亟跻禁列以赞春卿夫问揖逊之仪者何足以治神人听铿锵而已者何足以被动植其颐中和之致来资制作之成益尊见闻嗣有选任可特授依前左朝散郎权尚书礼部侍郎兼权直学士院兼权修国史实录院同修撰范成大行】九月己卯兼侍讲【制词朕勅当万几之暇玩好都捐探六艺之归圣贤是对光复金华之故事博延虎观之诸儒左朝散郎权尚书礼部侍郎兼权直学士院兼同修国史实录院同修撰赐紫金鱼袋周某富赡词源酌焉不竭渊澄学海测之益深曩以才华而收宏博之科今以器识而处直清之任茂膺兹选孰曰不宜夫会有本源岂在於断句离章之末约归简易庶明于至德要道之端罄尔多闻副予逊志可特授依前左朝散郎权尚书礼部侍郎兼直学士院兼同修国史实録院同修撰兼侍讲赐如故林机行】
乾道八年壬辰
正月庚辰时暂兼权中书舍人二月癸丑张说王之奇除签枢并上章辞免新命公入奏未敢撰不允诏草乙卯有旨与在外宫观日下出国门六月已未至吉庚申挈家入望云门新居
乾道九年癸巳
正月除知建宁府【制词勅左朝散郎赐紫金鱼袋周某言语侍从之臣朕所望以朝夕论思日月献纳者也间有均佚於外頋瞻在列念之不忘况尝典朕三礼分直北门以有显庸者乎式图尔居莫如南服尔宏才奥学独步一时大册雄文推高两禁簪笔入侍知无不为乃眷贤劳久安祠观建宁吾潜藩其俗健武而尚气可以义服不可以力胜顾岂轻畀哉昔王仲舒为苏州刺史唐穆宗谓其文可思最宜为诰朕於汝几是矣善抚吾民嗣有异宠可特授依前左朝散郎知建宁军府事提举学事兼管内劝农事替任文荐到任成资阙赐如故王淮行】公再请祠不允八月戊辰挈家离吉舟次丰城复以疾告九月丁巳提举江州太平兴国宫十月丁丑公还吉
淳熙元年甲午
正月磨勘转朝请郎四月戊寅除右文殿修撰【制词勅朝请郎提举江州太平兴国宫赐紫金鱼袋周某朕临朝思治稽古右文惟时着撰之华晋与严凝之直傥非名胜曷副选抡尔学探道源才标国器论事据昔人之正能言推当世之工蚤参两禁之游雅擅三长之誉讨论润色岂徒追郑国之贤能献纳论思固已备汉臣之风采粤从补外久遂养恬即书殿以聨荣俾儒林之增重宜承眷渥以俟时陞可特授依前朝请郎充右文殿修撰差遣赐如故王淮行】十二月召赴行在
淳熙二年乙未
公年五十
正月丙午公离吉二月甲子次余干县省外姑三月庚子入国门壬寅对於隐岫癸卯除敷文阁待制侍讲【制词勅簪笔禁林执经帝幕有议论从容之益无簿书倥偬之劳自非名儒不在兹选朝请郎充右文殿修撰赐紫金鱼袋周某挺刚方之操守端静之规早脱頴於羣英即遍仪於华贯起嗣真祠之逸来膺宣室之咨朕方稽二帝三王之心以图康乂尔惟富六艺百家之学宜共讲明爰锡赞书俾跻重席兹益亲於昼接其备告於辰猷可特授依前朝请郎充敷文阁待制侍讲赐如故汤邦彦行】六月壬戌兼权兵部侍郎八月丁卯兼直学士院闰九月癸丑除兵部侍郎【制词勅国家之设武部职固简於周官论思之属从臣任特隆於汉制惟兼需於猷告是每叹於才难朝请郎充敷文阁待制侍讲兼权兵部侍郎兼直学士院赐紫金鱼袋周某事几先见其微议论不负所学粤从闲馆召置西清资尔文以黼黻予言藉尔识以訏谟古义间者五兵之虚位尝令三组以交垂迨此暇时具尺籍五符而不调廼能极意夕修昼访而有明既不当积日以为功亦何待为真於满岁其祗新渥以究远谟教民而可以即戎固无忌於率典敬王则不陈非道其益务於高心可特授依前朝请郎试尚书兵部侍郎兼直学士院赐如故程大昌行】丁巳兼侍讲【制词勅朕惟总揽万几之余探赜六经之粹於春秋系事虽因广记而备言然褒贬成文莫非惩恶而劝善畴咨宏博入奉燕闲朝请郎试尚书兵部侍郎兼直学士院赐紫金鱼袋周某名擅儒宗学臻圣域自徧仪於禁路实备竭於嘉猷既侍金华之讲以濬其渊源又参玉堂之直以摅其藻丽肆为真於武部爰申命於迩英俾加紬绎之勤以助缉熙之益载念仁皇可传之法深明仲尼不刋之书丁度开其端宋绶继其後皆尝以从容之际而见乎答问之间朕仰遵列祖之规模方资折衷尔其考三传之同异以广发挥益思古训之稽庶获多闻之效可特授依前朝请郎试尚书兵部侍郎兼侍讲兼直学士院赐如故萧燧行】十月丙申兼太子詹事十一月戊申朔大庆殿太上皇帝寿圣皇后加上尊号册宝权礼侍押宝案十二月辛巳磨勘转朝奉大夫【制词勅周人序羣吏之劳以八柄而驭贵虞氏虽九官之列犹三考而陟明庸昭考核之公不以崇卑而间朝请郎试尚书兵部侍郎兼侍讲兼直学士院兼太子詹事赐紫金鱼袋周某忠多禆益朕所深知禄位每加身愈恭而退逊阀阅所积吏以时而举扬肆循品秩之常爰行褒进之律是云信赏岂用贤而日月为功頋犹历阶示惟君之名器不假傥更论思而有补会令猷念以相从其究尔庸以若兹训可特授朝奉大夫依前试尚书兵部侍郎兼侍讲兼直学士院兼太子詹事赐如故程大昌行】
淳熙三年丙申
正月丙辰借兵部尚书永宁侯押伴金国贺正旦人使御筵於赤岸三月辛未德夀庆典封管城县开国男食邑三百户【制词勅朕为岁历相推有运无积慈极在上常夀且康八千为春平格之休滋至五十而慕燕宁之日方长若时迩联宜同兹庆朝奉大夫试尚书兵部侍郎兼侍讲兼直学士院兼太子詹事赐紫金鱼袋周某静渊以敏亮直而文为言语侍从之臣丰於禆益凡君臣父子之懿多所发挥比从簪笔之班诞扬奉册之意览而心善知深中此情宜古谓色难喜独臻於顺适以比周行之衆当膺大赉之施其启封列爵之初仍锡壤井腴之富盍茂输于忠荩用上答于褒扬可特授依前朝奉大夫试尚书兵部侍郎兼侍讲兼直学士院兼太子詹事特封管城县开国男食邑三百户赐如故程大昌行】太上日历成四月丙戌转朝散大夫【制词勅绍承天统思协帝华巍乎其有成功具存三纪之政宝之以为大训宜垂四系之文繄予侍从之臣尝居太史之职奏篇来上第赏有差朝奉大夫试尚书兵部侍郎兼侍讲兼直学士院兼太子詹事管城县开国男食邑三百户赐紫金鱼袋周某学富而问多气和而守正徧仪清近蔚有声光书命之行当时未有及者礼乐之任疑义皆取决焉兹寓直于禁林复陞华于讲席大典一出于其手嘉谟屡沃於朕心顾千卷之信书藉诸儒之绪业夷考所居之官重亮知载笔之功多肆答贤劳晋陞文秩其对掦于休命当嗣有於褒迁可特授朝散大夫依前试尚书兵部侍郎兼侍讲兼直学士院兼太子詹事封赐如故刘孝韪行】九月甲辰兼侍读【制词勅朕延宏博之英侍清闲之燕以六经载道既详究于指归顾列圣贻谋其可忘于矜式宜就陞於位次俾进读於朕前觊大起於治功岂直为於观美朝散大夫试尚书兵部侍郎兼侍讲兼直学士院兼太子詹事管城县开国男食邑三百户赐紫金鱼袋周某蚤以高明之学徧扬华近之途正直不同多所论思之益文章有体形于播告之修自参簪笔之聨屡在横经之列访问多至中夕启沃盖非一朝时方率由于旧章必求明习于故事系衆所望非卿而谁选耆儒以质史疑朕岂愧开元之主读宝训而先政体尔当如康定之臣可特授依前朝散大夫试尚书兵部侍郎兼直学士院兼太子詹事兼侍读封赐如故刘孝韪行】十月丙子文德殿发中宫册宝进解严牙牌十一月壬子上自太庙登玉辂过青城郊祀大礼充执绥官辛酉赴璿玑观奏告奉安北斗神像干办本宫霍汝弼传旨赐香茶十二月丙子车驾恭谢太乙宫次诣璿玑观簪花御圃对御酒三行宣劝两盏丁酉进封开国子加食邑二百户【制词勅玉辂以祀时乃周道若陞侍於左执此良绥则属文学之臣岂独以密近为荣实蓄所闻以俟有问朝散大夫试尚书兵部侍郎兼侍读兼直学士院兼太子詹事管城县开国男食邑三百户赐紫金鱼袋周某详雅而释回齐庄而去伪正立之容廼有可观自进发庙门至于坛宫鸾鸣和应匪匪翼翼所以安予乘而肃民瞻也其嘉汝有助哉今熙事既成所不爱于汝者子爵之进也采邑之加也如使军度戎物常以整备闻则汝不负于宠命者在是可特授依前朝散大夫试尚书兵部侍郎兼侍读兼直学士院兼太子詹事进封管城县开国子加食邑二百户赐如故陈騤行】乙未除吏部侍郎【制词勅国昌在於得士政乂关於官人不谨鉴铨则公平机息弗清流品则幸冒实繁虽设长以聼焉庸择才而贰此朝散大夫试尚书兵部侍郎兼直学士院兼太子詹事兼侍读管城县开国子食邑五百户赐紫金鱼袋周某性函谨瑟体蹈忠醇学足以裕询咨文足以华孚涣立朝所以见节而汝节之弗渝临事然後见能而汝能之甚茂眷久参于圻父获五戎咸整之称德宜亚於冢卿底六叙备修之绩副予则哲尚尔克勤可特授依前朝散大夫试尚书吏部侍郎兼直学士院兼太子詹事兼侍读封赐如故陈騤行】
淳熙四年丁酉
佑陵实録成五月乙丑转朝请大夫【制词勅朕祗若皇猷茂扬祖烈惟佑陵在御盖踰两纪之年而实录之书当传万世之信中更放失虽就编摩念犹阙于旧闻诏申加于载笔奏篇来上褒律是颁朝散大夫试尚书吏部侍郎兼直学士院兼太子詹事兼侍读管城县开国子食邑五百户赐紫金鱼袋周某学造渊源文知体要掌内外之制居多润色之功历讲读之官备整切劘之益兹勒成于大典尝允赖於良才多所发明为之嘉叹用叙迁于华秩以显答於旧劳其体朕恩益殚儒效可特授朝请大夫依前试尚书吏部侍郎兼直学士院兼太子詹事兼侍读封赐如故刘孝韪行】丁卯除翰林学士【制词勅朕考唐室之制重翰苑之臣谓文诰悉由中书或有稽时之弊以供奉改称学士实专密命之司逮我本朝用为故事恩礼加异缙绅所荣既非他才之可居宜求已试而後用朝请大夫试尚书吏部侍郎兼直学士院兼太子詹事兼侍读管城县开国予食邑五百户赐紫金鱼袋周某心醇而履正学广而问多早决异科徧仪禁路虽平居周密不言温木之名而议事雍容时号粲花之论洊寓銮坡之直屡当缛典之行掩盛事於前闻布大喜於天下凡号令一出其手犹卜筮罔不是孚副予遴简之怀庸正久虚之席岂特资于润色益欲备于畴咨裁大议于中是为内相之职举至治之要毋忘夜对之时尚追配于古人以永有于休誉可特授依前朝请大夫充翰林学士知制诰太子詹事兼侍读封赐如故刘孝韪行】六月辛巳忠翊郎学士院待诏钱滋宣诏入院七月甲子兼修国史九月戊午同宰执侍从宣赴芙蓉阁观击球次内宴选德殿有和御制诗十一月庚申磨勘转朝议大夫【制词勅朕待非常之才不次而用计羣吏之治应格乃迁是虽甘泉之旧臣不废审官之常法翰林学士朝请大夫知制诰兼太子詹事兼侍读兼修国史管城县开国子食邑五百户赐紫金鱼袋周某早由望实亟践清华不名一长实兼数器以文章则擅长杨书诏之美以顾问则备崔高古今之知典礼直哉惟清作史质而不俚倚切劘于经席赖赞护于储闱学广问多历扬益着职亲地禁礼遇方隆顾惟助朕之居多奚待计功而後赏用迁华秩尚尔因岁月之成亦使庶僚知朕重器名之意可特授依前大夫依前充翰林学士知制诰兼太子詹事兼侍读兼修国史封赐如故刘孝韪行】
淳熙五年戊戌
正月已未乞补外降诏不允三月甲寅被宣充御试举人详定官五月丁酉对于隐岫得旨撰选德殿记闰六月丙午进呈记文九月乙丑中使李裕文传旨令书丙寅所进书殿记壬申车驾幸秘书省赐宴右文殿十月戊申转中奉大夫【制词勅望蓬莱隔弱水严列圣之宝储约史记修春秋奋宿儒之鸿笔肆予临幸宜有恩荣翰林学士朝议大夫知制诰兼太子詹事兼侍读兼修国史管城县开国子食邑五百户赐紫金鱼袋周某学广问多量宏德粹才兼数器徧仪远近之联史有三长深明笔削之旨逮兹清跸之涖备观汗青之劳爰锡赞书序迁崇秩万世不刋之典允赖铺张生平未见之书弥劳紬绎钦承茂渥益告嘉猷可特授中奉大夫依前充翰林学士知制诰兼太子詹事兼侍读兼修国史封赐如故郑丙行】壬子会庆节摄殿中监以盘盏授上公十一月壬戌乞外祠降诏不允不得再有陈请甲申内直申时三刻宣至选德殿别令中使引至新立所作记石之下传旨云记文词采赡蔚今初立石召卿观览宣坐赐酒赐茶赐御书白居易七德舞七德歌一轴丁亥进谢御书古风一首十二月癸巳除礼部尚书兼翰林学士【制词勅朕稽德于乾文惟亨嘉之会以合礼求治于履象惟上下之辨以定民实待人而後行故设官而是掌莫重文昌之位用先清庙之才翰林学士中奉大夫知制诰兼太子詹事兼侍读兼修国史管城县开国子食邑五百户赐紫金鱼袋周某识逹显微学穷因造商瑚夏琏可方其质之温虞韍周章宜比其文之丽与闻封拜之久宜居出纳之尊予欲正国以权衡则汝承予欲纳民于防范则汝助毋鄙殽蒸以为末毋轻緜蕞以为迂秩宗本直清既已归于姜伯为命工润色岂欲舍于国侨可特授依前中奉大夫试礼部尚书兼翰林学士兼太子詹事兼侍读兼修国史封赐如故陈騤行】丙辰端明殿签押伴金国贺正旦人使御筵於都亭驿
淳熙六年己亥
正月辛酉上辛祈谷初献官二月丙午得旨撰文监序四月辛卯进呈文监序日历成书辛丑转中大夫【制词勅朕自膺传绪累年于兹申命着廷直书无隐涉笔兼资於衆俊汗青至溢于千编凡与纂修宜均恩渥中奉大夫试礼部尚书兼翰林学士兼太子詹事兼侍读兼修国史管城县开国子食邑五百户赐紫金鱼袋周某学该百氏才擅三长顷为中秘之游实董承明之职大则策小则简迄用有成藏之山传之人可垂不朽虽已迁於旧次亦备录于前劳赏以视功格当进秩爰锡赞书之宠用增从槖之华可特授中大夫依前试礼部尚书兼翰林学士兼太子詹事兼侍读兼修国史封赐如故李木行】五月已未乞外祠降诏不允丁卯夏至祀皇地祗初献官东宫讲礼记彻章庚辰转大中大夫【制词勅朕妙简宫僚分讲经术喜戴礼一编之意录储闱百执之勤宜被醲恩莫先端尹中大夫试礼部尚书兼翰林学士兼太子詹事兼侍读兼修国史管城县开国子食邑五百户赐紫金鱼袋周某赋性敦敏造道深醇敬以仁义与言既罄论思之益事无小大皆统久兼詹省之官嘉元良学问之寖成实总正表仪之素立属训解之终帙因迁涉以畴庸尔其祗我宠光率汝僚属同勉渐摩之力益思辅导之方可特授大中大夫依前试礼部尚书兼翰林学士兼太子詹事兼侍读兼修国史封如故李木行】九月庚午上自太庙登玉辂入丽正门明堂大礼充执绥官癸未请对乞外祠十月乙酉朔上批依已降诏不允不得再有陈请戊子从驾过太乙宫璿玑观对御五盏乙未进封开国伯加食邑三百户【制词勅朕蒐太室之仪举明禋之典将事之夕尚烟云之蔽亏降福自天俄月星而明穊廼眷侍臣之列助予毖祀之修宜均餕惠之施载锡光华之宠大中大夫试礼部尚书兼翰林学士兼太子詹事兼侍读兼修国史管城县开国子食邑五百户周某道全德粹才周气宏夙夜在公咸仰仪刑之懿谋猷告后备殚启沃之忠予方翼翼而小心汝皆济济而敬事含商吐角以逹和豫焫萧燎膋而升苾芬神游宴娭景贶昭答清明鬯矣庆熙事之备成福履绥之岂朕躬之专飨载稽彛典并涣恩荣进涉执圭申陪食赋昭事上帝朕允怀寅畏之诚精白一心尔尚罄交修之效可特授依前大中大夫试礼部尚书兼翰林学士兼太子詹事兼侍读兼修国史进封管城县开国伯加食邑三百户　如故郑丙行】壬子金国贺会庆节人使朝辞被旨入驿押宴十一月丙辰除吏部尚书兼翰林学士承旨【制词勅天官综叙羣才翰苑对扬密旨冠侍臣之首选极儒生之至荣非望高於一时曷身兼于二任大中大夫试礼部尚书兼翰林学士兼侍读兼太子詹事兼修国史管城县开国伯食邑八百户周某德全至粹道造大原蚤躐殊科事朕初载发言抗论严徐皆义理之文摛藻掞庭常扬得制诰之体总领数职勤劳百为劝读迩英直笔东观春官典礼履声直上于星辰东宫为僚国木自成于羽翼比恳欵以求佚为眷怀而少留宜司铨部之崇仍陟金銮之长岂惟人才品藻若水鉴之清明抑使号令文章还古风而粹正往祗茂渥益励远猷可特授依前大中大夫试吏部尚书兼翰林学士承旨兼侍读兼太子詹事兼修国史封如故郑丙行】丁巳内批周某已除吏部尚书兼翰林学士承旨天官事繁今後非特旨撰述其余并免再入奏免兼承旨降诏不允
淳熙七年庚子
正月已未金国贺正人使朝辞被旨入驿押宴四月己酉请对乞外祠庚戌拜不允诏入第二劄辛亥上批依已降诏不允不得再请五月乙卯讲筵读三朝宝训终篇赐金匣端砚鞍马丁巳赐御筵於秘书省道山堂已未进谢表并诗戊辰除参知政事御药吴回宣押至都堂己巳门司谢安道宣押赴内殿缀新班赐茶戊寅受经筵彻章转通议大夫告【制词勅朕若稽祖训览三朝治要之书进读经帷资一代儒臣之彦久矣閲岁兹焉终篇肆畴陪侍之勤庸是褒陞之宠大中大夫试吏部尚书兼翰林学士承旨兼侍读兼太子詹事兼修国史管城县开国伯食邑八百户周某见闻博洽操履端方尧舜之道陈王前备形献替文武之政布方策尤藉指明矧朕开虎门访问之初而尔司螭陛记注之任始终入奉禆益居多属并叙於贤劳宜莫先於禄秩然朝廷故事姑往服於恩劳可特授通议大夫依前试吏部尚书兼翰林学士承旨兼侍读兼太子詹事兼修国史封如故施师点行】又授参知政事告进封荥阳郡侯加食邑四百户【制词勅尚书喉舌之司命令由之出纳大臣股肱之任纪纲赖以维持宜得时髦俾参国柄通议大夫试吏部尚书兼翰林学士承旨兼侍读兼太子詹事兼修国史管城县开国伯食邑八百户周某性端而道直才周而识宏文追作者之风学通时务之要黄锺谐衆律备涵太极之和砥柱屹中流坐阅百川之注朕自初载擢于近涂谋猷悉罄于忠嘉操履克全于坚正承明三入精白一心黄麻似六经之醇久掌丝纶之命天官据羣才之会独专氷监之明经帏日效于论思宫尹首资于调护总领衆职勤劳数年枚数廷臣无出其右博稽人望素已允孚延登两社之崇协赞万微之化尔其开衆正之路通羣下之情调娱尽纳于泰和豫备迄成于整暇噫名盛而人斯责望益宜砥节以守公本强则朝有精神允赖折冲而压难钦予时训同底丕平可特授依前通议大夫参知政事进封荥阳郡开国侯加食邑四百户食实封一百户郑丙行】六月丙戌迁居政府戊子入谢德寿宫太上皇帝面赐御书千文一轴七月壬戌同提举详定一司勅令甲子中使赐生日生饩米麫羊酒己卯祷雨天庆观圣祖殿八月癸巳以旱灾乞行黜责甲午宣押者再御笔不允己亥雨赐酒果九月丙辰谢雨圣祖殿辛酉季秋祀上帝初献官十月丁未会庆节入驿押伴金国人使宴十二月丙戌四朝史志成宰执赴史院观书主管诸司传旨赐酒赐香药丙午未时隐岫奏事曲宴
淳熙八年辛丑
正月庚午转通奉大夫加食邑五百户【制词勅祖功宗德昭奕世之规模帝典皇坟新一时之述作肆览成编之奏聿严邃阁之储繄我洪儒宜旌旧绩通议大夫参知政事同提举详定一司勅令荥阳郡开国侯食邑一千二百户食实封一百户周某学根於六艺文继於两京以渊乎似道之资抗卓尔不羣之志徧仪槖从嘉谋嘉猷之备闻亟践柄涂立政立事之无阙克?经纶之藴蔚为廊庙之华朕述神庙之丕彛迄献陵之盛际敷求俊乂裒次章程仰观俯察之具陈大纲小纪之咸载凡诏厥後毕志于篇圣继圣明继明既全灏噩之体笔则笔削则削允资润色之功兹第赏于劳能项实多於论辑庸超命秩并衍户畲粹厥宠章光其汗简噫建八书而广十志有嘉传信之公熙庶绩而厘百工尚赖同寅之助往祗明训益懋远图可特授通奉大夫依前参知政事同提举详定一司勅令加食邑五百户食实封二百户木待问行】四月甲戌宣押赴讲筵听读正说终篇御药院吏持赐目赐金带象简己卯赐御筵道山堂五月戊子同宰执以霖雨乞用庆历故事一相两参皆降官以塞灾异降诏不允十月乙丑会庆节入驿押伴金国人使宴十一月庚辰冬至祀上帝初献官
淳熙九年壬寅
五月乙未留身乞罢政即往仙林寺门司杨皓宣押至堂复过寺中晚受不允诏丙申门司甘昺宣押赴後殿再上表退至省中中使茶汤讫复上马过仙林有旨不放出行李不得先出通进司不得接文字晚再受不允诏丁酉门司李肃宣押赴朝复宣押至堂九月庚午除知枢密院事门司李肃宣押赴院治事丁亥受告仍进封荥阳郡公加食邑四百户【制词勅朕由祖宗之旧章分文武之二柄虽庙堂无甲兵之问每思远以忧深而夙夜惟宥密之基宜责专而任重畴咨近弼晋长洪枢通奉大夫参知政事同提举详定一司勅令荥阳郡开国侯食邑一千七百户食实封三百户周某学造精微气全刚大自登名于贤级遂接武于清班问古今则富于崔高掌诏诰则求之元白极礼乐文章之选罄论思献纳之忠独步銮坡久陪经幄言天下事足以任股肱之寄从吾子游足以成羽翼之功爰绎师虞陟参机政讲求时病屡试囊中之方通逹事情不拘纸上之语载嘉丕绩无愧昔人厚重如勃而文有余明断如瑜而才则过是用畀以本兵之柄俾收盖世之勲肆予之垂拱仰成赖尔之谋猷入告噫制挺挞秦楚特兵家一胜之常广厦论唐虞有庙筭万全之策往祗明训同底丕平可特授依前通奉大夫知枢密院事进封荥阳郡开国公食邑四百户食实封一百户如故宇文价行】辛巳明堂大礼充仪仗使十月己酉车驾诣太乙宫璿玑观簪花对御五杯两劝已未会庆节入驿押伴金人使宴十一月甲戌正谢加食邑五百户【制词勅朕祗率旧章荐修大飨合祛天地备殚夤畏之诚并侑祖宗式昭功德之报克赞钜典实赖元枢逮兹践事之初宜锡均厘之庆通奉大夫知枢密院事荥阳郡开国公食邑二千一百户食实封四百户周某才高识远德厚器宏外无浮实之名内有顾言之行久参机政嘉旦夕承弼之勲晋陟本兵基夙夜宥密之命属明禋之载讲陪使列以先期六服羣辟咸视於羽仪千乘万骑兼资于督护侍冕旒而展采践笾豆以荐馨礼三献而肸蠁通乐六变而风马降永孚神贶备着贤劳肆增衍于井封仍陪敦于圭食以昭眷渥以侈邦彛噫国之大事在祀戎已显肃雝之助治之二柄惟文武更资道德之威益单厥心并受其福可特授依前通奉大夫知枢密院事加食邑五百户食实封二百户封如故宇文价行】十月戊午赴喜雪御筵於尚书省
淳熙十年癸卯
二月壬子未时再奏事隐岫赐酒五行三月癸未车驾幸玉津园宣赴江亭赐酒三行七月乙亥祷雨社稷坛是日以旱灾乞罢黜宣押降诏不允者再又辞免生日牲饩丙子御批还政引灾已难狥请续龄锡庆何必预辞辛巳雨宣赐酒果丙戌谢雨社稷坛十月癸丑会庆节入驿押伴金国人使宴十一月庚寅冬至祀昊天上帝初献官
淳熙十一年甲辰
正月己亥入驿押宴六月庚申文德殿宣麻除枢密使御药邓从训宣押赴院治事有旨立班恩数并依宰臣辛酉御药谢安道宣押赴新班壬戌邓从训赐不允批答癸亥门司刘光祖赐不允断章批答己巳殿门受告仍加食邑一千户【制词门下斗极之临四海中经天縡之熙神枢之斡万兵右躐政途之峻眷我爽邦之哲率时基命之严暨阐廸於贤猷盍登昭於使范饬宣丕号告锡治廷通奉大夫知枢密院事荥阳郡开国公食邑二千六百户食实封六百户周某端亮而粹夷笃诚而宏裕问学贯九流之邃文章追三代之醇蚤会休辰寝敷美业洪钟发虡隐然天地之和华玉昭庭允矣邦家之宝雅积经纶之望进毘密勿之谟管摄羣微治先陈乎上策辑柔四外势端在於本朝閲岁方深运筹滋劭朕大明陟典申简茂荣趣陞位次之崇增畀事权之重提纲斯在肃太武於本兵衍渥维新极隆名於宥府移兹多邑益以真租载示殊褒载昭良绩於戏德有常而立武要资政事之修机不密则害成当谨谟猷之告往究规恢之藴讫臻励翼之勲繄若元臣讵烦深诏可特授枢密使依前通奉大夫加食邑一千户食实封四百户封如故主者施行李巘行】十月甲子宣宰执听讲未济卦终篇十一月丙戌朔赐御筵道山堂御药吴回传旨赐鞍马笏带香茶
淳熙十二年乙巳
公年六十
正月辛卯上辛祀昊天上帝初献官二月丁卯未时清华阁再奏事曲宴酒五行戊辰内侍郑大亨批目子赐出格茶龙团胜雪潘衡墨六月庚辰入奏乞依庆历二年故事命宰相兼枢密使辛巳御批续听处分十一月辛丑郊祀大礼充仪仗使十二月庚戌朔大庆殿发太上皇帝寿圣皇后加上尊号册宝权中书令前导赴德寿宫奉册读册行事先是又充书册文官
淳熙十三年丙午
正月癸巳受南郊加食邑一千户【制词门下执特牲而见帝礼莫盛於精禋奉明德以祈天任聿崇於显相朕钦承鸿佑顺考弥文□郊执以备成沛恩休而溥洽粤我本兵之寄膺时进律之褒涣有宠章格於公听通奉大夫枢密使荥阳郡开国公食邑三千六百户食实封一千户周某材宏济物道重觉民以真儒无敌之资运筹乎帷幄以贤人可大之业典职乎枢机风化翼宣而持之以寛洪智略辐辏而本之於醇正得守文之体於有要明防患之端於未形朝廷赖以尊安方内闻而悦穆恊气宣臻於穹壤彛仪秩举於家邦当一阳肇旅於黄锺适三岁亲祠於紫畤明礼备乐集风马以来歆寝威盛容焕云龙而在列使端攸建祀事惟寅俨前导以肃雝迄告成而显鬯宜畴懿绩用锡庆条俾衍拓于户租示亟蒙于祭福於戏懋馨香之治既丕享于神明严宥密之基益究勤于夙夜尚祗美况共济宏图可特授依通奉大夫枢密使荥阳郡开国公加食邑一千户食实封四百户主者施行李巘行】二月德夀庆典转正议大夫加食邑一千户【制词门下皇天眷命以为君懋宁亲之要道圣人太德而得寿申冠古之鸿名朕履绪明昌膺图宏远肆崇昭於丕册庸茂衍於多祺廼眷本兵之贤有嘉秉笔之懿裒疏涣渥敷谂治廷通奉大夫枢密使荥阳郡开国公食邑四千六百户食实封一千四百户周某明允惠和端醇简亮学传道域孟荀羽翼於六经言协忠规益稷股肱於庶事自服赞襄之任久资康济之才纾略术于前筹积功庸于右府使权增重儒效孔昭大臣之虑四方洞几微于未兆司马之掌九法消奸虣於无形和气交孚缛仪备举会慈宸之介祉勒宝牒以扬辉弥文精琬琰之书盛事轶篇图之载庭闱叠庆自天永锡于万年帷幄酬勲与相贵同於一等方颁旷泽载饰丰章以德懋官升峻班朝之秩因田制赋陪荒奠食之封并示殊荣式存茂奬於戏养莫大于天下聿开备顺之符枢始得其环中共广爱钦之化诞惟励翼服此显褒可特授正议大夫依前枢密使荥阳郡开国公加食邑一千户食实封四百户主者施行李巘行】四月癸亥孟夏祀上帝初献官丙子宣召宰执听读陆?奏议终篇五月癸未赴秘书省御筵九月丙寅入奏乞外祠径过仙林寺御药关礼宣押赴院降诏不允丁卯御药张安中宣押赴朝奏事再纳劄子申前张安中复宣押赴院有旨通进司都门临安府本府依时上马不许般移再降诏不许再请十二月戊寅赴喜雪御筵放尚书省
淳熙十四年丁未
二月丁亥文德殿宣麻转光禄大夫右丞相加食邑一千户食实封四百户御药刘兴祖宣押赴都堂治事庚寅门司郑大亨赐不允批答癸巳御药刘兴祖赐不允断来章批答甲午五更御药黄迈宣押赴朝立新班提举国史院提举编修国朝会要提举今令己亥殿门受告【制词门下分政柄於东西久重枢廷之任咨庙谟於左右并崇宰路之瞻乃眷鸿儒实严宥命越在本兵之长进登次相之尊爰告昕朝式敷坦制正议大夫枢密使荥阳郡开国公食邑五千六百户食实封一千八百户周某行醇而守正识茂而宪周经纶包万变之微综彚洞群言之奥修身有道审观君子之枢机正色在朝稔着贤人之德业运帷筹於密勿增国体於安强天下之务惟几沉究英谋之秘儒者之效已试寖更华岁之多兹畴弼直之良务简忠劳之最熙帝之载礼特厚於奋庸代天之工职敢轻於理物匪资硕望孰懋宏猷仪图尔能夹辅予治乾台彪列象益炳於六符庙铉燮和势更隆于九鼎峻陟文渊之秩申开采邑之封稽于崇阶萃此徽渥於戏唐虞建官之制莫先百揆之司周召作辅之勲实出羣贤之表予欲上参於盛际汝其远绍於前修阴阳调则庶类遂其宜刑政清则蒸民乐其业内俾纪纲之大振外臻疆宇之永宁咸思翊赞之方庸体倚毘之意尚恢绩用奚竢训辞可特授光禄大夫右丞相依前荥阳郡开国公加食邑一千户食实封四百户主者施行李巘行】三月甲寅迁居右相府五月戊申夏至祀皇地祗甲寅臣僚论王谦以尝论荐待罪降诏不允六月丁酉祷雨皇地祗辛卯以旱灾乞罢政往浙江亭宣押者四降诏不允者再七月壬子祷雨圆坛充亚献是日具奏乞免生日牲饩又同王丞相黄参政乞减俸御笔并依所乞丁卯雨八月壬申奏谢皇地祗辛卯御笔宰执复旧俸十月癸酉太上皇帝服药祈祷皇地只是月撰高宗諡册文
淳熙十五年戊申
三月癸卯从宪节皇后諡册宝入太庙奉册授宝行事乙巳从高宗諡册宝入德寿宫奉册授宝行事甲寅高宗梓宫进发摄太傅持节前导灵驾及奠諡宝监掩攒宫四月辛未囘逹江下内侍梁彬传宣抚问赐银合茶药甲戌延和奏事己丑明堂御札降奏皇地祗五月丁巳差提举编修玉牒再具奏乞改差刘正权御笔批依九月己亥明堂大礼朝献景灵宫初献官辛丑大享明堂充大礼使辛酉正谢进封济国公加食邑一千户食实封四百户【制词门下明堂布政之宫饬亲承於神祀大臣事君以道咨咸享於天心眷言显相之贤属举宗祈之礼繄首崇於使范爰踵锡於灵厘丕号播修羣工典听光禄大夫右丞相荥阳郡开国公食邑六千六百户食实封二千二百户周某高明而博达端亮而醇深以儒者之宗苞古今而会极负天下之重懋夙夜以奋庸方颛钧轴之司罙峻阶符之望朝伦佥穆政体日新繇心德之交孚措邦家之底乂粤此季秋之飨冠於列辟之趋灵琐掲?肃分於嘉荐总期昭报祗协於精禋辨章咸秩於弥文励翼具敷於頋画肆兹拜况迄用告成方歆至治之馨香宜溥湛恩之汪濊顾惟宅揆可後疏荣稽畴公社之华进启国封之渥衍荒圭食陪实井腴以鬯大猷以蕃徽数於戏恭默而赉予弼敢忘尊帝之诚缉熙而单厥心庸倚佐王之效尚钦斯训益缵乃勲可特授依前光禄大夫右丞相进封济国公加食邑一千户食实封四百户主者施行李巘行】十月甲戌乙亥恭谢景灵宫丙子恭谢太乙宫及本命殿璿玑观十一月乙未公留身乞罢政上宣谕传位太子之意朕方以此委卿不须留劄子
淳熙十六年己酉
正月己亥文德殿宣麻转特进左丞相进封许国公加食邑一千户食实封四百户壬寅御药关礼宣押缀新班是日以制词不自安乞祠径过灵芝寺关礼宣押赴堂复出灵芝寺癸卯御药郑邦宪宣押赴国忌行香出北关泊仁和馆御药张安仁宣押归私第丙午後殿奏事退乞免从驾御药黄迈就殿门传旨上马相继行马从驾回宣押至私第丁未李巘知宁国府黄迈就堂赐批答不允己酉门司李彦正批答已未正谢【制词门下帝咨百揆以亮工盖取衆贤之协王命六官而分职莫如冢宰之尊朕稽述洪猷仪图倦德睠弼谐于政体俾登冠于台司诞有明缗格于公听光禄大夫右丞相济国公食邑七千六百户食实封二千六百户周某道推先觉行廸大儒禀直方之气而济以疏通之才廓高远之识而辅以醇正之学了若蓍龟之兆理灼见于古今确然金石之姿节靡渝于夙夜践更二府酧酢万几自特进于国钧廼备宣于贤韫谋谟乎上足以康庶事表厉乎下足以正羣工阴阳理而物遂其宜社稷安而国蒙其利比繇颛任期以首公望罙峻于中朝位宜崇于上相紫绶金印之宠即廊肆以不移黄耳玉铉之辉与泰符而增焕褒敭斯至倚属匪轻政已治则尤务于调和势以安则当思于振饬肆华资之超进仍名社之序陞衍拓爰租申陪真食并从令典式备优恩於戏仲虺为左相于汤实懋日新之德高平观故事于汉益明时用之宜化惟久可以有成志惟坚可以有立使茂业克安于万世则令名无愧于前人勉廸训言钦承眷意可特授特进进左丞相封许国公加食邑一千户食实封四百户主者施行李巘行】是日内批兼提举玉牒监修日历二月壬戌光宗受禅登宝位三月辛卯文德殿宣麻转少保进封益国公加食邑一千户食实封四百户【制词门下朕祗奉慈谋钦承丕绪任大守重岂夙夜之敢康谟明弼谐繄股肱之攸赖眷予上宰为国宗臣既久翊于熙朝兹首禆于初政宜疏异渥以答殊勲爰辑廷绅诞敭诏綍特进左丞相许国公食邑八千六百户食实封三千户周某忱恂而博逹端亮而粹夷经济之才足以开物而成务渊源之学始于诚意而正心顷自机廷晋登揆路修明百度虽小物而克勤酬酢万微遇大事而能断民瞻益耸国势愈强仰惟寿皇将举内禅厥既传之以道又复遗之以贤乃升冠于冢司俾务成于圣计属兹继体方庆泽之广覃其于褒功讵徽章之可後肆升华于亚保庸增重于元台并开大国之封申衍爰田之食式昭睠遇罙厚倚毘於戏圣贤相逢治毕张宿已彰于成效后臣克艰政乃乂今方竚于嘉猷益究乃心奚俟多训可特授少保依前左丞相进封益国公加食邑一千户食实封四百户仍令所司择日备礼册命主者施行倪思行】公五具辞免皆降诏不允辛丑乞序位在嘉王之下御批不允四月丙寅皇帝亲飨太庙充礼仪使五月乙未乞解机政降诏不允宣如仪丙申入第二第三第四奏是日谏议大夫上殿丁酉除观文殿大学士判潭州【制词门下三孤洪化允资弼亮之谟十国为连更赖蕃宣之略任虽殊于内外宠不异于始终爰即昕廷诞扬丕号少保左丞相益国公食邑九千六百户食实封三千四百户周某量宏而识远德钜而才全文高黼黻之华学富经纶之妙忠勤体国孜孜而无不为通敏济时绰绰乎有余裕系天下之重望结慈扆之深知预大政而执洪枢迭司二柄繇次相而登上宰光辅两朝舜传有诏于诒谋益赞克禆于继治肆陞亚保增峻元台肱股良而庶事康方观成效纪纲张而衆目举甫立宏规俄遽露于需章愿亟还于相印谕旨丁宁而莫夺陈情坚确而弗移既雅志之重违在茂恩而宜厚是用付以长沙之巨屏俾作牧于上游宠以书殿之大名仍通班于左棘罔替眷怀之渥式昭体貌之优进退有光观瞻咸耸於戏作舟檝汝用惜不为于朕留毋金玉尔音尚乐殚于我告勉祗明训益懋外庸可特授观文殿大学士依前少保判潭州军州事兼管内劝农营田使充荆湖南路安抚使马步军都总管益国公食邑食实封如故施行倪思行】寿皇御笔赐金器香茶戊戌再上辞免仍乞以元官奉祠殿中侍御史乞因辞勉从所请是日除醴泉观使戊申次宜兴七月乙亥泝江九月戊辰至吉
绍熙元年庚戌
三月二日孙颢生十月戊申除判隆兴府【制词勅潜藩督府夙推地望之雄旧弼名臣不替睠怀之厚属兹谋帅亶谓得贤爰锡褒缗式昭茂渥少保充醴泉观使益国公食邑九千六百户食实封三千四百户周某身端而行备学富而才华才无施而不宜言所?而可绩光辅两朝之治具着忠忱独高三事之班允膺休宠自祠庭之均逸亦岁龠之已更眷言江湖之都上应翼轸之次与我共理实藉于循良视邦选侯莫如于名德是用起之闲适任以蕃宣孤棘所临俾方维之增重乡枌是统在昼绣以尤荣既素稔于民情宜易施于善政噫召伯之教明于南国有遗爱之不忘韦丹之功被于八州尚良规之可考勉祗明命无愧昔人可依前少保特授判隆兴军府事兼管内劝农营田使充江南西路安抚使马步军都总管封食实封如故倪思行】公入奏再辞免降诏宜允
绍熙二年辛亥
八月壬午除观文殿学士判潭州【制词勅书殿通班无若延恩之俊价藩作屏尤推连帅之崇眷言寅亮之贤久遂燕闲之适肆申前命用起旧人少保充醴泉观使益国公食邑九千六百户食实封三千四百户周某经纶全才羽翼宿望光辅重华之治进位冢司亲逢一道之传弼予初政乃剡章而有请祈上印以归休宠以学士之隆名畀以长沙之巨镇旋易祥源之使领洊阅岁华近剖豫章之守符屡勤谕旨莫移素守姑遂雅怀朕惟均劳逸者虽人主之恩分忧顾者实大臣之谊是用再颁初诏俾殿上游噫周公分东陕之权益使侯方之重召伯明南国之教坐观民俗之醇尚体眷怀亟祗褒渥可依前少保特授观文殿学士判潭州军州事兼管内劝农营田使充荆湖南路安抚使马步军都总管封食实封如故倪思行】三辞免降诏不允十一月己巳至潭郊恩加食邑一千户食实封四百户【制词门下周祀昊天颂播肇禋之美汉祠雍畤史严初见之书朕践祚以来卜郊云始考丕彛而循旧焕缛典以惟新眷言寅亮之贤实任藩宣之寄宜攽褒绋用锡神厘少保观文殿学士判潭州军州事兼管内劝农营田使充荆湖南路安抚使马步军都总管益国公食邑九千六百户食实封三千四百户周某端肃而惠和忱恂而宏逹贰公洪化首毘初政之成十国为连载倚上游之重甫开藩而作牧阻相祀之趋班输贡篚以在庭入包茅而供祭迨兹竣事可後疏恩爰增采邑之封冞耸干方之望於戏姬公之分东陕莫陪入祼之仪贾傅之在长沙孰对受厘之问肆因均福尤切注怀尚体眷私益殚忠荩可依前少保观文殿学士判潭州军州事兼管内劝农营田使充荆湖南路安抚使马步军都总管益国公加食邑一千户食实封四百户主者施行倪思行】
绍熙三年壬子
六月甲子受复观文殿大学士告【制词门下朕序进臣工率循彛宪惟延恩之峻职在书殿以最高惟学士之大名非旧弼而莫畀眷予亚保作牧上游爰播明缗洊颁前命少保观文殿学士判潭州军州事兼管内劝农营田使充荆湖南路安抚使马步军都总管益国公食邑一万六百户食实封三千八百户周某道隆致主德盛格天颛魁柄于两朝用密藏于辅赞典方维于十国绩蔼着于藩宣声实愈孚眷怀冞厚朕若稽皇佑加奬昌朝始剏紫宸之穹班用极鸿儒之殊宠矧如宿望有迈昔贤故于上印之时尝焕出纶之渥兹申初诏殆踰华衮之荣式茂新恩尽复青氊之旧以示至公之道以昭驭贵之权丕耸民瞻增雄帅阃於戏贤者素轻乎富贵夫岂计得失之间朝廷莫重于名器盖将寓黜陟之典注祗猷训益懋勲庸可依前少保特复观文殿大学士判潭州军州事兼管内劝农营田使充荆湖南路安抚使马步军都总管益国公食邑食实封如故主者施行倪思行】公再入奏辞免降诏不允不得再有陈请七月庚申坐举监文思院常良孙降荥阳郡公【制词门下国家设荐举之科所以广求才之路严保任之法所以惩失实之愆欲昭示于至公爰必行于近列眷时旧弼允谒宗臣偶累知人之明可逃绌爵之罚肆敷训告用协彛章少保观文殿大学士判潭州军州事兼管内劝农营田使充荆湖南路安抚使马步军都总管益国公食邑一万六百户食实封三千八百户周某德茂恢洪道存忠恕班莫高于九棘寄方重于十连以人事君夙着秉钧之日举贤报国晚坚推毂之诚属一时管库之卑乃再世台臣之後徒知名阀之是取弗悟伪言之见欺既贪墨之有闻寻察觉而奚及虽非深咎难废薄惩稍镌公社之封仍厚邑租之入庶申儆戒靡替眷怀於戏过可知仁已初心之曲谅复斯无悔尚後效之勉图其体隆寛以绥吉履可依前少保观文殿大学士判潭州军州事兼管内劝农营田使充荆湖南路安抚使马步军都总管降荥阳郡开国公食邑食实封如故主者施行倪思行】
绍熙四年癸丑
八月丙辰受复益国公告【制词门下行法由近而始厥既示天下以公知人自昔所难要当谅君子之过矧已臻于满岁宜俾复于旧封诞布明缗式孚群听少保观文殿大学士判潭州军州事兼管内劝农营田使充荆湖南路安抚使马步军都总管降荥阳郡开国公食邑一万六百户食实封三千八百户周某德全而才钜识远而量宏勲在两朝望尤高于左棘政成九牧咏咸美于甘棠项景慕于前?肆矜録其後裔遂乖保任有昧贤愚缪举必惩罚虽加于绌爵閲时云久恩可後于涤瑕爰按邦彛叙还公社以谨驭臣之典以彰补过之休於戏胙土分茅兹全归于赐履推贤报国其勿替于初心茂对宠光益殚忠荩可依前少保观文殿大学士判潭州军州事兼管内劝农营田使充荆湖南路安抚使马步军都总管持叙复益国公食邑食实封如故主者施行倪思行】十二月己酉改判隆兴府癸丑辞庙甲寅交印乙卯出城
绍熙五年甲寅
正月庚午至吉戊寅判隆兴府告至【制词勅诏起东山已报长沙之政符分南服尚提新府之封乃睠元台载扬明训少保观文殿大学士判潭州军州事兼管内劝农营田使充荆湖南路安抚使马步军都总管益国公食邑一万六百户食实封三千八百户周某闳深而肃括坚正而裕和极论思献纳之工尽辅赞弥缝之用始终一节光显三朝进退百官聚英才而在列总领衆职任大事以攸宜方安蘃馆之闲往镇藩方之远眷怀不替委寄则均政化流传有显上公之分陕威名孚洽共期大老之归周惟此南昌尤为要地爰命三孤之重式遄十乘之行矧尔寓居之乡实今赐履之下既喜衮衣之寖近抑知昼綉之有光先声所临羣听自耸噫令行庭户当还带牛佩犊之风福及京师更致自叶流根之效来绥四国式宪万邦可依前少保观文殿大学士特授判隆兴军府兼管内劝农营田使充荆湖南路安抚使马步军都总管封食实封如故楼钥行】丁亥拜辞免不允诏入第二奏二月丁巳受醴泉观使勅五月甲子今上即位凖诏言事八月甲寅宣麻转少傅加食邑一千户食实封四百户【制词门下朕只膺骏命寅绍丕图旧弼偃藩甫遂内祠之佚霈恩进律是升亚傅之崇乃辑羣工用敷涣号少保观文殿大学士充醴泉观使益国公食邑一万六百户食实封三千八百户周某道隆而德备实茂而声闳自有书契以来悉能该综首以词章之选入践原缺
高文大册震耀四方逮参柄于事枢寻进专于国柄谋谟经远任社稷以不疑精神折冲】
【抚华夷而咸肃久辞相印起殿帅垣退为緑野之游自适东山之志眷冲人之嗣服方歌永助之诗想元老以兴怀尝下乞言之诏兹颁异数就陟孤卿夏篆通旜班寖高于左棘衮衣赤舄礼增焕于三槐仍衍故封并增真实於戏叹股肱之美庸加贰公洪化之名进药石之规式究致君泽民之藴尚孚明命毋有遐心可特授少傅依前观文殿大学士充醴泉观使益国公加食邑一千户食实封四百户入令所司择日备礼册命主者施行楼钥行】公入奏及上表辞免皆降诏不允十月甲子上遣合门簿书武功大夫赵嗣祖承受成忠郎王松赐少傅告再上表辞免降诏不允四入奏乞回受有旨依所乞九月明堂加食邑一千户食实封四百户【制词门下朕嗣守邦国肈修宗祀父天母地祭既重于合祛尊祖敬宗礼尤严于并侑予一人越绋以行事尔多士奉璋而侍祠爰眷旧以兴思讵庆条之可後诞敭涣号敷告昕庭少傅观文殿大学士充醴泉观使益国公食邑一万一千六百户食实封四千二百户周某简重而闳深直方而肤敏典诰上规于姚姒词章远轧于汉周弼亮两朝未究经纶之藴镇安四海有怀康济之功偃藩南国之雄均逸东山之胜比以霈恩之渥升之亚傅之崇注想不忘乞言方切属伸大报爰启合宫载谋载惟圣父尝颁于先甲我将我享季秋乃卜于仲辛熙事既成蕃厘来介申衍多田之赋仍加真实之封於戏明堂王者之堂方荷神休之荅三老天下之老宜先祭泽之施尚廸远猷永绥殊宠可依前少傅观文殿大学士充醴泉观使益国公加食邑一千户食实封四百户主者施行楼钥行】十一月辛亥公迁新第盖贡院旧基公尝预荐于此乃名堂曰充赋东偏辟园数亩地势坦夷名之曰平自号平园老叟
庆元元年乙卯
公年七十
正月丁亥朔三上表乞引年致仕七月庚寅宣麻转少傅致仕加食邑一千户食实封四百户【制词门下援礼经而告老大臣所以循止足之规稽邦典以疏恩人主所以茂褒崇之渥朕眷怀耆旧渴想高风扬于大庭竦乃羣听少保观文殿大学士充醴泉观使益国公食邑一万一千六百户食实封四千二百户周某才宏而识远行峻而气和其学以致知为先其文以明道为本有一德如伊尹任重保衡亮四世如毕公望隆寿俊身虽系于轩冕心常乐乎丘樊顷辞洪井之麾复领祥源之使年龄甫及筋力未衰而乃叠贡封章恳还官政朕惟赐几而不得谢盖具着于前彛垂车以保其荣殆难从于雅志勉谕优贤之旨莫回勇退之祈念重违於悃诚宜优加于体貌是用陞班孤傅载申成命之休增赋爰田仍衍真租之食以示宠光之备以昭名节之全孰不叹息于贤哉足以兴起乎闻者於戏进夫棘位益资洪化之谟迎以蒲轮尚有乞言之礼惟深于道者无殆辱之累惟忠于国者何仕止之殊往绥寿祉之多勿替谋猷之告可特授少傅依前观文殿大学士益国公致仕加食邑一千户食实封四百户令所司择日备礼册命主者施行倪思行】
庆元二年丙辰
庆元三年丁巳
三月戊子纶倅临川公作十以箴送行十一月郊恩加食邑一千户食实封四百户【制词门下清庙茅屋王入祼以展容甘泉竹宫臣临坛而拜贶维皇家之懿观侈旧弼之陪班骏奔而执豆笾唯饬司存之典鸿飞而归衮绣庶咨尊老之询虽隔仪刑特优庆泽少傅观文殿大学士致仕益国公食邑一万二千六百户食实封四千六百户周某中和而简亮精密而闳深究百氏之异同亦归于道漱六艺之芳润以昌其文积粹望于四朝纪茂庸于两祊既明且哲早遂洁身俾寿而臧久安介福属藏初郊之毖聿严并侑之恭冬授策于泰元迄展奉瑄之礼夜受厘于宣室迥凝前席之思饬增行于丰腴亶褒荣于冲逸不遐有佐遹观厥成呜呼熙汉畤雍神休曾阻侍祠之列保鲁邦锡公嘏尚怀夹辅之规祗绎隆恩永绥令祉可依前少傅观文殿大学士致仕益国公加食邑一千户食实封四百户主者施行传伯寿行】
庆元四年戊午
庆元五年已未
庆元六年庚申
九月明堂加食邑一千户食实封四百户【制词门下朕因时而兴礼练日以交神蓐收御辰适万宝西成之际房宿占象饬九筵南鄊之仪孝奉天地之临灵承祖宗之侑竣事方颁为祭餕疏恩岂後于耆英锡以明缗告于列位少傅观文殿大学士致仕益国公食邑一万三千六百户食实封五千户周某器资伟亮业履清醇闳中肆外之文本于殚洽经体赞元之用懋乃弼谐夙跻位棘之班久遂垂车之佚乡党钦其德行神明相其寿祺属稽三岁之经载肃四阿之宇礼崇越绋祀不敢以废尊胙有均厘惠靡忘于及下因念先朝之宿望屡陪大典之休成以温垕之词代宣于祭泽以烈文之辅助格于临心今虽适于里居顾可稽于邦赉申陪多井之赋并衍其畲之封以广佑休以昭敬异於戏罔不惜祀是为商家之隆未有遗年亦繇虞氏而始朕欲兼全于斯义时庸加奬於旧臣祗服徽章益绥纯嘏可依前少傅观文殿大学士致仕益国公加食邑一千户食实封四百户主者施行陈宗召行】
嘉泰元年辛酉
二月监察御史觉察吕祖泰上书及公姓名特降少保【制词勅大臣从故里之安务曲全于优礼王者审治朝之听曾可废于公言肆予纂绍于丕图稽古率循于兹道有衆弗协固难独私少傅观文殿大学士益国公致仕食邑一万四千六百户食实封五千四百户周某身受国恩名推时望文章议论早膺烈祖之选抡典礼时几尤重慈皇之注倚岁月推移于三纪风云感会于千龄翕九德以敷施宁分同异襄二人而有合罔间初终庶全天下之为公不愧先民之时若乃拂协和之义浸罹奋昵之偏驯致狂生扇成伪习视群才之进退分私党之盛衰沿类相从殆水流而火就畅萌以冺几阴长而阳消慨流弊之及今谓造端之自汝尤指元台之重欲遄退傅之归自为明哲之保身则异于是有匪春秋之责备不在兹乎骇舆论之沸腾溢台评之枚数独念辞荣之久固应用罚之寛姑抑穹班庸儆有位缺弃人间事而学轻举知久忘宠辱之惊引里俗?而志穷愁谅一洗爱憎之累尚休晚末无负隆寛可特降授少保依前观文殿大学士益国公致仕食邑食实封如故邵文炳行】
嘉泰二年壬戌
四月庚子纶赴贑倅公有诗送行十二月内批复元官
嘉泰三年癸亥
正月丙子复受少傅告【制词门下混同天下而一之中亶示大公之道体貌大臣而厉其节载疏驭贵之恩眷言緑野之英偶丽丹书之籍复孤卿而眎旧涣宠数以维新播告大廷诞敷明命降授少保观文殿大学士益国公致仕食邑一万四千六百户食实封五千四百户周某闳深而简重温裕而刚方博物洽闻贯百家九流之奥高文大册追三代两汉之醇思陵爱其有制诰之才孝庙识其真宰辅之器赞虞舜垂裳之制久鬯于明谟洎神禹若帝之初力禆于新政庶官无旷百职惟熙恳辞机务之繁旋俾保厘之重衣锦动故郷之喜建旜陞亚傅之崇进退可观始终罔间时事靡闻于挂口家居惟乐于着书骇匹夫狂悖之上闻乃片言诖误之并及既有疑于三至始薄禠于一阶朕方建皇极而融会于党偏尊重闱而濡浃于庆施申念先朝之遗老仅同下国之灵光宁屈彛章以全晚节属外亲之诣阙在更生初岂与知贬宫保以居闲矧彦博之尝得谢爰侈便蕃之渥尽还寅亮之聨仍方社之旧封示安居之伟观於戏福威惟辟朕庶几偕缺命复之公明哲保身尔固无三仕三已之累益绥寿履祗服恩私可特复少傅依前观文殿大学士益国公致仕食邑一万四千六百户食实封五千四百户主者施行顔棫行】五月壬子纶被审察之命十月除大理司直壬子益国夫人王氏薨十一月郊祀加食邑一千户食实封四百户【制词门下朕三酌弥文恭承明祀王入太室首严祼鬯之仪帝临中坛载举燎熏之礼荷灵斿之来霈宜国胙之均颁乃睠旧人亶谓耆德爰孚涣号临告明廷少傅观文殿大学士致仕益国公食邑一万四千六百户食实封五千四百户周某器量宏深才猷通敏有觉德行夙并驾于渊骞发为文章盖上规于姚姒早被圣神之睠浸膺廊庙之求翊赞两朝密勿敷陈之际始终一节雍容进退之间蹇蹇王臣皤皤国老遂闲馆珍台之适乘安车驷马之荣千里封公启梁州之沃壤三孤命秩兼文殿之隆名窃观日至之圭?奉云阳之玉神光交烛是宜降福之多祭泽旁流可後加田之宠兹为异数允属宗工於戏奉郊庙之精禋虽莫陪于显相绪斾常之成绩亦何爱于褒嘉其服茂恩益坚晚节可依前少傅观文殿大学士致仕益国公加食邑一千户食实封四百户主者施行莫子纯行】
嘉泰四年甲子
三月甲申葬益国夫人于庐陵县儒林鄊斗冈之原公为志铭十月旦公薨于正寝享年七十有九遗奏闻上辍朝两日赠太师赙银绢一千疋两【制词勅朕遵先王之法言念今日祖风之未远感故国之乔木叹当时朝士之无多睠言调鼎之英久遂挂冠之适忽遗言之来谂讵愍册之可稽故少傅观文殿大学士致仕益国公食邑一万五千六百户食实封五千八百户周某智周万殊学镜千古以文华国岂惟庄骚太史之工以道事君屡展稷契臯陶之画初振词臣之誉旋畴真宰之庸既练习于国章尤精通于世务亮衆采于台极烈祖恃为股肱捧大明于天衢圣父资其羽翼顷以棘班之峻往分帅阃之权虽饯于郿者有以册申伯之勲然浴乎沂者无以夺曾点之志遂致大夫之事聿观晚节之香爵列三孤寄傲每存于林壑年几八袠研精弗倦于简编云胡一监之亡莫起两楹之梦锡之密印禭以衮衣於戏我咸成文王之功靡忘绳武尔尚式周公之训宜俾为师贲于竁封服我光命可特赠太师余如故李大异行】十二月丙申合葬于斗冈之原
开禧三年丁卯
二月辛酉赐諡文忠【諡议见附録】
嘉定元年戊辰
十一月内侍张延庆传旨宣赐御书忠文耆德之碑六字并诏词臣撰书碑铭【文载附録】
宋史列传
周必大字子充一字洪道其先管城人祖诜倅庐陵因家焉父利建太学博士必大第进士授徽州户曹中博学宏词科教授建康府除太学録召试馆职高宗读其策曰掌制手也授秘书省正字馆职复召试自此始兼国史院编修官除监察御史孝宗践阼除起居郎又兼权中书舍人应诏上十事皆切时弊权给事中缴驳不辟权幸上曰意卿止能文不谓刚正如此曾觌龙大渊得幸迁知合门事必大与金安节不书黄旬日申前命必大格不行遂请祠去久之差知南劒州改提点福建刑狱除秘书少监兼直学士院兼领史职郑闻草必大制上改窜其末引汉宣帝事必大因奏曰陛下取汉宣帝之言亲制赞书明示好恶臣观西汉所谓社稷臣乃鄙朴之周勃少文之汲黯不学之霍光至於公孙弘蔡义韦贤号曰儒者而持禄保位故宣帝谓俗儒不逹时宜使宣帝知真儒何至杂伯哉愿平心察之不可有轻儒名上喜其精洽兼权兵部侍郎寻权礼部侍郎兼直学士院同修国史实録院同修撰一日与王之奇陈良翰同召对上出手诏举唐太宗魏徵问对以在位久功未有成命必大等极陈当否退而条上谓陛下练兵以图恢复而将数易是用将之道未至择人以守郡国而守数易是责实之方未尽诸州长吏倏来倏去吏奸何由可察民瘼何由可苏上善其言为革二弊又兼侍讲兼中书舍人未几辞直学士院从之张说再除签书枢密院给事中莫济封还録黄必大奏贵戚预政公私两失臣不敢具草上批济必大予宫观说露章荐二人於是济除温州必大除建宁府必大至丰城称疾而归三以祠请累迁吏部侍郎除翰林学士久雨奏请减後宫给使寛浙郡积逋命省部议优恤内直宣引论金星近前星武士击球太子亦与臣甚危之上俾语太子必大曰太子人子也陛下命以驱驰臣安敢劝以违命陛下勿命之可也除礼部尚书兼翰林学士进吏部兼承旨诏礼官议明堂典礼必大定圜丘合宫互举之议在翰苑几六年制命温雅周尽事情为一时词臣之冠或言其再入也实曾觌所荐而必大不知除参知政事有介椒房之援求为郎者上俾谕给舍缴驳必大曰台谏给舍与三省相维持岂可谕意不从失体从则坏法命下之日臣等自当执奏上喜曰肯如此任怨耶必大曰当予而不予则有怨不当予而不予何怨之有上曰此任责非任怨也除知枢密院遂拜枢密使上诸军升差籍时点召一二察能否主帅悚激无敢容私剏诸军点试法其在外解发而亲阅之池州李忠孝自言正将二人不能开弓乞罢军上曰此枢使措置之效也淳熙十四年拜右丞相首奏今内外晏然殆将二纪此正可惧之时当思经远之计不可纷更欲速封事多言大臣同异必大曰各尽所见岂可尚同陛下复祖宗旧制命三省覆奏而後行正欲上下相维非止奉行文书也十五年明堂加恩封济国公十一月留身乞去上奬劳再三忽宣谕比年病倦欲传位太子须卿且留必大言圣体康宁止因孝思稍过何遽至倦勤上曰礼莫大於事宗庙而孟飨多以病分诣孝莫重於执丧而不得自至德寿宫欲不退休得乎朕方以此委卿必大泣而退明年正月拜左丞相许国公留正拜右丞相二月二日行内禅礼语在本纪中光宗立问当世急务奏用人求言二事三月拜少保益国公何澹为司业久不迁留正奏迁之澹憾必大而德正至是为谏长遂首劾必大诏以观文殿大学士判潭州坐所举官以贿败降荥阳郡公复益国公改判隆兴府除醴泉观使宁宗即位求直言奏四事曰圣孝曰敬天曰崇俭曰久任庆元元年三上表引年遂以少傅致仕御史施康年劾必大唱伪徒植党与诏降少保自庆元以後侂胄之党立伪学之名以禁锢君子而必大与赵汝愚留正指为罪首後复少傅年七十九卒赠太师諡文忠帝篆其墓碑曰忠文耆德之碑自号平园老叟着书八十一种有平园集二百卷尝建三忠堂於乡谓欧阳文忠修杨忠襄邦乂胡忠简铨皆庐陵人必大平生所敬慕为文记之盖絶笔也
文忠集卷首

[book_title]卷一【省斋文藁一】
<集部,别集类,南宋建炎至德佑,文忠集>
钦定四库全书
文忠集卷一【省斋文藁一】
宋　周必大　撰
古律诗五十四首【起绍兴辛酉止绍兴己卯章贡　庐陵　平江　金陵】送陆先生圣修【府】赴春闱【绍兴辛酉冬】
送君南浦惨离情握手依依数去程日薄云浓风转劲江寒水落浪还生此时执别仙舟稳後夜相思山月明好把嘉谋献丹扆中兴天子急昇平
贑江【甲子】
迹落蛮夷地艰危分饱经盘涡随櫂舞惊浪溅船零石乱舟才过峯回眼谩青晚来荒浦宿愁绪转冥冥
留题文氏双秀亭三首【庚午】
身在江湖欲看山山行还忆弄潺湲谁知里许双奇絶碧玉青螺一望问
汀兰烟树两佳哉六曲屛帏坐上开南浦彩云飞画栋西山爽气在朝来
澄碧修眉固自奇只愁门外苦喧卑要知心迹双清处须待人稀月上时【亭近市】
彭永州夫人挽词【庚午】
梦虺端由庆阀锺采苹来助大夫共化行闺壼衣无绿行应箴图管有彤石窌方新汤沐邑黄堈俄掩斧堂封不须更续更生传自有丰碑记肃雍【彭自为埋铭】
道中忆胡季怀【壬申】
珍重临分白玉巵醉中那暇说相思天寒道远酒醒处始是忆君肠断时
舟行忆永和兄弟【癸酉】
一挂吴帆不计程几回系?几回行天寒有日云犹冻江濶无风浪亦生数点家山常在眼一声寒鴈正関情长年忽得南来鲤恐有音书急遣烹
抵苏台寄季怀【癸酉】
江浙相望寄此身临风回首叹离羣吴云目断君思我楚树天遥我忆君别後酒尊应独酌旧时棋局对谁分狂言欲吐还须茹俗子纷纷可得闻
次韵王仲谟仲宁唱酬二首【甲戌】
公子翩翩正妙年修能姱节本天然弟兄况自逢三益事业悬知定十全厚意绸缪华暎鄂新诗绮丽月流天乘黄騄耳方争骏应笑驽骀强自鞭
别日无多似隔年每逢佳句辄欣然词倾江汉无留碍语转珠玑更浑全目共荆谿千里月人居吴郡五湖天兴来傥有山隂作即上扁舟往执鞭
和仲宁中秋赴饮庄宅【甲戌】
方讶顽阴蔽月堂坐看凉吹动枯肠疾驱云阵千重翳尽放氷轮万丈光莫问蚌珠圆合浦且听羯鼔打西凉踈狂似我何须挠挠取吹笙玉节郎【来诗有妙曲挠周郎之句】
罗主簿妻朱氏挽词二首【甲戌】
早岁从孙宝中年训孟轲节高资内助机断激儒歌枳棘鸾先逝云霄鹗正摩即看膺命服何遽掩卷阿素羃帷堂日青乌甫竁时薤凝朝露冷树动晚风悲七十年无憾平生壼有仪孝哉难与谷犹恸蓼莪诗
送赵富文彦博倅洪州三首【丙子】
期集分携五载前冲泥各上浙江船如今再赠城南柳依旧黄梅夜雨天【辛未四月晦团司结局今复以是日送君行】
花发河阳政早成策勲恩擢佐藩臣鷄翘豹尾他年从且作银章第一人【同年四百人朱绂自公始】
南浦飞云绕栋桴西山爽气入鱼须公庭吏散文书静许我他时解榻无
次韵丁维臯粮料【帱】牡丹未开【戊寅三月】
拙速那能闘巧迟从教緑暗与红稀天香未染蜂犹懒日幄先笼蝶已飞【罗邺牡丹诗云落尽春红始见花幄笼轻日护香霞又李正封诗云国色朝酣酒天香夜染衣】羯鼔只应催上苑鹤林谁复倩红衣请君多酿淮南米纵赏先拚倒载归
适蒙折简见约烹茶再次前韵【戊寅】
清明过後日初迟春服成时瑟渐希浪蘂惣随流水远名花独待羽觞飞催开已奏清平调【李太白清平调三章正为牡丹】唱彻犹须金缕衣活火新泉太清絶何如沉醉咏而归
次韵白莲【戊寅】
污沟浊水叶田田又见新栽京府莲【见乐天诗】玉井谩传青壁外雪肤如在射山前泛红入幕王家俗种白开池陆子贤不用若耶溪畔女兰桡夜采月姢姢
次韵红白莲间生【戊寅五月】
闲花不遣倚门墙独挹芙蕖冉冉香艳质施朱窥宋玉冰姿傅粉试何郎青茎翠盖元相映缟袂霞裾各自芳闻道金銮行豹直炬莲先已兆嘉祥
次韵秋日禅房【戊寅】
官闲未觉往来妨踈懒从公意自长松栢有心寒始见芝兰入室久弥香送秋容我无何饮畦夏怜渠有底忙霜倒池莲雨荒菊禅房真似赞公房
次韵沈世德【作式】抚干川咏轩【戊寅六月十三日】
江山倏清丽云月助色泽向来面面景今日谁洗涤主人倚晴槛回首笑谓客府公实知已余事懒经画帡幪廓大厦轩牕开泽国架檐逼象纬植础压卤斥仰看天宇大俯觉地轴窄端如倩巨灵妙手重开辟此兴固非浅无入不自适华阙望中敞棠阴坐上得波光动藻井帆影落几席所欣鱼依蒲未许蝎见壁阴晴及朝暮气象知几易飈回有余韵乌度无留迹市声沉浩浩渔唱闻昔昔油幕多风流翛然晋八伯淋漓传翰墨鏦击间金石连璧喜同志倚玉许凉德颇慙陂量容未忍俗驾勒恶诗信非备勿作春秋责
又次韵二首【戊寅】
川流元滚滚客至喜津津卜筑新形势逢迎旧主人酒杯容我醉诗句味君醇大隐聊城市岩耕笑子真宫槐分影直官柳着行踈画栋飞翬远晴霞散绮余池邀山简马水胜武昌鱼只恐封泥召骖鸾上帝居
又次韵醵饮【戊寅】
层轩发天藏初日照粉雘【韩退之高门涂粉雘】雄观跨鹏背烦促陋蚕箔飞绥会兰亭传觞写桑落饮兴江海窄逸气云天薄虽无汉侯鲭粗胜周礼醵清欢谢丝竹贺厦惊燕雀围棋角胜负献俳纷戏谑凉风徧广坐长夏失重熇【柳文赫炎重熇】高会方继日初筵今告朔要令四难并讵止一饷乐明朝停絶唱百年无此作荐闻须狗监赓絶愧鼠璞今王驰蒲轮之子尚莲幕行参瑚琏用归助栋梁托【谓沈相】读书照青藜视草咏红药回顾广文寒莫忘鷄黍约次韵赵公直赏心亭醵会古风【戊寅六月二十三日】
晋人夸新亭假日辄高会中间伯仁辈未免楚囚对江山犹古昔人物已暧昧东郊今保厘翠华记行在佳丽压淮楚追游盛冠盖兹楼贯城雉于迈无小大令威虽不归【谓丁剏亭】灵光故无碍烟云互明?川郭相映带当年乌衣游此日思一槩从容值休沐登临多慷慨幽怀忽轩豁细故絶芥蔕已寻诗社盟更许食期戒佳宾满座上好语来天外舟移白鹭【洲名】远目送飞鸟快方种渊明秫粗免监河贷一醉傥可期与君时倒载
送郑漕【根】移帅扬州二首【戊寅八月二十五日】
碧幢红斾拥西风几点淮山落眼中卧辙正看留使者褰帷早已识元戎儿童骑马迎并牧父老封棠记召公人望汲卿居禁闼淮扬只恐又悤悤
闻道维扬地望雄风流人物似江东六龙前日临淮海五马由来说醉翁璧月几桥留夜色珠帘十里待春风遥知九日平山会笑挿茱萸满鬂红
送葛谦问【郯】运干【戊寅九月十一日】
少年扶犁事西畴老陪英游帝王州才高韵胜各有得志合情亲君更优离筵忽席洛定鼎伐期云毕齐葵丘君行共叹空冀北我衰谩作周南留欲持菊觞止君饮单车已戒难停輈欲挽长条赠君别金城柳落空悲秋悲秋惜别置勿道资望久合登瀛洲仙凡一隔在何许指点蓬莱云气浮
送毛平仲【幵　戊寅十一月十四日】
平仲学士隐居鄊闾而隽声震于四方朅来陪京衣冠倾慕焉仆之大父与先尚书同为庚辰进士平仲于仆又有十年之长方将兄事而强附之则闻归艎在岸矣敬赠恶诗既叙先契且约後会云
父祖同登六十春相逢草草大江濆羡君不使囊锥见笑我空将芰制焚闻道都人时载酒未容俗客细论文他年小筑柯山畔泉石风光賸欲分
次韵邢怀正【孝庸】通判游蒋山【戊寅十二月十八日】
仙人薄蓬莱乘槎度河浒旧观桑田变今访锺山古驾言出东门恍若之帝所朝曦霁青霜枫叶落红雨亭亭望浮图隐隐挿天宇坡垂北溟鳌石卧南山虎遥闻饭後钟絶胜紞如鼔恭惟布金地草木谁敢侮孤芳破冰雪喜见梅萼吐同游皆大雅缁素竞先睹巾车似元亮漱石杂孙楚相将挹灵泉何用照牛渚西方化人国未觉道修阻法筵盛龙象一一会心侣茗盌散午梦蒲团便【平声】软语悬知雨花社重辨风幡舞相投甚针芥味道真酪乳从来草堂灵俗驾回吾祖况如云仍辈么麽那复数後车倘许随未羡黄金坞
次韵周德友【祁】运干【戊寅十二月十七日】
曾见麻姑过蔡经却陪王导宴新亭博文正自鄙木强操论未应谈竹形入幕久依池水绿读书行照杖藜青箧中知有还丹在不用临溪怜鬓星【少荅鹤发之句又德友昨日以苏养直诗帖百余纸相示世传养直遇仙故用麻姑并还丹事】
送蔡德辉【珵】教授三首【己卯四月十四日】
天马元从西极来频年伏枥伴驽骀如今始觉升沉异万里追风道路开
晓折台城杨柳枝夕登瓜步佛狸祠请君收拾江山助归和薰风殿阁诗
几回送客大江头今渡江头特地愁岂是阳关动凄怨同僚情分正绸缪
送徐漕【度】移宪浙东二首【己卯四月二十二日】
一去中台十九年爱君忧国得华颠久疑使节留江上稍喜除书近日边寒碧轩牕余旧句【公于漕台创寒碧轩且赋长句命同僚属和】汗青简册奏新篇【公着国纪以续通监方缮写进御】文章入相公家旧沙路从今稳着鞭
满岁蹒跚泮水间独公不作腐儒看几陪佳客芙蓉幕聊慰穷愁苜蓿盘此去高山空自仰向来流水为谁弹割鞭截镫知无益但觉轮囷激肺肝
送子开弟还江西二十韵【己卯四月二十八日】
十年乐家居岂知离别愁言游冠盖塲聚散靡自由子从何方来访我金陵州情多语反默喜极涕翻流不如并辔出庶以写我忧沉沉长干寺南轩清且幽乌衣访王谢湮灭那可求却登览辉亭下瞰白鹭洲羣山竞合沓万室相牵鈎回首指锺阜黎明戒前驺林泉与台殿胜处皆穷搜纷纷六朝旧莽莽今几邱吊古辙未环剧谈兴方稠胡为理书剑复欲从远游蹉跎六年别邂逅半月留临分敢不尽苦语诚非偷期子如良农勤勤事西畴慎勿因水旱而令废锄耰丰岁会可必行行真有秋十月风霜动待子江之头
送张端明【焘】赴召【己卯五月二十二日】
某伏承某官节召还朝阖府士民称颂盛德如出一口某以年家子门下士而承泮宫之乏倘喑无诗歌人谓斯何谨采舆言为口号十首辞虽俚而事则实意虽浅而情则深冒凟威严不寒而栗
春殿曾收最上科甘泉扈驾早鸣珂金陵已奏三年课玉烛宜调四气和
家传圯上一编书二纪论思只绪余此去筹帷方倚重赤松那得便从渠
归粟招提刻翠珉流传絶域叹名臣今闻整辔登廊庙应有先声讋四隣【宣和末公施米虹县之僧寺刻石以记金人过之叹服其德其寺赖以不毁】
管龠分来二十年何人从此得朝天介圭入觐由公始莫把题名取次镌【绍兴八年始以府帅兼司留钥今已十年余政未有被召者】曾以诗书化蜀人更恢文教大江垠诸生亦有如何武争咏三章转上闻
心正能教笔不欹古来书法独公知顔筋柳骨留萧寺总是甘棠去後思
尺一催归侍冕旒邦人无路上前驺却因遥祝南山寿小作台城十日留
延英引对宠章新都下传观拜辅臣沙路缓驱金騕褭阁间新上玉麒麟
公门如海亦如龙解榻铃斋独见容惭愧深知何以报岁寒千尺涧边松
欲驱羸马从金鞍頋藉微官进自难但愿斯民均暖律小儒不叹广文寒
送沈世德抚干还朝【己卯五月】
元戎已趣曹装觐上客难教俭幕留积雨半篙生别浦清风十幅送归舟槐庭衮绣行虞侍芸阁铅黄待校雠池有游鳞云有鴈尺书能寄故人不
次韵徽州胡推官【琏】旅中遇雪且约同登雨花台三首【己卯十二月】
岁晚相逢古帝乡长松百尺傲冰霜青鞋踏遍江南岸更赋名花似漫郎
传道诗仙折简来破寒雪屋为君开要将好句夸张籍故放歌謡吏部才
天女来参彼上人逆知君动雨花心故令六出缤纷下免使荒台更重临
方孺人挽词【干之後王和甫外孙　己卯】
处士诗名满古今外家文采切星辰中郎有女曾传业武子趋庭更慰人谖草正开堂北向扶桑莫返日西沦可怜寂寞湘江路磷走萤飞翠栢新
文忠集卷一

[book_title]卷二【省斋文藁二】
钦定四库全书
文忠集卷二【省斋文藁二】
宋　周必大　撰
古律诗六十一首【起绍兴庚辰止绍兴壬午金陵　临安】送别邢怀正直阁赴江西提举二首【庚辰二月】
大江西畔米流脂歛散新陈倚绣衣旗展春山千岭暗霜飞暑路万艘归朝家法备农商信台府官闲案牍稀庐阜虎溪天下景未妨行部欵禅扉
二年踈懒累深知喜见皇华授节时归里欲依东道主登畿却负北山移黄间遥想前驱弩白下空攀远别枝坐【阙】未温公入觐却从南荡候旌麾
留别金陵韩帅【仲通】二首【庚辰三月】
十二麟符玉絶肪腰间仍映带围黄化行江国春常早讼息堦除日自长槐影缓趋三接昼棠阴先满十连堂子渊去踏长安道待赋中和奏未央
再点宾筵又一期千金敝帚赖提撕泮宫正采僖侯藻太学俄甘吏部虀人似塞鸿春向北心随江水日朝西太平勲业须公助不用频年恋节犀
留别苏仁仲通判【庚辰】
公才岂合尚题舆天遣寒儒此曳裾午夜灯光曾共赏三春乐事未全踈尊前窈窕传新唱耳畔澜翻听异书此别不须勤怨惜君王日日问严徐
九日哭子柔弟【庚辰】
自酹黄花酒心酸苦泪零常时爱鸣鴈从此不堪听刘韶美监丞以予发策玉堂小诗送笔墨云腹囊英物吐长虹翰墨区区有底功也要同盟作旗鼔三山直上一帆风走笔次韵时在雨中【庚辰九月二十一日】
今雨惊呼未霁虹笔精墨妙策新功要令快草三千牍故借冷然九万风
次韵程泰之正字奉祠惠照院咏雪五首【辛巳正月八日】
天女飞花现化城禅房深处想神清斋心正使无低唱拥鼻何妨效洛生
造化平心混万殊高低一色眩离朱如何尚爱南枝瘦偏以凝脂助曼肤
方丈仙人定好奇行吟合璧作琼蕤兔园且就如今赋凤沼重看异日诗【琼蕤见文选】
吻燥谁濡翰墨塲絶思齿颊漱甘芳粉身莫惜归汤鼎要与团龙发暗香
剥啄朝来送好音唱妍酬丽自书林柴门未扫檐垂溜笔退谁知抱膝吟
胡原仲【宪】正字特改官除宫观中置酒饯别会者七人以先生早赋归去来为韵人各赋一首仆得早字【辛巳正月】
西伯王业兴海滨归二老汉家念羽翼坐致商山皓恭惟陛下圣尊德继雍镐先生学孔孟不但遗编抱致身虽苦晚闻道固已早昨随弓旌召着脚历蓬岛夜陪藜杖青朝奏囊封皂第令坐台阁不减照乘宝思归独何事起为子规恼祠官厚禀假命秩略资考恩荣固无愧出处吾有道漫漫七闽路去去春风好都门送别处怀抱要倾倒相思常情耳再拜请善祷临雍有故事乞言非草草指期裹蒲轮未可迹如扫
送光禄寺丞李德远得请奉祠【辛巳二月】
君家临川我庐陵两郡相望宜相亲长安城中初结绶石灰桥畔还卜隣扣门问道日不足篝灯夜照论心曲寸莛那许撞洪钟跛鼈逝将随骥騄闻君上书苦求归君今岂是当归时满朝留君君不顾我虽叹息何能为莫攀杨柳涛江岸莫唱阳関动凄断行行但祝加餐饭潮落风生牢系缆
次韵史院洪景卢检详舘中红梅【辛巳】
红罗亭深宫漏迟宫花四面谁得知【南唐苑中有红罗亭四面专植红梅见杂志】篷山移植自何世国色含酒纷满枝初疑太真欲起舞霓裳拂饰天然姿又如东家窥墙女施朱映粉尤相宜不然朝云频薄怒自持似对襄王时须臾燕支着雨落整装俯照含风漪游蜂戏蝶日采掇嗟尔何异氓之蚩提壶火急就公饮他日堕马空啼眉
次韵王龟龄大着省中黄梅【辛巳】
化工未幻酴醿菊先放缃梅伴羣玉幽姿着意慕鈆黄正色何心轻萼緑粧成自浅风味深对此宁辞食无肉可怜涪翁被渠恼中岁梅屏杯杓醁【省中黄梅在酴醿之侧黄鲁直戏答正观复酴醿菊诗云谁将陶令黄金菊幻作酴醿白玉花】
送王嘉叟编修通判洪州【辛巳三月】
籍甚西枢椽居然出处光人犹思贺监天未起张良南浦云应碧东湖柳正黄古来求别驾不是薄星郎【王名柜贺允中荐以上书荐张和公补外崔佑甫自吏部郎求洪州别驾】
送王龟龄赴越州宗丞【辛巳五月】
册府号冀北一时聚奇材嗟我虽末至尚及相追陪胡子真老骥元章盖龙媒尔来厌名缰蹙踏游九垓王子乃汗血疑是西极徕忠精贯日月声名震陪儓君王市骏骨得此七尺騋秣以天山禾贮之黄金台玉勒绣罗鞍暎带文锦靫谓言开道路亦复薄蓬莱乞归丞相府连月书百回东郊治公姓笑渡涛江雷奉身信美矣体国安在哉帝家十二闲何尝列驽骀迟子复立仗来归勿徘徊
送闻人茂德【滋】删定归嘉禾【辛巳八月七日】
七年束带趁朝参共喜儒林得指南经传注成头未白公卿阅徧绶犹蓝秋来去国怀张翰此去论诗忆郑覃别酒易阑情不尽会凭清梦听清谈
去秋芮国器以诗贺入舘今渠继来次韵【辛巳八月】
一自传刀梦迟君已隔秋浪传迷弱水未省碍虚舟【阙】
天子方神武单于敢寇雠应须
汉充国早晚与兵谋【芮答屯田策刀梦去岁自言】
陆务观病弥旬仆不知也佳篇谢隣里次韵自解【辛巳】
闭户十日雨陆居如坐舫吾身固已困未省子疾状昨朝拜床前不敏祗自怆萧然维摩几高谢桓荣帐是身本何有更虑不已恙全人豆肩大瘳瘿谁瓮?掷杯蛇自去静耳蚁为谅乃知閲肘後未免信纸上大哉横气机寄此语清壮我虽问疾晚可以无恨怅
次韵芮国器正字舘中木樨三首【辛巳】
有生定自为黄卷一念无如鱼蠧何今度全身散金粟芸香从此不须多
晓翻汗简困遮罗午对枯枰辄烂柯天遣幽香一唤起醒然顿作出瓶鵞
怪底花开已两回先生儤直未衔杯若犹不领渠侬意犹向堦前一再开
慧海大师日智索诗【辛巳九月十九日】
人人饱食即安眠慙愧师营粥後缘三篾绕身犹未解斋厨已报爨无烟
径山说法口澜翻慧海精勤三十年他日宣城传僧宝莫分禅律一时编
汤孺人挽词【处州丞相之女　辛巳】
叹息闺房秀霜摧鬂未华女工丞相念妇道里人嗟石窌脂田废涛江粉旐斜西风看花涙寂寞小窗纱
年家太夫人郑氏挽词【赵伯椿之母　辛巳】
早适王孙贵中成令子名齐眉余妇顺截髪助交情三釡应天相重泉赖日倾升堂今已矣涙洒越溪横
王季海正言父宣义【师德】挽词【辛巳冬】
三世儒科独隐沦功名岂必在吾身早看伯氏囊荷旧晚喜郎君谏草新绦县人存疑甲子论衡书就困庚辛遥知会葬车千两絮酒淋漓卧冢麟
送司农少卿杜起华出守遂宁【壬午正月乙亥】
识公七年前青衫骑破鞯送公七年後金章大州守穷逹反掌耳置之勿复论忆公出蜀日避名如避喧神羊一在首慷慨眉宇轩朝陈击奸疏暮进兴邦言炎炎中郎将解带西南奔矫矫内押班挂冠神武门所以杜御史姓名满乾坤人生有聚散安所非游宦徵黄不作难圣主方味谏
次韵张真父着作游湖山【壬午二月】
今休黄阁讼【阙】念长安远出游写我忧驾言岂顾返撑舟度平湖蜡屐试叠巘境幽客更佳风静日亦烜尔仆毋告劳我足尚忘蹇眼明见孤山地禁接上苑却登灵隐寺岩壑此其本经行尽精舍一一为排链胜游固可继况乃春未晚所嗟虮蝨臣无术助龙衮颇闻议深讨将士不及饭古称格苗顽不必侵自阮吾民战吾地瓯脱未少损愿言休王师岁熟禾自稛
次韵真父着庭缃梅【壬午二月】
茧黄织就费天机付与园林晚出枝东观奇童承诏後南昌故尉欲仙时芳心向日重重展清馥因风细细知诗老品题犹误在红梅未是独开迟
送冯圆仲吏部出守邛州【壬午二月】
战伐惊前日安危决此时诸侯今有望万里子何之市骏甘求骨呼鹰若待饥寸心悬日月不为去来移锥末藏銛利刀头惬寝兴为郎非白首补郡有奇能交分看前辈离愁愧老僧亭亭望中塔高处待重登【同舍饯饮湖寺登宝塔未尽怅然而别】
送汤相守绍兴二十韵【壬午二月】
汉辟萧居守周兴毕保厘安危元注想中外自随时忆昨生戎马谁知死佛狸天其永我命王乃大廵师收拾鑪锤手经纶管龠司南图忘震荡北上得逶迤铜刻新符兽金涂旧印龟从容时属耳填抚効如斯帝意仍调鼎亲荣宁【去声】拥麾班衣加画绣通帛杂牙旗余力今循霸洪钧昔相夔斯民先已觉此地更何为玉帛涂山会银黄越将垂图经千古事宾幕几人诗有客叨恩顾无才负已知身留蓬岛直梦度浙江湄投劾难何有登庸恐不迟行逢三月禊看即百钱齎祖饯纷离席班迎指後期一夫非自喜正为太平基
次韵邹德章【橒】监簿官舍芙蓉芭蕉【壬午】
君不见蜀都之城百里长无数芙蓉遮女墙遂令邦人记旧俗往往空巷争新妆又不见云梦泽中吞美恶相如所夸殊落落独将巴且并兰芷楚客至今犹忆昨两邦不为天下溪顾乃着意浊水泥眼看红緑意先眩玩物固应为物迷岂知弱质甚蒲柳成毁须臾翻覆手春风秋露略纷敷皓雪青霜已摧朽主人学道穷三余俯视官舍真蘧庐从渠草木荣与枯只有此心常自如水边比色宁见素隍中覆鹿初何据似耶非耶谁与论彼梦我梦随所住大篇字字皆披沙清晨走送惊隣家钝根也复发深省世间何物非空花
奉常林黄中博士以黄柑食陆务观司直陆赋长句林邀予次韵【壬午】
林子勇报国太华欲力擘吾尝叹其材浮海中巨舶向来固不用今用犹廹迮比兴柑累累霜饱实未摘不使供王羞何异弃道侧山东一百郡风气久恨隔子如又思归殊勲定谁册孝哉狄梁公竚立望云白亲舍岂不念王事正求索前闻献果余【用叔孙通事】手饷怀橘客虽非木奴千殆过庭实百两公相亲意初不主殽核当于古人求未可度以臆如我乃无用甘作下惠厄
许陆务观舘中海棠未与而诗来次韵
莫嗔芳意太矜持曾得三郎觱篥吹【事见梅圣俞诗注】今日若无工部句殷懃犹惜最残枝
以红碧二色桃花送务观【壬午二月】
碧云欲合带红霞知是秦人洞里花俗眼只应窥燕麦不如送与谪仙家
范致能以诗求二色桃再次韵二首
霓裳舞罢醉流霞翠袖频揎眼欲花丈室萧然那用此春深料得客思家
翰墨塲中蔡少霞如今悟彻颂桃花看朱成碧吾方眩试把横枝问作家
刘信叔【錡】太尉挽词二首【壬午】
今代诗书帅收功百战余人谁不开府公独带除书死後家无甔生前客有车轻财并待士此意古何如不谓擒胡月妖星犯将营【去冬星犯上将】伊吾空有志渭上不成耕衆议磨圭玷他年听皷声何妨筑高冢为象顺昌城务观得曾吉甫茶及以诗见遗因次其韵【壬午】
诗仙饷子北苑雪正欲一洗东华尘道山廷尉俱梦事唤醒野轩真主人
送洪景卢舍人北使【壬午四月】
尝记挥毫草檄初必知鸣镝集单于由来笔下三千牍可胜军中十万夫已许乞盟朝渭上不妨持节过幽都吾君甚似仁皇帝宜有韩公赞庙谟
次韵务观迎驾【壬午】
法驾朝西内诸臣许後陪跸烦民更喜鸢载路无埃我辈犹簪笔君才合面槐如何车九九独不与偕来
次子中兄韵三首【壬午】
献纳深慙杜少陵骤纡皇眷秩频增羽书日日惊飞电给札归来欲饮氷【近赐笔札令羣臣条陈时事】
读罢新诗暖似春手摇食指舌生津平生口腹何曾计自笑如今枉累人【黄雀不至故有此句】
黄道初开日月新容光应不间孤臣左螭立近焚香案右掖名参视草人三圣深恩空次骨几年归梦已通神阿兄念我勤招忆好为丹炉养汞银
陆务观编修以石芥送刘韶美礼部刘饮以劲酒二公皆旧隣也因其有诗次韵二首【壬午】
芥辛酒苦却多情田舍翁成妩媚名屋角风号天欲雪胸中浩浩正春生
自移家具失连墙不复灯前共咏觞手里有诗怜指动瓮边无分笑头方
招陆务观食江南笋归有絶句云色如玉版猫头笋味抵驼峯牛尾狸归向妻孥夸至夕书生寒乞定难医戏和【壬午】
东厨日日厌侯鲭却羡萍虀捣韭根如我乃真寒乞耳只知肉味笋殊村
次韵程泰之驾部送猴【壬午】
团团扰扰便生憎谁暇徐观棘刺能驾部犹嫌无骏马他人须用土牛乘
寄题新居罗长卿观澜阁兰台二首【壬午】
大江来章贡小江出香城快哉一阁上挹此二水清江落波澜静江涨波澜惊四时五变化两目常兼并登临苟得要坐使万象呈吾闻邹国轲耻作么麽生平生浩然气直与天地盈观水必观澜寓言见真情雨集沟浍间肯把青眼横长卿轲之徒胸中气峥嵘学障百川东词如三峡倾此道素自得此景宜天成我本烟波徒临流尝濯缨他年理渔艇往寻鸥鹭盟倘绘新居图载我一叶轻
君不见汉家筑台临咸京图籍排比如鱼鳞又不见晋人创亭稽山阴羣贤毕集罗簪绅古今名兰固多矣而此二者常不冺乃知草木本无取必假人物始可珍夫君名高斗以南筑台宛在江之漘楚人盈要竞服艾羌独滋兰真絶伦风摇緑叶劒戟舞雨拆香苞檀麝新不宁充帏悦鼻观正自纫佩持吾身堂奥藏书三万轴尽校鱼鲁分根银堂中延客三千履可结侨札参雷陈定知斯堂阅千载与昔台亭名共振仆也生憎鲍鱼肆扣门屡作君家宾小槽珠滴不待满有时旋漉头上巾醉留恶语涴君壁有客如此君勿嗔
读史二首【壬午】
舜作九成乐丹凤仪其宫周备既醉福高冈始鸣桐区区汉宣帝杂覇欺羣聋恽诛广汉族一变高文风德教既不任览辉理未通惟昔周道衰麟出大野中尼父絶史笔盖伤吾道穷汉治非虞周凤来与麟同胡然頴川守乃敢贪天功下义上赏奸甚哉其相蒙
洪乔晋名士耻为致书邮扁舟石头路百函委湍流惠固有不费俛从谅何尤性也倘自异却之尚为优奈何负诺责而令任沉浮天报在尔子晚解桓温仇荅谢岂不审何至空函投坐此竟弃絶侘傺归山丘乃知网恢恢小恶靡不酬寄语轻薄子勿贻子孙忧
渔父四时歌【壬午】
三湘七泽云连水短棹意行无远迩江花时傍緑簔飞水鸟忽从清唱起醉後懽呼踏浪儿鲔可鱠兮秔可炊芳草从教天様远都无闲恨可萋迷碧桃几片来何处试访秦人武陵路
朝霞沉绮乌鹊兴钓车徐理桹一鸣夕蟾散金鸥鹭浴乘流荡浆清江曲行人卓午汗如流緑阴浓处杙扁舟丝纶卷尽身无事日长睡足风飕飕觉来一觞仍起舞未信人间有炎暑
世人只咏江如练此景何曾眼中见露零月白人已眠万顷风光侬自占蓴鲈况复生计优酒醒还醉余何求有时闲看飞鸿字斜倚篙竿不掉头晓来谁误招招渡一笑夤缘苇间去
白浪粘天云覆地津人断渡征人喟欲矜好手傲风波故把扁舟恣游戏雪蓑不博狐白裘尺寸之肤暖即休卖鱼得钱沽美酒翁媪儿孙交劝酬田家禾熟疲输送乐哉篷底华胥梦
文忠集卷二

[book_title]卷三【省斋文藁三】
钦定四库全书
文忠集卷三【省斋文藁三】
宋　周必大　撰
古律诗四十六首【起隆兴癸未止乾道乙酉临安　庐陵】四禽【癸未时孝宗元年】
人言百舌巧暑至辄无声不如鸠虽拙四时知阴晴提壶劝我饮我醉谁解酲布谷独可听要当早归耕恩许奉祠子中兄重寄臣字韵诗再次韵【癸未】
迂儒岂足助维新日奉威顔谢主臣可罢本非缘一事致疑初不怨三人弟兄有禄供温饱畎亩何阶荅圣神此去读书真事业向来正字误根银
次韵子中兄相迎诗中有奠松楸之语追念别後叔母子柔下世故卒章及之【癸未】
浙水秦淮度十霜官清谁薄简编香春来恠底鸟乌乐归去喜同灯烛光身近广寒犹内热手遮赫日却心凉只愁初踏江边路封土累然似斧堂【某求去之日乾鹊噪檐刘宾之正在坐戏曰迁乎某曰遂志耳果然】
次韵陆务观送行二首【癸未】
蓬阁虚生白兰台汗杀青英游迷岁月神武动风霆迁擢恩频忝黔黎困未醒空希范蠡去羞对浙江亭议论今谁及词章更可宗三年依玉树一别送尘容尽日寻山寺思君傍塞烽【务观将赴京口】五言何敢续持用当缄封
张渊道侍郎挽词二首【癸未】
籍甚中兴日归欣载戢秋周旋黄石法邂逅赤松游名与衡山峙身随楚水流若为窥智勇家世本留侯南国频移镇西清屡进班衮衣元缱绻贝锦谩斓斑斜日逢单阏【公薨以己卯夏】流金?大还惟余千字诔传诵满人间
重九竹园见梨花怀子中兄【癸未】
春花着雨即尘埃何似深秋耐久开菊尚无多饶瑞质霜如有意护香顋也知林下风光早不为山中历日催望断行人思折寄却疑呼作岭头梅
九月十八日夜忽梦作送王龟龄诗两句枕上足成之
匈奴何敢渡江东一士真过万马雄唐室安危谁可佩雪山轻重属之公天台不纳尚书履鄊县犹行御史骢行乐休嫌园小小高歌幸有鼻隆隆【龟龄家有小小园而侍姬号隆隆】
寄题龙泉孙大同司户三桂堂【癸未】
山居速化植千荻孙家种木惟种德一朝仙籍浮桂香昔笑其迂今改色邻翁笞儿乞条枚条枚不惜莫浪栽君不见天街十二緑槐满独有城东之槐应三台题神冈庙其神盖六朝时刘竺使君也【癸未十月】
岸断川平拔一峯丹青剥落古灵宫邦人岁久忘遗爱贾客时来乞好风二水有情犹罄折霜枫无数尚旗红冈头故址宜亭榭城郭江山尽眼中
去年会庆节初定上寿仪勅差翰林承旨今枢密洪景严摄殿中监执酒盏予摄少监以酒注予盏既而准故事权停此礼但拜表文德殿下从驾朝德宫今年赴永和寺观罢散武弁三数人而已有感成小诗【癸未】
去岁兹辰侍赤墀诏黄亲许奉瑶巵如今不及封人贱犹对君王効祝辞
再次去年子中兄送黄雀不至韵
祝寿筵开正小春兄酬弟劝喜津津披绵走送非无意小愧乘成多忘人
送芮国器察院漕广东【甲申正月】
星聚曾尊德箕张各避风别离双鬂异邂逅一尊同五岭皇华使扁舟渔钓翁江分鸿不到书札若为通
龙须道中【甲申二月】
客劳【一作问】田头饷渠怜马上郎作劳并罄控未用别闲忙
同子中兄游龙须吉祥善生诸寺归至柞树渡大风雨中登舟【甲申二月】
徧寻山寺穿云子归戏风波踏浪儿事业如斯官给廪庐陵米贵有人饥【今春不雨民多艰食】
甲申中秋子中兄赋诗有人月分圆二十年之句盖叹中间多难且离别未尝为会也次韵
世事浑如蜗过前刀头喜对镜飞天阴晴万里同兹夕离别前时照几年此去莫令疎会合从来无意必腾骞几思种秫迎佳节穷鬼还来笑买田【近屡为此计垂成辄破】
夜坐困甚【甲申】
马通薪熟夜炉深拄膝承顔梦欲成不记坐来汤沸鼎却疑蓬底听滩声
乘成台观雪忆子上兄【甲申十一月二十七日】
南雪霏微积便曦儿童只惯管中窥谁知今岁望不断天与一台成此奇苔护屐痕氊叠叠松垂谈麈玉枝枝团圞忽忆新令尹天际帆飞归不疑
次韵王【洋】少府送蕉坑茶【甲申】
昏然午枕困漳滨醒後清风赖子真初似参禅逢硬语久如味谏得端人王程不趁清明宴野老先分浩荡春敢向柘罗评緑玉待君同碾试飞尘
同年刘辰告妻易氏挽词【甲申十二月】
曾师班女颂兄功何意安仁悼德宫围解鴒原芳誉远尘昏鸾镜玉容空萧骚风棘悲诸子寂寞笙歌泣舞童莫讶无从出哀涕良人契合四般同
二月十七夜与诸弟小酌尝榧实误食乌喙乌喙堇也古书云以堇寘酒杀人戏成小诗【乙酉】
伏神老芋不伤生江蠏蟛蜞祸不轻我独好奇尝酒堇误思榧实杀三彭
题耸寒图二絶【乙酉】
浪传魁梧越沧溟过誉清夷得好铭今见画图寒乞甚心声心画果难形
道山仙圣典刑真原庙功臣劔佩新归掩柴门无此梦捻须画腹对斯人
二月二十六日携家游青原归入阳园酴醿盛开诵子中兄摛云摇碧露繁星之句赋此诗【乙酉】
偶从山寺赏春还问讯名花已破悭清絶比梅加馥郁丰容似菊更妖娴碧云重忆尊前句红缬遥思醉後顔寒食清明祗旬日緑斋芍药待君攀
故翰林汪公明端居零陵时尝作玩鸥亭今疆中提干敬以其榜掲荆溪第中命某赋诗【乙酉】
贾生问鵩谩伤神应愧先生入理深肝胆何曾分楚越心形直欲混人禽亭邮永镇愚溪上扁榜重门罨昼阴见说骑鲸游汗漫倘凭鸥鸟一传音
永新贺升卿携中原六图相过其论古名将出师道路形势可指诸掌为赋此诗【乙酉四月十九日】
历历山河一卷书博闻疑是古潜夫金城未入职方贡玉座正披舆地图取虢不应须假道胜齐终恐用真儒从来美玉劳三献望比巾箱袭碔砆【君尝再上书】
次韵芮漕国器忆去年上元二首【乙酉】
使节番禺重中朝社稷臣喜沉刁斗夜远布玉墀春古寺看红叶【报恩寺菩提叶灯最佳】蕃街试幻人余欢曾尽否应记绕梁尘
门外人随月牕前竹动风老便佳节静病幸緑樽空春至鸿声北人遥蝶梦东隔年诗有债生理固知穷次韵广东芮漕时闻其部中寇退而湖湘之民方避地来此【乙酉五月】
笑酌贪泉为赋诗凛然清节照南夷廐空不纳如羊马才大常嗤捕鼠狸盗已奔秦非地险心迟去鲁只天知爱君勤把归鞭促莫待鸾旗访具茨
病废壶觞懒废诗渐参禅悦学希夷志非鸿鹄宁憎燕路怯豺狼更畏狸节物匆匆愁里度人情扰扰静中知己营二顷亲籉笠何日三间看塈茨
胡季怀有诗约羣从为秋泉之集辄以山果助筵戏作二叠【乙酉六月九日】
近诗通谱江西社新醸才先天下秋已许眼中窥一豹可容杯里散千忧
君家香醪蜜不如试投木桃望瑶琚敢夸所无易所有潘郎一出果盈车
病中次务观通判韵【乙酉九月十六日】
老眼乱蝉翼乐事欢何有经年不衔杯更暇问濡首爱山空在山擿埴讵容走尘埃登高?生澁弹棋手三年一蒲团近者坐欲朽朝来独何事乾鹊窥瓮牖开门得新诗刮膜如释负卷舒几百回呼舞骇隣友吾曹交以淡悠久或采韭此味只自知他人薄玄酒
次折仲古枢密韵寄题莱阳曹钦臣彦若藏书室【乙酉十月八日】
读书清净业病亦与心违简蠧蟫穿字帙藏蛛织衣羡君传七略何日欵重闱不惮浮湘去其如失步归访胡邦衡庭前四菊茂甚因赋二絶【乙酉十月】
大杓亲分两玉瓶东篱手植万金英荒园有酒愁无菊拟乞繁华助眼明
挥毫曾对沈郎花好事今同元亮家看即槐庭满桃李霜枝留与野人夸【今两省紫薇花沈德和初植前句常及之】
往蒙丘宗元绍知县以佳句为寿今承解印次韵赠别【乙酉十月十五日】
百里人人卧去轮儿从父老季从昆飞鳬空恋古仙伯展骥难留龎士元蟾桂影圆人欲别骊驹歌阕客无言太微已动哀顔色应待循良欵相垣
十月十七日大椿堂小集胡从周季怀以予目疾皆许送白酒弥旬不至戏成长韵【乙酉】
畏疾甚畏威目昏口止酒尔来时一中免使论薄厚仪康业废杞酿具散莫纠采药山已焚【白酒以野草为药】种秫时转後门稀问字客室乏借书缶尚赖金石交每頋贫病叟前时相娱乐如对疏广受有浆不待乞似验岁在酉今日扫风轩明日芼园?白衣两不来往往化乌有颇闻继高会沾醉牛马走宁忘伐木诗酤湑吝朋友或疑决西江耻复饷升斗胡不玩易象樽簋纳吾牖二义倘未然诺责何为负君兮优阮籍仆也减兖守结交十五年果可不饮否食言能无肥有孚乃免咎速宜倒糟牀走送昔与醙勿学比舍郎夜半招吏部【守部恊音】
送七兄监庙赴南宫兼呈大兄知县二首【乙酉十二月四日】
俊兄才学衆人知富贵功名自有时海运今看鹏怒击韶成始是凤来仪状头谩诧文阶峻榜眼常多紫绶垂【太上朝连十榜进士第二人所历官皆过大魁】家有郑公遗笏在一闻吉语即相贻【上世有楷笏遗训传登科者今某守之兵火以来故物惟此耳】
河梁曾诵送行篇蜗角牛毛十五年【庚午冬某赴省兄诗云尔】毕竟中间皆梦耳祗今相对合苍然萧萧暂隔连床雨荡荡初行万斛舡谁近上林看跃马东阳诗句定先传曾英发运干顷携二诗相过今复寄赠大篇且惠汉唐金石刻辄次前韵道谢【乙酉十二月八日】
君家奕叶播芳馨室有图书暴两荣诗什编成风雅颂宝章临徧草真行兴来文阵千军扫醉後谈锋一座倾已许春风来过我从今日日听严程
屡空不拟论钱神多病惟思对药臣骤获断碑胜与缟徐观妙语可书绅起予字字兴三叹集古駸駸访九垠欲寄佳州选何物折杨聊复和韶钧
赠孙次山【乙酉】
南涧有奇松岁晚郁青苍北陇有寒梅同傲雪与霜实大华更荣二美乃相望我从采樵归闻此百步香不辞践荒秽所欣识孤芳可玩不可折折枝亦何伤但恐入市门羞薄时世妆少须子含酸且复成其章味宜调鼎食材可中虹梁知音不难逢会当贡明光
十二月二十二日葛守送羊羔酒戏占小诗【乙酉】
马乳三年隔大官羊羔今日倒芳樽浅斟低唱非吾事醉梦惟应踏莱园
胡邦衡送酒有酒婢之语次韵【乙酉】
侍郎情所寄九醖屈杨枝酿熟仍亲酌方成一段奇文忠集卷三

[book_title]卷四【省斋文藁四】
<集部,别集类,南宋建炎至德佑,文忠集>
钦定四库全书
文忠集卷四【省斋文藁四】
宋　周必大　撰
古律诗八十五首【起乾道丙戌止己丑庐陵抵宜兴江行】
青衣道人罗尚简论予命宜退不宜进甚契鄙心连日求诗为赋一首【丙戌正月】
亦知磨蝎直身宫懒访星官与历翁岂有虚名望苏子谩令簸恶似韩公时清早退人谁肯命薄当闲我自通破戒问君君会否几人于此不相蒙【退之云我生之辰月宿南斗东坡尝论此仆之星辰偶同】
次韵胡邦衡二首【丙戊二月十三日】
冯翊当年助匪颁殊方此日奉宾欢浅斟想对销金帐生意重寻【一作羞看】白玉盘蚁泛似缘羶足慕海凝如得毳逃寒十年百榼何须办试问东风可味酸【右春日饮羊羔酒】姚魏纷纷殆百家天香一出自无譁伤多莫厌扶头酒贵少飜嫌满眼花康乐旧闻宜水竹翰林新调带烟霞【李白云他人之文如山无烟霞而其清平调正为牡丹作】从渠草木呈新巧终愧吾公正且葩【右二月十二日牡丹一花先开】
再赋羊羔酒【丙戌二月】
日日茅柴帚扫愁羶荤暂逐富儿游山中万足天美禄賸作酒材供拍浮
二月十五日同兄弟甥侄游西台次子载弟韵【丙戌】
地饮成真率天风恕澁悭台临平野迥人对老僧闲已是寻春至仍容载月还郊垧有如此能不数追攀顷创棊色之论邦衡深然之明日府中花会戏成二絶【丙戌二月十六日】
局势方迷棊有色歌声不发酒无欢明朝一彩定三赛国手秋唇双牡丹【谓新妓李莹李棠也】
醉红政不妨文饮呼白从来要助欢棊色应同三昧色牡丹何似九秋丹
二月十七日葛守钱倅出所和胡邦衡羊羔酒诗再次韵简二公【丙戌】
德似羊羔春共颁政如醇酎野多欢属厌靖节杯中物屡费将军行里盘畴昔调饥惟饮湿祗今软饱不言寒唱酬妍丽归公等自笑梅翁语带酸
次韵江州林黄中上巳日会卭州刘侍郎梓漕任直阁于庾楼【丙戌】
牙旗排槛晓鸣风楼上何人清宴同东道主开军府盛西都宾共圣贤中词锋永日论坚白辇路他年记软红颇念平生故人否羽觞寂寞坐谈空
五月南山蛟坏民田百亩胡英彦有诗次韵【丙戌】
旌阳昔屠蛟勲塞天宇大涵淹此遗种千岁不悔过良苗蔚怀新倏作渺茫堕懦夫愧鼻祖无策祗愁卧勇哉韩退之切齿鰐为祸雄词坐以逐岂必劳?刴有如卫承光经物谁能涴清泉复化土鱼鼈枯可剉从今仕执珪【佽飞以斩蛟仕执珪】先已最郡课
胡长彦母解氏挽词【丙戌六月】
蘐死兰枯及老堂翩翩丹旐逐风翔水间鳞跃悲余阁纸上鸾回閟古囊年过九龄今代少家留一桂异时芳衰宗自恨通姻晚不及陶家馔客觞
横州太守赵持挽诗【丙戌】
忆驱千骑过田间充国年耆鬂未斑遗事剧谈黄阁老【君少家颖昌能道苏黄门事】旧游追记玉门关横槎只道南通海妖梦那知夜裂山宿将如今几人在稍听鼙鼓涕先澘
次韵汤朝美古意二首【丁亥闰七月】
来宾有双鴈哦哦渐江皋岂尝谋稻梁逝将辨卑高乃知可为仪初不在羽毛鄙哉负涂豕蹢躅争一槽云间两鸣鹤清声闻【去声】兰臯洗我鼃黾耳兴逐秋天高颇欲从之游安得六翮毛归来三叹息谁家閙檀槽
游茅山道中望冈阜西南来势若连环既赴三茅而尾北掷马上口占【丁亥九月二日】
千峯溧阳来势若西南犇遥拱三茅峯不敢廹致尊【近三茅无山】三茅如轩悬次序俨弟昆正西辟夷涂群西之所门至今下泊宫往往弥旗旛
戏示凝神庵张椿龄【丁亥九月四日椿龄时伤足不能行】
仙师足厌踏京洛亦复懒控茅峯鹤遗形聊示德充符闭目定从陈鉄脚【事见山记未自英传】
次韵溧水令李彦平清赏图【丁亥】
俗吏才拘拘书生志落落均之窘几案底处着丘壑中山李长官整暇非政学庭虚吏散早园古门频啄问之何能耳行道轻去就谁如班孟坚龌龊事元舅纷纷名利场风俗日益蛊腰围黄金带巧宦不难取惟有佳儿孙未易以力致君看房杜辈勲业照文字徐积尚笑之垂诫甚切至何如遗清白世有贤者类诗书闻过庭杖屦奉安步邑人争指似玉立称祖父岂惟慰眼前门户赖不仆翁乎复何忧弦歌乐朝暮
芜湖宰沈约之端节惠诗编次韵为谢【丁亥九月二十日】
今君到处即文场未怕簿书期会忙神术有时朝赐屐赓歌无路赞垂裳彭州篇什元飞动工部交游更老苍自古诗人贵磨琢试看淇澳咏文章
池阳四咏【丁亥】
夜泊清溪弄水亭棹讴徐起月华明水晶宫畔西湖上除却两邦无此清【右弄水亭】
天遣江山助牧之诗材犹及杜筠儿向来稍喜唐风集今信樊川是父师【右杜荀鹤长林】
君葺城楼望九峯我能徧踏九芙蓉飞云卷雨输贤守透月穿天乞老农【右九华楼】
地占齐山最上头州城宛在水中洲蜿蜒正作长虹堕吸住江河万里流【右翠微亭】
再登翠微亭和同年汤平甫知县二首【丁亥九月二十三日】
上清别殿旧通明仙圣飞腾户不扃出郭尚疑窗列岫絶堤始露岳真形【堤尽循水而观石骨层出山形在此】奇奇怪怪无非洞下下高高总可亭但把醺酣酬絶景天风吹面径须醒相君早日翼天飞晚落江湖罪以微好事一时开翠壁佳名千古记黄扉【王晳山记云或谓因唐刺史齐映得名予观映传及池州题名映未尝为刺史而裴度所作壁记但有仓部郎中齐君又在元和四年非映甚明而映罢相後尝历江西观察使池旧隶江西则此山以映得名不为无据特不当言刺史耳】朝游要及鸦翻树夕返何妨萤湿衣更得汤休奇絶句後来谁忆谢元晖
登九华山化城峯【丁亥九月二十九日】
攀萝度险捷猱猿石角鈎衣屦尽穿莫讶远寻金地藏也曾徐步玉堦前
登龟山【同前】
注坡缘壁化城中客愠奴嗔我亦慵及至龟山还一上为怜高阁对双峯
赠崇寿寺僧善修【同前】
老僧九十视耽耽二十年来不下山我得九华充法供亦能禁足老山间
游云光寺李提举【庚】领客将至留二小诗
来如负弩先去为乘骢避江头一片石留伴幽人醉作者正七人【主宾七人】饮中空八仙长斋讵容醉晋也合逃禅
泛清溪至玉镜潭【丁亥十月一日】
清溪水色胜如蓝祖石移舟下镜潭妙絶画屏并碧玉谪仙不见与谁谈
望皖公山【丁亥十月十三日】
太婆岭独高秋浦皖公山正望龙舒端如牛女隔天汉不似彭郎近小姑
游庐山佛手岩雪霁望南山【丁亥十月二十三日】
十日顽阴不见山山中一夜雪封庵伊予的有寻山分日照北山云在南
游庐山吊大林
上尽诸峯地转平天低云近日多阴古来南北通双径此去东南启二林虞世南碑从冺没白居易序合推寻匡庐第一真僊境忍使如今遂陆沉
天池观文殊灯
满目风尘暗五台南方世界且徘徊一灯别是真知识不用奔波学善财
赠栖贤藏主可昇【眉州人与予同庚丁亥十月二十六日】
我比同年百不能只余霜鬂愧师兄殷懃觅句无言说共拨寒灰听水声
游庐山舟中赋四韵【丁亥十月二十八日】
南北同庐阜东西徧九华宴安无酖毒痼疾有烟霞淡薄村村酒甘香院院茶驰驱君莫厌此出胜居家
陈宰有诗来迎次韵【丁亥十一月十九日】
沿泝江湖乐有余慆慆何必叹东徂赏心到处穷佳境好事逢人得异书风浪送颿时一快鱼龙潜穴不须驱归来正使无泥洗合厌香醪作岁除【是行徧历三茅九华匡庐西山又获书籍碑刻颇富】
七兄以诗相迎次韵【丁亥十二月三日】
昔作怱怱去今成缓缓归江山若招隐鸥鹭信忘机已分渔舟老还思鴈序飞天公知客意帆饱水生肥走笔次七兄韵戏奉新新庄【丁亥十二月五日】
腊月更兼逢腊日满江飞雪兆丰年从兄预借南昌米多酿新醪醉乐天
次韵胡邦衡相迎【丁亥十二月】
路逢驿使岭头回喜得新诗胜得梅情似春风缲緑柳句如腊雪屑韩瑰秪今皇侧求贤席底事公衔乐圣杯台路六符行复焕丹心一寸未应灰
向以书戏邦衡云某自庐山游西山当就迎公召节今邦衡有诗督此语不验次韵【丁亥十二月三日】
慧远遥同社洪崖近拍肩松枝年纪万棐实岁踰千【天池在庐山絶顶有万年松香城在西山絶顶有千岁棐】径欲通天汉忙因櫂酒船【帅漕附致厨醖四十尊寄邦衡】香城均一握易地即皆然【邦衡新居亦曰香城山】
次韵张安国二首【并序丁亥】
连岁远出近方拜观安抚待制舍人送李乘将士诗中有见及语次韵二首其一贺转运直阁新命其一上尘棨戟
往时渡长芦行役甚廹束忽逢万人杰大胜十年读升沉既日异岁月空电速公乎国元龟用舍兴替卜如何白玉堂儤直不满宿共惟中兴主志扫伊吾北宁容廊庙具尚赋诸侯禄相?朝以登胡骑夕可逐斯民?疮痍郡县寛钱谷重将大手笔继镂泰山玉【唐封禅燕公文】子房思赤松冠挂带不束高风动缙绅盛事争诵读向来进匪锐今退那得速皇帝六载冬熏燎郊再卜均厘际盖壤赉予首耆宿煌煌旧使星密映紫微北要令对青藜聊复寓天禄人言骥虽老万马未易逐方为帝者师敢请罢辟谷鲁公从周公荣哉佩联玉
致政杨图南【扶】佥判惠园亭石刻来索恶语寄题三首【戊子】
湖山亭
七十归休古亦稀谁濒四十挂朝衣天如不发湖山閟林下真无一士归
秀野堂
一见堂名忆豫州岂知身在楚江头主人久享园中乐晚岁宜先天下忧
有竹无花山泽癯有花无竹雪肌肤洛阳城里花连竹迂叟规模定不迂
次韵杨文发承议【戊子正月】
才思春江下瀬船腹藏经史更便便坐观林谷升初日吟到云山合暮烟忆昨倾囊携过我知君得句总堪传古来虚诞相如赋枉使刘郎意欲仙
乐顺之司理用杨韵赞予去岁江行游山之乐再次韵【戊子正月】
遡洄险过峡中船赖有名山寄静便丘壑遂将从栗里功名何敢梦凌烟吾贤才术今谁敌野老风流未可传趁取桃花日千里蓬莱方丈会群仙【君将顺流造朝】
寄题太和陈氏益龟堂【戊子正月十三日】
讲堂昔日飞三鱣学馆如今益十龟文字之祥君勿卜明年春榜即累累
次韵乐顺之司理新释花权及上元不张灯二絶句【戊子正月】
一自乐卿司乐籍夭桃穠李闘夸张阴成却落他人手始悟分厢作法凉
天閟华灯亦有情知君新不顾倾城遥怜拥被哦诗句却遣隋珠照夜明
信国太夫人慕容氏挽词二首【戊子八月】
门地荣听履夫家世梦松初终无一欠【见张籍诗】富贵有三从疾愈龙宫药恩加象服封乘鸾期忽至谈笑返仙峯【夫人去秋属疾赐药而愈旋启国封今闻无病薨】
早慕闚游识曾饕截髪餐升堂乖宿约褉洛罢荣观女史新彤管宗臣泣素冠哀荣谁可拟嘉佑富之韩胡邦衡相过赏金凤许诗未送邦衡复作木犀会二花殆是的对偶成韵【戊子八月】
身闲端合醉秋光两地名花况并芳金作凤形如许巧木成犀理若为香髻头自笑辜钗色沙面谁知谶带黄莫闭诗坛偃旗鼔天生的对欠平章
鹿鸣宴坐上次钱守韵【戊子十月七日】
制举巍科世有贤闻孙传业中兴年贡才合益诸侯地宠钱真开刺史天有弟已容持布鼔无能仍许鬻栀鞭太平故事西崑体指日皇都万口传
鲁季钦少卿安序堂次朱希真韵
行藏本同涂明哲遇辄安畎亩道可乐肯思负鼎干膰肉倘爱礼岂遽涉汶川大哉天地凖笑汝士女耽丈人三吴秀此理久已参缅怀洛京老知音赏英咸佳名表栋宇妙语来江山至今编简香不谓室有兰君看为邦问正在箪瓢间阅世从川流如愚安石磐圣门惟若人始可语易占不见系辞中岿然独书顔
邦衡置酒出小鬟予以官柳名之闻邦衡近买婢名野梅故以为对【戊子十一月】
浊水难攀清路尘偶曾先後掌丝纶归来久侍茵凭旧至後初逢梅柳新湖水欹斜应有意【东坡诗日出氷湖水散花野梅官柳渐欹斜】春光漏泄不无因绦帷幸许天荒破日日当为问道人
杨昌英示性悦次韵为诗【戊子十一月】
圣学榛芜欠扫除诚斋刻意绍渊舆羊岐自昔迷多径鷄瓮从今识广居西洛穷源谈近似南宗投隙说真如早知大道容方轨何用危涂转栈车
再次韵送杨昌英赴麻阳宰【戊子】
未结纶丝侍玉除聊纡墨绶奉安舆诸君相尚耻为令明府何妨大所居岁美莫忧君不足日长当念民无如玉牀箭镞何劳寄只愿章交使者车
胡季怀惠六出梅一枝仍枉絶句率然次韵勿笑拙速【戊子】
怪底雪花今岁少东君聚巧入壶春老夫只学龟藏六未羡梢头首面新
夜梦次陈立夫韵【戊子十二月初八日】
惯伴山僧汲涧泉懒随年少梦游仙风流输与贤兄弟朱阁临风教李娟【非想所及不可晓也】
七兄夜以小诗相戏走笔和韵【戊子十二月十九日】
小蛮未解啭莺簧凿壁偷分富烛光不是龎公灵照女谁人为作起予商【随儿三岁能讴】
戊子岁除以粣代酒送邦衡邦衡有诗见戏仍送牛尾狸次韵
先生岂比习池徒薄醖仍慙校尉厨献粣聊将追粔籹餔糟只欲伴屠苏削肌知自何人手灌顶疑尝释氏醐必许寻花兼问柳敢辞提榼更提壶
邦衡再送二首一和为甚酥二和牛尾狸【己丑正月十日】
金谷烹煎岂我徒磨舂争语夜阑厨六年不赐汤官饵除日犹分刺史酥【是日钱守送酥故用东坡谢泗守故事】小惠无多真画饼大篇有味胜清醐遥知发羃哄堂处不见蒸鵞只瓠壶
追迹犹应怨猎徒截肪何敢恨庖厨鱠鲈湖上休夸玉煮豆瓶中未有酥伴食偏宜十字饼先驱正赖一巵醐却同玉面新名字肠断元正白兽壶【牛尾狸一名玉面狸】
後两日大雪邦衡复用前韵作穷语戏和【己丑正月十一日】
天怜寓客混缁徒十日无烟香积厨苍雪故教投碎米馋涎那更忍流酥旃毛啮尽寒生栗风絮吟时韵怕醐谁似维摩坐芳缛散花别是一方壶
己丑二月七日雨中读汉元帝纪效乐天体
昭君顔如花万里度鷄漉古今罪画手妍丑乱羣目谁知汉天子袨服自列屋有如公主亲尚许穹庐辱况乃嫔嫱微未得当獯鬻奈何弄文士太息争度曲生传琵琶声死对青塚哭向令老後宫安得载简牍一时抱微恨千古留賸馥因嗟当时事贤佞手反覆守道萧传死効忠京房戮史臣一张纸此外谁复録有琴何人操【去声】有塚何人肃重色不重德聊以砭世俗【古今赋昭君曲虽大贤所不免仆矫其说无乃过乎】
杨文甫主簿顷惠佳篇今赴松溪次韵送别【己丑二月】
投林倦翼久知还尚客君家伯仲间入市每嫌妨杖屦临岐那忍问河山家声好在金陵簿【谓杨於陵也】人物争看玉笋班他日银黄夸里後不妨徐伴野夫闲
钱守青原瑞霭图【己丑夏旱得雨有献此图者】
青原台成知几春倚栏但爱江山新那知遇事发奇秘使君着眼惟忧民鲁台当年有故事首验云黄期岁美凤翔仙伯记新亭不志游观名雨喜纷纷烟霭何足祥丰年上瑞不可忘江头白粲连万樯賸与官家实大仓胡邦衡生日以诗送北苑八銙日注二瓶【己丑六月三日】
贺客称觞满冠霞【楼名】悬知酒渇正思茶尚书八饼分闽焙主簿双瓶拣越芽【见梅圣俞谢宣城主簿诗】妙手合调金鼎铉清风稳到玉皇家明年勅赐宣台馈莫忘幽人赋叶嘉
邦衡再和再次韵【己丑六月六日】
金华絶出气凌霞不愧君王坐赐茶【讲读罢例赐茶一瓯】商岭剪来思旧様【王元之诗云様标龙凤号题新赐得还因作近臣烹处岂期商岭水碾时空想建溪春香于九畹芳兰气圆似三秋皓月轮爱惜不尝惟恐尽除将供养白头亲】洛泉煎处叹新芽【唐刘言史与孟郊洛北野泉煎茶诗云粉细越笋芽】诗评未怕人生瘿盐济惟防贼破家賸欲苍生苏息否刚严须是相王嘉
邦衡侄季怀亦惠二诗再次韵二首一颂其叔侄之美一解季怀生日不送茶之嘲【同上】
竹林终日醉流霞下客穷空秪戹茶更欲打门奴酪粥何殊歛手捧姜芽赐金指日挥疏传盛馔常时设谢家【用晋陆纳挞侄事戏季怀】莫为唱酬供一笑从今便废尔殽嘉萧散玄真吏少霞樵青日日为煎茶【谓迎恩租】莫因闽粤臯芦叶却厌神仙掌上芽【阙】竹胜棊非我事【季怀八月四日】菊潭试水是君家不须更酹苹洲塚世以诗鸣句自嘉季怀设醴且示佳篇再赋一章以醻五咏【己丑六月八日】
卯饮高楼彻暮霞絶胜茅屋已公茶篛包好句逢真赏荷叶瓯深称嫩芽诗老坐中容我辈朝贤乞处藉吾家【来诗屡引欧公茶诗故用篛包诗老事孟郊凭周况于朝贤乞茶诗云越瓯荷叶空】从来佳茗如佳什屡酌亲朋味转嘉
尚长道见和次韵二首【己丑】
诗成蜀锦粲云霞宫様宜尝七宝茶压倒柳州甘露饮【子厚茶诗犹同甘露饮】洗空梅老白膏芽【圣俞茶诗春芽研白膏】睡魔岂是惊军将茗戟都缘避作家怪底清风失炎暑朝来吉甫诵柔嘉【连日雨凉】
锺山处士映高霞止酒惟亲睡起茶远向溪边寻活水闲于竹里试阳芽一瓯休问帝前席七椀且同僧在家所愧叔孙无五善若为重拜晋君嘉
顷尝梦至善生院赋诗一联己丑七月十三日因游续成一絶
门外千竿竹绕墙清风终日注回廊五年未续梦中梦得得来追三伏凉
七月十五日邦衡用前韵送薰衣香二贴次韵为谢【己丑】
天香犹带曳裙霞银合行参到阙茶【故事召用两府将到阙中使赐银合茶药及香】賸馥欲沾吾臭味普薰聊发善萌芽心清此去夸僧舍意可由来出内家乞与博山添正气崭岩曾辱更生嘉【刘向薰炉铭云嘉此正气崭岩若山】
胡涣季享示寿诗二首十月二十五日因其生日次韵荅之【己丑】
诸父声名塞两间圭分青白毂朱丹莫年勋业心方壮前日奸谀骨尚寒【谓邦衡】闻道秋官还简擢【谓从周】独怜处士失荣观【谓亷夫】如今喜见当家子应赋忠州此日欢杲杲朝曦正在东文心诗耳一时聪学当鼎盛犹无敌才过颐期想更工此去宦游谈笑里後来家庆画图中俾昌俾艾诗人事不似荒虚
紫竹【己丑】
曾到蓬山验异闻浮筠翻动雪披纷紫茎緑叶骚人句不在秋兰在竹君【拾遗记蓬山有浮筠之簳叶青茎紫下有砂礰细如粉暴风至竹条翻起拂细砂如雪霰】
青紫从来岂一端要看同傲折胶寒若轻间色思方节圆竹应须斩万竿
武岗太守罗【棐恭】挽辞二首【己丑十一月】
富贵由身致亷勤守自然常珍惟脱粟老伴只残编天已偿高寿人犹望百年千车会葬者谁问大夫贤忆昨登门日蟠斋拥夜炉疾奸频齽齘悼往一喑呜激烈看前辈疲庸愧小儒英灵那戢木尚想握边符万安韦邦彦字俊臣携王民瞻杨庭秀谢昌国絶句相过次韵勉之【己丑十一月十日】
卢溪笔力透天心杨令文追正始音更读池塘惠连句识君何待接清襟
後学争欹雨後巾前贤久泽雾中文韦郎勉力追三杰他日人还傚五云
陈平叔相从四年文行粹然临分惠诗有立身行道之问敢用阳司业勉学者之意次韵为赠【己丑十二月】
好因轮斵悟观书莫守筌蹄觅兔鱼华岳登来卑步仭沧溟浮罢眇支渠命穷且戏娱亲彩道合须牵奉诏裾此外文章真小技未应倾慕蜀相如
赠黄格非
诗社飘零二十年春官老子复登仙【谓曾吉甫】豫章幸有横枝在好觅鸾胶续断弦
文忠集卷四

[book_title]卷五【省斋文藁】
钦定四库全书
文忠集卷五【省斋文藁】
宋　周必大　撰
古律诗五十六首【起乾道庚寅止淳熙甲午庐陵　临安】送梁山长老智显【庚寅】
秦人溪畔汉人山万木参天六月寒写向汤休诗集里老夫要作画图看
丘成之司理明远阁二首【庚寅三月四日】
榜题聊复借扬云千古行藏本自明此阁定非天禄阁肯因寂寞便轻生
家传秘籍慕班游有子当追嗣与彪好事一瓻如许借楼前百榼果为丘【君家藏书五世矣】
奉新宰扬廷秀携诗访别次韵送之【庚寅三月二十一日】
诚斋诗名牛斗寒上规大雅非小山向来志气薄黄散忽为五斗辍万卷儿童笑君非良图大夫出处宁知渠吴公适为南州起昔日河南今在此好贤荐士任以身门下贾生予其人鄙夫料事倘不误早寄重修滕阁句【吴明可帅豫章方修滕王阁故及之】
五月三日游简寂食甜苦笋知观欧阳齐年求诗【庚寅】
疏食山间茶亦甘况逢苦笋十分甜君看齿颊留余味端为森森正且严
去夏邦衡胡侍郎生日尝因茶诗致善颂其语果验再赋一篇为大用长生之祝且求赐茗作润笔【庚寅六月崑山发】
寿杯又是酌流霞醉眼还醒讲殿茶举世甿謡思旧德隔年诗?托新芽汉帷果庆登三杰边幕何愁不一家赐也多言如屡中合分龙饼示旌嘉
秘阁檐摧李监仁甫得湖北漕用温公故事作小诗送之【庚寅七月】
台门屋坏中丞去秘阁檐摧少令归赖有温公遗事在故应早晚入黄扉
昨以清醇之酒为邦衡侍郎寿乃蒙惠诗且约深秋清集至时侍郎当舍芙蓉而面三槐某已归醉东篱悠然见南山矣次韵为谢【庚寅七月临安侍对】
觚棱回首六经春重挈荷囊上要津桑下未忘三宿恋柳边仍喜一番新【复居旧宅然芙蓉岂若杨柳腰支耶】即开东阁招奇士快与湖山作主人【闻今日玉壶盛事】浊酒夸张真过矣如公诗句乃清醇
邦衡侍郎再惠春字韵诗次韵怀旧叙谢且致登庸之祝【庚寅中元日】
年年郡圃共寻春夜夜神冈醉问津公从鷄翘恩典厚我游麟省宠光新愿闻玉铉调元日幸摄金銮草制人致主勋华端有望浇风于此合还醇
邦衡侍郎用旧韵庆予生朝赓续为谢【同前】
蓬山落拓复经春宦海茫洋懒问津志节渐消平日壮鬂毛空比去年新午桥早并绯衣相一月还同赤壁人【邦衡以壬午六月生某以丙午七月生又同居庐陵故用裴度周瑜事】天遣驽骀追骥騄无如才德异疵醇
夜直怀永和兄弟【庚寅八月壬申】
玉堂清冷夜初长风雨萧萧忆对牀徼道传呼钟鼔密梦魂那得到君傍
重阳预约三馆同舍登高于真珠园前数日李粹伯秘丞除殿院【庚寅】
胜游元在十人中健翮先培万里风落?有谁追戏马峩冠无计屈乘骢对门尚许官曹近光馆犹期燕会同幸可夸张少年在未须细数菊花丛
与馆中同僚会邦衡侍郎于南山真珠园後两日翰苑作开讲读会予不赴邦衡有诗见怀次韵【庚寅九月二十日】
讲席人期相郑覃石渠我忝继齐堪碧琳殿邃同宣召白玉堂深接笑谈寓直敢陪东道主登高尚想北山南洞岩胜集空回首何日芒鞵许再探【碧琳在禁中近因宣召至焉洞岩庐陵胜处去年于此赏梅来诗有红粟寒梢之约故云】
次韵邦衡哭季怀【庚寅九月二十二日】
谈锋激烈剑芒寒素藴光辉珠在潭万里未行骐骥死百围将半豫章残山中宰相今谁继地下?文古亦难一读名章三太息泪流何止雍门弹
绍兴庚辰九月二十三日与浙江道权帅同年程龙图并试玉堂庚寅岁由少蓬寓直摛文发策试馆职亦九月也有怀泰之辄寄四韵
当年给札踏金銮重到依然九月寒【今年寒极早】学士策询学士策秘书官试秘书官自怜绿鬓非前度尚喜青衫总一般寄与浙东程阁老莫矜红斾笑儒酸
陈叔进秘书送鹑分粟为谢乃辱佳句次韵发笑【庚寅十月十三日】
有鹑不博禾三百却向枯河掷钓缗他日陈平宰天下如瑜翻作指囷人
夜直玉堂读王仲行正字文编用入馆新诗韵【庚寅十月二十九日】
轶材腾骥騄勇思决河渠枝茂根先实名高士岂虚君王怜旧士馆殿有新除努力功名会燕然欠大书草具屈邦衡侍郎蒙赋即事新诗次韵皆叙坐上语他时共发一笑也【庚寅十一月十一日】
旧地闲梅坞新知泥柳桥情先春色动节後岁寒凋久矣承三接宜然冠百僚不须惊鹤髪未碍挿蝉貂
和至能范舍人农圃堂韵【庚寅】
荒淫吴以颠战胜越为吉是非两安在阡陌眇萧瑟公来开别墅草莾手爬栉阴晴及寒暑每到皆胜日新诗吊兴废收拾满箱帙有客师元亮甫谢彭泽秩幸分北窗风容此易安膝
徐稚山林龙学挽词二首【庚寅】
有美传清雅无心问介通佥言宜仆射累疏避司空【稚山初言兵不可轻用忤王龟龄而去汤丞相疑可助已荐为给事中累辞竞不起人始服其通介不狥时故专用徐宣徐邈事】身後疏巾歛生前浊酒中吴鈎无路挂洒涙寄西风
昔者陪?笔比隣记凿垣十年何间濶一见欲无言哭鲤何多难葬嬴真少恩天乎如可恃门户看诸孙
徐子礼藏宗丞挽词【庚寅】
符节何妨彩服斑专心温凊宁【去声】求闲宾朋忽吊西河上父子继游东岱间前日台门哭瓜葛同时华屋落丘山不须更问相从旧行道之人亦涕澘
庆邦衡生朝用去年韵【辛卯六月三日】
劲气危言五十春今骑厩马踏天津葵倾夏日心弥切松度秋霜色转新鼎鼐调和知有日君臣庆会岂因人【谓壬午与丁未合】周流四府须三纪寿斚休辞痛饮醇【胡广周流四公三十余年通监五十七】
入直召对选德殿赐茶而退【辛卯七月四日】
緑槐夹道集昏鸦勅使传宣坐赐茶归到玉堂清不寐月鈎初上紫薇花【时两株盛开】
陈君举示张孝恺行状且求诗孝恺尝摄令华亭有善状【壬辰正月二十四日】
简惠唐苏令文章汉甲科满朝空慰藉漫仕竟蹉跎有命穷何病无年理则那挽讴嗟不及留与邑人歌【图经唐苏蘥摄华亭县令在官简惠莅事公正】
过邬子湖【壬辰五月癸未日】
万顷湖光似镜平蜿蜒得得导舟行从来仕路风波恶却是江神不世情
奉祠还家侄绎以诗相迎次韵【壬辰六月】
圣朝有道合羞贫清昼那容里路珍金马玉堂辞汉殿桃花流水访秦人敢吟莫莫休休句且佚胶胶扰扰身高会竹林欣有日剩篘玉友钓溪鳞
项在道中闻邦衡侍郎将进周礼新解尝赋诗就为六月三日寿或谓名在丹书不当玷污西清之?老羞愧而止今蒙附记生朝特贻佳作既仍旧韵敢隐鄙言狗尾之续斐然鹤头之侧必矣【壬辰七月】
九十谈经似子春【杜子春年且九十以周礼授郑衆等】三公虚位待平津礼文元秉周邦旧义训重颁楚老新鸱阁行看迎太宰象箆应记讲庖人【去年公在讲筵讲周礼至庖人而请去】太平致了阴谋息方信儒真道粹醇
次胡长彦司户韵为其生日寿长彦新授桂椽【壬辰九月二十五日】
十年笔力干千钧齿宿于今意转新樱伐广陵聊作赋梅开桂岭定宜人暂从南极通冠冕会向东方领缙绅菊有黄花潭有水愿寻汉事寿佳辰
前岁冬至与胡邦衡小语端诚殿下道直夏旧事今年邦衡举易纬六日七分之说辄用子美五更三点为对数日得刘文潜运使书记去年馆中团拜十人今作八处感叹成诗【壬辰十二月】
青城小语庆新阳共向红云拜玉皇六日七分惊岁月五更三点忆班行属车谁从黄麾使钓艇还飞白羽觞犹胜去年三馆客十人八处耿相望
十二月十九日饯别刘文潜运使明日书来云醉梦中作小诗但记後两句为足成之【壬辰】
幽人门巷冷如氷使节光华肯再登今夕青灯话三馆明年何处说庐陵
胡邦衡赋琉璃灯帘诗次韵【癸巳正月二十八日】
鷄林空诧夜明帘鳌禁曾迎金炬莲却向江城度元夕同看灯箔乐新年盘红坐觉光如昼【杜阳编同昌公主夜以红琉璃盘盛夜光珠堂中光明如昼】鞍白端令意欲仙【两京杂记汉武时西毒国白光琉璃鞍在暗室中光照十余丈坡诗汉武凭虚意欲仙盖用梁武论书事】归对短檠惟寂寞酒醒漏永不成眠
送刘子和教授赴贑州兼简府主洪景庐二首【癸巳闰正月初十日】
伊昔青袍地于今绦帐师家声传叔贑宦学类先之【李朴先之贑人後为本州教官】久已鴞音革居然鱣服宜谁开丞相阁此士独非奇
藉甚书诗帅中和正尔歌人留河内宼帝念禁中颇余事裒丁志多闻重乙科固无官长骂解使客氊多邦衡再送皇字韵诗来次韵【癸巳闰正月二十二日】
宾鸿列阵竞随阳却向丹山隐凤凰银管题诗纷满帙金钗度曲俨分行汉宫早促三更席梁苑行称万寿觞【上顷谕公非晚令卿观朕大举同游大梁又闻虞相陛辞今年当会于东都上寿】顾我飘零无着处非公湔祓尚谁望
又次邦衡长子【泳】总干韵【癸巳】
乃公刚骾迅词章济美人推小赞皇君实固难安洛社子虚亦合荐周行牛屠十九看游刃鵾击三千始滥觞早向秦淮迎辇辂北征旗鼔正相望【李栖筠文章劲迅有刚骾大臣之目】
又次邦衡族侄长彦司户韵【癸巳】
圣世恩荣盛孝章北牕自欲傲羲皇通家燕喜鷄豚社治郡愁亲鴈鹜行陌上花开人闘草瓮头酒熟客传觞及时行乐君休厌召驿相将项背望
同年杨谨仲教授以诗庆予得郡次韵二首【癸巳二月】
谬向初元从九旒坐狂朝蹟自宜收虚名谁竞两蜗角懒性敢居千骑头闻道宵衣劳圣主有时夜舞忆神州二千食禄犹前却何自真封万户侯
才气峥嵘早断鳌诗豪不独酒中豪其谁代匠频伤斵之子良庖却善刀莫叹广文官独冷絶胜州郡职徒劳泮宫方采僖侯藻高士休寻仲蔚蒿
邦衡侍郎作一字韵诗赠麻姑观道士李惟宾次韵仍效其体【癸巳五月十六日】
盖世功名陋汉黥翩翩弨挂许谁檠气凌霄汉哮崖鹘文濶波澜掣海鲸囊水谩疑韩信怯栅淮终畏晋兵勍先生余事为诗老天宇行将一柱擎
邦衡生日用旧岁韵【光武以壬午岁起兵宣王六月北伐皆中兴也邦衡以壬午六月生故用二事　癸巳六月三日】
翊戴南阳第一春驰驱北伐太原津天开今代风云会运应中兴岁月新零雨正宜苏大旱【近日祷雨未应】清风未可作闲人一杯安足为公寿看饮思堂万斛醇【饮思堂春万斛岂止二十四考中书而已此则祝寿深意也】
李秀实生日【癸巳六月四日】
泰陵耆旧日衰槁白也胡为顔色好何曾山林采大药更说方书试鸿宝千年鼻祖翔太清至言八十授长生坐令耳孙守家法八十髩緑双瞳明昨日人为澹庵寿今朝竹院笙歌奏二老风流总健强盛事他时恐难又陛下圣德师文王作兴锐欲恢封疆盍归乎来不可缓要看梁栋扶明堂
同年杨谨仲教授生日【癸巳六月二十八日】
玉笋迢嶤秀倚空清江汀滢日朝东杜萧安在王陈远极贵长生总属公
伯起宜横讲殿经若为临贺复庐陵【尝为临贺教授】朝来冠雀衔三鱣敢贺先生自此升
孝行阴功未易量从来家住玉田坊人间聊复三千岁海上他时日更长【广记杨雍伯有孝行传种玉之术游海上遇羣仙後数年上昇今所居宅号玉田坊】
载酒过门欲寿公酒杯有限寿无穷玉樽秪有天西北不惜年年为一中【神异经西北荒有酒泉上有玉樽取一樽复一樽与天地同休饮此酒不死】
邦衡侍郎用洪范五行推薄命而成杰句叹仰大手几至阁笔勉赓盛意兼叙天人之应庶知托契受辱如此其厚决非偶然耳【癸巳七月十五日】
五行陈范推箕子三寿为朋颂鲁申二纪环周元附骥【某後公二纪生而同在午故用马事】四辰鳞次岂因人【公月日时胎在未辰卯戌某日月时胎在申巳辰亥率後一辰】交承紫掖追随旧递宿金銮契分申人事天时已如此更看坯甈累陶钧【胡诗用东坡韵故押两申字】
舣舟清江镇从任子严【诏】运使求菊【癸巳九月五日】
陶令思归未得归黄花想见遶东篱满头须挿何容易且向盘园乞一枝
近会同年赏芍药尝樱桃杨谨仲教授有诗次韵为谢兼简周孟觉知县【甲午三月十七日】
清晨自扫落花厅小瓮新篘竹叶青簪盍同时过陋巷胪传相与记彤庭翻阶红叶曾重见【仆十年间两直西掖】勅赐朱樱亦屡经老去飘零无此梦诗来吟咏有余馨
用旧韵为邦衡生日寿【甲午】
自公重踏秣陵春便觉威加析木津尺五去天沙路近八千为岁寿杯新休论沧海长生药要是清朝不死人万目夔夔观爕理纪元真欲称熙淳
同年杨谨仲示芗林诸帖皆以老杜相期惟童敏德谓不合学东坡殆非知诗者辄用此意成恶语一篇为诞辰寿祝颂之意见于末章【甲午六月】
过江人物向汪曾一世龙门未易登常恐斯文无砥柱独推佳句有师承波澜正使来西蜀亷陛何妨逼少陵天遣百年如卫武会赓懿戒颂中兴
杨谨仲教授和徐师川中秋赏月诗邀余次韵【甲午八月二十日】
浥露清如洗明河净不流珠圆合浦夜潮盛浙江秋【卢肇赋八月望潮最盛】朗咏陈王赋几成法善游广寒非独冷莫为客氊谋
寄题王公明枢使豫章佚老堂【甲午】
君不见当年卫武髦且期尚欲进德明箴规又不见潞公堂成过九十精神折冲夸德威公今年才六十耳朱顔绿鬓俨未衰便从午桥乐暇佚宁独不畏二老讥恭惟中兴圣明主焦心劳思抚四夷山东河北困戎索远民日夜思王师楼号筹边宜属意堂名佚老谁敢知请赓方叔壮猷雅第入宣王复古诗
萧端伟挽词【甲午】
二顷良田数畎居笔畊学殖世名儒兰闱初喜携儿去蒿里旋悲与妇俱四季浇花非实相百年种德是宏模素车会葬空闾巷试问他人得尔无
靖州太守李秀实挽词二首【甲午十二月十一日】
好学今康鼎施家古计研旌麾更楚粤翰墨过幽燕晚厌三刀梦归开九秩年生荣没无憾五福定谁先伊昔观灯夜居然饮彻明一旬聊隐几万日遽成茔回首歌钟地伤心挽铎声朔风知客恨犹欲返铭旌
文忠集卷五

[book_title]卷六【省斋文藁六】
<集部,别集类,南宋建炎至德佑,文忠集>
钦定四库全书
文忠集卷六【省斋文藁六】
宋　周必大　撰
古律诗五十四首【起淳熙乙未止淳熙丁酉余干　临安】过余干吴师中秀才以诗惠歙砚次韵谢之【乙未二月壬申】
旧曾起草向明光独与罗文近赭黄三载瓦池研竈墨因君聊复梦仪凰【壬辰二月蒙宣召至选德用御前小歙砚草命相制今适三年矣前辈有罗文君传】
恭和御制闻喜宴诗
臣以经筵官预闻喜宴恭覩圣制赐詹騤已下诗不敢自嘿谨斋沐赓和一篇仰凟宸严臣无任震惧俟罪之至【乙未五月十日】
圣武将犁老上庭艺文先选彀中英天扶基业生多士世遇君师集大成享备钧台同夏启果分汉会愧桓荣尧言一日周天下应陋诗人切响声
次韵贺胡邦衡除龙图阁学士且为六月三日眉寿之祝【乙未】
马负羲图二百春荣光犹属大河津细推班列论思旧谁似耆英宠数新【今班簿中老惟公一二人】龙阁便为黄阁老洞岩应继紫岩人【张魏公与公至厚】他年笑尔孙思邈只自开皇至永淳
端明殿学士王日严挽词二首【乙未七月】
家世三珠树文章五凤楼中年穿豹尾晚岁冠鳌头夷雅推簪橐清醇动冕旒居然似岐国只欠启金瓯念昔登黄甲公时上玉堂焉知叨儤直尚及对批章二纪光阴速三年别恨长怀贤已惆怅感旧更凄凉
次胡邦衡韵【乙未八月十三日】
右相虚来三见春都人日夜望平津骅骝开路云霄逼霖雨思贤鼎鼐新赤县尚多沦异域潢池犹自扰齐人【谓茶寇】公如不为苍生起风俗何由使再醇
从驾过德寿宫马上得程泰之次庚寅玉堂旧韵有银章金带之戏走笔为谢【乙未闰九月十七日】
推?也复从鸣銮凤诏诗盟故未寒两制空烦舍人様【仆近日告命及荅诏皆年兄草】外郎争比大夫官【仆官朝请郎年兄新转大夫】翰林今夜仍连直讲殿明朝岂两般毕竟五金如五味莫因黄白议醎酸
程泰之昨有金带银章之句十月二十八日乃因押伴北使赤岸御筵服重金侍宴紫宸殿坐间尝作数语为戏後两日复得其诗亦再次韵【乙未】
甚日重黄侍玉銮几时八座佩金寒【古诗云眼赤何时两腰黄甚日重杜工部云连枝不日并八座几时除】殿庭属目夸新贵【阁门官争相问】部曲低头拜旧官【泰之尝贰春官今复借大宗伯】五日尹京非细事四时仕宦固多般【泰之今春服緑夏间阶绯今借金紫真传游艺也】重行隔品诗仍健应笑官卑语带酸
次韵徐元敏榷货同年【乙未十一月】
当年驾鹤共骖鸾对蹑丹梯上广寒绿髩旋同依帅府华颠今并列王官文才似我无多子契分于君有四般【唐人与同年诗云契
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>