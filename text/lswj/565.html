<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,性善堂稿全文在线阅读,性善堂稿全文在线下载,大玄古籍书库">
<meta name="description" content="诗文别集。南宋度正撰。十五卷。正字周卿,合州(今四川合川)人。绍熙元年(1190)进士。历官国子监丞,累迁礼部侍郎,兼同修国史实录院。致仕卒。著有《周子年谱》、《夷白斋诗话》等。原有集十五卷,曹彦约为之序,自明以来久佚。今本系清四库馆臣从《永乐大典》辑出,以类排纂,仍析为十五卷,以还其旧。卷一,五言古诗二十一首,卷二,七言古诗十五首,卷三,五言律诗二十三首、七言律诗四十首,卷四,七律二十二首、五言排律二首,七言绝句三十四首。卷五以下收表、戕、状、奏疏、剳子、书、启、序、记、颂、铭等百余首。其文质实,指陈利">
<title>性善堂稿_度正_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">性善堂稿</span> <br/>
          作者： <span class="inputVal" id="bkauthor">度正</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]73260</span> <br/>
          说明： <span class="inputVal" id="bkdec">诗文别集。南宋度正撰。十五卷。正字周卿,合州(今四川合川)人。绍熙元年(1190)进士。历官国子监丞,累迁礼部侍郎,兼同修国史实录院。致仕卒。著有《周子年谱》、《夷白斋诗话》等。原有集十五卷,曹彦约为之序,自明以来久佚。今本系清四库馆臣从《永乐大典》辑出,以类排纂,仍析为十五卷,以还其旧。卷一,五言古诗二十一首,卷二,七言古诗十五首,卷三,五言律诗二十三首、七言律诗四十首,卷四,七律二十二首、五言排律二首,七言绝句三十四首。卷五以下收表、戕、状、奏疏、剳子、书、启、序、记、颂、铭等百余首。其文质实,指陈利弊明晰剀切,“诗品虽不甚高,而词意畅达,颇与朱子格律相近”( 《四库全书总目》)。有《四库全书》本。</span> <br/>
          封面： <span class="inputVal" id="bkimg">Z_18754.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]性善堂稿
[book_author]度正
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]73260
[book_dec]诗文别集。南宋度正撰。十五卷。正字周卿,合州(今四川合川)人。绍熙元年(1190)进士。历官国子监丞,累迁礼部侍郎,兼同修国史实录院。致仕卒。著有《周子年谱》、《夷白斋诗话》等。原有集十五卷,曹彦约为之序,自明以来久佚。今本系清四库馆臣从《永乐大典》辑出,以类排纂,仍析为十五卷,以还其旧。卷一,五言古诗二十一首,卷二,七言古诗十五首,卷三,五言律诗二十三首、七言律诗四十首,卷四,七律二十二首、五言排律二首,七言绝句三十四首。卷五以下收表、戕、状、奏疏、剳子、书、启、序、记、颂、铭等百余首。其文质实,指陈利弊明晰剀切,“诗品虽不甚高,而词意畅达,颇与朱子格律相近”( 《四库全书总目》)。有《四库全书》本。
[book_img]Z_18754.jpg


[book_title]提要
钦定四库全书　　　　　集部四
提要
性善堂稿十五卷　　　别集类三【宋】
【臣】等谨案性善堂稿十五卷宋度正撰正有周子年谱已着录宋史本传载正有性善堂集而不着卷数赵希弁读书附志始列其目凡十五卷曹彦约为之序自明以来世久失传今从永乐大典中采撮裒次以类排纂仍析为十五卷以还其旧正游于朱子之门文章质实大都原本经济不为流连光景之语其条奏便民诸疏不下万余言指陈利弊明晰剀切亦可谓留心世务不徒为性命空谈诗品虽不甚高而词意畅达颇与朱子格律相近观其书易学启蒙後书晦庵所释西铭後跋申请释奠礼诸篇悉於师说笃信不疑宜其亦步亦趋矣魏了翁朱子语类序称辅汉卿授以所集朱子语言文字度周卿从予乞本刋诸青衣因属其以学者之病着于篇端云云是正又尝梓行语类且为之序而集中无此文又史称正官太常时适太庙灾为二说以献其一用朱子之议其一则因宋朝庙制而参以朱子之说本传中具载其略集中亦无此文盖删汰编纂之余固不免有所缺佚也乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官【臣】　陆费墀

[book_title]卷一
钦定四库全书
性善堂稿卷一　　　　　　宋　度正　撰五言古诗
次韵安抚侍郎劝耕喜雨之什
田家何所乐所乐日未曛男耕而禾稼女桑而襦裙面垢落塈涂目眩湿薪熏妇子饁南亩诗人尝云云使车出东郊好雨清尘氛会集诸父老申之以俭勤父老歌且舞未饮意已醺峩峩欲倾欹眊眊耸听闻扶携两阶上潋灔泛十分丁宁付训词归诏尔仍云或笑言唯唯或喜气氲氲俯首侧玄冠骈肩望朱幩通宵得膏泽緑波涨河濆轻风扇微和草木亦欣欣正也何其幸连年与礼文念昔在农亩备尝辛与荤朅来充邑官簿书困纷纷书生适我愿端赖贤使君人苟得所依何畏乎织纹感知无以报茅塞当深耘
青松一首送杨侍郎文赴阙
东山种青松西山种桤木三年已成林十载盘空谷桤成供烹爨松成架巨屋所用各两涂成功异迟速早作起揽袂庖人已炊玉盈车载束薪轧轧鸣车毂万家争欲买须臾无一束樵夫喜易售不知山已秃朝夕手不停采采尝不足人情贵适用那复问荣辱落落青松子岁寒抱孤独大可充栋梁小亦宜桁楅奈何人不顾偃蹇傲刍牧牵补芘风雨无复思营筑有如命召公往欲寻洛卜首当开明堂号令於此肃明堂礼有制伻图载简牍殷人崇以三周制加其六广袤度尤严所冀容羣服奉璋列左右天顔中穆穆规恢既宏远制作难逼促当资合抱干一柱扶天轴切勿用小材小材必倾覆操斤走宇内濯濯无遗育坚刚老不枯允哉东山麓殷懃谢匠氏所望一留目勿谓道里远登载容万犊君王顾之叹巨用必收録修竹操亦奇谨毋遗修竹
正同诸丈饯别制干郎中
春风来户牖春雨过庭隅揽袂送征车去去不须臾借问何人斯玉立美且姝庆历丞相孙太学学为儒一日上震怒大奸伏其辜议者不深计但惟和是图直欲函其首而往献匈奴君言国大柄不过赏与诛况此非常刑何言归之欤日月天之经山河地之枢纲维在名分臣子当力扶大义傥一失自今难枝吾此事如君家曾老姑之夫又如和议初编修澹斋胡精诚贯金石勇气激顽懦北庭闻此言何敢更凶愚公卿頋之叹识者空嗟吁有如此英才一第岂足污便当司献纳朝夕赞庙谟奈何遗之外沈浮在江湖应聘入宾筵万里来成都我昔闻其名英声震八区今幸见其面堂堂六尺躯胷中浩无际万卷储经郛开口论世事不讦亦不谀况兹当才难所怀真所须奉檄过西鄙敢惮历崎岖西州号陆海劒外颇焦枯男耕饥不粟女蚕寒不襦连年虽丰登今其庶矣乎抚摩劝薄敛劳来先蠲逋疾苦得上闻欢声沸道涂褰裳韩信溪去就想不拘徘徊萧何堰万斛收赋租酾酒李固墓九原傥可呼再拜武侯祠武侯伊吕徒事业虽不就千载悬规摹一力扶汉鼎初若甚区区北震于曹魏东连于孙吴驯致河洛间南望携箪壶传记尚可考遗迹应未芜曩闻张忠献初官敛版趋殷懃严先生赠言良非迂具云今汉中二士山泽癯引之与为友道义相涵濡以此忠献公德业日敷腴驾言过汉中愿毋疾其驱世固不乏士安知今也无邂逅或相遇提携与之俱引领星桥边云间望归鳬【按此首押二区字】
送新四川茶马
庆元二年春有诏来自东曰东川漕臣忧国尽变通东川十五郡连年岁不丰国计仅以足民力几穷空赖兹经纶手调护遂奏功曰维榷牧司有言惊圣聪咨尔予漕臣佥言尔惟忠往哉其抚事惟和惟其中蜀人闻天书喜气如春风窃思斟酌权大概不可穷在昔元佑间委付失狂童苞苴肆分行锥刀到心胷小苏抗章论大苏以诗攻至今百世下得失烂如烘明公氷霜姿材业尤雄雄剸割一指间妙用付天工鸟兽虽无知好恶人则同觌德自来驯遇暴辄兴戎从兹三边人稽首不敢凶蜀人愿公留天子将思公谓公曰还归其以来年冬送王中父制干东归探韵得限字分韵用离别不堪无限意艰危深仗济时才
汉使东南来幕府皆异产英英江左家浩浩富编简几年翔学海屡荐升士版大焉合訏谟小亦堪论譔横身借前箸逸气薄云栈向虽稔声名曾未陪笑莞邂逅解白眉轩豁蒙青眼俊游得从容微辞略往返扁舟赋归程骏马驰平坂上策今安在时髦贵谨柬中规傥前定外患岂足剗善保千金躯欲语意无限
送张伯修省干归省重庆府一首
我昔赴集英涪陵见尊公尊公一世豪一饮能千锺君时年尚少已有尊公风举动如成人吐语非凡童别去已十载一牋不得通忧患催我老飘流寄西东逐食来益昌执经司学宫故人昂昂来天涯复相逢怜我久憔悴访我寂寞中相从不知极春去秋复冬慈亲促归輈归步留无从入则孝与悌出则信与忠君看语孟篇问学何终穷寸隂如隙驹大道如冥鸿重来定何时愿言加新功
送唐寺丞文解郡绂东归一首【并序】
正区区之私重念百年几见之义自欲追攀辙迹一走境上偶闻简书之责谨赋小诗姑致依恋之敬伏幸笑览
北溟有修鳞其大无匹俦化而为羽翼顷刻徧九州天地吾一体日月吾双眸一饮万斛泉一饭万头牛藏修丘壑间昂昂亦无求尘寰何迫隘飞鸣不自由鰕蠏及蛙黾孤豚及青鼩纷纷如蝟毛乘时恣喧咻其耳若不闻其声转清幽其貌甚闲暇其心亦休休长思日月明四天云雾收东至于蓬莱西至于崑丘北至于穷髪南至于不周宇宙渺一视去息无拘留我欲效鹤雏鸣和声相酬终焉附其翼一旦凌空游使彼毛羽虫垂头自怀羞此心如白璧秋阳照江流
奉别刘思中
忆昨我初往斗杓正南陬阳气已汗漫伏隂才如勾既见御史公文书烦校雠时时延上坐不听毁者谋公兄东溪老博我诗之幽轩然肯相顾妙语吐如流诸郎氷雪姿学问谁朋俦其长遇我厚久要何绸缪感知不忍去坐閲四月周寒暑无停机忽忽今已秋我学曾几何我怀良独忧亲庭催我归岁晏无寒不朋友催我归仁义相讲求山林本其性麋鹿本其游再拜谢所知去去毋苦留
奉别唐寺丞文一首
正家巴山阳占田才百亩春秋自耕稼亦足餬其口中年或水旱采蕨充饭糗四壁固屡空满屋贮蝌蚪少蒙义方训交口相传授日记数百言勇气摩星斗既长游乡校稍稍别妍丑父曰尔勉哉学问贵悠久?然铭诸内庶几造渊薮奈何天降割累累若孤狗三年抱忧患忍复言进取洪惟太上皇下诏罗琼玖提笔入贡士肝肺始一呕时年二十四一得殆天偶自兹青衫缚连年事奔走得官涪江上距家才百九【家至遂寜一百九十里】一年一归安亲族相聚首留连辄数月官长恕诃吼三书下下考荐者一邱叟【宋卿】浩然赋归欤忽复失箕箒独身当门阑内外事纷纠母曰毋自弃一出庸可咎乃趋光范门所志在升斗是时京宰相来者无不受殷勤献三策风化略开剖明日益昌学有旨除度某於焉具菽水聊以慰其母维南有真儒奋起光前後六月冒隆暑愿闻道枢纽一见晋其门妙语得亲手归来欢有余俯仰对穹厚益昌异风土日夕涨尘垢母也乐其乐雅欲安户牖版舆不可致徒使我心愀时时遣家僮历历问安否具言唐益昌盛德世希有爱我如骨肉诲我如师友要我以名节期我以不朽母曰尔得此敬哉不可苟努力勤王事毋为利禄诱傥有分寸补何必侍左右因循不敢归春风再花柳正也鲜兄弟子职宁不负奉檄得初心一舸春江浏区区敢有请兵厨乞尊酒我欲径持归升堂荐眉寿
校书西衙枕上呈刘原朝
夜雨不肯晓拥衾独长叹借问叹何为嘿嘿终无言回风起相薄万物无欢顔我心如古人作诗歌岁寒昨蒙谓卿机宜学士佳章宠寄谨依元韵酬谢乞幸笑览
君家谪仙人豪侠好骂讥脱鞾辱权幸捧砚夸宠妃风月三千首百卉弄春晖恭惟紫微公执笔赞万几大行或差舛考验在璿玑同时三君子日月争光辉我生百年後览之神奋飞粤从志学来斯文力发挥瓦劄带尘壤【欧公砚谱特取瓦砚谓胥吏笔以瓦劄研墨作字尤快】羊毛【笔之最下者】拂烟霏言词虽不工往往造精微邂逅逢名世如何尚布衣为我特倾倒我心亦依依从今愿卜隣穷空不思归厚意敢虚辱三尺横金徽
寄襄阳杨侍郎三文
茫茫天地间万象森纷罗乃眷蜀三川神气尤雄豪一川发于岷一川分於洮一川啓母来其名为江沱洮江得三陈经纶参夔皋协心禆兴运庙社遗勲劳岷江得两苏议论丘与轲只今元佑碑辉华万丈高沱江当其中弥漫而委佗中兴得五杨其三真英髦绵州号魁磊射策登巍科嘉谟洊入告旋进旋蹉跎南部最逸才气欲星斗摩遗墨数千言往往皆离骚惜哉天下士中道迷山阿三丈寛宇量中立而不它事业照锦屏文章烂岷峨缩手不近前三年淹礼曹飜然念乡舍屡乞分旌旄天子勉从之出镇姑养痾荆南古都会十万雄干戈闭阁閲诗书人物如春和襄阳控敌冲铁骑连两河抚之以仁义敌人不敢过如闻九天上屡欲书归禾生人政云霓如何久婆娑一嘿了万事明哲中自韬造次颠沛间超然完所操缙绅岂不愿广厦陪赓歌吹嘘元气囘彚征如拔茅正生沱江滨饮啄同一波辛勤事学问如琢磨切磋大不遗泰山小不遗秋毫古今靡不该上下靡不包动静极根源万物无所逃中心如金石困折亦已多常忧辱此江而为江神呵行李弥域中皇皇莫一遭扁舟复东来欲见空神交引领写胷臆清风送洪涛
寿章漕
苍苍闽山高悠悠闽水清厥初萃瑰琦而世生豪英恭惟皇庆历当天开文明风云千载会罗列皆名卿当时郇国公致身为阿衡勲德着庙社云仍烂瑶琼迨兹中兴来接武扶炎精先烈益以震煌煌照天京蓝田得佳种历世勤锄耕荏苒岁月久斗杓符南撑得此希代宝异奏如?韺堂堂粹德容度量何恢宏俾之典风宪官邪当震惊俾之职献纳国论当丕平俾之领枢柄边疆当不兵俾之坐庙堂帝业当盈成翻怀千里绶尺泽扬修名皇慈有远听褒章畀一旌驱车振末俗雅意先文盟贱子偶在泮锡朋赋莪菁佳节庆亲逢黄流酌金觥愿公接皋夔愿公齐乔彭百年起世德一旦收家声从容趋玉陛怀哉一儒生
赋张袁州隐斋三首
齐王非爱牛厉人非爱子秉彛未殄灭生意不可已傥能克其端万物均一体胡为隔形骸强自分彼此达人有大观俯仰尽天理从渠美与恶不与我愠喜敬问何以然请先事克已
少时见敲搒濈濈背欲汗及壮事州县稍稍觉不惮由来秪一心今昔非异见君子远庖?夫岂恶刍豢长恐恶念熟此道出无间是隐乃在我扁牓安用办君侯退归来此意却无限
杀麑无戚容活蚁有德色不如未见蚁生道犹不息心如隔窗月光不见微隙不患无发时却患发无益一矜障万善千悔无一得要加持养功跬步见天则宇宙渺无穷此道足充塞
八月中澣同官会于尘外亭分韵得烟字
放步超闤闠濯缨俯漪涟清风来徐徐玉宇明娟娟平畴卷黄云远浦凝寒烟横空六六峯一一来当筵秋光助顔色相对如高贤三峩眇遐思髣髴窥其颠悠悠城南道郁郁惠陵阡怀哉千载人乔木今参天囘头子云宅池塘亦依然奈何傍人门不几丧我玄沿河西复西草草屋数椽唐儒杜先生向来此周旋食我西山英饮我西涧泉吐出五色丝无愧三百篇遂令浣溪上草木皆光鲜我欲於其间结茅近英躔尚论古之人永谢区中缘鹪鹩翔蓬蒿庶几避鹰鸇但欲一区宅不用二顷田念昔怀此心只今已十年平生百事拙为计亦可怜家有万卷书而囊无一钱登临每怅望兴味徒拳拳珍重金石交议论相磨研求寻鸥鹭盟摆脱簿书缠风月为鼓吹溪声为管弦茗饮间醴醪藜羮杂豆笾谈谐各自适洒落真神仙哦诗纪胜游他年草堂编
步自玉局会饮于判院涂文廨舍正得日字
肩舆访药市散步困两膝行行初及门品第已不一细阅廊宇下纷然莫穷诘席地堆雄附连盘伫参术云乳色晶荧沈檀气芬苾溪毛极草莽水族包虫蛭贵者如丹砂贱者如乾漆苦者如胆?甘者如石蜜陈者如酺醢新者如枣栗来为中国用往往四夷出海贾冒风涛蛮商经崒嵂厚利诱其前颠沛不遑恤小亦挟千鐶多至金百镒开张自寅卯收拾过酉戌富豪盛僮奴羸老携儿侄车马浩骈填坌然皆迸溢晩饮各酩酊归装满箱帙人生天地间禀赋隂阳质寒温傥乖误未免生衆疾至人穷物性扶世方开术春冬别根苗南北辨枳橘形色与气味审订皆具述庸夫肆胷腑妄以甲代乙瞶瞶莫知诫十疗宜十失念我奉慈亲春秋垂八秩仰事则欣欣退处常栗栗尝闻仁者寿又闻惠迪吉版舆来三年清健如一日平生读医书殆未通六七甘草真国老盐梅乃良弼储蓄以待用选抡贵纎悉譬如天未雨先已营居室所以身强健有若天隂隲正惟养生外万宝无所昵往年忆曾游初亦无固必忽得九老图如得清庙瑟仪冠甚英伟真是旧名笔右太师潞公左司马君实弹棊以为戏一局良未毕君实思沈吟心志何专一潞公随所应气貌加闲逸诸公各注视袖手观弹击焚香与之对想像见真率携持恐失堕固已藏之密重来何所见追叹空唧唧他年玉局仙希踪老蓬荜
食笋
早笋自香美欲食不得尝晩笋已恶臭顿顿充庖浆蔬食苦不继且复几其良陋巷有佳人箪瓢不充膓其人久已死至今有耿光所以天下士贫者惟其常得失固了然是非何较量大烹幸列鼎嗟尔其勉强
笼鸡
笼中畜一鸡饮啄颇云足其鸡浑不顾引颈欲逃出旁鸡大爱之贪食笼中食囘旋欲归笼不省笼拘束

[book_title]卷二
钦定四库全书
性善堂稿卷二　　　　　　宋　度正　撰七言古诗
贯之学士宠示佳作歘然有丘壑之思因反其意以招之亦朋友相勉之义伏幸采瞩
夫君隆隆如长车方途万里无尘沙天公生材要有用安得嘿嘿吟窗纱辛勤学问求大指求不在他心而已解将岁月作工夫定使枯株发春媚我家传家诗与书家徒四壁一钱无年来行李环天下直从南海薰香炉先生曰来子可语以手手地传心图归来日日锄其恶陶然一室皆真乐他年努力囘羲皇更把天心验圭角今春大震电雨雹南峯无之黄梦得诗来有天意因以旌遗逸之句正恐其轻忽灾异失圣人迅雷风烈必变之意用其韵以解之
仲春戊申日之夕牛羊下来犹未毕回风烈烈涨黄壤隂云冲冲蒙白日腾光初觉火烧空打屋乍疑天陨石出门愁见荒山径高卧徒惊堕四壁尝闻正直天所佑又闻豪横天所疾盲风恠雨岂徒然颠倒横纵未遑恤老农惨怛心欲死羣蛙号呼兴自逸那知杀菽困黔首但指嘉禾歌赤舄何人漫读周官书更笑深山间小艗廖良誉棹小舟载酒追别至故县而还
马鸣溪上想英概牛口庄头访故庐登场罗列万石廪挿架纵横千卷书有怀西山古凤鸟更看北壑今鲲鱼江水江花两无尽後之来者应何如
送後溪先生龙门赋别
皇帝龙飞庆元元尽收耆旧为羽翰谁生党论中譁諠一旦剪落堪悲酸谓曲为直忠为奸谓麟为虎鸱为鸾朱刘章陈坐讥弹彭吕继之何摧残自从阿衡扃九原至今草木犹衔寃余波滔天如惊湍一落其中无全安五年天子御金銮恭已南面朝衣冠有一新进当谏垣前言刘某入祠官乞加窜逐风朝端天子曰噫子甘盘须髪雪白心甚丹徙居房陵圣恩寛公心怡然无怨顔秋风萧萧零露溥浮云散开雨脚乾公今度栈车北辕有客越境追征鞍天之降材良独难达则致君穷立言曩时夫子投杏坛删诗定书传渊骞春秋一字诛黄泉万世贼乱心胆寒子舆赋归辞惠宣仁义七篇皆肺肝伏羲六画义深玄文王明之当忧患降周迄孔世莫传东溪先生抽关键发挥絶学穷根源惜哉遗藁今未完先生乱思【案乱思二字疑有误】真奇观庶几後生窥成编君王旧学非终捐愿言珍重勤加餐
送张义立制干赴阙探韵得东字
皇家科目周家同三岁大比罗英雄六龙渡江念幽远赐之贡额令选充载戢干戈讲经艺诗书比屋陶儒风堂堂卫公千人杰振鬛长鸣万马空一时诸老皆敛避束带廊庙熙羣工地灵育秀殊未已有伟男子如卫公龙门逸步已突兀凤穴神彩尤昭融襟怀洒落志慷慨风格俊爽材疏通源泉混混囘倒海力量恢恢扶颓嵩几年名震动旒冕一日诏下来旌弓天之降材要有用士之用世良无穷萧曹事业皆土苴尧舜规摹宜磨礲支持大厦要梁栋努力自爱毋匆匆
送唐宗道制干赴阙探韵得书字
妙年璧水充丰储一日变化拖长裾五色神彩丹凤好一襟和气春风如东薄扶桑略牛斗西游陆海环坤舆诏书奕奕九天下云程冥冥一步初吾君选士作舟楫岂特文馆雠诗书曩时党论既喧閧往往儒学遭驱除鄙哉小夫自贻戚因循封植成痈疽祖宗在天实啓佑忽然溃决今无余虽然四体已清泰无奈元气犹空虚调和脉络勿草草整顿罅漏当徐徐咨询刍荛下谤木收召耉老来安车堂堂国势傥前定蠢蠢强敌谁侮予明时得意好展尽书生长虑元非疎毋为袖手事缄嘿愿以正论开宸居岂惟民亩望芘赖亦有草泽思吹嘘江头送客重感慨勉之行矣毋踌躇
送李君亮安抚赴阙
皇帝龙飞十四载拱手垂衣功不宰谁生厉堦起甲胄天下岌岌几於殆赫然烹阿封即墨神机独断定四海内醻勲庸清列位外召诸老仍博采自古圣人闻至治不贵无过贵能改三池先生已先入谏阁经帏行遂拜遂宁先生又继起老手便当调鼎鼐冬官侍郎何迟迟几日涪江下寒濑恭闻促诏已屡下云汉昭囘九天外吾君寤寐在良弼其意岂不望啓乃往年袖手固其理今日缄口庸何待祖宗至仁育疎戚常使无权免骄泰宣仁圣烈重贬损功参尧舜光万代当时若不甚快意其奈无忧近葅醢前乎六一论尧佐後日了翁陈二蔡一从一违事已判得失了然为世戒况今政事归中书国体堂堂方正大春宫仁孝且英睿多士盈庭复蔼蔼先生而言言易入及其事至恐不逮姑置区区论商鉴覆辙不远那容再行看正道动前席盛时难逢愿自爱
送茶使赵伯川赴阙
三王垂世何煌煌诗书所称周尤长虽云积累日源远其实本支由宗强内环旦奭扶九陆外列毛原镇四方宣王中兴恢大业复有虎臣如鹰扬卜年过历前未有邈哉夏商矧汉唐皇家揖逊古舜禹建宗作屏周成康巍乎神庙有遗训作而新之进厥良振振信厚皆麟趾翽翽羽仪多凤凰扶持天日岂易事往岁一段尤辉光无何谗口乱白黑至欲疎远空藩墙天相宗社迄感悟重惟孤立当惩创有伟丈夫在远外是尝拒贼贼莫伤渊洪胷次自磊磊慷慨顔貌真堂堂吾君想象日已久急下诏书来取将旁招俊又第一义理乱之机戒履霜名世之卿夫岂少贵戚之卿人所望有怀器业得施用感激为赋维城章
和黄侍郎韵
君不见君家涪翁居戎州只为山月来登楼又不见君家绣衣老使君传家文物如卿云两仙仙去今百载云冠霞佩俨如在数行妙墨留壁间九顶三峩屹相对竹坡先生驻归步来拜翁祠还少伫水光山色为改容收拾奇观入新着世间好景苦留人无奈催归作霖雨山谷先生心好客为爱横空雪山白殷懃载酒清音亭一抹云间真絶色鸿飞天际去冥冥风入松间听琴瑟浮云聚散两茫茫大川东注何终极兹游应不减风雩清和正值春三月
寿制置吴侍郎
洙泗之根枯无芽千五百年复生花章通句解到圣处格高调古意易差南岳一登光万丈下照百物穷幽遐天公欲振斯文绪卓尔大雅生长沙淡如清庙有遗味粹如白璧无纎瑕周旋礼乐今冠冕弹压妖怪古镆鎁翺翔秘馆育仪羽岌嶪殿中峩触邪忽惊云雾蔽日月一落湖海潜烟霞浮言既空望逾远歘起仍乘使者车急祗临遣护襄汉旋奉温诏来三巴春风所及自和气坐令四境还桑麻五月渡泸臣敢惮昼日三接恩意加皇心念尔蜀父老因以与尔毋咨嗟但见田亩兴孝悌已无稂莠劳梳爬洋洋韶濩出正始一洗下俚之淫哇夤缘末学被罗致得以文艺陪绦纱作兴诗书盛乐育谓之文翁宁非耶蜀人德公盛於卫思厚报之吟木瓜二阳寖长今初度门无杂宾宾则嘉欲酌北斗荐眉寿听我祝辞人无譁先生直上作舟楫领袖夔契承勋华心囘元化位天地手挈魁柄扶邦家工师作室贵兼用施置宁遗负与又自怜愚鲁无所似独於诗书涉津涯有如使之执经侍或能诵说圣人污古来好善优天下珍重先生借齿牙
寿黄侍郎
玉井之泉其源深渊涵停蓄包千寻风行於上渺河汉诸子浅陋其蹄涔茫无畔岸容鼍鼈富有磊落潜球琳大原自出号学海余波散及蕃儒林有如霁月当空照罗列万象中森森恭惟王明可用汲一勺沃我思贤心推之四海泽焦槁元戎十乘来駸駸铜梁玉垒日澄浄夜气晨光焕井参区区贱子愚且鲁非曰能之学鼓琴殷懃三弄衆掩耳莞然一笑遭知音推琴而作喜欲舞慨我得此踰兼金上方穆穆囘元化舍尔其谁扶当今传闻丹诏九霄下衮舄未至虚宸襟请书国纪开皇极雍容调燮阳与隂愿公自爱毋久外天下苍生思作霖
寿寺丞唐文
维时皇舆驻吴门三光五岳之气元未分锺而为木为杞梓结而为玉为瑶琨先生独得之表里何粹温渊然之学妙今古浩然之气充乾坤探月窟蹑天根朝蟠木夕崑仑超轶絶尘有如此余子瞠若谁追奔纷纷何所知骇叹空云云君不见蔡家太师倡绍述当时流毒并鸡豚鲁国抱其学屹如中岳尊又不见秦家太师握和议羣邪噏噏迷天伦紫微於是时横身扶正论天公下监世忠义畀以斯道昌其孙胡不游东观胡不游西崑胡为尚婆娑万里乘朱轓依然不磷缁炯炯超尘昏昔尧登彭叟历佐周与殷後来磻溪翁辛勤晚策勲况兹才之难典刑谅谁存玉律囘孟陬瑞气如云屯请赋嵩高篇万口同一言愿公上玉堂愿公登金门功成名遂归乡枌贱子年年开金罇
寿外舅富顺赵使君
天家积庆如江河千枝万叶鲁卫毛声名赫赫照今古骨相飘飘多俊髦惟安懿王迈种德当时庙社遗勲劳本支百世端未艾绵绵瓜瓞更崇高只今中兴得旦奭夹辅日月参夔皋自余材德踵相望磊落抱负皆英豪或持皮帛登台省或奉符竹分旌旄金川丈人最後出平生力学勤持操高谈奥论不可到一洒万字无停毫聊将圭撮试当世已被天语加崇褒从此公道更开泰未必奔走悬三刀念昔南宫陪俊翮偶附骥尾辞蓬蒿因蒙顾盻被收録得拜门下恩则叨自怜薄命薄如叶十年再尔吟离骚世间情态已百转每叹慈爱终坚牢今逢佳节揆初度欲荐眉寿酬甄陶丈人丈人听我语我语憔悴空啾嘈白圭三复古亦少缁衣改为今可遭人言恺悌必富贵恺悌富贵何由逃不愿归来一尊酒但愿努力登三鳌我欲执鞭追壶中之日月荐海上之蟠桃
寿宪使大卿
自昔天之生大贤其间往往几千年前日顔曾乃并世後来孙乐还齐肩参稽疏数未一概废兴大抵关诸天恭惟皇家受眷命五星集奎光芒悬复振斯文自洙泗涣然遗响闻伊瀍微言奥论掲日月九州四海俱流传浩斋先生本自得闻风特起吾东川当时造入自孟子善养其气气浩然配合道义期充足至大而刚直以全後来岂不有继者要之闻道先生先今夕何夕天气好虞琴初奏南薰弦正阳之月月几望於时盖得乾之乾宜其秀质温如玉不磷不缁白且坚吾君好学古未有直上便可升经筵力辟淫邪开正道雍容尧舜陈王前仰视苍苍岂无意如此大器堪扶颠诸生载酒来荐寿山肴野蔌徒拳拳跻彼公堂喜拜舞正也请赋嵩高篇
寿黄运使
南海之中三神山高出天宇超人寰上有神仙百万宅琼栏瑶楯相囘还四方鳞鳞中杰观不知谁氏当中间或云黄帝之後已百世云仍诜诜褒衣博带千官班向来山泽癯晦伏潜深湾是家老仙伯下顾目所瞷中夜舞鸾凤明朝排天关自从放出一头地长江大河声潺湲东皇囘跸鼓万象和气袭人春初颁云裾霞佩来何所巍峩步趋貌则闲生香馥郁浮四座得未曾有天非悭至人之子饫芳味欲掲北斗高莫攀丹霄争看来驿骑衮衣直上承天顔上论唐虞开稷契下及草野兼庸孱嗣德之继发余响未必政尔诗书删

[book_title]卷三
钦定四库全书
性善堂稿卷三　　　　　　宋　度正　撰五言律诗
谒新汉州范文叔
叹息中兴後斯文一髪如废兴天有命用舍道何疎太史遗风在南翁絶学余君王欲尧舜安得赋归欤来纡广汉绂却近子云居风月谁同会林泉乐有余卑词老中允【伊川在广汉尝为父太中公作书请中允君为学】分宅卜横渠【横渠先生有子孙流落广汉者前丞相赵公帅蜀日买田居之今在焉】後来端有望吾道竟何如
巴岳东峰下舂陵别驾踪陈编新德业陋质古心胷雅得千秋契那知并世逢乐哉开後觉乞我一中庸【横渠得范文正中庸读之而学始进】
送别罗坚文
共席胜冠日分头既壮年许身要到圣论德未能贤岁月於何驻工夫在力肩有言堪记忆随处是耕佃重违直谅友失入斗筲羣眇眇初晴日蒙蒙欲暮云已荒三径菊无奈万家薰莫厌山中恶山中妙莫云
奉挽近故制置侍郎畏斋先生吴公
人物雄三楚师传自五峯求仁居广大学道到从容世仰堂堂表天知磊磊胷斯文真不幸海内失儒宗讣音来岳麓天下想遗忠金匮嘉言在清朝雅望空汉庭悲贾傅蜀学祀文翁没世名逾盛方知此道公当年王事急盛夏叹驰驱振铎宣皇化登车礼硕儒薛公推一范张老得三苏扰扰成何事千年美意俱
奉挽近故安抚侍郎龙学刘公
有开元佑相世世出英才坚正由天得高明自学来清忠通圣监雅望应公台渭上明星落山山草木哀学术原三代文章自两京公朝推宿德近世号名卿楚俗思羊祜陈人泣孔明平生知己泪今日为公倾
挽刘大监思恭
簪绂源流远诗书气味香啼鸎翔涧谷鸣凤瑞朝阳壮志欣辰告羸躯痛夕亡万夫今失望拟欲问苍苍一门金玉友仲也更高明天粹仁几熟心融义亦精有怀殊未究所论略施行握手悲无日临风涕泗横
奉挽友三舅知县还山
衣冠推甲族诗礼自深长雅意如诸谢名章似晚唐乱流浮小艇绕屋种修篁胷次浑如许行藏已两忘晚来为令尹此意亦云聊举箑清风满弹琴白日消精神元未瘁魂魄竟难招回首梅溪路伤心过画桥
送挽监簿游子正诗
早年驰伟誉晚岁奋奇才奔走千官冗经纶万虑开忠谋扶日上切谏挽天回大厦方如许云何柱石摧捐躯陈大义协力济多艰贤相寻迁死明公亦放还俄闻奸党败仅见圣恩颁已矣埋黄壤伤哉涕泪澘
哀射洪陈隐居
忆昔牝晨日孤忠贯日星川流平处静山色本来青浩浩何终极嗟嗟尚典型我思人不见极目涕双零
哀通泉李佥判
丰基根也厚枝叶固其龎地域云梦九天街石笋双圭璋沉下国桃李烂他邦寂寞涪江上闻风意已降
哀金堂张通判
豫章惊早世修节凛风林松栢山中友江湖物外心茂陵多异赋梁甫又悲吟琢句藏深谷他年尚德音
徐夫人挽章
芬芳兰蕙畹笾豆有司存抱烛丹心苦深居德性尊庭前桑有附户外竹生孙遗范章章古新诗诏後昆
奉挽近故太夫人史氏二首
佩服诗书训周旋礼义中春风三月永淑气四时融当户能安节传家务教忠真成滂也母百世仰高风有子来为牧孜孜奉母慈涵濡千里润雍睦一家推夀考国人愿循良圣主知诏书催令伯叹息想遗规金堂涂恭甫奉其母夫人谢氏还山为赋挽诗一章以送之
族姓源江左来归禹外家懿文吟柳絮淑质咏桃华兰室双芽秀萱堂只影斜他年修郡志遗范照三巴
七言律诗
殿中覆考进士
宫漏传筹趋绦帻御盘行炙出黄金春余花气香宁重雨足林光緑更深通籍不须羞暮齿好文何幸获初心东风似借鱼龙便一夜奔雷数振音
燕漕司进士小诗奉勉
奋迹山林志甚疎滥当春棘品贤书学开邹鲁人无异文到卿云士有余力战吝骄存广大深培根本黜浮虚此中几许经纶地万里先看一步初
畅伯圭父子下第归乡携孠由广文书并手佳章宠贶正旧读程门遗书知有潜道者列由求之间今见伯圭父子姓名不胜惊喜因问家世出处果潜道近族遂用其韵反其意出鄙语以谢庶几朋友相与切磋之义也
先正传家逮泗滨一言一论本诸身是间极力窥真际物外何心逐像人【来诗有临风流瞻大像之句】蹈履若迷天所赋奔驰犹误实之宾都将出处束高阁明日从容傥细陈去年微之国史读易彻章梦谒晦翁相与从容话言今年读周官再用前韵録以垂教正谨依韵酬谢
伊人寤寐自求之钻仰应无咫尺违试看後来身愿学【孟子】便如当日自归依【顔子】及门定许偕行止下笔何由谬是非好把遗编还指示也教都识大音希【右和纪梦】
礼经遗子略闻之【先君命正以周礼应举】大法昭然世莫违初学卑卑由礼立终身恳恳欲仁依芸苗自我持三勿克己从头絶四非往教旧盟如可践警其懈惰久心希【右和读周官】
临川吴子达以揲蓍游成都访余寺中见堂上晦翁像作而曰向亦尝得见之且见问蜀之易学子云以来代有其人近世何如某叹其用意精切拳拳如此因为出数语以勉之
千古羲皇一片心何人此地口微吟凿开未济言无几说破先几义极深此事旧传师友记斯文今见火珠林【伊川于寺廊见治篾者得未济男之穷三阳皆失位之说晦翁谓正云此火珠林语】成都自昔多真隐着眼稠人更访寻
南平教授勾子甲见访於益昌自言正在华阳时渠方待试石室屡过县斋勾重庆人将至苍溪又访舟中且以佳篇为赠次韵谢之二首
顷年应聘漫谈经喜向寒窗访聚萤抚字昨惭书下下佩於今羡领青青傥来富贵皆尘土无尽诗书自日星珍重圣贤垂轨范不尤臧氏不尤邢【时正蒙蜀帅荐上为乡人役省者缴论勾诗首述当时事故末句及之】
汉威西被浃炖煌已觉边尘不复扬一别可堪论世事异乡聊共举空觞【是日贺岁俱以膝疮止酒但举杯而已】只愁山月嫌清淡不怕江梅笑醉狂惯涉风波神不动流行坎止未须荒
临卭计次魏自言六世祖破荒先生晚居景陵因葬焉後世子孙岁时不能拜扫日负樵牧不禁之忧慨然欲往携其所藏遗书一卷求书纸尾且云是行并之武昌省运使表兄迤逦观光上国用正岩字韵赋诗一章以言志正亦用岩字韵为赋三章以勉之云
如何袖手伏山岩顷刻犹能草百函胷次宏规标衆正笔端劲气磔羣谗行看云汉翻鸿羽更喜秋风送马衔南国诸公共推毂从今不复厌卑凡
涵养工夫自野岩淹该万卷一空函何须识者方能识自是谗人不敢谗骐骥栖栖垂皁枥驽骀扰扰被金衔不妨希价咸阳市未必人人眼目凡
不及抠衣拜紫岩尚能什袭宝书函扫除荆棘扶初日投畀烟岚困老谗四海时无伸国论百年人自仰台衔南轩衣鉢今何似见说诸孙也不凡【正家藏魏公父子书凡十六余纸】
奉谒夔州何异侍郎
浩荡江南春更和几回风月又婆娑夔门外户千钧重灔澦中流一节高蜀国移花今日事上林种柳旧年窠残膏余馥知何恨徙倚江臯揖晋波
制置侍郎阁学台座俯从乡论营求胜地改建贡闱严严翼翼实称朝廷所以宾兴贤能之意父老观者莫不称叹今工已告成命客饮之正获与焉谨赋诗三章以纪盛事词鄙意拙亦各言志傥蒙采察曷胜荣幸
中兴诏下九重天分建科塲贡蜀贤急就佛宫嫌北面载开儒馆堕西偏得人自昔英才盛择地於今气象全多士深思公雅意要收鸿硕副详延
殿角西头辟礼闱峥嵘栋宇更巍巍碧鷄金马连环绕云顶峩眉耸翠围陈【阆州】范【成都】苏【潼州眉州】张【广安】应并驾龙【昌期】章【詧】谯【侍讲】郭【曩三】亦横飞【四公皆隐士】东都行复充乡赋却望秦关入帝畿
皇家科目钓英豪手大方能得巨鳌考论勲庸推虎榜讲求师友自鸾刀【嘉佑二年欧公主省得明道横渠苏氏兄弟曾氏兄弟是岁廷试鸾刀诗】泉翁【老苏】竟被盲夫弃云叟【张白云】空劳圣主褒细看当年权造化欧公眼目独清高
上制置侍郎
龙虎西头象更雄巍然坐觉马羣空三千威已行方外百万兵元贮腹中蜀国欢声连上国秋风和气似春风只今欲荐斯文夀大雅篇中愿赋崧
堂堂汉使到天涯覆芘西南亿万家礼乐化行真有道强梁气慑自无譁坐观狼狈奔牛角【近报金人遁入关中】敢复猖狂犯虎牙措置得宜归妙算更歌丰乐庆中华
武侯落落旧规摹千载谁能发壮图抚定南方无後顾感通北面自前孚但於号令教心服自是欢忻听指呼羣策不遗光竹帛方知儒术本非迂
上李大参
坐对江山古与稽熏炉一线入云霓闻思草木忧春雨轸念桑麻病夏畦有美荇蓠泥不滓无言桃李下成蹊青天莹彻明如监下照毫厘自不迷
云间龙鹤隐峯峦袖手何妨此考盘秋老未须愁菊悴春回宁复讶梅酸风吹鴈字成簪盍雪压鸥盟閲岁寒万卷皇坟谁可续为言执事劝加餐
上赵茶马
仙源奕叶满皇州人物於今第一流蹈履诗书宗孔孟扶持日月继伊周更观河浒盘根出已自风雩向上求异说扫除昌此道方来勲业掩前修
圣门絶学叹中微天佑斯文再发挥宗衮爰升陪国论党魁特起赞经闱麒麟复见公朝瑞虎兕何忧我道非千载明良相庆会更歌既醉醉无归【一作可爱无如冬日好表年今日为伊祁】
上茶使赵伯川
六阳浩荡奏薰风白雨肥梅纂纂红学到狼胡心湛湛性同麟趾步融融已锄汉戚更王化行建周宗辅圣聪师友一源端复振世间从此卜兴隆【庆元初余恭公当国晦翁首入经筵】几年题笔决文围妙手元堪补衮衣不讦不谀持正大能经能济洞几微天高且作茶星现地迥行亲海月辉万岁池塘神兴逸总教西子赋东归
谒茶使
劔南劔北尽仪型妙墨题名入画屏风卷渥洼来汗血天开井络得茶星照人一点应神会回首三年更眼青云外修程横九万附渠飞翼上青冥
谒江州易彦章
经帷谏阁竟云何且着莲花峯下麽书院凄凉安处问庐山突兀为谁高依依松栢经年好泛泛鸎花逐日过万世清芬悬日月元来得失一毫毛
呈晏制干二首
陇西公府俱名胜元献曾孙号最贤玉陛新题翻墨榜金门旧事付青毡远游行橐诗千首退食高斋易一编再世起家调鼎鼐中兴榜様更蝉聨
忆昔归来自建溪徘徊拟岘访前题江山秀伟锺灵杰文物光辉焕斗奎历数儒绅真冀北推源宗派孕江西凤雏骥子今如许称兕公堂傥许跻
奉呈制机
三弄薰风再入弦东堂珠履压初筵红莲喜泛西来日蓬矢欣逢北伐天一句缁衣真旧咏几章緑竹更新笺中兴事业皆余地何用馍糊佛与仙
和制置喜雨之什
灵均一寸了纎埃坐看云根万仞开不用挥戈方扫去等闲噀酒便呼来清风濯我知何限霖雨思贤想几回更向日边勤一溉尽苏海宇亦奇哉
次合州新赵使君阻雨
时髦济济盛经纶自愧空疎忝字民槐下日光忧杲杲麦秋雨势厌频频化工付物难占命精意回天亦在人闭合焚香惟静坐一回思念一眉颦
奉别运判刘公侍御十四丈
汉庭诸老尽忠良何事台头独抗章万里还家心似水三年忧国鬓成霜盛时好去金毛鼠明主应思铁面郎圣世工夫须着力心中一点要明光
正伏承泽深佥判学士贤友以正生朝宠贶佳篇辄次元韵
当年霁月正光凝坐对窗前草吐英已羡同时希洁白【遂宁傅耆伯成从濂溪于合阳】更高异代继澄清【泽深亦遂宁人初到即重新濂溪祠宇而严事之云】蒲卢有道应知化花柳无私自应诚世重世轻皆自乐登坛还与莅斯盟
特立谁能为道谋千钧岂可委庸流正涂壅底如丛棘此意萧条若缀旒指掌人归容景慕传心书在正研求恭惟天道何由谬服力田畴自有秋
清献重逢在永阳方知此道浸明昌非聪何以闻天籁有畀终须辨国香不贰见知忠肃瓘逸民晚遇太师光圣贤出处宁无意舍则深藏用束装
自洛而闽幸有传更相私淑百余年面言犹及金为口手墨何妨锦作笺【正尝以所得晦翁书刻之石以示同志乡人之在後省者谓锦标玉轴夸示於人?以为罪】在昔见闻迷卓约至今鑚仰叹高坚分明太极图中意更续源源付後贤
奉夀季章大参相公
卓立三峯万仞高依然兄弟并雄褒卷怀经济藏三径震起声音满九臯曾向黄扉参道论讵容緑野恣闲遨紫云山下梅偏早欲送清香荐玉醪
太孺人生朝
万事随缘处处安分明淡泊有余欢痴儿解赋蟠桃颂拙妇能炊脱粟餐天上神仙谁羡慕人间真乐我团栾愿如松栢坚刚夀相与年年保岁寒
贺张仪立弄璋
弄月吟风泮水湄几回占喜悮蛛丝三鱣讲罢争传易一鲤祥开想学诗天傅梅花凝蝶粉春归柳叶画蛾眉何时得践凌云约领略山中一段奇

[book_title]卷四
[集部,别集类,南宋建炎至德佑,性善堂稿]
钦定四库全书
性善堂稿卷四　　　　　　宋　度正　撰七言律诗
别坚甫伯修【并序】
坚甫伯修相挽道旧遂成濡滞今日梁使君宋别驾又为置酒坚甫又欲更作一日留天欲雨风色顿寒慨然念归赋诗告别千万矜亮
几日驰来别浩斋偶然良晤尽吾侪苛留归思主人恶少驻征鞍客子佳栗烈侵肤凝腊雪纵横塞路困山崖三家白髪元相似放去从教慰母怀
送胡茶马赴京西漕
夹岸黄花弄夕曛归艎击汰不堪闻愁容政想峩眉月喜气遥占岘首云酒罢楼头观妙算公余壠畔访清汾明年入奏明光殿前席雍容细剖分
送钱国博解成都漕节详刑湖右
坐於黄卷得新功学海波中号老龙雅以明经空四海何曾屈膝拜三公汉庭耿耿千回梦蜀道依依一节东帷幄傥求真学士当今难舍状头翁
难弟堂堂玉立峯当年同奏大明宫早惭游子迷求益晚侍宾筵喜发蒙妙境妄能窥鴈荡春风留得满蚕丛从今午夜占星斗弱水之西望大逢
奉送游子正监簿解嘉定郡绂赴利漕诗
中兴人物烂如星西海之滨起一经皇极虚怀咨谠直远人却立望仪形回天万宇光冲斗夹日一心梦绕庭何草不黄风雨後更看老栢独青青
君王神武念京都关洛规恢入庙谟渭水新屯观定势木牛成算付真儒驰驱莫惜销人髀矍铄还堪发壮图会看诗书真事业摩挲劔石为平铺
送曹机宜
温公早岁侍天章万里西来漕益昌讲学於时资友镇【温公与蜀公为友定交当在此时】留题到处着男光【利阆之留题皆然】春秋比较年相似诗礼渐摩日正长发策决科自余事要须器业踵前芳
送博寺丞
白日青天晓色开太虚澄澈絶纎埃三阳不与寒威尽一气还从暖律回更向中岩收桂子伫看上苑荐黄梅几多湖上闲风月舞咏应堪属後来
送李左之制干东归探韵得今字
万卷胷中贮古今西游蜀道手扪参宝彛残刻窥心画清庙遗音振学林雅行琼瑰殊慰我每陪樽俎定论心飘飘衣袂青云去伫立东风听惠音
送张季修归简州兼简伯修
屈子文章似六经缙云重与振遗音一门秀出金闺彦三峡光摇玉宇参挟册夙潜心学海挥毫今独步儒林横飞脱去科场累更去骚人向上寻
送许仁叔解组东归
万里来官蜀锦城西南籍籍饮清名幕中议论谁为敌天下交游我与盟圣处工夫须自得明时事业只安行草堂拟作终焉计便翼飞来总寄声
送张西和南归【公盘涧人晦庵弟子】
长记春风拂拂吹乌奴江上濯涟漪【时在益昌】便论盘叟心传日更及南翁指授时戎貊也应知姓字亲朋未必记芝眉公朝有意开皇极不用溪头理钓丝
君锡知丞僚友録示诸公所赋介夀堂诗谨次後溪先生元韵以记盛事
老翁神气亦轻强凿井耕田种豫章扶植高标盘石壑养成合抱栋明堂风雷海运非人力日月天开盛宠光既醉诗书餐道德坐观晩节更清香
至喜亭诗
扁舟三峡备艰难幸脱风波魄未安山已陵夷成?嵝水无约束渐弥漫半天堤柳垂春暖满地江梅怯岁寒坎坷一生何所用它年湖海一渔竿
题锦屏山
积翠浮空老不枯英灵今此定何如万章松栢还蒙密千载风云颇濶疎一气周流无间断四时变化有盈虚凭高极目怀嵩华此愤何时可一摅
奉送温甫主簿赴昌元新任
年来昌合颇多儒满目青山秀不枯隐者能通三圣易贤良更缵六经图簿书整暇抛官事朋友从容味道腴我已倦游还旧隐新吟时寄几篇无【按永乐大典误分作七言絶句二首今改正】
奉挽灵泉明府东叔学士
西州文物起雷霆四海一家仰聚星五凤翺翔横碧落双鳬朝谒堕青冥疑归天上修仙史耻向人间驾说铃长叹良朋难再得更忧吾道太雕零
挽史教授子正
独抱遗经手不停振衣艺苑自雷霆文如曾子反居亚【刘左史主省得其文甚爱之杨训质之以为第二人耳】才过高轩又短龄共叹麒麟封白壤喜看鸿鴈在青冥慈顔莫作虚空想西简先生千字铭
挽黄通判明叔座主
政在伾文过十年几多岩穴老英贤公车牍上皆亨路夜壑舟移閟下泉事业鼎彛千古恨文章衣鉢万灯传兑斋遗稿今无恙更看诸郎各勉旃
奉挽浦江谯夫人【魏华甫之母】
天资高朗识精微千载兴亡洞是非子美诗中闻凤语【夫人好读子美诗得其句法】羲之笔下相鸾飞【夫人善书羲之尝学书於卫夫人】口传诸子今为盛【夫人六子皆自授其书五子已登科一子前为泸帅】心念宗周古亦稀【夫人临终有上下蒙蔽已甚吾不忍见乱之将及之叹】喜惧高怀如履薄西瞻白鹤重歔欷
五言排律
知县九十一丈应聘成都赋诗为别
珍重圭璋彦经纶半世闲纷纷徒自黠默默了非顽怀道心虽泰忧时鬓已斑操存期入室得失讵踰闲忽遇风云会应思雨露颁慨言全蜀病均是一家患友爱惟天性侵牟可厚顔未能忘狗鼠安得及孤鳏昔志词何屈今行势莫艰【公向论米麦估钱之害于运判刘德修又言于冯总领传之皆不行】坎离交接地损益覆翻间户外元无盗山前怎有蛮都缘人好事所以物生奸善恶无他道亷贪是要关但令归似水何用积如山问政文而上【文翁】论心武以还【武侯】未言齐地利当念破天悭公议尤相傃愚言殆未删君王何必利孟叟语非讪
七言絶句
殿中覆考进士
交戟重门间九阍彤庭紫殿切星辰能来此地连宵直即是骖鸾驾鹤人
兼考遂宁补试锁宿在学戏题一絶
壮士缚鸡聊尔耳小儿相鼎竟何如眼前万事不堪说惟有秋风解得渠
赠?先生
眼如明月口如神闲里乾坤物外身世上穷通都莫问粹然生色几何人
制干判院初度载临谨以梅起兴赋三絶句为斯文夀一笑幸甚
江梅吐出五花新绰约林间早占春多谢天公孕佳实中心浑是那仁仁
氷魂玉质映霜林四月飞成点点金遥想清香能止渇应知此意可为霖
傅岩人起应旁招道德光明相业高试问当年调鼎事非梨非栗不能桃
正蒙主文教授大着宠示佳章辄继严韵仰酬盛意之辱兼呈诸契丈幸赐采瞩正皇恐再拜
珍重知音审五声也从纸上得张程设科久矣何曾见想像双瞳万古惊【欧阳文忠公知举学问则得明道横渠文章则得苏氏兄弟曾氏兄弟前此未有也】
眼空未可叹贤无瓦砾中间有宝珠多谢三峩孕清淑安排贡籍贡鸿儒
学禁初行好断魂中庸大学委尘昏如今天子都除却正学何忧更屈伸
外省风雷亦壮哉曾将科目放顔回【往时外省曾教授丈作魁】因寻俊秀传衣鉢笑指凌云得得来
冥搜窃叹眼俱高我欲还家备百牢三十三人齐上去举盃帆外送洪涛
昨幸甚得见子玉教授丈得一论其说出於订顽克己铭词致超絶辄借前韵以庆兼呈诸丈幸乞一笑正再拜上
天作斯文鼓大声贤科今已定章程【刘祭酒爚乞选祖宗盛时程文可矜式者颁降近已得旨施行】诸生自此升堂去谗说安能复震惊广文人物世间无两眼晶荧照乘珠拈出便应人叹服粹然议论到先儒
新泉瀹茗濯诗魂繙閲如飞彻晓昏是石无瑕终是石莫教抱璞退声寃
鉴别毫厘岂易哉逢奇何惜读千回充囊未可矜前得如积薪焉看後来
浅陋微邦望不高偶同齐晋会虫牢进贤受赏非吾事拭目龙门跃巨涛
漕司檄劝稼望见资州忆王褒李鼎祚
文王既没易中没孔子重明汉又衰可惜李生真力学但求象数不求词【右李鼎祚】
秦接衰周汉接秦汉儒议论尽真醇如何独着贤臣颂直使波流到圣臣【右王褒近世资人有着圣臣论谀秦桧者】
益昌书怀
熙宁使者今何在【鲜于子骏熙宁中为益昌运使】元佑师臣去不归【司马君实侍天章公为益昌运使题名乌奴寺壁】独对江山舒望眼悠然天际见云飞
发益昌
牵江万斛犯惊湍终日号呼寸寸难少驻不妨官避客也教容易下前滩
奉送三荣王子文游益昌
廉逊先生袖手间徽猷学士屡开藩行藏有道俱奇絶谁似清名萃一门
自修盟好讳言兵竞喜丰年贺太平养得狐狸解猖獗健儿还胜老儒生
料得人人喜自新尔民元是汉人民君王仁对于天下元帅慈祥也似春
徽学诸孙亦俊游舌端造化挽洪流慨然投笔从裘马要学班超万里侯
命解
世谓臧仓解谮轲岂知天意在干戈如天便欲平天下纵百臧仓不奈何
访廖叔度蒙示山谷所作真赞及藜郊等帖
珍重前贤此考盘山川环合地平寛雨余草木俱苍翠好与光风霁月看
过丹山访黄元英不值英壬子岁正资州所解进士也
忆昔来司校士科宣传是岁得人多重来处处欢相问怪我官犹旧户曹
访旧所游服膺斋怅然有怀
当年志气尽豪英便把文章作六经堪笑从前大昏草十年方见服膺人
小舟泝马湖江
横斜骤雨巾折角屈曲小舟屋打头石壁愈高天愈远乱云深处羁縻州
过石洞
修门赫赫铁城长雨後山川拥翠光大似锦屛饶富贵至今人说状元坊
过方舟墓下
突兀方舟天下豪文如神禹决江河挽开岷峡归伊洛一点光明万丈高
劔门诗
罗列峯峦万仞尊横纵畦畛自村村诸侯有道人安业何用崎岖闭劒门
梦得学士贤表惠寄蕨芽小诗驰谢聊发一粲
陟彼南峯采蕨芽筠篮驰送簇英华东君迸出非无意救活饥肠几万家
偶成奉寄思中索酒
雨中风味似太苦梦里秋怀如乱麻赖有郎君自轩豁时携一酌过西衙

[book_title]卷五
钦定四库全书
性善堂稿卷五　　　　　　宋　度正　撰表
重明节贺表
一千岁为秋祥启笃生之旦亿万年上夀荣膺至养之尊庆浃华夷欢腾宇宙臣某【中贺】恭惟皇帝陛下神心渊默圣学高明本尧舜之相传重光揖逊得文武之并处益茂显承安宗庙於泰山视天下如敝屣退藏於密独高清净之风永孚於休必得炽昌之夀臣承流支郡幸际昌辰匏系一方莫进陪於鵷序嵩呼万岁徒遐想於龙楼
瑞庆节贺表
天佑下民瑞启中兴之圣帝出乎震光开阳月之祥交腾动地之欢共作祈天之祷【中贺】恭惟皇帝陛下德迈禹子学如汤孙寛仁有得於圣心孝敬日闻於天下聪明睿智而不杀本一德以格天讴歌朝觐之交归宜万年而阅世臣钦逢盛际假守偏城称汉殿之一觞阻陪拜手效封人之三祝徒切占词
帝出乎震上符乾道之亨嘉天作之君下应坤元之光大施膏泽以甚久得懽心而允同臣正【中贺】臣闻膺祖宗之托者其忧深受天人之归者其任重必始终之惟一斯中外以永宁周公陈王业艰难卜年遂过其历成王知天命不易享国克迈於前历考先猷率由此道恭惟皇帝陛下心危微而精一学缉熙而光明克俭克勤无荒无怠焦劳水旱而每为之虑函贷遐荒而不与之争与其放千百鳞介羽毛徒及於禽兽孰若保亿万生灵性命允契於幽明一诚所通万福来会臣少习孔孟长遇唐虞已再被於麾符未一瞻於旒冕神驰魏阙梦绕汉庭星拱北辰叹莫与风云之会席上南斗幸终依日月之光
谢磨勘表
不次之擢深惧罔功进律之褒洊叨误宠仰承明训俯窃震惊伏念臣才不逮人学惟为己出逢千载之休运幸际三朝之眷知见义必为每励事君之志知难不避常怀报国之忠会强敌之外侵连叛臣而内应人情恟恟物议纷纷遮蔽荆襄幸全国势劳徕蜀汉载张皇维所赖圣德旁加威灵远畅祖宗孚佑天地降休虽屡蹈於危机如安行於乐土重惟臣之何力敢贪天以为功至於日月之微劳此乃臣子之常分岂图鉴照特赐甄升此盖伏遇皇帝陛下达舜四聪驭周八柄循名责实以风动於百王任贤去邪以日新於庶政致兹庸陋亦在宠绥臣窃尝自竭鄙诚妄陈愚计盖以人心之失正良由大义之不明若务包容便成姑息所冀少加於采听庶几复振於纲常顾以髪肤上酬君父犯雷霆之怒固知烦渎之罪多戴雨露之恩惟念生成之德大
谢宣赐历日表
承尧之运永膺火德之符行夏之时克正人统之纪事谨有邦之旧时闻嗣岁之新顺五气之惟均协三农而即序【中谢】恭惟皇帝陛下体乾元而在御躬历数以用中先甲以令庶邦载凝丕绩後天而行万化茂赞元功时和岁丰家给人足臣洊膺申命首被赐书敬授人时敢不恪遵於圣训钦崇天道庶几近底於岁功
怀安到任谢表
干禄养亲久尘仕版分符作牧骤玷侯邦仰戴皇慈俯宣圣化力小任重感极涕零伏念臣既忝科名退求学问考伊洛求仁之指要靡不研精慕东南名世之师儒深思质问会权臣将除其善类取学术先加以恶名庠序禁而不言科举弃而不录後生小子靡然从之大学中庸几乎废矣臣宁身之厄誓志不回奋然为云谷之游直欲适风雩之乐往返万里夷险一心遂得收放心一言以归乃知不远复三字之训然以私淑诸己非敢求多於人自安贱微未尝表暴遭逢仁圣奋发威权既得股肱之良遂去腹心之疾载恢儒术序正人才偶连帅之荐闻竟迩言之横及但知快其私忿遂并毁其平生谓其问道於伪学禁锢之时乃是要名於正论复兴之後穷无所告退而自怜知之者莫为一言闻之者徒为三叹自分远方之末学甘为圣世之弃人幸公道之旁开徐浮言之自定复安乃职不失厥官夤缘序迁终被录用此盖伏遇皇帝陛下天临万务日鉴四方睿谟洪济於中兴神断独收於上策仁期远举道不遐遗察臣起自草茅自是素谙於民事怜臣老於州县必能共举於邦条擢之稠人付以一垒臣敢不激昂壮志澡雪初心於簿书期会之中存恺弟中和之意省刑罚薄税敛庶几曲尽於抚摩说礼乐崇诗书或可仰当於驱策梦驰丹阙目想清光
重庆到任谢表
试艺祖开蜀之新郡昨尝效於驱驰奉光宗潜龙之旧藩今复蒙於任使佩训词之温厚顾譾薄以凌兢臣正【中谢】伏念臣少笃志於诗书早奋身於科第每於簿书之暇力探问学之源议论不为空言诚欲明当世之务是非考之至理亦尝先天下而忧曩因便民之章首及防微之策其近者欲修筑城郭以制东西川不测之变其远者欲经理民兵以备南北军不足之权又欲选将以减冗兵练兵以省滥费凡此数事曾未二年叛兵或起於边州遗毒遂流於内郡竟劳庙算仅弭妖氛厥初或谓其妄言至是稍称其先见顾兹事任之愈重必曰保安之是图览观山川访问父老控益梓利之要会曾形势之非轻导江汉沔以朝宗亦襟喉之所系山泽间有啸聚闾阎即无盖藏况军旅之方兴谅师帅之匪易必得顔平原之风节乃能屏蔽於上流自非阳道州之仁贤未易垦辟於下土夫何庸陋乃被选抡此盖伏遇皇帝陛下躬尧文明性禹勤俭登崇俊良以求民瘼黜退刻薄以迓天休一日万几圣意每形於忧惧九州四海皇慈常切於焦劳故凡承流宣化抚字之官必取学道爱人恺悌之士重念臣亲传至学雅意本朝未能一望於清光实已再叨於宠擢敢不究怀惠养悉力对扬上推恻隐之仁下被疮痍之俗羣后之逮在下庶几尧舜宅牧之心三年可使足民妄意由求为邦之事
代吴侍郎谢到任表
谕旨三边甫竣使事提封四路复玷上恩更叨进职之荣莫遂循墙之避祗服训诰延见吏民惟全蜀实控上流在今日最为重地内临秦雍之壤外抚西南之夷久已承平安於无事人习苟且吏多因循闲暇之时军民之务固已俱敝师旅之後公私之积为之一空疮痍方深凄怆未已念此百废欲其一新譬如羸弱之病人要在充养於元气谅非内修之已至何得外患之自消幸今小康宜思大计方图登对悉具开陈庶几四境之戚休尽彻九重之闻见岂期近轸於宸眷复兹就畀於使华未离所部之封旋拜重申之命自惟衰晚曷称使令此盖伏遇皇帝陛下圣学高明睿智深远知臣驰驱之甚久必能洞识於人情念臣更历之颇多或可修明於故事特加宠任未忍弃捐臣敢不精白一心黾勉千虑劝农桑以固邦本兴学校以正人心寛赋役以苏疲氓表廉隅以激贪吏急政要务次第讲求精思力行期於补报条奏利害仰惟圣鉴之主张宣布恩威庶竭愚臣之驽钝
牋
上皇后牋
问寝龙楼方庆垂休之远贻谋燕翼幸瞻遗范之存日月云徂霜露且降凡在照临之下孰无悲慕之思恭以宪圣慈烈皇后以圣明之资相助高庙以慈爱之道啓佑孝宗太上无为式资於明训曾孙出震祗若於天心功在四朝德垂万世而谦冲退托寛厚慈祥曾无幸恩之私少累清明之政俄惊仙驭忽弃人寰恭惟皇后履行温柔秉心恭俭初嫔外邸隂礼具修正位中宫坤元允协迨兹追远之际克笃无疆之思天道且周圣指有叙愿寛顾虑少释忧劳上慰两宫拳拳之心下答四海顒顒之望庶几安谧永厎康宁
慰皇后牋【太子薨】
入奉坤仪方勤至养洊升震位遽用永违既进德以及时何降年之不永宗祊所系海?共悲【中慰】臣闻处常不难而处变为尤难善始则易而善成则匪易处变而不忘根本之虑善成而惟先社稷之图虽悼前劳终徼後福恭惟皇后殿下学通坟典识究古今德嫓母周道能子舜如慈圣光献之赞仁祖早定策於英皇若宪圣慈烈之辅高宗卒贻谋於孝庙载维国本以对天心内解圣人之忧外慰苍生之望
状
进奉银绢状
方物之贡以其有不以其无臣子之恭贵於诚不贵於物爰尊庆典用谨邦常上件银绢或本於山泽之藏或出於农桑之业举之为宗庙尊罍之器德容可鎭於四方推以赏边疆将帅之臣勇气自增於万倍
进金铁状
伏以六府孔修方仰圣明之治五材并用各输臣庶之恭前件金铁文可以饰尊罍武可以严兵甲归於天府庸上备於宝藏播之大钧或可资於器使
进上皇太子文集状
伏以吾君之子讴歌狱讼之交归古圣之书道德性命之所寓敢以私门之传授仰充资善之讨论上件明道先生易传晚出其家未行於世盖圣代不刋之典实人间未见之书上蔡先生论语解论议精深识见超迈惟其绍续於絶学故能啓觉於後人念上哲虽自於生知然至道实从於心造愿采涓尘之毫末以增海岳之高深万里瞻依一诚勤恳
权夔宪举?亚夫遗逸奏状
照会嘉定十四年十月初四日到司明堂大礼赦文内一项应士人有节行才识学术素为乡里推重不求闻达者委监司帅臣周加搜访每路一二人仍与本州长吏具从来所为事实所通学术连衔结状保明闻奏不得以常才备数委三省再加察访如所举不妄特与擢用当职寻具奏曰臣闻论语举逸民天下之民归心焉国家三岁一讲大礼每以举遗逸为先务累朝所得遗逸多所补益载在国史以为美谈其後有司第存其目州县不复留意搜访岂真无遗贤哉盖失於因循矣今皇子新立必将搜罗岩穴博选经明行修淹贯圣贤之学者以充赞讲专一辅导臣用敢恪意访察以应明诏伏见涪州布衣?渊性资沈静履行清修深明经学颇通世务少从故礼部侍郎李焘游焘爱其志中年又往建宁从故侍读朱熹熹亦爱之留之门使与诸孙校书熹之门人衆矣惟渊从之为最久闻其言为最详记其说为最备故其得之为最精今建阳书坊所刋朱熹经说渊之所录易说实居其首故江东提举李道傅所集朱熹语录渊之所录亦附载其中渊自通材非不求仕盖尝应举於乡适遭权臣以朱熹之学为伪而抑絶之故虽文理优长而有司不敢取及朝廷清明崇尚其学而渊已衰老不复从事於科举矣今朝廷登进羣才不间踈贱如渊所藴未易多得乃独使老於岩穴无所施用窃为明时惜之伏望圣慈详今来所陈?渊本末特赐指挥召至朝廷察其所学如所言谬妄敢逃谴责如其所举委有可采乞量加录用以慰四方遗逸以为践修於幽隐者之劝
【贴黄】臣生长川蜀自幼颇留意学问故川蜀之笃於学问者臣皆得而知之西川则家樵李心传东川则有苏振文皆晦迹丘园着书自乐窃虑州县不能具宣朝廷德意失於采访臣今僭率并及之【又贴黄】臣窃观祖宗之时待遗逸之士固有等级其上则不次擢用其次则处之太学又其次则处之州县之职盖系其人材行何如遗逸之目亦有召而不至者有既至不愿仕者亦系其人志尚何如大抵收召遗逸自是盛时美事凡有荐举者愿朝廷特为施行初不患来者之多又不患无以处之也
【又贴黄】臣伏见自迩年以来财用困乏理财用之官往往以羡余为献窃以为共济艰难尤须人才故请以遗逸为献

[book_title]卷六
钦定四库全书
性善堂稿卷六　　　　　　宋　度正　撰奏疏
条奏便民五事
检准庆元令诸守臣到任及半年以上具的实民间利病事件以闻臣愚不肖伏蒙圣慈推择付以千里之寄臣自到官勉竭驽钝图报万分力所能为者不敢以紊烦朝廷臣已为之见诸行事今已半载矣力所不能者敢因条奏便民事件谨具以闻其一曰修治城郭以消弭盗贼其二曰训习民兵以强壮根本其三曰分岁币饷军以寛州县之力其四曰勅戎帅选将以省财赋之用其五曰禁约社火以防意外之变臣不敢掇拾细微以应故事惟明主择焉谨条陈如後
一臣契勘本军元系乾德三年王师平蜀太祖皇帝披舆地图遂取简州之金水县陞为此军又取汉州之金堂县隶焉其地多大山盘亘数千里东达於潼遂西达於成都盖东西之冲而山川之要会也当其任者苟得其人西川有变可以扼之於此而使不得以越吾境而东东川有变可以扼之於此而使不得以越吾境而西大小相维犬牙相错此太祖皇帝神武英断所以建立此军之本意也故为之城郭为之楼橹无所不备承平无事上下翫习不复葺治岁月既久渐以颓塌今则人皆可踰越矣盗入其境何以扞御散入山谷必为民患臣今打量军城周围计九百四十三丈高一丈五尺其址厚一丈六尺其上厚六尺乳墙头高五尺履险墙高五尺旧城湮废之余截长补短可得十之五为工约二万余工为缗约五千余缗而城可成矣其费亦不至甚广而控扼要害恢张形势使盗不敢入其境则为利甚博或谓西蜀六十州当此财用困乏之际安得城城而葺之臣窃谓不然西蜀六十州固不一一皆当要害以臣观之外郡之要害者七八内郡之要害者不过一二臣所领郡则内郡要害之尤者也故不可以不治臣今欲乞特赐指挥给降度牒五道付臣仍下阆州差拨壕寨两名赴本军使唤令臣日下起工修筑臣当躬率官吏从事其间庶几坚实永为无穷之利惟陛下加察取进止
一臣恭惟太祖皇帝惩五季藩鎭跋扈之敝权时制宜尽收天下兵归於京师又收其财赋入於天府承平百年天下无事四方无狗吠之警中国有安靖之福然州郡事力寖以微弱故蠢尔小邦崛起遐陬一旦直至京城之下者虽章惇蔡京相继用事屏弃端人汲引羣小有以致此然州郡事力微弱不能抗御亦其势也渡江以来中原之地既未克复州郡事力宜有变通之道然京师之兵出以戍边天府之财出以饷军而州郡之事力如故也是以曦贼为乱人人愤切思食其肉然敢於抗之者甚少盖无兵无财事出仓卒莫知所以为计耳既失於前当有以救之於後变而通之宜在此时近日议者欲补禁军阙额又选厢军之强壮者以为禁军是亦察见州郡事力之弱忧其缓急无以支持耳然额既不多所益几何必欲额外招刺则其费甚钜未易言也往时京东有弓箭手今湖北有义勇黎雅州有土丁平时可以捕逐盗贼缓急亦可为国家用盖良法也前成都路提刑杨子谟取黎雅土丁之法行之嘉定峩眉犍为各籍千人以为扞御蕃蛮之用每岁人给一布袍每季人给三引春秋轮抽二三百赴教视其事艺之高下而劝奬之其始至则皆椎鲁之民再至则稍已精悍暨乎三至则事艺习熟气力雄壮过於禁军矣此民兵可用之明验也今之州郡大者得三千人其次二千人其下一千人缓急诚足为用臣所领郡见管两县以土地财赋言之金水四分金堂六分臣欲略依土丁之法四分者欲以四百人为额六分者欲以六百人为额大户以其客户充小户自愿充者听且以义勇为名免其义仓以为教阅之资免其役钱以为器仗之费免其一切科差不得妄有役使抚存爱养以为缓急之用以大户之有智略为义勇将副其余队伍一如土丁之法其初不拘人数且据人户愿从者补入籍人见其有利无害必皆愿从额满则止农隙则於其乡近便处聚而阅习春秋则轮抽赴教视其事艺为之激劝郡县长吏若留意焉不三二年间皆精兵矣如是则内可以尊崇本朝壮中国之势外可以控御边方经略境土至於愚騃怙权或有如曦贼者亦可以夺其气而制其死命此通变救时之策非特一郡之利实天下之利愿陛下明诏大臣熟议而力行之不胜幸甚取进止
一臣窃惟北敌恃其兵力侵我疆土国家不忍赤子堕於锋刃不得已赐之金帛以啗之息民养兵然後徐为之计以有限之物塞无厌之求数十年间吾之民力亦几於穷矣然犹敢称兵犯顺陛下赫然震怒絶其岁赐整我六师声罪致讨明诏所加天下忠臣义士欢呼鼓舞盖久屈而思通久困而思亨久否而思泰亦人之情物之理天之道也然其变诈百出反复多端缓则暴横急则哀鸣不可见其暴横以为尚强见其哀鸣以为已服彼示其强欲以威我示其服欲以误我我从而信之他日得志复出为恶是堕其计中耳高宗孝宗曷尝忘不共戴天之大义会其方张权时施宜盖将有待今其狼狈披猖荡然有摧枯拉朽之势然议者所以迟迟不决者徒以誓书之故不欲自我而发夫誓书小故本不当恤所当恤者不共戴天之大义也今者纵未能即日大举首当絶其岁赐夫岁赐金帛无非出於民力民之输於有司有司之达於朝廷钱自分文以上金自铢两以上帛自尺寸以上米自升合以上一有少亏文【原缺三字】迫未尝少恕近岁以来主帑之吏以苛察为能金之麤恶帛之麤疎者往往全纲追摊囚系部押之官黜责州县之吏取之艰难如此奈何委而弃之以资垂亡之雠敌乎此真可为痛哭流涕也臣愿陛下确然不惑絶其岁赐彼若遣使祈请则择布衣或使臣中稍有口才者以大义面折之毋接以侍从大臣以自损威重然岁赐之物当如太祖皇帝积缣帛以经略幽燕之义别藏一库专以给军不以他用每岁分赐江淮财赋所若干湖广财赋所若干四川财赋所若干仍令财赋所酌量分数寛减州县之赋具寛减实数以闻寛州县所以寛百姓百姓寛则根本充实而国家之形势益强固矣然则絶其岁赐以之寛州县则可使百姓少苏以之供馈饷则可使三军之士感激思奋絶之而军民皆悦一举而两利惟陛下果断不疑臣不胜拳拳取进止
一臣闻养兵以扞边竭民之粟帛而民不怨者以其被坚执锐以御侮於其外而使之安居乐业以耕稼於其内也顷自权奸用事纵容奴仆干与军政军中陞差专用贿赂贿赂一行无才能者冒才能而进无劳绩者冒劳绩而用上下交征军政於是大坏幸门一开不复可闭更化以来指挥约束不为不严刷涤冗滥不为不至然孤寒者尚难以升而多赀者终易以显平居无事未见其弊近者敌人来侵光化枣阳蜀口自合为备蜀之诸屯号为十万自部队将以上不知几员皆不闻有方略措置惟有添兵一策夫添兵则添财财者出於民而有限上司责之州州责之县县责之民敌未来而先自如此可不为根本之虑乎况今敌人为达靼所逐假息须臾逃窜无地有何威势而轻为摇动也蜀之山川最为险阻所谓车不得方轨马不得成列一夫当关万夫莫向者谓如某隘戍若干人若干人之外往往不能容某堡戍若干人若干人之外往往不能用盖其地步有广狭初不在多顾将之者方略运用何如耳今不选才略之将而专恃兵多窃恐兵多徒困民财将之不择终於误事也往时敌人提四五十万精骑直欲取蜀吴玠以数千疲敝之卒当之折其英锋挫其锐气使之狼狈而去兵在方略岂在多也譬之人家奴仆稍有智术者使之出外营干虽一仆可以了十事若其庸谬者虽十仆不能了一事人之才智自有高下岂可不择也今臣比见总所行下起桩管钱以应办军前支用不加赋於民取之旧额之中其意非不甚美然所谓桩管钱者盖出於酒税酒税之入有盛有衰非若田亩之入一定不变数十年来课利亏乏所在皆然大额虽存其实已废州县无所收朝廷无所取亦已久矣今一旦责其补足又欲人并补四年州县将何所从出乎凡此皆出於诸将占稳自便不为国家深思远虑骤添戍兵致此纷纷也臣愿陛下明诏大臣详论戎帅凡遣一将出戍其所先须问其用兵几何如何方略如方略可采用兵不多者即抚劳慰勉而遣之期以有功则不次超用方略不足用兵太多者止勿遣选将所以省兵省兵所以省财省财所以寛民力固根本非细事也惟陛下开心见诚以待戎帅戎帅必能开心见诚以报陛下臣言狂计愚惟陛下寛察取进止
一臣窃惟蜀之风俗好为游观凡遇岁时游观之日无不盛服来会甚者奉事鬼神亦资以为游观焉然其志本在祈祷或祈蚕或祈谷或祈福禄或祈夀命此外固无他也然近年以来衣服益侈器仗益盛队火益繁而所事之神则被之以黄衣赭袍奉之以龙床黄伞其人更相呼集连结数州多者千余人少者数百辈事神之人例多良善然其间岂无少年博徒膂力强健酒後耳热慷慨悲歌当此之时或有奸人萌其非心妄意大事诱之以福挟之以祸刼而驱之非常之变起於俄顷岂可不虑使州郡城郭坚高兵甲犀利人马充壮匹夫狂妄初无足道而今州郡事力空虚万一有此未易扑灭照得臣所领郡在大山之下人户希少奉神之社比之西州不啻二十之一臣自到任便欲禁止皆谓人之奉神本以祷祈初无他意且丰年乐岁士庶会集亦太平盛观因不敢禁但戒谕之以至诚一心自求多福庶几感格毋辄有纷争反招悔咎人情帖然遂以无事然臣终恐其他盛处或有如臣所过虑者故辄为陛下言之欲乞指挥行下严加禁约凡奉神者不得以黄衣赭袍龙床黄伞等物仍各於本贯判状凡五六人至十人各自为队不得结连百人以上为队庶几不至太盛防微杜渐以潜消意外之患夫惟明者见於未形智者谋於未兆惟陛下察之取进止
右件如前谨录奏闻伏候勑旨
重庆府到任条奏便民五事
臣伏蒙圣慈差充前件差遣检准庆元令到任半年以上具的实民间利病或边防事件以闻臣伏见自颁降此指挥以来朝廷以故事求之州郡以故事应之岁月寖久所进之说不知其几间亦或有施行者特千百之一二尔此有志之士往往以朝廷忽弃其言而有怀不敢尽有策不敢陈若是者盖不能无之也臣一介书生洊蒙误恩畀以圣父潜藩之重眷意如此臣不胜感激伏念臣自少知学颇有当世之志实以生长西南数千里外无路以望清光若不於此罄竭愚衷不惟负其平生兼亦上负朝廷简拔之意岂复有知而不言言而不尽者哉谨具列如後惟明主审择焉
一近岁以来疆场日?於外盗贼窥伺於内自承平时兵宿卫於京师而天下财赋尽归天府州县事力单弱如去年张福莫简之变自利而阆自阆而果自果而遂犹入无人之境所在莫有能扼截而操制之者此事臣忧之久矣前在怀安首论部伍民兵之策以防意外之变正谓此也臣今所领郡紧靠南平南平之外即溱播诸羌管下江津县旧有寨曰清溪自元佑五年创置而戍之以兵其後因白锦堡部曲透漏作过又别措置土丁以三百人为额专以控扼诸羌承平日久诸羌各安耕凿不敢出没而官司因循寨官类不择人往往肆其诛剥不复留意教阅因循废弛臣自到任不住准安抚司行下招塡阙额禁军自边事以来才有阙额随即塡补别无未补之数必欲增招所增不满百人则不足於事所增若及千人则所费甚巨何所从出臣窃以为添修寨丁令及一二千人自本府择一曾经历有才智之士奏充寨官农隙只自寨中教习春秋大阅则量抽人数验其事艺赏其高强者以示激劝仍略仿嘉叙黎雅土丁体例春冬衣每人各支一布袍每季各支钱三引以为教阅之费其寨将副则择其家业温厚智力可以弹压者使为之十年教阅精审内无盗贼外无诸羌出没之警则与奏补名目如进义进武校尉之类无事则宿之寨中有事则调发入府惟郡将所用若其他处有紧急会合讨捕有功则自如常法如此其费甚省而缓急堪以倚仗重庆当三川之冲无事则已有事则实为要害去年张福莫简初下果州便欲顺流以趋重庆使吾寨丁教养习熟节制严整彼知必不敢来若其来则授以方略於上三峡之间藏伏岩谷以俟之以佚待劳以吾之地里习熟而待彼之生疎则殄殱之为不难矣臣见委官措置续具条奏乞赐指挥行自本府专一经画庶得以效其区区傥蒙朝廷矜允则异时不惟可以为本府之用而此一二千人者控扼上流则可以为两川之声援屏蔽下流则可以为一道根本伏乞朝廷果断而行之臣不胜幸甚取进止
一夔峡之间大山深谷土地硗确民居鲜少事力贫薄比东西川十不及一二士之仕者率不愿往如幕职官令录理法簿尉之阙有一二年无人授者有十余年无人授者重庆之为郡在昌合之下忠涪之上较其地势未为僻远其间员阙无人愿就者不能无之巴县倚郭上县乃至七八年无正官自臣到任与之通情共事方有愿就者巴县尉则十余年无人授江津县尉则又十四五年无人授去年新进士就吏部注阙合入簿尉者无虑百人窃意以其见次必有愿就之者而此两阙竟无人肯授徐问其故乃是公私艰棘物价翔踊不及东西川吏卒凋敝不足以供使令不及东西川风俗蕞陋讼牒纷然盗贼充斥往来追捕无顷刻暇不及东西川至於初官之人举者三员然後关陞次任之人举者五员然後改秩是则与东西川同宜乎士之仕者辏集於东西川而不愿就此也以是借补之官不理选限之官与夫纳粟之官日夜经营诸司以求权摄此辈初非有礼义廉耻之人有苟禄之心无进身之望所在椎肤剥髓以肥其家以媚其上初无批书历子以拘系其进退见利则趋见害则遁往往挟台府之势躏籍州县州县莫敢谁何此其为害有不可胜言者今深山穷谷之民疾痛疴痒尝患无可告诉乃不复为之择人而苟付此辈使肆其谿壑以为食邑盖不待目击而知其受害也有不忍人之心者宁可不思救之之方乎或谓当增监司帅臣及为郡者之荐章荐章稍多则出身之士必多彼出身之士内有礼义廉耻之心外有进取功名之望而又有所谓考功之历以严其殿最如此则夔峡之民必受其赐臣窃以为不然增监司帅臣及为郡者之荐章是优异监司帅臣及为郡者尔非优异士之仕者也今患士之仕者不来而求以招来之恩施於士之仕者足矣何必优异监司帅臣及为郡者而使人以为泛滥也为今之计莫若为簿者三年举职无不了事件与减两纸关陞为幕职官为令录为理法者三年举职无不了事件者与减两纸改官状而为县者又与免职司则士之仕者使其无志则已苟有志於当世者宁不能坚忍刻苦以就寸进将见夔峡之间无复阙员而深山穷谷均被覆芘存养之赐其於朝廷惠恤元元以固根本之意岂不深且远哉伏望陛下与二三大臣熟议而速行之臣不胜幸甚取进止
一臣窃惟国家用人文武二柄常参用之在於内郡自知通教授幕职则用文兵官巡检巡捕则用武盖文以治民武以治兵惟监当之官则通用其余文不可以兼武职武不可以兼文资其来久矣至於极边去处则郡将县令并许通差右选然须无文官可差然後以右选为之非独憎武人而爱文士盖为武人率多粗暴不通晓民事未必能有扞御之劳而先有凶害良民之事在於边上尤切利害故不得不谨之於始也重庆接南平南平接诸羌然南平所接亦皆熟户久享交市之利俛首帖耳惟南平是令未尝敢萌欺侮之心独以其接於诸羌?入夷腹故亦通差武官而诸邑亦间或通差焉至於重庆则自来不差武官而所管三县亦未曾以武臣为之惟江津尝有右选经营奏辟元未赴上竟为台府交章论罢其後复差文官以至於今若壁山县则紧靠昌合两州之间四境皆大山地瘠民贫全赖县官曲加抚字乃不至失所昨来或有右选官乃复营求奏辟臣若重失一武弁之懽不为朝廷爱惜祖宗法令使武臣得以占射内郡知县肆其粗暴刻剥百姓贻害无穷推其所自实放令上任者之责臣是以不敢已坐条告示令别注授合入差遣一面别选辟文官使分任抚字之寄矣峡中之民散居山谷生理单薄憔悴饥饿殆如猿猱以此争鬬最多讼牒最盛全赖为邑者调护抚摩使各安其生业岂可苟且付之粗暴之人使肆其谿壑邪臣见已先论峡路知县与减改官状两纸且与免职司若蒙朝廷速赐听从则虽穷边之处不患无良令矣更乞指挥检准祖宗之法行下约束凡内郡诸县自来不通差右选去处不许右选经营奏辟以乱祖宗良法美意如有违戾重作施行庶几边鄙骚动科调之余所在皆得良令元元不至重困不胜万幸取进止
一臣窃惟生财之道莫大於省官且以在外论之先臣欧阳修有言一路诸司往往多阙而使一司兼之至於半年一年未闻有废事者以此知官冗可省者多也旧来武昌益昌皆专差郡牧其後以漕司建台於武昌即以漕兼之益昌亦以漕兼之未省以前无所增益既省以後无所阙误而所省知州一员俸给支遣已自不少然在内则又可省左右供给滥食之人在诸县则又可省三年迎送之妄费近年以来淮上诸司建台去处即兼其郡盖知其有利无害灼然可省蜀今分四路而夔峡地土瘠薄稼穑艰难最为下下重庆虽名潜藩上流钜鎭而实管三县又皆破落颓敝牵补过日所管兵籍虽近千人然以二百余人戍夔门而本路诸司抽差亦不下三二百人臣自到任之初边报愈急总所抽五十人运粮宣司抽三十人帐前祗应又抽差文武官吏亦复数人而津遣之费与夫封桩衣粮器甲之属於常调之外每岁费不下万缗况前年大司根括凡有余在己皆取拨似此费用何所从出府责之县县责之百姓一二年後责之不已公私俱空岂无意外之虑受人之牛羊者安可坐视臣窃惟武昌益昌既以漕兼之有利无害而本路宪台适在重庆今若即以宪兼之臣见其初无一毫之损而其为利盖不一而足也上不干请於朝廷下不诛剥百姓而日有所省月有所积以寛民力以应军用此智者之所必为尔或谓宪而兼府则於巡按有所不便臣窃以为不然盖夔峡一路皆大山深谷险峭巉岩鸟道蚁径迂曲难通而来者每虑所在州县贫薄不无将迎之费以此数十年间未闻诸司有出巡者纵使有志之士以洗寃泽物为己任不惮崎岖跋涉之劳欲一至开达等州以破盗贼巢穴者暂使倅摄事近不过一月远不过两月耳他州阙状者例使倅摄事独於重庆而疑之乎此臣所以妄谓以宪兼府有利无害者此也伏望圣慈特赐详酌如臣言万一或有可采行下听臣即日解罢或以别除官知重庆亦别与差遣即令见任宪使就兼之以省迎送不赀之费所以寛州县恤百姓实非小补望陛下果断而力行之臣不胜幸甚取进止
一臣伏见往时兵端初开朝廷特许四川总领所截留上供银绢及田四厢银绢以饷大军此外又给与官诰祠牒变卖此外又许增印会子此外惟料夫钱一事大为骚扰其余无所诛剥盖朝廷既已应副之则州县亦不敢於常调之外肆其妄取尔近者边事再起去往时军兴之日未远百姓之疮痍未合州县之事力未苏比之向来实是空虚向来所应副之数朝廷宜一一应副之也或谓截留上供则外道州县不复知有朝廷故不许截留上供又谓截留田四厢银绢则有妨湖北赡军经常之数故不许截留田四厢银绢添印会子必至价落既已不许而所以应副四川军兴之用者不过官诰祠牒与略给赐银绢而已以穷空之余连年馈饷大兵而其应副之数乃反过於向来故不免许其多方措置以济用度於是乎根括诸州见在之钱根括百姓户絶之田根括寺观常住之田又监僧道验度牒钱又监坊场河渡助边钱下至巫师亦监焉名色不正诛求无艺不得已而皆为之加之奉行之人并缘自利多端挟持人情为之骚然此无他缘朝廷吝惜上供及田四厢银绢而至於此耳臣谓诸司及诸州上供以十分为率宜以九分赐总所量留一分使同圣节纲进发自足明其尊君亲上之心至於田四厢银绢则直可尽举以复还四川总所盖往时秦桧卖国市和以私意杀欲复中原之岳飞而使田师中领其衆飞素得军心故令师中自关外带蜀兵数千人自随以为弹压而又分蜀赋以给之此乃秦桧私意初无义理非祖宗良法何必执之而不变也况自蜀中津运至鄂州虽曰顺流而江道险阻运纲之费甚夥而上供则直至都城其费尤倍矣今蜀口边事连年朝廷加念上流重地岂得不厚其给赐以寛民力而固结其志若朝廷明以此二者赐之而尽免其所立名色之取则庶几经理财赋者易於为力边事虽未宁而百姓稍得安迹诚封植根本之上策也上件银绢在四川得之则何啻丘山之赐而在朝廷不啻毫末况一二年後兵革稍息即复如旧以富有天下之大何吝於此惟陛下特达而行之臣不胜幸甚取进止

[book_title]卷七
[集部,别集类,南宋建炎至德佑,性善堂稿]
钦定四库全书
性善堂稿卷七　　　　　　宋　度正　撰劄子
上本路运使论夫钱劄子
维时夏令正中天气清润恭惟都运太丞郎中龙图礼乐自将光华发越神所相劳台候万福正伏审疏恩北阙换节东川建台以来曾未旬浃号令所暨风采一新东川之人往时欲得之而不能得今遂得之岂胜欣幸正自闻报诚以得托照临喜至欲舞急欲擘一笺少见此意又念四方书问必萃此时正也亦复汲汲以无益之词上凂崇重仰劳裁答诚不足为勤秪足为罪故少迟之耳顷自边衅一启调度繁兴数月之间公私之积几於扫地意者陛下念东西两川蜀之根本空虚何以为国况漕挽之寄斟酌敛散审量缓急犹不可轻故遴选老成练逹儒效章着如执事者扶持而全安之耳一道之人上而士大夫下而匹夫匹妇无不习闻盛德之誉倾耳拭目皆望初令有以少寛之不啻如饥之欲食如渇之欲饮也旬日以来竟未有所闻独闻以百姓所出夫钱之缓专差十数辈黄衣下诸郡督之闻者无不错愕失望今距开禧用兵数月未远百姓再出此夫钱极是不易然指挥既下初无敢不从者但富者取诸其家贫者未免取之於人今所在富者少而贫者多贫者非鬻桑麻鬻田宅则不可办方其鬻也缓之则价必平急之则价必贱十千之物五千鬻之则是官科五千者百姓已受十千之害矣而可不恤乎然正窃谓此必非执事之意必出於进言者之过何者岂有恺悌君子至明至恕而乃不察此也进言者必谓近来边报日急收合散亡其费甚大此钱不可复缓正窃谓不然正闻之道路自敌侵大散侵天水侵皂郊侵成州侵西和公私所藏其?没者不知其几千万万至於般运钱粮为畔乱之人所夺者亦复不少由此观之前後致败皆由诸将措置乖谬即非钱粮阙乏今所科百姓夫钱已纳者亦及六七其贫而未足者少寛之半月一月亦似未为过也况近来总领所行下已自得旨通用三界钱引每界为钱三千六七百万前去年既已抄印在库今方施用何由便致阙乏敢望不惮改令抽回所差人使州县稍寛限日百姓不至慌忙窘急亦自拜赐耳执事下车之初所差人未测台意浅深未敢玩狎威令未敢放肆无礼州县若自今凡有行遣一一差人则其末必至凌辱官吏无所不至耳去年总所行下取拨旧欠动以一日为限下邑介於大山之间非舟车之会日收止於见钱纵有钱在库兑钱引亦数日而後足因移书幕府委曲备述此意其後行下但令日下疾速解发不拘一日之限督促之中稍有通融之意最为得体方此调度之际自非懵然无知识者何敢不尽心尽力自取罪戾正自去岁至今略计补解增解之数无虑七八万下邑壤地褊小一路之中素号阙乏能自如此亦不少耳今者切望详察特赐指挥凡事不泛差人且斟酌适中之令使州县可以奉承如其庸鄙上则忽慢王事不能趁赴军期下则残虐百姓不能究宣德意择取其尤甚者一人声其罪而按发之又谁敢不畏服似诚不必黄衣四出然後使之趋令也正向者幸甚得接英游辱知爱甚厚诚恐左右之人未逹事体不能以盛德雅望为惜故率易一言伏惟察其言之忠爱而亮之幸甚幸甚执事所拘未得诣明台躬受约束愿言妙护粹和茂着勲庸以前从槖之拜正伏纸忱叩
书
上王枢密谦仲书
四月一日具位度正谨薰沐裁书再拜献于宫使枢密相公执事正闻天下有逹尊三爵一齿一德一朝廷莫如爵乡党莫如齿辅世长民莫如德以言乎三者虽天下之所共尊而其实固不一也爵焉者施於朝廷而不及於乡党齿焉者行乎乡党而不及乎朝廷惟夫所谓德焉者合内外一贵贱而通行乎天下者也然爵之与齿盖有偶然而得之者偶然得之在人虽貌敬而心不服若夫仕极乎公卿之贵历佐累朝号为元老而又盛德大业书行於竹帛而流於天下若是者不独士大夫尊之而凡民尊之不独中国尊之而四夷尊之不独一时尊之而举天下万世尊之矣恭惟执事德量如河海践履如金石行满天下而益谦名满天下而益恭其进而立乎朝廷之上也危言正论日闻於人主之前其退而处乎郷党之间也盛德大业日播於四方之远正蜀之书生少从先生长者游固已获闻大人君子之盛德及长周游四方泛楚泽趋吴会讲业闽中而翺翔乎江汉之间当世之所谓大人君子者亦既略识之矣独未能窃伏下风而拱听议论之末深以为恨夫古之士所以汲汲然自善其身者岂独诵诗读书而後为学哉凡天下之士道义之可师德业之可范巍巍然出於一世之表者苟能亲其顔色接其词气薰习渐染有不知其然而然者矣况议论之余正气消蚀首白而尾黑首阳而尾阴首君子而尾小人者比比皆是至於建诸天地而不悖质诸鬼神而无疑夷险一心始终一操如相公者几何人士不为君子则已士欲为君子而不见天下道德之士听一言观一行以自矜式宁不为自弃乎虽然志於富贵者富贵则趋之贫贱则去之若志於义理者贫贱由是富贵由是正之立志素不甚浅相公其俯而纳之引而道之察其所以而警诲之幸甚幸甚正谨再拜上
上费尚书书
四月十七日具位度正谨再拜上书尚书给事侍读修史执事正闻天下之所甚尊而重者莫如师而其所可信者莫如门人弟子师焉者道之所在而门人弟子者所以承斯道而传之者也夫子负尧舜禹汤文武周公之道以立於世天下从而师之者凡三千人顔子之礼乐曾子之一贯固已许之不疑矣自余仲弓子路之徒或可使南面或可使为宰或可使与宾客言一善之可称一能之可録盖门目而品题之无遗也夫子一日得政於鲁它未有所取而公西赤使齐原思为之宰使夫子得政於天下而复文武周公之盛则所谓三千子者愚知其必有以处之也孟子受业子思从者数百人其高弟弟子乐克公孙丑之徒尤其所深许者也乐正子用於鲁孟子喜而不寐而乐正子亦汲汲然惟其师之称乐正子非私於其师也其意若曰使吾之师而行其道於天下所谓数百人者庶几皆有行焉耳逮汉之兴费直传易伏生传书申公传诗戴德传礼董仲舒传春秋皆自孔氏而孔子之书赖之以存史氏从而系之曰官卿相者几人官列卿者几人官郡邑者又几人所以叹其徒之盛而美其师道之不替也下而迄於唐其所以扶持斯道而振起之者莫如韩柳昌黎先生雅以师道自任故其成就者尤为俊伟而河东先生凡所指敎者亦皆有闻於世故唐之文物所以光明硕大驾两汉而追三代者皆两先生涵养作成之力而推挽之功也伏惟尚书得孔孟之传於千载之下表里道德践履纯固自为布衣发言立论深极乎诗书之奥天下学者翕然师尊之簪履升朝天子置之经筵访以学问非天民之先觉而何以先知觉後知以先觉觉後觉得其门而升堂入室者何限正固不肖固不足以测知万一重念尚书分教遂宁尝获执经座下亲道德之容听正大之论不为不久不肖之资固不足以有立然至於循其师之说笃信力行终其身而不畔者亦或自许其庶几焉今者夫子当路於朝渊骞环列正也不远千里一趋函丈附於由求之下以自献其不肖之身或可使南面或可使为之宰或可使与宾客言惟夫子所以命使天下後世称之曰尚书之门至某官者几人至某官者几人而同其善於天下且使汉唐大儒不独专美於前夫岂惟小人之幸实师门之幸也传曰顔渊孔子更相称誉不为比周执事尚何疑狂斐若干篇具之别卷尚书其加察不宣
任尚书伯起书
九月一日具位度正皇恐再拜上直院修史詹事给事尚书执事正窃惟士之志于学惟道之所在而已道之所在学者从而归之无远近之间彼此之异也夫子生于鲁鲁之士从之齐宋郑卫陈蔡之士亦从之以至秦楚之士亦莫不从之何者道之所在焉耳道之所在或数百里而从之或数千里而从之从之而质其所见质之而参其所闻日渐月摩以进乎道此之谓得其所从未闻有非之者至孟子亦然孟子之徒数百人夫数百人者岂其皆邹人哉亦四方之士耳近世濓溪明道伊川亦然盖自洛而从濓溪者二程是也自闽而从二程者杨龟山游建安之徒是也道之所在岂必曰舍其郷之人不从而从他人以为罪哉乃者斯道之传盖在朱子张子吕子三先生者同时并出鼎立天下天下有志之士皆起而从之故从之之士所得之多所造之深者散在天下盖已不少正也不幸生于远方又不幸年方十五六时张子吕子已相继殂谢独惟晦庵先生在焉士而不志于道则已士而苟志于道当是时也不先生之从而奚从故闻其风而思见其人读其书而思识其言味其言而思得其心盖如是者又十余年于是慨然内断于心以决其行惟其贫约无车马之资无王公大人之援身披裋褐足蹑草履口甘藜藿往返万里寒暑之所侵陵风雨之所震薄几为道路之馁魂者屡矣盖是时伪学之论方炽士?于利害畔而去者往往而有先生察其来之远壮其志之高灼其中心之无所畏而外行之无所迁也于是接之加异焉穷其所已知而後告之以其所未知极其所已到而後语之以其所未到及其言之有会于心则欣然而与之言之于人而称之其所以博而约之者盖无所不至而正亦退而自谓有得于先生焉天下之士皆曰非卓然自立者未易至此独其乡之人曰是盖舍此而从于彼者于是或显攻之或阴排之襍然而起噫使先生而生吾乡吾舍而他从焉是诚可诛也今道在先生而先生居于彼吾能不以其远而往从之是盖得其所从者而吾何罪且士之志于学未尝不欲见诸用然用与不用是有命焉使其果不见用于世则存心养性以自修着书立言以自乐要使没世而名不泯于後斯已矣虽然谓其舍此从彼而排沮之者此特一国一乡之私论云尔也推之天下则有公论在伏惟尚书游从于先生为最久造诣于斯道为最深当路于朝不为不得时言听谏行不为不得君以先生之门论之盖四科之上士而正之不肖不惟不敢自附于七十子之後是殆庶几乎三千之徒之间耳德行言语固无足比数而文学政事又不足采録然其初之所怀者如此而中之所存者又如此今之所以自安者又如此今年五十有三矣一毁之余殆将不复尚书其亦念之哉往者新进之士释褐而归者谓正言尚书尝辱问其姓名焉意者盖悯其穷悼其屈思有以少振之也因不敢自弃而一吐之文集数种各附跋语其後贽之书府愿一览以见其所得之如何不宣正皇恐再拜上
通刘侍郎书
正闻孟子曰贤者以其昭昭使人昭昭今以其昏昏使人昭昭盖谓已先知之而後可以览其所未知已先觉之而後可以觉其所未觉也已则未见何以使人之见已则未闻何以使人之闻是故审声於聋考色於盲是犹索金於窭人之子其不得亦宜耳伊尹有尧舜君民之学然後可以使君为尧舜之君民为尧舜之民甘盘有天人之学然後可以使其君保乂有邦礼陟配天多历年所此三代之际有其学而见之於用者也孔子有经天纬地之学而定公莫能用故其学独传於门人载於六经孟子有居仁由义之学而齐宣莫能用故其学亦传於门人而载於七篇此三代以降而不获於用者也迩者储宫既建博求天下儒学之士以为文辅侍郎实与其选天下有识皆欣然相庆曰是可谓得师矣侍郎之学造之也深存之也至察之也精而养之也久是不可谓无其学而苟於充其位者也且正何以知之夫圣贤之学内外交相养而已养之於内则礼义之悦我心者不可无以发之养之於外则进退周旋之际起居饮食之间亦不可无以示之内外各得其养而圣贤之所以为圣贤者在是矣侍郎在太学时必欲以其师白鹿书院之规掲之学以养之於外又欲以其师大学中庸语孟之书讲之诸生而养之於内正是以知侍郎之学盖有所自今者之除非无其学而苟於充位以为荣者也今既数月矣而朝夕辅导之方左右启廸之具不识尚可得而闻乎正窃谓辅导太子启廸开谕者固不一端然明经义以资益其聪明谨游从以涵养其性情是二者盖其事之大者焉夫太子之学何学也将学为人君为人父之道也欲学为人君者当先学其所以为臣之道不能尽夫所以为人臣之道则亦不能得夫所以为人君之道矣欲为人父者当先学其所以为人子之道不能尽夫所以为人子之道则亦不能得夫所以为人父之道矣故为人子而孝者必能为慈父为人臣而忠者必能为仁君是道也载之六经故太子不可不讲明经义夫所谓讲明经义者非若文生才士破碎章句穿凿义理以幸於有司也是将以格物致知将以诚意正心将以齐家治国是三者而已是故辅导之选惟其学不惟其科第惟其道德不惟其文采盖有文采者未必知道有科第者未必知学而帝王之学无所用乎文采科第也夫六经之义浩如渊海学者所造当有先後孰先而始孰後而终是不可不知也夫圣人之立言语其精者固未尝遗其粗语其末者亦未尝遗其本本末精粗本自一贯然其亲切着明造之而易入讲之而易明者莫若论语是以明经之序当先论语次七篇次而大学次而中庸次而诗次而书次而礼次而春秋而终之以易焉夫易穷理尽性之书而论语者切问近思之书也学者必先切问近思而後可以穷理尽性则不躐等不陵节圣人之道为可得圣人之事业为可有矣夫孔子晚而後学易而後之学者乃以谈易为先周公作周官槩言教国子而不专言敎太子之法盖位有贵贱学无等差自太子逹於庶子以及公卿大夫之子一而已然所谓敎国子者教之以诗书敎之以礼乐而已当是时文王之易其发明天人之藴亦已备矣然终未以为敎三易之法特掌於太卜周公之意必有所在发明经义以辅导太子者亦不可不知也今夫蓬生麻中不扶自直入芝兰之室久而不闻其香居移气养移体是不可不图之於其初也今士大夫家求师以敎其子者固不可不谨然至於朋友游从之间亦岂可不察盖先生相与言必以仁与义市井相与言必以财与利闻仁义之言久熟则必悦於仁义而欲为仁义矣闻财利之言久熟则必悦於财利而欲为财利矣此自然之义也自昔帝王之资聪明睿知未有不过人者苟於性习之未远嗜欲之未流熏之以诗书之气濡之以礼义之味则日就月将有不难致者故曰蒙以养正圣功也夫天下之道二正与不正而已朝夕与正人处则耳闻正大之言目见正大之行熏习渐染夫安得不正朝夕与不正人处则口习邪僻之言身习邪僻之行熏陶变化夫安得而正是故欲其进德而毋败於德欲其修业而毋怠於业则其居处之间游从之际必皆有以为之虑而後能得也且其所与居处者何人也是不可不知也其所与游从者何人也是不可不知也左右前後罔非正人则谁与为不善左右前後皆非正人则谁与为善所与居处所与游从而皆得乎逸民处士则诱之以声色之奉而伤其性导之以货利之事而损其行者必无之矣如是则吾之进说必欣欣乎其乐闻也所与居处所与游从而不离乎近习小人则引之以诗书之正道启之以先王之法言者亦必无之矣如是则吾之进说必戛戛乎其难入也岂可自谓吾惟以说经为职而於其居处游从之间漠然不为之虑而望其能进德修业乎昔惠帝聘四皓以为羽翼肃宗亲李山人与之共事本朝真宗礼白云先生与之往来是皆可为後世法程子尝建言乞择老成宫人内臣侍哲宗而经筵祗应人亦皆在遴选今春坊内外供给之人若皆得谨愿者为之为益亦不细矣此谨游从以辅导太子者又不可不知也正又尝求之於古得可以为戒者二可以为法者三可以为法者商高宗周文王滕文公是已可以为戒者尧之丹朱舜之商均是已古之帝王未有不尊师敬友以成其圣德者古今之称大圣人者必曰尧舜然皆以精一执中为学盖学则为圣为贤不学则为患为不肖理之必然耳丹朱商均非其无以为师者又非其无以为友者卒之不肖焉何也夫人之生或不幸而有疾虽欲学之而才有不逮勉焉尽其至可也彼商均者不知其才之何如而丹朱以傲闻是其才亦有过人者而卒之不肖则不学之罪也使其知学去邪以从正去恶以从善沛然其谁能御之此其可戒者也夫古之圣人虽曰生而知之然考其行事未有不学者高宗自谓旧学于甘盘盖其少时已得甘盘而师之讲之已熟行之已至观其得说与之议论至於啓心沃心之说光明照彻焕然於千载之下中兴之功盖有不足为者是皆其幼学之力有以致之也文王之为世子也仁孝之实见於躬行者已不可及然犹孜孜汲汲养老乞言尊师重道不自满假故君人之大德事君之小心自其为世子时已自成之战国诸侯谁能以学为事者独滕文公知敬孟子故孟子一见遽告以尧舜之道性善之说此不惟有受道之质而好学之心亦可见矣他日问礼问为国孟子所以告之者皆王道之纲仁政之本惜其未能始终师用孟子而至於王也然其好学之心卓然如此视齐宣梁惠沉酣於功利鄙浅之说者万万耳此可为法者也今之宫僚可谓备矣然独侍郎力辞兼职乞专一赞谕是殆以春宫德业进不进为已任者故正辄以其浅陋之说进於左右正不肖不学无所取才然区区所以望侍郎者不敢以望於人惟侍郎加察

[book_title]卷八
钦定四库全书
性善堂稿卷八　　　　　　宋　度正　撰启
通参政启二首
伏以学贯天人才兼文武高明光大赞圣化之更新安富尊荣究真儒之成效风采耸听精神折冲国有人焉吾无忧矣恭惟宫宾参政知院器业闳博识虑精微经纶之略甚高康济之心尤远容止可观而进退可度富贵不淫而贫贱不移惟衣裳惟干戈凡有谋而则告以傧相以军旅盖无施而不宜越执鸿枢进参大政朝夕纳诲夙夜惟寅厚风俗结民心思复见圣祖神宗之盛治退小人进君子惟推行庆历元佑之旧章措四海於隆平建万世之长策规摹先定根本不摇羽翼春宫所以重宗庙扶持国是所以尊朝廷涨洙泗之渊源消汉唐之朋党大纲既正万目斯张虽已举中国之内修然未忘四夷之外侮审观事势灼见几微兼收小大之才以备缓急之用合谋并智谅何事之不可为舍短取长亦何才之不可用德量既侔於河海元勲斯溢於鼎彛国以贤兴士无遐弃正少也志学壮而力行幸亲接於前修颇周游於当世会邪说之竞起永矢退藏覩公道之重开载怀奋发况亲年适当夫喜惧而子职敢惮於勤劳敬以微踪仰归洪造可使宰也可使宾客也自惟何有於猷为用之乡焉用之邦国焉决不仰辜於推择言不足信试而後知
倚老臣以辅政断自圣心推幼学以济时实惟素志道高明而光大君安富而尊荣国有人焉吾无忧矣恭惟宫宾大参政知院相公受天间气为时宗工渊源洙泗之深蹈履诗书之粹德义可尊进退可度巍乎一代之典型威武不屈富贵不淫屹若中流之底柱自登近弼式究远猷措四海於太和建万世之长策规模闳博识虑精微羽翼春宫所以重宗庙扶持国是所以尊朝廷皇极茂建而庶政以修大纲既正而万目斯举固已强中国之势然未忘四夷之忧乐育天下之英才以寿斯文之命脉轸伊尹不获之念躬傅说旁招之心一闻姓名皆在简记故凡善类之去就独以明公为依归进君子退小人相业远追於前辙致隆平颂清庙元勲行继於古人与国咸休永世无极正材虽无取志不甚卑虽邈在於後生犹逮承於先觉会邪说之竞起永矢退藏覩公道之重开载怀奋发况亲年适当於喜惧而子职敢惮於勤劳谨以微踪仰干洪造可使宰也可使宾客也自惟何有於猷为用之乡焉用之邦国焉决不仰辜於推择言不足信试而後知
通任枢密启
畀圣父之潜邸仰荷误恩奉慈亲之版舆载谐初志赖上前之敷奏被中命之褒嘉捧戴以还感藏莫喻伏念正少缘经艺早缀儒科不以流俗之所轻易其中心之至好惟其生长於西南数千里之外未免浮沉於州县庸衆人之间奋然为云谷之游直欲极风雩之乐适所愿欲忘其疲劳遂得收放心一言以归乃知不远复三字之训然以私淑诸已非敢求多於人中蒙连帅之荐扬寻被迩言之横及但知忮其私忿遂并毁其平生谓其问道於伪学禁锢之时乃是要名於正论既明之後穷无所告退而自怜会公道之复兴徐浮言之自定虽厄弓旌之召犹纡麾绂之荣奉命於羽檄奔驰之余竭力於科调浩繁之际偶缘办集获被甄升付之夔峡之上流介乎川蜀之都会事任愈重绵薄是忧此盖伏遇宫宾知院枢密相公妙贯天人资兼文武亲传至学非尧舜则不陈雅意本朝安社稷以为悦旁求学道爱人之士坐收博施济衆之功致此陋庸亦叨器使正敢不力行寛大之旨曲尽抚摩之勤惟是此邦素称瘠土揆之他郡半是疲氓况县官之阙者盖已十余年而郡政之弊者亦非一二事加以财赋方经於根括丝毫无复於赢余储蓄一空公私俱敝惟当俭以足用寛以爱民力加勉於新功期速还於旧观以师旅以饥馑庶乎三年足民之可几如礼乐如会同则非平日言志之所及
通侍郎启
垂绅正笏方为儒学之侍臣大纛高牙又作诗书之元帅公望实之甚着上眷倚之益深隆旨洊颁士心交慰天开井络地控坤维祖宗以来已为国家之重镇朝廷之上常选天下之望人虽沿革亦或随时而规橅则有定论盖根本之地不在於彼而在於此故委付之意不于其外而于其中大哉神圣之远图极此古今之长筭所谓犬牙相临之势又何大尾不掉之虞机权不遗事势斯定恭惟某官气全刚大道极高明拳拳抱忧世之忠挺挺有经邦之志器业宏而识虑远议论正而操履淳支大厦允为栋梁济巨川则作舟楫恢恢余刃斯能定社稷能安国家断断无他必不侮鳏寡不畏强御庸膺宠命特畀价藩伫观衮衣之归入赞钧陶之化正叨承小邑服在下僚志窃效於区区考不辞於下下夫何小己之幸复值大贤之来闻弦歌之音一笑偿武城之遇游舞雩之下此身愿阙里之归欣幸之私敷宣靡既
通宪使启
风纶涣发辅英初下於吴天霜节晋升乘传远驰於蜀道想闻风采之盛喜见光华之新敬薰一缄远候六辔恭惟某官刚大以直高明而中学术追配於古人超乎百氏文章衣被于当代本之六经卓然履践之极高伟矣规模之甚远入则参宥密之地独见几微出而司号令之权共推仁恕惟其公论之益着所以圣眷之愈隆亟加临遣之恩将示登庸之宠矧惟益部乃控重边蠢尔羌戎喜则人怒则兽繄我汉使仁如春威如秋行发轫於诗书以折冲於樽俎扪参历井少资揽辔之勤自西徂东遄即赐环之召正深惟空乏误被使令惧所任之靡胜顾自谋之何暇代大匠斵宁逃五日之讥从君子游幸托百年之好
通利州唐寺丞启
恭趋行阙获奏名天子之前分领学官复从事诸侯之後俯惭末学仰玷公朝依仁幸际於大贤省己庶安於微分重念正零丁弱质忧患余生漫传先子之经初乏趋时之技一举於礼部已愧叨尘三考於判司曾微补报欲退伏林泉之下将尽心简册之间箪食豆羮心已安於顔馁抱关击柝义亦由於孔贫遂廼负担出门蹑履就道困于荆楚憔悴何堪厄於江淮归投无所以至观光王国讲业闽中风雨沾被者朞年水陆奔驰者万里面顔如铁心志已灰徒自叹於天穷实难堪於官使使其优游学问已无可师况复奔走道涂又何足取欲逃旷责实赖包荒某官德性恢洪道心精粹家传至学非臯夔之事不存於心身为儒宗非孔孟之谈不出诸口洊更华要益茂风猷永惟元佑之得人莫盛眉山之多士然颍滨事业克家之子未闻斜川词章传世之孙安在贤哉三叶萃于一门此天下所以仰首而叹嗟缙绅所以交口而论荐当资盛德以佐中兴付以雄藩实朝廷进贤之兆坚其大节亦世臣事君之端公固优为正敢妄论正将缘贱职得在下风若何施为可免尸素识荆州之面期不负於此行升夫子之堂或有取於他日归依则切敷陈莫周
通新运使启
奉藩近辅名震京都畀节昕庭光生益部粲若除音之下温然和气之敷凡在照临举增欣拚惟西南之要地控夔梓之上流虽好文之乡凛遗风之尚在然弭兵以後犹旧观之未还重以羌戎窥伺之靡常加之师旅馈运之未已傥非硕德曷副上心恭惟某官识度昭融器业闳远蔼蔼圭璋之质恢恢柱石之材硕肤象於狼胡卓哉廊庙之用信厚符於麟趾盛矣邦家之光胷中未究於经纶天下已闻其风采英声四逹公论一词日者重建中兴更新圣化谓天临万国事不可以遐遗而日靖四方政当明於先务帝思俾乂谁能往钦急欲得人大慰尔远方之望畴咨在列莫如我同姓之贤申命使华式将隆指轺车戾止坐观四境之澄清衮衣归兮行庆千龄之际遇正叨尘下邑密迩崇台敢辞负弩矢之劳诚喜见羽旄之美使蜀父老复覩诸葛武侯之政谅非偶然而鲁诸儒得从河间献王而游诚为幸甚胷怀欲吐笔舌奚殚
通漕运使启
九命奉藩声动辰居之北十行畀节星移井络之西涣万里之风雷沛一方之雨露好音至止清议翕然窃以四蜀腹心益州所部最其至重九重耳目漕臣之寄尤为不轻矧惟圣朝深念远俗行寛大之诏务得民心择忠厚之人以谕上旨玩印久矣诏公往焉恭惟某官天性温淳风姿秀伟抱圭璋之质早涵浸於诗书振金玉之文大发挥於事业洊更华贯绰有休声懿德彰闻允矣清庙之瑚琏大宗维屏盛哉皇家之本支方涪中式茂於棠阴而日下已传於梅信帝谓坤舆之远人情欲极於周知公为天派之英儒效又彰於已试故班明命特畀皇华虽一角祥麟暂赋西郊之游泳而九成鸣凤终为北阙之羽仪
上运使启二首
曾叔祖奏名昔托鴈行之列愚小人试吏今依虎节之光天或相之事有如此正荆州冷族巴子书生自其志学之年雅以致身为事中遭忧患外迫饥寒身愈困而志愈坚行益修而名益下既叨吏禄益肆简编傥朝学而有闻虽夕死而何憾出求当世之先觉验其平生之所知幸得分敎之除以为归养之计二年於此碌碌无 称三省之余循循自爱己以为乐人以为忧苟执德之不踰岂知言之罕遇恭惟某官先儒领袖後学宗师德量如司马天章澄之不清而挠之不浊政事如鲜于谏议道之斯行而绥之斯来士喜於有归民喜於有芘小人喜於有养君子喜於有师正亦谐其逢自声厥幸羞以牛後深惭东野之踈拜於马前傥恻北平之念廼眷西顾久虚使华分命儒臣来司计府声传劔外欢动民编想万里之云霓作一方之雷雨企踵而望何来之迟某官上应天星下为人瑞优游儒馆尽窥秘府之藏振发士林独得圣门之妙英华积着事业光明宜入经筵开明于帝学宜登台省润色於王猷而任久速於自然付行藏於有命分符畿甸仗节遐方虽僻远之民幸蒙芘覆而缙绅之论咸谓淹濡恐孔席之未温即汉诏之已下正诗书末裔庠序晚生问道寻师殆环天下为贫窃禄属在部中岂敢速成尚期与进愿学孔子虽无齐人之鎡基亲见子云行有侯芭之幸会
上总领启
光被王言进司蜀赋百年乔木人知世德之深四境甘棠公有仁声之大风雷初发草木生辉窃以绵地数千在抚存于根本带甲十万庸克壮于金汤自非通敏之钜儒何以斡旋于大计帝曰谁可佥言汝谐某官道极精微气全刚大禀湖山之秀如光风霁月之照人得洙泗之传如白日青天之在上伊尹周公之事能世其家管仲晏子之功絶口不道蝉蜕于权谋之外鸿飞于仁义之中九重眷知四海推重永念四蜀困穷之久当资一代温雅之材君子是图我人何幸李公择首司国计皆知朝廷无聚敛之心韩稚圭出抚西师固识圣主有图囘之意事实在是公其懋焉正赋性甚愚知学最晚不敢雷同于世好深期有得于师承幸托光辉得亲矜式延颈跂踵愿依数仞之墙抠衣趋隅庶几一贯之道
上赵茶马启
论乡秀以赋归久违英范捧台书而就列复近修门喜华表之得亲激懦衷而自壮有怀如渴欲嘿不能重念正赋分多奇受才甚謭自结髪务求於正道每行身辄蹈於危机千虑百思不为城府十步九折未免风波幸礼义之不愆则俯仰而无媿有如去春之较艺实对白日以尽心欲览青衿之英竟堕黄口之谤骇机一发孤迹屡危赖圣朝爱惜於人材致士类保全於科目固已梗夫人之进犹未足怨者之嗔夫何南宫之首科复在春闱之冠选羣狙始息多士同称用之安富尊荣已惭前哲容也温柔寛裕实倚宗工恭惟某官烛於理以甚明存其心於至大好贤恶不肖豺狼无当路之虞舍短取所长桃李有满门之盛人方依於乔木上将作於归禾正备历险艰愈思惩艾困於心衡於虑誓加勉於新功博以礼约以文幸亟加於惠训鄙心所志笔舌奚殚
贺茶马启
光被选抡荣膺任使去东川之寄当一司榷牧之崇陟西清之班实两宫眷倚之厚一札翺翔而来下万夫鼓舞以欢腾惟蜀号四塞之区而地控三边之重南抚南诏北通北戎夷人所交不可无羁縻之政庙算之得是以有博易之权必属重人以董兹事在中原全盛之际当圣朝积习之余人既丰穰物滋繁衍茶以筋计者日且千数马以驷计者岁将万余中兴以来故规未复究观近日委任之意大非曩时措置之权谓四蜀之封据上流之甚险而三秦所阚眇中土之可观故资当世经纶之材将图决策扫清之计恭惟某官器业宏远学识高明通古今治乱之源可以备顾问历内外事机之久可以赞弼谐而执德不踰守道难进既公论之莫掩宜圣眷之加隆念非表表愈伟之人孰付多多益办之事遂从使指擢置大司重卫君之行素尽秉心之道大鲁侯之去益着无邪之思行观礼乐运用之动人坐见竹帛勲名之入手事固如是公其勉焉正弱质菲材孤生无取学虽勤而未就志则有而甚踈动多迂濶之为久赖包容之至甘为下乘曾何冀於天闲敢作微声自贻羞於石鼎
贺宇文右司除起居舍人启
荣膺亲擢光奉制书越从凤沼之游进列螭坳之近眷优纶綍欢动缙绅洪惟圣朝若稽古训克谨正君之大义式严载笔之攸司依日月以对清光盖将养万几之虑推古今而赞鸿业所以澄百度之源羽仪金闺後先玉步凡春秋之会要凛氷雪之甚严矧尧吁舜俞靡一事之不谨而商盘周诰垂百世以无穷允惟四海之英儒仰副一人之妙选恭惟某官性资温雅襟度清平卓乎忠义之世传附以诗书之幼学在朝而从大夫後已多贰化之功束带而与宾客言遄至折冲之效播於清议简在上心大书特书游夏之词莫措一命再命臯夔之业可期坐符三月之迁行庆千龄之会人所望者公其懋焉某留滞西陲翺翔东望有怀贺厦莫尾宾筵控弱水之三千徒嗟短翼抟扶摇之九万仰羡修程

[book_title]卷九
钦定四库全书
性善堂稿卷九　　　　　　宋　度正　撰启
贽见漕使启
伏以为贫而仕固难择地而後居直道而行未免倚人以为重思见君子实劳我心辄陈世俗不腆之词以当古人执贽之义正资性庸下见闻濶疎漫求圣智之用心雅於诗书而有契将循此以自乐愿终身而无他偶缘生理之萧条继以骨肉之零落不能固守其贫贱之操於此辄萌其禄仕之心黾勉一来慙皇万状论其学则时谓之伪语其材则时谓之疎心则无干於人行则寡合於俗进则人将指目退则人将诮讥揆之适时之材可谓无用之士甫终下考分还故山天实假之使识大贤之面士而有此庶安不肖之身恭惟某官道配前修行高当世包太虚以为量得失不动其心粲春风以为言喜怒不形於色当代典型之老中兴勲业之苗进退雍容议论宏远爱民如保傅之於赤子待士如父师之於诸生和气袭人欢声被物正首投狂斐已蒙一字之褒今辱照临永托二天之庇归依则切敷陈莫周
贽见利守唐德舆启
窃以郡之有学犹人之有衣冠学之有师犹衣之有领袖未有毁其衣冠而可以成礼去其领袖而可以成章惟其谨择於材能庶或有禆於教化若稽古昔厥有本源永惟虞夏殷周之兴则笃学校庠序之事上自国子下及编民厥生始及於七年大抵已升於小学君师倡其道於畿内诸侯行其法於国中及周之衰其事遂废晚生夫子先王之道复存中遭李斯後学之徒又尽自是或兴或废初无定规一存一亡显有成效迨我有宋考法成周自列圣之增修视前古为大备至郡国皆兴於学而朝廷各命以官要在成材非为观美得人之盛自古罕闻就学之多於今尤甚欲堪斯任允属真材然开导作成固学者事主张振起在上之人恭惟某官一代儒宗三朝元老量周天地不求备於匹夫道灿日星实有光於前哲奋乎百世自成一家昔曾参躬行三省之勤故圣师口授一贯之妙退与其徒而商论则极其义而推明忠恕一陈本末兼尽盖一唯所以承先觉之指而两言所以开後生之机惟正之心以参为法入侍夫子傥精义妙道之或闻出领诸生则诚意正心而愿学造拜之始敬吐以闻
上太守启二首
护孔孟文章之印深愧迂疎依龚黄师帅之光幸逃诃谴抚躬自省荷德已多若昔大猷厥有成宪汉文翁之在蜀所先者教化之原唐常衮之治闽所重者师儒之事易其俗以俎豆作其人以诗书三代以还独称俊伟百世之下莫并光辉永怀千载之人傥可一时之遇恭惟某官践修德盛存养功深黼黻文章若风行於水上渊源议论如珠走於盘中舒徐乎礼乐之间驰骋乎翰墨之际吾党小子雅知斯道之宗四方诸侯谁出我公之右英声籍甚深议蔼如庶几齐鲁之一儒不愧汉唐之二老正久兹托芘行且赋归求也退由也兼固已归於权度夷之清尹之任或有望於品题
分璧水之教亦既二年借玉山之辉始於今日将进趋於函丈辄自吐其平生正赋分穷奇受才譾薄人虽谓其可学心独忧夫无成逮先人之存仅传章句赖慈母之教不失指归方踰弱冠之年幸脱科举之累遂捐他习搜求未见之书乃於遗编髣髴不传之旨知名教自有可乐谓事物无足动心朝夕於斯出入由是专心致志不知世俗之是非徵色发声欲慕古人之践履坐縻学校虽曰为贫从事诗书将期进德昔焉闻道今幸得师某官天性高明中心乐易蚤登堂奥独得范模礼乐以治身莫穷其际儒雅以饰吏所存者神正幸游庠序之间与闻俎豆之事以为鳦以为雁明公裁之置诸渊置诸天小子命也
远迎知府启
涪东作镇棠?未移剑北奉藩纶言已至望羽旄而注目极草木以归心素履所闻先声甚远某官先儒领袖後学宗师机杼文章续鼻祖子渊之绪渊源学问得乡人扬雄之传隐然三代之英奋乎百世之下高词妙墨已衣被於两川大册雄文行发挥於九诰少淹鸿翼复剖麟符虽川秦之交上不轻於畀付然邹鲁之学公未究於设施恐孔席之未温即汉诏之已下正诗书余业庠序晚生二年於兹初何所补六艺之外不知其他天或相之公其来止兴仁於大学虽微何蕃之贤问道於河汾或在董常之後
谢赵运使启
数月罗大幕之下昔叨顾盻之荣一封奏九重之天今被挽推之宠惧庸虚之不称戴恩谊以若惊窃以济时当用於真才共理宜资於衆力得百君子国中未足为至多进一小人天下将受其极弊是以贤愚之判贵於审尤贵於严黜陟之间惟其公亦惟其断自非独抱高明之见安能不惑好恶之私选抡靡失於若人任用乃禆於斯世如正者山林贱士乡序散材诵糟粕之遗几唇齿之俱腐开户牖之蔽曾心性之未知伥伥而居碌碌何取偶被科举之笼络遂陪衣冠以驰驱三叨试用之恩一乏可称之实虽先生长者力加於扶持然朴学短才未免於沦弃浩岁月其逾迈抚简编而慨然仁言或借於齿牙弱质遂生於羽翼此盖伏遇某官存心王室属意治功奉天子之命以活西人既仰寛於忧顾取远方之才而输北阙将益究於经纶猷为力黜於浮虚简拔遂加於鲁钝正敢不力行素学远迹清修志在春秋而行在孝经傥修名之可立生者父母而成者夫子誓终身而勿忘感荷之私敷陈莫既
谢运使启
古君子当进退之间必本於义礼以为之决择明使者处黜陟之际必量其才能以为之等差惟人物之不齐故器业之各异魁奇特逹或可以为公辅之资沉静渊深或可以为献纳之任或其才识之頴异可以校中秘之书或其行业之洁清可以率太学之士或可为十室之邑或可为诸侯之宾盖人品有天渊之殊而科目有小大之辨必欲得人以报国其惟体道以尽心苟或非才未免谬举如正者龌龊下品零落孤生读圣贤之书未能知其藴奥究古今之际未能识其变通奋身乡序居然庸衆人之中滥迹泮林邈然诸博士之下默而自信久不知名既不足以望玉堂之游又不足以冀金闺之选徒慕古人之至乐甘为圣世之弃人夫何华衮之褒许以儒冠之亚某官心存公恕志在经纶以社稷安危为己忧以人材进退为己任大纲所在上焉已得於鵾鹏数罟所加下亦不遗於虾黾致兹琐末亦预甄收正敢不策勉奋扬激昂蹈厉谨视听言动之非礼於颠沛造次而必为逹而致君誓益坚於素志穷而怀道期大振於修名
谢制置吴侍郎【袖】启
伏以连帅荐论偶当殊选朝廷过听特畀误恩人微地寒靡容控避礼优意渥但切凌兢捧戴以还感藏莫喻惟兹蜀部虽曰陋乡其在本朝颇多异产或以风节力谏於熙宁之际或以经行劝讲於元佑之间或辩别邦朋正色於绍圣而来或扶持国难横身於建炎以後浩乎人物之富见於史册之书故惟岁贡之科是谓藩条之大身任州县者盖千百数名登廊庙者仅五六人一被冕旒之眷知径当公辅之委任惟其进用之甚速是以采择之加严必能得一时之英才始可继累朝之盛事如正者赋资庸下立志迂疎本期得禄以养亲岂敢干时而枉道幸因诗书之糟粕获闻师友之渊源道之可宗千里不以为远义所不顾比屋未尝登门不知奔走之劳自适讲摩之乐聊欲系志於翰墨久已冥心於是非乡人之善好之自存月旦君子之道鲜矣未识本原虽尝自立於风波汹涌之中实不徼福於议论平定之後深惟浅陋有玷明扬此盖伏遇某官领袖诸儒蹈履六艺大节已着於初筮清名益震於裔夷先天下而忧四海每深於系望以社稷为悦九重尤切於倚毗堂堂辈赤舄之贤勉勉下白屋之士然道德之老斯垂意於儒雅功利之夫必先务於权谋夫何端人下取狂简正敢不益坚所见思勉未闻穷则立言逹以行已升沉异势夷险一心昔赵韩王补表以悟宸聪欧阳公连章以进善类诚心既切天意自回今观一再之陈闻斯谓後先之相望念遭逢之若此顾报称之谓何取其片善録其寸长载蒙华衮之一字高之九天远之万里愿赋缁衣之二章感激之私敷宣靡既
谢观察使大资启
窃以昼锦暂还幸致抠趋之敬雷封初试遽当顾问之科骤膺非分之褒不任临深之惧窃尝谓杨墨仁义毫厘之差则流於异端管晏事功方寸之陋则以其小器况怀材负义者或不顾古人之糟粕而研精覃思者或未通当世之经纶此後世人材所以难全而昔者圣贤盖常兴叹如正者禀资甚下立志尤疎徒以世业於诗书遂得早亲於坟典致知格物未能伦类之贯通明善诚身岂有文理之密察不敢半涂而废惟忧一篑之亏盖尝千里寻师幸不迷於涂辙第恨独学无友终未免於面墙忘衆口之所非冥一心而自进所谓碌碌余子空空鄙夫漫窃斗升以奉甘旨何意天下之大老察其胸中之所怀深愍滞留特加论荐此盖伏遇某官身为宗老志在本朝拳拳尽致主之忠挺挺极济时之用决大事定大策每切中於几微行正道出正言已备形於施设允矣宗庙之美焕乎简策之光君子遵道而行孔宣父之门仅得数辈大臣不可则止范蜀公而下不知几人出处各惟其时进退不失其正在其位则以社稷为悦居於家则以天下为忧搜罗乡曲之遗材以备朝廷之乏用致兹庸琐获与品题正敢不循省初心激昂壮志推陈良之北学益坚平日之见闻伫周公之东归愿效异时之奔走其为感激未易名言
回李鸣凤启
滥蒙漕檄沗校乡书欲搜博洽之材颇抑浮虚之习第忧拔十而失五敢谓得一以当千信所见以不移尽其心而後已宁遭讥骂不忍阿私一触危机几落深穽惟天有监付物无私叹时人之始疑至宗伯而论定恭惟省元先辈学通古奥行满乡评师友渊源远矣有绪文章尔雅超然不羣是诚杞梓之奇才终作栋梁之巨用盛名已振更深夙夜之思正学以言伫俟天人之对
序
送黄侍郎序
昔之有天下者以天下治天下後之有天下者以一人治天下以天下治天下宜若散然不一也而天下常至於大治以一人治天下宜若截乎其不乱也而天下常至於不治何也盖以天下治天下是之谓公道以一人治天下是之谓私意公道行而天下驯致於大治私说行而天下驯致於不治亦其理宜也舜非不足於智力也而有四邻文王亦非不足於智力也而有四友盖天下大物也非一人一手之所能独运也合天下之智力以运之而天下日趋於治矣後之论者谓舜之相十六人而文王之辅自伯夷太公之外又有所谓虢叔闳夭太颠散宜生等亦不下十有余人何其盛也天之生才夫岂独私於舜文王之世而已哉盖用之则见不用则隐耳本朝之有天下也太祖太宗虚已用人收揽豪俊与之共治当时在政府者不下五六人至於仁宗之世天下之治可谓极矣而考其所以致之者亦不过善於用人故当时之治莫盛於庆历而庆历政事之臣至於八人之多此万世帝王当以为法况於圣子神孙乎皇帝临御天下之二十一年盗贼已弭边烽已息刑章不繁兵革不用天下之势几於小康矣然徐而察之则政教陵夷风俗委靡国用匮乏民力罢弊凡所以为根本之计者皆非确乎有不拔之实朝夕凛凛未知攸济合天下之智力以共济多事盖未有急於此时者也而乃大不然庙堂之上一相之外相与同心者协力者一人而已数月之间天下已莫不忧之於是豫章黄公来镇於蜀已越四载清德既高雅望亦着皇帝若曰尔久劳於外其遂来归辅予而前乎此者天下亦皆谓公必归归必相盖上之所眷公者固甚切而下之所以望公以扶持公道者亦不为不至矣夫古之君子所以相其君成其功名以显於天下者亦不过曰德量也明识也识之不明则无以别天下是非邪正无以别天下是非邪正则将以贤为不肖以不肖为贤其将何所不至德量之不足则必喜於自用而忌天下之才是心一萌视天下之才皆将无足与共事者举天下之才无足与共事则举天下之事将独运而独决之岂不殆哉正实有忧於此故因公之行不自知其僭越而冒言之愿公自勉且以勉同列焉嘉定七年三月二十有七日山阳度正序
送吴侍郎序
诗云殷鉴不远在夏后之世此周中叶以後之诗也殷鉴在夏则周鉴在殷今观不远之云者以见周之可鉴者近在於周而又不在殷诗人舍周而言殷舍殷而言夏言愈远而意愈近何其忧时之深爱君之切委曲详尽忠厚恳恻如是之至也天下之事循其已往之迹而求之善者以为法不善者以为戒监不越乎两端而已然举数百年之事而语之事非不切也理非不明也然而听之藐然者耳目之所不接故也若夫事出於朝夕之近其利害祸福昭然可见其可忽之而不监耶夫事之失莫知所以为监而不能改无伤也知其所以为监则改之矣若夫知其敝而莫监而天下之患始至矣往者熙宁大臣之得君也尽弃祖宗之人材尽变祖宗之法度天下忧之以为其势必至於极敝大坏而後已也而识者之论则曰朝廷而不觉悟则已一旦朝廷觉悟去其所谓新法而复吾祖宗之旧退其所谓新进者而复进其前日老成之人则天下无事矣然一事之失其始固羣起而议之及其积习之久则与之相安与之相安则其回而变之也为甚难熙宁之法当时公卿大夫议其非者不知其几其後用事者力破天下之公论主而持之其说之入於人也深事之行乎天下也久及其末也举天下之士莫不以其学为孔子之学以其政为周公之政而不敢议是其习之久而其弊必至於是矣更化以来判别忠邪审核真伪收前日之所弃者而擢用之盖知所以鉴矣然君臣宵旰三年於此而治不加进何也或者既其名而未既其实也欤长沙吴公被旨入觐天下之士皆曰公国之元老且久劳於外今其行天子必用以为相公将何所先乎正曰公幼之所学无非齐家治国之道而壮之所行又皆正主庇民之实使其一旦坐庙堂之上必将不动声色而措天下泰山之安矣夫天下之事毛举而陈之盖不胜其多也然即近事而求之士气之委靡销铄其事为最大盖士气者国之脉也士气不振则国之脉病矣而可不忧乎夫所以养士气者非所以高爵厚禄之谓也信用其言固所以养之也有言见用则士气昌士气昌则何忧乎盗贼何畏乎强敌何患乎天下不治正既以答或人之问退而书以序云嘉定三年四月日门生通直郎知成都府华阳县度正谨序

[book_title]卷十
[集部,别集类,南宋建炎至德佑,性善堂稿]
钦定四库全书
性善堂稿卷十　　　　　　宋　度正　撰序
送徐生游成都序
余曩次荆南忠州徐生数来谒余余目其貌类儒者耳其言学未充因劝之学至是四年矣近自荆门走巴川访我於乐活之下气淳容修与曩甚异揖之坐则曰森不敏幸得从象山陆先生游先生晦庵辈人也雅意是道循循然启後生从之游者甚衆为荆门踰年弃门人门人无依则失声以归森也抚先生之柩独至岳阳而後归今将之成都依江陵任先生以卒业焉敬走门下请一言惟先生幸教余初闻其自象山来喜甚因问晦庵在建宁安乐否犹有意仕否东南学者亦有能继之否既而乃及学问之次序将以发其端观其能至性命之际辄疑不能通遂启问曰性相近习相远何也余应曰孔子之言言禀性也非言性也且性一也何啻相近若禀性则万殊焉盖气清浊不同也夫气也者其於人也为强弱为圣愚为刚柔为缓急生而知之者此也生而无知者亦此也丹朱商均越椒叔鱼之事是矣岂独习哉犹疑弗释又问则应之曰子姑记之未可知也语曰贤者识其大者易曰君子多识前言往行以畜其德夫识记也记而深思之思之而弗能通鬼神通之矣不然口问而心不存色庄而意不至他日复问斯言则耳狎之而不留虽百象山末如子何矣吾子其听之哉余闻伊川在成都一日游大慈寺廊下有治篾者口易书伊川疑异人就问俯而不答祈之再三乃得其未济三阳失位之义今子且至成都宜访求之如遇斯人得其说反以告我绍熙四年八月二十二日乐活度正序
送曹简夫序
今天下之论者皆曰敌人相残北方大乱宜进天下材略智谋之士以为之备南康曹侯可谓材略智谋之杰然者矣方敌人南侵盖尝奋空弮提孤军折其前锋保全一城人到於今称之及洞寇猖獗横行江湖残破州县震摇东南又尝单骑深入以作三军之气而遂收其成功考其事业究其所立当今材略智谋之士盖未有出其右者故方其废也天下莫不为之惜及其起也天下莫不为之喜蜀自顷年以来百孔千疮始闻其来父兄子弟皆充然若有所恃今闻其去父兄子弟皆怅然若有所失盖吾蜀人之论则曰宜留之於蜀使当一面以寛西顾以惠我人而天下之论则曰宜用之江淮使扞蔽东南以为天下重以正观之是二人者见其末而未见其本得其小而遗其大者也天下之生也久矣圣人所以治之盖有其道其道备於帝王其迹见於诗书体之於心充之於身发之於事业隂阳以和天地以位日月以明山川以宁微焉而草木昆虫贱焉而鸟兽鳞介亦莫不各得其所尧舜禹汤文武周公逹而传之於上孔子孟子穷而传之於下孟子没而世莫之传千有余载矣本朝大儒实始於遗经得之五传而至文公朱先生博学详说於是大备侯少从先生游亲受大义故其见於经纶运用者章章如此正窃惟春宫既建博选师儒以充辅导使侯得与此选陈善闭邪必有大过人者今天下士与侯同学先生之门而有所闻者不少因侯以尽致之同心协志相与羽翼赞襄缉熙光明一新中兴之业岂非万世长策又何折冲御侮之足云哉昔司马文正公得伊川以辅哲宗其经筵开陈盖前所未有赵忠简公得朱子发范元长以辅孝庙其资善讲说亦前所未有然天下不以多伊川朱范而多文正忠简古之人夫何远哉亦为之而已矣於是侯自益昌漕易镇宣城序以勉之云
送张森晦甫序
天下之大分原於天命而着於人心虽其人事之得失有盛有衰而此理之在天下则未尝一日无也何谓大分求之一家则曰父子之分求之一国则曰君臣之分求之普天之下则曰中国外国之分父尊而子卑君上而臣下中国之贵而外国之贱此天地之常经而古今之通义非有强於外而後然者也父子之分失则一家不得其理而宗族乡党皆知恶之矣君臣之分失则一国不得其理而匹夫匹妇皆知忧之矣中国外国之分失则将以大事小以贱凌贵天下有志之士可不含愤茹叹深思所以正救之耶靖康之变其祸极矣载籍以来未有若是其甚者也魏国张公奉命於危难之间倡明大义奬率三军恭行天诛复我境土不幸奸臣还自北庭卖国市和挟贼固位力主事雠之说圣意未决而江上已焚攻具易将帅示天下不复有为其後得志者辄祖其说边鄙之害蔓延至今垂八十年矣噫少康四十年而兴夏盘庚七年而兴商宣王十六年而兴周光武二十年而兴汉非古之易而今之难也非彼之智巧而此之拙也彼之在朝者必无主和之臣而在天下者必多复雠之士是以巍巍之功若是其神速也日者上天悔祸敌人相残中原遗黎日夜企踵南望孟子曰以其数则过矣以其时考之则可矣因人心顺天命中兴之功其在於斯欤魏国之族有居天彭者曰晦父尝诣阙上天子书万言论恢复大计且策北敌必亡中原必复之理时宰相方务安靖不省其言今七年而晦父之言若有徵者晦父慨然将北出剑门入汉中踰散关涉襄沔江淮以趋行都且理其言士役役利禄日夜之所谋画志虑大率不出於此有不然者父兄必相与诋诃责骂以为不祥瞶瞶一律晦父麻鞋布衣不知为妻子谋而汲汲然奔走天下思与天子经略中原晦父之贤於人亦远哉虽然士不贵於空言而贵於成功晦父其懋勉之
寿章运使诗序
昔司马天章来漕益昌不鄙夷其人柔之以仁道之以礼择其秀民若蒲生若鲜于生者使与其子温公游由是其人之穷者有所养学者有所归及温公相元佑顺人心革王氏政事勲业巍巍震耀百世益昌之人至今犹曰吾天章公吾温公盖德之入人也深而人思之不忘也今上之四年以比岁水旱恻念远俗论者谓遣使抚存宜得材德兼茂者於是得今建阳章公於洋州往践其任公至之初慨然语其属曰天章公父子百世师也小用之一方大用之天下民到於今受其赐其成效大验章章如此自今往某政某事某教某化皆当以天章公父子为师法於是黜刀笔崇儒雅从容优游进诸生於堂而俎豆之语之修身齐家学古入官之要周旋曲折誾誾如也诸生退而叹曰自天章公以来百有余年加之以师旅因之以饥馑世始以功利为急其视学校庠序不啻疣赘不图今日复见此事四方翕然挟书负箧皆愿学於益昌而学之士益盛焉诗云惟其有之是以似之其章公之谓乎公生於四月七日至是学之士诵维岳之诗歌申甫之章荐之於公以为无穷之寿其词切其情真其皆取诸其心欤公庆历大臣之世胄容貌伟然举动有法中心寛闲乐易吾知其去是而兼善天下也决矣於是乎书庆元五年三月二十三日巴川度正序
记
潼川府东关县社稷坛记
郡邑之有社稷风雨雷师之祭其来尚矣谨按周礼社稷为地祭之属礼秩在五祀五岳之上风雨师为天祀之属而礼秩在日月星辰之後至唐天宝中又立雷师之祀於风雨师之次盖为人生之所赖虽以土谷为重而其所以生生不穷者岂不曰鼓之以雷霆润之以风雨而後遂焉缀之以祀亦其宜矣故後世因之不废列之郡邑以为故常而世俗之吏以谓孟子之论盖尝贵民而次社稷人谓祭祀以时而旱乾水溢则变置之故所至之邑则未尝以孟子贵民之意而待其民平居暇日惟知以聚敛为急教化之不修政令之不行视其善良莫知所以抚之视其饥寒莫知所以养之至其陷於辠戾则深疾之曾无哀矜恻怛之意是未尝以孟子之所谓贵者加乎民也至社稷之祭三代圣人之所建置礼经之所存者则往往以孟子变置之说而轻忽之乃反崇饰浮屠老子之祠金碧辉焕无所不至祭非其鬼神不顾答人蒙其害而社稷之坛壝荒废圮坏每岁仅遵甲令春秋一至焉既退置而不问使民莫知所敬重而疾疠之间作水旱之相寻民生之多囏可叹也先儒谓勾龙氏平治水土故以配食於社共工氏播植百谷故以配食於稷及殷之兴也有七年之旱故变共工氏而置弃又欲变勾龙氏而以为不可故勾龙氏配食如故而弃遂配稷焉夏社之书亡无以考信今以理推之知其必不然也夫孟子所谓变置者意其以为地之不吉改卜其地庶几土地所安风气所宜於以导和气致休祥云耳非谓变易其配食之神也夫政之苛令之烦匹夫匹妇不得其所则旱乾水溢从而应之而神何辠今以旱乾水溢而变其所配则与夫辠岁者何以异正是以知孟子之意决不然也开封赵善遡泽深为东关始至之三日谒社稷退而叹曰人生之所赖者在此而不严若是是尚可缓乎乃因其地广之为坛四左为社社之次为风伯右为稷稷之次为雨师雷师坛皆三成社之址方二丈五寸崇尺五寸其余崇皆杀六寸稷之崇广亦如之风伯之址方一丈六寸其余崇皆杀一寸雨师雷师之崇广亦如之为斋庐於後以供祭事为门庑於前以严扃鐍为土墙以周之後崇六尺前及左右皆崇五尺而厚皆五尺经始於嘉定七年九月甲子落成於次年二月庚寅书来求文以记之正窃以为今之为邑者惟其不知学是以所当轻者反重而所当重者反轻事失其序而苟且鄙陋庶几於古人者少泽深兄弟少从师友讲明学问而不专以科举之文为学今其所立如此是可书也校书郎临卭魏侯详刑本路首严选举之法不妄许与故所得皆一时之胜而泽深与焉吾泽深之为邑亦槩可知矣因备书以示来者嘉定丙子正月甲子日奉议郎新权发遣怀安军兼管内劝农事山阳度正记
中江县重修学记
先王之所以教皆因人心之有而顺导之非有所强之於外也故其为教也易而成材也衆孩提之童无不知爱其亲先王因之以成其孝及其长也无不知敬其兄先王因之以成其悌此弟子之职所以为小学之教盖立身行己之本幼而学之者也夫人莫不有恻隐之心充之可以为仁莫不有羞恶之心充之可以为义莫不有辞逊之心充之可以为礼莫不有是非之心充之可以为智此大人之事所以为大学之教盖齐家治国之本壮而行之者也後世设为学校庠序以养之诗书礼乐以教之其於古之道也可谓近矣然试之以科举考之以经义诗赋论策则皆先王之所未有者然其所以为此者亦惟曰使之推其心之所有载之於言以见其所蕴之浅深疏密云耳夫苟能推其心之所有则其於先王之教岂不尚庶几哉国朝自艺祖皇帝以揖逊得天下两幸太学列圣因之开设学校尊崇师儒内自京师外薄四海州县莫不有学至於讲明先王之遗言绍续洙泗不传之绪风化之美无愧三代视秦汉而下盖过之矣然自仁宗之世取湖州安定先生之法以为太学法然後太学之所以为教者定自伊川先生侍太中公为汉州起止止先生中允宇文公为教官然後人知列郡之学不可以无师自司马文正公之孙为玉山令邀晦庵先生於道请为诸生讲说然後人知县之学亦以得师为美盖学校之不修则士无所於学而师之不立则学者亦将何以质疑请问必二者交举然後可以明教化美风俗淑人才可不念哉成都宇文峒为中江酒官始至适科调繁兴知府事眉山李侯以为材使兼县事朔望造学宫岁久不葺日就颓圮则叹曰俎豆之事文教所系岂以军旅数起大夫久役而遂废耶於是以其余力铢积寸累而一新之内而夫子之宫堂宇斋庐庖?门观以至外之墙围无不毕备腐者易之垩者饰之严严翼翼多士慰喜又创为一祠以祀濂溪而下诸老先生以示学者趋向抑亦可谓知所本矣书来请正文以为记正闻邑之士盖尝有游东南讲闻师友之微言而归者来者或能致之使发其大端以私淑诸人异时必有卓然而兴起者此又所以修建者之本意学者不可不知也尚其勉之峒即止止先生四世之从孙也嘉定十四年二月五日记
四先生画像记
绍熙二年正始来见刘公德修於漕使者之第公辱馆之门已而正首言濂溪周先生幸仕敝乡宜有祠於学官祠当以明道伊川配公下其说有司求二先生像不得则访之坚父家坚父固有二先生书无其像乃徧求之遗老故家遂并得横渠康节四像於懿恪王公世孙焉既以付有司具祠矣正归举以相示曰此中原旧物也正晚生不及亲见四先生道德之容不知肖否冠皆今三山帽独康节小异唇有翼围之匝伊川内服纯白袍以黄草色之透见内服明道康节袍以黄土色之不见内服项间见者明道皂康节杏红领皆白横渠内服白道袍如内服之色领緑皂下横幅三先生之袍亦如之系皆以绦今吕公绦也履皆白大抵明道横渠康节冬服伊川夏服明道袖而立貌方而多髯有坐如枯木言如春风之意横渠拱而立貌圆而寡髯有至大至刚以直之意康节竦而立貌癯而身大有傲睨万物之意伊川左执绦右执麈尾粲然而立有温而厉威而不猛之意每一观之如亲见四先生也像之上序赞各一首康节门人洛阳杨怡作书以隶正苦留遂得之载与俱来净扫一室安之其中起敬起爱噫四先生之像其存者如是至心之精微则有若易传有若遗书有若正蒙有若皇极经世後之学者不得於心勿求於貌可也五年月山阳度正记
尚贤堂记
三代教养取士之法至周而大备今其见於记载者国有学乡有校党有庠遂有序家有塾本之以知仁圣义中和申之以孝友睦婣任恤成之以礼乐射御书数至於三年之久道德行艺之既成然後乡老及乡大夫亲以贤能之书献於王而施於用焉夫乡老二乡则公一人盖临之以三公之重也乡举里选乃乡大夫之事而重之以三公盖合六乡而参校之也州长之官於此又大考其州里之民而赞其废兴之决人之情始勤而终惰者不能无之至於有废有兴而後贤者劝而不肖者知所勉夫其教之之详如此其切待之之重如此其至而其去取之严又如此其不苟此济济多士所以独盛於有周之世也然其合六乡之士而登进之也岂徒曰会之泽宫而漠然无以致其道路勤苦之意哉盖周之制十里有庐庐有饮食三十里有宿宿有路室路室有委五十里有市市有候馆候馆有积此虽所以待四方诸侯宾客然周之制以宾礼待士则士固在其中矣迄秦而至於汉其取士之法有孝弟力田有贤良方正每诏郡国为之劝驾甚者加之以安车蒲轮其意犹近於古魏晋以下大抵因汉之故而损益之本朝之制视历代为最备故其得人之盛亦非历代之所及然自承平之时蜀士之贡於京师者山行一月而後至於秦沙行数千里而後至於礼部盖已难矣然当时进士之科最为贵重所至郡县所以奉朝廷之意而礼之者为颇厚故士之往来者差易为力然苏氏父子犹有梯天航海之叹必谒於文定张公而後能行而况其下者乎中兴以来蜀士犯三峡之险涉洞庭彭蠡之风波而後达於行都其视前日益以难矣而又重之以秭归夷陵蕲阳雁汊征商之厄故蜀士之贫不能行则有托以他事愿附科目之末而不敢往者此岂朝廷所以取士而士之愿献刍荛之忠於天子之本心哉士病此久矣成都房君某慨然曰吾承先人之遗业幸有余力愿求有以助之且为一乡之劝於是出其钱若干贯得田若干亩於其乡名之曰尚贤庄又为之库庾若干间而大建堂於其中亦以尚贤名之岁约收若干石积三年之收以待士之贡於天子贡一人则并给之一人以上则均给之呜呼而今而後一乡之士患不学学而得贡於天子者遂无贫不能行之叹而天子临轩策士远方刍荛之言得以毕逹房君之於是举也其为补益於世岂浅浅哉虽然士必教养之而後成材成材而後贡之天子古之道也今内有太学外有郡县之学以处多士其教养之法亦可谓备矣然有可为士之才而外不得与於郡县之学贫无以学而失其良心善性者乡党邻里之间往往而有有能推是心以广之使乡党邻里之间士之贫而不得与於郡县之学者有所养以成其材其为益也又大矣观房君之用心其贤於人也甚远故因其请记於正而遂并告之以勉焉嘉定五年五月丙辰通直郎新通判嘉定军府事度正记
省斋记
始正为程氏之学未得其门诵其书若迂濶於事其甚者又若谬於圣人正心不敢慢益敬以信久之其言稍稍若可晓者会举进士贡行在欲访程氏徒党传其学至则颐正郭氏南轩张氏已相继殂谢独晦庵朱公无恙当其时朱又去国莫知可问归至夷陵我宗人伯兼善甫访舟次旧闻名德齿以兄之詧其举动果异比往谢拜其母於堂道家世外问所学则曰吾乡郭先生程氏的孙也受兼山之学笃於中庸隐长杨山晚年道益尊济幸得登其门闻诲言一二正闻颐正久矣恨不见闻善甫说大喜愿请益出论语一篇皆善甫手笔记其师说者因举吾与点也章又举乡党篇其说宏博若决江河东注之海虽百川纷纭往复曲折经营天下无一勺凝滞为留二日又出易中庸赠行曰子归求之郭氏之学尽在是矣於是慨然太息悼旧学之谬放黜异说非圣人之道不存优游於斯卒得之於孟子之性善自是卓卓始有可立之地然譬之行道之人将如京师得其道矣而道阻且修难乎一日遂至而历览国中之胜也则亦汲汲焉而已矣叔父明仲少力学业进士有声於时已而排於有司年几五十困折不遂退处於家不怨不尤辟斋以读书欲反已内观求所未到遂取曾子之言名其斋曰省而移书於正曰子为我记之正晚生固辞不获命则序列其所闻者以塞责焉虽然窃尝闻之矣曾子之学本於守约而动反诸身子思之中庸孟子之七篇盖得於曾子其学也斯可谓之至矣然程氏之徒有为其学者曰某一日三检身焉复欲以曾子律己者程子曰若是者失之矣叔父老於风波年高德劭又能深味羣言得曾子所以存心体验而充广之造次颠沛无须臾离焉则所谓一以贯之者当不烦绳削而自合矣愿叔父教之

[book_title]卷十一
钦定四库全书
性善堂稿卷十一　　　　　宋　度正　撰记
仁智堂记
由锦官北过新都少折而东是为金堂金堂始有山山行数里山愈高地愈峻又东至石城紫云之峰拔出天际蔚然为蜀山之秀金鴈之江既入於峡束於两山之间而不得肆山之石又从而厄之则雷怒霆击若不可犯夏秋水潦泛溢汹涌湍悍观者为之股栗由石城以东山之高者逶迤曲折舒徐而下水之激者亦复优游平易安行於地中又东至郡城之东逶迤曲折者化而为坡阜优游平易者瀦而为湖湖之广数百亩霜降水落则其光可监有鳬鴈千百日游其中而坡阜之间松栢萧踈神祠佛宫麦畦菜圃间见错出明爽如画前人於城堞之上作堂以领之名曰仁智其来旧矣嘉定九年冬十二月正始至乐之与宾客从容其间夜而忘归惟是墙垣颓圮栋宇欹侧每风自北来则动荡震摇殆不可居欲撤而新之未暇也明年夏六月大雨连日夜不止自以事多缪戾天降之罚中心恐惧将诣而祷於山川之神忽有声甚巨使人视之城裂于江堂亦摧压明日雨止遂议改筑计其功役而以其事属之签书判官事张大光斵石以护其基为小屋以庇其址增其柱础厚其垣墉以御大风雨斥其溜槽前为南厦以防腐败阅三月而後成旣成因复其顔而记之自天地定位山泽通气峙而为山流而为川亦已久矣至孔子始曰智者乐水仁者乐山智者动仁者静何也夫天地之间万物皆备人生其间有目者即有见有耳者即有闻然习矣而不察行之而不着日由其中而莫之知者则亦衆矣夫惟知性之原识道之体上下与天地同流者为能见之是故在川上者不知其几独孔子叹其不舍昼夜而人莫之察也浴乎沂风乎舞雩咏而归者独曾点之见如此而三子者不然也夫山之性静而动之用存水之性动而静之用在云兴於山氤氲充塞而时雨降焉水流于川停涵浸灌而草木茂焉岂不曰静者以动为用动者以静为用与夫使动而无静静而无动则造化之用天地之功亦有时而息矣反之於身静者渊嘿也故夀动者雷声也故乐惟其渊嘿故沉潜而暇豫惟其雷声
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>