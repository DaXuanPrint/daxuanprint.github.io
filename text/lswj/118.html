<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,伊滨集全文在线阅读,伊滨集全文在线下载,大玄古籍书库">
<meta name="description" content="元代诗文别集。24卷。王沂撰。王沂文集久佚无传。清乾隆年间修《四库全书》时,从《永乐大典》中辑出题名王沂《伊滨集》的诗文若干篇,重编为《伊滨集》24卷。卷1为赋、四言诗、五言古诗,卷2—3为五言古诗,卷4—5为七言古诗,卷6为五言律诗,卷7—8为七言律诗,卷9为七言律诗、五言排律,卷10为五言排律、七言排律、五言绝句,卷11为七言绝句,卷12为七言绝句、词,卷13为诏、辞、设问、序,卷14—16为序,卷17为序、说,卷18—20为记,卷21为记、题跋,卷22为题跋、文、赞、铭、碑,卷23为碑、墓志,卷24">
<title>伊滨集_王沂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">伊滨集</span> <br/>
          作者： <span class="inputVal" id="bkauthor">王沂</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]115887</span> <br/>
          说明： <span class="inputVal" id="bkdec">元代诗文别集。24卷。王沂撰。王沂文集久佚无传。清乾隆年间修《四库全书》时,从《永乐大典》中辑出题名王沂《伊滨集》的诗文若干篇,重编为《伊滨集》24卷。卷1为赋、四言诗、五言古诗,卷2—3为五言古诗,卷4—5为七言古诗,卷6为五言律诗,卷7—8为七言律诗,卷9为七言律诗、五言排律,卷10为五言排律、七言排律、五言绝句,卷11为七言绝句,卷12为七言绝句、词,卷13为诏、辞、设问、序,卷14—16为序,卷17为序、说,卷18—20为记,卷21为记、题跋,卷22为题跋、文、赞、铭、碑,卷23为碑、墓志,卷24为行状、哀辞、祭文。王沂历跻馆阁,屡掌文学之职,庙堂著作多出其手。他与文坛名流傅若金、许有壬、周伯琦、陈旅过从密切,他的诗文风格也与许有壬等人大致相近。在元末社会动乱中,他写过较深刻地反映现实的作品。从作品内容和实际看,王沂在元代文坛都有一席位置。由于《伊滨集》很早失传,致使王沂及其作品长期被忽视。</span> <br/>
          封面： <span class="inputVal" id="bkimg">Z_18307.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]伊滨集
[book_author]王沂
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]115887
[book_dec]元代诗文别集。24卷。王沂撰。王沂文集久佚无传。清乾隆年间修《四库全书》时,从《永乐大典》中辑出题名王沂《伊滨集》的诗文若干篇,重编为《伊滨集》24卷。卷1为赋、四言诗、五言古诗,卷2—3为五言古诗,卷4—5为七言古诗,卷6为五言律诗,卷7—8为七言律诗,卷9为七言律诗、五言排律,卷10为五言排律、七言排律、五言绝句,卷11为七言绝句,卷12为七言绝句、词,卷13为诏、辞、设问、序,卷14—16为序,卷17为序、说,卷18—20为记,卷21为记、题跋,卷22为题跋、文、赞、铭、碑,卷23为碑、墓志,卷24为行状、哀辞、祭文。王沂历跻馆阁,屡掌文学之职,庙堂著作多出其手。他与文坛名流傅若金、许有壬、周伯琦、陈旅过从密切,他的诗文风格也与许有壬等人大致相近。在元末社会动乱中,他写过较深刻地反映现实的作品。从作品内容和实际看,王沂在元代文坛都有一席位置。由于《伊滨集》很早失传,致使王沂及其作品长期被忽视。
[book_img]Z_18307.jpg


[book_title]提要
钦定四库全书　　　　　集部五
提要　　　　　　　　　别集类四【元】
伊滨集二十四卷
【臣】等谨案伊滨集二十四卷元王沂撰沂字思鲁先世云中人徙于真定父元父官至承事郎监黄池税务马祖常石田集有所作元父墓碣铭叙其家世甚详而沂始末不槩见今以集中所自述与他书参考之尚可得其大略据马祖常碣铭称与沂同榜则当为延佑初进士据集中送李县令序则尝为临淮县尹据义应候庙记称延佑四年佐郡伊阳考地理志伊阳在嵩州则尝为嵩州同知又诗中有纶巾羽服卧伊滨之句则集名伊滨亦即起于此时据祀南镇北岳诸记则至顺三年尝为国史院编修官据送翟生序及胡节母诗序诸篇则元统三年尝在国子学为博士据送余阙序称元统初佐考试见阙对策云云则尝入试院同考而余阙实为所得士据祀西镇记御书跋诸篇则至元六年尝为翰林待制并尝待诏宣文阁又宋辽金三史成于至正五年而书前列诸臣修史有总裁官中大夫礼部尚书王沂之名则是时已位至列卿其後迁转遂不可考疑即致仕以去然集中壬寅纪异诗有壬寅仲春天雨电南平城中昼惊愕自从兵革十年来澒洞风尘亘沙漠之句又邻寇逼境仓皇南渡诗有隣邑举烽燧长驱寇南平中宵始闻警挈家遂远行之句又有寓吉林塘避桃林兵警诗壬寅为至正二十二年正中原盗起之时距沂登第已五十载尚转侧兵戈间计其年亦当过七十矣沂历跻舘阁多居文字之职庙堂着作多出其手与传若金许有壬周伯琦陈旅等俱相唱和故所作诗文舂容和雅犹有先正轨度惜其名不甚着集亦絶尠流传选元诗者并不能举其名氏今从永乐太典中裒掇编次厘为二十四卷庶梗概尚具不致遂就湮没焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]卷一
钦定四库全书
伊滨集卷一　　　　　　　元　王沂　撰
赋
函谷关赋
客有远适於西土兮聊游盘乎关东窥河流之奔放兮眄高掌之遗踪衍平臯之如席兮豁函谷之谾谾观天险之固护兮据五达而隆崇廼喟然而叹曰遐乎邈然姬德之衰也有真人焉致虚克极兮守静曰笃游物之初兮而立於独缀明月以为佩兮制青霞而为服厌中区之溷浊兮朅远游以观复乘素蜺之修幡兮綷云盖而虹旗驷青虬之连卷兮先云浮之陆离矞狂奔而警跸兮走招摇与黔雷焱腾踊而?飒兮曳光耀之葳蕤诏陵阳以疾驱兮吾将往乎南娭巨灵下袭而奔突兮扬紫气之逶迤历函关而弭节兮与尹喜乎相期着微言之元妙兮垂金薤之瑰奇曰无名天地之始兮有名万物之母听之而不闻兮视之而不覩唯恍唯惚兮以閲衆甫喜眩然而自失兮微夫子谁发吾之醯鸡何天地之大全兮吾茫洋而不知廼谷神於元牝兮载营魄而高驰相与过太乙之所居兮历崑仑之岁魁驱松乔与偓佺兮役羡门乎三危轶列缺之倒景兮飡沆瀣而充饥越八紘而朅度兮涉流沙而徘徊风枞枞而扶軑兮云来迎而襂纚矍欃枪与旬始兮格泽歘其扬辉羾阊阖而谒帝兮帝亦欣然而来只命西王母以上夀兮玉女鼓瑟而舞云师乘虚亡以独存兮超寥廓而忘归悲人寰而下视兮扰羣蚁之纷移伊兹关之形势兮为强暴之所恃若乃嬴秦虎视列国犬猘开关延敌鸟散麋沸又若羣雄云扰汉祖龙骧项羽枭冽纵火擅强烽燧之勤井干之固战马屯云猛士如雨既已势穷力竭变灭无余河深华高草生故墟圣朝以四海为家八荒为居普天所覆咸沾咸濡不烽不吏匪柝匪符示王者之无外廓四会之通途吾将观紫气之遥遥俟青牛之仙车传清浄之言树雍熙之舆陋文景之迫隘蹑羲轩之元符
温泉赋
客有游於临汝之山徘徊温泉之上喟然叹曰山之有泉犹人之气也吹之则寒呵之则温盖其性之自然而无待於外也彼狃于灵砂暮石酷烈之气惑于烛龙荧惑潜照之怪盖昧乎物理之大而囿于耳目之隘然泉之为汤者在在有之而骊山汝水独以名着讵以乘舆後宫之所临幸欤吾是以嘉斯泉之遇也当其盛时绮疏璇题玉璫璧英鱼龙飞动眩人目睛及其势徂事变光沉响息翳之以荒烟古木罥之以泽葵藂刺薪翁渔子之所灌沐木魅山精之所啸集於是骚人墨客凝思寂听登高远望叹息成咏以为亡国之遗迹吾又以哀斯泉之不幸吾尝歌久视之遗诗想舆卫之雄丽烟霏霭兮千官风雨忽其万骑三思之鬼蜮昌宗之狐媚涸斯泉之流而不足以湔其耻俄而白日西匿狞风振沙野羽啸其丛薄寒鸱鸣兮枯槎灌莽杳而无际心惨恻其无涯吾亦按辔而去恐山川之神笑其言之夸也
放山鸡赋
久栖迟於山泽厌羽族之珍奇嘉兹禽之自得固殊智於羣飞抱耿介之贞性表瑰丽之妍姿焕绣膺兮丹颈炫披霓之仙衣崎幽闲之容止远人境之喧卑栖遐深以是适照沧浪而自怡匪华轩之是乘岂雕笼之能羁聊优游兮饮啄与忧患兮长辞何巧夫之艰险设云罗以见縻旅燕雀而为掳伤羽毛之低摧讵文采之贾祸将狷洁而殃罹敢微躯之自保念畴侣之暌违适野叟之见售动余心之长悲始缚布之甚急旋释仪而纵归讵羊公之责报抑简子之是希无求友而遭卖无啄食而触机偶六翮之未铩聊远举而遐嬉嗟微类以喻大聊抒意而成诗
勤耕堂赋
富州邹福名堂曰勤耕莆田陈衆仲既铭而福请余不已乃为之赋曰浮西江以遐逝择瘠土而归耕躬劬劳而不贰庶善心之由萌时辍耒以太息感先民之所程苟向义之或违谅余心之未寜好风东来兮膏雨宵零升阳润土兮氷涣川盈嘉植阿那兮羽鸣嘤嘤川原高卑兮锦机红青夜饭牛以悲歌晨拥犂而戴星忘骈胝之作苦幸襏襫之蔽形绵绵秧针衣被清泠荀令置膝兮武子过庭虽娟秀之可爱卒未知其所成既幽栗乎旱魃又明惧乎螽螟谨岁功之云始分百忧之怦怦狞飇霣叶兮蟋蟀宵鸣渺黄云之弥望鎌挃挃而风生舍盖避堂祖疎辞荣顾耒耜之在壁犹盘盂之有铭托陋质於昭世旅让耕之遗氓获同颖之嘉禾数盈亏之阶蓂从君子之好修羌羽仪於上京躬劳瘁以踰纪亦含芬其吐馨讵桑梓之悠旷愧蒸尝之弗营惟垂颖而顾本指南云而效诚岁冉冉其云暮渺悁悁之余情收畴昔之逸豫修初服以南征
雪竹轩赋
大梁王希孟榜轩雪竹师鲁道人为赋曰江空岁暮僵立万木有伟青士强项不屈初秀挺以立玉倏铮鏦而响筑虚室生白若逃空谷柙镇帷以悬犀裘堆膝而裁鹿拥残炉而敧?甘龟手以肥粟清声远响倏断还续起而视之羣仙鹤驭羽衣缟服云情风纛空旷出没岂居家之此君而箨龙之诸族也邪呜呼噫嘻坚贞则有立洁白斯无欲虚心所以持身敷泽所以成物岂惟徜徉以卒岁盖将继君子之遐躅
啸台赋
阮嗣宗酒酣登台箕踞甚逸眼空四海神游八极既骋望以慷慨乃长啸而自适声清厉而弥长音磞硠而络绎或徘徊而萦云或激跃而裂石或远响之澎湃或余哀之剽急云变色而凝飞鸟悲鸣而举翼清飇振而若厉流泉咽而如泣研羣声之至清含自然之锺律涤埃之溷烦聊超然而独立忽仙去兮不返遗兹台之岌岌呜呼噫嘻斯人之不可得也士固有大言而欺世虚名而无实然味言而察其志循名而观其识则真伪之分奚啻白黑也当其恸穷途叹广武岂昏冥之是逃抑遗世而不顾俾其遘辰得位以奋厥志则将伏南阳之轨躅驰东山之极挚惜其怀瑾握瑜久幽而不试乐邱壑之栖迟衔杯酒以自肆贞而不谅遯以傲世过故台而一吊动志士之歔欷
望思台赋
出湖城而西骛兮眺泉鸠於中涂吊汉武之肆暴兮悯戾园之无辜忽孤墉之如块兮曰归来望思之遗墟吁赵虏之谗贼兮乱廼国犹摴蒱武雄略其焉在兮曾不寤夫覆车初犬台之召见兮冠步摇而垂输固将窜巧以逞志兮帝已湔拭其逃逋知衔毒以肆噬兮寜畏夫宗灭而身屠间茂陵之猜忌兮实惑神而信巫亲文成而溺五利兮耗生民於怪迂挟蛊道以祝诅兮疑左右之是图抑天道之好还兮聊假手乎憸夫彼长平与阳石兮加显戮乎其孥探隐伏以或慊兮诈夜祠以沾濡瘗桐木於宫闱兮卒嫁祸於帝储哀浅谋之狂傅兮爰昔鉴於扶苏盗父兵以戮充兮冀忿忿之或摅独寃结以谁语兮将何适而容躯懿三老与千秋兮销恶运兮无余焚横桥其已晚兮徒兴哀於既徂筑新宫以永思兮魂茕茕其焉如缅先王之储贰兮唯端良之与居峙博望以延士兮杂卫翼以壬谀哀持身之不谨兮卒失势以就诛帝复信譌而?杀兮不能慎夫厥初构祸败之弗救兮徵蚩尤以为符兴余悲於千古兮聊盘桓以踌躇陟古馗之谽谺兮盼颓基之蓁芜歌青蝇以一吊兮遂慷慨以成书
不寐赋
何杪秋之遥夜兮块独处兮心怦感岁月之徂迈兮蹇邅回而无成怅反侧而不寐兮纷所忧其相仍聊披襟以容与兮聿发愤而扬清澹苍苍之天宇兮流孤月之荧荧横明河兮素练万籁寂兮无声练余心於元妙离尘垢之营营歌远游以激烈兮飡沆瀣之宵零存亭毒之正灵兮息扰扰之外慕履孔德之窕冥兮超遗俗而不顾吾以元气为车兮以微风为御渺遨翔于太清兮孰云桎梏之未固夫何美人之遥遥兮乘翠云而容与哀吾生之孔艰兮淹踌躇而弗能去及行迷之未远兮还吾返乎故宇闻至言以斟酌兮幸年岁之未暮稽同人之先号监北叟之後悟聊肆志以从容复何忧而何惧
看云赋【为吴闲间作】
太虚清明极灵无声风雨霜露性命咸贞日余惟星月遡亏盈昭回在上独云多形或鱼鳞之错错或车盖之軿輧泰山崇朝六合同气目不容瞬倏若掣帜已沾溉乎穜稑复覆?乎弱穉马駞轀輬是知朔方氛祲正祥占台书常何质无而神有而隐显钜细之叵量也元隐子于是延伫而睇之重歌曰我观於天云有物兮轮囷扶舆生眇忽兮变无化有亦其神兮离有入无反乎真兮九州百物象其精兮一气之嘘龙或凭兮蒸烰歘霱油然昭倬又将焉名兮
胡桃木赋
吾庐之阳峙嘉植兮受命於天物莫比兮修干巍峩钜叶旎兮屹如承天中立不倚兮鸱枭不集矧毒螫兮远彼邪恶斯明哲兮累累佳实荐之珍兮膏以自泽德润身兮厥材之良剖牺尊兮不青不黄而自文兮林林天壤寓奚异兮或断沟中万乘器兮使然者谁抑偶置兮曷若斯木德之备兮明告君子以为类兮
四言古诗
短歌行
南山采樵林木未凋北厓多薪?何迢嶤白云在巅惊风日飘豺虎相逐猿猴可招长啸倏往睨彼柯条匪材不经中则乃遥荆棘鈎衣瀑流喧嚣还顾旧乡心旌摇摇商山采芝巢由避尧絶唱千载清风寥寥五十负薪行歌车尘彼独何心我思古人
和溪钓者图
流泉幽幽钓丝浮浮风涛既远云木相缪方之舟之竹竿恒持鲸鲵弗顾鰋鲤何为今焉在溪伊昔望海彼美钓徒志尚千载洪冈之东其谁与同欸乃天际悠然清风
五言古诗
古诗【一以送克哷景兖入梁其二以谢张子文应举访余伊上兼简汴中诸名胜】
山童照伊白日瘦埋云黄雍容车骑都长卿薄游梁文采丽宫锦邹枚歛其光我飘山林牢三见天雨霜公如左右手易亲复难忘交深出苦语惬於冬饮汤夷门二三友问我行与藏长吟归田赋乱以囚山章
桴槎在江湖行止非所期谁云山泽间见此鸾凤姿人生会面难肯惮鞍马疲遥迎长伊湄枯榆媚寒曦亲友话存没学问访阙遗醉语杂嘲谑曾不我瑕疵君怜我疎懒我爱君坦夷而能致斯人孰谓余数奇倾盖即分襟归马三振鬐仰看孤云飞摇摇心南驰山寒梅未破何以寄相思
寒月侵山轩朔吹鸣竹牖梦中逢故人谈笑共杯酒怪我趋尘埃短褐几露肘相望晓天星相思令人瘦丈夫属有念虚名等箕斗曾闻子公书出此钓竿手平生张平子矫矫文章叟悬知月旦评应忆忘年友
感秋六首
寂寂重寂寂穷巷秋气集远家谁晤言披书了今夕斯文家旧物蚤岁事雕饰橘柚本不迁敢望为羽翼谬蒙时髦知风雅共推激一从缚卯申坐觉忧患积缅怀下帷年我自适其适茅屋湿风霜青灯破寥閴蠨蛸悬坏牖蟋蟀语空壁岂无故林思奈此世故力已矣勿复云清愁涨胸臆
我爱黄翁材笔力追二班校尉亦已侯老将犹行间忆昔怀刺游为翁数解顔譬彼絶壑松?此幽谷兰秘方不我讳汲深良独难相思千山表惆怅遥夜阑梦中不识路月明江水寒
黄子富文章皎皎有仙骨当年牧羊处白石秋草没相思欲面论梦想扁舟兀安得启玄关玉佩听清越分我金华云烹茶对山月
屋角月吐明蛩吟亦知候梦中逢故人谈笑共杯酒勿云千山表默坐能邂逅秋雨老菰蒲澄江明橘柚想见登临处骊珠满衣袖
秋草何青青秋花亦丛丛上有弄芳蝶下有悲吟蛩清霜日以厉摇落随西风所寄终不移捐躯以相从惜哉时不与幽恨何其终
吾爱荆隐君忍穷刚自怒生涯鱼乞水文采豹藏雾忆昔垂两髦朝夕亲杖屦只今皮毛落真实尚如故秋风欺远客索索语庭树何以慰相思长吟不知曙
由竹坝望锦川桃李春色如画有怀陈邑令
涉浅上舆梁凭高眺乡县灼灼桃李花层层远皆见兵余草根尽此地芳菲徧气暄雉双雊景淑莺百啭邑里齿故繁弦歌俗丕变怀贤思如渇敷政速於传孰是潘安仁而犹宓子贱
皷吹入朝曲
笳皷觐皇州银鞍鞴紫骝九衢白石静双阙彩云浮介胄揖上将佩珂趋列侯清光迩廷陛喜色动宸旒备陈塞下事起进幄中筹披甲复上马望京将起楼赤丸跃劒室精彩拂星流万岁奉明主节旄归海头
无倪舟
太虚以为川元气为我舟傲睨八极表恍如乘桴浮问津建德国弭棹逍遥邱回首太行路摧轮多悔尤
夜汲
如梦复如醉长夏困炎热披衣听琴筑古井来新汲呼童下两绠随我有孤月雪乳泛瓶罂寒光洗肝鬲百年几瓢饮所适初不择寜须好事人记此王粲宅
题李溉之别业红云岛
曲折藏一邱蔫锦千树桃东风落红雨点缀宫锦袍春涨緑未波晴光漾轻舠承明自厌直不是秦人逃
九日同乐大成诸公小集
甘雨不时降浮云清旦隂赐衣候南极吹?眺东林阳乌歛精彩征鴈流远音为客恋故土还乡乖宿心萧条黄菊径憔悴碧萝岑宾御得晚合朋樽劳夕斟凉月照前席清风吹我衿美人隔千里遑恤故意深灼灼芙蓉花乃在幽涧浔夜分更相即秉烛调素琴
鸡武关
亭亭鸡武关盘栈石奋角俯窥井千尺仰视天一握长林细若髪峭壁立如削儿孙立羣峯蚁垤视嵓壑江流走其下怒响雷震薄猨猱相战栗金碧气参错东陋铁堂峡西卑劒门阁乃知天设险所以严击柝遐方减氛祲行旅若郛郭我生亦何幸长啸倚寥廓
洪赞晓行
两山势环合岚重路不分须臾上东旭帚扫羣峯云联峦髻鬟拥断坂绮绣文凉飈从西来禾黍扬清芬野老倚杖立草虫鸣相闻悠然故园思欲返麋鹿羣君恩谅未报华髪徒纷纷
傅梦臣淮漕使遗爱诗
塩货重古今淮漕盖其首出节付羣材询谋欲经久岂惟国用足亦欲民生厚官居等传舍其政固多苟课额岁以增纷纷谁与守煎户日困穷吏职又习狃追徵急星火犴狱常纷纠悬鹑不掩胫破甑或无糗穷隂不得卤往往死鞭杻乡闾人所怀今也弃而走倒悬而不救讵为民父母傅公由荷橐选使自朝右下车未云几剔蠧什八九清风抑豪梗甘泽活枯朽将更积年弊上疏明析剖民瘼置不问谁当执其咎蠲?十万额措法贻厥後吏民总懽跃如释万钧负至今淮甸间歌颂不容口公今位中书大展经济手赓歌南风弦坐见人财阜孰云惠一方海宇跻仁夀

[book_title]卷二
钦定四库全书
伊滨集卷二　　　　　　　元　王沂　撰
五言古诗
清水驿
东出虎头关畏途复多雨林端望山驿屋脊翳复吐板桥马行□竹迳禽哢聚江流犹蜀道客子已秦语聨峯抱高台欝欝多草树传闻汉武侯於以驻师旅遗镞杂刁斗土花蚀金缕空余旧营垒隐隐皆可数徘徊想英风彷佛见眉宇壮图虽云屈陈谊吾有取
草凉楼驿
凤州黄花驿山路石齿齿少年跃马来自云巴省使垒磈橐中装蛮氊杂珍贿马鞍未及解喘息汗如水莫辨骊与黄尘埃翳疮痏驿卒相股栗盘水前拜跪须臾验馆劵咄嗟具甘旨持盃未投箸叱吒戟其指前途须骏足快若雷过耳吏也前致辞民饮食无米小邑无权奇连槽才百尾使嗔欲裂眦极力加鞭箠以索絷其足以鞭梏其耳惊呼聚老稚恳告未遽已时我坐堂上顾视顔有泚吾闻一马值其价千金比岂惟数家产往往鬻妻子清时法令具恩泽及行苇讵期赤子辈而横遭毁耻长歌纪其事以告司风纪
盘龙阁
江流转山根怒若雷霆鬭两崖束天窄了不辨昏昼阁道势凌虚蜿蜒工结构凿石驾飞梁俯视明欲透霏烟扑马尾空翠冷衣袖江花落我前山鸟啼我後物情岂不佳一坠那可救整鞍望所历险絶吾敢又长吟纪壮游援笔泚岩溜
秋日道中杂咏三首
释闷偶出游时光感流转晚禾雨中熟秋草沙际软延赏遂永怀缘奇遽忘远田翁候门久篱落吠山犬采樵南山颠往来清涧曲地硗材木尠世乱斤斧数所以涧畔人清风一竿竹超超出尘网朝暮恒自足高舟上滩迟厚筏下滩疾出塞怯横行还家顾深积相传即墨下复道聊城急伟哉齐大夫清节故无匹
闻吴侯去疾重理快阁赋柬
江阁竦巍构崇墉?长堤地灵侈南纪文采丽东曦白龙卧积水金鱼扬素鬐流霞粲成绮列翠远以夷景适意先快赏同趣未稀古人忽已往名彦复在兹取材庋层栋叠石垒重基翬飞出天半虎眎临水湄政通士和附惠洽民恬嬉优优如练句磊磊落木辞一美信难越千秋恒若斯眷言载笔侍永怀求友思孤游限羁旅跬步惜暌违翘首讵能即抚心安可希
和答克哷景兖宋文野谢子玉欧阳复初连伟度五君见寄诗
徵君广平後高节陵首阳文星歛奇耀古劒埋寒光隂求金玉人适此逍遥场虽云贫非病肯以圆斵方雅歌乐丰芑戎事藏中璋舞雩伊川春愿列弟子行庐陵文章家千古声巍昂敢嘲座无氊但喜书满床琅琅尊罍古落落科斗章渠成亦秦利坐君邹鲁堂柳营贤主人薰沐道德乡遐追白鹿迹近袭沧洲芳兰蕙纫杂佩芰荷制衣裳非公无此客冠盖相颉颃白首连将军葵庄乐迷藏坐令矍铄翁负暄朝倚墙挥毫气凌云横槊心未忘期君蟠桃实酌我流霞觞谢公养疴卧高风何激扬妙语不肯吐缩手犹未遑含光世已惊怀璧古所伤固应梦春草卧看蜗书梁长怀咏五君倦笔愧三长山王一时数竹林非杳茫相从能几何回首海生桑讵知龟九头敢附骥一骧五年身百忧我觞如沸汤赖兹金石盟不改松栢香
冬至日于思容侍郎座上分韵得初字
官闲睡正美檐鹊时起予岂其得气先而声和且都觉来一室中静见天地初帝乡岂不恋岁晚思吾庐昔年拜家庆共此一日娱忽忽三十载穷愁生白须营营声利场扰扰冠盖区顾惟枯槁姿廼与二妙俱矫矫汉廷尉妙语倾骊珠翩翩金闺彦清言响琼琚邂逅一樽酒嘉殽杂山蔬焚香閲昼永添线良不如懽余动归思目送南飞鳬家贫愿岁丰黄祲朝可书
题松涧
亭亭石上松下有潺湲水清声杂远响坐听醒心耳时逢苏耽鹤或见琴高鲤我欲往从之苍苍烟雾起
榆次驿
古道明草花峭壁窜苍鼠山回榆次口堠指并州路野人习阻险高下艺禾黍泓澄涧流断锦石灿可数岂无登临兴信美吾非土缅怀全晋时表里金汤固战国既鼎分形胜各盘据霸气一消灭城郭非复故问樵樵不知问牧牧无语立马望长安苍苍归鸟去
雨後同廖以善广文看山
杪春意不怿揽辔登高邱山雨夜来过绕城空翠流烂然云锦屏遐眺不可周苍苍龙虎气上拍天际浮美人共伫立指顾复迟留金精峙东境雩岭按西头周遭亘长陆迢递俯平畴层层桃李树嘉木枝相樛余方滞覉旅眷眷怀旧游还当凌絶顶历览大九州
滴水崖
高崖何亭亭有泉出嵓窦下为珠贯绳滴石石欲透跳波注巨壑锵若琴筑奏远响惊鱼龙清音杂猿狖隂连栈道?冷逼山木瘦停骖酌甘洁三咽不敢漱诗成若为书峭壁苔藓厚
菊隐
粲粲石上花泠泠谷中水岂惟制颓龄亦以佩君子酿酒既甘烈供蔬复芳美仙源不可到望望白云起邹吉泰拉诸公游珠林访子高进士予以事牵赋以为後会张本
公子好吟咏名山多往来昨闻珠林去宾客盛英才沙碛逆滩转浪花迎棹开林中肃飞盖日夕具尊罍载歌伐木咏逸兴何悠哉俯仰兵革际几人同此盃探题憇禅刹乘月坐莓苔相如偶未至岂失後命催托此大雅音歌之向邹枚江山若有待别日共徘徊
次韵答仲修感怀
士生汨流俗浮云蔽朝阳洗心浄氛埃孤月悬清光蝉蜕声利区豹隐道德场不着虞卿书但写陆氏方廼悟玉不琢孰为珪与璋又知纯璞残始备牺尊行虚舟任纵横桔橰谢低昂神游狎鸥海意得梦蝶床载歌秋水篇乱以逍遥章自愧闻道晚敢云或升堂惜哉山水窟信美非吾乡谁能见河清谁云采兰芳是身虽臭腐寜堪揎轩裳俯愧鳞渊沉仰惭翼云颃欲辞简书畏深入林泉藏诘曲厌机穽卑陬惧嵓墙何时纵壑鱼江湖永相忘不学避风鸟深矉鲁门觞臼头何丑悍越女何蛾扬马何了得失欲讯吾未遑鵩何了淹速作赋私自伤樗栎何散材松栢何栋梁鹏鷃何高低鳬鹤何短长我欲问大钧大钧何苍茫谁云广陵散同调陌上桑谁欤挽跛鳖拟逐蛟龙骧浇君谈天口试我门冬汤不如两忘言宴坐凝清香
紫霞沧洲
晴波漾金沙云锦若可卷剥啄者谁子惊鸥去人远岂无芙蓉制奈此秋日晚借问垂竿翁仙源路深浅
野田花戏答友人
陂水浄以渌原田美而遐盈盈田中苖的的原上花秀若元圃云粲如赤城霞谁令贵反贱恻恻行路嗟緑草被沃壤繁花翳尘沙昨随南亩田今入西隣家辉辉间陵道莽莽接水涯且复事固蔕寜闻劝烧畲飞飞媚黄蝶聒聒閙青蛙无如野田好请子问蓬麻
抱疾二首
抱疾久在告闭门径生苔孤鹤向我立修翎舞毰毸雪毛落竹间翠光照玫瑰汲井煮仙药郁怀为之开安得体顺适百岁平无乖
久病事药饵体中未和平出户步履苦候问劳友生兹晨秋气高褰裳下堦行行少即据床坐听飞鸟鸣少小学读书老大转无成逢时愧苟禄腼顔窃文名每遇有志士瑟缩如吞声龚生後来者胸臆涵六经盖世少知已三十无官荣
门有车马客
门有车马客请赋从军行将军素英武铁骑守长城玉匣鱼肠劒光芒掣飞雷走马沙场中才堪百余战承恩歘徵起所愿解重围寸心逐黄屋杀气如云飞
望中条山
黄流不可渡驱马归桃林遥遥中条山秀色横古今隐者今何之试用物色寻应歌紫芝曲闲卧白云深笑我与时乖感我违素心不知山中趣强作山中吟
仙人山
林隂护宿雨栈道泥潦积凌兢马蹄滑使我心寒栗东登朝天岭奇险无与敌回观仙人嵓相去不盈尺惊风低长林衆崖壁絶壑响奔湍悬藤络崩石十年住京华学馆多暇逸我行非王事斯地何以适涧底灿金沙分明虎行迹山深日易昏驿吏劝行疾
哀三良
三良昔殉葬死有千载名康公徇戎俗廹以乱命行作俑且无後伤生焉得仁翘翘子车氏卓卓秦之英如何同日逝兄弟无一人殉死不殉道亢宗义为轻所以仰天叹悲哉黄鸟鸣曹公狎忠义王子失权衡自余效颦者琐琐不足陈先贤有名训忠则良可珍
哀严陵生文炳
久客遂长往至友罕俦匹焉知天地寛罹此罗网密畏涂窘高步遐筭屈短日谁为石与阱而谓胶在漆丧乱总弗支纷纭竟何益蛩悲咽吟榭芸败满书帙呼之不闻声握之不能即谖堂树忘忧兰砌藴兼璧覩此增惋伤哀哀泪填臆
次韵陈希道和答鄙句
遥遥黄泥坡望望清伊阳落落我与君共此明月光平生农马智谩说古战塲坐令籋云驹长鸣思九方我怀愧泾渭君才自珪璋回头蔡克儿亦在交游行新诗妙五字家法窥子昂过我蜗牛庐坐君狮子床鸡虫了得失虎豹炳文章高怀自竹楼清梦犹雪堂愿从玉局僊骑鲸白云乡下视笑湘累采撷纫衆芳怜我失收身紫凤倒短裳胡不接羣飞羽翰同颉颃试看春蚕巧作蠒思自藏又看老狐黠安居穴垣墙那知鼎镬忧不与俎豆忘且当置许事万虑付一觞北斗不挹酒南箕空簸扬虚名一画饼痴儿日遑遑炙香不足喜弃捐亦奚伤长吟感兴篇仰眠看屋梁妍媸果谁分尺寸果谁长人定能胜天胥言非渺茫君家太邱翁晦行如瘦桑纪谌与羣泰十辈争腾骧持此欲夀君春醪若为汤会看虞宾後汗简垂馨香
横翠堂
天宇浮修眉木末堆髻鬟远烟杂岚翠政尔明灭间拉笏者谁子目送飞鸿还
杨宗鲁行义诗
关中有一士行义举国推昔在垂髫年挟策不勒师慈亲已鹤髪兄弟相怡怡嗟哉董邵南名与淮水驰乡闾表君子王烈相与期辟书来兴元结束告庭闱岂无毛义喜氷蘖以自持皇皇綉衣使如获璧与珪罗置鴈鹜行条理皆得宜击强如摧枯赵盖相攀追平反共一笑我慕隽不疑锦江与南诏称誉均一辞天历盗弄兵盟歃起滇池杀吏火官寺奔溃势莫支微服窜岩谷草木充朝饥蠒足报蜀省鹄立忘其疲我欲进短策无由至丹墀指陈利害端了如监中窥隐隐巴道路悠悠汉旌旗坐令万黔首危脱剑头炊迁擢薇垣曹订谟佐龙夔见待以异礼翻然忽言归包胥泣秦庭忠愤知者谁鲁连不言功耿耿空自奇未几丁父忧泣血杂涕洟丧祭尊礼经观者无瑕疵是年岁大祲关陕多死饥宗族二十丧马鬛高峩巍施恩及里閈义塜何累累腴田均四弟耕耨俾以时蔬圃聊自给抱瓮甘胼胝缅怀申屠蟠高节有光辉又嗟晋王裒竟废蓼莪诗苍天不虚应祸福各有随驯乌祭墓前甘露零松枝岂惟淳风还坐使薄俗移我诗非为君为世陈良规
发赤城
赤城夜来雨新涨没马膝晓行鹤门岭乱峯碧秋高川原濶禾黍纷已积居人望翠华父老扶杖立牛羊散在野晴曦漏云隙崖巅挂虹霓草际鸣蝼蝈既忻宠光被复协栖遁迹行行幽兴得覔句写崖壁停立望苍茫乱飞归鸟急
同刘文原仙客坐瑞芝亭
税驾息元圃尘思积盈襟朋游适良晤冠盖同幽寻花发洞门杳鸟鸣修竹深遐观达万变内顾惜分隂余怀抱耿耿流运逝駸駸俛仰一时好悲哉葵藿心
夀萱堂二首
阶前萱草緑屋上慈乌飞慈乌啼朝阳萱草含春晖香浮尊中酒彩制膝下衣持夀鹤髪亲年年乐无违萱草生堂阶慈乌不远飞吐花解忘忧返哺鸣相依岂惟择地生而亦知所归何以守此心所保终不违
题听雪轩
论文忆李白对酒怀谢眺如何竹牕友独梦寒江钓明发望锺山千峯玉相照
嘉树轩为胡士则赋
南山有佳木濯濯皆十围瑞露沐柯叶朝阳借光辉女萝既有托好鸟亦有依青青与冥冥所保终不违不违复不斲美玉终在璞所期岁云晏刻作云门乐
九月十一日邻寇逼境仓皇南渡感赋
邻邑举烽燧长驱寇南平中宵始闻警挈家遂远行仓皇具舟楫所志惟弟兄初营暂涉水将谓复还城归途逼烟焰戎马乱纵横父子两隔絶惨哉生别情慈亲力疾起负掖同遐征饥分路人食渇饮田妇羮儿童不遑息踽踽昧前程为谋若不早临难乃无营前事杳难测逢人空涕零存亡有至理瞬息且偷生
放鹤亭
白鹤招不来青天飞片云应随紫鸾车往见三茅君云上僊风过空香万里闻
览古
楚国愤奇士伍奢真可怜憸人费无忌谗间平王前谗奢未及止思去二子贤贤哉子胥智乃出无忌先弟兄永诀别父子相弃捐贯弓向中使去就何翩翩吹箫道中饭脱劒江上船艰关历他境慷慨张空拳公子不可说专诸能解悬退畊伏中野决策如转圜二国适多衅五年方见宣操兵遂入郢杀气如霏烟不得费少傅斩首谢厥愆徒令楚旧主乃辱吏士鞭报楚既得志谋越徒进言属镂早受赐鸱革往不还忠因怨毒发孝以忍诟全树檟志弗遂夫差随上仙悲君读迁史今古慨悠然
云巢
巢居巢何许西山白云是仙风过其上远闻笙鹤至推户欲见之氤氲漫弱水舒可弥六合卷之肤寸耳聚散了无迹吾心亦如此知风既有鹊知雨亦有蚁问君君不言手挥白鸾尾
野鹤为述律存道赋
九臯有元鹤故巢辽海东常为仙人驾云上乘刚风云胡白鴈来城在人民空独立振玉羽心驰寥廓中只今览德辉下与威凤同宵警金茎露夕栖瑶树丛回头视鸡鹜啄粟坐樊笼
进学斋
昔我种嘉树于彼南山岑风霜偃薄余雨露灌溉深既脱斧斤戕复无牛羊侵寒暑相代谢萌蘖而十寻材可梁建章隂亦成邓林青黄或牺尊窈妙扬瑟琴翩翩媚学子斯言可为箴

[book_title]卷三
钦定四库全书
伊滨集卷三　　　　　　　元　王沂　撰五言古诗
内白斋
动息祛百虑纷华谢羣妍静专外始定敬直内乃专悠悠天光发皎皎氷监悬反照但一室流辉昭八埏歛舒岂徒尔恒久贵自然如何蚩蚩者敢昧苍苍天纷持白黑辨而契内外篇荒蹊惑所入焉能探其元永怀保贞素橘颂乃陈言
伊阙道中鞍马间得诗二首
夕阳明远村槁叶索索雨游子随飞鸦翩翩适何许秋声不可遏归意不可御稾秸欲栖场甘辛早登俎偶谐田园娱益见风尘苦遥遥伊阙道马迹几来去客愁日以新山貌日以古持此谁与言数徧道傍树
道逢薹笠叟叹息东臯曲云有一顷豆雨荒秋草緑敢辞荷锄倦但恐豆苖没感之在无言相看泪相续
赋得擕手共行乐别严元
擕手共行乐临别重懽宴落日照离尊流云驻歌扇折柳君不闻采莲人共见离怀不自适去意苦难变望望澄江滨危樯语双燕
赠罗仲矩重之金陵
大明丽中天万物囿临照哲人感休运鼎鼎列清要都俞备八凯敭历聨二妙亦有希世材幡然起屠钓谁同不宾者而敢犯讥诮济济鸳鸯行明明凤凰诏文华擢上列机警越常调之子英俊年趋风昔长啸筮仕司东湖寜亲望南峤虽成闲居赋岂免宣室召依依去南平杳杳向西笑要途谅特达下邑被荣耀殊勋倘可策于以答廊庙
有感
冯妇昔一申猛虎知善搏宋均美政化境内虎先却周处变所修白额首擒缚李广莫夜归弯弓射丛薄当其肆害时风生动寥廓四人异时起意气撼山岳操行虽不同天下称去恶兵余二三载虎迹宛如昨咆哮据当路白昼伺人攫南邻魂未招西舍惨不乐耽耽莫之避墟里困萧索何代无奇材古道仍不作
题胡济川嵇康牀琴图
先生家何在昔住稽山隂方牀日讌息上有焦桐琴流目视宇宙何人知此心奇才轶同列幽思积盈襟絶交书固伟养性论亦深谁谗卧龙质反使祸见侵寥寥广陵散百世寜知音惜哉画史辈不识孙登箴
留题玄妙宫
仙家拥修竹境胜欣小停玉殿断香白石门古苔青松月淡苍苍风泉远泠泠清梦仍丹邱晏坐存广庭于以浄尘虑于以朝百灵于以赋远游于以新宫铭
寓吉安林塘避桃林兵警感赋六首
汛舟水东偏择地林塘口稍纾兵革难少待旬日久时时候边警伫立屡回首路逢荷蒉徒坐石?高柳及时事畊凿烦虑复何有不闻桃林战昨日窜羣丑泰运未有期凄凉在郊薮
秧田既已揷麦垄亦已翻林园富桑枣沼沚具苹蘩朝畊暮还息哑哑相笑言昔闻异人说物外有桃源不到武陵境安知人世喧
雾歛衆峰碧日暄羣木苍翛然南轩内媚此春昼长手擕钜编读尘境悉已忘池鱼迭游泳野鸟纷回翔物性各有适营营奚所望
树枣易为业畜萍易为鱼家家重生产园沼富赢余为农乃自适为士当如何贤圣去我远躬畊还旧庐牧儿采樵歌歌起山谷应中怀讵有思出口但求胜雅颂世莫闻郑卫人皆竞睠兹音节美俯仰足清听白鹭下平田平田緑秧美低徊独拳立奄忽双飞起周原风日好远客亦戾止三茅三家邨烟尘不曾已人生本萍梗流寓随所以
恒斋
学道贵有恒为善亦如此一毫无间断迥若天渊比柳也河东良艺德传父子槐隂?千亩河润连九里是心扩充之奚止一乡已昔闻陶唐风今见陶唐理
题刘宪副为萧鹏举写雨竹图
风雨川上至秋声满乔林初疑凤鸾引忽若蛟龙吟洋洋飞动意矫矫变化心隐晦在一壑干霄故千寻美人隔秋水环佩锵璆琳清嫩毓内美孤高蕃远隂以兹石上操托尔邱中琴共保岁寒节永言怀好音
题屈原渔父图
屈原水之仙妙在远游赋飡霞饮沆瀣所述非虚语孰云葬鱼腹聊以辞渔父眷眷乡国心靳尚终莫悟沅湘流不极鼔枻竟何处日暮悲风多萧萧满枫树
出城南饯罗与敬东归
并出城南门相送河南渡公家有严程况此春欲暮伐木下远岑拏舟迈前路冥鸿去已尽元鸟鸣相顾关山路遥遥春树隔烟雾游子久不归凄然望乡故田园长荆棘狐兎守坟墓谬为时所稽焉敢失故步慨念平生亲分携重相诉浮唐紫芝老东里乔木蠧归欤倘先理秋至或良晤
题李溉之白云半间亭
焚香坐清昼一室遗垢氛无人与争长只许白云分白云本无心遇旱或成雨肤寸已有余半间那用许
暮春有怀
我行长伊滨休日聊游豫溪山足真味心迹捐外慕曰余弛负担徒以乡曲誉敢云陋微官而不事民务度密意少懽人家隔烟雾髣髴鸡犬鸣林深不知处川华草际浮空翠篁端吐挟晴花气骄渇雨荻芽怒眷然感物情政尔济胜具陟阜引瑶花涉江撷兰杜美人游不归持此欲谁与谁与慰暌擕山川修且阻谁与敦佳期长吟碧云暮
还家
春日逓层隂鸟鸣池上林久行忽顾返伫立怀好音幽花色相眩茂草翠交侵去日春尚浅归来春已深亲知各分散陟彼南山岑携持尊中酒谁与同献斟乱离苦役役涕泪沾衣襟
悼儿
娇儿名阿高皎皎玉雪质头圆眉宇秀双目如点漆忆昨汤饼客誉儿美无匹鹰雏精爽紧骥子神气逸谁云岁两周熟玩而骤失吾家世业儒潜德久已积光大我门闾望汝与诸侄如人有十指孰啮孰可惜华屋春暄姸朋戏相扶掖凭几检书册挽衣覔梨栗低头解拜客唾手学濡笔吾年已四十事未见一获勤苦铅椠余赖渠将过日念汝来京师襁抱恃母力遥遥三千里拏响连车迹风雪之所饕负汝谅吾责坐令昨日懽今日不再觌杳然望东南庭草为谁碧我羡拾巢鸦风枝戢修翮又羡舐犊牛濡湿喣毛泽乳母抱出门文葆空卧席交朋走相问欲语气先咽神理本冥冥先儒言不得我欲诉天关灵凤先坠翼惧老为独夫念之若芒刺或谓妄当遣静思益难释婴孩无哭仪礼经有遗则奈何恩夺义苦泪满眼黑终当护汝归藏汝乃祖侧琢我哭子诗铭之圹中石
有持灵龟贶予赋此以谢
王子雅好卜渔人致灵龟服气可千岁昔以钓得之置之几格间顾盼生光辉答辞谢渔人龟灵尔何知兆以休咎着用由钻灼施枯虚乃物化千岁亦奚为曳尾生可贵留骨死更奇珎藏袭巾笥将启决狐疑神武而不杀圣者乃如斯至人善观化脱殻伏朶颐神知倘相契试以此道推
题云林图
浮云如游尘倏起蔽白日何如兹山中聚散了无迹岂无学仙子只许猨鸟识结巢青松顶扫叶煮白石
送玉峯长老四首
俗士如磨牛欲去鼻已穿岂知世外人来往云飘然玉峯丛林秀眼碧眉几烟
不作赞公色早参云门禅是身无建立舍策因衆缘筑垣听魑魅施食来乌鸢
出家英特事脱屣弊恶纒把茅折脚铛可过三十年我本积精练夙记维摩篇
中间一念差坐受衆目怜稽首西方仙可念未可捐借师卓锡泉湔我绮语愆
题龙氏乐善堂
余爱渊明诗匪善奚以敦谁云甘泉谷中有至乐存龙氏世簪组磊落多璵璠筑堂种嘉木丛隂庇其根恶禽不敢栖好鸟时飞翻清琴横我床浊酒盈我尊愿言怀静者时复扣衡门
题胡士则善余堂
为善古云乐孰计庆有余譬彼种嘉木岁晚隂扶踈宦者矜巧智农者争膏腴鋭以身易物作计良区区番阳有遗老筑室惬所图苍苍华蘂峯鬰鬰杉松株兄弟相埙箎儿孙亦诗书岂惟泽其家而亦浃里闾因之谢林壑吾欲卜邻居
宿滨民家
晨发伊山阳暮休清汝湄二三田舍翁劳我鞍马疲秋高天雨霜刈获此其时所从吏卒多溷汝父老为我来佐山邑三年何所施相看愧窃食頳汗难为辞夜阑接软语青灯耿茅茨愿同南溪社敢望桐乡祠
隐赋赠胡道翁
避地如避世入山思最深营营许史辈孰是巢由心落落泉石间而多松桂林结宇审容膝揽秀豁开襟娟娟青萝迳粲粲緑绮琴一弹箕子操再鼔重华音张目视八极矢心发孤吟落日小山桂清风首阳岑薪歌发延濑过耳何駸駸凤吹闻洛浦遗响入云沉自余嗜接武焉得齿诸任慨兹芝兰契重接枌榆隂少日志万里扬名缀缨簪暮龄事一壑贵德比璆琳山居可相属?隐渺难寻俛仰各遂志浮沉良足箴申歌示相好重比双南金
谒荆叔麟墓
苍苍登古原举杯酹诗翁笔端千丈虹埋没三尺封偃蹇万箨龙强项氷雪中诗翁不可见直节与之同
游灵山寻沙监邑隐所
往日尝驰驱方春乍游衍行吟过隙驹去策寻山蹇梵刹夙未名高僧迹初展猿枝积藤蔓狮石徧苔藓揽秀咏独奇临流思何浅逃禅得名宦避乱弃轩冕涛回百川峻路畏九折险後发复迟回烟云陟层巘
题远洲春晓图
溪流隔茅屋相去能几许欲采幽谷兰扁舟下春渚岸花缀衣襟水鸟惊笑语偶然谐真赏山翠欲成雨
感春四首
离离园中花暧暧空中云匆匆南流景悠悠百年身美人游不归草色日以新朱弦断白云绮席凝芳尘鲁门堕戢翼河津曝穷鳞人生能几何为乐当及辰已矣勿复陈相思秋复春
佳人在空谷幽兰春自緑静观声利场阳焰奔渇鹿惟有无心子抱琴媚幽独挥弦送归鸿一寄千里目徘徊崆峒巅还顾望北邙邱墓何累累春风緑茫茫坐令英雄人饮恨遥相望荣名安所之万代同悲伤所以广成子乘云去翺翔
樵隐同在山所以在则异昭昭孔明子遗语有深意清风洒贲浑千载凛生气黄鹤望不来白云老天际
天心水面
渟泓常满杯深静若无力风起欲成文月来同一色飞檐倒影动触砌轻波泐疑有谪仙人骑鲸在亭侧
新乐道中
朝驰新乐驿暮走邯郸道野水囓荒坟偃禾杂秋草传云有飞雹着物物皆槁坐令原野间势若磕逢扫离离逃亡屋板扉没流潦岂无劝农吏但言禾黍好老农鎌滞穗哀哀哭苍昊
望南屏山同吕仲铉仲实作
游目南屏山逍遥税尘鞅清谿乱流涉叠巘缘云上辉辉瀑泉落隐隐天籁响荒途理通塞虚室静弘敞中有飡霞人长作御风想不乘缑岭鹤还顾渔郎舫芝草甘若饴雕胡大盈掌虽为颓龄驻亦忌流光往永怀山中游观化历清赏
七言古诗
看山抵玉笥山下遇雨不能归淹留信宿偶成长句
秦山几千仞翠入蓬莱城城中望山色明暗分隂晴老夫散策山前路为爱看云不归去仰看惊怪鹭飞来回头或见云生处崦中孤起如炊烟乘风腾上苍崖巅崖巅宿云喜迎接横空一幅兜罗绵天风吹散银千缕淡处是烟浓是雨云师物怒不肯回露出峯头尺来许一雨三日溪水肥老夫欲归不成归云师知我惨不乐故出小谲相娱嬉老夫作诗一笑领举袖收云散空迥倚松絶叫山下人仰看云峯起山顶
卖马吟
冯先生贫惟一劒我今虽贫犹一马聊同起废病颡驹敢向人前索高价眉山太史作新年卖却老骢为酒钱香山居士鬓欲丝始知鬻骆放杨枝我不学游侠夸年少臂苍挟弹章台道又不能雄豪如二生千金騕?换轻盈骥传称德虽云好终日刍粱未尝饱不须恋廐动哀鸣会见锦鞯金络脑家传清与白千驷非所求要将好消息寛我庭闱忧青鞋黄帽虽吾有可奈尝从大夫後明朝欵段驾鸡栖疾恶犹如朱伯厚
白泉歌
白泉之流白如雪白雪连峯幻银阙浮邱仙子太华来头戴星冠手持节一过西岩数百年灵芝五色何鲜鲜山中閲世已陈迹世上闻名不识仙浮云欝秀常五彩碧落空歌久相待几欲缘崖采茯苓长啸临风望沧海海中遥挹安期生六鳌戴山休远行风尘十载散空濶宇宙再新开太平太平人物世希有我欲看山待重九诸子重携緑绮琴三仙共酌黄花酒渔樵径路草荒荒回首烟霞接混茫交游歘散尘缘重节序空酬兴味长因招白泉雪更望白泉岭别日吹箫驾鹤軿知是王乔到仙境
寒食行次进士吴莘乐韵
百花冥蒙媚初日万户烟消记寒食陌头杨柳青摇摇柳底佳人双翠翘春醪盈樽肉盈俎泪落飘风湿新土远人无家望乡拜恸哭松根忆前代磨牙豺虎乱交衢纵有音书倩谁带可怜战骨成邱墟不独若敖悲饭盂白杨无根附春草作底英雄是中老杜鹃啼血独魂断感此凄凉夜中饭明年寒食望关山满路山花君早还
送祝平远
江城四月风雨夕闻说河流高数尺故人官舫伴春归解印初辞浯溪驿顾我南园万竹林卜居未遂忽分襟晓山犹似来时好春水何如别意深别离苦多欢会少把酒听歌思深杳外郡抡材紫诏频要途策足青云绕杨柳吹花媚锦衣滕王阁下弄晴晖悬知皷棹东流去故旧遥瞻彩鷁飞
战城南饯友人从师西征
心惆怅望重城城之南屯甲兵背河赴敌星火急走马略阵烟云生战城南列飞将操戈矛脱弓韔生擒贼酋马上归壮士鸣鞭两相向中有一人氷雪顔遥随主将驰入关妖星如雨堕地殷杀气上逐孤云闲息民按节劳险艰镌功勒石磐龙山紫薇花开掖垣里黄麻诏出彤墀间城南班师君早还
濠梁小立同宋有庸赋
春城粉堞连营垒濠上东风发羣卉科斗元精细满池茨菇緑苖低出水别来容易见春归聨斾行吟踏落晖寻常百姓今谁在柳外年年双燕飞
游灵泉寺寺僧谈其祖师善寛伏虎事求诗走笔以赠
山深欲无路木杪浮绀宇灵泉引青竹声乱落花雨至人晏坐处戒刀伏龙虎马驹独何疑山鬼敢予侮我生局促随尘网每到寛闲聊偃仰但得螺蛳吞大像会见沩山居百丈
画眉池
赵宫昔日婵娟子玉貌仙姿雪相似黛螺画出远山色欲照清流娇不起折钗玉燕尘半洗依稀尚见承恩字荒池私蛙鸣鼔吹官柳莫妬蛾眉细

[book_title]卷四
[集部,别集类,金至元,伊滨集]
钦定四库全书
伊滨集卷四　　　　　　　元　王沂　撰七言古诗
阳春曲
杨花蒙蒙海波白十里香风飘紫陌流苏宝幰金陆离汉家帝子朝天归蒲萄重锦新勅赐蓬莱宫中緑衣使道傍缩首观且避蹀?玉鞭光照地大堤緑树啼娇鸦知是平阳公主家回首画桥芳草暮蝴蝶不随春色去
杨花宛转曲
妾乘碧油车郎乘青丝骑相逢狭斜道杨柳着花未迟迟度绀幰稍稍逐兰佩宛转结深情葳蕤含密意游丝绊得阳春晖乳燕衔将何处归翡翠轻裙承不着宝环纎手捧还飞合欢金缕结未已马啼声断鸣珂里鸣珂芳草緑离离杨花依旧逐游丝游丝挂在空虚里莫道春心无所似
杜翁八十岁
阳曲杜翁八十年双瞳点漆眉紫烟鹿皮裁裘鸠刻杖见者疑是商山仙问翁康强何以然年未五十嗜欲捐养生有道不链鈆安心有法不坐禅清时夀域开无边承家有子才且贤诸孙亦复相後先斑衣竹马来翩翩长轩奥室罗芳鲜自适其适全其天更知守一岁且千此语不信庄生传
题竹溪
山家有田不种玉长林横陈万修竹红尘千丈定不到秀色一川差可掬山人独立清若鹄时听溪流响琴筑岂无摩诘画辋川亦有昌黎序盘谷林泉真乐自有余尘世虚名顾何足他年拄杖我敲门煮笋堆盘酿新熟
送萧性渊县尉
萧郎本是将家子部曲当年散如水锦囊故物有焦尾萧也与之共生死北上弹琴峡中道写出流泉言语好龙沙万里跃马归青袍风吹白于草江头鴈落春芜碧小试腰间大鸣镝酒酣梦着塞垣事雪拥穹庐深一尺只今人物方渺然英豪谁识郭通泉袖中正有霜钟掺天上应传宝劒篇
题郭熙山水
不知造化初此山谁开坼峯隐羣山深路盘两岸窄始信郭熙手力与造化敌峦溪淋漓潘谷墨妙处不减营邱笔愁云惨澹万里凝阴壑阑干千丈氷杖筇荷担者谁子袖拥两耳如寒蝇雪深芒屩迹易灭前溪渡头鸟飞絶人生胡为不自逸岁晚崎岖行作客剡曲拏舟兴尽还灞桥骑驴肩耸山书生骨相例寒饿留得虚名传世间
襄城道中偶雪
黄云压野拨不开天寒日暮胡为来我前雪片大如手我後槁木鸣相挨地炉围处烧榾柮灰中笑指蹲鸱熟田家自有老瓦盆不管北风寒刮骨金狨覆鞍雪不湿三尺角弓鸣霹雳归来马上悬双狼不管氷髭珠的皪人生适意虽不同鹏鷃逍遥天地中不似襄城城下雪一段清愁愁杀客
苦雪吟
东风猎猎夺花魄陵轹阳和强飞雪过时舞态自婆娑入夜寒声转清絶馍糊物象偶尔同炫晃晨昏才一瞥饥鸢失肉生欲痴惊犬穿篱吠如噎君不见酒阑歌断五侯家春光融融面生缬瓦沟急霰珠走盘海犀镇帏风不揭又不见拥门三尺袁安宅破壁虚窗飞乱屑豆稭灰红明复灭僵卧浑忘食似铁
题溪山风雨图
今年西游出宝鷄羣峰迎人高复低秦山森列古环玦渭水摩荡青玻瓈前林惨淡风雨急元气淋漓收不得淙流浩浩悬缟素山涧层层失红碧回瞻缥缈烟雾中飞楼嶢榭如争雄若非祈年槖泉观定是五柞长杨宫狞飈掣盖嗟行旅苔磴欹滑畏如鼠欲将笔力状奇絶只恐山灵惊妙语归来京洛厌风尘开卷洒然醒我神澄怀寂听追所历竟欲濯缨溪水津南朝君臣歌玉树画工笔谏昏莫悟江风掇屋醉不知珍重山人咏渔父
为施淳民题临本郭熙山水歌
崇宁一片郭熙山沦落人间感流转毫分隐显别清姸千叠峰峦坐中见葱笼云树只重重世间春风几度逢怪石常存犇壑势幽泉微露出山踪缘奇挹胜茅亭小亭下清江自萦绕诸峰斩絶出陂陀夭矫苍松立尘表百尺丝纶一钓舟石阑斜对路悠悠山色自多朝暮趣江流不尽古今愁郭家名笔谁摹写邹氏山房絶潇洒临流点缀入精微意态神情岂其亚施君之笔良足称画楼粉壁时相亲长歌一曲丹青引莫道今人愧古人
送陈舜咨
北风吹雪山欲奔拥裘生马愁鸢蹲触寒历险来特特杯酒谈笑回春温我方学道畏垒北晏坐已入不二门筑垣昔曾听山鬼洒笔今解憎王孙丈夫事业抗浮云纷华剥落真实存长松老矣更添节甘井汲多终不浑恨君不识谪仙人恨我不识岑徵君鸣臯山前一相见诗愁又满梅花村
雪後游陆浑山宿鸣臯寺感事
穷山作吏聊随世为爱伊滨可人意田间野水弄明灭木末晚山横紫翠陆浑坡口天下稀阆州城南之所愧折苇风生鴈双起平沙雪净鳬翁睡我本江湖钓竿手渔子芦人不须避紫芝眉宇无复见持正文章谁得记生前偶落山林牢身後不同金石碎山川难得人更难胜槩名流今两致千载那知我亦来登高不堕羊公泪身似转蓬安税驾事如嚼蜡都忘味长疑安石恐不免何似孙郎遂初志日暮招提陈薄饭夜阑禅榻成良寐不将妙语记曾游只恐山灵厌人至
戏咏南山土风
羣山奔腾南相望万马同秣争低昂危途中盘杳一髪俯视欲作寒蝇僵涧流初疑苍兕吼烟起忽作青蛟翔峡空仅容孤鹤度川衍或可千人藏桃源之山隔尘世菊潭之泉多夀康茅茨日暮照空翠竹牖天寒摇水光驱驴木杪贩麻客挟矢林间围猎郎地炉堆兽炽石炭瓦鼎号蚓烹芸桑村醪未温和鹿血饼饵半熟分熊肪登高放目不可制长剑耿耿倚大荒大荒物皆得所托我胡为乎独遑遑胶胶扰扰浪自苦物外日月来不忙伊灵丐我一片石他年刻此囚山章
大风
东君染花满春国飞廉妬春夺花魄黄尘潇潇暗白日天为花愁救不得大川扬波氷柱立羣鸦惊呼半空黑长红小白一扫空乞与游丝数千尺
秋风吟
征鸿历历明秋序远客翩翩适何许马头黄叶落四五回首青山欲飞舞登高障袂望所思思君不异琼树枝江南王孙归不归罗衣不柰西风吹
题青山白云图
青山偃蹇几今古时出白云相媚妩嵓红涧緑纷变灭川霭林霏杂吞吐道人昔卧山中云岁晚去作人间雨紫薇华发春昼闲思逐芝田鸾鹤侣
题醉客图
生不愿为郑广文亦不愿学灌将军斫头何用知程李击节空歌有鬼神愿从图画四君子日日杯中寻妙理倒冠傲兀亦不恶奋袖低昂聊复尔美人行酒尔莫催而我肯顾尚书期碧梧影倒黄金罍身世悠悠两不知
玉印歌
茂陵石马寒嘶风神光贯月如长虹偶同玉碗出人世虫篆螭盘能尔工将军汉庭功第一至今姓名昭白日摩娑欲刓三叹息人夀安得如金石
题牧马图
一马色若霜前草逸气欲无千里道一马不受青丝掣黑云满身四蹄雪二马欲并意态闲石壶泻水清潺湲三马同秣性各适齕声汹若江声寒就中一騘精爽紧肉騣碨磊蒲萄锦龙媒岂独照夜白赤骠青骊皆絶品长髯奚官相顾语检校羣牧新开府温凉宜适调御工早晚东封禅梁父蒺藜沙苑秋复春得见画图犹竦神只今岂无騕褭与麒麟呜呼空老驽骀羣
题真妃玉笛图
开元垂拱治无为朝退华清日晏时传诏梨园停百戏亲调玉笛教真妃云鬟绰约蛾眉小怙宠矜恩气浮杳一曲清平乐府词宛转遗音动天表芍药轻风拂御筵无人催唤李龟年紫凤低徊双阙下彩云缭绕百花前当时行乐深宫秘万岁千秋不相弃今日人间看画图关河风雨鴈相呼
题张生兰谷图
山人昔隐溪一曲紫兰猗猗满幽谷山人今游冠盖场不采而佩兰何伤黄尘急流乌帽底故山朝朝白云起有时洗手对桐君坐觉秋芳清在指秋芳拟欲赠同心日暮徘徊幽思深披图武夷忽在眼櫂歌激冽动长林
和贾参议题松风海月图
道人墨泻金壶汁老?怒奋苍髯吸坐令高堂之素壁满耳松声水声急龙宫采诗作步虚素娥起舞波神立钧天广乐奏未终含毫欲下鲛绡湿
食笋
野人饷客无长物只办行厨入修竹眼明初识玉婴儿胷中会着篔簹谷我昔老禅同一龛玉版宗风曾饱参苜蓿盘中重相见洛西风味如江南同谷饥寒杜少陵五溪放逐高将军山寒黄精不堪劚地暖野荠空如云我今流落心不动一笑聊呼麴生共果然口腹能累人夜来忽作西湖梦
过古陵
古陵累累隐复见春草平铺緑初遍高原日落风欲旋金蠺自眠飞玉燕路人指是唐家陵石马欲走牵寒藤牧儿朝来掘夜鼠山鬼夜半偷渔灯道旁荒坟谁氏子寒食年年来挂纸清渭东流未云已却怜麦饭寒泉水
题山水图
山邪云邪低复高势若钜海翻波涛石林宝帐隐灵宇石磴黄帽云霜袍落花香涧引猿饮长松流风惊鹤梦烟霞彷佛仇池山制度依约桃源洞鸭头涨緑环亭臯似听鷄犬相鸣号畸人朝挂牛角帙钓叟暮移鱼尾舠不知世间有此境便欲归耕田二顷青门学种故侯瓜丹巘欲裁董仙杏三年博士冗不治壁水泠泠明鬓丝尘埃老我蓟门道山中日日生瑶草
茂陵
玉堦苔生履声絶桂苑芳销宫漏咽君王起望集仙台方士灵香海上来九华帐深兰烛冷是邪非邪影非影含毫抽思赋难工坐听梧桐落金井茂陵松柏阴连空萧萧石马寒嘶风青禽消息天上断玉辇欢游泉下同春草凄凄秋复歇金鳬影沉银沼竭空余海燕蒲萄镜夜夜神光射明月
过鲁山别贾尹公溥
南阳之道何盘纡西风老树鸣相呼鲁山之山解娱客松声尚作于蔿于行人十有八九瘿女寛裁襟男濶领惊闻老芋登客盘喜见红姜供煮饼紫芝骑鲸去不返琴台萧条白日晚小留我欲吊前贤为报吟鞭不须挽
玄岩石砚为柴舜元宪佥赋
汉江有奇石磊落太古色淘沙相薄蚀岁久露岩穴幸免女娲手链之补天裂不逢卧龙公取补八阵缺江妃水仙不敢惜夜夜黑云蔽明月江头绣衣使偶见喜且惊绣衣昔草子云经置之几案锡嘉名坐令书幌间缥缈烟雾生愿君结交如此石味如元酒与太羮
游德亭宫访真人周翛然故隐壬辰间兵动居民多避地山间虎为害周拘囚之民遂安堵山中有饮虎盆尚存
黑山之山天下雄高崖巨壁摩青空至人昔此巢云松独立世外扬元风雾雰暗山兵乱起锦服霜矛杂蜂蚁丁男失耒女儿啼连邨顷刻无全理居民若有所见然移家尽入桃花源谁知山祗大失职猛虎山前搏人食吾师哀民祓不祥笑谈约束如驱羊一朝仙去若鸡犬空有爪痕留石牀我因王事事幽讨白云犹封链丹竈千秋鹤驭望不来天寒日暮山更好
赠答海都督
安西健儿速如鬼万骑饮乾菊潭水羡君谈笑净妖氛幕上啼鸦报空垒南阳老父如云屯丰碑深刻昭奇勲青史先书段太尉城都不数花将军
过独石庙
落星何年化为石羣峰不敢争长雄苍藓鳞皴动古色荒祠惨澹来阴风鹤驭朝回仙子驾鲛绡夜织冯夷宫凭谁唤取昭华管吹入远烟空翠中
射鵰图
元旌猎猎摇清秋将军醉拥乌貂裘双飞点破暮天碧弯弓欲射仍迟留奔星一发马前堕惊看玉爪黄金眸归来快饮软臂酒呼鹰却笑刘荆州
桃源图
祖龙荡覆蓬莱池仙人不诵祈招诗武陵自有建德国桃花只恐秦皇知春风几见花成实老幼熙熙不相失人间安得尽花间环海一家歌帝力长溪锦浪翻晴空丹崖翠壁烟蒙蒙正朔谁知晋朝历衣冠尚有秦人风重华杳杳潇湘浦虎踞鲸呿天下主千秋无复问主人青山盘盘自今古
赤壁图
玉堂仙人雪堂客夜泛扁舟游赤壁世人欲杀了不知卧听中流风月笛清都采诗鹤驾过江妃起舞袜凌波向来哀乐真梦幻举酒属客君当歌千年曹暪等蝼蚁一为周郎酹江水江水悠悠万古流坡翁时复骑鲸游
题风漪亭
风漪亭前何所有下荫菰蒲上榆柳鱼龙鼓瑟清夜听鸾鹤焚香来白昼吟诗往往逢木客拏艇时时过溪友栽桃未用悲岁换种杏政须烦虎守烟岚滃欝沾几席琴筑锵鸣奏轩牖知鱼濠上果何乐抱瓮汉阴天所夀何当郎山山下生濯足清流搔白首
题草虫图
老蟾睥睨登月窟爬沙脚手软无骨游峰官府亦偶耳朝暮两衙自仓卒小蜗之涎不满殻升高胡为怒双角飞来胡蝶占春风彷佛庄生梦中乐牵牛欲饮河之浒螽斯子孙乃如许眼前万物总生意我欲抛书为老圃
题画马图
圉人揽衣行且顾骅骝掣缰痒摩树长松岁晚褪龙鳞种兰当门思古语
洛士张起宗缑山陈公之甥也善画马过余求诗书此以赠
远游翩翩何所适老鹰叫霜伊水白满衣黄叶驴背客袖有龙眠天马笔君家汲直天下奇渥洼原本麒麟儿归扫缑山读书舍九原韩干非吾师
一百五日行
一百五日春昼迟伊滨人家烟火微相逢十九瘿累累见惯何曾羞掩衣东风吹草緑如洗旧坟新塚皆相似牧儿驱羊下邱陇知有人家来裂纸纸钱那得到黄泉老鸦结巢高树颠死生常事梦一觉何用服药求神仙青衫司马不须泣共藉梨花作寒食三家邨市醉争席两鬓尘埃人不识

[book_title]卷五
钦定四库全书
伊滨集卷五　　　　　　　元　王沂　撰
七言古诗
妬女祠
关头妬女祠古屋高亭亭靓粧袨服过其下往往霹雳来青冥翠鬟峦隐隐玉佩泉泠泠晓月吐粧镜晚风罗画屏与谁同蹑凤凰去玉宇瑶堦常不扃人间岁月如流电回头试望昭阳殿争妍固宠几多时飞燕婕妤俱不见
题赵子昂画马
龙媒来自月窟西谁其牵者虬髯奚双瞳紫焰竹批耳一团黑云锥卓蹄吴兴学士画无比笔迹远过龙眠李雄姿不受络头丝满纸萧萧朔风起公今骑鲸去灭没世上有谁怜骏骨安得幽并豪侠相往还短衣射猎蓝田山
月堂为贺医赋
贺生早饮上池水心如秋空絶尘滓紫盖峰南结屋居囊中探丸起人死长安市上识韩康宴坐归来月满堂江上谁能听瑶瑟山中应许得金浆
鸡叹
清晨有鸡步庭除朱冠苍距秀尾舒投粟不啄鸣向余岂欲臆对如鵩乎我生羽族五德俱风两如晦而不渝警君贪眠旦读书胡为以我充庖厨我生曾不饿鸱如夺攘不愧为人驱填肠满嗉夸自呼摩空唐突羲和乌彼不弹射我是图我独何辜君何愚
题刘彦昭杏林春晓图
闲看杏林蔓柯条每到春晴花最娇彩云终日净如拭绦雪有时吹未销检方清润浮书庋接席繁阴落酒瓢旧游回首已十载杏实累累须见招
沔阳驿
山回江转流百折山翠荡摩江色净羣飞野燕低掠水独立晴鸥闲顾影居人十九瘿累累见客何曾羞掩领乡音巴蜀杂咸秦而我闻之不能省
送武秀才还湖广
衡岳之峰七十二祝融特起摩青冥连峦叠嶂妬奇秀盘屈怒作蛟蛇形嘘云吐雾埋不得空翠飞飞落洞庭武生家居洞庭上湖水为沼山为屏橘洲种树等千户石皷读书穷六经焚香白昼鸾鹤下鼓瑟清夜鱼龙听一朝结束催客丁思与衆人朝沧溟含毫拟献上林赋置醴亦厌侯门鲭东华尘土红扑?梦寐汀洲兰芷馨腐儒老眼千年青遥看南极老人星安得酒舫载酒行长与酒徒共醉醒
车辚辚
车辚辚易水滨恩泽侯窜南州南州迢迢千里道雄虺呼风摇毒草朝盘蜜蝍暮鸺鶹瘴雾着人人易老昔日朱门炙手热金紫童仆姬姜妾烹羊炮羔易折葵堕珥遗珠轻扫叶一朝旤起蹈危机上蔡无由黄犬归金笼鹦鹉唤新主画合美人犹故衣故衣空怜香未灭肯信繁华有消歇君不见湘江斑竹有余?竹上斑斑竟谁血
题李遵道枯木
孤根偃蹇蟠厚地廉蔺千年有生气丛篁潇洒势拂云王谢诸子超人羣李侯笔端妙如此坐我小山烟雨里安得天风来万里仙槎快泛银河水
送上清张叔大链师东还
芒砀王气浮天关真人乃在圯桥间功成往事赤松子心与浮云如等闲上清亿刦元教起坐引诸天黍珠里昨闻仙子御风来身着山中紫霞绮东海尘飞二十年仙凡消息两茫然守关暗识青牛去渡海春逢白鹤传五陵八百遗仙记思欲攀天问天帝三尺青萍手可提一品银章肘先击笑把芙蓉花相期访蓬岛不见河上公空怀橘中老大明治世龙汉秋倏来倏往应难留月明後夜碧天净笙鹤送尔缑山头
太古楼为余链师赋
道人链质同蝉蜕回头甲子焉能计曾见彭聃婴孺时解记轩辕以前事愿凭黄鹤寄短书借我缥缈之仙居安得霞飱野服长健八千岁着书细说天人初
虎牢关
孤云两角如划布中有长天悬疋素关头一上眼豁开汉殿秦宫皆可数太行之青遗块小下视黄流一丝袅乾坤胜槩无古今一笑英雄如过鸟长謡我欲问真宰世事茫茫几成败君不见三分书里说虎牢曾使战骨如山高
老胡卖药歌
西城贾胡年八十一生技能人不及神农百草旧知名久客江南是乡邑朝来街北暮街东闻掷铜铃竞来集居人相见眼终青不似当时答术丁师心已解工名术疗病何烦说难经江南只今成乐土异代繁华复亲覩全家妻子得安居箧里青蚨夜还数灯前酌酒醉婆娑痼疾疲癃易得瘥金丝膏药熬较好伤折近来人苦多川船南通有新药海上奇方效如昨眼中万事不足论流寓无如贾胡乐
题李後主画山人骑牛图
君不学嵩山刘屯田铁笛牛背吹云烟又不学庐山陈处士目送飞鸿坐牛背问君胡为偃蹇牛背眠结草为辔蓑为鞯山童抱琴走如鹿溪溜没膝衣鹑悬南唐天子画无比深宫昼长云梦水挥毫写出逸人容清标照耀澄心纸期人太浅陋相如妄谓山泽儒皆臞安知有道栖草野食虽不玉顔长朱繁华已逐西风尽空余建业文房印凄凉天水柳枝龙白鴈江头又霜信
发福昌望女几山吊辛敬之
竹鷄唤雨催游人提壶劝客意最真连昌宫中一杯酒不负落花啼鸟春东风忽来吹女几翠缕参差为谁起不见能诗辛老子卒与老饥相抗死清时亦有郊岛穷况乃天地兵尘中书生糠籺苦不足朱门苍头饱粱肉
李子实八十
李翁眼碧眉紫烟见者疑是商山仙庭前花发三荆满膝下衣裁五色鲜畦蔬可茹泉可酿冠盖时时问无恙青鞋野服步履轻不要汉家灵夀杖
题古愚远碧楼
岘山鳞鳞翠初洗势若涛澜低复起秋高水落衆峰出野旷烟消数鬟委岚光分流与尊酒秀色浮空来席几先生久厌承明庐晚岁重紬金匮史肩舆不复用门生结屋于兹有儿子驷马归来延福里倚阑琢诗万事理溪流可酿为翁夀絶胜南阳菊浑水
春江钓者
白鹭洲头春水生青山倒影碧波明闲门却扫流尘静深树似闻啼鸟声渔舟荡漾持竿久世事茫茫不回首钓得金鳞换酒归夕阳正照垂杨柳
周博士伯温次韵见示和以答之
砚纹女髪緑新洗砚质女肤滑凝水海犀压纸风不起妙语纵横能泣鬼子官中秘览羣玉古意清风如可掬画阑鹿眠香草软绣帘燕掠飞花蹙经惟旧讲思无邪褭蹏新铸丹穴砂好陈圣主贤臣颂莫让渊云来汉家老夫南望江上屋只有归田赋堪续买舟留诗供一笑有入定忆顔光禄
琱玉盘螭歌
我有双盘螭文藻光陆离自非蟾肪昆吾刀琱法精妙曷以为世无李伯时解作洗玉池又无吕与叔能辨璜与贯之双带只自奇岂惟比德古君子亦可借题君王诗
别外窝禅寺
四山如城势如东一径蜿蜒入穹谷林端缥缈浮断香知有招提映深竹山僧见客若麋鹿揭炬夜开方丈屋谈空煮茗欲忘眠月转金盆挂乔木朝来钟磬亦多情余音送我远益清自怜踈拙招物议敢厌荦确疲山行青山劝汝一杯酒问我他年更来否
送项可立归养天台
林乌返哺朝阳枝倚门手取连环持木奴青黄屋角垂游子心惊怀橘时有亲七十世上稀况君抱得明珠归斑衣儿啼真乐在拥笏垂鱼徒尔为爱君德器温且厚蓝田烟雾生琼玖安得赤城瀑布变春酒为太夫人千岁夀
烧山
羣峰峩峩错鲸齿顽寒贔屭氷脱指狞飈折树怒未已黑云压山山火起初疑夜过古战场走磷出没秋草黄又疑兵散井陉野万马赤帜随低昂倏如斜阳下乔木江浦渔灯相断续诸姨红袖照骊山齐奴锦帐围金谷长烟遥遥横楚氛怒焰烈烈奔吴军炎官播弄水妃怒九轮照烛乾坤焚穷蛇上木不遗力惊鹘穿云势何急熊罴相吊猎夫喜桐梓哀鸣山鬼泣纷纷飞烬随西风回首咸阳三月红怪同燃犀吊牛渚快若照燕焚吴宫陆浑仙去文章伯千载风流冷如铁怪词险韵吾未能物色分留愧逋客
蜀禽
林端锦鸠鸣逐妇林下竹鷄啼唤雨远认丁丁啄木声近爱关关栗留语提壶只解自献酬画眉虽工谁媚妩何年失国号郭公何帝遗魄为杜宇姑恶怨出谁氏夫婆饼忧焦谁氏女夏鸡侵晓促耕夫山狗临昬警行旅惜无柘弹落鸱号恨不雕笼贮鹦鹉山鸦泽雉杂羣龙百族喧啾谁复数林栖涧饮性各适雄飞雌从了朝暮岂惟清美巧音声亦复斓斑好毛羽老夫万里蜀道归马上新修蜀禽谱
泥滑滑
泥滑滑山鸟啼马萧萧人未归声声唤起风和雨高柳画桥西去路回头勿忆去年时老尽行人路如故
送春词
黄金台下东西道紫燕矜夸金勒好长沟漾情情不尽碧草迷人人易老楼上迎春又送春邯郸儿女娇翠嚬一声鹎鵊凤城曙满眼芳洲生白苹柔桑绕舍麦如尾锦雉将雏梅结子为问归耕江上田何如但索长安米
漞石砚
天孙染云緑初洗刚风吹落熙河水龙工呵护睡不起探颔适遭西域鬼昆吾宝刀利切玉秀色可飡润可掬隋宫百斛分黛螺何似文君一嚬蹙侑之黄金古辟邪土痕隐隐凝丹砂那知建业文房物流落滦江好事家翰林夜半光射屋广文高词韵莫续校雠唤取刘更生定有青藜照天禄
白翎雀
白翎雀龙沙漫漫生处乐醒松共爱语言好璀璨谁怜羽毛薄霜威棱棱风力紧飞飞不过枪竿岭结巢生子草棘间雌雄相依寒并影梨园弟子番曲谱岁岁年年两京路惯闻清哢杂好音旋理氷弦移鴈柱写出新声玉指劳真珠落盘钤撼绦坐令华筵之四壁滦河流急秋云高从此流传喧乐府争买千金比鹦鹉雕笼虽好无常主时向北风念畴侣
又词
乌桓城边春草薄草际飞鸣白翎雀年年马上听好音疑是氊车响弦索南风吹云沙碛凉飞尘不到紫游缰芙蓉金照晴川迥芍药红翻滦水香滦江已过犹回首华堂美人将进酒酒酣忽作马上听红莲袖揷曹刚手庐陵解先生之子子元见示诗卷因次韵
交游聚散如团沙忍使白璧生微瑕宾鸿自顾好俦侣猛虎莫恃雄须牙乃翁臯比坐谈道根极理要遗浮葩泮宫要看富芹藻茅屋未许隣烟霞贤郎早岁事着述经学奥妙窥永嘉娱亲自有笔五色长身鹄立衣犹麻天门九重见明主彤庭左右皆惊嗟京华旅食厌葱韭江国归思多鱼鰕垂天伫化北溟翼老圃莫种东陵瓜他年怀绶拜家庆小窗夜雨灯先花
送紫虚道人
紫虚道人羽为裳骨如削石瞳碧光凤凰城里秋风起龙虎山中瑶草长燕齐方士皆与友卖药得钱即沽酒手持青竹或成龙自种灵苗时化狗飘然忽赋太山吟南望白云深复深坐令京洛尘土底似听石泉风雨音问君胡为乐枯槁富贵轻尘栖弱草世人如鹿死无魂安知海上如瓜枣
高空山人
高空之山多仙灵山泉可酿田可耕烟消日出紫翠横彷佛羽盖扬霓旌高空山人世簪缨玉壶满贮氷雪清风流不减谢内史翰墨欲压山元卿今年七十髪未白胷中梨枣栽已成焚香永昼鸾鹤下横笛清夜蛟龙惊碧莲供吸酒过客或骑鲸便令呼麻姑共谒王方平握手一笑三千龄抚顶何劳授长生
壬寅纪异同刘以和赋
壬寅仲春天雨雹南平城中尽惊愕初从屋瓦乱奔腾散入阶除更跳跃儿童不识挽衣盛两两相看恣相谑老来閲历忧患余却顾儿童泪双落春秋咎徵不一书兹事班班宛如昨自从兵革十年来澒洞风尘亘沙漠奋当车辙小物为天理何尝宥元恶窃闻李郭收西京元气依然萃光岳旄头夜夜粲中天风虎云龙圣人作呜呼风虎云龙圣人作吾徒勿忧在沟壑
房公湖
房公昔年为刺史日日湖边看湖水琴中不识董庭兰观过亦足知君子汉州修竹緑如云落落相看有此君儿曹谤伤等蝉沸逸气自是超人羣我行金鴈桥西路绿树啼鹃怨春暮鹎筒拍拍贮鵞黄一酹房公旧游处
题明皇幸蜀图
华清朝披霓裳舞日晏渔阳动鼙鼓潼关烽火照骊山玉辇西廵剑门路剑门峥嵘高切云长安不见见烟尘嫣然一笑侍君侧肠断昭阳第一人巴云冥冥上亭驿羽盖低垂翠华湿铃声琅琅雨声急宫嫔不眠内官泣君王起坐写新声明珠玉佩相和鸣鲛人绡梭夜停织山鬼倚树愁天明弄兵禄儿帐下死神器潜移遽如此高将军去侍臣稀往事欲言谁与理泰陵野草凝荒烟蜀山春树多啼鹃敎坊花氏閟真谱惆怅侧声今不传由东绵虎坳至浪川望石人岭阻雨留宿田家
腊月南薰吹度关我行始识东緜山篁牙连峰杂云树蔚若虎豹文采相班班奔湍喷壑雨外急恶鸟啼昼林之湾泥路滑滑伤旅顔昼移木坑始歇息午饭未已仍跻攀前登虎坳险有客壠上还息肩弛担问乡井更说前途方险难荷戈壮士揭竿南蛮当关守御廼为国而我远道蒲伏何时闲山风薄云山雨恶石人岭头石凿凿仆夫跬步不可以径升下有豺狼上黄鹤豺狼攫人肉黄鹤翔寥廓我独栖栖风雨中足茧荒村竟谁托田夫晓出夜未归田妇呼儿慰牢落瓦盆酌酒酒数行藉草歆眠散腰脚山中云重浮岚寒身上湿衣犹未乾今人学古事干谒岁宴先歌行路难

[book_title]卷六
钦定四库全书
伊滨集卷六　　　　　　　元　王沂　撰五言律诗
试院中闻帘官张雄飞赋诗甚多分题得春草赋送孟功郎中使淮南
二月青门道玉騘骄不行和烟迷上苑随水遶芜城目极伤离别情多管送迎相思定相寄佳句梦中成
冯氏藏书堂
萧条门巷静时有客停轮所得宁须计相过莫厌频芸香清辟润书带细摇春自笑扬雄僻谁云郭剧贫
送袁达道
诸生都养久列郡用才先白髪占乌鹊清江照画船东阳好山水宪府富英贤慎尔持水蘖还应力荐延
送范悦古
燕市多奇俊归心独浩然朱云辞吏日贾谊上书年春绿芦沟草江回楚客船知才不能荐敢恨坐无氊
送苖天泽
从师古云乐话别意何如司马虽工赋儿寛本受书凉风下黄叶秋水媚红蕖灯火桥门夜新诗定起予
送符生
游子三年别双亲八十稀好风催画鷁春水照斑衣长乐钟声断芦沟树影微我无怀橘日空望白云飞
送揭理
京华为客久不是赏音稀书未投光范诗先赋式微凉风惊画扇江水照斑衣莫道行装薄骊珠满袖归
赋风
静追苹末兴况复值萧条猛势资新鴈寒威伴暮潮过山云散乱经树叶飘颻今日烟江上征帆望望遥
题苏伯修春风亭
退食青琐闼委蛇嘉树林如何试春服还此集华簪庭草皆生意园禽自好音寥寥千载上俛仰会余心
月庭为孙伯昭赋
朝出尘如雾归来月满庭名高三语掾食厌五侯鲭碧汉云归净金茎露未零壮怀销铄尽偏照髪星星
生日次杨自樗姑夫
无限劬劳感澘然涕泗零桑弧今在户莱服旧趋庭齿豁荣何益家贫险尽经徒存心耿耿有愧鬓星星
挽萧处士远心
江左衣冠族家传复过庭城空新化鹤窗冷旧囊萤西汉儒林传南州处士星阶前兰玉满衮衮继芳馨
挽王端卿处士
风吹随流水乌衣自夕阳窗前书带草林下德星堂编简寻真味嵓花散古香凄凉镇山路松柏暮苍苍
除夕
沙路灯成市衡门雪拥篱茂陵新病後梁父独吟时濩落浮波瓠倾输向日葵不忧双鬓改惟恨钝如槌
过劒阁
危栈羊肠转羣峰马齿齐崇墉专地险疋练觉天低俯矙金牛北雄吞玉罍西连林青不断留与子规啼
峡山次陈心吾
病酒知更早推篷爱月亭千林动凉吹数叶下秋汀峡近深防虎沙昏乱照萤殊方思妙药愁醉只长醒
仁斋为医者郭成甫赋
燕处仁为表淳风坐挽还宝方悬肘後阴德见眉间焚券长安市求仙太白山文园消渴久归思满乡关
送陈万里之四明幕官
衆乐昔曾别蓬莱亦可求邦君能生啸幕府得名流沟港通鱼市云霞杂蜃楼因君一回首尘土满貂裘
八十老人
鸠杖鹿为裳龎眉两鬓霜鹤巢亲种树龟息旧支床自得安心法宁论却老方恩荣新赐帛大胜橘中藏
送僧观外
龙去千山雨花开万树春幽禅端有味瘦影本无尘会见螺吞象方知兽有麟马师瞒不得龎藴语非真
题解马焦县尉诗卷
驿吏传呼定骅骝顾主鸣牧羊怜卜式上疏笑梅生刍秣宁无法温凉要适平谁分驽与骏腾踏入神京
廖子谦广文席上次韵
城中九日过家酿报新开偶就陶公菊因同郑老杯鷄肥缘黍熟鲈美及橙来莫赋停云句应须踏月回
送简西碧尹桃源
龙门登早岁鳬舄化今朝县古仙源近城荒楚戍遥莎厅移案牍苇屋半渔樵别後书频寄清淮入两潮
书事
暮三朝四里亁啼湿哭中人间争腐鼠天外起冥鸿价重咸阳市名高稷下宫元经何日草寂寞笑扬雄
竹涧亭
闻说轩车过新亭醉墨存硬黄临古帖空翠落清尊老节题诗遍春流洗砚浑烟霞兴萧散难与俗人言
题枫溪图
秋色醉红树晴岚蒸白云何人事结构於此脱尘氛野屐破苔色轻桡生水纹仙源如可到鸾鹤定平分
书感
学荒虚度岁客远苦思亲未得平安报空惊物候新向来甘絶俗不是故违人好在墙根草青青又一春
嘉陵道中
蜀道朝逢雨萧萧意转迷江沙留虎迹山木护猿啼古栈缘崖小阴云傍水低春禽正堪听莫惜锦障泥
旦日口占
朔日逢丁卯王正纪甲寅阶蓂天上早池草雪中春城郭回佳气衣冠失旧人食贫甘守拙垂老遂为民
晓发
晓发枪竿岭缘云路杳茫惊飈振嵓壑明月在衣裳拟欲超千载从兹览八荒悠然晴景豁木叶满山黄
题彭叔介负郭茅屋图
负郭幽栖处林阴见草堂采樵跻鸟道垂钓踏鱼航树拥山云湿泉流石髓香亦知清景好来往未能忘
感兴
古迳苔衣积晴囱竹影侵市声鏖午枕幽兴寄云林问字人擕酒敲门客抱琴急材闻圣世休效越人吟
送张掾之官河西
含香辞粉署跃马过凉州野迥牛羊小天低帐幕稠清朝行召用雄镇要分忧细酌蒲萄酒宁愁前路修
游东山
为爱东山好还思蜀道行玉裁筇竹杖雪缕芋魁羮会法参兜率游仙梦玉京江波正西望况听杜鹃声
寄张顺中四首
醉写乌丝纸狂披紫绮裘时无李供奉谁识董糟邱月照清伊晓风生碧树秋天津桥畔柳定拂酒家楼蓟北花先发周南草又青许身甘濩落怀友惜飘零拟就洼尊饮重看布被铭只愁清颍水照见髪星星金匮书成晚铜驼迹已迷忆同池上酌曾向壁间题仙子能骑鹤山翁解祝鷄无才禆盛代有意学幽栖子住雒桥边堂成祀十贤何由荐苹藻每恨隔山川牲就蟠螭系书凭过鴈传伊流清见底谁觅孝廉船
兰蕙图
泽国多芳草藂生亦可怜余馨留楚佩幽思入湘弦按谱虽同族为容各自妍滦河秋水濶疑问过江船
题霍山寓隐
长揖汉公卿携书隐涧垧朱云堪作吏贡禹最明经书报新来鹤囊乾旧聚萤相期高晚节不尽太行青
幽居
客思浑无赖开窗忽见山数峰青嶂出千里白云还溪鸟恰飞起野花相对闲浮生百年内消得几愁顔
同刘槎翁萧朋起朋汉西华望月
云散出西华秋清月色赊光涵珠斗净影抱玉绳斜河迥槎孤泛崖阴树半遮如何今夜里星彩聚仙家
题严甥元龄松轩读书图
忆尔幽轩好躭书久未逢高科怀五桂乔木爱双松流水池边路浮云户外峰世家元不忝力学待昌宗
送推官之嘉禾
檇李民多讼君行总法曹南州虽地远东海要门高霜橘明千树仙禽唳九臯一麾容出守吾亦问吴舠
送黄汝舟推官高邮
高沙为郡远城下客樯多笛弄扬州月珠游甓社波渔樵民易足云水气相和他日观为政扁舟试一过
由东湖入鄱阳出大孤
舣棹转东湖沿流出大孤地方原跨楚王业久兴吴山掩重瞳庙沙沉八阵图万邦归职贡风化忆唐虞
平潭驿中秋
晋国关河在秋风禾黍成丛祠谁命爵野鸟自呼名又是中秋节其如倦客情太行今夜月还似去年明
喜蝶
翳叶身如醉迎风势便狂娟娟轻傅粉栩栩暗偷香橘蠧忘前梦蛛丝阙後防殷勤收坠翼羣蚁为谁忙
送舒亦诚归江南
碣石山中客青门道上归泉甘供酿酒霞绮可裁衣迎棹慈鸦舞衔书白鹤飞回瞻丹凤阙云气转霏微
题太湖烟雨图
垂虹亭上望烟树辨三州悲啸鱼龙夜青黄橘柚秋氷绡谁解写画鷁我曾游忽动南归兴同盟有白鸥
夜次荻港
泊舟临荻港败叶响萧萧汀鸟翔秋浦江豚落暮潮傍人渔未散吟伴酒初消因识将军令辕门夜寂寥
荥阳郡夫人挽章
崇德瞻华表荥阳忆故侯名郎麟一角熟岁橘千头萱草空华屋杯棬共此邱怀清高百尺欝欝见松楸
送辽阳学正归觐
四望辽阳远身疑化鹤仙向来文学掾今日孝廉船乌哺无穷意驹驰有限年夜阑更秉烛细说旧山川
送学录永年
泮水集羣贤才华独妙年定因文学掾为觅孝廉船能赋推王粲明经引服?西风正摇落此别意茫然
旦日咏山茶
王氏鸣珂里山茶旧所栽花从新旦发根是昔年培緑润疑云度红深爱日来春风故相惜岁岁长条枚
马伏波庙
诸将中兴日遗思独在民壶头怜晚岁椒壁误功臣古殿松阴冷空堦草色新云台图画好庙食更何人
秋怀四首
飘泊五秋萤无人问独醒遥空孤鸟白平野数峰青望远心犹壮怀人涕自零邱园他日事艰阻饱曾经朝曦窥破牖寒鹊下空庭爽气回青女清愁伴客星峥嵘乔木影寂寞晚花馨不似墙根草依然满地青入夜雨声急开门落叶深风霜欺败絮尘土暗孤琴飘泊嗟吾道艰虞识此心囚山成底事时得一闲吟客子归何晚山城岁又穷寒砧催短日老木受高风忧患身如寄尘埃鬓欲蓬江南天一角回首羡飞鸿
沙岭
沙岭千层出氊车一字齐马衔青苜蓿人唱白铜鞮野旷青烟直天遥落日低回看丹凤阙秖在五云西
送傅生还汶阳
尘土貂裘黑关山木叶黄秋风吹汶水归客问吴航虎穴能无子龙宫别有方会看文学国重举孝廉郎
小庄道中
客路千崖里春风二月中虎蹄荒径少鸎语故乡同涧水萦回緑山花自在红物华空满眼去意只匆匆
福州税提举张君挽章
小试征商日佳城忽马前白云空故国丹旐湿蛮烟旅榇蛟螭护音容绘画传唐城东去路春草緑新阡
幽居次夏伯黄
归来千里道寄寓百家村编竹通幽迳分葵艺小园农谈隣好密琴操土音存即事成今古相逢免杂言
送客
野水危桥缺荒榛古路通残阳明树杪孤客去山中啼鸟娇秋浦落花飘晚风离愁杂清思怅望但忽忽
游青原山次隆太古谢子方二首
送客淹螺浦寻僧问鹫峰水流通雪窦谷响杂霜钟灵迹双荆树香风五鬛松追随成信宿感尔意重重蹑云来驻锡拓地此安禅曾读传灯録因参不二天松阴城四合云影塔孤悬消歇同人世凭轩思惘然
徐安节挽诗
白发归来晚黄花又几秋衣冠悲故国英俊忆同游投辖苔生井藏书月满楼汉滨耆旧传凖拟为君修
李霁峰挽诗
梦觉义熙年归耕海上田青云子虚赋白首广文氊故宅悲江令诸儒引服?幽光发潜德妙语碧瑶镌
题张仲举赠桑文饶诗後
桑也有仙骨潜名医药中饥吟十日雨客梦几秋风赖有酒堪饮初无文送穷好将青白眼留着送飞鸿卖药韩康伯能诗张景阳世纷空落木句法挟秋霜杖履飞烟下声名翰墨场往来成二老休负菊花黄青灯同雨夜貂帽共霜寒旅思宁无恶归书但说安琼林劳远梦仙鹤养修翰圣代求才急终期拭目观白石化羣羊仙家自有乡草玄甘寂寂作赋问苍苍江路梅堪折山桥酒可尝双溪今夜月千里定相忘人生逐羣动何路脱尘氛鹦鹉新题赋麒麟旧献文颓垣犹拥雪怪石自生云鸣鸟将春信殷勤报客闻世态浮云变心源水镜空时时书咄咄往往视梦梦磊落千年上汪洋万折东梅花知我意的皪露椒红
杂诗
寂历踈花晚盘纡小迳连寒村明白水野寺起青烟三北非余耻一痴终自怜归期何日是山月几回圆岁晚难为客地偏宜放慵城鸦惊戍皷隣妇閙村舂木落山排闼篱荒竹附庸不材甘懒散何去复何从曲曲高都路茫茫伊浒田云低明去鴈野濶退飞鸢故国思千里君门隔九天穷途莫回首一望一凄然
题孝义诗卷
为惠非求报辞官只为亲养松无触鹿汲水有穷鳞潜德谁如子闻名愿卜隣他年班马笔汗简表斯人
大孤山次锺举善韵
闻说扬澜好春舡更一湾江豚乘水上野鹤落云间胜景疑三岛灵祠俯万山若逢王子晋笙鹤定相攀
和王君冕暮春旅次诗韵
我欲留春住啼鹃苦劝归卷帘看雨过倚杖数花飞乌几书堆满衡门客到稀梦中江路杳好在钓渔矶
心远亭
物外青霞想山中白板扉有时扪蝨坐举目送鸿飞自笑身将隐宁论世与违闲云分半席谁道客来稀又题心远亭诗和孙老人韵先君视之曰花阴不若易作花帷以对萍盖为工盖予初言花隂三面合故也乡邦盗贼徧野傍城邱墟回想心远何胜怅然
步屐西郊曲幽怀得暂摅花帷三面合萍盖一竿余意悟前修近言忘世味疏不须厌尘事尘事亦无如
送河东教授
闻说河东县弦歌比屋闻路经榆次驿山隔太行云玉署闲怜我新诗写送君滦河烟草緑离思乱纷纷

[book_title]卷七
[集部,别集类,金至元,伊滨集]
钦定四库全书
伊滨集卷七　　　　　　　元　王沂　撰七言律诗
?张雄飞王君冕倡和诗韵二首
绣衣光照锦城春肯忘吾家叱驭人别後有书传白鴈梦中无路驾苍麟江回灧澦波浮蜀山入函关树拂秦何日东华联辔语苦吟应怪鬓毛新
黑头天陛共收科犹忆城南揽辔过十载低昂回羽翮几人存殁隔关河秋风画扇情中断晓镜蛾眉妬更多闻说着书堆满室长安不见起悲歌
和魏伯时韵二首
霜洗长空兎颖纎素娥青女晓粧严画楼燕子年年别金鸭沈烟夜夜添鴈岭宿云低似盖龙冈秋草瘦於髯属车未觉清尘远却为登临野兴兼
氊车一字卷朱帘别馆离宫禁籞严白海波声秋後小赤城云气晓来添农畴已溢如京望萍实仍闻似蜜甜身愧甘泉陪法从独骑羸马走山崦
和苏伯修侍郎平村暮归韵
长杨冠剑列仙曹咫尺清光未觉遥赐履初辞青琐闼鸣珂又过赤阑桥紫驰负鼓移天仗苍鹘翻铃响碧霄莫道都人新禁火焚香夹道听箫韶
和许参政寄怀吴宗师韵四首
蓬莱仙仗正徘徊扈跸年年宰相来惯见龙沙连白海却吟红药与青苔云扶豹尾班才上日转螭头讲未回凖拟相逢又初度菊潭供酿待华开
遥望文星过上台长杨从猎未归来名驹顾影窥丹凤宫蕊飘香点緑苔赐酒满浮金凿落歌鬟低按紫云回只今燕市求奇骏东合悬知早晚开
看云老子立徘徊黄鹤衔书云上来曾约相车游紫府何妨?屐破苍苔仙花又向庭中落宫水还萦苑外回一读新诗思清壮如将图画坐边开
广文华髪厌低徊惊见仙翁鹤驭来函谷关遥横紫气草玄门静踏苍苔何时宣室承厘後更约浮邱把袂回尘世茫茫谁与问秋风琪树又花开
秋兴
龙冈高处望凉亭山势东来拱帝京虽愧櫜鞬严宿卫也将歌颂答昇平御沟风漾鲛绡软宫瓦烟开翡翠明院吏熟眠花影转日长铃索静无声
铜雀?棱倚九天非烟非雾满山川天津析木星槎上五柞长杨禁籞连云气有时成翠幄野花无地着金莲词臣拟上东封颂扈跸从今亿万年
漠漠秋云覆苑低九雏乌上女墙啼露从僊掌金茎白枝老珊瑚铁网齐遥认车声时轣辘莫令沟水自东西相如拟草长门赋胜费丹砂铸褭蹄
夀宏毅和韵有酒筒花担之句再和答之
赌酒金钱坐列曹风光南陌本非遥花香不隔葳蕤琐柳色深藏宛转桥骏马有时嘶旧路游丝无力下晴霄天津偷得新翻曲肉味都忘不为韶
羽林弓骑亦分曹杨柳春旗一色遥风送落花低逐马水随芳草暗通桥鸾旗捧日回双阙绦蜡分烟下九霄病眼自怜张太祝衡门孤坐听箫韶
王善甫郎中见和鄙韵赋此答之兼简梦得君冕二同年
昔别髭生今鬓苍天风吹雁不成行山河政自惊存殁鳬鹤宁须较短长杯面晴光摇蚁绿华枝春意啭鹂黄相逢未久还相送和我新诗字字香
终南山色晓苍苍鸡犬新丰自作行倦客独怜春又过故人相见话偏长秦宫土在花摧碧蜀道梅时雨弄黄凖拟重来一樽酒竹萌衣解蕨芽香
庆夀诗卷
封事当年满皂囊归来双鬂点吴霜风尘丹毂多春梦篱落黄花自晚香酾酒尚能留好客击鲜时复溷诸郎汉家灵夀谁堪杖早晚蒲轮召孔光
薛子敬母庆夀
贵及亲闱古亦希况逢化日正舒迟老莱耀彩慙簪绂潘岳称觞乏鼎彛大国进封鸾舞诰东朝宠锡蚁浮巵自怜怀橘终无日南望茫茫涕泗垂
夀胡琴所并酬春日见寄时寓居王宅
投老林泉赋老盘百年仍具汉衣冠宅边五柳归来种池上三槐借得看絶俗调高闻白雪结交契重见金兰儿孙揔是登云器袍笏堆床积渐寛
华髪森森四十三不才心事与谁谈惊人诗句君先得名世文章我亦贪雨歇溪流初泛緑雪消山色揔浮蓝兴来却忆新篘美昨暮过从饮未酣
和王继学题琼花图二首
琪花瑶草本同科摹写诗人费切磋楚客佩摇明月碎龙宫衣剪素绡多玉龟山接三清路乌鹊桥横七夕河莫恮落英收不得双环仙子夜来过
天上春风自一科琼丝雪蘂巧如磋花神定品应无二月姊分香独占多已落为云归阆苑初开剪水散银河唤回红袖乌丝梦后土祠前几度过
过鄱阳湖
东流浩浩远朝宗联络坤维秀所锺山入断云回白雁波涵落日见苍龙英雄埋没怜今古形势开张扼要冲回望匡庐招五老紫烟晴瀑界云松
寄来峯长老
不见是公又几秋碧云吟罢忆汤休梦回江上招提境书寄淮南贾客舟玉尘尾分狮子座曼陀花雨鷫鸘裘当年曾悟身如幻凖拟沧浪没白鸥
送式上人还高丽
三韩东望渺云烟野鹤飞归不计年鼓枻海师能听法献珠龙女解参禅珊瑚树碍浮杯渡薝卜香薰拥袖眠好把新诗书侧理碧云佳句要人传
题山水图
住近仙家云锦溪结楼高与白云齐丹崖翠壁参差见流水桃花咫尺迷道士养丹清似鹤山翁爱酒醉如泥毫端写出犹奇絶况复西风一杖藜
答清江刘仲修
青春词翰蚤蜚英白首林泉更负名好古独怀韩吏部交懽曾枉范云卿沧江逝水金川净锦树浮云玉笥清远忆瑶琴谐雅操敢辞击节和新声
送李西溪廵检
作吏湖山亦自奇君行况及落红飞公庭白日文书少野店青林笋蕨肥杨柳风翻沽酒斾桃花水涨钓鱼矶悬知赋得江南乐笑我缁尘染素衣
送朱生之湖州廵检
楚客才高不奈秋得官归近白苹洲村醪可饮山围坐夜柝无声月满楼云水歌传青雀舫风尘梦断黑貂裘鬓丝禅榻应怜我懒向湖亭觅旧游
送廵检湖州
着鞭跨马欲风生絶胜穷年老一经鸣镝应弦惊雁落传杯刻烛赋诗成白苹洲渚横秋水画舫笙歌奏月明若过湖亭烦寄语三刀未梦雪添茎
送王廵检
王郎廵检赴官时江水江花映彩旗可但弯弓能落雁仍闻刻烛解题诗青烟古戍人畦菜白日公庭吏奕棋坐啸使君端好士荐书应到凤凰池
送谢仲连之小鹿廵检
兴言擕手过乌衣曾记风流玉雪姿緑鬓同惊今日雪锦囊各诵昔年诗芳塘草满春回早古镇峰多日下迟莫把青衫试鸣镝要凭征雁寄相思
飞来山
越絶山如龟曝背越王马迹白云中神鳗跃出杯吞海灵鹫飞来翠揷空岛雾深迷龛影月松声清和墖铃风前身玄度来何暮应悟三生一梦同
除夕示袁仲修
三年鱼鸟笑人顽家在江南几日还客里惟君青眼旧醉中怜我彩衣闲诗成臈酒春灯里歌断梅花月影间梦里不知归路远朔风吹雪满关山
虎牢关
双崖突兀引羊肠仰望遥空疋素长今古太行青历历乾坤元气白茫茫英雄底用争天险真宰那知阙後防回首三分书里事区区缚虎笑刘郎
和张孟功侍郎监海漕见寄诗
省眼星郎给一轺银河路远鹊成桥吴歌闽语来江岛雨楫风帆趂海潮紫府梦回鸣玉佩珠宫吟罢写氷绡只今岁运须刘晏宜有忠言答圣朝
和潘子素寄张伯雨诗
白云何处是岩阿闻道松声满净窝京洛风尘人老易江湖秋水雁来多田园芜没须微禄亲友凋零半逝波欲问囊中飡玉法相思夜半起悲歌
瑶草年年满涧阿高人燕寝自名窝山中丹井龙归晚云上仙飈鹤占多瓦榼尚余京口酒布帆无恙洞庭波掉头巢父谁能得归听吴侬小海歌
送秦元之江南
汉家原庙重祠官五载春风玉笋班华表鹤归曾有语鼎湖龙去渺难攀清名瑞世犹周鼎昭代思贤定楚环莫道江乡鲈可脍仙人合住道家山
次仲弟子启佥宪过洞庭湖
黄鹤楼前曙色开吕公矶上首重回平湖尽处青天出积雨晴时白鴈来千古战争余旧垒百年歌舞废崇台昔人总逐流波逝犹想清风被八垓
晨兴闻赐妃入广次心吾
远传天上降宫花重拜丹墀踏御沙惮看鸿飞思故国娇羞马上问谁家珊瑚作枕分龙席锦绣堆床压象牙适意相知南北异帛书休寄雁行斜
寄题王子谷望亲楼楼与牛山相对
宣溪孝子重彞伦高起书楼遍望亲马鬛早时封若斧牛山长日涙沾巾梁间归燕时寻主帘底飞云每傍人料得北平新纪事应同家乘勒坚珉
题刘南山翁五世画像赞
鹤驾羣仙未易招偶因图像见清标浑源山水犹神秀乔木风霜自寂寥六世衣冠归盛族百年文物记前朝石田惆怅苍苔满西望长吟不自聊
题周伯温玉雪波
千树梅花照眼明主人诗思与同清云裁野服侵寒着玉种高田带雪耕柿叶满窗书已遍松肪浮瓮酿初成扁舟莫动山阴兴宣室承厘待贾生
送麦敬存检正湖广省
黄鹤矶头春水生苍龙阙下送君行才因朱墨纷然见诗到江山胜处成兰省分僚官独重玉堂伴直梦同清潇湘无数回飞鴈采得苹华寄别情
寄王顔隐士
南园分首记当年东郡文星远避躔机事秪生鸥阁下徵书不到鹿门边中囷岁取禾三百美酒时烦斗十千倘忆幽禽能唤客还家留取杖头钱
和古愚留别韵
细柳南薰拂锦鞯路人争看玉堂仙诗书将揖红旗下歌吹生陈绦帐前沽酒何须分禄米挥毫莫惜费吟笺梦回无柰渔阳掺犹胜青门听杜鹃
荥阳道中
横带鸿沟底用争只今春草为谁生一邱貉了当年事千载槐留後世名牛口谷前逢急雨虎牢关上看新晴成名孺子何劳叹笑杀穷途阮步兵
七曲文昌祠
夹道松阴护石苔龙盘七曲上崔嵬初无瑶席椒浆奠空望灵旗鹤驾来楼殿参差云雨上江山环合画图开红绫饼饀当年事四十人中愧不才
草堂
浣花老翁不可见浣花草堂何处寻鸬鷀晒翅锦江岸鹦鹉将雏桤树阴数亩林塘谁是主千年韶濩有遗音一盃重酹郫筒酒樷竹萧萧风动襟
题子午谷孤秀轩
手种孤松不记年终南山色两苍然虬枝晓滴研朱露翠盖春藏种玉田膏化龟虵蟠厚地声疑笙鹤过羣仙阴崖茅屋谁能到落实应留待偓佺
题滑台宋夀卿侍御西亭
侍御高怀与世违秋空惟见一鸿飞山衔落日浮佳气亭遶青松长旧围毉国旧传多谠论卜居从此脱尘鞿回瞻太白横秦岭犹记澄清揽辔归
题裴公亭
古木苍藤翠作围裴公亭上立斜晖波沉海底珠宫见云起峰头鹤驭归明灭时看金鲤出徘徊闲送白鸥飞欲携九节仙人杖直上天坛一振衣
送陈玉
官柳飞花满蓟门河桥犹有系舡痕美人欲别重携手春水方生易断魂虎豹天关云自隔鷄豚乡社席还温虞卿莫厌穷愁在着就新书细与论
赐履欣闻出尚方归来双鬓点吴霜趋朝长乐钟声晚犹梦名藩燕寝香八座辉光联紫极千年遗爱在甘棠苏台明月清如许直送鸣珂入未央
送张蔚
先生紵袍入贤关名动绮襦纨袴间羣空冀北目先过草长江南人未还氷鳞斫鱠醒午醉紫笋烹茶消昼闲扁舟安得落吾手卧看苕溪溪上山
送张桢
黄龙关塞雪漫漫马上貂裘不受寒岂谓紬书随太史翻令索米困长安舟移彭蠡秋波白树隐匡庐夕照残归吊当年郑公业旅坟三尺草先乾
送董仲潜
大明殿上早朝时奏对声闻白玉墀鵷鹭班行争动色云霄勲业蚤相期燕鸿夜月回清影郢树春风发故枝明月扁舟瞻魏阙五云楼观欝参差
送锺起元
龙冈南去接榆关挟策逢君几往还作赋风沙鞍马上横经纨袴绮襦间彩毫曾点宫池水白苎时看辇路山笑我清狂解吴语监湖未乞鬓先斑
送梁受之
宦游南北马牛风灯火停云偶尔同升斗可能留隐吏山川终要着诗翁呼卢竟识袁彦道饮酒还逢陈孟公早晚朝廷聘遗逸蒲轮应到大关东
送孙伯起
画省含香近上台西江千里聘奇才山川雄控龙沙濶机务遥分凤沼开帐幕时随春草动狐貂偏耐雪花来只愁误作浔阳梦醉听琵琶句易裁
送陈毉之
尚毉乘传过龙沙新赐貂裘柰雪花白鼻騧骄肥苜蓿青氊帐小响琵琶长安卖药谁能识梁苑延宾礼更加别後相思一回首五云深处是京华
送虞恺之
花时寂寂掩衡门恰到花飞又送君病眼轻来犹断酒故人别後少论文江波处处明於草世态年年薄似云寄语青城老樵客药成金鼎几时分
送刘子节
马生词赋贾生年三语风流到处传朝路衣冠裁监密庆门酥酪弟兄贤江头酒醒梅花外天上书回鴈影前寄谢邦君惟坐啸芙蓉幙府玉堂仙
平阳驿留题
市烟官树欝苍苍驻马城边望太行杨柳杏花春已半游丝芳草日初长山围晋馆千峰翠水灌汾田百汊黄无柰风沙西去路罗衫销尽旧燻香
题汉州驿
锦水东来遶故城江干楼阁倚新晴鹅黄怕醉郫筒酒犀角欣尝巴竹萌可惜海棠经雨尽空看桤树拂云生薛涛风月无人继谁唱阳关第一声
拜朱文公祠
武夷不见此心劳得拜遗祠解郁陶乔木春风思未已泰山晴雪仰犹高扶衰民极同先圣刮垢陈编到楚骚往事浮云千变尽不妨江汉日滔滔
汾阴
春寒犹恋紫貂裘杨柳青青古渡头词客重来应白髪好山依旧枕寒流禹门波净龙吟夜汾水烟消鴈影秋驻马回看自多感更须横笛起高楼
发宝鸡
重关复栈厌峥嵘喜见川原掌様平猨啸回看鬼迷店马嘶遥指凤翔城隋宫汉馆依稀见渭水秦山远近迎却是春衣湿梅雨南薰古道怕尘生
巴东秋风亭
汾阴祠罢济楼船岂谓雄才悔暮年半夜神光飞后土明朝宝鼎荐甘泉山河气壮中原势箫皷声沉蔓草烟今日秋风亭上望白云犹是汉时天

[book_title]卷八
钦定四库全书
伊滨集卷八　　　　　　　元　王沂　撰七言律诗
过彭泽县
靖节休官迹已陈水光山色为谁新九江属邑名千载东晋高风秪一人石上孤松犹翠黛宅前五柳自青春南来欲致生刍奠凭借当时漉酒巾
送郑子安经历之浙西宪司
游观东吴天下稀宾筵宪府更光辉西湖秋泛芙蓉水北阙霜迎獬豸威山际驿楼红半吐烟中官树翠相围使君旌节应西下目断巴江鷁首飞
寄许大参
梦中曾上庾公楼楚岫纵横翠欲流别後武昌鱼可食重来温室树经秋因君乐圣衔杯句忆我垂纶载月舟无柰龙沙霜露早绨袍欲着重回头
去年风雨菊花时曾诵滦京百首诗今日六龙随警跸却凭征鴈寄相思长吟明月同千里欲对芳尊把一巵别意短长何所似湘波不尽碧参差
寄题曹新淦赤壁图
谁向临臯梦鹤飞画图风物尚依稀清霜木落黄泥坂断岸波回赤壁矶故垒销沉遗戟尽孤舟缥缈弄箫微高怀最忆金川守千古希贤思不违
游元虚庵留题
诘屈人间不用悲驭风骑气欲何之远求勾漏空千里甘隐吴门自一奇白鹤归来人换世青山老尽客题诗支颐忘读参同契贪看杨花落砚池
临江驿
嘉陵江色净於酒嘉陵官船轻似鸿水禽羣飞夕照外晴嶂落影乱流中棹歌不解巴童语甑饭欣看蜀客风唤马夜投山驿迥隔林遥映一灯红
巩县道中用文野送别韵
秣马芝田日又遒扶鞍吊古且迟留残陵衰草寒云际故垒斜阳野水头千古徒争两蜗角百年能费几狐裘道旁翁仲应相问又是邙山第几秋
木斋为方积赋
昔年种树未胜巢老干如今屋脊高屡许狙公分橡栗时招木客醉香醪衣巾白日惊苍雪枕簟西风梦海涛岁晚淹留吾倦矣借君丛桂续离骚
赠采诗熊思齐还清江
清江故旧久相违闻说寻诗欵竹扉阻对高轩维白马谩从空谷赋缁衣日暄官路梅花早霜熟邮亭木叶稀最惜扬舲不相送临风极目思依依
百丈山赋赠廖自强之清江
清江风景似桃源百丈山深隔县门峯引碧萝垂艹合水深苍峡到书园旧时节士何人在近代诗家几辈存文学只今怀檄去登临犹得及春温
枪竿岭紫菊
山僧赠我丛丛菊紫盖光涵翡翠明青女何妨妬顔色徐娘元自有风情龙沙秋意晴偏好鴈岭寒香晚更清回首故园人在否花前樽酒共谁倾
七月十三日书感
去年学语啭春莺早解回头譍唤名岂谓女生为寄物翻悲吾老未忘情丹砂犹记新涂顖文葆空怜旧系綳今日龙沙千里濶秋风吹泪欲沾缨
霍山道中
太行高让霍为隣祀典褒崇辅岳神桂醑香销疑化雨灵旗风动不惊尘丹崖翠壁层层路野杏山桃处处春华髪词臣无补报停鞭回望祝尧人
题陈则虚散木轩
万彚林林造化中始知才与不才同青黄肯效犠尊用长养还均雨露功点易研朱枝滴露谈元挥麈座生风客来欲问南华旨闲倚枯根目送鸿
送婣弟刘子彦应辟
画舩冲雨发官河束帛徵贤是礼罗天上午门新日月海中春水净风波经筵进讲先三礼名世登庸重四科自昔珠林推俊秀茂才应制蚤鸣珂
嘉陵道中
路转嘉陵入渺茫巴童荡桨棹歌长山鸡傍驿如泥贱竹?登盘觉笋香石栈苔纹烟借紫江干梅子雨催黄空愁夜宿琅璫驿无柰铃声断客肠
华阳宫
方壶别馆堕何年下视孤云一握天旋斸黄精供野饭相连青竹引山泉诗中我爱陶元亮林下谁逢葛稚川鹤驾不来明月老小窻无地着风烟
谢司明复赠东坡帽
故人赠我东坡帽因帽思人亦我师只恐隣翁偷学様还怜稚女道相宜养丹未用顔如玉耽酒何妨鬓似丝为报西风莫吹落尊前留戴菊花枝
题马伯庸赋刘氏溪山图
道人昔作朱门客溪上春风草自芳藂桂曾闻招隐士尘缨凖拟濯沧浪芦洲系艇鳬鸦墨石壁题诗苔藓苍谁遣渔人解横笛梦中疑是在山阳
华隐者图【贰令陈君举善为鹏举而作余与子高自立二公留止山房同推隐者之意而赋诗焉】
原上春风语鶺鴒溪南新结得华亭堆床书卷闻钟起破的诗歌按节听幽涧自多流水操好山长送入帘青知君已熟淮王趣招隐何人敢扣扃
送高道崇归仙岩宫
青鞋偶尔犯尘红梦寐仙岩翠拂空贺监风流真可慕长康痴絶不妨同摩挲金狄千年後洒埽渔矶一笑中後会参同较同异定烦骑鹤过神嵩
发长安留别王善甫尹文质诸公
未到长安一解顔故人连日费追攀相看寒食清明里况复周台汉苑间长乐花香浓胜酒灞陵树色巧遮山独嫌清渭无情极照我尘埃鬓欲斑
题张尚书复修姑苏驿诗卷和子翬韵
楼舡载酒太湖秋曾向寒芜吊旧邱图画如今传胜事江山依旧记清游馆娃宫坏香消迳鬪鸭阑空水满洲闻道徵黄飞诏下都将遗爱付吴讴
送乌希说编修之会稽降香
仙掖朝回响玉珂使星光照镜湖波看君献颂传金马记我临书换白鵞风送蓬莱潮信早烟消天姥月明多相逢贺监如相问拟向沧波理钓蓑
书事
坐看槐庭日影移头原如旧鬓先丝十年不调已过半万古垂名何所为得俸只充沽酒用卖文那办买山资传闻官长催供课下马时揩病眼眵
和乐邨书触目
澹澹春云弄晚晴桃花竹外数枝明垂杨卧雨欲无赖幽鸟呼人如有情尘事胶胶游兴懒流年冉冉客心惊简书缚我原来急不是归田计未成
送丑时中之西台照磨
故人别我入秦川开幕遥临玉井莲恩赐猩袍如昨日归骑骢马看他年路经函谷山多雨春尽新丰草自烟相见勾稽闲北榻尺书时到广文氊
送宋翼卿西台照磨寄丑时中管勾
送子函关西复西青门柳老惜分擕云深魏阙人回望路熟秦川马自嘶揽辔定酬他日志拂尘闲看去年题芙蓉幕下如相问拟向秋风钓故溪
挽胡汲仲先生
少日严徐召汉庭暮年孤节鲁山清颓波砥柱文章古沧海浮云富贵轻兜率空归天上梦少微端惜世间名眇然人物知谁在泪洒西风恸老成
先生英气欲横秋投老青山映白头几见诗书曾发塚谁知泾渭自分流词源衮衮无遗恨天网恢恢不见收江汉遗书今好在云间无复谪仙楼
题史左丞小车行春图
左丞林壑鲁西郊矗矗新亭自结茅几畔有书都可用世间无客不求交小车春昼游麟薮修竹秋天养凤巢我老只今多白髪愿携琴酒过塘坳
为刘子高赋
少日东南事壮游凭高吊古思悠悠山中楼观神仙府江上云霞帝子州别坞松风琴入奏平湖花雨棹闻讴只今投迹山房里坐看新图叹白头
为杨子立赋
秋华亭上雨初晴山入溪南个个清筇竹客来松迳杳蹇驴人度石桥平当筵侠气龙腾劒把酒清歌鸐载笙共羡君家好宾客画图诗句总高情
和吕仲实过故宅
射麋山下草先秋画戟朱门一梦休故枥西风思騕褭坏墙阴雨蔓牵牛曾闻为将无三世谩说承恩只五侯古往今来多少事夕阳不尽水东流
书李敬叔别蒲城诗卷二首
十载承明把一麾急流勇退脱尘羁蓴鲈亦预知机事松菊能忘归隐期伊阙风烟应好在壶头勲业竟何为汉庭屡诏求遗逸从此弹冠亦未迟
紫髯如戟气如虹肯使微官负此公一笑偶逢山水国论文谁信马牛风相期要出功名外得意还留道义中朱毂风尘何足顾不妨留眼送飞鸿
题傅汝砺上省掾凌伴明诗卷
少年英气鹗横秋曾佐轺车作远游丹徼烟岚明汉节彩毫珠玉散蛮州省郎待士能高谊才子论心肯暗投燕市黄金买奇骏未容归倚仲宣楼
题伊噜布哈赠行诗卷
铜章笑解出龙泉老稚歌谣一口传可但鬻衣争刻石仍闻遮道愿留鞭何蕃素得诸公誉陈寔终居四长先昭代抡材重循吏声华从此到星躔
题赵家墓碑
双碑峩立赵家坟不似灵光独偶存承露盘空仙堕泪系牲石在字堪扪桑田沧海余乔木文采风流到远孙见说家庭有余地好随春雨种兰荪
题栖碧山卷
何年李白去骑鲸流水漂香路杳冥自种紫芝分药圃闲乘白鹿看仙经石床花露朝来扫茅屋松风夜半听老我京华尘土里苦吟应笑鬓星星
用吴闲闲韵题解辰公诗卷
洲横白鹭似金陵卓荦才名举国称沧海千年来野鹤玉壶一段贮清氷泮宫芹藻同谁赋快阁风烟与客登望见香城山似笔他时诸子看飞腾
题张孝子诗卷
武卫张生胆满躯千重铁骑视如无论功合上碧油幕破的争传金仆姑大漠穷沙归战马高台落日下驯乌人生忠孝能如此不愧山西大丈夫
江阁秋风为表弟曾性道赋
江上青山阁下鸥白云飞去水悠悠长芦落鴈来千里枯木寒鸦度几秋曾见鎍飞余古塔犹闻钟响出高沤晴天缥缈凉如洗闲把鱼竿踏钓舟
元日雪
端门瑞雾晓氤氲片片天花落锦茵万盖鸣珂翔鹤氅九重传钥报鷄人灵和柳色迷金缕太液波光绉麯尘待诏东方穷欲死还随草木见阳春
吊胡招故隐
西风凛凛洒尘寰千古幽光不可攀往事空寻管宁传故居谁吊陆浑山高情能致巢由上大节终全汉魏间一盏寒泉荐秋菊悠悠心送白云闲
送马编修南康州判
萱草丛丛手自移留花不发待郎归书成东观藏金匮舡过西江着彩衣酒酿鵞儿香稻熟鱠飞蝉翼白鱼肥悬知佐郡多余暇一笑承欢乐未违
过金阁山
金阁遥看缥缈居空香何处度飈车曾逢野鹿衔丹诀定叱山祗守素书白海波翻虹饮後青林风急雨飞初羣龙应解仙翁意要采新诗作步虚
送济南张太监奉祠历山
张侯奉币传天语乘传祝厘虞帝祠从此百神联职地一如比屋可封时国人先赋缁衣句太史还书封禅词始信馨香在明德丰年协气满灵旗
送庐州推官孟景章
吏隐无如古合肥画舡南下疾鸿飞风烟入兴诗成易鱼稻常登讼自稀错节会看逢利器轺车应为布霜威儿寛古义人知少见说新书待子归
和刘助教见示诗韵
龙冈五月晓生寒喜见书囱日影团小草自怜承雨露野鸥何事逐鵷鸾爱闲僧佑常多病投老扬雄强作官禅榻茶烟时一笑免教街吏报平安
古寺秋日梨花
檐卜林中缟袂鲜西风吹梦卖饧天倚栏翠袖霜欺薄照水氷姿月妬妍魔女自知花作供徐娘犹解玉为钿粉香零落苍苔满日暮惊回野衲禅
七夕宿云山寺
三年埋没簿书尘暂借禅房养病身贪梦蓴鲈归故国不知牛女会天津蛛丝缀果空传巧犊鼻悬竿未是贫读罢楞严万缘静西轩月色为谁新
追挽烈妇谢夫人
金华婺宿储贞烈浙右于今有几人化石宛同星堕地投厓因见海扬尘姓名久着乡邦重文字相传简帙新永念不移悲令子悼亡有感惜安仁
陆浑早行有感
归心摇荡若悬旌几度欲归归不成地褊未堪长袖舞愁多空和短歌行沙头春涨半篙緑竹外梅花数点明梦里陆浑山下路何人知我此时情
寄李时中
津亭官树叶黄时把酒舡头话别离待诏依然穷索米还家何事悔看棋空怜鬓髪惊秋早岂有文章结主知书到淮南又摇落定将佳句慰相思
寄苏昌龄
别後琼华几度芳花前顾曲忆周郎竹西载酒金钱尽江上怀人碧草长给札期君赋云梦解缨容我濯沧浪相思莫道无来使伫看飞鸿拂建章
寄马伯庸
法星光里见文星知向东南揽辔行十道使车瞻斧钺六朝词客树降旌长干浪静鱼龙息北固霜飞草树明千里相思难命驾梦随潮到石头城
和薛翰林韵寄洛下诸公
绿阴门巷鸟声中却扫无人过敬通洛下笑谈山遶座江南消息水连空旧游如梦了无迹病客观心渐有功欲向伊川买修竹风流他日与君同
送刘遂初修撰觐省
乌鹊樯竿送喜频西风衰柳潞河津朱云况肯留东合汲黯何曾叹积薪国史新修多直笔朝衣暂脱见闲身悬知别後登高处醉捻黄华忆故人
登姥山二首
路转巅崖虎鼻峰上方日晏始闻钟晴岚密护岩西竹香雾轻浮涧底松山果欲凋还共采林僧久别乍相逢玩奇行徧烧丹处拾得仙人九节筇
武婆山上白云层每欲追游只未能昨日偶同子弟往几时重与故人登借骑道士朝天鹤问讯仙姑驾海鹏共醉中山千日酒头巾倒挂树西藤
出河南省考试院呈夷门故人
围棘重开字落鸦霜袍鹄立静无譁城头又见千年鹤海上空归八月槎贪访旧交多白髪不知故隐正黄花相逢可惜欢娱地不置清尊但煮茶
送舒噜万户镇云南
故人分阃镇滇池不独威名草木知南诏酋豪亲俎豆西州父老识旌旗清猿夜永闻常惯丹凤云深望转疑若过劒门关下驿拂尘寻我旧题诗
试院柬顔仲伟胡居敬陈心吾解开先高允宪诸公
薇垣试艺棘围开参相求贤体圣裁班入礼门催下鏁令传兵卫拟衔枚龙光贯斗星潜动海气连城雨欲来蠡测管窥思报称喜闻多士待抡材
题胡氏栢友亭
君家种栢长龙鳞岁晚相看似故人每爱栋梁才独古亦怜金石韵长新囱前芳草春来好门外高车客过频安得云松高百尺结巢归隐愿为隣
?阳县
?阳县门仅容駞?阳县厅垂緑莎春归蜀道海棠尽地近陇山鹦鹉多饮涧居氓羞汝瘿负盐游子和秦歌回看天际来时路万叠岚光海涌波
幽居同刘韶赋
春泥门巷雨声多润浃荒畦露浅莎石砌落梅疎影竹监池流水细通河坐深还爱青氊旧老至其如白髪何海内太平宁有象诗成聊复醉时歌
猗氏道中
道经猗氏望中条秀色浮空海上潮中有幽人甘隐遯每令行客想风标柴门石径依然在松盖云旗不可招老我山林负真趣东风吹鬓影萧萧
寄李伯强同年
铜駞陌上又秋风醉把黄花意未穷尘土十年双鬓秃关河千里一尊同恨君不识孔文举笑我欲从张长公别後相思隔伊水石楼明月鴈声中

[book_title]卷九
钦定四库全书
伊滨集卷九　　　　　　　元　王沂　撰
七言律诗
为上饶郑良楚赋菊庄
秋菊为粮杞作蔬石泉自凿带经锄伯休卖药无人识鲁望能文与世踈沽酒有时招木客挥弦还解出渊鱼晚香采得为亲夀坐对南山读道书
冷泉乡道中
简书驱迫走西东原野萧条岁欲穷草屋斜阳留过客山田余雪记来鸿禅心原入西方社世事看如北塞翁歌罢骊驹始归去当年王式不须同
宜阳道中
貂裘零落据征鞍两鬓尘埃一笑还世事遶成罗带水客愁遮断锦屏山呼风乔木气犹壮不雨孤云心未安安得三乡塔为笔尽书佳句夕阳间
东禅寺
林端孤塔语琅璫木老烟深路渺茫岚气嘘云吞佛屋滩声挟雨撼僧床休官先制寻山服避俗重烧结愿香只恐清修远公社未容元亮醉为乡
感怀
漫郎何事强为官旅思愔愔带眼寛春草池塘诗入梦杏花时节雨生寒白鸥云水盟犹在老马风沙兴已阑我爱当年孟东野归书只是说平安
游秦望山
江山历历子长游秦越兴亡貉一邱沧海犹夸鞭石渡仙山曾为采芝求神鸦上下随盐舸官柳参差集戍楼临眺无穷知古意岩花自雨鷫鸘裘
挽张菊存
抠衣犹记列诸生昨梦那知奠两楹任道自期周九鼎论诗人比汉三明斯文未用悲麟获令子还能续凤鸣愁絶侯芭抱元草西风吹泪湿铭旌
挽沈菊泉
姑孰归来鬓欲丝按行三径菊花枝琴尊寂寞成千古邱壑风流自一时玉树忍看埋马鬛锦囊能复赋蛾眉生刍遥奠芦溪道丹旐风生草木悲
挽何潜斋
汉滨冠盖自纷纷遗老翛然玉雪身白帽空归沧海客黄花犹识义熙人悠悠往事千年鹤凛凛高风一角麟精爽邱原藏不得长虹会见烛苍旻
挽张书巢
青门冠盖日纷纷丈室翛然独见君元晏自怜长卧病茂陵谁复柬求文橘洲田土无新业书幌尘埃有断熏不待隣人解横笛西风吹泪湿江云
水木清华亭
湘中处士絶尘氛岁晚移家寄白云棋局偶携林下看鲸音时向苇间闻鹿门妻子甘长往谷口声名莫见分翘足故林归未得旧盟空愧海鸥羣
和杨汝似奉迁三朝御容玉堂诗韵二首
玉函宝轴降琳关晓色扶桑眩晃间天濶鼎湖龙自去秋高汾水鴈空还衣冠久矣藏原庙羽卫犹疑幸道山儒馆小臣生独晚却从图画望龙顔
冠剑星罗拱北辰鱼龙曼衍列勾陈遥瞻天仗移金界尚想銮舆下紫宸瑞日曈曨浮绦阙仙云缥缈护宫茵道旁鲐背咨嗟久曾是先朝击壤民
为贵溪张真人赋象山道院
胜地岂惟仙窟宅仍闻先哲此弦歌气涵金碧溪山秀泽润诗书簪组多?稏花浮香遶屋芙蓉旗动影摇波祝厘他日从天下重写黄庭换白鹅
题浮云道院後记
木奴秋实缀黄金桐树孙枝斵素琴浮世几回丹毂换故山依旧白云深知鱼日日来濠上抱瓮年年老汉隂倦客题诗一惆怅有盟重与海鸥寻
瑞云宫道人索诗书此以遗之
仙嵓石髓碧崔嵬曾见神仙几度开七字持身慙听莹一言悟主本非才偶逢和璞何劳问不识桃椎亦漫猜记取明年杏花发道人休忘我曾来
送道士徐中孚之武当
桃花流水絶尘?绦节霓旌到泬寥天姥峰高先见日龙池波动暗通潮芝田自合仙人种琪树那容野客樵後会皇家祝厘事为君骑鹤过山椒
留题灵泉观
山城三月客添衣赋就闲居却自违春水画桥人独立夕阳茅屋燕相依百年杯酒留连醉万事风花自在飞我爱圣门蘧伯玉囘头二十八年非
太行道中
冈峦重复势奔羣石磴参差齿露龈人似夏虫初见雪马如饥鹤欲穿云并州豪侠凋零尽晋国山河远近分却怪无情是汾水流波日日送斜曛
题西嵓书院
湖上新居絶垢氛湖边石笋挿层云堦前书带长堪剪沙际拏音速更闻明月只捐神女佩光风谁续汜人文一麾吾欲淮南去丛桂山中有古芬
避雨浄土院遂宿是日春尽
风助滩声入夜喧雨供苔色上僧垣莺花昨梦空禅榻蚕麦归心入故园少日鮎鱼思上竹年来野鹤畏乘轩山灵珍重岩间石留写先生醉後言
登越州古城
参差残雪照楼台晚上孤城眼豁开岚翠周遭迷禹穴海云明灭认蓬莱千年往事空流水一片残碑自古苔惆怅稽山无贺老轻舟载酒为谁来
题耿叔开政绩卷
上都留判平疑狱沙苑鹰师脱械时太史巳书循吏传广文仍赋好贤诗圜扉一旦销寃气老吏经年费狱辞见说长杨新校猎欢声雷动羽林儿
游普照寺吊张齐贤墓
远客相逢饭颗山飘然瓶锡为谁还朱门画戟何人问古像昏灯尽日闲异卉风前萦锦带遥山木杪吐青鬟老僧心已如枯木为报禅门不用关
和景兖梅花诗韵
残雪离离点烧痕画桥流水夕阳村玉妃谪堕缘何事翠羽飞来亦断魂宝髻斜簪春意好罗帷深护晚香繁滞留东洛身千里孤负西湖酒一尊
哭次儿仲孚
风雨他山竟不归重闱老泪岂胜挥丁宁地主看新垄太息隣家乞故衣住世百年谁不死过庭万事痛相违青春况说升平近白首何堪骨肉稀
送苏伯修侍郎扈跸之上京
晴川金鲤出芙蕖持槖仙郎得句无礼乐又新三代制丹青应上两京图云端驯象扶雕辇仗外明駞络宝珠拟待赐酺祠马祖华光星里望骊驹
送谢子良驿丞之京
水驿论交旧着名春城分袂若为情空羣奇骥长千里惜别流莺更一声白下雨收梅子熟清江风过柳花轻归船暂泊应囘首五色云中是玉京
小孤山
江风澹澹散江烟圣母祠边晓泊船万壑奔流东赴海孤山拳石上擎天花留珤靥珠缨合树绕粧亭水镜悬絶顶盘云看未了似闻神语佩泠然
送左卫教授马伯诚
将军缓带拥轻袍俎豆初陈卷豹韬祗许携壶来问字何须舞剑助挥毫旌旗影逐春风转弦诵声连夜月高细柳依依莫留客兰台给劄待英髦
送胡古愚左卫教授
落絮飞花送客舟樽前容易失诗流也知太史才名旧自是将军礼数优说剑夜窻销蜡炬横经朝幕坐青油汉庭正议东封事莫向周南叹滞留
送李祯之东阳教授
敬亭山下宛溪头曾见骑?汗漫游留滞京华追往事萧骚鬓髪又惊秋仁风欲赠袁宏扇朗咏谁同谢朓舟极目亭前佳胜地一杯还忆故人不
送赵德翁教授常德州
问君捧腹笑何事笑我生逢雌甲辰岂但下帷传老子翻然囘棹觅秦人伏波祠畔青枫晚招屈亭前白芷春莫把新诗教楚女竹枝歌罢恐伤神
送黄希明教授南归兼寄其父秋江徵士二首
少微曾近上台明归棹秋风白髪生霄汉鵷鸿惊昨梦田园竹菊寄高情青山遥望云行影玄鹤欣闻子和声想见乡人携酒炙拥门争贺彩衣荣
灵椿堂下绿隂成萱草堦前彩袖明行比一乡能饱德思封千户却辞荣鴈行坐致朱轮贵鸠杖何妨白髪生从此门闾表通德诸郎便合自升卿
题天衣寺
书堂无复晋风流翠藓丹梯屐齿留双涧声摇维卫室十峰岚拥法云楼归来野鹤三千岁览尽支那四百州金缕木兰何处问松花自雨黑貂裘
柬伯兄子教授
兄弟情亲六十年幼时相契老依然文章犹愧三王後风度浑如两晋前江阁舣舟劳远顾林亭下榻阻相延玉虹元接龙湾水别去音书许鴈传
送吴兴相录事
摇摇画舫逐鸿轻云水东南一月程丹凤门前携酒别骆駞桥上折花迎溪山莫厌登临乐闾里能忘俯伛情不见风流松雪老墨池春草为谁生
雪後出近郊书寓目
醉面冲风酒易醒破冰泉脉响泠泠梅花全露天然白山谷难藏雪後青老马长鸣疲荦确病身随影怪伶俜归来寂寂虚斋冷石鼎云翻煮茯苓
和魏伯时滦京秋兴薇垣书事一首
秋着龙沙白草纎周庐击柝令霜严珊瑚铁网枝应老仙掌金茎露又添驰道属车囘豹尾天门虎士尽虬髯仙郎持橐归来早马上寻诗吏隐兼
送傅士开之守饶州
故人蓟北想风标候吏江东望画桡共喜疲民苏剧郡其如旧德去中朝淮阳卧治何妨远宣室思贤未觉遥莫道尺书谁与寄琵琶洲畔水通潮
同孙景贤登陈覇先高城
覇先城郭眺新春还共孙郎话昔人兵下粤南曾驻吉园移梁祚遂归陈麦苗秀匝中军垒草色晴斑逻骑津今古兴亡同一慨龙州景物更伤神
题董宇定杏林书虞伯生诗後
小车初驾试春衣三月城南花乱飞红杏不须令虎守黄庭时许换鹅归山中羽客曾相问天上文星渐觉稀准拟明年寒食夜重携樽酒说芳菲
越王台
崇台遗构碧迢嶢南越何年覇业销汉节早随云北去禺山犹在海东潮鹧鸪芳草王孙怨鸿鴈秋风荔子凋能赋登高今老大都将清兴托渔樵
五言排律诗
北上三十韵
封轺趋召亟夙夜敢怀安入直羞持被驰边示据鞍朝餔犹触暑夕憇遽凌寒蔓草风吹绿繁花雨染丹行山疑路尽出岭信天寛井近駞羣立沙柔象迹团雾冲泉喜动云斸石愁刓薄赋兹多稼勤田复刈菅免罝施涿鹿麟薮络桑乾鸟道车重辙仙方客借翰逶逶僧舍曲矗矗酒樯攒大海将昇日支流即泻湍君臣严汉制礼乐属周官扶杖思迎拜圜桥拟聚观来朝烦就聘奔走愧传餐有秩轩黄策无劳绮季冠采芝歌眇眇种菊去盘盘白髪从余懒青衿赖尔懽惜苔因病鹤养竹为翔鸾尚此糜仓廪宁徒陟巘峦赤尘浮目睫元淖渍丝鞶鷄塞霜凝露龙门水涨澜冰脂羊尾割蕊蜜马酥搏蓐食仍杯饮陶居亦考盘生微纨袴习粗给室家完文物昌期会光华首善端同文通肃慎奏赋见乌桓鱼笏留青锁楼船泛碧滦镐京歌在藻殷辂御和銮儃僈陪朝论空伤六义残
见子山尚书
学礼趋庭日传经相汉年帝思麟阁像臣献栢梁篇清澈金茎露芬芳玉井莲埙箎鸣自合星凤覩争先委佩青冥上含香日月前才名应间出忠孝实双全东壁图书府西垣翰墨筵囊收封事草袖拂御炉烟簪笔乌台峻鸣珂粉署妍圣情常有眷雅量独翛然侧听经纶密曾窥琬琰镌薛慙悬溜直楮媿画沙圆绿玉蛮溪砚金花内府牋草工王逸少笔谏柳公权昭代俱登用微才独弃捐雕虫蒙记忆辙鲋定应怜病马犹思秣枯桐或可弦激昂中散曲飘泊孝亷船白帽寻归隐缁衣窃好贤山林甘潦倒霄汉仰神仙
镜槛诗拟李义山体
照兽金涂爪钗鸾翠缕翘梅添妆後额柳妬舞时腰未暖罗衣换先春彩胜飘深情眉上觉密意眼中饶惆怅朱弦瑟殷勤白管萧黄蜂偷蜜露翠羽拂兰苕东海麻姑信西河阿母朝帘开仙佩近车去异香遥莫把犀如意时簪玉步摇尘飞青犊幰花压画栏桥越网千丝密巫山一段销屏山终碍路沟水不通潮窈窕烟光好丰茸草色娇金泥书茧纸珠泪聚鲛绡才子芝田赋仙人紫府謡试凭栀子带重问木兰桡
送傅汝砺教授之羊城
贡玉堂中客梅花岭外游儒衣轻结束祖席且淹留古昔文为理诗家自一流明珠堪结佩白璧可联鈎飞动催雷电微茫犯斗牛王杨端有体沈谢亦相侔前辈嗟零落风骚阻道修千人一日晓十度九言休之子年方盛诗名孰与俦才华红锦縀尘土黑貂裘狗监无人荐鸡林有价酬张骞囘汉节王粲在荆州凤诏论功早皋比属望优番禺秦郡县泮水鲁诸侯象迹烟中堞鲸波雨外舟榕隂迷粤徼柳色寄卢沟诸老皆青眼横经尚黑头相思应有寄清絶变蛮讴
送天师还山二十韵【三十九代】
奕世元功着清时景运昌宗风从此振神教本无方绿绣传天语奁香出未央九茎纷婀娜万鹤下翺翔北极星辰近三山日月长椒兰纷馥郁璧玉烂华光坛宇垂黄盖天门奏绿章羽衣凌缥缈金节倚苍茫默尔精诚契油然恊气滂甘霖苏衆槁快雪表殊祥襏襫耕无劝污邪载可望飞花深一尺宿麦富千箱余润沾袍湿残飘拂面扬芝华高拥坐桂醑滑流觞宣室承厘後浮邱挹袂行昔闻黄石履今避盖公堂道大心无累功成世与忘楼船飞弱水仙袖拂扶桑园绮虽千载崆峒自一郷词林书乐府灵德永无疆
题赵敬甫右丞经筵奏议藁後
泰定开皇极文星拱北辰雍容治安策宥密老成人庙算推先觉天聪断若神百年兴礼乐一德会君臣超汉开东观归周尽逸民给符鸣玉佩赐坐列芳裀敷奏天嗟晚论思地更亲清都零雨露仙乐罢韶钧浑浑唐虞典熙熙宇宙春侍臣工点笔少府宠颁银侧听经论密恭惟德教淳越裳来白雉宫沼出黄鳞丙魏声名旧夔龙宠渥新伫看归补衮图象在麒麟
送汪臣良余姚守十韵
贡玉堂中客西陵渡口舟人呼前太史官是古诸侯共道还家乐仍传得郡优石淙悬雁荡嵓翠压龙湫访隐过梅市登高赋越楼稻花风着水莲叶雨争秋但使民无讼何烦里有讴人生五马贵肯为一钱留江海谁狂客溪山是旧游镜湖何日赐吾欲弄清流
挽丁文苑
北阙收科日东州半刺翔吴鈎利锋锷西玉美琳琅攻苦甘餐蘖摧枯快击强诗书名已着霄汉路应长兰省初腾价仪曹转耀鋩欲兴周礼乐要补舜衣裳羽卫惊传警欃枪怒益张从来身满胆那惜皂为囊力挽千钧弩精闻百链钢忠言昭日月真气摄豺狼岂特销氛祲居然振纪纲周官严掌计汉署贵含香持节分吴会鸣珂出帝乡锄奸到根节遗爱洽耕桑三翼江流白千峰木叶黄弄兵封剑阁燃燧照清湘韬略知无敌威怀各有方浮云开斥堠飞鸟避风霜宇宙归辽鹤波涛怒楚艎一时悲耿耿千古閟堂堂故箧遗文在新阡宿草荒素风知不坠能世有诸郎

[book_title]卷十
[集部,别集类,金至元,伊滨集]
钦定四库全书
伊滨集卷十　　　　　　元　王沂　撰
五言排律诗
舒歗轩为谢庭学赋十三韵
草屋何年筑溪流几许深灌园归濯足扪蝨细论心渔父拏舟过村翁挟册寻古来真隐逸原不在山林木客能沽酒渊鱼解听琴焚香清玉案采药白云岑晚圃菘裁绮春篱笋脱簪高情终的的逸足自駸駸蛱蝶依芳草蜻蜓下碧浔悠然观物化政尔忘年侵得意同濠上忘机老汉隂自书高士传闲和散人吟何必苏门啸风泉有好音
送陈云峤太祝
孝理严周监宏摹轶汉仪舞先陈羽戚器敢阙尊彛牺象形模在云雷刻画奇星占使者动工考圣人为魏国佳公子孤标照等夷春衫裁白苎醉墨洒乌丝重过鸣珂里依然洗玉池祠官从昔重归骑不应迟纪瑞催麟笔包锋敝虎皮礼成无坠典神醉答繁厘太液千年鹄齐房五色芝散材遗世用犹解荐歌诗
咏天妃庙马援铜鼓
南海天妃庙今存马援铜大音犹战鼓余韵或疑钟世骇流传旧人推铸冶工蟾蜍圆顶列翡翠绣文重蹲踞环旁峙周围体下空响令羣队进降见百蛮从一代经营意千年战伐功金汤全汉域铜柱界尧封零落香烟里凄凉异代中海祠难独立神物会当逢
寄南台张雄飞
不见张都事诗名到处传斋房歌瑞草清庙奏朱弦琢句严秦法挥毫染蜀笺骢青明剑阁衣绣湿蛮烟返照咸阳树西风建业船凤台天上客乌府幕中仙樗散吾甘老蓬飘子独怜骊驹王式传白髪广文氊赖有巾酾酒初无易絶编乌头何日白马首定谁圆欲继还山集犹堪面壁禅寒灯摇远梦残历卷流年思逐南飞雁悠悠入楚天
题光孝寺
昔者虞翻苑今存大鉴灯法传三世佛教演六朝僧祝髪余孤塔谈经契上乘监悬明月满树耸上云腾稽????知皈仰因时感废兴南宗更绵邈千载说卢能
送徐复初检校淛省
画省分僚重湖山待客来莫言江路永先见蜡梅开世业归清议明时得异材赋因鹦鹉着裘费鷫鸘裁粉署文书少郎官宴赏陪苏堤移彩舫葛岭上丹台逸翮何妨远神驹不待媒明年青琐闼伫听玉珂囘
和苏伯修授经筵进讲诗韵
元统千龄运虞廷六府修奎躔环列宿虎观奉宸旒云绕蓬莱仗春囘太液流登瀛更寓直稽古赞谋猷共仰天顔喜俄传夕箭浮化兴周礼乐技拙楚倡优雨露承华盖神仙望彩舟给符鸣玉佩赐燕设王羞青琐归应晚云台议已酬史臣书盛典嘉应续阳秋
冬日同李仲善登慈恩塔
郭外慈恩塔晴登独啸歌雕檐撑汉立绣栱列星罗气蛰龙蛇窟隂森鸟雀柯东西旋日月表里见山河语笑空中应游观刼後过锦川晴泛泛阳岭秀峨峨文采诸僧少名公一县多天梯如可到从此振琼珂
题李仲贤御史远情亭
一斛冷冷水丛生袅袅荷仙人田种玉织女锦成梭缥缈穿朱户徘徊泛素波薰风吹不尽凉露洗还多准拟修书传依稀听櫂歌初随云共去又与月相和宝镜涵光炯烟幢自荡摩宿醒时为析佳客数相过爽气金天豁英姿豸角峩愿言期岁晚君子意如何
古宫人怨
雉葆趋平乐鸾旗幸上林粧成陪玉辇舞罢坠瑶簪彩剪迎春胜楼穿七夕针辟尘犀镇幙结绣凤盘衾惭鹄来依沼因鱼泣满襟拊心颦可效掩鼻谤还侵萤度罗帷影苔生玉砌隂昭阳云渺渺长信月沉沉却为承恩梦翻摇望幸心风帘疑仗影曙皷悞车音笥有题诗扇囊无买赋金香怜衣旧赐貌怯镜重临忽见龙池草春来色自深
题象麓书院
坐对山如象逍遥风满林野云依古木涧水落危岑鸾鹄翩然下灵只肃有临谷神端不死木客总能吟晓放传书鹤宵聆捣药禽芝田耕白鹿丹鼎化黄金理要同根极尘寰自古今昔贤谈大道而有会余心欲往从遐躅苍苍烟雾深
伊阙道中纪事
伊阙春先去河堤日又斜青林明宿鹭白水拂鸣蛙岁月供诗笔关山寄马檛物情齐木鴈世味识梨查柳老虫书叶沟晴鸟篆沙锦衣翻稚竹粉涙堕危葩客袂空寒食归期定削瓜梦惊蕉底鹿愁怕酒中蛇寂寞先贤墓悲凉故相家凤凰鸣久絶鸂?事空夸访古心犹渇怀人思未涯青衫壮夫涙不是听琵琶
送洪万户归麟州
天马三韩牧麟州独请缨车书周制度带砺汉同盟鸭绿江头戍鷄林海外城神仙余气色草木识威名甲地乌衣旧贤郎秀骨清名藩常特顾魏阙自含情祖帐倾冠盖前驱植斾旌秋风正摇落为赋赤霄行
刘氏孝行诗
盛族金刀裔荒阡又几春草长迷马鬛松老卧龙鳞种德由来远承家定有人山烟开莽苍石笋露嶙峋欲祭乌先集同羣鹿自驯系牲碑有待下马客来频通籍金门贵罗阶玉树新清时崇孝理风俗坐还淳
送赵继清推官潮州
昔宋南迁日更生望独尊汉庭多侧目湘水竟招魂遗庙榕隂古孤城海气昏百年悲故老昭代见闻孙董泽新封殖潮阳又拜恩公侯终必复风义凛犹存北阙声名久南图羽翮骞理官应暂屈经术要重论梅发连溪白泷流触石喧欲歌神燕喜先要狱平反碧漾椰浆美丹明荔子繁悬知闲木索时为荐苹蘩
秋堂为刘会宗御史赋
燕处何潇洒堂堂定几弓秋光今日好州望古来雄压架多黄卷传家有素风使君熊画轼御史马乘骢镇幕犀纹黑堆窻柿叶红露凝金掌迥氷莹玉壶空草緑垂书带香清长桂丛何时德星聚南望思无穷
送陈彦和院判
祠官严汉庙孝理洽虞廷皇眷虽云渥臣心自不宁星辰天上直松栢梦中青诏许辞丹陛咨嗟耸缙綎赐金夸父老上塜恋林垧耿耿徵君传翩翩御史铭丰碑磨琰琬潜德播芳馨邪许遥传响龟螭暗露形书工追鸟篆辞简法麟经化鹤归来晚攀髯涕又零天恩何以报事业在青冥
题史显夫行春图
麟薮风烟古鸡栖兴绪长朝端慕安石里社祝庚桑济世归彛鼎行厨费槖装无烦扫门客肯问吐茵郎金屑晴沙软文茵细草芳题诗怜石净酿酒爱泉香顾马应烦数逢鸥不乱行欣欣观物意衮衮惜流光花片随芝盖莺声送羽觞因寻艺兰畹又过读书堂见画先遐想闻风更激昂一?如可授吾亦此徜徉
次吴彦晖望月寄张孟功韵
仙翁能作雾神女解为云玉斧知何户灵槎欲问君燕斜钗渐冷乌渇漏先闻凤胫灯无焰龙须褥有文画眉开镜匣整髻拜炉薰鹅素裁歌扇鲛绡织舞裙兰宫针竞巧桂殿杵常勤监箔摇清佩窥帘散异芬蠙珠看欲湿琼液饮还醺莫为光无定轻将璧半分
坐青华瑞芝亭
缥缈清华界依稀白玉京只疑存太朴浑拟问长生日月环中度楼台刼外成拂衣梅雨细吹面竹风清身与羣仙会心将万化并何须叹萍梗且共驻蓬瀛花影瑶阶碎茶香石鼎烹盍簪来子晋援笔序弥明雅致传仙镜高怀远俗情不知尘世上闻得步虚声
题吕仲实岭南诗藁
揽辔澄清志囊封献纳忠扁舟唯载石瘦马却装狨象迹烟中堞鲸波雨外篷蛇珠人有斛粤布我无筒精卫衔山尽灵槎与汉通归来诗满卷细说岭南风
题贾侍郎九十夀
种德由来远承家有子贤灵蓍丛五色瑞鹤羽千年嘉树应亲植方瞳或是仙杨公清四世柳氏训三篇省署郎君贵容台典礼先恩荣兼父子冠盖两联翩会见升歌奏何廑祝哽前高裁灵夀杖远致菊潭泉更衍期颐算丹台姓字传
答丘贵中
十日龙冈雨官居小似船诵君诗有味令我坐如禅清吸金茎露高攀玉井莲春云多态度越女独婵娟写物疑图画娱情入管弦锦袍行见夺蛮帐定应传自愧非摩诘还能致浩然滦江春水緑好染浣花牋
赋琼花送班惟中淮东使
后土祠前树唐昌验昔闻初开疑剪水已落定为云皓月迷清影微风散异芬羽衣轻缥缈鹤驭远缤纷移种宁无地留仙自有裙素娥恒独立姑射本超羣物外春常好人间日易曛花时应折寄岁晚惜离分从此无双誉留芳待使君
七言排律诗
送进士
朝廷文物称今日乡郡荣归及岁除江驿早梅迎去棹都门残雪送征车极知民社才堪任见说山川画不如地枕乌黎人少讼湖连彭蠡户多渔时将旧政询遗老莫把新科听小胥乐後登临穷胜槩恩先拊煦到荒墟洞庭波濶帆来小梦泽天低鴈过踈湘竹泪?思二女楚兰秋老吊三闾卉衣乍见巴童舞蒟酱遥通蜀客书千载际时思奋发一杯分手莫踌躇恭闻圣主临轩日一似仁皇吁俊初他日御屏题姓字期君跋马茂陵居
送进士
汉庭发策进英奇兄弟收科古亦稀佐幕南州留语别成名北阙谢恩归潇湘水濶秋容浄衡岳峰多夕照微木客朝沽虚市酒鲛人夜织贝宫机悬知政着循良効始信家因孝友肥民尚魁奇应服教地饶卑湿旋装衣催科肯赖文移力执讯奚劳木索威观化岂无渔可问寄书还有鴈囘飞公门槐柳闲青昼驿路烟岚落翠霏三户楚謡传自昔九疑虞葬是邪非天心吁俊超干载大厦求才要百围莫厌临分多苦语老夫前日忝青闱
醉乡诗为阿噜威学士赋
南园寂寂几经春草木还曾识凤麟不独文章高一世由来道谊重千钧乾坤胜槩宁无意今古神交自有人惟以壶觞留好客却抛轩冕乐闲身苍苔蜡屐曾留迹白日洼尊絶点尘适意沧浪谁与濯忘机鸥鸟自相亲一川花气晴云热万壑松声夜雨新要识经纶存妙理坐令风俗尽还淳仪型久矣瞻耆德物论终期领搢绅早晚避堂先舍盖定应容吏吐车茵
发赤城
龙开苍阙石嶕嶢夜半何人挹斗杓黄道中天停昼日尾闾通海溢春潮分当从槖劳驱马独借仙梯好射雕双壁矗云神禹凿万鑪积铁女娲销雨中客过歌无渡风里人来拾堕樵束素洛神深作宅骑鸾秦女上吹箫巨鳌戴首三山立大飓惊轮六鷁飘趋走两京今白髪不辞冲暑又乘轺
送张提点
西来柱史驾青牛函谷当年紫气浮道德五千多妙旨隂阳八九本同流汉家相国传清净楚泽羁臣赋远游终古至言悬日月而今衆说起戈矛极知慈俭持三宝未信烟霞隔十洲绦阙朱宫穷胜槩金函石室契冥搜异书或向人间得玄论还从物外求境胜神光常烛夜山空琪树不惊秋谷神善用无多语关吏相逢定少留南望沧江虹贯月为君沙际候归舟
五言絶句诗
杂兴
客枕睡初醒窻前大雷电池上春水流落花应片片二月春江浄村村事浣纱机梭夜分急输布与官家
虎峯
亭亭虎鼻峰正对南溪树似与游侣人共识游山处
墨竹为萧生鹏汉题
育德培诸孙扬梢轧云出虚心方自持劲节不可屈南溪好竹林摇落青不改长就拂云梢裁竿钓东海
墨竹为刘生以传题
宇宙孤高惯风霜栗烈余萧然林下趣清节有谁知雨露生成早轻盈翠欲交春风开锦箨已放拂云梢
槎翁墨梅为刘生以传题
野外羣芳尽江南十月寒一枝春色早犹似玉堂看
石湖
我爱湖上居家家种杨柳解识愁人心门悬扫愁帚

[book_title]卷十一
钦定四库全书
伊滨集卷十一　　　　　　元　王沂　撰七言絶句诗
芍药茶
瀛洲忆昔较羣材一饮云腴睡眼开陆羽似闻茶具在谪仙空载酒船回
滦水琼芽取次春仙翁落杵玉为尘一杯解得相如渇点笔淩云赋大人
扬州四月春如海彩笔曾题第一花夜直承明清似水铜瓶催火试新芽【余往年试上京乡贡士於集贤署邢君遵道惠茶号滦水琼芽今俯仰七年而遵道捐馆久矣其子克世其业携荼过寓舍为赋小诗三首山阳闻笛之感同一慨然也】
木芙蓉
白露江清水殿凉馆娃宫里宴吴王美人醉起更衣晚密帐温帷翡翠粧
小孤山书所见
春风江上碧如苔上有祈灵水殿开江北女郎南仕客夹纱团扇柳隂来
河东道中
绵河流水暖生烟罨画春山半映天霸业销沉谁与问行人犹指介推田
官渠杨柳未胜鸦山路春寒不见花日暮介休城下过帽檐斜侧避风沙
和杜德常早春二首
凤城晴日媚游丝城外人家雪半扉莫倚小桃春事早便教蝴蝶奈寒飞
市桥官柳占春浓氷破龙鳞碧映空闻道汉家三十六一时迎燕转温风
春兴
古壕晴緑不胜舟落絮残红荡漾愁山鸟唤回春色去又催斜日下城头
雪岩萧寺
雪岩曾访坐禅僧衲被蒙头唤不譍说与担囊行脚者
【石】头桥滑要人登
题尚县尹诗卷
心在春晖寸草中挂冠端有古人风安仁谩说闲居赋不似陈情表最工
送湖州张教授三首
诗人合住水精宫采得苹花思未穷紫笋瓯中消白昼碧澜堂上试春风
洞庭霜降橘先黄酒酿乌程水自香正是江南好风景梦随君去过钱塘
采菱歌断緑杨风荡桨吴娃莫恼翁惊起鸳鸯一双去苕溪西畔霅溪东
读长安志书事十二首
芳草离离卧石麟野棠花发不成春耕夫拾得盘龙镜曾照昭阳第一人
绣岭宫前路已迷暖泉轻喷玉参差夕阳牛背谁横笛疑把开元旧曲吹
鱼龙浮动玉莲汤殿阁参差璧月凉羯皷声高催衆乐梨园新按荔枝香
内官扶下画云軿僊掌金盘露已凝好去通天台畔望骊山高处始皇陵
待诏公车岁月深诙谐无那老侵寻谁教但索长安米不羡长门买赋金
鸿都门外马频嘶薄暮尘飞咫尺迷宝劔微红渍余血鸣鞭夜出灞陵西
翠微烟泠草迢迢百二重关王气消却是梨花寒食夜月明秦女自吹箫
玉碗何年出茂陵西飞青鸟竟无凭石栏照见苔花碧山鬼时来弄漆灯
茂陵玉碗出人间青鸟西飞竟未还山鬼时吹漆灯灭石栏花老碧苔斑
弄影骄骢逐钿车臙脂坡下柳藏鸦忽闻长乐钟声动忘却金鞭碧玉家
汉家赐第灞陵东卫霍边廷第一功莫种朱门杨柳树年年容易换春风
五陵佳气晚蒙蒙拥盖鸣珂处处同尽道鬻珠寻董偃谁能载酒过扬雄
和马伯庸见寄诗韵四首
淮南丛桂婆娑緑借问骚人若个来歌罢小山招隐赋风吹书册满床开
故人南望隔长淮不及寒潮日往来闻道赐金供置酒八公山对玉樽开
清福堂前步緑苔卷帘何处燕飞来山中藂桂留人住岭上梅花莫谩开
今朝把酒忽惆怅惊见淮东驿使来为报相思似春色南枝开尽北枝开
绵江
绵水溶溶淡夕晖杜?声里送春归落花无数依芳草零落文君旧锦机
过华清宫三首
昔年绣岭宫前路曾叹开元鹤发人今日我来人不见野棠花似昔年春
珠殿遗基满緑苔空余绣岭郁崔嵬开元旧曲无人解山鸟犹啼阿滥堆
白玉芙蓉水气凝依然御路直青绳禄山舞破咸阳处知在云间第几层
春昼
山鸟无声春昼长一帘幽梦了春光垂杨直恁多才思故着清隂护海棠
李早画金人射鹿
故家鞍马亦豪雄弦箭如夸数助工只恐平原麋鹿尽角弓原不耐霜风
洛滨探春二首
铜駞巷陌几斜阳又见天涯柳色黄一夜东风能尔恶梅花狼藉马蹄香
山寺闻莺惊客意市楼沽酒压春寒极知花事归桃李冷落残梅更好看
寒食二首
枯桐突兀立空庭寒鹊惊飞遶月明不记墙西有丛竹夜深何处寄秋声
北去南来了一年书生身世只堪怜思亲欲寄平安字难覔东吴万里船
画眉石
隋宫百斛分螺緑何似文君镜里山千载余妍化为石玄云不受古苔斑
题杨元仁所藏画竹
石上湘云拥翠翘美人望望隔秋宵钓竿挂向珊瑚树拟掣鲸鲵候海潮
宿观音寺
紫罗山口梵王宫一树淩霄自在红我悟色空心似水禅床闲卧月明中
断香浮月磬声空古像荒凉惨澹中犹以声音为佛事高滩流水竹林风
题米元晖楚江清晓图
沙际潮生没钓矶远峯云破吐修眉是中应有沧浪客闲把渔竿咏楚词
庆懽堂
尽敬忘劬在色难馨香夕膳洁晨飡吾生此乐知无日空向南陔赋采兰
瑞应图
紫房叶底粲扶踈莫遣山童撷野蔬老圃能为天竺字神仙不解世间书
栽花玉洞避秦人仙实偷来汉侍臣试问围棊橘中老商山何似武陵春
茂陵
仙姿淑态梦依稀方士瀛州采药归桂馆烟消九华帐刘郎还道是邪非
黄堂东夜词二首呈全子仁大参
帘底移琴锦帐张梅花枝上月如霜羽书忽报诸州捷敲折珊瑚一寸长
茜色纱笼绦蜡残绮窻斜月转雕阑当筵赋得阳春曲唤取银筝按拍弹
贵妃欠伸图
睡觉深宫日正迟流莺飞上万年枝起来却背东风立犹似华清按舞时
宫词
宫鸦催日上宫墙天仗云开五色光多少龙池杨柳树清隂留得盖鸳鸯
海波涵碧遶红墙影射龙舟潋灧光知有才人弓箭立沙头惊起两鸳鸯
发成都三首
山禽言语各清圆马上时听当管弦拂面南薰吹衆緑行人昨日度西川
鹿头西望锦官城千里川原掌様平今日鹿头还北望聨峰叠嶂翠相迎
路入新都势渐高锦官城树细于毫不因劔外无严武却是尊前欠薛涛
王母醉归图
宴罢瑶池入醉乡醒来又见海生桑诙谐不悟东方朔偷得仙桃献汉王
又西王母图
白鹿闲骑佩卷霞汉宫犹望紫云车残桃欲种千年实却羡羊家萼緑华
中山道中四首
中山去京五百里客子倦于三月程借得邮亭暂容膝古槐隂里乱蝉鸣
渡头秋水深没马沙觜菰蒲高出人我亦江湖钓竿手征衣又带帝京尘
皇家昔岁祠恒岳乘传词臣自作碑今日重来追往事青山偏映鬓丝垂
迎人孤塔亭亭立送客青山滚滚来日暮摩笄城上望夕阳西下鸟飞回
题秉烛图
秋河织女夜如年小立昭阳花树边莫倚天堦月如昼忙催阿监举金莲
登李太白捉月之亭访温峤燃犀之所览草庐吴先生蛾眉亭记宋漕使韩南涧及学士欧阳圭斋乐府李溉之长歌慨然有赋
牛渚矶头捉月亭古今临眺总文星风流往事凭谁问天上飞仙醉不醒
吴氏雄文久勒碑韩欧乐府世称奇淋漓醉墨长歌好尤忆山东李溉之
越王台
越台西去路茫茫日暮风吹百草长草际牧儿时隐见去寻台上未归羊
题猴马图
雄姿不受络头丝野性能忘失木悲安得长林连旷野骄嘶芳草挂藤枝
九歌图
霓旌羽盖望缤纷江水枫林思逐臣莫道九歌空讽楚那知三户竟亡秦
笔精吾爱李龙眠满纸蓴丝滑且圆多少郢中歌舞曲风流还向画图传
宿桃源宫
月满空山竹满亭石泉留客语泠泠夜阑忘作丹邱梦贪诵黄庭一卷经
马嵬
华清宫畔是骊山合近温泉葬玉环若使庙堂姚宋在铃声不到劔门关
蛾眉玉质委尘埃方士灵香海上来一种妖魂招不得马嵬何似习仙台
题二屏
武陵溪畔数枝红移在维摩丈室中结习已空花不住更消啼鸟唤春风【右桃花画眉】
日暮盈盈翠袖寒玉容寂寞晚香残飞来好鸟多才思唤得春风满画阑【右梨花】
题睢阳五老图
夜阑天禄照青藜云卧商山赋紫芝何似翛然五君子读书浑忘发成丝
和谢敬德题杜宏道西岩小隐诗韵
十载含香侍禁闱故园芳草望人归山应有意为青眼云本无心化白衣
东华立马语匆匆一别西风又断蓬挥麈不须谈世事抱琴时复送飞鸿
笑脱朝衣挂碧萝却从隣叟借烟蓑门前有客休迎肃只道西山爽气多
闻君结屋近西山知在燕南赵北间黍熟东皋多酿酒杖藜吾欲扣柴关
春江待渡
游丝飞絮搅离心莫放兰舟出柳隂分袂渡头愁几许桃花晴浪半篙深
乐潜斋书事
六年流落放归时好似能言老令威自问毰毸翎翅短不知鲲化与鹏飞
倦禅时作橐駞坐穷妄羞为猛虎吟今日回光还照色向来求佛本无心
檐上秋香日日新也施朱粉媚时人万松好在黄千叶老棘风霜亦自春
诗翁老作枝江令辞吏归来四壁空潜德欲书先友记泪河倾洒白杨风
独怜今代张平子学海源源赴百川岁晚夷门兎园册饥吟满眼湿新烟
先生屡作退飞鷁尚吐白虹牛斗间憔悴侯芭抱玄草一杯遥酹玉泉山
石塘文章天与力九鼎十鼔惊时人天闲如海养羣骏独弃江南一角麟
送孔生之盐官
诗礼相传自过庭还因会计着声名宁论积雪飞霜句伫看调和傅说羮
送郭仲实
知君时倚月波楼领取南湖十顷秋回首东华尘土里有人相忆并鞍游
墨梅
烟冷吴宫几断魂飘零江北未知春画图一见参差是犹怕青腰玉女嗔
一声羌管月明天零落徐妃白玉钿惆怅香魂招不得瑶台十二鎻寒烟
花光墨梅
玉笛声中作雪飞含章人恨晓粧迟氷纨依约春风面莫问南枝与北枝
罗浮招得玉妃魂曾倩花光为写真凖拟明年林下见风姿还似卷中人
题淮隂侯庙
旌斾逶迤出井陉何人掉舌下齐城汉家摄足分封日合把黄金铸郦生
海月图
氷轮汹涌出云涛万里遥分玉兎毫望见瀛州方丈否乘槎语欲问卢敖
洄涟亭诗三首
亭下春波照眼明蒙蒙飞絮乱新晴传呼驿吏休催马待我凭栏听晓莺
断碑文字费穷研绦守名高长庆年一段江山清胜地无人收拾旧风烟
吏人移石放泉流百斛明珠散不收化作双龙舞亭砌寒光二月泠涵秋
易元吉猿图
舞劔有时矜矍铄留环底用化婵娟何如子母空山里涧饮岩栖乐自然
蒲坂道中
鹳鹊楼空草色新杏花零落野渠春清波摇荡东风影疑是崔徽自写真
妬女祠诗二首
妬女祠前春草齐败墙重看昔年题只愁花落啼山鸟路入秦川更向西
东风吹云不成雨马首黄尘翻海波欲过并州重回首高城不见意如何
题菊隐
纸笔不事陶令子蓬蒿没人仲蔚居何如寄迹万人海坐对晚香听读书
凤翔驿二首
粉白猩红记去时归来风雨洗芳菲一川野菜黄花满小蝶丛丛占夕晖
浮甑香粳脍锦鳞蜀姜巴笋厌芳辛一杯脱粟和羊酪始信今朝是北人
题白海驿
沙龙海白汉离宫武帝曾来看射熊霜露不寒仙仗暖旌旗十万障秋风
宝鸡驿诗二首
去年山桃花满枝归来结实小垂垂林间鹦鹉应相问马上寻诗客是谁
路入褒斜虎印泥天连蜀栈子规啼今宵却是中原客行尽青山到宝鸡
题邢氏家传
驾鹤羣仙不可追卷中重读旧题诗去天尺五邢家宅春雨年年长玉芝
即事
午醉醒来坐晚凉一杯汤饼菊苗香山城好个清明节啼鸟落花春昼长
浦口杂咏次刘吟所
江浦芦灰酒最多江头人唱竹枝歌坐看画舫高低处又是潮来水漫波
蟠桃图
老树春风岁岁芳氷盘佳实厌甘香瑶池笑杀西王母何事千年始一尝

[book_title]卷十二
钦定四库全书
伊滨集卷十二　　　　　　元　王沂　撰七言絶句诗
上京
离宫金碧郁迢嶤只隔滦河一水遥知是上林来进果铃声隐隐转山腰
黄金布地宝陈华香漾蔷薇洗佛牙甘露穴中遗舍利神光五色莹无瑕
曼衍鱼龙杂梵仪金仙来降凤城时都人稽首瞻雕辇漠漠祥云护彩旗
白面王孙家五陵朝回新赐雪毛鹰金沟芳草沿堤緑蹀?花骢骄不胜
龙绡衣薄怯新凉银叶烟消换日香休画修蛾鬭双緑柳风吹淡汉宫黄
滇池细马四蹄风白玉雕鞍绣结鬉争把珊瑚鞭指点飞尘先入建章宫
铁旛竿下散灯回茜褐高僧夜呪雷明日皇家赐酺宴秋云漠漠晓光开
辘轳金井促晨粧珠帽红靴小作行争向银床拾梧叶夜来秋意到长杨
黄须年少羽林郎宫锦缠腰角觝装得隽每蒙天一笑归来驺从亦辉光
龙沙白草望参差苜蓿蒲桃记种时待诏侍臣巳华发梨园休奏玉交枝
贲浑法轮寺阻雨四首
灯昏丈室雨声寒料理禅床蝶梦残惆怅陆浑房次律琴中不识董庭兰
风铃惊鹊未安枝山月窥床梦断时休问瓮中书在否前身知是永禅师
野衲穷年静爱山白云一坞竹千竿庭前柏树何须指架上楞严
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>