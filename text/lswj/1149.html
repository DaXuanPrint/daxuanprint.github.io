<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,荆川集全文在线阅读,荆川集全文在线下载,大玄古籍书库">
<meta name="description" content="十三卷。明唐顺之撰。著有。《荆川集》、《广右战功录》、《南北奉使集》、《史纂左编》等。是集初由安如石于嘉靖二十八年。(1549年)。刊刻,题名。《唐荆川先生文集》,凡十二卷。集前有王慎中序。嘉靖三十二年(1553年)。叶氏宝正堂、嘉靖三十四年。(1555年)。薛氏金陵书林都曾翻刻过此书,亦为十二卷。此外,还有万历元年(1573年)纯白斋刻本,系重新编辑唐顺之诗文,卷帙数量有所增益,题名。《重刊荆川先生文集》,凡十七卷,《外集》三卷、附录一卷。不久,唐鹤征又刊刻了《唐先生编文集》六卷、《奉使集》二卷。《千顷">
<title>荆川集_唐顺之_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">荆川集</span> <br/>
          作者： <span class="inputVal" id="bkauthor">唐顺之</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]191106</span> <br/>
          说明： <span class="inputVal" id="bkdec">十三卷。明唐顺之撰。著有 《荆川集》、《广右战功录》、《南北奉使集》、《史纂左编》等。是集初由安如石于嘉靖二十八年 (1549年) 刊刻,题名 《唐荆川先生文集》,凡十二卷。集前有王慎中序。嘉靖三十二年(1553年) 叶氏宝正堂、嘉靖三十四年 (1555年) 薛氏金陵书林都曾翻刻过此书,亦为十二卷。此外,还有万历元年(1573年)纯白斋刻本,系重新编辑唐顺之诗文,卷帙数量有所增益,题名 《重刊荆川先生文集》,凡十七卷,《外集》三卷、附录一卷。不久,唐鹤征又刊刻了《唐先生编文集》六卷、《奉使集》二卷。《千顷堂书目》载《荆川集》二十卷、续集六卷、《奉使集》一卷,基本上按这两种刻本著录。因丁丙未见唐鹤征刻本,故在《善本书室藏书志》中怀疑《千顷堂书目》所载数目不合。十七卷本 《四部丛刊》已加以影印,卷一为赋、诗,卷二至卷四为诗,卷五至卷九为书,卷十、十一为序,卷十二为记,卷十三为说、铭、诔、祭文,卷十四、十五为志铭、行状,卷十六为墓表,卷十七为杂著,《外集》卷一为廷试、策诰、议表,卷二为奏疏,卷三为公移。另外,清康熙五十一年 (1712年)唐执玉又刻印过 《荆川文集》,凡十八卷。</span> <br/>
          封面： <span class="inputVal" id="bkimg">Z_19338.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]荆川集
[book_author]唐顺之
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]191106
[book_dec]十三卷。明唐顺之撰。著有 《荆川集》、《广右战功录》、《南北奉使集》、《史纂左编》等。是集初由安如石于嘉靖二十八年 (1549年) 刊刻,题名 《唐荆川先生文集》,凡十二卷。集前有王慎中序。嘉靖三十二年(1553年) 叶氏宝正堂、嘉靖三十四年 (1555年) 薛氏金陵书林都曾翻刻过此书,亦为十二卷。此外,还有万历元年(1573年)纯白斋刻本,系重新编辑唐顺之诗文,卷帙数量有所增益,题名 《重刊荆川先生文集》,凡十七卷,《外集》三卷、附录一卷。不久,唐鹤征又刊刻了《唐先生编文集》六卷、《奉使集》二卷。《千顷堂书目》载《荆川集》二十卷、续集六卷、《奉使集》一卷,基本上按这两种刻本著录。因丁丙未见唐鹤征刻本,故在《善本书室藏书志》中怀疑《千顷堂书目》所载数目不合。十七卷本 《四部丛刊》已加以影印,卷一为赋、诗,卷二至卷四为诗,卷五至卷九为书,卷十、十一为序,卷十二为记,卷十三为说、铭、诔、祭文,卷十四、十五为志铭、行状,卷十六为墓表,卷十七为杂著,《外集》卷一为廷试、策诰、议表,卷二为奏疏,卷三为公移。另外,清康熙五十一年 (1712年)唐执玉又刻印过 《荆川文集》,凡十八卷。
[book_img]Z_19338.jpg


[book_title]提要
钦定四库全书　　　　　集部六
荆川集　　　　　　　　别集类五【明】
提要
【臣】等谨案荆川集十二卷明唐顺之撰顺之有广右战功録已着録顺之学问渊源留心经济自天文地理乐律兵法以至勾股壬奇之术无不精研深欲以功名见於世虽晩年再出当御倭之任不能大有所树立其究也仍以文章传然考索既深议论具有根柢终非井田封建之游谈其文章法度具见文编一书所録上自秦汉以来而大抵从唐宋门庭沿溯以入故於秦汉之文不似李梦阳之割剥字句描摹面貌於唐宋之文亦不似茅坤之比拟间架掉弄机锋在有明中叶屹然为一大宗至其末年遁而讲学文格稍变集中如与王慎中书云近来将四十年前伎俩头头放舍四十年前见解种种抹杀始得见些影子云云则薰蒸语録与之俱化分别观之可矣其集为无锡安如石所编王慎中为之序盖二人早年论文不合及其老也客气渐尽乃互相倾挹云乾隆四十四年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
荆川集原序
吴之有文学旧矣诸樊为国断髪之治未变盖方甚陋而公子札已能尽通易诗书礼乐六艺之文以观於中国则名卿硕士有愧於其所知悦其说之博雅而慕之如不及孔子教於洙泗来四方之学者则言偃踰江蹈淮而往游焉卒以文学列於大贤之科南方之精华为之尽发而孔氏之道资其言之有文以行於远至于今为烈盖其盛如此画长江大湖以为国方地千余里林麓川泽之美殆不可数而光英冲粹之所渐涵磅礴於其间二人而已虽其甚盛而亦岂非难哉吾於二人读其书观其言尚而友之而庶几知其人於今所见而及与之为友又得一人焉毘陵唐应德也君於学盖所谓得其精华於其言可谓有文而必行於远者也其文具在学者苟读焉而思思焉而有以得之则知其心之所通於季札孰为浅深言之所成於子游孰为先後有不可得而辨者矣君仕为翰林编修复为太子司谏皆以守道直已之志弃去不啻弊蓰有吴公子轻千乘之国之节其文之以礼乐得言氏之传而亷隅操行必谨於一介之取予刚果自断不可以威武利禄诱屈也尤足以辟夫媮懦惮事无亷耻而嗜饮食之诮上下二千有余岁之间吾谓吴有文学三人焉不为过也季札之生其国虽尚陋然先君端委之遗教犹存而子游得仲尼为之依归其成此非难也唐君独起於千载之後追二人者而与之并岂不为尤难哉君行年四十其学将进而不止其为文将日益富而且精予之所见如此已可传也无锡安君如石子介慕君之学得其所为诗文彚而刻之以与同好者共安君之趣尚如此岂凡人之所及哉晋江遵岩居士王慎中道思甫序

[book_title]卷一
钦定四库全书
荆川集卷一
明　唐顺之　撰
策
廷试策一道
臣对臣闻保民所以格天也正百官所以保民也振纪纲所以正百官也何则君者代天理物者也百官者行君之令而致之民以共亮天工者也百官弗正则下有倒悬之危而莫为之恤上有子惠之仁而莫为之施而欲民之安也不可得矣纪纲弗振则憸邪者或以矫饰取容循良者或以朴鲁见黜任者不必贤贤者不必任而欲百官之正也不可得矣故曰君得臣而万化行言安民在乎能官人也曰正朝廷以正百官言官人在乎振纪纲也立法以任人任人以安民则人心和而天地之和亦应矣于此见上下交修之责焉见天人合一之理焉盖自古帝王敬天勤民以致天下之治者其要端在乎此而不可易也我皇帝陛下上畏天变下究民隐临轩一诏于知人安民二者拳拳焉臣知陛下此心即殷汤桑林自责之心也即高皇帝仲夏不雨席藁露坐之心也臣虽至愚其于官吏贤不肖与夫民生利病之原则草茅之下尝有感於中久矣况当清问之勤敢不悉心以对乎臣谨稽之洪范徵之春秋大抵政善民安则嘉祥生政荒民困则灾沴作天降灾祥在德吉凶不僭在人陛下敬一以昭事中和以立极宜乎休徵至而六沴消矣而顾有不可以常理测者盖虽天心仁爱欲以助陛下宵旰之忧而隆嘉靖之治意者民之危苦无聊所以感伤和气者亦容有之乎陛下蠲租以阜民财赈贷以周民急恤刑以苏民命天下之至仁也其为安民计者至矣亲贤去奸以别取舍行久任之法以图治效天下之至明也其为官人计者至矣而民未必皆安官未必皆得其人者意者贤否倒置授任失宜劝惩未着如圣策所虑者亦容有之乎则夫振纪纲以正百官以安万民信不容缓也臣观知人安民之谟始自虞廷发之臯陶之告舜曰在知人在安民禹曰知人则哲能官人安民则惠黎民怀之分之以三德三德皆以广知人之旨也详之以惇典庸礼皆以广安民之旨也要之官得其人则善政行而天下蒙其福官匪其人则横政行而天下受其害约而言之非二致也哲也者成其惠者也知人非哲弗能知人而至於能官人则非纪纲之振亦弗能也纪纲也者济其哲者也虽哲如尧舜而三载考绩三考黜陟幽明内则九官十六相以为岳牧之倡外则四岳十二牧以任总领之责规为精密斯哲有所寄而其为哲也大矣哲大而惠斯大矣仁急亲贤知急先务此之谓也勲格上下治底平成由此其致也是故陛下欲弭灾沴则莫若安民矣欲安民则莫若正百官矣欲正百官则莫若振纪纲矣纪纲之所以振者臣虽不能悉举请得以其槩言之其一曰精监司以察守令臣按永乐中太宗皇帝谕蹇义陈瑛等曰为国牧民莫切於守令吏部选授皆出仓卒未能悉其才行必察所行乃见贤否其令巡按御史及按察司凡府州县官到任半岁之上者悉察其能否廉贪之实以闻臣愿陛下光昭大训精择监司或得於羣臣之公举或得於睿监之独照必其风采素着秉节刚烈者而後任之其既也果能激浊扬清不畏强御者量加旌奬其狥私容奸及蔽贤不举者量行黜责不但以得官吏之贤否而因以为监司之殿最监司惮宪典之严孰敢不竭力於旬宣官吏恃监司之公孰敢不劳心於抚字监司贤而守令亦贤矣其二曰清铨法以彰黜陟臣按成化中大学士邱濬议曰朝制三年天下官吏賫册来朝六部都察院查其行事未完报者劾奏之以行黜陟後因选调积滞设法疏通之辄凭巡按考语不复稽其实迹録其罪状立为贪暴不谨等名以黜退之殊非祖宗初意况贪者未必暴暴者未必贪素行不谨不知何所指名何以厌服其心哉臣愿陛下修复旧典申戒铨司核功过勿循毁誉量才能以责名实曰贪暴必指其为贪暴者何如曰不谨必指其为不谨者何如则人不得饰名以求功而亦不得巧文以避罪矣其三曰信赏罚以激人心臣闻之有官而无赏罚是无官也有赏罸而不足以奔走天下是无赏罸也今也循资而擢之累劳而进之人将曰我资我劳固宜然也富贵爵禄皆若其身之所自致而效报之心薄矣奸吏浚财大刻於民而恒幸其不败露也不幸而败露也则止以罢免而幸其不及於戮辱也则徼幸之心滋而莫知惩创矣臣愿陛下离照旁通乾刚独断政绩显着虽待以不次之位而不嫌於躐等贪污有状虽加以五刑之诛而不嫌於伤恩或玺书劝励如汉家故事以收其全功或戴罪供职如大诰中所以处置朝臣者以责其後效用不测之刑用不测之赏以奔走天下而後可也其四曰信命令以敷实惠书曰慎乃出令令出惟行易曰涣汗其大号臣窃谓陛下有恤民之美意而有司奉行者之未至也陛下尝下诏曰蠲租矣赈贷矣恤刑矣然有司之於民也则徵催之苦极矣民之毙於饥毙於刑者过半矣上德隐而靡宣下情迫而莫救凡以此也臣愿陛下严慢令之戒重沮格之罪限某日至某所于某日蠲租于某日赈贷慢违者必坐以罪而不少姑息焉则庶乎不为虚文而民皆沾实惠也此四者皆以振纪纲而尽官人之道以为安民之本者也若夫除盗贼御外侮固亦安民者之所当务臣以为其要亦在於得人而已夫民之为盗贼者岂其本心哉迫於不得己或陷於不知耳故曰丰世无盗者足也治世无盗者化也陛下得良吏如龚遂如虞诩者而任之威信所孚则足以折其气仁恩所被则足以结其心劝相有方则足以安其业盗贼不期息而自息矣天子有道守在四裔今之诸裔乘间窃发侵扰我边陲?刘我民人信可患也臣则谓所患者不在诸边而在我边方之无将耳盖今之所谓将者取诸世胄取诸武举非不可得人也惟?绮之习或未熟于经略弓马记诵之材或未足於奇正之变也臣请陛下行苏洵之说令大臣各举所知勇而有谋可以出入险阻者然後尝之以治兵寄之以边障养其望专其任而良将可得矣将良则士练而边备饬矣至於财充而食足此亦百官有司之事耳百官得其人则经理有道储畜有方而邦之财可充敛散得宜补助以时而民之食可足要不足以烦陛下也以此言之纪纲克振百官之所以正者此也民之所以安者此也天心之所助顺而反灾为祥者亦此也抑臣犹有献焉中庸曰为政在人取人以身则人固立政之本而身尤取人之本也朱熹曰纪纲不能以自立必人主之心公平正大无偏党反侧之私然後纪纲有所系而立则心者尤立纪纲之本也臣伏读陛下敬一之箴则于尧舜禹汤文武之心法而为知人安民之要机者固自有在矣惟陛下始终此心弗以隐显异其功弗以久暂易其守弗以宴安荒其志必讲学以涵养此心必亲近君子以维持此心由是心纯而贤才辅已正而物自正将不待於庆赏黜陟之及其身而风声气习之所加衆正遂彚征之愿羣邪沮窥睨之心亦其势之必至者矣故以之知人则其知如神者也以之安民则其仁如天者也以之除盗贼则如舜之玄德在上而寇贼奸宄者自消也以之御外侮则所谓无怠无荒四夷来王明王慎德四夷咸宾而御敌之上策在乎此也即董仲舒所谓正心以正朝廷正朝廷以正百官正百官以正万民远近一于正而罔有邪气干其间者也即公孙弘所谓心和则气和气和则形和而天地之和应者也即刘向所谓衆贤和於朝万物和於野而和气致祥者也由是而三光全寒暑时天地位万物育天不爱其道地不爱其宝诸福之物毕致而王道终矣则夫知人安民以臻盛治又在陛下此心转移间耳臣不胜拳拳忠爱之至幸陛下垂听焉臣谨对
故礼部左侍郎薛瑄从祀奏议
陛下懋建皇极身作君师惠然留意理学之臣博采於庶官之论欲以定祀典而彰潜德甚盛心也夫瑄之为人诸臣论之详矣臣可无说也臣请折衷之祀典以答明诏可乎臣闻圣人之道有宗传有羽翼盖孔门身通六艺者七十人其德行称者才四人而夫子独许回庶几其三人又不与也一贯语之参赐而性与天道赐又自以为不可得闻则其精微之际心授心受毫厘不差者固亦难矣所谓宗传者也然文学政事言语亦得与德行分科而居而皆不失为圣人之一体至於门人之辨之勇之艺圣人亦自让以为贤於我也且曰自吾得某也而恶声不入於耳自吾得某也而门人加亲是圣人与人之周也所谓羽翼者也此孔门人物之衡也亦後世论孔门从祀者之衡也如使必其宗传而後可以从於祀也则顔曾思孟而下及於濓洛四三钜儒而足矣虽七十子亦有在所略者矣而况於经师之口传与王韩辈之疵而未醇者乎然且羣然而俎豆焉则羽翼之故也故曰与其过而废之宁过而存之至如瑄者以复性为究竟以持敬凝静为工夫非圣人之道不以志而学非濓洛关闽之说不以尊而信虽其於所谓精微之际未知其何如也而历其平生其背於圣人者亦少矣谓其为圣门之羽翼也复何疑乎此瑄之可附於祀典者一也臣闻衆心安定而成俗俗必有尚衆志鼓舞而成尚尚必有倡倡之者始之也祭之为言报也以报本而反其始也我朝理学彬彬乎盛矣然自瑄以前儒者犹汩於辞章事功之习而未有能卓然於道德性命之归者也而瑄实倡之矣自瑄以後其有如瑄者继踵而出乎未可知也其有能直接孔氏之心传者出乎未可知也而瑄实倡之矣是则瑄其我朝理学之一辟也比之濓洛倡道於宋虽其所自得或有深浅而功则并之此瑄之可附於祀典者二也臣闻之记曰凡释奠者必有合也有国故则否解之者曰国故云者若虞则夔伯夷周则周公鲁则孔子也此代各自释奠於其代之人之证也而国又自释奠於其国之人之证也又曰春官释奠於其先师解之者曰若汉高堂生制氏毛公伏生也此汉代释奠於汉之人之证也故夔伯夷周公孔子虽不能接世而生而高堂生制氏毛公伏生固亦非旷世之所希有然而与於释奠者代有其人则自建学以来皆然未有空一代而絶无其人也明兴且二百年弦歌之化畅乎远近竖子皆知诵法孔氏而壁宫之侧至今无一人得俎豆其间者非所以鼓士气而彰圣朝棫朴之盛也元之世且推其臣许衡而从祀焉我明乃无一人之几於衡者其不然矣由此言之苟为圣人之徒者犹宜援而进之而况如瑄之真可以羽翼圣门者乎如是而曰我国之故也而祀焉以比於汉高堂生制氏毛公伏生许衡其亦可以无愧矣乎况今之所谓祀者乃其偃然於累代羣儒之後而非如记所谓特祀以为先师者也奚不可哉此瑄之可附於祀典者三也臣闻周礼大司乐曰凡有德者有道者使教焉没则以为乐祖祭於瞽宗瞽宗者殷学也此学宫祀其能为师者之证也其衅器舍菜而神之者乃其摄斋鼓箧而师之者也瑄尝督学於齐鲁而诸生翕然尊之曰吾薛夫子也故其时师道之尊而庠序之饬始自齐鲁而风於天下盖在胜国时许衡实为祭酒胜国时之能尊师道而作人材者莫如衡而我朝之能尊师道而作人材者莫如瑄其亦近乎乐祖瞽宗之义否耶此瑄之可附於祀典者四也然或者谓瑄於六经少所着述宜不得与从祀臣窃以为不然夫圣人所为作经者何也以摹写此心而已儒者求诸心而有得也是真能发挥六经者也且自古儒者说经之多莫如马融其体认本心絶不肯为六经注脚者莫如陆九渊陛下尝进九渊而黜融则圣明昭鉴固有取於躬行妙悟之实而不徒以闻见讲解为功矣况瑄所着读书録且十余万言固濂洛关闽之绪而六经之旨也其为着述则亦已繁此瑄之无碍於祀典者也然宋儒之贤若尹焞罗从彦李侗黄干皆不得与今瑄所得未知其与数子何如乃得与或者亦有是说臣又以为不然夫瑄之所得诚未知其与数子何如也然自濂洛倡道之後羣儒连茹而出耳目薰染亲相授受故其兴起为易而瑄独崛起絶学之後故其树立为难其连茹而出也不得不择其尤者而祀之其崛起也不得不援而进之譬如繁星丽空非五纬不能耀芒而晨星相望则维参与昴嘒然而见微显阐幽之义也安得牵彼以例此乎此又瑄之无碍於祀典者也故臣以为宜如御史臣瞻臣得仁所疏臣愚昧死谨言
荆川集卷一

[book_title]卷二
钦定四库全书
荆川集卷二
明　唐顺之　撰
诗
游西山碧云寺作得悦字【此下系翰林时作】
端居滞文翰久与赏心阕出沐乘休豫寻幽展懽悦涉涧俯潺湲攀峦面嵲邈哉神臯奥居然灵境别夷峻疏深池塞坎构崇梲浴室荡阳泉冰井?隂穴跻险惕瞑眩逃迥欣超轶密林嬉猿猕远峰挂虹霓宵看朝旭升昼见昏星列蔀丰光乍熹崖悬曜先晣景会万象昭迹暌百虑絶岩栖庶可希从兹谢尘辙
庆夀寺斋宿
独坐花宫月疎钟报晓晴地超三象外人觉万缘清茹素分僧饭观空入化城真诠今已悟宁畏毒龙惊
寓城西寺中杂言五首
金马违朝谒云林久卧疴堦寒鸣蟪蝈庭古?藤萝束带知围减观书厌帙多无人来问疾独坐似维摩少年好疎懒遂与性相安经月常忘沐逢人或不冠鼎里金将化囊中玉可餐解言脱屣易岂惮拂衣难缁尘坐自染白社偶相寻俗子惭玄度名僧即道林三生空有偈五藴本无心说法何须难忘言悟已深谁言龙藏远亦在凤城旁塔涌金银界筵开功德场常明瞻慧月利涉藉慈航沉痼还能遣斋心奉药王秋来不觉早落叶忽已繁物化每相代吾生尚何存微材同樗栎僻地当丘园窃慕东方子一官堪避喧
同孟中丞游龙泉寺二首
山深人不到僊侣暂相从金马联骢马晴峯映雨峰竹屿今栖凤花潭旧伏龙方欣窥妙偈遽拟谢尘踪宝地风尘絶琳宫日月偏雁来还绕塔龙去尚留泉户里天花落空中梵乐传远师休禁酒客醉欲逃禅
普济寺同孟中丞作
宛转云峰合微茫鸟路通闲来竹林下醉卧石房中隂磵泉先冻阳崖蕊尚红攀萝探虎穴憩石俯鲛宫上客思留带山僧不避骢夜深清啸发流响入寒空
秋夜
卷帷望秋月月皎心亦清牀下寒虫响庭前落叶盈汉隂鲜机械河上多道情一适万事毕栖栖何所营
禁中遇雨
紫阁肃隂隂重门寒意深忽看百里雾来作九秋霖洒道先清跸沾花度禁林楯郎方夹陛雨立湿衣簪
夜霁
秋月澄初霁退公方掩闺稍闻金柝动坐望玉绳低巢鸟喧余湿庭花落故畦羇人惊候变灯下理寒绨
十五夜旅怀
暂辍明光草言从洛下游尘沙两河夕风雨二陵秋镜有潘郎鬓囊无季子裘更堪三五夜独自下西楼
望太河
北望太行山嶔岑霄汉间倚天开叠障画地作重关车向羊肠转人从鸟道还一为苦寒曲泪下摧心顔
山行即事
息马依丛薄褰裳涉浅沙桃源无俗辙云谷有人家冻壑含朝雨晴峰聚晩霞相期白社里共听演三车
泛黄河
曾闻星宿海上与月波连西走昆仑坼东流碣石湮鱼疑入舟跃马似负图传今日临秋水望洋私自怜
息中山亭子【相传昔人醉千日酒之地】
日日尘沙里深愁行路难孤亭自超旷过客暂盘桓霜重飘梧叶云轻度石栏不能千日醉幸托一枝安雨霁约孟有涯中丞游山孟先出郭追之不及
碧宇隂霏敛青林晓霁分山中期共赏野外复离羣即拟追飞盖犹疑隔片云行行思无限寒叶落缤纷
送焦提学往贵州
书生非法吏犹跨五花骢山猺迎汉使海国被王风俎豆夷酋识侏离译语通尔乡有名宦好去学文翁
送李推官赴高州
天子念南陲君才况抱奇祗将经饰律不以吏为师贾客多踰海居人半杂夷虽言持汉法谣俗自须知
送蒋藩幕赴闽中
结束千金劒辛勤万里游诸侯门下客才子幕中筹风岛鲸波涌寒城蜃气收自公多暇日望海几登楼
休沐家居简陈约之
祗役趋东观校讐良以疲偶乘青简暇复与白云期任性形骸豁忘机鸟雀知求羊何不至三径坐相思
送王生归蜀
明经多不贱嗟子倦游归只解攀鳞易何言献璧非路难装欲尽客久鬓将稀狗监谁相荐成都一布衣
送何学官往金坛
近来称艺苑大率数江南作师君不忝问俗我能谙家擅灵蛇宝人驰白马谈彬彬诸士子莫是出於蓝
送陈学官往福宁州
陈生才亦奇年少举宏词自信五经笥堪为一卷师衣冠闽俗变文字海人知莫即伤淹滞三鱣更不欺
送莫子良擢举东归
汉庭方贵少羡尔早翻飞始应公车召旋闻驷马归冲星看剑气逼岁换貂衣想到还家日闺中为下机
答陈编修约之柏乡见寄
菟苑俱将命瓜期独未归忽传千里札坐使寸心违鬒髪行来变丹枫别後稀时时通远梦恍是蓟门非
送蒋尉赴金华
分野应星躔金华婺女边微官君勿叹福地古来传洞有成羊石山多酿酒泉即令不好饮犹得学神僊
送程翰林松溪谪居朝阳四首
窈窕玉堂仙漂零瘴海边烟花违北署鸿雁隔南天水暗疑藏鳄峰高欲跕鸢应闻前席召谁道去经年天连穷髪国地近卜鸡乡禁阙心偏遶关河望转长翻飞看凤隐消歇怨兰芳此路饶荆棘思君欲断肠潮阳何所似云水日氤氲白昼鲛珠落青天蜃阁分山魈迎客斾海若识人文潇洒韩祠竹清风今到君南溟君泛棹北地我驱车忽作分飞鸟深惭比目鱼啼猿三下泪明月两离居岭外梅花发逢人早寄书送孔上公助祭太学归阙里时赐衮衣一袭
国喜嘉宾至人攀上客行来归周室礼去入鲁王城新衮山龙炫余堂金石鸣圣朝稽古意待尔示诸生春夕皇甫膳部见过索观鄙作留夜坐
蓬扉春色徧柏叶夜筵开愧乏凌云赋徒烦结驷来疎钟出长乐明月照章台痛饮须投辖何言兴尽囘
挽张舍人二首【阁老罗峯之子】
少小侍中郎人称张辟强方随鸡树息忽是凤毛亡劎歇云间气珠沉掌上光一经何所托重为相君伤象贤超世胄服礼并文儒共羡昂霄鹤翻悲过隙驹藏舟人事尽赐履帝恩孤太息张公子衰荣遂尔殊
汲县谒比干墓
下马登丘壠藂林曲隧通碑因元魏树地是有周封酒散荒池上人行秀麦中故宫无可问徒此对松风
中岳
巫闾控北户?岭奠西隅兹地隂阳合中天洞壑孤黄枢标正位紫气护真图近接浮丘宅深藏轩后符疏峰连太乙列馆象清都圜宫犹汉筑驰道尚秦除肃肃泥书秘森森羽盖趋僊游微见迹帝幸暗闻呼露洗千龄栢霜封九节蒲星榆临砌发月荚应时敷将访三山记犹迷七圣途今朝陪广乐直拟到方壶
游嵩山少林寺
浄域龙岩上香台鹫岭边山由巨灵辟教以法王传二室围兰若三花接梵筵土中元此地槛外即诸天复岫低衡岱回轩写涧瀍云衣披杂树虹影度飞泉缀牖皆青壁缘堤尽白莲神猿参讲幕驯鸽绕炉烟慧月秋逾彻泥珠夕更鲜谷将钟迸响潭共镜争圆万劫终成幻三生并是缘愿假金箆力一为照迷川
冬至南郊
明王敦大报泰畤礼神君位以南离正宵从甲子分月临太乙馆星动羽林军除道疑登岱鸣箫异度汾声容六变合海岳百灵纷封检微题字屏帷悉画云神光人共见天语帝亲闻盛迹谁能赋多惭扈从羣
奉天殿庆成侍宴
飨帝在仁人郊雍景命新方看受厘日即是赐酺辰警跸喧黄道衣冠集紫宸宰夫称燕主蕃国备王宾鵷鹭千班序鱼龙百伎陈钧天初听乐玉食共分珍礼厚过三爵恩均洽四邻小臣叨醉饱拜舞祝千春
朝谒长陵
赫赫我文皇恢恢庙筭长定鼎凭天险因山作地藏三泉疏鴈海万壑转龙荒云结苍梧色峰成金粟冈寝园驯象守松柏孝乌翔清跸传虚谷灵旗隐洞房遗弓仙驭远上食繐帷张臣生良已晩幸此拜冠裳
奉命分祀孔庙作
後圣礼先师斯文今在兹将陈百官富讵止一牢祠入室瞻遗器圜桥展盛仪乐堪三月听奠想两楹时执鬯元公肃捧璋髦士宜鄙儒叨小相端甫奉前规
观州中进贺长至表笺恭述时寓信阳
子月开周正朝宗协禹方诸神将受纪四海共迎祥望日扳仙仗呼嵩绕御床天威临下国星使入明光彤管书云物黄锺献乐章欣逢阳道复愿祝帝图昌
登孙登啸台【即阮籍闻登啸处】
晋时肥遁士长啸此山隂自远龙蛇迹能为鸾凤音清浄同河上沉冥异竹林坐超惟默理妙契守雌心逸驾应难返荒台尚可临俯看恒卫水遥见太行岑砌冷疏花发扉扃落叶深宁知千载後更有阮生寻
铜雀台二首
玉盌从兹閟铜台空自寒分香留故爱同辇罢新懽急管销魂易轻丝续命难何因作云雨彷佛梦中看漠漠龙髯远飘飘繐帐空自怜妾薄命不得奉君终望幸非前日栖灵是旧宫翠襦沾薤露锦瑟入松风鸾镜时犹照蛾眉岁不同谁能更歌舞心折望陵中
嵩阳宫柏【乃汉武帝所封将军柏】
嘉树植崆峒年长势更雄已无秦帝幸尚有汉皇封干比孤生竹根犹半死桐灵泉玉女灌甘雨岳神通叶密莺难度枝樛葛易蒙垂隂九华帐弄影五云宫色掩重岩翠声含衆窍风宾来虬盖偃仙去鹤巢空非因不材夀春秋自无穷
咏天坛梅花
名卉来南土奇葩曜上方花迟疑避雪叶早为迎阳灵液滋玄干仙云拂素裳无言恒敛笑不谢暗飘香夕伴芝房月朝承菟苑霜飞窥玉女镜舞扑羽人觞拟结千年实先呈五出粧帝羹如可和持此奉明光
咏蛱蝶花
蜀地罗裁就【蜀有蛱蝶罗】漆园梦始通何言金翅色翻在碧林中未辨逍遥影争矜点缀工采香蜂趂侣啄蕊鸟衔虫易湿缘多粉难飞讵少风美人笑来扑误使损芳藂
皇陵行
皇陵郁郁标淮甸泗上诸峰尽相面衣冠月出鬼前驱剑玺昼扃人不见铜井沉沉碧砌寒彩霞隐映红阑干碧砌红兰松柏里迢遥复道中天起石马隂嘶万岁【山名】云灵风暗卷长淮水深山大泽两缠绵白虎朱雀纷後先日精月华相回旋元气氤氲几百年忆昔元朝赤县裂争雄逐鹿俱豪杰一朝此地黄龙飞蝘蜓鲸鲵徒溅血已闻帝王自有真更说南阳多贵人戈矛貔虎三千士砺带河山十八臣江左金陵扶地轴汉家丰沛还汤沐复户蠲租父老欢重门列戟园陵肃羽骑千屯护玉鱼鬛封数仞堆金粟御碑突兀表劬劳百里无人敢樵牧流传八叶到神孙孝敬先知重本根伏腊烝尝时不後清明寒食更浇酒貂?中使日焚香豸黼词官夜朝斗【新遣抚臣岁祭】君不见骊山北邙尽蓁芜五陵佳气空馍糊壮哉兹陵从古无天长地久垂鸿图
从军行送吕兵曹募兵辽海
边军十万入云中烽火照耀甘泉宫战士三春不解甲天王一怒欲临戎追奔尽选流星骑并敌齐分明月弓敌气凭凌恒候月汉兵超忽若乘风已闻旧戍黄花口复道新屯细柳中飞沙飒沓迷亭障组练缤纷皆北向赤羽朝徵六郡材白茅夜拜五丁将吕郎磊荦似刘生许国从来气不平匣里雄韬藏豹变腰间宝剑作龙鸣勑散万金收猛士身骑匹马出长城鴈行暗结辽西阵鱼贯晴开海上营誓同鲁仲能飞箭岂学终军漫请缨建节行行通大漠檄书马上时能作瀚海连云太白高燕然雪照旄头落知君意气坐相邀五百神兵集一朝渔阳突骑蛇矛鋭幽并侠客铁骢骄车上磔人常贾勇帐前戏矟屡争标共道千秋王气壮直教一战塞尘消归来奏凯献天子功名絶胜汉班超
送朱建阳
故人三十北上书行到蓟门曾弃繻故人今去蓟门道双绶垂腰一何好道旁桃李烂春晴可怜仙令看花行殷勤斗酒与君别落花片片如飞雪昨岁春花满蓟门垂杨陌上始逢君偶然倾盖输情素交欢每会披云雾春来春去能几时聚散匆匆各自知把袂追攀情未已为问闽中几千里武夷之山天下奇翠壁丹崖共蔽亏可但王乔多道气应传潘岳有新诗
送陈贡士刺上思州
陈生磊磊衆所羡十年不遇常弹劎本期谈笑取公卿岂意逡巡向州县忆从少小负才华飘颻逸思凌彩霞谢眺诗篇差可拟子云笔札焉足夸终然献主遭双刖安事读书盈五车朅来奔走长安陌人世纷纷笑落魄高歌白日无谁知用尽黄金徒自惜富贵浮云不可求且复低眉从薄游南望桂林云气深瘴雨蛮烟多毒淫不辞炎海千里路试取冰壶一片心
荥阳行
荥阳军垒高嵯峨楚汉之战何其多已向厫仓夺刍粟还令鸿水割山河大小一百一十战组练峥嵘如闪电存亡呼吸那可知主客纵横忽然变英姿烈烈纪将军志不可夺身可焚城西夜半赤帝走独载黄屋开东门汉家社稷萧曹力杀身卫主谁能识君不见丹书白马勒元功吹箫屠狗俱开国
金台行
君不见七雄割据势相均得士者富失士贫燕昭信义明日月不惜千金买骏骨郭卿谈笑吐深谋海内贤豪竞驰突就中乐生尤絶奇按劎魏朝人岂知一朝遇主同心腹亲屈君王为推毂指麾燕兵百余万蹴踏齐城七十六于今六合无并吞寂寞古台空复存少年未上麒麟阁且学陆沉金马门
结客少年场行
长安少年胆气粗生来耻作辕下驹买交不惜千金产使气能七尺躯探丸夜入平陵郭走狗时过渭水隅朱门倾盖争言晩白首同心不愿余侠士由来重然诺一言妻子堪相托鲁国朱家不学儒洛阳剧孟偏能博别有侯王势絶伦甍甍甲第接天闉萧朱自倚金貂贵班许元称肺腑亲青牛翠幰朝朝合锦瑟朱弦夜夜陈门下俱为惊座客堂中皆是报恩人当时顾盻生光彩自矜意气长无改何言荣耀有沉销云散星分在一朝旧客谁过窦车骑新知尽入霍嫖姚始知富贵多亲故始知贫贱常辛苦他年北阙竞弹冠今日南山空射虎积薪前後递相踰一死一生交态殊独有子云甘寂寞闭门自草太玄书
歌风台
我来拟上歌风台岂意台空只平地琉璃古井亦崩塌断碑无字苔藓蘙当年此地说豪华富贵归乡多意气枌榆社里列黄麾泗水亭前张赤帜里中父老竞来窥昔日刘郎今作帝共谈畴昔帝一噱季固大言少成事椎牛张宴里閈空进钱今日几万计坐中只带竹皮冠衆里长呼武负字酒酣撃节帝起舞乐极歌残更流涕游子谁不悲故乡万岁吾魂犹乐沛赐名此朕汤沐邑世世田畴免租税风起云飞又一时往事萧条复谁记樵人不识斩蛇薮行客还归贳酒市台下黄河尽日流瞬息人间几兴废
同院寮观阁中芍药作
西掖衡连翡翠城笼烟袅雾百花明祗谓紫薇初吐萼忽言红药已敷英红药葳蕤盛艶阳万年春色在文昌宁同邺下芙蓉苑讵比洛阳桃李场裁成异瓣千般锦结就同心一様黄金阁披时浑是画绮楼临处并凝粧濯枝故向凤池上裛露偏依仙掌傍仙掌嶙峋对凤池词郎侍直鹭鸳齐玲珑玉佩花间映颻拽罗衫叶下述花间叶下情无极含笑含娇似相识羞将鸡舌鬭馨香欲取?冠并顔色翠幕分看态转新朱阑斜倚不胜春未采孤根助灵液聊持芳蕊赠佳人
南苑
秦园卢橘标炎节汉苑蘘荷驻羽旗云气自依雕辇集星辰故绕画梁飞林行草木皆成队水戏鱼龙各合围更取薰风调曲奏已看阳谷藉光辉
午日庭宴
南薰应律转朱旗火帝乘离锦席披榴吐千花承羽盖蓂开五叶拂瑶墀冰盘错出仙人掌金缕遥分织女丝复道龙舟方竞渡衔恩共许向昆池
游龙门
龙门嶪嶻拂云回鲸浪漰奔动地来一片飞泉千仞落百重叠巘五丁开水同瀍涧萦天色山接崤函鎻帝台胜槩依稀似禹穴好奇徒愧马迁才
龙泉寺对雨
西山爽气朝来歇倏忽玄隂满四陲云里楼台翻借色雨中花树更多姿飞虹弄影揺丹嶂瀑水分流射緑池坐觉禅宫倍幽寂凭栏把酒正相宜
永年公馆夜宿
栖迟异域南冠客嘹唳长风北鴈声静院无朋休对酒高楼有女独鸣筝霞光晓伴银河落露气宵含玉树清古往今来成怅望丛台孤月向人明
龙泉寺怀顾南田使君顾以公事不至复惠酒助看山之兴
琳宫窈窕碧峰隈历尽巉岩更上台不见踏花骢焉至虚看送酒白衣来山中泉石谁相赏天末烟云望屡囘闻道使君能爱客习池还拟接仙杯
咏崔後渠书屋
碧山学士隐墙东丛菊萧萧卷幔中开迳自须同蒋诩着书元不愧杨雄分畦粳稻清溪注对户峰峦翠霭通未许栖迟三亩宅还应密勿五云宫
题张学士仰宸楼楼藏赐书
瀛洲别馆切清虚诏赐绨缃出石渠秘典自惊坟索上祥光遥映壁奎余檐前鸟下疑翻字草际萤来为照书借问邺侯三万卷何如今日沐恩殊
题张学士阳峰卷
阳山秀色满南州薜荔丛生楚客游三峡猿声偏入夜千岩枫叶早知秋僊人结宅云烟近太史藏书洞壑幽便欲焚鱼应未得共言明主待谟谋
送张学士归蜀省亲
曳履暂违金马署承欢遥入锦官城欲从狄相云间望却向王阳道上行旌转层峰朝雨色舟回极浦夜猿声到家已是初冬候闻道林中笋又生
潞河别林汝雨提学浙江
君去会稽何日到诸生湖上待花骢定因立雪知游酢不独传经似马融行载图书邀海月坐移帆舸信江风剡溪见说好山水苦欲相从奈转蓬
送黄参政赴陕右
黄子风流世絶伦翩翩江海谪仙人紫薇开府劳分陕白马乘春远入秦三辅烟花迎使节五陵豪杰望行尘丈夫得意应如此谁笑蹉跎白髪新
送项膳部迁之南行兼呈刘祠部
春流弥弥碧波深送远其如南浦心魏阙几年叨结绶江臯千里惜分襟君行白下贪云卧予滞金门笑陆沉郎署故交如问讯迩来惟有越人吟
送高行人使琉球
天王玉册颁三殿汉使星槎下百蛮鬼国至今通象贡楼船何处度龙关海迷南北惟凭日云起蓬壶忽见山壮志不愁经岁去安流应是计程还
送王侍读赴南都
玉堂学士赋南征跃马鸣驺出上京奉诏明光新佩印校书天禄早知名石头城下春流满白鹭洲边芳草生此去周南异留滞看君到处即蓬瀛
送樊大夫会朝长至
中宵缇室吹葭管候晓玄堂驾铁骖天子迎阳疏玉户羣方献夀拜金函预占黄道卿云见渐觉朱城淑气含拟欲从君观盛典使星犹自滞周南
送周云卿之任通山
湖南此去意何如緑浦清枫万里余地僻且看衡岳雁官贫岂食武昌鱼千家凿井分江水几处开田傍石渠由来抚字惟良牧天子他年有赐书
寄周中丞备御关口
牙旗高建白羊东鼓角殷殷瀚海空雪後锦裘行塞外月明清啸满楼中幕南五部思归义蓟北诸军尽立功燕颔书生人共羡一朝投笔去平戎
送施贡士子羽南行
何用相逢歌莫疑感君落魄不胜悲长鸣自许骅骝并高志宁求燕雀知己道羣公能倒屣也应天子幸同时金陵楼阁秋云里肃肃遥瞻鸿渐仪
送人上陵作
玉园霜露向秋澄节序初临祀事兴恭将圭璧朝羣帝遥奉馨香荐五陵祠坛渺渺神光下路寝荧荧燎火升宣室于今敦孝感还归早慰圣情凝
览任少海吏部庆都留题怅然怀人因次其韵
帝京冠盖同游日曾忝声名李杜齐碧树不堪思远道彩毫何意覩新题书传劎阁鸿犹阻月满燕关鹊未栖尊酒论文那更得暮云回首雪峰西
赠袁御医芳洲
家本东南海上村翻因避世向金门熊经自信窥真诀鸿宝还将献至尊鸣佩偶随供奉侣下帘长对道家言山人不厌少生事种橘年来满故园
张相公夀诗
帷中运策九州清共说留侯在汉京赐第近连平乐观入朝新给羽林兵儒生东阁承顔色酋长西蕃识姓名却望上台多气象年年长傍紫宸明
赵州怀古
千秋覇业消沉尽风俗犹传赵武灵市上美人挥锦瑟场中侠客舞青萍雁门北去通沙碛鸟道西来入井陉欲向平原访公子萧萧宾馆户长扃
吕翁祠堂【世所传邯郸梦者也】
吕翁祠堂漳水曲高秋爽气何氤氲松间隐隐鸣仙乐檐际时时驻彩云浮生一梦谁能度羽客千年不可羣未须白首牵朱绂欲向丹丘访赤文
题刘蕡祠
岁暮江山摇落时客来下马入荒祠独伤往事堪流涕欲问遗墟不可知璧玉无因终易弃龙鳞有逆竟难披今日登科还我辈对君顔厚更何辞
朱仙镇观岳将军庙
丹书画壁闪旌旗想像勤王转战时黄屋未归南狩驾金牌已罢北征师平芜漠漠前朝隔旷野隂隂暮鸟悲惟有西湖原上树春来犹发向南枝
和陈编修约之禁中雪诗二首
建章今旦满清辉朔雪缤纷应候飞忽飘九陌从风散渐积千门待日曦素影偏摇宫女扇轻花欲上侍中衣最是相如能献赋沾恩新向菟园归
霭霭同云覆帝畿银宫玉宇特相宜飞花遍入披香苑积絮微消太液池三署晓光凝劎佩九门寒色映旌旗亦知圣主挥天藻不羡周家黄竹词
咏夹竹桃【海南有桃枝竹故首句云云】
桃竹旧传生碧海竹桃今见映朱栏春至分香能共远秋来花叶不同残疎英灼灼分藂发密蕊菲菲对节攅不信千年将结子错疑竹实待栖鸾
和咏雾中榴花
仙曹飞雾晓氤氲几树珍花望不分纎萼蒙茸俱袭锦高枝撩乱稍披云初疑叶上缁尘染转觉丛中淑气薰为问江头歌绦采何如玄女裛清芬【江淹石榴赞曰红花绦采】
九月晦日钧州公馆见菊
天涯已逼三冬候客舍仍开九日花无那繁霜经雨歇独看疎蕊向风斜飡英实有骚人兴送酒虚疑陶令家想像故园摇落尽倍令游子惜年华
村居二首【此下系前家居时作】
偶然灌园兴不是学於陵醉卧松间月行攀岩下藤睢于窃自愧捭阖又无能惟应白社里谈笑共高僧山人颇好事蓬户掩还开四野緑禾满三秋白雁来授衣裁短褐饮蜡献新醅即此堪投老栖栖竟何哉
村夜
纎月生西浦流光照北林羣喧一以息百籁相与吟始悟丘园里能生清浄心悠悠何所叹独坐抚瑶琴
同皇甫子循游横山二首
曲磴行来尽松隂转寂寥不知茅屋近却望石梁遥叶响疑闻雨渠寒未上潮夫君轩冕客此地欲相招常时思独往坐为尘事撄幸接金门客相攀桂树荣峰微片云度谷静衆禽鸣何年将结社与子共逃名
夜宿王氏庄
微月挂孤壁四山何悄然因穿萝径去忽造竹林边丛木深寒气平芜淡野烟徘徊兴复尽还就茅斋眠
暮春游阳羡南山四首
清谿知几曲惟见白云深一入蘼芜径欣闻樵采吟春莺未停啭夏叶始繁隂乘此纵长啸悠然物外心洞口石纵横流泉复有声柴门何处入鸡犬自相迎灵草知昏晓时禽识雨晴非因罢官久谁得此间行到处暗杉松多言路不通却从青嶂外转入緑园中谷口逢茶女溪边狎钓童勿嫌疎散甚吾亦是愚公花落已成蹊村村緑叶齐一园通蝶戏千嶂隔莺啼涧草多名蕙山人旧姓嵇穷欢犹未返忽是夕阳西
同林尹游会真庵
言寻仙子宅窈窕傍清溪望气行应近穿云路转迷人闲多戏鹿树老更栖鸡愿得使君姓留将石上题
游马迹山宿许道士房有赠二首
独住水中央言修不死方开帘见白鸟隔院度清香机息何妨奕神全可却粮偶来分半席遽使世情忘四周环积水信此羽人居鸟下忘机後猿窥捣药余闲寻渔父伴自注道家书笑我劳生甚逍遥尔不如
题阎泉川副使庄
阎侯贫已甚尚有种瓜田潭岩相映带农圃与周旋刈秫尽供酒卖蔬时得钱躬耕岂不苦所贵无牵纒
谢病赠别高参政子业
逝将归旧林复此别知音绾鱼惭分薄解劎感交深目送三河使身分十亩吟从兹一相失长叹隔飞沉
罢病归访王山人含真
一与山翁别年华每自伤还因解龟後重问养鸡乡萝薜窗中影铅砂枕上方鸿蒙常不语何以答云将
送王良医往岷府
献方曾待诏何事向江干帝侧无人荐王门且自安青枫连远道白首寄微官莫惜囊中秘淮南欲合丹
赠春岩王尹朝京
赤县神明宰如君最少年无言似桃李有志笑鹰鸇得暇即开卷长贫不受钱此行人共羡名在御屏前
送白尉往湖州
君家太湖北作吏太湖南驿路鸡鸣近山城树影含万川疏沃野百室竞春蚕幸此犹吾土微官也自堪
送胡主事榷税荆州
南州饶齿革此去岂徒然言徵山海赋用助水衡钱井邑千金市江门百丈船锥刀未可筭寛大见君贤
丹阳别王道思三首
久已废逢迎萧然世外情因君访茅屋相送到江城远岫雪中緑寒流冰下行可堪此时别独自返柴荆卧病不知久见君三徙官还将鶡冠贱来伴豸衣欢秉烛惊宵曙同衾属夜寒平生学禅寂犹自别离难书生多落魄羡子最逢时绣服官方显青衿职所司铸人称道术倚马见文辞徒抱弹冠意迂疎自可嗤
夏日听沈君弹琴诗三首
山居足清赏独恨不能琴偶接青谿客因听白雪音寒暄乍翻复丘壑转深沉谁道嵇中散风流更可寻知君技入神一歇一番新拨处疑非指声中似有人空山鸣落叶暗水跃潜鳞何独吹箫客能生隂谷春
<集部,别集类,明洪武至崇祯,荆川集,卷二>忽听使人惊空山迸一声能令草树里齐作秋虫鸣暂与松风远还同石磵清曲终人欲散纎月照南楹
赠宜兴张医二首
翛然一逸民山郭往来频乞药从贫士传方自异人草间收伏菟涧畔煮香蓴叹息市中客谁知百岁身生长白云岩仙书宿所探千金方不惜百草味俱谙采药行山外藏身住市南独抱文园病逢君试一谈
次韵赠陈后冈
昔日京华居同君直玉庐蛾眉宁见妬樗散自知疎佩印紫薇署垂纶沧海鱼为农吾已矣作吏子何如
九月八日作
日日闭门坐今朝复如斯窗中见风雨始知重阳期海燕已辞主黄花未满篱余心久委化何用惜良时
送真州蒋生至宜兴亲迎归
相门甥馆得才郎文藻翩翩貌复扬十年久着鸣金赋一笑今游射雉场江南江北路非远几月辞家犹未返他乡芳草自相留今夕佳期未为晩归去春洲涨緑涛满川桃李送兰桡若使长江作天汉应言仙女度星桥
送莆田方生自宜兴归应试
闻君诵诗满三百十年落魄常自惜书生只是数多奇俗子空嘲玄尚白那能环堵事穷愁乘兴飘然赋远游荆溪山水清且美屡月贪欢犹未休荆溪茂宰君妻弟思君不谓君能至山?水曲日追随相对浑忘乡土异君不见荆人刖足售良玉好丑由来随世俗期君此去早扬眉一战能亡三败辱
送林宜兴迁官南部
移家偶爱山中静地主何烦重相敬吾生耻学茂陵郎如君岂是临卬令谁言陋巷不容车劳君拥盖常造庐谁言簿书日纷纠劳君为我频置酒五月清溪暑气微淹留竹里共忘归乍看朝霞初冒岭忽惊夕露欲沾衣清才自合翻飞早一朝西上金陵道请君别後数寄书山中相识日应少
题东石草堂图赠黄松江
连山断若缺一溪百余折古松三四株爪秃骨半枯闻道闽山乃有此谁将辇载来东吴松江太守好静者迹在风尘心在野若欲还山未得还故托良工为摹写太守昔年卧茅荆日日看山无俗情醉来向东拜白石誓与此石同死生岂谓金门被羁束复向名藩分虎竹横金衣锦世无比太守只言非所欲乃知碧山不负吾驷马高盖胡为乎有时吏散重门闭焚香独隐乌皮几披图相对一莞然不觉逍遥数峰里樵人渔子似相识手招两鹤势欲起扁舟却在窗户间便欲乘虚泛清泚真邪假邪何足问世间万事亦寄耳
双夀图歌为段翁作
是谁写此大椿树爪牙缩张相攫吞轮菌偃蹇据絶壁气凌万木皆儿孙似鼻似口挺奇干半枯半嫩蟠灵根千年神物照魑魅满山精怪争崩奔树上悬泉始一线飞洒树里成千片匡庐瀑布不可寻忽向今朝眼中见立石复似五老峰云气馍糊露头面可怜此树与云石苍然一色谁能辨石间异草何其多紫芝伏兎森交罗仙萱自是百草长绯葩翠叶呈婀娜上承老树赖嘉?亦如松柏挂女萝萧然相伴岁月晩长养齐沾雨露和吾乡段翁住东郭夫妻七十鬓未秃翁家犹子擅丹青手挥绢素为翁祝一枝一茎亦有情五百春秋递相续请翁披图应自笑形固可使如槁木
赠王君五十岁
君家城市里终岁常闭关青松白日满庭内不许俗人相往还看君本是山泽臞年来战胜身亦肥但道龎公堪自老何须蘧瑗更知非
题龙图
世人画龙得龙皮叔也画龙得龙髓当其停手凝思时青天飒飒生风雨却怪三年不点睛那知一日飞腾去
山庄闲居
身名幸自谢笼樊白首为农誓不谖惯住山中知鹿性数行树下识禽言巾车每许邻翁借书帙闲同道士翻醉後渐看松月上满村鸡犬寂无喧
游神墩寺次壁间韵二首
新雨郊原草木柔葛巾黎杖此寻幽藤垂小径蝉声满苔合荒庭鸟迹留隐几翻经聊习静凭高望远一销忧相逢更是烟霞客携手同为汗漫游
古藤千尺犹自柔布叶垂隂满院幽枫树暗随清磬响山人欲去白云留谈玄幸有飡霞侣违世已无食肉忧不识老僧莲社里可容携酒日来游
登墩【此墩可望茅山】
藂竹袅袅迎风柔古墩掩映清湖幽断烟白鸟双洲远落日青山半景留耳听鸣蝉知换节坐移芳草觉忘忧兴来更望华阳顶想见仙人驾鹤游
广德道中
苍山百转见炊烟茆屋高栖古树颠细雨薜萝侵石迳深秋梗稻满山田云中望影迷遥岫草里闻声觉暗泉倘遇秦人应不识只疑误入武陵川
泊淮上作
枫林望尽见苍山桐栢飞流入楚关潮散海门孤岛出月明渡口数帆还客梦祗惊青琐远沧波长羡白鸥闲闻道淮南多桂树朝来杖策一相攀
淮上五日泛湖同蒋别驾世和
青苹袅袅漾微风轻舸逍遥暂此同客里緑蒲惊节换尊中清酒觉愁空一径荻芦行不尽数洲鱼鸟戏相通向晚前川箫鼔发犹疑风景似江东
闻复官报寄京师友人
姓名不复挂朝参鱼鸟由来性所耽箧里符经都已废山中药草渐能谙踈狂自分三宜黜懒病其如七不堪深谢古人推毂意莫将阳羡比终南
代柬寄京中旧游
莫须弹铗叹无鱼自爱山东构草庐雨後乱蛙生敝竈秋深落叶伴闲居身随老圃偏能惯论学潜夫愧不如故人休讶无相讯中散从来懒作书
寄赠曾郎中再入礼部
文昌秘省倍光辉传道仙郎去复归三署会应寻旧草五时犹得赐新衣官闲常似游丹壑赋罢多堪献紫微徒使昔年同宦侣频於清夜想音徽
家居赠别陈佥事约之
已甘踪迹滞丘樊暂逐行麾思欲翻才薄最宜明主弃身贫独感故交存苍苔掩径谁相过芳草怀人未敢言知君王事方鞅掌不记於陵长灌园
临清十五夜柬陈太史约之
行人向月占消息一望云端百感并南去关山犹未半东升蟾兎已先盈乘槎且傍鱼龙宿绕树那堪鸟鹊惊忆与仙郎当此夜几回联佩侍承明
赠陈佥事约之生日
青春綉服俨神仙早岁为郎霄汉边问齿方知散骑後论才已是洛阳前官迁栢府多推望经絶韦编不待年衰病无能真自弃慢将犬马愧君先
崔镇道中晚望怀陈约之
郊原极目思依依楚水连天楚树微远浦潮生人独往寒林风静鸟双归泥涂自觉朋游好日月偏催旅鬓稀念尔同为南窜客烟波何事更相违
赠别义兴林尹迁官
移家本为采山薇茂宰风流更可依满迳蓬蒿频问讯开尊竹石几忘归高才岂得淹黄绶野性惟甘卧薜衣今日河梁送君後柴关车马又应稀
次韵赠施道人
御气曾闻老氏柔寄身偏爱水云幽道书数卷只自注生计一钱常不留卖药人间应自谪挂瓢树下复何忧犹言妻子能相累自戴黄冠学远游
寄题顾东桥侍郎载酒亭
後世还闻有子云为耽寂寞卧江滨门前即是寻山路座上偏多载酒人禄位已非执戟贱文章真与太玄邻欲比侯巴应自笑不知何日望清尘
送樊医归南昌
山人自小爱游方尚说怀归意不忘别友因留隔岁药还家试解百金装澄江尽处闻乡语暮雪深时到草堂愿尔常如秋後鴈一年好是一来翔
赠张地官督赋江南
皇家财赋重江淮浮济逾河岁岁来岂谓司农方告匮故烦节使远相催舳舻接水通千里齿革盈筐备五材民力东南已如此因君一为献兰台
赠南都莫工部子良夏至斋宿署中
万乘亲郊幸北宫千官斋祓两都同灵光正想泥封上清梦遥依辇路通烟散玉炉知昼永星分银烛坐宵中闻君已就汾隂赋犹向周南叹不逢
送彭府倅进贺圣节表
曾叨执戟侍枫宸犹记呼嵩拜舞辰献夀频将金镜拂入班许覩玉顔真自怜拙疾辞明主因卧丘园作外臣今日送君何所道祝尧长比华封人
宜兴舟中读徐养斋诗稿因思奉别之久怅然有怀二首
清溪南望五湖连竹树隂隂两岸间桃李孤村春欲尽蒹葭远水思俱闻散帙曲中惊白雪卷帷天末见青山故乡共是投簪客犹恨高踪不可攀
昨岁相逢冰雪深忽看春色独惊心清风每忆人如玉嘉句堪言字比金四壁荒庐自老连洲芳草共谁吟思君坐惜年华暮明月扁舟试一寻
览徐养斋见怀毛古庵及小子之作存没感怀和韵
早岁曾陪履杖游遥思墓木已三秋美人去後空闻笛芳草归时独倚楼世上玉顔还易老山中石髓杳难求却惭司马频相许拟向清湖共钓舟
和徐养斋移居二首
何年挂却侍中冠新筑山居一亩寛种黍聊为终岁计移花应待早春看门依緑树人稀到身谢红尘梦亦安更是谢家兄弟好长吟池草对江干
窈窕岩阿丛桂秋清谿一曲草堂幽荒园自向闲中翦灵药多从病里收叶上题诗应满树沙边载酒不惊鸥莫道东山淹谢傅苍生日夕待嘉谋
题赠施心菊医士
闻道仙翁昔种菊君今对菊独凄神萧条三径犹含露怅望深秋似有人肘後传方多已试鼎中留药不嫌贫相从何日东篱下愿乞余香慰病身
赠江隂陈君
幽栖选地傍江濆高士风流宿所闻身着薜衣称隐吏园多橘树比封君琴尊不厌丘中赏鱼鸟堪为物外羣怪尔眉间多道气年来曾读五千文
寄刘范东提学
不材因得返园庐穷巷犹存四壁余生计十年思种树病身终岁强移书山僧白社容相往长者高车日与疎畴昔虚蒙国士待於今樗散更无如
题伯祖平乐守素斋翁像
国史已收循吏名蛮方犹忆使君清祀留桐县如朱邑文谕南夷比陆生【公有华夷解谕交趾】湘江又见棠花发【公尝令零陵而余父於公为从孙又守永州】漓浦还闻俎豆成清江传家自公始高门大纛岂为荣
和朱子学迁居
辛勤四十有此居生事萧条只晏如行李随身一长铗疎藤挂壁数椽庐愧无厚禄堪助汝实有高文能起予独惜扬雄名位薄世人谁识太玄书
程副使挽诗【同年舜敷之父】
帝里风烟几度逢此行复与仙郎同倾城冠盖通家後故国江山对酒中老忆旧游经画省闲寻芳草到禅宫亦知今日游魂处多在清淮白露东
嘉靖丁酉秋余始见公於金陵公留余饮酒自言少时为太学生始游金陵後官於郎曹居此者十余年自闲居以来常思雨花牛首之胜辄为之慨然已分此生且休矣今老且病诚不自意复能至此每过旧游处历历如昨日事乃知江山长在而人命有极牛山之泪可复下乎语毕公掀髯而笑余亦欢饮尽醉别去至冬而公卒盖别公後才四月也嗟乎公而有知尚能复来金陵矣乎故予作诗以哀公叙金陵事特详云
元夕咏冰灯
正怜火树鬭春妍忽见清辉映夜阑出海蛟珠犹带水满堂罗袖欲生寒烛花不碍空中影晕气疑从月里看为语东风暂相借来宵还得尽余欢
庚子岁海印寺再举同年会纪事四首【此下系春坊时作】
伐木张新燕攀鳞忆往时重来散花处更是聚星期玉佩皆鵷侣金河即凤池独怜丘壑质还复接芳仪净院早凉生佳宾四座倾花间重识面塔里旧题名对酒怜萍迹闻歌想鹿鸣十年还此会那得更无情故游经绣陌初地入松扉可那看花伴年年渐觉稀一钟收宿雨双树带余晖若问龙池劫谁能不醉归梵宫邻帝苑长此集儒绅槛外诸天界尊前四海人星霜别後鬓花月向来春且共摅筹策云台早致身得薛君所寄三游纪兴刻中有杨方洲见怀之作盖别去已十余年矣抚卷慨然用韵奉答
昔抗万言疏还归四壁居谊才应共惜黯戅更无如顾尔犹岩壑惭予滥石渠圣明思直谏早晩下徵书
送黄翠岩赴松江推官任
君本儒家子新诗更出奇自宜金马署暂拜爽鸠司海国收鱼稻桑田赋茧丝南州饶土物知尔一无私
送沈君守宁波
五马去?孤城积水含地收蚶蛤税人与龙蛇参夷贡珠频入僊书穴可探清贫君已惯海味不须甘
送陆舍人调辽府长史
十载紫薇郎长随玉辇傍忽辞汉天子去谒诸侯王梦渚陪游猎兰台佐羽觞子虚今在楚作赋有辉光
送王舍人往崑山为顾相公营墓
明主敦耆老藏山借宠恩使臣出左掖秘器给东园旧路吴中树新碑海上原平津衆宾客试问几人存
闻石屋彭君置生棺有感为赋四诗
青山结净因囘首迹俱陈司马四壁宅荣期百岁身文牺幸知免行蚁待相亲试料还真後谁为倚户人隐几嗒然安疑君是鶡冠道书肘後系人世镜中看家本无千橘生常卧一棺不因兹下泪任尔雍门弹苦欲辞簪绂归来掩故园无过六百石只对五千言倚树看蜩化逢人笑舌存老龙且莫去为我发狂论吾与尔皆梦相看一笑时拘拘亦何恶役役尚如斯藂桂山中约枯槎海上期胡为更羁緤有愧故人知
寺中访後渠崔侍郎不遇次韵
为访高人馆联镳出近垧并从金地入不见玉山形榻尚留僊麈云疑隔使星无人问奇字载酒只空亭
济上别钱副使
木落村逾迥洲回水更包乱泉舂急峡短日漾寒郊问俗非吾土逢君似旧交笑谈方此始何事又相抛
点苍山歌赠雪屏赵考功
点苍山十九峰峰峰巧削玉芙蓉炎天赤日雪不融峰顶涌出十九泉一峰一泉相萦缠流到峰前共一川雪花乱落緑波里叠岛连洲镜中起是为巨海名西洱蒙舍当年控百蛮山水中间凿两关一夫守此百不攀圣代垂裳九夷附此地千秋罢烽戍洱海行人日夜渡剪除蓬藋疏街衢歌锺绮衣盈路隅昔日不毛今雄都山中鸡犬散不取山下乌蛮种禾黍况乃儒风似邹鲁纷纷犀象走王庭怪石亦具山水形尽辇中州作画屏羡君结庐山之窟窗里诸峰互出没夜夜读书常映雪十年簪笏系朝班位高官要身不闲惟有清梦到故山余亦平生好奇者一说名山心若洒何时与君共坐雪峰下
李中麓文选藏书歌
中麓子最好奇平生苦心只自知破塜将寻姬氏籍凿山欲出禹王碑鸟篆蚪文焚後字白云黄竹删前诗藏在隂厓及海窟神物守护谁得窥自从掇取归君屋但闻胡山鬼夜哭汗牛讵止盈五车插架应知满万轴开函几席生云烟五色纷纷耀人目家中绫绮割截尽更剪朝衣作装束中麓子几岁读书长闭门自信中郎能一目还轻左氏识三坟迩来下笔作词赋絶似先年石鼓文却忆射策来京国此时才士纷如云雕龙白马争先後一日逢君皆闭口试问豹鼠君已知解对黄熊谁更有共看飞腾迈等伦早排阊阖上麒麟遂令纨袴生叹息公卿元是读书人老大无闻予自怜论交多愧十年前可道壮心犹未已时复从君乞一编
詹府讌集奉和上宰松臯公三首
祥光虹渚应玄苍喜溢仙曹荐羽觞匕鬯万年徵子圣股肱一德见臣良袖携香雾东华上履曳星辰北斗旁共说疑丞归大老竞将礼乐赞灵昌
御苑先春万木苍宫云袅袅度琼觞鵷班并引金貂贵鸿羽全收玉署良分日传经清禁里罢朝起草紫宸旁恩波忝窃安能报愿祝千秋宝历昌
玉津晴望郁苍苍环佩初临试紫觞并向凤池开胜会早从麟角识元良衣冠迥出商岩上雨露偏承幼海旁自愧承华箴未就谬将彤管奉明昌
送王翰林浙江兵备副使
同时词客不如君一剑还将静海濆鸡舌旧从香署吏虎符新领伏波军帆樯万里输鲛织楼阁三秋吐蜃云自笑冯郎将白首欲从幕下策奇勲
送邹东郭掌南院
最怜江左风流地暂作周南太史公通籍总称鸾掖吏分曹独向凤台东香携汉署沾新绶花近秦淮瞰故宫此去谈经门下客几人相对坐春风
赠吴山人归自京师
山人不解机心事早岁藏珍学鹿门住傍岩崖惟四壁赋成金石几千言偶游卿相多悬榻归去蓬蒿正满园京洛岂无知己在看君终是厌烦喧
赠许太宰
卿家勲贵似诸袁两世三登八座尊接席貂蝉开甲第成隂桃李在公门身延白屋频推哺官借青宫独拜恩天子行将问黄髪老臣何以赞嘉言
宿双塔寺林东城罗念庵误於郭外相寻不遇有作见寄用韵奉答
谩向金门学隐沦独游花院散凉氛诸天只在人间世并马谁寻野外云白日金轮临户映香街笙管隔墙分化城本是迷来路莫讶幽人好避羣
次韵赠汤将军【将军故中山侯之孙也】
将军妙筭古人同料敌常如在目中銕骑连营寒映月楼船跨海夜乘风玉门烽火今犹急桂岭珠玑久未通却笑封侯应有种看君百战立奇功
荆川集卷二

[book_title]卷三
钦定四库全书
荆川集卷三
明　唐顺之　撰
诗
自述【此下系後家居时作】
祗为抽簪早归来已四春本非食肉相犹是饭牛身负郭无新业灌园有旧邻矶边独钓客陇上偶耕人相见一相笑吾今罢问津
宿游塘书怀二首
脉脉常多病睢睢竟寡谐鷽鸠知分量槁木任形骸虫语喧清夜藤花媚小斋逃虚何足叹心迹幸无乖雨过草木好夜来池馆清露虫疑烛影风树答书声似瓠甘无用为羶厌有名且师河上叟毋使虑营营
题陈渡庄
经时不到此花落徧庭芜开馆犹如客凭轩忽丧吾蝶飞看栩栩鸟唤听乌乌便欲题丘壑於今总姓愚
?亭遇盗次韵
枕书觉已倦挺劎忽相求惊起游仙梦虚疑贾客舟齎粮十日少载槖一身浮澹泊堪为笑将何谢尔偷
病中试新茶
久不窥园圃多应徧落花生涯只本草岁月又新茶婚嫁身多债诗书眼尚遮病来都忘却恰似老僧伽
泊舟郭外有感【时旱灾甚】
愁多番夜短村郭又鸡鸣更听邻舟语行看海日生新秋河汉影竟夕桔橰声谁能讼风伯一使甘霖倾同褚生滔徐生大复夜过城濠水榭作二首
出郭即山家孤亭更水涯人开池上酌莲吐月中花清籁微微至明河渐渐斜坐疑尘世隔鸡犬亦无譁祗堪成独往讵意得同羣柳色秋将近乌啼夜欲分细吟西涧草闲诵北山文纵然逢醉尉不是故将军【时居人有诃问者】
游永庆寺示诸友
村墟正三月春服领春风飞鸟机心外青天佛眼中观心犹是障齐物亦非同何处参真诀顔生昔屡空
题金山寺付僧惠杰四首
何处寻龙藏停桡听梵音中流一塔影远树万家隂僧定潮来去月明江浅深试将空水相堪比慧公心隐隐帆樯外分明见法幢川光孤断石井脉割寒江折苇僧归渡观潮客倚窗一窥龙女偈坐使战心降凭虚聊骋望面面荻芦秋坐据三生石心随万里流鼋鼍争出没楼馆定沉浮向夕烟氛歛珠光似可求法界元无着寥寥空水云钟声潮外住佛相镜中分经为鱼龙设人将鹳鹤羣慈航如可借不厌往来勤
登常山山亭次壁间韵二首
关通百粤会地带上游雄车马年年客尘埃滚滚中忧时讥丧狗逃世托冥鸿出处将谁是徒令怀古风平生好奇士抚景气还雄栈度盘蛇际滩行磨蚁中客心南北水世事去来鸿闻说仙山近泠然欲驭风
过清溪庄值主人不在
岸岸夹丛竹清溪几许深君从城市隐余向碧山寻翳翳孤村景刁刁衆木吟还看题壁字想见闭关心
题清溪庄三首赠顾副使
阮生常避俗平子正归田种秫供生事为楼伫列仙沙行随鹭迹湖泛趂渔船月下闻高咏应多感兴篇城郭往来久独怜湖上居素封千树橘白首一牀书山客秋分蜜溪甿夜捕鱼横金岂不贵此乐复何如地即梁鸿宅溪连范蠡湖霜天荣橘柚秋水戏鸥鳬从宦元非巧名丘亦是愚欣君遂始愿遶屋树枌榆
赠王山人
自笑久磷缁还真已是迟偶寻赤松子更结白云期短褐身将老微言世莫知吾生同智北从此问无为赠山隂陈千户病卧毘陵三首【陈故毘陵人也】
问子来何处云从剡水隂越吟多病客吴语故乡心尺牍人争羡一言余所钦由来絶弦意今日为知音到处能惊座知君是姓陈小言工作赋大隐不违亲倒箧酬寒士投书絶贵人吾将从汝去共醉若耶春高牙将门子何事老蓬蒿坦荡从吾好浮沉任所遭行穷五名岳家住一渔舠尚觉雄心在逢人脱宝刀
周莲渠以诗问病次韵
诗书能作祟齿髪自多愁且效漆园放还同莲社投樗材非世用药石拙身谋脉脉淹时序空贻知己忧
载叠前韵二首赠莲渠
十年不入市一饮复何愁秘籙时堪展华簪久已投只有归田赋曾无问舍谋营营怜俗子得失尽成忧字许门生问诗从海上求养真人伴鹤寄傲屋如舟得丧惊蕉梦荣华觉梗浮邑中有耆旧应使俗回偷
赠郡倅纲运
之子从王事秋江晓问津泛舟千里役行箧一官贫淮海雄畿服瑶琨贡国珍圣明如有问正可绘流民【时江南旱甚】
送人赴真定幕
幕下绣鞍来滹沱冰未开股肱称大郡帷幄选名才鴈起分秦塞雀栖辨魏台云山自可乐况得庾公陪
赠冯午山提学
吴俗今应变楚材昔共闻试看铸人术岂尚雕虫文骢马回江树弦歌散海云史书徵德化更是一冯君【汉史大冯君小冯君政如鲁卫德化均】
赠吴宾湖
幽栖谢俗客相对只清湖野服裁芳芰时蔬剪緑蒲行吟向渔父着论比潜夫前洲双白鸟识得主人无
题徐君渊泉号
磊磊长髯客人间久避名独因南涧赏遂与北山盟流处玉琴响绕来茅屋清风流堪此地今古一徐生
赠王思东号【王君祖为中舍】
以兹百年感东望一欷歔氏族王孙後弓裘世泽余时攀臯上树独对斋中书尚说传奇字知君辩鲁鱼
赠熊南沙郡倅入贺万夀节三首
去去朝元使先年汉署郎遥将华封祝再惹御炉香近侍陈鸿宝仙人捧御床试看旧朋辈多在珥貂行画省何年别频惊江上枫因兹万里会还向五云宫恩承天语润班许近臣同自信真心在羞言藉子公一朝辞宠辱终岁事沉冥只可羣麋鹿那能出户庭北边频候月南纪正占星【时火守斗】长策须君辈将何献帝庭壬子陆生南阳褚生滔赴试与之叙别不觉坐至夜分因作二首
齿长愧一日经传在两生摄衣常共席连茹亦同征夜露澄杯气秋河澹月明忘言吾已久欵欵见深情汩没嗟来久前儒与後生争矜腐鼠得谁逐冥鸿征默坐蛩秋语窥书萤夜明旧游看籍湜应悉此时情【韩子云籍湜辈屡指教能不叛去否】
常山怀罗念庵
本为穷幽赏非因避世氛乡心吴水尽客路粤山分名姓休相问渔樵久作羣忽思鸾掖侣日暮倚停云
夀诗
早谢浮名绊生涯常宴如春来江上棹老去枕中书东郭闲居惯南荣世虑疎看君足道貌自与俗人殊
董进斋夀诗
自爱悬车早经今十岁余薄游沧海客大隐市城居坐閲人间世时翻肘後书里中问耆旧羡尔更谁如
蔡南村夀诗【蔡泰伯里人瀛之父】
我识南村叟臞然一逸民卜居三让里击壤百年身城府入来少桑麻乐处真一经今有子环堵岂嫌贫
夀王生革母
之子门生秀传经契独深还因饮冰志更识和丸心贫供江水馔诗献柏舟吟古来推善养尹母复如今
夀慕庵六十【皑之父】
家世法真余清名人不如高年推亥字大隐寄廛居逸客闲相过机心老更疎多君能教子余庆在诗书
赠徐学琴六十【大复之父】
改岁周正月推年绦老人山田新刈秫茅屋久藏珍白雪弦中意青衫物外身赢金亦何羡有子不为贫
题孤山林隐居祠二首
孤山春欲半犹及见梅花笑踏王孙草言寻处士家尘心莹水镜野服映山霞岩壑长如此荣名岂足夸碧水年年色幽人复此游不因同所好那得独相求山鸟矜春语湖烟淡夕流思君忽自笑信矣一生浮
岳将军墓
国耻犹未雪身危亦自甘九原人不返万壑气长寒岂恨藏弓早终知借剑难吾生非壮士於此髪冲冠吴江三忠祠【祠在太湖东畔三忠伍太宰张睢阳岳武穆也】
庙枕洞庭波招魂荐楚歌灵风鼠雀避落日鹿麋过东国终为沼南兵不渡河江淮形胜地保障近如何一日属镂赐千年墓檟秋死应为厉鬼?岂覔封侯吴越车书混江淮战伐休幸逢全盛世此地弄扁舟
松关【蠡南杂诗为吴颐山副使作】
月出照松关松隂正满地恐有山僧归终夜不须闭
梅坞
层冰结平川积雪埋高树无处寄幽情但到梅花坞
筠径
面面隔深竹茅斋在何处遥闻犬吠声试从此路去
石丈
自是太古人一身衣百草年年只在山怜尔亦枯槁
苍翠亭
风来松涛生风去松涛罢虽非参禅客暂此学观化
会远楼
层楼对回溪溪边草新緑不是伤春人聊骋千里目
元阳洞
混沌遇儵忽误被凿一窍寄语谈玄人此中可观妙
小虹桥
采花与汲涧幽事俱在山朝向桥上去暮向桥上还
迎仙馆
空斋寂无人草木自森蔚不因羽客游安得有云气
礼星台
昔在明光宫日侍北斗傍此时卧空谷频望北斗光
灵芬精舍
山人爱长生辟谷亦云久何以济朝饥紫芝大如手
山田
从横乱峰里忽此见平田不须抱瓮汲自有峰顶泉
山池
百泉自奔注更不费疏凿雨歇天气清临池看洗鹤
茅亭
孤亭簇羣岫宴坐增悄然主人何所作多应草太玄
良友轩【竹】
里中耆旧多谈笑每相聚日暮各自归此君独不去
听莺阁
春催金谷晓一望百花齐不作辽西梦从渠着意啼
己酉八月十八日观潮作
秋空忽尔色黯黪万窍怒号山震荡冥冥混沌一气来游人共指潮头上初时映海色尚微及至摧山力渐壮澒洞吴越惧一壑幻戏人兽惊殊状满空烟雾走玉龙万里川源豗白象雷鼔鞺鞳冯夷舞日车出没鲛绡漾海神珍宝不自惜岁与江妃一相饷须臾涨尽势稍歇依然宇宙囘清亮昔人说此已愈疾何况临流恣疎放贺金翁夫妇双夀诗翁举人子韶庠生子声之父也
金家兄弟早空羣倚马便作万言文玉树辉辉照前後弱冠英名在人口黉舍同游愧我先相见每称吾小友曾说而翁好避喧隐身西郭如乡村一生爱诵远公偈累岁不识县令门夫妇齐年人共羡九月开筵对归鴈请看二子接翅飞好将文绣作斑衣
题赠乔佥事兼为乃翁封君夀
使君昂藏关西客弱冠声名已籍籍着书每欲凖盘诰作赋时能掷金石为郎几岁历金华还闻建节度褒斜锦水秋霜看避马杜陵春草正思家君家住近谷口东而翁亦有子真风游宦勿言亲舍远金牛元自接秦中
希周兄八十
三十年前事未遥兄时乡杖我垂髫岂识负剑从长者惟解戏鸡逐马夸轻蹻三十年後事已更惊看镜里白髭生问兄何为却少壮应是黄金铸已成
题偶耕书屋送谢右溪西归兼柬左溪
长君昔挂西曹冠青枫漠漠沧江寒少君复谢薇省吏身世飘颻忽如弃归来对坐四壁居箧中一卷种树书谁言丘壑足枯槁折腰昔日今何如五月黄梅雨茅屋麦苗满田蚕上簇童稚欣欣笑相语但免饥寒百事足吴国樗生少好游三仕无成感四休已道栖栖非我事将从沮溺问良谋
题夏中书画竹
古来画竹多少人叶叶枝枝辏成幅独有中书似老文解道胸中有成竹辛苦欲得此君意屡岁清斋断荤肉偶然兴到始一洒万壑寒声忽满屋秋杀春生并一时几株抽叶几株秃披纷蛇蠖争屈伸数寸已觉千寻足中书醉墨满人间此幅风神更不俗劝君风雨好收拾葛陂恐与蛟龙逐
卓小仙草书歌
莆守寄我卓仙书北窗闲伫时玩展吴人本惯见龙蛇对此真形惊走转环谲东海黄公符苍古太庙姬王瑑曲处素娥欹舞腰劲来壮夫摐狼铣藤缠老树千尺挂鹰攫寒厓百鸟愞已觉人间出草圣却讶空中堕云篆古来草圣谁擅塲酒旭僧素颇中选漏痕钗股那足奇脱帽露顶定漫衍虽然奔放不可羁笔墨蹊径未尽遣传闻卓仙形貌异蓬头濶口足爪跣胸中光怪秘不得漏泄机缄在此卷轩辕道士骂俗书写出灵文世不辨卓仙作字不用手唐生识字亦非眼说到手眼两忘处作者识者俱一莞几时杖策入武夷试问仙郎叩金简
杨教师枪歌
老杨自是关东客短衣长躯枣红面千里随身丈八矛到处寻人鬭轻健谓余儒生颇好武一揖滚滚发雄辨坐惊平地起波涛蠕蠕龙蛇手中现拨开双龙分海嬉攒簇两蛇合穴战争先尽教使机关缩退谁知卖破绽目上中眉【左传事】犹自哂绵中裹銕那能见满身护着不通风百步撺来激流电飞上落下九点丸放去收回一条线问君何为技至此使我凭轩神眩答言少小传授时五步七步画地践迩来操弄三十年浑身化作枯树簳心却忘手手忘枪眼前只见天花旋乃知熟处是通神解牛斲轮安足羡因君亦解草书诀君枪岂让公孙剑
古镜歌【瞿翰林来自汴西亭王孙寄此】
美人昔日开匣时两面含娇自矜戏一朝委世抛珠玉独殉此物不忍离埋没土中几何年大块为工再鑪鞴砂精汞火日夜蒸喷作丹朱满身痣中凝一点秋露珠宿世铜胎尽销弃有如链骨老臞仙血肉都捐祗灵气神物安能久藏匿化作白蜺跃出地银镂细细髲髢萦瓜皮津津流水渍山人何处得此宝王孙远自夷门寄良工为我重开辟一鈎剖出千龄閟初时混沌蟠玄黄倏忽晦明分面背清辉逼人心髓寒惊诧蟾蜍堕檐际却忆朝朝镜里人已谓衰容止如是今朝览镜咄自惊短髪丝丝见凋敝湿灰余色转分明皱縠新纹大髣髴云台勲业已如梦名山着书安可冀本欣始识真面目囘首壮心一憔悴照罢还如未照时好丑依然都不记
峩?道人拳歌
浮屠善幻多技能少林拳法世罕有道人更自出新奇乃是深山白猿授是日茆堂秋气高霜薄风微静枯柳忽然竪髪一顿足崖石迸裂惊砂走去来星女掷灵梭夭矫天魔翻翠袖舑舕含沙鬼戏人髬?磨牙贙捕兽形人自诧我无形或将跟絓示之肘险中呈巧衆尽惊拙里藏机人莫究汉京寻橦未趫捷海国眩人空抖擞番身直指日车停缩首斜钻鍼眼透百折连腰尽无骨一撒通身皆是手犹言技痒试贾勇低蹲更作狮子吼兴阑顾影却自惜肯使天机俱泄漏余奇未竟已收场鼻息无声神气守道人变化固不测跳上蒲团如木偶
日本刀歌
有客赠我日本刀鱼须作靶青丝绠重重碧海浮渡来身上龙文杂藻荇怅然提刀起四顾白日高高天冏冏毛髪凛冽生鸡皮坐失炎蒸日方永闻道倭夷初铸成几岁埋藏掷深井日淘月炼火气尽一片凝冰鬭清冷持此月中斫桂树顾兎应如避光景倭夷涂刀用人血至今班点谁能整精灵长与刀相随清宵恍见夷鬼影迩来边圉颇骄黠昨夜三关又闻警谁能将此奠龙沙边氓万户忻安枕古来神物用有时且向囊中试韬頴
劎井行【时有白气属天】
仙人掷劎不记年至今光怪犹未歇薄蚀日月腾金晶青天倒挂双白蜺曾斩妖蛟带腥气寒泉满甃谁敢汲只恐仙人求故物但看水底飞霹雳
陈渡草堂二首
皂衣非复汉庭郎敝緼深冬卧草堂贫薄不羞畜牸计沉浮也逐鬭鸡行残书阁尽经旬病异味尝来百草香独愧顽心犹未化十年学道几亡羊
近市偏逢食有鱼闭门不问出无车牛衣聊自对妻子蜡酒时将洽里闾世网幸疎如野马微名犹在愧山樗亦知农圃真吾事春至频翻种树书
小楼宴坐
不入名山不世间嗒然隐几置遗编身名瓦砾宜居後人事蚊?任过前抱树蜕蝉司化运隔窗风竹发真诠未登道域终难罢微管还须学测天
涉世已如入梦蝶居身未作脱鞲鹰自疑戾契【戾契见韩文俗呼捩及】终为病欲学墨杘【墨杘见列子俗呼眉西】又不能金老相逢知法器慈公颇讶似禅僧牛乎马也从人唤惟一迂儒是本称
嘉兴金道士三十年不下牀亦三十年不开口冬夏一絮被自拥余叩之以指画卓许余入道慈舟者苏之名僧也余见之不告以姓名渠深叹异以余为头陀相也
又叠前韵
到处迷阳不记年村中历本逐时编寒乌满野成禾後社燕辞人落木前戒酒刘伶终酒性遣言摩诘亦言诠青天自是无逃处何事灵均更问天
混合高低齐鷃凤经过老少变鸠鹰屈伸禽戏凭何诀篆刻虫雕误谓能尽日闭关非酒圣【文中子称刘伶古闭关人】廿年猜谜是番僧【余与翠峯僧往来酬对者廿年】此身本自无筋两月旦先生若麽称
庄中作
带郭顷田屋一寻归耕自许力能任浮沉袁盎嗤驱狗廉侈王阳讶化金贮麦旧庾将易谷行鞭新竹渐成林计然七策皆无用小试经纶底似今
自述
避人不敢厌高深逃影何如学息隂楚客又成蕉鹿梦漆园未了是非心纷纷世事看花发默默天机听鸟吟可笑维摩真病在无言说处是金鍼
有相士谓余四十六岁且死者诗以自笑古人云死生亦大矣此谓趂日力以进道者言之也苟不进道总是虚生修短何辨焉苟于道有见处夕死可矣然则死生讵足为大哉
本是癯然山泽士衰年况自不胜衣色常带墨缘辞肉形或如灰似杜机睢于久谢偕来衆蹇拙何心知我希世人莫诧方臯眼相马由来失瘦肥
殇子彭耼谁夭夀百骸九窍孰疎亲若过顔氏十四岁便了王孙一祼身三载滥叨金马客几人共坐绦纱春即今已似前生事何待他年迹始陈
人情世事古犹今寂寞空林寄此心贤圣不分聊中酒亏成忘尽一开琴有书终日只掩卷无病长年亦拥衿即使癃然似桑户未逢点也是知音
学道曾窥天壤意寒儒又是膝挛人只言蔡泽有限夀谁见壶丘不定身贵客懒迎长谢病薄田可饱敢称贫後来不用问修短已占溪山四十春
囊痈卧病作三首
节候经春日日隂寒衿独拥闭门深终朝链液非仙气几岁悬疣是雨淫焦火凝冰镌瘦骨儿痴女长试灰心总缘病里悲歌意不为离乡也越吟
春半忽惊狗马疾年来似是龙蛇辰谢医少钱长却药煖骨累裀聊借人味为补虚一试肉事求如意屡生嗔正愁未了形骸外生老病苦只此身【余平生无厚褥止一褥既薄且敝病骨觉冷硬不堪也乃从亲人家借一褥衬之平生有厚褥与重褥自今始而余素戒肉养病乃肉食】频年丧我几堪隐到处逢人席任争疣赘勿嫌能侈性支离番笑足全生野蔬入口胜甘脆病骨先时卜雨晴苦讶道人长好懒如今懒病果相成【湿入病骨觉爽然则晴觉痛楚则隂雨至矣】
疟病作
跰????柳肘尽欣然深隐乌皮也自便金冶由他不由我狼胡是病亦是天身先辞宦犹中热衣未经秋已着绵炎凉反覆须臾事一疾番令悟世缘
小集为人所刻
文学从来本不长隐居辞说半猖狂徒令後世能疑孟祗觉前身似姓庄玄白何分终覆瓿谷臧奚事总亡羊从今已息掞天口只着农桑一两章
灵芝寺同童元功宴坐
湖上高楼纵远心复沿湖岸过东林身闲似觉烟霞气地冷兼无钟磬音衣里宝珠应自信苑中灵草试相寻坐来忽散千峰雪对尔无言意转深
登屠翰林仍台作二首
太史仙台多胜槩正临檇李古城东五色云生知海近四围山远觉天空闲居作赋青春後几岁鸣弦明月中不是掖垣同宦侣闭关那许得相逢
一上高台兴不孤望中总总入虚无烟霏春变隂晴气草树天输海客图对酒笑将花是伴销忧谁问土非吾知君苦厌文园卧此地能令肺病苏【时屠久卧疾】
次人忧旱作
岁岁吴侬事水耕朝朝占雨愁云轻泽中不闻鸠语合田际但见龟文生野老舐糠犹自得书生炊桂亦何情东南生计已如此闻道山西又点兵
再游清溪庄值主人不在次韵
桃树临溪思不禁扁舟重问草堂隂西湖水落鼋鼍石南国霜清橘柚林垄际流泉宜稻性窗前过鹿解人心忆君剪径相迎处今日蓬蒿又已侵
至常熟陈中丞白训导邀登福山看海二首
春早吴山雨半晴有客邀我观沧瀛泽国冥冥蒸海气石滩浅浅鬭江声日月回旋一岛小金银色相十洲明微风向夕送清响应是仙人吹玉笙
久缘迫陿悲时俗海峤春临思若何地涌龙蛇争起陆天投星斗横翻波封疆坐揽风涛壮气候常看雾雨多才谢枚生能作赋观潮恰对曲江阿
金泽寺中寄松江友人
登湖昨夜雨初霁骤觉春衫寒意多远浦草青送归鴈夕阳潮上生微波戏窥佛偈翻金字静卧岩扉掩緑萝伊人只在蒹葭外独对清尊奈尔何
松江金泽寺四首
东南巨浸五湖深古寺维舟正夕隂客到山僧罢清磬雀喧晴日下高林夹洲烟火三家市满目蒹葭万里心徙倚不知余兴尽月明还拟听龙吟
三江抱处势如环野客探奇住不还一望楼台疑海上稍闻鸡犬觉人间幸无渔父知名姓且望山僧共闭关自笑归来张季子春时蓴叶未堪攀
何年此地开金刹宋代流传直到今听法石将山作幻护经龙与水增深炉烟袅袅知尘性栢树青青见佛心可是攀缘浑未尽天花犹自惹衣襟
水国余寒芳草稀偶随烟艇问山扉窗中怪石如人立天际孤帆伴鸟飞高斋尽日逢僧语短褐经春换客衣吴江亦是垂纶地笑指星文愧少微
天宁寺尘外楼四首
瞰郭栖台谁共登偶携仙客对山僧林烟渺渺人家尽堦日微微花气蒸浮世闲看飞鸟过机心不遣白猿腾平生自笑支离甚散髪行歌此又曾
名山不用远攀登暂借绳牀我亦僧几树鸣禽助禅寂一藂修竹散炎蒸捻花不尽心传妙对塔嗟将口说腾俛仰百年成滚滚乾坤只眼更谁曾
金门十载笑重登归去仍依白社僧虚馆静听宵蚁战远山时见夏云蒸已甘樗散终年计耻逐鸿冥万里腾为问洛城冠盖侣鬓毛销尽得闲曾
闲里香台尽日登嘿然一笑又逢僧衣裁野薜缁尘浄饭试山精石鼎蒸大士西方谈实相仙人东海说飞腾人间多少亡羊路一一行来也未曾
题湖上废寺
禅宫旧枕清湖曲与客寻幽试共登独树春深初着蕊空山行遍不逢僧台荒曾与施乌食城化徒闻驻鹿乘惟有松房明月影年年长似为然灯
题龙池庵三首相传伏虎禅僧开山处山顶有龙井蜥蝪见则雨
远游为访白云岩转尽孤峰路更南龙见小身时出井虎驯大士旧开庵禅心客思俱潭水古佛寒松共石龛坐对老僧无一事夜深相与说楞严
精庐原寄北山岩新筑高斋过岭南谷窈窕间还密树石孤危处更虚庵听经野鹿频窥户宴坐山僧不出龛客欲逃禅无可醉远公於酒禁方严
霁後岚光散晓岩望中佳丽尽东南三春兰蕙堪成畹千里湖山并在庵驯鸽下时呈佛性飞鹰宿处见僧龛维摩今日还多病酬答谁将究妙严
赠庵中老僧僧解相人术少尝游历江南晩归庵中
早从祝髪事栖岩为礼名师每向南【用华严事】业净六根成慧眼身无一物寄茆庵厨边引涧宁须汲松下翻经几到龛若使焚香能证道前身应说是香严
嘉靖丁未春余以病客荆溪遂同杭子宣登龙池僧居嵌岩中如鸟巢梯其门以登值二老僧相对煨笋遂以笋供余二人因留宿与老僧坐至夜分谈说楞严因缘事老僧意甚朴野可爱也明日晓起岚气满山乾坤如混沌状堦前竹柏亦在摩荡中咫尺不可物色日且午始开霁则诸峰历历澄湖隐映楼观草树百里之外若在几前盖宇宙间晦明不常若此既午出往石屑石屑两山夹涧山高百余仞而涧道仅阔四五十步人家缘涧以居惟亭午则见日色盖其胜又与龙池异观矣既午饭遂从西霞步入舟意兴悠然如有得也呜呼此岂可与沉酣声利者道哉遂书以贻子宣使藏之
赠黄子晦【故黄教授子】
黉舍相逢忆聚星予惭入室尔趋庭子长能继先人业王吉曾承博士经万里风烟还命驾廿年踪迹已如萍衰顔重感青衿日一笑尊前喜愧并
寄周台官二首【时余将往南郡】
南台分署沐恩初官是畴人世业余龙吐珠玑天地转星涂黄赤石甘书泰阶平处瞻云阙玉漏清时直禁庐应有道人扣关者试看紫气近何如
文史元随供奉间南都秘省更清严抄书暗译西番历草奏多陈南极占日下有云朝纪瑞台中无事昼垂帘倘覩少微思处士渔樵已判此生淹
家居喜袁芳洲相过赋此为赠三首
相逢京国最情深休沐归来每共寻异品对飡呈海味道衣便坐解朝簪迂疎北阙上书日寂寞江潭俟罪心已分与君成契濶一杯还此幸同斟
忆昔曾同念庵子岁寒访汝深雪边别开闲馆屏人语不解朝衣藉草眠琴意相传中散後玄言每到漆园前正是江东暮云处再逢携手一凄然
四十支离一老夫衰顔恰比列仙臞铸金不验身多病种树无能圃半芜长日闭关聊嘿嘿短衣迎客笑拘拘知君昔日探玄意定有真诠肯示予
次韵赠薛仲常
山林锺鼎性俱安官舍宁非在涧盘此日心情真似水平生臭味本如兰閲世方臯谁牝牡认真桑户且衣冠祗应黄马【泰泉溪田】频来往春日江枫共倚栏
岁暮有怀诸子
岁暮萧条只自如南州高士久无书【达夫】樗材在野大何用种髪经年短不梳剡水惊心溪雪後【汝中】陇山飞梦岭梅初【景仁】祠郎消息凭谁问万里昆明是谪居【叔仁】
赠张贑州致仕还吴次达夫韵
田园旧在海东头海上新归张翰舟种菊不辞三径晚采蓴将及五湖秋人情历尽惟看奕世事忘来独好楼剩有着书心尚在知君原不为穷愁
赠宜兴王丞次韵【王蒲州人】
官粟还能五斗无年来只是忆樵渔道知战胜臞犹在诗为身穷思独殊耕稼吾非徐孺子才华尔亦阮元瑜他年更向龙门隐为念江臯一腐儒
答朱刑部士南见寄
清斋偃息灌园余啭尽春禽又夏初对客不须妨蜡屐占年常自检农书六经注脚吾焉敢五岳行踪或可如宣室正须公等在野人只合掩荒庐
同万鹿园宿工文庵次韵有赠
何处寻山不厌深淡烟归鸟暮钟音去家百里讶如客别尔经年尚此心宴坐清香滋夜气闭门残雪映寒林相从一宿应堪觉机事何须问汉隂
次叶师与诸生讲书钟楼寺闻钟作
早岁传经髪已斑寄身精舍渺人寰苔边屦迹堪盈户花外钟声正掩关骤觉海潮生静夜却随仙梵响空山先生嘿嘿隐几坐试问诸生醒梦间
养病道院忽张君见访不值奉寄
生涯岁岁药囊间已息交游亦未闲土木形骸真觉槁蓬蒿庭院只常关偶随道侣学禽戏忽枉高人题凤还此夕知君向何处多应弄月卧江湾
答赠胡栢泉
赤囊前日奏边书皂帽何时掩故庐鸣剑岂知孤愤切请缨争笑少年疎自甘淡泊看松菊耻学浮沉逐里闾春日黄鹂西涧草忆君归去灌园初
送郭无锡擢南曹主事
郭侯齐鲁推名士暂屈清才绾县符折狱一言惊老吏洗心终岁比冰壶南曹已应郎官宿东国常怀仙令鳬野老殷勤何以赠益崇明德永嘉誉
夜归陈渡草堂时新与诸子别去有怀二首
野夫也复到城市日暮还寻四壁庐蛩响露余将入户人归月里又离居坐凭乌几都忘我起对流萤且废书正忆青衿同舍子别来秋兴各何如
自拟身名如郑圃宫环半亩日长扃褐衣颇笑非怀玉茆屋何因却聚星树底蝉声希鼓瑟灯前鸟字一谈经试言吾易将东去未识何人是姓丁
癸卯送仲弟正之赴试
偶因今日送行处尚忆当年听鹿鸣马氏白眉占仲子吴门霜鬓愧难兄秋来一雁寒江影天外三山古帝城此去骞腾非所羡期无温饱负平生
己酉送两弟正之立之赴试
秋水芙蓉映緑衫殷勤送尔到江潭人能鸣世慙三凤家有遗经是二南文入妙来无过熟书从疑处更须参远游他日看之子下泽欵段吾已堪
送诸从游应试二首
一壑谋身世所疎几人相伴此闲居月悬山馆谈经处雪压林臯宴坐余向来衣鉢吾将付先辈文章子孰如亦知雅志轻青紫好及明时早上书
几年山泽共淹留今日公车且见求杨柳扁舟吴苑夕梧桐双阙汉京秋清时元不弃寒士白璧谁将笑暗投都下相逢说论语莫言师授是张侯
送冯子声赴试
与君砚席辱周旋义理蚕丝每共研頴悟最居德祖後声名愧出照邻前身同槁木甘吾隐赋就凌云羡尔贤莫道孙弘曾不遇汉庭推毂在兹年
送褚生滔赴试
久撤臯比絶来往褚生时复欵柴门文有波澜堪得髓座无笙管只清言客心落叶秋江绕别思平芜夕鸟翻此去期君战胜後归来正对菊花尊
鄱阳别道友
户庭不出已多年千里随君意豁然饮醉或歌还或泣鬓蓬疑鬼又疑仙讵知衰凤堪为笑且学涂龟得自全今日别离何足恨终期共住白云巅
中秋夜同陈澄江张梦麟城壕泛月
森爽秋逢三五中霜天云物坐来空河灌百川还小艇寺藏荒野亦疎钟客啸忽闻清唳鴈月圆真讶吐珠龙疑君与我皆仙骨身世何须更挂胸
和张尚书甬川新修池亭奉母登憩作
圣朝耆旧位登三彩服公余乐更堪东洛抚师双玉节西园奉母一茆庵春晖映处花侵户冬笋成时竹上檐闻道闲居新作赋承欢养性此能兼
赠蒋璞山封君【主事宗鲁之父】
早游乡校已知名曾与宾兴听鹿鸣修行明经为博士夏弦春诵课诸生官无鼎食千锺愿老有乡园十亩情更笑籯金何所用仙郎作吏比冰清
赠张通政
五湖舟楫是家居箧里惟携老氏书几日陆沉门下省一生心迹海东渔宾常满座嫌犹少行不齎粮任所如阳羡山灵相望久独能无意命巾车
用韵自述
南村北郭任吾居懒散何心更着书小酌或能称酒隐直鈎聊复事溪渔童时篆刻堪为笑病後形骸渐不如若道猖狂今又甚穷途犹自未回车
夀张通政
蚤耽玄寂谢尘氛身隐犹嫌名可闻自着道衣辞汉阙因寻仙籙礼茅君行随胜迹曾无住藏向名山更有文南国夜来占气色少微渺渺动江云
曹霜崖六十【曹生恬之父旧官御史】
道人容色自臞然几岁江臯蹑紫烟谢氏家儿如玉树周时柱史是神仙鼎成灵药方皆验书贮名山世未传懒散自怜蒲柳质相从拟欲学长年
司训殷龙岩夀诗【文东之父】
白头博士早悬车鸠杖扶身八十余甲子暗占绦老岁今文口授伏生书清尊只许通门客隐几何心出里闾应笑籝金无所用仙郎才藻更谁如
杨医士六十
衣裁鹤氅鶡为冠数卷方书一草庵绦县老人知几岁太仓仙令却多男不为避人居郭外每因采药到山南年来频讶婴儿色道术从知宿所探
禇怡闲六十【滔之父】
古来仙客说长髯今日髯翁亦是仙家近县门不识令身居城郭亦耕田鸠形正可供扶杖亥字还堪纪岁年共羡高门将有待贤郎文藻更翩翩
赠宜兴闵翁八十夀诗【上舍汲之父】
古貌翛然山泽臞力田还是汉人余久谙汜胜齐民术闲读周侯风土书桑榆暧暧随行径弟子欣欣与燕居驷马从来足忧患羡君身世更何如【周子隐有阳羡风土记】
赠天宁寺僧八十
化城东畔驻三乘祝髪从师记昔曾频着袈裟迎上客自分斋饭与游僧谈经几夜窗飞雨削杖先年手种藤因笑马鸣身已老欲凭弟子为传灯
怀竹叔夀诗【叔善画传自乃翁】
门傍清溪长自扃隂隂藂竹绕幽庭地偏南郭人堪隐秋尽东篱菊正馨笑傲百年惟稼圃风流两世擅丹青不须海上求灵药元是江边老岁星
杨医士夀诗
东亭先生富道术隐居城郭似江湖随身长挟双白鹿入市只悬一玉壶社中渐觉推前辈门外从教满病夫予亦文园高卧客年来肺气为君苏
喇嘛翠峰老僧挽诗三首
枯木寒岩亦未真走盘珠子自精神三飡煮籺一生事【翠峰每食糠饼】屡岁斋僧几万人铸冶金容瞻气象圆通天眼悟根因【翠峰得师传天眼诀】欲上伏牛心未了了心应待再来身不事钁头不坐禅扬眉瞬目见雄谈净体髪须元不碍【翠峰不去须髪】炼心妻妾宿曾参【翠峰为僧後入俗曾有妻妾者三年】殿压沧溟功九仞炉开色相佛千龛【翠峰一生铸佛造无梁殿于浦陀未成也】年年航海精诚在垂没魂还到海南
自愧迂儒厌俗荤每游香室藉思薰别来常似一臂失【用庄子】话久宁容六耳闻人去忽惊函谷展锡飞无复海东云怜君铸佛经千亿欲借余铜一铸君
钱心渔挽诗
心渔先生不可见尚忆吹箫卧草堂垂纶老作江潭客得姓元从吴越王贫病一生心自足云山千里兴难忘更闻治命真堪纪人世空矜石椁藏
读东坡诗戏作【东坡卒于武进顾塘桥去余家数十步】
公诗句句写胸臆一滴冰成大海翻方臯牝牡无定相曼倩滑稽有至言扫除李杜刍狗语出入鬼神傀儡门异代或疑後身在告终此地招其魂
雪诗和苏韵十首
隂风吹陇麦芽纎岁尽玄冥令更严园圃未春先缀蕊乾坤如海欲生盐不妨积处堪高卧预想晴来好曝檐纵是未能坚作玉渐看冰柱已垂尖
大地文章散缟纎小堂风物倍清严洒来竹里迷人径积向岩前讶虎盐但使晓寒欺短褐独宜夕影泛虚檐琼花柳絮皆无用谁拟新词一鬭尖
寒江我亦弄纎纎岂是羊裘人姓严履处幸不露足趾啮余真觉厌酸盐紫云黄竹千年调白屋朱门一様檐高岫尽教遮盖尽物情元自碍孤尖
寒臯白草尚余纎墐户村村似戒严飞舞千峰山吐练粧成几树木蒸盐【滇蜀有木盐】病多消渇宜调茗老已捐书莫映檐强欲摛毫追小谢【谢惠连有雪赋】词锋久避六朝尖宛转素娥腰带纎回颷似应舞节严三冬怪事惊粤客【古语粤人不见雪】一夜凄风结解盐【解地盐遇风则结】厌说炰羔欢锦帐思分挟纩到穷檐悬军此日堪乘便谁夺祈连万仞尖【李靖因雪擒颉利】
萧萧冻树晩喧鵶门外谁来长者车入夜俄惊千里月开帘相对满空花东郭先生犹敝履西关迁客正思家最怜渔父沧江畔闲倚孤舟独挺义
一片寒原满树鵶幽人掩户罢柴车聊凭浊酒延春色试向疎梅问腊花草阁映来书几卷江城积处月千家此时忽忆荆溪道云际双峰耸玉义
初看朝采扬金鵶倏见玄云隐日车恰似幻师能作雾却惊翳眼骤生花缃编暂借檐前影银阁常思梦里家笑道非盐亦非白禅机一指为君义
空城无粟噪饥鸦陌上纷纷正满车积磵暗随泉并滴入帘应与笔争花刍米骤高新岁价柴扉旋扫野人家客来此日须沽酒梁上青钱那得义
巢风欲动好占鸦空里愁翻百宝车葱岭未消阿耨水珠林忽散鬘陀花故氊犹在能禁冷好客相寻懒卧家且似瞿昙逃世网雪山跏坐足为义
家僮自野田携黄菊二株至轩中感而有作三首
旷野隂隂万木霜谁携数蕊到茆堂冷质本非堪竞秀闲情敢谓爱孤芳在野宁辞衆草掩入帘聊作满庭香自笑吾生花兴少欣然对尔亦相忘【余素不好花见此不觉有喜意岂真所谓花之隐逸者耶】
已寒谷不须媒让宠何嫌并朶开花意幽闲当艶丽天心霜霰是栽培浔阳逸客瞢腾醉姑射仙人绰约来寂寞於人诚少用试将服食制龄颓
不沾春色也穠纎小院疎篱秘靓严人比孤花清入圣天然真味淡非盐未须采摘供调药为嗅馨香置近檐落英好护余根在来岁还看茁玉尖【此诗用坡公雪诗韵】
海上凯歌赠汤将军九首
汤侯猿臂猛虎须少小曾窥玄女符明主亲颁手中劎直交跨海斩天吴
纷纷盗窃尔何知岸上斫人水上嬉自咤一身都是胆欲将巨海作潢池
偃旗休角寂无猜百丈楼船泊不开夜半贼营流矢满才惊汉将是飞来
水军队队黄头郎迎潮直上凌扶桑已知海若先清道万里沧波定不扬
海上秋高海气清营中贾勇竞先鸣叠屿乱翻旌帜影惊涛尽作鼓鼙声
沉船斩馘海为羶潭底潜蛟喷血涎髑髅带箭逐波去可道孙恩是水仙
锦纨爱子亦从军长鬛苍头总策勲谁夺强王万金首帐前齐说小郎君
五千长戟下淮邳自是沙洲命尽时将军欲置平戎鼓须借鲸鲵腹下皮【汤侯以渠贼王艮皮制鼓】
捷上彤庭宠数优诏分玉带与名裘麾下偏禆尽稽首貂蝉笑看出兜牟
南征歌十二首
五岭烽烟久未平君王习战幸昆明却说将军多胜算不须文士请长缨
诏锡彤弓出禁城良家六郡总从行将军旧佩平蛮印校尉新开横海营
汉皇有道握黄图南粤何知擅一隅万里出师将问罪不因大海富明珠
独承节钺控南州亲宠由来冠列侯昨夜轻寒生幕府赐衣初着紫貂裘
晴原羽骑簇油幢绣帽争先蹋鞠场不惜千金收猛士欲将尺组系名王
月明吹笛武陵川马上行人望跕鸢莫怕炎洲饶毒疠一冬飞雪浄高天
军书插羽速星奔卭僰夷王尽欵门杀气三秋清瘴海轻兵一夜袭崑仑
草木千山鼓角风将军牧马夜郎东灵台向夕占星色已报欃枪堕海中
围合孤城海气昏纷纷失木泣穷猿何如衔璧归天阙幸荷明王不死恩
牂牁南去乱峰连滇海藤江一带悬纵谓蛮封堪画地不知汉将若从天
奏凯归来拜冕旒霍家襁褓更封侯因风为报南荒外汉阙方枭越尉头
千羣椎髻竞来王声教南流尽越裳但使文犀通贡献不将铜柱隔封疆
塞下曲赠翁东厓侍郎总制十首
四月旌旗出白狼千山晴雪照油幢预知水草军无乏试辨风云阵欲降
三晋连年苦被兵九重拊髀忆豪英诏书更不从中御万里长城一委卿
诗书礼乐古人风开阖机钤又不穷得一降人如爱子用三败将立奇功
山前山後兵马雄斧钺衣裳在掌中侠士献刀承赐酒贵侯免胄为趋风
灅川冰尽水泱泱堡堡人家唤莳秧田中每得鸟兽骨云是单于旧猎场
君侯生长在炎洲塞外层冰草木愁祗怜军士犹寒色腊尽辕门不御裘
太师昔日定南荒亲把长缨系莫王寄语健儿须自爱射飞休得近边墙【边人谓大官为太师】
画戟森森清昼闲指挥只是笑谈间收将黄犊教耕去捕得苍鹰命纵还
营平谋国最深忠每与公卿见不同但使湟中无牧马不须麾下有边功
青青塞草羽书稀士女鼾眠畜牧肥戏看侍儿呈舞马醉邀幕客对弹碁
题赠段紫峰
仙人宿处紫烟孤一片峰隂散玉湖今日隐身城郭里闭门常写庐山图
秋日书客童君见过赋此为赠
有客扁舟问草庐窗前梧叶正萧疎山人已得忘筌意不复从君乞异书
题陈推官罗江号二首
高卧曾分白鹭沙清谿深处采三花总为徵书出空谷衣裳犹自染云霞
三山江畔入云齐紫气千年锁石堤便欲学仙从此去与君同听夜猿啼
题宝华和尚卷
幻目由来见幻华饮光何事又拈华两华举似知华客为有别差无别差
赠王和尚住善卷
偃栢垂萝古洞春上人飞锡此何因非关福地寻仙侣自向青山认法身
自述赠写真毛君
津黑尚余山泽气委蛇又似列仙臞他年太史徵图画为识乾坤一腐儒
赠周筠臯母七十夀诗
高堂有白髪掩映明春晖七十古来少一阳今又归瑶池青鸟狎石室紫芝肥令子能承色还看戏彩衣
送使人归蜀
蜀吴万里说殊方总是江流一带长暂醉瓜州能几日乘风忽又过瞿塘
题画
山空夜静猿一鸣磴转云深鸟不度幽人何事长独栖只为此中有佳处
廉使廖东雩丧後开所惠地黄酒临觞惨然
尺书满箧故人情想像荒丘宿草生祗余此日开尊意堪作山阳听笛声
赠仪真沙君
葭菼苍苍水国秋高楼明月古扬州二十四桥云雾里看君骑鹤上天游
赠史君渔沙号
问君何处挂渔蓑予亦垂纶坐緑波他日相逢应一笑不知若个得鱼多
华补庵三度惠酒而此番所惠参酒者絶清冽可人虽味甚浓厚而置之杯中淡若无色可谓嘉品因剧饮至醉遂成口号奉谢三首
磁杯写尽只疑空秋月寒潭意颇同隐几偶然成独酌夜凉白露满庭中
每甘樗散惟须酒欲补虚羸却藉参瘵疾陶生兼好饮举杯深见故人心【渊明素瘵疾】
絶无色相倾明水只有馨香藉白茅此夕饮醇一醉恰如把臂与公交
赠曹星士一江号
春雨兰陵江草生江流恰与道心清门前车马日来往闲坐江城说子平
自述并赠曹君
少读隂符耻未工青山偃仰渐成翁人间炎冷都忘尽听话流年一笑中
晓起观猫捕鼠
起来隐几坐朝暾深谢当关早闭门檐角偶欣猫捕鼠反观尚觉杀心存
赠华君一竹号【华生可徵之父】
巗居无俗好惟与此君知千亩亦何羡一枝聊自怡迎风响独奏照月影相随愿比幽人节贞柯贯四时
补翠峰上人挽诗一首
四大于今已各离屈伸犹复似生时弘景遗顔常不改【翠峯死後四体屈伸如常陶弘景传中亦载此事】惠能去路定非迷棺蕲速朽宁辞瓦【翠峯以瓦棺】身不留名岂用碑亦知绘塑终难像聊使门徒寄尔思
咏橘杯二首
余过荆溪万为庵访余舟中时风雪骤甚欲共饮索杯不可得乃剖橘作盃剧饮至醉相约各赋诗纪之
客中酒具愁难得戏幻霜柑当羽觞破处何妨凿混沌醉来偏觉助馨香古风岂让匏尊俭佳味何须郁鬯芳更笑玉盃真俗物朱门豪客漫猖狂
天生奇器无人识剖破鸿蒙笑我狂醇酎坐令增药味碧筒徒尔荐荷香持来或讶成金盏写满犹疑是橘浆灵均若也知兹意楚颂还应记醉乡
荆川集卷三
<集部,别集类,明洪武至崇祯,荆川集>

[book_title]卷四
钦定四库全书
荆川集卷四
明　唐顺之　撰
书
答张甬川尚书书
养斋翁归辱赐手教嘉惠多感远念顺之麤顽非畜德之器迂疎非适用之才徒以麤顽近乎质木迂疎类乎澹泊以此幸不见絶於大君子之门自入山中稍欲收敛精神摆脱习气庶几少有所闻以酬宿志且以不负长者拳拳教爱之至意而闲静中转见种种欲根起灭不断虽暂随气机歇息终非拔本塞源工夫益觉实病之难除实功之难进也承教中庸不可能乃在声臭之表此吃紧要言中庸所谓无声无臭实自戒谨不睹恐惧不闻中得之本体不落声臭工夫不落闻见然其辨只在有欲无欲之间欲根销尽便是戒谨恐惧虽终日醻酢云为莫非神明妙用而未尝涉於声臭也欲根丝忽不尽便不是戒谨恐惧虽使栖心虚寂亦是未离乎声臭也明公之致力於道而自得之也久矣而犹云老且望洋日有愧叹此岂明公之过为避让哉盖常存不及之心而后可以言戒谨恐惧而後可以闲未萌之欲古之圣贤所以兢业此心至老益强类如此也放失如顺之辈窃因此更有省矣承示欲修饬武备此明公为国家之深虑也世人作事计较成败利纯畏首畏尾自为之念重而任责之意疎所以弊多积於循袭而事每牵於掣肘以明公之素望与其素养居其位而行之因则因革则革谁能挠之虽然武备其一事也昔周命周公毕公以东郊之治欲其彰善瘅恶以淑人心至於世变风移而後已今之民风士习其沦胥抑可知矣而畿甸为尤甚此俗吏之所谓迂缓而有识之士所为深忧而惧无以善其後者也然而明公今日之任周毕之任也且夫东郊虽周之东郊而实染殷之余风者也经周毕而一变其俗况南都固祖宗之所肇基而风勤之者也以明公之素望与其素养居其位而行之明示好恶提醒人心而挽之礼义亷耻之域使四方之有风俗自畿甸始畿甸之有风俗自明公始非明公今日之责而谁望乎闻太夫人已就养是明公入则承欢於内出则宣力於外其承欢於内也益所以畜其效忠之心其宣力於外也益所以推其养志之施盖两不相妨而交相益也此深可为明公贺矣养斋翁考满归遂欲乞休但山林中得此翁於乡俗极有益仕途中又少却此翁为可惜耳然其意已决矣
又
曩承手教谆切皆道义肝膈之语感幸感幸至於所论学术之虚诞与其毫厘之差则皆足以惑世而害道此切中当世学者之膏肓鄙人亦尝深忧之而未及面请也先行其言而後从之言非君子之所急而况其诞者乎承示大学小传盖发於涵养之真而多自得之说至於身心意之别以正心为主静之学尤明公之所独得其曰正心者不属於意不属於身者也是心之无所发动事物未交於视听时也斯时也心惟存其恂栗而已凝然中居而外诱不敢干也是则然矣但不知事物既交既有视听之时其凝然中居而外诱不敢干者与前时有异乎无异乎岂所谓凝然中居者只主於静时而为言者乎抑亦无分於动静而皆在者乎更愿教之
答吕沃洲御史书
居乡无朋友夹持深惧堕落得来教不觉然甚幸甚慰兄云暂时宁静若有端倪恍惚转移复离本体自非兄之恳心真实直从心源上着工夫不能为此言然兄自谓未得覇柄入手者正恐此病亦坐乎此大率此学只论有欲无欲不论宁静扰动若本无欲障则顷刻之间念念迁转即是本体若欲障未尽则虽穷年默坐能使一念不起亦只是自私自利根子白沙先生尝言静中养出端倪此语须是活看盖世人病痛多缘随波逐浪迷失真源故发此耳若识得无欲种子则真源波浪本来无二正不必厌此而求彼耳兄云山中无静味而欲闭关独卧以待心志之定即此便有欣羡畔援在矣请兄且毋必求静味只於无静味中寻讨毋必闭关只於开门应酬时至於纷纭轇轕往来不穷之中更试观此心何如其应酬轇轕与闭关独卧时还有二见否若有二见还是我自为障碍否其障碍还是欲根不断否兄更於此着力一番若有得与有疑幸不惜见教也苟以为多病羸弱精力不及闭关以养疾则可耳闭关以养心则不可也程子尝曰习忘以养生则可习忘以求道则甚有害其辩之精矣然养生亦只在无欲上求之故曰饮食男女圣贤自这里做工夫斯言至近而精兄有意於元气之复乎则愿兄毋忽斯言也弟亦多病羸体盖平生得效良方在此耳至於厌事之病弟亦素有之然旧未尝自以为病今幸知病矣何日得与兄共坐一室日夜相与磨勘洗濯此心临书耿耿
与王龙溪主事书
世人之不能不疑於吾辈也久矣近有士夫自浙中来者云及吾兄以佃寺之故使宪司有言且云兄以寺地据风水之胜欲作令先大夫墓地上官某人者既予之矣而宪使持之故若此纷纷也仆闻而窃叹以为如兄安得有此此乃传言之误耳不然则必俗吏欲汚蔑善人托为此说就使非传言之误非俗吏欲汚蔑善人则在兄必自有说固不敢以世人之疑吾辈者而亦疑兄姑笑而置之不欲烦诸齿颊间也既又伏念以为孔子以诗礼教子而陈亢疑其异闻孟子不见储子而屋庐子以为得间古者师友之间既洞然肝胆相信矣而亦若不免以世俗之疑相疑者何也无乃故为迂其问以剔抉圣贤之隐曲而白之於世也乎今仆幸得兄之间而可以有请安知兄之隐曲不因以白而仆亦冀有陈亢得三之喜与屋庐子之悦者乎且夫人之意兄者则曰兄之请寺是世人之请寺己兄之徇风水是世人之徇风水已而仆之意殊不然也夫兄爽朗超脱得之性成仆每窃叹以为即使兄不学不知道亦当作物外高流如弘景和靖之徒絶非食烟火辈人而或谓其请寺以自便占风水以规後?此真坐井之见且不足以闯兄之藩宜乎兄之不屑与较也然而兄之为是必有说也仆窃观於兄矣惟兄笃於自信是故不为形迹之防以包荒为大是故无净秽之择以忠厚善世不私其身是故或与人同过而不求自异此兄之所以生深信深慕於相知者亦所以生微疑於不相知者也寺田出上官之予何必固却以为洁风水有事机之便何必固避以远嫌以是闯兄或者得其藩乎然仆窃以兄之意亦稍偏矣孔子恶行怪而愿人亦讥其同乎流俗合乎污世夫曰同乎流俗则非其自流也特同之耳曰合乎污世则非其自污也特合之耳其设心亦岂不善而圣贤甚以为不可者其说可知也且夫本以包荒忠厚而其影或近於愿人此仆之所惧也然则世人望影而疑亦何怪欤古人有放君而代之者而人不疑其富天下有放君而又反之者而人不疑其专盖古人举大事冒大不韪而犹不蒙人之疑如此今吾辈出格作一小事而人已羣然疑之虽古今人眼孔不同计亦不应如此隔絶也毋乃不迩不殖所以自信与素信於人者有不如古人乎不顾不视不取不予所以自信与素信於人者有不如古人乎且夫以汤之圣宜其脱然於声色货利之外也而祗曰不迩不殖真若声色货利之足以移汤而汤真若与声色货利相持然者何也以尹之所乐者尧舜之道也而祗铢称寸量於一介取予之间若硜硜之小人然者何也兄所论伊川金楪子之说以此施於点检形迹之人则为对病要药矣向非其人则加以蓍参治肺痈药岂不甚美或以助火而长病也曩时诸友所处阳明老先生家事或有造为玉碗之谤此言极俚鄙可笑宜不足以绐三尺之童子然王佥事竟以此解官去有志者至今痛惜之夫毁誉利害不足计然得无吾党亦有过乎苟非过於自信而疎於事情无乃所谓素信於人者之未至耶君子行有不得反求诸已则工夫日紧日精至於己日乃孚是人之疑我者所以精进我也兄意其以为何如然仆非敢谓此言可以少禆於兄亦将以叩兄之隐曲而得闻所未闻耳幸亮之
答王南江提学书
奉别经年不能通一字以为率然道离合问无恙之泛语既不宜施之於兄而思竭其疲驽以效一言之献则又茫乎其无所得故遂缺然至此又复以为既疲驽无以自效而有数字以道离合问无恙亦足通殷勤而舒缱绻之怀不犹愈於经年无一字乎故於李君使者来草草作此大抵所谓率然之泛语耳然仆窃诵吾兄前後见惠两书知吾兄痛惩既往之悔直欲洗刷肠胃不肯若世之盖头换面作好人者至於用心独苦处则虽兄口不能自言而仆於笔扎间亦稍窥见焉未尝不怃然而叹以为兄之力能自振拔如此兄之不自护如此即使仆竭其疲驽而有以自效亦何所加也人心存亡不过天理人欲之消长而理欲消长之几不过迷悟两字然非努力聚气决死一战则必不能悟或不知所战或战而不力则往往终其身而不悟故佛家有认贼作子与葛藤绊路之说而兵家亦曰名其为贼敌乃可灭又曰一日纵敌数世之患此佛家之可通於吾儒而治戎之道可用以治心者也儒者以交战为子夏之病不知能战是所以为子夏也虽顔子亦有战矣曰不远复夫不战何以有复也虽天地亦有战矣曰龙战于野其血玄黄夫隂既疑於阳矣阳安得晏然而无战乎惟战而不胜故血而至於玄黄战而胜则血可以不玄而阳可以亨也是能战之效也今兄知所以战战又能力矣仆自入官得请见於当世士大夫盖三年而後见兄一见则骇然异之而兄亦过以仆为知己夫兄雄俊之文博辨之才迈往之气无一人不知之而独谓仆为知己者岂仆之知兄止於世人之所知而已也抑亦有不止於世人所知而已也仆之於兄不为不深知己然窃尝有少怪於兄以为世间种种嗜好凡人之所可玩可喜者多足以挂兄之胸臆而动其挹慕不舍之意此其中於心也微而不知其植根也胶而难解苟一不戒则微者或横溃而着矣根者或引蔓而枝矣就使能戒而不溃不蔓则其为力甚劳而为功亦寡譬如聚千百不逞於深丛巨莽之间按而不发而时出其一二骑以钞於路幸不为大忧然而授首献俘之期恐终不可冀也而况其猖獗之不可料欤虽然兄何如人也岂敢谓其有溺於此欤或者当时年少而气鋭以为虽小有所嗜好而固无损於吾之大者抑亦知嗜好之不可不欲快於一鬭而以积渐消去之欤且夫以嗜好为无损者无乃不知所战之过欤以为积渐消去者无乃战而不力之过欤夫嗜好之中人也亦必有因必非以为漫然无所用也必以为人之资於天地间者一物不可少也孟子之书所以提挈此心者至着矣而尤着於生我所欲一篇盖其不悟也则自宫室妻子之奉至於种种若无一焉可少者其悟也则虽箪食豆羹之切於生死若无一焉不可少者藉令有一人焉始不悟而今也悟则自今日无一物不可少者而追视向时所为无一物可少者未始不哑然自笑也佣工道丐之人徼幸得十数钱则买殽市酒一醉大叫自以天下之乐莫踰於已而千金之子苦身仡仡以程锱铢日夜苦不足藉令此两人易地而观焉亦未始不哑然自笑也人之所甚爱而至不可少者莫如七尺之躯也其住於世也能泣能笑能挈能擎能徙能倚无一不能无一不有而其聚诸有以住於世也则又有修有短而卒无不腐为野土化为瓦砾而後已者则此七尺之躯亦终不得自有矣以其终不得自有则当其暂而有之固亦不可据而私之以为真有矣而况於种种嗜好其不如七尺之躯之不可少者又不啻千百倍欤古之圣贤所以超形气而独存至於同死生齐得丧漠然无一动乎其心者非诞也既悟则自知之耳如此乃可以悟知性知天乃可以语谨独诚意之学而其初必始於力战未有不力战而能如此者也约之嗜好更不少於兄而仆相聚时数以为言然於兄独罕及者约之性柔须待有人夹持而兄刚果雄毅气魄甚大始虽暂牵其必一朝跃然自脱於此无疑也顾所不知者早与不早耳今兄果然知所以战战而又力以自脱於此不出吾素所料者如是而又早则吾之所不能知而深为兄喜者也仆不肖聪明百不逮於兄虽仅守绳墨常恐失之兄谓我战胜而肥今臞然故吾也此足以知战之不胜之效矣虽然敢不勉耶幸兄常不鄙而教之仆於文字素非所长然以猥尝受教於兄且幽居少事欲以灌园余力时一为之又以为既樗散无所用世幸未即老死二三十年之後或为天所牖使少有知识尚能托之於文字虽不敢望於行远庶几达鄙陋之意焉是以不能息心於此然往时朝夕於兄尚不能窃其绪论今去兄既远谁为开之固知终必罢废矣今往近作数篇冗散无可采至如赠彭通判与李郎中墓文亦稍见已志故敢请教耳仆今年寓居阳羡挈妻子以行有一二童子相与讲章句自以此身不量而为人师虽不责我以道而所讲者章句然至於收拾放心正容谨节以率之者亦不敢不力自谓於此颇有分寸之益因是知吾兄以道为人师而所教者又非一二童子乃齐鲁五六郡豪杰之士则其所以率之者宜何如而其为益又何如也然仆所谓一二童子者自章句外亦稍以内外轻重义利可否时时与之一谈则或如钻矿而不入仆所教不过一二童子而又日夕与之处然犹如此兄虽善於作人然以一人督率五六郡之士而又不能日夕与之处则其顽然而无得於兄者固亦有之欤仆窃为兄虑也夫为此五六郡得一良师孰与为此五六郡得百十良师故为提学者莫急於风励学官今学官自卑其身无耻而嗜利甚矣诚欲有以风励之又恐非一佥事之力与二三年之间所得为也奈何家父言某县某人者在京师百计诋兄此甚可为勇於任事者叹也然在齐东得无亦如某某者乎此在兄亦惟自信自为而已何较於彼者哉家父又言兄有荐仆之书於京师贵人此兄之爱我甚而忘其丑也虽然仆之与兄以善交闻於人久矣兄之荐我何异於仆之自荐乎仆年来自计已熟大抵人用之不敢以隐人不用必不敢以求亦必不敢以悔终吾身而已矣然兄素已知我矣何待仆自言也
答俞训导书
得所示书知执事望我甚厚教我甚至感激感激盖学病於博杂而量病於博广此鄙人膏肓之证过承发药敢不尽饮然仆之此心亦不敢不悉於执事也夫士之於世苟无志於为善则已果有志於善则世之人未尝不欲其入於善已之善未尝不欲与人共为之所谓衆生病即是已病此万物一体之心必不能自已者也仆於甲科人才固未尝专有眷眷搜罗之心其於岩穴之士之贤者亦何尝敢忘相与切磋之心哉其於卑鄙龌龊越礼放法者固未尝敢有雷同随俗之心而其间尚可告语转移者亦岂敢遂无悯惜爱护之心而遽疾之如讐者哉甲科之与岩穴本无拣择而感应则随其所遇峻拒之与悯惜本无作好恶而曲成则因乎物情此天则不容人加减者也夫业无定习而心有转移苟真有万物一体之心则虽从事於举业以进身未尝不为义涂也若使有独为君子之心则虽从事於饬躬励行以退处未尝不为利涂也经义策试之陋稍有志者莫不深病之矣虽然春诵夏弦秋礼冬书固古之举业也固未尝废诵与书也苟无为己之心则弦诵礼书亦祗为干禄之具苟真有为己之心则经义策试亦自可正学以言昔人妨功夺志之辨此定论也至於以举业为教则稍有志者亦知深病其陋矣吕伯恭以举业教浙中而朱子以书规之伯恭答书以谓若不开此一路则法堂前草深一丈仆尝诵而窃叹以为此极是前辈苦心非特後之人未能知虽当时同志者亦未能尽知也仆年来则已决意絶去举业之教矣而犹琐琐为执事言者盖亦自知今之不教举业未为脱洒而向之教举业未为粘带也今之不教举业未必足以闭人之利涂而向之教举业未必不引人一二於义涂也至於道德性命技艺之辨古人虽以六德六艺分言然德非虚器其切实应用处即谓之艺艺非粗迹其精义致用处即谓之德故古人终日从事於六艺之间非特以实用之不可缺而姑从事云耳盖即此而鼔舞凝聚其精神坚忍操链其筋骨沉潜缜密其心思以类万物而通神明故曰洒扫应对精义入神只是一理艺之精处即是心精艺之粗处即是心粗非二致也但古人求艺以为聚精会神极深研几之实而今人於艺则以为溺心玩物争能好胜之具此则古与今之不同而非所以为艺与德之辨也执事所举尧舜夫尧舜所未闻与若罔闻云云者此道也羲和之历象夷夔之礼乐臯之刑名至於垂弓和矢伯益鸟兽孰非道哉然诸子为之而尧舜若罔闻云云者盖君逸臣劳道则然耳若谓尧舜以道自处而以艺士诿之人何其自待者厚而待人者薄也臯以刑名自处而乃为其君陈迪德之谟夔以撃石拊石自处而教胄子以简亷直温之德性则是以艺士自处而以德望之人又何其自责之薄而责人之厚也历象礼乐艺也修五玉如五器而彰施五采在玑衡独非艺哉则尧舜亦屑屑矣孟子曰尧舜之知而不徧物急先务也若在羲和则历象便为先务在夔则撃石拊石便为先务又安得以尧舜之所不徧者而遂不急也执事以好博杂技艺为仆之病此则不敢不承而至於分技艺与德为两事则辨之亦不敢以不明也盖儒者慕古之论莫不以为必絶去举业而後可以复古之德行道艺此则不务变更人心而务变更法制将有如王介甫所谓本欲变学究为秀才不谓变秀才为学究者矣儒者务高之论莫不以为絶去艺事而别求之道德性命此则艺无精义而道无实用将有如佛老以道德性命为上一截色声度数为下一截者矣是以鄙意不敢不尽於执事也虽然执事悯时病俗之意则亦深且切矣今执事固有教人之责矣执事之隐居修行仆闻之胶阳诸兄亦久矣今之教以举业纵欲罢之而势有不能即使复古之教则六艺固亦不废仆所愿执事之於诸生即举业之中而示之以穷经明理反躬着已之路而默消其干名好进之心则是举业中德行道谊也即古六艺之中而引之於聚精会神极深研几之实而默消其争能务胜之心则是六艺中道德性命也方且顺而导之正不必逆而沮之也大率今之世举业技艺种种犹未足为心病所为心术大蠧者在乎义利之辨不明执事教人欲明义利之辨则必以身率之以身率之则自取与辞受进退至於纎微必精察之果义欤利欤取与辞受进退至於纎微尽义矣尤必精察之此心果有为欤无为欤一毫不自遮蔽一毫不使潜伏使精神可透金石则成人材动风俗之责固有在矣敢以是少効爱助之意以为执事报也无由面晤极论临书驰怀嗣後更望时惠尽言此仆之所汲汲而求也
答戚南玄书
来书满纸无一字非膏肓之病无一字非瞑眩之药兄之惠我极厚非言可为谢也论语曰据於德游於艺记曰德成而上艺成而下德之与艺说作一个不得说作两个不得才提起处色色总在面前才放下处了了更无一物自是人心本来之妙而不容增减也古人终日从事於琴瑟羽龠操缦安弦种种曲艺之间既云终日从事矣然特可谓之游而不可谓之溺今之人其於琴琴羽龠操缦安弦种种曲艺即使偶一为之则亦可谓之溺而不可谓之游何也谓其有欣厌心也为其有好丑心也为其有争长竞短心也欣厌心好丑心长短心此兄之所谓即是尘机也然则所谓艺成而下者非是艺病乃是心病也扫除心病用息尘机弟敢不自力以承兄之教也虽然尘机息尽浑沦道心亦愿兄之无忽斯言也
答王生宗道书
唐君诚志节之士所惜平生未与之接不能得其心胸面目之详只是据纸上语套说一遍殊觉精神不畅不足以发潜德之光且如德州接逓一事乃是据宗道口说故叙事中此一段稍觉精明若前时宗道尽将此君平生首末行事委曲口说一番或能更有发挥耳今不及矣然竹溪刚介之士其言亦自足以传信不待予也既已为唐君作铭为之投笔三叹志士苦心旷世相感且唐君在当时淹蹇不得一第而老於郎署又年不满六十其清修絶俗亦自足以结裹此身而风末世彼世间取高第为大官享耆夀势力赫奕不知几何人即其沉酣饱满於声利间当时莫不自以为最得意然才一没身便臭腐粪土何异若此者其於唐君何如哉此孔子所以较量於齐景公夷齐千驷饿死之间其於提省人心最切切也清寒之士可以无所待而自立矣宗道素有志向更愿於义利紧关处极力研析使不为一切俗情所转乃是挺挺自作豪杰亦所以不负唐君衣鉢云耳勉之勉之
与唐一庵书
使者来弟往洞庭归时乃见尊柬读罢不觉凄然之甚吾兄盛德人也造物者既穷其躬而又夭其嗣也哉为善者其亦不可以自信矣虽然自古圣贤能就人所不能就之德则必有能堪人所不能堪之情昔者卜子夏哭子失之过延陵三号而行失之不及东门吴则荡而非人情也兄笃於信道久矣试于此寻究真源则虽极哀极苦中本心了然自明所谓哀之发而中节而未尝失其为中也
与季彭山书
仆不慧自少亦尝有志于治经汉宋诸儒先以解经名家者亦颇涉其津焉至於当世诸先辈以治经名家者亦尝承下风而问之盖久之而不得其说则又将脱去闻见洗刷此心而独求之于遗经又久之而竟未之得也偶游会稽获闻高论则爽然自失先生之于经关窍开解搯擢肠胃若秦越人之隔垣而洞五藏也剖破传注专门之学辞锋所向决古人所未决之疑而开今人所不敢开之口如荆卿慷慨撃筑睥睨于燕市之中而旁无一人也目论古事又如身揖让乎虞周礼乐之间凭轼以观晋楚齐秦鬭争之域也而听之者且不自知其忽焉跃然以喜忽焉瞿然以愕而卒果然以饱亦雄矣哉世未之有也虽然愿先生益深所养使此心虚壹而静自所独然不必尽是也衆所共然不必尽非也却意见以融真机则古圣贤之精将于是乎在而况其经乎然则六经之道其卒于先生有明也已仆敢以是少効爱助焉
答侄孙一麐书
一麐问卫州吁弑其君完仓卒未能悉吾意当时簒弑之人必有自见已之为是而见君父之甚不是处又必有邪说以阶之如所谓邪说作而弑君弑父之祸起者春秋特与辨别题目正其为弑如州吁弑完一句即曲直便自了然曲直了然即是非便自分晓乱臣贼子其初为气所使昧了是非迷却本来君父秉彞之心是以其时恶力甚劲於此之时刑戮且不惧又何暇怕见书但有人一与指点是非中其骨髓则不觉回心一回心後手脚都软便自动弹不得盖其真心如此所谓惧也惧与不惧之间是忠臣孝子乱臣贼子之大机括反复如翻掌大易之所谓辨而春秋之所以震无咎也如善医者下针中其窍穴则麻痹之人即时便知痛痒春秋一言中却乱臣贼子痛痒处即乱臣贼子便自囘心是以能惧然知痛痒者乃其血气之固然知惧者乃其人心之固然也善医者特与遇之春秋特与提醒之而已春秋如化工言随机提醒人也旧说据春秋所书而言惧吾亦据春秋所书而言惧此无异者但旧说以为乱臣贼子惧于见书而知惧则所惧者既是有所为而非真心且其所惧能及于好名之人而不及于勃然不顾名义之人以为春秋书其名胁持恐动人而使之惧此又只说得董狐南史之作用而非所以语于圣人拨转人心之妙用且如其说其弊将使乱臣贼子弥缝益密以逃名而避迹为害不小此其说起自汉儒宜不待智者而知其谬然更千年无有觉其谬者亦无有致疑者何也其悉更待面论善说春秋者无如孟子乱臣贼子惧与春秋天子之事此数句真得圣人微旨其春秋天子之事一句儒者亦说不通久矣一麐可深思之面会言之春秋一部书无一句不为乱臣贼子而作非特书弑君三十六条也
答汪生书
远道走使询及继祖母丧服深知谨礼之意然此在礼经甚分晓本非有疑似相聚讼也只为不解承重两字而惑於俗人代父相沿为服之说是以其论纷纭而难通耳承重者礼之所谓受重也如何谓之重谓祭统也古者立主谓之重宗庙谓之重礼曰为人後者三年解之者曰为人後者受重於人受重者必以为服服之也礼曰父卒然後为祖後者斩解之者曰为祖後者受重於祖受重者必以为服服之也为人後者以傍枝後其大宗为祖後者以嫡孙後其祖虽其本末疏戚不同而其所以必为之三年者则皆以为後之故为後者受重之谓也不独如是而已礼经固有为曾祖後云者为高祖後云者为曾祖後者谓若父与祖或以疾废与先曾祖而死者也为高祖後者谓若父与祖与曾祖或以疾废与先高祖而死者也为曾祖後则为曾祖斩为高祖後则为高祖斩若以代父为说则是父之所齐期者吾代为之斩父之所齐五月者吾代为之斩此其本末倒置甚矣又何以为代乎为曾祖斩则谓之代祖也可为高祖斩则为之代曾祖也可代父之说又何施乎此其鄙野舛驳絶不可凖於经典然世耆儒老生亦往往以此为说余竟不知其何所起也礼经十七章中无此说虽汉宋诸儒生论礼者数千家亦絶无此说余竟不知其何所起也礼为祖後者服斩不言服祖之妻何服非略之也盖发凡於为人後者章中矣曰为人後者为所後之妻若子以傍枝後其族人犹服其所後之妻若子况以嫡孙後其祖而不以若子之服服其祖之妻者乎由此言之为其祖加服云者自为受重也非为父也为其祖母加服云者自为祖也亦非为父也此祖母也礼曰继母如母则继祖母如祖母也为祖而服其继祖母岂系乎父之及见与不及见乎为祖而服其继祖母岂论其有出无出乎且谓之继则是不论其有出无出而为之服者固非其所出以继母之服不问其有出无出而隆杀之也何独疑於继祖母焉夫有出而加服无出而降服此古所以制媵妾之等然非所以施之於嫡也礼已之妻嫡子之妻不敢以无出降而况於祖母乎以吾友有好古谨礼之意不敢不悉所闻更与知礼者计之礼後丧有前丧中其服後但据後丧始日为断不据前丧满日为继也假而前丧小祥遇丧则两丧共服之四年并以白
与宜兴诸友书
古礼馈奠则从主人而服则从族戚朋友各以亲疎轻重自制之是故主人馈奠而族戚朋友助之执事则有之矣在礼未闻有族戚朋友供奠物之文也主人劳族戚朋友以执事则有之矣在礼未闻有主人散麻散缟散绢于亲戚朋友之文也今一切反是族戚朋友为之馈奠是以族戚朋友而代主人之所自尽也主人为之散麻散缟散绢是以主而擅族戚朋友之所自备也此礼不知始何时古所谓野于礼者其此类之谓乎且近世丧葬日奢日靡富贵人家一日至享十家之奠自启殡至葬数日间大牲小牲刳割狼籍且百千计鬼神情状与人情不相远鬼而无馁所食几何今若此不惟生者靡费抑亦使死者不忍且夫放生以资冥福则儒者所不信杀生以重冥咎则理未必无是以痛为亡妻谢此业债族戚朋友则相信者多矣而一麐自宜兴归乃闻诸友复欲醵金为奠且杀生靡费於有所用所必受犹尚不可况施于所必无用所必不敢受其谓之何如诸友以为情有未尽但远来临葬此亦足矣即使吾身後诸友亦只须如是行之但能相体不为无情也
答万思节主事书
承示途中遇险及当局冷眼之说足知新功甚慰甚慰热处冷得絶胜冷处冷得然险处惶惑原是易处错过不曾做得功夫也易论学每以涉川为说故曰作易者其有忧患乎所谓终身之忧也吾友闲居少过却是不曾抖擞提醒精神吾固预忧吾友涉川之难今吾友自知之矣自此紧着功夫常常从危处操心常如与夭吴河伯对垒毁誉利害诸关悉与照破即世间一切大川何所不利涉也先辈云圣人於困险中有至乐於安平中却是有至忧然哉吾每欲与大洲兄相会乃欲相与证明絶学非历数之谓也然历数自郭氏以来亦成三百余年絶学矣国初搜得一元统仅能於守敬下乘中下得几句注脚监中二百余年拱手推让以为历祖吾向来病剧中於此术偶有一悟颇得神解而自笑其为屠龙之技无所用之亦叹世无可语者近得来书乃知复有透晓如大洲者在也一快一快但不知大洲所谓透晓而历官所不解者何所指耶岂所谓历理者七政盈缩迟疾之所以然如元史所载王恂李谦历议及缘督氏革象书之类独能洞其精微是历官祗知其数而吾辈独能明其理遂指此为透晓而历官所不解者耶盖昔者太史造历既已测定日躔盈缩月离迟疾去极远近浑沦得一天体在胸膈中而欲传之形气之间以为历本则是以数寸算子握住万古宇宙转运盖甚难下手此子长所谓太初历既已测候而姓与都等不能为算之时也古历大衍为精一行和尚藏却金针世徒传其鸳鸯谱耳于是守敬独得一法曰弧矢圜算如所谓横弧矢立弧矢赤道变为黄道黄道变为白道者最为圆机活法自此黄赤白三道之畸零可齐而气朔之差可定此法不惟儒生不晓而三百年来历官亦尽不晓矣今监中有一书颇秘名曰历源者郭氏作法根本所谓弧矢圜术颇在焉试问之历官亦乐家一哑钟耳岂大洲所谓透晓而历官所不晓者盖谓此耶若所指如前说虽极精微幽眇犹是儒生套子所指如後说虽若九九缀术乃是实得也烦问之大洲求一转语见示当更有请教夫六艺之学昔人以为数可陈而义难知在今日历家却是义可知而数难陈盖得其数而不通其义者有之矣若谓得其理而不得其数则施之实用既无下手处而并其所谓义者亦脱空影响非真际也虽然今历家自谓得其数矣今历家相传之数如历经立成通轨云云者郭氏之下乘也死数也弧矢圜术云云者郭氏之上乘也活数也死数言语文字也活数非言语文字也得其活数虽掀翻一部历经不留一字尽创新法亦可以不失郭氏之意得其死数则挨墙傍壁转身一步倒矣夫知历理又知历数此吾之所以与儒生异也知死数又知活数此吾之所以与历官异也理与数非二也数者理之实致用处也活数死数非二也死数者活数之所寄也近见一二儒者亦有意象数之学然不得其传则往往以儒者范围天地之虚谈而欲盖过畴人布算积分之实用不知岂便吃尔盖过了也後世儒生所论六艺往往而然不特历也大洲其於吾言有合耶否耶杨子云曰通天地人曰儒通天地而不通人曰伎通乎天地之历数而未必通乎身心之历数者又一行守敬辈之所以为蔽也今未暇论也虽然所欲请教於大洲者其大者百未一举也而辄琐琐及此毋乃以我不知务乎纵言至此一笑吾友欲吾举历家一二紧要语与大洲印证如步日躔中盈初缩末限用立差三十一平差二万四千六百此死数也又如步月离中用初末限度一十四度六十六分此死数也历家知据此死数布算而已试求其所以为平差立差之原与十四度六十六分之数从恁处起则知活数矣似此只举一两件更不费辞也活数者如揲蓍求卦之初参伍错综而隂阳未分者也死数者如卦画已成之後为九为六而隂阳既定者也
又
来书谓赵大洲主测候吾主布算此说未之尽也布算未有不始於测候测候未有不寄之布算而可以造历者两者相须如足与目但测候之法元史所载简仰二仪今畴人子弟亦稍能用之而学士大夫亦有晓者及赵缘督革象书测经度测纬度之法尤更分晓吾是以略而不言且吾前书所引史记历书中语太初历既已测定而姓等不能为算自古造历亦每病布算之难此一行守敬所以独擅专长司马公是星历专家其史记历书是说自家屋里说话细读其叙作太初历始末其意可识也虽然使人皆输班自可以目定方圆而不必规矩使人皆羲和自可随时测候而不必布算以成历故布筭以成历者令後可继也此尧典中亦自了了其阳谷昧谷四段则测候也其闰月成岁数语则布算虚盈以造历也但古文简约不详今浑天仪象自汉相传以为羲和之遗则测候之器尚在而布算之法独不传窃意其法若传比之一行守敬当更简易密致盖古人心学精微围范天地与後世术家自别今所传周髀经托之周公虽真赝不可知岂亦有羲和布算之遗乎而後世晓了者亦少矣
与顾箬溪中丞书
仆居闲多暇时或留意於数艺将向所闻之左右者时为紬绎其於古人象数之精意虽或有龃龉难通处亦多有欣然会心处其会心处既恨不得与明公相印证其龃龉处又恨不得就明公而为之发蒙解缚也窃意六艺之学皆先王所以寄精神心术之妙非特以资实用而已传曰其数可陈也其义难知也顾得其数而昧於其义则九九之技小道泥於致远是曲艺之所以艺成而下也即其数而神明其义则参伍错综之用可以成变化而行鬼神是儒者之所以游於艺也顾先王六艺之教既寝而算书之传於世者往往出於六艺之士之所为儒者絶不知其说而知其说又多非儒者是以其数存其义隐矣而艺士之着书者又往往以秘其机为奇所谓立天元一云尔如积求之云尔者虽算师亦多不省为何语复着书者之意盖若恐缄藏之不密而示人以金鍼也是以其数虽存而数之所以为数者亦隐矣伏惟明公以当世耆儒玩心神明之学而出其绪余於艺数之间明公之於数盖古所谓进乎技而入於道以神遇而不以器求者也且小子辱不倦之教久矣是以敢更有请焉谨具如别纸
与裘剡溪推府书
昨承示欲赐徐医扁额谨因尊教辏成两字曰占恒何如恒者人心本常理古今凡圣不减不增惟其有占不占是以有能恒不能恒之别而恒道实未尝去人也古圣贤教人虽一曲艺未尝不与心学相通人能得此常理设使为医则必能究性命之源为巫则必能极鬼神之情状一彻万融所谓因源而得委也古如农辕重黎之徒以圣贤精微之学而为医巫师是也若使为巫医者知无恒之不可则必反而求之於心念念在有恒上着工夫则庶几性命之源鬼神之情状可得而无愧于巫医盖本欲精其艺而因以达乎其德所谓自委而泝源也如古巫咸医和之徒因巫医而知道是也圣人提醒人心只在一占字易曰君子居则观其象而玩其辞动则观其变而玩其占所谓占者岂是揲蓍布卦乃为占哉此恒心之存主处则为居此恒心之应用处则为动神明在我知几而动是无时无处不是占也不占则神明失矣几微昧矣是可谓之恒乎而又何医巫之可谓乎
与项瓯东郡守书
索居既久益叹朋友合并之难而知昔日相聚之为乐也然又有可感慨者念昔日从兄於杯酒谈笑间此时弟甚疎卤不能有所切磋於兄而兄之善言惇行弟亦不能窃之以自淑不过如世间所谓好友者而已求如古人切切偲偲讲学辅仁则未也自去官归家闭门静坐大抵人穷则反本霜降水涸天根始见於是大悔曩时孟浪痛自磨刮直欲扫去枝叶文饰从根本上着力久之亦渐觉有洒洒处但苦此心出入几微之际殊废检防然亦渐觉有洒洒处此时欲见兄相与印证一番了不可得则向者朝夕相聚反自错过虚却光隂岂不可惜惟吾兄质实纯明古所谓脚踏实地人也此不惟吾兄能自信而友朋亦无不以此信兄者别後想渊然深造非鄙陋之所敢窥测以旧时所见吾兄则尚有葑菲所以少赞於吾兄者何也兄得之资禀者持守有余而充拓未至资禀有余於毅而力量不足於弘其得处乃是气质最美而其不及古人处乃是学问不能变化气质也古人为学皆是百磨百链工夫如书臯陶论九德寛而能於栗直而能於温沉潜能刚高明能柔斯则磨链已至气质变化之効也夫弟所谓充拓者亦非如由赤子之心扩而充之说盖赤子之心本自充扩得去本自能大有一分不能充拓皆是未尽此心之量耳中庸曰致广大而尽精微极高明而道中庸德性本自广大本自精微本自高明本自中庸人惟为私欲障隔所以不能复然故必须道问学以尊之耳此千古学问之的也据吾兄旧日规模且未免作世间一种寡过之人其於圣贤作用尚是有间学问须先定其基故孔子不取谨愿之士而取狂狷为有基也狂者固不待言至於谨愿之士与狷者其不为不善亦较相似但狷者气魄大矫世独行更不畏人非笑谨愿之士气魄小拘拘謭謭多是畏人非笑悁者必乎已而谨愿者役於物大不同耳今人多以谨愿者为狷此亦问学不明之过也交游可望者殊少得如吾兄者尤少如弟疎卤尚不敢自弃以吾兄之纯明其於道翻然易耳愿闻兄之所安整理民事皆是吾人切实工夫而两郡之治如何并愿闻之迩来士风浇薄而江南重以侈靡浮荡比之他所尤甚大抵富贵功利之习糊人心目如处丰蔀之中举眼皆蔀也蔀外更不见一物矣是以迷惑颠倒莫知所止非有先知先觉者孰能出之溷秽而转之清流乎提学冯先生观其论议行事亦不为无意於此矣词华本实之间稍有轩轾便足鼔舞人心吾兄相会得从容聚语幸委曲一赞之
与张士宜书
近承来谕同志中往往梦中作醒语诚然诚然其下者假公济私其高者以意见所到为实际盖原始初发心原不曾种下真种子所以头出头没转来转去竟不出人意见科臼中方且认贼作子自谓超悟诳已诳人以迷指迷道之不明不行深可太息仆亦梦中人也虽然自数年来益觉扫除私意之难益信古人备尝艰苦动心忍性知险知阻是细细磨链细细降伏此心处方欲强勉从事铢寸积累十数年庶几少有所进不敢自负也若谓认得本体一超直入不假阶级窃恐虽中人以上有所不能竟成一番议论一番意见而已谢上蔡云今之学者何足道能言真如鹦鹉耳透得名利关此是小歇脚此古人自验过不诳语也兄迩来自考此处何如天理愈穷则愈见其精微之难致人欲愈克则愈见其植根之甚深彼其易之者或皆未尝实下手用力与用力未尝恳切者也东南势利之习薰塞宇宙腥秽人心盖末世气习尽然而东南靡丽之乡则为尤矣昔人所谓非百年必世不可得而变也非知命不惑不可得而改也已乎奈何恐但於後辈中视其一二有志者稍稍语之以义利宾主之辨然亦不敢深求而过责之但令其立定趋向尽力从事於清苦淡薄使日揩月磨庶有以夺其纷华盛丽之好而已然亦不知後竟得力否也令兄质地近朴愧不能有以开发之且抱病亟归又不能久相与也然家庭兄弟间自有余师矣至举业一节似亦未尝苦心其间今但令其读古儒先之书反之於心稍稍窥见理路然後转向举业上去亦以速归不及竟矣诸皆负其远来歉歉秋间或当同舍弟至南都此时可得一奉教然未敢必也
与陈后冈参议书
别後恋慕不舍与久病衰颓之状大略具之叶绍兴通判所寄书中今家人来亦当口能道之矣每每念昔与兄同住京师日夕相砥淬受教不为不深且愧迂疎无以承之不谓此後渺然相隔盖三四年而仅得一两日之聚方其离思孤怀十未展其一二而鷁首已南矣亦何暇於吐心曲谈道德以交助所不及者乎兄去闽越不知复以何时为聚首之期非惟仆蓬蒿之质不能藉直於麻中而兄之德器如玉亦不暇置诸顽石之间以自攻此其可思可恨岂特以酒食文字之故也仆尝闻兄绪论大意以为必杂用王覇乃可以适时而济务而仆则多执泥古方戛戛乎如以舟而行诸陆然兄既以此自信而不疑仆亦以此自谬而不悔是以自承教以来契分虽甚投而议论常至左右古人云去短集长此仆之所以不可无藉於麻中之直而兄顾亦谓有取於顽石焉其可也兄在湖藩清修之节剸繁之才自与时流迥别虽然亦愿兄毋见化城而遽住耳今奉去读书记乙集一部仆意欲以此广兄不知兄肯降心而观焉否也仆窃谓三代人才皆从心性上磨链故其经纶参赞之业不出户庭而得之後世反躬之学不传而其人所以经纶於世者率亦疎卤求其繋国之轻重如孔明李泌陆贽之徒则其於道虽未醇而本其天资之所暗合亦往往开诚而不欺恬澹而少欲其经纶虽未必尽出於道而竭其才之所及亦往往渊源而有本濶大而无漏固不可谓其无人焉而非謭謭然功名自喜者可以跂而望也苏子有言士之不以天下之重自任者久矣兄其有意乎仆居闲无事欲得国朝诸名臣奏议读之且以尚论其人与其所以经纶於世者何如顾僻处山居苦不能多致烦兄为我留意至於北宋以前诸儒解经之书多散轶不存亦烦兄试博求之菽园杂记诸书兄向欲録一副本见与亦愿兄毋忘之也若夫诗词之学则仆自知力之决不足以进此向已告疲於兄矣兄毋更以此望我竢他日有持后冈先生集示我者我当望洋而叹或尾後作一二句跋语是则可耳兄许我以暮年买田同住之说如何如何谚云痴人前不得说梦吾已执此作左劵矣幸兄毋使我为痴人也失兄於东隅得兄於桑榆窃以为快草草白
答屠渐山谕德书
自闻兄有疾时以为怀夏间富生于德来学每因富生问起居则知既已勿药矣甚慰甚慰浮屠家称缺陷世界故物忌于盈吾兄之才于其所享可谓完矣乘除消息天行则然吾兄之疾岂造物者将以是少损亏焉而大受于其後也乎兄平生意气甚高聪明甚慧夫高者不可柔而雌也慧者不可藏而晦也兄罹此疾疢则寂寞枯淡之中静思默视种种之世界种种之伎功无可恃以不朽者必将于幻身之外别求所谓本来面目者而从事焉则兄之学将日以精而其所得於病者不既多乎此仆始为兄忧而竟为兄贺也故曰惟其病病是以不病兄勿以为濶论如何弟年来奔走荆溪今岁始买小庄去县十四五里妻子始有定居衣食稍能自给一身幸为天地间一闲人矣药饵之暇亦欲讲习故业冀少有得焉以毕宿志而海内知交皆散在四方昔人取多闻而恨于独学之难每以为叹而知交如兄者则尤往来于怀也向尝托南江道此意而兄不能来仆又不能往奈何今蹉跎又经岁矣後复如何使来承委令兄祠堂文字缘仆素病羸自乡居以来欲节省言语文字以完心气故凡亲知之托一切谢免而吾兄数百里相命似不宜以此为解然复自念平生未获请见于九峰先生既无以测知精神意向所在而欲为之叙论若深言之则近于谀墓之嫌浅言之则不足以发潜德而违于铭以称美之义以不满于爱弟孝子之心是惧欲辞去则又重以违长者之命而不敢也又复自念兄之所不远数百里而托於不文之辞者盖以迂戅之人不能为谀其言或可以信于後来者耳今以平生未尝请见而深言浅言两无所措乃嚅嗫而为之言是无以自信乎其心而又何以信乎其人非兄所以相托之意也是以敢直布腹心而辞于将命者且其人之相知而言之足以信者则既有东郭少湖在矣幸兄亮之
与吕通竹屿书
执事佐郡六年清苦直方之节衆共知之而山人之知执事独深执事亦谓山人臭味之相同也日夕所以拳拳于山人者亦深且厚今执事行有日矣山人非仁人也不能赠执事以言山人贫也不能赠执事以财而缱绻之情不能自已聊具鹿靴一双奉将别意靴者履也易不云乎素履之往独行愿也伏望执事率其素履独行所愿不以夷险二其心不以终始渝其度用于世则为羔羊素丝之风不用于世则励蔬食饮水之志履道坦坦为天地间一完人此其所得较之坏名毁节以苟一时之富贵者虽在卿相知执事必不以彼易此矣山人敢以致爱助之意
与金令摄山书
金入於大冶数经火力愈鍜链则愈精纯而授新马於旧牧之圉试其熟技则人与马益相习虽然其杂金固有一火焉则耗者矣其牧马如东野之御固有始则善而久则马逸焉者矣摄山之凛坎於世也是金之数经於火也其再令於章丘也是再牧马也吾见摄山之愈进於精纯而章丘之民与摄山益相习也虽然不可以不兢兢也使久而益精也而无耗焉久而益相习也而无逸焉而後知摄山之果为良金与良牧也近得李中麓书言章丘凋敝甚须得良吏拊循极有望於摄山仆以为在摄山举定海之故事行之益加之意而已至於马因地异性人因地异习衔勒有缓急饲秣有燥湿不穷其力不失其性则在善牧者虚心而调剂之仆又何言哉
与吴令峻伯书
前使者冒进瞽言自分必且见絶於吾友矣适会陈户曹道及吾友欲相顾是吾友旧爱之深不遽以瞽言为辠也即令人往候使节於白氏则已行矣怅惘窃惟论治者先体故按督之体异乎州县风宪之职异乎拊循而州县之所以拊循其民惟其平易岂弟大小毕输其情使民之入公门者如入乎其家见守令者如见其父母是之为贵耳使民见威而不见德敢怨而不敢言则虽一时或能收整顿操切之效而其所斲丧者多矣书云高明柔克可省也向孙文卿在江隂尝过仆仆问之曰兄素讲学学问不是空谈即如大学论平天下如保赤子此便是真心便是明明德兄试自省百姓到面前时可与自家儿子一般文卿应曰此意却似有之仆当时不以为然曰兄得无太容易说了久之询其所以莅民果无甚愧乎其言仆是以心慕而敬焉文卿方於事上而圆於抚下是以虽或恶而谤之而不胜其爱而誉之者之多也眼中亦曾见一人为江隂使百姓膝行而前俯伏战栗不敢仰视此辈者何足多哉吾友清才雅志仆何用喋喋若此但柔克之说为高明者发耳传曰善人受尽言仆素以豪杰望吾友岂独善人已也相念甚勤未知使节何时更入郡耳悬悬素不遣人持书入府县中今特遣此以谢两次不得相见之故且恃吾友之知我也有持贱名到贵治者必伪无疑预言之
与二弟书
行者居者形迹各别然理道无二致也日用工夫无二致也汝兄在山中若不能谢遣世缘澄彻此心或止游玩山水笑傲度日是以有限日力作却无益縻废即与在家何异汝在家若能忍节嗜慾痛割俗情振起十数年懒散气习将精神归并一路使读书务为心得则与山中何异艰哉艰哉各各努力居常只见人过不见已过此学者切骨病痛亦学者公共病痛此後读书做人须苦切点检自家病痛盖所恶于人许多病痛若真知反身则色色有之也
与田柜山提学书
约之过敝邑寄到手书嘉惠多谢雅意仆自送约之至姑苏触暑积劳遂尔发疟迄今伏枕未及能强起也病归以来生平交游一时雨散空山独坐每每念之令人无以为怀此岂惟握手殷勤日夕之懽不能解之于心而独学无友则昔人所以深病于孤陋也奈何近会约之稍能道吾兄所新得慰甚约之又言吾兄以好画之故至欲手自摹搨则仆之迂滞所不能解者然吾兄专凝纯静岂谓沉溺於此或者居闲无事游息之时聊以此为戏耳仆窃谓游艺之与玩物适情之与丧志差别只在毫芒间如六艺皆古人养性而理心自此便可上达天德今人学射学书学数则不过武人之麤材与胥史之末技是以戴记分为德艺上下之说而子夏亦讥其不能致远况又不在六艺之科者乎且古之善画不过如郑?王维辈何足学也况学之终身有竟不能似其一水一石者乎陈履常之诗曰晩知书画真有益却悔岁月来无多仆常诵而笑之以为履常知书画之有益而为益有甚于书画者履常不知也履常自悔其岁月之不足以给书画而书画祗足以縻费岁月者履常不知也吾辈年已长大虽笼聚精神早夜矻矻从事于圣贤之後尚惧枉却此生则虽诗文与记诵便可一切罢去况更有赘日剩力为此舐笔和墨之事乎然仆闻之画家之说亦不以舐笔和墨者之为工而必解衣盘薄为之上乃知画家不贵能画正在能不画耳若此者所以凝神而不分其志也兄之画品能通乎此则仆之所不敢知而所以讽兄者无乃为土苴末论乎幸兄一笑而掷之可也仆自别後携家至阳羡谢去世事牵缠时时闭门默坐始知平日没于多岐荡精揺神之过必读邵子劳多未有收功处踏尽人间闲路岐之语则怃然大悔者久之是以奕棊赋诗博闻强记皆昔所甚好或终岁不对局或终月而不成一韵或数旬不展卷虽或为人所强与自强为之亦竟如嚼蜡了然絶无滋味也观尊卷所书数作则荒落疎懒之态可尽见之仆之为此其志亦欲发愤刋落收功一原而力又不能逮也惟兄有以教之
与陈两湖主事书
兄自少才名已满海内六家九流之书几乎无所不诵庄骚太史之文亦无所不摹画而操纵之矣即使海内奇才伟士欲傲兄以所不知而亦不能也况如仆者才至驽下曩在京师每同平凉赵景仁过兄论文久之兄慨然曰二子之言是也遂欲尽弃其旧学而更张之然当时犹谓兄之急於奬善而以口语相推云云已而视兄之文则果脱然尽变於旧矣夫文人相笑在古则然景仁於兄未知何如也至於仆之读书则岂能若兄之博而其为文也亦安敢望如兄之古哉然兄
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>