<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,汉滨集全文在线阅读,汉滨集全文在线下载,大玄古籍书库">
<meta name="description" content="诗文别集。南宋王之望撰。十六卷。之望字瞻叔,襄阳谷城(今属湖北)人。后寓台城。绍兴进士。教授处州,入为太学录,迁博士。孝宗时,累官参知政事,寻罢为端明殿学士,提举江州。后曾以功加资政殿大学士,移知温州,旋又罢去。原有集六十卷,已佚。清人从《永乐大典》中采撮裒缀所存十之三四,成今本。有赋三首,古体诗三十五首,近体诗一百三十八首。其他各体文三百二十六首。之望历官颇有政绩,唯隆兴时力主和议,以割地啖为计,故为人抨击。“其诗文则皆疏畅明达,犹有北宋遗矩。诸札子亦多足以考见时事,与正史相参,未可遽废。”(《四库全书">
<title>汉滨集_王之望_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">汉滨集</span> <br/>
          作者： <span class="inputVal" id="bkauthor">王之望</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]137438</span> <br/>
          说明： <span class="inputVal" id="bkdec">诗文别集。南宋王之望撰。十六卷。之望字瞻叔,襄阳谷城(今属湖北)人。后寓台城。绍兴进士。教授处州,入为太学录,迁博士。孝宗时,累官参知政事,寻罢为端明殿学士,提举江州。后曾以功加资政殿大学士,移知温州,旋又罢去。原有集六十卷,已佚。清人从《永乐大典》中采撮裒缀所存十之三四,成今本。有赋三首,古体诗三十五首,近体诗一百三十八首。其他各体文三百二十六首。之望历官颇有政绩,唯隆兴时力主和议,以割地啖为计,故为人抨击。“其诗文则皆疏畅明达,犹有北宋遗矩。诸札子亦多足以考见时事,与正史相参,未可遽废。”(《四库全书总目》)有《四库全书》本。</span> <br/>
          封面： <span class="inputVal" id="bkimg">Z_19003.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]汉滨集
[book_author]王之望
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]137438
[book_dec]诗文别集。南宋王之望撰。十六卷。之望字瞻叔,襄阳谷城(今属湖北)人。后寓台城。绍兴进士。教授处州,入为太学录,迁博士。孝宗时,累官参知政事,寻罢为端明殿学士,提举江州。后曾以功加资政殿大学士,移知温州,旋又罢去。原有集六十卷,已佚。清人从《永乐大典》中采撮裒缀所存十之三四,成今本。有赋三首,古体诗三十五首,近体诗一百三十八首。其他各体文三百二十六首。之望历官颇有政绩,唯隆兴时力主和议,以割地啖为计,故为人抨击。“其诗文则皆疏畅明达,犹有北宋遗矩。诸札子亦多足以考见时事,与正史相参,未可遽废。”(《四库全书总目》)有《四库全书》本。
[book_img]Z_19003.jpg


[book_title]提要
钦定四库全书　　　　　集部四
提要
汉滨集十六卷　　　　别集类三【宋】
臣等谨案汉滨集十六卷宋王之望撰之望字瞻叔襄阳糓城人後寓台州登绍兴八年进士第累迁太府少卿孝宗即位除户部侍郎充川陕宣谕使洊擢至参知政事劳师江淮为言者论罢乾道元年起为福建安抚使加资政殿大学士移知温州卒事蹟具宋史本传钱漙秘阁书目载有之望汉滨集而佚其册数焦竑经籍志作六十卷然赵希弁陈振孙两家俱未着録则宋代已罕传本後遂散佚不存今从永乐大典中采撮裒缀所存什之三四而已之望当秦桧柄国时落落不合人咸称其有守其历官亦颇着政绩惟在隆兴时力主和议与汤思退相表里专以割地啖敌为得计而极沮张浚恢复之谋考宋南渡之初自当以北取中原为务然惟岳韩诸将可冀图功张浚狠愎迂疎但急於立功以固位实非可倚以恢复之人一败於富平而丧师三十万再衂於淮西而叛逃者七万三挫於符离而丧师又十三万偾辕悞国其验昭然讲学家以张栻之故回护其父殊未免颠倒是非之望之沮浚不可不谓之知人至其论和气之策以为南北之形已成未易相兼惟当移功战之力以自守然後随机制变又以为金人制胜之谋举无遗策加以器械之利形势之便虽汉唐全盛之时犹未能轻此敌而况於今日其斟酌时势以立言与史浩意颇相近亦不可谓之不知时务特其朋比小人附和权幸与浩之出於老成忠荩者不同又汤思退所主者乃六国赂秦之计与浩之主於持重俟衅者亦复迥异故当时重为人所抨撃而宋史亦极不满之诛其心也至其诗文则皆疏畅明达犹有北宋遗矩诸劄子亦多足以考见时事与正史相参未可遽废仅厘为十六卷着之於録庶其人其文是非得失各不相掩焉乾隆四十六年七月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
汉滨集卷一　　　　　　宋　王之望　撰赋
三王之道若循环赋【以道若循环代为终始为韵】
百代称治三王最隆各埀统以相继若循环而罔终所尚不同要举偏而补弊其周必复斯迭用以无穷稽古史之遗言见先王之政理虽革而信之者事有新故然因而循之者道无彼此列三正而异物关彼盛衰旋一化而无端代为终始夏继虞轨商因夏基或以忠而为治或变质而制宜暨彼周家之盛粲然文教之埀用有还复弊斯改为异世殊时虽靡闻于沿袭同条共贯曾不泥于操持上下千载之间周流六虚之内乘五德以迭王类四时而更代枢始得兮弛张无执柱不胶兮变通斯在本人情而立政时有汚隆法天运以求端迹无留碍前之二帝兮其道淳而未备後之五霸兮其风驳而不纯备乃尽变纯斯可遵惟三代之甚善宜百王而是因所遇殊涂琴更张而或解其归一揆规宏远以相循观其先圣埀休後王继作有可因而可革故或稽而或若用能历万世以无弊关百圣而不怍知其或继宣尼推损益之原舍则无由扬子述太平之略逮乎桓文以後秦项而还霸道既襍王功孰攀喜利名者操赏罚而为柄善攻战者生奇正以如环絶纽莫续异端曷删所以宣帝励精自用汉家之制封伦饰辨力言唐治之难异哉史迁明□僿之宜董子陈用忠之道约当世而不悖载前书而可考方今欲一变周家之文弊则宜稍复于夏商回狂澜于既倒
以德为车赋
运启元后天临广居握至权而负扆恢盛德以为车位正当阳式诞敷於利器术周御俗恊顺动於皇舆王者受命应时继天立极以何道而诸侯顺轨以何阶而百官承式遵适治所由之路必有其资为积中不败之车莫如以德粤若子育兆姓君临九埏笃实辉光之有照刚柔正直之无偏蹈中庸而美俗思简易以承天动静有节周旋罔愆敷自清躬爰显懋昭之化行乎正道初无诡遇之权彼其合乎天地者是惟盖轸之仪中乎规矩者厥有轮舆之旨文章蔼旗常之制声教恊鸾和之美惟积诚以能然故安行而得以无反无侧独由仁义之涂不处不留远袭帝王之轨岂不以据崇高之势享盈成之基惟为之而行者我无失道则动罔不吉者物皆得宜凡此敦临之术必资厚载之为虞舜升闻实由行於本性唐尧光被示广运於当时若乃当轴於上者皆咸有之臣邻得舆於下者有徧为之衆庶我乃肃礼貌以中立揽威权而外附由亨衢而出入动靡颠危緫柔辔以驰驱行无遑遽其或外靡允修之实内乖攸好之心致远兮才非所及载重兮力非所任曳轮弗济乱辙相寻所以扬子着书智匪垒奔之用夏王有训钦惟朽驭之临异哉上奉皇天下临赤子克谨日休之念斯尽时乘之理当今规模宏远欲方驾於唐虞肯半途而遂止
季秋大飨帝赋【以时当季秋天子飨帝为韵】
君欲毖祀礼宜顺时惟是季秋之月允为大飨之期岁事告成爰届备收之候天神可格式陈遍祭之仪稽记月之遗文见事神之至意既祭于郊兮着贵诚尚质之礼又为之飨兮申报本反始之义惟三代祀天之举悉用夏正而比年旅帝之常属当秋季斗既建戌辰俱集房寒初至而入室岁已登而筑场举帝籍之收歛入神仓而盖藏欲享于上斯时则当三务成功方授时於昧谷五精降德遂宗祀於明堂时厥明王类于上帝略问卜之末节举用辛之定制席三重而缛礼具陈乐六变而高灵下济候无射之良月肆蒇多仪合太微之贵神爰称盛祭盖以岁遍者祀物成在秋百谷之要既举五天之报宜修考以汉仪当後时於庙酎求诸唐典每寓礼於郊丘且夫御世而王事天犹子重其祀所以致钦崇之道谨其时所以明奉若之旨授衣既毕成民之义斯存侑座俱尊严父之诚在此及乎简编残缺?纬流传论不根於据古说多失於诬天时既弗正名因靡专感迎长启蛰之文禘郊乱矣立耀魄感生之目称号纷然呜呼降衷者其道至尊临下而厥灵不爽有明德则可荐非克诚而莫飨上方储精埀思以交神於布政之宫故曰惟圣人而能飨
古体诗
七夕
西风吹繁暑夜气初宜秋所居稍虚豁得以消我忧独眠堂中央一榻无衾裯开轩敞南北凉飇入翛翛是日七月七三星已西流残云不成雨缥缈当空浮云行忽中断月彩烂不收影落庭树间枝叶如雕锼草根有小虫微吟作啾啾岂复厌喧聒更觉窗户幽我欲终今夕飞蚊不相谋喧我复啮我驱去嗟无由但当我自屛岂与汝辈仇闭门归下帷蝶梦寻庄周
杂诗四首
有忧乌啼门有喜鹊噪庐主人闻啼噪喜鹊唾老乌吉凶实由人乌鹊何与乎但知预相报其智各有余人智不如鸟贪喜忌忧虞遂于乌鹊间憎爱乃尔殊福至自福至祸来贵先图二鸟孰有益嗟哉主人愚
春蚕口吐丝生人皆仰供蜘蛛丝满腹只能打飞虫衣服与网罗利害岂可同蚕生旬月老蜘蛛无春冬蚕食惟草木蜘蛛肉食丰蚕以茧自缚蜘蛛挂青空蜘蛛有余毒春蚕有余功受报乃如此天理不可穷
龟肉不可食蟹螯不中卜龟以殻自戕蟹以味见戮所养殊毅豹所亡等臧谷一足致患害内外皆鸩毒嵇康坐才死霍禹以势族乐哉蟹螯中贮此老龟肉
江发岷山阳河出崑仑趾渊源既洪深浩浩并衆水东流至渤澥曲折万余里经山无重数过郡不知几海边有小溪近出海山里未能数里间已接潮波起到海虽则同难与江河比
书怀
羣山岸东海兹地真斗絶洪涛渺翻天朝夕吐日月虽同一宇宙迥与朝市别三山在咫尺芝草吾欲撷未能仙骨轻稍浣衷肠热从我其谁欤乘桴晓当发
百年胡为哉万事聊复尔功名早有意贫贱昔所耻岁月忽蹉跎少壮何足恃身外非我有毫髪不可致惟有一寸心俯仰要无愧归去来山中高人未吾鄙
村居何所乐春至木欣欣夜睇海上月昼瞻岭头云东家有胜士杖屦日相亲山行共采蕨野步仍班荆初见气已合久游意弥真剧谈复痛饮相对有余情
海边寂寞村春半芳菲月东风所至处陋境亦佳絶壠麦已翻芒山花自成列愁肠不堪断预畏柳飞雪更忧鶗鴂鸣坐使衆芳歇白日不可留请试餐玉诀
山居
山居入长夏草树遶我屋微风披拂之有声来肃肃葳蕤摇散影掩冉飘暗馥百合开数花孤芳更清淑我卧北窗下午枕睡方足挹此一襟凉泠然若堪掬坐使万虑空乐哉谢羁束有同顔氏子坐忘遗耳目又如慧可师安心得归宿落日行庭前披衣自扪腹闲扶旧僵石细数新上竹小禽时下来相鸣入丛蔟见我不惊飞人禽两幽独
登第後投魏侍郎
空山学仙子旧识安期生青霄许相接凡骨难为轻一朝行业满九转丹砂成安期忽东来从帝游玉京下视一笑莞依然有余情借我白云车导以虹蜺旌摄身出尘土随君凌紫清机会倘一失千载何由丁
汉南晤魏侯彦诚魏侯赠诗期依韵和已而荆门受代归乡襄务冗甚未果荅既离襄阳舟中追和
白头有如新倾盖或如故乃知意气间投分自有处魏公使汉南风采耸一路凋残濡膏泽寃讼廓氛雾游刃若发硎调琴不胶柱平生不相识见我国士遇杯盘倒箱箧笑语杂巵寓岂惟倾肺腑便可托婴孺慰我畴昔心何啻封万户离觞岘山曲握手惜欢聚江风吹行色短棹不得住临岐亦何言加餐纳多祜
道中寄丹丘亲旧
别处日已远别情转绸缪行行千里余脉脉无时休夜与梦相随昼与泪俱流山高恨不断水濶遮无由欲吞不下咽欲吐不出喉戟我胷肺间有如鱼挂鈎寻端无从来了知在心头翻疑一寸心能容如许愁平生丈夫气愧此须髯虬朝来看蓬鬓满监雪霜浮
上李丈尚书
天孙司经纬专巧上帝旁星缕日月钋几经补苍苍弭节游人间帝服无文章寒女一机素未知作衣裳再拜愿祈巧精神通渺茫但恐云车回虚无往路长
亭亭涧阿松氷雪何青青千岁已枯死流膏生茯苓虽无岁寒姿气味犹典刑尘土久埋没谁能验仙经置君药笼中傥可延年龄
蓬室有姝女顔色耀朝晖幽独人未识婵娟心自知高堂悬宝监美丑良不欺借君一寸光为妾照蛾眉念当有所适辞亲结罗衣常恐妾命薄失身轻薄儿安得嬿婉人白头同所归
魏彦诚见示出守广德朝士送行诗用韵追赋
肃肃松柏姿春月惭蒲柳但看霜雪後何者能不朽君昔辞鸳鸾出为小邦守治行达明听眷知从此厚至今两郡碑德政刋琼玖九醖熟虽迟要成宗庙酒
食橄榄有感
余初食橄榄眉蹙口欲吐稍稍滋味之久乃见媚妩曲终喜奏雅先病得後愈功成老大时亦足酬嘬咀余生足忧患备已尝险阻犹如蓼中虫自习蓼中苦不知苦尽处回味有几许古人倒啖蔗佳境贵渐取但问有与无迟暮不犹愈君看道傍李弃置终泥土
书白氏长庆集
我爱乐天文平易更精切笔端应有口心事无不说游戏供日用工巧疑天设述情悉毫厘辩理穷曲折如我本欲言挽我开齿颊如人病瘖哑代我传喉舌驽骀拟举步骏足过如瞥弱弧未及弯强弩已穿札抚才初自愧适意还深惬读尽一编诗胷怀消百结
移竹
借宅开小轩自移一丛竹悠然北窗下意色都不俗晴影终日幽风声杪秋肃最怜疎雨过会有白云宿深培畏不夀静对殊未足主人已虚心坐客亦青目四村多修篁玉立森如束不为人所爱况复困斤斸天姿奚优劣地远悬荣辱物情岂固然世事同一躅何当寻怪石小垒傍寒绿要收山林趣密置轩槛曲西峰谩多奇吾方倦遐瞩
吴传朋游丝书
鸟迹既茫昧文字几变更达者擅所长各就一世名衆体森大备造化无留情独此游丝法千古秘未呈右军露消息笔墨无成形伟哉延陵老三纪常研精絶艺本天得非假学力成应手快挥洒援毫谢经营奋迅风雨疾飘浮鬼神惊风狂蛛网转春老蚕咽明直如朱弦急曲若卷发萦飞梭递往复折藕分纵横独茧缲不断风鸢腾更轻希微破余地妙絶无容声飞白笑冗长堆墨惭彭亨可怜太纎瘦不受镌瑶琼咨尔百代後若为求典刑
病後戏赠同官蒋子权
吾衰谬养生任运常坦坦每婴相如病渐作叔夜嬾昨因触大暑留热在鬲脘医师戒饮酒所嗜不可断寒热一朝作水火互濯熯地偏无药饵伏枕但忧悺同僚有蒋子爽俊流辈罕作诗宗徐庾巧语如绣纂间有少陵风醇音调玉琯岂惟诗家秀从政今可算牢盆有出纳晓夕亲授筦琴瑟费更张君能时急缓公余治方书今昔多所缵有来谒蒺病手自施汤散买药辍俸钱为民已痌痯我昨病在床君来问尤欵教我煮橘皮汤热过氷盌继送桔梗汤一杯去烦懑柴胡作引子汗出如被?所投立有效病去若水浣乃知才艺多所蓄非窽窽又闻善骑射长箭必引满设侯六十步所发无虚簳观君精悍姿此语不其亶独於围棊低尺固有所短向来屡小胜喜气辄衎衎我欲张以羸不令见矛?侈心益骄汰出语颇夸诞不知小敌坚一败石破卵大战决雌雄迟君落新馆
赠范觉民
范子廊庙器至宝非凡璞胷怀吞云梦豪气低华岳昔在童稚时树立已卓卓曳裾桥门内崭然见头角岁行在辛丑帝策询民瘼造庭百千人衣带矜褒博平居议执政至此舌为括独余子范子雅志不可夺吐辞如涌泉一发孰能遏挥毫不停缀盈卷无点抹汉廷执戟郎环顾皆错莫纵横五千字字字医国药期於必伐病非徒事迂濶怪言一惊衆士论叹且愕皆云布衣流志在縻好爵乃尔张危言身谋胡太错当时羣宗匠其间多龌龊指言为沽直欲使趋鼎镬堂堂春官臣主张独何确谠议既氷释衆口不能铄乙科忽大阐秋天一鵰鹗传诵争取先纸价为翔跃声华顿辉赫蔼然暨南朔忆昔客东都猥厠英游数每於谈笑间论议闻謇谔诵语非沽名生平真所乐乖离三四载遣我情怀恶间者见眉宇飒然意气豁亟使罗酒浆沈沈动清酌秉烛夜相对谈词恣嘲谑公卿颇历诋治乱亦商略间出新诗篇清制皆洒落只怀苍生忧肯为穷愁作少陵不忘主气味若相若倘使任言责必有禆帷幄奈何谏诤姿久矣滞丘壑似闻庙堂上知已被新渥一公丞乌台一公相黄阁吾君皆太平二公繄深托荐贤乃报国看子翔寥廓
送黄叔愚赴平江教授
人生水中萍泛泛随波澜偶然成聚散谁使为悲欢伊余从君游两见岁履端相得恨不早相见常若难今又舍我去觉我肝肠酸君诚湖海士豪气老不刓剧谈愤世俗怒髪时冲冠向来对宣室见晚帝兴叹落落不苟合栖迟犹冷官高才徒白首未许陪鸳鸾苏台今辅郡举头见长安会看有追诏祝君且加餐吾衰钓沧溟羊裘侣鱼鼋逍遥各有适快覩扶摇抟尺书倘见存慰此离忧寛
初至鸿佑成二百字
我生何悠悠飘摇若悬旌已破龙华梦复成鸿佑行鸿佑在何许海濶山峥嵘地侵鱼龙窟路与猿猱争晓日见初出潮波无时平我来秋薄暮寒雨纷纵横狂飇振林麓窗户皆有声山鬼夜中号怪禽篱外鸣我衰不能寐起行迟天明歘然念身世百感襟抱盈仲宣昔遭乱避地之蛮荆登楼赋怀土凄伤欲无生况我滞瓯越八见秋风惊憧憧一州间萧寺六易名【余至丹丘常寓僧舍今六徙矣】已去还复来如鱼被鈎婴去既无所之来亦何所营藜藿诚不充萍蓬甘所丁兹地实乐土浮生聊耦耕鴒原喜在眼蠧简能娱情九夷亦何陋四海皆弟兄
舟至都昌初见庐阜连日阴雨忽尔晚晴云气顿收岩峦尽出截然苍翠立乎巨浸之中真天下之奇观也遥望欣然酌酒赋诗
久思庐山游忽至左蠡曲倚船初一望秀色溢我目百里堆翠黛千峰矗寒玉阴云知我来收歛入山腹须臾变光景尽出一山绿宛如几案间青铜铸岩谷又如墙壁上古画挂图轴水光晚苍茫风气秋肃穆明朝南康?舣棹陟山麓欢喜不自持一杯醉醽醁
和许总卿
孔明屡出师常苦粮食少公今主边计积粟丘阜小卧龙志空大流马功竟杳当时若得公大事指顾了从来方面贵体尊吟咏少君侯七尺躯诗胆看更小句如星斗烂气与云天杳词源倒三江倾泻何时了我登峨嵋山伟观天下少观公惊俗句更觉眉山小短章锋斩絶大篇气深杳纸敝墨色渝读诵不能了
赠襄阳帅吴彦猷
令威千岁归城郭尚如故我今还故乡陵谷亦易处荆榛荒旧蹊溪壑改新路城中十万家碧瓦生烟雾茅茨变闾阎旧屋无一柱相逢访亲旧十百不一遇岂无新人民往往皆旅寓元帅念疲瘵抚养若稚孺近闻田里间稍稍复逃户会当一二年功效见生聚但恐锋车来追诏不容住努力慰斯民望公若羊祜
出疆次副使淮阴舟行
丁年慕请缨白首翻攘袂輶轩遽凭轼魏阙频囘睇两淮轻战争万物皆憔悴云繁雪霰舞风猛波涛沸椎凌仅通航鼓夜无停枻依樯闻喜鹊酌斚烹鲜鳜出塞那复古涉川今已利一节谁与持同舟心靡异奋身徇主忧图国忘私计昌黎去怀妾定远老思妹高情独无戚慧眼不留翳岂惟诗酒豪抑亦文武备开馆昔登瀛奉车元起沛君遭功名迫我堪闲散置他年洛下吟忆君徒拥鼻
投座主张子猷给事
东风入雕槛百卉无不花一经造化手各若矜春华主人最好事护养从萌芽浇灌与封植恩光无等差其间一本尤所喜欲售千金贵无比君不见洛阳好事丞相家曾剪姚黄贡天子
送贾可封随郭帅还西城三十韵
岘山之阳汉江浦黄花九月迷村坞故人船上初识君白酒黄鷄对樽俎坐中意气最相亲便许论交输肺腑君时方壮我尚少杯酒相逢各豪举欲倾沧海入壶觞不觉风云先笑语烟尘回首暗乡县避地偷生两羇旅西城邂逅正春风南郑流离共秋暑扁舟东下一沾巾汉阴渡头天欲雨君留蜀汉我瓯越关塞悠悠路修阻每悔昔日但酸辛欲寄好音谁付与日边失喜双眼明一笑恍然相劳苦久经丧乱喜强健语及艰难更凄楚离合悲欢二十载往事伤心那可数酒後清狂不复能鬓边白髪今如许向来骥子未总角今与爷长秀而膴文学崭然已老成吾徒之衰固其所君材磊磊多大略胷次纵横杂文武当年上疏请长缨欲以忠信为干橹驰驱慷慨感知已十年上佐留边圉一从捧檄傍红莲几为临戎挥白羽元戎入觐载辎车策勲进秩光宾主王卿合作水衡丞庾杲复入将军府胡为侧翅尚随人千里长城赖禆补汾阳僚吏多将相家声盛事今犹古致身富贵真未晩唾手功名不难取岂惟出幕看旌麾会是封侯裂茅土炎歊六月三吴路海气昬昬暗天宇骊驹已驾不可留忧绪中来密如组亦如远送终别离只有加餐相赠处双鱼莫厌远书频从此西风日倾伫
次韵陈庭藻赴天申燕诗二首
绍兴圣主埀衣裳倬然文治昭天章已闻华封祝尧帝岂但畏垒歌庚桑千秋此日纪佳节万岁羣臣称夀觞帘前宫扇交翡翠仗下宝马屯飞黄昭容引仪近日月御史执法严风霜九宾无譁胪句肃劒佩俨雅趋侯王一声鸣跸传朱辇千官赐宴趋文昌湛露尊罍均渥泽薰风弦管迓休祥浩唱充庭云不动繁花压帽春风光可怜欢声正四合不觉暮色来苍苍轩驺散去九衢闽朝衣醉沥余淋浪小臣病着不能起但听广乐风声长天申上夀开明堂羣公祝圣多新章不论南山成带砺要看东海生禾桑君恩中台燕百辟金罍兕觥雕玉觞饭抄香粳云子白酒泻法酿鹅儿黄宫衣拜赐近端午轻叠香罗如雪霜功臣彯甲奉朝请貂冠峩峩来异王中兴盛事须记述乐府宜得张文昌感寓诸孙今列宿诗鸣省户为时祥每逢朝家有庆瑞辄以篇咏赓休光腐儒白首谬通籍博士一经惭后苍敢陪诗人论风雅只与渔父歌沧浪昇平颂声还大手白傅才力兼诸长
词源图
着作之厅屛十幅怪石沧江莽相束恍然坐我三峡旁汹汹奔流欲颓屋不知狂澜何处回壮哉万顷纳一杯自从此画出名手海潮不复声如雷一时文士罗东观波涛入笔驱河汉逍遥扪腹日来看更得丹青助挥翰我本儒中山泽癯烟蓑只合老江湖烦将一段好东绢画个渔舟钓雪图
王钤辖出示乃祖两令公画像求诗为赋长句
艺祖开基登九五驾驭羣雄走龙虎五十余年到章圣将帅名臣犹接武王家再世蒙休光父子继踵仍腾骧我从诸孙见画像絶世风骨何堂堂隋国令公温如玉方口丰颐秀眉目典刑犹在想可知骨肉都匀肥不俗小令公为隋国儿比之乃父加瓌奇凛然满面英豪气犹有酣战骁雄姿百年神隽今已矣貌向丹青尚如此虎头不用着三毫燕颔须教飞万里屹然立向庙堂间可使边人毛骨寒千载长存麒麟阁当年肯着鵔鸃冠人物于今宁复有奇龎谁是功名手麞头鼠目休求官归作山中耦耕叟
登大峩絶顶覩圆相佛光成长句二十韵
峨眉峻极西南着万景庄严诸佛具高标天柱八紘张雄镇坤维百灵赴我来雨霁羣峯出正值春暄三月暮上方解冻僧入岩远俗来游客填路篮舆牵挽六十里梯栈高低三万步鱼贯攀缘筋力疲鸟腾陡絶神魂惧行经崖坂几萦曲望极堪舆莽囘互锦里遥看井底迷雪山忽认屛间误幽岩得照石发彩阴洞有声雷蓄怒楞伽仙音好鸟语兜罗绵界神龙护沧海潮回波浪平蓝田日暖烟霏布长虹歘放白毫光淡墨俄瞻紫金聚应真飞锡衆共覩圆相摄身人自顾六牙白象恍当空三足赤乌潜隐雾琉璃瓶莹秋月白优昙花浄含晓露瑞境旁连瓦屋起合成一界如相附神灯夜从九顶朝散作千山无尽炷肉眼亲观佛会开凡躯恐逐仙风骛欲寻傅说箕尾间休访君平斗牛度便排阊阖陟高圆扰扰人寰何足寓
次制帅所和前韵
圣主忧勤躬万务英豪宁许山林住弓旌号召士无留竹帛功名公所赴天表对扬咨见晚坤维镇抚歌来暮雪山增重絶氛埃蜀道非难履平路分陕聊烦摅妙略秉钧已叹迂高步朱轓抚俗远民怀玉帐折冲荒服惧羽檄不飞烽堠灭骏骨多收边市互孔明七纵讵非长户牖六奇真不误农狎其野无外忧马腾于槽有余怒三陲絶徼皆妥安诸将雄师今尽护九重益友思直谅四蜀新声咏宣布帅阃方观勲业成庙堂行看精神聚嗟我衰迟托末契辱公敦笃倾殊顾当年献赋诵凌云上国承顔悦披雾禹门亲覩跃风雷尧陛初惊承雨露龙顔下瞩顿生光凤翼高翔从此附称身朝服曳青云满袖天香携宝炷九霄变化冥鹏升一纪光阴隙驹骛绨袍雅意念张禄襦袴余波依叔度他时入觐对金莲伴直应随玉堂寓
再和
年将六帙诸衰具漏尽钟鸣行不住一身许国铢两轻万里携家斗升赴五羊大夫习劳苦三鱣先生嗟晩暮分为一世数奇人踏遍九州多半路早岁尝为梁甫吟中途已失邯郸步穷通有命常自乐【庄子穷亦乐通亦乐所乐非穷通】幽显无惭方不惧【郭象注庄子云幽显无愧於心然後能独行而不惧】每读商书戒十愆不忧汉法干三互奔走频惊使节光叨逾敢叹儒冠误车下夺牛任客疑水中见蟹从人怒怨恩肯效儿女语正直犹希鬼神护平生事业在方策将老精神敝泉布九重德意日边远十万师徒关外聚不令圣泽皆下沾宁免吾皇尚西顾上为朝廷广霖雨下令郡邑清蒙雾乘轺无术漫观风分陕维贤倚行露青天云雾昔曾披绿水芙蓉今密附郊垧小队连後乘燕寝清香同妙炷鸟雀难偕鸿鹄飞驽骀暂逐骅骝骛自怜落落王平子遇此汪汪黄叔度但忧温诏趣公归荫宇不容孤迹寓
再和
珠玑百斛何人付公有诗筒来不住出尘秀句若霞摛走笔豪篇逾响赴吟安一字不知老朝作千篇犹未暮秋天鸿鹄翥浮云平地骅骝驱熟路分忧制节绵万里余事文章兼七步千军独扫人共惊八面俱来我何惧力扛九鼎更妥帖胷蟠万卷森差互千言未困见纵横一点不加无谬误音谐律吕凤凰鸣势薄云天鹏鸟怒流传应有贾客售在处岂无神物护公诗光焰千丈锦我诗麄窘一尺布公诗雄富百雉都我诗穷陋三家聚行经北海恍自失出见西施羞反顾残膏只欲借邻光余润有如蒙晓雾君侯雅志和薰风圣主恩光深湛露事业终期白日悬功名已见青云附愿公归侍玉皇案天香复与金童炷愿公西取王母环云车直指瑶池骛要当都俞庙堂上岂久淹留井参度顾我尘埃不足论屈曲世间随所寓
许总卿见和再用韵
四纪才名淹世务七年符节坤维住褒功屡有玺书来趋诏尚迟轺传赴男儿功多投老遂烈士心岂随年暮松杉顶秃始干云骏驵齿长方识路所临遗迹纪萧规相继小巫窥禹步补公旧处信有幸顾我非才深自惧转粟飞刍驱蜀阪摘山市马司边互伐柯执斧固非难依様画葫终少误解牛毋叹妙肯綮养虎尤工时喜怒騋牝三千归圉师貔貅十万安都护公家遗利悉桑孔阃将欢心收戍布关信增屯烽燧远边储入粟舟车聚未归左右展论思端为西南重忧顾漠北齐盟寻皦日斗间王气纒非雾坐镇全消玉塞尘召还应及金茎露佳句忽贻韶濩作正音乃许巴渝附昼哦蔬饭费三吐夜诵苇灯残一炷欲随骥尾强争驰暨到蚁封难并骛囊收甚谨加十袭笔举复停知几度试将风格比唐人堪与拾遗参感寓
刘侍郎见和再用韵
大方广佛三身具境号华严普贤住三千浄土毛孔吞百亿化身尘刹赴底事眉山迹偏显端由象法时将暮三乘不起正信心一线顿开方便路将欲神变惊凡目故歛光芒归窘步示现虽同人异见开遮未判谁无惧臂力遥擎妙喜来顶光近摄清凉互我来亲睹未曾有方审传闻元不误阳春正值风日好阴雨不逢雷雹怒入梦惟忧神鬼知乘危暗有龙天护招提问路方上征世界当空已先布千林寂历鸟声少万岭奔腾云气聚高峰初到甫休歇圆相俄惊成指顾一壶恍入物外天五里知非世间雾感通咫尺捷影响变灭须臾嗟电露公居福地宝岩对身享耆年仙籍附两禁高辞法从班一灯久续禅宗炷正始余风独後凋建安逸驾争先骛忽聆酬唱便随喜要与见闻俱得度愿公且见宰官身一宅常与轩冕寓
和人元夕
长安百尺朱楼高传筹夜醉闻鷄号金吾弛禁玉漏永九衢遍走狂欢遨访寻三曲选清唱交结五陵皆大豪笑将千金买斗酒轻若九牛亡一毛赋诗更作文字饮止酒一篇羞和陶笔端百韵鬬奇险坐上几人推俊髦万事转头成短梦十年屈指如奔涛只今衰老但悲感长歌终日弹豪曹
和关子东铁尺歌
先生平生无俗嗜博取珍奇自娱戏案间双尺本蛟龙怪底雄雌俱出地含精古铁色沈沈质白玉兮价黄金有时风雨暗堂室直恐雷电相搜寻浄业知君专笔砚白首残编天眼见一朝出此瑞文房神物化成非锻链閲遍千人谁得将主人比德端且方永供黄卷镇边幅明窗净几生辉光先生歌成惊杰句助发铿锵得君故何人似与郭代公宝劒豪篇不须赋

[book_title]卷二
钦定四库全书
汉滨集卷二　　　　　　宋　王之望　撰近体诗
乙巳四月自都下省欧阳氏姊於封丘时河朔流移满道即事有作寄范觉民
北出都门道红尘汚客襟号蝉如有意高柳自成隂辙乱思良马林幽慕逸禽据鞍回首处愈觉帝阍深
龙华山寺寓居十首
抱病云山远兴怀节物新林红纷过雨岭翠郁堆春猿鸟时相狎烟霞日自亲可怜成底事半世走风尘斋饭来香积钟声出翠筠僧投松迳远鸟下石坛驯茶摘春山嫩泉烹雨涧新萧然烟篆室处处喜留人嗜好非前日颠狂减少年久疎长夜饮新学小乘禅覔句驱春恨翻书引昼眠朝来山鸟閙惊破睡中天作客他乡久宜人此界稀身闲长挟策地僻惯披衣妻有虀盐乐儿因笋蕨肥出门何所适终日掩荆扉海国幽栖地春风欲暮时病忧梅雨逼贫叹麦秋迟并日终无愧逢年会有期饥寒宁苟免吾道讳磷缁时节清明过溪山晴霁初出游偕妇子相识半樵渔稼穑归宁遂经纶计已疎渊明至穷约三径亦吾庐羊乳茎犹嫩【枸杞也】猪牙叶未残【皂荚也】呼童聊小摘为尔得加餐仗马卑三品山雌慕一箪朝来食指动苦菜入春盘
有客过松迳呼儿下竹关张灯深夜语沽酒远村还醇异交公瑾清非醉景山剧谈自有理不在浊醪间杜宇来何处天涯又复鸣空山听更激寒夜窈难明故国三千里春风第一声年年羇旅地愁絶不胜情水乡经月雨潮海暮春天芒种嗟无日来牟失有年人多逢菜色村或断炊烟谁谓山中乐忧来百虑煎
送别祝得之
倦游淹海上得子意弥敦文采与春秀性情如玉温相从不知久欲别更何言努力功名会飞腾入帝阍
别友人
此日天涯别春风断客魂緑杨初暗路芳草欲迷村祖帐前山远骊歌落日昏相思今夜月不复对清罇
豁然亭
何处开轩槛凌虚杳霭间胷中吞百粤眼界抵三山晓日宾沧海秋潮俯碧湾登临一舒啸宇宙顿寛闲
同诸乡人泛临安西湖
短棹夷犹处湖平酒满觞荷深迷去路波浅涩归航落日山头暗西风水面凉今朝知己共相对恍江乡
坐中赠朱尉庆长
君尉襄阳日吾方首善游素交微半面青顾乃双眸有喜一尊共相期三径幽溪山许分老为我缮菟裘
怀李相之
李子通家旧人门孰与侔胷中足今古皮里贮阳秋尊酒怀清致关山隔俊游江城携手地春色黯离忧
相之见和有真能乘兴之句再次韵
一月如三岁怀君未足侔情亲频入梦句好欲生秋真有山隂兴聊寻河表游翻愁江上别心事不堪忧齐尧佐寄诗许予授代归谷城日相过次韵
故人千里去犹记别时歌衰鬓禁愁得狂怀可奈何南枝春意动西望夕阳多三径荒凉外高轩讵肯过和李士举陪提刑徽猷游中梁山临秀远轩以望江中平陆之胜承示佳句且叙故旧离合之感次韵二首
空翠浮轩槛岚光拂栋梁江随平野曲林拥暮山苍城郭犹平日田畴本乐乡呻吟未休息衰病意空长京口追游地钱塘执别年飘流恍如梦聚散岂其天夙驾行趋诏当朝正急贤紫荷持从橐去去入林泉
次韵贺子忱春事
老境流年速春风几日晴清尊花下怯白髪镜中明蝴蝶迷幽梦仓庚愧好声良辰一尊酒钟鼎可忘情
挽林给事中母柳夫人词三首
聨德成偕老和鸣六十春休声传孝妇余庆产名臣人去虚韦幔哀深泣孟邻千年凭直笔图史播芳尘作配归华族生贤瑞国朝升堂拜王导窥牖识房乔彩服金龟重安舆驷马骄庆门今鼎盛环佩忽萧萧方喜门施戟俄惊客奠刍孤鸾空对影老凤独将雏祖送倾朝士哀荣震帝都秪应归葬处千两拥山隅
张和公母秦国太夫人挽词
誓比共姜早贫如翟母希三迁功可大五福报无违衮绣供儿彩风旛契祖机千秋凭直笔图史播芳徽
赠元观正字
才名四纪蔼簪绅王谢风流信絶伦云路旧游羣玉府山城初见谪仙人八龙漂泊知余几三爵追随莫厌频此会未应轻作别梅花且醉腊前春
和曾丈赠光化令赵元质
奔波朝士覔官忙独买扁舟去意长汲黯旧闻羞作令冯唐今愧老为郎鵷鸿引去知何慕鸥鹭归来不乱行窃食端输厠中鼠惊余犹得饱饥肠
关子东约中秋游天竺再用前韵有诗和之
湖光尽处两山开夹道苍松郁壮哉水过冷泉双涧合石飞天竺一峯来胜游喜有幽人约佳句俄催爽气回桂子中秋正芬馥流霞好泛月边杯
文监丞出关子东西湖春游倡和且约为重九之游次韵
西湖烂醉踏青天秀句重寻未隔年已约清樽携九日要将黄菊荐三贤深秋风日明寒水宿雨波澜起画船佳气葱茏如有待晓粧浓淡抹非烟
题龙华寺
孤枕僧庵梦不成披衣推户竹轩明一天月色连秋色万树风声似水声小槛沉沉青嶂合修檐冉冉白云行今宵伫立情何限晓监霜毛两鬓生
同年十人会於湖上巫子先拘台制不来有诗次韵
曲江一散各西东杯酒重来气尚雄才薄愧参龙虎牓会难常叹马牛风弟兄半已颠毛白宾主休辞醉颊红底事坐中犹未乐车公不遂一尊同
与同舍游浄明是日大寒予独乘马诸公以孟浩然相戏以其乡人故也关丈有诗次韵
惨淡隂风暗广川冲寒直到白云边寒驴苦忆长安道古寺深行小有天【净明有边郎中诗云疎篁葱蒨云添润乱石玲珑藓借斑小有洞从仇穴入妙峯顶对德云闲同行者皆爱之】岘首诗人穷入画孤山处士句堪传疑君便是林君复妙字清题故宛然【净明有子东诗子东临安人也】
丈人观设醮留题
翠麓丹崕敞洞天琼宫珠殿照云烟森罗壁绘推前辈缥缈楼居见列仙朝斗坛边星象冷步虚声内月华圆尘埃迥隔人间世骨悚魂清夜不眠
再用前二诗韵
洞府仙扃本不关凡踪长堕世尘间胜游得得今须徧俗驾迟迟肯遽还絶巘晨光收雨脚羣峯春色嚲烟鬟感通珍重神灵意诗思虽荒讵敢悭
胜境名标第五天殊庭佳气蔼非烟鼓钟与看千人会玉石难分十种仙幽壑旧传灵药富苍崖曾现宝光圆尘劳未决丹梯急只得虚堂一夜眠
栖贤三峡桥次南康守晏德基韵
古寺深藏紫翠间清风夹道凛苍官千寻秋色巗峦净十里雷声涧谷寒此去洗心应少累从来蓄眼未经看使君健笔题佳句一首新诗倒醉澜
题胥解元成美堂
当年英妙曳青衿曾习王褒盛德吟骥騄作驹期万里鸾凰振翼便千寻驰声场屋谁勍敌好事侯邦尽赏音古语美成须在久愿君长保岁寒心
赠元运使
使节东来炯绣衣蒙泉景色动旌旗官曹传檄清风肃老稚随车淑气移赵日可能兼畏爱苏天那复间公私鴒原更遇蓬瀛客好驻幨帷十日期
缺题
霜晴爱日晓生东萧寺山茶赏岁丰锦里出遨驱小队雪山纳堠狎诸戎叶连油幕侵天碧【山茶两株颇高大】花倚朱旗特地红美景良辰万人喜不妨行乐一尊同
还鲜于蹈夫诗编
百首新诗句句妍追还江左一千年春归池草难专美冷入江枫称所传一字人知吟不到八分我喜録成编西来所得真多矣满箧今藏锦绣篇
温原庙神御北还和谢景思韵
灵舆归路肃班班帐殿秋风响佩环九庙向来连北阙五陵依旧对南山玉衣不受清尘涴风马应随彩仗还行起奉常陪荐享天威咫尺侍悬问
贺刘侍郎三首
早岁儒林俊誉流中年持橐侍宸游论思清禁三朝遇闲散殊庭二纪投迹与香山齐出处诗将彭泽尽赓酬似闻璧水求三老行起蒲轮慰九州
汉嘉平日想风流喜作凌云载酒游尘土何时公事了林泉聊与故人投心期济物衰难强志在求田老未酬官满便当投劾去一航从此下扬州
万景楼头尽日留乌尤岭上及春游谿潭杳渺游鱼乐林木隂森倦鸟投千尺梵身名不谬半轮山月句难酬争流竞秀君休问更有江声撼一州
题上清宫
一径缘云彻上台玉楼银阙冠崔嵬连峯衮衮从天下迥野茫茫匝地开晓日重溟红浪涌夜灯千岭瑞光来却归下土人应怪身自瑶池阆苑回
留题修觉山絶胜亭
余昔於岘首壁间见一蜀中监司题字云景物似新津之修觉今登絶胜亭徘徊久之亭似恨偏江似恨小而杂平远似恨不甚广转至寺三门西望卭江颇濶眼界益寛盖庶几焉因题五十六字
古寺幽巗万木稠蜀川一览尽西州依微远树低平野散漫清江吐乱洲老眼乍明疑岘首归心忽动忆槎头当年风物悲游子子美应同故国愁【风物悲游子子美诗也子美亦襄阳人岂其有所感耶】
题广利院
翠岭苍巗带落霞水云平野一川斜二山相距无千里数口俱仙有两家仇穴便当营草屋武陵何必访桃花择乡试复询风俗善政人人令尹夸
寄题谢景思药寮仍用其韵
城府年来怪迹疎端因药圃滞巾车芒鞋入谷亲寻种野服巡栏自把锄室蔼芝兰无俗物房深花木称僧居他时猿鹤休惊怨安石宁终老一墟
同鲜于蹈夫管养正饮卫氏云亭
谁结危亭古岸头云容水态入帘鈎数峯岚翠欲排闼半夜溪声碍枕流入坐烟霞终日秀对牀风雨一灯幽那知戎马纷纭际杖屦相陪得胜游
同庞彦才晚酌於涵翠轩
登临到处久徘徊水色山光滚滚来百顷烟村抱城郭数峯云水拥楼台千篇取足诗材賸万轴横陈画笥开清兴穷探犹未厌更投涵翠举余杯
上曾二丈仲成
湖海元龙气尚豪笑谈谁料已霜毛文章家法西京在兄弟才名北斗高欲取功名酬老大岂将州县叹徒劳登坛不独风骚将出幕他年看节旄
忆拜氷壶日下时先君未老我方儿庭闱一閟成今昔世路重来太险巇风义肯忘三益友姓名愿入八哀诗遗孤么麽何能报泉下幽魂傥有知
患难余生二十年一身孤苦百忧纒文章昔谓古可到踪迹今为人所怜憔悴形容勲业镜归依空寂祖师禅不孤虽有山公在恐逐龙舒下九泉
和关子东筇杖
老境生涯正倚君周旋夷险共悲欣最怜磊磊多高节未肯斑斑出异文汉阁灯来徒照夜葛陂龙去谩拏云愿为灵寿扶黄髪廊庙他年看勒勲
落梅
春意枝间忽暗惊乘风作阵去纵横苍苔可忍欺香骨粉蝶无端乱舞英有恨应羞霜月照锺情犹赖晚风轻梦回一夜频搔首肠断空阶骤雨声
香残粉暗若为情寂寞空余瘦影横雨後园林无玉树朝来庭院满琼英浮云冉冉当风尽飞雪飘飘落砌轻广武为君聊一叹羣花从此擅名声
挽季通判
六艺?心老益尊此邦耆旧衆推贤高文早出诸儒右清节宜书独行篇白首可怜才半刺朱衣犹得贵重泉佳城一閟成千古寂寞哀笳惨暮烟
挽王教授子节父
彩衣方喜奉安舆丹旐俄惊返故居已作善人称里閈固宜隂德大门闾悟超庭柏心无碍香茁阶兰庆有余哀挽一声寒日外萧萧风树锁郊墟
题蒙泉
西北峩峩叠嶂来涛奔浪涌势难回忽临城郭千峰住下有源泉万斛开鱼鼈宁容腥沼沚【池素无鱼】蛟龙曾是起风雷平时寂寞何灵响岁旱方知济物才【祷雨辄应】
和友人
弟兄南渡各驰驱几奉君王尺一除黄耳音书寄怀抱乌衣门巷惜丘墟澄清孟博荣持节雅量玄平静着书五桂家风殊未艾黄山佳气蔼如初
坐閲江城岁月迁心劳政拙岂能贤昔游泉石迷寻访故里风烟喜接连聊假颁宣行素学敢将迟暮叹华颠他年良史徵佳什会入西京循吏篇
和眉守王郎中
惊风鸿鹄各翻飞同落西南蜀一维一日三秋双鬓改两乡千里寸心驰清香燕寝多佳致远景楼台发妙词只恐江山留不得赐环闻已下丹墀
寿台州黄守
千载初平庆未穷本支今复见仙翁当年郜鼎争尤力此日于门报已隆政尚寛和承祖烈量涵清浊称家风赐金增秩知非晚行看丝纶下禁中
寿处州徐守三首
仆射文章六百春人间又见石麒麟朱顔白髪古仙伯和气清风今德人出处三朝常守道承宣千里更宜民圣时共政须耆旧归去千秋辅紫宸
共理经年惠利丰此邦歌颂蔼提封仙都洞府春风好处士星躔瑞气浓道向偓佺传口诀禅从摩诘悟心宗世间功业公余事平日高情薄万锺
赤矢朱弓祖庆绵五云吉梦世生贤嘉时浃日迎重九景运中天恰半千律播金商资爽气露和琼屑引遐年寿觞莫负专城贵好对西风醉管弦
留题光相寺
至人悲念摄冥顽倏见光明指顾间亿刼未曾亲见佛一宵今得暂栖山从来业障须除结此去功名直等闲欲以残年奉香火尘劳无计恋松关
挽张直讲
早岁英声已絶尘暮年高节更殊伦绦帷久擅诗书乐朱邸频酾酒醴醇不许功名书竹帛秪将文行照簪绅乡邻若欲存遗范祭社端宜配古今
和李清卿雪
浩荡天花弄晓光春风未转忽芬芳人跻物外红尘远境堕壶中白昼长风柳冷飘三月絮寒梅幽寄一枝香朝来暴喜家风贵圆璧方圭满舍旁
吴明可寄诗次韵为答
两地相望百舍强相思空结九回肠君家沧海宾初日我戍衡山俯夕阳情话何当倾肺腑倦游聊复信行藏求田问舍真长策捧檄荣亲道更光
房公湖
余两过汉宿房公湖上不暇题咏任德广摄郡事来索鄙诗追赋於益昌总领廨舍
金雁桥南二顷湖房公遗迹未湮芜人游杜牧晚晴赋境对王维别墅图经始林泉心自巧折冲廊庙术何迂当时只作幽人计留得陈陶四万夫
皇华馆以上已落成因修禊事题诗纪之
泉上新台紫翠环暮春修禊俯潺湲汉流尚带桃花水云气初披杏子山柳絮轻扬晴日暖竹光不动午隂闲时和岁稔游人乐一醉聊开病守顔【杏子在军之西天每欲雨则此山出云收则雨止】
吕叔恭运使和题皇华馆诗复次韵
何处溪声响佩环洗心堂下转潺湲数株古柳枯临水百亩丛篁翠倚山岁久刋题多泯灭时清景物自幽闲轺轩登览留佳句顿觉林泉发妙顔
帅漕复次韵再和
二豪诗律晋江东迭倡更酬卷轴丰狎主齐盟争定霸互为勍敌锐临戎波澜已得江流助组丽仍依锦段红入蜀词人多妙句向来严杜一编同
中秋同儿侄登宝峯亭
絶顶凭栏思有余沧江下眺眇三隅月光此夜十分满风色今朝一点无乡国不须悲楚蜀庭阶且喜集封胡史君邂逅分鲜鲫斫鱠还成逸少图
缺题
天梯云栈转龙旗细雨凄风暗路岐七夕难忘祈巧夜三乡不似望仙时曲江若悟贤臣语汾水宁伤才子词此日铃声肠断处後庭遗唱未为悲
大龙湫
余闻大龙湫之胜旧矣岁暮来游水泉收缩仅存微溜无复壮观与平时所传不类殊未快也因留此诗以为再来之约
瀑水传闻旧壮哉飞流亭下久徘徊玉龙鳞甲寒犹蛰银汉波澜冻未开斜日湫潭微溅雨深冬天地不鸣雷斯游未快平时意更拟他年得得来
次韵刘南伯二首
晓来庭竹碎秋声令我思君重怆情三画当年曾擅价五言今去合知名赋归已荷因风寄酾藇终期对月倾但愿官军破骄敌不妨淮海寄余生
十年踪迹困邅如多谢韦郎肯寄书千里漫?苕水梦一?方对相山居归心不为蓴鲈切交契应闲简牍疎近向钱塘得嘉种秋盘何日共新蔬
次韵王圜中二首
网得金鳞不忍烹一瓯春菜眼偏明逢君强赋湖隂曲顾我方趋日照城散坐酴醿留客醉过庭鹎鵊为谁鸣还朝密迩非轻别知有蒲轮访姓名
舟兀东风怯晓寒緑杨堤畔见青山遡流不碍朝天去掉鞅何当拜命还半世光隂忧患里他时勲业笑谈间儿童似觉吾衰老只欲西归便丏闲
次韵制帅和王宪二首
淮水绵绵不絶流渡江龙化复东游宗盟尚诧当年盛交分还欣此日投名并卭郲公等继政称京兆我难酬得时俱为公家计三窟宁当各一州
二麦初收堰水流西园飞盖使君游羽旄每出邦人喜壶矢闲同坐客投膏雨应时和气洽丰年有兆颂声酬政成讼简追胥息镇静西南五十州
次韵陈勉仲见留之什
新诗俊逸走风雷愧我驰驱欲强陪花外疎篁青掩映门前流水緑萦回高情好客长留客胜赏传杯莫放杯老懒畏寒朝睡美报章淹缓莫相催
寄制帅
五郡驰驱两月忙少城春事杳相忘鷅鶹鸣处韶光老鹈鴂声中旅思长曾为青山迂客路莫偕红斾访仙乡浣花时节归期近犹及遨头共一觞
和制帅
离索堪惊岁月忙少城遗爱未曾忘西园尚记英游并南浦空嗟别恨长壮志且窥勲业镜高情休忆水云乡玉关柝静边烽息汉殿归称万岁觞
和制帅
按部经时走四封云山有路宝岩通普贤相对圆光里摩诘不离方丈中【公自称遗安居士此句谓公不预游山也】喜有篇章交寄远恨无羽翼可凌空来诗忽作蛟龙吼三日能令两耳聋自怜麋鹿性疎顽心在云林迹世间每厌尘埃驱俗驾不辞险阻访名山池鱼得意时归壑廏马长鸣暂出闲万仞峯头曾进步禅机一拨透三关
力求见佛上天梯忽覩光明志意迷华藏神通惊变现台山公案好拈提太冲漫作三都赋子美全无一字题今日诸贤赓妙句强驱驽驾力难齐
卿月中天照上流使星入蜀久西游蟠胷经纬开碁局出手枭卢转博投学有渊源流不竭诗如珠玉价难酬词章怪底犹雄健棠?曾聨柳柳州
又和
胜游每恨不相同邮递犹欣日日通玉帐未容佳境到云山已在好诗中灵珠忽富千金赠凡马堪嗟万古空展卷高吟知几过大音一震耳根聋
尘劳汩没老尤顽徧走岷峨杳霭间筋力已疲难报国田园有计即归山何期俗驾经时出却得浮生数日闲已请一麾江海去故应生入玉门关
新篇孤峻絶阶梯照眼光芒五色迷已向诗坛称独步不妨祖令更全提【来诗多杂禅语】真空雅与高情契絶景终希大手题余事文章暂游戏要将李杜与名齐
住因得坎去乘流万里西南更倦游三径未成归计晚一尊犹喜故人投小篇偶寄诗筒去佳句还劳驿使酬得与诸贤更倡和故应盛事播西州
浑醉庵诗【并序】
襄阳姚格去非弱冠出入两学逾四十不第一时塲屋故旧班班为显人而去非落魄混於酒徒穷日夜以饮无算中间得病濒死朋友止之稍止而复饮今年长矣量少减而嗜之不衰虽常以此病然其所以安於沈滞而无羇穷流落之叹者亦酒之力也丞相高平公来丹丘乡闾亲旧依之数十家酒醴之会去非无不与盖一日不饮则愁思无聊若不可过者脚逡廵诸好事之门必得酒乃已酒尽辄去挽之不留也高平公既为设醴诸乡人亦更饮之而去非又善俯仰人事与物多可旁寻外逻不择所主有酒辄从之是以能活於此高平公因名其寝曰浑醉庵乡人王某赋之以诗去非曰幸甚凡与我游而能诗者吾皆将请焉子并为我序之故云
人间岁月都几许醉里光隂差较长千日不醒终有尽百年浑得要为常故人屡过无穷巷一室能寛有醉乡好事不妨多酌我老来无复次公狂
又题鸿佑寺
石佛山头日欲颓寻僧不遇嬾空回青鞋布韈云门路柱杖穿林归去来
戏景思
明镜佳期故未忘月圆人缺恨何长阳台朝暮谁为主梦里时时怨楚王
顔色倾城艺更精爱卿长是说卿卿卷中昔日崔徽貌重见应怜太瘦生
题邓寨周氏小园诗
径草荒春緑作堆东风深入小园来可怜几阵嫣香里立尽庭前数树梅
病余兀坐偶成二絶
寂寂经旬病卧家起来都不记年华一声檐上惊秋晚墙外初闻卖菊花
病骨栾栾瘦转加秋风怯傍小牕纱萧然丈室维摩观一炷清香到日斜
倚江亭会上虞伯逵送梅花并二絶句坐上次韵并调贺子忱
肠断江头索笑花三三两两逐枝斜忽随清絶惊人句来自西湖处士家
喜见江梅又着花挿来不怕帽檐斜高标幽韵谁真似人在风流贺监家【贺子忱家侍儿有以梅名者】
和姚令威春隂四絶
急雨颠风带海烟白头肠断落花天东风为买春光住柳撒黄金榆掷钱
十日春隂昼景微鸣鸠逐妇几时归柔桑细麦宁馨长落絮游丝可解飞
雨过山村緑满陂红芳渐少翠隂低春风吹草依然碧潮水浮花却自西
休对风光感物华且将春酒趂春赊一声杜宇芳菲晚只有荼蘼芍药花
题延庆观六时泉
千尺高崖屛翠琰六时甘露雨真珠梯巗穿壑身亲到始信仙灵境界殊
和尚书李丈六絶
丈人诗律照青春句到诸郎副析薪特许八分传阿买囊收珠玉破清贫
风光无赖恼诗翁健笔凌云思未慵长句数篇欺白雪江山浩荡发春容
近侍三朝捧御牀宫衣犹带内家香殊庭更得流霞助杖屦春风步履强
休论世事苦悲辛龙卧南阳自有人指日承明却归去烟花紫禁及青春
经旬山雨暗春辉桃李成隂总未知试逐东风入城市不妨尊酒暂娱嬉
雨过千山翠色重羣花欲尽絮飞空牡丹寂寞芬芳晚日暮朱栏独倚风
题真符道中山寺
江路南风涨白沙镫驴来憩梵王家片云忽作萧萧雨梦断僧牕日未斜
题前诗已天忽作雨戏成一絶
岁暮灵泉水未饶苍崖无复舞飞蛟诗成不觉天零雨料得神龙欲解嘲
钟鼓山间久雨二絶
山雨萧萧不肯住天寒云愁光景昏桃李红白春风面有恨无言空泪痕
高林缥缈强可见茅屋半山烟雨昏谁家一幅鵞溪绢古画犹存水墨痕
次韵王司户梅花五絶不得用古人意及比妇人玉雪并洁白等字
牢落天涯邂逅逢清愁幽恨与谁同故园肠断三千里客里看花岁又穷
溪外人家处处栽三分蓓蕾一分开故教嫩萼参差发似要幽人次第来
可耐幽花发较迟殷懃为倩晓风吹朝来策杖探消息香处初开一两枝
闻说江梅已恼人冲寒着意去寻春枝枝细看枝枝好岁岁相逢岁岁新
一岁都来几日开一开能得几回来清尊留待溪边月不怕山城晚鼔催
和钱处和梅花五絶
万木归根冷未滋可怜孤絶发寒枝心期本在氷霜後占得隆冬未恨迟
枝上春风渐有涯断魂初见两三花一尊尽日看无厌更待参横月影斜
莫欺玉蘂瘦栾栾中有江南长恨端白髪天涯归未得年年老眼泪中看
铁心开府不妨狂赋语清便独擅唐堪笑离骚穷逐客只知兰蕙有幽香
林下风神物外姿闺房秀色监中奇两家标韵谁兼得会有多情识者知
以鼎鑪遗关子东有诗相谢次韵
君家聚古无不有不腆敝器何足奇两首新诗愧虚辱恨无郜鼎为君移
赠君剑川八卦鼎一饼清泉终日然浄几明窻读周易妙香时炷不论钱
送海棠与姚令威
酣酣芳意不胜春一笑嫣然恼杀人分寄多情还解否要教国色在东邻
谢景思惠酒并二絶时宗守邀看上元景思不至次韵
户外惊闻剥啄声东山消息到柴荆两章着意撩衰白风味相扶有麴生
使君高会着幽人灯火元宵醉夜分博士从来文字饮不妨聊复醉红裠
饶守陈粹中有诗见留次韵为谢
相逢一笑又相离肠断登临送别时久占都亭惭重客秋风回首片帆迟
郢守乔民瞻寄襄阳雪中三絶因追述前过石城杯酒登临之胜为和
沧浪渡口莫愁乡万顷寒烟木落霜珍重使君留客意一尊芳酒醉斜阳
江上危亭思黯然追游陈迹欲经年别来西望应相忆郢树荆门共一川
白雪楼倾不记秋楼前江水自悠悠多情犹忆湖南守一曲阳春白尽头【仆旧游白雪楼见张休诗石刻尾章云美人莫唱阳春曲白尽湖南太守头今石已亡民瞻询於老吏遂得其全篇云将复刻诸石】
<集部,别集类,南宋建炎至德佑,汉滨集>

[book_title]卷三
钦定四库全书
汉滨集卷三　　　　　　宋　王之望　撰制词
赐特进尚书左仆射陈康伯等乞解机政检会前奏速赐罢免不允诏
勅康伯等省劄子所奏乞解机政检会前奏速赐罢免事具悉机会之来安危所系议论之际可否是资卿等宜协定谋猷切磋利害以宏济于大事俾无有于後艰胡恤异同轻为去就非朕之所望於大臣者也备礼要君之请在自信以何嫌解纷排难之功顾仰成之方切所请宜不允
赐陈康伯乞祠不允诏
卿厚德元勲两朝是赖深诚伟量一代所尊勤劳王家亦已至矣朕所以挽留之意岂顾问哉方今外虞孔艰大事未定卿久专机轴朕所倚毗一旦舍朕而去朕何以处此传曰时然後言卿之告去时乎勉为朕留毋复困我
赐左朝散大夫试兵部尚书湖北京西制置使虞允文乞除宫祠不允诏
卿以文武有用之材宣力当世驰驱南北险阻备尝方倚重于上游用纾忧于西顾投闲之请非朕所期所请宜不允
赐右太中大夫钱端礼辞免除户部侍郎兼枢密都承旨恩命不允诏
勅端礼省所奏辞免除户部侍郎兼枢密都承旨恩命事具悉足食足兵邦政所重于斯二者惟才实难卿以变通练达之资践更中外所至可纪厥声茂焉上皇所知己试有绩朕实因任其又何辞往图尔庸以称朕意所请宜不允
陈康伯可罢尚书左仆射同中书门下平章事兼枢密使特授少保观文殿大学士判信州进封福国公加食邑食实封制
门下辅相股肱於元首身允佩於安危帝王体貌於大臣恩必隆於进退眷我冢司之老恳辞魁柄之荣既莫遂於挽留宜有加於宠秩肆颁明命诞告治朝特进尚书左仆射同中书门下平章事兼枢密使兼提举编修玉牒所监修国史兼提举编类圣政所信国公食邑七千九百户食实封三千一百户陈康伯学贯天人才周经纬中和自禀言有物而行有恒度量难名澄不清而挠不浊爰登揆路六閲岁华当国家多事之时专廊庙万几之寄雍容镇俗谈笑折冲道荡荡以遵王无有作恶心休休而乐善其如有容邦政弗愆物情交附惟予一人缵承之庆本太上皇付托之诚能将顺以输忠实赞襄之有助心如金石勲在旗常朕方委任而责成尔亦勤劳而匪懈久烦机务累抗封章丁宁谕旨而莫回伛偻陈词而愈固式扬典册俾解钧衡亚保升华焕衮衣於左棘鸿儒列职冠书殿於西清进公社於新邦分使符於故里载畴井邑并衍圭腴於戏功名克保於始终古今所重出处暂均於劳逸中外何殊其思注意之深勿替告猷之旧可
刘宝可特授安庆军节度使依前捧日天武四厢都指挥使充镇江都统制兼淮东路招抚使节制本路军马食邑实封如故制
门下遣戍役以卫中国方深经武之图听鼓鼙而思将臣敢废念功之典惟予爪士载总师干既宣专阃之劳盍复登坛之拜式扬孚号明告治朝捧日天武四厢都指挥使武泰军承宣使充镇江府驻劄御前诸军都统制兼淮东路招抚使节制本路军马彭城郡开国公食邑三千六百户食实封一千二百户刘宝骁果冠时韬钤决胜笑谈劈臂气尝盖于万夫拳勇摧锋身实更于百战勲书盟府名播远方早严六纛之仪横控大江之险军声甚振武备聿修中退处于宴闲兹重分于节制恩威未泯号令一新宜还豹尾之雄俾镇龙舒之旧因其事任庸示眷怀於戏起李广于故将军期折彼匈奴之势复魏尚为云中守冀慰予钜鹿之心益服休嘉以伸报效可
赐陈康伯告口宣
屡抗封章恳辞机务爰升孤棘出镇乡枌往服恩光无烦谦逊
赐刘宝告口宣
复膺阃寄克振军声既着忠劳宜加宠渥龙舒旧镇虎节载颁祗服恩光益茂勲烈
赐抚问张浚到阙并赐金合茶药口宣
远自师屯肃趋魏阙朝宗在即匽薄良勤宜有匪颁以申问劳副兹虚伫无惮疾驱
赐安庆军官吏军民僧道耆寿等示谕勅书
朕以刘宝载膺边寄克壮军威既宣分阃之劳宜复建旄之宠用畀同安之节以纾旧俗之思惟故将之重临谅周邦之共喜
赐张浚腊药勅书
为宪万邦折冲一面方此严凝之候必须服饵之良宜有匪颁式昭至意
除郭振武泰军节度使赐本军示谕勅书
敕武泰军官吏军民僧道耆寿等朕以郭振勇且有谋老而克壮折冲御侮蚤洊着於肤公御衆牧人今并膺於阃寄爰畀节制以为宠光既成命之惟行谅远方之咸喜
策问
策问四首
问昔夫子抱帝王之道郁不得施退修六艺之教稽之前圣而不悖埀之後世而不诬使其一旦得志举而措诸事业则平日之空言皆致君泽民之具也惟圣人多变不可执以一端故容有可疑者焉且豳诗七月言稼穑艰难之业甚详然樊迟学稼则鄙而不予何周公陈於成王而夫子不以告门人邪周官司马教军旅战陈之法甚备然灵公问陈则拒而不答何周公掌以六卿而夫子不以告时君邪虞舜命臯陶穆王命吕侯着於尚书是圣人不能废刑矣而夫子则不取齐之以刑者聚人曰财理财曰义系於周易是圣人不能遗利矣而夫子则罕言之夫诗书易夫子所修舜周公夫子所法顾不同如是而不知夫子见用於时於是四者将忽而不务欤则何为而存诸经也如皆用之则与平日之言亦相戾矣抑穷达之际所施异宜所言非所用所用非所言乎二三子方将行其所学者也其必有以知圣人矣请详以告我
问昔人论文章之难曰得之难知之愈难盖古今文章其工拙高下虽有定论然好恶不齐衆口难一非精於其道为世所宗者不足以擅其品藻也唐韩愈高材絶识实主斯盟非徒当世学者依以成声而後之史笔犹时借其言以评前作彼诚有以取信於後世矣然愈於汉人每以司马迁相如刘向扬雄为言如贾谊董仲舒班固之徒皆不论也夫贾谊赋鵩吊屈之文固无愧於相如之大人扬雄之反骚其痛哭流涕之书又非封禅剧秦之可比也而过秦一论议者以为书传之最善者至於仲舒言天人之际宜不在刘向下而班固之为良史抑亦差子长之肩其宏才丽藻足以相优而无甚相辽愈独屡称四人无一言及於三子何邪将出於偶然欤其亦固有轻重欤愈同时於文最重柳宗元於诗喜称孟郊盖尝以宗元比马迁而以郊诗高出魏晋自今观之宗元之作视太史为如何而郊之篇什孰愈曹刘潘陆辈也愈谨许与其抑扬比拟必有所谓愿质数子之文而折中其是非将以观诸君之精识
问天下之风俗罔不惟上之倡而斯文为尤甚书称尧曰文思舜曰文明禹曰文命商周之君或终始典于学或缉熙于光明故唐虞三代之人至今炳然与日月争光诗曰倬彼云汉为章于天周王寿考遐不作人斯文之兴岂不由上之为乎秦焚诗书天下以文为讳英如汉祖特不喜儒文景之际重之以黄老而朝廷大臣皆刀笔吏吹箫屠狗引强蹶张之流宜此道之遂冺不数十年贾马晁董之徒相望於时西汉词章之盛与古争衡其後光武显宗最重儒学然东京之作遽不及远甚下逮魏晋以及梁隋其间君臣多尚文雅而笔墨气格日以不振虽唐太宗聪睿卓絶辅以房魏之佐升平无事尤汲汲然加意於斯而终不能革六代之余以此而言又似非上之所能为以我国家累圣相继咸蓄盛藻昭回垂光异才竞奋肆更多故学士失职主上喟然愍之书经训以发其渊源辟胶庠以励其器业居无几何羣试于有司者人握灵蛇之珠家抱荆山之璞彬彬如也然则谓文为不由於上可乎夫以汉高文景之间絶不好文而作者如彼其多魏晋梁隋有唐之世君臣笃好而文字如彼其陋盛衰之变与时不同而今日之应若响何邪愿闻其说
问自三皇而来历帝与王下逮五霸其事远矣而见於六经之籍孔孟之言者不为不详要其间容有可议者书曰唐虞稽古建官惟百夏商官倍是则帝道简而王制加详矣然舜以礼乐分命二官而周并总於一卿舜分天下为州十二而三代合为九州果孰为简孰为详乎孟子曰以德行仁者王以力假仁者霸是则王者任德而霸者任力矣然汤征十一武灭五十而齐桓九合诸侯不以兵车晋文教民礼义示原以信果孰任德乎孰任力乎孔子之序书断自唐虞则二帝之前宜荒忽无足稽矣不録桓文则二伯之烈宜卑陋而无足采矣然易系辞述黄帝之制作与尧舜氏无少异而春秋之事实予齐晋何也舜典曰诗言志歌永言盖有虞之世固已有诗与乐并行矣当孔子时鲁犹用四代之乐则虞夏之诗岂无存者然其序三百五篇止及商周而臯陶之所赓五子之所歌皆不列於四始何也诸君学古通经讲之已熟有司可得闻乎
论语荅问
荅何希深卫辄之问
卫辄之事古今之论多矣孔子作春秋定天下之邪正以断天下之疑使乱臣贼子知惧於此正宜大书屡书使深切着明以为万世之法然其辞漠然无所惩劝且入其国而不避【孔子以出公八年自陈入卫九年鲁人招之始自卫反鲁】享其养而不却曼姑围戚而不贬子路死悝而不罪则是孔子不以辄之立为非明矣公羊曰蒯聩为无道鲁公逐蒯聩而立辄辄可以立乎曰可以王父命辞父命是父之行乎子也以王事辞家事是上之行乎下也此议最为通论今人有子不肖而逃幸而有孙焉其祖付之物曰父来勿与也父至而欲取之子当与父乎当守祖之命而不与乎与之则非徒已违王父命而亦使其父违父命父子之道废矣不与则非徒已得所以尊祖而父亦得所以尊父父子之道两得焉范甯称谷梁以卫辄拒父为尊祖伤教害义不可强通者特为不当拒其父命耳不以为不当立也江熙释谷梁乃云若灵公废蒯聩则经不得复称世子称世子则灵公未尝命辄其从王父之言传似失之是不然灵公不命辄则必归蒯聩而立之不归蒯聩又不立公子郢则是灵公之命辄也其称世子者诸侯之世子必命于王蒯聩得罪于灵公而逃灵公虽不及废犹废也但未改命于天子耳故书曰世子非以为当立也又引郑世子忽复归于郑为例非其比矣郑忽於复归称世子则世子为当归归者无恶之辞也蒯聩於纳称世子则世子为弗当纳纳者不受之辞也春秋美恶不嫌同辞夫以世子出奔若其无罪人孰不欲其归今大国兴师以纳之而国人不受则其为人可知矣书世子者所以正其名而甚其恶也若以世子为当立则楚世子商臣弑其君亦为当立乎公羊云齐国夏卫石曼姑帅师围戚国夏曷为与卫曼姑围戚伯讨也曼姑受命于灵公而立辄义可以拒之何休释曰曼姑无恶文知得拒蒯聩於曼姑言得拒之知辄之不得拒也然则辄之立也为可独拒父为不可耳公羊许其立而不许其拒父是矣以拒父为尊祖者谷梁之说也二传公羊为长後世曾不分别二事并而为一宜其说之不通盖自江熙乱之而刘原父乃主其说此有心於辟传之过也或曰辄既当立而不拒蒯聩使蒯聩得入辄当奈何曰辄之既立当迎其父以归曰立辄者王父之命不敢失坠至於尊事之礼敢不极其优隆蒯聩见容则父子可以无间不幸而必欲得国则为辄者弗敢与争或死或奔於义皆得废祖之命罪不在我所谓父虽不父子不可以不子者也蒯聩而稍有人心亦必底豫而不至於奸此舜之所以谐瞽?也岂可拒其来而不受乎或曰方孔子在卫辄若有问何以处之曰子路问孔子卫君待子而为政子将奚先子曰必也正名乎学者疑孔子得政於卫必变置其父子其失圣人之意远矣夫有国者父称公子称世子名分之正也今辄子也而称公蒯聩父也而称世子名体不顺至不可以并居岂不病哉盖亦正其名而已正之奈何曰使蒯聩不为卫侯而为卫侯之父如赵之主父汉之太公之类别为一号以尊之不亦可乎此孔子正名之意也若必欲变置其位则是正其实也非止於名而已孔子谋人之国岂若是之疎乎或曰冉有疑夫子之为卫君子贡设夷齐之问而知其不为则孔子之不与辄明矣曰不然孔子居卫踰年而不去门人之高弟又多仕之而初无一言非辄所以致冉有之疑先儒以为为助夫子不为者特不助耳固不以其立为不当也何休谓卫辄之立虽得正法非义之高者故孔子不为此言得之武王灭商夫子犹以为未尽善於卫辄何助之有况当时卫之大臣与其国人皆不愿蒯聩之立蒯聩得立置南子於何地辄虽欲逊其父岂可得乎假令贤者处此亦不过弃国而去为伯夷叔齐耳伯夷叔齐非所以责卫辄也若欲人人夷齐则春秋举无全人虽齐桓晋文亦当诛絶岂特桓文武王伐纣而不用伯夷谏王季夺嫡而不为叔齐之遁亦皆得罪於圣人矣而可乎且孔子称夷齐之何怨岂特可施之於辄以此而责蒯聩其孰不曰尤宜是孔子於卫侯父子俱无所为中立乎其间至於卫辄之立春秋无讥焉则是以王法而正之也夫蒯聩欲弑其母其子法当并废灵公尚遵周道舍诸子而立孙则蒯聩之罪为至深而灵公无负於蒯聩辄於其祖其父尊亲惟均当从其父乎当从其祖乎当从其有罪者乎当从其无负者乎议者徒知责卫辄以不逊其父而不思蒯聩之立为违父之命则似於义有偏恐非孔子中庸之意而失春秋所书之法也夫瞽?日欲杀舜而贵象舜从尧命而不从瞽?舜殛鲧而逊禹禹不敢念父之雠而顺命于舜则辄之立尚何讥乎愚见如此未知当否幸有以正之
讲义
论语发题
昔孔子述而不作未尝着书其系易也述易之变而已易之外无说也其序书也述书之作而已书之外无说也春秋约鲁史以成文而时出新意诗删衆作以成书而弗改旧章此外戴经之所记止乎礼乐之事孝经之所称不过孝弟之行其他杂见於诸子百家之书者往往其言得於传授非复亲承虽间有异闻而无所统纪皆不足以见天地之全古人之大体也若夫条贯具备本未有考出於孔氏之门而可以求圣人变化云为之妙者惟论语一书而止耳盖夫子述诗书礼乐易与春秋王道备矣而其教不同恐习之者嗜其偏而不能以兼通溺於博而不能以反约也故平居答问之际摘其枢要以警悟学者其後门人集而成书其辞简而尽其旨深而明六经之道莫不总摄於此参之唯回之如愚子贡之性与天道易之精微也管仲曰仁子产曰惠子西曰彼哉春秋之褒贬也称尧舜之巍巍禹之无间周之至德则疏通知远极书之高致子贡因事以明诗子夏因诗以悟礼举三百篇蔽以思无邪之一言则优柔该贯尽诗之深旨纯俭从衆拜下从礼行夏之时而用商周之车服达礼之变举在此矣武为尽美韶为尽善以翕纯皦绎之音语鲁太师论乐之藴举在此矣汪洋奥雅无所不备自始乎为士至终乎为圣人其进修之序皆具乎其中人而不求圣人之道则已如欲求圣人之道必尽心於此书而後可此书之不明而骤语六经则浩乎其无涯茫乎其无涂矣今夫天形之浑沦不可俄而度若察之以玑衡则经纬之动静躔度之疎密咸可推矣圣道之光大不可俄而测若求之於此书则圣贤之阃域师友之渊源咸可考矣然则论语者其孔氏之玑衡欤是故观尧曰一篇则夫子之志意可知也观述而一篇则夫子之教学可知也观微子则夫子之出处去就可知也观乡党则夫子之容止进退可知也观子罕则夫子之言行道艺可知也观子路则夫子之政事施设可知也至於先进一篇道羣弟子才分之浅深器业之小大资性之缓急其言尤详读之悠然可以想见其为人非特夫子所以品第其徒者如此至其门人亦各以其分量之所得而善於形容天子之道仰之弥高钻之弥坚则夫子之极致愈求而不可尽者不有见於此乎瞻之在前忽焉在後则夫子之中庸若近而不可能者不有见於此乎如天之不可升如日月之不可踰如宫墙之不可窥则夫子之道其高明而深奥者不有见於此乎故熟读论语伏而思之则吾夫子之仪形与羣弟子之揖逊如在其上如在其左右昭昭乎其无所隐矣去古既远不读此书何以求圣贤之遗范乎故予乐与诸君讲学之虽圣言渊奥非末学所窥要之识随贤愚小大各有所得亦不可无述也若乃前说之既善者今则循而用之不敢务新奇而有加或已有所见则从而着之不敢以固陋而自隐期於当而已矣诸君因讲以求论语之书因书以会夫子之道默而识之执方册以对古人庶几观成周之礼者入庙而知周公学师襄之操者抚琴而见文王也不其伟欤
为政以德章
洪范曰庶民惟星星有好风星有好雨言民心好恶之无常也为政者欲人人而悦之则虽得於此必拂於彼无适而可矣又曰月之从星则以风雨言人君政教失中而惟民之从则其为乱如日月失其所而从星者风雨之变也是故为人君者惟当建极於上以中正自居而不失其所则天下之民自四面而归往之矣书曰夏暑雨小民惟曰怨咨冬祁寒小民亦惟曰怨咨必先之以尔身克正罔敢弗正民心罔中惟尔之中者盖惟能处乎大中至正之地则民心虽无常终亦必恊于极岂不犹衆星之共北辰乎洪范曰皇建其有极无偏无陂遵王之义无反无侧王道正直会其有极归其有极皇建其有极所谓譬如北辰也无偏无陂无反无侧所谓居其所也会其有极归其有极所谓衆星共之者也然则所谓德者如之何亦曰中正以观天下而已
道之以德章
道者诱道之齐者整齐之周官六典邦之刑政在焉孟子曰明其政刑二者圣王所不能去也然非其所以为先以辅吾之德礼则可矣化之以德礼而不变於是乎有政刑以俟之是以君子长者之道待天下也上之待民也如此则民皆兴於亷耻而吾之教化无所不及矣故曰有耻且格格者至也言其无所不及也若道之以政齐之以刑则是以斯民为不可以德礼化而不以君子长者之道待天下也上之待民也如此则民皆抵冒无耻而政刑亦有所不能及也故曰民免而无耻免者幸免也言有所不能及也
吾十有五而志於学章
荀子曰学恶乎始恶乎终曰其义始乎为士终乎为圣人盖学而不至於圣皆未足以尽学也孔子方其十五而志於学则大圣之事业固已有潜诸其心者矣夫人患不学学患无志能志于学则无所不至矣惟学可以尽圣人之能事惟志可以成学者之极功故仲尼有为山之譬扬子有学海之喻皆言其有志与否耳苟有志於学矣则每进愈上至於从心其始也如木之有本虽未极乎高大而根茎节叶毕具於中如水之有源虽未至於洪深而纵横曲折终至於海孔子所谓志於道者盖此道也三十而立则是非毁誉莫能摇其守所谓立於礼也四十而不惑则死生祸福莫能动其心所谓知者不惑也其守不摇其心不动则一性湛然知吾所受於天者矣故五十而知天命所谓穷理尽性至於命也六十而耳顺则凡耳之所闻无非道也七十而从心所欲不踰矩则凡心之念念无非道也其进道之序必每限之以十年者虽举其大数盖亦所谓真积力久者也然原其所自皆本於志学而已夫所谓生而知之者谓其乐之之诚出於自然耳非於天下之事物不学而皆知之也孔子以成童之年而能志於学终趋至圣之域则其乐之之诚可知此所以为生而知之欤
孟懿子问孝章
书曰世禄之家鲜克由礼孟氏鲁之世卿也观其所以事君则其所以事亲者必多违於礼矣且懿子之父僖子病不知礼死属二子於仲尼使学礼焉今而告之以礼亦所以慰其亲之志也夫论语者师弟子问荅之书也弟子之问及於此人之行莫大於孝故以为先焉然有能问者有不能问者林放问礼之本曰大哉问樊迟问崇德修慝辨惑曰善哉问此问得其道者也子路问事鬼神曰未能事人焉能事鬼问死曰未知生焉知死此问非其道者也孔子之告人不愤不启不悱不发必先微见其端俟其人之反复而叩之然後极其说如子贡之问士曰敢问其次者再子路问君子曰如斯而已乎若此之类皆善问者也至於顔子之问仁夫子告之以克己复礼使他人闻之亦唯唯而已而顔子则能复之曰请问其目然後及於视听言动之说此亦可以见其羣弟子审问之能否也懿子问孝子告之以无违亦欲其反复叩已而尽其说而懿子不能也若渎告之则非待问之体若不言之则惧闻者之不察其旨也故退而告樊迟樊迟之为人其性亦鲁其问仁智子告以爱人知人而不达申告之以举直错枉亦不晓其所谓盖其不敏如此故孔子以对懿子者告之盖欲发其问因以祛其惑也夫子於荅问之际岂苟而已哉序论语以此为始盖有深意其余或详或略或显或微或婉或直或答或不荅皆可以义推矣
孟武伯问孝章
人之一身内有隂阳之患外有人道之患隂阳之患吾无如之何若人道之患则在吾修身之何如耳岂可复贻父母之忧乎孟子曰事孰为大事亲为大守孰为大守身为大失其所以守身能事其亲者未之有也然则能守其身以免於人道之患可以为孝矣虽然孝子之事父母岂欲其有忧乎孔子之告武伯以唯疾之忧是亦使之谨疾也骄奢淫佚所以致疾之由也武伯世禄之家所以告之以此
子游问孝章
竭力以养父母者世俗之所谓孝也然犬能警马可乘是皆能以力而为养矣君子之孝将何以自别於世俗乎亦曰敬而已矣敬者非貌敬也敬之於心也敬之於心者岂止於晨昏进见之际乎盖虽屋漏暗室之间常若对严君焉夫如是岂复有遗行哉其为孝不可胜用也
视其所以章
圣人之观人不以一日之善恶先视其今日之所以又观其平昔之所由又察其将来之所安视其所以者閲其今日之所日用观其所由者考其素所从来察其所安者要其终於悠久以此三者求之则人将何所隐矣见之及物者谓之视视之加意者谓之观观之加详者谓之察所以在今为易见故云视所由既往为难知故云观所安未来为尤难知故曰察
温故而知新章
今日之新来日之故今日之故往日之新道无新故顾吾之於道有已得与未得耳已得者温之而未忘未得者知之而不止所谓终始典于学者也故可以为人师顔子得一善则拳拳服膺而不失温故者也吾见其进未见其止知新者也
君子不器章
论语凡称君子多与小人为对如周而不比比而不周泰而不骄骄而不泰和而不同同而不和之类不可槩举此所谓君子不器则不然谓君子不可以一善器之然可器者亦不便为小人也孔子曰管仲之器小哉谓子贡曰女器也何害其为贤乎观书者当考其意不可执一而废百也此书有圣人贤人仁人善人志士智者勇者刚者有常者是虽道德有广狭资性有能否然皆可以正名之也至於君子虽有小大之不同要不可以一器名易於卦象皆称君子左氏於褒贬则亦称君子记於中庸亦曰君子是皆非一善之可名故以为称焉如直哉史鱼邦有道如矢邦无道如矢此其直为可器者至於蘧伯玉邦有道则仕邦无道则卷而怀之则不可器於直不直之间所以谓之君子

[book_title]卷四
钦定四库全书
汉滨集卷四　　　　　　宋　王之望　撰表状
贺皇太后回銮成书表
慈闱久服大典初成埀简策以增光罄幅员而共庆窃以郑开大隧犹夸考叔之功汉割鸿沟乃逸侯公之语传伤溢美史恨阙文伟哉圣孝之隆着此信书之实恭惟皇帝陛下乐天而保大屈己以宁亲亿万斯年躬定太平之业五十而慕日承长乐之欢冠百行以无前作一经而诏後臣远将使指阻造朝班编之诗书喜铺张於伟绩老於文学期歌颂於中兴
荆门军谢到任表
传经庠序愧非重席之才假守湖山更忝分符之寄肃趋官次祗戴君恩伏念臣穷苦寒生覊单冷旅始延世赏旋策贤科逢圣代之崇儒入贤关而讲艺三年训诂安朝暮之虀盐万里丘坟感春秋之霜露惟兹小垒密接故乡久深怀土之情忽冒专城之宠田莱虽旷已稍复於流逋风俗还淳爰絶希於鬬讼获承人乏实便已私此盖伏遇皇帝陛下功济羣生仁侔列圣不泄迩不忘远允恢无外之风在知人在安民尤谨惟良之选顾虽庸鄙亦玷使令臣敢不悉意颁宣究心抚字顾圣朝有劳来还定之政可举而行使斯民无叹息愁恨之声庶免於戾
潼川运判到任谢表
熊湘持节方虞瘝旷之诛梓蜀观风忽假转输之任叨逾滋甚感惕交深伏念臣儒业荒踈吏能浅薄比玷外台之寄朅来南岳之阳道德意志虑於远民虽殚夙夜行歛散阜通之良法蔑效涓埃敢期申命之颁曾靡终更之待矧潼江之一道亚益部於四川惟将漕之攸司久摄官而虚次俾承空乏宜属贤能岂谓凡才乃膺遴选此盖伏遇皇帝陛下躬汤一德执舜两端王业载隆久同符於治古使华分遣尤加意於遐方故虽绵弱之资亦误使令之末臣敢不悉心饷馈毕力驱驰谨留州送使之常务一遵於宪度体足国裕民之制期两便於公私
潼川提刑谢到任表
久司飞挽之权曾微善最就易平反之职不改部封命节增华污顔有腼伏念臣早专朴学晚窃贤科顾朝廷渥泽之所加何臣子?埃之足道祗安愚分忽误明恩惟谏官御史之昌言必大夫国人之公论敢图列荐滥采虚名遂烦圣造之曲成斯实清时之盛美资聨内阁奉裕陵丕显之谟体重外台光蜀道皇华之遣静思踈逖可谓超逾此盖伏遇皇帝陛下日月照临乾坤覆育申九歌於帝典严八柄於天官信任臣邻曾四目四聪之弗壅甄明爵赏虽一嚬一笑以无私致若孤踪亦膺异宠臣敢不激昂晚暮黾勉事功云汉昭回方问乘槎之上井参扪历更输叱驭之忠
茶马司进马状
位正九重欣覩圣明之造心倾四海愿修职贡之祥前件马来自殊方育之外廐载驱远路虽惭八骏之良入献大廷敢备七驺之副
茶马司合进银马状
盛德重明出抚帝王之运绵区同载毕修臣子之恭前件物常赋之余殊方所出精良入贡间居三品之珍驵骏效牵敢备七驺之副
皇太后圣筭八十贺皇帝表
三朝受籍属临文德之朝万岁称觞式展慈寜之庆化流寰宇欢动宫闱恭惟皇帝陛下性体尧仁躬行舜道於斯为盛承太姒之徽音受祉既多小鲁侯之燕喜礼成中禁福集新元孝感仁明格母仪於上寿泽施耆艾慰人子之至情臣承乏外台与闻盛事千官入贺想环佩之丁当四海沾恩快雷风之鼓舞
皇太后升遐慰皇帝表
夙锺庆祚诞育清躬艰难百罹从先皇而北狩始终七闰享大养於东朝方延上寿之期光抚中兴之运何期窀穸永隔晨昏恭惟皇帝陛下孝慕至深悲摧罔极愿追承於理命用少抑於圣情臣使事有拘不遑奔赴阙廷臣无任衔哀抱痛擗踊感伤之至
谢授太府少卿四川总领到任表
贰列卿於外府猥厠廷绅主经赋於上游仍将使指省躬曷称拜命知荣伏念臣少本拘儒老为俗吏偶明时之弗弃乃烦使之屡更去朝初自於乞麾入蜀继叨於移节驱驰九载绵历五司虽殚夙夜之勤蔑有?埃之效荐蒙增秩比复赐环雷电取将已下仙官之敕蓬瀛且至却回方士之船涣号申颁训词溢美亚班聨於七寺之长督馈饷於六师之屯引私讳以有陈触报闻而莫避凌兢就列颠仆是虞此盖伏遇皇帝陛下道配施生恩函动植公听逹四聪之壅兼收屈羣策之长询事考言判人材之真伪循名责实极王政於清明致若孤踪亦尘剧任臣敢不交修食货兼裕军民江汉朝宗徒抱爱君之志井参扪历益坚许国之心
谢授太府卿表
主计坤维苟逭旷官之责陞华月寺忽惊增秩之荣更膺修举之褒愈切叨尘之愧伏念臣早专儒学初乏吏能於财赋以何知尤性资之所短矧当调饷乃误使令宿重戍於三边开新疆於两路转输麄给皆朝廷申画之明凯捷屡腾实将帅驱驰之力夫何绵薄猥冒恩光此盖伏遇皇帝陛下仁孝独隆德刑并举聪明睿知而不杀伟略无前是非赏罚之已明微劳必録故虽踈远亦被甄收然臣衰病日侵事功难强投闲置散已屡贡於忱诚治剧济烦恐终辜於寄委愿囘渊鍳俯照丹衷贺降赦恢复州军车驾亲征至建康府表
敌势方张国威旋振舆图席卷宣渥泽以规恢禁旅星陈幸留都而经略普天同快振古希闻窃以皇天眷有宋之仁全付所覆强敌乘中衰之运洪惟作威慨念遗黎久沦虐政属烽烟之告警渝信誓以称兵不戢自焚果速乾谿之祸有征无战遂收淝水之勲劳军亲屈於时巡抚远肆推於霈宥恭惟皇帝陛下沈几独运英武无前以安民保大之心伸取乱侮亡之举天回日转爰兴顺动之师雨施云行用慰来苏之衆汉祖威加於四海唐宗耻雪於百王臣备使遐陬欣闻盛事执玉帛而趋禹曾莫陪方岳之朝被金石以昭圣功愿刻神丘之颂
天申节贺表
赤伏告祥式应兴王之运浊河变色聿丁诞圣之期弥月载临普天胥庆窃以社稷灵长之祚有开必先祖宗积累之休克昌厥後方斗枢之呈瑞适星火以扬辉实真人受命之符见炎德中天之兆恭惟皇帝陛下顺帝之则与神为谋尧巍巍而成功已清国步舜业业而致孝允格天心措一世於安荣跻兆民於仁寿属此载生之节肇称久旷之仪广庭上万岁之觞百辟献千秋之监九宾咸设六乐具陈长乐承顔应记熊罴之梦宝邻修聘永休貔虎之师臣滥守偏州莫观盛礼祝松椿之筭愿效华封倾葵藿之心徒瞻魏阙
宝运有开亶聪明而作后寰区胥戴祝富寿以多男凡怀倾日之心共庆流虹之旦窃以岁在娵訾之分艺祖肇生律中蕤宾之音大辰毕见惟圣神之诞育推年月以应期知真人受命以同符昭大德中天之有兆恭惟皇帝陛下明同离照健恊乾行舞阶敷虞舜之仁问寝躬文王之孝鸿图永固方将混文轨於车书凤历长新岂特等山河於带砺臣军符滥假官守攸拘称万岁之觞阻趋汉殿上千秋之监徒慕唐臣
贺太上皇帝逊位表
渊衷素定上格皇天神器至公亲授天子乾坤清谧华夏懽呼恭惟太上皇帝陛下政始忧勤功收保定正南面而恭已三纪垂衣为天下而得人一朝脱屣发於独断不待耄期戴黄屋以非心神交姑射席白茅而问道寿比崆峒臣久荷宠灵远司馈饷读诏书而有感颂叹徒深仰逊德之无前名言曷既
茶马司贺太上皇帝逊位表
逊位元良法大公於尧舜储神淡泊娱至道於羲皇旷代希闻溥天同庆恭惟太上皇帝陛下功超邃古泽被生民积三祀之忧勤既臻耆定厌万几之繁委自处冲虚眇大物而游於初举神器而授之子必得其寿如圣德何以加兹不离乎真非至神孰能与此臣亲逢濶典邈在远方绩效无闻已辜恩於使节驰驱既久徒结恋於君轩
贺皇帝登宝位表
惟天与子聿膺内禅之传为民作君光抚中兴之运九庙有尊安之势万方同爱戴之诚恭惟皇帝陛下德本天生学由日就英特同符於艺祖慈祥并美於仁宗方上皇以昭旷宅心厌钱糓甲兵之问宜圣主以元良继体为讴歌朝觐之归百姓与能诸神受职揖逊行岩廊之上孝慈形宇宙之间盛事无前道已尊於二典高风所暨化终格於三苖臣滥厠卿聨出将使指飞龙御极欣逢践阼之辰流马饷边莫预称觞之列
茶马司贺皇帝登宝位表
监国抚军方重元良之寄握符秉籙遂膺揖逊之归和浃三灵欢均四海恭惟皇帝陛下道参盖轸英类祖宗天生德以应期人与能而归命帝尧克让既高黄屋之心夏啓有光果献大横之兆爰正重离之位肆推作解之恩臣滥缀卿聨肃将使指六龙在御徒仰庆於时乘百兽旅庭曾莫陪於率舞
谢权户部侍郎充川陕宣谕表
解外计於坤维方趋召节摄贰卿於民部就假使轺恳避莫伸凌兢罔措伏念臣早更多难晚遇明时以疎拙之腐儒玷光华之烦使并搃四川之赋粤跻九列之聨未乏军兴实禀朝廷之令初无吏最偶寛司败之诛属衰病之寖加觉事为之难强惧瘝剧任屡匄真祠俄奉命以造朝已理装而即路宸纶载下从橐超升留二星参井之墟停八月斗牛之泛惟版使设文昌之副未始外除而王人专德意之宣必由中遣夫何凡品独误殊恩此盖伏遇皇帝陛下道本心传学由日就以重华文命之懿承贞观开元之风询事考言特谨人材之用循名责实坐观王政之行遂使孤踪亦叨重寄臣敢不爰咨远俗诞布皇灵陈力无堪徒抱捐躯之志投闲有请终希从欲之仁
谢授户部侍郎参赞军事表
领邦计於版曹再叨旧物佐枢臣於油幕仍冒新除顾绵薄以奚堪负忧惶而罔措伏念臣幼专朴学老际昌辰忝列卿之秩而搃军赋於西南备法从之聨而宣王灵於梁雍徒承空乏曷补事功引衰疾以匄闲奉真祠而得请平日之孤忠自信岂恤乎羣愠之浮言当官则直道而行所恃者清朝之公论傥匪圣明之照难逃谗慝之伤洎全璧以遄归俄赐环之亟下方辞召命已锡赞书惟柬记之若斯信糜捐而莫报此盖伏遇皇帝陛下尧聪稽古舜孝重华情伪周知日容光而必照震惊是堲雪见晛而聿消故虽疎逖之踪亦误频烦之宠然臣心欲为而力不逮耄既极而病复侵若辜奉於洪恩必尽隳於素节钦承威命未容伸伛偻之私俯鍳丹衷尚终冀精诚之感
谢吏部侍即表
再贰计曹初无补报亟陞选部益愧叨逾仰戴恩私伏深震悸伏念臣比缘抱疾亦既投闲旋召复於故官仍外参於督府洎蒙赐对遂俾留中继寓直於禁林俄出将於使聘未决辞荣之请益怀避事之心期仗节以还归即匄祠而引去岂图侥幸更冒宠光此盖伏遇皇帝陛下唐帝聪明汉皇豁逹贤才是急形梦想於精神赏罚靡轻严笑颦於劝沮致兹冗职亦误褒迁臣敢不戒在瘝官审於量已不能者止况堪衰病之侵有欲必从终冀生成之造
辞免参知政事表
超陞政地局蹐靡遑荐奉德音恳辞未获沥危衷而渎叩冀渊听之终回窃惟以明主而责愚臣何能称塞以小材而膺大任必至颠隮矧今圣哲驰骛之秋非如国家闲暇之际钱糓甲兵之问日至庙堂毫厘晷刻之差患贻寰海使陪国论正藉人材如臣早实腐儒晚更烦使虽到关甫周於一岁而乘轺凡閲於三时内充谏诤之员外忝将明之寄有何绩效遽冒登庸顾微臣自愧於心顔则公议岂逃於指目伏望皇帝陛下保全孤迹追寝误恩若以为粗可使令愿容臣伸辞尊居卑之义或猥欲加之德意愿迟臣宣积日累久之劳庶几授受以无讥可免叨逾而取戾
谢除参知政事表
备争臣而谕旨蔑着显庸跻政地以出纶骤膺亲擢控忱诚之恳切颁训告以频烦拜命若惊省躬甚惕窃以虞舜绍唐尧之绪五臣举而至治彰武王恢周室之基十乱升而大勲立惟辅理承化者非一贤之略必同寅恊恭而广衆正之求矧今三边未宁庶事多舛民生既匮国是易揺天灾时变之占每深寅畏旰食宵衣之虑特轸忧勤陛下妙简臣隣旁招俊哲列之丞弼责以谋谟盖将外抚四夷内修百度振艺祖创垂之统酬光尧付托之诚自非兼文武之弛张效忠嘉於啓沃学邃古今而通其变才周军国而措之宜则何以上赞辰猷下符佥论如臣者斗筲小器铅椠腐儒徒以险阻艰难之备尝稍谙俗状故於东西南北而不择自励公程久絶望於荣涂复何心於晚节向者召从巴蜀归觐阙廷初无左右之容遽被神明之照未更一岁殆及九迁版部铨曹缀献纳论思之末禁林谏苑充文辞言语之官皆暖席之未遑已抗旃而于迈心欲为而不逮者精力劳则有而何取於事功迟休榆塞之防秋匄老菟裘而卒岁敢期侥幸乃尔超逾除二府之自外方追庆历名臣之殊遇由七人而参大政盖本朝历世之罕闻兹盖伏遇皇帝陛下照谗诬若七政之明定许予若四时之信祗承於帝思铺张不世之休无竞维人每梦想非常之士遂令猥琐亦玷登庸臣敢不鞭策疲驽支持衰病仰体丁寜之旨对扬特逹之知际会风云方快覩亨嘉之运奉承教令期助成宏远之规
除参知政事谢德寿宫表
禁闼备官冒缀七人之列岩廊陪议骤参四辅之聨仍兼总於事枢俾悉闻於国论恩荣不次指目谓何伏念臣识昩经邦才非济务少专末学粗知涉猎之勤晚际昌期积有超逾之愧自横经於太学旋掲节於外台虽崎嶔流落之备尝顾智略谋猷之莫效绣衣直指曾微肤使之称华衮示褒冞益孤臣之惧逮嗣圣绍开於景运宜熙朝并列於羣材藐是陈人跻於法从矧帷幄方恢於远驭而干戈未戢於中原毕千虑以陈愚冀寛宵旰罄一心而尽瘁曷补?尘敢意孤踪遽叨巨用此盖伏遇光尧寿圣太上皇帝陛下轸深仁而念旧扩大度以包荒曲尽初终致兹图任君臣胥契真成千载之逢神圣相承曷副重离之照惟坚素节以报洪私
谢除端明殿学士表
辅政岩廊实旷近司之职奉祠珍馆犹叨秘殿之名抗章爰罄於恳辞出綍重勤於中谕危衷易感衰涕交零伏念臣滥得虚名本无实用虽屡膺於烦使曾靡效於微劳召於久外之中遽有非常之遇粤由侍从擢寘疑丞自知绵力之不任几犯威顔而引避属边隅之正扰致志愿之未伸卒繇罔功上辜殊奬人言荐至宜典宪之必加圣度优容暴愆尤而弗忍曲全体貌以示眷怜深慙颠仆之余特费保持之力兹盖伏遇皇帝陛下聪明天纵忠厚风移嘉善而矜不能士无失职观过各於其党民用归仁故俾孤踪获逃重谴臣敢不杜门念咎撃壤待终尊主庇民已负平生之志杀身报德空余未死之心
除端明学士谢德寿宫表
预政罔功已旷辅臣之职奉祠窃食尚叨秘殿之名抚已知惭拜恩有腼伏念臣本无实用滥得虚名曩烦使之屡更曾微劳之莫效召从远外服在论思所除者乃中外之要权所任者皆安危之重事遂由谏省起寘政涂独深明主之知躐处羣工之右实道家之所忌宜衆怨之必归虽英贤任此以犹难以罪戾居之而岂免果婴物议致圣神曲费於保持特屈刑章俾体貌得全於终始危踪未陨厚德难名兹盖伏遇光尧寿圣太上皇帝陛下视远惟明允恭克让彰善瘅恶炳日月之照临忘过计功廓乾坤之覆育故如孤弱亦逭颠隮臣敢不自讼前非益坚素守桑榆晚景知莫报於涓埃松栢岁寒誓弗渝於金石
谢赐腊药表
一札细书幸拜王言之宠万金良药恭承御府之颁加体貌以冞优铭肺肝而不朽伏念臣猥蒙隆眷易守名城顾惟宣化之初未有及民之效方日虞於瘝旷乃上轸於记怜锡以宝匳实之珍剂增荣改观咸知圣主之不遗蠲疾去痾顿觉残骸之复壮兹盖伏遇皇帝陛下恭而接下仁以爱人谓臣昔与政机曾忝赞襄之任念臣今叨郡寄适当凝冱之辰爰示匪颁用加摩抚臣敢不仰承嘉惠钦挹至和邪气不奸庶逭阴阳之寇余龄可引难酬天地之恩
谢赐腊药表
腊曰嘉平适届祁寒之候礼亦异数特颁名剂之珍拜赐有加感恩无极伏念臣禀资愚陋遭世休明一叨阃寄之行两见岁华之易顾桑榆之晚矣恐衰病以相陵有草木之滋焉庶颓龄其可制曲荷记怜之及乃分服饵之良五色有光万金非重兹盖伏遇皇帝陛下仁能济衆惠足使人谓臣顷在政涂曾预都俞之末念臣今居藩服或愆调摄之宜假以宠灵示其体貌臣敢不钦承茂渥仰戴洪私何必餐霞徒愧头颅之老未先溘露庶殚药石之忠
谢赐历日表
闰以正时钦授若天之历言惟作命诞敷率土之臣凡在照临廸知遵奉恭惟皇帝陛下辅宜交泰合德纯乾其智如神心鉴二篇之策以星为纪面稽七政之衡肆颁致日之书式定归余之岁臣敢不仰承帝则俯相民生春析夏因深体奉时之意夙兴夜寐聿求熙绩之方
谢赐历日表
奉若天道爰建於夏正钦授民时聿遵於尧典伏膺岁锡祗拜王灵恭惟皇帝陛下功配堪舆德高宇宙调四时於玉烛转一气於洪钧悬象日月星辰式观大运布治邦国都县普及绵区臣监守偏城亦叨宠锡颁宣皇泽虽慙符竹之分申劝黎元庶谨田桑之候
谢水灾免降官表
告灾敢缓宜从必罚之科宥过以寛特反惟行之令拜章自劾画旨报闻惧剧履氷感深漏网伏念臣性尤踈戅老益眊昏尚承乏於海邦实虚糜於廪食顷者风潮之变稍为秋稼之伤曾弗预言殊乖共理数马以策而迟其对所以严事上之恭画跎为足而败於成盖欲条惠民之政既素体忧勤之意乃或稽疾苦之陈顾镌秩以犹轻何计功而幸免此盖伏遇皇帝陛下仁同天覆德与春温乐善无厌虽微劳而必録使臣以礼非大故而不遗致令旷职之孤踪得逭黜幽之重谴臣敢不捐躯效报没齿衔恩罪不逃刑当益励古人之节退思补过庶不贻明主之羞
谢遗漏放罪表
政无善状灾延及於千家国有常刑恩特寛於三尺省愆无措徼幸居多伏念臣猥冗无堪叨逾已甚辞价藩而引疾移便郡以空飡虽支离老病之余不胜其惫而勉强米盐之细无敢弗勤然抚字乖方布宣无术积其衅咎驯致祸殃盲风怪雨之相仍三时薄害回禄祝融之不戢连日煽威计间架而甲令有诛待谴诃而封章亟上累然席藁凛若负芒敢期解网之仁诞委覆盆之照贷其罪戾爰及官僚收召惊魂即安旧服此盖伏遇皇帝陛下量函四大明察万微任贤使能既振中兴之烈记功忘过更隆上施之光致若孤踪得逃重劾臣敢不仰遵训敕俯恤困穷书焚室而寛征稽前人之令典徙积薪而曲突为後日之预防
代梁尚书贺皇后受册表
柔日载涓长秋肇建宫闱增重臣妾均欢窃以虞舜之仁始刑於妫汭文王之道亦盛於周南欲绍前芳实资内辅必有天作之合乃成王化之基恭惟皇帝陛下睦族移风明伦训俗心正而朝廷正德本躬行家肥而天下肥治由内出比徇羣臣之凟聿开万世之休爰正坤仪用宣阴教东朝问寝方仰绍於徽音清庙奉尝益助成於圣孝臣猥叨琳馆阻上瑶觞卷耳知臣下之劳式歌采采螽斯宜子孙之衆行咏诜诜
代贺皇后受册表
诞扬涣号显正坤仪喜动宫闱庆均寰海窃以聿来胥宇姜女开岐下之基忧在进贤后妃致周南之化或共济艰难之运或弼成信厚之风考其以御於家邦莫匪造端乎夫妇洪惟盛世兼绍前徽允资内助之良克振中兴之烈果膺天命式厚人伦恭惟皇帝陛下德本建中道先正始修己而安百姓睦族以和万邦王假有家治盖由於身率天立厥配祥靡自於人为采北阙之封章遵东朝之慈训谓九重大养岂佐餕之可虚而七庙明禋实助祭之攸重神人咸契龟筮告从宝册有光椒涂载辟阴佐阳而成岁方密赞於元功月遡日以生明永安行於黄道臣远闻盛事内切欢悰称万岁之觞阻趋班列赋百男之雅愿播声诗
代台州王守谢献助奬谕表
邦用不赀爰效涓埃之助王言下逮忽膺纶綍之褒仰荷宠灵伏深荣幸伏念臣身叨郡寄世受国恩夙怀事上之诚粗识爱君之义谓朝廷有非常之庆当备礼容而臣子修不腆之仪乃其职分方忧菲薄用速谴诃敢意孤踪上尘睿奬忽奉玺书之训顿生蔀屋之辉固将垂示於子孙岂但讙传於民吏此盖伏遇皇帝陛下使臣以礼御衆以寛禹俭自将惜兆民之财力舜聪旁逹知羣下之勤劳故虽一介之微亦拜十行之赐臣敢不益坚晚节更励愚忠庶倾葵藿之心少答乾坤之施
代贺元会表
宝历更端布王春於四海正衙受贺复元会於三朝华夏骏奔乾坤交泰恭惟皇帝陛下尧仁天覆汤圣日跻成功德以告神明观会通而行典礼接千岁之统已啓中兴立一王之仪式彰盛节乐奏四夏廷设九宾舞千羽於两阶执玉帛者万国垂衣南面始知皇帝之尊上寿东朝益显圣人之孝臣远纡郡绂阻造朝班梦想钧天莫陪於兽舞心驰魏阙徒切於葵倾
代谢御书表
金石腾辉爰阐宸奎之秘图书拜赐永为鲁泮之藏黉舍生光山城动色窃以书契之作肇自鸿荒古今所传可论工拙邈哉千载逹者几人厥有楷法通神草书入圣皆由专习故克名家罕闻万乘之尊妙极六书之藴抽宝跗於暇日録方册之微辞诞布多方式昭大训恭惟皇帝陛下能由天纵道本生知博学而无所成名多闻而守之以约投戈讲艺穷经史之渊源肆笔成书陋锺王之体制写之琬琰炳若丹青付以学官示一人之稽古颁诸寰宇俾四海以同文臣叨领铜符获观宝蹟诸生服化非关师帅之承宣百世传芳自有鬼神之守护
代诛叛卒谢放罪表
凶卒结谋自干诛戮守臣专杀宜正典刑方引咎以怀忧忽疏恩而善贷法因人屈感与涕并伏念臣学昩变通性尤朴鄙比误膺於朝命遂滥绾於州符宣布十行务存於寛大奉遵三尺但守於亷平空劳抚字之心蔑着循良之效属国家之安靖骇士卒之猖狂辄起异图隂规窃发密行踪迹遂审谁何授以姓名悉皆擒获方此仓皇之际不无反侧之虞止流殛於渠魁靡推穷於诖误术乖牧御既莫杜於奸萌事出权宜仍不遑於奏覆深惟罪戾甘俟谴诃岂意矜容得从幸免伏遇皇帝陛下尧天广覆汤网大开文德洽於好生神武成於不杀戢兵禁暴坐臻四海之安忘过记功毕尽羣材之用故虽重负亦逭严科臣敢不益励愚忠勉酬圣造仰体中和之政用思寛猛之宜羊去败羣俾善良之无害马不穷力期疲瘵之少苏
<集部,别集类,南宋建炎至德佑,汉滨集>

[book_title]卷五
钦定四库全书
汉滨集卷五　　　　　　宋　王之望　撰奏议
乞禁约举人文体奏议
臣伏覩国家贡举之制专试艺文有司考校之科皆有程度中间累举属在艰难场屋取人犹多阔略陛下聿兴大业埀意斯文恢辟胶庠徧於中外布韦之士皆得专讲习於其间彬彬之风寖复承平之旧矣则选取之法固宜益加详密且如连用本朝人文集十句在熙寜元丰崇寜大观法皆黜落不考元佑法与建炎所修虽降从轻尚为一抹而今举人殊不知避一篇之内或纯用数百言主司不以为非更谓该洽又如试文内作歌颂及用佛书全句十字以上大观法亦系不考而建炎式删去不收以致举人尤多犯者若此之类未易悉举秋试在近其可不革乎伏望圣慈特赐睿旨检举见行条法申严行下令考官遵守举子通知其遗漏未尽者更照前後格式量加参定庶几去取之际不至疑惑取进止
看详杨朴礼部韵括遗状
近承朝廷降下杨朴所进礼部韵括遗令监学官看详契勘礼部韵止为场屋程文而设非如广韵集韵普收奇字务为该洽故谓之韵略元佑间博士孙谔等申明谓经传所用之字礼部韵多所不载只取举人常用者附入数十字今杨朴所进分为五门采摭之功颇为详悉博涉经史有足可嘉其可收者欲依所乞附韵或注云一作或别出一字内字非常用如庐之为卢泜之为滍之类或别无经见如辂之为迓愉之为偷之类或非韵所押如单之音善衆之音终之类於科举之文无所轻重恐凝学者并乞不收其音不必改一项既关先儒义训不当以私意改更兼释文自出本音或诸家已有别说近时学者自不改读徒立异同何禆损益其字不必附一项如旦明之为神明缮怒之为劲怒之类率多假借或出谬误礼部韵略元所不收广示搜罗几於芜赘然其间如术之为遂徧之为辩肉好之肉读为而救切音释明白韵略所无既欲增添却宜收附至於埶之为势食之为飤揄之音由焉之音嫣荼之音舒韵略已收难以重出杨朴又谓箛篍皆已入韵以此为例其类实繁前人所收不无冗长今之所附岂可效尤今各於逐字下开具奏闻伏候勅旨
看详罗棐恭改正汉书次序文字状
凖监关看详都省批送下罗棐恭劄子称南史刘之遴传鄱阳嗣王范得班固所撰汉书真本献东宫之遴参校异同録其异状数十事其大略云真本称永平十六年五月二十一日己酉郎班固上而今本无上书年月日字真本号班固自序为中篇而今本称为叙传今本叙传载班彪行事而真本云彪自有传今本外戚在西域後而真本外戚次帝纪下今本高五王文三王景十三王孝武六子宣元六王杂在诸传表中而真本诸王悉次外戚下在陈项传上乞依真本改正次序者臣等谨按南史萧琛为宣城太守有北僧南渡齎一瓠芦中有汉书序传僧云三辅旧书相传以为班固真本琛求得之以饷鄱阳王范献於东宫今棐恭所称刘之遴参校者乃萧琛所得北僧瓠芦中书也本传既云相传为班固真本则其是非固未可知按後汉班固传显宗永平中受诏终成汉书积二十余年至章帝建初中乃成今称永平十六年五月二十一日己酉郎班固上与本传岁月淹速不同可疑一也前代人臣所上书籍皆有臣字如臣向臣何晏等是也今称郎班固上而无臣字可疑二也班彪以後汉建武三十年卒於前汉不当有传班固止因自叙上及其先今云彪自有传可疑三也刘知几史通称章帝建初中固成汉书後卒於洛阳狱书颇散乱诏其妹曹大家校叙选马融等十人受读其八表及天文志等犹未克成多是待诏东观马续所作然则汉书次叙又经大家编次设别有班固真本大家固当遵用不应为尔异同窃观前世经传固有编简失次者如书之武成礼之乐记文字颠倒灼然可知而先儒谨於阙疑不敢有所厘正矧汉史篇帙有伦岂可以讹伪之书轻乱旧贯正使此本果出班固则已载南史学者可考何必於千载之後追改成书如顔师古刘知几号为鸿博皆精研此学非不见南史所载而不以为疑者盖知其出於谬妄也棐恭称历代史籍皆以帝纪为先后妃为次又次以诸王列传惟汉书以外戚列於西域之後诸王杂於诸传之中与历代诸史颇异按后妃纪传自范晔後实冠传首而宗室诸王未尝不分在诸传帙中至唐书始次在后妃之下而云汉书与诸史颇异盖所未详棐恭又云魏晋以降腐儒曲说逞其私志而错乱之按师古集注汉书实采应劭服?二子汉人初无异说而云魏晋诸儒所乱殊为率尔棐恭又云方今恢崇庠序留意艺文惟班史次序未正讹谬虽不足害治亦太平文治之一疵恭按淳化中太宗命杜镐等分校汉书咸平中真宗命陈尧佐等覆校及嘉佑六年仁宗又以命陈绎而诏欧阳修看详至熙寜二年奏御已经累朝刋正舛误洪益後学其利甚多而云文治一疵尤为厚诬契勘见今汉史行用已久散在天下家有其书若复乱其次序无益学者徒成纷扰所有罗棐恭所乞恐难议施行谨録奏闻伏候勅旨
乞展免耕垦闲田税租状
臣伏覩绍兴五年七月七日勅节文诸路都督行府奉勘会荆门军闲田甚多召人耕垦税租差科并免三年六料奉圣旨依愚民无厌转生奸弊年限甫满便辄迁徙臣愚欲乞将今後垦田所免税租差科三年六料展为六年每年与免一料年岁既久人亦重迁兼每年止免一料亦可补迁徙之费其已免而料数未尽者比类施行如此则不损朝廷寛恤之典而民不容奸各为长久之计取进止
荆门军替回论禁约公人下乡奏议
臣每伏覩朝廷所下诏令陛下爱养元元之意可谓至矣则四方万里民之利病事无巨细必欲周知方今郡县之间为民之害者莫大於公人无赖不逞之徒散出乡村乘威怙势恐喝良善小邀酒食大索货财秋取稻禾夏求丝麦稍不如意鞭絷随之民之畏怖甚於盗贼而郡守县令不知禁戢又征税塲务私人猥多皆鲜衣美食肤体充盈此辈不特丰其身以及其家又有饮博游荡之费何所从出大抵商贾所输官得其十之一二以故岁课日以不登而有司不察犹以为征之未尽此皆公私之大蠧而天下之所共疾者也臣愚欲望圣慈诏诸路监司严督察州县事非重大不得差公人下乡而税场吏有定额不得多置私人散出文牓俾民通知高立赏格许诸色人陈告必罚无赦庶几农民安业行旅通流天下幸甚取进止
论潭衡郴州桂阳军贼盗劄子
臣契勘本路自三月以後潭衡郴州桂阳军管下有羣盗数火谨节録诸处关报在前一项是贩私茶客商杀鼎州武阳县巡检转入潭州安仁县杀巡检却入湖北烧辰州溆浦县在两路界首出没一项是吉州贼胡邦寜分作数队攻刧衡郴桂阳三州之间破安仁县及耒阳之新城镇州县例皆无备帅司戍军称李道尽数带行会合弓手土兵追捕已再败衂见蚁聚郴州界内当此丰岁又李道之师在近尚敢猖獗如此今春夏以来武冈全州应副调发民颇失业衡郴桂阳境内又为贼扰栽种过期它时大军还屯或复出寇为害必大然此鼠窃亦何能为但恐浸淫不制渐成滋蔓欲乞劄下田师中令李道一就速行措置毋遗後患免致再举又郴州永兴县豪民朱持聚集数百人作过宜章县有召募弓手一百五十人平时骄甚州县不能制土人甚患之茶陵耒阳安仁桂阳诸县奸民及龙渊余党多与盗贼阴相勾引其间土豪皆昔日盗贼亦不可不过为之虑若以大兵五百人分戍衡郴以镇安人心庶可消患於未形今杨再兴父子既已残破则将来武冈全州之戍却可减省盖诸处土豪之兵不下数千人有戍兵则皆为我用无以制之未必不为贼利害甚大伏望圣慈早赐指挥施行取进止
乞分戍奏劄
臣契勘武冈全州猺贼李道讨捕已及数分某询访熟溪峒事者说杨再兴已老诸子惟正修聚人最多颇奸滑正拱最凶悍今再兴与正拱兄弟皆得惟正修并男杨小二杨小三未擒所宜必获然计其人衆五分无一自不须全军在彼若就行分拨权屯衡郴二州以御盗贼其所带潭州戍兵亦令发还兼溪峒中无所用马不若迁置平地武冈山路漕运艰难亦可少寛民力委实利便乞赐详酌施行
湖南提举司论差役奏议
臣契勘保正差役吏奸最多其所差人有未当差法者有保正副陈诉差选不当者所属限一月与夺应与夺而违限者徒一年绍兴十五年七月二十八日申明节文差募之际以籍为定即行交替如有保伍内应差之人以诈匿幸免许被差保正长於充役以後指论如并计物力委高於被差之人轮次当差即行改正然近经州县远经监司文移往返动涉时月其承行人往往故作留滞有所邀求虽或改正被差已久其未当差者将来当役又要别充二年以此差选不当者多不能声诉欲乞朝廷详酌应今後保正副差选不当後行改正者其物力可差而轮次未到之人候将来当差计役过月日通行二年交替其物力低小只合充大保者候充大保以後过月日比折及三月以上者与免催税一料其乡司人吏差选与夺违戾情罪自依见行条法如此则设有不当为患稍轻取进止
湖南提举司论河渡奏议
臣到任屡有民旅陈诉津渡艰阻多取渡钱寻行勘会盖缘州县榜卖河渡实封投状之人多是过立高价以争必得既给卖後却以增添官钱为名加倍收取渡钱数年以来此风特甚今乡村小津渡空行人亦不下收钱一二十担擎客旅可知其广阔津渡又可知农家米贱艰於得钱输纳税租困於邀阻买扑争夺其势未已增添之数岂有限极更一两界行者不胜其弊然所增官钱却多拖欠是官司得高价之虚名而往来被邀阻之实害检凖绍兴勅诸津渡堰闸无故留难人杖一百若非理邀求仍就本处令衆五日兵级改差重役余人勒替本司措置严行约束外欲乞朝廷行下诸路今後出卖河渡实封投状添钱承买价高当给之人并从本州先次责状不得增收渡钱违者依非理邀求条法断罪令衆勒替罚钱若干关报所属县分於渡头出榜晓示许人陈告以所罚钱充赏庶得自此止絶契勘河渡与坊塲不同坊塲若增酒价人得不沾然酒於法有禁河渡据往来必由之地而擅增渡钱尤为切害虽有非理邀求一条未甚着明若比附坊塲立法实为利便取进止
论潼川路措置经界奏议
臣契勘臣前在东南日闻蜀中经界大为民害豪富为奸例获轻减贫弱受弊多致逃移上户利之而下户皆不愿去年臣蒙恩自湖南提举常平茶盐除潼川府路转运判官入本路境首至广平军渠州界此两州尝行经界而复罢百姓多遮道投牒乞行经界与峡外所闻不同深窃怪之因问之曰尔等皆在上户乎曰下户也诘其所以愿行经界之意则曰人户诡名寄隐产业有田者无户有户者无田而差某等充户长催驱税赋率皆代纳以此破家者甚衆若用经界则户名有归此弊可絶及入遂寜府境系见行经界地分百姓陈诉者益多或以为便而愿行或以为害而欲罢因使数十为朋自辨於庭下各执偏说互有得失乃知蜀中经界不论贫富大抵税增者愿罢税减者愿行皆出一已之私而形势户之不愿者为多盖诡名挟户非下户所为蜀人之至东南者皆士大夫不然则公吏与富民尔其贫弱之徒固不能远适虽至峡外亦无缘与士大夫接故不愿者之说独闻而其愿行者东南不得而知也六年之间士人上书百姓投状言其不便者不知其几人上至朝廷省部下至诸司郡邑皆被烦紊陛下忧闵黎元至诚无已始也以税赋之不均而行之终也以论诉之不息而疑之累诏监司看详改正有以见圣人无我惟务便民虽尧舜之用心不能过也然奸民观望词讼滋繁诸路监司累年讲究终无为陛下别白而言之者诚以事体至重衆口不同利害可疑不敢以偏辞断也臣初到官适有诏旨坐知复州蜀人王骏乞罢经界劄子委制置司与所属监司相度臣於部内询访甚详而守令所陈同异相半臣以为此田里间事必尽见民情然後可决虽有牒诉皆一偏之论不可凭用遂令州县取诸乡税名为鼠尾帐家至户到问其愿否使各书其名下分乡编类愿用旧税户若干愿用经界户若干於是究其两党之多少本路管一十五州泸叙州长寜军以边郡不行经界渠果州广安军既行而复罢行经界者九州凡三十七县为税户三十三万三千七百有奇除户絶逃移二十有四愿行经界者一十七万七千五百余户愿用旧税者一十五万六千一百余户此其大略也州别计之则昌荣资州怀安军四州之民愿者为多潼川遂寜普州富顺监之民愿者为少而合州适得其中县别计之则愿行之多者一十有六愿行之少者二十有一盖由当时奉行之人有能否之不同故也臣闻治道去太甚虽尧舜之法不能人人皆利要当以多者为正今之经界在视民愿否之多寡而损益之若州县之愿行者多自不须复议愿行少者为之量行措置人户之增减者轻自不须复议增减重者为之稍加裁正如此则公私事省不至甚扰正使小有不均亦可置而不问何则经界以厘正旧税固当有所增减减者既以为是增者必以为非若欲每人而悦之是朝行夕改无时而定也且蜀人之言其不便者曰法行之始验土色之高下量顷亩之多少奸弊百出贿赂公行故税之轻重不当造帐画图为费甚广追呼须索不胜其扰是则然矣事在既往虽改无及至於税之轻重则新旧各有其弊就二者而较之经界之弊在於业多者税或轻业少者税或重而旧税之弊则在於有田者或无税有税者或无田要之以轻为重以重为轻犹稍愈於以有为无以无为有也而蜀人之言其不便者或过其实若初行之扰则有之而今日之弊不如是之甚也臣置司遂寜且以倚郭小溪一县论之官户凡五百八十有四而愿用经界者一百一十有七不愿者四百六十有七公吏为户二百二十有二而愿用者一十有八不愿者二百有四它县大率皆然以此而观则或者谓豪富之家皆获轻减而利之岂不过哉至於下户逃移亦絶无仅有或以时经旱潦或以家自贫穷未必皆经界所致传曰利不百不变法使经界元初不行或行之未久而罢固善今立为成法已经历有年所料旧税图籍悉多散落中间买卖分析户限更改矧核见隐寄之後虚户尽去创户甚多承认供输已有定分一旦举而变之则陞降纷然侥幸复启实户之创出者悉皆走失虚户之诡立者不可推寻吏肆其奸又将有前日之扰且终亦不得其平而催科愈艰争诉益甚军须督责何以应期为官吏者不亦难乎臣恐凋瘵之民无复寜岁矣惟陛下少安圣虑静以镇之姑去其泰甚者则纷纷自息天下幸甚谨具措置画一下项　一本路见行经界者九州三十七县遂州人户以十分纽计其愿用经界者昌州得九分五厘资州得八分九厘怀安军得八分八厘荣州得六分六厘此四州民愿者多乞且令仍旧普州得一分二厘富顺监得二分五厘遂寜府得三分四厘潼川府得四分五厘合州得五分一毫此五州民愿者少乞量行裁正臣愚欲望朝廷委监司一员与所属守令委曲计议各以逐处事宜从长措置　一应经界县分有所税溢於旧额者乞令逐县取旧税额外之数将大段增重人户通融均减　一新税不均所合裁正者谓元初打量顷亩定验土色不当等户若是未经界买卖田业不曾推收及隐寄诡名之家自当归并即非因经界不均以至轻重如此者不应受理　一前後经本司下状人户有增税不及一二分而为奸猾上户驱扇亦列名陈理意在多将户数皇惑官司或是本户所增虽少而有诡立别名之户当时作弊不皆并合却创立别户故亦一例陈论如此则一户不愿便是两户今乞将人户经界新税比旧增减五七分以下者更不增减为裁正之限增减数多而非实行买卖并合户名者即就逐乡会集衆户如推排法互相指决以衆证为定不伏者再为界量将量出田土没官断罪　一乞令所委监司选差见任官五员分诣诸县逐乡受接经界词状又於本县令佐内选可委官一员通签同共审量裁正　一所差官五员若事毕日别无违戾民讼希少乞许保明申奏朝廷量行推赏　一乞候农隙月分措置右谨録奏闻取进止
改正安岳县经界状
臣契勘普州安岳县初行经界日县令张甯大为奸弊改移税额轻重失平比及三年亏官二十五万七千余贯依圣旨除放自绍兴二十四年至今又亏一十二万四千余贯绍兴二十三年县官以阙乏之故分诣诸乡巡门驱敛村民不堪其扰结集山谷间抗敌官吏几致生事至今土人谓之垜山垜山者言山上之人其多如堆垜也臣前在转运司令诸县作鼠尾帐家至户到遍问百姓愿用新税或旧税各令亲书於名下独安岳一县愿用旧税者十分之九公私俱病民不聊生臣於去年冬选委昌州推官左从事郎刘弇同县令右从政郎张介受状措置凡三百六十余状指决干连者不下千五百家若只量行裁正则无由去偏重不均之弊若尽行核实则有追集丈量之扰弇与守令皆谓欲救其弊莫若顺民之情复用旧税臣以本县经界所失虽多亦不可尽废遂令将新旧税簿互相参校於所增减取其酌中分数通融裁正凡新税之增於旧税者以所增十分为率减其七分新税之减於旧税者以所减十分为率复其六分谓如某人户下元管旧税一百文经界日增至二百文即裁减七十文作一百三十某人户下元管旧税二百文经界日减至一百文即却复六十文作一百六十盖经界增者重减者轻故今所损益有多少之差元申画指挥增减不及五七分则不在裁正之限今此一县其弊至深不可以五七分为限故自二分以上皆裁正之本县经界增税者四千五百七户计增正税钱三十八贯八百一十二文今减其七分为钱二十七贯一百六十有奇经界减税者六千一百二十二户计减正钱四十贯七十五文今复其六分为钱二十四贯四十有奇其增减不及二分者新税簿籍脱漏户限为多可见者计二千九百余户若一一纽算裁正又恐太烦若只用新税则漏户不可复得遂仍以旧税为正计减却正税钱五贯五百有奇却收漏户二千七百余户得正税钱八贯七百有奇又根括到失陷税钱补足旧税外有溢额者四贯三百有奇以此数项衮同对补裁减之数於租额尚有嬴余又张甯经界之初既失税额恐岁计不敷则擅增折变以补之每正税一钱增米三合麦二合大率比旧加十分之一今一切蠲除悉依现例凡上件措置皆委曲计议务尽人情轻重适中更无不均之弊百姓租税各有归着易於催理自此官赋无复失陷委为经久之利其裁正曲折别编作一册奏闻伏候勅旨
潼川路放税利害状
臣凖御宝封下尚书省劄子坐奉圣旨指挥将州县旱伤去处依条检放仍支拨常平钱米措置赈济仰惟朝廷轸念远民救灾恤穷之意可谓深至本司已即时行下诸州遵奉施行据诸州申到自夏及秋限内不曾有人户陈诉其田亩各改种了当别无根查存在检凖绍兴令节文诸官私田灾伤夏苗以四月秋苗以七月水田以八月听经陈诉至月终止诉在限外不得受理如未检覆而改种者并量留根查以备检视不愿作灾伤者听今来圣旨指挥系令依条检放合遵上件条令缘所降指挥於十一月内被受既限内无人户陈诉又已改种无根查可检难以检放若复差官遍诣乡村徒为纷扰有力者得以计嘱贫乏未必得免原灾伤所以放税盖为人户不能输送今年本路秋税已纳及八分以上自无支还之理若用对折来年税赋倘遇丰熟却反是丰年减放若不於来年对减只据目今未纳之数蠲放即是顽猾人户独得侥幸而依时送纳善良之民反不蒙实惠兼今未纳余分多是揽纳者已行结揽实启奸弊官司空失岁计臣照得前者三司措置惠民画降圣旨自今年秋料为头尽除对籴米一项比之旧额已减三分之一寛恤不为不至已行下一路照会所有赈济一节则於常平法旱伤去处失於披诉者许放第四等已下阙食人户自不相妨已关常平司施行外谨録奏闻伏候勅旨
论赈济灾伤去处状
臣凖御宝封下尚书省劄子坐奉圣旨指挥将州县旱伤去处依条检放仍支拨常平钱米措置赈济本司已即时行下诸州遵奉施行检凖绍兴重修常平免役令诸灾伤计一县放税不及七分或失於披诉第四等已下阙食户当职官保明申提举司审度依放税七分法赈给借贷讫奏本司已遵上条委本路州县当职官体量自第四等已下阙食户勒耆保尽实抄劄支拨常平义仓米斛应副赈给如本州属县有阙常平米斛系沿流县分即自本州量度数目支拨津载前去如不系沿流去处即行下本处兑换税米支散据用过数将在州常平义仓拨还若无合兑换税米即行约度合用米数估定在市实价具数申本司以凭通融一路之数移用支本钱前去籴买应副内遂寜府果普州见管义仓斛米比诸州数多亦行下量减价钱出粜见据逐州申已行抄劄到本州县界实被旱伤去处孤老残疾不能自存阙食饥民人数自十二月初六日以後赈给缘本路诸县地里相近虑有两处重叠请给已依条定日行下诸州每月取二日七日五日一次同日支散内饥民若系附郭近便人即五日一支若系三十里外人即十日一支庶免饥羸之人往来频并如有後到人数即续行抄劄其余不甚旱伤州县亦已行下检举老贫疾乏不能自存及乞丐人依条养济去讫见今本路诸州所管常平义仓钱米可以通融应副周足其旧抚司桩积钱更不敢取用如将来青黄未接饥民大段数多常平钱米或至有阙即申报所属取拨施行谨録奏闻伏候勅旨
论赈济状
臣去年十一月伏凖省劄备奉圣旨支拨常平钱米赈济实被旱伤去处或支用不足即於存留旧宣抚司桩积钱米内取拨本司措置行下州县依条体量自第四等以下阙食以常平义仓米斛赈给如本州属县米斛有阙系沿流县分即自本州量度数目支拨前去如不系沿流去处即行下本处兑换税米支散据用过数将在州常平义仓拨还若无合兑换税米即约度合用米数估定在市实价具数申本司以凭通融一路之数移用支本钱前去籴买应副遂寜府等州见管斛斗比诸州数多即令减价出粜据荣叙泸州长寜军富顺监申不系旱伤州县别无阙食饥流民外潼川遂寜果合昌普资渠州怀安军申劄到阙食饥民人数今自十二月初六日以後节次赈给至今年三月终止共赈济过饥民一万八千六百六十人斛斗一万一千四百八十二石二斗出粜过斛斗五千七十石三斗普州安居乐至县钱米不足於潼川府通融应副过钱引三千八十五道七百七十六文其旧宣抚司桩积钱米不曾取拨州县官吏推行有稍不如法者亦惩治一二处以此不敢违戾朝廷实惠得以下及於民一路之间并无流殍利泽洋溢歌颂蔼然真盛德事谨録奏闻伏候勅旨
谢因吴侍郎传道太上皇帝圣语状
契勘臣收亲戚权户部侍郎吴芾家书报云芾五月十八日对上因论财赋在得人遂言川陕用兵朕全得一王某之力大军十余万衆数月与敌角而蜀人不知卿且道如此用兵若不是他如何了得又言王某在蜀几如萧何在关中芾奏王某与臣是亲戚每得书说经画有素虽用兵之久财赋足办未尝略以阙乏为言其人为政尚严平日在蜀令行禁止故於财赋亦不督而办上乃云朕不知与卿是亲朕今日之言与卿暗合芾又奏王某有志於功名但近来多病又骨肉亦屡病心甚念归前时亦有书来恳庙堂求宫观上言亦见大臣云他婚嫁都未了亦欲令归但蜀中少他不得亦怎奈何只得且教他在彼候事稍定朕却大用之卿既与之是亲因通家问且与朕道此意教他且在彼少留後日当大用之须至奏闻者　右吴芾传道太上皇帝圣语臣具録在前伏念臣疎远小臣滥膺寄委典司蜀计适值军兴赖朝廷申画之明每事遵禀得以少稽旷败不谓太上皇帝误简圣知因吴芾登对过形奬谕比拟非伦仍令少留以须後用顾问纎悉下及其私恩荣所加非臣凉薄所克负荷伏读惊感涕泪交零虽糜捐此身何以图报万一谨当更励衰病国尔忘家以仰副君父记怜戒勅之意臣不敢上章德夀而事当奏复不容但已谨具録奏闻伏望圣慈降下尚书省为臣备奏太上皇帝御前庶知愚臣今已恭承睿训伏候勅旨

[book_title]卷六
钦定四库全书
汉滨集卷六　　　　　　宋　王之望　撰奏议
论造弓箭衣甲奏议
臣辄効愚忠上冒宸听其所陈述实蹈危机感两宫圣知至深拔用特逹此身既已许国寜敢顾避而默默乎臣谓方今用武之时将帅专任军中有阙何患其不自言朝廷事量度应副足矣何必他人更为之请如吴璘谨畏体国自不肯过当须求他将闻之岂免轻有邀索此门一开臣恐朝廷异日不胜其应若宣抚虞允文见得此军果须衣甲则合密具事因泛乞制造以备缓急而令吴璘量数取拨不宜便指此一军而有请也虞允文既罢买马又所招効用不多而带行钱物无所归附故欲用以造甲谓此二万弓箭手虽非吾招俾得吾甲而後为用亦与招军无异而不问其人之未可用甲亦未至阙少也今年八月间虞允文累檄总领所於宣抚司已交甲库中取甲三千九百余副以为所招効用之用臣为关宣抚司而吴璘尽数拨与臣十月五日主管宣谕职事以此甲无用遂尽还与璘允文既知吴璘下弓箭手阙披带何为虚占上甲而不与也缘虞允文初到蜀中力主姚仲仲败事恐吴璘有言求所以百方慰悦之举隅可见如前日衲袄一事是也初臣在总领所与吴璘商议虑士卒寒冷乃进期於七月内支衣令逐家制造冬服足以卒岁虞允文忽遣属官任慥密谕制置王刚中令科下四川造衲袄四万领民间所费百余万引郡县骚然臣谓若诸军阙衣则宣抚见在军前与士卒同其暴露自当来告乃移牒制置司及诸路漕臣未得制造而会问宣抚司若果须此总领所当以官钱制造不以扰民总领所去军前为近般运差省州郡为之则劳费数倍而仓卒之际并缘为奸何所不至会问宣抚司久而不报然此声既出不可但已总领所遂以官钱造布衫布裤各六万事与之并脚钱之类共只费十五万引一月而办送往军前吴璘止令於河池寄库至今支散未尽者尚多可见当时衲袄之不须作也今之造甲与此何异虞允文方赴阙奏事必须更有献陈识者皆以为忧圣鉴聪明何所不烛但蜀地至远朝廷必以使人为可信一误诏令为害实深更在陛下详之审之军戎财赋国之大事安危所系尤当重於听纳臣愿陛下取允文前後所奏试加考核若前之言後皆可迹则信而行之或聼其说而可喜责其实而无验则不可以不察也臣孤远一身朝无党援非不知忤贵近之取祸但以事关利害职在咨询苟雷同不言使一方受弊非臣所以报陛下愿忠之义也伏惟圣慈密赐采择无使臣陷於失身之戒须至奏闻者
又论虞允文乞造衣甲状
臣近凖朝廷两降劄命令四川制造衣甲甚为紧急臣已具宣抚司见在甲数奏闻上寛圣虑去讫所有本司虞允文留下招军例物钱已尽数桩管应副支使又令诸路於就近州郡有本司钱物去处一面先次取拨不住据制置司提刑转运及州郡公文称期限逼促劳费搔扰四川为之鼎沸缘上件事朝廷专委制置司制造总领所催促但合支招军例物钱别不敢干预各令依已降指挥施行然臣官名宣谕以采访事宜为使指若耳有所闻意有所见不以上闻则是畏避怀奸顾惜官职以误器使非陛下所以拔擢委任之意或者必以臣为姑息蜀民太过不肯体国有乏军须臣中原人蜀中并无产业亦无亲族寓居何私於蜀其所以爱惜民力者正以边事方急未有休息之期欲为陛下系远方民心保固根本以备无穷之用耳於臣何利焉至於军前合用之物自当协力济办在总领所二年何尝令一事阙乏军之胜负不特系国安危於臣一身一家利害至重岂敢立异不体缓急乎若乃得已而不已以致扰民臣若不言谁任其咎谨再条具下项　右具如前臣非不知衣甲武事所急虽无前件弓箭手亦当预备但宜量紧慢旋旋为之今许尹所乞造二万副尚有七八千副未了而又造此二万副虽得其新复失其旧於事何益臣谓若以此招军例物钱分下诸路宪漕各度事力於有作院去处接续制造比旧稍加工力不须大段急其期限以致搔扰於旧欠七八千副外更尽此钱而止别听指挥岂不公私两便谨録奏闻伏候勅旨
缴奏虞宣谕所遣房汉珪招到长安忠义人赴宣谕司奏劄
臣契勘虞允文申画招收効用初谓所至旬月间可以得衆数万故过京西日乞拨转运司米二十万石以赡新军至蜀又要拘收新边米三十五万九十余石令总领所纽筭粜本水脚钱计三百九十余万引令逐项桩管以备取拨是致诸司纷然至今未息而所得効用人数絶少遂致收刺逃军亦是不多乃使招诱沿边诸将所结忠义百姓取其首领文状许之以官爵赏赐臣近据虞允文借补使臣房汉珪状称齎虞允文字前去长安南山一带取索忠义人头领姓名并见管人数计一万二千五百余人臣再行详审却供称上件忠义人已有官司所管见各守把关隘即不系汉珪招到汉珪无招到人数又会李师顔报称忠义人兵系招集团结照应梁洋关隘并聼传统制使唤若令赴宣谕司於边面委有所妨缘逐处忠义人各是怀土重迁自相团结以保妻子诸将因而籍之虽不可十分倚仗实足以扞守乡井把截山谷减省戍守又可以为间探不费衣粮不仰器甲别无冀望坐获其用如乡社之兵委得事宜今虞允文却欲招诱以为应募之数万一朝廷信其所说便谓实有此兵或迁来近里离其乡土必致惊扰诸将失此藩篱之助却须分军防托则战士愈少若奸猾首领徼幸爵赏亡来应命给其粮食补以名目愈更生事而终无益於实用臣但见其害不见其利也见今虞允文所遣人诸将下各有所争讼而金州统制官郭谌更申虞允文乞降空名借补付身自行书填其事可见谨録白房汉珪状并李师顔公文缴连在前须至奏闻者
论诸军见攻德顺独王彦未到状
臣自十一月十三日金人离德顺军将入水洛城一带作过已具状劄録探报事申三省枢密院机速房去讫见今敌人只在彼处去秦州五七十里中间更无关隘秦州见令兵守治平寨敌出没剽掠附近新民却皆顺蕃德顺军人马平安粮草不阙只是正路阻隔银牌马由间道往来亦有被擒者敌人初来未敢轻进我久无兵马救援遂宿留修城下寨渐为住计欲断德顺粮道以廹秦州吴璘吴拱王彦李师顔诸帅皆在此而兵少不能进发王彦之军早来则德顺攻寨之时吴璘已出彼必遁去及初到水洛城一带时若有官军廹逐亦须却囘而王彦之师至今未报起发月日自商州到此计程一月正使即日已来亦须半月以後可到即今已是误事臣问吴璘有何方略吴璘云已令间道往德顺抽兵六千人马三四千匹来秦州此间除守杀金平和尚原等处外并吴拱李师顔兵及秦州守戍共有万二三千人欲於秦州臈家城治平寨诸处摆布候彼续更抽德顺军人马会合若吴璘师出更藉吴拱等声势敌或可退不然须至决战观吴璘之意其出须在旬日之後据节次探报敌衆约有三万马二万匹亦自疲敝别无生兵吴璘语臣不须忧终无所害但深恨王彦军马後期致失机会夏人只在会州上下吴璘云但得金人退夏人易与不足虑也臣见在河池所有德顺军功赏书填告劄事缘德顺军三月间获捷虽已推排未曾奏明给据八月以後立功之人皆在军前守御推排未得吴璘之意欲并前後功书填少减超转而事有窒碍商量未定兼为军务丛冗工力不及以此尚未报应臣见不住催促及出榜晓谕须至奏闻者
乞遣重臣入蜀镇抚奏劄
臣契勘德顺归师失律已节次奏闻及申三省枢密院去讫四川精锐皆属吴璘吴璘精锐尽在德顺德顺正军三万余人今据吴拱所申实收到人未及七千统制将佐所存无几但云未知下落自西南用兵无此狼狈见今除皂郊一带王彦吴拱杨从仪梅彦等所屯共有一万四千余人外其杀金平至和尚原一万六七千人半是诸州威强并兴洋义士非皆劲卒又德顺将士暴露之久疲敝隔絶事失机会以致?没连营恸哭声震原野人怀怨心公肆怒骂其事难以尽述而王彦招到大汉等军吴璘降到雷千户并食粮军兵五六千人或在成州或在大安军屯驻疑而不敢用聚而不能散反费兵将防守名为弹压而人数不多不足相制既成猜阻得无反侧此辈老小皆在敌境势难持久兼有前後擒到番人往往配隶内郡作院其数不少近利州一夕逃去七十人若或啸聚亦足为患四川之忧不但外虞敌方安集故疆未必便来深入向去寜免侵犯彼俘我将士因之以三路解体之民而关外四州尤剧困敝重以签刺敢勇人心离怨往往逃窜山谷四川事势可谓寒心吴璘丧师之後方寸忧乱往者无及岂容更有疏虞为朝廷计莫若速遣腹心重臣权位出诸帅之右者倍道入蜀镇抚而经理之庶几可以保固救焚拯溺正在此时伏望圣慈与大臣熟议早赐裁取施行实宗社生灵之幸须至奏闻者
论调护吴璘王彦奏劄
臣在河池时吴璘以王彦军马不到颇怀忿恚每言及之声色甚厉臣常与调护问已而二人各得御札闻有所训饬王彦意甚自得臣问曰手诏云何王彦曰但褒奨耳臣曰可得观乎乃出相示臣曰圣恩待将帅可谓厚矣然诏意自有抑扬人臣当居宠思危公不可以不知因指诏中德顺连兵烦卿一往之语告之曰如烦卿二字岂可教至尊再道彦不觉悚然臣又曰公颇知古今亦记得郭子仪李光弼事乎李郭同为朔方节度使安思顺牙门都将甚不相能及安禄山叛其时唐以子仪代思顺光弼欲亡去计未决有诏令光弼持节分子仪军出赵魏光弼惶恐入请曰一死固甘乞免妻子子仪趋下持手上堂偶坐曰今非公不能东讨岂怀私忿时邪遂授以兵泣涕言别相勉以忠义讫平剧盗惟光弼之命出於天子而能降下子仪因能使子仪释宿憾而共成功名公今得诏书更宜引咎加恭巽於宣威则上下俱善矣此亦圣朝之意也彦不复有矜色起谢曰谨受教臣又於吴璘处因事寛解二人既奉明诏皆已无事伏恐圣聪亦欲闻知须至奏闻者
乞宫祠劄子
臣今有危恳上凟圣聪臣前任太府卿总领四川财赋自去年二月以後累具劄目干叩庙堂以衰病日侵丐一宫观差遣至八月中凖省劄赴行在供职授代将发十月二日忽领省劄蒙恩就除权户部侍郎充川陕宣谕使方具辞免初五日又凖省劄不候告日下主管职事不许辞免仍令王刚中将带民兵禁军同臣与王彦措置把截蜀门候吴璘囘日归司臣所苦虽未安全以事属军机不敢稽违朝命於当日主管职事是时吴璘已囘河池臣往即河池与吴璘相会王刚中不见前来王彦兵马未到臣在河池两月与吴璘同共商量措置蜀门至十二月二十四日宣抚司调发王彦往秦州吴璘只在河池臣遂依元降指挥归司今来王刚中已召赴行在王彦自秦州囘成州见被旨将带人兵却归金州吴璘已追抽德顺戍兵囘守关隘所有四川财赋总领赵沂拘催应副并无阙误臣见今别无职业臣前在河池宿疾再作胸腹疼痛妨於言语心神昏悸气体羸瘠医治无效每有思虑病更增剧枝梧不前兼宣谕一司系是创置官属吏卒虚费廪给伏乞圣慈察臣愚忠深欲为朝廷宣力非敢辞难避事实缘疾病勉强不行特赐矜怜改授宫观差遣一次庶获安养或冀康复他日应有烦难任使臣誓当糜捐图报万分冒凟天威臣无任祈哀俟命惶惧迫切之至取进止
再乞宫祠劄子
臣今月七日具劄子奏闻缘臣宿疾发作枝梧不前兼吴璘已囘兴州任责措置把截川口去讫见今宣谕一司别无职事官属吏卒虚费廪给乞改授一宫观差遣尚虑天听高远未孚蝼蚁之诚不免再冒诛夷上干覆育伏念臣九年宦蜀两蒙趣召将行复止委寄愈隆叨窃宠荣超逾涯分岂不欲以涓埃自效少荅生成而衰病所婴不容勉强既怀忧责难冀痊安伏望圣慈察臣精力已凋如盖帷之久敝念臣死亡在即俾骸骨以生还天地父母之恩始终如是臣非木石当如何报也若他日幸臻勿药自可捐躯或此身遂至填沟亦当结草情词迫切无任惶惧战栗延企俟罪之至取进止
乞关牒赫舍哩志寜奏劄子
臣闻杨存中说赫舍哩志寜见在滁州而王拚由旴?路去恐与相失若王拚径往布萨忠义处则前左副元帅书至今未到近者滁州敌将孙中宪差四人到建康投牒云王拚所持囘书若依得前来丞相元帅与汤枢密书合要国书副本军马更不进发建康即作囘牒付四人以还四人者却路中为红巾所杀囘牒却将囘建康则是副元帅处往囘音信皆不通逹渠抗主和议又其兵势迫近岂不害事臣之愚意欲朝廷再写周葵及臣前与志寜书副本下国信使副令旴眙军关牒对境逓往左副元帅军前志寜见书中语言庶不疑我有踈渠之意使布萨忠义亦可以为问其盱眙军牒但云近遣王拚通都统元帅书恐王拚去路与左副元帅军前相失故再録书本关报牒中都不说滁州关牒事只作不知四人被杀如此似亦无害更乞令宰执熟议断自圣裁施行取进止
辞免兼权直学士院奏劄
臣今月十二日凖尚书省劄子备奉圣旨差臣兼权直学士院臣闻命之际感惧交并窃以禁林寓直实资润色之才臣虽时暂兼权不当辞避缘臣久更烦使旧学荒疎衰病之余志思凋落岂可承乏内制若或冒处必致失职以取颠隮矧今侍从之间居多文学先进之士使当此任无不具宜伏望圣慈特囘误渥改授英俊以穆师言所有前件恩命未敢祗受取进止
论集议通和惟求其当奏议
臣窃惟金人通和在今日事体最重陛下既欲集议以收羣策而示至公此诚谋及卿士之义凡与议者固当展尽底藴用副圣主虚心广覧之诚然人心不同有如其面各言尔志不可责以雷同武王伐商誓于牧野其诗曰上帝临汝无贰尔心臣愿陛下诏羣臣务尽实情以对越天地其或私意观望其间诏台谏勿以同异为喜怒诏宰执勿以喜怒为用舍而陛下采纳之际勿以多寡为从违惟求其当以济国事天下幸甚
乞熟议和守奏议
臣等窃观布萨忠义擅囘书牒语言不顺亟欲进兵执辱吾审议官意在梗絶和好金主父子虑其生事故取二小使而释之其专权怙乱势岂能久君臣之间必将有变但恐金主之力未足以制之斯人不死祸难未歇今大言虚喝而未能侵犯者盖野无青草马乏刍秣深春以後岂可必其不来审议官虽囘而不受礼物则所议必不成或虽相允从而别有邀索朝廷必有以处之吾欲援契丹旧例而彼以契丹为非所拟吾欲修景德故亊而彼以景德为不可用吾以国信通问而彼欲遣使报谢又责吾缄封越式礼体平易既不许我称大字又不肯号彼北朝未论四州之地归正等人只此浮礼尚尔争执则凡今国书誓草及称呼礼数皆与敌意相违持是以往必不合矣审议官不专使事名位尚卑故虽遭无礼而卒得放还欲以致使副之来尔使副若往必不止此臣等虽能死节何补於国和议既尔则边事其可以不虑臣等至盱眙四十日问之将帅刘宝辈深以兵少力分不足制敌为惧问之漕臣宋晓辈亦以钱粮阙乏支用不继为忧泗州虽有城壁而楼橹器械未具敌骑出没斥堠全无议者谓敌若犯边必由淮右淮右空阔利於驰突若自淮右绕出真扬则泗州虽能坚守不过自保而已淮东形势清河口为最急而堤备草草泗州去清河口一百六十余里非控扼之所见今屯兵近四万衆两淮事势单弱而委四万衆以保一城其他要害之地恐守御者有所不足也自敌人用兵未尝由泗州入故城中诸将以为可守者盖侥幸其不来耳此臣等所亲见其余诸处传闻事体尚不论也今日之事或和或守宜速决大计必欲和议之成不知朝廷能曲从敌人意否既不能从不若早为之所敌人狡计常持两端以款我而误我向国家靖康中和战并议两说互疑自春至冬卒无定策敌至河上犹集议而不决覆辙未远可为龟监臣等愿陛下与大臣熟议权利害之轻重而审处之欲和邪如何而可以必合欲守邪如何而可以必固和而不可合守而不可固迁延时月或误大事臣等心有所见不敢隐默冒昧诛殛上渎圣聪惟赦其狂愚而采择之天下幸甚
乞宫观劄子
臣此沥危恳上干天听乞改授一在外宫观差遣伏蒙降旨未赐允从仰戴恩私涕泪交集顾臣区区之诚非敢虚饰不免再冒斧钺以犯雷霆之威臣行年六十有余入官将及三纪以勤补拙所至不敢辞难虽仇怨满前谗诬骇听而孤忠自信当官必行旁观者皆为臣惴栗而臣不之恤也陛下神明独运察臣於疎远之中一对清光以臣为粗堪驱策心非木石岂不知圣时罕遇英主难逢乃遭遇之初遽有退休之请虽至愚暗亦不应左计如此实缘连年抱疾精力日凋朝谒步趋已忧不及岂能更为公家了办职事若不自投闲散必至颠仆伏望圣慈怜悯特囘从欲之仁使衰病之身得从安养则天地父母生成之德未足为喻纵委沟壑犹当效结草之报取进止
上殿再乞宫观劄子
臣顷朝辞面对尝以奏劄沥具危恳仰凟宸聪缘连年抱疾精力凋耗出疆事重不敢辞难自合糜捐以身徇国乞使事囘日改授一在外宫观差遣臣到盱眙一病四十余日虽幸生存而支离愈甚脏腑滑泄胸膈喘懑表虚多汗呼吸冷气极畏风寒尤惮晨起心气积损恍惚健忘稍涉思虑终日怔忪两目昏花不能细字腰膝缓弱跪立艰难微有动作便加困殆委是勉强不前陛下若责以事功则必辜委任若许其尸素则自愧平生臣反覆自量去就甚审非敢上欺君父有邀求规避之心伏望圣慈检会前劄早赐矜允使就安养庶几少寛忧畏可引残年得免颠隮以全晩节干冒天威臣不胜祈哀俟命惶惧迫切之至取进止
又
臣比再具奏劄乞授一在外宫观差遣蝼蚁之诚未足以动悟渊听再降指挥不允俯伏感涕不能自已傥非情势迫切安敢更犯天威臣沥血之恳前三劄中布叙详矣若臣不病语不由衷则是怀邀求规避之心欺罔君父臣之奸孰大於此自合稽诸公议显正刑书若实抱疾疴不堪陈力则陛下亦宜怜悯俾合进退之节岂可使尸素剧部以抵旷瘝况臣去国一十七年三召中止今兹得聨法从其遭遇可谓至难焉忍轻去阙廷遽违轩陛盖贱分凉薄福过其涯衰病所婴不容强勉伏望睿慈察臣愚忠实非矫饰特囘圣造使就休闲则臣戴德衔恩没齿无替自今至死皆陛下生成之赐也冒渎再三罪当诛殛取进止
辞免淮西宣谕使奏劄
臣二十五日夜凖三省枢密院劄子奉圣旨差充淮西宣谕使臣闻命忧惶泣涕终夕臣之疾疢国信所一行尽皆见之朝廷上下尽皆知之独不蒙陛下悯恻顷三具奏劄恳求宫观刳心沥血无一语欺诞既未囘天意而今所差委愈更重难岂不酷哉且淮西事宜最今日安危所系既非臣乡土又不经游宦官吏将帅全不相识人情地利一切不知使臣强健之时亦不能办况衰病如此邪臣精神昏眊筋力凋残畏恶风寒如避锋刃若使奔走边塞颠覆何疑虽臣之一死朝廷视犹蝼蚁在所不恤其於疆场之事岂不有误经度伏望圣慈略赐矜察以此重任改授能臣臣虽窜戮不敢奉诏与其误国寜获违命之诛但恐臣死之後奉公尽瘁之人皆以臣为戒耳惟陛下天地父母哀而怜之干犯天威无所逃罪取进止
再辞免奏劄
臣昨具奏劄辞免淮西宣谕使恩命奉圣旨依已降指挥不得再有陈请仍日下条具合行事件申尚书省臣冒凟天威仰勤圣主再三戒勅九殒莫赎臣欲求对则腰膝缓弱不能久立陛下不信臣病试令内殿引见察其形神可见不妄臣平生所历未尝辞难前为四川总领之日正值军兴臣以一身横抗三面得免踈阙後蒙就除川陕宣谕守御蜀门臣与吴璘驻於河池经画边防慰抚将士虽德顺失利而蜀竟无他既而得请奉祠旋被召命水行八千余里冲冒三峡涨潦之险偶幸生存到阙两旬便差奉使大金臣更不敢辞赖陛下保持复还阙下今兹淮西之事闻朝廷自有处画比前三者未至甚难臣所以力辞者盖衰病所婴筋力甚惫心气积损思虑不周一面事宜利害甚重恐有误国计况臣十八日上殿已有文字匄祠数日之间劄目三上则非闻命而避事也今中外侍从才智不少岂无一人可当任使乃必欲令疲惫老病之人冒死而行窃意陛下寛仁睿智知臣下之勤劳必不忍独於微臣逼抑如此盖未审其实病耳伏望圣慈特赐矜察检会累劄改授一宫观差遣臣屡拒诏旨罪合诛夷惟陛下哀怜幸甚
乞以亲王为江淮元帅奏议
臣契勘宣谕之职所以宣布德意以谕其所部经度事宜所当图上方略聼命於朝廷至於阃外之制则非其所当专也方无事时采访申画禀令於上且容承乏若缓急用兵岂比都督视宣抚可以责成败之任见今将帅犹以王人会议之故可同措置将来防秋朝廷遣殿司马步三衙之兵出戍於江北与宣谕不相统摄其肯聼其号令乎或曰敌若犯塞朝廷自别有处置臣应之曰经画边事须是敌人未动之前既动之後亦何所及临时误事必云前遣宣谕失於经度则误国之罪专在宣谕矣宣谕获罪固不足恤独不知误国之祸於宗庙社稷如何也唐使九节度围安庆绪於相州以李光弼郭子仪皆元功不置都帅而以鱼朝恩为观军容使事权不一遂大溃其师宪宗伐蔡使裴度督战时韩弘为都统乃以度为宣慰使然度方为宰相虽以都统推弘而实专帅事故能有济迩来北边探报不一皆云金人签兵聚粮蓄力大举敌不动则已若其敢来必鉴采石之失别有深计亦可谓大敌矣而独倚二宣谕以当之不亦难乎臣有愚计望陛下以亲王为江淮元帅而於见任宰执中择一人为之副以办防秋之事将帅士卒知陛下以圣子贤王出总大柄必皆欢呼奋励人人愿効气当百倍今方贻书北敌欲议和好彼闻吾此举必当震怖和事愈益易集或者必谓如此则当犒设诸军创置官属有所费用臣谓亲王不必临边只开府於阙下军兵自不须犒设而使其副驻於建康镇江之间足以增重事权张皇军威阙下开府则亦不须多置僚属何费之有臣非惮宣谕之行设此以自脱盖自视才力不足独当重责若果如臣所请将来幕府僚寀或乏使令臣不敢以不肖为辞陛下勿以和议为必成遂弛边备臣谓正宜立武以壮国体此安危大计愿陛下断自宸衷速发大号天下幸甚
再论江淮乞置元帅劄
臣今月二十八日具奏论朝廷虽已通书北敌不可必和议之成遂弛边备乞以亲王为元帅以见任宰执一人为之副若僚属乏使臣不敢以不肖为辞其意如此二十九日凖三省枢密院劄子令疾速起发不得再有辞免契勘臣所入奏乃是今日事宜国家大计何尝辞免宣谕之行今来三省枢密院却云臣避事之言止以辞免降旨甚非臣论列本意臣今兹入觐系是召令奏事所以前奏云见择日朝辞又称如开元帅府臣愿备僚寀之任初非敢入辞免文字但谬当事任上系安危不容不毕尽愚虑若臣所陈未当亦合谕以国论将来措置之如何使臣有所禀承而去恐不可作寻常辞免批答而已今次召臣到阙已住旬日不知所议何事两淮中间有无险隘去处如何擘画今三衙在此曾与不曾略令与臣等商议泛泛而来悠悠而去与儿戏无异缓急岂不误国伏望圣慈特赐睿察再取臣前奏观之诏宰执更加看详臣所奏是与不是辞免如是辞免乞行显黜若事干国计亦乞略赐经画取进止　小贴子臣伏覩三省枢密院劄子备臣所奏既经剪截全不成文理若播传四方必贻嗤笑乞降指挥如式报行即备臣全文使天下知臣为国远虑初非辞免伏候勅旨臣昨日得周淙报北敌以太子统军理或有之恐是欲易布萨忠义也盖权臣之後非此不足以为重然则敌人不为无谋而臣之愚计适足以当之矣伏乞睿照
乞与钱端礼同对奏议
臣今日再具奏劄冒凟天威惶恐以俟雷霆之诛不谓圣慈俯降宸翰褒谕眷倚极於委曲臣不胜衔恩感德之诚糜捐此身何足上报臣数日以脚膝疮瘇未任请对然以防秋事廹措置未办晓夕烦躁寝食不安於此久留殊无补益只缘事有臣等所难独任者所以荐贡愚衷今承圣训令三衙与臣等同议而去至为允当臣欲初三日与钱端礼同对或初二日先令臣内殿奏事一次取进止
乞修城壁壕堑关隘劄
臣近凖三省枢密院劄子奉圣旨令将紧要城壁濠堑疾速措置臣今到淮西见得利害守城最为下策前所修筑皆类儿戱止可为虚名文具岂足抗敌枉费财力耳兼军民才获休息未宜劳动而暑雨霖潦亦非土工之时且辍那工夫修剏关隘关隘若固敌自不至城下果至城下城岂可守如夀春合淝敌来即当退保清野以困之惟濠州城有少未圆处见今相度淮西比来宁帖北耗无它亦无贼盗诸军喜悦百姓安堵将来所忧惟在淮东海泗州耳目今未烦圣虑纷纷兴讹喜乱之语不必埀天聼缓急臣等自奏闻
<集部,别集类,南宋建炎至德佑,汉滨集>

[book_title]卷七
钦定四库全书
汉滨集卷七　　　　　　宋　王之望　撰奏议
措置淮西漕运储积奏议
臣蒙朝廷降到事目内一项相度转漕储积去处臣与江东漕臣薛良朋及知水陆道路人讲究利害将来江北不欲多置粮食只于芜湖县储积逐旋津发其淮西屯兵去处系和州巢县桐城庐州一带和州者由当利河运昭关褒禅等处密近含山县者由太阳河口入历湖运巢县庐州者由裕河入焦湖运桐城县者由枞阳江口运以上皆近芜湖见有仓厫可以顿放或只系舟岸下节次发放实为稳便惟寿春濠州最为回远自真州瓜州入闸经由扬州高邮楚州入淮过盱眙之西又一百八十里至濠州须着水运又四百七十里至寿春
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>