<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制题元宪景文集并各书其卷首,提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,">
<meta name="description" content="又名《景文集》。诗文别集。北宋宋祁(998—1063)撰。。六十二卷,。补遗二卷。祁字子京,安州安陆(今属湖北)人。徙居开封雍丘(今河南杞县)。天圣二年与兄庠同科进士,曾官知制诰、工部尚书、翰林学士承旨,龙图阁学士。与兄并有文名,时称“二宋”。谥景文。与修《新唐书》,传多出其手。原有集,久佚,清乾隆间四库馆臣据《永乐大典》中所载,辑抄厘为六十二卷,有赋四卷四十五篇;古体诗三卷,风雅体诗三首,五言百一十一首,七言十一首;律诗十一卷,五言四百一十首,七言三百八十二首;长律三卷,五言百一十六首,七言二首;绝句三">
<title>宋景文集_宋祁_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宋景文集</span> <br/>
          作者： <span class="inputVal" id="bkauthor">宋祁</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]352513</span> <br/>
          说明： <span class="inputVal" id="bkdec">又名《景文集》。诗文别集。北宋宋祁(998—1063)撰。 六十二卷, 补遗二卷。祁字子京,安州安陆(今属湖北)人。徙居开封雍丘(今河南杞县)。天圣二年与兄庠同科进士,曾官知制诰、工部尚书、翰林学士承旨,龙图阁学士。与兄并有文名,时称“二宋”。谥景文。与修《新唐书》,传多出其手。原有集,久佚,清乾隆间四库馆臣据《永乐大典》中所载,辑抄厘为六十二卷,有赋四卷四十五篇;古体诗三卷,风雅体诗三首,五言百一十一首,七言十一首;律诗十一卷,五言四百一十首,七言三百八十二首;长律三卷,五言百一十六首,七言二首;绝句三卷,五七言、春帖、词共三百○五首;奏疏五卷四十七篇;奏状一卷三十二篇;外制文一卷四十一篇;内制文二卷六十八篇;颂二卷十篇;表六卷九十七篇;议、论三卷十四篇;序一卷十四篇;记、赞、说等三卷八十五篇;书三卷百十五篇;启五卷百七十九篇,碑文、墓志铭、行状六卷三十七篇。凡诗、词二十卷一千二百三十八首,文四十二卷七百八十四篇。与兄少同作《落花》诗而得名。诗多典丽,有唐人格律,《玉楼春》“红杏枝头春意闹”诗,工丽妙绝,历代传诵文简古,善议论,常用古字或生僻词,人病其晦涩。《录田父语》以对话方式揭示秋硕收乃农家辛劳所来,非天赐,极精炼有序。《补遗》二卷为自《永乐大典》外诸书辑得之诗、文。有《四库全书》本,附录一卷为轶事余闻。《四库辑本别集拾遗》中据残存《永乐大典》又辑得遗诗、文二十四条。另有《武英殿聚珍版》(福建、广雅书局本)本、《湖北先正遗书》本,各《景文集》,又附清孙星衍《拾遗》二十二卷。日本林衡辑《佚存丛书》中有《宋景文公集残》三十二卷,为宋传原本,《丛书集成初编》亦收载。</span> <br/>
          封面： <span class="inputVal" id="bkimg">Z_18615.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宋景文集
[book_author]宋祁
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]352513
[book_dec]又名《景文集》。诗文别集。北宋宋祁(998—1063)撰。 六十二卷, 补遗二卷。祁字子京,安州安陆(今属湖北)人。徙居开封雍丘(今河南杞县)。天圣二年与兄庠同科进士,曾官知制诰、工部尚书、翰林学士承旨,龙图阁学士。与兄并有文名,时称“二宋”。谥景文。与修《新唐书》,传多出其手。原有集,久佚,清乾隆间四库馆臣据《永乐大典》中所载,辑抄厘为六十二卷,有赋四卷四十五篇;古体诗三卷,风雅体诗三首,五言百一十一首,七言十一首;律诗十一卷,五言四百一十首,七言三百八十二首;长律三卷,五言百一十六首,七言二首;绝句三卷,五七言、春帖、词共三百○五首;奏疏五卷四十七篇;奏状一卷三十二篇;外制文一卷四十一篇;内制文二卷六十八篇;颂二卷十篇;表六卷九十七篇;议、论三卷十四篇;序一卷十四篇;记、赞、说等三卷八十五篇;书三卷百十五篇;启五卷百七十九篇,碑文、墓志铭、行状六卷三十七篇。凡诗、词二十卷一千二百三十八首,文四十二卷七百八十四篇。与兄少同作《落花》诗而得名。诗多典丽,有唐人格律,《玉楼春》“红杏枝头春意闹”诗,工丽妙绝,历代传诵文简古,善议论,常用古字或生僻词,人病其晦涩。《录田父语》以对话方式揭示秋硕收乃农家辛劳所来,非天赐,极精炼有序。《补遗》二卷为自《永乐大典》外诸书辑得之诗、文。有《四库全书》本,附录一卷为轶事余闻。《四库辑本别集拾遗》中据残存《永乐大典》又辑得遗诗、文二十四条。另有《武英殿聚珍版》(福建、广雅书局本)本、《湖北先正遗书》本,各《景文集》,又附清孙星衍《拾遗》二十二卷。日本林衡辑《佚存丛书》中有《宋景文公集残》三十二卷,为宋传原本,《丛书集成初编》亦收载。
[book_img]Z_18615.jpg


[book_title]御制题元宪景文集并各书其卷首
宋庠宋祁兄弟同负盛名且同举进士时以大小宋并称乃其官位一至宰辅一为尚书事业所就既殊情性亦奢俭各异故其诗文沈博新警因各随其性之所近而为世所传诵则同及戒其子不令刋类文集行世亦同迨其後虽经合刋继而仍归散佚又同兹复裒辑成集并以聚珍版印而流传之又无弗同其同不同之故庠与祁固无能知之余亦乌从而知之然其散也由于自欲韬晦而其聚也幸有永乐大典之仅存佚之于七百余年以前【宋天圣至今七百五十余年】而完之于三百余年以後【明永乐至今三百七十余年】则又复归于同余因合题一诗并冠於两集简首更使之不同而同则向之所谓同不同者皆可勿深论是之谓大同
二宋合刋曾纪王【宋嘉定间郡守王允初倡议欲合刋二宋集以属郡文学陈之强未就而去其後太守陈芾捐资刋成之见之强序】惜哉分集失传详学如有本终难晦行不负言久益彰伯也孤风标雅操仲兮强识富文章虽称俭过及奢过弗愧元方与季方收拾碎珍得全册吟题七字冠前行休嗤大典纷割裂爱礼幸兹存饩羊

[book_title]提要
钦定四库全书　　　　　集部三
景文集　　　　　　　　别集类二【宋】
提要
【臣】等谨案景文集六十二卷宋宋祁撰祁字子京开封雍丘人天圣甲子与其兄庠同举进士累官翰林学士承旨諡景文事蹟具宋史晁公武读书志谓祁诗文多奇字证以苏轼诗渊源皆有考奇险或难句之语以今观之殆以祁撰唐书雕琢劖削务为艰澁故有是言实则所着诗文博奥典雅具有唐以前格残膏賸馥沾匄靡穷未可尽以诘屈斥也陈振孙书録解题又称祁自言年至六十见少时所作皆欲烧弃然考祁笔记有云年二十五即见奇於宰相夏公试礼部又见称於龙图刘公盖少作未尝不工晩年特为进境至於陆机之谢华启秀韩愈之陈言务去以为为文之要则其生平得力具可想见矣祁曾戒其子无妄编缀作集使後世嗤诋今据陈之强原序所称知在嘉定时安州守王允初等曾将二宋集合刋但序内仅称其言八十余万未经析及卷数祁本传称集百卷艺文志则称百五十卷又有濡削一卷刀笔集二十卷已与本传不符其余如范镇所作神道碑马端临通考则俱称百五十卷曾巩隆平集王偁东都事略陈振孙书録解题及焦竑经籍志则俱称百卷郑樵通志则止称七十八卷唐庚序则称二百卷因集已失传记载互殊莫详孰是陆游集又载祁诗有出麾小集西州猥藳蜀人任渊曾与黄庭坚陈无已二家同注今亦不传近人所辑北宋小集中有西州猥藳一种乃从成都文类灜奎律髓文翰类选诸书采辑而成非原本也兹就永乐大典所载荟萃裒次厘卷六十有二虽未必尽还旧观然名章钜制谅可得十之七八矣祁兄弟俱以文学名当时号大宋小宋其兄庠遗集已从永乐大典采缀成编今祁集亦於蠧蚀之余得以复见於世虽其文章足以自传实亦幸际
圣朝表章遗佚乃得晦而再显同邀
乙夜之观其遭遇之奇良亦非偶然矣乾隆四十九年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
景文集卷一
宋　宋祁　撰
赋
圜丘赋
若夫天地之区既奥而腴王者所以作京焉神明之隩匪攻而筑上帝所以定位焉我朝之拥归运也讥函镐保界之陋鄙周雒渟瀯之渊乃据梁之芒芒侦河之浑浑画邦畿之千里于以宅天子之尊然後翼翼乾乾作邦孚先禘其祖之所自出兮遂有事乎昊天占国南之七里得高丘之崛然自乾?之初辟保坤灵而不迁藏伟兆于遐叶震元符于兹年此烈祖所以裒神之对神宗所以旅物之蠲真考之所陟降丕后之所周旋蔼列圣以烝衎总万灵而宾筵翕降监之厚福焯巍巍而亡原则晋考卜乎委粟汉肸蠁乎甘泉曾不得望我之末光絶炎况并驱而齐肩哉敢问圜丘之状也其何如矣广矣大矣略可详矣上崔嵬以郁律兮外博敞而神丽遡朱鸟以高蟠兮概瑶魁而衺峙休气回复乎其椒兮荣泉滋渗乎其趾魑魅不若泯伏于其远兮神明肃然离卫乎其迩于是攘之辟之其菑其翳修之平之其坎其畷上三陔以积高外四门而疏陛列道糊赬重营界紫无缩版以作劳不藉罽而昭侈因天质之自然非人力之攸致崒兮似高山之在周邦嶻焉若隆脽之亘汾澨及夫涓日肇祀于郊之宫陶匏尚质金石有容璧奠缛以苍苍兮鼎歊云而隆隆百神服食蔓衍乎坎间兮有司守燎粲烂乎壝中穆穆天子相维辟公咸盛气以强力相升降兮穹崇披大紫之莫莫招翠黄之雍雍合萧芗于钦祡曳高烟乎璇穹塞天渊以隤祉奋光明于无穷竣乎已事罔有不恭若乃自内出者无匹不行自外至者无王不止故我率乎祖而推本正乎位而升配使礼动乎上则神飨乐交乎下而人喜毕九州以献力罄一纯以尽意君子曰观天下之物无以称其德所以因天事天取至诚为贵则斯丘也实国家集福之清场事神之宝畤国听之所凭厚灵心之所翔会驻魄宝于飈歘贲万图之方志彼草楼列仙之馆像设?王之庐豚蹄种祠之托鳞长九渊之居皆祠官之细祀族之余尚且落成者鼓吻而极叹乞灵者舐笔而争书叛宣父以语怪溺丘明之好巫独圜丘岿而遗美宁儒者佁儗而未之思欤遂作颂曰屹圆坛赫昈昈大盘盘兮君之升帝是飨巩而安兮礼无违福不回委如山兮圣继圣万斯年长监观兮
陈州瑞麦赋【并表】
臣某言伏以厥田惟上界王国之右藩以谷俱来告我牟之纪瑞事昭邦縡美溢农书恭惟皇帝陛下茂拥蕃祺恪经善物弄汉田而劝啬揉神耒以训勤扈有九官务尽耕耘之法地杂五种深防水旱之虞屡勅攸司劝登宿麦至诚上达嘉气下翔发为两岐告成八政田祖有神而徯应守邦作绘以来图庖穗孔蕃天心为豫并诏儒馆交掞颂章良史必书无谢归禾之命升歌大备遂高多稌之诗臣位属冗闲辞流澁讷隔从臣之品无预奏囊效游童之謡亦均嬉壤冒闻黼几集惧严渊谨夙夜斋戒撰成陈州瑞麦赋一首随表上进赋曰冠三辅之上者莫迩于陈接五谷之乏者孰先于麦当乘离之令序挺降麰之瑞殖盛气云郁混鳞隰之初霏密穗金繁动星田之霁色两岐旁秀六穗牙出厥华芁芁厥颖栗栗田畯奔告守臣骇观伻来以图悉上送官他谷弗书视麦禾之最重吾王攸助知稼穑之惟艰沬北爰采罔劭乎力农关中益种无闻于锡祉讵若天极归贶神明效异偕蕃椒之盈升配命禾而合穗迎层宙之休气冠中田之嘉谷绘我于瑞图辨我于凡菽蒙至尊之渥惠播新声于弦次上可以荐清庙之馨品下可以助外饔之食剂
皇帝後苑燕射赋【并表序　案仁宗本纪不载後苑燕射事此赋首云执徐统岁当是天圣六年祁改国子监时上】
臣祁言伏闻今月九日幸後苑诏宗室赐宴射弓者气肃商旻神清汉籞展懿亲而合宴讲王射以侑欢常武是经良辰饰喜恭惟皇帝陛下靖嘉民极勤训道枢钧衆志以惟精乂永图而无逸夹辅蕃屏立爱于周亲夏屋权舆示慈于镐饮乘九秋之盛集修六耦之帝容终日射侯不出正而命中嘉宾式燕实厥篚以奉将洽公姓之乐胥竦臣邻之咏叹多仪有焕在古?偕臣位属冗闲业专讲肄久陶景化窃耳大猷敢萌诵圣之心仰企强名之作感缘中发虽极拚于四支音以叩烦更增羞于五降谨夙夜斋戒撰成皇帝後苑燕射赋一首缮写随表上进
臣闻羲图肇画诸暌取星弧之象周文弥郁大乐着天驺之节谅以四方为志本男子之事一张作武震王者之威自秦制专私汉道云杂徒存燕射之旧礼罕闻明辟之亲御惟魏祖畋南皮之野一日射雉获六十三头史笔诧其妙文成避灵丘之区仰山发矢高四百余丈琰刻旌其处是皆殊絶之诡遇本非揖让之多仪摅其善经徯我嘉会恭惟皇帝陛下载膺周之陈锡绍放唐之丕律高拱岩廊之上丕冒环海之表百执之骏奔走无或旷官四方之大和会不知何力于是外朝夙退杪秋告丰庆重合之阳名申式遨之夏具披虎落之囿会麟定之亲始讲射侯之容将明洁觯之礼若其天威粹健帝表胖正雕弓栗笴俨若有容栖鹄画正砉然命中欢声囘商琯之肃余劲助霜旻之高宗室奉觞以次称夀佥谓天挺其武所以辅文之缛事本于礼所以缀乐之谐盖陛下财成大猷冠卓千古是而弗纪有司之过也失言以文远功由赋宣不有作者将何述焉其词曰执徐统岁少皥司秋月着授衣之令日纪吹花之游僊盘露变神阙云浮田畯告茨粱之获乡童启豫助之讴上乃留瞩良辰载怀茂苑呼跸复道回舆帐殿望葱郁于麟棷披隂岑于虎圈跄凤遥遡相乌细转凉翠下长杨之宫暝紫入棠梨之馆千门洞接九幄霞连周邦则伯叔之懿汉家则肺腑之贤相趋规地杂簉琼筵俨飞绥而交弭森委佩而凝鋗川醪溢泛骑炙纷传湛其露而在草需有云而上天先是司射谨官梓人庀具饰虎进侯张狸设步上干下干之交维三乏三正之并树排崇旌以虹拖画广堋而云布并夹并储决拾相旅我物孔扬我仪用光剡矢荐于夏箙雕弓出于扶桑彩五施而列晕歌九节而升堂万乘来御羣心乐康弦随月上弓与天张姬周则多材之主汤乙乃甚武之王有翼有严不戁不竦舍拔则拱应弦而中主皮划其已彻劲羽饮而犹动骇踆乌于日域震封狼于星塜彼艺有六徒得乎剡注参连我善兼五不专乎兴舞和颂掩前辟以擅名表上天之锡勇于是皇襟兑悦协气云蒸少府之赐钱流地庖人之割肉如陵示慈则折节加俎式宴则鼓瑟吹笙轩霞蕃后磐石宗英美发的之希代咸奉觞而造庭似雝泽之翔振鹭若辰居之环列星原夫射之为义是谓观礼外则审固而正躬内则雍容而绎志支左诎右之能项发口纵之异或合宴序宾或算多与祭公用隼而射墉观如墙而扬觯中则得为诸侯争有似乎君子然特人臣之善容未识我皇之射意若夫修五常为弓矫百度为矢总黎献以树的罄绵区而除位参天地之控引顺隂阳而张弛一发则英雄在彀虚抚则蛮夷断臂岂徒鹄为小鸟取难中之名驺曰仁兽乐庶官之备而已哉是日太师阕乐酒正彻觞辰旋回指归于未央
上苑牡丹赋【并序　案赋系天圣七年祁为国子监直讲时上】
臣闻天以盖高为质不待言以达意物以非常为感不择物而效瑞故日月得之为见象草木得之为鸿英尧则蓂草莳陛陲汉则玉芝秀池溜桃夭美室家之盛蓼萧着王泽之广托寓虽细贶施甚明圣上即位之七年春三月内苑出牡丹三种特异常卉其一双头并干其二千叶一房其三二花攅萼跗足甚大葩色正红盖上帝博临之都休精回复之地袭百昌以挺出震殊应而沓臻圣上美兹嘉生载延睿赏有诏侍从咸俾陈篇良以天瑞来皇襟豫物宜遂颂声作其崇丘行苇之比乎都茘桂华之俦乎下臣无庸窃耳嘉致饰是蹈舞永为文词不敢预枚臯之伦庶将备遒人之采赋曰
夫何牡丹之挺育冠羣葩以擅奇历上古而隐景逮中世而扬蕤桐君之録兮曾莫余毒谢客之咏兮盖殊尔知有隋种艺之书疎略而未载子华绘素之笔彷佛而传疑盖神明其德故隐显从时昔也始来由皇唐之缀赏今而荐瑞徯我宋之重熙徒观夫强干深根交柯委质腻理内滋夸容横出材无用兮不取美于匠目子非甘兮不见伤于口实怀香馥郁结?葱密让衆卉之先荣灿灵华而後出鲜苞星布丹艶霞蔚杂双行之重锦衒巳文之两黻挹仙掌之承露遡咸池之浴日莫不玩之者怡神揽之者蠲疾彼芍药萱草之凡材穠李摽梅之俗物杜若骚人兰香燕姞曾不得齿其徒隶况与之论其甲乙哉于是圭菀密清瑞殖欣荣翠华雷豫清跸天行眷大造之脗合庆神物之财成粤双跗之特异与合干而同名为贵于多何如千叶莫斯为盛谁比三英信夫顾神县以隤祉戛珍坤而炳灵匪一花之取贵盖万物之厚生于是宸瞩洒然羣心乐只诏从槖以均赏肆诗风而饰喜且其铺观往图各祛茂祉胡不出于下土而出乎京师胡不萃于异品而锺乎花卉臣愚不识请占之天意若曰双头者两宫之应同德之象馨香升闻亿兆攸仰千叶者卜年之数永命所基宜尔子孙以大本支三花者品物盛多黎庶蕃庑德宇宏被恩腴周普有一于此尚可咤丕应奋终古况凝层昊之协气萃上林之敏树重葩叠叶凝丹绚素迩顒若之龙顔间娑然之凤羽亦由芝房之唱升汉之郊庙桃花之行着唐之乐府上方执冲德合鸿猷特以人瑞为应不以物瑞为尤则是花也聊可玩于耳目故虽休而勿休
皇太后躬谒清庙赋【并表　案仁宗本纪谒庙时祁直史馆在明道二年】
臣某言伏以遹追孝者雅人歌其匪棘能事神者书筴美其多材况祗欵庙祧裒对宗祢宣治馨而有飶恍忾叹以如闻从昔所难乃今具举恭惟皇太后陛下至仁兼爱柔道体元保育长君就成圣德出入一纪巩固万枢黎苗偃化则泽从云游殊邻结好则倚若天等三光储发敛之度百物遂零茂之宜且念措多方之治平皆真考之遗法成功不荐审训谓何亟诏攸司属图新礼躬按天飞之驭并会月游之庭万羽蹈扬褘章参亚逮晏朝而已事因列圣以居歆薰然至和入金匏而成象锡之多福塞穹壤以无垠臣属在陪祠职当汗简轻率斐狂之思少禆舞叹之余敢露懽悰自忘朴学谨夙夜斋戒撰成皇太后躬谒清庙赋一首干渎宸览
闻夫祀以息民王假有庙昔人美而称之殊不知粢盛之香所恃者昭德祝史之荐不愧者信辞济济非尽志之貌翼翼为多福之基然未有祓精意燀鸿仪仰瞻丹楹则祫而後献俯奠嘉玉则告而不祈非圣后之有作畴能出千古而鬯丰规哉於皇齐圣绍天葆命佑育我长君财成我庶政十有一年绵区底定且曰予惟膺真庙之托耿列圣之光投艰夙夜罔或怠遑幸三边无谁何之警万物跻仁夀之场若使成功不告则春秋祗事无以奉承审训而享我先王丕显明辟孝爱兼极将顺德音爰告方国列保廕于亲慈谂勤劳于圣职粤若朝多吉士位靡瘝官乃承乃弼为屏为翰薪有芃棫河无伐檀此则圣后备陶姚则哲之难也清问下民哀矜庶狱兴列化条恢疏纲目杜其牙角保我墉屋此则圣后有成康措刑之速也每岁命使继好龙庭轒輼相衔厥角相平罔投以饵罔系以缨此则圣后保汉宣抚和之盟也能仁精庐圣仙福地有种于祠有歆于类莫不发少府之藏贲万楹之丽此则圣后奉唐家戒禧之至也恭则易优俭斯少欲金玉不扣于上方之器纂组不丽于三宫之服别苑无从禽离宫无改筑此则圣后守黄老清静之躅也至于熙百志乂万枢粹与天谋冲与道俱朝未昕而晰燎夜已乙而观书尚且勤劳励翼辑阙衮而按罗图是以长乐之记彤管之史休功懿绩纷纶填委虽巧劳与智忧邈无阶而胜纪是宜格祖谢成有斋恤祀答在天之丕覆拥如山之秘祉于是方岳投颂臣邻肄仪增蔽旒于法冕加缛采于褘衣皆宸心之参定掩前圣之未思乃以仲春吉日曳九旗参六螭云罕前导王軑下驰羲和扫霞以登照雨师沈景而藏霏攸徂之民注耳倾目者以万计惟恐属车之行迟宝辂徐动云帘四垂翟茀騩乘次于鸡翘之省莫不穆穆肃肃按周道而翳华芝有侐閟宫光昭帝容百工如绣广乐成宫咀芝英以自洁秉葵首而有融鸾刀騞然刑丽牲以升几玉瓒觩尔湛明水而函空边豆惟旅鉶芼相从徧七室以沃灌罄一德而?恭星妃备亚献之列月后谨三酌之容二告交答万祥来同然而归蕃厘于嗣帝让懿铄乎祖宗是以秘祝私请无一当于圣躬宁不谓虑危以安保盈以冲虽古之任姒马邓区区述美曾不足踵武而齐风乐阕礼成回舆而归天子乃擥率吁之固请建丕称而扬徽拜奉琼册内荐椒闱上公旄节以焜照羣臣冠劒而陆离遂鸿名于茂实俪天极之巍巍已事而诏曰我之此行务达至诚不丰于昵不有其名惟斋心以交肸蠁惟合漠以侑神明然重劳百执之庀事聊第赐于公卿若夫策勲舍爵兹事体大则候夫皇帝之躬耕
右史院蒲桃赋【有序】
癸酉之仲夏予受诏修书寓于右史院紬绎多暇裴回堂除有蒲桃一本延蔓疎瘠垂实甚寡予且玩且唶以为省户凝切禁廷敞闲人不夭摧禽不栖喙与平原槁壤有间匪灌藂宿莽所干而条悴叶芸不为时珍何耶得非地以所宜为安根以屡徙为危封殖浸灌信美非愿因为小赋代其臆对云
昔炎汉之遣使道西域而始通得蒲桃之异种偕苜蓿以来东矜所从以至远遂徧植乎离宫去葱雪之寒乡托崤函之福地并万宝以均载历千古而舒粹玩之可使蠲烦食之足以平志不由甘而取坏乃因少而获贵鄙柚包之轻侻贱蔗境之尘滓粤何人斯殖我于兹托深严之秘署切轇轕之文榱培孤茎以膏壤引柔蔓乎标枝泉石渠以蒙浸露金茎而泫滋布凉影于月宫猎重葩于禁颸蔽周庐之岑寂隐肃唱而逶迟彼得地而逢辰宜欣欣以茂遂奚敷华而委质反惨惨而兹瘁乏磊砢于当年让纷华于此世是必野荄非层掖之玩菲实异太官之味困枳橘之屡迁叹匏瓜之徒系亦犹郁柳有性不愿桮棬之华海鸟取容非荣觞酒之馈胡不放之岩际归之壠隂上敷荣于樛木外结庇于缁林蒙烟沐雾跨野弥岑丰茸大德之谷栖息无机之禽保深根以庇本诫繁实之披心穷天年以善育奚斤斧之可寻辞曰阶药衒华堂萱争丽枝以万年为名木以五衢称瑞是皆托中涓以进艺荷鈎盾之为地结实心以自如非孤生之所冀
景文集卷一

[book_title]卷二
钦定四库全书
景文集卷二
宋　宋祁　撰
赋
古瓦砚赋
有知已者贶予以古瓦砚一枚温润可嘉宝玩无斁感物铭惠因为赋之其词曰
粤有雅器以砚为諡本瓴瓦之微物荷坯陶之洪施嗟兴废之靡常念终始而殊致昔何为而湮没今何为而见异得非大厦云构飞甍山峙凌雾槪日横鄽蔽里宫窈窱而相属阙觚棱而丛倚敞金谷之为楼会丛台而成市莫不状翠鳞而隐轸浮青烟而旖旎阳乌结阿以上承玉女飞牕而下视忽代往而栋挠俄人非而室毁遇昆阳之飞屋逢霍家之彻第化魏宫之鸳翼灾伯梁之鱼尾於是星坠冰散光沈物迁狼籍旧圃沉埋野田失虯檐之瑞色掩铜溜之余鲜朽壤晦兮何日缥苔封兮几年或深耕而出壠或被发而当阡讵毁方之可冀甘胜注之长捐何智者之胥会烂奇姿之下颠感无情之旧物将有用于羣贤爰究爰度载磨载鑴因其窳以为受即其陋而成妍我质具矣幽光粲然纯漆侔黑润珉订坚谢泥涂之幽处升文史之长筵或兔颖而前试或鸡距而相鲜荷提携于手泽涵文饰于言泉若乃尼父作经太冲能赋伯英临池王充置柱君苗未之焚弃范乔见而悲抚虽宝肆之非齿幸哲人之攸御摩顶至踵兮墨之徒将效勤于斯语
卧庐悲秋赋
泽国秋早霄垠夜凉孤云度陇流水周堂榆兼柳以同晩李与桃而代僵初收白羽尚展流黄城上星残乌八九而生子林间露滴鹄十五以成行有客伊何于兹戾止左思洛中之伧父萧育杜陵之男子滥簉幕廷宁磨楯鼻昧狗曲之礼歌陋鸡栖之车柅结课岁殿劳形日悴衔窭数以未容绐侏儒而几死江淹本恨宋玉多悲抚雕年之易晚嗟芳物之行衰箕风槭以生宇娥月皓而侵帷寥寥鴈引嘒嘒蝉嘶壮士抱翻车之叹长年有落木之悲况乃鞅掌孤官栖迟下馆市门逞诮於刺绣冰氏见排于挟炭根同江北之移病比漳滨之窜愔愔臂肉己先家令之销种种颠毛弗翅齐人之短感鶗鴂之妬芳怼鵾鸡之申旦本无情于时遇误策名于王府谢胥臣之多闻有倪寛之懦武感慨中发驱驰自许凝綷采于蔽翳戛正声于韶濩均捶鈎之重轻督丝绳之规矩暴皜皜于秋阳抗喈喈于风雨顾有志于佐时惜无津而事主令伯之内转难期盛宪之多忧有素翫瑶草之变衰恐娥眉之迟暮岂知孤臣吊影客子回肠心随波荡愁并斛量数日恶生感离情于太傅二毛飒变动归兴于中郎织素非五丈之速舒喙无三尺之长愿写情而复获徒掩袂而浪浪
感交赋【并序　案赋系真宗天禧四年祁在安陆时作】
夫浚井冽泉物之利也甘至而先竭芳膏煎兰用之美也明极而自销信哉是言吾见于太原王生矣生名贺字赞尧其先太原人也襟度冲粹风规凝简左右就养慕婴戏以为娱卓荦观书耻章雕而习巧学殖滋大声誉驶驰由是四充赋干宾贤一奏御于宸览引商之曲始寡和而攸称跃冶之金终不祥而见弃而君曾靡屑虑嘳无尤言仁不中而反求气至刚而无害怡处宫亩坐进道腴既闲且驰水曲之銮有节不怨胜己嵇山之箭乃深天禧元祀予以父怙纒悲穷阎削迹企人室而孔迩卜亲邻而有初而君不我遐遗惠然肯顾切偲之义弥笃簪盍之情在兹乃至劘切艺文推明友契分山雾之余润袭臯兰之一薰恩斯勤斯或推或挽俾惷烦之有赖非哲乂而畴依而君姿质素羸少小多病过郑吟之三岁甚漳卧之十旬越明年春食剂愆和?膏遘疢重茧下冰而已甚邪风造热而迭攻六气之沴交臻九折之医靡效革带移眼怅仙骨之愔愔葆髪悲秋愒余阴之奄奄一日予往候其疾生举手而言曰吾殆将死矣胷臆结轖血气周偾楚魂外散蜀肺中焦自兹恐不得复见因泣下数行夏四月卒年三十有七行路兴叹朋游陨泣齎志没地冯生之恨何穷积忧伤人盛宪之年不永直念古者异世同悲谨按君雅行素隆华胄相继高节应世暴秋阳而不渝奥思际天耻鞶帨而增饰雅善谈理素乐名教执雕虎之疏贱未尝动心视龙断之富贵介然不屈加以累世清白四壁徒立北堂垂喜惧之岁东陂乏膏腴之产而君夷险一致欣然忘贫范云之室无姬姜令伯之晚有儿息逮夫议围失利绵痼相乘霞朝雾夕之沈欢范雪台风之怅别醒忧洊委强寿弗延怳兮鬼伯之来催偃然石室而长寝美志弗遂永怀李广之数奇遗文颇多当类伟长之不朽人之云谢今也其亡先是君娶范氏末年生子未百日而君没范旣早寡拥树而归庚申岁予南涉大江戾止斯郡访君之孙己三岁矣天骨特异童游不杂谅夫善庆之所积宜其孝谨之不衰藐是若人庶乎必复墓木将拱州来之叹曷胜青简尚新秣陵之言永已追为此赋式用寄怀敢同刘峻之广交聊代山阳之感旧收纸长想属思不文其词曰
惟天地之肖貌锺象数之最灵斡五行而宅秀揽万物以储精粤亨会之脗合倬思皇而挺生聨秀骥以服轭簉仪凰而舞庭蔼媚天之吉士焕入彀之羣英嗟若人之间杰何遘时之熙盛袭淮水以启胄追汾阳而薄景统三变之至道凝四端之粹性貌峩峩而突弁衣襜襜而方领驰妙誉于邱稷掩多奇于汝颍出乎类以拔萃砥其言而励行轶士林以横步邈霄涂而高骋直恊华之启旦颁深诏而求治鬻公车以千数集桥门而万计莪菁菁而载育薪翘翘而咸刈苹呦呦而鹿食场皎皎而驹至彼君子之修业奉裒举而论艺驰一封之汉车冠百朋之周士纷采采之雪裳蔼譊譊之帷被家抱玉以相矜言盈庭而可畏独夫子之卓尔愤愚儒之翕訾决辩涛以四出轩意霞而中起盘百鈎而不踠投千牛而弥鋭羣心惕以解体衆口呿而瞠视将一鼓以作气以十手之所指蹇登荐于王府羣万有而来洎混如泾渭之合杂若蜩螳之沸或腊弹以勤请或金膏而将意惟夫子之介然谓衆谋之非韪含清唱而靡应据中道而不倚恶登墙而栖处耻画墁而食志苟尔功之可图非吾人之所履企造天之华阙爰奏技于严宸皇不察予之中诚汩旅退于下陈无左右以为助虽随和而孰珍虎当关而逐逐犬迎吠而狺狺敛高足於要津反初服于私门宫一亩以郤扫案三杯而食贫虽埋照于流俗愈抗情于曩真庶桑榆之可收奚嗜慾之足驯咨余生之蕞芮昧贤达之高致属讵创以集蓼委颓龄而归里声不高于乡品志方谋于遯尾何夫君之渊识外当世之流议续伐木之高矩缔忘言之密契始告导于忠善终博约于文礼义盖高而薄云言志美而成市霜雪零而弥凋风雨晦而不已寻越盟於戴笠泛牙弦于流水我有实而子采尔有规而吾佩期左提以右挈俾尽善而又美优圣域以襼裳宾帝门而结轨愍人生之多故抚物化之靡常何夫子之禀质郁中乾而外强广十旬而寝疾偃四支而在牀饵恶石以无徵指余隂而激扬鸟发谶以入室竖兴妖而在肓眷寿母之垂老抚孤孩而增伤心念後而惴惴泪垂睫而浪浪启手足以自顾何命促而意长慨朝露之溘至入修夜之不阳嗟天理之繟然云祸盈而佑吉监至高而在下网虽疎而实密何夫君之重道遭六极而生疾收华藻於中春顿遐踪于逐日昔二人之同心今一臂而相失望森森之美檟叹萧萧之遥阡岂死者之可作徒兴叹於九原脱亭臯之珍木淡陇首之长烟日西匿以风戾鴈南翔而露圆仰泰素之收神哀拱木而敛魂沥酒绵之薄奠抚坟草之陈根旧馆閴以无覩遗书散而罕存投空文以长想尽万代其何言
送将归赋【饯秘阁李还台】
溯长波之奫涾面层巘之嶔崎逗商飈之迅籁上嵎日之浮晖问驾言其焉往饯我友兮川湄闵征夫之云迈值雕年之行晏花戢芬以去条叶扶槁而违干氛曀曀其旣兴露漙漙而复泫切寒蜩之暝唱惊离鵾之晨啭蹇祗役以偕欢差感物而逢叹于是行子辍舻居人停辔瑶轸徐泛金罍参洎判一笑于聨坐结两戚于殊里矧民生与代故常囘泬而交戾譬持莚以偶楹宁有望於如志甫论咫以希泰俄较寻而得否否老超境以逐壮忧涉域而追喜苟外物之迭攻岿吾衰其焉避执子袪以迁延耿予怀之淹恤越层澨以斜趋薄深林而战慓虎号羣以择肉蛟流涎以尸室美哲人之蒙险方爱主而委质视吕梁其安流蹈太行犹通术亟之帝兮乐胥保玉体而逢吉
岁云秋赋
予所悲兮胡独悲此凛秋时荏苒以就颓兮年峥嵘而行休邈西颢之穾辽兮噫长风之飕飕视天根之焞焞兮湛寒潭之滮滮露既肃其早凄兮霜又申以凝冷号阴虫之夕韵兮流腐磷之宵景病晩馥於菊涯兮委孤秀于兰町矧梧楸之脆根兮与蒲柳之残境槭芸黄以一槪兮搅吾怀之耿耿怀耿耿其可奈兮骇山西之日薄无翻车之趫壮兮气黯黯而逾索凭八垠以舒眺兮嗟万彚之摧斥意忽忽为惨端兮襟浪浪为愁宅苟流节之不停兮我安得美好之如昨丹去顔以既易兮缟寻领而胡亟世无媒以求援兮言愈勤而理隔惮信誓之未同兮不察吾之中诚欢期变以迁次兮涕泣焉其流缨离鸿翽其高飞兮羁兽骇而长鸣视河汉之倾斡兮突浮云而繁兴触羣媚以自持兮恐容华之坐零虽坐零其胡恤兮岁实为之迟暮秉直质以偶俗兮如望朔而趋楚挟蕙茝之神奇兮固蒿菣之遄沮朅来兮守故居姑彷徉而容与
穷愁赋
粤余生之不造兮独遘命之险艰窜衡阎而伏处兮抚隆墀而永叹哀灵根之早逝兮骇危喘之将残收离散之余魄兮倏峥嵘之暮年骨久病而支离兮步数蹇而蹒跚谢掩鼻而愈浊兮蜀肺焦而益烦纷种髪而弗理兮蕞黄馘而鲜欢据惠梧而夕瞑兮颉侯釡而朝飡衣适舘而既敝兮屦履霜而又穿欲正冠而巾析兮乍偻腰而带寛身繋匏而待食兮心溺灰而未燃陋有子渊之巷餬无考父之饘乞墦间而不足兮病河上而相怜鱼跃跃以游釡兮雀啾啾而在门朋簪日以益衰兮朞强邈而罕存候羲驭以盆覆兮俟江波而辙乾出怊怅以自失兮入齎咨以含酸乏载车之馈馔兮罄使鬼之蚨钱啓劳府以深悼兮知兹路之良艰被珍髢【他计切】以鬻戎兮肃南辕而凑燕揳【苦入反】胶柱以鸣瑟兮逆上坂而走丸安凿枘於龃龉兮屈杞柳於杯圈株有免而犹待兮木无鱼而必缘揠宋苗以望岁兮张越射而仰天用干将而补履兮采明珠而升山求籋云于绊骥兮责重茧于红蚕顾物理之必殆兮信余谋之所愆胡掘屈而就直兮曷抱方而遯圆譬秀木之必伐兮若芳膏之自煎道与艺而交丧兮谅何往而弗捐慨周道之至广兮抱寘怀而靡释追愤愤於韩子兮嗣七哀於魏植沦幽忧于庄篇兮委牢愁于汉册笑一握而非乐兮肠九囘而皆极甑既破而谁顾兮井未繘而可恻悮既往之遗諝兮收方来之茂绩愿荷戈而为戍兮抗戎索之遐封值占云之入贡兮方铸戟而务农愿货殖而为商兮策鲜怒而流遁嗟汉律之排贾【音古】兮始抑末而返本愿揉耒以归耕兮输舂税于民曹吁四体之不勤兮靡服昬而作劳愿执艺而为工兮备成器于元后顾百工之皆良兮惧代斵而伤手愿退处于岩穴兮与宾客而高谢属君子之正位兮方小人之在野愿沉浮於闾里兮杨声诗而达志遭天下之有道兮故庶人之不议考所愿之皆违兮岂背时而为累禀有余之潘拙兮抱不足之臧智委炎隆而弗附兮甘沉冥而自已羌倒行而艮背兮宜深屏而远弃据疾藜之困处兮羞侏儒之饱死入坎窞以掀淖兮辱泥涂而攘臂逢子山而生悲兮値杨朱而擦泪愤怀玉以握瑜兮嘉佩兰而袭芷惧衆狙之怒目兮混羣骀而垂耳岂李广之数奇兮将孟轲之迂事发素藴以周咨兮俟见伸於知已苟户塞而不闻兮信吾衰之久矣乱曰一瓢之空吾未知其穷兮万钱之丰吾不谓之通兮濯我之缨既遭时之清兮整我之冠以待人之弹兮
伤贤赋【并序】
为先友公孙子正作也盖子正官於太学八年与予尝僚者二岁观其为人事亲孝与士信深中夷澹毅然持正阳休德煇见于顔间难进而易其禄急病而後於已亲之无令色远之无里言都中士大夫走高门趋下陈无寒暑之避与槐柳皆列者荡以成俗而子正为礼侯官长初无造诣居常着书尤邃礼学默而好深沉之思神期数千载间属文而辞迩雅临帖而书臻妙予尝谓子正加於人一等矣无鬼责无人非大易之懿文德洪范之考终命宜其享之而禄不过上农位不登宁定禀焉早世命也奈何矧无儿应门有女未傅斯亦生民之大穷者欤予辱于缔交托在奔走出均辔组宴衔杯酒信誓旦旦要之白首今又弱一个焉死生交情俯仰陈迹向之欢绪今成悲端呜呼天非禆竈之知辅仁罔验命为鬼伯之促齎恨何穷追为助绋之词以代焚芝之感
天生若人好是懿德左佩规而右矩前陈绳而後墨鉴玉水以论方殚翠毛而取饰席至珍之百汰阻永味乎千跖莳固蔕于文林犍洪枢于圣域澡重氛之耳目栖灏气乎胷臆遘帝华之显时与多士而来思掩辉山以待价顿宏罗而见羁士惟君养爵乃吾縻敛以越砥御以新覉入胄筵而鸣鼓退私室而垂帷或东观以雠籍或平台而见师或连蜷第赋或竞病论诗包左氏之富艳无枚臯之诋欺有冽匪泉有直伊始蹇不挠於亮节遂无言于膴仕不谄笑以在畦不处嫌而纳履年四十而介然食九人而近止彼君子之知命方无愠而无喜误叶县之好龙叹山梁之拱雉天难谌斯皇肯照微如何不淑邦哲其萎竭灵涛于鹭壑倾怒翼於鹏池况复顔徒非寿伯道无儿未嫁兮左思之女独拜兮任咸之妻使积善之无报信至神之我欺凄凄长草寥寥露曦熏蒿掩乎野土神明济乎天陲对秣陵之旧简乏南楚之招辞恸寝门而投赋彼厚穸兮何知
悯独赋
悯前人之抗志兮虽有适而遂迷恃我醒于皆醉兮矜独是于衆非吾固知乔木不得林兮孤音鲜与之谐特立废于曹踞兮一妍掩于万媸举吾党以同寐兮挈予觉其何之越家祝而诃冕兮裸户裎而哂衣奋单辞以正议兮安足救舆谈之参差发介了之精览兮何预羣蒙之伥僖屈自高以赴渊兮夷已信而饿薇波溃流而无益兮反蒙欢而被訾今吾有道于此兮请质古而莹疑狂者以不狂为狂兮饮泉流而後宜非圣者以圣为非兮均猎较而免讥挫尔方而杀廉兮常偶欣而俪悲保独行以中晦兮庶明哲而为期
诋仙赋【并序　案祁出知寿州在庆历元年】
予旣守寿春览郡图得八公山故老争言山上有车辙马迹是淮南王上宾之遗耕者往往得金云丹砂所化可以疗病因取班固书葛洪神仙二传合而质之嗟乎人之好奇而不责实也尚矣而洪又非愚无知者犹凭浮证伪况鄙人委巷语耶作诋仙赋
悯兹俗之鲜知兮徇悠悠之妄陈常牵奇以合怪兮欲矜已以自神操百世之实亡兮唱千龄之伪存彼淮南之有子兮固殊死而殒身缘内篇之丕诞兮眩南公之多闻谓八人者语王兮历倒影而上宾饵玉七之神药托此躯乎霄晨王负骄而弗?兮又见谲于列真虽长年之弥亿兮屏帑偃而愈愆【葛传云仙伯主者刘安不恭乃谪守郡都厠後为散仙】蹇斯事之吾欺兮聊反复乎遗言号圣仙之灵禀兮宜常监德而辅仁不足察王之倨贵兮遽引内于天门已乃悟其非是兮胡为赏罚之纷纭宁仙者之囘惑兮无以异乎常人国为墟而嗣絶兮载遗恶而不冺故里盛传其遗金兮证碮石之余痕武安隐语而前死兮更生伪铸以续论彼逞诈以罔时兮宜自警於斯文石楠树赋【并序　案本传祁于天圣二年释褐为复州军事推官赋当属此时作】
予尝被台檄北走襄汉襄汉间家树石楠为园池之玩树率高不过二三丈柯叶婆娑如帷盖然惜其上国之远不能移植窃用赋之以竢知己者
彼美嘉木生乎汉滨铄纯粹於天极禀蕃殖於媪神士雨流液重云输津结深根乎奥壤奋秀体于熙春尔其阿那扶疎迢亭葱翠枝相交叶相値不扶自直拔乎其萃翠?森覆仙幢凝峙秀金枝之未然障青绫而半倚长烟夜凄零露晨委激雄风而枭茎沸蒙泉而漱趾荷亭育之大德全婆娑之生意乃有仲长广宅庾信小园共忘樊柳咸嗤树萱悦吾材之特异掩羣卉以收妍乃培乃埴载育载蕃高临反宇近映开轩均长松之受命等穠李之无言黕黕幄密童童盖圆非同江北之枳化不愧东家之树完至如合璧早红上弦晩白送密影于琐荐翠霏于瑶席带寒蜩之嘶喝映翠禽之格磔王孙感芳草之思中妇休流黄之织拾蘂未暇攀条更惜如为两树认若个于韩凭脱致一枝当赠行于越国故其为世爱玩受天和煦条枚黛滋跗萼星布不戕杯圈不夭斤釜娇庶子之春华同韩宣之嘉树不生於穷谷畏七年而未知不生於少原嗟错薪之乱楚幸得諡于芳林?庇根于中土嗟上国之絶远悯孤生之薄佑六枳维乎万国三槐配于上公御史着中台之柏大夫纪东岳之松顾弱质之虽陋冀赏心之一逢托陵阿之善养丐根柢之先容苟君子兮不顾将老弃於山中
郦潭秋菊赋
采采佳菊生潭之湄托厚土之善养亦纤植之所宜乏强干之为卫保深根以自持苒苒蕃叶纤纤缥致历青春以戢景触素秋而扬蕤观其密蘤攒敷圆房四附英披夕风蔕裛朝露挥碎金以炫条揉宝钉而缀缕灿兮萃林苑之萤焰炜兮舒夜池之鹄羽沿缘烟汭散蔓霜渚抱酷郁之幽香抚变衰之平楚窃同兰草无人而自芳幸比豕苓得诗而为主于是俞跗之徒居多暇日心玩其华手撷其实紬太清之秘方咨郦川之茂质乃可以轻身益气可以延期蠲疾虽甘苦之种有二精盈之名不一而胡公饵焉享曼寿之永锺繇奉焉助养生之术渊明埀赏於佳色之辰长房见佩於登高之日诚仙真之所玩匪吾人之轻悉也若乃宗臣名世骏岳储休君托股肱之体天与忠孝之侯惟载育之在旦蔼祝延以相求矧灵卉之可嘉助永年而是遒匪薏车之兴谤越萱背而忘忧幸春期之可续庶药圃其长游
零雨被秋草赋【送刁绎从事宰青城】
抚万化之揫敛兮凭八极而延伫既悲秋之变衰兮复迨天之阴雨溯间关之长道揽沆漭之平楚于时际海笼日穷天写雾云引暝以夕屯风含凄而晓赴乍灭岫以亡峦或蔽林而失树陂漫漫以蒙紫川汪汪而荡素然後散漫虚落空蒙阡陌惨江蓠之馥销泫疎麻之寒滴纷灌莽以蔽亏邈亭臯而舒直荆榛塞望兰茝无色水寂寥以收潦壤涂泥而反宅坌百感之外至注一情而中恻尔乃客子被酒投袂四顾畏简书之期会问征夫以前路双凫之舄兮有容一鹿之车兮在御结斗城之深恋捐鈎梯以径度周道倭迟我心西悲种层阴以惨切惜此会之骚离践霢霂之有荡悯柯叶之相违难莫难于远道乐莫乐于新知宁念东山有叹妇之句淮南有王孙之词
怜竹赋【并序　案宋史庠罢参政出守扬州祁亦出守青州在庆历元年五月】
始伯氏贰宰司僦甘泉坊韩王旧第居之庭阶闲敞予因种竹以为玩明年伯氏典维扬予守寿春怜竹方茂而诿之後人其能嗣予好以封殖者耶作怜竹赋惟兹竹之冉冉自林町而丛产偶拙者之移莳丁故王之闲馆坞阴漼以披豁野色悴而纷换辞墟落之旷处佐堂除之近玩既根危以殖浅又氛冒而埃漫迫俗物之挐喧屈天标之萧散余乃谨其培封申以阑护恶草夷薙寒泉浸注书熙熙以暴阳夕团团而沐露舒萌庇本弭寒阅暑敛衰态以就悦擢新姿以违故于是萧疎檀栾敷芳森萃谢丛?之余素圆笴之修翠叶舒碧以向荣泽浮绀以呈美戺月上而景还宇风来而籁至常虚心以自得顾直质而少媚虽蒙幸于轩槛本无争于华蘤嘉逸民之有言非一日之可无予野情而偏爱托此君以自娱顾泛梗之屡徙方去尔而索居感婵娟之甫盛将披剪而为虞昔召公之至仁舍小棠而攸茇公已去而民爱念蔽芾之勿伐余恤躬以仅免匪余庇之能列徒结尚而敦好怵後人之我替【音铁】矧客士之疎瘠且狡童之撞?幸不夭於此生保岁晏之高节
感虭蟧赋【并序】
虭蟧寒蝉也孟秋乃鸣其声繁亮怨切鸣中之尤悲者凡物无意於感人而人有情於感物况仆长年少悰所念非一壮与运颓衰将岁还抚时对物自然怊怅遂为之赋
憺秋旻之庨寥眄羣物而流玩伊膀鸣之始来惊万化之方晏条含唱而丛咽俄曳音以凝曼本无意於感时奚有牵於累叹谅细虫之何知托生意乎鸿造披素殻于壤间齎绀质于林杪内虚心以抱洁外华緌以自表局纤足以徐进整薄翼而轻矫引长喝于霞昏逗余嘶于月暁和别叶之飜飜杂离禽之叫叫彼张女之哀弹与笼首之横管恃破弦之往悲矜加孔之新啭虽投节以感慨犹假手以交讃顾寒蜩之清嘒非取矜于外衒其发无端其终无羡写清肠以赴诉有自然之凄怨号凉颸於天垂啸委露於云半矧吾人之云衰抚光景之遒驶聆萧瑟之实繁怅摇落之方暨掩欢绪以偭欣细悲端以触欷况日月其不待何功名之能冀一倾耳于此时胡自聊於晏岁
僦驴赋【并序】
予见京都俚人多僦驴自给驴之为物体幺而足驶虽穷阎隘路无不容焉当其捷径疾驱虽坚车良马或不能逮斯亦物之一能顾致远必败耳聊为赋云
伊驴之为畜兮本野人之所服乏魁然之远志常踶卑以蹈局皁靡蕲於层庌秣不烦乎丰粟匪任重以取材姑邀时而竞逐其资易给其习易宜鞯小取适缨华弗施彼僦者之希直投人乏以献奇候其剉饮之节劫以鞭箠之威舍大道之平荡抵邪径之穷巇纷如鸟散驶若风驰顾蕞躯之云陋谓高足之莫追历委巷而矜伎负宵人以奋姿苟跬步之速至趣要津以为期昧緜力之将竭不数年而後衰睨华骥与大车皆锵銮而肃轸挟善驭以为范按中逵而徐进伊良士之揽辔实志遐而遗近彼汲汲於所求谓不悟而效敏忘百里之必蹶尚长鸣以取隽昔汉灵之作驾贻史氏之深讥由禀生之幺麽非骖靮之常仪况夫锥刀课得晷刻争机谅隘途之坎窞方见闵于颠隮
景文集卷二

[book_title]卷三
钦定四库全书
景文集卷三
宋　宋祁　撰
赋
丰宜日中赋【丰尚光大宜照天下】
丰大也贵夫击蒙日实也盛乎居中考卦体之至象配阳精于上穹二体迭昌丽午躔而光大六爻俱盛恊瑞景以昭融圣人所以仰之如日受之以丰者也昔之作易也妙探神几冥符心匠离明乎下震动而上大道旣备微生斯畅由是因丰体之甚盛与日华之相尚必称其大取羣彚之勿忧必贵其中欲万灵之咸向脗合精义灿为烈光彼贯八象此临万方引系表之幽奥对天心之焜煌动且有明候允符於为市亨而可格位必契於当王且夫时得其隆理据于会景铄不震隐微何赖是必取厥运行比夫光大故初九未至获有尚之誉六五既正受来章之泰见斗见沬二与三而迭凶其蔀其家四及上而交害则知丰自不盛道乃致危日之不正照或有遗故我包三极以备体嫓万景而不欹居幽者各安其所曦光者罔失其宜观象惟明式在无偏之际玩占弗隐雅当必熭之时是则丰恊于日者见广被之勤日对于丰者有宣精之妙昭然物理焕焉典要我功甚大不求饯谷之名我化既敷不取嵎夷之照用能义周万物明暨八埏辞存乎卦象昭乎天究神道以临下煠洪晖而在前用以致刑法平分於瑞采推而尚大符表正于高躔王者所以丕建谋猷慎守宗社观丰则泽寖于无外宜日则明被於羣下因一卦之义焉见圣人之道也
宥过无大赋【民罪之误无大宜宥】
过无故作宥必有因非缓狱于中典盖原情於庶民事异刻深宜屈一成之法理当诖误率从三赦之仁於穆圣皇抚宁四海慎上世之明罚清下民之多罪刑小必重以其恶而怙终宥大必轻以其善而能改明德攸尚深仁念兹义或出於彼失情非因於我欺虽深文之具正在降等以行之虑有司之误传申恩必速顾智者之一失屈法何疑且夫法以防姧过非有素傥议事之一贯则淫刑之可惧在夫审克无爽哀矜合度赐缣或失可明郎吏之非书马不全足验侍臣之误则知刑惟一体事有万殊盖情之无状者非民之失文之徒备者乃法之?所宜虑万方之有罪察一夫之向隅宥诚我出过亦谁无比宣父之知仁必於其党同汉文之赎罪岂忍加诛噫欲正莫若去邪欲利莫先除害赖姧隐匿者虽小吾不见其轻失辞无简者虽繁吾不见其大诚昭察於政条乃兼该于理会胁从罔治但计恶于刑中非意相干悉恕情于度外故得有宥在治不愠不知非厚诬而专意成善贷以从宜事偶出於忘遗法诚可降义稍干于深固罚亦无私异哉狱贵简孚君情精究情不踰矩政思从旧致斯民之不偷自哲王而获宥
百兽率舞赋【和乐之极生类驯感】
物有异类天含至和嘉率兽之屡舞见大韶之可歌绥之斯来化雄心于攫搏偪而不惧蹈余韵以婆娑稽古有虞命夔典乐奋德辉之溥大鼓颂声以优渥蠢尔羣动居然後觉尔乃拊乐石之枪枪感毛羣之濯濯德音是蹈非狼子之野心应节孔驯异羝羊之羸角始其笙镛序矣金石陈之律动风应音生气随蟠乎天地之大满乎坑谷之卑将万物之共逐矧衆类之无知宜乎扰我之原囿乐我之埙篪驺仁麟厚之俦或羣或友虎跃熊经之态乍合乍离乐瞽恊恭兽臣动色谓夫气同者易以化达类异者难乎情得何微畜以来扰实圣功之偕极连轩麕至孰谓不知其音腾跃龙骧何烦请对以臆则知乐之至也不在乎铿锵迭作在乎和呜兽之来也不以其羁縻终豢在乎厚生我将陈盛德于八变彼乃弭雄姿於九成深爪作鳞似趋鸣箫之曲跋胡疐尾如投拊石之声向若五弦之曲未谐两阶之干非备专撞钟伐鼓之侈务张瑟鸣球之器流乎逸乐昧诸性类则毅然豨勇或走险以深潜矍尔鹿超虽顿缨而莫致圣人是以去乐之伪存乐之真音谐于德声托于仁故能化髬髵于不狘应蹈厉而来驯性不我违等渊鱼之并跃和非外感参仪凤以同振不如是则安得标甚盛於典坟贯太和于舒惨齐首瞪目之胥洎诡状殊形之同感儒有赋古之讽今愿升闻于帝览
好贤如缁衣赋【心好贤者同彼诗咏】
贤之可慕好莫如深仰宣圣之垂教譬缁衣而用心向义无穷极高山之至愿怀仁不己均适馆之余音前典与稽後人是蹈伊吉士之咸在我心之匪傲将使动必立诚久无易操谓疾恶之甚莫如巷伯之断章谓乐善之勤孰首郑风之笃好可立非志可亲匪贤在敷求而顒若协咏叹以翘然嘉迪吉之时乂冀龙光之日宣奬以寘行同敝又改为之语乐其縻爵等还予授粲之篇况夫百度交修器非可假九德并事任之或寡必在推爱心以无倦仿长言而则写蔼蔼胥洎美髦士之生焉善善所欣继国人之宜者异夫征吉之文存乎彚相求之气本于同因君子之乐善嫓诗人之念功至诚前定丕绩有融侧席谘谋美若上卿之服虚心与进爱同一国之风彼羔裘素丝订俭德之美干旄良马谕乐告之旨未若推善职之流咏为类能之至理我实念此贤将在彼烝髦甚谨顾改造以相谐惠迪弥勤与申章而酷似故王者因其教典列以民彞縻之我爵举乎尔知乐周国之多士法武公之采诗旌乃善人竚斯谋之允济俟夫来哲赋之席以攸宜则有运遘右文时丁作圣育士类于至教本言章于遗咏愿一附于刍荛为之歌郑
志在春秋赋【宣父之志因史成法】
志假文表事由教宣考彼信书之作明乎素王之权自显惟微举二中而明岁因初正末包五始以承天当其道阙东周化兴尼父时不我用仁非尔辅由是约史法於当世尊礼经于下古素藴内发遗章远取立诚不昧方祖述于唐虞覃思无邪遂宪章于文武志者孰为圣人之所之欲成功於拨乱非务丽于属辞笔靡藏弆神无越思只字论褒与山龙而并贵一言示贬将斧钺以同施莫不昭列异同谨敷名器贤虽小不能逊其善恶虽大无所容其伪动不遗策举皆善类亲则讳而贤则讳互写精衷闻异辞而见异辞迥分深意得非圣人之道也达加乎民圣人之志也穷止乎身故我悯王政之弗着抗策书而有伦文岂虚设敎将有因桓靡书王所以谨明乎罚豹惟称盗所以彰判乎人是则吾志所存存乎三代之美吾志所极极乎万物之理然建乃至道即乎旧史赴告以之不失盟会为之成纪以宣盛德大业以惧乱臣贼子称族舍族见尊卑之不踰传信传疑示质文之有体故得郊麟表应斗玉告成具四时而言备大一统而化行外略内详游夏之辞莫措微显志晦隐桓之日咸明异哉肇述宏猷敷施大业既黜周而拒乱终授刘而抗法宜乎继志之文贯百王而不乏
上春衅龟赋【春序之月先衅灵物】
政有图始天方发春荐幽血以升器衅大龟而用神割以全牲表惟新而嗣岁授于太史将致用以前民丕训孔昭攸司慎举周官则具载厥职吕令则叶言其序月有履端为重我乃诏乎官占物有不?为灵我用藏于君所始也斗建寅次正符夏时事藏其旧谋询乃疑发居蔡以顒若取刲而奉之焕若涂丹布十朋之具体滂焉流赭浃三兆之灵姿然後举縢龠以见珍总绎灵而罔越死且不朽神无恐歇贵以天之神物谨以王之正月苟玩占于象数式俾从长旣取重于宗祧何伤祀骨及夫占人献兆菙氏告?视高惟谨食墨罔愆告我猷而弗厌蔽朕志而为先宁不由乞灵肇祀谨始开年牢礼初升旣措庙堂之上邦仪云展遂居庭实之前彼宫室用成鼓锺将震咸重其事必先其衅未若我外列邦贵中参宝镇春者蠢其生矣冠四序以更端衅者杀而神之竦羣心而取信故王者习祥不爽纳锡有经登兹备物赫我至灵辰有主於勾芒旧章惟谨告不欺於偻句穆卜攸宁士有洽见典彜博知名物惟布和之在候俾乞灵而罔咈傥欲紬天下之几微冀郑詹之一拂
法施于民则祀赋【功被民誉长享常祀】
法本埀教祀惟报功仰茂绩之显着标祭典以钦崇大德旣昭勒庙彞而不朽遗风可考歆饮食以无穷稽古哲王详明深志念先宪之丕冒思隆名而广被由是尊以法教陈于祀事经邦体国昔用之而有常邀福乞灵今奉之而不坠盖以德冠後世功施兆民风声遂以遐布祷祀从而不泯据洪阀于当来死宜庙食答大功于旣往凛若生人莫不彰叙洪猷协宣来誉此垂法也物赖其赐彼崇祀也民将有助业成久大礼亦蕃庶弃为稷而龙为社荐币乃兴汤以寛而周以文奉辞交着法之备者名大祀之丰者日长奉我一德安尔万方昔也礼乐政教之道备今也玉帛牺牲之品详所以轩祖至诚民百年而胥畏重华盛德世千祀以弥昌且夫法之不施虽威而曷仰祀之不永虽恭而孰享必在着厥话言炳乎图像立功立德固咸秩于礼经先圣先贤率来思于大飨异夫法昭宪度祀载典常盖名垂於身後非政息於人亡比夫臯陶世衰潜起忽诸之叹若敖寡德遽形馁而之伤是则惕厉永图景铄洪美奋名实于简策流馥香於簠簋谅非此族之名不在常祀
三王不相袭礼赋【功与时异无袭於礼】
王旣殊号礼非一同念典章而革故因损益以殊风天地人而异正继昭大统忠质文而参尚各定元功至训攸闻前经可叙盖以敎逐民变礼沿世举矧三代之攸间匪一隅之所与前圣後圣采章由是而惟新彼时此时名器从兹而异处是曰救弊非专改为昔异今教今非昔时尔乃车辂更象旗常异仪万邦为之承式百世由兹可知骊翰騂牲迭举常尊之制子丑寅朔平推相胜之辞盖由夫夏之道不可行商之时商之风不可易周之治周安商教则伪而荡商从夏俗则愚而肆必在深察国体一新民志归乎治而则同抗其同而乃异闇朝阳之制祭不一其仪立坐酬而享尸各祗乃事岂不以政必有敝起敝者赖乎圣谟道必有失正失者归于永图此盛王所以斟酌大礼于焉散殊俾至治之我有欲争心之汝无时辂冕则异制立勲作之者圣松栢栗乃因宜建社无得而踰若然则揖让干戈各归乎允执声明文物安得而相袭视前迹以交胜表太勲之旣集亦由日移月运各异象而明生署往寒来不同时而岁立用能鸿名交至美化迭居汤纂禹绪周变商余百王仰止万物依於鲧冥稷之恢祖功并隆毖祀夏濩武之昭乐缀参美前书诚哉改作嗣兴鼎新光啓傥胶柱于旧典曷转圜于治体三王之作也岂徒然哉君子谓之知礼
鸷鸟不双赋【雄鸷之极无有比伦】
鴪彼鸷鸟羽族之雄挺异禀而邈焉自处俯衆禽而莫与争功厉击之羣岂顾连鸡之桀翔翺独任宁虞六鷁之风稽乃物情验诸前志盖内禀于介特实中存于猛鸷所以擅美惟一争先寡二殊姿鹗立讵知乎入不乱行迅体鹰扬但见夫出乎其类志自我适衆徒尔为顾絶伦而示乃非命匹以求之食鲜罕俦鄙燕燕于飞之际翰奇寡和异嘤嘤求友之时质谢羣居心存霄极将专累百之美以保独清之德静惟介立靡从舒鴈之行动必雄飞安俟比鹣之翼少之为贵畴敢以踰排天宇以上出冠云罗而德孤蔑飞鴞而在下视持鹬以如无介处可徵方擅威于夏习羣翔莫得遂专制于霜诛不如是则何以厉逸翮而远图据嘉名而奄有下韝而视不留眄厉吻而击无遗走雄姿絶俗殊雊雉之应媒只影戾天诮舞鸾之索偶嗟乎气皆从类物必有伦何兹禽之特异由至性以难驯虽同乎必慎其独当耻乎比之匪人临敌有余岂凫趋之可逮干霄直上谅乌合以无因别有绕树可依抢榆而止虽考类以各异顾呈材而曷比未若我出丛萃而超等夷一举千里
王畿千里赋【畿制千里尊大王国】
王有一统人无异归中四方而正位画千里以为畿总大衆之奠居式昭民极据方来而处要以重皇威二代而还维周有制擥庶绩以图大廓多方而为卫作我上国垂诸永世以为地非中夏无以示天子之常尊土不一圻无以待诸侯之入计尔乃测圭於地考极于天风雨之所交者道里之必均焉郊野错而囘合乡遂亘而蝉聨沟封斯万疆场且千差籍九畿定夫家于都鄙出车万乘括赋入于原田是谓辨方且非期侈廓焉天府之国巍乎王者之里爵禄命赐之供亿朝觐会同之底止不偪陋以取侮不夸矜而役美侔江海之重润乃据上游法日月之径围用张天纪且其蛮夷面内玉帛骏奔内则百官承式外则四国于蕃化之远者礼益广居之衆者务愈繁必在制广轮于有截示极挚于羣元倍十子男大有由而御小任包甸稍卑不得以侔尊亦犹天之高焘物而无外地之厚广生而咸赖使高而可度则寥廓何仰厚而易知则沈潜有害是用控天下以咸乂极宸居而称大诗美四方之是则理乃同归史称後世之无加事诚胥会美夫周原膴膴禹画芒芒或处瘠为敎或建瓴是防然皆按成事于神甸迹前谋于令王所以汉相论都首识金城之广召公相宅前知墨食之祥洪惟我朝奄有方国托洪基于天地亘长藩于道德所以申画邦畿是用守之无极
龙杓赋【彝器为象名有龙者】
昔夏后氏之祭也制龙杓而用之爰有形于神物俾致用于宗彞存身醆斚之中初蟠缛礼骧首陶匏之内遂奋鸿仪懿夫义着礼经功参祀事盖恭神而祈福乃观象而制器谓龙也冠四灵之首谓杓也统六樽之义奋鳞昇几旣三献而有容弭首负樽俾万灵之具醉盖由象着且异文为登祏室以献状湛醇醪而挺姿始讶跃渊灧污樽而俯映乍同衔烛焰明火以前施其用足徵其仪不爽炳九采以入用先六瑚而列象宁虞探颔俨祝史以献酬自契攀鳞对孝孙之俯仰则知龙者所以作绘杓者于焉寓名匪徵奇于假象盖絜意于精诚雄视为盐之虎俯连酌兕之觥暗想召云蒙欎香而宣气潜疑窥牖历清庙以持盈外实而有文中虚而思受蜿蜒于鼎俎之外夭矫于豆笾之首鸡彝莫得以同列兽樽视之而何有时乘斯验固当神享之初勿用可知盖在礼成之後且夫超腾祭典摅变礼容将挹既清之酒用图莫智之龙垂名不俟於纪官司存尽在屡进何忧於过亢酌献弥恭夫如是则昭事上神外迎纯嘏取鳞长以为饰配云罍而在下是故观其龙也则而象之用其杓焉礼无违者
琬圭赋【王赐之节修德崇好】
彼玉之贵待人而彰嘉琬圭之作瑞旌列辟以勤王使介奉承杀锋芒而见美缫文升荐挺温润以含章古者利厥建侯宠其受赐琢兹缜栗之质奨彼蕃宣之懿事备着于周官职兼存于汉纪秉为瑞节爰发采於帝庭奉作龙光自凝华于国器始也效珍美璞献状攸司圆首露粹方形究奇信为宝之尤者非假人而用之申锡以庸居有握瑜之美保持在德絶无磨玷之疑及夫臣告成功君嘉茂烈则是圭也出国之府旌邦之杰外碌碌以云坚内温温而表洁其致也行人达命迈刻虎以为符其聘也大夫以时越铸龙而用节噫治德本乎无怠讲好在乎勤修尔功之昭则赠圭之重彼绩不建则贻玉之羞是以上无虚授下靡妄求初疑前诎之葵光昭臣范终比不趋之玉茂对王休是知嘉乃爱民观其述职保邦则据以为重命事则陈而有翼什袭之缇是奉何患越乡五等之爵不踰盖将比德和难者安能均美判规者未必同功曷若我徽章所被礼典是崇藴虹采以自照贲天光而有融受事于朝式并舜颁之瑞永孚于下本非周剪之桐美哉元后向明多方匪傲不爱宝以酬德惟恊邦而结好尔公尔侯宜念吾王之厚报【案此赋系明道元年召试学士院所作祁即直史馆见东原录】
水涸成梁赋【先事成绩人则无患】
水涸于泽梁成在川欲济民而有要务底绩以为先仰视天根爰谨度材之始坦成周道居当病涉之前伊昔哲王深图能事谓土工不可不集故用于有节地险不得不达故成于豫备国守旧章人资长利岁云暮矣弗踰收潦之辰工则度之潜识造舟之地徒观夫三农云隙百谷旣成天寥寥而雨毕波渺渺而川平由是鸠工无虑为力有程一之二之日徒杠旣饬三之四之日舆梁悉营架濬壑以航联遂知攸济截重渊而虹度蔑有留行何则措事以时有动而无斁均利于下未劳而成绩我乃考时令之闲月举津涂之力役欲俾从桥乃安之士惠尔肯来遇深则厉之徒昭然有适况夫关防者何国蔑有啓闭者与时而新又焉得怠经始于余力壅方来于後人使马踠来足车停去轮是以茀道未除单襄有以垂其戒乘舆而济子产不得称其仁噫惟上所以教民惟官所以垂则此不善用彼焉保力是用乘戒寒之凋节焕济川之丕式宁比夫营溠诡计务惧服于随人独榷取财务诛求于汉国夫然则候人在境司空视涂着以成法乂夫永图道路之行旣远风波之患终无作者匪劳济毕九州之险事方有备何存一日之虞美夫时儆交修茂功无间据嗣岁以献状俾临深而除患敢告有司宜先时而物辨
景文集卷三

[book_title]卷四
<集部,别集类,北宋建隆至靖康,景文集>
钦定四库全书
景文集卷四
宋　宋祁　撰
赋
日在北陆而藏冰赋【寒盛之月藏着冰室】
古者上求辰次下立正端视北陆以为候纳层冰而命官?次可瞻既乘隂于穷谷舆人毕入方用牡于司寒兹乃顺天之经降邦之命使隂不得闭而成眚阳不得越而为病是用测日所在居冰方盛一之日气方烈烈乃俟颛顼之躔二之日凿焉冲冲遂举凌人之政观夫顺考旧典申严有司彼日之道在虚之维有史氏以戾止有虞人而致之乃曰藏乎以道今也其时爱景方融霜有至坚之象隆冬聿暮狐无可听之疑然後积水并营穷山异伐丘聚乡县玉堆城阙投冶监以彩凝射清壶而光发动而合礼当吕纪之小寒居不踰时本邠诗之七月向若官失其业君怠于常岁日既易川池弗藏时则有凄风苦雨时则有厉雹灾霜人谁御之物荐臻于疵疠咎常燠若天取谪于隂阳我是以利不素愆事因微着步晷历以潜测厉严凝而豫虑六龙囘薄仰观象以告期九泽腹坚悉送官而待御噫?授惟日毕赋者冰二端以协百度其凝用能俟朝觌而惟谨逮火出以同升献羔羊而始开庙祧云荐祓桃弧而後赐禄位其承宜乎左氏直书申丰善述示後代之成宪着先王之要术日之至兮冰之藏敢告凌隂之室
去邪勿疑赋【明后之政除恶无惑】
邪惟害政令贵必行嘉讨恶之无惑示为君之至明堲谗说以并除志无留断放憸人之甚速奸不容生事表前经功归哲后将欲杜乃多僻用以垂于永久以谓拒衺说者本乎义胜莹疑心者絶乎肤受果于除慝戚施之计何从利在绳愆犹豫之心奚有朕志先定尔无我欺窜庸违而一尽荡惶惑以无遗非由不早辨也但见削而投之锐拨乱之圣功宁烦顾虑决擒凶之治典岂俟沈思盖由邪不可与守邦疑不可与承命故我总擥衆议裁成庶政不终日以明罚靡踰时而出令所以四凶并殛彰大舜之重华七日必诛表宣尼之至圣则知邪不必大去之于初疑不以细察之在予繇君虑之昭若乃国经之晏如邦宪必加贵干将之立断佞言必远防蔓草之难除况乎决惟智君存乎主略懦者不事戒乎纷若两端之虑傥起三至之言必作衆方共弃何伤速即之刑事苟有猜将致不悛之恶又安得恢明治本巩固洪图絶邪道于彼有俾疑情于我无禁伪防奸讵稽迟于天罚去贪攻昧敢犹豫于灵诛宜乎绵代垂言方来作式示必信于奸宄讵致疑于典则然後不仁远而至道昌抚安万国
与人不求备赋【君使臣下无责其备】
才不求备职惟有分伊专任之临下俾竭诚而事君人各有能敢十全而责实臣无虚受但一善以图勲古有辟王善于任使精较民极稽参国纪以谓性既万变道非一揆或工大而拙小或乐成而惮始故我差以物序合之天理事无俱得异全能于圣人功靡两求殊不器于君子徒观其外尽羣虑中经大伦登于朝则求文德之士扞于国则求武功之臣过不掩善言无废人尺有短而寸有长迭期就效韦自寛而弦自急各俾修身且夫百行至难一人至寡苟取尽美必乖御下昨之非也未易轻弃今之是也胡能遂舍所以由于扞难但论绩于受戈裨谌经邦岂责成于谋野岂不以能否并列功惟万殊贤佞异禀理非一途犹夫良匠度才长短随其制巧冶造器大小尽其模然後用物不失遗材则无易治颍阳可验薛宣之教优为魏老足明公绰之徒如是则何往不臧惟变所适材不吾过官胡尔责岂徒列于训典乃备存于方策只轮甚耻穆公忘一眚之微冠玉非贤汉后收六奇之画噫内不兼外尊无预卑傥上紊于天秩曷俯经于国彛用实咸若功将总其圣在孔门尚四科而辩论明于舜典犹九德以畴咨宜乎古训腾文先王着义览万国之共理岂一夫之必备傥推用人之心可研天下之志
十二管还相为宫赋【宫则时主相继而王】
十二之管还相为宫自函三而资始播吹万以无穷协杓建于斗纲互分正位应雌雄于凤律狎至成功尚矣圣言渊乎太极包二气以赜隐参五行而垂则气物相荡盈虚并得迭处迭去忽微由是靡差一往一来休王从而可测懿其自律召吕犹尊及卑气逐候至隂随月移天不能以道爱日不能以气欺隔八数以回旋来皆有次定三分而损益动各乘时且夫管寓其形宫谓之主我当其会则衆音不得不集彼据其正则羣伦不得不辅盖以下括人纪上分天部阳唱九而隂唱六密极毫厘吕生子而律娶妻应如规矩岂不以二仪之气顺之则为祥三辰之序差之则降殃故我转五音而并劭如四序之旋相遂使春不愆暖秋无迭凉本自黄锺始同功而异位终于南吕递舍短以从长故得均校盈虚宣精启闭本本无失生生相继彼既旧而此新吾将崇而尔替风由气发六十数而成声月以辰同三百旬而作岁美夫一动一静或煦或吹得之者空积咸若失之者惨舒远而亦犹三统体元惟纪正于升降六章凝采互为质以彰施宜乎万宝该成一气洪畅显厥应而有旨当其时而自王故吾于宫律之间见天人之情状
大信不约赋【诚着天下无取于约】
信惟去伪之道约乃未孚之名既外尽于末节俾中含于至诚化自不言表圣人之执契衆将来助非君子之屡盟原其至治有开羣生在御五教既备百志中处乃谓信者本也本立则道化可行约者末也末成则伪端益着故我悉荡偷薄专求明恕同底于道讵屑屑于至期不戒以孚岂孜孜于豫虑何则信出于我感物而能宣约徇于彼致疑而易愆在显猷而祗若胡约请以纷然得不远取诸物仰观乎天万彚生成本宜符于气候三辰盈昃孰邀会于经躔薰然太和纳以纯嘏盖明亮而格物匪誓言而接下武有不期之伐功乃告成蒲称胥命之辞违之盖寡勿谓信之小行而永孚勿谓约之至久而必渝譬夫道之深反见其不器德之盛乃谓之若愚理自吾有诈将尔无明允克敦令未行而已应笃诚斯至祥不召而先符亦犹神无言而四时行海不争而羣流聚况夫君唱臣和圣作物覩由衷之教鬰兴久要之文何取郑交质而无益足验离心周作誓而始疑终乖御侮曷若化行輗軏功被豚鱼俾大猷之广矣宁宿诺以依於发乎身而加乎民克昭上德推其心而置其腹讵载盟书宜乎大礼攸称明君卒度体天地之覆焘总邦家之兴作苟允执以存诚亦何劳而用约
祭如在赋【躬主明祭如彼神在】
祭惟首义礼乃愼终念奉先而励翼必如在以钦崇肃荐尊彛怳先灵之可接祗陈边豆讶謦欬以潜通用能敦至孝于前牒贯纯诚于厥躬者也作训其谁闻诸宣父稽明祀之备物欲致恭而为主谓夫祭则惟尔有神谓乎在则莫予敢悔相其志意但见懔然如生俨乃衣冠孰云无念尔祖盖以自迩推远居幽逹明彼耿默以无朕此吉蠲而有成奠献弥勤若奉杳冥之信斋庄愈笃如闻叹息之声且夫物之感者莫盛于神礼之修者莫大乎祭所以交乎不测之用立乃惟馨之制思所乐而思所嗜寅命有加于此乎而于彼乎精衷益励则知祭烦则数祭怠则疏故我严祀事以顒若遵时思而穆如奉鬯而前望若有求之际洁粢以进僾同将见之初若然则故能立教哲人垂谋翼子苾芬之至如彼济漆之容若此其用足见其徵可拟类谋事而就祖必取致诚譬入虚而有人宁忘率履异夫祭之垂范也节之以礼在之告?也先诚其身念酢侑而咸举若音容之不泯允谓孝子能享至诚感神亦犹事亡如存显周文之永锡【阙】
为君难赋【天下之大王道非易】
於铄元后尊临普天将图难而自戒宜克已以为先守则至艰虑极置危之器行非孔易居深若陨之渊稽夫万有实繁一人盖寡巍然居上岌然御下傥内怠于兢愼必外彰于满假循是要道兹为难者侧身修德答爱戴于黎民积行累功念勤劳于宗社斯盖忧以启圣治无忘危务谨戒以钦若敢安怀而守之尧不糁而舜不羶方隆国本汤为牺而稷为稼始定皇基是则此谓之难以兆民之吾赖彼谓之易以尔躬之弥泰民赖者允定圣躬躬泰者必悼後害言之惟訒我则出令不私人未易知我则进贤为大亦犹防近者可以虑远诫弱者可以御强必在祗畏一德勤劳万方惧乎灾而灾息敦厥化而化光所以夏禹克难训黎民之乂德周公无逸诫孺子之将王是则知罚之难者罪不繁知赏之难者功可考圣人惮之则克此永世叔叶易之故失乎大宝小心翼翼敢轻视于万几思日孜孜冀力行于至道况夫天命弗僭道心惟微伊前监之有作诫後图之习非七月陈王业之风由兹可见一言示兴邦之道于此其几宜乎宝业阜安皇威翔被昧者谓我不遑启处知者谓我靖恭尔位非深识乎险艰曷驯致乎简易
乘石赋【名器无小因礼为重】
物有因君而重礼非以陋而轻伟介石之致用由乘车而正名盘姿堂陛之间始空国步踞重和銮之地遂启乾行愚尝眇觌古经深探圣意考上礼之云展总羣伦而咸萃求有大而必给体有微而莫弃斯石也所以贱而获举彼乘也所以待而後备惟进退不失其正仰奉帝仪非左右先为之容自参国器有方不毁匪德而隅既出类于瓦砾敢较珍于瑾瑜履也非患凭焉则无本匠石之载磨发于穹谷保诗人之不转迩及丹涂观夫触之孔坚荣如增皎常抱璞以在下罔自他而饬表厥容自扁既接之于至尊其履不疑故重之于虽小及夫庙朝有事采物毕陈大辂俨而竢驾华旒粲而承辰尔乃诏隶仆以进御对皇居而肃振洗以示?肆夏爰回于步玉蹈而升驾属车遂泛于清尘可谓勤王而后贵执礼而相因彼击而拊者乐律所谐嘉而肺者民情攸启各着邦典皆参治体然未若屹如帝所迈投水以效忠密尔车前类补天而赞礼不如是追琢何取平?罔施贱目弗尚多碈见遗谅以延帝晖之戾止辅国章之褘而简在王庭实奉时行之典始于足下居呈不磷之姿异夫元后有求攸司是奉竦彼寅畏格其?巩故曰舍我兮履之卑保我兮用可重者也
黄锺为律本赋【阳气之琯声律兹始】
中之色莫盛于黄锺之气孰尊于阳本生律以类物爰配辰而奠方一以函三肇无形于子午九而唱六列有象于宫商兹乃研化之先索和之贵寓乃气数强其称谓遡寸管以在下衍大声而不既推而上据万物之始基左而旋孕四时之茂气作者其谁伶伦是司裁筠均厚听凤雄雌尔乃制其形取长之最者比其度皆可以生之我作尔信尔无我欺以候八风而风应以呼六气而气期乘二除三由忖该而有得上生益一咸按历以前知然後效隂阳惨舒参日月盈满以定权衡轻重以均律度长短先靡益疾後无加缓谅由应乾而位初九处乎太隂全寸而黜余分异乎衆管且其黄君也化得君而明锺种也物待种而生其统天极尊之号厥位子孰先之明用能包五六以作合无忽微而应声亦由至道开先万物之区遂判太极资始两仪之象斯成若乃八音有文六同命律二十五之数十二宫之实虽动而徐生皆我之自出数不敢紊之于首神不敢藏之于密异爻得应见林锺生子之辰同位均尊着姑洗娶妻之日噫推历于彼统气在兹一寒一暑或喣或吹本本资于眇忽生生着于云为候气扬灰冠地至而首出旋宫统月倚天数以无遗异夫算命攸先正声有始尊同心一统之用助宣气旅阳之美谅非轩辕氏之圣功畴能及此
诫覆车赋【前辙之覆来者为诫】
大道有荡倾车在前伊来者之深诫思远途之曲全顾轞轞以摧轮安能继进视彭彭而改辙式监先顚仰味至言遐稽往哲于车诫而引谕譬人谋而有说将欲以败警成因工弃拙追昔时之失御大为之防在今也以回辕下视其辙徒观夫流水竞毂轻雷奋辎千金之子不倚五达之状载驰力且竭矣远犹致之既嗜进而昧退倏忘安而遘危败厥载于积中金胡及柅弃尔功于引重辖靡遑脂得不矫尔前非求兹後福彼谅出乎一失此宜存于三复谛是险易潜虞荡覆望前驱之致患足见存亡念後乘以方来敢矜驰逐岂不以图今者视昔观往者知来据福可以虑祸守正于焉救回故我假一车之申监协万物以兼该拒险还轩式戒乘槐之蹶去危法轫深防偾济之灾况夫训难诬于後人谏罔施于往者必将观患于外防微在下苟遇丧乘之道引而避之傥行脱辐之郊吾其还也亦犹诗取啇监周仁始基刑诫秦失汉章有宜率自先王之道咸成後事之师则车不徒喻诫亦有为前瞻泛驾之人自贻伊戚却视执绥之子岂不尔思异夫身其晦必思于明志乎夷必防其隘然後卓尔自立惕然垂诫周流乎中道而行决无沦败
德车结旌赋【车结旌者昭德之美】
德美中尚戎容外除示同轨于函夏爰敛旌于大车清道以行尽屛垂縿之饰展軨载效还同卷斾之初礼典铺观训言备列以为车之崇德也不取乎尽饰旌之曳彩也宜从乎善结因乃器用敷乎帝烈此驾而俟盖专讲于礼章彼舍而藏示不矜于武节谅以圣洽嘉靖邦臻治平思阐化于偃革讵饰威于抗旌缨就焕然絶揺揺之曳影鸾声嘒尔收孑孑之流英盛化当兹末仪可舍言车也尊君乘之至美语旌也陋军容之相假方且假赫奕于毂佐燀声明于帝者舆音在御纒乃旒而弗彰軨节载和曳尔斿而盖寡则知车必称德以其当偃武之朝旌必命结以其恶尽饰之标然後润国容之济济藏礼器之翘翘载戈之德同邵动旝之讥且遥鄙楚广之建茅但专武事贱晋军之画旆益昧文昭在夫外损祲容内充至德越畅毂之务战矫寅车之宣力我衡既倚于以敛文羽之繁我御既均于以褫武绥之饰彼朱髦炳于汉牒元乘载于周诗或邦光之克焕或武怒以攸施曷若明逹至治裁成上仪奉乃辚辚之音文为贵者顾厥悠悠之质卷而怀之懿夫化极偃修教臻善美乘其车也见作者谓圣之道结是旌也示不复用兵之旨噫奚由知盛德之然哉以此
景文集卷四

[book_title]卷五
钦定四库全书
景文集卷五
宋　宋祁　撰
风雅体诗
顺祀诗【并序　案仁宗本纪庆历五年十月辛酉祔章献章懿于太庙与此相符】
臣某言伏见去年七月壬寅诏书章献明肃皇太后章懿皇太后并祔真宗庙室有司择日具仪以闻其十月辛酉皇帝步自文德殿奉玉册玉宝至大庆庭中再拜以命丞相臣昌朝臣执中曰假尔节其遂告于庙臣昌朝等再拜受命容卫焜煌不譁不敖款于奉慈昭告如礼然後奉章献明肃皇太后章懿皇太后木主纳诸太庙有司至孟月之飨飨焉已事丞相率百官诣合称贺有诏大赦天下释罪已责赐羣臣军校各有差恭念盛德形容所以告于神明者宜有声诗颂叹以播乐府臣某被学巳旧受恩寖深前日预闻朝廷末议今兹摄事省闼不当以斐然扞格自弃诸儒之後辄夙夜斋祓撰诗一章前侔猗那後订清庙刺取经谊以辑其辞又惟三代以来娶止一姓侄娣有序势不相踰故配食纳寝止一后而已由汉而下尽革周制继室诞圣均极尊名而诸儒拘挚仍执故典竞无实之偏论破适世之至权遂使汉祠别园梁建小庙碍礼不厌抑感弗通罔极之报则笃于一情以时之祭则判为两祀列辟未悟庸可叹哉且善敎者不拘古以妨今善礼者不後情以先物唐明皇帝合于合祔失于叙升故一王之典闇而不昭先帝独启圣虑顺跻二德侑太宗之尊陛下述遵前宪寅奉二章参文考之祏然後天下之议披聋发蔀知前古之谬阙当今之适宜亲亲尊尊粲然无惑故诗之所陈扬?熟复繁而不简亦咏歌不足不知舞之蹈之之义焉臣某顿首以闻
孰顺其祀明明天子天子谦让诏羣臣其议惟章献章懿遂祔先帝宜索而典而古而今顺考攸宜慰我孝心羣臣稽首不远厥成伊先猷是程伊大孝是经匪祥符孰从则莫我京三代庙寝止一帝后汉制已迁儒臣罔究礼缺不称因朴趋陋亲靡祔尊神挈斯佑帝曰俞哉予奉二慈匪曰无典实成训是依促灼尔龟爰蕝尔仪琢金追玉昭款信辞不敢先後惟以顺跻孟冬十月大飨其时朕不惮勤于庭遣之吉日辛酉帝自文德至于大庆奉宝授册永怀劬劳孝贯天极虞宾在位百官承式显显太岁惟册宝是将和鸾有容旗旗孔扬既至于庙是承是告奉迁后主合侑文考有主则止有匹得行遂旅豆笾以及芼牲明水太羮有飶有澄鼓钟钦钦鼓瑟鼓琴考悦妣安蠲我德音德音维何帝受纯嘏不专斯飨用赦天下开释罪?赐逮九军一人作孝庶邦蒙仁礼非天作托始于圣圣克正始万世攸定作述交善神人胥庆天谓皇帝既付所覆帝克孝治奉亲以侑其收丕祺蕃衍後昆万有亿年继继存存
上许州吕相公嗣崧许康诗二首【并书　案宋史吕夷简传夷简封申国公景佑四年夏四月以镇安军节度使同平章亊判许州】
十一月一日尚书刑部员外郎直史馆宋祁敢再拜奏记相国申公执事窃闻古者尧有四伯是为四岳实佐文命降宅九州帝庸嘉之故赐姓曰姜命氏曰吕在周宣时有申甫者能左右王室以兴周道国人美之为作崧高之诗道降神之异仲尼掇焉以什于雅在春秋时有齐许者盟会纠慝干不庭方以大承厥祀有祚在下史世有家为诸侯选由是言之吕姓之衍于申曼于许厥惟旧矣恭惟相公凭极天之峻秉蒸民之彛庆丛祥发与圣参会言行而帝采亮谋奋而天縡和散为九功宣为六德沛如渊回湛若阳休劢相丕后十有四祀助薰燎而郊者四导农辂而东者一而鬼神无遗歆戴斗之使岁通戎蛮之賮月来而疆场无猜侮士之贤者进无能者退邦之不足者与有余者取而上下无尤违三辰澄霄百谷露野佑我丕业格于皇天迹夫感会之隆幽赞之协要可知已有太岳基其兆有申甫奕其先有齐许蕃其系灵光孙谋是相是锺天而未忘叔仲之德是故复申之宇以陪敦章大即许之旧以济美显庸传曰惟其有之是以似之公之谓矣某不佞学于旧史氏知吉甫史克之作以事美一时托文见志遂得声满天地于今称诵不自知量谨作嗣崧诗五章章十句美公之国于申也许康诗五章章十二句美公之安乎许也立言之体略细语大故推而上之以及于祖辞必欲类不容虚美故循而下之後及于公古之赋诗义取卒章焉嗣崧之乱曰寿考是承士大夫之祝也许康之辑曰帝曰还归邦人之志也虽不足雍容揄扬其义肆而不隘辄因诞日之庆缮写驰献侑奉觞之余欢伏惟一加观采裁贷其罪不宣某惶恐再拜
嗣崧诗
嗣崧大丞相四岳之後复国于申也
彼岳惟崧天作其神嗣生我公我公斤斤嘉猷矢陈柄国之均帝亲命之纂成前人不显其道惟申是保公迈厥德祗只冀冀柔嘉而直模我彛伦揉我方国施于夷貊百度是毗庶绩允熙罔敢不恪惟公是若帝诏执事彻申土疆衍沃腴良赋舆溱溱莫乐于申昔在四兵佑尧象禹为国心膂受民作邦于今以光帝告于公绍胥尔宇宪是文武如申如甫为周之辅诞锡尔祉惟申甫是似乘车错衡淑旗英英式遄其荣公拜稽首敢扬王休祈天之久为天子万寿彼岳磐磐松柏丸丸公福禄实蕃有崇而冈有大而陵公寿考是承
嗣崧五章章十句
许康诗
许康申公均政劳而康乎许也昔四岳之裔在商周间有申有甫有齐有许而公又作屏焉邦人宜之故作是诗也
许丽而康岳孙奠之曰公之屏实维似之公徒增增朱綅绿縢不戁不惊钩膺镂鍚称娖顔行哕焉绥章总我列侯式时南疆公之相攸孔乐于许其原膴膴其川訏訏有芃禾麻有京稷黍薮焉麋麕渚焉鲂鱮有李有桃有柘有檀树我之园令居则安公视于庭师兵翼翼孔武有力公适于府陪卿髦士罔不就绪公宴于堂嘉宾我从琴瑟鼓钟或揳或摐静好铿锵万舞有容左拂其殽炰鼈燔羔给鲜于庖右烝其?笋菭蒲葅柔嘉惟馥旨酒且多其饮温克摄尔攸仪侑公宴嬉俾胖而乐俾艾而耆明明天子股肱一体于蕃于宣邦人咸喜主芣之山浚之渠弗童而材弗竭而渔皇惠斯人俾公焉依公报其成帝曰还归
许康五章章十二句
五言古诗
夜直省舍
省舍诸吏休前轩成独步月色净牟首星痕隐温树稍听班马鸣独见昏鵶度索居易兴感幽抱邈谁晤自问濩落姿胡撄文墨务企欢无剩娱即事有盈虑远寄江海心泠风傥能御
省舍晩景
日稷城隂生尘露稍云歇密树抱烟沈高禽映天没外物既不扰清机亦徐发何意羲皇风吹我襟袖末少驻北堂陲娟娟待明月
正言田学士况书言上庠祭酒厅北轩予所种竹滋茂
昔承上庠乏莳竹北堂轩饬吏勤浸灌冉冉荣孤根日晏到官下对赏忘尘喧海月影宵戺天风籁晨颠去年主人斥负谤为淮藩後来异好尚欲诿不敢宣何幸觏时哲乃加封殖恩千里走书驿语竹遥相存不才好冷局异日期归旋千万屏剪伐勿令孤愿言
仲夏愆雨穉苖告悴辄按先帝诏书绘龙请雨兼祷霍一淮渎二祠戊寅蒇祀已卯获雨谨成喜雨诗呈官属
盛夏挟骄阳于以构炎熯歊尘坌天盖烈御煽云汉稻颖茁然秀涸流不胜灌田畯恤岁功释耒共愁叹太守沗农使闭阁重慙惋曾是谬政纲曾是滥囚犴一食三失匕冀亦思过半驰祝诉羣望愿以身塞谴先帝隐民癠致和格灵变图龙着绘法令甲布州县愚计不知出奉行安敢慢外日筑层坛丙夜封舒鴈奉匜再三跪信辞靡虚荐幸勿为龙羞敢不报神眷翼日耿弗寐徂野视宵奠幽血粲静蠲执事便传赞薄诚蒙昭享距跃私自忭回车未及税云油默焉徧穷海遂涔涔笼山兹漫漫旱麓衆卉苏焦原暍氛散寸苖蔚如揠新波鳞欲涣何意一溉窘有望千箱衍揆予乏嘉绩圣诏仰成宪恤祀神罔恫昬作人胥劝抒藻拙言词窃用慰羣掾
长葛道中作寄侍读梅给事
仲春告言归道次古长葛水穷既舍舟仆具始脂辖南登高原望天宇莽庨豁溱澹无波芣騩森相轧春鸠日夜鸣阳膏浅深达田畯挈壶浆稚子勤襫襏驱牛洒先稑趣车载输秸郊柘色欣欣梢沟流活活县官恩泽美农节未尝夺贤牧谨诏书民隐罔遗察射蠲赘聚劳【乡兵初免閲射】赋检诛求猾我亦占一?闻兹慰饥渴矢诗虽不多要附许风末
去郡作
解龟淮阳区浮鷁暮春月州民拥前道重为使君别尊酒却略跪丝管参差发共谓君此行宠命焕朝节进伏丹泥戺勉之奋芳烈使君慙且嗟处躬素衷拙虽尔荷赐环安敢冀荣辙顿首谢上毕行当避时杰愿移邦人爱孤根保勿伐
寿州十咏【案十咏题熙熙阁白莲堂清晖式燕秋香狎鸥齐云美隂望仙清涟等八亭今缺美隂亭一首】
熙熙阁
东谯已自高复此构层宇谁谓淮南远风物美无度飞岑纳昼碧流月遗宵素揆予乏仙气楼居庶可慕
白莲堂
堂皇敞而华櫩牙照池水钿叶矗新团玉莩粲繁蘤游鳞竟泼泼幽石仍齿齿寄言采秋芳何必涉江涘
春晖亭
涉园憇何处道左?华榱幽寻乏朋往胜晤徒自知文禽弄不歇惠风至无期含情重徙倚物色到霞霏
式燕亭
使君班春还于焉衎吾属四阿住翬棘聊以便凉燠栋表飞云逝题端邀月宿无德与斯人式宴良自恧
秋香亭
兰菊被秋坂危宇冠层巅杂树自隐日修条争刺天石斜苔附秀樛穷蔓倒悬撷英欲谁遗伫立徒娟娟
狎鸥亭
昔人有机心鸥鸟舞不下太守心异昔寒灰与时化尔既不我猜余亦无尔诈随波以全躯于兹伴多暇
齐云亭
肇允缔层宇迢迢少城隈凭轩肄师孑【予始创北下临都塲时于此閲武戏】中坐合宾罍白日披霞上苍山障雾回眷言西北道吾师安在哉
望仙亭
尝闻淮南王鸡犬从此去至今山头石马迹尚有处使臣辞从官终日絶尘虑望望云汉间想见宾天驭
清涟亭
烟筱环曲堤飞轩俯幽渚水容静可鉴倒见城头树青蒲矗尔秀白鸟瞥然去胜晤与时新遂歌奚能叙
草木杂咏五首
楠
童童挺十寻一盖摩空緑斜月碍枝回凉烟附叶宿拙斧无妄加要经匠者目
藤
虺蔓相结蟠虬梢互回屈纷若未契绳繁如已纶綍峭格外团隂尤堪庇炎日【案此诗宋诗存缺结韵作五言絶】
【四时开花作实】
绀实纷累累柔柯缓若若叶以代新陈花仍开续落味虽不常御香能破酲恶【俗传醉者噢香辄醒】
海椶
哆炽风叶张囷皴雨皮厚丛橑列盖端攒旄注旗首物以希见珍材缘怪志丑
枇杷
有果产西裔作花凌蚤寒树繁碧玉叶柯叠黄金丸上都不可寄咀味独长叹
塞垣
塞垣八月暮百卉已凄然沙惊瓯脱路雾暗单于天卫霍始开府辛赵数屯边鏖霜犇金戟攒月驶飞鋋雕弧六钧劲犀札七重穿一战薄澣海再讨穷祁连露布报天子称觞寿万年
春集东园诗【并序及李献臣以下六首附】
春集东园诗者端明学士献臣李君翰林伯中王君天章侍讲原叙王君馆阁校勘景纯刁君永叔欧阳君子庄杨君暨予仲月既望之宴所赋是集有三胜焉地之胜则如左睨都雉前眺畿隧林簿灌丛铺棻自环时之胜如载阳之辰戢惨傃舒惠气韶笔怡豫天区宾之胜则如朝髦国俊清交石友驾言相从簪盍就闲三者先具吾人所以挤天下细故彷徉萧散而自适其适也若夫頫撷仰援有蘤有枚参行迭馈有胾有醪时哢嘤然可以悦耳野芳芚然可以藉席轻风舞于快余鲜云曳于晒表乐斯咏咏斯陶佥谓会之难常诗之可以羣也俾永叔列韵坐者陈章予与题辞焉以诧其美昔郑区区一寰内侯使七子从赵武赋诗以观郑志阳秋尚之今多士乐事萃此王国选言足叹一出治音使如武者观诸君之篇则知贤郑人远矣章别十二句句五言杂附左方云康定纪元之次年序
赋得笋字天章阁待制宋祁子京
茂气遍春逵结客并游轸胜践属园墟欢言驻驺引局情适野豁远目向天尽林馥树才花町疎篁未笋饮来无留釂嘲往有余冁耳热谢时人戚戚良可悯
赋得蘂字端明殿学士兼侍读学士李淑献臣
东城桃李春结客玩珍蘤试过辟疆园兼屈中郎屣筠苞烟蔽亏柳带风眠起岸帻藉芳艿衔杯嗅新蘂留连鱼鸟适放旷山林喜意赏殊未阑更作樱?拟
赋得叶字翰林学士王举正伯中
芳辰聊命驾郊野赏心惬亭幽路郁纡树密花重叠暂纾朝绂劳喜与朋簪接谈麈逗松枝宴赏澄竹叶含和寄萧散选胜穷登蹑行乐且踌躇此游非日涉
赋得萼字天章阁侍讲王洙原叔
燕退朝事希鸣驺出云阁近游速朋彦名园接闉郭幽芳尚闲整新樾已清漠欢谈一坐倾递饮百分涸我亦醒而狂遵溪纵行乐晚驾方惜归正巾坠香萼
赋得翠字馆阁校勘刁约景纯
托载东城隅选胜名园地不问主人来聊适寻春意簪花照席光藉草连袍翠烟霏远树迷风猎繁英坠促行潋灔觞少驻雍容骑四者信难并安敢辞沉醉
赋得节字馆阁校勘欧阳修永叔
绿野秀可餐游骏嘉初结芸扃苦寂寞禁署隔清切欢言得幽寻况此及嘉节鸟哢已关关泉流初决决紫萼繁若缀翠苕柔可撷屡期无复时芳物畏鶗鴂
赋得蔕字馆阁校勘杨仪子庄
芳节未晼晩名园好澄霁停车没径苔移席傍丛筀蝶粉留红房蜂须抱香蔕微波生酒杯轻吹拂衣袂何当名敎乐况复昌时世归鞍惜余欢阳乌不可系七不堪诗七首【并序】
昔嵇康有书抵山涛自谓有七不堪恐不可居世虽抗言自任亦笃性使然予年过四十抱支离之疹移告时满三月台家未之劾也而因病成老习惰成愆向之不堪予皆有之矣自念官在史氏执笔右螭不容颓放矣安于无用聊作七章自歌之亦自儆云
一不堪性嗜日高寝叠鼓震余梦星毛欹倦枕冠剑朝已盈当关视门闯
二不堪草野乐垂钓泼泼锦鳞游籊籊翠竿掉夕负槁桐还行吟面烟徼
三不堪坐痹不得摇汤沐乏薰濯虮蝨喜爬搔俯惕板在手回慙绶结腰
四不堪不喜谢书疏正无刀笔能拙作餐饭句自勉信非长愆酬亦逢怒
五不堪未始临丧吊倍重秦失号礼讥老聋笑勉顺当世情为哀损真妙
六不堪不乐俗人共聒聒沸蝈集纷纷臭孥衆怒迁多市色礼烦方聚讼
七不堪束绅对文案吏若凫鸭趋文惊朱墨抏自襮安所能深心托萧散
库部闵员外还都
望郎东南秀奯然悟真理身虽宰官身子即诸佛子画诺阁铃下尘虑未尝滓成金不复矿见月讵存指东道整朝珂西亭掺离襼无用乐山林山林即朝市
葵
剉蘖染新蘤插钿成密房仙人文玉字宫女道家籹闻说蘂间路能令肌骨香
景文集卷五

[book_title]卷六
钦定四库全书
景文集卷六
宋　宋祁　撰
五言古诗
和登山城望京邑
子牟怀魏阙陈咸思帝城他乡岂不美吾土乐所生况复抚凋节凭高怀上京山川不可见葱郁凝神县紫气抱关回玉斗侵城转负羽长杨猎撞钟平乐宴高冠照华蝉英俊皆比肩朝奏主父牍夜召贾生贤五侯交荐币诸公亟为言我生流离极十年悲去国叶愿洛阳飞鱼宁武昌食当弃关下符一对危言策
送平陆知县尹象先
之子被尉荐走马赴关西西人待贤相抚育庶有宜羌羶污右鄙秦陇含创痍健将贪屯聚砦栅犹鳞差四年结不解粮饷先自疲兵分势已弱贼入纵横驰营阵讫不立安得张吾师比来守御计尚复纷相訾子今位苦下何由能奋奇悉力字羸瘼姑守簿书期
次陕郊
惊风吹客梦西落剑南天自问何为尔官牒见婴纒遽传非久舍黎明徒御喧俯轮千仞底仰辔百寻巅凭高一以眺野气正苍然崖奔仆僵树湍躁啼荒泉羇禽易去木奔麕不择阡抚物重增叹去邦邈以绵何为久行役坐使欢心捐
提刑使者还嘉州
使者舣行舟是行及凄序祖帐俯平沙从骑罗前渚一进酒惟醴再进鲂及鱮远客已少悰况将暌宴语劲风自薄林寒流稍分浦讼矢久已闲农坻矧就绪岁晏亟言旋无为负延伫
提刑劝农使者还嘉州
案部聊北征肃舲复东下江溜澹泱泱樯乌纷雅雅离醑不余杯征棹亟沿洄远岫随时见幽花无候开清氛霁平陆林艿信重复僰路缭山顔駹田耨岩腹属此屡丰期仍当省敛时击壤系途乐余粮寻亩栖嘉阳信嘉处时与赏心遇霁树抱空轮寒涛下翔鹭还辕眷仲秋秋序日方遒归诺果无负迟子临江楼
杂咏三首
有客款我庐念我衰暮齿自言上真书有药名不死黄金乃能化白发安足治谓我刀圭余已足度年纪驱还扶桑面黄昏付蒙汜主人诡谢客吾生本尘滓少来诵诗书不识怪神理惊闻河汉言浩然弗知涘今也病未能异日从吾子
金炉焚蕙?香播蕙已灰郁馥诚可贵无乃为蕙灾上瓦编翠烟下础挺沈质所用不必同相济成宫室乐羊振归旅光艳充国都矜心激盛气奋若长虹舒君王劳军罢为出一箧书避席再拜跪功非臣所图不待一盈箧寸书已有余成功在主君斯语不可诬
玉玫瑰
瑶楮镂空蒙冰纨卷重叠寒光欲冲斗回秀难藏叶谁碎辟邪香氤氲飞作蝶
刘伯诚见惠仆所作中山杂咏石刻
衣冠昔奔波晋社亦中徙水府拥宫阙六姓传剑玺名卿入理窟黔首多兵死真人剗墉障六合如平砥三山屹不化城郭无形似冥冥桑麻村残锋出耘耔前朝絶遗老故事稽野史我顷为中山蠲租案田水刳木枕波涛礲刀伐荆杞丛祠及荒壠幽处无不履车停客登席酒尽诗在纸游深造遐邃语苦出奇诡投囊凡几时蓬尘失料理刘侯见之笑谓此那可毁濡毫请挥洒买石亲鑴纪嗟予政理疏无德行嵔垒编民愿尸祝有愧庚桑子惟兹楚客谣可以传下里何时见椎击断仆清江尾
写怀寄献枢密太尉
仆本草茅人守植自有素偶与力运偕牵丝及荣路矢将保独行安敢邀诡遇朝跻緑雾阁夕舍金马署鷃志屈鸿翼珉质谢瑶圃内省实空虚焉得久留处悟非不必老斑领况云屡竟获一麾来果此避贤趣载以朱幡车佩以银符兔君宠寄华冕癯丑不成恶淮郡梁楚交刀笔纷民务粗欲逃官责何暇收民誉平生觏宗工亟为拯沦误慙负知已言遂贻越乡虑何图霄与泥肯问簪与屦辛勤风波亊尺牍奚能诉代马愁南嘶鹧鸪憎北翥所恋明主恩未理归田驭
琼花
唐昌观中树曾降九天人銮驾久何许雪英如旧春岂无遗佩者来效捧心颦
抒怀上孙侍讲学士
仆本寒乡士始愿托田陇偶与亨会并遂窃空名宠黉胄信清闲文书无倥偬牵丝玷外举挟册陪春诵缥帙芸叶香清池璧流壅虽均五能知犹冀三陌踊有志慕孤直多言畏奇中往往犯怒狙时时遭吓凤胁肩方病畦洗足几成湩言充卫士?赋盖吴人瓮但望不汝瑕安能贾予勇丛云属帝辰烝汕乐贤共前追三代风旁鼓天下动方正召华郤贤良命晁董务擢平津对无罪贾生恸裒然羣儶来灿若春葩纵咨予苦澁讷望风犹阴拱愁多目似蒿疾久带移孔直虑醒而狂遂同微且尰三千御上方八九吞云梦订正清庙诗白罢旅獒贡夫宁本无志良忧拙於用击辕固歌鄙殙金诚外重中夕抚躬叹明恩愧孤奉况复年苒苒坐惊头种种闲居昔有潘广宅今非仲尘容化衣襘雨气昬刀?所赖庇明悊盱衡顾闲冗每辩骥垂耳力排儒发冢不尔谢病归鉏钓事江葑
溪上
溪上玩秋水使人意自清烈烈囘飈余鳞鳞夕浪生有鱼可垂饵有蒲可芼羮况值新酒熟鲑菜辛咸并兴来命一樽樽至壶自倾便置人间虑浩然沧海情
送行
秋日苦凄凄味若虀臼辛如何多感地更送将归人高盖浮清旭长缨缚素尘惨色动车仆离言发坐宾霜珂响征马星脂滑行轮契濶何所道良饭自宠珍
暁栉
暁栉理斑鬓萧萧徧愁颠多病始计日蚤衰不待年青青固未几种种今乃然寡发有巽象施髲慙庄篇且复委蓬葆言就东山眠
筠亭
山阿彼有人葺宇映修竹露箨新旧斑风梢动摇緑此君自虚心主公今实腹
送屯田张员外
飞霜逐凋节岁龠忽已阑奈何送归客置酒长江干十载始一遇别易会故难此地嗟素领昔日皆朱顔讵意前欢余更为後感端行舟望不见留骖相与还芳讯幸无保时付凌风翰
古意
薄宦若秋蔕飘然去林枝盲风不我爱吹堕清淮湄淮南苦憀栗九月繁霜飞晩蕙相为叹崇兰偕此衰凋落虽云苦芬香终不移但愿阳春动要当三秀期
秋气
清浊还二仪秋气飒然肃溪洁潦已残林疎条自矗寒蛩思长堦归燕眷华屋凋年自兹始乡怀念松菊
感旧送虞曹杨员外
曩笑长者言感恨岁时遽不云笑未几倏已及哀路却怀眼中人落落星向曙宁无新相知论新不如故夫子惠然至适慰离羣慕缔交三十载契濶不同处丑老向来妍鬓黑今也素伐木喜求旧谷风念将惧我顾滥荣班君乃叹奇数根柢假容进纒牵以长误久领一麾行江湖极沿泝杯酒曾未款仆夫告方具前乐暂还衿後戚已盈虑丈夫固有志膂力经世务何必常相从卑若堂下屦岁满亟来旋中朝着翔步
拟杜工部九成宫
云山郁嵯峨宫户莽轇輵摧峯隐驰道鑱岫啓绣闼游鵾邈飞鬭阳马恣陵突危淙注铜池翠潋漱崖骨落虹拖晨轩奔蟾守夜窟凭高眺鸿洞念古一超忽咄嗟有隋後缔构穷剞劂徒矜昔日工乃忘後世拙居为唐家保功业何汩汩牛酒望幸民岩廊卫守卒残松抱空偃卧杨委新伐千载徧荒愁金铺锁崷崒
望仙亭
淮山相蝉聨万景归宇下来波澹天末归雾灭岩罅凄凄草色繁肃肃桂丛亚吾人愧攸馆僊属冀来舍
湖山
一水抱天囘千岩互相映寒湖囓沙痕狂峯贯霞景持此写琴心宁无子期听
劝酒
酌酒奉君寿劝君慎勿辞只今举酒罢已异行觞时波澜前後来日月分寸推稚容不耐久缟领无停缁独醒信劳人兹事定何悲假令古无死昼夜常委迟正恐爽鸠乐後人非所希
种竹
世皆笑幽独可不少自贬种竹南轩间亦足以相验况兹岁华晩衆卉日凋敛清节良自如栽培匪为谄
凉蟾
凉蟾囓残云飞影上西庑鹊鸦依空墙蠨蛸已在户君行閲三岁确战亦云苦新衣本自绽故裳复谁补朔风万里来傥或从君所风过无传音徘徊独愁予
杨秘校秋怀
上天分四序素秋独可悲风商劲危条寒露鲜繁蕤依依燕去巢嘒嘒蝉抱枝抚物喟然叹流光忽已驰危衿恧新壮华领移故缁愿君策高足无後功名时
凉风飒雕年遥昔耿多虑冽冽寒螿鸣离离客鸿度之子怀茂器有志康庶务未蒙徐乐召方感董生遇道局骏愿违弦絙危响赴此际怊怅情偕之岁云暮
治畹当树兰治林当植桂兰生可香国桂茂絶藂荟邈哉志士节所趣与人异意经千古上心包九垠际道胜外物轻矧复缰锁细所以抢榆者局局笑鹏翅
真珠龙柏
彼美夜光喻益之新甫名累累云际艳皎皎月中英勿诮素为绚相期隆德声
度飞石岭
人不怨飘瓦何用罪飞石石坠不可常人值亦其适去去走嶔崟千金幸自惜
拟王右丞瓜园
荷锄往瓜田烟蔓纷广畴植杖未及憩有客眷林坵驺哄罗户前冠盖荫道周进客北堂上藉以氍毺柔持盃再三跪酌我清白酧时时高兴酣矫首望神州长衢贯广陌及宇注飞楼惠风林间翔早晖花上浮新叶向蒙密鷇雏已啁啾时哉物可玩况复忘吾忧故人心傥尔驾言时见求
寄题宫师相公宴息园
相公纳衡枢卜筑来东里恤他匪足尚自适乃云美中园兴夷爽薄言谢朝市壤石非远迁松竹皆故莳绦蘤谢游轩素波鸣褉戺遐苍眺京隩侧缥抱嵩趾畦塍互演漾灌薄纷靃靡崒崒相向山溅溅自流水高云靡还期冥鸿无慕理公时挟胜想朅来遵逸轨逢觞即陶然坐树亦欣止冲情舍天倪妙歌怯物类挥金屡空镒爱客辄留屣式俾卫公寿弗取安石侈有守卧淮壖聆风竦予企他日果西归角巾望松梓
小渠
唐溪析春溜一股入清渠循庭始演漾走圃辄萦纡淙淙漱幽石唯唯泳纤鱼瀑来聊激浊澄罢复涵虚恃源才自润流波愧挹余
晓过二里山
黎明走苍山千仭势如削北斗挂西巅徘徊久未落驿道转岩肩人烟聚岑脚太虚交昏旦颢气自喷薄阳光排暗升阴氛值明郤翔禽散乔枿啼狖思空壑逢隈雾尚屯投险泉争跃生平好山意每遭事婴缚安得乘冷风穷跻叩寥廓
思贤阁图予真愧而成咏
忝中二千石罢去辄图真揆予本完士蚤蒙善养仁执笏班华位飞绥侍邃宸如何金紫服乃裹坵壑身西南一面重朅来驾朱轮牵拙岁再期初无德在民形象安足纪崖略聊自陈质陋眸子了志泰眉宇伸谁谓彼其子而传阿堵神爵里三十八【自参豫吕公而下凡四十一人雷太尉张尚书程枢密皆再至】赫赫多名臣瞻前谢前哲垂後惭後人
九日药市作
阳九协嘉辰斯人始多睱五药会广?游肩閙相驾灵品罗贾区仙芬冒闉舍撷露来山阿斸烟去岩罅载道杂提携盈檐更荐藉乘时物无贱投乏利能射饔苓互作主薓荠交相假【音架】曹植谨雁令韩康无二价西南岁多疠卑湿连春夏佳剂止刀圭千金厚相谢刺史主求瘼万室系吾化顾赖药石功扪襟重慙唶
景文集卷六

[book_title]卷七
钦定四库全书
景文集卷七
宋　宋祁　撰
五言古诗
迎春曲三阕
青陆斗杓囘河内动新灰冰际绡纹绽云边鹤影来汉宫行庆罢花树翦刀催
东郊风驭软严署漏筹添柳拂将军壁梅飘公主奁舞衣裁几许新人解织缣
荔达杨膏动冰解水纹融天花四面碧日气几竿红不言双燕晩为叹玉箱空
散关
磴道何盘盘百步人一憩弭节高山巅关存不置吏昔缘暴客须今为有道废
和成上人
西山有尊者秀出於稻麻徧参居第一诸佛素所嗟锡声来赤县被裓垂青霞流出一切妙普见大千沙我法果无在昧者兹有涯是凡方是圣归正即归邪妄怀万缘息举意千里差有客谢病免清辞春月赊静眠金粟室压坐马融纱【伯氏比多斋薰动或累日】观化哂罨勒自呼嗤镆鋣瞻言世外友相期心不遐挥斤郢匠室流水子期家披云示驶月拂果去空花师叹未曾有君对无以加清襟互默遣所得非齿牙层阴朋盍阻坐情丹霏斜涵毫泚仙滴抒藻扬晨葩
水文叠石
晓波清苍痕豗激翠将腐奔涛已东决磊块溜不去巧匠取之出入资园亭趣阴罅囓余苔寒凹逗轻露彼怪子弗谈不转吾所慕
远行
楚人巧悲秋分作四种戚最极有远行百感攅羇臆林鸟戢和哢屯云献惨色客久归念长年惊壮图窄抚物盈近叹驱騑拥遥恻晓斗亦告劳垂杓卧楼北
早秋有感
一叶飞足惊要是变衰始毛泽自兹竭多露方夜委凉蜩抱空号腐磷变幽毁怊然感物化须发不常美羲和鞭白日已复向蒙汜功名未及见轩冕胡足恃坐客悯予忧粲然启玉齿辍嗟谢诸郎长年行自尔
讌集
素节倏已宴高风送浮凉拂席进宾客酾酒罗壶觞黄鸡跖跖美紫蟹螯螯香莫矜来欢早须念後戚长奔川无缓澜徂日不还光愿客且安坐调弦未遽央
水月
渺渺遡云波盈盈柅霜驭碎璧拥舟来流金映沙聚夜寂波已休何人荐真趣
和君贶学士宿淮上见寄
使舲既邅回淮溜剧沿泝我行非不远君节自前路烟汰历濠汭雾氛逗荆树感此言迈情慰予索居慕曰归归未辰惨别别已屡努力保素衿天途迟还翥
铃辖冒上合就移知雄州
聚散非一端贤逸难两遂拥节北临边安得久交臂此行讵不远印瑞三且二【拜官领职自东阁以降凡兼五名】背劔车炙輠径秦骖舞辔雄州乃剧藩喉领塞南地译通老上庭道系单于使适馆授主粲乘韦交客贽列戍俨趋风诸将走咨事应变君所长立功今可冀君家诚易知世烈在青史齐楚异姓王阴邓后家里券字金对行戟带霞交尾濬源无近波高峯本洪址行矣励壮猷公侯当复始常山杨氏有二怪石奇险百状田曹张中行家雒阳徧见都中诸家所得异石皆出此下予他日思之恐常人忽而不珍作诗以诧其处并邀中行伯逢同赋
块然两奇石谲怪状难悉千仞裂嵯峨一气与崷崒四隅藓剥肤万古云渍骨补余天所委陨罢星不没横苍对偃蹇怒翠竞腾突神媪袐弗露狂鳌拚而失由兹落人?得用玩奇质屹如不可转挺若无所屈鬭虎攫余痕乖龙卧残窟撑掉壮士槊奋立直臣笏危顶烟夭矫窄窦雷郁律涛头缩不展魖臂愤相捽变现载灵牒呵护费神物穷陬苦陋庳珍碧恐湮汩各保坚?姿以待封山日
反骚
我闻上天乐仙圣并游宾离骚何所据招囘逐客魂【骚辞魂无上天】谓门有九关虎豹代守阍砥舌饥涎流触之辄害人讥呵自有常帝意宁不仁穷壤苦恨隔传闻恐失真我欲稽首问无梯倚青云块然守下土此愤何由伸
怀三封墅
寡求愿易足久计还中林君恩容有报宿留【音溜】未抽簪浅谋乏经济流景倏颓侵企翰羡鸿翥俯泳愧鱼沈荣名非不勉高坻良可歆奈何贾生恸又将庄舄吟投沙乃闻古怀春方在今
三封何所怀怀我东南亩方春原田秀是时簦笠聚杏花灿晴落菖叶甲阴浦泱泱云抱岑眇眇林鸣扈野老携晨饁薄醪闻炊黍安知五熟滋但慰四友苦日作夕还家烟火青林下嗟我仕易稼穷年宦三辅誓毕尚生累将从平子赋自省非大人请事学农圃
风雨
昨夜东风急疎牕荐雨入溪南梅正花狼藉随尘沙皓皓多易污不得同春葩春葩能有几纷纷入桃李时哉小兴衰人生犹物理明发檐沈声鸟雀喧新晴老农脱襏襫一犁原上耕
秋兴
西颢肃凉氛天?正岑寂凄风条末吟浩露林下滴寥寥燕辞楹促促蛩在壁池潦湛寒緑鳞云屯晩白齐纨不复御桃笙已复易嗟哉无壮士翻车忽西匿有客过我卢问我何凄恻气索不能对披襟长太息
金雀花
叠叶倚风绽翩翾凌雾排齐名仙母使写样汉宫钗俗眼未应妬忽忧珠弹来
浮屠
乞食古为耻浮屠名自修黎明抱应器禺中饫乾餱果腹固其愿之墦非所羞歉歉常不足遑遑兹有求素饱聊安坐调饥复来游顾尔殊灵辄翳桑何用酬
四季花
羣葩各分荣此独贯时序聊披浅深艳不易冬春虑真宰竟何言予将造形悟
杂兴
寒暑亟徂谢日月如崩波稚容不再妍戚戚奈老何闻有遯世客安处西山阿手操九龠契昼夜养丹砂药成可化金举身凌紫霞我愿从之游脱身此世罗办装秣吾马临路更自诃古来松乔流矜已好浮夸万一为药误得无我计差速还具肴酒毋为後人嗟
河东有贤守帝念不能已欲置之大夫徵轺疾於水留邸月余罢君恩讵可恃召以一人誉去由一人毁钜平名世贤媢者强相轧毁语填君聪亡吴计中夺人生不如意在十常九八兹事可奈何惆怅千载末残暑辞遥夕初凉澹萧辰燕索西飞伴雁作南来宾霁峦静矗矗远水清鳞鳞由来摇落恨先付长年人
锦亭晩瞩
长夏宜高明缓带散烦窘凭轩一超然目与天共尽山从云端现日就林外隐风来草树披烟生井闾近自公况多暇冲臆无留藴即此可宴居何须事游轸
初伏休沐
伏时诏休偃闭门谢朋侪羲和挟升阳晩气红崔嵬炎林郁歊雾焦原横赭埃怒甚崒崒云旱始隆隆雷况我庇茨宇烦襟安得开囚拘诉巾帻仇怨被酒杯汤沐未及具反为虮虱咍北风殊杳嘿羲人安在哉
游瞩
颢风肃九旻楼榭注明迥林爽无剩繁溪澄有余映四阿延清霏六幕尽高兴号枝蝉腹厉掠野鹘拳劲山意日久高差差挿空净
送蔡元翰贤良昆仲
美箭出东南之子裒然秀绰绰令兄弟茂器偕年就九流无近讨六艺乃遐究诏书求异等二惠兹来觏牍均方朔多辐比吾坵凑蹀足螘封场刷羽桐花囿孤音或少和至宝不期售肇允褰褐衣薄言返岩窦江臯看鱼乐山径怀雉嗅无忽豫章材行参栢梁构
送伊阙郑着作
君年已艾服沿牒困风尘硎新始发两鸣晩逾惊人毋辞滞下邑姑欲慰斯民此路尘车往明年郊雉驯恨乏双凫舄从子伊水滨
揽镜
晩匣写菱影试观憔悴顔支离骨不媚萧飒鬓垂斑安得长康画致之岩壑间
望月西庑作
夏琯倏已新夕杓见南指孤月雾中来余光淡前戺赏襟初不浅极睇天汉涘浮云竟未还多露已徐委太虚本自寂游氛强为滓安得千里风披霁玩澄晷
岁丰
皇天降丰年本忧贫士食贫士无良畴安能得稼穯工佣输富家日落长叹息为供豪者粮役尽匹夫力天地莫施恩施恩强有得
题信相院默庵
对言方有默因默乃名庵庵留默不遣一物遂为三龟扫泥中痕正恐力弗堪自问呵默者了然成妄谈
感怀
夕风披前林坠叶快如翦老月扣户低倾河去人远吉士感物化劳劳意不展辍饮屏樽杓留釭讨坟典触事孟轲迂临途安国蹇不叹岁月遒所悼功名晩
念衰
岁月不待人驱我向衰境朱顔日辞貌缟鬓飒垂领意昏若坐雾欢坠似羸井病多兹及慵志怯遂依静问我何功德乃玷鸡翘省始愿常谬悠薄霄图振景栈车值塞路蹇蹇莫言骋君恩盖如天分虎向东郢沈忧诚万绪通宵付耿耿失旦安暇鸣值露徒为警私计狭且偷荣路浩方永惟余昧死章将露乞身请
七言古诗
拟东武曲二首
甘泉烽火照黄昏候骑駸駸入雁门光禄塞前逢夜月黄龙城下见愁云隐隐轻雷逐车响顔行使者乐相望劳军细柳尊亚夫持节云中赦魏尚自从天子乐休牛故障遗亭岂重修李广不生高祖世岂得今封万户候我家世世山西士二十期门从天子始随骠骑破祁连晩逐楼船下牂水汉北雰雰飞雪暗海中跕跕翔鸢坠归来武库祭蚩尤得从甘泉参豹尾何意一朝兵後期簿责侵诬属军吏黄金纳赎为庶人白首还家事田里结髪从军七十战利镞金痍犹可记龙锺虽入玉关门止呵还遇灞陵尉不及金张藉旧勲七叶华貂长富贵
少年行
君不见汉家五陵诸少年白马骊驹大道边紫纶裁?映两纽黄金错带佩双鞬经过主第赐緑帻归宴前堂罗曲筵长安多逐韩嫣弹别藏仍收张氏钱传言天子将羽猎千乘万骑向甘泉奉车金吾共驰骋外家戚里见招延径去平冈驰狡兔虚弯天际落飞鸢朅来别馆恣行乐胡姬当炉酒十千薄暮聊归渭桥曲明旦复会黄山前
天台梵才师长吉在都数以诗笔见授因答以转句【九阕十八韵】
九霞凝标倚霄极尔时师在云岩侧坐中不起见诸方满裓天香嗅薝卜海峤嶃嶃万佛螺赤髭半颔谁相过卓锡时攀三宿树翻经讵着四围駞何年掷鉢来京毂抱蓬成畦紫兰馥王公撇席争逢迎不意当今有平叔第一多闻师子儿碧云余力嗣工诗尽把天光注言语真将清气入肝脾有人官冷抱穷愁客坐无毡尘影流吃口倦谈真寂寞移书避事喜旬休愧慙禅嫡来相问刮目探怀授珍藴已轻安石为老生更恼王筠赋强韵比来缁侣言颇文局促啁啾宁足论私地蛙鸣徒聒耳长沙国小仅囘身惟师墨海多雄藻具足身中无欠宝先追御寇跨冷风後伴骚人拾香草跂予投报乏琼瑰日睇金园剩九囘蓝轝媻姗两生举定容元亮醉中来
谢提点刑狱李郎中赠扇
规裁珍素裂轻云柄翦春篁燥丛露制以为扇持赠君拂君怀袖袪君暑蜀天六月苦炎歊赤龙秋秋驻云雾火走肤脉汗若流暗逗浮凉下天宇画作飞蝇缘误点徐隔游尘不成汚何以为报我知之奉扬仁风慰黎庶
咏西湖上寄颍州相公
湖边烟树与天齐独爱湖波照影时崖蒋渚苹春披靡佛楼僧阁暝参差相君万一来湖上手弄潺湲更忆谁
和贾相公览杜工部北征篇
唐家六叶太平罢宫艳醉骨恬无忧阿荦诟天翠华出馍糊战血腥九州乾疮坤痍四海破白日杀气寒飕飀少陵背贼走行在采梠拾橡填饥喉眼前乱离不忍见作诗感慨陈大猷北征之篇辞最切读者心陨如摧輈莫肯念乱小雅怨自然流涕袁安愁才高位下言不入愤气郁屈蟠长虬今日奔亡匪天作向来颠倒皆庙谋忠骸佞骨相撑拄一燎同烬悲崑坵相君览古慨前事追美子美真诗流前王不见後王见愿以此语贻千秋
罗承制自戎州罢归
乘障一麾逮出守终更三岁今来旋巴云晨趣东北道僰月晓背西南天故人把酒数卷白离亭赠柳长於鞭属羌羇诏久款塞归为天子细论边
高亭驻眺招宫苑张端臣
蜀天向腊寒未极倚槛绵睇亭臯分一萍团红江上日数盖淡白楼头云杯中竹叶与谁举笛里梅花那忍闻愿君枉步数相劳他时离绪徒纷纷
嘉佑庚子秋七月予还台明年始对家圃春物作
十年去国老蒙召今岁始见家园春双燕初来即宾客羣莺相逢如故人蒙茸草树延野色碎璅鲑菜供盘珍多慙吾党共醒醉收得泽边憔悴身
登齐云亭
少城西北最高处凭槛极眺襟怀开馍糊烟树鸟边静突兀云山天外来归樯栉栉逗淮浦凉颸猎猎生岩隈虽非吾土信云美伴客留连倾一盃
景文集卷七

[book_title]卷八
<集部,别集类,北宋建隆至靖康,景文集>
钦定四库全书
景文集卷八
宋　宋祁　撰
五言律诗
太庙侍祠雪霁有作
喜雪静氛埃繁云即日囘清光动冠劒余素着楼台树杂琼枝竦途平玉辙开惟应余两骑知是海神来
和吴侍郎朝谒天庆宫
上路鸣驺远丛霄故馆开华簪尧豸出轻舄汉鳬来探妙云敷笈蠲烦露溢杯直须重缔约飞盖一徘徊
後苑赏花钓鱼应制
清籞披兰路雕舆眷蕙辰汉池平浴日温树暗留春乐石来威凤恩波上翠鳞成文传睿唱赓曲徧华绅
元会诗
宝典丛三朔中闱辟九阍羣臣深拱宁列仗俨屯门辇出东房秘辰居北极尊熊罴连案负日月傍旗飜
奉和圣制清明日
璇杓临乙位羲御屇娄初碧浪桃花涌珍丛锦段舒轮蹄晴缥缈钟漏夕虚徐穆穆宣温殿披文日有余
晨赴书局
上直蓬山远轻轩截九逵晓光衔睥睨秋色静罘罳渐觉苏裘敝行嗟潘领衰鹪鹩自有志不羡帝梧枝
和道卿舍人奉祠太一斋宫
素秋来蘂馆瑞祝达霄晨苹荐祠无饩楼居地不尘掷波琴鲤乐傍畤汉鸡驯此际清怀极盈杯沆瀣津尘氛不可到深注五城楼素瑟少今韵仙春无俗秋晨杯三秀洁夜檠九光流顺报通霄极纷纶瑞福遒地占丛霄胜人持禁槖来诗长清夜徧祠罢素秋囘爽籁天中发虚弦月际开无容以风解身自到蓬莱
和天休舍人奉祠太一宫见寄
顺祝斋琳馆翛然隔世埃空歌灵鹄下祠节宝鸡来瑞木千寻竦仙图几卷开如无清夜唱谁识帝车囘
玉堂感旧
七年辞玉署再入佐黄扉树与青春换人将素领归塼花仍可记厦雀稍惊飞炉蕙非无意逢人尚袭衣
旬沐二首
薄澣还私室陶嘉属小园笋余林向密花後果初繁燕口将泥重蜂脾抱蜜喧此时萧散意都欲忘乘轩待诏官非急还家体不勤里无休汝骑牕有上羲人密树稍迎夏晩花犹及春幽怀谁与晤杯酒强相亲
学舍直归晩霁三首
骤雨挫炎威归轩广陌西渠声流作瀑日脚侧成霓换锦龙媒埒淹花燕子泥比来巾角垫李郭定相携雨罢残阳在风微酷暑收余昬淡云翳聚沫泛河流桃簟双纹展盘瓜五色浮潘郎最多感庭树莫先秋密雾披层宙浓云霁四溟乱流初漱玉红日不藏萍万叶张晴幄千山卓翠屏无烦事铙吹蛙响自堪听
赴直马上观市
上直驱羸马凌晨望百廛垆喧涤器市箫暖卖饧天流水随轻毂翻花送驶鞯区区市门吏无复子真仙
初到郡斋
专城四十外中石二千余旷日慙良术班春赖细书学慵前志忘身远故人疎姑俟天藏疾雌堂日燕居省分由来拙操心本自危十年今得调三匝此逢枝攘臂贪丰粟装怀倦诉词竹林谁见忆迢递始平麾
初到郡斋三首
暂解枢机任来从海上闲浮云富贵外一马是非间月衮生潮浦风香堕桂山苍生虽系望要作冶城还我里诚云乐公今况释劳秋蓴不下豉霜蟹恣持螯林静来晨燎江喧入夜涛功成奋嘉藻宁欲傍离骚温省绸缪罢郷州偃息时鹤情归不怨凤德老无衰月树供园莳仙囊续宴巵自慙淮守薄千里与言诗
到官三岁四首
芳岁已三换宠名仍再迁生平一丘壑衰晩右櫜鞬客眼登楼外乡愁把酒前巾箱多旧赋只是欠归田一忝中山守仍班第四春老应无所事少尚不如人适野愚谋短将无旧产贫须慙丈二组羁束最慵身儒帅非真帅瓜时定几时丹心虽许壮白髪不藏衰罟密游鳞骇山遥倦翼迟岁成无奏最凖拟鴈门踦塞下静无事军中奚告劳青山侧身远白日举头高作奏闲双笔流年耗二毛惟应不能饮元解读离骚【王孝伯曰能痛饮酒读离骚可为名士】
颍上唐公张集仙相劳【案张瓌字唐公全椒人以翰林侍读学士知濠州】
去时成恨恨喜见眼中人共束西崑帙【唐公与予同书局又相次得郡来】都为左虎邻年华衰意早酒所故情亲後日孤舟远离怀怯重陈
同张子春淮上作
南风今日好归棹上淮津川迥舟如叶山遥石似人波光篙底动沙垒涨余新谁信机心少溪鸥伴此身
思归
去国倏三岁颇知归思纷南心晓城斗北眼暮楼云珥笔行将脱朝珂冷不闻莫论持帅节畎亩尚思君
有诏换淮阳
比出淮阳守今移寰内州真无弱翁治只是茂陵求换节矜新假循襟释故愁桑榆知未晩前失庶能收
次江都
道险疑无地岩高欲近天家收代田粟【民耕山上一岁一代】官铸即山钱【山多铁冶州铸钱】云变隂晴候林容旦暮烟落花真有意时解拂行鞯
江溜滩滩急崖腰栈栈新天深罕见日路险不容尘远草夤缘緑幽花落漠春逢津何必问夫我自知津
齐云亭晩瞩
山暝日云稷天清风寖和树花红暗淡城草緑坡陀归艇冲烟去昬凫接翅过年华无限乐判作是狂歌
惠民堤河晩瞩
远水同萦带聨堤类筑垣行舟压天底卧木拥沙痕鲂鱮逃空罶凫鷖泊迥村层波真可羡由此到都门
九日至卫南
良辰独据鞍节物强相干酒驻衰顔浅风吹客?寒暂吟非有属倦曲不成欢多谢黄花意还如故国看
郑子产庙
不知东里叟遗迹但堪寻语爱东家泪论交季子心故坟犹有石遗鼎遂无金谬政为邦久千秋谢所钦
叠嶂楼【州衙北城上可以望孤射霍山】
霍射盘西北高楼胜览并景闲思谢守名重拟宣城【宣州叠嶂名在天下】天阙云来缓风微鸟去轻客忧销更有须到此中倾
去郑暮次中牟
暮投京县宿气象已纷罗菀树道旁密侯田关内多高城切星斗秋水似天河自问还台马犹余几子珂
废郑河【民间呼此名或曰即古洧水河芜塞惟春夏污潦所集】
当年食溱洧【郑国语主芣騩而食溱洧】此地控长津郤见为陵日难寻病涉人落霞遥送骛荐草暗留麏代往诗风变田渠数报春
宛丘作
宛丘真善地承诏幸班春铃下听无讼日边来有人吟余多感客睡足本慵身虮蝨休相贺吾今汤沐频
望汉江
西导岷源濶南浮楚望开弄珠嫌蚌隐投璧让蛟回岸翠山烟逼波红日影来万艘徒扰扰谁是济川材
次劒门
昔驱千骑往今解五鱼还谁惮老销髀自怜生入关春风来迥野晓斗挂空山却整康成帢依然愧腻顔
陇州鱼龙川石鱼
纎鳞藏介石物化自何年无复西江水长依东海田苔纹堪代藻云叶即成莲琥珀藏蚊影佳名共此传
次梓潼
行行芳序深秀色媚诸岑早叶易经吹暖云难久隂拥条孤狖啸戏荇一鳬沈不是无樽酒其谁共献斟
张亚子庙【今封英显王】
伟哉真丈夫庙食此山隅生作百夫特死为南面孤鹿庖偿故约雷杼验幽符潼水无时腐英名相与俱
敝俗
陶姚民屋富梁魏敝风存士阙游卿校人争倚市门推埋时结客博掩竞成喧谁与迁荼堇移甘膴膴原
城外
次舍梁陈外风烟周郑间徐驱四郊路徧识属城山野雪融残素岑霞就暝殷几宵星影动知伴传车还
题蜀州修觉寺
蜀嶂纷重沓祗园隐寂寥花供法界雨江助梵音朝海水闻钟下天风引磬遥少陵佳句後物色付吾僚【杜子美诗刻今在】
巡视河防置酒晩归作二首
古戍连沙曲层阿属岸隈天长倦鸟没山晩跛牂囘斜日低官树轻寒犯客杯还城闻暮角三叠落江梅夹石双堤转逍遥千骑留川昏多昼雾水落足寒洲岸石危相倚桥澌暮不流风烟非渭曲谁有钓璜鈎
转运彭季长学士小疾数辞宴集
比日疾为解遂将杯酒疎多愁庾开府苦瘦沈尚书倦曲琴襓後霏香药裹余莫令诗思剧正是落花初【比见告中有诗书感槩】
送张法曹
驶骑柳枝鞭春逵望雒廛赋才宾右俊掾诺中府贤宫楯含樱密王渠泛醳聨胜期资一笑刑矢措周年
送吕太初法曹之许田【时相国彭城公镇许田】
秋涯舣客舻潘鬓不胜梳去决卿军事还亲城旦书驿鵶啼月早庖鲤跃冰余白晳公庭步翘材首曳裙
农歌
农歌非度曲新乐信蚩蚩乃父知田事吾王采谚辞折杨时动笑鼔腹自成嬉日暮牛童笛连声下远陂初宿东阁追忆文简丁公作【案宋史丁度传度字公雅諡文简】
辞阁玉堂东依然昔所从【予庆历初入翰林公雅为承旨独与予更直凡岁余予以避亲罢】旧池空叹凤【公雅岁余进历二府】残友不成龙制藁流尘积塼花驳藓重过车三步约何日酹茔松
三司晏尚书西园玩菊
涉园求胜赏时菊艶秋光散漫仙潭饵?褷瑞鹄裳酒熏吹晩蘂蜂冷抱残香公意周盈感留杯尽夕阳
玩斋前菊
高秋玩佳菊繁采照前除似粟金无算为裳鹄有余不甘兴薏谤长免共兰鉏为尔浮罇酒非邀栗里舆
望僊亭书所见
危轩冠层堞永日付登临寒鴈犹能阵乔柯自不林溪流横趣岛樵路侧依岑西北虽堪望浮云易作隂南国冬无雪居然气候迷柔蔬傲霜甲幽鸟逆春啼神鼓声无歇樵歌韵不齐举头看白日还过太山西
和杨学士同晏尚书西园对菊
岁秋无异卉佳菊自成妍薄采称觞客繁开落帽天抱池闲沮洳留蝶小翩翾为结胡公赏幷怀郦水边【尚书诗有幷怀涡旧玩之句】
东亭
左圃鱼麟阔前轩翬翅开虹将一雨罢潮送万艘来山浄秋妍露林虚晩籁回此时萧散乐谁奉醉言杯
陇西都尉禅会图
宴场禅集盛霜幅绘毫工竺社同开叶嵇姿宛送鸿法身宁滞相世眼愿瞻风?钥方传宝非专岩壑中
善惠大师禅斋
丈室传心地安闲岁腊賖水能涵宝月风解去萎花鹄焰纱围短牛香篆引斜化城无惮远门外即三车
晚夏北轩
暝崦霞霏罢严城鼔叠通梧隂破阶月筵吹乱林风浩露来无际明河望若空玉绳低影处知是建章宫
呈胡希元进士二首
离邦嗟病免道旧乐朋簪刻画志齐丑膏盲倚郑箴轩鸿遡霄路和鹤答溪隂为薙求羊径时容一往寻??官绶解落落饮瓢空君惠容藏疾交情助讳穷倦谈嗟墨客掉首觏鸿蒙巳卜良邻计无忧吾道东
赠罢征边将
罢征光禄塞初入玉门关残月边兵尽寒风壮士还旗光侵桂卷箭镝半星闲归赐将军第长铭窦宪山
惠泉
遥源辞叠嶂澄派鉴情虚流迅无汾恶波长尽楚余隐之徒酌水郑伯谩名渠不必西江去凭君起鲋鱼
?沂州王学士
旧租丞相国新治使君州坐树贪循政怀铅倦雅游猿惊乡岭树蜃结海天楼谁见行春盛东方最上头
途中新岁忆三城兄长相公
马上逢元朔怱怱记物华趁盘呈柏叶偷笔弄椒花臈暝残晨炬春晖上早霞三城今日酒知我独思家
入壬辰新岁
五十为衰始仍余五岁衰双眸不明监残鬓巳纷丝铜虎虽频剖荷囊信滥持何须依老格【新诏七十不致仕许有弹劾】先作故山期
送余姚尉顾洵美先辈
蓬葆巳萧萧从官越絶遥山图禹穴近涛气伍神骄卧帐藏新论舟行问故樵寄声时谢我江上足兰苕
送张士安同年赴上元尉
千名聨唱第一尉滞徒劳山入黄旗国江浮白鹭涛苑葩依日晚官树共秋高少赋思归恨潘才是二毛
同赋饮舫
饮有乘舟乐舟因得饮名能招习池客便载景山铛暂儗留颓玉徐牵倒醉罂莫辞沿泝远双檝自逢迎阅古堂【案宋朝类苑韩魏公知定州作阅古堂後子京知定州有乐歌十阕此首疑即其一】
堂皇对岑蔚欢酌坐怡然蟹美持螯日鲂甘抑鮓天【杨渊五湖赋连沅抑鮓案芥隐笔记作鲈香抑鮓天】渚翘幽处鹭林响静时蝉老去兴非浅无妨清夜旋
胡寅赴明州慈溪尉
久困天官调东南亦第如客篙新溜急春树杂花余越丰池鸭吴袍竞库綀还音与归梦并附淛江鱼
孙景赴怀宁尉
一行为吏日千里背淮人兰助朝昏膳丝垂宛转纶云容侵驿晓江态引帆春静治龙舒邑氂生盗向秦
送王鼎同年尉荥阳
毡毫聨署牓兰酒怅离杯作吏缁衣国工吟白社才浮凉御风至澄翠溢荥来盗息连殊课章封刺史台
奉节朱尉
初命东南尉征途上下弦传家万石贵结绶半纶鲜邑籍饶岷芋公囊满邓钱仙才今有助铭阁待新篇
送静海勾稽高洎
豪锥残试墨纶绶照恩裳沿牒天官调承家父任郎曲长溪舫远宴密酒螯香得助江山国仍缝古锦囊
送倪敦复朝奉
倪侯喜清旷遇物乃虚舟富贵知轻视胸怀肯误投青云非近器沧海纳羣流道在从藏显功名晚可收
寄王共
沸蚁云罍溢离鵾雪苑开吏催东府计卿待楚人材旧隐周萝月前期禹凿雷我慙芳岁晚犹俟蹇修媒
寄叶道卿
恳乞东南节贪荣彩绣衣禁中严助往江上子牟归并觉秋蓴美时惊夜鹤飞遥知具鸡黍日与故人挥
秋霁二首
晓河回北陆夕雨浄西郊水足鱼忘煦林寒鸟恋巢阁苔浮緑晕社橘老丹苞谁与同真想清风是淡交气爽无余暑天高不住隂霞残仍是绮风冷即名金烟沼双鱼乐霜郊一鹗心此时灵运唱无复答愁霖
玩晚菊
佳节虽云晚繁英尚独开新醪相伴熟寒蝶不空来细折愁香破长吟恐暝催自嫌霜白鬓将挿重裵徊
残秋霁景
霜旻初毕雨日气上熹微寒水流无急高云薄未归书闲仍积箦琴燥乍移徽负郭泥妨辙翻劳急掩扉
冬日呈应之【案应之即吴感吴郡人】
宾席满浮埃劳歌倦抚怀囊风寒薄木鵾雪夜平阶庄室虚仍白顔心静已斋北山如借问矫首谢丹崖
秋夕不寐
槭槭始遥夜骚骚无寐时啼螿思岁晚寒叶伴人衰白髪生将遍丹砂化苦迟多情是残月通晓共遥帷
冬日野外
霜郊堪极目万籁共骚骚远水无穷緑寒云自不高候鸿差入渚田雀短翔蒿岁稔期民阜中田饁冻醪野迥人来少天平鸟去长鱼梁四寸罟樵市五家浆谷转留寒雾霞休罢夕阳不须教目极即是到回肠朔吹低凝野层隂迥匝天叶飘霜外柳烟出烧余田晼晩流芳後峥嵘急景前平生鱼鸟志宁免为留连
行春野外
緑野阳膏动春旗出晓衢川长罗後乘林转隐前驱早蘂红粘杏轻苞紫缀榆桑郊不敢问直为使君愚
赠文雅度大士
高腊颔髭霜栖闲寄宝坊秘园金侧布薰夹字旁行赐服恩华重分灯祖意长祗阤学久徧余力在雕章
守岁
已觉新杓动犹闻促漏余夜寒穷腊尾春色并年初事往成追计身羁况索居明朝为夀酒无柰故人疎
景文集卷八

[book_title]卷九
钦定四库全书
景文集卷九
宋　宋祁　撰
五言律诗
岁晩私感
已嗟官落魄更值岁峥嵘一絓区中累千慙谷口耕休文偏恨瘦夷甫太锺情借问长安米侏儒有?荣
送同年叶文卿尉高邮
桧檝舣河溽东南再命新还家倦游客隐市谪仙人驿舍霜梅早乡壶蚁酎醇【时君复过若下家墅】疎林揺落尽持底赠萧辰
春晏病体少悰退卧北斋有寄
少有负薪疾早成憔悴姿无人来迓跛赖酒与扶衰朴斵知林短腥膢厌席卑西山一丸药何忍独相遗
残花
林下感余欢流芳逐雨残香归蜜房尽红入燕泥乾梦短休成蝶肠回却掩鸾故应成异果持去掷潘安
王秀才贽赋乞诗为别归毗陵
短步敝长裾清漳访病夫得交欣凤举赏赋怯霓呼道胜稽论秀人遐亟去都一篷江上雨归思满菰芦
春郊晓野
睡足犹欹枕欢沉即掩樽风花飞有态烟絮坠无?野色兼山远溪流涨雨浑渊明有归意惟是对桐孙
送王识游洛阳
山京漫客刺西道掺离裾天倚呼嵩外川横鬭谷余敝襓琴晦轸行笈简联书却见槐花候期君促计车
侨居二首
抱病苦幽忧都城困勌游身抛秃翁版言入稗家流世路风波恶天涯日月遒危心正无泊持?喻穷愁公宇静寥寥居然俗意销屐闲谁记齿带适自忘腰亩首秋残获城西日暮樵比来行乐熟随意度溪桥
春晏北园三首
春物在无几景随人意闲笋生迷坞缺花尽失林殷坠絮来何所轻云久未还持杯问流照肯信有朱顔天意歇余芳人闲日始长落花风观阁睡鸭雨池塘稍倦持螯手犹残婪尾觞春归无所预羁客自回肠日晏休尘虑中园眷物华惊禽曳啼去弱柳受吹斜暝早月沈碧凉生水进涯悠然望层堞千翅度昏鵶
屏居寄献侍讲孙尚书
侨版农?陋飞灰岁琯周危疴负薪困生事播精求雨露遗幽谷乾坤占一邱惟余道边树独为报春游
和丞相小园雨霁
霁碧凝天宙规红转日车鹊轻来燥枿蜂湿抱寒花林果高仍在葅菘晩自嘉须知穷僻处要是鄼侯家
送人归衡阳
别曲惨鵾鸡沿湘望翠微人从南浦别客向洞庭归晓鴈并芦远宵禽负叶飞还家落秋後社橘老金衣
松
冒雪虬枝密凌空麈影匀叶倾秦帝雨华老宓妃麈不见栖鸾客多逢系马人寄声遭匠石千尺谢轮囷
闻蝉
秋风日夕惊庭树喝蝉声衰意先鶗鴃繁音伴沸羹斜阳挂高柳落日淡遥城此际君怀苦非徒客子情
闻蝉有感三首
初闻蜀树蝉舍喝晩风前便把凄凉意催成揺落天易惊惟远客所得是流年空腹悲何事繁于五十弦残蜕抛何处新声集迥枝岁芳鵙後妬露信鹤前知风坞嘶清御霞梢咽暝规此时兼一叶并助长年悲劳君惊暮节助我思流年嘒若横吹管繁如未破弦城残嘶外月林暝噪余烟块坐秋风里潘郎鬓飒然
远行
平原已超忽山径亦纡余匹练迷征马孤蓬伴客车江枫极目外陇水断肠初行行不顾返秋露泫人裾
夜绪
炎氛歇层?清气肃重帷籁远天人杂宵闲甲乙迟【汉制有甲乙至戊夜】江湖牵客虑日月与人衰经国谋安在悠悠空我思
幽禽
已伴传书燕休随匝树鵶春鸣变高柳暮散落余花格磔林烟迥啁啾观月斜宁同七十二镇在莫愁家
集江渎池亭
五月追凉地沧江剩素涟林烟昬午日楼影压池天筱密工迷径荷欹巧避船机忘更何事鱼鸟亦留连
出郊
茂草平堪藉长杨緑自埀郊晴艾帐远桥迥犊车迟有鹤迎飞盖无蛇赌赐巵秦楼何用识马尾结青丝
清晖亭
亭外大江流亭前万里舟春波赋别地秋水送归愁客路风烟濶年光日月遒瑶华何所为从古伴离忧
不言
不言非巧宦要是乏高符托社天教散为公谷与愚桂枝怀隐树荆叶恋欢株荣路多高足争传八列呼
朝天岭
天岭循归道征?面早暾滩声逢石怒山气附林昬谷啭如禽哢尘交作马痕萋萋芳草意无乃为王孙
读张廵故事
叛将闚华日英臣死节年城当劲兵处人甚缀旒然直木摧贪隧长堤制盗泉羯尘虽覆马不汚沛南天
兔
脱兔驰冈地饥鹰厉吻天为烦麋狗顾遂给兽人鲜狂目兼槐落惊毫共月捐可嗟多狡穴归肉助庖羶
江休复潞掾
君家能赋别释褐重凄然客袂移缁素离杯并圣贤坐曹烦折狱奏牍竚怀铅十载青袍困须饶草色鲜
同年李宗太平法掾
俊名参吏启掾事补编堂尽取黄金酒重纡碧鹤裳佐庖鲑菜厚束帙秘厨香认得公庭步鬑须白晳郎
答安陆龎掾
囊文尝奏御军事此参卿座隘升堂友乡荣乞墅甥清言飘麈毳慎疾搴芝英谈幄尸官久烦襟怯报琼
出城暂憩林下
下马清林下翛然忘俗情山禽不辨种溪草尽无名露笋披斑箬风葩抗紫茎徘徊漱岩溜未忍濯尘缨
林下
林下追凉久山西反照初兰苕香自怨蝉腹饱犹虚李暗倾冠外棊残折屐余萧然臯壤乐何必羡池鱼
南国
南国豪华地东风骀荡天露兰薰夕梦烟柳重春眠歌断云空度书长燕未传吟成休自许芳草更緜緜
送巩汉卿同年赴五原理掾
再赴天宫调仍还多士乡华阴余雾散光禄故垣长春柳侵湖緑秋云际幕黄片言民讼息编美冠州堂
冯彭年苏州法掾
竹箭征舻驶骊驹客袂分倦游销仲产参事厌卿军象阙天中隔乡朝月外闻西山朝气爽拄颊待谈云
吏上
吏上重门钥楼喧叠鼓挝翠沈遥岭树红敛暝藂花杼促虫声急眉拖月魄斜烦心销热尽不待镇嘉瓜
曲幌
曲幌囊风入前轩峡雨收醉罗初解夕珍簟暗知秋衰柳金城恨幽兰楚国愁更堪闻短笛珪月在西楼
林缺
林缺榛苞绽溪平芡觜开衰烟稍辞柳寒雨倂饶苔天意凄凄早乡愁衮衮来此时论四戚方验楚人材
送朱十翁
手把临涡酒人归如梦城何言一欢笑便作两离情园树丹蕤老家山钿髻明不妨还轸促芝崦趁春耕
司马相如琴台
故台千古恨犹对旧家山半夜鸾凰去他年驷马还死忧封禅晩生爱茂陵闲惟有飘飘气仍存天地间
黄孝基归上饶
街徼曙冬喧行人岸舣船杓星背城隐萍日过江圆雾晦书囊竹尘昏劔室莲他时汉廷用未减贾生年
送谢处士南归
岁晏心无着时清遁更肥江蓴萦箸滑海鸟傍帆飞乡思生闽雾吟怀入楚霏趋庭多令子彩服间荷衣
登望台
年华无限景况复上高台晓气先明树春寒不着梅幽禽仍早啭戏蝶即双来此地流霞意同谁一釂杯
连秀才东归
烟树徧云中迎君马首东鸣鸡关下晓归鸟汉阳穷勌客辞城阙深耕托灌丛还将数日恶故故恼衰翁【谢安曰中年以来伤于哀乐与亲友别辄作数日恶余年踰三十多难早衰窃用自况耳】
徐帅北归
旧国青山濶仙岩緑桂春金壶柱史客玉札上清人学雾应成市冷风肯待旬他年留半剂牝谷愿凝神
北归
一水清波驶还将桧檝归缨緌成素滥猿鹤恐长违斗外城隅出云端阙影微定知朝夕鸟却望汉台飞
宣徽太尉郑公挽词二首
秘幄留高议雄边倚茂勋风流自南国礼乐得中军卧疾初无损遗忠忍遽闻寝门今日恸长作死生分谁为云亡恨曾无可赎身江山归国路桃李泣蹊人追册君恩厚题功史笔新所嗟经济事不及相平津肃简鲁公挽词四首【案宋史鲁宗道字贯之谯人参知政亊即鱼头参政也初諡刚简改肃简】
拂世谟谋盛端朝载采熙上前推汲直天下咏曹随密启多焚草加飡餍嗜葵不图霜露疾奄忽丧元龟震邸陪翔凤天坛侍祭牲参谋大丞相别对小延英上栋方隆国颓山遽奠楹武公年不至辅德是功名忧国神无爱呼医体寖人忧一台坼帝遣两驺扶临视囘襄御遗言入舜谟七兵荣赠册沉础贲龟趺密勿千龄旦生平三命恭承家男得凤择婿女乘龙鄼邑穷遗产邢山卜素封空余吊客涙倾海望长松
王沂公挽词三首
尽瘁辞当国均劳得偃藩幄中留秘画天下满危言日企还三事宁图閟九原谁将河海涙一洒问乾坤下阁成忧疢飞邮走诏医遵鸿徒望渚浴凤不归池宣室君朝罢翘车客涕埀正应廊庙上画一奉萧规翣路风号野松阡水溢荥滕君今见日传魄上骑星诒训金籯满图功籀史青空嗟令君坐千古掩余馨
卜居
自乐顔居陋非论晏市嚣西山宜托疾东路便归樵穴邃狐情乐巢完鸟意遥居然深隐去宁待左生招【太冲有招隐诗】
访隐者不遇
青萝白石扉霞薄动春晖鹤去书空在凫闲舄自飞骖鸾僊驭远出岫昔心违拂衽雄风动犹疑御宼归
退居五首
干禄非三釡躬耕恋一邱才无作奏巧穷有着书愁雀噪门罗晩蓬飞鬓葆秋平生鸥鸟志未去恋沧洲贫极非关病忧多信自伤悲歌一顷豆惊馈五家浆拥耒宜耕石沈钩岂为璜中林环室在开径望求羊昔愧公车牍今投海岸簪逢齑还忌热居陆更忧沈楚岫偏藏玉燕台岂乏金前途见杨阮只是有沾襟利固慙龙断长非累纆牵难求迎鲋水空望戴盆天喘急常悲月惊多遂恶弦诚非穷者叹民颂正尧年勇退方藏密营生信有涯千株素封栗五色故侯瓜虞骨诚非媚潘毛故易华履穿谁复问新进竞青緺
咏苔
雨墙苍晕合烟渚碧纹通赋阁并尘掩诗阶伴药红萍流烦结实絮乱枉因风少閟囘肠恨春闺隔岁空
南斋二首
隐有山林愿闲非江海身孔书罕言命庄意闇同人敢衒能鸣鴈须慙不猎鹑缘何无丽句多病极漳滨曩宦缘三釡今归分一邱杯棬非柳性涂尾是龟谋薪意矜来仕瓜名托故侯恍然桑下计蚕妾讵相尤
哀故文节公【案宋史列传张知白諡文节】
早传黄石系未伴赤松游暴疹惊牀蚁深恩赐养牛谿璜俄碎玉川檝遂藏舟萧相今无嗣夫人绍鄼侯顺采思忠荩宣谋叹巧劳憗遗无一老投吊剩三号撤奠哀笳引追荣歛衮襃欲知凭厚庆弟览得传刀霜露才婴疾龙蛇已丧贤神骑尾星次家托寝邱田长乐申君吊东堂罢禊筵佳城白日掩从此即千年
章靖冯公哀词
华殿推名学南宫重亚卿心无二何佞身有两龚清归沐宾綦鲜幽通笔思精邦人为公恨不见相承平读易三编断当朝万事知由来不语怪何意遂无儿酒德欢长絶书林藁尚遗异时逢玉尺方为阮咸悲晥箦绵疴革中楹奠梦还蕝仪犹在野书副即藏山友酹生刍洁君恩刻印颁一朝交臂失宁复易睎顔风旌引素辕歌绋远犹喧此路成千古何人叹九原未亡锺淑俪不朽寄空言兄子今为後春秋无馁魂
光禄叶大卿哀词
八十浮龄尽三千去日长丛兰秋寂寞卿月夜苍茫里友歌迎绋州民酹续浆英魂知所托桥梓蔼成行偃息朋三寿生平定四知乡人荣衣绣光禄号能诗未赴安车召遽成埋玉悲方珉纪遗爱无诳冢中辞
辨才少白师归天台
壤色拥行肩南方应有缘归艎素车浪宝戺赤城天宴树春园密谈花画祴鲜凭师无阂智呵黜二宗禅【自南北异宗学者多封诗授以丧祖意惟仁者当圆成一案耳】
怀滕秘校书
解职青袍困惊年素发多囊中彭泽米门外下邽罗露鹤惊霄岛风蜩喝暝柯此时潘簟冷争奈近秋何
送黄秘校书
妙龄看试牍共叹俊登喧十载重来调犹参军事烦吴艎沿迅溜京炙伴芳樽东观他年选当求江夏孙
景文集卷九

[book_title]卷十
钦定四库全书
景文集卷十
宋　宋祁　撰
五言律诗
公会亭
日下炎氛歇风生凉意添树花闲纂纂楼月静纎纎倦绠仍垂缶昏鈎半上帘畖瓜巳堪摘纳履自无嫌吏罢得休沐襟怀萧散中静时飞蝶梦闲处上皇风稚筱因依碧疎花磔索红素餐无所事天幸一衰翁
和小饮
天帟暮云消飞觞夜正遥洛吟聊拥鼻陶舞惜回腰露晓蝉嘶树河秋鹊映桥客欢殊未几离恨又霞朝
夏日江渎亭小饮
飞槛枕溪光欢言客徧觞暂云消树影骤雨发荷香辛?橙齑熟庖刀脍缕长苹风如有意盈祍借浮凉
朝阳
缩宿沈榆彩沧溟转若华才曦汉盘露便映洛神霞鸣凤梧冈迥柔桑桂笼斜照梁休自许城上巳啼鵶
唐李卫公庙
斯人天挺杰贼胆畏膏盲疾战江陵破长驱颉利亡成功在不伐垂烈付无疆血食雄京辅于今异姓王
夜出溪上
陇首孤云断?塘緑水周萤光不欺夜虫织自悲秋早鴈离离度归舟泛泛流萱苏共摇落底处是忘忧
秋晚溪上
积水增波润苍霞变露余断烟随鸟远寒叶向人疎萍老犹迎日莲衰尚戏鱼临川方病涉谁借郑卿舆
出城所见赋五题
二月雨堪爱霏霏膏愤盈添成竹箭浪催发杏花耕迥湿风头冷微含日脚明居然嘉应在谁是束长生二月水堪爱泮流清复浑影深天在底红乱日摇痕鹜没小舟度鱼喁新藻翻有人无限思慙愧仲长言二月花堪爱全开未落时香轻长抱蘂霞破即团枝舞蝶何曾定流莺不待期劳君金缕唱更尽拍浮巵二月草堪爱一番芳意还远迷天泱泱低隐雉斑斑细雨鲜原润东风古道闲王孙归定否持问桂枝山二月风堪爱悠悠天际生向空鸣籁细乘暝作寒轻拂水纹层浪穿条杌紫茎烦君期素魄相伴倒春清
重葺敝庐有作
屦市喧卑极家林改筑初籓倾犹置笔楹破尚逢书径草临江府园畦洛涘居凭谁遣真意仁义亦蘧庐
华州西溪【在路左百步】
山近重岚逼溪长匹练分霁波平撼日寒崦侧藏云【溪侧有松崦中隐佛祠】弄荇鱼差尾投汀鹭列羣如何去寻丈尘路巳纷纷
送客
西出都门路横参送客鞍低云能作暝轻吹不成寒天势高无极原姿秀可餐长年伤别甚作恶叵能欢僖宗在蜀谏官孟昭图上疏言田令孜屏书不奏沈之虾蟆津诗人郑谷伤之略曰徒将心许国不识道消时予钦其人作诗投吊
密疏即储胥指言刀锯余难排赵高鹿竟葬楚江鱼愤魄栖长濑寃氛犯太虚无人抉君目他日见诛除
李九言寺丞知怀安军金堂县
云栈马萧萧铜章庇邑遥晨晖碧鸡路春色锦官桥美政方宣布斯人旧富饶早须飞两舄归趁汉家朝
挽张元常葬母夫人二首
象服流恩贵轻舆就养荣新成大家赋经饷颍封羮过隙诚难驻藏舟自不惊子贤能顺礼三月祔佳城婴病曾无苦期颐未满年风酸吹棘地露泣采兰天庀具藏分泽张琴委暗弦江流终不竭懿范此俱传
遣吏视诸公茔树回有感
文正王丞相【案宋史列传王曾諡文正】
两朝推巨德万务罄斯猷汉日左右手尧年忠孝侯名言天下满故事省中留宸篆旌碑首刋文又几秋【予作碑阴述其事】
文靖吕丞相【案宋史列传吕夷简諡文靖】
庆历公三入边陲扰太平啖金真间敌挠【呼高反】酒不寒盟上印情虽切【公被病求退不许】然髭病遽轻【上剪髭赐公服之病愈】惜哉天弗憗宸幄泪先横【公讣至上在崇政殿闻之对东府长恸】
宣献宋公【案宋史列传宋绶仁宗朝参知政事諡宣献】
昔去劝明辟【明肃朝公劝还政】俄归参大钧公孙未及相诸葛巳伤神名待天渊蔽文争日月新英魂同玉树不向土中春
文惠陈丞相【案宋史列传陈尧佐諡文惠】
岩廊号元老礼数盛中台万石父子贵八元兄弟才新诗玉可扣奇隶鹊争回今日看碑字真缘洒泪来
答客
贱子空虚甚何烦跪自陈摧藏不鸣鴈排迮後来薪栉短三秋发途奔四海尘安能得所欲况是数奇人
送同年吴?尉乌程
冬冬报曙天归趁越人船阚月长留梦吴门自是仙漆书多汗竹圭祀有名田剩着凌云赋囊帷待奏篇
送王庾
土甑残炊黍津航促扣舷云迷孝王苑星认太丘躔破瑟弦鵾舞吟囊锦兽鲜晩淮他夜月离思共娟娟卷客衣空化求知刺欲漫孤飞回鷁路别泪溢鲛盘待举秋槐老承顔夏枕安新篇时寄我鱼信接长澜
送祝熙载
昔誓繻仍在今行绶巳新春莺得迁友夜鹤怨归人【君便道家山故及斯句】倦枕低潮月征帆截渚苹清时偏乐职寒鼈佐吴醇
寒食日送李公佐归汉东
有客改南辕春郊驻祖筵罇寒禁火国风暖浴沂天茂草平无际残花惨更妍鹿鸣偕计近簪盍约初年
送连庶
之子远参卿劳劳千里行素衣因客变华髪看秋生遇鲤频为讯逢蓴试作羮尘埃半通绶何地免将迎
送陈动之
绨帙抛蓬观军牙佐柳屯伏熊均轼宠睡貉袭裘温睢苑寒云隔渔挝暝鼓喧帛书无厌数知有鴈为门
送梅尧臣
祖帟都门路秋风满客衣台舟三鷁驶官舄两凫飞乡思临波远离忧傍酒微不应缘事事手自废谈围
春晖寓目二首
春序倏云晩高台芳意多花成风地缬鸟作暝林歌树气薰繁幄池文叠细波夹城归骑散烟絮徧铜駞春意都无几还持欢绪归游蜂抱蘂去惊燕失泥飞风下幡幡影霞留暝暝霏既知瑶席恨不减欲沾衣
累夕大风
乘秋万窍怒拂野恣离披祭鸟东门酒鸣鸢上将旗有谁樵旦暮无客赋雄雌何用呼号甚枯桑了不知
武安侯
贵甚宫中势轩然帝右趋所贪惟狗马宁是学盘盂骄取武库地气凌辕下驹淮南他日语悔不共严诛
庭石
嗟尔一拳质块生天地中柱云蒸作润山溜滴成空松盖何年化星槎此路穷无邀什袭裹近出宋台东
感秋
乐事行将晩华年怯早衰翻车壮士速落叶长年悲别燕风帘静惊乌月树危播精宁有用皮骨极支离
秋日四首
短影悠扬日薄寒憀栗天林声蝉后老陂影鴈宾联凄感客自尔变衰时适然何须问容鬓所遇是凋年客心惊暮节天意歇余芳莲罢池收子榴成露罅房绨袍亲故暖纨扇委空凉庾信真愁否仍能用斛量禁林成宿忝愚谷负深归未识前途远容知昨日非巧劳真物役静胜乃天机君看琴中意何尝在玉徽秋气飒然爽宴居差有情蝇休几案洁蝉罢亭臯清溪水照心碧云山刮眼明其如岁云晏天地莽峥嵘
晩发
候鼓遥喧岸行舟逆上湍轻烟着波面斜月罢林端飒沓凫鷖乱苍茫葭苇寒致君何所惮便道许之官晓濑虽能迅寒流不复涨林声散栖鸟堤影度风樯兹岁方云暮吾行未遽央病身非汲黯安能薄淮阳
游海云寺
十里云边寺重驱千骑来天形欹野尽江势让山回园竹浓成幄楼钟近殷雷斜阳归鞅促飞盖冒轻埃
行药
行乐徧城闉仍逢摇落辰坞风焦粟罅园露饱梨津远水多成浦高云自作鳞匕丹无复得魂断小山人
湖上晩瞩
湖平潦巳收清兴暂夷犹风舸时摇缆眠凫自去洲荒藤依树老残芡听波浮珍重芣山色苍苍到暝楼
答京西提刑张司封次韵
乞得二千石终非循吏才霜蓬根易动笼鸟翅难开梦寤慙封邑【来诗云畴庸?邑开此语是梦中做□似此非常句故缀成全章以见寄】陶埏仰铉台报言殊丽藻虚附驿筩回
闰月晦日
春物都城晩欢游一倍慵轻风生树态暖日淡云容小阁时翻燕闲花更少蜂幽襟真濩落所得是无悰
赠楞严舒上人
丈室锦城隈庭闲地徧苔饭从香积取花续少林开讲画经残叶禅宵烛委煤无嫌一时学要是暮云才
柔上人【年八十不出夜能读细字】
行年踰八十安坐布金园指柏仍余树栽桐遂见孙岩泉晨自濯经叶夜能翻顾我生多病劳师默遣言
寿上人南游
拂晓鐶鸣月迎寒毳拥霞衆香摩诘饭五叶祖师花托宿林枝俯分风夕影斜前期逢晤赏持对碧云夸
送梵才长吉还天台
归裓卷兰芽城标拂曙霞溪行鸥避锡岩供马衔花翠柰经园密苍莓渡彴斜暮云他日合相望在天涯
寄药山长老省贤
南方有尊者卓锡恋林丘演法三千界多闻第一流炉烟熏定几笋脯供斋瓯社约慙成负霜莲落几秋
访僧舍
近郭一牛鸣金园界宝绳衆花天作雨千焰佛传灯碧柰垂园老青莲杂漏凝病襟多俗物时此访南能
寥寥
寥寥私沐地索索晚秋时高树足危响寒花无媚姿远砧投会急昏鴈赴行迟抚物能无感年华及始衰
早秋
脱叶惊雕岁飜车送落晖蔗浆晨渇减桃簟夜凉归怨月收纨扇轻云怯紵衣沈愁知几许带眼不胜围
山中晩春
新火暮春天穷山寄一廛畹兰催酒熟溪草作茵眠落絮轻无定残花浅自怜缁帷谈久倦江上问挐船
早春
春来人暗知何物验来时林暖树改色山晴云弄姿归鸿高的的生浪细差差老帅非行乐劭【音翘】农一驻旗鵾雪销平苑乌风袅迥竿暖容侵柳动寒意向梅残云薄来无定天晴望更寛杯霞莫辞醉朝野日多欢
西园早春二首
芳意稍菲菲春城浓淡晖霞留早隂住风遣薄寒归细溜兼沙漾初禽隐叶飞要知刀笔暇文酒得相依樽酒不常满年华祗自春言归虽薄澣业巳负良辰野翠欣欣徧林花扑扑新其如好风景料理爱诗人
答翁愈赋卷
登高大夫事感物古诗流韵变齐风缓辞凌汉气遒恨非雌霓赏惟祝洞箫求病客无盘玉琅玕未易酬
池上
晩瞩西池上池清暑气微云烟互明灭蒲荇两因依戏鰋来无定眠鳬久自飞纷吾刀笔虑逢此憺忘归雨止菰蒲老风生杜若秋水光晴动日莲气晚薰舟暗坞飞萤出疎丛白鸟留此时成丽赋寜减翫游鯈
北园池上
中园梢萧槭日脚净空埃寒蝶飞还下饥鸥去又回林高风搅叶垣暗雨留苔颇赋高秋兴人非骑省才
避暑江渎祠池
溪浅容篙短舟移觉岸长烟稠芰荷叶霞热荔支房技叠参挝鼓杯寒十馈浆便成逃暑醉官事底相妨
夏日池上
溪流来不近永日映霞霏水荇自相缭汀禽无次飞颓沙时损路幽濑忽藏矶谁欲留连我相将日暮归独坐溪堂上炎天客少过红垂初熟果碧卷未开荷曳絮云更坞摇金日弄波一杯聊自举凉意雨前多
扬雄墨池【即草元所】
宅废经池在人亡墨溜乾蟾蜍兼滴破科斗共书残蠧罢芸犹翠蒸余竹自寒他杨无可问抚物费长叹
秋热
风物连南国炎威逼早秋堕飞波上翼误喘月中牛云杼衣全解冰壶渴未瘳此时班女怨虚为素纨愁
晩冬行园
官舍同山舍萧然日杖藜饥鸥守冰沼寒荠犯蔬畦霜逼晴空迥霞牵晩照低城鵶栖巳定无事莫惊啼
过惠崇旧居【崇工诗有名于世】
人往名长在钦风历故居社残莲即老园废柰仍疎麈忆清谈外云经合座余裴回视斋壁行草暗残书【师善行草斋中多自题写】
虽昧平生契怀贤要可伤【予为郡之年师之去世已二年矣】生涯与薪尽法意共灯长遗画空观貌残诗孰补亡【本院惟有师旧诗藁数轴】神期通一语无乃困津梁
和鉴宗游南禅别墅
鹿园开别墅牛驾此回轮花识庄严界林
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:44-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>