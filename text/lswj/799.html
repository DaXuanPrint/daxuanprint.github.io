<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,武夷新集全文在线阅读,武夷新集全文在线下载,大玄古籍书库">
<meta name="description" content="诗文别集。北宋杨亿撰。二十卷。亿有《西昆酬唱集》已著录。此集景德四年(1007)成书,乃亿辑其十年诗笔,且自序之。含诗五卷,颂记一卷,序一卷,碑、表等一卷,墓志等三卷,策问、表状等七卷,祭文等二卷。其诗重雕琢用典,铺陈词藻,讲究声律,被称为“西昆体”,在宋初诗坛影响颇大。其代表作为《因人话建溪旧居》,朱熹评之为“巧中犹有混成底意思,便巧得来不觉。”然由于过分追求词藻铺陈,显得内容空虚。有《四库全书》本,《摛藻堂四库全书荟要》本,《浦城遗书》本。另有《两宋名贤小集》本,收有《杨文公集》四卷,载其诗三百余首,">
<title>武夷新集_杨亿_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">武夷新集</span> <br/>
          作者： <span class="inputVal" id="bkauthor">杨亿</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]157791</span> <br/>
          说明： <span class="inputVal" id="bkdec">诗文别集。北宋杨亿撰。二十卷。亿有《西昆酬唱集》已著录。此集景德四年(1007)成书,乃亿辑其十年诗笔,且自序之。含诗五卷,颂记一卷,序一卷,碑、表等一卷,墓志等三卷,策问、表状等七卷,祭文等二卷。其诗重雕琢用典,铺陈词藻,讲究声律,被称为“西昆体”,在宋初诗坛影响颇大。其代表作为《因人话建溪旧居》,朱熹评之为“巧中犹有混成底意思,便巧得来不觉。”然由于过分追求词藻铺陈,显得内容空虚。有《四库全书》本,《摛藻堂四库全书荟要》本,《浦城遗书》本。另有《两宋名贤小集》本,收有《杨文公集》四卷,载其诗三百余首,多为赏花应制,送友赴任,游览名胜之作。其诗风近李商隐,无唐末五代衰飒之气。</span> <br/>
          封面： <span class="inputVal" id="bkimg">Z_18988.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]武夷新集
[book_author]杨亿
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]157791
[book_dec]诗文别集。北宋杨亿撰。二十卷。亿有《西昆酬唱集》已著录。此集景德四年(1007)成书,乃亿辑其十年诗笔,且自序之。含诗五卷,颂记一卷,序一卷,碑、表等一卷,墓志等三卷,策问、表状等七卷,祭文等二卷。其诗重雕琢用典,铺陈词藻,讲究声律,被称为“西昆体”,在宋初诗坛影响颇大。其代表作为《因人话建溪旧居》,朱熹评之为“巧中犹有混成底意思,便巧得来不觉。”然由于过分追求词藻铺陈,显得内容空虚。有《四库全书》本,《摛藻堂四库全书荟要》本,《浦城遗书》本。另有《两宋名贤小集》本,收有《杨文公集》四卷,载其诗三百余首,多为赏花应制,送友赴任,游览名胜之作。其诗风近李商隐,无唐末五代衰飒之气。
[book_img]Z_18988.jpg


[book_title]提要
钦定四库全书　　　　　集部三
武夷新集　　　　　　　别集类二【宋】
提要
【臣】等谨案武夷新集二十卷宋杨亿撰亿有历代铨政要略已着录宋史亿本传载所着有括苍武夷颍隂韩城退居汝阳蓬山冠鳌诸集及内外制刀笔艺文志所着录者惟蓬山集五十四卷武夷新编集二十卷頴隂集二十卷刀笔集二十卷别集十二卷汝阳杂编二十卷銮坡遗札二十卷较本传所载已不相符陈氏书录解题谓亿所着共一百九十四卷馆阁书目犹有一百四十六卷今俱亡佚所存者独武夷新集及别集而已武夷新集者亿景德丙午入翰林明年辑其十年以来诗笔而自序之别集者避谗归阳翟时作也此本但有武夷新集则别集又亡矣别本或题曰杨大年全集误也凡诗五卷杂文十五卷大致宗法李商隐而时际昇平舂容典赡无唐末五代衰飒之气田况儒林公议称亿在两禁变文章之体刘筠钱惟演辈皆从而斆之时号杨刘三人以诗更相属和极一时之丽惟石介不以为然至作怪记以讥之见所着徂徕集中近时吴之振作宋诗钞遂置亿集不录未免随声附和观苏轼深以介说为谬至形之於奏牍知文章之不可以一格限矣乾隆四十三年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]目录
钦定四库全书　　　　　集部三
武夷新集目录　　　　　别集类二【宋】
卷一
诗【格律体一】
卷二
诗【格律体二】
卷三
诗【格律体三】
卷四
诗【格律体四】
卷五
诗【格律体五】
卷六
颂
记
卷七
序
卷八
碑
表
碣
卷九
墓志【一】
卷十
墓志【二】
卷十一
墓志【三】
述
行状
卷十二
策问
表状【一】
卷十三
表状【二】
卷十四
表状【三】
卷十五
表状【四】
卷十六
表状【五】
卷十七
表状【六】
卷十八
表状【七】
书
卷十九
慰【一】
卷二十
慰【二】
祭文
斋醮文

[book_title]原序
武夷新集原序
予咸平戊戌岁九月受诏知括苍郡逮十有二月戊子朏始逹治所凡再更年龠复朝於京师未半载入西台掌诰命迄景德三祀龙集丙午仲冬之七日被召入翰林会庚戌诏书许百执事以旬休出沐颇燕居多暇因取十年来诗笔条次为二十编目之曰武夷新集盖山林之士不忘维桑之情雕篆之文窃怀敝帚之爱命题之意良在是也予亦励精为学抗心希古期漱先民之芳润思觌作者之壼奥而志力浅局襟灵底滞大惧夫絶膑於龙文之鼎伤吻於蚁封之埓非不勉也恐致败焉亦由鳬鹤之质自然胡能损益姜桂之性素定岂可变迁鸿丽之客当见恕矣辄将假词大手序以冠篇又虑其相先与进掩瑕溢美刻画无盐秖足益其陋穿凿混沌弥以丧其真故不避乎厚顔聊援笔以自述云耳峕丁未岁十月晦日翰林学士朝散大夫行左司谏知制诰同修国史判史馆事柱国虢略县开国子食邑六百户赐紫金鱼袋杨亿序
武夷新集原序

[book_title]卷一
钦定四库全书
武夷新集卷一　　　　　　宋　杨亿　撰诗一【六十九首】
奉和御制社日诗
仙掌凌空沆瀣秋大田多稼似云浮天边霁景芙蓉阙江上残芳杜若洲东观羣儒宣宴乐南荆遗俗重嬉游宸章忽降容瞻覩疑是神龟负九畴
奉和御制重阳五七言诗
宸居瑞霭重阊阖正来风憀栗惊秋气丰穰美岁功晓烟篱菊嫩霄露畹兰红重九登高会欢娱处处同民在华胥正乐康高秋宾雁指衡阳蒹葭渐见凝清露鶗鴂先惊歇衆芳节值登高真胜会年逢大有是殊祥宸心悦豫流新唱星汉垂文示八方
奉和圣制南郊礼毕五言六韵诗
燔柴就阳位烟燎逹高穹扫地鉶?洁严更鼓角雄天心侔兑悦皇泽比春融帝享惟馨德民苏解愠风周郊四祭重汉畤五祠同灵贶昭玄感神光望拜中
奉和御制契丹出境将议回銮五言六韵诗
戎辂巡河右天威讋鬼方五营开细柳三令凛飞霜氛祲消千里声明耀八荒灵旗风助顺黄道日呈祥偃革边关静回銮海县康欣陪从臣末归跸奉高骧
奉和御制南郊七言六韵诗
洁斋恭已奉苍旻报本圜坛备物陈酒缩楚茅三献毕灰飞嶰管一阳新高空瑞气长随辇永夕清霜暗湿巾泰畤迎年严汉祀六宗祈福盛虞禋鸿恩涣汗沾穷发睿藻昭回动紫宸庶彚熙熙蒙帝力徒知击壤効尧民
奉和御制喜降时雪七言四韵诗
一夕香街布玉尘檀栾劲节露贞筠兎园置酒皇欢洽栢殿赓歌睿唱新麦秀原田初望岁花开苑树忽惊春丰穰荐瑞民心悦高下还随帝泽均
後苑赏花应制【以时字为韵咸平四年三月十八日】
宫花如锦水连漪翠辇寻芳正是时禁苑定知人未识朱栏除有蝶偷窥艶烘晓日迷天仗香逐轻风落酒巵何幸微臣陪镐宴蓬壶春漏正迟迟
又应制赋射弓诗【以弓字为韵六韵】
水涨方塘緑花开禁籞红同瞻万乘主亲御六钧弓曲应驺虞节春回太皥功还须殪大兕何只落惊鸿一箭天山定三边虎穴空浔阳射蛟者宁与此时同
後苑赏花应制【以春字为韵成平五年三月】
云罗霞绮媚芳辰琼圃花开烂漫春风递清香随凤辇波涵倒影落龙津仙葩四照烘初日浓艶千苞赐近臣向晩天街戴归处游蜂舞蝶自随人
宣召赴龙图阁观太宗御书应制【五年十月】
非烟葱蔚苍龙阙紫府深沉大帝居羣玉中天开策府神龟温洛荐图书珠宫岑寂经行处金简荧煌拭目初曾是先朝受恩者因探禹穴涕涟如
後苑赏花钓鱼应制【六年三月十六日奉圣旨以芳字为韵】
宜春小苑斗城旁锡宴羣仙奉紫皇汉沼乳鱼偏傍钓青陵舞蝶自寻芳波平鳌背浮崑阆日转金茎艶赭黄满酌流霞侍臣醉暖风宫蘂杂炉香
别赋赏花一首【不曾进】
仙山灵沼五城西晓日花光照彩霓露濯冰蚕铺瑞锦风吹水麝拆香脐芳葩散采添蜂蜜红片狂飘杂燕泥曾识壶中旧春色桃源重到路犹迷
龙图阁会宴应制【景德二年四月卄一日】
册府藏书在紫微退朝稽古助论思中天召宴衢樽满乙夜观文列象垂彩凤翩翻巢绮阁灵龟夭矫冠金碑大风发唱羣臣和元首康哉庶绩熙
秘阁赐讌送右谏议大夫种放得假归终南山应制
琐闱聊辍皁囊封赐告归寻一亩宫关路蒲轮千里远岩扉蕙帐几年空百壶天酒凝甘露二雅宸章揜大风旧隐暂还非久住心期献可沃尧聪
初至郡斋书事【到处州巳後】
地去京华远年逢旱暵余羣胥同黠马比户甚枯鱼煦妪心空切澄清志莫舒棼丝殊未治错节讵能除听讼棠隂密行春柳影踈宾筵求婉画僧舍问真如踰月窥除目经时絶传车素餐徒自饱投刃岂曾虚盈耳嫌敲扑堆牀猒簿书故园无数舍长日叹归欤
次韵和十六兄先辈见寄
秋风苦忆鱠霜鳞暂剖铜符出紫宸一路雪寒多挟纩几程山险欲摧轮清香扑鼻梅林近秀色凝眸麦壠新闭合草玄终寂寞下车为政尚因循寻僧不厌携筇远爱客宁辞举白频簿领孜孜防黠吏丘园矻矻访通民鱼盐自与沧溟接鸡犬仍将白社隣官满会须抛印绶武夷归去作闲人
次韵和章子美对雪
破腊连空粉絮飘离离一番长山苗旗亭谁氏来沽酒台笠何人去采樵背日旋依松涧积迎风先傍药畦消袁安此际偏无赖独揜闲门对一瓢
送章頔归乡
芜秽休嗟负郭田蹉跎自过鹿鸣筵荆山玉璞空三献梁苑风尘已十年疏入禁中犹未报赋成都下早曾传独携书劒归闽岭共泛烟波入楚天猎猎酒旗邀举白招招渔艇劝烹鲜棊枰鬭胜疑成癖砧杵惊愁几废眠驿路数程烦托乘郡斋终日喜谈玄如何弃我还家去相送津亭一黯然
郡斋即事书怀十二韵呈诸官
长乐踈钟自厌闻汉庭谁不惜离羣舟浮一水波澜濶路入千山杳霭分郡合先忧迷簿领村田聊得问耕耘疲民深喜犹安堵【去年小俭幸免流亡】黠吏那知便舞文【盐酒案吏陈元凯受赇为奸舞文变法其事已败】照胆求瑕空察察饮冰为政漫云云玄台已分嘲扬子桑野须防诮使君别派东倾连涨海故园西望隔晴氛黛铺远岫秋将晩绮散余霞日欲曛小槛报春梅烂漫满空呈瑞雪缤纷题诗到处寻红叶置酒终朝看白云符竹偶分慙出守櫜鞬暂佩愧从军石渠旧署频牵梦室有芝兰阁有芸
郡斋西亭即事十韵招丽水殿丞武功从事
郡斋退食复何为纵目西亭景物奇叠嶂雨余泉眼出澄潭风静钓丝垂城临古戍寒芜阔路转荒村野彴危几处唱歌闻白紵谁家酤酒见青旗蝶随游妓穿花迳犬吠行人隔槿篱桃李成蹊春尽後鱼盐为市日中时桑麻万顷晴氛散丝竹千门夕照移吟际岭云飞冉冉望中壠麦秀离离烟迷乔木莺迁早水满芳塘鹭下迟鹤盖翩然肯相顾主人终宴岂知疲
送张彛宪归乡
处处春波满稻畦海棠零落子规啼一麾远郡方留滞十里长亭又解携後夜滩声妨客梦初晴云物入诗题到家为问田园事桃李犹应有旧蹊
送韩永锡归阙【永锡业三传又善小篆】
缙云六载掌关征学得阳冰小篆成逋客几人曾识面【高士頴川陈高君之执友】仙山到处便题名桑郊又是乘轺去铃合虚烦解榻迎旧读春秋究微旨何须苦说不知兵次韵和致仕李殿丞寅见寄之什因以纪赠【李公寓居历阳近徙於洪井】
乡国驰名几十春鸣臯一旦九天闻翔鸾栖棘曾为吏金鼎调梅未致君百里象雷嫌碌碌【公尝权历阳县政】片言折狱厌云云【公任三衢司理数考】诗名已是齐康乐笔力何曾减右军抗表忽然干凤扆拂衣殊欲谢人羣都缘梁苑慵为赋且免锺山被勒文清夜独吟牛渚月高秋时望帝乡云鲤庭禀训门逾盛兰畹传芳气益薰尽室远依洪井侧直鈎犹钓楚江濆西山有药应须饵待看蜺旌入紫氛
京师故人有以陇西鹦鹉遗予者因畜养之去年出守缙云提挈而至性灵甚慧触类能言公退翫之常若不足忽遇疾而逝因命瘗於小园作诗一章聊以追悼识者无罪予以贵畜也
陇山秋树旧巢倾远向江东逐斾旌去国梦魂应缭绕入春喉舌渐分明一声警露何慙鹤百啭迁乔肯让莺终日雕笼心不恋经年丹觜色犹轻思归悒悒因成疾顾主依依尚有情死葬小园芳草地夜来经雨緑苔生
丽水甄殿丞移疾请告
数日不逢黄叔度胷中鄙恡一时生如何民瘼偏能疗却是诗魔未得平夏景清和妨命驾玄台寂莫阻飞觥欲亲高论无由得须作文殊问疾行
威上人
五藴巳空诸漏尽冢间行道十年余吟成南国碧云句读徧西方贝叶书清论弥天居士伏高情出世俗流踈问师心法都无语笑指孤云在太虚
次韵和系郡斋书事之什【系今名化】
竹使贪为郡金门懒上书征途沿木合【缙云有木合岭若蜀道之栈阁也】官舍类楼居【郡斋杳在山顶平地甚狭四面多构亭榭以翼之】密叶藏啼鸟澄潭跃戏鱼波光摇岛屿霁色露阎闾圃蕙光风拂山苗淑气嘘开樽空爱客函丈孰宗予清唳频思鹤长鸣几厌驴【王武子雅好驴鸣予素所不喜】顔贫一瓢足嵇懒尺题踈薄宦无劳说长謡任所如神明定来舍庄室正虚虚
次韵和章頔见寄
鸡窗十载共论文兰室依然有旧薰雨雪共抛修竹苑烟霞独访武夷君随珠照乘元无类天骥追风定不羣犬子赋成犹未献飘飘词气已凌云
孙及归吴兴【生近游永嘉】
家在霅溪傍汀苹遶舍香草玄偏寂寞为客苦恓惶泽国聊倾盖春闱早擅场陔兰行可采月桂自应芳税驾临沧海回辕指大梁裂裳趋远道负米及高堂季子裘虽敝安仁鬓未苍明年杏园里辄莫负春光
己亥年郡中夏旱徧祷羣望喜有甘泽之应
旱魃偏为虐阳乌益以骄何曾柱础润惟恐土山焦请祷弥增洁隂灵亦孔昭云兴不待族风细欲鸣条隐辚雷车转霏微雨足飘层隂?匝野鸿霈近连宵庭树含佳色村田长善苗藓痕缘屋壁泉脉吐山椒辙鲋那忧涸园蔬岂待浇官渠逗水急客路裛尘销掾吏阶前贺耕夫壠上謡秋成知有幸岁欲近玄枵
寄章徵君
水陆都无数舍程鱼符龟印苦相萦梦魂长绕龙门坂姓字终悬月旦评鲍室清琴应独抚融樽渌醑共谁倾春深诗石苔衣駮雨过书斋草带生鸿宝枕中初得术丹台籍上巳题名清谈宛有南朝体嘉遯全忘北阙情金马深严堪避世沧浪清浅未沾缨诸儒正议明堂事轧轧蒲轮即奉迎
次韵和衢州席刑部早秋
朱火荧荧向夕流林间一叶忽惊秋风来野渡闻渔笛雾敛晴天见蜃楼艶爱芙蓉开幕府香怜杜若老汀洲使君鬓畔多玄髪临水登山不用愁
次韵和席衢州忆洛阳春游十四韵
周汉经营迹未遐山川形胜最堪嘉前瞻阙塞千寻出旁逗伊流一派斜子晋凤笙调夜月宓妃罗袜映朝霞【洛神赋云远而望之皎若太阳昇朝霞】何人贳酒青楼晓几处寻春紫陌赊骏足每从金埓试芳丛多展翠帷遮出逢胜境争飞盖归逼残阳竞走车庭竹惹烟披嫩箨臯兰裛露长新芽嵩峰崷崪疑摩斗洛水清泠欲见沙万井闾阎真陆海九重宫阙是天家禁林日暖空啼鸟御苑风微自落花关路行人偏络绎津桥贾客苦諠譁何当献赋论迁鼎便欲抛官学种瓜江海三年劳梦想田园二顷有生涯应知父老沾尧化长挈壶浆望翠华
闻道卿途中授计司判官【罢东阳得告归泉州宁觐行至建安而有是命】
几年华省冠名曹归棹夤缘入海涛才奉色难馨夕膳便将心计析秋毫政成婺女生祠在地近明光伏奏劳夜直乍谙绫被暖晨趋频见露盘高共期昼日承三接莫许秋风长二毛为郡今来最卑屑劝君休更梦悬刀
郡斋西亭夜坐
凉颸初拂衽皓魄正当轩宿鸟林间定流萤草际翻苍茫迷野色嘲????辩方言角罢重城揜渔归别浦喧断蛩吟坏壁寒杵出遥村树影成帷密滩声激箭奔夜长风露冷川迥水烟昏对景都无寐冥心契混元
秋晚
秋晩弥岑寂天空见泬寥溪流拖白练树叶翦红绡露菊英初吐霜钟韵渐调清光开旭旦爽气逐惊飈鹰击秦原迥鸿归楚水遥星高汉将出胶折敌兵骄元亮田多废安仁鬓恐凋功名殊未立对景自无憀
送温州聂从事赴闽【从事先自此郡移任永嘉】
佩鞬来海上七见岁星移务剧操刀割书成挿羽驰诗传百越徧诏下九霄迟束带朝阊阖归艎泛渺弥旧游聊税驾雅饮且轩眉郑驿欢相接牙弦辱所知病惊琼树瘦醉露玉峰奇上马便西笑何须诉酒巵
送章安世赴举
萤烛辛勤十载余蔼然高价满州闾一枝未折仙人桂千里又随乡老书梁苑雪花成赋後禹门雷鼓化鳞初山城日日望春牓莫遣南来音信踈
偶兴
芳兰滋九畹萧蒿亦旁植威凤翔丹山鸱枭犹接翼雅琴歌南风蛙鸣不容息骊珠媚清川鱼目光激射薰莸岂同器云壤自悬隔咄咄来逼人薨薨止于棘发迹由屠沽操心希桀跖天形固残毁吏曹尝摈斥很羊远刀机黠马委衔策心同溪壑险恶比丘山积天听本聪明神道尤正直当用御魑魅岂令为鬼蜮舂喉鲁阳戈鈎颈子云戟肉委饿虎蹊屍投穷髪北饥鹰砺吻啄猰貐磨牙食魂气絷酆都膏血涂荒碛去草絶本根决疽恣鍼石所居必汚瀦遗种尽刳剔渠魁巳殱殄非类弥?惕稂莠既芟夷善苗渐滋殖君子益知命视履如平昔小人竞革音灭身在漏刻尧民率可封汤网从此释永跻仁夀期共造华胥域
到郡满岁自遣
迢递分符竹因循度岁华地将鲸海接路与凤城赊触石云频起衔山日易斜潮平聚渔市水落见人家吏隐偏知幸民謡岂敢夸无嫌勾漏僻且得养丹砂
己亥年十月十七日大雪
六出俄呈瑞三农始告休兎园陈旨酒金屋御重裘壠麦青犹短臯兰紫尚稠严飈一夕起瑞霰满空浮林迥琼花吐峰孤玉笋抽疏鳞镂屋瓦净练曳溪流北户寒威盛南方沴气收时和人富夀卒岁好优游
郡中即事书怀
海隅为郡真卑屑簿领沉迷箠楚喧王事更逾星火急吏曹何啻米盐烦甘棠听讼曾无倦丹笔书刑幸不寃境上送迎暂置驿斋中宴喜懒开樽逢人未免腰如磬议政常防耳属垣鲍臭恐将羣小化虫疑难与俗流论却思寂莫栖天禄争得逍遥似漆园外地麄官如竹苇一麾出守岂堪言
次韵和润州刘度支见寄之什
卜隐林泉未有期春田耕事欲凭谁一辞左掖鸳鸾侣两见南州橘柚垂酌醴不妨留客醉饮冰长是畏人知颁条求瘼无他术深恨期年报政迟
郡民以岁稔刑清相率为斋以报善政永嘉聂从事赋诗纪其事因依韵足成一百言以谢之
为郡临瓯越云泉兴未乖欢謡乏襦袴归思满荆柴偶遂丰年望潜将乐土偕流民争襁负凶党絶椎埋精力奸多露清心政自谐羣生不疵疠比屋巳绥怀辄诣金人宇同修香积斋漫劳歌邵父方待拍洪崖治行非尤异传闻及等侪雕章忽垂赠属和愧淫哇
岁暮有怀
远辞金虎观来守缙云城鸣律行将尽枯荄又向荣匏瓜宣父叹江海子牟情求瘼曾无术投虚岂有声帝乡成久别天吏苦遄征漫贮青霞想唯愁素髪生澄清慵揽辔芜秽欲归耕簿领非吾事丹台有姓名
次韵和酬永嘉聂从事除夜之什
三百六旬今夜尽寥寥虚室独凝神莲城五鼓欲催晓【按图记郡城号莲华城】梅?一枝先报春邹律渐吹隂谷暖尧蓂看傍土阶新海隅留滞年华长坐对寒釭浩叹频
章徵君见和所寄诗再次本韵酬赠
武夷山秀建溪清身隐心闲事不萦前古是非为己任故乡人物与谁评劝农春壠巾频折逢客秋郊盖暂倾彩服趋翔娱夀母【诗颂曰鲁侯燕喜令妻夀母】绦帷谈论诱诸生颍流洗耳殊非逹谷口躬耕亦近名博奕自堪销永日丝桐兼得助高情莫嫌霜雪将侵鬓须叹尘埃渐满缨早晩鸣驺催上道圣君虚左欲相迎
中春喜雨
土膏初脉起东作向农时隐辚雷车转霏微雨足垂龙蛇争奋跃桃李渐离披流润先从叶余波更及私讴謡耕父喜渗漉稻畦滋连夜空阶滴愁吟水部诗
闻北师克捷喜而成咏
岁晏增冰合烟尘起朔陲文昌先命将羽檄便徵师天迥星狼灭宵寒月魄亏前军临瀚海後骑缚阏氏蓟北飞沙静河南露版驰辽阳诸父老重覩汉官仪
洞溪庆道人归上都【近之历阳虽久寓缙云不与郡民接】
精庐宴坐十经秋缾鉢近为千里游又是浮杯过沧海便应飞锡入皇州弥天谈论降时彦结社因缘背俗流此去定知诸念息只除魂梦到东瓯
春郊即事
黄鹂百啭宿烟踈近郭行春独驻车壠上劝耕聊问讯棠隂听讼且踌躇远林桑尽蚕成茧野水萍开獭趂鱼几处路旁垂苦李游人不折意何如
偶书
朱轮远守未成欢薄宦令人意渐阑郡合政清慵按吏乡园路近欲休官梅花遶槛惊春早布水当檐觉夏寒已是三年不闻问如何归去把渔竿
太常李博士史馆孙秘丞相继奉使浙右博士至郡以孙侯诗三章示予且以致意因次韵和酬【时孙不来】
迅瀬拖舟上危梯蹑屐登山光翠欲滴水气热如蒸路转藤萝暗天开物象澄丘园足逋客应得荐贤能分忧从汉殿捧诏出萧墙路入三吴远舟浮一水长诗题石门侧梦彻斗城傍清晓见云物依依认帝乡北极分忧瞩东瓯布惠和曾蒙倾盖分偶得枉帆过郑驿非常速融樽复几何孙侯不假道鄙我信为多丽水甄殿丞手植朱李繁实盈枝折以贶予感而成咏
五年为邑鬓霜侵吏隐由来得趣深不独弦歌长满耳兼闻桃李巳成隂晨昏我有南陔恋江海君怀北阙心早晩飞沉俱遂志愿将初服敌华簪
闻扬州柴给事有弄璋之庆寄诗贺之【给事年六十六始有嗣子】
华堂何夕梦熊罴卫氏如今有一儿三日悬弧应是喜千年结实未为迟预知驷马门闾盛暗想天麟骨法奇曾忝门墙摄齐者待看孔鲤学闻诗
题张濬所居壁【濬予之姻此後自郡归乡】
三张旧族富英髦仙墅重经散郁陶深喜太丘家法在须知定国里门高分题每日揺鸡距合宴常时把蟹螯独感戴侯恩未报徘徊不觉涕沾袍
留题南源院
路入藤萝十里余松窗潇洒竹房虚鷰巢新旧金人殿虫网纵横贝叶书当昼风雷生洞穴欲斋猿鸟下庭除昔年曾此题诗句犹拂流尘认鲁鱼
留题张彛宪池亭【彜宪昆仲三人皆好学季弟逝矣】
潇洒危亭枕碧池昔年飞盖此追随正逢五彩承顔日兼是三荆并秀时夜坐不知银汉没春游长诉玉杯迟如今罢郡重登赏喜见扶风旧白眉
别聪道人归缙云【聪送予至别墅】
二年假守栝苍城郡榻唯师即送迎捣药几怜春漏永调琴长待夜蟾生心猿巳伏都无念海鸟相逢自不惊送别秋郊岂成恨白云青嶂是归程
题张居士壁
叠巘参差翠遶门雕梁贺燕自成羣杀鸡日夕期嘉客种竹寒暄对此君且向东臯输黍稷便应北阙降玄纁子真漫说耕岩石不奈声名四远闻
留题黄山院
禾黍离离一迳通游人揽辔即过从趂斋幽鸟闻踈磬出定高僧见偃松夜静龛灯凝古殿雨余岩溜迸前峰昔年曾此题名处素壁欹斜翠藓重
题弟晦所居壁【今名僓】
制宅何其巧连山复带溪芳樽长有酒嘉树自成蹊学舍祥鱣堕歌梁贺燕迷调琴明月榭系马緑杨堤好畤田园美南华物我齐终当解簪组同此味天倪
留别桐城主簿【昱此後赴阙】
早曾兔苑传词赋屈在桐乡勾簿书薄宦交朋嗟绊骥清贫人吏说悬鱼二年领郡睽离久一夕当樽鄙恡袪苦恨秋风动行色徘徊无计驻征车
行次颍州值雨留驻数日因贻郡守秘阁刁公
梦想苍龙阙盘桓汝水滨郡侯偏爱客秋雨更留人馔盛尝鲈鱠樽空倒角巾羇愁不能遣唯恐二毛新
旅中重阳有怀乡国
嘉节临重九羇游托异乡茰房谁系臂菊蘂懒浮觞野渡宾鸿急村田晩稻黄悲秋更怀土只恐鬓成霜
重阳日忆远
逆旅重阳节穷秋万里身金英浮酒盏珠泪湿衣巾为客飘蓬远思家落叶频只应蝴蝶梦夜夜得相亲
代答
征车苦迢递节物感愁辛巳入授衣月那经落?辰金樽难独酌宝瑟任生尘把菊流双泪谁知忆远人
武夷新集卷一

[book_title]卷二
钦定四库全书
武夷新集卷二　　　　　　宋　杨亿　撰诗二【七十首】
戏赠颍州万夀尉吴待问【待问予之故人值雨留憩数日】
宦途南北最情亲岁晏相逢颍水滨旧日青衿同学校暂时黄绶困埃尘樽中满酌香醪美门外高悬彩棒新鷄黍留欢已慵发可堪经雨折纱巾
题显道人壁【住万夀县精舍二十年矣】
心似寒灰不复然寻常谈论即弥天门临颍水多年住法自曹溪几世传儒士谁同翻贝叶都人长见施金钱翰林诗版分明在曾与吾家有旧缘【故侍读尚书有赠先师诗着之于版】史馆阮比部知衢州因归建阳别墅二首【比部兄昭济隐居不仕】
再入蓬丘席未暖飘飘又建隼旟行交朋莫惜河梁别乡曲初期昼锦荣竹箭波声随一棹斧柯山色对双旌子牟江海心应在频上高楼望帝京
少小乡关振大名武夷山翠落门庭郎君近折仙人桂伯氏高分处士星城郭辽东应改易芝兰谢圃自分馨吴民正待随车雨莫苦淹留醉醁醽
集贤宿直寄中书李梁二舍人
耿耿银釭照直庐西风黄叶满庭除愁心不忍闻宾雁病眼犹能拾蠧鱼欹枕微吟空展转遶廊闲步自踌躇铜龙漏滴传鈎盾玉兎光芒射绮疏薄宦久淹沧海郡故交多入紫垣居洛阳已在拜尘後宣室那逢膝席初投阁寂寥深自愧抱关憔悴拟何如宁思西掖五花判且补河东三箧书桑梓任抛万里外蓬莱试住十年余释之不调嵇康懒终待休官学灌蔬
翰林王学士奉使两川
万里征西频告捷九重喻蜀正裁书忽闻召对浴堂殿元是亲乘使者车井邑凋残经乱後军城鼓舞拜恩初铜梁迢递驱驺骑玉署深严鏁直庐星历更须占李合雪园应恨欠相如归来便在三台席转与交亲礼数踈
董给事知洪州
豫章南国一都会夕拜东台最上流捧诏暂辞青鏁闼携家便泛木兰舟褰帷听讼民謡洽解榻延宾主礼优只恐徵黄在朝暮西山灵药未容求
梁舍人奉使巴中
药署深严才草诏剑关迢递忽乘轺霜天历历巴猿苦山路駸駸莋马骄梁苑寒风吹别袂瞿塘春水送归桡紫垣遣使非常例应有星文动九霄
次韵和族弟日华寄编修诸学士之什
鏁闱漫喜尘通籍蓬巷无人肯顾庐天禄解嘲才答客集仙置使又修书非烟缭绕萦珠网流水潺湲逗石渠【汉石渠署因渠得名】何必银台号三昧此中更好味真如
次韵和光禄黄少卿学士感恩书事十六韵
江夏门风盛东吴族望高才雄吐白凤志大钓灵鳌昔日参珠履【尝任淮海王记室】多年泛碧桃陈琳巧书檄谢客占风骚曲宴飞三雅沈机佐六韬玳筵频?帻楯鼻几挥毫托乘同归阙临轩别赐袍未离王俭幕独得吕?刀粉署因?历朱门更郁陶淮南荒桂苑骑省泣霜毛【已上并叙少卿昔在淮海府中及感旧之意】去国踰千里为郎历几曹和铅兼秘府悬磬寓神臯室静秋生白庭闲雨长蒿禁林俄召试卿寺果垂褒道在心无闷恩深首重搔依前领图史紬绎肯辞劳
次韵和史馆盛学士朝退书怀之什
金壶待传点瑶初辨色辟仗开天阍垂旒操斗极百辟瞻尧眉九州蒙禹力朝政无阙遗谏官慙旷职次韵和盛博士寄赠李四寺丞因以述怀
钱郎满腹贮精神坐上诗成压倒人相识只从抛竹马【愚初至上都游历门馆才十余岁】留欢长是鱠金鳞西园宴喜期清夜曲水追随约暮春不到门墙欲旬浃巳应悬榻满埃尘次韵和盛博士寄赠虞部李郎中之什
门墙日以峻德望闇然彰弟草西垣诏身为南省郎埙箎欢并奏龙虎俨成行宴客牛心炙朝天鸡舌香曲池春涨水碧瓦晓飞霜此景知何事留宾泛羽觞
次韵和守邦道人寄编修诸学士之什
修书何幸佐铅黄日接羣英道自光署近承明叨谒帝赋成平乐谬为郎孟坚巳分酬宾戏严助还思佩郡章共忆东林社中客满池莲叶吐清香
大名府大安阁主道者【上幸魏郡亲至其寺面赐紫】
释子修行与衆殊铜台连接起精庐羣公共结二林社万乘曾回六尺舆衣惹天香亲御座阁成云构倚晴虚浮生自恨犹贪禄未得同翻贝叶书
次韵和盛博士寄许州任从事之什
射策曾攀郄桂枝从军犹赋仲宣诗陈琳草檄应非久贡禹弹冠素有期【任与盛君有推挽之约】梁苑胜游思霰雪浔阳旧隐废茅茨【任寄居星湾多历年所】初筵樽斚不须恋正好公车自荐时
次韵和盛博士雪霁之什
六花新霁白皑皑爽气飕飕拂面来梁苑酒浓寒力减谢池风细冻纹开天边几阵闻归鴈江外千家见早梅此际何人能访戴剡溪清景好衔杯
次韵和太仆钱少卿寄赠编修主人宋承旨李舍人之什
春官宗伯鲁诸生翰苑纶闱占大名一代典谟资润色满朝文物仰悬衡分班月殿趋金马侍宴天池见石鲸即日云屏应隔坐【郑弘任太尉举第五伦为司空每见曲躬自卑诏置云母屏风分隔焉】不须东观待书成
宋殿丞广南东路转运
天子忧南越公卿荐陆生九年须富国万里便扬旌封部诸蛮接官曹六尚荣交州何日到鼓吹定相迎次韵和中书李舍人勉元氏道宗奉宗兄弟之什
二难文彩少人过落笔寻常只患多兎苑暂游冲霰雪龙门曾上困风波一囊负米犹为客百步穿杨待决科更得词臣赠诗句机云入洛拟如何
送僧之棣州谒王工部
雪晴河水正流澌风卷惊蓬满眼飞客路飘飘携一锡禅房寂寂掩双扉曹溪衣鉢何年得庐阜香灯几日归贤守相逢膜拜後都人争劝施珠玑
次韵和钱少卿早春对景有怀诸学士
草树欣欣暖律回谢家池沼冻纹开晴天独向高台望春色先从上苑来且待郢人歌白雪莫听羌笛怨残梅乞逢休沐便须去引满何曾诉玉盃
合门廖舍人知袁州【舍人故连州刺史凝之子凝与弟融皆擅诗名於江表】
駸駸五马动征尘太守风流世絶伦身事汉庭为小相家传楚国是骚人烟波莫叹重湖远桑梓仍将别墅邻麦穗微黄稻苗緑朱轓入境便行春
次韵和李舍人拜命书怀寄馆殿旧僚之什
拜命入星垣偏承圣主恩黄扉陪汉相彩笔代尧言佩玉天顔近籝金世望喧下僚今隔品云路仰高轩
上元夜会慎大詹西斋分题得歌字
帝里风光上元节乌衣旧巷喜经过樽中酒渌宁辞醉梁上尘飞只欠歌坐听禁城传玉漏起看河汉转金波主人爱客春宵永彩笔题诗奈乐何
次韵和主人喜诸客见过之什
金鸭喷香绕烛台轻云散尽月光来三千宾客连宵醉十二城门彻晓开何幸紫微容托乘更烦红袖与传盃明朝犹自放朝谒心喜当关不见催
坐中朱博士言今荆南张谏议典襄阳日尝留意一妓公颇畏内终不得近及移郡荆渚泣别邮亭乃为歌词流布巴郢予感其事赓而成诗
駸駸五马江陵去寂寂双娥汉水头一曲歌终眉黛敛十分酒尽涙珠流阳春郢客传新唱暮雨高堂梦昔游琼树无人敢亲近章台京兆不胜愁
次韵和慎詹事述上元宵会之欢寄诸同舍之什
休沐忻逢上元节华堂高宴且盘桓峩冠屡舞人多醉刻烛狂吟夜向阑月上珠帘侵坐白霜飞碧瓦透衣寒铜壶漏彻东方曙归骑纷纷未尽欢
次韵和李舍人立秋祠太一宫宿斋书事之什
太一祠宫肃斋居荐至诚巳将茅缩酒应用面为牲【梁武祭宗庙用笋脯?牲】月映金天朗风来玉宇清玄谈知理胜蔬食觉身轻仙驭排云下空歌遶殿声仍闻得丹诀簪绂顿忘情
同诸公寄阆州隆灵山王处士
玄晏先生早着书圣朝未降輭轮车满头霜雪机心息三径蓬蒿俗客踈千首好诗传辇毂一枝仙桂耀门闾【其子近年登进士科】汉庭得意真知已应为清宵诵子虚【今枢密学士陈公山人之执友也】
送僧之大名府谒长城侍郎【上人能琴善诗】
东吴旧寺寄岩隈驻锡神州久未回琴曲谁知流水意诗篇自占碧云才庐峰巳结白莲社邺下暂寻铜雀台仙殿主人偏好事春风铃合且徘徊
次韵和李寺丞寄石同院之作
子云常在草玄台不觉春风满眼来闻道後车长载酒无因曲水共流杯石渠尽日芸籖拥金谷何时绮席开珍重主人偏爱客乞逢休沐便追陪
贺太仆钱少卿直秘阁
几年宿卫向周庐频贡文章白玉除才换月卿归少列又来天禄校中书东吴世胄王孙贵北第门阑太仆居春草题诗欺谢客上林奏赋慕相如石渠讲论应重席翠辇巡游且奉车禁籞风光暮春月彯缨看是缀严徐次韵和盛博士喜梅大丞授户部判官
新来乘传抵秦川会府须才果峻迁应见流钱从地上特闻聚米向君前声华南国推高士名姓丹台缀列仙每话官曹苦拘束归家长是夕阳天
次韵和李舍人忆北园寻春之作
谢公别墅枕城闉萧洒都无紫陌尘五色丝纶贪草诏一园桃李阻寻春早朝禁漏犹传点下直残阳巳满身除是禁烟容洗沐直须偷暇赏芳辰
次韵和合长李舍人喜薛梁二舍人及予同时拜命之什
西垣清切本无伦虚薄将何缀侍臣承露盘高云际晓栖鷄树緑省中春言成纶綍终非称室蔼芝兰幸得亲从此烟霄连步武宸游长奉属车尘
次韵和承旨侍郎宿斋太一宫之什
北斗城南太一祠羽人多着九霞衣竹宫肃穆珠旒拜华表飘颻鹤驭归遶殿步虚幢影密登坛酌献佩声微质明礼毕还台去廐马翩翩速似飞
十九哥赴舒州太湖簿仍得假归乡【两举进士不第得学究出身】
初官佐邑少嗟咨且喜乡关得告归松菊门前三径在烟波江上片帆飞枌榆旧社虽堪恋星火严程不可违莫为栖鸾尚卑屑悔将锦袄换蓑衣【唐蔡京自进士应学究科当时有此语】
酬谢光丞四丈见庆新命之什
武夷归路苦迢遥延阁官曹正寂寥彩凤衔书俄锡命黄金刻印便悬腰紫微署近时当制建礼门深日趂朝咫尺天顔曾赐对荧煌台座得为僚鬼神清问忧前席松栢深情见後凋一曲阳春特相寄慙将木李报琼瑶信道人归西京【道人後唐相国之孙来献其祖所着五书不报】
寝丘遗业废多年衣祴空藏命说篇北阙上书陈祖德上林结社会时贤风尘不肯留京邑龙象重归启梵筵闻有道安虽未识定应谈论巳弥天
邵奉礼归乡【奉礼新定人】
应制曾亲白玉除桐君溪畔是幽居末登王子洛宾岁巳读黄香东观书万里归寜承汉诏三牲供膳奉潘舆水衡得俸诚堪喜莫便挥金学二疏
史馆盛学士以诗相贺因而答之
前年出守缙云城曾枉骊歌慰远行今日代言青锁闼又披郢唱见深情侧聆九奏都忘味连得双金自满籝红药阶前试吟嚼胸中鄙吝一时平
衢州阮比部学士得假归乡见过陋止留题诗什因以谢之
千骑駸駸赴郡初曾迂旌斾访吾庐天边谁识郎官宿门外空回长者车劝酒樽罍应引满题诗屋壁是亲书乡人闻有神仙客远近争来看隼旟
致仕朱侍郎归江陵【侍郎自内署休致】
二年分直浴堂门簪笔垂绅奉至尊日过八甎批汉诏宴开三殿挹尧樽忽闻抗表干君父切要悬车示子孙碧落改官旌旧德黄金加赐见深恩羣公祖道争飞盖故吏沾襟亦恋轩定是辽东叹城郭肯同彭泽虑田园捧觞莫诉前为夀上马犹能左属鞬临别延英对数刻已应惇史记嘉言
朱侍郎致仕南归上特锡宴於玉津园仍诏两制三馆并预其会以伸祖送辄赋诗美之
征轮轧轧出皇都行路咨嗟贤丈夫天子特令供祖帐国门聊且驻骊驹旧僚送别倾三省御醴分甘倒百壶下诏巳闻推异礼乞言犹自渴嘉谟【上特诏荆南官吏岁时存问如有章奏附驿以闻】冯公不是沉郎署贺老缘何归监湖明主恩深若为舍梦魂应绕博山鑪
元道宗弟兄东游
王谢江东推世胄机云洛下振才名忽思油幕从知去便挈幐囊冒暑行高第自须求甲乙嘉招未用赴弓旌待看万里抟羊角即是三秋听鹿鸣朝彦赋诗争送别藩侯置驿定相迎不知谁啖牛心炙又见清谈一座倾殿院卞侍御赴淮南转运【卞近自淮右副运归阙为计司判官】
莎庭治行推尤异梁苑声华占上流早是都人避骢马近陪计相运牙筹东南转粟承新命淮海扬旌到旧游骑置非时陈密啓壶浆几处望行舟黄金刻印大如斗白简飞霜凛若秋岁满功成来会课多应便拜富人侯省中当直即事书怀兼简阁长李舍人【李公北门之望稍浓】
两掖深沉大帝居紫微西省掌泥书天阍启钥趋朝後侍史焚香起草初五吏援毫才患少万钱分膳食无余凤池荀令连宾合骑省潘郎对直庐烟气霏霏生屋瓦雷声隐隐度宫车沧波满壁浮兰橑修竹当轩?绮疏【南墙有董羽画水舍人李程为之赞北轩有竹数百竿】性懒无堪过叔夜思迟多病似相如缭垣直北银台路拭目看君侍玉除
中伏日省中当直
火云烘爀临中伏青锁深严直右曹吏散阶庭时纵步诗成几案独挥毫相乌影转风微起仙掌隂斜日渐高何处赐冰和郢酒谁人割炙动鸾刀紫泥封诏防稽缓寒水浮瓜散郁陶丞相忧边稀出沐延英三刻岂知劳
七夕
东西燕子伯劳飞新月如鈎玉露垂河鼓天孙信灵匹鹊桥星渚有佳期穿针乞巧伫立久织素成章报答迟定与黄姑享偕老晋宫休挿柰花枝
胡秘丞知浔州
兰台进秩通闺籍熊轼临民奉诏条风俗重寻南越志乡关犹隔浙江潮悬知坐啸讴謡洽更想行春意气饶远宦逢秋少悲吒潘郎玄鬓恐先凋
次韵和盛太博寄赠阁长宿斋太一宫之什
汉武亲祈泰一坛国朝特祭领祠官羽旗揺曳晨?上素瑟凄清夜漏寒驾鹤浮丘应暂下偷桃方朔合留残斋居数宿徧蔬食定忆中厨政事餐
次韵和集贤李博士中元日见寄
凤池容出沐蜗舍喜端居罢草芝泥诏闲看紫素书曲肱销永昼行乐遶前除鬓换二毛近林凋一叶初香街连甲第席户望朝车暂别同心友还嗟会面踈
次韵奉和知府温尚书送致政朱侍郎十六韵
拜章纳禄便归休秘殿亲辞十二旒阁笔罢批丹凤尾拂衣初下六鳌头非缘荆渚依刘表定欲箕山访许由北阙子牟终眷恋南朝安石本风流明庭顾遇违三接别墅生涯治一丘身健宁烦策鸠杖心闲无复梦刀州素风有子堪传遗禅论将谁共对酬白璧赐多应尚在黄金散尽不须留人钦雅誉芝兰馥帝忆嘉言水石投祖帐特令开上苑归帆那肯待高秋【侍郎辞日上令待秋凉即路坚请便行】几程邮驿经浓暑千里山川见旧游已是抛官玉堂署尚思陪宴井干楼时裁奏牍犹规谏旋写丹经自校雠乡里高门表隂德国朝惇史纪嘉猷枌榆旧业须重葺香火前缘莫废修岁计将何资伏腊龙阳千树木奴洲
郑漙赴汀州判官
家近祝融峰登科遇至公悲秋双鬓改佐幕十年中食蘖心常苦占蓍命未通瓯闽路虽远荆楚俗多同投刃应余地当樽莫暂空援毫如草檄又是愈头风
次韵和宗人安期见贺恩命之什
分班晓入翔鸾阙直阁旁连浴凤池彩笔闲批五色诏好风时动万年枝勒移锺阜慙归晩称疾文园恨思迟何事吾宗心倍喜春塘梦彻寄新诗
早秋
楚客悲秋至庭柯一叶凋鹤天惊晓露兰畹怯凉飈团扇流尘暗单衣爽气饶江东菰米熟归梦隔寒潮
义门胡生南归
南国乌衣族东京伯始孙一枝须折桂六阙旧旌门归思鲈鱼脍离筵竹叶樽秋风正揺落楚客莫销魂
首座昇大师赴西京知教门事
高论弥天四海闻久为龙象主空门雪峰传法称开士麟殿谈经奉至尊香满赐衣归洛社苔封文室寄梁园梵书贝叶应携去斋罢与谁相对翻
度支梁谏议请病告以诗寄之【梁深於内典】
经旬不谒未央宫宴坐将谁笑语同蜀郡相如非避事浄名居士欲谈空门前宾客窥行马箧里方书拾蠧虫西省旧僚踈会面顿惊鄙吝满胸中
诸公於石氏东斋宴郑工部分韵得愁秋浮并序
古者会友以文赋诗言志良辰美景胥遇几稀衔杯漱醪其乐无量矧石氏二君克承堂构孝谨不衰荥阳郑公杰出士林名声籍甚以久要之契伸一献之娱而我阁老昌武与二三大夫退食自公方驾而至乘秋高会卜夜纵谈抵掌盱衡樽罍方洽峩冠侧弁星汉未斜将何以穷绮席之宴嬉尽金壶之漏刻盍赋一时之事各陈二雅之言物无遁形咸抽秘思朝多君子庶为美谈云耳
楚客登临处离怀重隐忧二毛初入髩一叶早惊秋旅鴈他乡思悲笳絶塞愁凭何遣羁绪菊蘂满杯浮次韵和慎大詹中秋待月寄西掖三舍人之什
凉飈送残暑秋色望中新天迥迷星斗宵寒待月轮境同牛渚上诗寄凤池人僚友东牀客冰清合许亲【同舍薛公即其爱壻也合预兹夕之会】
成都凤道人游终南山谒种徵君
何年出蜀访南宗深锁闲房翠藓重振锡忽闻游地肺题门兼得谒人龙行吟一路高秋月投宿斜阳远寺锺到日弥天清论罢徧寻紫阁与圭峰
何大博知晋州
平明东省发鱼书便拥彤襜出上都别酒金英泛篱菊去程黄叶堕关榆叔孙旧礼妨绵蕝亷范新歌待袴襦满腹经纶殊未展归来看践赤墀涂
孙寺丞知考城县【府尹温尚书即孙之座主又荐举贤良方正】
早得东堂桂一枝凌云词赋汉皇知从军久在红莲幕对策曾临白玉墀霰雪陪游应不晩弦歌为政莫嫌卑春官宗伯大京兆喜见门生趋府时
次韵和阁长修书毕退朝下直寄诸学士之什
名园甲第接康衢国典新成下直初庭竹碧鲜吟不足盘飱方丈食无余炉中九转神仙药案上百函亲故书仍说顔回今饮酒【阁长近日痛饮】秋来宁遣宴游踈
威道人归乡
闻法灵山真佛子驰名南国本诗流二林曾有香灯约一鉢因为辇毂游尘土化衣慵驻锡江湖收潦忆归舟何年应制登麟殿犀柄谈空对冕旒
弟偁归乡
吾家文雅占关西五十年来桂两枝【自故侍读尚书十五翁周显德中登第至永十六兄才两人】突弁後生还可畏籝金素业未应衰江湖去为思鲈鱠雾雨还归养豹姿摩厉词锋莫中辍惊人专听一鸣时
史馆高司谏绅知华州
谏署才闻满岁迁分符便见入秦川援毫厌赋梁园雪缓辔闲看华岳莲竹简汗青妨约史缣囊封皁且论边三峰洞穴多灵药莫便抛官去学仙
武夷新集卷二

[book_title]卷三
<集部,别集类,北宋建隆至靖康,武夷新集>
钦定四库全书
武夷新集卷三　　　　　　宋　杨亿　撰诗三【六十九首】
送张蜕秀才
许由流寓因相识岁历今移十二辰别墅已荒三径草【城中旧居常所还往自徙於外邑巳芜秽矣】素衣犹化九衢尘悬瓢顔巷安贫久泣玉荆山失意频莫向明时便招隐重来须醉杏园春
次韵和翰林师学士赠伦上人新居之什
一迳雨苔深新居雅称心天花飘昼讲池草伴春吟施食山禽下题门野客寻此中堪宴坐何必在双林
李殿丞知广济军【丞相之弟】
鈎盾从来司六尚上林寻见惣三官颁条忽去凭熊轼赐对还曾近露盘民瘼乍求应有术天伦少别不成欢陶朱旧邑无多远魏阙归心且自寛
章频得解後之陕府谒严洪二从事【是年闰十二月】
春闱犹隔闰逆旅苦栖遑忽尔游分陕飘然出大梁食贫忧桂玉策蹇冒风霜杏苑归期近棠郊去路长幕中逢旧友岁晚在他乡鷄黍且相对休嗟髩髪苍
路学士知河中府
一麾新自海滨还又佩鱼符入故关千里山河临剧郡九天鸳鹭别通班楼经往圣回清跸路接边夷献白环版籍素多田赋错干戈初息羽书闲从军上客雕龙藻佐酒妖姬堕马鬟更遣府公吟思发中条新霁碧孱顔即席赋得笔送宗人大着通判广州【毫字】
着作蓬山局职司华衮襃巳能成马史何况梦江毫金劲鷄揺距霜寒兔堕毛归来批凤诏弄翰莫辞劳
职方彭员外惟节知韶州
仙经旧得还丹诀郎位高分列宿光太守双旌指南越使君千骑冠东方饮冰清白临遐俗昼锦辉荣过故乡曾是重华张乐地九韶闻处味应忘
宗人大着令问通判广州
兰台大着作族????共关西南海分忧寄东门叙解携离城冲腊雪宿馆听晨鷄画鷁江波远鸣驺岭路迷陆梅香巳尽越鸟暖初啼入境风生扇行春柳拂堤杀青前事在饮水古人齐卧理应多暇无忘寄尺题
冬夕与诸公宴集贤梅学士西斋分得今夕何夕探得云字并序
古者潇湘之会实重故人西园之游亦在清夜集贤梅君以神仙之胄处典籍之司佐地官之版图居多暇日奉穆清之顾问出必诡词国家以西旅弗庭边烽尚警欲得城郭之要领申命朝廷之俊贤难哉是行公中其选且有密旨未遑戒途虽饬使者之车巳辞会府之政杜门终日端居鲜欢遂用解榻开樽集寮寀於三署割鲜继烛申宴乐於一时挥麈清谈峩冠屡舞杯盘狼藉星汉倾颓因念夫饮酒者未尝不始於治而卒於乱盍各吟咏以止諠譁於是迭出巨题互探难韵构思如涌弄翰若飞至於断章曾未移晷藻绣纷错金石铿锵足以知周南变风诚二雅之可继郑卿言志岂七子之足多顾予非才获陪高会形之序引深所厚顔云耳
今夕知何夕良交会以文烛花寒旋落漏滴远稀闻酒面轻浮蚁歌喉细遏云明河光未没候管气初分玉笛梅花怨金炉蕙草焚唯愁曙光发搔首叹离羣
郑工部陕西随军转运
西鄙欃枪未扫除营中慷慨请行初三军粒食资心计一月星邮待捷书宣室喜闻延贾谊茂陵久叹滞相如谤言盈箧亲曾见反间千金计岂踈遗爱道傍喧竹马先声塞外慑穹庐冯唐莫叹淹郎署博望还忻拥使车陇右行收万里地关中坐致九年储牙筹羽檄皆吾事才刃飘飘两有余
黄从事随军
买符来赴调负羽去从军五夜闻边角三时看阵云樽前还料敌楯上更摛文手笔人多许须铭窦宪勲
闻李四光丞频游北园因有怀寄
汉相沙堤连甲第石家金谷有名园雍容陌上临卬骑潋灔斋中北海樽过闰巳惊春色早离城殊少俗尘喧无由一寄南窻傲相望迢迢西掖垣
次韵和集贤李学士寒食即事之什
九逵初旭满辎軿寒食东风二月天陌上垫巾谁傲睨江边解佩自婵姢新粧几处登墙见沉醉何人藉草眠豪侠追欢殊未足归蹄躞蹀夕阳前
和集贤李学士千字诗
千仭谿何险千仓稻巳收出骑千里马醉典千金裘千年河诞圣千树橘封侯千锺不及乱千钱坐上头
妹婿黄补下第归乡
家风早占无双誉【君即江夏之後】乡荐曾居第一流崑岭本期争片玉庖刀谁料失全牛风尘不住梁王苑烟水还依楚客舟应负男儿四方志故园归去莫淹留
黄觉东游
乡关迢遰数千里塲屋蹉跎二十年三献犹垂卞和泪几人先着祖生鞭风尘漫索长安米禾黍全荒负郭田关外贤豪徧投分赵囊回日满金钱
叶生归缙云
出门西望长安笑抱璞来求善价沽惟罄囊装买羣籍不持刺字谒当涂鲈鱼渐熟思归切羊酪初尝得味无送子东还重销黯我曾三载守仙都
慧初道人归青州养亲【兼简知州李太保】
宴坐禅林度几秋忽思归养指营丘遥知北海孔文举应重江南汤惠休畏日流金征路远长松偃盖旧房幽庭闱晨夕供甘外高论弥天不易酬
省中当直书怀呈诸同舍
太微西掖凤池边阿阁凌空瓦起烟彩笔时批尺一诏直庐深在九重天早朝螭陛炉香近昼寝鸡人漏唱传只恐承明难久恋长安桂玉苦相煎
王寺丞借西第避暑因有寄赠
滕公甲第冠神州昼日青烟瓦上浮南榭薰风偏解愠北阶萱草更忘忧朝回门闭人疑病雨过凉生景似秋角枕闲眠支体适不知胡蝶是庄周
元道宗下第东游【元氏昆弟子侄五人举进士】
举宗文雅孰能陪须信菰芦出美才失意不劳悲玉璞投知应得上金台晓离村店侵残月昼歇津亭避疾雷东道诸侯多重士融樽处处为君开
李四赴歙州
分直蓬丘未再期江东去去拥旌麾名通南省郎官籍卷续新安郡政诗【好事者编新安前後太守所赋诗为三卷目之曰新安郡政诗见行於世】虎观清风留汗简鴒原高韵忆吹篪故人别後频南望想见森森琼树枝
予以缙云进士周启明长书呈秘阁黄少卿黄颇叹重作诗六韵美之因次韵和酬
缙云江外郡封略古瓯中早被唐虞化巳成邹鲁风剖符曾出守解榻值名公失意嗟塲藿缄书附塞鸿掷金才少敌泣玉恨还同後夜蓬山宿知君必荐雄
史馆陈太丞知夀州
忽佩鱼符下玉京长安廐吏驾车迎淮王旧地余风物太史新书见姓名弩矢前驱殊觉贵河梁执别岂胜情小山丛桂图经古白马骊驹道路荣鹏海三千须击水隼旟四十且专城长淮月色秋宵好应助诗人思转清
钱大夫赴并州
太原西北劲兵处地直云中控定襄六月出师平玁狁九天选将下文昌车鱼辟士应难得诗礼临戎亦未妨缓急羽书须自草平安烽火镇相望柳营禀畏将军令毳幕怀来塞下羌清啸肯饶刘越石长缨终系左贤王关山万里边尘静亭馆三冬朔雪狂笛怨梅花新度曲樽倾竹叶浅飞觞御寒应觉重裘暖料敌悬忧两髩苍只待今年凯旋後徵归论道坐岩廊
次韵和表弟张湜秋霁之什
轻飈习习起青苹宿雾全开霁色新高阁晴曦射踈牖虚堂润气彻华茵垫余巾角曾冲雨晦尽琴徽旋拂尘楚泽潦收湖水白归舟遥忆洞庭人
初秋夜坐
明河如练出城隅朱火西流暑气徂顾兎一轮浮月桂流萤数点入烟芜迢迢宫漏传银箭淅淅天风下白榆岸帻微吟自忘寐披衣闲起遶庭梧
秋日有怀乡国
长安久客逢揺落不独悲秋更忆乡潘岳二毛行欲变渊明三径巳应荒书裁尺素鸿难托梦遶重湖蝶自狂游宦十年归未得尘缨却悔濯沧浪
合门钱舍人知全州
家传吴越贤王後郡压潇湘最上游三殿从来奉宸扆一麾今去典方州蝉吟高柳隋堤暮水涨平湖楚泽秋入境壶浆填候馆上官铙吹夹华輈山川徧历骚人地宵旰遐分圣主忧应向桑郊停五马青春太守本风流
次韵和章频下第书怀之什
春闱三上败垂成白雪新吟思转清修竹园中曾献赋慈恩塔下未题名禹门烧尾他年事楚客悲秋此日情道在不须忧晩逹抟风九万是前程
七夕
金壶漏滴正迢迢灵匹相从在此宵月魄婵姢乌遶树河流清浅鹊成桥云轻天上榆花没风细炉中麝炷飘寂寞堪怜观渡女无眠耿耿望青霄
石砚
磊磊涧中石成形本一拳墨池遗号古笔阵用功偏【笔阵图以砚水为城池】得在燕台侧采从崐岫巅剖非藏赵璧链合补娲天偶自他山上来参绦帐前光荣登玉案挥洒助花牋注水蟾蜍滴题诗玳瑁筵如何班定远发愤便轻捐
大理赵寺丞世长知益州华阳县
帝选循良抚远民由来百里应星辰征车蜀道闻猿苦祖帐西郊落叶频莫为割鷄轻邑宰应须叱驭効忠臣锦城自古繁华地好与风光作主人
咏醉
刘伶石五斗康成三百杯欹斜星弁侧嵬峩玉山颓人语蜩螗沸天形帟幕开应知是狂药何不学顔囬
笔
月兔湘筠巧制全何人大手称如椽禁中铃索夜批诏阁上芸香昼草玄墨妙三分慙入木华襃一字重编年史官遗直真堪畏千载独持生杀权【孙樵云史官持生杀权於千百年後】
夜宴
华堂高宴卜良宵宾客当筵半珥貂天转玉绳星落落风传银箭漏迢迢连浮大白须判【平】醉促驾鸣驺又趂朝月落乌啼人散後衣香数日未能销
张兖下第随桂阳乔监使之湘中
建溪曾共听猿声十载文塲未策名流落只应孤剑在穷愁已有二毛生荆州暂去依刘表汉殿无由荐马卿一路骚人旧山水登临且莫动归情
庭榴
得种从西域移根在帝乡鲜葩猩染血美味蔗为浆入献殊诸果敷荣後衆芳丹房高照日緑叶半凋霜酿酒扶南国【扶南顿孙国人取石榴汁渟盆中数日成美酒】题诗白侍郎【白刑部诗云唯有安石榴当轩留寂莫】浓隂兼茂实相对度炎凉
水部何郎中知鄂州
襃博衣冠汉大儒三千奏牍到宸居郎官起草归华省女史焚香伴直庐出守新恩龟顾印趋朝旧路雉随车便分符竹从鸾掖应有壶浆待隼旟赐对移时亲斧扆随行兼两载图书淮南落木揺鞭里湓浦分风挂席初郡阁平窥汉阳树盘飱频荐武昌鱼聚徒南郡传经盛携妓东山退食余天阙九重悬梦想江关百战见坵墟清曹祖德诗人後时寄新吟一起予
可久道人之歙州兼简知郡李学士
独携缾锡新安去寒雨西风落叶频江水浅深清见底山程高下险摧轮社中香火延开士肘後方书济俗人乡树再寻南国路禅房空锁帝城尘旧传心印都忘念自有衣珠岂患贫四衆仰瞻谁见顶千家应供定分身宰官多结空门友外护须依守土臣想到临川逢内史翻经相对一嚬伸【内经有师嚬伸三昧】
大理黄丞宗旦使颍州【募民垦田】
祥刑新佐张廷尉出塞曾随霍冠军露版裁书频倚马甘泉献赋旧凌云几瞻龙衮尧阶侧暂驾星轺汝水濆百万提封周制复三千奏牍汉皇闻依莲幕府游从近聚米山川向背分回日受厘宣室对又应前席动吾君
刘太丞仲宣归华山【坐事削除诣阙自陈不报】
早年通籍苍龙阙近日移家仙掌峰方朔上书殊未报平津开阁杳难逢骚人章句多怀古陶令田园且养慵近郭离筵黄叶满旧山归路白云重洪崖饵术修丹竈叔夜援琴对酒锺应待輭轮徵入觐受厘前席始从容
表弟章廷评得象知邵武军归化县
几年索米住京师新得东堂桂一枝宰邑弦歌循吏政还乡鷄黍故人期于公隂德知终大万石家风喜不衰毛义动容初捧檄太丘积德旧刋碑【得象大父尝宰兹邑甚有遗爱】甘棠二纪民犹爱苦蘖三年吏不欺【此并述先正之德】桑梓经过身昼锦庭闱扶侍鬓垂丝元方惠化传遒铎【得象兄得一宰乾化今为隣境】令伯欢心献夀巵【得象祖母年八十余扶侍之任】邦境中分同鲁卫政声相应似埙篪尝思竹马游从日又见风鹏奋击时执手勉君勤素业归来更直凤凰池
次韵和李光丞见惠长绦之什
貂裘巳敝洛阳尘空有陶家漉酒巾双阙金章奉朝请小斋纱?养天真久持梵行称居士犹掌王言作侍臣惠我长绦识君意欲教莲社伴遗民
秋雨有怀李寺丞
润气先从柱础知寒霄滴滴助秋悲桐圭遶树多黄落苔锦缘阶更碧滋爽彻衾裯慵就枕凉生残管欲题诗高阳旧侣相思否此景谁同把酒巵
王廷评臻知庐州舒城县【臻汝隂人】
颍水生贤自古奇西游声价满京师梁园献赋天将雪潘县临民鬓未丝南浦销魂分袂处北堂献夀捧觞时到官卧治成高趣终日清谈吏不欺
大理徐寺丞元榆知越州诸暨县
子山词赋动南朝近佐名卿掌玉条治邑还持麈尾柄携家便泛木兰桡谢塘春昼偏多思潘鬓秋风苦未凋种秫公田供酩酊弹琴官舍助逍遥去程千里随宾鴈宿馆三更听落潮闻道临安有仙穴莫抛印绶采芝苗
次韵和钱崇班见寄之什
苹末风轻不动尘承明朝罢见闲身从容退食收芝检迢遰驱车访玉人酒贳十千那惜醉丹封六一已应真春塘丽句偏相寄传诵朝来满搢绅
次韵和钱崇班再寄之什
祖祢勤王国史襃传家自有吕?刀雄豪结客欺燕侠憀栗悲秋笑楚骚奕世勲名金钺贵出羣风格玉山高诗中敏手兼无敌射落霜鵰钓得鳌
盛京宰单州武成县【父豫任度支郎中弟玄任屯田员外】
子男印绶诸侯秩邹鲁闾阎太古风兔苑胜游抛霰雪琴台善政继丝桐征途朔吹貂裘暖祖席清歌蚁酒空令弟严君俱应宿时瞻悬象向南宫
次韵和并州钱大夫夕次丰州道中见寄
汉将从天下强兵值月残孤烟戍楼迥密雪战袍乾向暮三吹角临风一据鞍边城赖经略重取地图看
董温其赴淮南幕【工部王尚书知扬州】
岁晏梁园密雪飞出关犹忆弃繻时属鞬正是从军乐挿羽那忧草檄迟陪宴初筵挥玉柄从游别墅骋金羁【府公维扬有别墅焉】只应偏啖牛心炙自此声名汉殿知
史馆凌职方知广州【曾任岭南转运】
番禺出守重汉殿拜恩初华省郎官宿名山太史书剖符从琐闼持节上轺车左顾金龟印前驱画隼旟由来百粤地曾督九年储卉服要荒外棠隂惠爱余齎装天子赐封部岛夷居羽檄招溪洞壶浆慰里闾国风今巳变民瘼到应除江海思归否蓬山有直庐
十二月四日大雪就赐近臣宴饮即事
向夕同云布海涯丰年呈瑞在京华相如赋就梁王苑穆满歌传阿母家农亩三冬偏积润朝衣六出旋成花天恩锡宴醉归处几里香街覆玉沙
章琮赴广州东莞簿
抱?曾三献悲秋忽二毛十年嗟不调一命尚徒劳互市通蛮货公田入海涛贪泉虽酌饮未肯染脂膏
文慧大师归蜀
南宗传法了汉殿赐衣新归路峨眉雪旧房京洛尘天花飘讲席海月照吟身谁结香灯社金门贵近臣【大师即西枢给事空门之友也】
王中庸赴河南巩县尉
春风祖席引香醪白马骊驹草色袍官舍前临两京道居民半杂五陵豪卑飞碌碌犹栖棘余地飘飘暂鼓刀捧檄初同昔人喜不应搔首叹徒劳
比部朱员外知东明县【比部以亲老上言凡再宰是邑即其故里也】
宰邑承顔帝泽优春郊数舍跃骅骝弦歌平昔有遗爱桑梓依前访旧游乡里归时荣昼锦庭闱到日洁晨羞陶潜未省荒三迳班嗣何因乐一丘兰长谢庭传赋咏花开潘县占风流薰炉绫被余香馥省闼沉沉侍史愁咸平六年二月十八日扈从宸游因成纪事二十二韵
步辇下明光鸣鞘出未央属车多载酒夹道竞焚香云管飘梅吹蜺旌错鸟章从臣沙苑马卫士羽林枪玉辂天行健金壶昼漏长光风泛兰蕙仙雾拂旗常宿雨收林薄晨曦?屋梁闾阎空里巷旄罕隘康庄托乘奉珍使先驱执戟郎从桥初转毂凭轼见垂裳暂驻时龙驭前临戏马塲由来讲武事所以服遐荒电影流机石鵶羣发大黄【是日御讲武台观放抛石及发连弩】千钧宁觉重七札岂曾妨卒勇如虓虎人观若堵墙腰鞬晋元帅扈跸汉诸王聊用夸胡客还闻讋鬼方回舆百里囿锡宴九霞觞射以驺虞节歌为白雪倡仙山鲸海上御苑斗城旁周镐欢麀鹿虞韶集凤凰瑶池春水渌犹误濯沧浪
仆射李相公宅观花烛【时纳状元王曾为婿】
孙合相君和鼎贵秦楼爱婿坦牀贤东方千骑还居上南极三星正在天路入桃源花烂漫桥横银汉水漪涟乘龙择对真无比月桂宫中第一仙
窦咏从淮阳军【故尚书仪之子】
名题仙籍广寒宫负羽从军意气雄万石世家标国史孔璋书檄愈头风狂翻竹箭春波急满酌榴花别酒空?佩吴鈎衣楚制柳堤千里跃青骢
亷上人归天台【亷公与秘阁黄少卿相善】
旧住赤城华顶峰桂岩芝崦白云重弥天曾共习凿齿入洛因寻陆士龙寒烛伴吟经腊雪雨花开讲过晨钟浮沤一念归心起本寺房前见偃松
次韵和李寺丞见寄之什【时宿斋太一寺丞远致美膳】
云章承诏祀高穹夜听空歌宿绦宫正怯龟肠终日内忽传鹤信五城中八珍伊鼎盐梅味【李君相门之後】九夏尧厨萐莆风【暄暑之辰颇甚馨洁】苦恨斋居方慎独朶颐大嚼与谁同次韵和右巡李端公见寄之什【时立夏宿斋太一宫】
首夏修时祭斋居贵洗心神光浮汉畤薰吹发虞琴偃树枝成盖丰碑字有金秘文窥宝籙荣路厌朝簪捉麈思嘉话烹鱼得好音回瞻栢台署佳气九门深
大理黄丞宗旦通判颍州
曾随征虏出萧关又案公田汝水湾南亩万箱增地利【宗旦奉使汝隂募民垦田近千顷】西清三刻对天顔一麾通守彤襜贵九棘评刑赤笔闲闾里欢迎旧从事随车雨气自应还
陈小着从易知邵武军
奏牍金门奉帝俞平明鸾省剖铜符北堂送喜应占鹊南国思归不为鲈岁月天涯乡树老烟波江上客帆孤会稽友婿堪羞死邑令今来负弩驱
译经总持大师致宗之泗上礼?
早传心印得衣珠不学声闻证有余犀柄屡登三殿讲琅函新译五天书莲华?下焚香去竹箭波间解缆初随顺世缘无所住经行宴坐自如如
欧阳使者监和州军【父以老病出为和州团练副使因上言求侍亲乃有是命】
新剖牙璋出护军使车归养指江濆彩衣楚国老莱子白首长安万石君虎眼波狂征棹急鲈鱼鱠美夀杯醺东南极目无氛?不假横戈看阵云
胡小着克顺知泉州惠安县兼过南昌别墅
平明束简下兰台海县鸣琴亦滞才厌说风尘住京洛贪看雪浪架蓬莱楚江归思鲈鱼鱠随岸离筵竹叶杯通德旧居旌阙在辽东鹤驭少徘徊
武夷新集卷三

[book_title]卷四
钦定四库全书
武夷新集卷四　　　　　　宋　杨亿　撰诗四【七十首】
内当
芝泥初熟诏书成红药翻阶昼景清屋瓦生烟宫漏永时闻幽鸟自呼名
读史斆白体
易牙昔日曾蒸子翁叔当年亦杀儿史笔是非空自许世情真伪复谁知
闺思
征夫万里戍交河塞外萧条朔气多古壁暗蛩催夜织朝来一叶下庭柯
李御史
清晓乘骢出九逵内朝簪笔坐前墀天家御史非凡格曾向崐崘服衆芝
王殿丞举通判桂州
科名得玉向崑丘家世长淮入海流通籍殿中鈎盾省颁条岭外桂林州汉皇前席期清夜楚客归帆指素秋父老欢闻邻郡政【前知宾州】壶浆千里待鸣驺
大名温尚书之任
窣云楼堞古铜台幕府池塘菡蓞开毕万山河千里迥亚夫钟鼓九天来属鞬前队射鵰手载笔初筵倚马才命将文昌非细事星光昨夜动昭囘
喜贺梁三入翰林
六鳌云海冠蓬莱玉署深严枕斗魁汉殿论兵得颇牧【唐宣宗尝夜召学士毕諴论兵因曰不意颇牧在吾禁中】梁园作赋掩邹枚趋朝御案香盈袖侍宴仙茎露满杯五色天书看视草悬知独有长卿才
次韵和昭侯立秋见寄
云峰半歛火西流桃簟微凉忽报秋饮露吸风齐女怨登山临水楚人愁珠喉倚瑟华堂暮桂烬薰衣别院幽美疢已平休沐近会应投辖一相留
弟汲归宁
一夕西风木叶飞长安久客念庭闱去随塞鴈衔芦远归值家鷄啄黍肥负郭生涯同季子澄江诗景属玄晖帝城紫陌多尘土免化轻云白紵衣
景阳谏议赴余杭
淛水东西两节旄君今於此握戎韬油囊仙姥流霞酒鰌穴灵胥白鹭涛盘石起家传典训翘车开幕聘英髦子牟江海终非久剩鱠鲈鱼把蟹螯
杭州严从事【巳】
柳岸兰桡片席飞秋风泽国季鹰归幕中莲渚红衣脱江外蓴羮紫线肥十部须知从事贵双鱼莫遣尺书稀西陵正接家山路试为因人问钓矶
鄱阳皮録事
松陵遗集占风骚故国田园没海涛三世青氊传旧物【三世有集五百卷】十年黄绶叹徒劳谢塘春草侵魂梦潘县秋霜入鬓毛鄱水黄金漫如粟想君终不染脂膏【汉书地理志云鄱阳出黄金粟】
史馆杨嵎学士以诗话及空门之事次韵和之
双树金言付嘱频阎浮外护托王臣谁知天禄草玄客曾是灵山受记人
诸暨簿张慈【张慈闽人有聚书之癖事祖母九十余】
新官佐邑近闽禺令伯欢心就养初暂住梁园慵献赋因经禹穴更探书忘机海国亲鸥鸟寄信京华托鲤鱼回日杀青兼两载想君清俸亦无余
次韵和昭收寄银台李舍人之什
柱下方书掌事机深严侍从接论思归鞍通德香街迥前席延英昼漏迟菊径顿踈陶靖节月楼偏忆庾元规华堂宴集应难去玉斚醇醪满劝谁
送吴航
井臼荒凉旅鬓班经年索米住长安囊中卖赋金都尽衣上悲秋泪不乾客路飘蓬殊未定侯门置醴岂成欢担簦忽起东游兴庭树西风昨夜寒
并州王谏议
琐闱聊辍皁囊封书锦还乡意气雄别墅挥金延父老近郊骑竹见儿童蒲卢善化终成政蟋蟀深思未变风更待出师平黠虏戎衣献捷大明宫
奉和翰林诸公贺阁长李公领银台之什
西汉公车主上章官曹秘邃接明光天书时草凤凰诏边奏亲开赤白囊咫尺青规频借筯离披金蘂阻飞觞瀛洲仙侣相期处铜马门中白玉堂
姚起居赴两淛转运
吴会商功利蓬丘辍史臣同僚供祖帐属郡望行尘富国催流马编年废获麟櫜鞬二千石襦袴几州人名姓丹台籍封疆析木津片言空犴狱密启到鈎陈且运方船粟初尝千里蓴江山助诗思新咏掩汀苹
集贤刘工部隲知衡州
仁里古湘川颁条命隽贤腰垂丈二组身下九重天山水登临思庭闱喜惧年官曹郎位宿衣袂御炉烟记事成新史赓歌有雅篇为贪驱弩矢不从泛楼船治道山隂卒离羣藏室仙衡阳无过鴈尺素若为传
魏奉礼昭文知吉州龙泉县【故少卿咸熙之子】
平昔登龙坂因缘识玉人庭中华毂满膝下彩衣新少列悲先露高堂泣累茵嘉宾碣馆闭遗业寝丘贫弓冶传家久弦歌宰邑频循良同汉吏惠爱及齐民又出夷门去还临灨水滨不须轻百里自古应星辰
作坊魏使知隰州
几年供奉宣徽殿一旦腰悬刺史鱼戚里园林甲京洛将坛家世閲诗书离筵惜别空银榼官舍思归梦玉除四十专城谁不羡骖驔千骑拥干旟
司农栾少卿知洪州
大农搜粟汉名卿千里江西拥斾旌腰下金龟三品绶手中铜虎八州兵【江西旧管八州】属鞬牧伯趋庭见骑竹儿童塞路迎【前任江南转运使】洪井主人今重士肯教悬榻有尘生
送邵梁秀才
君家罨画溪岁晩忽思归密雪不献赋流尘空化衣购书藏屋壁温席奉庭闱清世莫招隐垂天待一飞酬秘阁黄少卿因见所作洞霄宫碑且有题记
谯郡增严李母祠神龟矫首负金碑豆萁巳乏不休思韲臼兼无絶妙辞翠琰雄文慙内史【隋内史薛道衡有老君祠庭碑】黄庭美翰枉羲之【翰林裴待诏奉勅书】蓬丘丽句偏相许胜得山龙衮服披
弟僓归乡
客儿诗思揜春塘杖策来观上国光举白万钱酤酒饮杀青千卷买书藏梁园緑筱将歌雪楚岸苍葭巳变霜跃马还家那隔岁预应乾鹊报高堂
弟伸归乡
泽国思归咏采兰束书携劒出长安天涯朝暮倚门望岁晏风霜行路难闽岭夕岚乡树老楚江寒浪客衣单岩前旧勒移文处到日重须拂藓看
王尚食知凤翔【曾领延安】
露冕分忧辍近班朝阳鸣凤古岐山三刀吉梦频为郡驷马高车又出关宴客羽觞那有筭题诗彩笔莫教闲将坛义府平生事早立边功振凯还
福州古田宰李堪
由来百里应华星何况牛刀乍发硎五柳不须轻印绶七闽聊且访图经雪天畅饮连浮白海县抄书剩杀青公暇好裁封禅颂圣皇将欲驾云亭
黄旦宰江州德化县
外台论荐逹乘舆花县弦歌制锦初气直公车曾谏猎政清官舍旧悬鱼二林重结遗民社五柳闲寻靖节居好继谪仙留絶唱云屏九叠倚晴虚【李白庐山謡有屏风九叠云锦张之句】
赠文照大师
读徧龙宫七佛书一尘无念得衣珠金园讲席天花满沙界禅心水月孤拥衲夜霜凝屋瓦闭关春雨长庭芜公卿半是空门友缾锡因循寄上都
慎大詹以吴柑见贶
龙阳休说木奴洲震泽黄柑占上流承露玉浆仙掌曙亚霜金颗洞庭秋香黏素手吴娃丽冷涤朝酲楚客愁应似荔支催入贡随河飞鸟逐鸣驺
秘阁舒职方知舒州
西崑册府控千庐鈆笔多年校鲁鱼厌享双鷄太官膳贪乘五马使君车明光画省辞青琐天柱仙坛访紫书只恐政成抛印绶携家深入白云居
夜宴
玉壶春漏咽铜龙画栋尘飞曲未终樽酒渌醅和蚁泛牕灯红焰隔纱烘水沉烟袅风微起霜桧隂圆月正中苦恨当关催夙驾平明入谒未央宫
陈太博知建州
梦笔山连化劒津两乡人看锦衣新北堂滫瀡三牲膳南陌骖驔五马尘画角声残铃阁暮露牙香细茗园春瓯闽自昔多居士谁是贤侯席上珍
再别陈建州因以抒意
北阙多年作侍臣一枝烟雨忆南闽留连五鼓趋丹禁【近拜章求解职领郡上不允所请】健羡双旌拥画轮篱畔菊荒环堵宅山中鹤怨未归人州民刺字空漫灭目断东方千骑尘
梁四谏议知凤翔府
几日银台閲副封岐阳西顾委秦中函关叱驭经天险国闻鷄接土风云幕杯盘三省近星邮章奏九门通下车卧理应无事莫遣融樽酒暂空
钱易赴蕲春
名重星垣试官闲月寺中竹符千里郡花浪一帆风尘隙驹从度霞觞酒莫空公堂封笔塜邮舍递诗筒骚客休怀楚词臣合荐雄长庚谪仙骨须入拚鳌宫
福州张从事
万人都督古闽州幕府旌门映碧油阃外依莲滞英俊樽前噉薤占风流犀灯照水窥龙劒鲸浪喷空见蜃楼暇日登高赋沧海添盐堪为昔贤羞
元净上人之新安谒李学士兼游庐阜
双阙重城到几回两游千里忽浮杯黟江春水浅深渌庐岳夏莲倾倒开谢守同翻贝叶字汤师独占碧云才旧房京寺门空闭坐榻凝尘砌长苔
京府狱空降诏因寄大尹学士
长安恶少罢探丸桴鼓声沉禁网寛三尺旧章闲玉律八行优诏下金銮帝临宣室方前席民值唐年耻画冠终日讼庭无一事早调伊鼎佐汤盘
叶秘书温知蜀州江原县【前任嘉州从事自合淝管记授此官】
秘省丞郎出字人锦江偏好濯缨尘酒垆千古风流地花县三年烂漫春白羽豫州慵草檄青天蜀道厌摧轮巴猿杜魄惊乡梦莫遣霜华髩畔新
和酬秘阁钱少卿夜直见寄次韵
甘瓜朱李郢醪浓素绠银牀?碧桐赐第旧连丹凤阙直庐今在未央宫承云仙掌延年露转蕙薰弦解愠风此夕蓬山好逃暑月轩清话恨难同
送石枕与参政王给事【雄道人所惠者】
千古碧潭秋水骨琢成孤枕冷於冰因为江外朱轮守得自林闲白足僧月幌光寒吞桂魄暑轩气爽压梅蒸奇章好尚非流俗愿向萧斋代曲肱
黄小着震知兴元府南郑县
藏室仙郎罢属辞暑天驱传出京畿流年两鬓生华髪宰邑全家住翠微九折坂长须叱驭三声猿苦莫沾衣【右謌词云巴东三峡猿鸣悲猿鸣三声泪沾衣】金门荐鹗知音在【政事夕郎太原公常抗章称荐】不到瓜时捧诏归
陈尧拱廷评致仕归蜀【西枢给事之兄也】
一家今有十朱轮独忆云山欲退身天邑繁华行乐厌月曹清要命书新西风跃马经秦甸东道椎牛讌孟邻秋稼万箱僮百指羲皇之上更何人
史馆赵祠部况通判宿州【况时被病坚乞外任】
风流华省含香客籍甚先朝奏赋人竹使三年劳佐郡柳堤千里待行春文园避事心长笑天禄雠书鬓渐新帝念河渠在封部特缘经义委名臣【西汉平当以经明禹贡领河堤】
择良上人归天台
片席然犀经水府几程登陆望霞标吟情晚日繁云合归路秋风密叶凋行道六时庐岳漏浮杯千里浙江潮旧房宴坐观空後香积多年饭顿销
表玄师归缙云有怀故雄闍黎成转韵六十四句
括苍古名郡生齿三万家我昔自仙殿捧诏临军牙清心治朞月讼息民无譁雄公真大士宴坐绵岁华驾言造梵宇室迩惊人遐迎门虎溪屐布地牛头花庭松偃翠盖涧泉漱金沙坐闻师子吼归恨踆乌斜驿召还上都腾装即修路别师黄金园赠我碧云句我归步赤墀代言红药署弹指知苦空观心得降住藏识慙宿薰轮回悲晩悟折简问南宗寄言满缃素絶念契真如忘筌离文字刼烧虽洞然龙华决同遇师名逹宸扆恩诏颁方袍欢喜黑白衆萧衰霜雪毛毗邪见有疾示身如幻泡双林忽归寂人天但哀号堆案遗札在满鉢香饭销只应伸臂顷未觉他方遥犀柄挂空壁鴈塔千层霄七返暂来去四大非坚牢口占成尺题手泽着纸尾亲遣上足师浮杯渡江水云朶揺笔精玉音锵里耳遗我方石枕斑文剪霞绮谕我求菩提心坚正如此怆然悲梦形丸澜泪盈眦上足今去归焚修益勤止当续祖灯明无令社莲死
苏寺丞维甫知简州阳安县兼携家之任
神鸡缥碧马金精西海桑田一掌平苜蓿度关风渐劲莓苔登栈雨新晴琴斋尽室无归梦锦里当垆柰宿酲麈柄清谈且为政莫贪蒟酱学论兵
宿斋太一宫答李寺丞次韵
泰畤斋居肃梧楸?缭垣露葵深得味风铎乍成喧緑髪松乔侣丹经黄老言心期阻良久蝶梦绕朱门
建溪十咏【并序】
太常高博士惠连典建安郡自邮中以所赋十题为寄仆桑梓之地耳目熟焉不胜起予因亦继作
武夷山
灵岳标真牒孤峰入紫氛藤萝暗仙穴猿鸟骇人羣古道千年在悬流万壑分汉坛秋藓驳谁祀武夷君
北苑焙
灵芽呈雀舌北苑雨前春入贡先诸夏分甘及近臣越瓯犹借渌蒙顶敢争新鸿渐茶经在区区不遇真【陆羽茶经不述建溪盖未遇真茶也】
朗山寺
层峦连近郭占胜有招提宿雾昏金像飞泉溅石梯钟声空谷答?影乱云齐千骑时来此寻幽独杖藜
陆羽井
陆羽不到此标名慕昔贤金缾垂素绠石甃湛寒泉百汲甘宁竭千金志不迁【吴隐之有一饮怀千金之句】真茶泛云液一歠可延年
梨山庙【李频也】
唐季临兹郡生祠巳荐馨声诗传乐府庙貌载图经画壁流尘暗金碑古藓青细民时请福挝鼔赛遗灵
勤公亭
危亭压波面屹若拚灵鳌浮蚁顔数飞鸿送目劳吏围披簿领僧伴话风骚何日登悬榻州民刺有毛
大中塔
鷄园开净土鴈?倚寒空风铎和清梵晴幡映彩虹香花倾海国金碧拟天宫絶顶登临处谿山一掌中
仙人洲【相传梅福於此上升所乘马还坠後人因号坠马洲】
寒潭吞别派孤屿屹中流昔有骖鸾客因名坠马洲洪波长赴海碧树几经秋城郭何年变空闻鹤语愁
延平津
积水深无际神龙此屈蟠媚川珠彩动射斗劒光寒燕脯谁能寄犀灯岂易看负图当瑞圣何苦蛰洪澜
毛竹洞
洞门生异竹冉冉接同亭石迸狂鞭怒霜封密叶青实应容凤食杖欲变龙形逋客归何日岩阿巳勒铭因与西厅参政侍郎奕棊予输纸笔砚三物以诗见徵属宣毫适尽但送蜀牋端砚继以此章
多年燥吻苍苔砌秃尽江南石上毫五色蛮牋犹有剩一拳端砚岂胜劳萧斋幸预谈宾末谢墅深降奕思高微物供堂方犹豫丹青笔下枉风骚
又以建茶代宣笔别书一絶
青管演纶都巳竭文楸争道恨非高辄将花苑先春茗聊代山中堕月毫
游王氏东园
名园聊得拂尘衣深入春丛一迳微万树未饶金谷富百畦犹有汉隂机青苹风暖天鷄出文杏巢乾海鷰归向晩鸣驺九门路柳堤囘首独依依
送僧归苏州
说法雄音敌海潮一栖京寺叶频凋水田三事衣将敝香积多年饭顿销忽忆虎丘飞梦到更闻莲社寄书招好传祖印归南土莫遣宗风渐寂寥
送僧归越州
旧房稽岭鏁春苔猿鸟欢迎振锡回花雨六时飘讲席樵风千里送浮杯一乘了义刳心学三藏真文盥手开迹似孤云本无滞飘飘新到帝乡来
张泌东游
玉籍参差未策名东游聊得拂尘缨长亭酒尽骊歌阕下榻波狂鷁棹轻泽国鱠鲈悬梦想戟门罗雀断逢迎秋期莫到槐花老待听新文掷地声
喜王虞部赐进士及第【时知郑州奉诏乘驿赴闻喜宴】
中台高应列星文千骑骖驔拥画轮起草已夸双笔健登科更占一枝春龙津召宴芝泥湿鴈塔题名麝墨新只待甘泉重奏赋彯缨长奉属车尘
送章四十舅翁东归
乡党共推贤干名二十年早怀荆岫璞迟下祖生鞭敢谏书无报徒行履欲穿圣朝公道在搔首赋归田
范仪下第东归
君住武夷乡思归便促装溪鳞丝缕细园茗露牙香雷火悲三上金钱困一囊长缨尘土满会待濯沧浪
武夷新集卷四

[book_title]卷五
<集部,别集类,北宋建隆至靖康,武夷新集>
钦定四库全书
武夷新集卷五　　　　　　宋　杨亿　撰诗五【一百八首】
送章頔寺丞之巴陵
涔阳从事有嘉声外计封章荐姓名再命便为千室宰于飞又出九重城腰悬铜墨才犹屈吟对江山思转清楚客十年偏遂意秋风满筯紫蓴?
外弟张湜西游
六年随我客梁园西上孤飞彻九门抱璞有瑕唯叹命泣岐无托更销魂秦关百二聊乘兴汉牍三千待叫阍赤日炎风两京道文章满腹与谁论
章羣下第东归
卓斚修词有古风计偕西上剧飘蓬梁园失意三春月闽岭思归一亩宫且喜还家仪舌在莫嗟为客赵囊空九天下诏崇儒术好絶韦编待至公
贺资政学士王侍郎
沥恳青规一动帝心秋曹月殿宠光深论思东序清闲宴偃息西崑翰墨林私第藏书皆有副公庭种竹待成隂卧龙禁闼应非久救旱还须起作霖
表弟廷评章得象知信州玉山县
怀玉烟霞接武夷我思祖德涕沾衣县斋制锦留遗爱庭树藏鐶长旧围【开宝末大父宰是邑予生於县斋】彭泽公田今已废辽东邑子半应非津亭送别空搔首籍在金门未得归梁大谏自凤翔乞留台寄诗言志次韵酬之
聨飞仙掖旧心朋【子云云朋而不心面朋也】笑我池笼出未能文陛彯缨空自愧香山蜡屐与谁登托身羿彀忧危甚引领黄陂鄙恡增二室风烟莫全占会须携手蹑云层
?殿丞通判濮州
龙虎游从分不疎忽闻新命佐鱼符经旬苦雨淹行斾几曲洪河贯郡图浮蚁酒浓频举白折胶风劲好弯?贤侯东道欢相得期月民謡待袴襦
元奉宗宰绩溪
游梁度几春时誉蔼天伦家寄汀苹久名题桂籍新溪鳞清可数泽雉到应驯黟歙非难治民风自古淳
李工部江南转运
含香五字客尚齿十年兄旧奏梁园赋新题汉柱名出驱星使传入佐地官征献可方前笏分忧又抗旌富饶今泽国佳丽古台城错节投刀释颓纲揽辔清沃心期密啓衔尾待香秔处处江山秀行春莫计程
杨日华宰钱塘
洛社负才名吾宗占宁馨闻诗趋鲤室袭庆堕鱣庭力学窥堂奥孤飞彻杳冥一枝攀緑桂百里应华星汉网何曾密吴歈正好听油囊满醇酎千日莫期醒
柳绅归缙云【予曾典是郡绅依宫师相国十余年】
东瓯别业寄秋云平昔题桥墨尚存故郡曾登太守榻上都频扫相君门挥毫月殿香盈?锡讌星津酒满樽归去吏民如问我五年书命紫薇垣
表弟李宗元知桂州阳朔县
桂林阳朔溪山秀莫叹迢迢五岭南百里字人须敏政千金酌水更惩贪鸣榔下濑潮程远曳彩升堂夀讌酣远地民淳无牒诉县斋终日好清谈
高起居知广州
作藩南越古称雄五管皆归节制中腰佩金龟三品绶船开画鷁一帆风橘官手版趋尘远梅使星车附信通暂阻螭头夹香案清宵应梦未央宫
丁集贤通判余杭
辽东羽客富仙材仙殿飞觞接上台便道归宁白苹渚经时赐对柏梁台里中驱弩先行路膝下斑衣庆夀杯明诏许令过别墅不忧郡合简书催
吴航赴宜兴簿
家住武夷峰眉间道气浓风尘久为客雷火近成龙试吏江城僻宁亲岭路重一?期没齿乐土定相容【予素有阳羡退居之志会当占数於乐郊也】
十六兄赴韶州从事
魏帝台边拂战尘初平山畔彩衣新又攀高柳隋堤暮却寄寒梅庾岭春韶石闲寻张乐地曹溪首访悟空人男儿平昔四方志莫厌区区走只轮
章频寄南昌
孺亭洪井古南昌曾是梅仙试吏乡一邑弦歌荣制锦几程鸡犬接维桑年深为客貂裘敝秋晚还家菊径荒平昔题桥今遂志且斟夀酒献高堂
李廷评昭廸使淝上
画舸西风五两斜淮淝将命去程賖衣缨黄合相君後门巷青春学士家驿路新袍欺草色公筵大白醉榴花谢庭兰玉多才思休澣裁诗对客夸
书怀寄刘五
风波名路壮心残三迳荒凉未得还病起东阳衣带缓【近卧病月余】愁多骑省髩毛斑【予行年三十有二】五年书命尘西合千古移文愧北山独忆琼枝苦霜霰清罇岁晏强顔
赵殿丞知河南县
鼎邑闾阎有古风清谈为治自从容官联殿省通朝籍路过津桥入县封柳?天街时案辔云生少室好搘筇龙门旧有题名处石壁苍苔駮几重
秘阁王校理知柳州
南越尉佗国罗池子厚神桂林驱传远芸阁解嘲频行槖黄金满归程皁盖新一麾愁度岭五彩喜宁亲薏苡偏防疾蒲芦善化人蓬山直庐在几砚日生尘
送僧归越
中林宴坐赤髭繁水月禅心出世间说法音同海潮震随缘身比岳云闲曹溪嫡嗣多参见碧落仙卿徧往还归去旧房秋色晩涧松枝偃雨苔斑
吴延年宰武义
精神满腹富青春烧尾曾看上禹门献赋多年梁苑客谪仙重世武夷孙【武夷君呼乡人为曾孙】一同印绶光初命几驿桑麻接故园泽国归程秋欲尽丹枫黄菊动吟魂
吴待问之蒙城簿
西来赴调合关繻黄绶风尘厌九衢祖席且同开口笑公庭未免折腰趋长安车马偏欺客鲁国衣冠肯戏儒共忆故园归计晚旧游烟树隔重湖
黄少卿惠緑云汤
新甫奇材百尺标秋空高干拂鹏霄仙经药品夸难老人世霜天贵後凋千古贞魂愁化实九原荒壠恨为樵谁硏露叶和云液几宿春酲一啜消
灵隐长老归旧山
浮杯心与海鸥亲驻锡王城忽过春麟殿九旬谈妙法曹溪一滴渡迷津狂翻竹箭波随棹侧布黄金地絶尘白黑欢迎猿鸟喜绀园风定雨花新
皇甫太博知苏州
长洲连岁得贤君十万人家煦若春激箭波狂浮画舸散丝雨细逐朱轮郡斋诗石铺轻藓公宴歌喉落暗尘未得休官作逋客河梁归思满鲈蓴
怀寄枢密王左丞
高陪七圣从轩游帷幄深严日运筹口里雌黄归品藻盘中薤白想风流珠宫地密妨趋谒铜鉢声沉断唱詶独喜修书依绦帐时登阙里受春秋
从叔郎中知潭州
藩阃分忧重关山去路賖含香滞郎署乘馹倦天涯土贡千头橘神祠万里沙金碑纪风物宝瑟怨年华粉箨斑文簟云腴紫笋芽民田两岐麦郡圃四时花别恨休攀柳归期待及瓜鱣庭有遗训清白自传家
黄刑部之陕西转运
百二秦川四塞寛甘泉烽火报平安泥书双笔迁郎署粒食千金仰县官江海半生抛别墅关山何日解征鞍定将鞭筭资心计流马功成国史刊
史馆张学士知婺州
鸾掖分符又出麾津亭目送片帆飞暂随越鸟栖烟树重许吴侬见锦衣【君前牧新定】属邑行春熊轼稳公堂卜夜蟹螯肥隐侯带眼看成缓双阙恩深更忆归
荅李光丞【来诗述车驾临幸修书院之事】
豹尾森森拂画檐久留雕辇閲牙籖字分三豕慙该博馔费双鸡媿属厌滥迹搢绅同北枳艹仪封禅待南鹣相门兰玉裁新句只恐京城纸价添
寄并州张给事
山河表里絶狼?幕府朝朝醉玳筵合乐中军雄鼓吹传杯四座艳花钿行春好驻桑郊骑卜夜谁谈雪窦禅梁苑并门杳千里离怀愁对月婵娟
寄刘秀州【连典吴中诸郡】
骑置迢迢阻玉音左鱼江海遂初心朱弦道直消浮谤春艹才多动苦吟震泽析酲干树橘华亭惊梦九臯禽郡楼晴日东西望几处甘棠接翠隂
无为军王从事
奏牍曾蒙乙夜观擅场文价在金銮貂裘岁久京尘暗鷁路风高旅翮残取酒黄金都巳尽食鱼长铗更须弹时清水国无书檄谁见挥毫一据鞍
密直任学士知益州
玉垒求贤牧金门辍近臣龙荒使传远鸡省命书新殿柱题名久刀州入梦频悬鱼喧旧政【前牧东川】叱驭继芳尘珠履平原客壶浆左蜀人北堂牵远念南诏抚殊邻宴榭峨眉雪歌筵濯锦春乐章传辩士卜肆访逋民幕府觞无筭池塘思有神知谁预交辟空羡吐车茵
休沐述怀寄秘阁钱少卿
风号雷笑雨平堦纨素微凉暗入怀昼枕乍成园吏梦晨蔬聊学太常斋名慙引籍通丹地心愧移文刻翠崖大隐金门犹自适日亲方朔听诙谐
晏殊奉礼归宁
垂髫婉娈便能文骥子兰筋迥不羣南国生刍人比玉梁园修竹赋凌云堵墙看试三公府反哺知千万乘君赐告归宁来别我亭臯木叶正纷纷
送禅牀与枢密王左丞
北祖安禅唯看净毗邪升座更谈空须知密勿万机外常在瑜伽三昧中
受诏修书述怀感事三十韵
太极垂裳日中原偃革初楼船秋发咏衡石夜程书好问虚前席徵贤走传车蓬莱侔汉制煨烬访秦余紬绎资金匮规模出玉除纷纶开四部秘邃接千庐饫赐双鸡膳亲回六尺舆华芝下阊阖白羽拥储胥望气成龙虎披文辩鲁鱼清光无咫尺玄览亦踌躇羣彦挥铅笔微生滥石渠嵇康真懒慢谢客本空踈讲学情田埆谈经腹笥虚月评依许劭文体慕相如雅饮欢娯洽清言鄙恡祛弥旬容出沐终日喜羣居抚巳慙鸣玉归田忆荷锄池笼养鱼鸟章服裹猿狙圜府愁尸禄天阍媿?裾虚名同郑璞散质类庄樗国士谁知我邻家或侮予放怀齐指马屏息度羲舒寡妇宜忧纬三公亦灌蔬危心惟觳觫直道忍蘧蒢往圣容巢许先儒美甯蘧晨趋叹劳止夕惕念归与秦痔踈杯酒顔瓢赖斗储如谐曲肱卧犹可直鈎渔矫矫龟衔印翩翩隼画旟一麾终遂志阮籍去骑驴
分得朝野多欢娯【鱼字韵】
臯壤惊秋气仓箱有岁储梁园从臣颂谢墅富人车休沐新颁诏珍符不絶书天心游蠖濩民乐在华胥击壤欢謡洽凝脂密网除行将封岱岳持槖奉金舆
胡马嘶北风
动地隂风劲连云白草齐闻琴空仰秣践雪忆归蹄金埒心宁恋盐车困欲嘶过关拖疋练渡水惜鄣泥五路鸾旗缓千金碣馆迷覉魂重怀土不寐到晨鷄
金马
茂异纷纶集汉庭求贤诏在竹书青共趋金马门前路谁识东方是岁星
冬夜
香街鼔絶暝烟深檐近孤釭射宿禽露井银牀霜气冷琐窻珠网月华侵初沉远籁闻疎漏旋拂流尘抚素琴坐久星河渐侵没萧萧朔吹度平林
集贤李金部知颍州
汝隂名郡拥朱轮洛宅霜威尚袭人门籍旧通仙禁近书囊才补殿帷新金华入侍知非晚石柱题名又几春莫恋桑郊停五马蓬丘几砚自生尘
海印大师归永嘉【仁煦】
都城供应几经秋海国归心不少留雨雪片帆过北固烟霞丈室寄东瓯千灯续焰知无尽一锡随缘信自由更到石门题雅句碧云从此揜汤休
挽歌
故枢密宋给事挽歌三首
宸游方扈从移疾废枢机步辇亲临问肩舁遽告归忽闻号左毂旋见泣中闱城郢遗言切忠魂定有依六龙初展义七圣尽陪游塞外狼烟起军中羽檄稠汉帷方借筯庄壑忽沉舟不柰良臣死秦医亦漫求永辞温室地长别谏书帷玉恨埋黄壤星愁析紫微薤歌偏怨咽衮歛更光辉可惜岑文本辽阳不共归
故蕲州王刑部阁老挽歌五首
东观未絶笔西垣俄解龟罢裁青纸诏重入白云司流落成三黜联翩换一麾黄岗与滁上应立去思碑鸡省曾三入鳌峰近十旬命书批凤尾谏疏逆龙鳞按部朱轓远悲秋素发新茂陵终不起遗札满埃尘近署罹官谤清淮绾郡章平生不佞佛晩岁尚为郎得疾因卑湿为文足感伤才蒙宣室召奄忽叹云亡楚客离骚怨子牟江海心积忧偏损夀多病未妨吟野鸟俄窥舍甘棠巳结隂郡中应罢市遗爱在人深奏槀应盈箧藏书复几车门人谁渍酒天子想投瓜旅榇关山阔铭旌道路賖趋庭有令子清白自传家
故比部李郎中挽歌四首
陇右华宗贵朝端懿范存哀乌光列宿驷马庆高门谒帝承明署娯宾金谷园人生忽至此天道亦难论睦族衣无主传家鼎有铭沙堤连里巷玉树接堦庭北海樽常满西山药不灵肯堂归棣萼含笑入泉扃鴈序分台阁春卿有职司云屏三殿宴绵蕝一王仪风韵灵和柳襟怀叔度陂善人无复见执绋泪空垂美疢漳滨卧营魂东岱归故人空渍酒侍史罢薰衣画像留家庙铭旌出帝畿浮生除夀考享福似君稀
明德皇太后挽歌词五首【奉勅譔】
母仪垂二纪坤顺翊玄功望断苍梧野尊归长乐宫金涂烘晓日椒壁起香风奄忽违尘世攀号泣舜瞳轩星光太极隂教正中闱外戚黄金穴深宫大练衣雀台愁雾隔驹隙暗尘飞贝阙三山路飘颻仙驭归德契河洲什心依黄老书濯龙规诫在飞羽豫游踈复土文园接凝尘丙殿虚蒸蒸天子孝泣血望涂车世载河山誓门无恩泽侯公桑空茧馆仙药阻蓬丘愍册藏幽壤哀笳咽素秋後宫彤管在千古纪徽猷阃范留椒闼神游返玉清鱼灯照玄寝骑吹咽重城运迫升仙日人伤丧妣情宫中旧长御行哭尽吞声
又五首【奉勅撰】
太姒徽音盛长秋命数崇黄图分丙殿玄象应轩宫记注无穷美声诗内助功云阳复土後陵柏自悲风甲族传仙李遗言在濯龙後宫皆率职外戚早辞封彤管流隂教金根盛国容真游一何遽罢望九疑峰轩游云杳杳舜孝日蒸蒸椒壁还生沴铜台亦罢登亲桑宁复见尝药遂无徵拱木玄堂闵凄凉烟雾凝外家金穴贵曩日玉衣祥万夀瑶觞举三朝复道长小侯亲俎豆女史焕缣缃遽厌人间世乘云归帝乡外族长安盛尊名永乐崇初陵凄草露旧殿閴椒风巩树迷凶仗周原掩夀宫圣君悲望处泪雨泣重瞳
乐章
太常乐章三十首【奉圣旨撰咸平五年】
皇帝南郊前一日朝飨太庙奏理安曲迎神
肃肃清庙昭事祖祢粢盛苾芬四海来祭皇灵格思令容有睟降福孔偕以克永世
皇帝行奏隆安之曲
祼鬯漙将宾尸在位玄德升闻孝思光被公卿庶政傅御师氏至諴感神福禄来暨
皇帝奠币奏瑞文之曲
淳精育物瑞木成文元气陶冶非烟郁纷玄贶昭格至和所薰登歌祼献肹蠁如闻
迎俎奏丰安之曲
丽碑割牲以炰以烹博硕肥腯荐羞神明祖考来格享于克诚如闻謦欬式燕以宁
皇帝酌献第一室奏大善之舞曲
肃肃艺祖肇基洪源权舆光大燕翼贻孙载祀惟永庆流後昆威灵在天顾我司存
酌献第二室奏大宁之舞曲
文思圣祖长发其祥锡羡蕃衍德厚流光眷命自天卜世聿昌肃祗孝享降福无疆
酌献第三室奏大顺之舞曲
明明我祖积德累仁居晦匿曜迈种惟勤帝图天锡辉光日新寝庙绎绎昭事同寅
酌献第四室奏大庆之舞曲
洸洸我祖时惟鹰扬潜德弗耀发源灵长肆类配天永思不忘来顾来享百福是将
酌献第五室奏大定之舞曲
赫赫太祖受命于天赤符啓运威加八埏神武戡难功无间然翼翼丕承亿万斯年
酌献第六室奏大盛之舞曲
穆穆太宗与天合德昧旦丕显乾乾翼翼敷佑下民时帝之力永怀圣神孝思罔极
皇帝饮福酒奏禧安之曲
嘉栗旨酒博腯牲牷神鍳孔昭享兹吉蠲夙夜毖祀孝以奉先永锡纯嘏功格于天
退文舞出奏正安之曲
左手执龠右手秉翟进旅退旅万舞有翼
迎武舞入奏武功之曲
巳象文治乃观武成总干山立七德以贞
亚献终献送神并奏理安之曲
神之来兮风肃然神之去兮昇九天排凌兢兮还恍惚羽旄纷兮萧芗燔
南郊降神奏高安之曲
爰卜吉土在国之阳肆类于帝锡羡无疆备物致享嘉生阜昌纯嘏昭答长发其祥
皇帝行奏隆安之曲
礼备乐成乾健天行帝容有穆佩玉锵鸣
皇帝奠玉币奏隆安之曲
定位毖祀告于神明嘉玉量币享于克诚
迎俎奏丰安之曲
有牲斯纯有俎斯陈柔嘉登荐昭事惟寅
初献奏禧安之曲
大报于帝玄德升闻醴齐良洁粢盛苾芬
皇帝饮福酒奏禧安之曲
祀帝圆丘九州献力礼行于郊百神受职灵祗格思享我明德天鍳孔彰玄祉昭锡
皇帝逥仗乾元殿奏采茨之曲
礼成于郊迎日之至时乘六龙天旋象魏端门九重虎贲万骑四夷来王羣后辑瑞
皇帝御殿迎升御座奏隆安之曲
金奏在悬羣后在位天威煌煌向明负扆玄覧穆清弁冕端委盛德日新礼容有炜
引羣官作正安之曲
万邦来同九宾在位奉璋荐绅陟降庭止文思安安威仪棣棣臣哉隣哉介尔蕃祉
皇帝正冬御殿
文舞第一
八佾具陈万邦有奕既以象功又以观德进旅退旅执龠秉翟玄化怀柔远人来格
第二
阊阖天开羣后在位设业设虡庭燎晰晰斧扆当阳虎贲夹陛舞之蹈之四隩来暨
武舞第一
武功既成缀兆有翼以节八音以象七德俣俣蹲蹲朱干玉戚发扬蹈厉其仪不忒
第二
偃伯灵台功成作乐以昭德容以清戎索万邦会同羣慝箫勺尽善尽美侔彼韶箾
皇帝南郊逥御楼将索扇奏隆安之曲
应门有翼羽卫斯陈山龙衮冕律度声身峩峩奉璋肃肃九宾清明在躬志气如神
皇帝御楼奏隆安之曲
圜丘类上帝六变降天神禋燔礼云毕使卫肃以陈天顔瞻咫尺王泽熙阳春玉帛臻禹会动植沾尧仁
皇帝御楼毕奏隆安之曲
肆类云毕淳熙漙将雷雨丽泽云物効祥礼容济济天威煌煌大赉四海富夀无强
又七首【续奉勑譔景德三年】
白帝迎神高安曲
西颢腾精天地始肃盛德在金百嘉阜育彍弩射牲筑场登糓明灵格思旄罕纷属
奉币嘉安曲
博硕肥腯以炰以烹嘉栗旨酒有弥斯盈殽蓛维旅肃肃蒸蒸吉蠲备物享于克诚
送神理安曲
飈轮戾止光烛灵坛金奏绎如白露漙漙
朝日迎神
阳德之母羲御寅宾得天久照首兹三辰正辞备物肃肃振振沦精降鉴克享明禋
奉币
醴齐良洁有牲斯纯大采玄冕乃昭其文王宫定位粢盛苾芬民事以叙玄德升闻
送神
悬象着明照临下土降福穰穰德施周普
饮福酒广安曲
簠簋既陈吉蠲登荐洗心防邪肃祗祭典陟降惟寅笾豆有践百禄咸宜淳耀丕显
正冬御殿上夀乐章八首
皇帝举夀酒宫悬奏和安之曲
天威煌煌山龙采章庭实旅百上公奉觞拱揖羣后端委垂裳永锡难老万夀无疆
皇帝举第二爵酒登歌奏祥麟之曲
帝图会昌仁兽効祥双觡共觝示武不伤四灵为畜玄枵耀芒公族信厚元元阜康
赐羣臣第一盏酒宫悬奏正安之曲
思皇多士靖恭着位鸣玉飞緌锵锵济济宴有折俎以示慈惠罔敢不祗福禄来暨
皇帝举第三爵酒登歌奏丹凤之曲
矫矫长离振羽来仪和音中律翰扬辉珍符沓至品物攸宜至德玄感受天之祺
赐羣臣第二盏酒宫悬作正安之曲
金奏在悬有酒斯旨顒顒卬卬向明负扆湛湛露斯式宴以喜佩玉橤兮罔不由礼
皇帝举第四爵酒登歌奏河清之曲
德水汤汤发源灵长皎鉴澄澈千年効祥积厚流湿资生阜昌朝宗润下善利无疆
赐羣臣第三盏酒宫悬作正安之曲
酒以成礼乐以侑食露湛朝阳星环紫极淑慎尔容既饱以德进退周旋威仪抑抑
礼毕降坐宫悬奏隆安之曲
被衮当阳穆穆皇皇击石拊石颂声洋洋和乐优洽终然允臧礼成而退荷天百祥
武夷新集卷五

[book_title]卷六
钦定四库全书
武夷新集卷六　　　　　　宋　杨亿　撰颂【一首】
承天节颂【并序】
臣闻圣人之生也必契千载之会昌膺三灵之眷命叶河洛之秘纪握天地之元符历数有归周秦所以欣合讴謡攸属唐虞所以丕承盖景运未融何以锺於惟睿嘉祥不集何以显於乃神故炎帝有姜水之徵轩辕有枢星之异少昊有流渚之应颛顼有袭月之感河清社鸣既彰於图牒日角龙顔复着於仪表然後执璿玑以齐七政垂衣裳而临万方端居穆清之中独运陶钧之上荷天百禄纯嘏之锡无穷比德九皇仁夀之期斯会者也恭惟五代之季实啓圣宋囊括席卷混一区宇三叶之盛实生哲后聪明文思对越穹壤涵育万彚功成而不宰总制九有神行而无方四隅底宁百度大治羣公卿士望清光而惟勤搢绅诸生颂盛德之靡暇巍巍乎荡荡乎无得而名也惟玄冬之良月实祁寒之戒候乃初吉之翌日即载诞之休辰有司率循旧章请建佳号皇上奉若先志祗膺典礼于斯时也平在朔易神惟玄冥凉风生广莫之郊大吕应伶伦之管气栗烈以弥爽天泬寥而益高初阳既跻就之者咸爱增冰方盛履之者不兢时令顺而玉烛调岁功成而宝历永於是幅员之内提封之外越裳之国重九译而来宾北方之疆款五原而纳贡舟车之所不及风教之所未覃莫不梯险航深浮琛没羽万国麇至会禹於涂山诸侯骏奔朝汉之长乐是日也佳气?蔚非烟郁纷微埃不兴纎罗靡动殿枕龙首敞帝居於钧天庭列虎贲森羽卫於鈎盾金奏在虡六代之乐毕陈素锦绸杠九斿之旗并建庭实旅百毳服成羣列於陛戟之前立於宫悬之右叔孙绵蕝备举九宾之仪后夔箫韶将致百兽之舞既而羣臣踧踖以就列一人肃穆以当阳渊默雷声温润玉色尧阶三尺仰之弥高舜目重瞳望之斯畏上公捧觞而献夀太师升歌以咏功亿万斯年共祝南山之固殒越于下载沾玉斚之余有位悉享於衢樽羣生永跻於夀域盛礼斯毕景福无疆下臣忝预周行亲履文石从大夫之後陪未央之朝覩钟鼓玉帛之云喜声明文物之盛固知金泥石?将有云亭之期岂独绶带丝囊但举开元之旧而已哉若乃赋颂之作臣之职也昔者有駜泮林皆诸侯之事耳犹复列在诗什被於筦弦如臣述大君之功德祝圣人之夀考文虽不足於志事乃有殊於古美芹之意虽可献於君亲击壤之音岂能中於风雅惶恐稽首谨献颂云
惟民树君惟天生圣实天之子惟民司命神灵在躬岐嶷成性载诞之辰生民之庆乃建佳节其惟承天惟天为大惟帝法焉惟帝合德罔有後先承之伊何终日乾乾帝谟广被天瑞荐至乾符坤珍纷纶总萃玉帛骏奔饫食饮赐外薄四海敢有贰事龟巢于莲其叶田田蒙庄大椿春秋八千山声响答河色漪涟如日之旦亿万斯年煌煌老人腾辉南极昭昭辰星垂象于北如松之茂如柏之直万夀无疆自天永锡华封之祝属于帝尧中和之颂升于汉朝王泽下济德音孔昭为之声诗无愧采樵
记【十一首】
处州丽水县厅壁记
丽水古括苍县唐大历末避德宗讳并郡改焉地亘婺女之区俗盖东瓯之旧提封之广袤仅十万井生齿之富庶几八千室自钱氏窃据之际头会箕歛民不堪命及圣朝混一之後生聚教诲日不暇给县署湫隘仅庇风雨偪下巳甚陋如之何前此宰邑者皆鞅掌王事沉迷簿领盘错游刃之不暇栋宇改作之未遑至道初天子以古者郎官出宰百里申命廷尉评甄侯旦以六百石秩来涖是邑侯孔门之逹者也吏道详敏而饰以文学天资高朗而辅以经术清白以率下明察以照奸狱讼滋彰必片言以折赋调倥偬皆先时而办曾未朞月县政大成天子嘉之凡再降玺书进爵朝大夫总殿中六尚之职不改其任恐夺民贤君增秩以留用西汉故事侯既五月报政休声着闻终日清谈庶务自治从容暇豫周览县斋苫盖不完梁木将坏慨然愤发经之营之度山取材悬金购匠因农务之隙集子来之徒运斤成风挥汗为雨皆曰吾侪小人犹有阖庐以避燥湿寒暑岂我贤宰君筑室而不速成乎曾未浃旬层构云毕怳若神化焕乎惟新凡楼以藏诏书厅以决政事楼之南敞重关可入方轨厅之北辟囬廊仅容宴豆通而计之共十有一间丽谯渠渠治象之法在焉堂皇峩峩神明之化出焉侯陟降以之造次於是职修事举体宁神王使虚室生白高门容车後来之人坐享其利侯之规模信宏远矣昔者一日必葺春秋称叔孙之贤百堵皆作诗人着斯干之咏鄙夫不佞假守方州每行春棠郊摄斋偃室目是轮奂饱其风声爰勒贞珉以志成事异日甄侯弃去下邑扬于王庭此邦之人谁无遗爱即陵迁邑改斯宇也比灵光而独存石泐金销斯文也与岘首以同致後之君子善似续之
处州龙泉县金沙塔院记
金仙氏之教有自来矣天毒之国实纪于山经竺乾之师尝闻於柱史西京名将得休屠天祭之人东汉诸王为蒲塞桑门之馔道之行也源远乎哉三吴奥区控带闽粤鱼盐所出生齿实繁昔仲雍之翦髪文身参以殊俗刘濞之即山煮海放於末游加以勾践之好兵民性犷悍益之东瓯之事鬼土风妖讹自像法西来渐被诸夏此方士庶佞佛尤谨毁形变服竞为苾蒭之饰倾财破产争修浮屠之舍贪福畏祸革音迁善水火或蹈徽纒罔惧而怵报应之说坚信向之心奸轨用衰民德归厚易所云神道设教者其是之谓乎缙云西鄙之邑曰龙泉实瓯冶子淬劒之地土田膏腴居人杂错山谷环合习俗豪举版图所载提封万井舟檝仅通悬流千仭县之南有精舍曰金沙林岭襟束烟霞亏蔽地形四塞靡通鸟道石门中豁迥非人境香火不絶钟呗相闻聿为道场多历年所徒衆弥盛堂构益隆求之东隅盖有隙地邑人李文进施财百万造塔七层货泉之费巳殚土木之功未毕桑门延通与其徒鸿显暨大姓李仁禄共唱其事薄歛於人经斯营斯载朴载斵基扃环囬而固护堂陛崛起以穹崇斩材也必取山木之良砻之以密石购匠也必择云梯之巧赏之以兼金极剞劂之工加丹雘之饰筑室斯广盖百堵之有余为台甚高非三休而能诣鸟鼠攸去燕雀是依名翬轩而欲飞巨鳌兀以方拚由余谓之使鬼士茁疑其胜人殆岁星之周天始祗园之讫役凡堂以陈宾主之次室以备宴息之所高门洞啓囬廊翼舒庖厨载严井树攸设举其成数凡四十间涌塔屹於中庭反宇耸於天半泛朝日以增丽蒙夕霭而如失作镇兹壤垂厥方来且以岳阳王感应舍利李长史华严合论匮而藏之目之曰华严宝塔举其一而称焉亦取夫百宝庄严之义也夫诚不果者物不应志不笃者事不集故霜陨燕地风击齐台诚之谓也精卫填海愚公移山志之谓也若通师者奋空拳创曾构秉心固必异石席之卷转致功微渐同水索之钻锯於是名豪居士捐千金而不疑织妇贩夫拔一毛而无惜聚财致用积日累劳物力告穷形势总萃非夫挺鸡鸣不巳之操用蚍蜉时术之功磨湼靡渝颠沛於是固将九年治水厥功弗成一篑为山中道而止迹其所自夫岂偶然予乃知夫西方之言有益於化大雄之教不虚其传矧於海隅崇尚尤笃以通师之善诱以邑人之悦随譬诸灵台既克成於不日将比棠树永见爱於斯民岂止轩丘之独神孔堂之不坏而已汝南周啓明者郡之造秀占数是邦致书於予恳请为记聊叙始末以附诸地志焉
处州郡斋凝霜阁记
夫谈仁义者必就闲宴避炎酷者必登高明故鲁史述其三宫诗人咏夫百堵中堂湫隘妇姑由是勃豀大夏穹崇燕雀以之相贺若乃叔孙之葺墙屋陆抗之治庐舍去如始至後无以加贤者用心岂徒然耳兹郡唐季之乱王泽弗流大姓名豪窃据其地腹背受敌兵戈日寻假息朝晡迁保岩险迄今郡署冠西山之颠高出千岑俯窥万井徼道迂曲何翅乎七盘峰顶坦夷不过乎数亩廐库之外参以吏舍向之平田占其半矣堂庑之制因而偪下亭榭之设率以乘危每温风勃兴畏景流烁如临炽炭若游沸鼎冰壶屡挹内热靡蠲羽扇迭挥流汗相属俄顷之际燋烂可期盖由夫改筑之初面势素定因重岗之回抱且四垂之斗絶堂涂迫窄不开南荣栋宇轇轕无有北户故郁蒸之戒候必薰灼之是忧自国朝已来领郡者仅以十数率困簿领未暇经营及余之涖是邦也承数贤之余庶务修举曹无巧诋之吏下无失职之民清心处之朞月而治适离暵热殆将委顿因创飞阁于东北隅运甓累土以成基斩木陶瓦而备用仅及旬浃层构岿然轩牕洞开景象辐辏峰峦揜映杂火云之嵳峩沟塍糺纷涨时雨以澎濞闾阎森以相错竹树翠而成帷百里虽迥不隐於秋毫万象实繁如在於指掌固可胸中荡於鄙恡眸子极於泬寥披襟以当雄风岸帻以度永昼凭高望远式动能赋之心置酒娯宾便为逃暑之饮夫如是乃体宁虑澹心和气平庄室弥虚神明所以来舍孔堂不坏丝竹期乎有闻岂但逶迤退食之余从容案吏而已阁既成命之曰凝霜将使来者无执热之烦登者有解愠之适亦犹抱朴子所谓玄冰丸飞雪散用以却暑兼取夫相胜之义云南康军建昌县义居洪氏雷塘书院记
三代以还乡党皆有庠塾两汉而下公卿多自教授及五胡猾夏一马渡江杨粤之区衣冠举集士风文物雄视中原盖劒客奇材昔称荆楚之士寛柔以教今见南方之强用是出相不下於山东明经仅多於鄹鲁街谈俚语必及诗书总角弁髦即游学校由学而礼让着由让而孝义敦班白相推於道途耆艾靡游於市井耕者异畔贾不求丰亦犹夫洙泗之滨齗齗如也南康洪氏杰出其间以耕凿之勤厚致资产以孝悌之德大庇族人奕世聚居朞功踰於百口至行内激风声树於一方州闾之内人无间言闺门之中衣无常主渐渍玄泽陶甄至和彬彬然有万石孝谨之风熙熙然跻华胥仁夀之域且於所居之侧崇饰学舍一日必葺宾至如归厨廪益丰弦诵不辍襃衣博带岂减阙里之徒竹简韦编将敌秘书之副子弟之秀者咸肄业於兹田苏与游曾晳同志列第侔於稷下鼓箧比於虞庠韦贤之一经相传刘氏之七叶俱盛岂止游谈之矜式羇旅之畴依设驿马於四郊来远客於千里而已至道中天子遣美俗使者按行郡国且以御书百轴下赐其家家老文抚以隐居求志肥遯不仕即遣其弟文举入谢天阙特赐清闲之宴召对赤墀之下劳问数四叹息久之解褐授官以示光宠天子又自署一幅曰义居人以赐之阅闳增气闾巷改观虽古之里称通德族号高阳家有赐书门标六阙者曾未足拟也矧处士君耕于岩石名动京师身在江湖心悬象魏每岁遣其子弟陈土贡於宰旅上必蕃锡以荅其意野芹之献盖以荐诚园葵之心特蒙委照自渥恩下及精庐弥肃宝玉在笥芝兰盈庭去年处士之兄子待用举进士得乙科同时侪流登是选者以十数初覆一篑盖由椎轮後来之人贯鱼而进以锡羡流光之庆加讨论博习之资珪组相辉将珥貂於七叶生徒益盛必着録者万人然後臻夫极也学馆之南有雷塘焉因以为名且志其地先是寻阳陈氏有东佳学堂豫章胡氏有华林书院皆聚坟索以延俊髦咸有名流为之纪述讲道论义况力敌以势均好事乐贤复争驰而并骛宜乎与二家者鼎峙於江东矣今年助教来齎处士书谒予愿志其事且嘉其服道淳固树善深笃谨守家法勤接士类高门积德巳容驷马之车上帝藏书更同羣玉之府景慕不足牢让非宜僶俛成文聊以塞请而已
致政李殿丞豫章东湖所居涵虚阁记
涵虚阁者致政李公考盘之所也李公挺生民之秀负王佐之才决科广庭文雅第一从政剧邑吏人不欺以太夫人在喜惧之年有羸老之疾拜书北阙求养南陔天子嘉之恩礼尤异既兰台之进秩仍水衡而分俸用致官政归侍庭闱始卜居历阳载离寒暑会公之令子今西台御史以尚书郎通守洪井叔孙必葺岂复怀安元方将车因以东上今年御史秩满归阙公且致书於予曰?东西南北之人也前年来江西登临山水览观风物恋恋而不能去且欲占数为是邦之民买田一廛筑室百堵编名户版输税公上陶陶然与汉隂丈人携手於羲皇之世矣兹郡之胜实惟东湖今之所居介于湖上却视闤闠前瞻渺弥栋宇轇轕而世喧自分鱼鸟聱取而物态咸见澄波万顷韬映云天崇期八逹络绎冠盖此亦古人大隐之迹不出市朝儒者一亩之宫仅庇风雨者也且念嘉宾至止必宴豆以伸欢诸生来思乃函文而请益捧觞拜庆既以奉北堂之纵心岸帻燕居亦欲倚南牕而寄傲裁择爽垲累土增崇俯瞰涟漪面势素定市山木以朴斵命梓匠以经营作为堂皇成之不日形胜尽萃轩檐若飞春之晨杂芳被堤緑波如染可以临清流而赋诗夏之昼凉颸拂祍炎云成峰可以登高明而逃暑潦收水清羣木揺落可以咏秋气於楚词岁暮天寒密雪飞舞可以歌南山於周雅固足以槛心猿而习静狎海鸥以忘机宴坐观空入毗耶之不二谷神反听味玄元之五千岂徒晨昏调膳之余雍容肆体而已东台舍人董公昔典是邦或退食之余必命驾以至留连觞酌从容笑语凭轩旷望目送飞鸿秉烛徘徊门留驷马赏心不足好乐无荒实由斯阁之成能迥长者之辙若夫天宇岑寂湖光皎监俯见云鸟毫末靡遯其形旁连邑居嚣譁不接於耳游氛宿雾寥廓洞开远水长空混茫为一髣髴其梗槩目之曰涵虚优哉游哉聊以卒岁愿志其事式为美谈予与公有同郡之情有忘年之契亲比耆德钦闻绪言是用景行高山讲求方策若虚白之室庄周得之逍遥通德之门司农推之鸿博集文选於南荆者层楼尚在草太玄於西蜀者高台未倾吴兴有韵海之堂秣陵有乌衣之舍载之图牒芬若椒兰今李公地望门风仙姿道骨清白义方之训子文儒经术之传家踈广之挥金老莱之曳彩藴是全德无忝先民而在家必闻作事可法岿然兹宇掲於通都声实飞腾游居企慕缔构得地风烈在人予固知夫异日与滕阁孺亭鼎峙於锺陵为不朽矣承命之辱叙事靡周聊述所闻以抵来请云耳
连州开元寺重修三门行廊记
夫南荆之分上当翼轸实领於天官长沙之壤析为连山具载乎地志桂水千里诗什之所徵乳穴十九方物之攸产民俗忠厚土田膏沃力穑务本不啙窳以媮生复性迁善多斋戒以奉佛忧深思远雅有离骚之风徼福乞灵靡事淫昏之鬼殆一变而志道何必齐鲁岂九州之异宜见殊楚越者巳开元寺者兹郡之招提也俯临康庄介于闤闠崇墉岳峙飞观神行像素载严焚修弥洁允为精舍居然化城而苾蒭之徒颇有开士香积之供多出都人梵呗相续於六时依止克安於四衆然缔构之始爰自唐朝厥初穷朴斵之工殚匠石之巧百堵皆作殆土木之胜人大夏聿成几燕雀之相贺岁祀寖远缮完或亏高门洞呀瓦斯解而屋漏囬廊矢棘栋既折而榱崩河南丘君頴适典是邦布政多暇行春之隙税驾于兹顾慕徘徊精诚奋发乃欲易其隤陊高其閈闳遂得常住之余訾且募邑人之献力经始勿亟庶民子来出言有章同声响应繇是备物而致用即旧以谋新梓人挥蝇翼而无伤役夫如鱼鳞之杂集修檐重负状名翬之斯飞净土增严见黄金之侧布庀徒未几厥功告成前敞三扉下临万井东西二庑爰毕於塈涂崇期八逹亦甃以甎甓丹楣铜?可以方轨并入砥平绳界可以结驷而驰足以摄族姓之归依标郡城之壮丽又何必浄名丈室纷委四华帝释天宫庄严七宝而已乌台御史邵君曅实生乐国夙奉仁祠由委质策名乃离邦去里致恭於桑梓迈德於亲隣而清识造微懿文稽古故兹郡牧宰彼方人凡作事谋始必命介谘诹底绩僝功即置邮赴告予与君接武台阁交驩旦暮且述绀园之役见徵翠琰之文垂示将来用图不朽靡及劳让聊此直书云耳
故河中府开元寺坛长赐紫僧重宣塔记
师姓赵氏中条虞乡人也由河沙刼来殖衆德本未断後有复生人中积习闻薰童幼頴异宿机冥契割爱舍家十五礼文彻师为沙弥二十一依澄晖师受具戒亦既持乞士鉢披水田衣深念善财徧参知识尤慕庆喜具足多闻振锡游方刳心求法其始以比丘持律才许五年诸佛度生是为初教且从本师受四分律又以如来出世盖一事之因缘衆生无边有万殊之根器爰自降神兜率示灭鹤林宣说十二部经震动大千世界其间具偏圆半满之义开权实顿渐之门虽文字性空语言相离然而标指见月乃理事之兼通得鱼忘筌始觉照之都冺师是以从归一和尚传无量夀经依行满法师阐因明论尽逹宗旨咸有师承终身受持为人演说盖四句之偈福利居多一音所宣悟解斯衆又复专持首楞秘密之呪徧閲毗卢方广之文八郡归依天宫办香积之供四衆围绕空界雨曼殊之花凡读大藏经一万余通诵佛顶真言三十万过镐京蒲坂实有化缘前後登甘露法坛宣尸罗浄戒得度者仅千余人破尘出经多蒙利益传灯分照岂有穷尽马祖门下皆一时之利根龙华会中实当来之眷属人天主伴夫岂偶然秋官贰卿上谷寇公早在先朝参预大政重师之行荐于帝庭诏赐紫方袍以旌其德处六和之衆而天子知名介三法之微而王臣外护非藴空漏尽神足智圆为彼岸之舟航作释天之日月者畴能致是哉师以咸平四年四月庚戌示身有疾殆至弥留尽召其徒授之治命薪尽火灭神往形留相好俨然道俗倾慕报龄七十有九僧腊五十有八甲子奉全身闍维于南郭之外得舍利三十余粒以其年某月某日迁灵骨於其原建浮图焉上足弟子赐紫令操入室推贤传衣善继思欲奉扬遗懿昭示将来戾止上都以塔记为请予素服能仁之教尤钦开士之风且与上谷公道契无生心专趣大乐天绮语固愿赞於佛乘执戟虫文岂能宣於真谛聊摭梗槩幸免枝游云耳
婺州开元寺新建大藏经楼记
昔如来登菩提坐为天人师万德庄严十号具足大千世界以愿力而摄受十二部经自悲心而流出所以宣畅了义提拯羣迷开方便门示真实相有条不紊譬以綫而贯花得象忘言如标指之见月自鹤林示灭大教方行而龙宫秘藏所传无几爰暨像法之运乃流震旦之区大士继生广译五天之语精庐错峙竝缄三藏之文於是大雄之法音雷震于兹土矣勾吴之域介于海隅东阳之墟上直婺女蒙泰伯至德之化俗敦亷让之风渐初平好道之余人禀清真之气有耻且格见善乃迁邑居相望悉奉竺乾之教弦诵之隙必阅贝多之言繇是弃尘劳而为苾蒭者实繁有徒辟浄土而崇塔庙者比比而是开元寺者兹郡之大招提也前临九逵旁接万井金碧绚彩上拟天宫钟梵交音居然福地土木壮且丽矣岁祀寖以远矣龙象六和之衆禅律交修香灯四事之供檀施总萃而琅函实偈有所缺然乃有本寺僧文靖与本州都知兵马使曹维旭同发志诚共营胜利爰以淳化中相率诣阙击登闻鼔求方借版摹印真文奏牍上闻帝俞其请逮至道初维旭等始共辇置楮墨之直聿来京都诏免关市之征授以要劵缮造既毕护持而归特给上计之逥舟俾逹金华之本郡维旭等又相与刻轴以文木织绦以色丝香芸染籖丹漆涂匣崇饰既以备矣誓愿既已圆矣而经台旧基圯毁滋久轩庑摧挠墁绘踳駮维旭等遂请於郡合躬诣属城徧募有情共成衆善鸠工度费即旧谋新建重楼开法藏其上级置庐舍那文殊普贤及十六大阿罗汉之像中级设虎座作八神王箕踞捧持其下象七金山法四大海宝地平布祥云周绕缔构彤镂殚匠石之精能像设焚修见天龙之护卫固使黑白之衆有所归依利钝之根因而启发皮纸骨笔学道者靡涉於艰辛宝藏金言开卷者并谐於悟入广大利益岂胜言哉维旭又尝於雍熙中募衆缘累甓为浮图凡七级直经楼之南十数步讫役之日白光烛天晴空泬寥久之始灭行路瞻覩道俗嗟叹斯亦树善之冥感殖福之昭报也予咸平中罢守缙云道出兹郡维旭者捧持事状拜于道周求得片文以刻贞石会予入掌书命不遑官次而勤请弥笃践言是冀予固从事於空宗者也随喜称赞岂有恡焉削简含毫兹用无愧云耳时景德二年岁次乙巳十二月朔日记
潞州新勑赐承天禅院记
景德元年冬天子廵狩澶渊驻跸河上始议和戎之利慎柬使乎之才乃诏西京左藏库使奨州刺史陇西李公继昌奉将信币克成盟好复命行在不逾浃旬奏事宸居沃心称旨时黄屋值流虹之庆帷宫举称觞之典执玉万国涂山无後至之刑舞羽两阶灵台有偃兵之议纯嘏之锡上帝是赉富夀之祝率土攸同公因顿首上言以上党旧邦卜居累世有环堵之室乃先人之庐而自参表着於内朝占名数於京邑乔木犹在高台未倾愿为仁祠以施开士增饰轮奂肃奉?修庶以衆善之因仰助无疆之算上览奏嘉叹即命俞之申锡玺书旌以懿号曰承天禅院从其志也夫箕裘善继前典攸称桑梓致恭先民所重虽知乐之至不忘所生而似续之贤由於肯构矧壶关之壤上应昴毕羊头之厄北当燕赵国俗尚武人气多豪控山东列郡之冲乃天下劲兵之处悲歌慷慨寖以成风土厚水深居之不疾而公之先正兹焉挺生藴翁归文武之才茂荀息忠贞之力始仕周室殆於皇朝功济生民道合明主历计相之剧任处宣猷之上列乃至正位机密允辅大政当太祖皇帝夙兴夜寐经营四方料敌伐谋指踪千里前席借筯允集大勲持建节牙出临巨屏功成身退高朗令终惟公经德体仁象贤济美职在清禁爵为通侯门戟鼎铭昭阀阅之盛朱轓佩玉显车服之贵誓师边徼威肃巴賨作牧藩垣政成海岱单介使虏通玉帛之驩三接承顔居心膂之任万乘亲倚羣公倾慕盖所谓人伦之佳士帝右之信臣者也先是公之载诞亦在旧居指树尚存藏鐶可验尝蒸奉祠履霜露而长怀井臼思归顾枌榆而永感然而高扉纳驷奕叶珥貂爽垲不迁亲隣素择襃成徙籍盖出主恩杨仆移关敢罹特议且深信内典勤修白业念旻天之罔极报德无阶繄觉海之大雄归心有素恭承明诏肇开浄土栋宇之制侔七宝之庄严苾蒭之徒极四事之供养匠石殚巧天龙荐祥金碧炫彩於晨曦钟梵交音於空界问安之寝聿为道场学礼之庭更张法席足以滋殖德本发挥善利香象负重广集弥天之流水鸟谈空更同极乐之国福祉之盛岂可量哉昔者南朝诸公多施宅而为寺西域长者竞舍财以供僧简策相传风流未远贝多所记报应非虚订公之为斯一致耳曩者太尉先生居显位受厚禄宠锡蕃庶私帑充牣奉身甚约事佛尤谨生平饭僧七十万造千佛像修绀殿以严宝刹饰琅函以秘金文又以方牍摹印金刚上生等经施於四衆山门禅苑多所缮完什器道具率用营置深逹实相不滞根尘尽此报身当得解脱君子谓李公诒谋锡羡源深流长福履所绥凡情叵测何止积善余庆啓八世之莫京定须当来下生首三会而受记父作子述不其韪与予职在右曹心师西竺辱公之请至于再三僶俛挥毫以谨岁月而已时景德二年岁次乙已四月八日记
建安郡斋三亭记
夫好尚非一仁智有山水之殊居处异宜高广致隂阳之沴故书称肯构诗咏斯干列国之礼贤渠渠夏屋先圣之谈道申申燕居矧乃专城按部之崇观风布政之隙经始不日无土木胜人之讥退食自公有宴饮合欢之所斯固君子之作事良牧之用心者巳建安大邦保界闽粤绵地八百里生齿十万室赋兴维错民俗豪举国朝肇建戎阃必作镇以壮王乃眷县道亦精择於健令即良二千石之寄从可知矣渤海高君由曲台绵蕝之任领兹郡山泽之征就降玺书委之符竹而君正身以律下清心而治烦释其磐牙陈之艺极讼既息矣徽纒弃置於圜扉化之行焉弦诵流闻於乡校豪猾屏气逋亡悉归颐指而诸曹承风坐啸而一郡无事君且念居室先後之训着於礼经台榭高明之说存诸时令蓬壶溟渤形诗人之歌咏观阁池沼播名卿之序引於是周爰公舍眷求遗址方塘白水皎鍳澂明虚榭危檐摧颓圯毁即命匠石授以楷模曾未旬时汔终力役审曲面势疏为三亭反宇飞甍瞰兹一水俯北岸曰勤公仍其旧也其西曰旭景其南曰澄鲜皆缭以修廊状翬飞之制巍然层构侔鳌负之雄池之东累土积石为千岩万壑之态亭之南筑堋设次习六钧七札之事每棠郊听讼有憇茇之勤铃合思政乘鞅掌之暇狱既决矣隐悼伏念以无寃吏且休矣栖迟偃仰而多适君必巾褠自便屣履以登送目泬寥养浩然之气披襟轩槛当快哉之风固已遣仲举之鄙恡生蒙庄之虚白至若輶轩一介有于役之劳盛府初筵有从事之乐郊劳饯饮之外爰洽於宴私羽书幕画之余率多於暇豫君必殽核维旅履舄交错裁雕章於寸烛豆泣釡中奏妙曲於繁弦鱼跃波际固巳展春秋地主之礼尽宾客杯酒之欢其余即咏叹发於如仁尸祝宗乎全德去如始至嘉叔孙之能贤岿然独存期灵光而为比经构之旨岂徒然哉某占数乐郊名参户版滥官近署迹系君门少游下泽之车空深怀土正平爵里之刺不获望尘恭佩高风钦闻新政而况图绘胜槩覼缕尺题金玉其音日月以冀幸叨史氏之职愿纪舆人之诵才少思轧亦不敢辞进牍含毫用谨岁月而已时景德三年岁次丙午八月一日记
邠州灵应公庙记【奉勑撰】
夫有天下者徧祭於百神载祀典者非止於一族故成周之盛咸秩无文春秋所记并走羣望秦并六国祠官之领实繁汉继三代有司之传弥广是知出云见怪不必主於山川扞患御灾固悉存於尸祝牲玉有等庙貌斯严斋肃吉蠲荐之以馨德聪明正直降之以嘉生然後百工允厘纳民於轨物三时不害跻俗於仁夀兹盛德之事也非圣人孰能隆之哉咸秦之区上直鹑首山河四塞幅员千里雍州爽垲泰畤神明之隩豳土深厚公刘王业所基列地百城提封万井崇墉濬洫制拟通都北户连甍俗成乐国有神保顺公者斯土之灵祗也幽赞无方休徵叵测血食制位巧历不记其年公衮锡封良史颇逸其事岁月增逝修奉弥勤神光烛坛野雉皆雊回风翼驾青虬载翔诚既感而必通灵虽久而靡歇郡或致祷爰昭报而格思民苟不?乃凭怒而伸儆繇是爱之若邵伯之树畏之如共工之台天或降灾克销愆伏之咎人斯构厉能弭扎瘥之殃百祥荐臻一境是赖盖社稷均享同?之宗亢仓歌舞致诚比沅湘之祠太一神道设教是之谓乎而必葺以来为日斯久缭垣有复隍之惧崇构几栋桡之凶守臣上言俞旨遄降经始以度费因时而僝工取大壮之新规贲集灵之旧址成之不日升闻于天特赐号曰灵应公昭神贶也且有明命属於下臣聿徵鄙词以志休烈恭惟驭神以祀者邦国之大事为民祈福者天子之深意有虞望秩璿衡齐政而靡愆姬文怀柔宝龟卜载而弥永祚德储祉岂诬也哉谨述謏闻慙於漏略时景德三年月日记
武夷新集卷六

[book_title]卷七
<集部,别集类,北宋建隆至靖康,武夷新集>
钦定四库全书
武夷新集卷七　　　　　　宋　杨亿　撰序【十七首】
温州聂从事云堂集序
云堂集者永嘉从事聂君茂元试吏栝苍日所赋诗也君雍熙三年举进士策名乙科由一命随牒兹郡属仍岁大稔比户小康赋舆先期狱讼滋少盘牙悉解郡合鲜簿领之勤爟火不惊幕府无书檄之事婉画勿用善政已成飘飘然其於游刃固有余地矣於是占胜选奇寻幽览古名山福地必命驾以游美景良辰乃登高而赋精骛八极智周万象触类有得少选成章信所谓造次颠沛必於是者也其或心将化驰意与境会闻箫韶者不知肉味逃虚空者蔑闻人声追鸿蒙而与游抟扶揺而上击其探赜也若求玄珠於赤水索金简於丹台其得隽也如纵涸鲋於西江骋归鸿於碣石故再岁之内所赋凡二百篇东瓯山水之清丽缙云謡俗之朴古佛刹玄祠之标槩讼庭官舍之形胜见於题咏之什矣一郡人物之选一时寮佐之盛林谷高蹈之士吴楚薄游之贤备於赠答之作矣名邦风物之美通人吏隐之适齐甿富夀之乐居上神明之化形于唱和之篇矣若乃国风之作骚人之辞风刺之所生忧思之所积犹防决川泄流荡而忘返弦急柱促掩抑而不平今观聂君之诗恬愉优柔无有怨谤吟咏情性宣导王泽其所谓越风骚而追二雅若西汉中和乐职之作者乎君素工於诗及载笔从军又得兹壤前後左右陟降俯仰皆青山白云茂林修竹嗜欲之物旦暮在前矧又旁睨石门谢公游历之所却瞻东阳隐侯赋咏之地精爽未冺风流尚存宜乎聂君之於诗弥所感发岂二子之风期脗合潜有佽助欤而此都之灵粹閟蓄将有散越欤不然何其得之多也去年予假守是邦今年通理虞曹外郎常公将命赋民盐於隣郡既饮至且逹聂君之命以集为贶而序是求雅意甚勤饰让非礼聊叙梗槩以塞其请若夫咏歌嗟叹之不足识者开卷而尽见也岂仆倦谈者所能一二乎
送进士陈在中序
昔孔子五十而读易以至韦编三絶然後知天命之终始自卫反鲁删诗定书乐正雅颂各得其所六籍既立百王由是取法焉盖夫易者世历三古人更三圣逹性命之际通神明之德探赜索隐鈎深致远故曰易不可见即乾坤之道几乎息矣若乃春秋诗书礼乐犹五行之更用事而易为之原古者十有五而志于学既耕且养三年而通一艺三十而五经立也至於学易必俟夫四五十岂非心志未定不可以参隂阳之变涉猎未博不可以覩圣哲之奥至有唇腐齿落块然面墙其或沿波讨源翦焉先觉黜章句异端之说研彖象极深之旨不俟知命之岁不求一卷之师天人之占鬼神之变消息盈虚之理吉凶悔吝之徵自明而诚若指诸掌非夫禀人伦之上智得天下之至精其孰能与於此乎颍川陈君世家瓯闽寝处坟索少好易象洞逹其要尝慷慨发愤以学者传授失其宗本去圣逾远亡羊多岐大惧夫羲文之微言将坠于地乃铺衍遗意发挥成文作赋六十四篇篇演一卦之义前年从赋南安郡薄游上都扣门造予以赋为?予一见而甚骇之也深者厉之坚者钻之高者跂而望之幽者俯而探之汗漫无际者凌厉以求之窈冥无状者罔象以索之隐几弥旬怳然有得或谈於台阁僚友或语於场屋流辈闻善如响争取以观於是陈君之名一旦籍甚所谓易赋者亦盛行於时既观艺泽宫不利攸往盖聿来下国剿无先容新覊之足争据於要津寒谷之苗不沾於暖律非战之罪也其势使然乎退归旧庐高卧环堵今年予典郡瓯越命驾爰来乘桴浮海冒风涛之险杖策徒步越岭峤之阻将以生平素业伸於巳知若予之孤陋迂濶何足以当之哉陈君其亟随乡书便卜西笑有司方选擢寒隽牢笼英杰以副万乘虚左侧席之意君博综文史详练经术词彩奋发学植坚深取片玉於崑岗之巅彯华缨於文石之陛可以俯拾未足为难矧乃行有余力深穷系象天子方复三代之制开庠序聚生徒选经明行修之士列於学官以教胄子如君醇儒当中兹选仆谓君明圣人之道将有以及于生民扬于王庭宜取显位一博士之任岂足为君辱哉勉哉西游努力加饭
送觐道人归故诗序
浮屠依觐师建安吴兴人少落发为桑门栖云居山结草茅为庐与猿鸟杂处日中一食凡数年矣郷人慕之争携糗粮茗荈盐酪以诣其所或稽首膜拜精意恳至迎至其居作佛事以祈福师亦不能却之然心殊不喜郷人以师所居风雨之不庇也营栋宇作像设经始弗亟轮奂惟新师外形骸黜健羡行不累俗居无求安崇台广厦非其所乐也精舍既成俾其徒粪除之转诣穷僻缉木皮为方丈室采草实以食郷人闻其徙也从之如初凡三徙居所至成市岂重华之有羶行庄周所谓全德何不言而化不召而至之如此乎师徧閲金仙之书深求祖师之旨一念悬解五藴皆空虽寓迹禅林而栖心道要端居岩石结志区外虚室生白精义入神乃至授玉篇於东华得素书於黄石骖青虬而翳华芝神交於肹蠁饵金膏而咽琼液功成於俄顷步越峻岭若履平地年殆知命宛然童顔或天高月明万籁俱寂必摄衣杖策深入穷山俯絶壑之傍坐大石之上鸷兽驯扰毒虺屏去咽气养和踰月废寝瞑目隐几弥年不食忽与俗接未尝自异固已飞名仙籙高蹈玉晨岂但蝉腹龟肠吐纳以蠲疾熊经鸟伸导引而为夀哉予少游风波之涂早别枌榆之里危未脱於羿彀疾莫造於医门淳化末请告归宁师惠然访我以长生度世之旨诲予予正为利禄所啖旅火内迫且辞以未能去年出守缙云师前期未忘冥感潜契盖以收视反听未尝梦想者二十年及予南辕之夕师油然欠伸髣髴假寐梦游缙云栝苍之间若有灵仙真人授以金简玉字之诀蘧蘧形开之後怳然起薄游之心及予莅郡十旬师即振锡而至盘桓数日便为仙都之行采灵首探隐穴旬有八日拂衣言旋予得再膝席於郡斋瞻师眸子了然若志已满必吉梦是践而至理玄同方内之人何从请益丹台緑检非下士之得窥赤水玄珠岂离娄之能索心期巳毕归艎靡留棹举若飞目眙不及异日世缘既尽宦游亦厌终须挹浮丘之袂追赤松之游大丹若成当分我半剂得为地仙足矣岂但使鸡犬舐鼎乎嗟叹之余复永歌而为好
诗【附】
迹寄浮屠教心将汗漫游无眠长逹曙却立动经秋秘诀神仙授灵苖洞壑求诛茅探虎穴投杖涸龙湫丹熟炉应冷禅余室更幽登山不累息入夏亦重裘名已标真籍身犹隐沃洲逍遥访岩穴迢递别林丘徧览缙云境还浮一叶舟三千功欲满鹤驭恐难留
温州聂从事永嘉集序
河东聂君昔从事缙云日赋诗二百篇予既序之矣及随牒永嘉再见闰月所得弥广凡七百章会秩满北归假道敝邑又示予以新集且徵辞焉予才非患多学素不足巳尝黾勉从命狂简成文运族庖之刀一割犹可敺市人而战再鼓必衰深病未能岂足以辱而君之请弥笃且予之让莫谐固不暇扬?而言但撮其梗槩而已谨按君生齐鲁礼义之国被陶虞文思之化方在髫丱服膺儒玄徧讨百家之言深穷六义之要以为诗者妙万物而为言也赋颂之作皆其绪余耳於是收视反听研精覃思起居饮食之际不废咏歌门庭藩溷之间悉施刀笔鸟兽草木之情状风云霜露之变态登山临水之怨慕游童下里之歌謡事有万殊悉财成於心匠体迨三变遂脗合於天倪当其奉乡老之书以诣贡部也袖诗千篇名动场屋宗伯推国士之遇异於衆人天子嘉制策之文迁为第一自是捧檄吴会改辕海峤东瓯旧壤於越遗俗民庶谨厚既卧理之有余林岭蔽亏实赏心之斯会其或良辰美景宾朋宴集之盛名园别墅轩车游览之适公堂退食蹈泳无何之郷王泽及人赓载中和之什寓物必赋援笔而成与夫陈思豆萁之诗止於七步淮南离骚之传不越食时以敏言之盖其伦矣然君之於诗也类解牛焉投刃皆虚譬射鹄焉舍矢如破彼唇腐齿落者所贵乎少我取其多彼筋驽肉缓者咸谓之难我以为易独擅一源之利不见异物而迁扣寂求音应之如响触物成咏思若有神盖孔子云少成若天性习惯若自然斯之谓也矧乃酌之不竭钻之弥坚两郡之间千里而远玄祠佛刹罔不标题都人士女悉巳传诵南山之竹可尽而雅言无穷东郭之?虽疲而逸材方骋英词满於裔壤藻思泄於尾闾盖犹夫吴玉金钱往往有之淮隂将兵多多益办者巳方将捧持素业奏御天子予固知采其颂声埤于乐府被之筦弦荐于郊丘有日矣至如升金门上玉堂履赤墀之涂登文石之陛亦将在是举也稽古之力其可诬乎谨序
羣公赠行集序
予至道三年十一月受诏修先朝国书越明年八月书成奏御既而以太夫人有桑梓之恋求典近郡因奉甘旨九月诏领缙云郡事拜命之翌日复留不遣再疏恳激得请而行公卿巨儒台阁髦士寮宷之际朋从之间相率赠言以宠行迈者凡三十八人藻绣纷错珠璧炫耀观咸洛之市天下之货毕陈入宋鲁之邦先王之礼尽在亦以见一时文物之盛岂独为鄙夫道路之光昔者楚丘列诸侯之末有蘧瑗史狗史鰌公子荆公叔发公子朝分执国政故吴札叹曰卫多君子西京承三代之季有朱买臣吾丘夀王司马相如主父偃徐乐严安枚臯胶苍终军严?奇并在左右故史班称曰汉之得人巍巍圣朝英俊咸集爵里鳞布颂声奋发览之者足以知多士在位周室以宁七子赋诗郑志斯见何止金声流於下国华衮被於薄躯而已哉既铨次成编辄敷述其事盖取夫卜商作颂以冠二雅之首用无媿焉
羣公饯集贤钱侍郎知大名府诗序
昔汉宣帝有言曰国家不虞边境有事左右之臣皆将帅也乃知登勇爵者不必专阃外之政服儒术者足以升大将之坛其所由来旧矣去年冬銮舆北廵辽马南牧乃眷全魏之地实介两河之间驻跸以壮其军声擒俘屡献於行在既而振旅恺以入求节制之才畴庸旧臣作镇兹壤亷颇年高不能用兵赵孟语偷未可为政於是命大京兆长城公由冬官贰卿兼书殿史阁之职出领府事军中之务一以咨之且谓之曰倚卿为北道主人使朕得高枕而卧矣宠锡异等禄秩有加十乘启行百壶出饯虬髭列侍师律载严鹤盖成隂送车无数於时搢绅大夫相与言曰汲黯卧治郡政自肃刘琨坐啸塞垣以清当使朔野无烽燧之惊生民免杼轴之困偃息谈笑立销兵氛投壶雅歌益治军簿俾天下之人知敦诗阅礼真将帅之具坐筹决胜敌百万之师巍巍帝皇知人而善任使也昔者季布治郡天子倚之股肱申伯于藩吉甫形于歌颂盍为诗什以道德美由是学士承旨宋公而下作者凡三十人奇彩彪炳清词藻缛入孔子之宅金石丝竹以尽闻游和氏之场珪璧琮璜而皆在与夫七子之赋郑志羣公之祖二疏盖不侔矣某外领使符归在秋暮辟书始下不及王粲之从军雅言毕陈窃比卜商之作序芜陋简略何足以云谨述
送致政朱侍郎归江陵唱和诗序
侍郎朱公以旧德名儒荣居禁署引年致政将及礼经宴见从容屡以归田为请封章激切且有乞骸之言皇上重违桑梓之情式优筋力之礼不欲烦於耆耋于以厚其宠章特拜文昌贰卿许归江陵别墅宰邑以爱子俾晨夕而承顔下诏於长吏令岁时而致问延见甚久益推前席之恩赐予实蕃有助挥金之费给公乘以济行李供祖帐而伸饮饯祁奚老矣犹以政事而咨询宣父归与岂忧吾党之狂简天子恩礼之敦笃贤者进退之光华行路之人形於叹息荐绅之士以为美谈区区二疏非可同年而语也大宗伯太原公嘉逹人之知止美公朝之尚德嗟叹不足形於咏歌为长句二百二十有四言揄扬其事羣公属而和者凡十有二人藻绣纷敷琳琅焜燿登于乐府何愧中和乐职之诗布於郢中足掩阳春白雪之唱雅言四逹颂声载扬俾贞退之有光致风俗之归厚太原公之意岂徒然哉某猥以非才获聨高韵曾乖量力宁足起予且奉话言俾之序引爝火不息昔巳接於余光糠粃在前今复慙於首冠承命增惕叙事非工僶俛含毫词不逮意谨序
广平公唱和集序
昔者郑国名卿赋诗者七子郢中高唱属和者数人善歌者必能继其声不学者何以言其志故雅颂之隆替本教化之盛衰傥王泽之下流必作者之间出君臣唱和赓载而成文公卿宴集答赋而为礼废之久矣行之实难非多士之盈庭将斯文之坠地皇宋二叶车书混同端拱穆清详延俊乂臯夔稷卨日奉吁俞枚马严徐竝在左右礼乐追於三代文物迈于两汉有若翰林主人大宗伯广平公以才识兼茂治行第一登金门上玉堂发挥帝谟润色大业自太平兴国迄于咸平凡岁星再周於天矣而望实益峻体貌弥笃入奏武帐天子冠而後见退食温室家人问而不言挺山甫之将明推安世之慎密作文章盟主实朝廷宗工天其或者殆以公为儒林之木铎也而视草之暇含毫靡倦形于风什传於僚友同声相应发言成章乃至文昌正卿宥密元老蓬丘之长兰台之英争奇逞妍更赋迭咏铺锦列绣刻羽引商烂然成编观者皆耸广平公感交游之畴昔虑竹素之沦胥休沐之余孜孜缀缉为之七卷以传於世颂声奋发爵里森布着於简牍垂厥方来当使仲尼删诗取周南而居首班固着论称西京之得人盖风化之所系焉岂徒缘情绮靡而已猥令纪述蔑容固辞狂简孟浪慙於叙事云耳谨序
送人知宣州诗序
屯田郎某君稽古博逹之士也始以偃商之文学决科公朝终以龚黄之治行陈力官次凡再历二千石皆以课最扬于王庭今年解安岳郡章以博士涖曲台方讲求典礼讨论故实禆补阙漏修起废坠而有司举考绩之典在尤异之目天子延见宣室劳问数四以尚书郎职司起草羽仪中台而户口垦田汉官惟旧故以君领屯田曹宣城郡号为奥区襟带江左而双旌六纛唐制甚雄故以君行太守事拜命之日缙绅先生咸以某君诗家者流而宣城乃谢公赋咏之地刻于金石被于筦弦锵然遗音犹在人耳而君势均於六义之际神交于千载之下吴中人士复闻正始之音楚客离骚且有江山之助亦由冥数良为美谈於是蓬丘栢署谏垣史阁金闺之诸彦鸿都之硕儒莫不健羡景慕形於诗什或嘉其地雄万井慰壶浆来暮之心或叹其道出故郷有弩矢前驱之盛或称清白之节与关西而等夷或序离索之情剧河梁之凄怆至於述江南之佳丽谈谢客之风流地胜人贤殊时共贯其归一揆蔑有异辞矧昔人云亡为日滋久华輈继轨名氏实蕃焦桐絶弦赓载殊寡而君擅当世之誉为羣公所称嗣续音徽耸动吴会亦犹京兆善政前有赵张姑苏能诗後推刘白岂偶然哉君以治剧之能奉求瘼之寄所宜宣布王泽激扬颂声采謡俗於下民辅明良於治世当俾中和乐职之什登荐郊丘岂但亭臯陇首之篇留连景物而已集贤右史彭君实君之执友且缄诸公之作咨予为序如窥武库骇神锋之照人幸过屠门聊大嚼以快意辄兹冠首深用厚顔云耳
与内弟李休复序
陇西李生予之内弟也才十数岁能属文善楷隶性端谨介特外直而内温不读非圣之书不入非类之室孜孜为学匪懈州里之内名称蔼然咸平二年奉郷老荐书就试春官氏实在高第扬于王庭天子以其新进少年欲抑之俾进其业遂用旅退曾不屑怀去年本郡凡贡士三十八人实冠其首西望而笑与计吏偕方摩厉以须虚憍恃气将乘长风而破巨浪运溟海而徙天池适有功缌之丧不克其志怀宝待价岂虑迷邦杜门燕居亦云知命斯可尚也一日再拜而言曰夫名以定体有自来矣始肄业乡校名宗元及举进士更之曰琼由琼巳来一不利见再不克就试礼部求所以易之者予应之曰复之六二休复吉象曰休复之吉以下仁也盖得位处中恊比初九初九有仁德而能附顺之所以为亲仁善邻之象复之休也左氏传曰亲仁善邻国之宝也语曰德不孤必有邻夫七日来复天地之心也照邻殆庶顔子之德也处复而休择邻以德非君子儒者其孰能从事於斯矣宜更名曰休复字德邻若乃率性循道自诚而明复之体也迈种务滋聿修无忝德之度也所宜探中庸性命之理无或怵迫亲大雅明哲之士与之切劘使衆妙玄同虚室生白鸣谦受益心逸日休勤而行之进吾往也固当立功立事为世伟人岂徒发策决科智効一官而已古人耻名浮於实幸吾弟勉之哉外兄某序
送四十舅翁东游诗序
武宁茂才章公实先大夫之叔舅某之事公犹大父行也始委质江吴为郡文学值金陵版荡闽隅绎骚贞退丘园不交世务及文轨混一声教渐暨乃徒步万里来诣公车上书大言初慕方朔之自荐闭关却扫遽同冯衍之空归自是属乡老之献能随计吏而西笑凡累诣贡部皆败於垂成盖燕谷沍寒阳和靡及齐庭滥吹雅郑相倾终以不伐之姿困於新羁之足今年春官氏益艰其选财三十取一意公必在籍中逮扬于王庭又阙其名氏噫淹速之度有命在天实由数奇且非战罪复何足町畦於胸臆郁陶乎心术哉昔平津六十始发策决科卒登三事之位孟明三战乃济河焚舟终雪再北之耻苟诚志敦笃德义充富虽日月之增逝终富贵之来逼亦不必充诎殒获倒行逆施然後为善宦也关东有贤侯汝颍多奇士行当曳裾公府峩冠初筵为元戎之上客亦复升堂拜亲倾盖投分与诸生而缔交繇是名动京师声振场屋拾芥甚易夫何远哉韫椟待沽在此举也臯壤黄落当拜迎于夷门之下车马行色辄抒意於河梁之篇非足风雅之云聊导离濶之思云耳
诗【附】
首夏清和月异乡羁旅心丹枝未入手华发不胜簪又出夷门去还过汝水隂何人富高义相赠橐中金
送集贤李学士员外知歙州序
昔汉明帝云郎官上应列宿出宰百里王坦之亦云尚书郎正用第二人何得以此见拟当时虽含香握兰趋走丹墀未甚重也爰暨唐室稍盛其选由谏官御史次补者为美迁迄于皇朝地望弥峻又有侍讲金华之殿待诏玉堂之署典校天禄阁更直紫微垣外之即建行台刺列郡持使节总百城故台郎之贵过曩时远甚集贤学士屯田外郎李君在兴国雍熙中以文雄於场屋太宗皇帝凡五临轩试郡国贡士君以英才杰出策名甲科自尔随牒於淮淝间为诸侯所宾礼奏伎记室檄成而愈风案事隣州狱决而得雨入佐着作改丞太常掌礼秩宗阅书广内既而宰邑吴会有弦歌之音校文成均正鲁鱼之谬英华外发名声日闻天子知其藏器在身劳谦不伐特出中旨召试禁林翰动若飞文不加点北门诸公抵掌叹伏翌日受诏兼直书殿君蹈泳亨衢翺翔近署诚衡遇物靡有低昂量陂虚受不闻澄挠天球擅响雅郑洞分水鉴忘情毛发皆见为士林之圭表亦人伦之蓍蔡每太液波渌汾睢艹黄或御酒百壶式陈镐宴或卿云五色垂示天章君必沾玉斚之醇醪聨栢梁之高韵赐花夺锦肯让景龙时人桂水空梁无取南朝之体此外风规醖藉不杂尘游驱放玄虚善谈名理求之一时未易得也君屏迹势利游心虚白践赤墀而登文石非所宴安拍洪崖而挹浮丘是其雅素且以新安山水之奇秀江左人物之瑰玮严助餍承明之庐劳於侍从阮籍求东平之守乐其风土实奉俞诏欢然惬心夙兴戒徒星言行役噫锦帐绫被有中台之礼秩金匮牙籖有延阁之官次悬龟曳组建隼剖符驿吏驾车而来迎县令负弩而前引千骑駸駸而挟毂诸曹冉冉而趋府载棨戟以先道露黻冕以行春四十岁专城而居虽尽美矣二千石与我共理厥惟勉旃行矣火云吐峰汴流激箭仙舟东下何翅一叶之轻旅鴈北徂勿忘尺题之贶其他即朞月报政朝廷赏劳幸预代言之末愿草陟明之诏云耳
送元道宗秀才序
昔夏侯胜有言曰士患经不明经苟明其取朱紫如俛拾地芥耳至乃抱荆山之璞犹闻待价操流波之引未偶知音盖有淹速於其间夫子之所以罕言也河南元生出东南之美族禀山川之灵气学术渊奥才思深婉雅善词赋尤工诗什每扣虚课寂缘情体物必有警策传诵人口左氏之笔微为富艳相如之文长於形似翘翘然秀出於场屋间矣有难弟焉有令子焉皆以俊才着称素风弥劭天伦敦睦庭训严厉友于推让士类多之矧复内行修饬至性纯孝阅市以资力学负米以洁晨羞至於造请诸公不避寒暑博极羣书罔舍昼夜此又勤即不匮艰而弥贞者已有若大丞相仆射东平公邓帅长城公皆坐镇雅俗悬衡吾道嘉生之才美咸赋诗以赠之此亦神物求之不可得也逮夫纶闱书殿三台内阁英髦杂集风监攸出见必倒屣坐多更仆接夷甫之谈柄知名理之斯在挹紫芝之眉宇觉鄙吝之都忘当时名儒推奨如此而再试贡部败於垂成盖云数奇实非战罪寄食辇下有索米之嗟薄游关东无解榻之遇歘起北堂之念遽赋南陔之吟与仲氏而言归拜慈亲而为夀姑欲卖负郭之产扶安舆而来弃入关之繻作焚舟之计决策素定戒途有期陆士衡之弟兄暂还吴郡翟方进之母子同入京师行矣为我语姑苏父兄无或笑冯衍空归轻苏秦未遇以目皮相人作儿女子见异时怀丈二组驾驷马车衣绣而过里闾挥金以报故旧此际如下乡亭长为德靡终洛阳妻嫂不敢仰视徒厚顔耳明年春蛰户震惊河流湍激当粪除敝庐以俟子之西笑
送张泌之毗陵诗序
义兴阳羡山水甲於江东张子巨源慨然发仁智之心飘然有登临之兴叶舟东下兰友与俱梁园雪飞汴流日浅榜人宿戒祖席晨张於是京洛贵游之贤乡关布素之执河梁惜别并怆离羣泽国赠行咸抽秘思风雅之什烂然盈编又何必杂佩兼金然後充乎巾槖也行矣三吴之地素多贤豪十室之邑必有忠信虽君子在位岩穴岂无於隐沦矧善人为邦闾里巳臻於富庶傥能为我择爽垲营别墅当使夫陈力不能奉身而退受一?而为氓与万物而共尽此所望于子也庶乎勉旃献岁发春迟子西笑
佛祖同参集序
昔如来于然灯佛所亲蒙记莂实无少法可得是号大觉能仁既而後智滋兴悲心显发念四生之沉溺轮回六趣之中为一事之因缘出现五浊之世奈何根器各异机感有殊繇是开三乘权实之门设一时顿渐之教具偏圆半满之义分悟证伏断之差演之为十二部经广之为百千万颂随类各解始虽自於一音逹本忘言终乃同於二月故纯陀末供之後鹤林示灭之辰以正法眼付大迦叶内传真印外授信衣作世导师为佛嫡子凡二十七世至逹摩大师哀此土之人昧即心之理分别名相而不巳类入海以筭沙攀缘生灭而为因但认贼而作子聿来震旦宴坐少林不事语言不立文字既得人而传付乃趣寂以返真是为东方之初祖也自尔本系相承旁支别出敷华结果五叶之谶可徵续焰分辉千灯之照弥广至於出离生死一门证于湼盘诱导愚迷万行以之差别由二祖而下迄至于今以诸夏之利根叶西土之悬记得道之者实繁有徒其或抵掌盱衡乃了知於风力揺唇鼓舌即悟入于言枢或针芥相投金鍮立辩或经尘将破啐啄同时示现方便以既殊遭但因缘而亦异咸有轨迹着为筌蹄譬诸三藏之文结集於鉢罗之窟七佛所说秘藏于娑蝎之宫苟撰述之无闻使後来而安仰先是诸方大士各立宗徒互显师承迭存语録圭山患其如是也会合衆说着为禅诠融通诸家圆成一味盖祖门之能事毕矣历岁弥久都序仅存百卷之文不传於世东吴道原禅师者乃觉场之龙象实人天之眼目慨然以为祖师法裔颇论次之未详草堂遗编亦嗣续之孔易乃驻锡辇毂依止王臣购求亡逸载离寒暑自饮光尊者讫法眼之嗣因枝振叶寻波讨源乃至语句之对酬机缘之契合靡不包举无所漏脱孜孜纂集成二十卷理有未显加东里润色之言词或不安用春秋笔削之体或但存名号而蔑有事迹者亦犹乎史记之阙文或兼采歌颂附出编联者颇类夫载籍之广记大矣哉禅师之用心盖述而不作者矣呜呼法界无际衆生无边凡厥有情莫非同体终日圆觉触目真如而迷失妙明增长虚妄分别影事牵制於六尘积集苦因流浪於三有善知识愍其如是也不历事相直指本源但一念不生即三际俱断十方消殒诸圣现前识珠在衣匪从他得如金出矿岂复重为圆顿之门妙如此矣稽所证之道然後知原师也生如来家真法王子?所诠之理然後明斯集也了第一义真最上乘当使末法之年初心之类去圣逾远开卷得解一弹指顷齐肩古佛不起于座入般湼盘虽利益之若斯於灭度而无取即知施七宝而满刹土徒为漏业之资化二乘而等河沙适重败根之罪师之法施岂思议之所及哉新集既成咨予为序聊摭梗槩冠于篇首云耳
诸公寄题建州浦城县清河张君所居池亭诗序
茂才清河君於予盖乡先生丈人行也顷者书轨未同齿血犹壮不扫一室有志四方薄游九江讲学庐阜励精文史既素业之大成归省庭闱值戒车之适驾未几青盖西上先正从行乔木怀安族人攸庇亢宗裕蛊且肥家之是图委质策名於观国而何暇雍熙二年仲氏举进士中乙科淳化三年季弟随计偕列高等推让致美君之志也俄而先府君捐馆夀阳犊车归葬先夫人啓手故里驹隙终丧商於解印而
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:39-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>