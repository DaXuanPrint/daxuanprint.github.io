<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总目,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十">
<meta name="description" content="诗文别集。北宋晁补之(1053—1110)撰。七十卷。补之字无咎,自号归来子,济州巨野(今属山东)人。元丰进士。曾官澶州司户参军、北京国子监教授、秘书省正字、校书郎、吏部员外郎、礼部郎中等。两次遭贬,一度闲居故里,啸傲田园。晚年起知泗州,死于任所。其才气飘逸,工书画。为苏轼所器重,与黄庭坚、张耒、秦观称“苏门四学士”。是集元祐九年(1094)成书,为补之自辑。绍兴七年(1137)刊行于世。前有补之自序,后有其弟谦之跋。系补之从弟谦之于绍兴七年编定。七十卷,计辞赋三卷,诗二十卷,文四十七卷。有《四部丛刊》影">
<title>鸡肋集_晁补之_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">鸡肋集</span> <br/>
          作者： <span class="inputVal" id="bkauthor">晁补之</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]333661</span> <br/>
          说明： <span class="inputVal" id="bkdec">诗文别集。北宋晁补之(1053—1110)撰。七十卷。补之字无咎,自号归来子,济州巨野(今属山东)人。元丰进士。曾官澶州司户参军、北京国子监教授、秘书省正字、校书郎、吏部员外郎、礼部郎中等。两次遭贬,一度闲居故里,啸傲田园。晚年起知泗州,死于任所。其才气飘逸,工书画。为苏轼所器重,与黄庭坚、张耒、秦观称“苏门四学士”。是集元祐九年(1094)成书,为补之自辑。绍兴七年(1137)刊行于世。前有补之自序,后有其弟谦之跋。系补之从弟谦之于绍兴七年编定。七十卷,计辞赋三卷,诗二十卷,文四十七卷。有《四部丛刊》影印明崇祯刻本。</span> <br/>
          封面： <span class="inputVal" id="bkimg">Z_3895.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]鸡肋集
[book_author]晁补之
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]333661
[book_dec]诗文别集。北宋晁补之(1053—1110)撰。七十卷。补之字无咎,自号归来子,济州巨野(今属山东)人。元丰进士。曾官澶州司户参军、北京国子监教授、秘书省正字、校书郎、吏部员外郎、礼部郎中等。两次遭贬,一度闲居故里,啸傲田园。晚年起知泗州,死于任所。其才气飘逸,工书画。为苏轼所器重,与黄庭坚、张耒、秦观称“苏门四学士”。是集元祐九年(1094)成书,为补之自辑。绍兴七年(1137)刊行于世。前有补之自序,后有其弟谦之跋。系补之从弟谦之于绍兴七年编定。七十卷,计辞赋三卷,诗二十卷,文四十七卷。有《四部丛刊》影印明崇祯刻本。
[book_img]Z_3895.jpg


[book_title]总目
钦定四库全书　　　　　集部三
鸡肋集总目　　　　　　别集类二【宋】
卷一
古赋
卷二
古赋
卷三
辞
卷四
古诗
卷五
古诗
卷六
古诗
卷七
古诗
卷八
古诗
卷九
古诗
卷十
古诗
卷十一
古诗
卷十二
古诗
卷十三
古诗
卷十四
古诗
卷十五
律诗
卷十六
律诗
卷十七
律诗
卷十八
律诗
卷十九
絶句
卷二十
絶句
卷二十一
絶句
卷二十二
絶句
卷二十三
挽辞
卷二十四
上书
卷二十五
罪言
卷二十六
河议
卷二十七
杂着
卷二十八
杂着
卷二十九
记
卷三十
记
卷三十一
记
卷三十二
铭赞
卷三十三
题跋
卷三十四
序
卷三十五
序
卷三十六
离骚序
卷三十七
策问
卷三十八
策问
卷三十九
策问
卷四十
春秋杂论
卷四十一
春秋杂论
卷四十二
西汉杂论
卷四十三
西汉杂论
卷四十四
西汉杂论
卷四十五
唐旧书杂论
卷四十六
唐旧书杂论
卷四十七
唐旧书杂论
卷四十八
唐旧书杂论
卷四十九
唐旧书杂论
卷五十
五代杂论
卷五十一
书
卷五十二
书
卷五十三
奏状
卷五十四
表
卷五十五
表
卷五十六
啓
卷五十七
啓
卷五十八
啓
卷五十九
啓
卷六十
祭文
卷六十一
祭文
卷六十二
传行状
卷六十三
墓表
卷六十四
墓志铭
卷六十五
墓志铭
卷六十六
墓志铭
卷六十七
墓志铭
卷六十八
墓志铭
卷六十九
释氏赞疏
卷七十
释氏赞疏
臣等谨案鸡肋集七十卷宋晁补之撰补之字无咎钜野人元丰间进士元佑中除校书郎绍圣初落职监信州酒税大观中知泗州卒於官初苏轼通判杭州补之随父端友官於杭轼见所作七述大叹赏之由是知名与黄庭坚张耒秦观为苏门四学士耒尝言补之自少为文即能追考屈宋班扬下逮韩柳之作促驾力鞭务与之齐而後已晚岁自订所作名鸡肋集宣和以前避蜀党秘不传绍兴中其从弟谦之始编次为七十卷刋於建阳云乾隆四十一年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
鸡肋集左朝奉郎秘书省着作郎充秘阁挍理国史编修官济北晁补之无咎自名其所为诗文也夫物有质者必有文文者质之所以辨也古之立言者当之平居论说讽谕应物接事不能无言非虎豹犬羊之异也食之则无所得弃之则可惜其鸡肋乎故裒而藏之谓之鸡肋集元佑九年二月旦日序

[book_title]卷一
钦定四库全书
鸡肋集卷一目录
古赋
求志赋【释求志附】
梦觌赋
坐愁赋
坐进庵赋
鸡肋集卷一目录
钦定四库全书
鸡肋集卷一　　　　　　宋　晁补之　撰古赋四首
求志赋【释求志附】
幼余不自知憃兮愿求古人而与之游高平邑於大野兮鲁东鄙而北邹固余心其悃款兮求前圣又不远岂无邻莫可与谋兮冶邴氏而俗泮幽离房诚不忍兮弃此而莫能岁执徐之青阳兮余先子乎东征横武林之大江兮暀始宁之南邑路会稽以周流兮求历山之所在?封嵎之世守兮以後夫而致刑越惩耻於夫椒兮进樵女而抑心懿二臣以国霸兮卒焉异夫出处行束薪而自言兮妻不忍而求去助申威於司马兮卒陨声以淮南盱诉死於婆娑兮悲绰约之亦歼彼章陈之诡啸兮既?眙於甲夜何仲御之清激兮而亦云骇夫观者纷囘穴其莫识兮泮千载而迹陈思苗山犹若兹兮又何悲乎曲水惟郑公之志约兮逢神人焉靡求山峍而谷?兮风浏浏乎旦?耿吾何不可留此土兮窃悲越人之禨岂其食鲑而化音兮无所用吾之緌冬曚曚其多雨兮夏瘅热以生蠚溪水之浅深兮舟上下而击石吾遵夏盖之山兮聊以观乎远海吾先子之初服兮羌董道而不改小人之有心兮犹不假器末余从於东安兮依哲人而闻谊蜀苏子之有?兮汉遗化而多儒往者其不可及兮曷不从子之庐朝余食乎山中夕余宿乎江上悲世俗之近市兮余安能忍而与之皆往余令楼季为右兮使王阳前余世解辔而驰石兮缅余得此坦涂良吾輈使环灂兮密吾牙使朴属揽九州而顾怀兮夫安知余力之不足遘余生之罹闵兮归将母乎故都伏里门而畏邻兮幽独守此四隅时命大谬兮吾迋迋欲何之慨永夏之宜养兮霜薆然其萃之增歔欷以啜泣兮杀身其安可宇摧荣而藩穴兮雀鼠去而不舍憯四序之不淹兮春蔼蔼其既菲揽卉木犹若兹兮吾独不聊此时悲予仲之婉娈兮饶其心以诗礼吾不能操赢而坐闾兮耘东山而自食岁旱暵而不雨兮螟又生余之塲属岁秋之有谷兮河出坟而汤汤於陵子之终褊兮井上李其犹饱服芬芳而洁腹兮夫岂不足以忘老衆虒豸而好朝兮咸得时而的?持衣裘而鬻暑兮余固知余贾之不售思遐举而莫从兮心?轸而衋伤讯黄石以吉凶兮棊十二而星罗曰由小基大兮何有顚沛既非初志之敢期兮曾何以知其所系頮清济以去垢兮芝九茎而为华宵倚楹而悲诧兮畴独忧余之无家萧苑候之慷慨兮孰云非食之故济澶渊之灵津兮横中流而飈怒思城阙之挑达兮勉踵夫?之人羿之志於彀兮亦反求夫余身小人不知学礼兮畏罪罟之所寻宋七世之炳灵兮皇纯佑此下土举贤而授能兮哀茕独此黎庶牧羊而肥兮式亦用夫有闻辟雍之洋洋兮宇干日而纠纷连衽以成云兮汗而为雨岂余不足於同门兮独惆怅而延竚先事而後得兮惟其食者之责举九鼎於鲵渊兮亦人假夫一臂余张子之好修兮蹇博大而无朋雪霏霏而宇冻兮松柏不改其青固黄子尝语余兮曰此是为明月虽工师不以佩兮保厥美亦未艾彼喔咿为已甚兮羌浮石而沈木子云之好思兮亦衆谇其寂寞虞氏之为政兮举五臣而与言彼霡霂之射谷兮何足以容江潭之鱣衆不察余之情兮求余初犹未沬超孤举而远寻兮唯夫不足而论世良恫韩而成汉兮皓保惠而悟高成功则去兮曾何足以介其一毛融躬行既卒骄兮禹服义亦太靡陈辎车与椉马兮桓荣亦酋乎富贵蕃居室其不理兮滂之志以四海允膺之激烈兮羌不以生而昧义意岂弟神所嘏兮固何以罹此之不祥岂其莫忍邻之捽兮纷救鬬而得伤嘉林宗之善裁兮要成败以不失宁遵不知时之可为兮行渔濑以毕世喟嵇康之蹈尽兮愧孙子其安补阮清舌而咎目兮潜固自识而远去谓道不可为兮为者败之衆窢然咸不留兮惟至人焉在之泮千祀而语邻兮孰与至人之服意神龙之椉云兮吾欲从焉以足士生各有遇兮吾何为侘傺乎此时曾藿菽不足以化兮求余身其庶几滋兰以旨蓄兮菊以为糗修忠信以抑躁兮夫安知余时之後图前圣吾永赖兮揽百子与竝舆时翺翔於道奥兮历年岁以为娱
释求志
求志自叙也予从先人寓钜野又从先人仕会稽又从先人仕杭余仕於澶仕於魏而後仕於太学故求志所叙如此高平邑於大野谓高平钜野县也鲁人好文学而独邴氏以冶富鲁人所以去文学趋利者以邴氏故也是见地理志货殖传离房别房也扬雄云芳酷烈而不闻兮不如襞而幽之离房武林余杭也始宁上虞也历山舜所耕也封嵎防封氏禹执而戮之者也夫椒吴所栖勾践之山而西施盖樵家女二臣大夫种范蠡信威司马者严助也曹娥父名盱章陈云者章丹陈珠二女巫夜祠诡啸夏统见而惊走者也而仲御亦尝见贾充叩舷吴歌致风云予怪之仲御夏统字也苗山即会稽山曲水永和诸君所集处郑宏遇神人於若耶溪云愿旦南风?北风夏盖上虞海旁山名自此以上上虞事东安杭州新城也予始见眉山苏公於杭故云末予从於东安兮依哲人而闻谊楼季古善御者王阳不驰九折坂者也予自谓至此乃知学之所趋犹出荆棘险阻得大涂而思骛也环灂朴属考工治车说车君子之器车工而後可以致远君子修而後可以涉世自此以上新城事将母故都予丧先人归济时也予仲无斁也东山济东郭予所田处比二年不雨河决卒不获於陵子於陵仲子也虒豸犹参差见甘泉赋趣市者平旦侧肩争门而入日?之後掉臂而不顾故云衆虒豸而好朝谓干时者也世所用卜灵棊者曰是为黄石书始予免丧占之繇曰由小至大无有顚沛予自谓非予志所期也頮清济而以芝为华以况余不敢污以干时倚楹鲁漆室女中宵悲啸邻人疑其欲嫁者也萧望之尝为小苑东门候自谓各从其志予?之澶渊予为掾时事挑达予敎授北京时事予去北京为太学正故曰辟雍之洋洋鲵桓九渊名举鼎九渊非一臂力然一臂亦有助也张子予太学同舍文潜也文潜不苟合於人黄鲁直为明月篇遗之曰天地具美兮生此明月陞白虹兮贯朝日予爱之浮石沈木无是道也而诬善者其言尝类此大才而小使之譬霡霂非鱣所游也求斯世而莫予知也则思古人焉孟子所谓是以论其世也故曰惟夫不足而论世自恫韩成汉至潜固自识而远去皆论世之事也马融张禹骄靡桓荣以车马夸弟子皆不足言陈蕃范滂王允李膺李固以忠杀身亦可伤矣夫惟无心於为者为能为天下张良四皓所以成也知其不可而不为则若林宗渊明可矣有光武而严陵去之非也遵陵也阮籍在晋人中颇能自浊口不臧否人物而为青白眼殆矣故曰阮清舌而咎目也余子伧攘小人之中如捧土救河溃卒与之俱溺岂不痛乎故曰为者败之惩数子之为而败而不知时之可为又蔽矣而予又不足为也故终欲求之予身
梦觌赋
岁阏逢之涒滩兮前日至而匪思梦啾耳之薨薨兮蓊青蝇其羾?咸南徙而未逝兮遗其矢如散丝余俛避而不污兮一媪背之淋漓脗不知其可秽兮偶竝趋於西帷媪左目之宂枯兮蓱四五其萃之旁两媪之无言兮亦依帷而靡期朝怛寤而自诊兮营营发诗而可知蹇俱翔而遗矢兮技止此其奚为惟一盲而两默兮与目蓱为何禨岂眇视不足与明兮蓱非寄而终离羌何为而眹此兮神无心而罔私拜受神祥兮编之册词文女三之为奸兮比匪人而恶之微夫周公之为见兮迕若此其余衰欲徼福则安敢兮问故老其增疑苟不汚为巳免兮谢三媪之难知
坐愁赋
鲁人阎子仲武行年七十四躬耕於鄙岁旱不入而色藜藿促鼔其琴作坐愁之声尝所与游晁子补之恐其伤也为作坐愁赋假翁与过者语以解之其词曰彼何人而处廓兮匪三闾而独醒鬓毛其雪糅兮眸子了其星明块独守此中野兮囷无禾而?清拂素琴之浮埃理坐愁之遗声忽推几而睨天送飞鸿之杳冥或过其前曰有心哉然何求?林类之行歌云既老而无忧翁年运而德加翁何为乎坐愁翁偶顾而若闻犹援琴而不舍曰子非鲁之儒服者耶何以不知漆室女者昼辍紝而淫思宵倚楹而悲咤彼浅哉其量人匪鲁忧而欲嫁岂不误耶吾亦伤夫鲁之君子?在厄而不糁赐自殖而何诛顾椉轩而中绀羌同道而耻兹廼长饥乎囘宪彼林类其何人虽信贤而独善或者曰未既也请言翁之近者?苏门之遯民縆枯桐之一弦匪无弦之寂默异五弦之啾諠对阮子惟长啸为嵇生才一言人欲怒之戏排诸渊勃窣而出则又粲然彼何知夫坐愁几跹跹乎乐天矣然圣人犹以谓乐天有忧之大者也况忧人之忧岂有既哉於是翁泛然可油然谢曰忧乐外矣吾当虚之
坐进庵赋
有物于此无梁无柱圆广六尺非囷非窌粟米之宅上蒙藁秸下履瓴甋涂墁晦外中腹纯白平时鼠窜俯仰不迫主人懵学敢谒之客客曰此夫外邱阜而内穴谷者欤上荷笠而下凑辐者欤首支撑而身纯束者欤有登降而无阼宾者欤混沌既死窍凿乃张牖则有目户则有吭橧巢营窟太古所藏周旋无间病於德方邑都莫贤原野则良者欤虽然可以五人羣居宇宙有余不可以八口次且孰知妇姑强名坐进其实中虚闻诸博识是谓廜?
鸡肋集卷一

[book_title]卷二
钦定四库全书
鸡肋集卷二目录
古赋
北渚亭赋
是是堂赋
北京官舍後梨花赋
後招魂赋
披榛亭赋
鸡肋集卷二目录
钦定四库全书
鸡肋集卷二　　　　　　宋　晁补之　撰古赋五首
北渚亭赋
北渚亭熙宁五年集贤挍理南丰曾侯巩守齐之所作也盖取杜甫宴历下亭诗以名之所谓东藩驻皁盖北渚凌清河者也风雨废久州人思侯犹能道之後二十一年而秘阁挍理南阳晁补之来承守乏侯於补之丈人行辱出其後访其遗文故事廑有存者而圃多大木历下亭又其最高处也举首南望不知其有山尝登所谓北渚之址则羣峰屹然列於林上城郭井闾皆在其下陂湖迤逦川原极望因太息语客想见侯经始之意旷然可喜非特登东山小鲁而已廼撤池南苇间坏亭徙而复之或请记其事补之曰赋可也作北渚亭赋其词曰
登爽邱之故墟兮睇岱宗之独立根旁礴而维坤兮支扶疎而走隰跆琅邪与钜野兮梁清济而北出前湠漫而将屯兮後嶊嶉其相袭坯者扈者峄者峘者礐者磝者障鲁屏齐曰惟历山或肺附之箕拱环连势厓絶而脉泄兮万源发於其间谷射沙出淫潗濈瀺灂汩泌澎濞渤潏忽瀵起而成川经营一国其利汾浍防为井沼壅为碓磑得平而肆廼滉漾而滂沛经民闾而贯府舍兮渚为池之千亩惟守之居面岩背阻邈闉闍之遗址兮肈嘉名乎北渚悲经始之几何兮牛羊牧而宇顚非境胜之为难兮善择胜之为难尝试观夫其园千章之萩合抱之杨立而成阡跻历下之迢嶤望南山之孱顔修干大枝出櫩造天藐砠岫之蔽亏乍髣髴其云烟思僊人之楼居尚轻举而高飜盍驾言其北游登斯渚而盘桓冈峦忽其翔舞萩杨眇以如箸抚千里於一眒收城郭乎环堵其下坡湖汗漫葭芦无畔菱荷荇藻蘅荃杜茝衆物居之浩若烟海岁秋八月草木始衰乃命罾罟观渔其脽鸣桹四合方舟顺涯鱨鲤窘乎?塘兮鸿雁起於中泜复有桂舫兰枻浮游其中榜歌流唱自西徂东纤饵投隈微鳞挂空客顾而嬉倾盂倒锺明月出於缺岭夕阳眇其微红天耿耿而益高夜寥寥其方中骇河汉之冲波披海岱之泠风恐此乐之难留兮愿椉槎乎星渚期韩终与偓佺兮采芝英乎瑶圃庶忘老而遗死兮路漫漫其修阻於是酒含太息中座语客曰自?太公奄有此邱是征五侯桓公用之攘狄尊周方其盛时山河十二号称东秦临菑遨乐中具五民秋田青邱实囿海滨而薛又其小邑也区区之赋食三千人其强孰与比哉观华不注朅其孤巘虎牙桀立芙蓉菡萏尚想三周追奔执韅下车取饮仅以身免困责质於萧同尚何私乎纪甗而齐自是亦不竞矣夸夺势穷虽强安在事以日迁而山不改则物之可乐固不可得而留也认而有之来不可持所玩无故去何必悲此齐侯之所雪涕而晏子之所窃嗤也今我与客论古人则知迷属有感而歔欷岂不重惑也哉仕如行贾孰非逆旅托生理於四方固朝秦而?楚曾无必於一笑尚何知乎千古於是客辴然喜再拜举觞而前曰凡主人言理实昜求而我旷然已忘?忧使客常满使酒不空请寿主人如汉孔公主人亦辴然喜受饮反觞执客之手而言曰诗固有之未见君子忧心忡忡既见君子云乎不乐再拜洗觞而酬客舍然大笑
是是堂赋
是是堂彭城刘子羲仲之所作也刘子读古人书则曰文王我师也周公岂欺我哉处今行巳则欲就有道而正焉抑荀子所谓是是非非谓之智者以名其堂而居之而南阳晁子补之闻而疑之曰刘子果於自信果於不信人也哉夫理无常是事无常非使天下举以为非而刘子独曰是将谁使取正使天下举以为是而刘子独非之安得力而胜诸尝与刘子问津於无可无不可之涂而弭节乎两忘之圃夫安知吾是之所在故赋其名而连犿其义则操吾戈以伐我者远矣其词曰隘区中之无覩兮邈荒忽以远求轶太始以为元兮日与月之几周本获鼎之推筴兮四千岁其已多谓过此或不远兮世倏眒而谓何纷蛇身与牛首兮诡变化之莫原神与民其杂糅兮或传之於余先川东南而辰西北兮余不知其何故憯絶维与折柱兮又孔氏所不语莽汤革之相质兮駴一世以共疑一身吾不自识兮畴莫觌而能知邅吾輈乎八埏兮旋吾舳乎四海蕲不死之遗氓兮稽吾闻之所在曰七圣至此而竞迷兮羌谁使之正女朅轻举而远游兮吾将从巫咸之所处离屯云以卫属兮前犇霆使抗旌王良御以蹁跹兮河鼔隐其砰磷涉横潢而櫂淹兮借斗车而轰轰九虬蜿以承绥兮六凤翼而缤纷载格泽而雉厉兮歘砉撇捩捐旬始而遗搀抢藐无朋吾孤往兮腾光景之所经俯六合以周流兮观一气之所营叩潏湟之何居兮问黔嬴所休屯芒东西之无轨兮沕昼夜之无门追汗漫而与言兮若不见而不闻将下车而从之兮则竦身而遐征忽寐寤而莫质兮形欺魄而独存神黮晻而载浮兮涕淫夷而沾襟闻佺侨之达者兮将与议夫本根靳乎保巳而不失兮何足与论此之至神鹏南徙而终息兮彼安知夫天地譬井蛙之跳干兮吾亦安知其孰智谓道非物之外兮盍反求诸世间泮得失之两涂兮一智者之足明世溷浊而智鲜兮薪得鹿而国争曰吾不知孰是兮据有鹿而偶分待黄帝以占梦兮旷百世而莫寻虽人迹之所至兮如穷北之衣皮闻中国之有虫兮咀叶饱而吐丝化草木之所染兮焕五色而陆离所不睨而戃怳兮咸莫信而我非飨香以为朽兮视素以为黑有迷疾而虑昜兮意是者之反疾衆谓西施美兮何高举而?潜鱼熊掌以为羞兮带蝍蛆之所甘物各骛其所知兮孰为是而正女蹇多知而博辩兮盍质诸鲁之君子曰经礼三百兮曲礼三千非尧舜禹汤之适兮为他道而勿传守株以待兔兮卒不可得从女以决疑兮而增余之惑规吾觚以转圜兮如二儿之干国权谋既不用兮仁义又见贼哀失时而龃龉兮改此度诚不能陈琼茅以洁中兮愬神龟以吉占朝从而?违兮吾安所行女意王倪蹲循乎不知兮啮缺昧瞢於同是违一世何不可兮山泽又多龙虵?林杳以无人兮雨雪雰其来加前夔魖後虎豹兮狒笑而施施石嶟嶟以增波兮路阻囏以委移结幽兰以独立兮岁将?而增唏怀同心之离居兮怅犹豫而狐疑必处廓若此而後可兮虽济百世何足以嬉譬鄙夫之硜硜兮经沟渎其谁与怀古人之兼善兮吾不忍抱吾之所独五官异用兮物各?吾之一以闻闻性兮一非有异囘车昜野兮絶道九州吾既不从夫斯人兮盍反吾之初修阖万宇以聚闾兮载百族与并游人羣固有伦兮生固有涯蚕桑而被兮粟以御饥吾何以异於人兮曾踶跂而支离伯夷死名兮盗跖死利溺者入水兮拯者亦用以顚沛曾稽失之未暇兮羊固已远去而千里重曰道无封不可畔兮虽千岁由今日忘彼与是兮吾何爱嫉椉虚无以为舆兮托不得已以为邻忘处石而出火兮超同物而独生
北京官舍後梨花赋
梨於经无记而舍後梨人所不赏故赋之其词曰揽察草木本原所起李梅纪於陨霜兮橘柚随乎织篚木瓜足赠而咏诗含桃可羞而记礼虽信微而有托兮亦不委夫厥美惟兹梨之俊茂兮羌独远而未扬含温润之秀质兮皎若和璧荣其光澹暗?其无偶兮历年岁之已长?春者阳瘅愤盈羣木解肤似夸者似鬭者似辴者似頩者色非一色同妩殊嫮兹梨娟然独见其素繄过时兮不省滋脉脉兮後户亦何必耀荣华兮朝日顾犹私兮泫露然而中唐之樗枝大扶疎以其近人人以絷驹则磨则啮则折则泄孰与夫朽壤幽薄厥植虽弱履屐不蹈根乃磅礴
後招魂赋
屈原作大招魂宋玉作招魂夫士以忠放滨於死故招其魂而复之予交之长者王安仁贤且孝适未仕病以夭予伤焉不敢以非吾上也借不知命之辞以愬于帝作後招魂
窃悲夫天何为生此硕人兮蹇幼清而宜修既服义以时可兮又何为委厥美而改求天固复诸其初兮则如勿俾此昭质帝命巫阳曰有愬于下汝往听之精神将离筮而复之巫阳曰物死与生司命有职自废自起朕何能识帝强之乃下招曰魂兮归来去君七尺之躯胡为乎大隂些舍君之灵龟而糟莩沈些人固怀慈而抱爱兮一言欲诀而怦怦些君胡乐诱於异物兮从之踶跂而远行些魂兮归来上天不可以游些有神当关其视畏人些其下百鬼伺人往来执而杀之些徜佯无所倚叹息不可些幸而得还无所求阶些归来归来不可以久放些魂兮归来地下不可伏些土怪坟羊狠戾突触些蛇身鬼首蓬髪?鬖当前揺毒些九幽之府恶厉牛首得人以械狱些归来归来不可以久屈些魂兮归来无止乎山中些山木萧萧猨狖所居些藜藋柱迳枭祥鼯怪杜鹃号呼些夔魈罔两笑风涕雨见人揶揄些虓虎封狼磨牙吮血侁侁穴居些魂往顚隮狂惑失涂些归来归来久幽恐不得出些魂兮归来君无下海些大海荡潏日月囘周些白波连天五山狂浮些巨神操蛇唯魂是囚些淫氛弥雾八方错昜魂往安投些百怪讙舞羣出类没更遨迭游些霹雳掣电蛟龙直起江潮逆流些有鸟九首载鬼盈车擢筋以縻其輈些归来归来久淫恐不得还些魂兮归来君无乐兮八蛮九夷些遐方异类其人似禽些烈阳惨隂韝裘裸裎凉温不时些蔽林夜祠被发徒跣妖魅丛嬉些魂往非族抵冒凌欺些归来归来恐自遗羞些魂兮归来君无以髑髅为南面之乐些毛枯骨化精离识落些蝼蚁所寄乌鸢所搏些蚊蚋姑嘬狐狸啮嚼些髐然七孔攓掷畴觉些棘薪葛蔓交错绵络些锄耰野火侵凌甚虐些归来归来无自遗贼些魂兮归来八紘六合无一可以翺翔些魂孤迋迋消耗沦亡些归来归来反故乡些工祝前君无迷方些崇城两沟夹高杨些车轸马交康庄些日中为市集工商些高门悬箔袭庆祥些选閲甘旨荐北堂些金昆玉季美雁行些斑衣竹马儿嬉傍些曲栏横牖窈洞房些长蛾曼绿含若芳些齐纨阿锡曳明璫些戛瑟鼓簧封豕羊些食前方丈酾椒浆些嘉宾杂坐纷贤良些朱顔欣欣君乐康些魂兮归来反故乡些乱曰龙火颓坤兮虚正宵万物酋勑兮伤秋郊汩君徂征兮默谁曹天地为鑪兮物流以销一受成形兮巧专莫逃斯弥颐辂兮一体所交鼠肝虫臂兮忽何遭魂知复吉兮改而超与君除祓兮三下招张君之衣兮升屋号魂兮归来居匪遥无哀我心使予劳
披榛亭赋
舒陈仪甫官於魏览观公圃废城之堞垦其土作亭堞上名曰披榛斩木枝为梁柱菅蒯衣之目踰四垣瞩五里外进客而语曰乐哉此亭客曰微主人言之固愿有谒也今夫山居者遗世远举烟霞之府厜?之顚翠微之顔穹石曲隖上正宛中如堂如防猱玃之所处首更奔星高出云雾足蹈太虚下见雷雨邈乎杳冥一揽九土此人以登邑门之垤踪步龃龉若绊若御若见阹橹游意无所至於平原案衍秫麦之土漫漫漠漠蔑有堆阜下泽之车短毂幎尔昼日旁午出汗沾湑此人适逢沙邱宿莽广不?路怠而愿息解辔弛负相携伛偻忽如飞翔延颈顾慕矣若廼平时室处曚曨环堵穷年不出四壁为伍周以闤閈域以牖户如彼井谷潜逃之鲋衡从北南适在跬步仰而视之不识天宇此人出城而望见桑麻绿野犹将乐之况乃矗乎巍巍据城之陴出屋之危前无蔽亏俯首而窥哉夫明不求晦处内慕外各以其不足所遇生贵雍门之技悲者惊心锺仪见絷尚犹南音主人殆倦游穷居者耶不然何以趯然於此而志意洋溢也尝与主人周览五岳岱嵩衡霍巫庐九疑白盐赤甲青城峩嵋岁??林攀援桂枝结轨羡门高谿方驾赤须安期委区中之局蹐游太上之无涯则主人乐此耶尝又与主人服纤离骖騄耳夸父前椉鲁阳奉辔超人迹驰万里以观乎八紘九野觚竹北户与西王母日下之地扶桑月窟紫渊丹水大章所步卢敖所履殊方怪物齐谐之志焜煌谲诳经目而记则主人乐此耶尝又与主人观乎京洛神州宋魏两都未央建章天子之居前殿武库金阙玉除东华耀灵西华望舒复道氤氲飞阁渠渠千官锵锵劎佩以趋朝会而出冠盖布途富贵润奴?衣食仁里闾则主人乐此耶尝又与主人挍术孙吴抗技颇牧左象弭右鱼服韩厥中御州绰为右冯轼而寓目以观三军之斩伐击刺琅琅??风起云会北登燕然躏轹长塞西屠石堡饮马瀚海麒麟图形赎死胄代则主人乐此耶尝又与主人出咸阳经上蔡过邯郸桑中大堤石城之间士女亟会倡乐止客盃酒相索吹竽鼓瑟鸣筝击筑六博蹋鞠宛珠之簪傅玑之珥罗裾从风衆曲入耳人生得意亦何能已则主人乐此耶主人油然而笑曰人夀几何而时昜失细犹不果巨安可必?山大泽实生龙蛇高明之家鬼瞰其室吾非以狭骄广以俭笑侈也狭昜治俭昜供此吾所以乐也穷秋九月狐狸出穴宇宙隆冽时亦登吾亭而支颐藂棘之分披朱实之离离秋风鸣枝久而不去羣窍尽奏若歌若歗起左作右时亦杖藜隐几而听之寂寥兮无为淡乎熙熙似遗己离物而不知飞鸿灭没夕阳就微月出埤堄乐而忘归则客亦乐此乎哉於是客曰我以衆夸主人而主人以少夺我主人贤哉非仆所及也
鸡肋集卷二

[book_title]卷三
钦定四库全书
鸡肋集卷三目录
辞
望涡流辞
追和陶渊明归去来辞
返迷辞
冰玉堂辞
漫浪合辞
遐观楼辞
乐哉侯之邦兮乐哉侯之堂兮【二章美澶守韩侯也】维夫君兮桂舟一首送梁正受归汶阳
山坡陁辞
白紵辞上苏翰林二首
江头秋风辞
琴中宫调辞
鸡肋集卷三目录
钦定四库全书
鸡肋集卷三　　　　　　宋　晁补之　撰辞
望涡流辞
涡之水西流过谯郡北乃稍南又东流入于淮包涣二水皆经其南以东岁旱?不五尺秋雨集始大而城之东北惟涡曲水?黑灌木蓊然旧有祠曰龙尝宅焉作望涡流其词曰
望涡流兮浼浼势南折兮东还水冲隈兮岸圯嗟龙去兮几年俛余进兮藂祠俨帝服兮神冠墙壁缋兮怪奇泯虵穴兮蜗盘列缺鞭兮雷輈卫两鳗兮骖鱣老龟起兮雾游跂瑇瑁兮鼈鼋或若马兮非人纷陪後兮导前木隂隂兮藻长科斗舞兮下顚鯈羣出兮旅嬉忽俱去兮不还意土国兮无龙恐逃桷兮藏帝有命兮时椉亦隐隐兮塡塡世铄石兮流金将谁识兮此愆包之水可揭也涣之水可厉也前汝足其暨也後汝跗其踬也江有鲵兮横渊海有鲲兮翔天汝隘此兮往争滔淫水兮八埏重曰望其厓若有宅於隈不汝争於厓汝安其隈泽不必施也【包涣二水与涡竝流】
追和陶渊明归去来辞
辞长而歌短歌有和辞无和也言语文章随世随异非拟其辞也继其志也作者七人矣词曰
归去来兮吾无以归奚以归既身不足以任责畏首尾而心悲慕往?之经世嗟吾力之莫追彼辞位而灌园岂吾今之独非雨冥冥而荷笠榛莽莽而蹇衣我行野而视天觉?大而身微乃矜?蚷止驱息奔背隍筑室面坂植门三绶从褫图书尚存忘瓠落之可忧比浮海之为樽跞太初而游意弊无极而雕顔反国蜗而自足俯巢幕而亦安解予辔之沃濡兮脱予舝之间关识鸟鸣而物华陶阳气以流观悟息渊而消枝亦墐户而俱还惟文字之幼工则虽老而桓桓归去来兮彼河滨之善游或往学而丧生复裹粮其安求善陶生之达情不与世兮同忧实迷途其已远惧斯人之莫畴或待兔守株或遗劎刻舟虽成事之不说聚悔踰於山邱庶西方之至言聊反闻而逆流守一静而为君亦何往而不休已焉哉一昼一夜成四时子之叹川逝不留颓光不可使东之韩终王子乔汗漫难与期俯寸田之荆棘曷不旦耘而?耔悲在堂之蟋蟀慙不乐於唐诗悟死生之如梦亘今古而无疑
返迷辞
五达歧行者迷茨菉蹊蚖蜴嬉杳凄凄莽离离赫隆曦可还时日黯西与谁期往不思逢诡期死貔安可知亟反之大道夷都邑差车马驰冠劎只志可持能足施贵名垂好爵靡俨罇巵餍粱肥窈室帷安厥妃观盈亏浩浩移逝不迟咸若斯何绥绥不返为从魈夔神索衰今狐疑後当悲我此词如泰龟
冰玉堂辞
冰玉堂者始前门下侍郎眉山苏公子由哭故庐山隐君刘凝之与其子道原之词所谓洁亷不挠冰清而玉刚者也乡人闻之其贤者喜其顽与懦者皆亷且立则相与采冰玉之语以名君堂而祠之而前起居舍人谯郡张文潜又因其名以为记盖君父子博极羣书道原尤精史学而皆耿介守义不偶俗以没世慕而伤焉故门下以谓夷清而饿死惠和而三黜道不与命谋非和实得非清实丧而起居以谓司马谈与迁文学美矣而无闻於风节疏广与受风节同矣而无传於文学盖门下至借君父子以论夷惠起居合其长谓过汉四人者以是知君父子为一时知名伟人所爱而推之无间然者如此则夫冰玉之名非乡人故旧者之言也天下之言也补之生虽晚犹与君父子竝世而不及识既为馆职修国史实录尽得道原所着十国纪年资治通监外纪诸书而观之且门下补之所尝事而起居所尝游也因其言以益信顾虽不及识与夫识而知之者自以谓?且远矣又与君之孙羲仲游相好元符中以罪迁玉山道出星子求君父子所葬而拜之五老巉然临其上水交流其下松柏一径如幢节行路耕者咸指而言曰此刘君之葬也则皆有敬容因喟然太息顺涂而咏曰皎皎白驹在彼空谷刘君於是无愧乎天下之言矣既而复曰屈原以谗放而死而君父子进不犯难退而仗清节以没与原异於原不更愈乎推此志也虽与日月争光可也况冰玉乎哉凡楚人之词皆伤夫中正不遇者而作也故以若词吊之曰
论世以观士兮集义以为词所非正而敢从兮日可罣而东之嗟若士之弗获兮羌何忿而负石繄圣贤之出处兮惟遵道而守德凤览辉而乃下兮雏犹耻乎腐吓非九方之为使兮夫何足以得马庐岑岑以鎭楚兮汹大江之东涹分隂阳之晦明兮锺斯人以正直惟天道与地宝兮非所求其犹爱与之全而不用兮怀斯美以固在大固不可以适兮方固不可以圆试囘功谢於土谷兮夫乃同道於禹稷譬人生犹吹吷兮无得丧之可齐纷吾何指以为正兮服吾初其庶几
漫浪阁辞
南康刘羲仲壮舆志操文义蚤知名於士大夫年四十矣而学问亦苦盖不欲一日弃其力於无用也筑屋庐山其先人之居自号曰漫浪翁意以比元结从仕与物皆不得已也豫章黄庭坚鲁直曰壮舆未至於翁行已立志不可谓漫浪者颍川晁补之无咎以为知言壮舆曰请极其义补之曰唯其词曰
沛高皇之受嬴兮刘别子曰楚元羌好诗而说义兮敬设醴於穆生戊始怠而穆去兮申白笑而钳市富传孙而失国兮派辟疆之支子爰清浄而少欲兮以身悟乎霍光蹇孙向之洽闻兮至耆老而弥良曰衆贤和於朝兮万物和於野粤百世而能调兮民胥来而凤下惟刘有後於楚兮千岁发夫道原流其芳以益远兮伟壮舆之不愆原惟博而好直兮向异世而复起舆惟进而未已兮载向学亦不坠彼元结之信修兮羌何为此漫浪也将履中而晦外兮其德固天之放也惟漫浪之为言兮匪正则之嘉名岂其惩屈之死忠兮欲猗移以保生结当昜之一爻兮幽人履而正吉舆方壮而恶画兮弃尔辅欲谁赖吾语子漫浪之可兮遗物往其庶几苟畏人而羣於人兮拭唾面其犹殆朝骋望乎紫霄兮夕归次乎左蠡五老兮在上星子兮在下垂?介於高邱兮洞?林而北靡飞梁亘於三峡兮倏异景而殊世青松屋兮桂宇辛夷房兮梅户兰糗兮菊粻荪体荐兮肴若芳云驷兮霓輈岁将晏兮谁与游烟为衣兮水为佩君谁须兮林之际吾以漫为旌兮建彼太虚之上也吾以浪为椉兮周彼八荒之外也羾万里而不逢人兮御谒我以宜止晻轰轰而旷汹汹兮羌何以辩乎明晦弥高出於千仞兮羣凤过而北南弥幽径於雷室兮列缺惊而後先求佺侨而不得兮咸勃窣其在下乃山泽之臞兮夫何足以跂而望我茫吾不知其所如兮黔嬴告我以何舍出无隂兮入无阳旋丹崖兮匝大荒忽临睨夫故居兮羣梯危之蜂户伛白叟之扶童兮迎谓我以良苦返吾稼兮复吾樵山兮江滔滔舆先人之善俗兮虽百世犹未改彼鲁衰而齗齗兮吾老穉以知耻匪礼失而求野兮民固化於不恌舆克家而好常兮庸谨行以毋慠怀向原之遗直兮念尔祖而履薄陈洪范之九畴兮叙三统与七略以为博而弗考兮蹇无用而束阁纷舆世之多贤兮匪曲全而好修惟仁宅与义路兮羌可居而必由结信贤而自晦兮忘其同物以迷世鳬与波而上下兮夫固非驹之所喜乱曰接舆诡而悟圣兮匪沮溺亦楚狂圣与言而莫顾兮人以为知乎大方既不足用吾中兮吾将从囘宪之所臧
遐观楼辞
窘墙堵之伏潜兮登斯楼以遐观匪吾居之为隘兮乾坤?其盂盘仰攀甍而拊楯兮宇旷旷而益寛彼何大而能舒兮吾何眇而莫闲霜肃垄而木枯兮潦收窦而泽乾蓬鸣野而相追兮知海冰而天寒左睇兮城闉右盼兮林垧商贾纷其昼合兮陶冶蓊其烟兴之罘杳以在东双柏近而青青物暇遽之不同兮余亦不知其何情聊浮游以相羊兮初怫郁而中清彼坱圠之无垠兮人驹隙之暂更道本夷而世险兮夸夺餍而卒平周垣兀其跨衍兮逝千古於樵耕春与秋之不淹兮岁忽忽其峥嵘招揺指於北陆兮澹黄宫之阳生固天道之反覆兮气默会而孤萌朝卷箔而极望兮稍雾廓而日晶及阳景之方中兮曦余发乎南荣浮云起而景翳兮四暝合而覩星风摵摵而感轩兮雀啾啾而赴楹收百为以清虑兮施余裯而榻横漠汹汹而非声兮邈冉冉而非征形欺魄而若存兮神无亏而靡成目瞳曨而罔觌兮坐待日之方升夜寥寥而未央兮羌不寐而无营乐哉侯之邦兮乐哉侯之堂兮【二章美澶守韩侯也】
乐哉侯之邦兮封楚宫与复关美哉洋洋水兮崑仑始乎并川桐离夫其实兮绿竹兑於邱园三年庶夫有成兮蹇吾师其永叹营室壁而建墉兮参国一其可观涂椒邱吾驾车兮揽予騑之嘽嘽袭予斾之悠悠兮侯降观其于田春阳满其亲天兮乃物作而芄兰来吾省夫在畴兮介黍稷之有年侯宁般于游兮无非事而不烦羌信修而好我兮曷怀归而翩翩洵侯邦之可乐兮擕手其同欢　乐哉侯之堂兮高门桀兮兰錡切云冠之峩峩兮四牡矫兮戾止夜悠悠其未晨兮纷侯庭之徙履云容容而承楣兮日澹澹兮阶戺雨雪晛其将流兮黄宫动乎子美爰俶生之煌煌兮又尚兹夫介祉严若植其姣服兮侯何须兮堂际进蕙帱予称觥兮芬予席之兰茝朱顔忽其满堂兮五音昌兮来会藐姑射之绰约兮愿慤保而为使洵侯堂之可乐兮与日月其无圯维夫君兮桂舟一首送梁正受归汶阳
维夫君兮桂舟酌余酒兮揽君留君何为兮此野菊菲菲兮蜨下韡韡兮煌煌烂金敷兮袭余堂茱萸兮芙容衆芳越兮乱五风饥咀兮灵芝君歌乐兮余和之日下兮野隂澹忘归兮中林橘栋兮梅宇纷琼茅兮被南荣白羽兮黑翮邀僊人兮语此文余高驰兮世之外君猋举兮先余至襟带兮东方旦争门兮汶之阳大野兮始波翔鶬鹳兮嘷驾鵞羣宿兮迷址旅食兮殚穗霜肃肃兮叶方下君欲济兮淹囘水通道兮躞蹀冠如箕兮带长铗里千室兮士一喙余不善兮纷余谇世谓折扬好兮余白雪而莫知弃火布而以为垢兮胡不浣炎而振之彼镆邪而能言兮工谓余以不祥聊逍遥而挫鋭兮蒙黯黮而益光
山坡陁辞
山坡陁兮下属江势崖絶兮涛波所荡如颓墙松郁律兮其高百尺旁枝虬骛葛虆之仰不见日兮下可依吾曳杖兮吾僮以吾之书随邈余望兮水中汦颀然而长者黄冠兮羽衣轩颐坦腹涛石箕坐兮石亦有趾安不危四无人兮可忘饥僊人偓佺兮自言其居瑶之圃一日一夕兮飞相往来不可数使其开口而言兮岂惟河汉无极惊余心默不言兮蹇昭氏之不鼓琴憺将翔兮山海与日月兮常在若有闻兮梦中仇池我归路此非小有兮噫乎何以乐此而不去?余游於葛天氏兮身非陶氏犹与偕椉渺莽良未可兮仆夫悲余马怀聊逍遥兮容与曦余髪兮兰之陼余论世兮千载一人犹竝时歧又有歧兮余行诘曲欲知余者希峩峩洋洋余方乐兮譬余击舟於水鱼沉鸟扬亦不知何必每念辄得应余若响坐有如此兮人子期
白紵辞上苏翰林二首
白紵棼莫缉纫兰作衣袪朝兮日所暴?兮雨所濡木瓜谅微物期报乃琼琚芳华辞甚妙赠我不如无上山割白紵山高叶摵摵持归当户绩为君为絺綌不惜洁如霜畏君莫我即谁言菖蒲花可闻不可识
江头秋风辞
雒阳客後车结驷传烛食人生富贵不昜得江头秋风旦夕起胡为翩翩雒阳陌雒阳陌吹尘埃江头树安在哉秋风起菱花开鲈鱼肥归去来
琴中宫调辞
神僊神僊何处青山里白云际不似人间世源上正碧桃春清溪乍逢人住无因忆红尘出洞花纷纷
鸡肋集卷三

[book_title]卷四
<集部,别集类,北宋建隆至靖康,鸡肋集>
钦定四库全书
鸡肋集卷四目录
古诗
拟古六首上鲜于大夫子骏
西北有高楼
东城高且长
亭前有奇树
冉冉孤生竹
涉江采芙蓉
生年不满百
建除体二首荅鲁直
八音歌二首荅鲁直
感寓十首次韵鲁直
西归七首次韵泗州十五叔父
感兴五首次韵李希孝
饮酒二十首同苏翰林先生次韵追和陶渊明
鸡肋集卷四目录
钦定四库全书
鸡肋集卷四　　　　　　宋　晁补之　撰古诗
拟古六首上鲜于大夫子骏
西北有高楼
西北有高楼缥缈齐紫清周栏十二折飞鸾结丹楹上有弦歌女充耳以黄瑛当窗弄白日顔若苕之荣阳阿奋哀响梁欐有遗声不惜厉清商零霜飞园英谁为听之者皎皎自知明幸承遗褋眷同车以遐征
东城高且长
东城高且长下瞰阡与陌谷风丽百草春华纷已白良时忽如此驰景一何逼喟彼饭牛诗终年守寒厄恭俭夙所敦葛屦伤褊窄身为物逆旅生乃远行客岂无百日蜡乐此一日泽美人顔煌煌奇服烂五色弹筝夺新响盃酒纵相索鬭鸡逐狐兔六博呼一掷贫士悲失职坎壈何所迫安知黄鹄举随时振六翮
庭前有奇树
庭前有奇树好鸟鸣喈喈朱荣被紫萼采掇以忘怀弃置而不省秋风凄以摧不惜朝华?君行殊未来
冉冉孤生竹
冉冉孤生竹托根中谷卑结发事君子江蓠近华池江蓠荣有时迨此春冰期玉盘有嘉餐思君以忘饥枣下何纂纂朱实亦离离秋风一披拂菀其为枯枝愿垂太阳惠照妾葵藿微
涉江采芙蓉
涉江采芙蓉江上零露滋方舟不能度日?白苹悲清波有鸣鸿荡漾安可期幸因南风逝寄言钦所思
生年不满百
生年不满百一日何三秋花开苦多雨何不张幕游行乐时不再春荣岂长在古人轻尺璧愚者昧所戒君看龙与虎飘忽不相待
建除体二首荅黄鲁直敎授
建策移汉都奉春缘衣布除地愿见公乃以舍人故满船载明月且复酌清酤平旦襏襫出牛羊下来?定境要两言出处非竝趣执臂欣逢迎秋兰在堂下破甑雨生衣蹇不改兹度危莫如人心难莫如行路成事安得悔来者其可悟收拾不须陈千言一弃屦开门见井市终岁纷遑遽闭门面墙壁少日丰暇豫
建鼓求亡子初昧学所之除去日月多及此岁未迟满国和巴人若士谁与知平陆不推舟客行当来兹定居厌屋庐风雨劳所思执鞭慕?人孰与并此时破裘不御冬要假完腋裨危言则来诟愼密又逢讥成德尚如是薄志安能期收声复藏热雷火忽然微开口且复欢是事置勿推闭眼可内视独复不自为
八音歌二首荅黄鲁直
金兰况同心莫乐心相知石田罹清霜念此百草腓丝看煮茧吐士听愤悱语竹马非妙龄美人恐迟?匏系鲁东家今君尚天涯土膏待阳瘅气至如咄嗟革薄不可廓士迫下流恶木无松柏心蝎处蝼蚁托
金丹妙通灵子有遗世术石髓不成餐闵予多滞骨丝声纺事?捣声寒事来竹叶将菊花及时同一盃匏器祀天地贵质不贵华土缘井渠繁生气泄大和革面固非性小人变丹青木鸡本无心风雨安所能
感寓十首次韵和黄着作鲁直以将竆山海迹胜絶赏心晤为韵
鳲鸠兴独居百两谁与将未见忧忡忡既觏为龙光吹竽沸齐市零雨暗空桑寒歌牛轭底激烈气弥刚雁以无能亨鼠以有技竆古来达生者神不驰其胸物或似而非藁本夺芎藭臧否何间然吾师阮生风仓鶊知阳春乔木声关关白驹不食苖奈此空谷寒?有丹徒士?榔贮金盘富贵怀隐忧无宁归故山吾期瑶之圃玉英良可采崑仑在万里积石更磊磈学经傥无用诗礼发含琲丛台尚何为袨服若烟海鼔吹出西羌光华动眉额鞬櫜望酒泉面有可怜色念身匪兕虎少日四方迹百计等画蛇老大悲故国谢公文章余幽事课伐岭清诗如玄酒胡乃淡而永得无西堂梦春草句弥胜但使田野传何须论铭鼎江南盛郁蒸代北纷霰雪卞生无出游何以得此刖一朝有天运春华未萎絶吾犹托雄鸠而彼固不拙平生莫逆交弦断寄心赏相思望青枫目极江水上念当及时节农事动春壤来者不有年何能咎吾往楚有吹竹者工作百兽音削格为尔多滔滔宁适今尝俾范驰驱终日无一禽复之傥或可诡遇亦何心叶公好画龙龙固不可晤安知下其室惊骇暗楹雾昭王亦贸骨冀以得马故相者竞举肥终然驹远去
西归七首次韵和泗州十五叔父
洁腹不受汚?人因食薇薇亦周土生悲哉怀永饥武王与周公圣德天动威奈此二子何犹叹安适归霏雨晚沾裳零霜晓被路驱车叹时迈所遇一无故悠悠天地宇万物各有聚閟我冰雪姿幽居从可住?投古店宿夜闻狐狸嘷仆夫告行迈起视月尚高清霜来何许不觉满我袍逆舍良非时求前兹已劳浮云如游尘倏忽蔽白日登高念揺落岁?一何疾东陵种瓜事富贵宁可必人生无南北行乐时昜失驱马马走山囘车车渐水涂竆我何适恸哭盈襟泪巢居识风声穴藏知雨意救鬭曾得伤缨冠亦可已赠君彼风兰佩之可为璫赠君彼露荷制之可为裳薄言兹撷掇道远莫置傍峥嵘又岁?与君同所望古人重生男豚酒庆亲戚桑弧射四方言有四方役奉璋比德性堕地要膂力如何晋公子安乐忘所适
感兴五首次韵和李希孝
海鸟御羊角飘然凌紫清有背如泰山未觉毛羽轻盐阳亦羣飞日景为不明空仓自苦饥安得有此名人生须富贵如竢河之清草木竞荣华春服亦已轻桑田自足乐未可居高明君子顺天道小人眷时名长歌遗世情沧浪之水清铄金在衆口折轴由羣轻君子贵同尘安事皎皎明傥在子所呼牛马亦我名不肯埽一室顾欲天下清少日又不羁颇复乡党轻长年始羞悔耳目尚聪明何须更市药小女故知名春半寒未已今晨天气清弹冠适新沐搔髪亦良轻但爱百鸟乐复怜一窗明干世宁可期归耕良近名饮酒二十首同苏翰林先生次韵追和陶渊明
少贱足可喜险阻更尝之为亲谋斗粟无意出竞时缅焉効一官报国方在兹宁当不恤纬对酒怀忧疑学道恨力浅中遭世网持
沈饮非荒宴澟然忽颓山或人欲问事已醉不能言古来亦如此名字垂千年但问酒中适岂计饮者传陶公羣於人而无人之情诗岂世外语世语不可名东坡怜此翁同调但隔生形光来户屦眞处人不惊得酒自醒醉放意无亏成
园林日夕好花繁时鸟飞少年玩芳物不饮成坐悲只今未白发念?已依依纷华战吾道决胜当有归挫鋭培其根外槁中匪衰念方终日行辎重安得违
一眼异青白口语来啾喧酌一不酌一用意何其偏谁似子孙子高栖苏门山时随岭云出又与林鸟还平生但长啸独为嵇生言
高贤衆所怀衆理应取是如何济衆事难成复昜毁功成身无与天运亦复尔轩裳役羣愚儿曹眩文绮庭前两古柏凌霄灿其英问此谁荣枯雪霜见其情荣枯何足计有酒还自倾熟寐暂展转觉来一蝉鸣归休但如此便足了平生
功名有天命美好无定姿云梦未足吞聊可巢一枝同时金门士文学多瑰奇幞被向淮海酣放遽尔为车盖岂不荣野马不受羁
城东故盐渠自?谁所开似说全盛时邈焉一长怀穿渠引江水此计未为乖千帆竞?入集浦如乌栖万畴分白浪嘉稻擢新泥恐此太多事且当寄嬉谐疏通养鱼鸟花柳共低迷时时载酒往江上亦忘囘
大明唐来寺废苑西南隅青松拱高阜崎岖有微途肩舆病我皁一马良可驱衆木媚?壑气熏时雨余此焉可数醉何用葺吾居
苏公士冠冕复似郭有道知士未达间趣操保耆老精钢试九火劳倦容不槁为州第饮酒况此年岁好藏锋避世故轻敌丧吾宝时来用毫末勳业自世表
东汉有两士才智炫一时三公往访事卧痾亦见辞伟明独不然小道安取兹斯人似水镜与世破昬疑忧国不为身百世那可欺举盃相欢属是事亦置之
斋居忽若遗不识身与境颇疑酣中似奈尔辄复醒东坡自云然挈世一裘领是事吾有师安敢囊出颖指竆火已传岂待得薪炳
安昌汉耆儒乐饮侈亦至东坡俭不固少饮得径醉愚敢効戴崇正复思其次旁通获亲爱公亦安所贵便坐时一巵彭宣宁寡味
幼闻锦江春欲访子云宅叩门问奇字便埽四方迹青云看一鹗凡毛愧累百劳公谕伯业齿坚头未白何当摆俗累岁月可惋惜
王道无偏党此语闻诸经高贤如大海亦以衆流成文饶叹维州刀锯人所更相如後私怨此语惊秦庭小人虑事疎妄意盐车鸣安得如江酒洗我尘垢情
淮南夏早收晚秧亦含风连舻似雍绦千斛输吴中使君饮酒乐岁美关梁通安得天下人俱忘楚人弓十年一麦禾此岁亦难得寄语吾州人不饮良大惑经时无死市吏责亦可塞先生门弟子佐守同一国举盃日相属有句安得默
堂堂门下公英发自初仕卷舒固以时出处不为巳朝廷登儒辅德礼民有耻岷峨更峥嵘清风在闾里独醒固不恶既醉又可纪成王访落时百室赋盈止吾侪为国谋私爱不足恃
黄子似渊明城市亦复眞陈君有道举化行闾井淳张侯公瑾流英思春泉新高才更难及淮海一髯秦嗟予竞何为十驾曦後尘文章不急事用意斯巳勤平生不共饮叹息无与亲问道伯昬室何人独知津各在天一方泪落衣上巾归休可共隐山中复何人
鸡肋集卷四

[book_title]卷五
钦定四库全书
鸡肋集卷五目录
古诗
视田五首赠八弟无斁
即事一首次韵祝朝奉十一丈
谒岱祠即事
游信州南岩
北京水後往棣州试进士
次韵王宗正定国与苏翰林先生黄挍书鲁直唱和
次韵孔着作常父馆中喜雪
次韵文潜休日不出二首
次韵文潜病中作时方求补外
再次韵文潜病起
鸡肋集卷五目录
钦定四库全书
鸡肋集卷五　　　　　　宋　晁补之　撰古诗
视田五首赠八弟无斁
河流之所濡一斛泥数斗我庄当水竆乃比石田瘦尚无东陵瓜况有南山豆天雨不可期且复鞭牛後苏秦不愿印廼在二顷田东臯五十亩力薄荆杞填择高种苜蓿不湿牛口涎拙计安足为朝往而?旋薄游废家务待子营糗粮庄奴不入租报我田久荒凌矜马到门硉兀牛卧场立苗苍耳根此策殊未长家世不为农长安有大第官粮弗充口万里聊自庇一从学聱牙世事百色废卖牛姑补屋岁晚霜雪至居贫废文字铫鎒学苦耕怪子独伶俜久与地力争苦耕又不时狐虺日纵横高原一释耒叹息心怦怦
即事一首次韵祝朝奉十丈
平生交游情独处不可乍那为一马饮浊水喷百马弦歌高楼上但恨知者寡丈人遗世心口语傥能借不然抱幽璞终岁裹幞帊坐令青蝇繁暂出刑两踝儒冠成自误归去无屋瓦赖逢里中贤筑室各萧洒及时秫麦贱樽酒得同把安能効乾没肩与市人亚居然邑里号曾墨为还驾况在竈奥间欲耻王孙贾东方钱二百得米稚啼嗄嘲笑坐竆辰无肉饱伏假尚闻剥啄声聊复屣屐迓子常妙工诗苏李掩曹谢有时醉酕醄大笑飜盏斝倒床鼻息恶唤起对残灺复古志尚奇衆竞方独暇扪蝨与人言岂不逢谴讶崇朝洁腹坐往往食旁舍子固业少成议论嫓风雅尝闻庄生说乃慕巨鱼化平居似晏子志念能自下而我独迂疎通人所讥骂正赖觞咏中得意自陶写留连接清晤欲起不能罢是时春雨余桑密鸠鸣野城隅园圃近欵段亦时跨便恐百卉阑晼晩侵朱夏人生形骸累未免俗情诈此理岂外求犹烦詹尹卦清风穆然在如渴啗甘蔗况我自散材谷口躬耕者去年秋不在匏瓠缘庭架低囘迫荣利妻子怜王霸横经亦疆顔已取或人舍但虑宰我愚松柏谈三社翛然一室内黄卷开佳话尺璧竞寸隂宁复当论价吟哦愁肝肾蟋蟀吊长夜鄙俚颇近情持用自悲诧功名与道义熊掌偕鱼炙二事良难兼夫子贤点也
谒岱祠即事
泽南三百里极望横天云云端色凝黛谛视初可分峥嵘介邱像澒洞元气屯顷刻有变化惨澹殊明昬天行帝出震其位生物元不周偾西北川乃东南奔宁知六鳌死竟使二山沦不有是难倾孰维大块根尝闻周官说实惟天帝孙神灵所镇守民物斯芘存幽明脗一理有道惟常尊不觉下马拜僮奴亦蹲循廼知正直理足使冥顽敦三王有损益商人所尊神明法或不惧夜行安得逡以此辅世敎庶几驱骜民?宿太平驿不眠虑丝棼明朝好天色万象开胚浑势横恒碣尽支压齐鲁蹲五色冒日观一握通帝阍恢拓下嶊嶉青苍上氤氲泉石竞沮洳烟岚互纷纶高举躐风海深蹯跆火轮涛波卷堆阜一一溟渤吞棊枰视井邑匕箸藏松椿碧瓦峙双阙红墙缭长闉愿瞻岩閟客内涤邪垢魂赐臣登絶顶一览神秀原万壑射窈窕三坛矗嶙峋莽不覩项领何能穷?跟稍稍指鳬绎依依数亭云松列大夫爵驘识将军坟琐屑涧花丽霏微崖药熏广大良有以奇险安足论瑰诡有形上颓然德弥惇得无希夷子仿世逃深蓁亦有黄冠士相对如麖麏此曹啮草木语道良未闻解榻坐中观洗心驰大钧形气要得一不然随物泯是事亦姑置幽寻聊可勤初疑无字碑莹洁谁敢文又怪玉女井高絶何由奫俯穿鬭仙岩鸟下天壁垠侧度五贤堂熊经背逡廵劎石危数履女萝柔屡扪挥斥八极远风来袂轩轩廖廓自无梯犹疑天可宾隂谷不敢视恐落魑魅羣安得遂独往身如黄鹄飜周流遍五岳采掇芝英繁即欲憩圆峤或当止崐崘衆真迎我语一笑顔玉温是中差可乐子胡恋尘樊荅此太遗物身间犹事君重华迹巳远秦汉事方烦成功属吾宋五礼垂後昆皇帝二载春臣备太史员紬绎自帝典颇识康哉言泥金白玉字愿颂无前勳有志类韩愈无书愧文园臣发将雪素臣心犹日暾今此在林薮跳身同玃猿徒观衆山小愁絶下天门
游信州南岩
南岩夫何为山作天倚盖山南豁山腹飞顶覆其外初如鹏将翔膺击羣麓背乍似海大鱼呀口噞而嘬当空横广頟架屋喉舌内仰窥骇凭凌俯进愁压坠尝聆释氏说仰覆各世界千间未可着五亩良不隘清泠气射人热恼从此溃崖奔木疎瘦谷远鸟幽怪问僧何年居投老四五辈问客何人来官满或一再而予与二子高兴偶相戒松舟下清江毛发数鰕蟹蓝舆上峻岭幢节望杉桧李侯勋门胄文采山作绘赵君儒林孙嫮美兰结佩不为城郭游继月此于迈宁知老逾拙意在精赏退得居溪南山食饮与山对夔魈入奥穾云雨出巾襘古人戒贱目惯覩谁复贵顾此诚未逢欣然与心会彭湖两崖蹙泉作一线霈禅月古台空灵山自明晦搜奇获三胜趣嬾同一慨但忧久聱牙尚喜无蔕芥平生所驱使诗酒俱好在天涯得吾侣物外从所快便欲登赤城一观天宇大
北京水後往棣州试进士
晡时北京城行李上客槎二更无人声骑马黄河沙误缘柳滩中寻炬知田家道有转徙人襁负依邱麻鸡鸣不安枕髣髴墟里斜秋瓜抱子母荞麦亦已华赖兹野物登尔辈生有涯夜宿冠氏驿旅衾魂梦嘉明发萦长坂晚开堂邑衙秋阳此方炽流汗沾巾纱处隂甘吾愿聊逸岂在多有风东北来惨惨飞雨加顷时异晦明稍瞩天表霞仆夫为我言涂梗絶行车且还解吾褚中林侣羣鸦诗书维永夕蚤作从复賖岂不有王事奈此仆夫何
次韵王宗正定国与苏翰林先生黄挍书鲁直唱和
东国宽市征西山休骑屯时清诗人喜洗濯出佳言渊源苏夫子河入莆菖飜轨辙挍书君驾骖盗骊奔後来得濬冲它人孰窥藩譬余学礼素妇祭盛於盆不应麾门墙尚许酌衢樽梦天九门开灿然列星繁羣公顾我喜顔若白璧温赤城何足蹑愁絶永嘉孙
次韵孔着作常父馆中喜雪
冬旱及兹雪都人销百忧墙根有宿草余绿尚去秋新阳解薄冰大润升介邱夜闻窗响纱高云正绸缪明旦天津望寒花翳川流宫中圣人喜疠气一夕收史占上日祥知欲遍九州敢任肉食谋官闲欣岁休虽无山隂船穷巷窘若囚却幸葛翁来汤饼有麦牟【见神仙传】孔侯金闺彦平?慕追游延阁排霄起登临忘我愁何当联辔鐶城苑佳气浮春郊日可望桑野听行讴
次韵张着作文潜休日不出二首
张侯经济术见遇未容心扬子执戟老蒋生开径深予亦拙造请素怀爱园林闭门鸟雀喜朝日上駸駸文史平?契淮山别离心省中竝日直天上靑春深买屋近城坞往来成竹林诗模黄着作吾亦意駸駸
次韵文潜病中作时方求补外
贫炉初着灰浊酒寒不温邻张病未来独负南窗暄昨日往过之欢喜能两餐酲醲淟然解愧无枚乘言祝君抱虚一邪气袭无门今晨有起色迎笑眉宇轩扶掖两男儿总丱佳弟昆遣诵寄我诗妙可白玉刋平生俱豪气见酒渴骥奔赐休常苦稀晨谒良不闲约君向南邦勿厌敲扑諠公余未忘饮何必釂十分时平但行乐卧治安足论琵琶五十面雷雨出鵾弦
再次韵文潜病起
淮浦见之子春风初策名颇讶谪仙人有籍白玉京晚遇广文直老交心愈倾同升芸香府偶坐华发生斯人自龙性意变难章程耆酒不疵吝身如秋叶轻自言士处世何必冰雪淸交游满台省毁誉半王城不肯効俯仰畏高侮鳏惸常思老伊颍紫蠏羞吴秔我辄抵掌和音同磬随笙小人奉慈亲皆尝小人羮寒衣妇补绽学绩女娉婷日欲江海去心期杨柳靑衆木构大厦豫章倚孤撑如子足医国可容移疾行丹书紫皇告玉篆五岳形何必陶隐居吞霞养纯精访道自素约谐心期?龄但恐牵俗缘志大功不成息交屏妻子此语不须惊
鸡肋集卷五

[book_title]卷六
钦定四库全书
鸡肋集卷六目录
古诗
玉溪归逢甥李相如汴中
送学生李公裕兄弟赴省集
次韵太学舒博士尧文示同志
次韵苏翰林五日扬州石塔寺烹茶
题四弟以道横轴画
桂浆
送舅氏杨通直令阳谷
赠王推官允中
之京师展墓
同毕公叔饮城东
题李成季负日轩
次韵李成季感事
同李主簿叔文饮北庄
夏季
曹州道中二首
病起呈李县令希孝
赠金堤刘承制景文
次韵四弟以道十二弟叔与法王唱和兼示无斁弟二首
鸡肋集卷六目录
钦定四库全书
鸡肋集卷六　　　　　宋　晁补之　撰
古诗
玉溪归逢甥李相如汴中
蛮乡俟天形畏蠚复惮暑梦甥来万里竹响风动宇如今真似梦相对别恨吐平生窘执辔白面力如虎谁令斗指日江使堕渔罟桃僵李为仆遗佩满江渚常忧抱石死无复脚踏土那知徼时愿起废遇明主旷调已远迹未用矜杜举但忧世议隘亡弓不亡楚吾甥学孔子况乃父母鲁如闻四门辟未信遡洄沮上书闵魃旱膏以神灵雨北海自有人高邱岂无女尔壮观尔能吾归固吾所期甥二儿上余子不足数何以喩吾心酌此湘吴醑
送学生李公裕兄弟赴省集
闭门围火谈开户雪一尺黄昬具盃酒知君远行役君家三兄弟颇谓各无敌容父学知方大道通四驿吉父尤颉颃天池观水击仁父少而奇乃是夜光璧李侯有此子便可卧安席家居乐与饵聊以止过客岂无一束刍空谷不可食宵人操宠利徒手捕蜴蜥公等宁复然乌黑鹄自白屠龙业有用未厌所从僻富贵念?时城东雪中迹
次韵太学舒博士尧文示同志
北阙望瀛关一苇初莫渡【顷官大名尧文在高阳】儒宫连案几会合岂非数蝉鸣几何时庭菊下白露念当慰佳节觞酌美无度不然坐岁晚流景急飞兔区区人一马官舍勤早?经时枉见赠弥月不能赋竹斋行茗粥寂莫当屡赴此君安可得霜雪不改故诗如战交地高处要先据牛羮君放飰轑鼎吾亦饫顾慙咏伐檀无补餐已素还家便却埽况乃无户屦
次韵苏翰林五日扬州石塔寺烹茶
唐来木兰寺遗迹今未灭僧钟嘲飰後语出饥客舌今公食方丈玉茗摅噫噎当年卧江湖不泣逐臣玦中和似此茗受水不昜节轻尘散罗麴乱乳发瓯雪佳辰杂兰艾共吊楚累洁老谦三昧手心得非口诀谁知此间妙我欲希超絶持夸淮北士汤饼供朝啜
题四弟以道横轴画
黄叶满青山枯蒲静寒水鳬雁下坡塍牛羊散墟里担获?来归儿迎妇窥篱虎头无骨相田野有余思
桂浆
暑卧午呀呷蠲烦何所投岩桂割辛芳石?滋甘柔沃以火鼎沸閟之冰井幽三日出?幂明琼盎黄流冰火离坎类意比秫麦缪辛甘既两适不湎亦销忧中年苦内热岁愿西风秋寒凉犯所畏发散资尔谋时时以觞客三献不一酬缅思湘累语啜醨终所羞北斗酌此浆违世聊远游恐复迷吾往仆悲道阻修淮南归来些憭栗令人愁百壶无此饯夙志慕林邱宁怀小山感不为桂枝留
送舅氏杨通直令阳谷
人言慎县宰颇似太邱君客户有训遣司官无讼闻外家久寂莫舅氏少辛勤一邑何足道高名谁与羣西来马特特冬晚雪纷纷公朝道由砥孤士迹如云过门苦地僻下直迫日曛?泥枉竆巷寒罏对残煴感慨说宣子飘零缀遗文麟阁窘鈆椠鱼山失耕芸远情等匏系归梦剧丝棼山东接畿甸阳谷近楡枌吏?猛豺虎民如窜麖麏幸逢宽大时庶几仁惠薰自笑下士策不殊野人芹爱民宜百禄本茂实当蕡
赠王推官允中
我生譬天星睍睆但空誉学经羞轮扁常恐老窜句南游上会稽弱冠肆远步便当期汗漫如鸟铩修羽入宫又独晩谣诼遭衆嫮坐令平生交室冷氊不具君公墙东客淸鉴美无度风期山水意千载见此遇定疑丹靑仙方我以痴顾岂繄才自疎閲世真异趣伐柯理无远要以一马喩古人本不死方寸有佳处三年禹河曲日见车马渡何知谢剥啄黄土衣昜污无人尚有子独载城下路功名喧口实簪组托肺附请看缾罂满取踬病不去脱黏窥本初须子遗所寓怵迫倦东西林间尚宽裕
之京师展墓
短辔驭羸马驰驱曹济间商飈折劲木萧瑟道里寒况复慕所天恻怆摧心肝游子叹时迈慈母怜衣单来时凭窗哭五妹垂修鬟季弟主菽粟孺妻爨茅菅悼我无令人莫奉堂上欢岂无萱草诗终日倚门阑念?常独立所闻诗礼难我尚未成人遭罹此忧患岁晏念坟墓仳离百哀攒何时奉灵车辛苦向此还亲寡气力微傍人祝加餐愿言薄志节苟生无形顔
同毕公叔饮城东
西城昔相値桃初两三红翩翩骛长陌春风揺马鬃後君归几日游絮已蒙蒙解鞍不待憩相命古原东芍药虽俗花狂姿幸时供平生於知己千过不一逢感君欲开口清洟出沾胸君如陶渊明不为五斗恭胡为青纶上朱墨纷外蒙弃官能从我短後追田翁铜斗酿秫麦竹枝弋鳬鸿何必悲无衣縕黂聊御冬九辩太高洁五噫苦羁穷置此无滑和天情反其中市药非市名名闻药何庸十浆馈五浆犹畏闻者从如何酆城畔夜夜生长虹
题李秀才成季负日轩【李自号天随子】
卢敖游八极末至北隂墟卒然蒙谷幽覩一奇丈夫泪注而鸢肩?目玄髭须轩轩迎风舞自得乐有余见敖默弗言慢然下臂趋敖私蹑其後若士意不愉曰子亦何为迷缪至此乎此虽穷荒北尚或逢日乌过是有玄关晦墨不可居语竟若欺魄摄身没空虚始予读秦记疑是忽帝徒今聆天随言乃与夸父俱逐日下虞谷力穷尚嗟吁阳舒固物理我亦安于于若士独何气幽沈山海隅浑沌死已久人生信多涂
次韵李成季感事
吾庐无余他文字散堆案虽微清溪鹤蓍画亦幽玩高人来何疎午榻动成鼾梦闻足音喜不待揺枕唤居贫少烟火饘食尚须旰出门兀何之踉跄从欵段吾人古遗隐鳬足闵同患负日持献君狐白不肯换商歌叩牛角长夜安得旦飕飀满屋风黄叶散投幔楚屈若灵龟出处思过半所从聊自知何用詹尹算不如天随生头帻终日岸况君击庄缶一念肠九转人方卧大室子独号其畔寒山来助哭咄尔勿嗟惋
同李主簿叔文饮北庄
萧条蓐收穷疎树失穠绀北风动地起云揽红日暗李君邀我游肴蔌治寒檐相擕二三子歘若符节勘愧非谷口隐佳会良可暂茅堂兀四壁谁识此意淡古径无俗寻陈编有幽瞰一聆君子语粱肉几厌?归来马河北寂寞晚舟缆吾生事逃伏优游亦何憾
夏季
夏季百果繁兔葵亦成实独有野石橊幽花时熠熠熠熠非独好芳荣赖午日翩翩彼白蜨髣髴粗采挹?余起对此嘉兴亦萧瑟良非阡陌丽敢竞阳春出无言以成蹊上愧桃李质幸当饱霜余万颗富君室
曹州道中二首
天旱久不雨四郊多狂风萧萧班马鸣落日大野中君子守宫廷至乐圣所同喟予不逢辰足迹道里重驱马上高原秋风吹客衣感时有所怀送目鸿雁飞羸僮惑岐道日?相际稀愧彼倦翔鸟知还良庶几
病起呈李县令希孝
次公恶醒狂得酒要自浊病闻南隣邀不往亦踊跃空床成展转假寐风雨恶中虚气袭逆妄梦时可愕每慙张隐居凌旦发囊药晓来天境清日出鸟语乐家人语南轩靑杏已可嚼复云竹斋前堦戺有迸箨欣然欲举手纱帽未能着平生李夫子相得怀抱廓何当戒长须夙驾慰寂莫杯杓恐不胜快语聊一噱
赠金堤刘承制景文
漆园说海若稷下谈神州长劎堪倚天语大世莫酬少狂岂其然及此日月流稍知画足非万事指顾休夫子更高识未沫於前修椉流聊复驶得渚正须留盖有幸遇鲁何能必为周徜徉下泽车惊骇入谷驺对酒尚靑眼吟诗将白头山隂论往事陈迹讵能收
次韵四弟以道十二弟叔与法王唱和兼示无斁弟二首
少时勇游山说山喜动色中年谪南方庐阜得?历当时不类谪忘腰带之适怪人肝鬲异破贼喜折屐只今窜林下织衣而畊食缅怀兹两士吾宗气相得吾春种桃时子晓寻嵩日似闻黄面子为采乌头出去年陟岱宗一士世莫识天门邀之下倾倒意已极斯人与人异龙虎两超忽重寻亦无路顚雨石崖坼
吾人伯仲间一语可物色气自寡所谐穷乃足所历家风藐五世不肯适人适意行无险昜又跣不着屐文词如苦李惨腹人莫食犹矜不传妙坐恐儿曹得学怜新又新老奈日复日伯以最恬愉何由采之出无斁能寡言犹堪谢前识叔与气尚豪搘颐视屋极斯文恶表襮枯鱼戒所忽应如鲁宫籀藏壁俟其坼
鸡肋集卷六

[book_title]卷七
钦定四库全书
鸡肋集卷七目録
古诗
同刘景文登大安阁
次韵张文潜饮王才元家
次韵范翰林淳夫送秦主簿觏
次韵答秦觏见赠
北京学直舍对客
虚斋
直舍即事
昨日雪已佳约李令希孝
同文潜送况之谏议十四丈守潞过成季作送梅挍理子明通守杭州
送吕承奉至山从吕龙图晋伯辟秦州机宜晓发楼子庄
礼部移竹次韵李员外文叔
次开祖使君韵兼呈端叔大夫圣域长老次韵钱济明赠感慈长老
送八弟无斁宰宝应
和关承议彦远水乐
送君
上马
试院次韵文潜欲知归期近呈天启愼思栽花招泗州叔父
鸡肋集卷七目录
钦定四库全书
鸡肋集卷七　　　　　宋　晁补之　撰
古诗
同刘景文登大安阁
刘侯先将军忠义当代显喑恶指强敌却走自相践西坡坐首鼠势蹙不得免天怜壮士穷有子如此鲜清时铸农器文字正须勉行吟畔牢愁愤悱亦足遣时来蹑云梯仰视天宇展下俯河两涯牛马细不辨达生匪行怪未用惊邑犬官闲尚数临泑泽要清浅
次韵张着作文潜饮王舍人才元家时坐客户部李尚书公择光禄文少卿周翰大理杜少卿君章黄着作鲁直
霜雪埋百花及时鬭春阳城南有高士买屋入花藏经时不出门为花日日忙我居在何许近止东数坊亦有佳公子连车换帷裳隔墙蜂蝶諠开户草木香仙人朱桃椎发緑童脸芳此公不可见此画来远方竹攲廜?坞柳拂辘轳牀素儿虽小小亦足侑客觞尚书廊庙具气若冰壶凉忘年此宾主吾党有辉光人生走尘土岁月顔鬓苍曷不休沐暇过此薰修房宴坐二十年非痴实难量【王才元未四十休官】张侯不出家在家说缘忘尚拟问两卿携肴借红粧妍歌听黄子不饮亦清狂
次韵范翰林淳夫送秦主簿觏
高词自班马短句亦隂何输写无穷已怀山赴壑波深耕待銍艾疗饥乃嘉禾机云共一时未信来者多老病愧羣豪鱼山临东阿苏公门下客事业皆不磨孙宝暂主簿灵槎会穷河它年九功叙当使睦者歌业虡置牙羽筦箫复森罗镛钟欠一铎未害大乐和却欲从浮海珊瑚烂红柯龙门虽箭驶此志未蹉跎丹沙还黑发流景尔则那仇池出一派分江定有沱【事见苏诗】
次韵答秦觏见赠
修身贵日新如草陈叶换请看弦上矢岁月不可玩文章得蛙釜虎以皮遘难兹事从古然吾党奚独惋秦君好学勇决胜百马汗宵行委明月屡得按劒盼鄙夫晚更事前猛窘新愞怜君亦自喭意满怀不散谁为倾国媒尚此琼英粲期君似椓罝无以无人慢
北京学直舍对客
鸟声落檐间竹色在户外解屦置几前放杖当椅背默然仰栋时往与古初会有时遗坐客十问不一对尚因呼乃觉笑自谢顽昧知非慕蘧子事去等蜩蜕一生所未免饮食与眠睡所以更颓然可乐本非内有心欲何用桥起则形累赖客同门生旷荡乃不愧
虚斋
虚斋闭疎窗竹日光耿耿更无司业酒但有广文冷人怜出入独自喜往还省时作苦语诗幽泉汲修绠
直舍即事
秋云多重隂凌旦亦可乐虚斋坐亭午寒雨依高阁王官有忧责霖潦河未落孝先但欲眠不奈弟子谑黄花迫晚景白露下丛薄独当慰佳节得酒自斟酌
昨日雪巳佳约李令希孝
昨日雪已佳今日雨亦好冰肤解万木洗濯见枯槁思君对此坐孤咏废幽讨明日尚相期春禽听清晓同文潜送况之谏议十四丈守潞过成季作
午投李同年下马汗如洗城南迫送客虽嬾聊尔耳出门缭陂陼白鸟起深苇佛宫横晚霁窈窕间一水借问客何人谏垣有直气吾人浮?伯聊可与把袂如此邂逅何得酒亦佳事官闲犹有守旋折窘六辔可怜千红蕖的?姹晚市便当夙驾行秋风如箭驶
送梅挍理子明通守杭州
金明池上柳人折一枝春赠子意不浅东游云外身人生半刺史朱绶光四邻此岂经世怀但慰垂白亲钱塘我旧游颇复识其人不应山水改但恐猿鸟新章台走马客冠盖尽要津窃禄我自慙便面聊障尘亦思一舟去共醉西湖滨时平自行乐不为千里蓴归来麒麟上献纳当及辰
送吕承奉至山从吕龙图晋伯辟秦州机宜
去日剧奔骥新交非曩图怜君事业长蔚若颐生须表东海者谁君世有显儒端委论百揆鞭弭雄千夫二陈诗礼伯八荀纨绮雏尝闻达大家可以济八区功名望圣世忠孝自吾徒我昔拜秦州词林炳於菟见谓可与言锄荒而破觚刳中不宿秽味道因有腴斯文望若人顚沛一手扶白头远绥边狐兔安足驱汲黯在朝廷永絶淮南觎平叔不鬭羌事正今日须今君撰杖屦还向府中趋问讯不弃捐寄声亦疎迂何当质疑义卖劎老樵苏
晓发楼子庄
晓发楼子庄淮山自兹近春风似恼客浪稳舟不进长安一囘首堤柳千里润念当整帆席快若冬蛰奋微生谢拘窘末路嗟鄙吝林花一迎笑岩鸟相借问尘埃改顔鬓坚白畏缁磷江海慰高情飘蓬自吾分
礼部移竹次韵李员外文叔
东南之美者见伐以直干岂如此君疎犹作此郎玩此郎乃在此无乃材亦散平生吉甫颂意鄙枚叔乱坐狂得此冷对竹头帻岸尚思杀青书充宇白虎观恐此愧子猷还成倚楹叹【文叔有志史事】
次开祖使君韵兼呈端叔大夫圣域长老
神龙异凡马头角要须敛邦公七岁时惊耳一语险悟身非常住风日过河减峥嵘法云窟跳出有家范金刚不吐焰已落天魔胆一派感慈中无波寒湛湛是波本非水无以瓦砾点低枝竞听法草木有情感作解受羣邪碔砆疑琬琰居然身出定面目本来俨而我九尘劳见之良内慊周侯老词句太华耸而黯自说少苦心修涂肆穷览李侯遗世事不琢元无玷文采丽春葩百牍交千椠顾慙土炭嗜畏疾非羞俭望不见水端譬河还少贬请佩伯阳言吾非勇於敢
次韵钱济明赠感慈长老
我闻栖禅人一念超十地云何别影事未免依缘气譬如幻男女机废根随废不然怖头走此病穷三世邦公师子吼曾使诸天喜广说无说时俱成甘露味不知室久如当有天来侍城隅竹坞近梵刹开严閟以彼穴中空清风自来萃我生久更事求愚不求慧清风已说法不用重宣偈开祖照人姿沧波白苹际居然九奏妙往往鱼龙戏济明经世才雕松识寒岁怀宝竟迷邦此岂非良计名山寻胜士投老终深诣我自所蕲廉蝉叶眞堪蔽
送八弟无斁宰宝应
穷邦迫秋成霖雨厚土湿邅吾上涞水濞汹三峡疾邦人送之子岸潦饮马膝凄凄属方升澹澹惊竝集冲湍顺涂路游波滙原隰安知禾黍腐转觉蛙黾急何由乾此潦问天借九日萧萧荆棘晚亹亹霜霰密之子向南州铜章宰一邑何须念宋远古谓跂余及扬舲堤柳尽把醆淮山入封圻吴楚徼郡县秦汉袭开门驵侩哄辏浦篙帆翕平旦书百函交衢客三揖新湖容鼓铸甲令贵绥辑之子搴词科闻诗不读律古来学为吏颇自吾儒出足民与知方求由有政术鞭笞麏鹿骇亦恐日不给先君卓鲁後之子况早立焚香闭合坐啾耳从潗濈官忙尚偷闲文字要嶪岌
和关承议彦远水乐
上盆五尺高下盆二尺广咿呦蚁穴间飞瀑一线响关侯初为此避世挹萧爽晁子亦欣然闭户穿瓦盎虚堂一亩静纯白四隅敞中央浑沌胚鯈忽所求往凿窍令语言岂但一成两危峰下俯瞰石井黝然仰奔泉决眦落惨澹隂壑想明珠溢盘盂白露湿尘坱声音通大道断竹自谁赏何曾戛击阑缾缶日夜长初疑风陨箨骤雨来莽苍乍似酒落槽夜枕听惚恍鸣禽杂啁哳物鬽乱肸蠁相依欠林樾见蔽赖帷幌范侯惊侧耳李令笑抵掌张侯助我嬾不忆税归鞅云间余仲弟聊可乐吾党中和非外物此理未宜罔相劝戒勿传名字遍天壤撞钟鼎食事老罢不知飨但怪一世狂端如转车辋能来解幅巾为子濯泚颡
送君
送君上马时不道朝罏燠春风入木心皮肌发红緑春风良昜莫那得勤行路且莫望南窗胡蝶飞无数
上马
上马笑属君归期在十日来时草白芽归时青郁郁来嗔马蹄急归嗔马蹄缓人心自如此马蹄终不变试院次韵文潜欲知归期近呈天启愼思
眉山得张侯心许出一手临川见蔡子千载慰邂逅邓君起南国磊磊看三秀譬如黄锺陈我尚瓦釜吼欲知归期近唤马牵出廏官壶持饷妇倾写不渍口千章输明堂勿问草泽有羣公自澟澟水镜照妍丑
栽花招泗州叔父
春园移春栽芽蘖秔粒大东风日日吹喷吐不暇裹杨梢青犹未桃萼红尚可田蔬美已最村醑醇亦颇少年慕立事幸得能几个艰难合归来茅屋聊共佐
鸡肋集卷七

[book_title]卷八
<集部,别集类,北宋建隆至靖康,鸡肋集>
钦定四库全书
鸡肋集卷八目录
古诗
次韵阎秀才汉臣食兔
和苏翰林题李甲画雁二首
秋竹
郊居与八弟无斁读书
用无斁八弟永城相迎韵寄怀
次韵答叶学古
次韵苏公和南新道中二首
感怀追和柳子厚郊居岁莫韵
次韵伯温甥池上八首
次韵彦远相州道中二首
永嘉县君赴颍州杜丈之丧送至鹿邑境上赠别
缀古诗语送无斁弟赴举
赠文潜甥杨克一学文与可画竹求诗
补乐府三首
豆叶黄
渔家傲
御街行
鸡肋集卷八目录
钦定四库全书
鸡肋集卷八　　　　　　宋　晁补之　撰古诗
次韵阎秀才汉臣食兔
兔诚中山族中古稍分裂唐虞用大牲虽有目未瞥?孙能飞仙飘忽天汉决不逢昜牙试厥胄几泯灭羿弧殒阳乌曾不弋在穴王良马慢忌扑握几奔掣初遭赳赳子鼎饪饫毛血中逢宋鹊窘饥吻啄原雪叔世削格多星迸失行列蹄穷不得逸如鼠限高闑应怜蚌潜水暴腹想江月唇亡欲谁语竟死犹结舌肩凥弱昜解狼藉腥尺铁抽毫置筠管复苦蠧鱼啮论功在册府微物推尔杰剡藤光夺缣抄记良琐屑北邻阎夫子尚忍资盃啜得诸韩卢口实以强暴劣作诗夸芳美此举宁所悦不如狐膏臊质贱甘弃絶冢妖老通数藤索夜空设尔曾不及彼就获徒内热聆声无耸耳当学缩颈鼈吾君阜万物沛若泽未竭谁能复古初此味傥可缺
和苏翰林题李甲画雁二首
画写物外形要物形不改诗传画外意贵有画中态我今岂见画观诗雁眞在尚想高邮间湖寒沙璀璀冰霜已凌厉藻荇良琐碎衡阳渺何处中沚若烟海
萧条新湖秋霜落洲渚洁莲垂兰杜死菖莆见深节惨澹沙砾姿清波侣羣鸭往时吴兴守看画忆苕霅为仪尚不汚孤高比云月闻在雪堂时满堂唯画雪
秋竹
秋风多烦寃竹是岁寒物朝寒堦玲珑莫寒堦恤勿翻然下一叶未觉瘦崒岂无陈根旁寂莫衆头屈何时雷塡塡看尔射地出
郊居与八弟无斁读书
坐狂得世捐作官故不了十年未弛负半世不黔竈居然顔玉雪及是鬓蓬葆碧山已焚鱼白水初种稻瓜区可深隐圭窦便却埽之子怀世资行修名誉好避人本愉恬坐我亦枯槁【无斁以余故得监庙】顷求田野处政以城郭扰常时啜仳别幸尔晏言笑如兰岂异臭覆瓿本均好【去声】不惩范釜尘尚作韩编盗斲轮元戒疾紵絮非病少莞尔劝之休怡然守而嫪翻思南迁久秪幸北归早三已令奚愠四至卿诚巧所欣顚木蘖莫羡姣人了同气靡间言它人阙忠告贫居无酒肉穷巷有深讨葵作饱蓬蓬茗浇忧悄悄长闲味更永竞进念已剿目鸿天苍苍梦蝶日杲杲蘅皋美新雨藜杖邈高蹈营斋直新径创槛俯幽沼架以我园檀茨之子官草【无斁月给刍也】优游聊卒岁邂逅可同调佩玉子终翔菟裘我方老囊中餐玉法枥上追风骠能知面不腼未用心如搅平生夔契慕晚岁瞿耼妙但欲入林深子来应问道
用无斁八弟永城相迎韵寄怀
平生殚千金术似刘累僻春风九轨道无我迷阳迹呼来着冠紞野貌不改昔昜衣怜介弟犹有布一尺身慙崔浩短胸次俨列戟中天翥鸾凤我自无六翮何曾客权贵见谓贫盗璧堂堂涑水翁我在此人籍不诋曲江贤宁羞九年谪囏难累吾母鬓发白一夕独此负吾心敢言忠抱石方时半千运异昔阳九厄譬驰羊肠坂双任臣子责帝王所张弛乾坤有阖辟君敷皇极言人咏蓼萧泽鸢鱼竞飞跃风俗澟移昜已开公府合又置四郊驿搜求逮田野欣喜到僮役虽微携手上颇似破笯释川涂见吾弟薪木询我宅怜君如我固不叹元尚白薄饮尽余醅凝尘振麁席我醉昜成狂欲起须君掖
次韵答叶学古
昔我游武林値子长江头我时方南辕子亦将西舟相见两大笑典衣上高楼楼高不知暑五月凝清秋环观四山明俯视万井稠喧喧市中人日莫歌吹浮忘形与子饮一醉余无谋湖上荷花生黄鹂飞柳洲飜然摇两桨下上逐轻鸥不觉脱尘世自谓逍遥游晚访城隅寺竹林森如帱斫薪煮山茗萧洒破百忧脚嬾厌?闠五日成淹留肃肃太史家门阑闲且幽荒亭?疎桐雀鬭闻啾啁其人絶世贤揶揄困时流唯我与吾子大轴更往投幸闻一诺荣不受万户侯谁言王母桃方朔不得偷未几子告别西宾帝王州吴舩风雨夜送子不胜愁八月子献书高谈夏商周惜哉天下马骊牡烦推求我滥乡老荐麻衣望前旒愧非鸣凤祥斥去还林?三月我度江子行穷海陬相望遂乖隔慨叹不自休逆旅善辱人虚激韩娥讴操瑟立齐门乃反怨不收嗟哉子与我不幸斯人俦有客道闽吴书诗眷绸缪开缄恍自失但觉胆气遒有如饮贪泉海货溢两眸子诗益加富我句犹能裒春禽与秋虫引腹聊相酬
次韵苏公和南新道中诗二首
山园芙蓉开寂莫岁云晩公来无与同念我百里远寒飇吟空林白日下重巘兴尽还独归挑灯古囊满读公栖鸦诗岁月伤晼晩公胡不念世蜡屐行避远羁鸟翔别林归云抱孤巘我才不及古叹息襟泪满
感怀追柳子厚郊居岁莫韵
残暑夜如炊晓风吹萧索开门望林木引蔓修篱落所欣尘累远不恨生涯薄心事少干云白头成忆昨
次韵阎甥伯温池上八首
文饶论百揆豪气阔天宇归来坐平泉草木何足数只今和文弟怪石几风雨达生要忘累人取应我与【李和文家凉堂後石甚奇上刻平泉字盖文饶自题也】
昔吾卜城东今吾卜城中祗畏盗贼迫安知?市同畚锸运渤海操蛇应未穷无乃遭此笑君如北山翁诛茅斩恶木衆卉方以朋掘沙到沮洳方复见此澄客来恍异境物象初不增以此自诳目果下能日椉池深不可临际水作石磴尘埃搅百里得此亦差胜晨朝看雨坐蛙喜律吕应有儿不鼓箧共此疎嬾兴物养有得失瘠地江河隈亭槛但小草山林自奇材我有八极兴聊堪一席开长啸本造适悲风为谁来自从移居来城市益啾扰如何跬步近亦有鹭下沼朅来欲骋骛诘曲故百遶人间南柯梦方此犹复小黄冠一奇士敎我漱华池茅檐夕坚坐见月柳间低水虫时一出细浪作鳞差流观起百虑内视失羣疑平生惟亲旧相得怀抱敞宁知老田里三径得还往结庐在人境此意陶令赏但话北窗凉何必羲皇上
次韵彦远相州道中二首
自君之出矣吾居关昼横尚有杨李来时能出门迎少日所忿慉壮年瞀双睛涉月在一牀几成小冠盲夫子竹林趋世固溷高明尚喜鞍马间经阿复缘泓诗随晩雨堕迫户有余清便拟酿白黍相邀飰青精重惜吾杨李徂秋各南征
朝入一几纵莫入一几横黄卷値昔人欢与相逢迎孙子谢口语阮生劳目睛登亦岂必喑籍犹未能盲学非经世具所贵自知明仁义有不然失时悲战泓一生屐几量况欲竢河清动与道弥远静於理逾精君能问舍往吾亦卖刀行
永嘉县君赴颍昌杜丈之丧送至鹿邑境上赠别
二十年糠粃相从无腼顔尊公抱至痛白玉掩深菅送子三百里西风涕丸澜邻丧罢相舂况我五服间怜子一女子忘身赴忧患但恨莫攀輀贱生守微官勿为操执悲我居不求安送死当大事丈夫良独难
缀古诗语送无斁弟赴举
鲜民之生靡瞻匪父母氏劬劳宁不我顾兄弟无远惟予与女执子之手此夕何夕我心蕴结兮嗟予弟行役二之日栗烈飘风发发子之清扬麻衣如雪载驰载驱出宿于干揆之以日体无咎言既差我马远送于野敦彼独宿于林之下无衣无褐不念昔者陟彼高冈或降于阿瞻望弗及独寐寤歌展转反侧不平谓何显允君子洵美且异温其如玉干禄岂弟春日载阳薇亦作止睍睆黄鸟嘤其鸣矣
赠文潜甥杨克一学文与可画竹求诗
与可画竹时胸中有成竹经营似春雨滋长地中緑兴来雷出土万箨起崖谷君今似与可神会久已熟吾观古管葛王霸在心曲遭时见毫发便可惊世俗文章亦技尔讵可枝叶续穿杨有先中未发猿拥木词林君张舅此理妙观烛君从问轮扁何用知圣读
补乐府三首
荳叶黄
蒹葭苍荳叶黄南村不见冈北村十顷强东家车满箱西家未上塲荳叶黄野离离鼠窟之兔入畦豕母从豚儿豕啼豚咿咿衔角复衔萁荳叶黄谷又熟翁媪衰餔糜粥荳叶黄叶黄不独荳白黍堪作酒瓠大枣红皱荳叶黄穰穰何膴膴腰镰独健妇大男往何许官家敎弓刀要汝杀贼去
渔家傲
渔家人言傲城市未曾到生理自江湖那知城市道晴日七八舩熙然在清川但见笑相属不省歌何曲忽然四散归远处沧洲微或云後车载藏去无复在至老不曲躬羊裘行泽中
御街行
双阙齐紫清驰道直如线煌煌尘内客相逢不相见上有高槐枝下有清涟漪朱栏夹两边贵者中道驰借问煌煌子中道谁行此且复就下论骢马知杂事官卑有常度那得行同路相效良独难且复东西去
鸡肋集卷八

[book_title]卷九
钦定四库全书
鸡肋集卷九目録
古诗
和关彦远秋风吹我衣
赠关浍关沼
赠王顺之歌
游栖岩寺呈提刑学士毅夫兄
听阎子常平戎操
同杨希仲吴子进李希孝张景良北关纳凉晩过大安寺
同张子望顔伯仪上关纳凉
开梅山
富春行赠范振
胡戢秀才效欧阳公集古作琬琰堂
和缙云守关彦远浮山作
试院求李唐臣画
黄河
酬李唐臣赠山水短轴
鸡肋集卷九目录
钦定四库全书
鸡肋集卷九　　　　　　宋　晁补之　撰古诗
和关彦远秋风吹我衣
海中羣鱼化黄雀林乌移巢避岁恶邺王城上秋风惊昔时城中邺王第只今蔓草无人行但见黄河咆哮奔碣石秋风吹滩起沙砾翩翩动衣裳游子悲故乡忽忆若耶溪头采薪郑巨君南风溪头晓北风溪头昬一行作吏此事便废梦中叶落觉有归意归欤归欤吾党成斐然君今生二毛我亦非少年胡为车如鸡栖邺城里朝风吹马鬃莫风吹马尾与人三岁居如何连屋似千里我则不狂曾谓吾狂不吾知亦何伤安能户三尺喙家一吭人亦有言人各有志吞若云梦者八九长劎耿介倚天外有如陈仲举庭宇亦不治吾乃今知贵不若贱无忧富不若贫无求负日之燠吾重裘芹子之饫吾食牛心战故臞得道故肥吾封侯匹夫怀璧将谁尤归欤归欤岂无扬雄宅一区舍前青山木扶疎舍後流水有菰蒲今我不乐日月除尺则不足寸有余七十二钻莫能免豫且无所可用乃有百岁樗龚生竟天天年非吾徒
赠关浍关沼
君不见杜侯昔为歌行赠徐侯大儿色清澈小儿气食牛往有关尹官仕周其人有道其泽流会稽竹箭无名久文采关侯二儿秀不然安取关尹後何用黄雀青鷇蓬间飞长觜饱满短觜饥何用城乌嗷嗷八九雏端坐秦氏桂扶疎渊也诗足兴功也礼足立三年不见冠岌岌何用春耕投种叹粟粒功成裘氏九里湿君家会稽山头松树清江枫乃翁行采薪所愿溪上风男儿封侯食肉勳业须少壮勿学乃翁呻吟萧屑所愿在溪上
赠王顺之歌【王为邢和叔所厚】
王郎见若不胜衣眇然儒者未有奇我知王郎有奇处议论涛海拏蛟螭由周而来逮五季故事本朝能尽知不惟知之业有用斟酌成败中无疑我闻昔时崔浩亦复尔所怀百万非熊罴人才如此後来少朝廷水镜区妍媸胡为五十尚尘土长翮似劔犹差池愀然对我数白发追风逐日无由羁三书自荐应不暇五府交辟终何为邢侯胸中有王霸不但游谈汉终贾勇於吾道一臂扶往不畏难忧助寡似闻诗有云龙期云何计出柏马下岂非事君难进从古然不然富贵终在天堆金买玉患无玉玉至自骇无因前君不见东秦逐守拙难似木石当前以身抵接淅去齐未敢言退飞过宋聊堪比神形自问还自答因拙得全方至此少狂干世等画虵老罢食功同履豨向长毕事渐可涯彭泽弃官从此始山林不着一物随平生万卷付羣儿收光牛背看屋壁更不刮膜烦金鎞遭时有用君当起丹青宛转麒麟里我行此计无赢输世事从来奕棊耳
游栖岩寺呈提刑学士毅夫兄
飞楼压城城跨野黄河逶迤避条华城南鸟道拱高岩入谷车箱不容马解鞍初步石苔青细泉鸣遶竹间亭肩舆直上十八折维以采丝双巨絙我行枉矢复虵蹙三步一呼劳我仆前旌已作鹤穿云後队方如蚁缘木千条倒涧淙大壑百丈层冰冻垂瀑无云而云苍翠横无风而风声崖穷东转路忽平长杨老柏森成城朱栏碧砌上窈冥莲花三峰只对面仙人玉女如相迎却临北岭望吾郭万瓦一垤令人惊孔侯翛然顾我语高眞之居隔风雨下视人寰如此许此中岂但蛮触微千古纷争几是非我言人处世此见释氏义人食地上谷足固不离地我今正在阿堵中与君安得生两翅却忆隋文驾六龙意比姬满朝河宗当时万骑留山麓登临已卷长江东翠微宫里亦如此依然古殿对乔松何况山中携妓裴御史犹唱当时霜月空与君江南厌山水香罏双劎俱梦中异乡同官对絶景令我不指东飞鸿立戒兵厨酿春酒要看雪尽山花红不须堕泪似羊守且可骑马同山公
听阎子常平戎操
峄阳之孤桐踣自霹雳斧龙伏之灵林复古断文横截丝百缕下垂七轸如牛乳上有明星稀可数当轩拂拭待君鼓君心有在君未语仲尼昔时从师襄颀然一人犹望羊我独怀之千古长杖策不省颐之忘去年河决疮未补今年赤地无禾黍像龙焚尫亦何取堂上平戎不敢听且激南风召时雨
同杨希仲吴子进李希孝张景良北关纳凉晩过大安寺
君不见少陵翁昔时亦厌在泥滓青鞋布袜翁自喜上关流水入城来青苹之末风未已驾言出游我无酒张侯为致尊中旨可怜筑室甯封池下有千房并万蕊官曹十九民事聒况乃坐堂环榜捶扬波沐发安在哉我曹官冷奚不来日长飞鸟困塌翼龟出仰喙鱼张腮南箕不哆少女默焦暍坐恐昆虫猜杨君尝揽辔独出无把袂古藏大般若中天立华厦同游得吴李张子亦予社登临物色为我豪长空吹雨来萧骚原为起伏河出没雾作吞吐山卑高君不见幕中羣公府曹掾清谈接武金闺彦平明趋府罢亭午宁有食顷坐闲燕我曹放意诚崛奇王事鞅掌慙周诗嵇康不堪章服裹此事恐得通人嗤李侯挽我未宜下世间一笑如此寡鄙夫敢慕从事贤少日采薪勤两肩草元亦投阁醉者坠不愕安能学丁君高举似黄鹤一?平生事百壶中虑廓且当俛仰宇宙间子欲观海须观澜所思安在良阻艰李侯有嘉意语若茧曳绪不应开口烦睥睨爱身为物太早计
同张子望顔伯仪上关纳凉
高阁无风华屋热正午四隣还往絶张侯不厌过市烦呼我柳堤鸣躞蹀城如虯背卧逶迤城上戍楼虬白鬐一水贯来深宛转万家围去緑参差嚣尘塞眼那能避未暇解衣聊埽地可怜系马着垂杨可怜台榭对池塘无限芳洲生杜若芙蓉菡萏倚新粧鸳鸯相对鸬鷀舞飞去黄鹂独无语登盘未用伐蛟鼍苦菜黄瓜亦堪数张侯河目须垂膺齿如明玉嚼寒冰未须坐上白羽扇谈言自足驱青蝇司业高情勿寂莫仲宣从军良可乐欲看诗句出嵌崆更饶酒量开磅礴广文顦顇独何人男儿三十四方身相逢得意吐然诺俸二百钱终不贫野桥伛偻风吹发徙倚门关临嵽嵲江湖平日忆苏侯更咏夕阳明观阙【苏文子由上关诗云落日囘看观阙明】人语喧喧未听囘木兰晩放水萍开黄昏下马天似漆急雨倾屋翻狂雷
开梅山
开梅山梅山开自熙宁之五年其初连峰上参天峦崖盘阂羣蛮南北之帝凿混元此山不圯藏云烟跻攀鸟道出荟蔚下视蛇脊相夤缘相夤缘穷南山南山石室大如屋黄闵之记盘瓠行迹今依然高辛氏时北有犬戎寇国中下令购头首妻以少女金盈斗遍国无人有畜狗厥初得之病耳妇以盘覆瓠化而走堪嗟吴将军屈死??口帝皇下令万国同事成违信道不容竟以女妻之狗乃负走逃山中山崖幽絶不复人迹通帝虽悲思深往求辄遇雨与风更为独力之衣短後裾六男六女相?姻木皮草实五色文武溪赤髀皆子孙侏离其声异言语情黠貌痴喜安土自以吾父有功母帝女凌夷夏商间稍稍病侵侮周宣昔中兴方叔几振旅春秋絶笔逮战国一负一胜安可数迩来梅山恃险阻黄茅竹箭霪雾雨南人顚踣毙溪弩据关守隘类穴鼠一夫当其厄万衆莫能武欲知梅山开谁施神禹斧大使身服儒宾客盈幕府檄传傜初疑叩马卒欢舞坦然无障塞土石塡溪渚伊川被发祭一变叹非古今虽关梁通失制後谁御开梅山开山昜防獠难不如昔人闭玉关
富春行赠范振
钱塘江北百里余涨沙不复生菰蒲沙田老桑出叶麤江潮打根根半枯八月九月秋风恶风高驾潮晚不落鼔声冬冬橹咿喔争凑富春城下泊君家茅屋竝城楼不出山行不记秋越舶吴帆亦何故今年明年来复去
胡戢秀才效欧阳公集古作琬琰堂
君不见庐陵公往为学士修书日诏畀千金访遗逸遗文逸字往往出故都昜姓几兵火量臋鼎腹细诘诎道人岣嵝空有闻?陵仙鬼事恍惚共和十皷记亡一峄山肉在无复骨云阳八体又瓜剖至使汉童讹尉律世儒诡正何足臧公家安取千轴藏仲尼犹及史之阙有马借人吾敢忘题签甲乙颍水阳後来胡君癖膏肓倾家自构琬琰堂摉罗近出补厥亡荒林圯冢见未尝南观禹穴计渺茫闭门睥睨在一牀常恨平生好古家无力骑马蹊田观断刻中郎二字烦走驿率更三日劳野食长年囊褚况昜掷儿作摹朱妇遮壁愿从胡君丐无有十百数中聊取仂胡君今逸民盱眙不见十五春坐令铅椠老壮士朝廷岂无忧国人曩时豪气今谁在会面只谋千日醉听君汗漫驰古先世事无何付蝉蜕和缙云守关彦远浮山作【在扬州城中提点刑狱之廨石色如铁其高可隐图经谓之浮山】
广陵形胜昔所闻崑冈作轴江为门西来蜀道从万里伏堆藏阜争崩奔盘挐蹙踏得江住精铁一亩岿然存半潜屋牖半出户鼍龟见背熊罴蹲我行平地是絶顶叹息但以指爪扪谁言一水限南北壅遏势极逾腾骞不然安得江南之山踊跃出中流浮玉犹崒操权高视竞瓜分岛夷索虏何烦述木兰水调更凄凉延和小语尤仓猝周公卜雒贵坦平亦言有德昜以兴眞人龙飞狐兔窘御营周壍压芜城大明寺中老竹在九曲池上新荷生君胡闻此不数往地中顽矿烦謿评自言家世西湖侧惯闻洗土开南屏欲空息壤发幽秘河曲定笑劳精诚君不见珊瑚玲珑石上吐海底有山那可覩
试院求李唐臣画
有客携来白团扇看君画出翠微峰忽然陂水变隂雾便有松林吹晚风松林陂水静何极何处归舟天际识韦侯直干傥不难杜陵东绢那能惜
黄河
黄河啮小吴天汉失龟鼈灵原潭下藕烂死只有菖蒲不生节白马桥边迎送胡冀州断道无来车新堤筑得高嵽嵲旧堤杵声未可絶
酧李唐臣赠山水短轴【李为刑曹杜君章知赏】
大山宫小山霍欲识山高观石脚大波为澜小波为沦欲知水深观水津营?於此意独亲杜侯所与复有人不见李侯今五载苦向营?有余态齐纨如雪吴刀裁小毫束笋缣囊开经营初似云烟合挥洒忽如风雨来苍梧泱漭天无日?岩老树洪涛入榛林闇漠猨狖寒苔藓侵淫螺蚌湿纷纷禽散江干沙有风北来吹蒹葭前洲後渚相随没行子渔人归径失李侯此笔良已奇我闻李侯家朔垂跨河而北宁有之曷不南游观禹穴梅梁鏁涩萍满皮神物变化当若斯元君画史虽天与我论絶艺无今古张顚草书要劎舞得意可无山水助他日李侯人益慕
鸡肋集卷九

[book_title]卷十
钦定四库全书
鸡肋集卷十目录
古诗
题惠崇画四首
拟乐府十二辰歌
二十八舍歌
行路难和鲜于大夫子骏
跋遮曲
长安行赠郭法曹思聪
悲来行哭石起职方
鸾车引
赠戴嗣良歌时罢洪府监兵过广陵为东坡公出所夺西夏刀劒东坡公命作
秋夜古风
苕霅行和於潜令毛国华
冤朐路
芳仪怨
五丈渠
贾硕秀才得两圭有邸
阎子常携琴入村
赠余樗年试院作
次韵都尉王晋卿天驷监邂逅作兼呈坐客
鸡肋集卷十目录
钦定四库全书
鸡肋集卷十　　　　　宋　晁补之　撰
古诗
题惠崇画四首
东风囘江上渚何处来双白鹭灼灼岸间桃依稀兰杜苗一衔湍濑鳞一下青林梢潇湘绿水春迢迢【春】老柳无嘉色红蕖羞脉脉宛在水中洲双鵞羽苍白何须玩引颈顚倒写经墨惟应一临流当暑袗絺綌【夏】一雁孤风乍临渚两雁将飞未成举三雁羣行依宿莽芦花已倒江上风云间分飞那可同【秋】
天高霭霭云昬江阔霏霏雪繁渚下鸭方远泛枝间雀不闻喧鄙夫此志相依生涯稊稗同微欲具沙边短艇波涛岁晩人稀【冬】
拟乐府十二辰歌
鼷鼠食牛牛不知牛不愿騂而愿犂虎噫来风皮见藉兔狡宅月肩遭胹欲兆幽烽二龙死独微晋泽一虵悲失马吉凶方聚门亡羊臧谷未宣分沐猴冠带去始惬木鸡风雨漠何闻不须皎皎吠蜀狗阮子与猪同酒樽
二十八舍歌
戎菽有角原桑黄客愁唧啧闻扈亢转蓬无氐行役晩蟋蟀在房思妇惋男儿有心事弧矢十年风光随马尾长须舂米婢借箕斗酒为君聊解颐谁怜长夜饭牛苦安能卧泣羞儿女【阙虚危二句】平生未入君此室一庐翛然四壁立文章奎躔动圆天贫有余富黔娄贤功名不羞烂羊胃灭昴俘降未能计谁能简毕老此生不用诹觜招忿争世事参商君此行桂酒椒浆石井美山鬼幽篁衣薜荔莫江老柳系归舩蛟宫涵星动深渊张帆自惯夕风恬九折摧轮鹄翼短他年君车当轸转
行路难和鲜于大夫子骏
赠君珊瑚夜光之角枕玳瑁明月之雕牀一茧秋蝉之丽縠百和更生之宝香穠华纷纷白日莫红顔寂莫无留芳人生失意十八九君心美恶那能量愿君虚怀广末照听我一曲关山长不见班姬与陈后宁闻衰落尚专房
跋遮曲
君不见鲁中羣儿歌跋遮跋遮跋遮何语耶吴歈越吟初不省恐自塞北传胡笳跋遮胡为乐中华试歌河涨水渐【尖】车河中耕泥春种麻麻生三岁不开花腰菱两角黑如鵶渔父笑且语谁能跋遮舞君不见前年大旱河草黄草中鱼子化飞蝗又不见往年大雨雨决渠渠中朽瓜生老鱼蝗飞食塲谷击鼔烦趂扑我家家具如笋束今年梁山挠浊淤儿无锄麻姑来渔荷锄往卖锄买网空市无丁丁斲舩斲屋栌艇子如星唤施罛夜唱跋遮曲羣鸣起白鳬
长安行赠郭法曹思聪
越罗作衫乌纱帻长安青云少年客梁门门西狭斜陌飞阁氤氲多第宅南威十五桃花色箫管哀吟动魂魄银槽压酒倾琥珀青丝络头飞赭白韩狗胡鹰快多获少年意气区中窄金昆玉季盈十百君独飘翩异风格十岁铅丹事书册岂徒新丰困寒厄能犯龙头请恩泽送君此行无怆恻努力功名传烜赫它年寻我吴山侧踯躅盈山禽磔磔【郭雅好山水尝约游吴】
悲来行哭石起职方
悲来乎石君吾何悲夫斯人婉兮河之津厖眉白面照青春朱绂斯煌映路尘翩翩者骥银鞍新东来奇意安所伸大野既瀦唯赤坟谷垂颖麻敷芬亡逋来复瓦鳞鳞高堂击鲜会衆宾宾起舞君欣欣何人末至居客右西郭之一儒迂且贫迂且贫自隗始能招剧辛致乐毅四方游士争来奔户内光仪亦可论大息拖缙绅中息气氤氲小息秀眉目天上清秋云朱旗画舸长堤曲去时箫鼔黄尘覆无复当年子产归至今人作婴儿哭西郭之一儒无事门生苔久雨足不行官街常时门前车马客旧雨自来新不来听我陈张叔卿孔巢父皆隐沦无人汲引长饥辛日午不出开衡门前侯後相安敢论忧杀口间纵理纹长恸吾邦对遗迹耿耿一心谁我识徐君已死劎不忘心已许君那复惜
鸾车引【咏史】
推鸾车伐鼍鼓从帝子迎天女天女喜立龙旗冯小宝光陆离云斑斑覆铜山新城鸣鴂如乳乌飞来为尔栖青梧控鹤府令云衣裾仆射窜死令公诛妇惧儿无呼儿呼惊索胡宜都内人立次且手擎何物金唾壶请为大家画长图徐公子譁且止卿无来明堂屡舞覆龙盃覆盃之傍戏大鼠卿欲投之梁公惧
赠戴嗣良歌时罢洪府监兵过广陵为东坡公出所获西夏刀劎东坡公命作
三郎少日如乳虎代父搏贼惊山东硬弓长箭取官职自说九战皆先锋将军拳勇馈不继痛惜灵武奇谋空城头揶揄下俛走壮士志屈羞塡胸平生山西踏霜雪洪府下湿号儿童闻名未识二十载初见长揖东坡公鋭头短後澟八尺气似饮井垂檐虹只令不语当阵立望见已是千夫雄往年身夺五刀劎名玉所擐犀札同晨朝携来一府看窃指私语惊庭中红粧拥坐花照酒青萍拔鞘堂生风螺旋鋩锷波起脊白蛟双挟三苍龙试人一缕立褫魄戏客三招森动容东坡喜为出好砺洮鸭绿石如坚铜收藏入匣人意定蛾眉稍进琉璃锺太平君子尚小毖戒惧邾小毋荓蜂舞干两阶庶可观跳空七劎今何庸我为苏公起扬觯雅歌缓带聊堪同从公请砺归作砚闻公尝谏求边功
秋夜古风
瑶池始波县圃风邓林飞叶云搅空人间栎社几黄落晓窗洗黛悲青铜常嗟彭祖悔杖晚不见王母桃花红安知帝怒削龙伯舆峤已没归墟中楚人方复感时节申旦不寐同秋虫虚堂气入枕簟肃熟寐不复闻嗈嗈大言身塞不得仰了语无异鸿毛烘天如旋磨人蚁却更千万日劳何功汉南种柳人笑尔江潭凄怆雕形容小楼遐观午夜阒凉月不尽山无穷一身逆旅过万物千古昨梦如惊蓬胡牀收虑蹔一息杲杲已上扶桑东
苕霅行和於潜令毛国华
苕溪清霅溪绿溪水湾环绕天目山间古邑三百家日出隔溪闻打衙长官长髯帽乌纱不曾执板谒大尹醉卧紫兰花影斜紫兰花开为谁好年年岁岁溪南道不见西陵白发人荆江夜雪唱阳春阳春絶唱和者寡客醉闻之双泪洒夜来魂梦海中山缥缈云涛烟浪间云涛烟浪不可渡睡觉秋风落桐树秦吉了秦吉了言语无人会无人会得奈君何且向紫兰花下醉
寃朐路
棠梨叶战风骚骚纸钱窸窣鸣空郊背人独鸟归寒巢予亦投村指横桥茅檐霜月照征袍夜冷不寐闻狐嘷悼我为生良已劳两手如龟髀肉消青楼公子烧兰膏雪压屋倒饮方豪睡觉三竿红日高
芳仪怨【事见虏廷杂记】
金陵宫殿春霏微江南花发鹧鸪飞风流国主家千口十五吹箫粉黛稀满堂侍酒皆词客拭汗争看平叔白後庭一曲时事新挥泪临江悲去国令公献籍朝未央敕书筑第优降王魏俘曾不输织室供奉一宫奔武强秦淮潮水锺山树塞北江南昜怀土双燕清秋梦柏梁吹落天涯犹竝羽相随未是断肠悲黄河应有却还时宁知翻手明朝事咫尺人生不可期苍黄三鼓滹沲岸良人白马今谁见国亡家破一身存薄命如云信流转芳仪加我名字新敎歌遣舞不由人采珠拾翠衣裳好深红退尽惊胡尘隂山射虎边风急嘈杂琵琶酒阑泣无言徧数天河星只有南箕近乡邑当时千指渡江来同苦不知身独哀中原骨肉又零落寄诗黄鹄何当回生男自有四方志女子那知出门事君不见李君椎髻泣穷年丈夫飘泊犹堪怜
五丈渠
五丈渠河水啮堤三里余悬流下喷水渤潏讹言相惊有怪物泺东渔子浮两舠清晨径流双鬛摇惊人跳起横触岛大鲟十尺长夭矫杀之信宿不敢言竝村稍稍闻者諠伐鳞封肉担揭去两日一村猫犬饫夜来水泛州西原青青百顷白波翻里巫推变咎渔子豫且贼神实为此此邦一年不谷食卖鱼取钱当常职闻道相家口津人无敢凭大鱼死小鱼灵
贾硕秀才得两圭有邸
混沌既凿元气痡鸿源滔天尧曰吁羽渊之化三足逋元圭告功闻禹书姚虞班器奔九区涂山合瑞羣辟趋三朡肆伐夏宝俘下逮血祭仍疈辜飨有明德繄玉如霍山属之医无闾裂崖剖璞陈璠璵追琢出美山为虚两圭礼地四望俱寸尺可识形可图缗城之西物色古霹雳野火烧墙堵大氓筑室动千杵奔泉啓锸幽奇覩隂溪埋氷剥寒土浓氛却埽孤月吐森然?立疑未举荧荧幽光射败筥邻人进说田父怖张伯不敢私自取初来画地为予语邸圆中规圭合矩瓌奇未可一二数嬴顚刘蹶分莽卤礼严登降谨仰俯牲玉不加随豆簠饩羊之存良小补此宝岂徒周石鼔酆城尺铁尚可神老虯跃水生雷雨
阎子常携琴入村
阎夫子通古今家徒四壁犹一琴今年二月雨霖霪喜君壠麦如人深屋间幽默咸池音高山流水我非听听我说君辛苦吟薛老村西十里地旱日燎原无柳林芒鞵曳杖逐镰笼当午未食饥烧心芸芸麦田翻黄波蝻虫盘穗如蜗螺麦未收打催种豆屋下迹少田间多阎夫子时我过我与夫子良同科四体虽勤口餔衆煮豆然萁穷奈何人谓君琴语辛苦此曲无乃伤天和君不见夫子宋围不糁犹弦歌
赠余樗年试院作
平生车轨周四方结交童齓老相忘异哉余子久弥芳吴人犹记称周郎河?入网荻芽长宜兴罨画烟水苍风雩春服眞少狂不愧戴崇升後堂【时王平父方敎授毘陵樗年所最厚也】横戈笔陈倒千枪叔鸾独步禹出羌【樗年奏艺开封第一故云】世儒胶扰何足臧说食不救饥求粮瞥思振衣千仞冈空林无人一绳牀五车纯束不在旁欲彻梯磴排空骧锺山春水绕城隍从师不惮白笈装矢锋相触尘不扬骊黄牡牝若灭亡子严主簿志不偿厌见朱墨纷伧囊西风云日思帝乡东华拜勑鳬缀行黄昬阊阖飞驌驦虚堂节候变金商闭门蟋蟀鸣我房吾君仁圣周成王屏驱虎豹开明光山龙粉米杂青黄多儒可赞至治香园檀山石岂荒凉潢污薀藻须豆觞愿君与借羽翮翔贤书蚕列升未央君如病鹘待秋霜牛衣未可悲王章公朝道辟五达庄服襄按节缓勿忙梦松生腹渠不祥莫车上儛应循墙功成归饮沆瀣浆发机要若黄闲张次韵都尉王晋卿天驷监邂逅作兼呈坐客
平生杜元凯学问光奕世戚联帝室未要论烜赫功高羊叔子青霄翔舞须威蕤孔翠文章岂其累崇台作山池作湖富贵所要声名俱酒樽诗句得过薄小隐山城殊未疎曹侯词翰诸公客惯听清歌耳倾侧天闲两骥看追风晴轩忽下饮河虹拳毛妙画不可见顔公笔精如对面邓张不醉无揽辔烧烛林间鹊飞起第语曹侯继张燕邻榼如渑不忧浅
鸡肋集卷十

[book_title]卷十一
钦定四库全书
鸡肋集卷十一目録
古诗
邓御夫为窟室戏题
扬州被召着作佐郎自金山囘阻冰作效退之陆浑山火句法
澶守谏议韩璹祷雨有应
依韵和子充杂言
径山
次韵太学正宋遐叔考试小疾见寄
淮壖
寄怀寿光主簿四叔父
收麦呈王松龄秀才
花林示杨彭年秀才
莎鸡食蝗
题李偁推官颐斋
答赵滋主簿
饮城西赠金乡宰韩宗恕
答陈履常秀才谑赠
和王仲甫病暑
赠送澶州监酒税刘铨殿直
和顔随饮酒
压沙观梨
过金堤刘景文
送赵燮
送石梁赴举
鸡肋集卷十一目录
钦定四库全书
鸡肋集卷十一　　　　　宋　晁补之　撰古诗
邓御夫秀才为窟室戏题
君不学冯驩弹铗从薛公贷钱烧劵悦市佣又不学鲁连约矢射聊城笑夸田单取美名何为空郊独坐一茅屋深如鱼潜远蛇伏荒檐野蔓幽莫瞩窥户下投如坠谷其外桑麻杂蔬菽白水寒山秀川陆秋风萧萧吹苜蓿晚日牛羊依雁鹜朱书细字传老子蠧穴蜗穿无卷轴我来不暇问出处但爱君居伯夷筑九月九日秋气凉芙容黄菊天未霜登高能赋岂我长从君此庵时相羊不用糟?讥腐肠酒酣犹能歌楚狂我敬先生不敢量二三子者亦自强洁身乱伦非所望
扬州被召着作佐郎自金山囘阻冰效退之陆浑山火句法
二年官扬犹一炊丞聋毋害守不讥帝知无功呼返之具舟从江民不知道傍愚叟为涕洟岂无爱人如尔为我谢叟归视汝儿风号鸿潦水涸陂冰塞川舩不可移白蜺横野光逶迤寒威上射小日规旦行一里方午维十日系野儿啼饥中无载盗过不窥官令十夫为操椎耶许相力哀复疲我笑遣夫是安施霜不杀草圣所欷岁十一月冰固宜逆天进亦不可几为儿抟飰儿安嬉宁三月暖犹流凘
澶守谏议韩璹祷雨有应
长蜺饮井井欲乾白鼍鸣窟凄风寒公马未驾阴漫漫公归湿幙濡旌幡霜刀不染鵞颈殷涂龙安享雩舞闲隰桑有沃柔可攀小麦青青大麦攅拜公起舞公顔欢明日空堦响夜阑屋漏不复愁衣单帲幪广厦安如山
依韵和子充杂言
君不见东方朔避世金马门侏儒倡郭同陆沈滑稽突梯意已深不如孙登闭口逃苏门身犹孤凤无与隣心知嵇生未识眞儿童读书闻入孝遭时有用可以移於君孔子系昜辞尊乾而卑坤耦耕未足问礼则鸟兽固自羣荆榛孟尝声势一旦消歇冢上之牧良可悲苟为贫贱不济物身死泯然俱若兹闻君早慕栖竹林何忽作此悲来吟严君肥遯业讨论少年宜自有异闻穷达俱性外学者所不陈惟勿枉道宁屈身岂欲行不由径如灭明不然不欲乞醯於隣同微生白驹虽洁空谷难久将谁亲当诗一篇差可人秋兰蘪芜亭下生亦蕃夫人自有美子何足言采撷但慰吾愁魂吟诗作赋北窗词更妍万言不直一盃何足怜吚呦聊用穷吾年能来西畴清坐一榻横长饥亦不轑釡云无羮荀卿论义荣迳庭大不近人情是非亦置之古人踽踽凉凉生何为扬雄择中庸反骚痛湘累我今不见雄此心犹为君子夷世间趣舍不同岂但羊枣鱠陶潜自谓结庐人世无车马喧心远能尔安有郑君其门如市亦能自谓我心如水
径山
盘崖绕壑步步高仆痡马乏游人劳五峰崛起干云霄衆山奔走争来朝我行直欲犯星杓意彻絶顶才山腰松间鸟语如我招仰见白塔当林梢檐携上下若桔橰路穷飞楼郁迢嶤钦翁未来蔽菅茅山精木怪讙游傲麏驰虺窜狌鼯跳灵景晦昧何由昭忽然飞锡从江皋穷探不惮东峯遥曲腰丈人白丝袍再拜辞前风雹飘三百年来响锺铙闽商海贾输金刀直栏横牖山周遭晨参夜讽声嘈嘈碧杉紫柏罗旌旄客来六月忘炎歊明月庵前醉松醪白云峯顶瞰吴郊鵞毛一点钱塘潮钱王宫阙如累樵临之股栗精魄超归不得寐心摇摇含辉孤亭立嶢崤此地览景尤难逃五更月落禽嘲嘲阳乌欲上海水烧晦明变化不终朝倏隂忽晴状莫描夜阑灯青雨飘萧偶坐两客论幻泡探元穷妙窥寂寥破除世事无丝毫不奈诗思犹强豪归时日没红霞消荒崖老木山蝉号
次韵太学宋学正遐叔考试小疾见寄
萧然如裴叔则颊毛疎复长邈然如王夷甫高致宜庙廊功名四皓云泉外诗赋三闾草木香君莫夸熙宁登科面玉雪只今未老鬓发苍不应弹琴酒鑪坐消渴还有禅病缚不忘相抛白社一岁长浮我杜举须十觞结交齐东李文叔自倚笔力窥班扬谈经如市费雌黄冰炭何用置我肠胜游独不思迎祥漾舟荷陼水中央
淮壖
淮壖日没风卷沙黄昬飞雪如落花孤舟有客寒不饮攲枕关篷夜忆家雪飞篷底洒我额篷隙虚明来晓色纸屏布被风飕飕惊起开篷满舩白舩头雪重折黄芦下有宿雁惊相呼天寒四野无行客冻卧孤舟愁盗贼厌闻淮浪打舩声原上风号天正黑土膏已动春阳来安得长风埽雾开豁然天外见白日为君挂席凌清淮
寄怀寿光主簿四叔父
我初就学首未冠叔父不以童儿看我今生年二十一叔父晚作东州官侧身西望不得见泪下两脸何丸澜青春白日不照贫士屋使我四壁长年寒六年两岁从进士晩学扬雄识难字贷钱乞米出都门鼓腹吹篪入吴市读书击劎老死终何为古来慷慨无人知上有九重之青天下有百尺之黄泥收声藏热等雷火白杨蔓草秋风悲生亦不可料死亦不可量荆山长号刖两足何如舩尾歌沧浪我不能钩章抉句攀俊造又不能赤鸡白狗追年少矫首翻肠无一言归去吴松学渔钓主簿卑官何所施秋来两鬓应生丝阿宜已冠无成事犹忆它年冬至诗
收麦呈王松龄秀才
晁庄寂莫依东山王庄负郭容往还东山刺蓟深一尺负郭家近饶盘餐穿鞋戴笠随麦陇旱日炎炎烟燎顔贱贫辛苦事当尔君屋鳞鳞三百间
花林示杨彭年秀才
花林远望春阳浮卒然相値东山头犊儿初乳毛物润鵶子欲哺鸣声柔一生会合尽天幸万事反覆非人谋倒头且拟醉千日相如渴病乾咽喉
莎鸡食蝗
居贫得田不百亩天赐时雨苗氤氲迟明当熟晚未刈灾蝗夜至如惊军秋风吟茅雨洗瓦叶上穗落青纷纷常嫌莎鸡聒麦壠纺车细掉喧晨昬莎鸡可怜尔吻利驱蝗逐蝻羣披分岂惟秋蝉畏螳斧蝗亦为尔森跳奔天下灾蝗凡几郡安得尔辈盈千羣扬眉振羽如屯云尔虽强聒谁烦闻
题李偁推官颐斋
无舍灵龟观朶颐自求口实君自知谁为此者君名之其说不烦求我诗君家严君业夔伊虎视眈眈雄四夷四方是维天子毗汶阳一室大泽陂我往受业拜门垂闻公一语洗然奇我归瞠若安可追君才固是麒麟儿幼读父书壮思施不卑小官乃吾师况有内乐潜天倪荒城无人谁过之面城筑室兹逶迤去年秋雨河股移百草不生苔拥基蚁子缘础螾粪泥夜眠不稳忧为池今年闰早春气迟墙根隙地稍可埤初植防风种黄耆莱州石鼎青琉璃地罏宿火风鸣枝对君长语清未疲外轻内顺生理宜问从何得聊我治【平】眉州夫子言可规麻田处士术安期今之崇?历九疑见人不语下臂驰遁逃乎隂食蛤梨君何伧囊不往随与访汗漫还无时还无时我何适北山之南南山北
荅赵滋主簿
我昔寻幽径山上曾傍苕溪弄菱桨南临天目指掌间隔岭如闻笑言响年来清血断征衣碧发丹顔日夕非便欲相期煮白石与君晚入烟霞飞
饮城西赠金乡宰韩宗恕
大夫盘中定州盏三举檐花舞凌乱请君行盏且莫稽为君起赋饮城西城西古道如涧深东风吹沙不见林虚堂更觉野原阔榆柳浩浩波涛吟杂花一园来远道两株江南梅更好樱桃已晚犹烂漫百株如雪聊可绕常时东风无此寒常时诸君无此闲且看瓶口似鱼贯莫惜面文如缬斑大夫工为宋玉赋思不能涯字无数秀才酷类东野贫白屋青山愁曲身藉咸不肯羞北阮主簿高材即仇览成诗午景已妍和罢酒花开应更多山翁归不醉当奈岘山何
答陈履常秀才谑赠
驱车触热中烦满苦无蔗浆冻金盌陈君诗卷可洗心持作终朝晤言伴男儿三十四方身布衣不化京洛尘白驹皎皎在空谷黄鸟睍睆鸣青春子桑之居十日雨入门不复闻人语形骸正是吹一吷安用虚名齐后土文章初不用意成黼黻帝躬临下民时花俚服诮新巧牛马安所辞吾名禹穴幽奇行可强江北江南正相望椉涛鼓枻何当往爱惜水仙桃竹杖不应越女三年留相见还须未白头蘧生知非苦不早巨壑夜半遗藏舟达人一言嚆矢疾相从琢磨悔去日菖蒲正是可怜花我独闻名不曾识
和王仲甫病暑
吴邦惮暑如蜂虿河曲还遭长日晒蔗桨金盌赖蠲烦内托潜隂数为败黄昬乍快风吹发驱拊蚊虻坐明发青衫主簿气如云茂陵无事悲消渴茫洋河伯何为者两涘无因辨牛马何生狂梦涸归墟喉舌汤汤未劳泻能来一华池津七椀清风立有神更寻齿下微妙诀遣君体适仍魂平案头白纸如堆雪人事纷纷日将月与君未遇尤四时利害相磨生内热
赠送澶州监酒税刘铨殿直
顿?淇水雄朔方官收榷算资公藏晨朝百贩罗庭堂望门逆鼻闻椒浆惜哉刘子气方刚峩冠澟澟颀而扬丈夫有志固难量短袖不足供倡佯黄河七月鸣浮梁风埃瘦马景山长刘子何之魏北乡悲歌弹铗邀孟尝冯驩一语惊齐王况如刘子足自强读书满腹钳尔吭酆城埋宝夜则光士惟不用久乃彰不见将军家平阳遭时有用名焜煌
和顔随饮酒
樊山夜涨河鸣鼓奎火占中知溽暑颜阖居邻胡子都共喜夏麋登宴俎参军河北主簿南骑马相逢不相语市西老屋断人居自觉天风生广宇青菅席坐土阶湿黄绠汲泉塼井古翩翩後至王将军开口相投律呼吕丈夫得意吐然诺盃酒形骸安足数露顶张顚且勿帻起舞我能先衆客二豪礼法空是非一斗三盃眼方白中虚呕冷腹横絙汗如槁壤朝阳蒸咈然烦厌暂莫遏饮蛇不省疑吞绳豨苓卷桂导停饮两日不咀公厨冰长篇忽听凤皇曲却似半岭逢孙登君家铛勺还应洗须我下牀仍食美西池何似汉江长谁使蒲萄变新泚醉捉蟹螯挛五指吏部拍浮非在水抱琴宁复待招邀昨夜雨凉孤与起金丹定有换肠药不用俗医论表里
压沙观梨
邺城旁缺通清沟城南之水城中流白沙涨陆最宜果万梨压树当高秋去年花开往独晚不见琼苞肠欲断隆冬骑马傍高原却恨枯枝寒日短忽然变化何处来一夜东风吹雪满晴川极望百畮开三山银阙正崔嵬杂花不容一朶间照眼冷豓云为堆堂中置酒对已好千葩万蕊谁能绕?景氤氲一片忙蝴蝶飞来落青草人间浩荡看春光岂徒田猎心发狂向人惨澹迫归兴落日岘山催羽觞故园桃李春溪没惜哉拔去无奇术明日重寻傥可期暴雨流堦不能出
过金堤刘景文
云间高堞如云白草下深濠如草碧逶迤陇断出平堤前见黄河如带直官居乃在城西原荒台古木乌鸟翻美人芳气如秋菊坐令弃中园不忧泑泽豪不杀夜识汉中龟鼈在借须走马候水曹後时此会何由再霸陵往来初避名执贾不囘人更惊无心踯躅路寝养服车安用仍一鸣未若捧甖何不可二豪螟蛉与蜾臝况闻举案良亦贤那爱五花论酒钱不然憭栗坐岁晩风入衰柳催寒蝉我论李君其趣独自喻愚公徙王屋是中聊可外形骸官闲方辔相与来【泑泽河源见山海经】
送赵燮
赵侯慷慨诸公客少日论兵今发白自言颇似韝上鹰老得一州聊铩翮送行谁复双眼青断肠红颊倾渌醽停歌自解水苍佩醉骑紫燕黄河氷
送石梁赴举
鹤知半夜鸡知旦岁晩淹留客心乱功名识时贵及早不忍飰牛衣至骭家居负米有季弟能视明星弋鳬雁男儿业就可以行桃李荣时腰绶灿
鸡肋集卷十一

[book_title]卷十二
<集部,别集类,北宋建隆至靖康,鸡肋集>
钦定四库全书
鸡肋集卷十二目录
古诗
送张缗子望太常簿
郑彦能求拟江亭诗
赠杨景平
送吴黯赴阙
送陈逸之筠州
过刘季孙
赠段万顷
次韵鲁直谢李右丞送茶
与李文叔夜谈
赠送张愈秀才
鲁直复以诗送茶云愿君饮此勿饮酒次韵次韵苏公翰林赠同职邓温伯怀旧作
次韵文潜馆中作
次韵太学黄博士冕仲同考试作
复用前韵赠祠部陈元舆
复用前韵呈刑部杜丈君章
复用前韵再呈黄冕仲
送龙图范丈德孺帅庆
初与文潜入馆鲁直贻诗并茶砚次韵
同文潜馆中韵赠蔡天啓
次韵鲁直试院赠李伯时画诗
喜文潜自淮南归招饮西冈呈坐客
李成季得阎子常古琴作
鸡肋集卷十二目录
钦定四库全书
鸡肋集卷十二　　　　　宋　晁补之　撰古诗
送张缗子望太常簿
张侯於我丈人行十年江湖心乡往平生独立白雪曲少时妙誉青云上胡为四十尚飘蓬逢衣骑马邺城中将军宝帐簪履肃开府画筵箫鼓雄况复儒宫饱闲暇堂有丛书竹萧洒论文不厌夜经过起看北斗插黄河相逢安得怨寂莫仲宣楼头良可乐何当奇计出番禺未应长檄开卭筰太常句稽亦不冗少卿淑问清时重俎豆之事则尝闻男儿读书业有用归去天边道路长东风春草满池塘美人不来时晼晚谁与玩此林间芳
郑彦能求拟江亭诗
亭下流泉三亩隘谁拟西江晴一派桃李佳名闻昔人此言虽小可喻大宁非逐楚顦顇身当是羊裘傲汉人避世墙东王君公五经纷纶井大春端然养鱼废车马一身环堵观天下吾人郑子诗句新高堂素壁开萧洒何当湛湛见青枫白苹落日慰相逢一亭两槛更何有波涛风雨舩前後莫忆椉槎犯汉津莫忆楼舩下石城尽醉渔阳无好曲短蓑铜斗平生足
赠杨景平
君不见华隂杨君汉孔子君生其後无乃似平居恐惧西北隅力行发愤尚不媿君今鸣橹下长淮眼明清晓三楚开扬州行矣勿濡滞江南细雨收黄梅我今正是鸟折翼肺病三年广文直昔时黄帽榜舟人却向西湖当不识寄声关子老渔樵小山桂树不须招椉槎东海未敢必欲去天台观石桥
送吴黯赴阙
我初官此君未来君今去此我未往飜飞岂不慕缅邈留滞何能悲鞅掌学道平生昧蹊径半世端如走榛莽古人曾病田甫田切磋安可去吾党东风消雪送鸿雁南国连山生筱簜为当归梦五湖中会有高名百寮上
送陈逸之筠州
居贫百草春靃靡制作舞雩春服美爱君欲赠华韡韡思君何处无芳卉三年眼花秪欲眠惊梦往往音跫然单金安所用吾技术成正复迁刘累不狩何由有貆特钱鎛须勤晚方积呻吟裘氏日已多恩流三族功比河告行风雨春物空催花作果黍芃芃亦从梁汴即清颍湛湛已见江头枫严君被命分符虎昔者无襦今五袴未劳负米迂山川姑弟酒中从圣贤【一作奉甘未用君力田君弟酒中从圣贤】
过刘季孙
刘侯岁覆春堤料居不曾闲须我劳未嫌清浊各有携匪报琼瑶以为好吏诃单绞自可更儿笑接?从复倒为怜徒步此青袍重忆归来着黄帽官忙未向林野疎时清不废诗书傲梨花如雪许重寻秋实垂墙晚方到
赠段万顷
美人窈窕家南国可与副笄亲黍稷平生寂莫凤将雏慙愧木桃犹报璧石城三桨为谁催万里清江凌不测王门酒肉傲胜诡岂有邹阳仍下客危词欲洗大夫寃千载独怀吾祖贤不量腹小文籍博颇似井蜺轻饮川丈夫趣舍无南北情亲非为墙屋连子眞正用卧谷口乃有高名諠日边胸中傀磊契何所自笑柴愚得参鲁借令好问忘足茧狐腋岂堪黄犬补吾身栎社眞寄耳趣取无用安足数无心俎几彘盘辱拳曲不羞人厌覩土山出火石为融羲和当午车隆隆通渠束带过者寡乃独葛巾终日同倾囷倒廪用饷我我为牙羽陈编钟蝉声入耳廪节改别我整骖无愧容
次韵鲁直谢李右丞送茶
都城米贵斗论璧长饥茗椀无从识道和何暇索槟榔慙媿云龙羞肉食壑源万畮不作栏上春伐鼓惊山顔题封进御官有局夜行初不更驿宿冰融太液俱未知寒食新苞随赐烛建安一水去两水昜较岂如泾与渭右丞分送天上余我试比方良有似月团清润珍豢羊葵花琐细胃与肠可怜赋罢羣玉晩宁忆睡余双井香大胜胶西苏大守茶汤不美夸薄酒
与李文叔夜谈
中庭老柏霜雪里北风烈烈偏激耳诵诗夜半舌入喉饮我樽中渌醽美升堂辞翰愧非有何异还家数其齿文章万古犹一鱼乙丙谁能辨肠尾更慙颇似会稽康欲语常遭士瑶柅广陵八月未足言曾使酲醲涊然起安得谭如子枚子
赠送张愈秀才
秋水幽幽济河道君挂蒲帆若飞鸟西风黄叶滞公车鸡黍从君怀故庐男儿自有四方志世上相期独荣利昔时马周徒步动天子君今有用当如此
鲁直复以诗送茶云愿君饮此勿饮酒次韵
相茶眞似石韫璧至精那可皮肤识溪芽不给万口须往往山毛俱入食云龙正用饷近班乞与麁官诚腼顔崇朝一盌坐官局申旦形清不成宿平生乐此臭味同故人贻我情相烛黄侯发轫日千里天育收驹自汧渭车声出鼎细九盘如此佳句谁能似遣试齐民蟹眼汤扶起醉头湔腐肠颇类它时玉川子破鼻竹林风送香吾侪幽事动不朽但读离骚可无酒
次韵苏公翰林赠同职邓温伯怀旧作
雪堂蜜酒花作醅敎蜂使酿花自栽堂前雪落蜂正蛰恨蜂不采西山梅漫浪饮处空有迹无酒可沃胸崔嵬不知几唤樊口渡五见新历颁清台邓公昔叹不可挽素衣未化京雒埃山中相邀阻筇杖天上对直同金罍只今江边春更好渔蓑不晒悬墙隈百年变化谁得料劎光自出丰城苔老儒经济国势定近臣献纳天顔开蜀公亭上别公处花柳未逐东风摧尚容登堂谭落屑不媿索米肠鸣雷因知流落本天命何必挽引须时来九关沈沈虎豹静无复极目江枫哀
次韵文潜馆中作
蓬山前临九轨路三日街晴案吹土直庐凿牖面宫垣青壁崭崭看垂雨殿阁风斜碧瓦寒翅湿苍鸢不能乳却思穷巷亦可言一埽蚊虻通昔苦郁蒸书课未须忙午漏传休听天语【传宣暑伏午後罢挍讐】平生豪气对樽酒山鸡见镜犹能舞城南寺近晩堪过笙歌凉月闻千户但忧伏日细君须割肉无缘待归俎
次韵太学黄博士冕仲同考试作
日边传诏天街莫草草西城车马聚官曹一见故情亲宴语识君心志古成安长孺澶渊守昔君羇游所为主我穷亦号成安客文采初无君一缕【予与冕仲俱为韩澶州璹之客】胸中万顷复谁同正有君家贤叔度官事留人何鞅掌广文杨柳花飞户好书老未置鈆椠学经晩始羞章句椉槎况自风格有病颦那可形容慕成诗莫惮继日传青骢御史呼归去
复用前韵赠祠部陈元舆
行乐曾闻戒迟莫人生波上飞鳬聚兰亭往事如过雨山隂修竹空千古陈侯挥翰少年时三赋声名动人主可是高才弃绳矩自然采绣非针缕五十天南把一麾犹得无襦歌叔度邂逅西城筑冶墟王官继日车连户自言春晩洞庭归日落江南得佳句倾盖何妨许如故执鞭况是平生慕但忧笔陈困攻坚傥许寻盟解围去
复用前韵呈刑部杜丈君章
杜侯洒墨春云莫纷纷满纸栖鵶聚文章不犯世故锋牛鬼荒虚瓦棺古平生傀磊宁独此跻俗唐虞要遭主先君诸父尽金兰申以?姻况覼缕劳心吏卷官有程得意朋尊美无度尚忆花妍春仲时休沐黄昬来叩户苦怜蟾桂将十分欲赠海棠无一句巷南巷北相遇稀而此从公慰怀慕安石橊红傥可期公不来过我当去【二花两家皆有且素约矣】
复用前韵再呈博士黄冕仲
龙津之北双溪骛逶迤势入龙津聚龙归何处牛斗闲劎不可求江海古惨澹犹思八百年变化岂无神物主何当旋柂入奫沦傥可然犀照毛缕登楼那有北客同把酒但看南雁度更邀桃叶远临水正値茘枝红照户入梁一曳邹阳裾思越屡吟庄舄句竹林觞咏当日情岘山名姓它时慕一闻说尽青鞵游令我椉风欲仙去
送龙图范丈德孺帅庆
君不见先君往在康定中奉诏经略河西戎大顺胡芦尽耕稼贼书不到秦关东边人咸识侍中子至今犹说将军似给事文武龙图贤大冯小冯安足言龆年书传有肝胆二十起家车槛槛蛟龙云雨时可用麒麟图画功非晩况闻驰传厌山谷顷时河陇严飞挽朝廷属休兰会兵秦人倚庆为长城时平斥堠正须远军闲留田未宜轻东风浩浩吹榆柳相劝西城古原酒班春曷不问遗老先公远谋尚多有女郎山下万貔貅部曲肥马身轻裘此曹赏赐饱无用谈话岂得希封侯赵边今日须李牧士无超距姑食肉
初与文潜入馆鲁直贻诗并茶砚次韵
黄侯閲世如传邮自言何预风马牛草经不下天禄阁诗入鸡林海上州兼陈九鼎灿玉铉竝缀五冕森珠旒後来傀磊有张子姓名竝向紫府收青春一篇更奇丽势到屈宋何秋秋洮州石贵双赵璧汉水鸭头如此色赠酬不鄙亦及我刻画无盐誉倾国月团聊试金井漪排遣滞思无立锥乘风良自兴不浅愁报孟侯无好诗
用文潜馆中韵赠蔡学正天啓
蔡侯饱学囷千釜濯足清江起南土立谈颇似燕客豪快夺范睢如坠雨东城禽羽未足言柏直何为口方乳蒋侯山中伴香火三年不厌长斋苦平生傀落有谁同要得张侯三日语昼闲那自运甓忙时清不用闻鸡舞桓荣欢喜见车马书册辛勤立门户自当食肉似班超猛虎何尝窥案俎
次韵鲁直试院赠奉议李伯时画诗
东房携卷绕幕行西房卷作堕地声纸山间出笔阵横李侯画若禅眼透观鱼元沙骨竦瘦舟中渊明细若豆归心秪爱玉花骢不须棘针学痴翁恼渠愁作眉鬭红【数物伯时试院所作】
喜文潜自淮南归招饮西冈呈坐客
春囘三楚冰生漪银台春梦归心驰莫言上水百丈苦淮渚东风一月期都城经春雪蔽地百花不放须君至清晨一纸国门书走马蓬壶下直初保康桥头灯照夜我马鸣嘶向君马得君岂但官局同卜邻况近南城下文词翊善知名久丈人令德于公後同年廖李芸省郎吴门隐尉身姓张平时花发値此客随分东墙有春色宫壶赐酒玉流巵请君但作留春诗人生身外安所知为君借舞杜廷尉对花有酒那不醉
李成季得阎子常古琴作
昔人流水高山手此意宁从弦上有阎侯卷舌卧闾里意向是中留不朽似闻绿绮置牀头暑雨东城无麦秋赵传和氏斋五日吴得湛卢当两州李侯得意夸题柱成诗欲使邀诸路自有桓山石室弹深屋时闻茧抽绪无琴尚可何独弦要识精微非度数人生有累无非失我欲心灰木为质嬾从徽的自凝尘老向诗书逾爱日自言结习久难除犹理断编寻止息焦城卜筑近连轸归约阎侯亦萧瑟旧闻君祖课木奴试买瑕?百株栗
鸡肋集卷十二

[book_title]卷十三
钦定四库全书
鸡肋集卷十三目录
古诗
同鲁直文潜饮刑部杜君章家次封?杜观仲韵
次韵挍书孔彦常挍资治通监作
次韵苏翰林廏马好头赤
送刘景文两浙西路都监【余旧与刘同官北门】
送直阁杜君章守齐
次韵文潜瞻啓圣院旃檀像
送外舅杜侍御自徐州移使陕西
次韵文潜忆杨翰林元素家淮上夜饮作赠麻田山人吴子野
送北京学生曹慈明之京师
东坡先生移守广陵以诗往迎先生以淮南旱书中敎虎头祈雨法始走诸祠即得甘泽因为贺
至日同文潜舍人饮钱京兆穆父龙图家送李端叔从定州先生辟
和文潜期饮穆父家兼呈穆父
和东坡先生梅花三首
和王定国二首
次韵苏门下寄题雪浪石
次韵和赵令佥防御春日感怀
次韵和文潜莫春即事
用谷字韵答提刑孔毅父治河桥
次韵孔毅父种花因送海棠厅三大字求茶再用治桥韵奉送毅父按部将行
鸡肋集卷十三目录
钦定四库全书
鸡肋集卷十三　　　　　宋　晁补之　撰古诗
同鲁直文潜饮刑部杜君章家次封?杜观仲韵
廷尉风流才絶尘最怜高髻歌阳春两鬟亦解倚瑟语催送花前红袖舞黄张翰墨海内名席上生风清夏宇封?自倚笔势豪不怕当筵赋鹦鹉对酒含情古所怜乐事几时如过雨阮公鑪边不拟归陆郎班骓无用嘶长灯照出帘幙外缺月堕落藩墙西斗酒双鱼何足贵李侯气许山东吏正须新面杂青槐千里紫蓴江上来长舩刻玉流霞动快引不须帆橹送自作新词碧牡丹箸击盃翻钗坠凤芍药佳名闻昔人满插不辞归帽重倒牀任作鼻鸣雷屋上啼乌还唤梦
次韵挍书孔彦常挍资治通监作
羣公爱我邀我居平生文举情岂疎鈎陈元武在北极上帝之府森图书赵韩魏降显德尾司马蝉嫣世良史其人不见其言在青草生原岁阳止吾君好学由生知成汤得尹方有为应合它年尹躬学书成泣像麒麟阁
次韵苏翰林廏马好头赤
君不见崑仑龙种非凡肉不但蹄高耳批竹区区吴蜀有二骏跳过断桥飞出谷万蹄纵牧原野赤汧陇收驹日复日未须天廏惊好头冀北未空聊一历
送刘景文两浙西路都监【余旧与刘同官北门】
刘侯八尺力如虎遣守黄河千里堤闭门寒郊似深隐虫响秋巷墙悬棃我官北门四换岁访饮屡过城濠西雁飞不到建章阙欲往何异车无輗诗篇惊人衆侧耳蚤有高誉无卑栖诏绥兵马吴八郡画船下汴光生蜺西湖灵隐天下冠幽人释子多招提松林竹坞我行地拂拭定有尘埃题山堂清酒小泥赤吴歌白紵双蛾低少年放意入云水只今块坐愁冠笄君行日夜向佳景洞庭霜落羞鰅鮧莫夸能飰便鞍马闽琛海賮通蛮谿时平游宦行乐耳属有佳客须频携明年我亦丐一邑扁舟江上随鳬鷖
送直阁杜君章守齐
杜公文史不读律平反世称徐有功官为列卿位亦显臯陶事与礼乐同书生骫骳笑法令弦歌不媿陵陂中衆贤和豫治乃举但愿主圣朝廷公白头典挍汉天禄未烦载酒如扬雄自言臣老应报国五马便去如飞鸿京东耳闻事可数似说振贷仓储空裕民诚患力不足措国岂与民俱穷才难所要遇事了仁厚未免无能蒙囊中飡玉百未试干越在匣光生虹却嗟鈆椠坐弃日伊我何补羞儿童力能如虎安敢尔鬓毛幸未成老翁亦思一郡効尺寸官卑未许伸喉咙饱知世事秪坐啸又看马鬛吹西风平生放意在云水落身尘土禽闭笼经时无酒对佳客借与歌舞开心胸公行媌曼载双舸谁与客劝琉璃锺
次韵文潜瞻啓圣院旃檀像
至人如幻千亿身若以色观皆世人大千初自一沤发变化谁能知本因移天宫殿着人世断取无异陶家轮当年紫磨已殊胜後来浮海亦有神缅怀此地初啓圣眞人继出天下春庄严事秘理莫测万世镇守无陈新宝坊千柱衆八百衣食随念何由贫天寒急景过驹隙坐稳不去同鸱蹲归来想像发光影一洗百虑无余尘
送外舅杜侍御自徐州移使陕西作
建隆以来论人物得士与古相低昂人才历数仁祖世後生嵬琐无复望老成寂莫典刑在杜公玉立映班行少时学问圣贤说松柏岁寒观老节得官乌府不须臾正色空闻动帷闼铄金衆口未必然天与名城慰萧屑王师顷缚山西酋朝廷却怀西顾忧凉州旄钺何足恃歧陇须公勤传邮平生经国有雅意椉流得坎惟所値作官施设要近民金马严徐等儿戏诏书寛大人乐生吏安为弛威不行金城那可无粟守尧舜与民宁竝耕茶盐资国何必古俗儒徇名不知务精神折冲在本强要以雍容在苍遽知无不为公自期岂弟君子神所私秦山渭水照车马属城列县观威仪此行属任良不恶金鱼新佩明光墀谁言直谏居内少淮南盗铸烦抚绥时平王度日金玉岁晩汲公还见思
次韵文潜忆杨翰林元素家淮上夜饮作
老人得坐安若山畏寒缩颈衣裘间不如公子拥樽酒诗材春乱词涛翻想见杨家美人出玉面朱唇映琴瑟冰舩着炬光照淮雪乱风筵饮方逸只今愁坐私自怜寒书冻砚尘满前人生何者非昨梦还如归去散花天老人已复形槁木眞幻那知然不然蚓鸣小鼎藜羮熟闭眼圆蒲不是禅
赠麻田山人吴子野【余见待制李公诚之於汶上苏密州在焉始闻子野名】
汶阳我昔见苏李人言吴子归未几长啸春风大泽西却望麻田山万里不逢郑老溪上箭欲致朱公路傍米今年穷巷丝生髪马尾吹风化衣袷定知赤鲤蓦波涛何意黄冠惊仆妾琅函万过隂魄悲心无丹白鑪生儿山中种芝岂无侣成都醉眠未当去愿从王烈或见呼试访孙登竟无语弃家内愧非此流此身天地一虚舟未应齿豁尘埃里乞与青精救白头
送北京学生曹慈明秀才之京师
魏武子孙今寂莫唐来只有画将军邺城初见黄须面尚喜登堂词若云乃公白首图籍里小心恐惧敎其子文章锦心仍绣腑屠龙殚家安用许半年系舩康海门官忙不共持一樽冈头棃花吹欲尽淮口汴流来正浑鄙夫日欲向吴越官满一封飞魏阙着书虎观未敢言蔽身蝉叶眞痴絶
东坡先生移守广陵以诗往迎先生以淮南旱书中敎虎头祈雨法始走诸祠即得甘泽因为贺
去年使君道广陵吾州空市看双旌今年吾州欢一口使君来为广陵守麦如栉发稻立锥使君忧民如已饥似闻维舟祷灵塔如丝气上淮西脽随轩膏泽人所待风伯何知亦前戒虎头未用沈沧江龙尾先看挂清海为霖功业在傅岩如何白首拥彤幨世上谗夫乱红紫天敎仁政满东南青袍门人老州佐干世无成志消惰封章去国人恨公醉笑从公神许我琼花芍药岂昜逢如淮之酒良不空一釂孤鸿烟雨曲平山堂上快哉风
至日同文潜舍人饮钱京兆穆父家
大尹孤标琢崑玉舍人骨相飞食肉弊裘羸马愧我寒唤饮东斋散肤粟少时独识孔文举不交余子平生足尹门如市立相蹑尹心如水清可掬邻无恶少归醉卧不遣长须讼骑屋闭门不出三日雪冷坐西轩花眩目未访诗句敌青春痛饮何由发还緑
送李端叔从定州先生辟
中山老帅岩廊姿不用犹作诸侯师毛锥变化有风雨余事亦足疲羣儿龙门争骛货趋肆求货安知於此市百年用舍我何有一语重轻人取是李君怀璞世又嗤世人不宝公收之乃知士固伸所知黄金铸作锺子期不如晏子共一时时平关键一臂持於何用此宾主为鞭长未可施马腹要以高名讋殊俗应戴接?携葛强笑谈过市人隘坊勿忆平山如岘首它日我名同不朽有年公昔但吟诗无事君今姑饮酒只忧我似蠧书鱼无复骧首鸣盐车一麾傥许从方伯要着韎韦亲丈席登临相与看刘公长啸犬羊空漠北
和文潜期饮大尹穆父家兼呈穆父
野人肮脏无与邻世人共笑子独亲沛然有余不矜饰我亦谓子诚可人万鱼噞喁困复却看子撇捩黄金鳞人甘如醴饮者醉我独蜇口如姜辛淮南归来两鬓雪闭门自不羞甑尘无衣可换江头醉有谁肯载樽中醇愧慙救渇京兆尹空缸尚可供十巡放言与子一倾倒非子畏人嫌我眞府中贵人玉比德堂下和气天囘春醉人多忤贵人恕来呼莫惮冲泥频
和东坡先生梅花三首
霜晴十月玉溪村见梅开早客迷魂山阿若有人含睇跂望不到霜烟昬东西野寺通两径上下竹篱开一园落身麴糵盆盎里晨坐对花无酒温归来山月照玉蕊一盃径卧东方暾罗浮幽梦入仙窟有屦亦满先生门欣然得句茘支浦妙絶不似人间言诗成莫叹形对影尚可邀月成三樽
幽闲合出昭君村芳洁恐是三闾魂无人岭上更儇好不与俗花名合昬苍官森出劒佩列甲夫密裹旗枪园数株临水欲仙去一笑向人如玉温火维草木百名字十月不冷常炎暾同心紫蒂宜上苑啄人虎豹司九门借令驿使能远致要比桃李终无言岂惟千里共明月亦可千里同芳樽
梅花落尽上饶村肠断子规啼月魂慰人独有白玉蕊不到窗前只醉昬坐罏环瓮不举首浮花浪蕊空满园海山有客心似水挥麈自散炎洲温松风亭下亦如梦不见枝雪流初暾孙登一弦百韵足有山便足同苏门似闻对客但长啸独谓此花终日言一篇尚可三致意听人酌去如衢樽
和王定国二首
可怜好月如好人我欲招之入窗户人言明日当大暑君看繁星如万炷想君映月读书时清似列仙臞不肥我正甘眠愁日出朝骑一马莫还归
还朝便与山水疎只有此月随吾居莫论人隔十日面犹胜犬传千里书清虚有物濯烦暑藤牀对月如对雨赋成鸿雁入周诗未觉宣王似吾主
次韵苏门下寄题雪浪石
居庸灭烽惟留屯时平更觉将军尊铃斋看雪拥衲坐急鼓又报边城昬百壶高宴棃栗圃千里未尽桑麻村天怜公老无以乐一星飞堕从天门得无遗履谷城化恐是吃草金华魂不然荆棘霜露底兀然奇怪来无根女娲捣链所遗弃奔潨尚有河汉痕岂其谋国坐不用聊以永日宁复论跳梁不忧牧竝塞绥纳可使鱼游盆公归廊庙谁得挽此石万古当长存
次韵和赵令佥防御春日感怀
春塍雪消龟兆坼冻柳冰蒲俱好色走马城东眼乍惊可怜前日非今日结交从古天地间百年谁见一人闲王城尘土化衣袷五鼔驱车休夜阑况我崎岖二三子圣恩释累从瓯蛮雄豪久铩酒量窄耎懦新长诗辞悭王孙物外有高兴数携王赵两红顔上书自去千牛卫挂席欲过三神山灰余方烈竈下响雾廓初见岩中斑醉吟谁共可怜春江南太守旧诗人赓酬不减笙磬荅秀发更为烟霞新万卷藏书韦杜曲忆子陈诗一言足得意鲈鱼故未餍多情桃叶应相逐努力闲平盛世名归及春风双鬓绿
次韵和文潜莫春即事
南归见君百事足如何一官曾不闲寒冲雪泥暑鄣日老面只今如缬斑怜君与我自同调久渫不食犹寒泉功名栎社眞寄耳顔色不同谁後先黑牛白犊未渠怪物理傥自相囘旋爱君此语亦不出胜处紫芝眉宇间饮中八人半寂莫最豪焦遂今谁班凝祥池上旧游处海棠亦恐非昔年春波一眼诗句好两腋尚觉风翩翩投闲方辔政可勉何用不饮空三叹
用谷字韵荅提刑毅父治河桥
两堤马头高作山两津车路深成谷截川夭矫莫虹背排浪参差动蚿足七牛蹴河犹怒目一牛从能【平】往不复借牛使河此圣时强饮不须求马玉
次韵孔毅父种花因送海棠厅三大字求茶
东园老槐春不发举头只见中条雪江梅去国亦凄然一萼聊堪映庭月未信河滩宜海棠十株立致非所望为君大字书堂榜报我匲中越焙香
再用治桥韵奉送毅夫按部将行
降羌当有甲齐山叛虏应无马量谷莫忧斗米千钱贵自可航河一苇足绣衣不但捕羣偷赦书蠲租亡者复知君劳倦神亦充白发何妨面如玉
鸡肋集卷十三

[book_title]卷十四
钦定四库全书
鸡肋集卷十四目録
古诗
再用发字韵谢毅父送茶
赠常州感慈邦长老【大通门人】
及第东归将赴调寄李成季
复用前韵荅明略并呈鲁直
复用前韵荅鲁直并呈明略
复用前韵并荅鲁直明略且道见招不能往复用前韵荅唐公唐公有一日纸贵传都城之句且讼其不知我也并呈鲁直成季明略
复荅唐公并呈鲁直成季明略
复用前韵呈明略
家池雨中二首
再用韵和陈伯比二首
用寄成季韵呈鲁直
复用前韵遣怀呈鲁直唐公成季明略
复用前韵荅十五叔父任城相会见和诗任城有李白旧游处録於诗中
闻文潜出试县约毅父寻春
次韵唐美述志
汤村逢陈安性
过熊耳山
送公为之淮南
即事呈闳中顺之二年兄二首
顺之将携室行而苦雨用前韵戏之
饮谢公辅家
以苍陵谷引水记呈毅父惠诗次韵
春雪监中即事二首
晩春二首
示张仲原秀才二首
村居即事
夏夜雨意
蒲萄
谩成呈文潜五首
试院中秋
直庐聨句
鸡肋集卷十四目録
钦定四库全书
鸡肋集卷十四　　　　　宋　晁补之　撰古诗
再用发字韵谢毅父送茶
开门覩雉不敢发滞思霾胸须澡雪烦君初试一枪旗救我将隳半轮月不应种木便甘棠清风自是万夫望未须椉此蓬莱去明日论诗齿颊香
赠常州感慈邦长老【大通门人】
君不见大通方丈空无物亦不拈椎并竪拂本原自性未出喉已向顶门遭一咄感慈神骏渥洼流壁上高僧莫遣酬霹雳一声龙破柱此中何处有裴休
及第东归将赴调寄李成季
先辈观涛沧海口长啸横槎拂牛斗野人醉着梦游天九门历尽惊复还嘈嘈广乐犹盈耳出门依旧重人间不知先辈今何往仙标玉骨天应赏千里东归莫景清桑麻暗地日衔城黄金宫阙初回望青草恩袍偶自荣归来澣濯亲甘旨却叹京尘误游子家人飰黍慰辛勤邻媪壶浆佐欢喜君不见冯驩一劒星阑干短歌慷慨不堪弹男儿得意贵颖脱功名有分劳跻攀折腰正为五斗米得饱约君寻故山
复用前韵荅明略并呈鲁直
廖君愤世谈刺口人言宁食葱三斗轩然齃鼻颐隐肩日日醉市驱驴还我初目病视髣髴望君有异大人间新丰两行惜不上竹林风来虚自赏俯头落笔千人惊一战取齐余两城田生龙甲赖束苇诡胜尾热安知荣盈盈府中谁怜此为君愧慙黄夫子论功欲识非战罪试使喑□走杨喜君不见方朔高才良独难割肉要令生自弹北军给食谁致尔羊求平昔安能攀偶然捧檄忽掷板鸟自知还云出山
复用前韵荅鲁直并呈明略
黄子人谈不容口岂与常人计升斗文章屈宋中阻艰子欲一身追使还离骚憭栗悲草木幽音细出芒丝间阳春絶句自云上折杨何烦嗑然赏横经高辩一室惊乍似远人迷广城隔河相和独许我枯枿亦有条之荣廖君不但西南美谁见今人如是子多髯府掾正可谑蛮语参军宁素喜君不见古来皆醉餔糟难沐浴何须仍振弹斲冰无处用兰拽芙容木末安能攀只无相报青玉案自有平子愁关山
复用前韵并荅鲁直明略且道见招不能往
铜斗承糟醉张口口和渔阳拍铜斗去年抛却青竹竿女嬃婵媛呼我还我初不解世中语淡面那久王侯间未须头出千人上要有廖君黄子赏竹林清风前日生豫章冥冥云拥城二人不来草木长带铗陆离谁与荣步行夺马从此起谈笑封侯谁氏子平生不识笳鼓悲虚读君诗舍然喜君不见大贤远抱与俗难何须酒盘柔指鸣哀弹二人高韵已廖廓黄鹄之飞那得攀绳桥可度见可喜家贫马骨高三山
复用前韵荅唐公唐公有一日纸贵传都城之句且讼其不知我也并呈鲁直成季明略
诸公辩壮悬河口唾落纷纷珠百斗井陉酣战我已悭赤帜忽立无由还唐公断後不容北腹背未殊秦宛间明光侯印悬天上下有死夫缘重赏书生懦志安足惊饥死索米长安城献君赐帛等优笑覆酱未知传纸荣泮宫先生诚国士可是同年予二子杂吟未减听匏竹能使穷愁发孤喜君不见新声欲至旧声难十指劳君千万弹平生不遇感知己过此身外谁能攀它年常侍幸见访不因豆落悲南山
复荅唐公并呈鲁直成季明略
穷邦无以餬吾口岁岁荒山收橡斗商歌白石不胜寒非为荆州三往还天下无人知我意得君相合一言间三书丞相何烦上再见客卿宁用赏愿闻关中季布名何得此声梁楚城论心四子谁许我百金一诺兹为荣唐公才非今世士不见圣人见君子我今正似逃虚空闻人跫然心已喜君不见玉川月蚀诗律难不独虾蟇遭骂弹凭陵百怪付公等青天蜀道宁容攀它时邹湛名亦好常在我知因岘山
复用前韵呈明略
茅焦逆讦磨虎口何似淳于饮一斗终军椉传惊汉关何似富春投组还天下同心乖出处岂徒黄白马毛间鄙夫纷纷烦觖望负日可堪希国赏竹林居士亦何营江花无限老江城那知桥上驷马宠能作山间蕙帐荣兴国寺中四月尾海棠雪落生红子呼门日午醉不譍昨夜君恩赐闻喜君不见卒然佳会高欢难幸值野王聊一弹人生歧路昜南北明发云散何由攀知君未试餐玉法我亦欲返焦城山
家池雨中二首
小池初凿新得雨一部鼓吹从何来有蟾正碧乱草色时出汩没西南隈井干跳梁百不少洞庭鱼龙何有哉能歌得胜莫入月凉夜与尔俱忘回
不作太白梦日边还同乐天赋池上池上今年有荷叶细雨游鱼噞轻浪教儿读昜不应举幽人一爻吾得尚此池便可当长江欲榜茅斋来荡漾
再用韵和陈伯比二首
田里冯生宁屑去湖海陈卿时肯来诗书好在家四壁蒲柳蓊然城一隈骑上下山益踈矣鯈从容出何乐哉市桥十步即尘土晩雨萧萧殊未回
筑台危可瞰垧牧朝来小雨犹十上虽无峻岭有修竹不减山隂同放浪青门正尔堪邵平云中何必须魏尚小池更广勿近墙畏与浊渠同滉漾【墙西有渠通舟】
用寄成季韵呈鲁直
怀英名高长史口独以一人当北斗黄公崛起与之班奄有斯名唐以还文章破觚赖圣世笔墨未逃蹊径间湖州太守诸儒长可独进贤无上赏曾语黄公四座惊竞吟佳句汶阳城【丁巳年余谒苏湖州於汶上座中为余诵鲁直诗】饮茶未胜薄酒倾若人所辱伊人荣凤兮德衰衆鸟耻陈蔡不忧顔氏子穷吟百轴传未巳短发频搔为君喜君不见富贵及时行乐难虽无赵女有秦弹梦中自古不识路月在云际劳梯攀何时半岭闻清啸相值苏门百尺山复用前韵遣怀呈鲁直唐公成季明略
泾水为渠食万口一石论功泥数斗嗟泾独不似渭闲安流赴海又西还天下楩柟尽隆栋何如栎社不材间无能饱食犹天上巧智忧劳缘利赏我无懋功突厥名横身为国作长城又非石堡将军勍带刀夺取紫袍荣世上此身愚莫比雾縠翻慙汉童子壮心虽欲强自挽鳬足元悭续非喜君不见西京对筞济时难羞死王嫱马上弹时平鸟雀须食尔鸿羽可用高难攀从今识路窘捷径求我莫傍终南山
复用前韵荅十五叔父任城相会见和诗任城有李白旧游处録於诗中
太华玉莲甘适口我欲求之青壁斗崑仑不覩覩大宛何异学射中涂还平生傲世予南阮臧否未容留齿间七贤远迹冥鸿上咸也复幸青云赏归来浊酒厌独倾疲马却走诸任城红桃白李晩寂莫黄菊独暴秋阳荣谪仙酒楼余旧址明月年年飘桂子不见山东故小吏斗酒双鱼谁共喜恸哭穷途自古难不应更待雍门弹瓜田今岁初自垦柴车後日复谁攀东阿下望有归意且为子建留鱼山
闻文潜舍人出试院约毅
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>