<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,附录,苑洛集全文在线阅读,苑洛集全文在线下载,大玄古籍书库">
<meta name="description" content="二十二卷。明韩邦奇撰。韩邦奇字汝节,号苑洛,朝邑。(今陕西大荔)人。正德三年。(1508)进士,累官至吏部员外郎,南兵部尚书。曾因以疏论时政,多次被诬奏怨谤,逮系寺官,屡起屡罢。韩邦奇性情刚直,尚气节,又嗜学,诸经子史及天文、地理、乐律、术数、兵法之学,无不精悉,著有《苑洛集》、《易学启蒙意见》、《见闻考随录》等。此集初刻于嘉靖末年,共二十二卷;其中序二卷,记一卷,志铭三卷,表一卷,传一卷,策问一卷,诗二卷,词一卷,奏议五卷,见闻考随录五卷;集前有嘉靖三十一年(1552)孔天胤序,集后有同年张文龙跋。韩邦">
<title>苑洛集_韩邦奇_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">苑洛集</span> <br/>
          作者： <span class="inputVal" id="bkauthor">韩邦奇</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]239675</span> <br/>
          说明： <span class="inputVal" id="bkdec">二十二卷。明韩邦奇撰。韩邦奇字汝节,号苑洛,朝邑 (今陕西大荔)人。正德三年 (1508)进士,累官至吏部员外郎,南兵部尚书。曾因以疏论时政,多次被诬奏怨谤,逮系寺官,屡起屡罢。韩邦奇性情刚直,尚气节,又嗜学,诸经子史及天文、地理、乐律、术数、兵法之学,无不精悉,著有《苑洛集》、《易学启蒙意见》、《见闻考随录》等。此集初刻于嘉靖末年,共二十二卷;其中序二卷,记一卷,志铭三卷,表一卷,传一卷,策问一卷,诗二卷,词一卷,奏议五卷,见闻考随录五卷;集前有嘉靖三十一年(1552)孔天胤序,集后有同年张文龙跋。韩邦奇虽不着意于诗词,但作品能反映现实。如《富阳谣》是其任浙江佥事时所作,用 “富阳江之鱼,富阳江之茶,鱼肥卖我子,茶晋破我家。采茶妇,捕鱼夫,官府拷掠无完肤”的诗句,切中时弊,颇有自己的特色。有副都御史黄登贤家藏本。</span> <br/>
          封面： <span class="inputVal" id="bkimg">Z_19319.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]苑洛集
[book_author]韩邦奇
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]239675
[book_dec]二十二卷。明韩邦奇撰。韩邦奇字汝节,号苑洛,朝邑 (今陕西大荔)人。正德三年 (1508)进士,累官至吏部员外郎,南兵部尚书。曾因以疏论时政,多次被诬奏怨谤,逮系寺官,屡起屡罢。韩邦奇性情刚直,尚气节,又嗜学,诸经子史及天文、地理、乐律、术数、兵法之学,无不精悉,著有《苑洛集》、《易学启蒙意见》、《见闻考随录》等。此集初刻于嘉靖末年,共二十二卷;其中序二卷,记一卷,志铭三卷,表一卷,传一卷,策问一卷,诗二卷,词一卷,奏议五卷,见闻考随录五卷;集前有嘉靖三十一年(1552)孔天胤序,集后有同年张文龙跋。韩邦奇虽不着意于诗词,但作品能反映现实。如《富阳谣》是其任浙江佥事时所作,用 “富阳江之鱼,富阳江之茶,鱼肥卖我子,茶晋破我家。采茶妇,捕鱼夫,官府拷掠无完肤”的诗句,切中时弊,颇有自己的特色。有副都御史黄登贤家藏本。
[book_img]Z_19319.jpg


[book_title]提要
苑洛集 明 韩邦奇
钦定四库全书
集部六
苑洛集
别集类五
明
提要
臣等谨案苑洛集二十二卷明韩邦奇撰邦奇有易学启蒙意见已着録是集凡序二卷记一卷志铭三卷表一卷传一卷策问一卷诗一卷词一卷奏议五卷见闻考随録五卷乃嘉靖末所刋汾阳孔天允为之序当正嘉之际北地信阳方用其学提唱海内邦奇独不相附和以着书余事发为文章不必沾沾求合於古人而记问淹通凡天官地理律吕数术兵法之属无不博览精思得其要领故其徵引之富议论之核一一具有根柢不同缀拾浮华至见闻考随録所纪朝廷典故颇为详备其间如讥于谦不能匡正之失及辨张彩阿附刘瑾之事虽不免小有偏驳而序次明晰可资考据其他辨论经议阐发易数更多精确可传盖有本之学虽琐闻杂记亦与空谈者异也
乾隆四十三年五月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]卷一
●钦定四库全书
苑洛集卷一
（明）韩邦奇 撰
洪范图解序
昔者上天式教出书於洛大禹因书以第畴箕子因畴以衍义九以纲之五十以纪之治天下之大经大法灿然明备古今所谓洪范者也有宋蔡九峰氏因律吕之变悟洛书之旨乃推数而赞之辞由占以致其用泄大禹之神藏发箕子之妙用而范之为范总於稽疑矣大哉范乎上配周易洪纎脗合无毫发爽其为占也蓍皆五十用皆四十有九洛书体方而用圆圆者用三故揲以三河图体圆而用方方者用四故揲以四奇以三乘三三为九九九八十一而六千五百六十一之数具矣偶以四乘二四为八八八六十四而四千九十六之数具矣至於分挂揲归终始皆同自然配合若天地隂阳不可少其一虽康节之经世亦别为机轴太玄潜虚之属安能涉其波流乎夫羲文之学见於易禹箕之学见於范孔子作十翼而易以传箕子既没不得而传焉九峯生於二千余年之後始绍其絶理由心得业不师传其功懋矣当宋时五星聚奎实范成之兆其他诸儒明道立德注释经书固汉唐以来儒者之常不得与於斯也数辞未备而蔡子卒乃又絶矣鳌峯氏补其缺辞而训释之其义复明然棊有阴阳蓍惟奇偶而考占未备焉至於今其殆将又絶矣乎洪范传曰象以偶为用者也有应则吉范以奇为用者也有对则凶又曰正数者天地之正气也其吉凶也确间数者天地之间气也其吉凶也杂此范学传灯之秘也着之篇末以示读范之士云
正蒙拾遗序
学不足以一天人合万物不足以言学吾读正蒙知天人万物本一体也混沌之初也一元之气渣滓融尽湛然清宁而万象皆具一极中易所谓太极天之性也及其动静继成之後气化形生并育并行是天率天之性而行是之谓天道夫子所谓一隂一阳之谓道中庸所谓道并行而不相悖者也人生之初也天赋之理无偏不倚凝然静一而万行皆备於其中书所谓降衷人之性也及其感通几微之际形生神发随接随应是人率人之性而行是之谓人道子思所谓率性之谓道夫子所谓天下之达道者也鸢飞戾天鱼跃於渊流行上下之昭着者至於鼃鸣蝉噪蚁走蝇飞皆天道也亲亲仁民忠君敬长明体适用之大者至於一言一动之发一事一物之处皆人道也君子之自强不息即化育之川逝如斯夫道一而已矣道也者盖皆指其发见流行显仁之用践履制作彰施之功夫岂论於无声无臭不睹不闻之际哉不有卵乎黄白耳雏未之见也羽血骨肉心肝肠肾缺一而雏不完卵则雏之极也不有核乎仁种耳木未之见也花叶枝干根株果实缺一而木不完核则木之极也卵核者即雏木之本体不杂乎雏木不离乎雏木而为言耳夫天地者万物之父母万物天地之子也子有不肖父母者乎天地万物其始也先有生後有成其终也先消成後消生生而少少而壮矣壮而衰衰而灭矣天之开也斯昭昭之多积一万八百年而天始成地之辟也一撮土之多积一万八百年而地始成山以渐而高矣海以渐而大矣若一开辟焉天地山海即若是之高且大也则是人一出乎胎也即发委地而须拂膺堂堂七尺之躯经营干理通达万变矣木一出乎核即合抱参天果实俱完矣有是理乎其消也天吾知其日削其圆地吾知其日损其方山吾知其日卑矣海吾知其日小矣但其化几微人不之觉焉如今目前之世万民万物济济林立忽一日而尽皆没灭亦可伤也是故造化之运消长之机方混沌即渐开辟方开辟即渐混沌如圜无端无一息之停长於子渐至於已开辟极矣消於午渐至於亥复混沌矣自子至寅历三时而形象备自酉至亥历三时而渣滓尽然则一元十二辰混沌者六辰开辟者六辰一岁之候昼夜之道也唐虞三代当午之正时雍风动之化其盛极矣前此以来浑厚敦龎日进於文明後此以往浇漓乖贼日趋於澌尽嗟夫今午日昃一代降於一代造化老矣孰能挽回唐虞三代之治乎创业之君守成之贤主不过服药节食使少病康强尔固不能红顔黑发如少壮之年也张子曰大虚无形其聚其散变化之客形尔又曰知虚空即气则无无察乎此则先儒所谓道为太极其理则谓之道老氏所谓无佛氏所谓空不辨而自白孟子曰经正则庶民兴君子反经而已矣凡此皆正蒙之本旨诸注之所遗也谨为之拾
乐休园诗序
雄山仇子既家食乃作园园名乐休既而咏以诗既而贤士大夫游於园者和之既而和之者衆合为集而仇子没矣仇子之弟仪宾君森刋诸木夫乐者情之一也无往而不在乐休者休之乐乐之一也夫乐者情之正动以天自足於已而不累於物者也何假於园与诗哉夫园与诗适以寄此乐言此情而已乐固不在乎是也嗟夫情既炽而物是役世之人知乐之真者鲜矣夫苟得是乐之真也则虽无是园与是诗亦乐也夫苟不得是乐之真也则是园与是诗丧志而逐物忧之媒也夫乐无往而不在者也忧不出其位者也时行则行所以儆戒尽瘁者皆乐也时止则止所以省身勤家者皆乐也古之贤圣所以忧勤惕励无时豫怠者防此乐之或丧耳夫苟既休矣谓荣名利达之所不系遂乃轩然自得快然自娯徜徉於山水花木词翰之间置生事世故於不闻此衆人之所谓乐而君子之所甚忧者也其如真乐何哉如吾仇子则知乐之真而不役於物者也何以言之观仇子之家范可知矣观仇子之家范则其所以忧勤惕励者可考也而所以处乎休者可考也然则仇子之乐岂真在於园与诗哉
啓蒙意见序
夫易理数辞象而已矣理者主乎此者也数者计乎此者也辞者述乎此者也象者状乎此者也图书者理之舆也辞之方也数之备也象之显也是故圣人观象以画卦因数以命爻修辞以达义极深以穷理易以立焉自夫子称相荡而先天之义微微之者後儒失之也夫相荡者自八而六十四者也先天者加一倍者也其本同其末异其生异其成同而汉以下莫能一焉宋邵康节氏自八而十六自十六而三十二自三十二而六十四朱晦庵氏为之本图书为之原卦画为之明蓍策为之考占变於是乎易之先後始有其序而理数辞象之功懋矣奇也鲁而善忘诵而习之有所得焉则识之於册将以备温故焉奇也愚而少达思而辨之有弗悟焉则自为之说将以就有道焉是故为之备其象尽其数增释其辞矣理则吾末如之何也
刻关西奏议序
奏议少师大学士邃庵杨公先後涖关西经略疏也弘治中孝皇用廷臣议勅公以御史中丞督马政嗣改抚全陕未几授钺总制三边正德中以大学士谢事归今上以大司马兼御史大夫起复总制奏议事类三茶马巡抚总制卷十八凡一百九十四章大抵皆筹边策也先已板行然各为一帙侍御刘公裒而为一复刋之盖期逖流遐布风斯世也以序属奇夫国之大事在兵而边兵为尤大边务者在今时尤当急为处画而不可顷刻忘者也昔汉唐宋之兴也当北敌之盛冒顿突厥皆一时雄桀辽金则俨然强大邻国矣当其时君臣上下日夕讲求惟和亲征战岁币之务是故备边之法为甚详我国家隆兴当北敌之弱元自太祖以来据有淮北世祖奄有中华承平百年诸寇皆化而与中国之人等前代当承平之时武备虽弛尚有备边之兵元则华夷一统虽边备亦废矧其人骄佚怠惰服役惟汉南之民岂惟与中国之人等且中国之不若矣我高皇遣将北定中原元顺奉首漠窜而大命革矣又值我文皇之英武乘百战之威提兵北狩穷追远讨彼以素昔屋居粟食之人一旦而处露宿茹血之地身不胜甲胄手不习干戈骏奔脱生之不暇又安敢向南发一矢哉当其弱也是故备边之法较先代略焉距今几二百年彼之生养教训复其故性而内地雍熙日久人不知兵往岁敌入上谷则犯我畿甸入云中则掠我太原入上郡则环庆以北所过无遗民几已可虞渐不可长也汉儒有言识时务者呼为俊杰公之文章着在关陕侍御公独取是编而表章之扬先烈作国兵先真知时务之要者哉自时海内豪杰如霍卫者振奋而起宣我国家之素威挫彼屡胜之强敌为中夏千万年之计孰非公之遗教孰非侍御公表章之功哉是编也灿若景星人所快覩奇也安能赞一辞
梁园寓稿序
山林多隐逸之士田野多废闲之才下僚多宏硕之器此世乱之徵也载观往古有道之时圜数千里之远农商工贾之外无余人间有一二则悬车之老或罪戾之夫也予读夏台王先生梁园寓稿夷论其世深有感焉先生晋之夏人所着有敝箒集山林樵唱克复自验录及斯稿敝箒集弘治中已刻之木中宪先君为之序兹夏尹高君又将刻是稿先生曾孙继善从予游请序之稿首先生问学该博义理渊微文章典雅诗律清新生衰元之季不屑苟禄隐居中条山讲学稽德若将终身焉洪武中徵拜翰林编修晋之产先生同时同德杜公徵拜为尚书壶关四贤共惟登庸焉昔箕子有言五事曰圣俊民用章国乃平康五事曰狂俊民用微国乃不宁元至正间非无鹰扬豹变之人以供壮猷熙绩之用当其时上恣下慢畴败伦斁昼夜頟頟敷同罔功志功名者播弃而不录志道德者珍修以自藏於是主势日孤国脉日絶羣雄并起而天下大乱矣我太祖高皇帝以圣武之德承神天之运光复华夏垂创绪业成汤武吊伐之功致尧舜平协之治凡资以为耳目股肱之用者彬彬济济景附云从多先元之遗贤也夫天下之治忽系乎贤贤才之出处观乎德古之善谋国者乾乾翼翼自周图终崇玉铉金鼎之爱保护而重惜之孰肯为渊以敺鱼为丛以敺雀哉是故汉有二杰焉萧何者秦之邑吏也韩信者楚之亡将也
顺天府乡试录序
仰惟皇上中兴起运圣学缉熙明德峻极剗先朝之弊弘祖宗之旧而於人材一事尤加意焉嘉靖戊子当乡试之期顺天府府尹臣黎奭以考试官请上命右庶子臣韩邦奇臣方鹏主其事而同考试官则署员外郎臣邓尚义主事臣方一桂臣吴麟行人臣杨春芳助教臣薛侨教谕臣李宪臣李粹然训导臣张善臣何器也祖宗之初司文衡者不惟其官惟其人耳其後乃一切皆用儒官取人之途既狭而欲收得人之效顾不难哉迩者皇上用廷臣议畿内择京官进士出身文学着声名者每经各一人而其余儒官遴选之视昔亦加严矣比入院监试则监察御史臣丘道隆臣吴铠先期经理而臣奭实任提调之责维时士之就试者三千五百一十七人三试之中式者百三十有五人制也事竣乃録其姓氏及文之尤者为録以献臣当序诸首臣惟我皇上以非常之主龙飞特起而於文衡之司今特用以非常之选者此无他冀得夫非常之才耳责望之深付托之重凡我诸执事其不自惧以求自副乎此无他其道惟公与明耳公则取之有其本而不才者不得以乱真明则照之有其具而不才者不能以乱真明非臣等所敢知也是惟孜孜於公以求自尽而免折覆之咎焉由是而求之非常之才其庶可得乎夫圣天子垂情如此诸职事戒慎如此凡以为诸士子也诸士子其亦知所自惧求以自副乎此无他以非常之事业自期待耳今观诸士子之所陈郁郁乎慥慥乎非道莫言也究义理皆斯道之精微条事物皆斯道之殊散论政治皆斯道之显发即是而观之诸士子其能建非常之事业以自奋者乎此无他行是言也勿庸违焉耳惟时诸执事不负其职而有以答圣天子之休诸士子不负其言而有以慰诸职事之望矣此无他惟我圣天子非常之德覆冒如天地浸渍如江河如臣等一草一木之微孰不自尽其生生之化乎经曰元首起哉股肱喜哉又曰帝光天之下万邦黎献共惟帝臣其惟今休与诸职事诸士子其非常之遭际何如也其非常之荣幸何如也凡我诸职事其朂之凡我诸士子其朂之
历官表奏序
少师大学士介溪严公之左史録公历官表奏彚为巨帙而分类有七曰论建曰题奏曰辞免曰称贺曰陈谢曰题请曰避言十卷一百六十二通奇习见公荷圣天子之倚眷晋日三接益锡十朋言则都俞位则元辅矣且见公德望勲庸天下尊而仰之肃而将之矣及得是编而读之乃知圣天子所以倚眷公及公之大作获知遇之隆有所自也惟古昔名臣硕辅际圣王遭明旹也登名鼎彞垂光汗简其发之也宏必其蓄之也富然考其大要惟二焉有高天下之才曰相才有高天下之度曰相度夫大臣之责万几攸代天下之重一身任之非才高天下何以能胜非度高天下何以能容然度在人情尤为所难辛甘燥湿欲其调剂黯闇污浊欲其茹纳非包荒之量忍巽之坚其何以济昔有宋之命相也非才俯一世名冠一时者不得预其选自今观之有高下之不同者非其才之不足盖度之未恢也是编也其经纶惠亮之宏猷通权达变之妙用凤翔豹变之文章无不毕见中间曲折调护则又见其心劳力瘁牖巷之纳遇因事以就忠将顺以成志有非寻常者所能测至於不知公者屡加诋诬公岂惟不之较有疏而论救者夫何古今以为难者而公独处之易哉闻公方六岁书过目即弗忘即晓解义理在庠序旹人即以公辅期之然则公之才与度盖得之天而养之素者也书曰旨哉乃言惟服圣天子之纳善也又曰敢对扬天子之休命公之报称也呜呼盛矣哉
北畿乡试同年叙齿録序
戊子余及矫亭方公被命主考顺天乡试明年中式诸君子以其齿録而刻之时余已里居壬辰余复至京师诸君子请余序夫乡试有録矣复録此者存厚也宋儒有言士以忠厚为本厚者万善之基百行之首也是故厚於国者臣之忠者也厚於家者子之孝者也是録也诸君子朋友之厚者也朋友且厚矣而况於国乎况於家乎然则诸君子为忠为孝即是録而尽之矣忠与孝万善百行尽之矣兹録之刻也其益博矣乎故事余当序诸首而矫亭序诸後矫亭余戊辰同年也齿则先余五年是故进矫亭於首而余後焉亦以厚也余又以厚而为诸君子倡也诸君子其勿忘厚乎夫峭焉而讦非厚也比焉而同亦非厚也诸君子其察厚之道乎
易林推用序
五星连珠日月合璧所谓七曜齐元之法数之始也三百六十五日四分日之一一岁天运之全数也微秘不尽余数也三百四十八一岁月运之数也三百六十者六甲相乘六甲之全数也月甲之数非造化之正而圣人兼取之者乾坤之大用也今夫端阳之日非五气之五日也诸家之术用之必验六甲非气之全自古纪数必用者乾坤之用不可遗也数虽万变不齐然实不过於三元再倍而六得全日三百六十六虽曰日之所余历不能齐於全日无损焉圣人倚数於此矣是数也以天运为体以月运纪年以甲子纪日岁余三时四余益一支干起於两上元之首三百六十年一运之始推自坎中焉直日之爻千岁可坐而致矣为京氏之学者此其阶也
泽州志序
予友友山王子仲和之守泽也有邦亮采文典是敦爰命儒学正郭君撰州志志成将刋之属予序夫志纪也纪其实也是故志贵实而已矣天下类有作焉实则鲜矣其何以徵乎是故采风者憾焉自吾朝邑言之副都御史李公以乡举兴方一统志之作也诸生华以进士之称纂修者弗能正也北洛大川冒漆沮之名相去远矣申屠思恭四贤之大节遗而不録怀丙之琐细胡取乎夫进士登科録可考也川源地理之显着者也四贤之事唐史所载甚明也一统志馆阁名臣所述也如斯而已矣他何望焉故实者鲜矣是集也其足以徵乎王子论笃博雅君子也其必有以考实矣是故可以托诸木矣
王公行实序
王公既没於是丹徒靳宗伯为王公墓表杜鄠王选部为王公志铭高陵吕太史为王公传秦安胡太史为王公状而王公历履始末详矣王公亢爽不羁所为皆大度事喜直言故立朝多所论列王公能面可否人人或有过枉辄被诘人以是谨避王公王公以是重得罪於人而王公盖嚣嚣不戚也今观四家之所称述大率皆类此可为王公行实矣
北司狱中联句序
余既为守臣状论徵诣京师下锦衣北司狱越二十余日东岩以言礼并系又二十余日於是各出所怀相得甚懽或物感必为诗诗必联联止尽意不求工也故虽拷掠禁锢不觉有愁苦状余与东岩相闻已久今日则动静饮食须臾不违语所谓造次颠沛之时於是相知始真矣东岩曰斯及也又何幸也乃得东北之朋可以世讲矣顾余夷坦踈逸虽弗若东岩之沉毅渊默然昔则同年也平生则同心也今又同守坎血之需而不违明夷之道以达其变也况余之得罪不在於守臣之状东岩之得罪不专於言礼之章天下容有详之者其事复偶有相同矣君子以同道为朋诚若东岩之云哉夫古之人不轻於定交亦不轻於絶交惟其终之不可以轻絶故其始不轻定交於可絶之人若其本同而末异违忠孝之节触贪残之禁怀谗谄之奸友以义合者也请终絶之何恤朱穆之贞孤其一言一行出入小德之中将由涓涓以成江海虽在千里勿忘箴规亦不得为苏章之矫激友之时义大矣哉昔管华并学齐名海内夫何未几一则秉服道德为天下高士一则躬亲恶逆为千古罪人一念之萌远矣又尝见古今豪杰之士一为时所弃斥遂荒唐旷达寄情於神仙麴糵之间自以为迥出风尘之外而不知已落风尘之下矣此尤今日责善之切务也余与东岩其懋勅之别矣各録其诗一通以志意而复为前说云
陕西奏议序
侍御张公钦承天子明德巡於西岳既年余奏议积成巨帙吾陕藩臬诸公请刻以传公按陕也风采凝肃威动河华羣司百执事竦息屏慴奔命趋职罔敢或後一时咸称明作贤士大夫往往诵说今复获见奏议焉夫言不切於时务不关於经世则虽富如相如奇如子云徒为君子嗤吾病夫建议者泛言蔓说虚谈迂论檄牒纷纷罔裨实用遂使胥史目为通行诸司挥而弗视誊録者执笔称苦依准者惜纸浩叹滑稽之士摘其浮谬之甚者以为话柄则亦何贵於言哉今观公疏累累几万言中间昭功勅罚矜眚刑故佑善惩奸防微剔蠧结久滞之狱发积弊之隐是皆可示戒可用劝可底行是故延绥抚镇之论天子为之收回成命特赐嘉纳自余诸章部院复逆佥同亦多允俞昔汉人以识时务为俊杰宋人以弹文为经世然则羣司百执事震服於公而收明作之效者有由矣是故藩臬刻而传之奏议凡若干卷计若干通
南渠存稿序
南渠大中丞黄岩王公号也稿録公所着也存稿録其存者也録其存亡者多矣奚其亡公遭天荡之变尽沉之江也公子南台经历君得之家笥访之朋旧索之公署及故吏有潜録之者诗九卷文五卷疏二卷盖十之四五耳然已富矣昔岁公舟覆於江流数十里几至金山舟尚不拆公扶楼柱而立水没胷时同溺者书生公曰吾平生无逆理事今若此命也书生姑慰解之曰尚未可知公曰已若此知为江耶海耶何谓未可知舟子溺者抱鼓楹浮於江渔舟拯之舟子言公溺乃集数舟追公适潮逆涌覆舟上流衆环视援策无所出乃载薪舟下衆曰采薪者必有斧斤呼薪舟至共凿舟厎出公及书生公曰水深吾儿幼必死矣衆人凿儿舱并出之衆请公登岸公曰尚有隷数人岂可吾父子独生而遽往乃命凿隷舱皆出之呜呼长江天荡之险大风舟覆漂流数十里凿舟而出无一溺死者异矣哉闻之传纪古之人有蒙大难而不死者必天地鬼神有以相之天地鬼神夫岂有私於人哉必其人有大德行足以感天地动鬼神而後获其应然必使之遭此者盖将显君子之善申佑命之公以为下土劝也尝稽公之履察公之安清操峻节忠言惠政行已立朝足以式士类而范官常是变也当死生大故之时乃能从容就命不忘拯同难之细人即此亦可以徵其所养可谓盛德君子矣岂可谓适而遭幸而脱哉若斯稿之风调则李陆诸公评品已详而读斯稿者亦能自得焉故独取公之出坎陷而亨贞者详着稿存之由且以昭德感示天应云
介一集序
雷生洵溥刻其父介一集来问序介一起家名进士拜官行人性介直罔谐於时早就里居因以介一自号里居者二十余年故得从容於诗文今卒矣洵溥二生刻之夫人子於其亲之手泽虽物玩之微且珍藏之弗忍遗也况诗文乃前人精神心术之所运所以诏来裔而示後进者仁人孝子忍弗传乎且二生者亦敏秀能诗文是又能以身传其亲之善者岂徒托之木而已哉若其诗调文格读其集者能自得之固不俟吾言也
志乐序
昔子华有志於乐孔子扣之曰非曰能之愿学焉奇何人也议及於斯窃有志而未能也故曰志乐云夫乐生於心者也有是心而无所寄宣其意於言言成章为诗而犹未足以尽其意也而被之声容是谓之乐乐无诗非乐也亦无乐也古乐之亡久矣周礼失其真乐记遗其制去籍於诸侯之僭残坏於秦火之焚汉儒附会於其前诸家纷纭於其後上诬天文下诬地理中诬人事配五行四时八卦四隅十二辰此通彼滞小就大遗零星破碎补凑牵合取其一庶或可用会其同则见难行卒皆人为之私夫岂天然之妙於人心固已戾矣又何暇论雅与淫古与今哉是编也一以质实为体敷施为用谐声为止中律为的凡宫商之相应正变之相接全半之相济阴阳之相宜如星之丽天如风之行水如织贝之经纬乎文绮虽万象错列而各有条理皆取诸造化之自然而不敢附之以己意期於宣人情而承诗歌耳虽不必屑屑乎考天文察地理稽人事配五行四时八卦四隅十二辰自有所符契焉考之古人制作之极用之圜丘而天神降用之方泽而地示出用之宗庙而祖考格用之朝廷而庶尹谐用之房中而宫闱睦此无他顺其自然发乎人心宫商正变全半隂阳中节而已矣顾兹薄艺亦惟可以措之行事美其观听不失乎乐之情焉耳若夫究其功用极感通之妙探其本原继夔伦之志以承古人之絶学以备一时之制作则有子有言以俟君子云
永和孝行图序
嘉靖乙酉苑洛子守冀南闻王仁而克爱也入汾谒王见王恭而有礼也丙申苑洛子抚晋阳再入汾谒王则王爱益博礼亦至矣王之言曰贵不期骄为善最乐我宗室禄位既崇高矣乃复剥民以益依势以陵岂所以光祖训而保邦家哉苑洛子心善之意王行既有所成德必有所本也既而世子出王孝行图册假观焉苑洛子曰嗟夫此王所以恭而爱也有子曰孝弟也者其为仁之本欤王克孝焉则仁不期爱而礼不期恭矣经有之爱亲者不敢恶於人敬亲者不敢慢於人夫王孝则自能爱而恭焉观王之爱且恭则不必考图披册而王之孝固可徵矣昔武王诰康叔曰率由典常慎乃服命弘乃烈祖世世享德则王能光祖训而保邦家也必矣王曰善哉言矣寡人将进之苑洛子曰孟轲氏有言人皆有所不忍达之则仁人皆有所不为达之则义在王扩而充之矣王曰寡人愿安承教
论式序
论文之一体也自春秋迄於今代有作焉春秋秦汉之文富而丽雄而健渊宏而博大波澜转折变化无端入口脍炙掷地金声莫之尚矣魏晋之文介乎汉唐之间至唐则去春秋秦汉固十倍矣而况於宋乎而况於宋之衰乎国家中塲以论取士士之文优者刻之以式士子而士子式焉曰程文成化以前类春秋秦汉体也弘治间则效唐而专於韩柳或效宋则亦专於欧苏嘉靖初年以来一二文衡之士效衰宋之体刻之録同考之士见其非时旧格也而未见秦汉之大妄以古文批注之穷乡僻邑之士以为真古文也而效之夫衰宋之文枯涩萎弱已不足观而效之为程文者已不及矣而士子又未见衰宋之文也止模程文而效之又不及矣文之衰亦至此乎夫论议也辩也譬之人焉秦汉之文若仪秦在六国之堂指譬晓告纵横驰骋言切利害事析毫厘听者拱耸人莫得而难之衰宋之文正如吃人献说於项籍张飞之前叱咤顾盼之下惴惴焉略达乎已意而气已索然销沮矣其为高下可知也因取自春秋以及唐宋论之平正体裁类今举业者十数篇为吾家子弟式夫取法乎上仅得其中诸子弟其知所从事云
正蒙会稿序
正德中吾友何子仲默以近山刘先生正蒙会稿见遗初弘治中余尝为正蒙解结大抵先其难者继见兰江张子廷式正蒙发微详尽及於易者顾於予之鲜略焉尝欲合二书而刻之今见会稿则难易兼备矣乃取解结焚之使廷式见之亦将焚其发微乎先生为郡守权瑾慕其名而超迁之官至大司徒先生不乐居其位时权瑾方以励精严肃责廷臣先生每朝故布素至部则痛饮而卧不治事以冀不合於瑾而去瑾果怒欲罢先生後竟中策士之料弗获遂及瑾败内阁诸大臣议也使瑾果成其逆刘近山虽万剉其屍亦不从也然亦竟致仕先生有大受之才有休休之量有坚贞不可夺之操乃一蹶而不起其皆不知先生耶其亦知之而不敢言耶语云负大任者难释抱大屈者难伸其亦先生之屈事自大耶故因序是稿而着此使读先生之书者得以论其世焉
律吕直解序
解数学者类以筭法乘之古文训之读者益难律学尤其难者直解者不文欲易读也战国嬴秦之间律学几絶矣两汉诸儒着论颇多马迁班固为之宗而固尤得其正至晋荀朂号为知音能以牛铎为全半子二十三声莫不中律朂乐既成奏之阮咸以为高中声一黍朂以为妄及撅得周玉尺较已所造乐器皆高一黍朂始服咸精隋万宝常击食器声若咸韶当时律学诸君子以宝常优伶之子耻与同列咸常二子庶神契乎中声者矣而咸位下僚常生贱品是天不欲古乐之兴也唐宋以来制作纷纷殊无一定蔡西山氏上宗班固斟酌马迁以下诸儒论议着为律吕新书亦略明备矣然理虽显而文隐数虽着而意深弘治间余为举子时为之直解正德己巳佥宪西蜀王公刻之濮州尚书崑山周公为御史时刻之平阳都宪蒲田方公为布政时刻之杭州州幕洪洞岳君溥刻之同州至今四十余年律学诸君子或谓黄锺用九不用十无体数新书不当分体用夫谓作乐用九不用十可也黄锺无十权衡度量何自而生天下之务废矣此论盖读直解而得者新书何尝分体用直解始分之耳论者徒见直解附於新书之下而不知实非新书之说故云以是知为读直解而得者也或谓必求中声不当从事於器数夫圣人之道有下学有上达惟圣人则一以贯之学者必由下学然後可以上达求中声而不由器数正犹孟子所谓不由善信而欲至於圣神也天下之事学则熟熟则精精则妙妙则神矣且圣人不能以一身周天下之用故制为法度以教万世孔子在齐闻韶当时戞击而搏拊者非皆夔伦也其美如此者器数存故也若谓圣人既往法不可恃则五经可焚矣或谓太玄无形太隂无声苟得其妙一弦可也无弦亦可也荀朂宝常安用八音哉夫圣人之礼有本有文建中道於一身被中声於八音是以为金为石为丝为竹为歌为舞为玄为黄有文有武有羽有干有繁有简有踈有数不一而足今试以祭祀之时宴享之际尽去八音使荀朂摇牛铎宝常击食器可乎不可乎故君子不为荒唐之虚言究心制作之实用黄锺之用宏矣岂独乐哉制事立法度物轨则大而天地日月小而衣服盘盂皆其用也其体物而不遗者乎
苑洛集卷一

[book_title]卷二
●钦定四库全书
苑洛集卷二
（明）韩邦奇 撰
贺封考功郎中思竹钱公七十序
嘉靖丁未公夀七十视听聪明精神凝固顔色清润髯髪始斑言动若强仕人公子银台大夫景山公迎养南都初景山官天官勲部公封承德郎署员外郎景山官考功封奉政大夫郎中十月十二日初辰也羣公毕贺贺皆以文景山复以文属余夫人固贵於夀矣夀而匪福者累福矣福而匪德者辱故人有年夀有福夀有德夀惟德则尚夀也箕子演畴用昭福极首之以夀而曰贫极曰疾极曰忧极斯不亦累矣乎累奚以夀申之以富康宁而曰恶极曰弱极斯不亦辱矣乎辱奚以夀故以攸好德终焉夫苟好德则其夀千万世未已也公今七十犹健期颐未艾两膺封典勅诰焜煌厚蓄好礼荣享禄养景山孝竭无方百顺迎和可谓夀而福矣公之初封也皇帝勅曰行履端方操持谦慎事亲惟孝教子惟忠丕诞锺仁之本大开积善之基其再封也皇帝制曰厚善在躬隐於世绪荣及夀康斯作德之报使非公好德之笃辉光何以上闻若是耶箕子又曰遵王之道是训是行公其有之昔伏生九十传经於汉张万福八十振直於唐文彦博八十有五平章於宋自汉以来千七百年间九十若八十不知几千万人而三公独以夀名谓虽至今存可也是尚夀也公自是而往上感圣褒下衍素履善与年进老而不回重以景山之贤崇阶峻封必极显扬仰追古人永辞後世盖无量也岂止为百年之身而已哉公世官隂阳正术以父号竹隐故取思竹自号云
送王侯东归序
丙戌部使者分行天下督边税王侯告最部使者旌焉陈牲加币益以庶品侯考檄而纳之民曰此盛举也盍大其烹乃盛为供张於厅事士大夫铭功於旌常贺焉明年丁亥院使者代天子西廵华岳谓侯为侈将按之侯曰知县诚有罪焉耳时之通礼知县不能违也院使者曰禁酤充闾发者当之何谓通礼哉乃告之刺史方伯刺史方伯曰人情也请原之院使者曰吾法官也安用情为请如法於是刺史方伯下之郡守郡守曰此非太甚复请於院使者而院使者复以法辞遂罢侯官侯行矣吾邑人曰侯以功获罪惜也夫祸福相为倚伏造化弗可先知得马而折肱折肱而免戍侯之被旌也谓升腾有日矣抑孰知其为戾阶乎侯之归也又安知无隐福哉侯亦可以自慰矣昔朱浮下河东解印绶去者三十人三贤者误入焉士之升沉有命从古皆然侯亦可以自慰矣
一田赠公却金序
赠公西川柱史方君父也一田公号也却金公却负公者金也古之人出则人食其力居则自食其力惟田为本商若贾君子以为货殖云夫厥土黄壤田之上也岁取十千田之获也若乃广斥之田虽耕耨耰播人力无以施其工风云雨露天泽难以神其化其能厚获矣乎故农者务上田云公既以一田自号复自赞曰天包无外而歛之一掬地载无余而量则不足义守而疆畎修仁涵而谷种熟然则公所耕者方寸之地乎存仁思义黄壤之心自修天啓百善基之矣仁若义也於公郤金事见之有逸马入公廐公言之官秣以待主逾年有男子云马主也遇马於闲殴牧仆夺马去居数日而仆死男子大惧怀金求免公郤之男子愈益惧益百金叩首求纳公欵诚譬慰固却之男子始信公感谢去出而颂曰使公子孙世世显贵也夫秣马待主而男子殴仆夺马负公多矣数日仆死以报无道我匪彼穽当之人命夫复何辞此诚死生危急之际也百金至重馈以赎辜必无後虞人情所易动也公不加怒而辞却之夫仁者不乘人之危义者不利人之有公得不谓之仁且义耶疆畎修而谷种熟殆不愧於自赞者耶是故恩爱溥於家庭行谊达於乡国九族化焉四境式焉有本者如是尔然则公所务者田之上上真黄壤者也西川柱史负豸乘騘异时而卿而相润身润国以润民推公所获以食天下其显扬於公者无既也是岂十千之富徒润其屋者耶所获厚矣人力天泽盖兼得之故为之序且赞曰务广田之田者荒务广心之田者昌男子者颂於兹而证
夀特进少师大学士严公七十序
嘉靖己酉春正月二十有二日少师大学士介谿严公夀登七十百僚羣辟罔不忻庆皆为文以贺而南都诸君子共图为公祝奇曰惟上天笃夀名臣惟名臣克享天心惟圣主笃任名臣惟名臣克堪主德惟天最难谌非至平通彻三极而无间天曾不私夀之周公人臣之极也尚曰天休滋至惟时二人弗堪天心岂易享耶惟圣主最难遇圣主者不世出也而又备高天下之德纵高天下之才富高天下之学人臣者非其器冠朝臣而絶百工何以克堪其任使哉自昔继世之主莫盛於成康非召公永笃棐三朝之夀何以成刑措不用之化非毕公永弼亮四世之夀何以成道洽政治之休有周八百年之祚自此基焉天夀之主任之臣成之也然则名臣之夀将以夀国家夀万民岂一身之庆一人之祥哉公跻七旬精神内固气血循轨耳目聪明步履轻健顔色清和其晋接也天威严重公参侍移日比出殿庭诸侍者皆困乏疲踬公独从容舒泰若无所事事者验今徵後百岁即今日也非天所以笃夀乎公者能若是哉今天子圣神应运中兴才兼勲华德极广运学贯精微羣臣少当其意者每叹真才之难得而独於公特加懋眷盖公自拜大宗伯即蒙异数入侍西禁预参机密及简贰辅每蒙独召顾首辅有莫得预闻者晋首辅恒虚贰辅不设以专其任运筹帷幄都俞吁咈和若盐梅亲犹父子密札下问日至数四或字而不名位特进禄一品几十年来恩礼日隆圣天子万夀无疆公盖与咸休矣然天岂私笃夀於公圣天子岂私笃任於公哉公之所以奉答而对扬盖有高出於羣僚之外者公幼为江右奇童自布衣时学已成名即抱台辅之望既而登进士入翰院读中秘书乞木石居进修涵养则益渊懿宏肆矣公才浚明敏达冠絶时髦每召对或面授笔札裁答随应造膝诘问应对如响无不中事几可上心者定大事决大疑从容数语当事之邦转危为安几否而泰矣圣天子励精率作责效臣下明无不照莫遗於纎悉法无不施无间於崇卑一不克宅即加诘究中或有甚难处者公潜默之转移牖巷之遇纳曲折调剂镇定解纾盖有人不及知者昔人谓夏忠靖惟天与祖宗知之公之隐惠惟天与圣天子知之至於公乐与之量受人之虚不倦之勤劳谦之恭真得元辅之体是故天夀之圣天子任之今圣天子至治大化恭已南面於以夀国家於亿万载之长今天下之民用协式见安享太平咸登於仁夀之域抑谁之力欤是公一身之夀其衍而为国家天下万民之夀其所以酬圣主者皆所以答天休也古人谓通於天下之谓达然则公之夀不谓之达夀已乎
送大司徒松泉夏公之南都序
古之大臣负康济之才者必於其难而见之书曰若游大川会其难也易曰利艰贞济难之道也稽之古昔事有所穷则经画之难时有所扼则展布之难人习於纵则振起之难非名德君子曷以济之户部司天下钱谷而南户部则总南都之钱谷前南司徒疏陈部政之难备极其状盖天时告灾岁有所逋而年支有常额必取盈经画难也穷则变变则通力不能以自专而势有所不行展布难也仕南都者咸以清暇自居安於无为上之人一或督率之严则目为多事怨议横生振起之难也今岁春南司徒告员缺大宰疏名上请天子简公畀之命下之日廷臣共喜以得人庆吏部司大夫高君诸僚以公及予皆故部属也将赠公以文属予尝观古之人当其穷也坐视浩叹不能自溢於常法之外既制於时又参之已则吾之所司十已去其四五矣忿积习之颓而无巽入之渐人孰能堪不几於用罔耶此难之益难也已惟公敭历中外几四十年自部属历藩臬总制运储副贰两京司徒卿宦迹徧宇内闻望满士林兹行也运弘济之才竭大作之忠镇以素昔之重望穷弗能困时弗能扼人固徯志以趋命当书之难而行易以济之昔之难者今则易然南都之储无足虞矣经有之公其成周建无穷之基亦有无穷之闻此正留都之业端有望於公焉是则圣天子简畀之意也诸大臣明扬之意也诸君子赠言之意也
贺太守吴公初辰序
十一月十日公初辰合阳尹李君豸介书请文贺且曰我公之抚助我也情同造化豸心感之非文莫宣今适其诞日也谨图之我苑洛先生焉苑洛子曰施之厚则感之深感之深则形於言言不足以尽其情也则宣之於文自夫羣分类聚之情见人之所施者异而其所感者亦不同故德同道合弹冠结绶则谓之朋是为君子之施感淫比曲附二天三窟则谓之党是为小人之施感朋进而邦则荣怀党进而邦则杌■〈揑，木代扌〉泰之初九曰拔茅茹以其彚初九方进而二九即随之世之所以泰也否之初六亦曰拔茅茹以其彚初六方进而二六即随之世之所以否也始而一人之公私终而一国一世之隆替感施时义亦大矣自李尹之治合阳公之治吾西安也甫三载藩臬之旌奬抚按之荐剡交上递下殆十余章谓李尹治行为诸邑最谓公治行为诸郡最是故公以李尹为贤而好之李尹蒙公之泽而感之则可见公非作好李尹非阿私善善者同是公而已矣昔周公以寅畏天命为夀之基夫与贤之公畏天之大者也天下之泰可以致之况一身之泰乎公寿耋期可徵也
赠孙子子鱼谪南川序
孙子子鱼谪南川将行苑洛子携樊子恕夫孟子汝熙赵子子春赵子汝完弟汝度子汝聪子汝翼子往饯焉主宾既洽罇俎毕陈汝聪子曰清商初发星河在天征车不可留矣苑洛子曰时哉觞之汝翼子曰临长河而出涕望霸陵而销魂悲莫悲於生离者矣苑洛子曰情哉觞之汝度子曰辽海之车既驾而子安之雅丽斯陈衡州之役既行而嘉州之清新继出吾有诗以壮子鱼之行矣苑洛子曰文哉觞之汝完子曰感牛山而起舞临阳关而三叠吾将歌以侑觞矣苑洛子曰壮哉觞之子鱼避席而言曰金罍已过玉山将颓鲸也不胜德酌矣鲸也不佞弗若於时弗徇於人志远而程阻心劳而寡与情发於既醉感生於长别悲夫於是樊子振袂而言曰吾闻子鱼之治洪洞也夙兴而夜寐可谓勤矣薄敛而节用可谓亷矣泽施而仁博可谓惠矣兹行也何以昭黜陟而示惩劝哉孟子曰有是哉千章之木风不停自洁之士毁常至孟轲见沮於臧仓子路见愬於伯寮势也命也乌足异哉赵子曰有是哉好恶情也邪正类也吾闻宪官之按山西也龙湫子端溪子白阁子世之所谓贤人君子也而宪官皆论劾之王参政李佥事举世之所共弃者也而宪官皆荐扬之情也类也子鱼之劾其如情类何哉子鱼捧觞再拜曰诸君子之爱我各尽其情矣至矣极矣其将何以命我哉於是樊子师锡苑洛子曰是惟苑洛先生哉苑洛子曰智慧生於疢疾生全出於忧患困穷拂欝玉汝於成南川虽小有民人焉有社稷焉冉求之足民言游之礼乐孰非可师者诗曰他山之石可以攻玉子鱼之谓乎於是子鱼翻然喜惕然警充然若有所得曰谨受教矣在坐者执友郭君景华请书之於卷苑洛子曰可子鱼名鲸同进士出身
贺鲁府典宝封徵仕郎刑科给事中王公八十序
公给舍复轩君父也今年夀且八十矣公经明行饰早负广誉以博士诸生拜鲁王典宝才丰而位俭道亨而程阻人多惜公而公顾泊如也王冲年豪饮於羣臣时加狎戏或怒而呵之公辄以礼强谏王察其忠实不怒锡禄米文币焉後益多导谀王者王益骄公曰是岂特醴酒不设哉即去鲁会国僚皆被逮公独超然不累既归絶迹城市独与乡耆贤者乐其日用後学仪式焉二月九日公初辰也越五月有二日太庙工成礼备皇上推恩臣下封徵仕郎刑科给事中复轩君僚傅岩王君石峯李君练溪胡君松溪李君近山罗君以公受封之庆适八十之期咸以为荣称贺焉以文命余夫夀者天人相待者也基於天成於人天者一而人者二是故天笃者夀德格者夀和迎者夀夫或弗既其天者人伐之也或自胜其天者人致之也二者未尽矣是故古人原诸天谓命禀於初非人所移盖清纯锺其气凝定毓其质则沴戾弗侵夀自享矣然强德笃义天乃自成千人共指真懿必晰盖严恭寅畏坚实精明则血气循辅精神内固上可以夺神功改天定下可以保命原奉初有孔子所谓大德者夀也语有之和乐丕应导迎善气者夀盖受之天者完履之德者盛矣苟拂逆日困於心忧虞时衡诸志所谓大者或为之摇焉是故往无弗利动无所忤优游豫悦岁月自供盖人之迎者又所以为天之助也斯三者一系之天一系之已一系之遇是故兼有之难矣公今八十康强若壮固天锡以难老也为士而修为臣而忠见几用哲安恒秉义其德不亦成乎给舍君弘器远到陟要登荣贲勲名於盛世先谐孝於庭闱服养固已无方矣自给舍君而下四子十五孙者桂芳兰茂又皆休昭堂构志绍箕裘克类而弗坠焉二曾孙者虽孩提在襁然已玉粹珠辉可玩而乐也然则公举目咸顺适怡悦之境无违厄干犯之戚所谓导迎善气者公且膺之是故夀矣传曰圣人在位而王道得人多夀今公生际明时躬逢大典龙章焜燿章服辉煌华阶美衘一时均锡其所以慰适其心者又导迎之至也公之夀自是盖无量矣余闻之西极之山有玄鹤焉云身而朱顶千年而羽始齐盖得义气之精者也东极之山有灵木焉赤章而翠叶三千年而实始成盖得仁气之精者也然皆生於烟霞之外长於云霄之中毕罗弹射所不惊斧斤樵采之不及其得於培养者亦沃矣是故观诸物理云故曰夀者天人相待者也因书以为序
送邃谷子诗序
邃谷子谪岭南与余遇於越海之上萍会他乡相看若梦缔欢言於促膝掩离涕於交颐悲喜可知矣昔送邃谷子赴北山之役谓归期当三月也比邃谷子还余已得罪出判平阳白楼沧海动隔关河又三年余来按两浙邃谷子则萧萧江上身为逐客矣於时潮平江阔日白天青伤岁序之易流慨升沉之靡定举目山河之异回首故里之思感时追昔怅然兴怀且悲余生事茫茫後会知何地耶诗以送之
赠龙湖张公简命礼部尚书兼文渊阁大学士序
天下之重天子主之辅弼之臣佐理之辅弼者经纶寅亮式百僚熙帝载怀万国镇四夷旁迓平治弘济艰难百责攸萃任至大也古今皆崇重之而我国家尤极其选非才猷超衆品闻望振一时莫得与焉岁戊申元辅以员缺闻且请简贤以自副上报曰少待盖皇上严惟图治其难其慎不与他官例也今年春元辅再请上报曰俞命冢宰合文武台谏集议北阙下疏名上请上亲首简公俾与元辅协恭命下之日朝野懽腾谓皇上之明克宅克俊谓公之简贤於梦卜而南都诸缙绅尤习公而仪式者也为文贺焉非贺公也为天下贺也夫辅弼之任诚重矣然上有三接之宠则下必有十朋之益而位极百僚之首则必才极天下之全古之人固有戡定削平勲盖一世者顾有悔於乾又其有清修峻节名高千古者乃括囊於坤此一偏之长而非全德之器惟乾之九二普施於利见其德文明也惟坤之六二不习无不利其德直方大也迓衡於乾弘济於坤乾坤大用非全才君子孰能与於斯哉乾易为也而悔坤难为也而利才之全与不全故耳辅弼重任非全才君子孰能与於斯哉公蚤岁大魁天下固已俯视一世矣继览中秘书为天子门生涵养极研浩乎大成周游馆阁敭历中外几三十年作日大望日隆士林快覩奇受知於公最久备参公论其治身行已之道抚世酬物之宜因中求正即事授理虚盈伸缩天下之事在其消息之中且留心世务近自都邑远至边陲於凡钱谷戎马盐法水利地理星历莫不考究尽其精详细大不遗非所谓全才者乎毕命曰惟公懋德克勤细物迓衡弘济以副经纶寅亮之位以成奋庸富有之业非公孰能与於斯哉夫难致者位难有者才难际者时载观今古虽大圣大贤终身不遇位不能以必得也贤人锺间气而生如麟凤之不常出才非可以常有也虽宅俊之贤居可効之位克由绎之以尽其能而後可成用协丕式之治时不易逢也公际乾道大明之盛时受知圣主简擢元辅以康济之全才居辅弼之重位可谓古今极难得者矣其将明扬天下之士翕受敷施使小大各得其位共效用於明时永保平治之休而无艰难之虞上以酬圣主之知遇下以答天下之仰望固公之责也书曰四海之内咸仰朕德时乃风又曰敢对扬天子之休命荅其师以是为公望且以为公贺故曰非为公也为天下贺也
送判府欧公此归序
公吾邑侯之父戒日将北归矣吾邑诸君子以公兹来也实禆化理匪直空行爰动念怀之情载兴诗歌之颂而眇末赠言之旨亦如斯矣越惟辛卯之春吾侯敷政甫及六月庶事浚明兆民忻戴既竭在公之忠思展庭闱之孝於是迎公於梓里就养於花封维公子虽贵显不忘庭训吾见其慈也维侯承欢朝夕养以大邦吾见其孝也由是基履之贞标凖斯建绍闻是衣敷锡无疆吾邑之民尽懿则於天衷仪典刑於神会孰不为父咸兴慈焉孰不为子咸兴孝焉夫岂但一人之庆一家之荣而已哉是不必考声教於弦歌求阜厚於仓积而侯之治亦有徵矣昔昭明之化原於家庭鸣鸠之教本之父子则吾邑之民不言而化不令而行者是盖风火之机动於威孚之下和平之休速於山泽之感自弗能已矣传曰不出家而成教於国公及侯之谓欤载惟诸君子於公齿毛遐隔非芝兰之交势分相悬无瓜葛之附而瞻恋之怀油然不忍者岂非沐侯之德深感侯之德至而然欤古之人饮泉思脉见玉怀山凡吾人四境晏然五品不斁者孰非侯之泽公之教哉故公之来也吾人仰之公之去也吾人思之
赠大方伯松崖方公致仕序
人臣以进言为忠士以勇退为义忠者臣之大节义者士之美行言矣无补於当时退矣不关於世教斯亦泛言苟退耳复何足以为忠为义哉岁乙亥冬浙江守臣假和卖以媚贵近公为大方伯方伯掌一方财赋出纳无不由焉守臣召公语之故且侈言贵臣之能生杀予夺人以挟公公固执不可守臣强之益急公叹曰吾受一方之寄乃不能为国永图为民敷锡则亦已矣顾欲聚歛以奉人容身为邪即上疏乞归避居私室於是郡邑竟不能违集数万金於藩司别藏已而朝廷以公素有时望弗即允俞公乃复起视事守臣将取所集金献之公故弗即给密具疏上闻辞旨甚激切留中不出公以谏不行义不可留复乞归朝廷乃出公疏行之特旨命公起公三疏竟辞去於是朝廷从谏之圣遇臣之礼公事君之诚致身之道两尽其美而无负矣嗟夫朝廷之德浩乎乾坤之大公之节巍乎泰华之高斯民熙熙然获万金之赐又有如霖雨膏泽之润而海内达而臣文而士莫不顽闻之亷懦闻之立足以书之史册风乎当时传诸後世为一代之荣也岂公一身之忠一人之义耶虽然忠不忘君义不絶物以时考之方将大有所为其谁能遐弃於公哉公今归矣其思所以酬时以荅天休者乎若曰兹行也可以茹芝而避谷矣则非予之所敢知
赠南考功正郎沱村史子考绩序
南部考功郎中史子三年考绩入觐史子先为监察御史廵按湖广正法度忤权贵外调者几年今稍迁至郎中史子为人直而不激亷而不耀正而不谅外和内刚乐易而能执宦游所至风裁昭闻秉德治行表表在人耳目官箴士修无弗与也又焉用考哉经言考绩其为中人而立乎必率作而後举必稽察而後见中人也夫其无待而兴声实见於世上下信之远迩扬之若史子俦者焉用考哉圣人不得已而立此考法激中人也古之人立德立言光垂於百世士且然矣而况於有位者乎後世且然矣而况於当时者乎使虞廷当时皆如五臣焉用考哉於如伯鲧僝功如共工异若僝不足凭也而考法立焉俾人畏而警慕而勉成中人也我国家辨官论材上稽唐虞三代之制损益裁度用集大成三年初考六年再考九年察其繁简咨其高下视其身言进陟有差亦以待中人也若夫茂才异等则又不俟再考迪简而超迁焉如吾史子又焉用考哉初嘉靖丙午史子为主事时大冢宰奏荐主事可吏部近大冢宰又荐郎中可行省参知政事然则史子果无用考也此行也史子其晋升矣序以赠之
赠邑侯王君奬励序
我国家稽古率作黜陟幽明内则冢宰外则宪臣宪臣举冢宰酌而陟之宪臣刺冢宰酌而黜之举刺者激勤怠关进退最重典也嘉靖己亥监察何公督盐已一载吾邑王侯治朝邑将三载监察虽开院山西然陕之西安河南之河南诸郡县尽属按治监察一载得代将入觐举刺羣属举宪二旌与奬也吾侯获奬焉陈牲兼币肆筵张乐明扬于衆示异等也且曰侯之贤宜闻於朝纶诏有限则监察举止山西而陕西河南弗得举也先是监察唐公李公皆尝列牍荐侯于是二尹张君三尹王君莲幕刘君曰侯自此升矣请文以赠夫劝而後有为非君子之志也非劝而有为亦非君子之志也君子者正谊不谋利明道不计功是故观其所由而君子之情见赏罚无章是非不明仪物不备是故君子不可以虚拘故庆赏者鼓豪杰之心纳天下於善二帝三王之所以不废者也是故车服庸功懋赏勤者励而怠者兴矣夫侯才乂士也非见利而进必劝而始趋於善者也夫侯才乂士也沮之而强顔就列斥之而忍心弗去侯能不思所以高蹈哉故曰非君子之志也由是而志得伸行有孚令闻益达将以施於一邑者大施焉故曰侯自此升矣
赠大司寇贞庵周公考绩归南都序
南京大司寇贞庵周公考绩至京师既竣事陛辞将归朝卿大夫因公西台和韵之章赓而赠之奇也公门下士乃为之文惟有虞氏三载考绩成周氏六服大明当其世作百工於惟时倡九牧而其喜古今称治莫盛於虞周惟我国家稽古建官远宗其道近通其变百七十年以来上下交修中外励翼雍熙太和之治虞周而降孰有盛於我国家哉惟公弼亮三世夷险一节所以辅成我国家之盛者兹考也其大略也然公之已考者六而其未考者三公始尹新安也修废堕剔蠧弊发政爱民揆文振德养道浮於天灾声教浃於士类称循良焉继为御史也止中宫之佛事上阃外之便宜荐直泰於废闭劾奸兴於幸宠又其大者耻屈身於权瑾之门始罢其官继中以祸介然而弗移称风节焉尝丞大理矣称平恕焉又尝两拜都御史矣称贞肃焉又尝两拜部侍郎矣称浚明焉今为大司寇敭历两京声望益隆於是天官卿引公於奉天门下北面稽首对百僚以扬休面九重而奏最天子曰都往即乃司於是春官卿奏言公功棐笃既贲及於先人宜庆延於後嗣天子曰俞勿替旧典於是公自孙硕肤引年谢事天子曰咈尔精尔力尔尚康强其勿困哉此公之已考者天下之所共知者也其未考者奇则独知之公宰相器也奇昔尝事公而察其所安公有容无我敛多能而若无他技相度也栋隆井洌可大受而克勤细物相才也厚重如山弗可激之怒弗可媚之喜相节也当今明天子寤寐元老公方懋厥德异时朝廷下白麻之诏置之黄阁之地公竭十朋之益以酬三接之宠相与保国家熙和之治於千万年者诸君子之所望也朝廷简贤图治之意也是为序
赠掌教王君九载考绩序
士风之不振也久矣夫司政者治官也司教者儒官也是风化之由也官义则士习从之官利则士习亦从之官者又士之由也今历数十年以来环数千里之地吾未见夫言义之官言且不闻而况有为之者乎治官教官之弊也久矣而司教者为尤甚始则官坏其士终则士坏其官官士相寻风化益坏昔余德辉以为弊端谬种不可不亟拯而力救之朝议为之太息识者以为名言作而振之弗在贞一君子乎君燕产也少事经义壮试文闱晩谒天部继教海丰教华阴教华阴亦既二载矣将赴冢宰考绩华之诸生介郝生诰来问序赠君诰曰君之教华阴也义以为尚利弗之急贫者富者敏者鲁者沈潜者高明者同仁视之二年间终始惟一故士怀之上与之士怀之故羣聚而保留之上与之故奬书屡下焉夫信君倡之义也其亦时之仅见者乎华之士他日当有感动而兴起者矣昔成化中吾邑师有榆次翟方氏吾邑侯有南阳苏盘氏翟师以义教苏侯以义治吾邑式化厥训人才辈出若雷大名之刚毅若周广平之醇懿若郭卢氏之介直是皆闻义勇为见利而耻者也是皆翟师苏侯之啓敎也然则华之士不有兴起者乎君兹行也陟而为治官则将尹一邑焉陟而为敎官则将敎一郡焉苏侯治之则也翟师敎之则也则夫一邑一郡之士又将有兴起者矣奚独华之士乎诰余门墙友也其言足徵乃为之序
赠张乾沟序
世固有不言而能行无名而抱实外朴而中华者不可忽也医士张乾沟者其近似乎世亦有高谈奇论以衒其能阳秘隂露以神其术使病家视之如造化有生覆之功考其用则杀人者非挺与刃也又张之罪人矣予年十四学医十年来未得其要蒲多医杨某者其着闻者也予堂弟病迎杨至予素慕之陈罇俎列管弦舟於县南之莲池赏花钓鱼以乐杨从容问曰予闻医之道其要在究病源察脉理识药性审天时然乎杨曰此其纲耳病源莫要於究虚实虚虚实实者死补泻得宜可生也脉理莫要於察生尅生生尅尅者死子母相乘可生也君臣佐使药性之要也君以主之臣以辅之使以行之而反佐之功不至则骄溢横出者死或一君而四佐或三佐而二君察其受病之浅深可也五运六气天时之要也气运凉病虽温加温药气运温病虽凉加凉药凉一於温温一於凉死矣详是四者而医道备矣予曰然杨又曰病有三百六十目脉有三百六十度药有三百六十种时有三百六十变予颇厌其太拘杨曰使君知医之经传乎内经本草其经也秦越人淳于意华陀孙思邈刘河间李东垣诸家所着其传也且诵其书甚悉予人心服其博记再思曰凡杨之言皆予所知者予之治病无起死回生之功杨其能度越人乎心复疑之堂弟勿药恙耳疾愈而杨去杨自高其术非隆礼厚资不能致正德丁卯予病甚百计迎杨来并蒲之名医数人环视嗟叹弗能治有张乾沟者自言能愈疾张形容朴野衆皆笑之杨问曰汝能究病源察脉理乎曰不能汝能识药性审天时乎曰不能杨曰汝皆不能来何为者张曰但能愈疾耳乃出药十余丸杨曰此丸之後更何药乎张曰无杨曰此疾愈後调理尚须百贴张不答诸医知予疾难治也托张而散予弟五泉大夫计无所出持药告诸天曰吾兄之病笃矣而命医者又山人也惟神其佑之药进而予苏明日烦懑不能寐张以竹叶糯米麦门冬煎汤与之而安问余药曰米粥少加白煮肉耳遂辞去又二十年予抚晋阳感秘结疾藩臬诸君子召杨至且为之先容曰博闻广记羣医不能及也乃诵其所谓究病源察脉理识药性审天时之槩药两剂弗即功予却药三日事急矣晋王遣典膳送杂牲数品典膳自言能医出开结枳实丸三十枚杨笑曰我用防风通圣散大黄朴硝尚不能行枳实岂推陈致新者哉予以其药品虽无益亦无损试服之明日而通予呼典膳而问之典膳顾杨曰君不思防风通圣散之名乎伤寒用防风以发表防风善结中用硝黄佐之耳非推荡之剂也杨默然去二事相去二十年如合符节汉人曰为治不在多言顾力行如何耳又曰万石君家不言而躬行此之谓也然後知天下之事自有真岂惟医哉岂惟医哉予自晋阳谢事归张老矣因书以赠之
贺沈母太宜人八十序
太宜人凤岗廷尉沈公母凤岗贵封太宜人今年二月七日年八十矣夫七十称古稀矧八十乎是可贺也太宜人贞静恒一老执内则是固凡知德者所乐道矧凤岗为人子而又笃孝者乎初凤岗为给舍时岁在戊戌太宜人夀七十然其时太宜人先以太庆覃恩封太孺人矣凤岗有友二人焉赵太史氏尹太史氏撰沈太孺人夀文贺焉故今八十以文属苑洛子苑洛子者亦凤岗友也为之序曰山藴粹而玉生玉既孕而山润前人之善庆必垂於後後人之善福亦延于前斯物理之自然天道之必至吾于是徵之沈氏世德云故有太宜人之德则有以笃凤岗之贤有凤岗之贤则有以衍太宜人之夀人孰无母母有夀者孰有太宜人之德人孰无子子有贵者孰有凤岗之贤惟太宜人闲闲静女实兼士行丝枲不停其机卷册恒在其侧义抚伯氏之孤顺缓赠君之怫奉先祠之献享而尽其诚随中馈之丰俭而致其洁蚤修妇德孝竭翁姑中罹大变独持家政晩收母敎训子大成是以振沈氏之中衰膺褒封之盛典夀高八十不杖不扶自是耄而康期而健盖无量也惟凤岗幼有至性夙承世训学以充英毅之资才以运硕肤之用富羣业於翰苑益十朋于谏垣得金矢於廷尉一时声望雅重士林异日为名卿为贤相所必至也古之孝子有一念诚恳能延亲年起亲疾者矧凤岗之贤谓无介於太宜人之寿不可也赵太史曰树德明道以光寿於太孺人千万世者仲子之责也其斯之谓欤古之贤母有断机模灰而子以大显者则凤岗之贤固皆太宜人之余庆也尹太史曰不知仲子之贤盍观太宜人身教之全其斯之谓欤太宜人姓张氏泰州名族父兄皆举进士为时名人沈氏虽中衰然故名族也故进士公以太宜人归赠公赠公亦以凤岗贵赠给事中厚蓄未晖强仕而殁所谓中罹大变者也仲子凤岗之行次
赠大参喻君之云南序
君余巡浙时属友也以河间守参知滇南政事初我国家内置中书省设参政以贰平章外置十三行省设官如中书参政以藩臣重且要之官举职者为难君兹行也其能举是职而无负哉夫人固有未行而知其能事固有未为而知其成非亿中也验其已然而决其将然耳孔子曰吾之於人也谁毁谁誉如有所誉者其有所试矣余其有以试君而验之也哉君昔尹临海也以循良称而余时巡浙东是故尝与之矣君昔按关内也以清肃称而余时伏里舍是故尝被之矣君昔守真定也真定为畿辅大郡当天下要冲守是郡者鲜无失坠君剔弊蠧兴废蛊平理政讼应酬宾旅不期年而真定治被其泽者怀出其途者悦言天下郡守者必以君为最而余适自关内趋京师道真定焉是故尝见之矣其治河间也犹夫真定也而益宏以领是故尝闻之矣语有之善规者必能圆善矩者必能方天下之理一也滇之民固临海关内真定河间之民滇之事固临海关内真定河间之事以尹临海者治滇则惠施矣以按关内者治滇则威行矣以守真定河间者治滇则庶政浚明矣是故可以举职而无负也夫宦成而怠心生治成而易心生名成而骄心生古之人鲜克有终者多矣君慎之敬之让之如临海时关内时真定河间时胡怠胡易胡骄焉以已然而验将然以已然而保将然皆自夫君也君将行矣君之僚某某修故事当以文赠河间侯徐子铭余门墙友也且以君为予旧属友来请序君讳茂坚号月■〈木吴〉
赠卫侯奬励序
我国家统驭羣工大明之典总之一人越在外服惟兹宪臣获专扬刺故一檄之下荣比十朋而超阶允升於兹迈迹能者膺之广誉归焉我朝邑行盐解池尔然东临大庆防於西据太平窰子盐利天成取之靡尽转贩之徒羣趋若市奸日以滋讼日以繁私日以蕃公日以削卫侯曰吁其咎在民其责在我我既在兹蠢兹丽罚兹义罔赦乃严其禁多其逻有获者笞系之输徒之狱成而谳於是人鲜冒法解商四达昭闻於上巡盐院使曰都孰如令贤承我者鲜宪纲明明有典有册懋尔能选尔劳罔劝厥劝诸属罔劝署之休词备以盛物匪币帛之荣实显尔之能匪牲卣之馨实劳尔之成尔令休享侯既奉檄吾邑诸献将纪之旌常焉予惟唐虞明庶以功车服以庸我祖宗稽古图治不僭不滥今天子综核励精嚬笑是重宪臣业业奉法莫敢爽侮侯兹承兹厥惟光哉匪侯匪教侯亦有造匪侯匪泽侯亦迈种厥德院使之锡各修其职而已矣易有之益用大作命自上宣或得之而励或得之而肆侯其励哉书有之乃汝教工下承其命宜德则兴劝爽德则兴怠侯宜德哉诸献曰可以为侯赠矣遂书之侯名杰山西夏县人
赠太守邓君奬励序
初君未下车也同人问焉予曰是能举职者乎同人曰何以知之夫江汉始流人知其必致海者其源大也干将莫邪在匣人知其必利者尝试故也君昔教榆次而化行晋之两院使奏书旌之甫三年而擢清水尹清水治最秦之两院使亦奏书旌之擢守吾同天下之道一而已安有善於教而不善於治良於治清水而不良於治同哉君既涖政未期年绣衣使者以为贤下檄奬之冠花袭币生牲庶品秬鬯二卣且曰显示於衆咸俾见闻风百辟也初兵司集诸侯兵大阅朝邑君遣僚贰率其乡兵至士气精明器械整肃诸侯兵莫不望而称服曰此同州兵也兵司大悦报最於绣衣君之奬者本兵司推荐之力也君余戊子主考京畿乡试所取士也往贺焉君避席问政盖感知遇图报称也告之曰为政之道中而已矣严以立法而寛以行之惠以泽民而义以裁之廉以持已而约以助之才以集事而敬以将之恭以接士而诚以率之词讼不以听断为察而务清简可也催科不以速办为能而期完足可也兴革不以无益病衆而急先务可也由是数者而无倦政有不立者乎同诸士曰吾邓侯克迈先生训请铭之旌常为侯贺且为侯望焉
赠马母许孺人八十序
母孺人副宪马公元配翰林吉士君母以副宪公官谏垣封孺人云岁丁未予入贺吉士在告中图归养焉予就省之谓实授归未晩也吉士辞谢予曰一日之养胜三公吉士是也得命归今年母孺人寿八十六月十八日初辰吉士予戊子主考京闱文场友为文兼币贺焉初副宪公自谏垣左迁掲阳丞稍迁至滇南副宪滇南者世云万里云南也母孺人皆从副宪公又诖诬圜土数年比得释归而上天降割矣母孺人方中年当大变独持家政辛苦万状然犹勤节致积延师於塾训吉士学既成而吉士病正德丁丑嘉靖丁亥病皆危甚护牀越岁乃兴悟当病时凡起卧药食母孺人日夜护持若婴儿乃又辛苦万状吉士曰非母则一朝冺灭母实再生也夫母以慈为道者也母孺人中遭家变竭力训子犹母德之恒也至於吉士两遭危疾得母以平母孺人实再劬劳矣盖慈之慈者也子以孝为道者也吉士色养志养甘旨之奉显扬之道犹子职之恒也至於弃官就养若将终身其人情所难乎盖孝之孝者也即是二者母孺人寿百年可期也稽之载籍植德笃祜自我聪明天道也裒多益寡称物平施天道也古有富人术者谓其不寿富人侈费享年始中身而资尽寿延九十母孺人妇德式内固宜偕老齐眉矣而中道茕茕无天谁恃吉士竭孝抱德固宜平格寿母矣而又辞不赀之富贵以奉朝夕凡为母孺人也母慈子孝持此二不尽之积则知母孺人寿百年可期也
贺汪母太宜人七十序
太宜人四子长春谷君南京太常寺卿次宗凯君户部员外郎宗伊君兵部主事宗召君中式举人主事君今为叔氏中丞公嗣太宜人丙申岁以春谷君南京给事中时封太孺人戊戌岁以户部君工部员外郎时封太宜人今年寿七十十二月十八日初辰也人子於亲所深愿者惟寿为重人必寿而后能享多福子之孝於亲者惟显扬为大是非以其富贵荣之也因其子之贤且贵而亲之善以彰况妇德之贞隐在闺壼尤不能不赖於子古之贤母随业京师丸熊佐读非其子为名贤为名卿孰为镂之方册传诸後世哉太宜人四子皆贤贵则太宜人之德可徵而其寿之无涯者亦可徵矣夫寿者得之於天全之於人传曰命禀於有生之初非今所能移言天道也又曰敬则坚实精明者寿和则怡悦豫乐者寿言人道也天隂阳刚柔杂糅絪緼固有修短之不齐率其固有完其本真不自絶於天者宁几人哉太宜人年及七旬康强若壮步履轻健不杖不扶望者不知其为老人其得於天者固已厚矣方其从父在室女德幽闲及其厘装於归妇道饬谨中柄内政母仪孔式针丝烹餁不学而能孝经女训授卷即通翁姑悦其孝妯娌让其恭乡闾范焉兹不以敬乎春谷君员外郎君主事君举人君伯仲四难金玉交辉聨翩科甲照耀省寺禄养色养孝竭无方夫一子之贵人所难得况四子皆贵乎一子之贤人所难得况四子皆贤乎贤者未必贵贵者未必贤况贵而且贤乎太宜人善获其祥子迎其志处达顺之地怡悦豫乐可知矣春谷君已陟崇阶柄用指日员外郎诸君駸駸晋显历阶可待异时树勲业於明时垂芳华於简册太宜人名因之而显岂特隐於闺壼而已哉太宜人四川彭县尹汪公元配宪长杨素庵之孙教授杨桂溪之女
赠户部副郎李君之南都序
嘉靖丁未君来守吾同同古冯翊也先汉之遗风犹存又益之君有弗治者乎明年而报政又明年行省诸平章行台诸刺史郡太守皆称其能荐之都院使监察院使亦皆素闻君荐之於朝下之冢宰冢宰亦素闻君明年迁南京户部员外郎君僚二守董君节判常君州幕乔君述其旧治之良欲文乎新政之道焉请文於予夫古之君子所遇有尊卑为治无二道治身治人治家治国一而已矣而况於旧与新乎可以治同者弗可以治部乎君之治同也儒以饰吏庶务彬彬有艺道焉剖决酬答案无停积得果义焉临民发政上交下接缓急适宜圆通无窒识达理焉夫艺而流则文果而流则忽达而流则随实以济文曰艺详以济忽曰果介以济随曰达昔孔子论门弟子曰由也果赐也达求也艺於从政乎何有君能酌而用之同之治也何难乎今夫骥未驰而知其致千里者惟伯乐为然已致千里虽常人亦知其为骥也验旧徵新可以治同弗可以治部乎且州守之职百责所萃崇五教典三礼若百工作人才理钱谷诘刑名治甲兵诸曹之政无不总之但所治广狭之不同户属之任钱谷一事耳可以治同弗可以治部乎虽然治道虽同而规模条贯或异其用故金一也龙泉之利不可施之以凿石百斤之杵不可用之以剥雀所司不同也守有君道焉伸缩予夺抑扬高下随接而应皆由乎已宏大阔略皆其用也部属之分有臣道焉上有司徒亚有左右大夫轻重若毫厘长短若分寸多寡若合勺皆取裁於堂官无得而专焉以君之才无施不可也是为序
苑洛集卷二

[book_title]卷三
●钦定四库全书
苑洛集卷三
（明）韩邦奇 撰
河中书院记
苑洛韩子河中书院记曰河中书院者故东岳祠也世人言五岳皆有神独泰山神主地下死人人之死者皆隷泰山不与他岳比故其祠遍天下蒲有祠在州东三里所州人率以岁六月歌舞爲会以乐神云爲其死者之父母亲戚解脱即弗乐神神且苦其死者之父母亲戚云九川吕子云礼教不兴而惟鬼之务有司者之过也今夫泰山非蒲人所可私事也古者礼德则祀食功则祀然制无僭神而飨无淫鬼也夫击钟鼓酾牲醴羣巫在前三老在後使其妇人女子羣集而奔走焉此天下之弊俗也夫鲁有杏坛弦歌之声至汉不辍何则教化行而礼让之俗可作也语曰弗琢弗光弗阐弗明言教化之行自上倡之也故导则易流嘘则易爇势使之然也孟子曰经正则庶民兴庶民兴斯无邪慝矣吾将正其经焉吕子毁其祠以为河中书院生徒入院而习业者几百余人吕子曰今夫学者羣居而相议也穷志而竭思月月而程之卒岁而计功凡以为道也舜之告禹曰人心惟危道心惟微惟精惟一允执厥中道之至也夫蒲舜之居也故度德而较功莫舜若也清如殷伯夷叔齐大如文中子王通正如文清公薛瑄善人如黄覇诸子皆于德莫可贬少而功及于蒲者也吕子遂即书院为祠以祀舜以下吕子者尝为吏科都给事中举劾无所避忌而留中不出人所不及知者尚多至於甲戍之疏指陈时事略尽尤非人所敢言丙子冬中者出为蒲州同知吕子毁东岳祠为书院也乃在明年五月云得屋殿寝廊庑凡若干间以其中殿为重华殿重华者即以祀舜配食者即伯夷叔齐王通薛瑄凡四人以东堂为名宦祠名宦者凡四十三人汉黄霸周堪田延年杜诗刘佑史弼杜畿晋王濬路述薛善元淑隋杨尚希杨弘丘和党君素唐杜楚客蒋俨陆象先顔真卿徐弘敏姜师度郭子仪韦陟宋晁补之范仲淹范纯仁赵尚寛朱夀昌钱晦孙载游师雄郝仲连金张万公巴图噜完顔策丹额克元刘天孚拜珠哈雅靳克忠国朝康茂才徐政张廉邵童曹端西堂为乡贤祠乡贤者凡四十七人周段干木汉姚平司马迁暴胜之胡建晋张华魏皇甫遐敬珍隋薛濬陈孝意赵绰敬肃张文诩唐吕子藏敬播罗道宗柳范柳泽吕諲裴晃柳芳薛珏卢操杨巨源樊宗师马存亮胡证薛逢赵匡司空图宋柳开李兴姚宗明侯仲良金强伸王廷筠龎整侯小叔田世英李献甫陈元凯裴居敬国朝薛鲁张福冯祥卫述杨莹以旁殿为讲堂五所以露台为尊经阁以余屋居生徒已而太守又尽取其旧屋而葺之为坊牌四为甎门一有扁为井二有亭检闲田二百有八亩为祀养作新屋若干间又与同知为文告以谕意为条约以劝生徒太守者甲戌进士王君治蒲有声民悦而安之先是时太守适廵下邑不视州事故同知得自治书院事然卒成之者太守也於是太守与善之美翊正之功又可尚已昔者河水为患父老乃为河伯娶妇西门豹令邺乃不为河伯娶妇而穿三渠以济民民获其利至汉时乃毁令所穿渠为驰道夫贤者作法不肖者疑焉君子所为衆人固不识也故曰善作者不必善成善始者不必善终言继之者之难也二君之为书院也诚美矣予惧其他日之为邺令之三渠也後之人可不念哉可不念哉
刘烈女祠堂记
烈女既殁三十年苑洛子为之传有二十年郜侯始建祠考而祠焉既而伐石构亭将请文撰述本末而郜侯以卓异徵矣既而纪侯敷奏至京受郜侯之托归而言之王侯陈侯永终是图夫自光岳气分人无全节虽芹宫硕士类朝燕阙而暮秦庭矧兰室丽人能却鲁金而完赵壁斯亦不足崇之庙貌荐之牲牷勒之■〈王贞〉珉铭之彛鼎者乎此郜侯所以兴思仰止表树于前而王侯纪侯陈侯所以济美恊心缉成於後也烈女者朝邑龙门村人也幼有至性长不踰闲从德度人针丝絶类虽目不知书而心涵大道足不履外而情见大观若夫色云护翠竹於阶异乐拥仙娥入寝此又其母诞烈女之祥而兆之梦寐者也天人之际灵秀之锺亦岂寻常也哉烈女幼字里舍儿未往之家而里舍儿死烈女闻之易服不食涕泣请徇乃复自谓死得其所重於丘山义或未谐自同沟渎往就诸卞伟而质焉伟曰异哉斯女也夫归妹天地之大义从夫伦理之宏纲顾恒一之风久而不作而大过之行俗之所骇虽子之甚善如衆之所笑何烈女曰天下之理是而已矣苟即乎此心之安又何恤於万口之腾哉乃改女饰修妇容缢而死焉嗟夫西周之迹熄而郑卫之风行麀聚之羞闾阎相望鸡鸣之想风雨犹存故再醮之妇厘装以自悦五姤之女冶容以媚人烈女虽緑藿之倾惟阳是尚而芳梅之陨於春未知乃能舍生取义杀身成仁抑又何所为欤且其就死之际详择所托虽化圣大贤之从容无以加此彼烈夫志士之感慨者未足论也非所谓得死非难处死为难者乎昔五泉大夫将采拾烈女之事入于县志执其传而泣曰斯人也所谓建诸天地而不悖质诸鬼神而无疑百世以俟圣人而不惑者也呜呼斯言也尽之矣夫其高标峻节絶操清风使君子兴悲方之至理则千百世而下可徵矣夫仲尼临河伤类而悲燕士适越见似而喜烈女之行尚矣郜侯王侯纪侯陈侯秉彛好德之心兴贤翊正之志亦不足称欤祠堂正堂三间门房一座伟监察御史识高而行正故烈女质焉郜侯名相泽州人王侯名思贤乐平人俱大尹纪侯名年曹县人二尹陈侯名廷桂五台人三尹五泉大夫里人韩邦靖苑洛子者韩邦奇作是记者也
高先生祠堂记
先生姓高讳翔洪武中以明经拜监察御史靖难之师至江上先生遂革除之义云邦奇自为儿童时往往闻父老称说先生事感慕咨嗟辄泣下数行顾以文典未徵徒识於心未敢称述会见侍御张君芹备遗録载先生姓名官称适五泉大夫韩邦靖为朝邑志爰命次序先生事于书而先生之事始白於人人矣当洪武时高皇帝甚眷注先生先生所奏事无不关国家几事当上心者及革除文皇帝素间先生乃召先生欲用之先生以衰服见语又乏肤敏左右遂兵之嘉靖元年冬部侯来尹吾邑乐节慕古咨询文献惟日孜孜邦奇乃以先生语侯侯曰嗟乎世俗之敝也久矣计利者忘义谋家者负国孰有杀身成仁如先生者哉夫当革除时变通之士比之惟初受他吉者多矣而过涉灭顶先生乃蹈之夫褒死者所以劝生者起顽懦而激民风相之责也乃建祠肖像於五衢之地俾过者居者咸有式焉事竣乃属邦奇为文勒之石夫先生之没至今百五十余年而表树之典始兴於今日者岂前人好德之心或有间欤徒以先生为主之忠发於吠尧之节故论者往往以为非时之宜耳昔者武王孟津之会顺天应人夷齐乃叩马而谏使当时非太公之言则夷齐亦刃下人也其后亦竟饿死于首阳之阿千百世之下武王不失为圣夷齐不失为贤然则祠先生者又何过焉练子宁方孝孺张鷃庵与先生同事者也子宁祠于江西孝孺祠于台州鷃庵祠于富平又永乐时有朝贵变姓名为子宁讳者文皇闻之曰使子宁在朕固当用之於是乎见圣人之本心矣然则祠先生者又何过焉
大理左寺题名记
余大理左寺诸君子伐石砻之为题名碑以文属余夫石以题名文以述旨将以彰往昔昭後世示劝戒也夫名者名也名之题也名斯立焉孔子曰君子疾没世而名不称焉君子弗求名亦甚惜名也然名不贵苟得故君子笃实而辉光请以名实为诸君子告大理古廷尉刑官也昔周书训刑大要有五曰清曰公曰明曰勤曰仁此五者刑之则而名由以成者也是故奉禄而讫富清也则有清名循法而弗挠公也则有公名微暧情伪之必烛明也则有明名剖断无滞以由慰勤也则有勤名匪削以入弗纵以出仁也则有仁名否则获贪名焉否则获私名焉否则获昏名焉否则获怠名焉否则获惨刻之名焉善哉名之题乎惧哉名之题乎诸君子於名也宜无所苟矣是故忘名而名者名之上者也为名而名者名之次者也伪於中而饰名於外焉名亦末如之何已诸君子於名也宜有所择矣经曰人无水监当于民监张释之于定国贤名至今焉张汤杜周厉名至今焉诚如是也千百世之久史为之碑而人心之公为之记虽无是石若文焉可也诸君子其图名於碑之外乎建是碑者寺正孙裕寺副陈京吴■〈王扁〉评事冯惠潘高李文凤而为之文者余也余与诸君子又兴事题名之首尤人所指者其於名也可不慎诸是为记
合阳张侯救荒之记
岁辛卯当阳九之余占之维旱虽多方受之而合阳惟甚合阳为北山之坂去大河北洛五六十里或七八十里地高而土坚地高则恒风云气弗能交故恒阳土坚则不能受泽微雨则滋而随焦大雨则奔流趋下地斥为沟直抵两河之滨而後已独润雨而久禾乃生故他邑皆旱而合阳之旱为甚侯有忧之稽之民谋之士筹度於心得救荒之策四焉惠而不费简而不扰本之人情而无所拂请之抚臣抚臣佳赏令推行之侯乃停不急之讼罢泛常之役节浮冗之费循行周察专意抚安於是亡者复饿者兴合阳之旱虽甚於他邑合阳之民则安於他邑夫灾厄天数也救灾人事也天弗可逃人定则胜传称大猷之世无灾非无灾也虽有灾弗能害如无灾合阳之旱焉能为侯之灾乎经曰鲜以不浮於天时於侯有徵焉侯名道山西洪洞人严而不虐敏而果足以推行其仁爱之心云合阳之士若民为之立石乃请记侯余门墙友也素知其贤因以是书之
同州重修州廨记
吾同郡侯唐公既新郡廨於是二守刘君汉伦节判张君朝宗赞郡岳君溥共立石以记其事请予为记是役也自经始及告成阅再岁正堂五间东西夹室各一间东西幕各三间东西廊各十五楹後堂六楹退思堂六楹皆极敝而更新之若创建也正德初予谒州大夫见廨宇倾圮适大雨州火夫伞於厅执事者棚席於廊余出而问诸民民曰太守贪不暇为也正德末余再谒州大夫其倾圮视昔加甚则风日弗能蔽矣余出而问诸民民曰太守廉不肯为也夫君子之治国也如治家使其家之敝坏若此克家之子宁肯坐视哉夫贪则已矣幸而亷顾乃避劳伤之嫌虑侵尅之诬使公居废顿至不可息何其爱身者甚重而爱国者甚轻也君子之心固如是乎皆非也嘉靖三年予复诣州谒侯见其焕然更新翼然壮丽矣予出而问诸民民曰太守贤百废兴焉然则侯斯举也非所谓治国如治家者哉乃复问其费曰以千百计问其工亦曰以千百计夫费以千百其用侈民将怨曰太守之取民也有道奚其怨工以千百其役繁民将怨曰太守之役民也有节奚其怨夫用民之财而民不以为贪役民之力而民不以为劳侯胡以得此治国如治家公也惟公也故民服民服故忘其劳且费也固宜民以侯为贤也亦宜夫如是则亦何害於廉哉侯姓唐氏名相字舜夫大寜都司营州中屯卫军籍顺天府蓟州平谷县人侯之善政多矣此指其振废之一节云
澄城县重修文庙记
余生华岳之下长而游齐鲁陟游岳游晋代陟恒岳游梁豫陟嵩岳游荆楚陟衡岳历吴越观於瓯闽足迹将遍天下凡梵宇琳宫巍然壮丽有上拟廷阙者类皆其徒为之乃阅孔庙视学宫颓敝剥落甚者不庇风雨今官於郡县者独非孔氏之徒与且琳梵之修建国有禁例若庙学又孰从而禁之哉侍御郑公谪尹是邑未朞年政通民和乃撤文庙学宫而重新之神有依而士有业羣情大悦於是学教谕训导率诸生来问记若公者其真孔氏之徒欤余读宋史至循吏传意其人必吁吁煦煦无所动於民也及观其治行乃肃纪纲正法度辟田野实仓库捕盗贼濬水渠缮城池抑兼并修武备谨置邮礼百神兴学校於是叹史臣之有识也若公者得不谓之循吏也哉公之素善余已备识於樵楼记其行已立政皆孔氏之徒也岂特庙学之修而已哉使琳梵之徒见之亦将叹曰吾辈方行天下独见郑公耳公讳光溥山东益都人起家进士
重修城隍庙记
我太祖高皇帝诞膺天命为百神主洪武元年诏天下郡县建城隍庙封爵有差以帝以王以公以侯以伯五等以爵不应经意改称本号司官民善恶凡吏於其土者始至必斋宿庙舍先与神誓而後视事祀孤魂则以神主其祭盖寄以幽明之责诚要神也古不载祀典唐李阳氷一为缙云城隍庙碑其文不过三数行然亦非制也我高皇帝始着之令典徧祀於天下圣谟幽潜神道设教之心度越百王矣吾邑城隍庙成化中祥符李公英增拓之弘治中南阳苏公盘重新之嘉靖初泽州郜公相再新之二十年来朽蠧剥落日就颓圮今刘公始加修复夫有司之职治民事神二者而已然惟贤者则敬神否则自絶於神何敬之有故贤者惟恐神之不灵不肖者惟恐其灵也贤者洁已爱民弗得於人将求之神是故惟恐神之弗灵无以鉴已之诚不肖者黩货虐民外欺乎人必忌乎神是惟恐神之灵以烛彼之隐然神之灵不可昧也自庙之建垂百七十年而中间长於斯佐於斯幕於斯不知其几而修之者四公盖皆循良令也故於神崇焉是役也不取之民不取之官於有罪者从惟轻之典以示罚故用而不费成之速而民弗知劳刘公讳尚义晋之汾州人以名进士拜监察御史谪判秦州稍迁至今职其先大父讳志尝丞朝邑亦以廉着云
思萱堂记
情有所感弗能已则有思思之甚而无所泄则必有所寄古今之人或为之碑或为之台或为之观皆所以寄其情而泄其思也然情之真思之笃有弗可以物释弗可以理慰弗可以命喻则惟亲耳此仁人孝子穷天终地而罔有所极者也王母任孺人卒其子生瑷生璇生珙既尽其哀矣殡矣葬矣为之志为之表矣思之不置乃为之堂且为之扁乃又请余为之记夫王生之思是盖出於天衷之弗能自已者也乃若思其居处思其笑语思其所乐思其所嗜念念而思哀哀而慕朝夕如见焉此人子之常耳王生其知所以慎思乎夫父母之於子无所不用其情则子於父母当无不致其思节饮食谨动息履薄图全思其疾之忧也澄心志励操行博施於礼爱思不亏体以遗辱也勤俭立其本辑睦逹其用思以用宏家贲也树功名阐经济用光佑啓思所以显扬也慎此四者可以为子矣否则虽呕心而出子道何加焉孟子有曰大孝终身慕父母王生其勿迁乎瑷璇珙皆学生瑷璇余门墙友也乃为之记
仇氏安贞堂记
易坤传曰安贞之吉应地无疆安顺也贞正也顺而正妇之道也地道也坤道也仇氏名堂之义盖取诸此仇氏为潞大族爰及高祖给事君始范于家内外是正子孙嗣守之五世矣今惟宿州吏目君楫渖府仪宾君森又撝张其绪于是作堂以申教曰有序曰同心曰安贞登堂各有训言每旦会集以礼长而诲幼则于有序堂男之会食则于同心堂而安贞堂则女之会食之所也有序同心训语载仇氏家传安贞之训曰昔我高祖劳于作家诏我後之人凡我内人勿窃勿妬勿不顺勿迷夫子勿多言以幻是非而二我骨肉有一于此庸坏我高祖之训将举礼议法以行夫仇氏之家既已正矣吏目君仪宾君思皇思武笃叙弗已者以惧夫极而变久而湮将永终之难图也夫贞又固也固者所以永终者也考之于易渐之女归则正始之贞家人之无攸遂则从夫之贞恒之从一则终身之贞察夫是三者而女德备矣又家人上九曰有孚威如终吉朱子曰正家久远之道也然则家之正固在于女之贞而所以为之则者主家者也仇氏之训诸家也而并庸是以告之而後之人克嗣服之又何患乎终之不可图哉仇氏取易之义名夫堂吾故始终以易告焉吾邑侯王公数言仇氏之家训也吾以是详于仇氏而为之记
朝邑县大庆关创建戍城记
大庆关新城既成周围一千二百步高二丈五尺厚下三丈顶二丈关士耆老介国子生赵子瓘来问记夫集事非难得才为难才得而事举矣负才者多知要者鲜才而不知其要则事偾矣故曰人存则政举言得才也所恶於智者为其凿言不知要也广陵之盗人莫能治天下以为难张纲一至而平之鲧之才虽虞廷诸臣亦皆推让而卒汨陈其五行是岂才之不足哉易曰易简而天下之理得矣然则治平之道易简而已矣易简者才而知要之谓也甲辰归正人数言北敌欲拥衆下平阳掠蒲坂渡河西入关内人情汹汹大中丞北村路公相山川察形势谓夏阳以北两崖山险敌不能渡南至潼关旷然平地而朝邑大庆关其冲也谋筑城以戍之且虑工大难举非得人不足以图成察庶僚惟吾郡二守朱公也委重焉公至甫一月西北二工告成余问诸民曰功大而速民其苦矣民曰无苦也朱使君平易近人不作刑威顺衆情布公道与士庶父老图谋议拟用人若已惟善之从疏食之余躬亲劝阅故民忘其劳焉若公者可谓达易简之理矣彼悻悻呶呶者舞机变眩智能中藏私慝毒痛生民何益哉余家食来既病且懒未尝出里门闻公善而私往观之公闻之邀余入坐曰淳哉朝邑之民数千人一呼而至无脱役无惰工官不劳而功速成余骇然而惊怆然而叹曰吾入仕来几四十年凡莅乎民者皆苦民之难治而怨忿之而公独归德於民焉异哉斯言鬼神聼之予出而问诸士何朱公之不尤民也士曰先儒有言无求取於人则不尤人宜公之归德於民也公其逹易简矣乎既而工皆告成士民又曰料丁夫公佥派先後劳来以播民和则二尹王君相成之力也终始给事则本关廵检黄监高陵典史耿臣余曰皆实録也遂书以为记朱公讳光霁句容人王君讳戟观城人
木轩墨迹记（弘治甲寅）
木轩余友也其缔交也志合陈雷情投胶漆之好墨迹者木轩漫笔也及其别也白楼沧海不胜云树之思偶检箧笥中得墨迹焉展而玩之明珠拱璧犹照顔色乃装潢成轴而悬之且为之记木轩浙东天台人也秀称人杰粹禀清资余关内长春人也志在四方情笃友谊乃於弘治中岁维壬子月应黄钟相遇於福州南台之上夫两浙三秦相违万里非西北东南之极乎矧夫岊水圜瘴江之浒三山俯烟海之洋南台之区又千余里矣於是乎异国萍逢同心兰契盍簪修伐木之情倾盖结断金之友夫岂偶然而已哉余常闻天台山水之盛佳丽瑰奇甲於天下心切慕之而身未之登临也与吾木轩交如入芝兰之室倚琼玉之屏则固神畅於建标之霞心沃於界道之水氷雪逼人清凉透骨矣夫申毓岳降眉濯苏生地灵则人杰吾不知赤城之为木轩而木轩之为赤城也斯时也余与木轩年各二七髻未缨冠问道登萧朱之门论文分王杨之席昼倚芸窗夜烧薰篆未尝顷刻之相违也而梅亭风雨之宵时酬丽句芋原莺花之候每倒芳樽盖五年於兹焉一旦碧箫吹月声断阳关锦瑟华年歌残南浦烟帆画舫木轩之北下也梦绕荆门雨盖雕鞍眇末之西归也魂销灞水物存人远覩物思人爱其人而亦爱其物见其物而如见其人墨迹之记也如此
王氏世德记
善必积而後大泽必衍而後长古今世家名族类则然矣今读王氏乘而知吾友友山子之所以大也王氏自善以来称善世自聚以来占仕籍而友山子兴玉季金昆桂枝宝树联翩科甲光耀士林可谓盛矣孰非友山子之余乎王氏乘者友山子子潼谷府伯自述其家世之典因以问记云王氏之先本大梁人自善始避乱居朝邑之伯子村善以下无可考几世而生佐佐生聚以材选历永济奉新驿丞调全州局大使性仁信宁受人欺不疑人也聚生斌以邑掾授中牟典史居守官廉中牟人颂之以子贵赠户部主事斌生卺字汝器成化辛卯中式入太学司成丘公试其文佳甚器重异诸生弘治庚戌登进士历官户部郎中屡上封事谪阿迷州同知迁和州知州调亳州稍迁至苏州府同知免官归太史王渼陂称其负志挟气吞吐风云排击山岳谓卿相可立致也所着有养浩论纲目兵法子六朝玺字国重监生有气岸不苟屈用世之志老而不衰故号益壮斋母殁庐墓三年朝雍字仲和即友山子也初名朝■〈雍上玉下〉丁卯秋试梦瓮去底榜出为今名盖监临易之也别号友山子授严州府推官历泽州知州怀庆府同知陞南京户部员外郎郎中山西按察司佥事疾作潼谷君迎养府邸卒友山子择言而发慎行其余资性英懿才识宏逹富有淑乎生徒敦睦刑於家室盖儒者之行非以文学论也其治严及泽也法严行恕政平讼理上信其贤下怀其惠涖而畏且爱之去而思且颂之盖循良之治非以功名论也所着有燕石稿板行之朝流字仲冕丁丑进士授三河知县调鹿邑陞宿州知州未任卒三河权锐故里也时锐贵震天下生杀予夺出於造次仲冕守法不阿屡忤其意故调史官韩苑洛称其当正德时羣阉擅权畴败伦斁天下靡靡而岁寒显後雕之资风急见独揺之操仲冕其人也朝望字德辉县学生早卒朝■〈弻上玉下〉字季良乙酉乡进士授获鹿知县调永清朝璋国重二子三策生员三献友山子五子三省字诚甫所谓潼谷府伯也癸未进士历官保定府知府年甫四十余以疾恳乞归归来诵读述作亹亹不倦如书生三知三益三畏俱生员三至三恕仲冕子二三俊生员三杰德辉子三让季良子一三复朝璋二子三聘三友潼谷君子传乡进士登第时年甫弱冠也王氏自善翁着姓朝邑世有闻人时称显族而诸生粹美敏秀皆可大成潼谷君时虽养晦然徵诸今昔文学政蹟山川其舍异时膺荐而兴名位建立岂有量哉至如友山子即其所至使生春秋时可预速肖七十子之列当先汉时虽与龚黄同传可也可谓淳且大矣呜呼王氏其盛矣乎自佐翁而下世次刻之碑隂自德辉而上行业载之志表兹不详书云
合阳增修城学记
合阳王侯增修城学既即工侯僚属暨合士大夫介司训杨君琳茂才禇子镗来请记夫城垣固地方重务在今日尤所当先学校固六事首政在合阳尤所当急初自庚子以来北敌入云中掠至太原入上谷掠至完县入上郡掠至鄜延辛亥春归正人传言敌欲犯三原抚臣檄下郡县戒严合阳故城女墙土岁修岁损民苦其役阅视使者至饰以灰而使者又不时至或妨稼穑侯易以砖城故有损薄增筑之合阳古形胜地也被山带河环以深堑得人以守虽数万之敌环攻岁月亦末如之何也书曰申画郊圻慎固封守以康四海是岂泛然兴作而已乎合阳自乙酉以来脱乡榜几三十年吏於土者每下视之神宫学宇倾颓至不蔽风雨侯彻而新之且为通道已酉中式者一人合阳古人材区也自周卜子夏汉司马迁之下代不乏人
苑洛集卷三

[book_title]卷四
●钦定四库全书
苑洛集卷四
（明）韩邦奇 撰
庐州府同知赠通议大夫都察院右副都御史頋公暨配周太淑人合葬墓志铭
晋顾荣之後有裔孙庐州府同知曰似翁士则孝廉治则循良号似斋乡学士仰而尊之也称似翁以子南京刑部右侍郎秋山公巡抚时赠通议大夫都察院右副都御史云太淑人女称曰淑妇称曰顺克逑君子亦以秋山获封云翁生於成化乙酉七月初八日卒於嘉靖壬辰正月初九日享年六十有八太淑人生於成化戊子十二月二十有六日申时卒於嘉靖丁未十一月二十日丑时享年八十秋山及兄弟将以戊申年（阙）月（阙）日合葬於姚之乌戎湖山之阳以端溪少司空王公瓶山大卿项公状问志铭云翁讳兰字斯馨浙之绍兴府余姚县人也其先本会稽人八世祖曰华甫以明经膺元世祖聘授安庆知府左迁余姚鹾司副使始附籍余姚高祖考讳斯道字汝立号一斋以乡贡为乐平府经历妣陆氏曾祖考讳善敬字克恭妣丁氏祖考讳敏义字邦直妣汪氏父讳骏字天驯号澹庵赠都察院右副都御史母应氏赠淑人皆以秋山贵也太淑人姓周氏亦姚之大族也父讳瑞母徐太君门第相若故结好云翁幼而颖敏从伯父驌学礼经又从邵公文盛邵博学敦德名儒也自是翁所造益宏矣弘治甲子月湖杨公典乡试得先生卷动容称羡遂登名魁亚明年乙丑南宫弗偶入太学监期将满闻澹庵公疾告归养大司成枫山章公留行俟附选翁固辞章公大加器重踰二年澹庵公卒翁居丧葬祔虞祥一循古礼正德辛巳授大名府判职专捕盗翁多为间谍所在擒捕无遗地方以寜壬午河南大盗上堂拥衆犯山东河北中外以为忧翁躬率骁勇扼其北渡无只马犯境者恒滑诸郡县濒河善崩筑塞之费岁以万计椓声不息旋即冲决少司空章朴庵公檄翁治其事河政大修用省而功倍矣濬滑民饥翁煮粥多所存活又以米价腾贵缘鼠孽潜炽商旅弗通也乃分遣义兵四出廵逻舟车始无阻趋利者盈道价折若有年甲申入贺至保定有盗将犯翁问知翁也曰是大名慈惠顾使君儿郎辈岂得相犯竟引去翁佐郡七年抚廵当路荐者七奨劳者四十余铨部上翁最赠澹庵公如其官应淑人封太安人太淑人亦封安人己丑擢庐州府同知甫三月闻应太淑人讣归葬一如澹庵公礼逾三年卒乡之大夫士识与不识咸悼惜之太淑人幼警慧织絍烹调不习而能在闺时遇父母疾即忧不自安太君曰吾女以事父母者他日事舅姑当妇德矣及笄归翁事汪祖姑澹庵公应淑人备极孝养澹庵公喜曰得佳妇矣翁遘疾几三年太淑人汤药省伺朝夕忘瘁及翁官大名庐州每当行县太淑人必扃钥门户戒僮仆无私出每家宴辄语翁曰民犹子也财民命也抚其子而忍夷之命将谁与我人谓翁之贤太淑人内助居多翁殁诸孙皆幼太淑人躬自训饬务令读书知礼节俾罔坠於家声又督诸妇务勤俭去奢靡皆身先之性好施予恤贫至解衣脱簪珥翁好学不倦士多从之游其最知名则桂林工部侍郎蒋公淦屠公楷兵部郎中郑琬同郡庐江尹吴廸进士俞大有南康判沈有年没後十余年提学徐少湖举入乡贤祠大名守张鄮西举入名宦祠两血食焉太淑人虽未学文然晓识大义当封时斋戒焚香拜阙受恩既而泫然流涕曰我先大夫勤苦没世独不见此伤哉秋山每迎养辄不往曰我冢妇也当奉先祠秋山转刑部以太淑人年高延缓图终养太淑人不悦曰汝但尽心王事勿以吾为念汝不行吾不食矣秋山始之官尝听诸孙读舜完廪事曰吾家免此矣又闻读小学失节事大饿死事小曰诸妇听之但不愿见此也子男四逹同安训导遂所谓秋山者也正德中谏上廵游杖之阙下远早卒逵国子生孙男八亷大理评事衮国子生庶序奱俱学生麃爕褒曾孙男四女二铭曰难谌者天可谌者仁维仁之先克孝於亲维仁之实施德於民允廸君子似翁其人嗟嗟乎似翁道远而位迩畜亨而施屯乃蕃衍於嗣世奚必於其身端溪之状所谓不可欺者天足以上格鬼神者邪维太淑人闲闲内行维此顾氏一门之盛遡其源咸太淑人中弼之余庆也於衍猗衍姚山之野外列四兽中容万马欝欝佳城以待仁者永福永誉千百世之下
一峯屈先生墓志铭
太华之隂渭水之南有斐然君子屈先生卒年八十矣先生温乎其恭肃乎其矩坦坦而易侃侃而直广颡美髯神健骨耸风格峻伟望者生敬焉奇自童子时即识先生今奇已班白矣而先生卒呜呼伤哉先生孙生员作奉都御史华峯先生状来问铭华峯先生为先生侄乡之名德时之贞臣也其言固足徵云先生讳弘智字监之号一峯姓屈氏其先楚之公族汉高帝徙齐楚豪杰於关中始为华隂屈氏曾祖唐始宏厥家祖文通以才行着闻洪武中高皇帝欲官之文通不欲仕附军籍免守令辟修西岳庙礼遇之且令一子为生员父韶字九成弱冠充县学生以文章显名关辅入国学祭酒司马公器重之试陞上舍後授山西隰州同知有遗爱见三原王端毅先生墓碑母李安人勤俭治内以妇道称族里先生生而颖秀七岁入县学三髻能文遇试援笔立就每出奇语既长博通子史前後提学宪使多器重之或録其文传示诸生故关内士多愿交先生而先生亦好纳识豪杰由是先生名益着然厄於天凡十一应乡试竟不第初成化乙未创建白河县临川伍宪使徵先生充白河生先生曰俊乂之士便当魁名天下乃不能自立于乡邑而欲就僻邑之廪哉且吾父母老非人子远游时也至正德辛未创建紫阳县宝应朱宪使以先生年几六十弗第徵应紫阳贡亦不就庚辰先生年七十矣乃叹曰古者七十致仕吾尚可为诸生也哉士之弗遇古今亦不独弘智也弃其廪就闲信阳何宪使亦素重先生与之诸生服终其身自是杜门谢事当世显贵人虽素交厚亦不与面惟理先壠修祭祀教子孙耕读而已暇偕华峯先生讲说今古辨析圣贤微旨每至分夜或燕服便巾徜徉於华麓渭滨之间忻然自得曰此皆乐地也先生情静识远畏义好德恒以天理人心隂隲感报劝示家人因人之行而预占其祸福皆中云配李孺人亦以内则闻子男二长钝娶张氏继冯氏次介娶牛氏女二长适听选官李松次字县学生牛文騂卒孙男七奋聘丁氏企聘丁氏作娶冯氏乔娶府检校李世芳女倬伟常童俱幼孙女四长适都司吏万泰次字丁受余未字曾孙男一天赦钝等卜是年十一月十日将葬先生於临渭祖茔之次铭曰彬彬先生有斐其仪经明行修乃厄於时呜呼先生如圭如璋如瑚如琏君子之章白河弗屑紫阳是弃鹏抟之志鸿渐之翼天不可道实命不同其羽可饰匪塞匪穷匪塞匪穷令名不已而耕而读尔孙尔子维渭之南维华之隂马鬛崇崇欝草茂林匪地之祥维德之吉先生康哉过者是式
岢岚州判官周公墓志铭
公讳文盛字时中别号中立其先陕西富平人洪武初调潼关遂为潼关人高祖清曾祖璟祖镛父广隂阳学正术母洪孺人公天性刚敏仪度魁梧弱冠为卫庠生乡试累不第弘治癸亥岁贡入国学正德丙子授凤阳夀州管马判官适郡大旱数月不雨寻复大水漫城公竭诚致祷皆有奇应抚院檄监正阳钞关关者利府也当是任者多自败公独无所染商人称便焉关有江西豪商汪强专关利往往局负诸商商人苦之然素险健善持官府隂私人莫之谁何公既监关民吴淮者讼强负其贴舡金强初傲然不服公以计出其所负金以示之强语塞严刑以徇关人畏服庚辰武皇南征时权彬用事诸将依凭宠灵威福生於造次公兑马淮扬间军务又重马刍茭且万计公处之裕如也夀之额马岁徵私歛不胜其扰公奏言马每匹宜徵银十八两而民困始苏至今以为例後以公事诬罢廵按任君辩复之然代者已至矣公即浩然西归家居及三年有以出处之迹不白激公者公复就仕补山西岢岚州州久缺长贰事弛民玩公至不一月政法大修後署兴县适岁大饥流民集至兴人欲逐之公曰彼民即吾民也给米僧寺为粥以赈偏头等处贼衆数百人据寨为乱刼寨民令不敢动及贼败言民皆盗民亦汹汹自为备上司疑之以属公公单骑诣寨民争出自辩所活甚衆或曰民与贼同处今辩之或当公以故纵其何以辞公曰辩寃得罪所甘心也戊子致仕归公生于天顺甲申八月十有四日未时卒于嘉靖辛卯正月十有八日已时享年六十有八配余孺人子男二长凤来例授散官娶宋氏次凤翔太学生娶宋氏孙男五女二凤来等将以今年（阙）月（阙）日葬公於金盆城祖茔之次凤翔奉孙生承宾状来问铭铭曰贤哉公也世之沾沾立名者寜杀人以自洁萃寃积枉上干天和越至於今矣偏头之伸理何其广也淮阳之役顾不难哉宪臣太仆其凡几也马之扰乃遏於公夫非有才度者乎若夫退漫城之水囘弥时之旱稽之庶徵亦不可谓之适然也呜呼贤哉
嘉议大夫都察院右副都御史西野曹公墓志铭
正德己巳五月二十一日未时公卒初丙寅以来八党擅权而瑾尤肆毒中外称为内相凡藩郡入为京官必重贿方免祸曰方曰千方者万金也干者千金也见则长跪稽首内相不为礼丁卯公自廵抚延绥都察御史回院公弘治中所造士也不习谀阿礼又不知贿事适朝廷十日不御门或曰盍先谒内相公曰未见天子而先谒权宦邪不见瑾固含怒後见瑾又长揖不拜瑾佯问入京几日示见迟意公曰十日瑾又言都御史知回院故邪公曰圣恩也瑾复问何以报称公曰都御史风宪官振肃纪纲激扬淑慝耳瑾怒目揖公出公归即上疏乞休不报旬日再疏亦不报时瑾严勘天下钱谷以中士夫祸勘使者希瑾意言延绥布粮浥澜过缘主者公适丁外艰所司奏公当守制瑾乃罢公官听勘竟诬公偿布五百粟千石立限系家属缓则将籍公家公亟尽鬻世产完报然瑾怒未解也公隐忧发愤端坐不疾而卒明年庚午瑾诛朝廷遣官谕祭且给金营葬及今葬事且不能如制而墓铭尚缺即此葬志亦足以徵公长者云公姓曹讳凤字呜岐别号西野河南汝宁之新蔡人也高祖讳世隆曾祖讳恭祖讳英考讳端以公御史时封如公官性度夷爽亷信不苟妣刘亦以公贵封孺人贞静慈淑为中馈式天顺丁丑十二月初九日午时生公前一日孺人出舂於外归见火光如车轮当其前明日公乃生公生而灵异比就外傅略加训说即了大义甫三髻举子业精粹度越诸生尤以检身歛心为务天台陈公选大儒也督学中州甚器重之曰曹生非他生俦也成化丁酉以诗经乡试中式辛丑登进士除徽州府祁门知县少年初试或为公难之曰祁土浮俗伪且健讼当思以处之公曰若使我先逆民耶逆必设机械不得则重刑将有悞罹法网者卒不以伪逆祁民凡讼至分下都长虚心考其成隐奸巧诋莫遁其情然亦不深疾也祁民爱之於是祁门治行为最而当时徽之诸邑莫不推先祁门者三原王端毅公为冢宰雅知公弘治己酉公考绩谒部奏荐陕西道监察御史陕西王公乡也当孝庙熙洽之世公独持风裁崇论正议多所嘉纳尝奏事失仪鸿胪纠上上特宥之谓左右曰此曹御史也好官当略其细过辛亥御史奏绩於是封公及刘孺人皆获封焉廵按江北颍佥事某敖虐不戢公将论之然佥事素善持人短长且尝忤公而颍新蔡又甚迩或谓公曰此易兴谤阶宜寛之公曰身为风宪而避嫌不激浊必将挟私而倾善矣竟劾罢之一路肃然御史七年陞苏州府知府苏州富饶甲天下俗廼奢靡且崇祀非鬼亲死则多火之公下车首置义塚以畀贫者而禁火葬定婚丧礼不得过制凡饯迎时序一切务从俭素违者刑之毁淫祠政平讼理而当时各郡又莫不推先苏州者弘治壬戌述职入觐时宰臣奏宴天下贤有司於廷公与焉盖异数也寻陞山西左参政湖广右布政擢都察院右副都御史廵抚延绥地方孝庙时寇久不入疆塲无警武备稍弛公涖镇则严部伍实仓廪谨操练明赏罚推诚驭下将士感悦各思効力终公之任寇至数止边外无内掠焉回院而遭瑾祸卒享年五十三岁云公性清介孝友诚谨私居终身不御纨绮不畜婢妾不问货殖父母兄弟无间言与人和易不为矫激之行处乡党恂恂煦煦若无庙廊贵者宦迹所至遗爱在民祁门则竪碑立祠苏州则志列名宦延绥则将士戴服至今犹有过其宅墓而问且拜者至其不屈身於权瑾危行大节称重於天下余总河道时公孙亨守兖以循良闻上交下交无抗行无过礼余心异之及详公状乃知公家法源流公岂真屈而莫伸邪配刘封孺人继郭氏子男一大夏以亨贵封承德郎刑部山西司主事娶张氏封安人女三长殇次适邑庠生员吴一中早孀守志季适生员张葵俱刘出孙男三长立生员娶孔氏继张氏仲亨即守兖而着治者也今陞湖广按察司副使娶王氏继孙氏俱封安人季亶崇王府典膳娶李氏曾孙守训守纯守约俱幼刘郭今悉合葬於公域主事封君以翰林吴公状来问铭铭曰仰维古之君子居常奉职而不求异於人及其临大利害则皎然屹然而不淄不磷吁嗟乎末世於凡沾沾之节仪人莫如我何者而攘臂为之至於一关大利害则退然远避索然消沮而心胆堕地矣休哉■〈樊，心代大〉哉夷考公行古之君子公与之并维汝之阳有芦其岗隐隐隆隆公之幽堂视此铭章非公一人之庆乃邦家之光
中顺大夫四川等处提刑按察司整饬松潘兵备副使前山邵公墓志铭
公讳镛字伯伦别号前山邵氏之先太平府当涂县延福乡人高祖讳兴从高皇帝渡江功陞羽林右卫右所正千户後文皇帝北征改长陵卫仍籍羽林曾祖讳贵祖讳伟父讳瑛以公贵封承德郎南京户部四川司主事母徐封安人生子三长钦仲钺皆先卒公季也幼聪敏端重大异羣儿年甫十九弘治辛酉乡试中式正德戊辰登吕柟榜进士以亲老恳乞南部授户部四川司主事三载考绩封公徐安人皆获封大司徒悉公廉慎数委徵商税公皆辞不奉檄惧利所也寻陞郎中司有羡余数千金悉藉之官人皆推重郎中而郎中声称籍甚邻舍郎公出妻数殴其妾妾苦甚自垣缺奔入公舍公适宿风徐安人转送一同官郎家而公乃以形迹疑竟出知云南府公身蒙重谤略不自沮益自砥砺云南郡乃称治廵抚何公尤深赏识何公征十八寨擒捕者衆公殚心推鞫少疑似即开释乃务好已者顾讥其太自信弗恤也前军亦俘数百临刑称寃虽言语侏?难晓而情状惨切可矜公以身蔽之为求死语核果无得俱放归复讽纪功风宪多方辩验从事者多斩猡妇冒功公验以水法即仰伏异状莫掩其伪自是猡妇无横死者捷奏有白金文绮之赐前守下车虑要囚越狱辄重箠之多死公食饥疗病矜恤周至然狱亦无虞也後公去日哭声振户外贫民逋负者多锢死公令他有罪者代完而免其当人两蒙惠城门闭其中两司以上至始啓郡守即不得由公白啓之铜课掌於中官公取以隷府其他善政随事施泽滇人戴颂抚按交章论荐知府嘉靖癸未陞四川按察司副使备松潘松潘去成都千里山险途隘转输甚难公设法逓运人不告劳边饷充溢军储折色收发副使道主之火耗羡余留之道公止收批文银之出纳付之卫有尅减即罪主者护卫军守南路者谿涧仅容一骑诸军鱼贯而度贼侦护军来乃多阻险计杀之兵司无可奈何赂以茶银始免公设谋掩捕夷其巢立一堡三墩於上絶松边一巨害抚廵闻於朝仓大使田文秀为土番强酋所杀虏其妻女公勒兵捕获斩二十三人被虏妻女官送还乡边地人不知学公拔秀延师躬临考閲及今士彬彬若内郡风洞关山高入云表四时积雪不消北风一作六月如冬戍士畏寒多亡去公厚给衣粮节其代期申严号令恩威并施士无亡者遇寇发主帅惟遣将校公乃撤盖乘马身先士卒主帅自是亦被执出参将某不法公按治之军中畏服廨之西筑运筹亭日居其中左右立二碑左图山川险易及土番出没之处右刻其豫储选将之法攻战器械之详抚按复交章论荐副使而副使以亲老乞休章三上皆不报初云南一知州私土官後母欲爵其子且受重贿而诬杀土官事觉赃露公当知州抵罪法及公入蜀知州姻家者同寅深恨公会其弟御史云南清军云知州枉释之犯罪者通判賍多弗能完清军谓通判引公实分賍否则禁死矣通判从之适公遣仆至云南领未支薪金清军侦获之曰此乃公賍然有字可辩则灭其凿因劾公公累疏具悉事白薪金给公丙戌入觐竟以邻舍郎及此事疑罢公官公长啸拂衣而归既而喜曰得遂吾养亲愿矣自是事二亲竭孝无方初南宫不第归益励志读书每焚香告天愿减夀一纪得早遂禄养孝实天性也後封公徐安人次第卒葬祭以礼事兄嫂抚诸侄恩礼笃切亲友贫无棺者赙之女不能嫁者賙之家食二十余年一字不入公门絶口不谈时事惟二三知友饮酒奕棋而己巳酉夏疾作每诵渊明自祭文曰陶子将辞逆旅之舘永归於本宅且曰吾足矣吾足矣至秋将属纩谓其子恒吉曰顾七知我托为我状能白我受诬二事吾瞑目地下矣二事邻舍郎妾奔云南府分金也又曰必苑洛子志我墓遂卒恒吉奉状请苑洛子按状而申之夫自昔贤人君子蒙诬负毁者多矣然未有不卒白也欧阳文忠有帷簿不根之谤马援有薏苡明珠之疑然千载之下岂以二公为贪墨淫婪人哉实安能掩也公生於成化壬寅十二月二十七日酉时卒於嘉靖己酉七月十六日丑时享年六十有八配金安人子男一即恒吉生员娶某氏女一琭姜适锦衣百户林岱早卒孙男一曰如阜尚幼恒吉将以年月日葬公於大店坊乔家山之新阡铭曰司农利所饬尔簠簋滇南讼狱实得金矢赫赫宪使松潘底平尔鎻尔钥斯干斯城孰塞尔晋孰蹶尔行载鬼一车贝锦乃成欧阳文忠帷簿不根明珠薏苡嗟嗟马援不理於人不获於天嗟嗟君子自祷心田矧有顾七我勒铭章灵神洋洋瞑目玄堂
河南府通判王公墓志铭
公讳道字纯甫世居泽之陵川故曰陵川王氏公逊其懿故号曰倥侗氏陵有六泉故又号六泉氏乡试中式授朝邑令陟临洮府判起复河南府故人称为王判氏高祖曰九成志操孤洁不乐进取曾祖曰玘祖曰景祥经明行饬为儒学生父曰璋七品散官母曰韩孺人着家范故又称为世德王氏（潘大夫登其堂题之曰世德王氏之堂有记）公生六岁而韩孺人卒大母张孺人保育焉时其寒燠饥饱而衣哺之节其出入起居而提携之防陵损而护卫之择师友而教诲之是故公获成立焉其行也修其养也孝其士也名乡人礼之邑宰奇之诸生推之是故朝邑之政举焉正德丁丑公至於朝邑严捕缉故盗贼息明聼断故词讼简清荒税故贫困苏崇文献故典籍具服上礼下故声称洽是故天官推擢焉嘉靖丙戌公至於河南河南多盗设判捕之公知盗故弊令曰里人弗发觉者有常刑受命弗戮力者有常刑以赂故纵者有大刑怙势藏匿者有大刑是故四境寜焉廉以督运而军饷充信以抚嵩而矿徒服智以徵税而逋欠完是故刺史称能焉藩臬交徵公奉臬司檄藩司怒之是故服公官刑焉公既着贤声於嵩洛未■〈樊，心代大〉赏而蒙逸罚心不平之遂弃官归陵是故饮恨而没焉配娄孺人克相夫子实仪中馈是故称内德焉子男三充耕儒学生岁试魁多士大科可期是故明公之遗庆焉娶娄氏充耘娶仇氏充耔未娶女二长适壶关郭廉次适高平申去疾成化丙申十二月二十六日公生嘉靖己丑正月初七日公卒享年五十有四四月二十日葬孕秀茔是故为之铭焉铭曰於维公河渭之间其名扬伊洛之间思不忘公匪禄之将而善之为光匪夀之祥而惠之为昌孰夺尔年孰蹶尔行天道明明贻谷尔嗣终有庆太行之阳公即幽堂匪时月之良支壠之康公泽荒哉永无疆哉
刘太孺人墓志铭
太孺人卒子佥宪公介书捧状来告曰孤义不蒙於覆载母太孺人奄忽捐背嗟母太孺人当我刘氏家运衰微辛苦万状比孤义稍致通显而孤义不省不能俯仰於时旋即迁谪几年来东西南北数万里母太孺人皆随孤义以驱驰涉河渭陟陇坂渡大江越太行经山海窥塞垣劳悴极矣兹栖於辽西将籍升斗之禄稍供子职乃遽及此天下之人多矣悠悠苍天何其专降割於我家也孤义吁号莫迨所望仁人君子摘母太孺人之实志而铭之庶孤义少伸情事於万一而母太孺人亦庶永慰於冥漠矣按状太孺人姓朱氏汾州卫人肤施县丞赠文林郎监察御史刘公之配山东按察司佥事公母也父讳某母某媪太孺人生而性闲慧贞谨柔嘉针丝纂组精巧絶人刘翁闻其淑女也聘为赠公配刘翁者赠公父也以贡士授朝邑县丞亷介有声太孺人既归赠公务尽妇道事翁姑竭力孝敬处赠公弟妹和顺无间言内外宾至中馈虽不丰腆然亦甚整洁翁姑自庆得贤妇焉事赠公恭敬如宾赠公读书至夜分太孺人女工亦至夜分鷄鸣燃灯促赠公起诵以是赠公学业有成提学岁试辄高选比家衆析居时赠公既屡窘於科目止有廪一石田六亩而佥事公兄弟皆幼弱日用饔餐或告乏太孺人日事针剪杼机易粟以资用又无婢仆可倚翁姑而下衣服饮食凡刀尺舂爨太孺人皆亲操之艰难困苦安心处之略无戚容故刘氏虽贫而不至冻馁者本太孺人内助之力也佥事公兄弟既知学赠公立教颇严而太孺人严又甚二子畏太孺人过赠公一日佥事公与人奕太孺人挞其背数之曰尔父艰难育尔成立乃为此破落事岂书生之所宜为者哉嘉靖庚寅赠公以贡士授陕西肤施县丞壬辰赠公卒于官太孺人扶柩归葬痛赠公志有未酬每召二子语曰尔父平生笃学期登大科竟不如愿汝辈宜奋励读书以成父志庶少慰欝欝之魂於地下也因泣下二子亦感泣甲午佥事公乡试中式乙未登进士拜监察御史推恩赠公太孺人获封赠焉寻堂官不好佥事公乃谪佥事公秦州判今稍迁至按察司佥事分廵辽阳次子尚礼庚子乡试中式授陕西富平县知县人谓太孺人之教至是有成而赠公之志亦可慰矣庚戌冬十月太孺人疾作佥事公远近迎名医药皆不即功十一月初三日卒于正寝遡太孺人生于成化辛卯十一月二十一日至卒享年八十岁太孺人虽女子不事诗书然质美暗合有若丈夫学士者岁时享荐祖考粢盛酺醢之属割烹炊爨手自为之一菓蔬未祭不得先尝佥事公间以迁谪事告诉笑曰当时顺从亦无害既任直取祸何恨然亦命也崇素俭不事奢靡佥事公既有禄制罗绮请时服之曰华服必他出方可着不从每见佥事公罗牲割鸡辄戒曰尔俸几何而欲日具甘旨也佥事公虽一钱尺布必致之太孺人而太孺人亦不以丝毫私与人辽阳之行佥事公以边塞远险非所以奉老亲欲具疏终养请命太孺人曰不可恐人以汝为避难也子男二长即佥事公讳尚义先为吾朝邑令治行循良建筑新城起重楼曲处得宜数月工成规模宏远然无分毫科取於民士民至今称之娶宋氏封孺人次即尚礼娶阎氏女二长适朱济次适靳朝用孙男四继龙继光继益继臯女四长适监生吕构次适常安次字王某次字安某佥事公等以今年某月某日啓赠公之圹奉太孺人之柩而葬焉铭曰屈之久者终必伸锡之天者感於人龙蛇之蛰以存身严冬之後生阳春女工易粟资家贫孺人早岁何邅迍模灰画荻接孟邻慈萱立教过严椿二子文章郁彬彬鹏飞鲲化抟苍旻佥事昔为西台臣孺人宠封龙章新晩年眉夀福洊臻朝夕禄养牲鼎陈子孙济济列凤麟堂前彩服舞簪绅考终仙逝正八旬华表百尺磋贞珉巍巍马鬛高嶙峋佳气欝葱永穸窀
冯翊眭公墓志铭
眭氏世居冯翊之寺前镇今冯翊盖万室之郡莫与眭氏并焉公子祥瑞琦皆倜傥有智略虽未究於诗书即其作止有士君子风睦氏之兴三子之力也公讳敖字大有少习举子业未就乃纯艺黍稷远服贾家遂饶裕成化中携祥行货过临清小滩有盗诡为佣任输于杭既成劵忽有翁杖而告曰彼佣实盗也将杀汝父子矣翁忽不见公大惊故以少值构盗毁劵公好施乐成人之美里之贫弗能婚丧者每资给之戚里或大会则以孝弟勤勉诲之治家尚严诸子侄虽甚爱也然稍涉非道即痛惩之必改过乃与顔色公生於永乐二十年六月十五日亥时卒於弘治三年十二月初九日享年六十有五初眭氏未甚丰也公父浩永乐间商於汴拾客百金客泣寻金欲死公究客实亡金者与客金故人谓公三子之才及公不死於盗者浩与客亡金所致也配张孺人子男三长即祥次瑞次琦女三瑞男禄次楠琦男帅祥等将以嘉靖四年閠十二月十九日葬公於镇西洛山原先茔之次来问铭铭曰杨氏放雀宋氏渡蚁一念之仁福祉与之矧浩捐金以活汴客予匪望报天实鉴德乃笃生敖以及于祥暨瑞暨琦家乃用昌
太行逸人墓志铭
丁丑冬苑洛子里居娄君西以书通谒曰西固愿见惟先生是与之苑洛子见焉西辞去苑洛子曰美哉西也雅而恭敏而识者也足以兴乎越明年戊寅冬西又介书持哀来告曰孤西不谷天乃弗殛罚及于先君先君殁焉孤西昔得见先生於心不忘也顾先君之行冺然无传孤西所弗忍也惟先生是与之是孤西之志而先君之光也孤西斩然衰絰之中奠哭焉事而弗能来也而又非仪也其将若之何苑洛子受之而为之铭太行逸人者山西泽之陵川人也性笃於孝母病护床逸人时为县学生曰夫士也诵习之谓何顾因以分养吾安能忍之朝夕从子职即简策也数年废业娄氏既大家父老且治事逸人曰力田为秋也生子为老也夫孝者不劳亲以立名用情者不遗近而务远功名於我何有哉谢儒冠而就养焉逸人善占步有司荐而官之命以事逸人请辞有司再命之逸人幡然曰斯不可以自见矣乎不然人将等我以匏瓜也捕盗而盗缉督运而运先里之讼者多就而求直既而曰吾已试矣夫岂吾真哉夫仇奸非智也司利非义也无命于上而听于下非法也又将安用之乃徜徉於太行山水之中飘飘乎若云外之鹤浩浩乎若海滨之鲸闲适脱落物莫得而羁焉自号曰太行逸人逸人姓娄氏讳瓒字廷器自六世祖裕以明经为鸿胪序班迁通判河中府复迁知青州府裕生斌阳信县丞斌生彦威彦威生确确娶崔氏继娶李氏实生逸人配武氏子男三长东娶李氏次南先逸人卒次即西县学生娶徐氏女六长适郭惟精次适朝邑县知县王道次适都永思次适苏朝臣次适王良臣次适赵相惟精永思皆县学生孙男二曰凌云生员曰凌汉女五曾孙一曰承基逸人生于某年月日时卒於正德戊寅十月二十一日申时享年六十有七东等将以明年己卯正月十一日附葬於李家掌先茔之次铭曰太行之巅■〈王贞〉■〈王贞〉其石君子乐之田之宅之太行之麓草木蕃蕃君子封之如振如轩生与之游没与之休彼太行兮仁者之俦
赠昭勇将军潼关卫指挥使姚公暨配封太淑人刘氏迁葬墓志铭
公讳镇字公鼎号玉岗姚氏之先古河中府六管村人村今隷蒲州相传系出舜公族今其村有舜祠族人岁时享祀几世祖魁中元至正戊子乡试官淮安府桃源县学教谕既谢事闻河中大荒卜筑扬州府兴化县遂为兴化人桃源公与里沙善人交好里人仰重桃源善人名其地为桃沙庄云桃源子庸至正辛丑进士历官永平知府进阶右参议永平公子五庚一庚二庚三庚四庚五我太祖高皇帝龙飞五庚仗劒从屡立战功庚一公陞云南澜沧卫指挥同知庚二公辽东铁岭卫指挥使庚三公直隷颍上守御千户所正千户庚四公以小旗从文皇至北平护卫寔公啓建祖也庚五公韩府护卫小旗庚四公生伦为公高祖补小旗陞总旗总旗生厚陞蓟州卫百户从文皇征北敌因留北平洪武三十二年文皇靖内难百户领兵克雄县景州真定陞副千户策应永平攻夹沟火宁战郑村垻胜之三十三年战白沟河攻济南陞正千户克沧州陞蓟州卫指挥佥事大战东昌下之扈跸还北平三十四年二月文皇自将南下佥事为前锋战夹河藁城大捷进怀远将军指挥同知三十五年克东阿战肥河大店灵壁克泗州渡淮文皇入正大统论功蒙彩段袭衣白金之赐进昭勇将军指挥使初文皇既举兵平都司力抗王师不能进然天下素畏文皇英武乃选貌若已者十人金甲名马各帅兵突出平军望见大惊溃十人者昭勇其一也永乐改元之明年上以潼关中原要地调掌卫事命每岁正旦入朝而以卫直隷宣府赐袭衣文币且以符验授之许乘传往来是年冬秦王入朝夜至关左右呼门甚急昭勇曰朝廷禁门深夜不得啓也王怒止关外至京面上垂泣曰潼关姚指挥慢朝廷甚夜不容臣入关上但微笑旬日正旦昭勇来朝上问秦王不得入关事奏曰潼关国家重地也臣止知陛下非知秦王上顾左右曰如姚指挥真鎻钥之臣赐宝钞明年上将北幸值昭勇来朝勅还镇奸细撒伏腊假僧过关缉获斩之後开言官交论不当先诛奸细者上曰言官论是但即斩奸细则指挥军威大振指挥处亦是也会按西鄙事得当上甚悦十八年四月卒上悼惜之遣官祭昭勇生深袭指挥使功陞都指挥同知宣德中镇守寜夏北敌大举入寇镇守负流矢大战斩获甚衆捷间赐锦衣白金名马奏建潼关卫学镇守生琮袭指挥使掌卫事配李淑人生公貌伟气清读书好古太保刘公见而爱之妻以仲女是所称刘太淑人也新都杨公椿督学湖广过关公谒杨旅邸杨谓其子廷和曰是儿英年美质他日佳士也可与交游廷和者世所称石斋先生也少师大学士自是金兰缙绅声誉日洽云会送姑适陕西左布政孙公得奇疾卒於长安先一日见绯衣白马使者曰使君有请不可久稽也明日雷雨大作公归矣後以子谏官赠昭勇将军指挥使太淑人既出自名族幼闲女则公没时始年二十七誓欲死殉翁姑以礼制开谕从之自是奉翁姑抚子女以孝慈闻既而翁姑前後继卒皆葬祭如礼遇婢仆以恩常晓诸子曰若辈亦人子也勿以奴名之姚氏内范至今井井皆太淑人遗泽云亦以子谏官封嘉靖庚子兵备副使何君以太淑人贞节事言诸廵按御史樊君已核实上闻矣公生於正统戊辰七月二十二日卒於成化戊戌六月二十九日得年三十有一太淑人生於景泰壬申十月初八日卒於正德甲戌十月十一日享年六十有三子男二长即谏先淑人卒娶曹氏太子太保丰润伯之女次询散官娶渭南张同知之女女三长适光禄少卿孙大经次适潼关卫指挥使黎谆次适百户郑简孙男二胜祖谏之子袭指挥使掌卫事娶灵宝杨布政女次同祖询之子儒学生员卒太淑人卒时胜祖合葬公於祖茔之侧宗伯周公洪谟尝铭诸墓矣兹以祖茔道修艰於时享乃卜关东七里玉中之金盆将以嘉靖壬寅八月二十九日迁葬焉来问铭铭曰姚氏阀閲世显以武彬彬玉岗力学好古我思蓬麻英髦是媚方仰大成绯衣已至贞贞淑人恒一其德母仪妇道式我内则孝孙虔虔欲便时享迁於玉山金盆之岗
苑洛集卷四

[book_title]卷五
●钦定四库全书
苑洛集卷五
（明）韩邦奇 撰
赵太淑人墓志铭
太淑人赠中大夫太仆卿直庵赵公之配总督宣大山西偏保诸镇军饷户部右侍郎兼都察院右佥都御史公之母也既卒兼公讣闻于上曰臣母荷国厚恩封太淑人今殁矣文阶三品国有常经臣今泣血以请上稽兼公资劳报以全制遣官谕祭锡襁调庸以营葬事开圹之期郡守身至陈牲奠桂诏相秉册仪采彬彬於是吊者賵者四方来观者万夫塞道四田成蹊识士耆父啧啧称叹谓太淑人贤谓兼公名德上非滥锡下宜荣有也初兼公近侍远镇敭历两京太淑人皆从禄养岁壬寅北寇蹂我晋阳欲窥畿甸天子震怒命将薄伐简兼公督军饷时太淑人偶感风疾然兵革也义弗得辞冒险又不可恐震惊乃奉归开属弟侄侍汤药甫历夏秋而太淑人已报辞堂矣兼公追念二十年来婉愉庄栗朝夕夔夔忽焉及此悲伤痛恨志不怀生及恩命洊渥光贲泉壤乃知忠孝兼得杨显为终其情始少慰云太淑人姓张氏其先河南项城人曾祖均博通经史乡试中式训导开州遂籍于开今开之士盛于甲科者本训导敷教之力也训导公二子晳进士监察御史着举人郏县令郏县太淑人祖也父勲一乡善士母陈孺人以内德称惟生太淑人性頴慧温贞精女工通列女传大义父母爱甚氷氏踵门不轻许曰是儿非有福人弗能偶也乃择字直庵公盖时直庵公父中大夫赠公崇尚义气乡闾敬惮故善士结二姓之好云比太淑人归赵氏赠公及配张淑人皆谢世太淑人恒以不获事舅姑为歉继姑樊孺人四子俱幼太淑人委曲承顺凡馈纫悉出其手樊大安悦直庵公性严急又好宾客仓卒治具丰腆洁备直庵公每督兼公兄弟读书至分夜太淑人亦不寝直庵公综理家务日夕劳瘁太淑人譬之曰家颇裕诸子中必有頴拔者兴何自苦尔直庵公曰吾岂憧憧不卭自恤哉凡所以为诸弟也然汝言亦大是待婢仆以寛虽大失悞未尝恶声叱骂礼答姻党宗戚每及仪物故内外爱敬之甲申朝廷上两宫徽号以兼公给事中封孺人後兼公进位通政迎养京邸直庵公病太淑人躬进汤药敬事若年少时直庵公殁痛哭辄弗止兼公兄弟泣劝则曰我未亡人何能自顾也丙申大庆覃恩以兼公太仆卿封太淑人兼公抚陕每当出视事太淑人辄戒之曰汝勿乘怒过鞭挞吏民吾甚惧此久之秦人皆知兼公之仁出自内教初兼公迎养每岁时称觞为寿太淑人必曰汝其尽心所事吾母子蒙恩已足矣及兼公晋阳之别倥偬疾病间犹以忠勤勉之且令勿以已为念但云边事寜当速囘耳太淑人既丁赵氏富有顾内政益严朝夕弗怠簪珥服用靡事华耀及两膺大典龙章叠贲命服辉■〈光皇〉而勤恳俭素终始不渝云夫富而无骄贤者所难知足不辱古今诵说太淑人富且贵矣而不忘勤俭至以忠勤勉兼公自谓已足是岂寻常女德哉世以男子弗能自拔者目为妇人然则太淑人得不谓之女中丈夫哉太淑人生于成化癸巳五月十五日卒于嘉靖癸卯九月十八日享年七十一岁子男三长即兼公讳廷瑞正德辛巳进士七命历今官内治外攘功在国史兹不附书配孙氏屡封淑人次廷璋官生兼公以其廕让娶郭氏次廷瓒隂阳典术娶李氏孙男四长栗国子生次果次木次叶孙女四一适王三命一适王三重一字孙庚一幼未字曾孙女一幼未字以嘉靖二十四年正月八日啓直庵公龙河新阡之兆合葬焉前给事中今某官主事傅君学礼兼公旧僚也以状来问铭铭曰於太淑人维闺之秀静女闲闲君子是姤治尔宫事柔嘉有仪庙祀斯严百福来兹於太淑人维女之英岂曰妇德君子之行孰富而俭孰贵而勤惟我知足诲子忠仁子德孔那抚我秦中内修外攘既奏肤功子德令昭万夫之望维国桢干太淑人庆穹碑峩峩蟠螭走鼍煌煌宸翰玉凿■〈王贞〉磨昔也不遑其苦如芩今兹恩荣始慰子心惟开有支坦坦而来其平如掌中藏乳胎吉匪四兽祥岂万马元吉百祥惟有德者温温淑德郁郁佳城我勒斯铭斯铭称情
间太安人墓志铭
太安人崞阳隐君子解公之女赠主事间公滋之配户部主事仲宇之母也嘉靖十一年十一月二十三日以疾卒（状云太安人生於某年某月某日距卒享年七十九）仲宇将啓赠公之圹而合葬焉奉状问铭夫女德之治尚矣间氏代之大家也间世中衰矣及赠公之身其兴也勃然太安人修内之劳也惟太安人静一其德婉娩其质少而归焉（状云年十四归间氏）宜其家人承赠公之严也而委顺之终其身无辐脱也必敬无攸遂也以贞示从也其於翁姑也（状云翁荣寿公姑杨太孺人）曲养无方焉事生也致哀以礼焉事死也故诸妇式焉灵神佑焉（状云太安人得奇疾遇异人而愈人以为孝感所致）昭孝也济济乎三男之成器而命之爱而教之寛也农春也贾宇也学得其养而膺其荣（状云庚寅圜丘成以主事君贵推恩封太安人）致慈也难乎二女同居而志不同行也暌次於家人恕其非意而先其劳妯娌怀之分其绩刺而体其情小姑爱之怡怡乎以让以亲敦睦也察鸡豚而孕字之料核蔬而树艺之纳酒浆而储备之宾客之供足矣翁夫之好得矣（状云翁及赠公俱好宾客嗜饮太安人精於制造善於存蓄蔬果酒肴皆预处之）着理也若夫析而合焉（状云翁姑以家口衆大命异产太安人亲睦既久不忍析也）族党之婚丧而资给焉乡闾之灾患而赈恤焉浴而发治命死而安焉（状云太安人病起沐浴更衣乃就箦）斯丈夫之鲜能而君子之所尚也其贤矣乎夫男女天地之大义也成於交爱而毁於晨鸣状称间氏之兴太安人之劳也不其然乎信女德之治尚矣太安人子男三长仲寛娶康氏继李氏次仲春娶刘氏继樊氏次仲宇娶丁氏继冀氏方氏俱封安人女四长适霍子秀次适汪鳌次适谢治次适知州董槐孙男七镗娶黄氏铜娶张氏钧娶王氏固娶赵氏邦娶赵氏立娶蒋氏位娶马氏孙女四一适生员宋国卿一适赵汝翼一适李基一适李三省曾孙五继先绍先继元喜儿保儿曾孙女三葬之期嘉靖十二年十月初十日也铭曰维代之阳有崇其岗蜿蜒俯驯郁郁苍苍横形止生太安人之藏子孙绳绳保此无疆
通议大夫兵部左侍郎赠都察院右都御史潘公墓志铭
嘉靖戊申七月初五日公卒己酉大宗伯以祭葬请上曰如制大冢宰以赠官请上曰潘珍准赠都察院右都御史时朝廷方严恤典三品官兼得者鲜以公名德祭葬赠官均锡云公姓潘氏讳珍字玉卿藴玉之华也初号曰朴庵氏山有峩峯也故又曰峩峯氏以峯之碧也归田後故又曰碧峯氏峯有两也故又曰两峯氏晩而退以卑牧曰益以拙叟云潘氏之先姬姓周毕公之子季孙食采於潘因为氏後服租佣闽之三山唐广明间逢辰公者悯时之乱上书阙下亟言时事不报隐于歙之黄墩迁于婺源之桃溪是为桃溪潘氏四世至初公七岁不言一日母携之登楼忽朗吟一絶家人惊异及长识趣异常大度好施人呼为谪仙云初公生汝翼公宋绍兴进士官至秘校秘校生松年公登第官洪州录事参军参军生宣议公汶汶生奉议公执礼执礼生泾公绍定间选郡马郡马生崇龙公崇龙公生廷璧公淮西安抚计议值宋亡元兴誓不仕守东陵之节教子孙耕读廷璧公生克勉公无子以兄子侑公嗣侑公生虎公虎公生勤才公配张氏生坦公字循理号闲庵敦尚仁厚乡称长者配张氏勤才公及闲庵公皆以公贵赠通议大夫兵部左侍郎二张皆赠淑人张妣淑人梦五色乌投于怀公生七岁就外傅勤勉敦朴不类羣儿闲庵封公甚爱之为广延名师躬督课业甫弱冠充县附学生提学岁试爱其文取魁县士戊午中式壬戌登康海榜进士授浙江绍兴府诸暨县知县政务循良不事苛矫创建预备仓扁其门曰养惠更拓养济院名其巷曰先斯新孔子庙程力计工民不知劳以治行徵拜大理寺左评事初公尹诸暨迎养闲庵封公不肯行报书曰吾岂能以朝夕盘飱遂舍山林之趣哉汝当务显扬亦勿若曾元屑屑於口体也又曰民命至重汝勿误於庶狱故诸暨之治膏泽为多云陞左寺副考满廷尉西台政府咸以明敏允克署其实於是闲庵封公封如公官张妣封孺人陞左寺正寻陞山东按察司佥事时剧宼刘六等流刼东郡公分巡东兖驻兖州整搠民兵护卫亲藩贼猝至城下攻东门不得入乃去大掠曲阜公奏白徙县筑城而曲阜始宁明年更巡海右都司某多内援怙势侵削军士怨苦公廉访获状按治抵法一道肃然更巡东兖再更辽东东宁陞本司副使巡察海道而辽东抚按以公巡东宁称也奏以副使仍巡东寜吏部报曰有成命矣时沿海卫仓官攅满待勘吏缘为奸查驳至四五年典衣鬻子有陨身者公为立法不再勘死者厚恤之会丁闲庵封公忧服阕起巡福建海道捕擒剧宼三百余有白金紵丝之赐括民间私造大船可浮海者买给水寨禁弗得再造而奸源塞矣陞山东按察使公凡三任山东施泽既久人心信爱称为潘青天云陞湖广右布政使寻转左时巨璫差修承天皇陵供费甚侈公量司帑所蓄既汰其三之二复分派隣省及取九江料银协济而湖民之困以舒湖赋王禄为重近富之属率赂脱顾派取远贫下邑既剂量不平又多逋欠公随地所宜而赋之民皆称便陞右副都御史巡抚辽东赞理军务公筑边墙缮城堡濬壕堑清屯田广积蓄利器械内修大备明年乞休不许丁张淑人忧服阕改南京右副都御史提督操江乃教造蜈蚣船及八桨船皆迅速如飞追贼无弗及者擒斩番贼徐勲等获其番物输之官寻陞南京兵部右侍郎召入兵部改左适安南请讨莫登庸廷议遣将提兵问罪公抗疏言北寇陆梁边烽屡警宜备北寇以急不可怀之强寇安南远裔又本陈氏故土黎氏簒之今莫氏复簒之祸乱相仍夷方常事宜先遣使谕以祸福如其欵服则顺而抚之降封受职以奠南荒未可遽勤王师廷议以成命既下不宜挠阻罢公闲住後师至南中凡处一如公言而安南平於是南台合章乞还公官不报会遇恩诏公获致仕是後大臣抚按多荐起公将大用公而公卒矣公生于成化丁酉五月二十六日距卒享年七十有二公居常恂恂不事奇峻及临大利害则英发坚定确乎不可夺学务自得不为口耳动止迂怪之习才抱浚明而遇事栗栗勤勉不敢自暇自忽可谓乱而敬扰而毅愿而恭矣家食十年余优游自适即星溪之北建四美亭即柳溪之南建休休亭约邑老为寿朋会欢娱笑语脱略城府若无庙廊之贵者乡後生仰而式之公自筮仕至里居大臣抚按科道连篇累牍荐者三十余章或见其才或见其节或见其学政或见其文章皆极华褒夫当官而荐是其常也若里居非清德重望冠士伦者不得与然则公身虽未得大行而道则亨矣公所着举业有珍珠集奏稿有愚衷录省愆录诗文有两峯存稿年纪录荣乐集三锡录世业录凡若干卷藏于家配张淑人柔嘉闲淑且明知若学士自公历官中外禆助者多非特为内式也先三岁卒内行备载慈德录中公已自为志纳之圹矣子男二长即鏊乡贡进士母病则刲股殁则庐墓娶汪氏次曰銮补廕国子生娶王氏女一京玉适戴绯孙男荣未聘女二桂英元英未字鏊等将以是年冬十月啓张淑人之圹合葬焉捧让溪游公之状来问铭铭曰维嘉靖己酉公窆於桃溪之新阡有山负扆有水之玄腾万马於後怀万宝於前镌穹碑兮干云蟠双龙兮天章郡侯承命兮骏奔陈牺牷牲兮明堂賵玄纁兮玑组奠桂酒兮椒浆於维休哉公之勲绩铭弗克殚着其赫奕有莫簒黎廷议诘兵公独抗疏谓不宜征乃夺公官道则愈亨终用公言安南乃平公谓北寇势渐桀强宜急为备以振边疆使远猷之见售无太原之残伤於维那哉公言之昌用之有效违则弗祥赫赫明明皇祖大训边戍战争备之宜慎安南限隔僻在一方彼不为患无倚富强至哉皇言公敢对扬公之忠诚实昭国是我勒斯铭用告太史岂告太史以式臣子
乡进士赵子春墓志铭
呜呼伤哉吾子春乃遽至是邪子春将属纩属其友张省试子静曰芳也受学於苑洛先生佩训兹终身焉必先生铭我墓芳也将服勤於地下矣子静以状来告铭噫吾尚忍铭吾子春邪吾忍不铭之邪铭之乎吾心割矣然吾不铭欲将孰铭也呜呼伤哉吾子春倜傥豪迈而勅礼教明达聪硕而正节概刚侃强毅而服忍让文章彬彬然蔚如也使乎南征之志遂而其浚明之绩又可量乎而乃遽至是耶卒之时母且八十而子垂髫此子春惓惓不尽之痛恨也万人皆涕泪矣呜呼伤哉子春姓赵氏讳芳字子春别号左辅陕西西安同之朝邑箔子村人也赵氏之先本长安人高祖益避元乱始来箔子村曾祖让业农弗仕祖谨以国子生历利津丘县簿五十致仕百岁乃卒封兵马指挥乡士大夫大崇敬之曰赵老先生祖妣陈封孺人老先生豁达有远识治利丘声称卓然父璜兵马指挥封文林郎母陈封孺人有内德京畿多豪右正德中为尤甚文林明敏执法人甚惮之方以治行进官而文林卒矣子春始学於渭北赵知郡渭北一见称之曰之子也眉间数寸瞳子精明质丰而气清君子之流欤亲爱之有异闻焉正德丙子苑洛子之家食也子春执羲经而问焉苑洛子授以否泰二卦子春曰乾与坤消长之间欲整顿耶芳也何德以堪之问坎离而苑洛子弗答子春曰未济既济之相交其後乎非芳也之急苑洛子奇之曰是可以言进退存亡之道矣遂手着本义详说二十六卷以授之俾诵习焉嘉靖乙酉领省荐累试春官弗第戊戌又弗第过晋阳谒苑洛子苑洛子曰子今强仕文如子学如子大科弗第天也子春曰寛以居之悠久成物春官之首命也先生尝特授芳也弗习人也天曷故焉归将详服先生之教期验於来春矣归之五月而病又二月而笃乃顾其兄苣曰死生常理也母老而弗能事子幼而弗能教死不瞑目也既而曰母老兄能事之子幼兄能教之遂卒子春性孝弟事文林陈孺人终身不违顔色事兄兰及苣甚恭贫时尝脱内子之簪珥医兰之目而目以明族人有死无棺椁者於我殡配杨氏一子世瞻娶许氏二女长安顺字谢氏次安贞字徐氏子春生于弘治己未十月十八日卒於嘉靖十八年十一月二十四日得年四十呜呼子春吾见其生也吾见其成也乃吾又见其死也伤哉兰苣将於己亥二月七日葬子春於先茔之次铭曰维沙之苑维渭之阳中有美人如圭如璋有郁其文有成其行嗟嗟子春士林之望孰富尔有孰促尔亡天不可问冥冥苍苍呜呼伤哉呜呼伤哉
中顺大夫四川夔州府知府刘公德徵墓志铭
德徵余友也别且十三年矣今岁再过定州而德徵已卧病执余手曰堪儿为我教之兹与君永诀焉余心知其不起也姑寛慰之出而泣下比余至京师而堪持状来问墓铭矣呜呼伤哉德徵姓刘氏讳文焕别号兰村德徵其字也亦字子纬刘氏之先盖世为山西怀仁人祖忠应戍大同中护卫永乐初调定州卫遂为定州卫人父杰嫡母黄氏生母王氏以德徵贵杰赠承德郎兵部主事黄氏王氏赠太安人云德徵生而哲灵盖六七岁善为奇对诸奇字辄善省识之里中有李溥进士者盖称精监一见器异之曰是非寻常儿也以女字之弱冠进学官弟子提学陈公试其文大赏之曰刘生天下士也於是刘生声称籍甚畿内士无不推先刘生者盖提学陈公延誉之力也正德丁卯乡试中式明年登进士第授驾部主事盖隷大司马大司马乃数数对衆称说主事时朝邑韩邦奇为选部员外郎长安刘公玑为大司徒盖皆善大冢宰相与推荐之曰主事当吏部德徵闻知亟抵员外郎曰天下岂少才文焕何以得此员外郎曰主事贤德徵曰员外郎以主事贤窃恐天下以为员外郎私也员外郎文焕友大司徒文焕戚主事苟贤奈何天下无知者独其友与戚知之何也乃推他主事其後又有辞御史事盖天子用大冢宰议选内外诸司明习国家事着声名者充御史冢宰独责之员外郎盖荐四十人皆时俊德徵预焉员外郎意德徵且来辞避不见德徵窘甚夜排闼入扣牖呼曰文焕今日辞御史非前日辞吏部意也文焕生未晬而王母死黄母育成瘁甚矣今老且衰可为御史远巡耶员外郎矍然起曰邦奇不知其不便如此事遂寝会黄太安人卒守制去服阕补客部迁仪部员外郎进客部郎中再调驾部大司马每条奏议下诸部未能言郎中尽为之对大司马悦之曰若郎中数十辈天下事岂足办哉盖诸部自以能不如郎中而郎中日益亲重於大司马乃擢东昌府知府时大将军彬导天子南巡江汉盖彬日侍帷幄一切奏白尽从之贵震天下诸所过郡县贿累巨千长跪稽首始得免德徵叹曰文焕守此地乃不能邀还车驾惠鲜困瘁亦已矣奈何剥下溷礼以媚权贵哉吾不习是也彬大怒系置之至扬州有李提督者彬亲信之谓德徵曰知府宁不知大将军尊重今天下第一人可亟图之不则叵测德徵第张目熟视不为应盖提督心实是之为白遣之彬怒且未休曰知府不称东昌乃调夔州夔蜀之僻下郡也盖多豪家习横不服租庸健讼又多无情实前後知府率因循待调耳德徵既至乃下令曰不用命者有常刑知府不能行姑息之政也然知府亦不故刻害汝盖自是无有弗服鲜有无情者矣夔州称治又夔及旁郡多贵人往往倚府为奇货德徵皆不礼之有一贵人射木利盖木值可四五十金过索五百金平章司台宪司皆已许之德徵持不与都御史方列牍议荐且陞晋诸贵人尽害之初德徵官京师时又尝以直忤要司官有气力者乘此隙曰知府病矣宜罢然实不病德徵既家食阖门课读暇则问农灌圃与诸生商确古今有言及时事者辄拂衣起宗族有不足賙之强弗友教之皆习其化感其惠处乡里人以礼然性颇豪侠有机谋善口辩故人亦不敢犯事黄太安人终身不违顔色以孝闻缔交皆当世名士云乃於嘉靖丁亥九月内疾作至戊子三月壬申卒距其生成化壬寅三月丙戌年四十七配李安人即李进士女也侧室竺氏子男堪粹美能文雅重士林娶董氏垣亦聪敏勤学娶李氏皆生员李安人出■〈土月〉尚孩提秀异常儿竺氏出女二兰适里人韩永寿桂适定州卫指挥使陈玑孙男柯堪子也将以是年五月三日葬城南兰家左之原铭曰何仲默称德徵书类羲之诗拟杜甫其才甚美学可达於用虽历举时之俊彦未能或过也使大其位诚有可述为权贵所害甚可悼惜今观驾部之声东昌之操夔州之治其所藴抱亦略施行矣德徵虽不诞有天年堪之粹垣之敏■〈土月〉之秀将必有嗣而兴者天匪难谌也
通议大夫大理寺卿龙湫王公墓志铭
公开人也性贞廉介直正德初开守不理於多口时适大明黜陟苑洛韩邦奇为考功员外郎太宰以守治状不饰谕考功询之多士皆如太宰言然考功素知守才疑之闻公往问焉公当饭客考功故久不起公曰吾当饭客考功请同饭公曰弗堪供奉考功曰安有户曹主事可食者而吏曹员外郎不可食乎乃出一盂粝食二豆蔬共食之客去考功以开守问公徐曰开之士大夫皆曰守治开无状民则皆谓守良守後得不黜考功以公违衆持公议草具待宾戚独立佳士也遂定交云公讳綖字邃伯别号龙湫王氏之先本凤阳人始祖玉洪武初避兵于开之别驾里遂为开州人玉生福荣福荣生贵贵生溥阳曲县丞始封承德郎户部主事继赠通议大夫右副都御史配牛始封安人继赠淑人生公公童时庄重不羣少长即知敏学伯右布政每见而喜曰昌吾宗者此子也弱冠中弘治戊午乡试春试不第卒业大学先後所交知浚川王公後渠崔公苍谷王公无涯孟公皆海内名士乙丑登进士授户部主事是岁夏推恩赠翁及牛淑人皆获封寻陞本部员外郎署郎中时权瑾用事羣阉倚势请托公皆不顾未几赠翁卒于官邸公哀毁如不欲生扶柩还葬服阕陞河南卫辉知府公振举宿废屏除积奸公移满案两造盈庭从容详处皆中情理儒学诸生季必严试重行赏罚皆始怨而终服丙子当乡试监临东塘毛公以公有文望辟外帘录文多出公手毛公喜曰中州之录可以式矣特疏荐曰知府学问深邃可学校宪职丁丑当考绩时岁荒歉抚按以公素得人心留以抚之又二年迁湖广副使初卫辉为水陆南北通衢台省权贵过者连车接舣公惟庭见一揖耳人固素知公亦不深尤也至湖广适武庙宾天羣臣奉皇太后旨迎今上嗣统巨阉谷大用者八党之一亦在迎侍中强公长跪公不屈肆行悖侮公脱冠裂服奔赴王府伏啓王深慰答之而公即弃官归今上登极公上疏奏劾大用奸恶辞甚激切凡五上而大用斥矣寻起复河南鑛宼王镗横行河朔间公讨平之总督奏言副使累经战陈亲冒矢石故致克捷癸未陞山西右参政时巨宼黄太宝摽掠杀戮流毒郡邑公擒之当道累疏荐参政顾改鴈门行太仆卿公乃乞归疏凡三上始得允铨部覆奏谓公有氷檗之操州守朱君喜其名孚表其闾曰氷檗己丑荐起四川左布政使土蕃芒部讐杀累年公以恩信谕平之会牛淑人疾即具疏乞归镇巡僚友恳留弗顾比泊广都而淑人卒壬辰春起江西甲午陞都察院右副都御史巡抚本省地方以恩诏阶通议大夫赠翁牛淑人皆获赠子行恕廕入太学公抚江西督逋欠清词讼禁侈俗理陂塘恤民瘼事关藩臬符验颇犯衆怒亦举行之大者上闻乙未擢大理卿大理自正德以来避部院尊要久失参驳之职公力举行之由是衆情不堪私比者多不便左迁山东参政莅任疾作乞休不允部移慰留而疾愈甚疏再具未上而公卒矣公入仕来凡四里居耕田读书絶不干谒有司曲加敬重其取与进退大节无毫发苟可以对越神明日用居处萧萧如寒士平生虽好为诗文然多不存稿卒後行恕访之亲友仅得三百余篇痛兄氏早亡抚诸孤若子先世所遗产尽以畀之公生于成化丁酉四月初六日卒于嘉靖丁酉正月十一日享年六十一岁有司延其主祀于乡贤祠云配吴淑人继张继陈淑人子男三长行简先公卒次行恕官生娶张氏次行果娶李氏俱陈出女四长适生员麻秉直次适赵玉俱吴出次适生员刘谦贞四未字陈出孙男二长事稼殇次事穑未聘行恕等葬公於汉宣房宫祖莹之东新阡之兆铭曰古之君子宁身被窘辱不狥人以非礼之恭宁违衆孤立不少移乎坚定之守宁穷约终世不苟於一芥之取正德中如瑾如永成如大用生杀予夺生於呼吸公卿而下伏谒恐後孰敢与之较礼哉公独抗而弗屈虽蒙横逆而道愈亨矣其在大理也推评参驳无间大小卒之衆议交口屹然不摇至谪迁而不悔也官至金紫而卑宫室菲饮食苦节以没齿焉得不谓之古之君子哉嗟夫塜累累兮名永垂兮太史碑兮汗青之辞
嘉议大夫贵州按察使云心于公墓志铭
公余同年友也精敏絶人余同年三百五十人张榜甫三日公皆识其字无遗一人故其为士居官声称异等用不尽才时论咸惜云公讳鏊字器之号云心于氏之先本扬之仪真人胜国末讳彦成者徙籍于滁洪武初彦成伯子小乙从戎镇江卫卒从高祖忠嗣之改编滁州曾大父和来省乐其土遂家于滁和生大父椿轩处士能（阙）父（阙）号南溪母庄氏成化六年庚寅正月八日丁亥生公公生而灵异少而颖悟甫十九岁廪于州庠弘治壬子应天乡试中式春试弗第卒业太学历事刑部留心律例诸生或曰于子学养子而嫁耶将备大人之事乎公曰书言典常作之师是祖宗创述精意一代法程也况今日历事乎非昔国学诸生也正德戊辰登吕柟榜进士授户部主事部送大仓银十数万给边羡余数百悉籍以付主者嗣部檄主守徐州仓以慎修闻庚午时太宰以风宪重要宜博选天下知名有効士充之且以其事密付文选主事韩邦奇两京部寺及府佐以下预选者三十余人公为优荐焉改授广西道监察御史公有忧色曰朋益之庆可荣而鼎重之胜可惧也而御史之声名乃着通历三载奏最於是南溪翁封文林郎监察御史庄赠孺人继母周及室余并封孺人寻奉勅督长芦盐法兼视河道所至剗弊剔蠧风裁自持时蓟贼杨虎等大掠河间诸郡县势甚猖獗公适驻沧贼前驱猝至城下州守遁去人情惶骇莫为守贼登城讙甚公策贼衆多胁从非得已者服朱衣坐台中台面城迩贼从城上望见公相戒曰毋惊动钦差果相率诣台门乞命公谕以无留城中及杀人刼库自非首恶并许自新皆懽呼罗拜而去公命吏数辈招降数百人贼势孤余凶就缚後按巡宣大宗属监军厮养诱胁大户包纳而率乾没公私受蠧公廉知之诡曰是多诈谲焉有帝胄中贵不自爱重者掩捕十数人治其罪勒限令偿上下肃然莫敢犯踰年代还有武臣献其妹侍武庙而凭籍宠灵缘为奸利公率衆御史攻之不报抗疏再陈至曰不韦进美姬而潜易秦春申惑季园而卒倾楚明皇宠禄山而几危唐亦不报左都御史彭公慎许可独器公令与张御史淮看详诸文字会大理寺丞缺员铨部欲拟公公闻之急白彭公言故事官即等当以俸差周御史伦实先于鏊阶弗可越彭公叹曰君可谓虞廷之吏矣丙子陞浙江按察司副使浙为大藩狱讼繁剧号难理公治之易初孝丰土豪汤毛九等负
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>