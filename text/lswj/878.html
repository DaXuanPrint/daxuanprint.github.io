<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,原传,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,放翁逸稿卷上,放翁逸稿卷下,渭南文集全文在线阅读,渭南文集全文在线下载,大玄古籍书库">
<meta name="description" content="宋文别集。50卷,逸稿2卷。陆游著。陆游晚年封渭南伯,故以此作为文集题名。毛晋汲古阁以无锡华氏活字版本重刊。包括散文48卷,词2卷。《四库全书》即收此本。根据陆游幼子陆子遹作的跋,此书是陆游生前自己编辑而成的。逸稿2卷为明人毛晋所补辑。《四库全书总目》载:“史称游晚年再出,为韩侂胄撰《南园》、《阅古泉记》,见讥清议,今集中凡与侂胄启皆讳其姓,但称‘丞相’,亦不载此二记,惟叶绍翁《四朝见闻录》有其全文。晋为收入逸稿,盖非游之本志,然足见愧词曲笔,虽自刊除,而流传记载,于求其泯没而不得者,是亦足以为戒矣。”_渭南文集_全文在线阅读_渭南文集_全文在线下载_大玄古籍书库">
<title>渭南文集_陆游_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">渭南文集</span> <br/>
          作者： <span class="inputVal" id="bkauthor">陆游</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]238588</span> <br/>
          说明： <span class="inputVal" id="bkdec">宋文别集。50卷,逸稿2卷。陆游著。陆游晚年封渭南伯,故以此作为文集题名。毛晋汲古阁以无锡华氏活字版本重刊。包括散文48卷,词2卷。《四库全书》即收此本。根据陆游幼子陆子遹作的跋,此书是陆游生前自己编辑而成的。逸稿2卷为明人毛晋所补辑。《四库全书总目》载:“史称游晚年再出,为韩侂胄撰《南园》、《阅古泉记》,见讥清议,今集中凡与侂胄启皆讳其姓,但称‘丞相’,亦不载此二记,惟叶绍翁《四朝见闻录》有其全文。晋为收入逸稿,盖非游之本志,然足见愧词曲笔,虽自刊除,而流传记载,于求其泯没而不得者,是亦足以为戒矣。”</span> <br/>
          封面： <span class="inputVal" id="bkimg">Z_19067.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]渭南文集
[book_author]陆游
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]238588
[book_dec]宋文别集。50卷,逸稿2卷。陆游著。陆游晚年封渭南伯,故以此作为文集题名。毛晋汲古阁以无锡华氏活字版本重刊。包括散文48卷,词2卷。《四库全书》即收此本。根据陆游幼子陆子遹作的跋,此书是陆游生前自己编辑而成的。逸稿2卷为明人毛晋所补辑。《四库全书总目》载:“史称游晚年再出,为韩侂胄撰《南园》、《阅古泉记》,见讥清议,今集中凡与侂胄启皆讳其姓,但称‘丞相’,亦不载此二记,惟叶绍翁《四朝见闻录》有其全文。晋为收入逸稿,盖非游之本志,然足见愧词曲笔,虽自刊除,而流传记载,于求其泯没而不得者,是亦足以为戒矣。”
[book_img]Z_19067.jpg


[book_title]目录
钦定四库全书　　　　　集部四
渭南文集目録　　　　　别集类三【宋】
卷一
表
牋
卷二
南宫表牋
卷三
劄子
卷四
劄子
卷五
奏状
卷六
啓
卷七
啓
卷八
啓
卷九
啓
卷十
啓
卷十一
啓
卷十二
啓
卷十三
书
卷十四
序
卷十五
序
卷十六
碑
卷十七
记
卷十八
记
卷十九
记
卷二十
记
卷二十一
记
卷二十二
铭
赞
记事
卷二十三
传
青词
疏
卷二十四
疏
祝文
卷二十五
劝农
杂书
卷二十六
跋
卷二十七
跋
卷二十八
跋
卷二十九
跋
卷三十
跋
卷三十一
跋
卷三十二
墓志铭
卷三十三
墓志铭
卷三十四
墓志铭
卷三十五
墓志铭
卷三十六
墓志铭
卷三十七
墓志铭
卷三十八
墓志铭
卷三十九
墓志铭
墓表
圹记
卷四十
墖铭
卷四十一
祭文
哀辞
卷四十二
天彭牡丹谱
风俗记
致语
卷四十三
入蜀记
卷四十四
入蜀记
卷四十五
入蜀记
卷四十六
入蜀记
卷四十七
入蜀记
卷四十八
入蜀记
卷四十九
词
卷五十
词
【臣】等谨案渭南文集五十卷宋陆游撰游字务观山隂人以?补登仕郎官至华文阁待制致仕为南渡诗人之冠事蹟具宋史本传游有诗文二集文集为其子遹所编游晚封渭南伯故以为名第一卷至四十一卷皆古文第四十二卷为天彭牡丹谱风俗记致语四十三卷至四十八卷为入蜀记四十九卷至五十卷皆诗余陈氏书録解题渭南集三十卷此本多二十卷疑振孙偶讹五字为三也游晚年为韩侂胄作阅古泉南园二记以此为清议所讥其文不载於集中至明毛晋辑逸藁乃从叶绍翁四朝闻见録中取以附入则遹编集时殆欲讳其父之为似道作记而删之欤乾隆四十四年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原传
陆游字务观越州山隂人年十二能诗文?补登仕郎锁厅荐送第一秦桧孙埙适居其次桧怒至辠主司明年试礼部主事复置游前列桧显黜之由是为所嫉桧死始赴福州宁德簿以荐者除敕令所删定官时杨存中久掌禁旅游力陈非便上嘉其言遂罢存中中贵人有市北方珍玩以进者游奏陛下以损名斋自经籍翰墨外屏而不御小臣不体圣意辄私买珍玩亏损圣德乞严行禁絶应诏言非宗室外家虽实有勋劳毋得辄加王爵顷者有以师傅而领殿前都指挥使复有以太尉而领阁门事渎乱名器乞加订正迁大理寺司直兼宗正簿孝宗即位迁枢密院编修官兼编类圣政所检讨官史浩黄祖舜荐游善词章谙典故召见上曰游力学有闻言论剀切遂赐进士出身入对言陛下初即位乃信诏令以示人之时而官吏将帅一切翫习宜取其尤沮格者与衆弃之和议将成游又以书白二府曰江左自吴以来未有舍建康他都者驻跸临安出於权宜形势不固馈饷不便海道逼近凛然意外之忧一和之後盟誓已立动有拘碍今当与之约建康临安皆系驻跸之地北使朝聘或就建康或就临安如此则我得以暇时建都立国彼不我疑时龙大渊曾觌用事游为枢臣张焘言觌大渊招权植党荧惑圣听公及今不言异日将不可去焘遽以闻上诘语所自来焘以游对上怒出通判建康府寻易隆兴府言者论游交结台谏鼓唱是非力说张浚用兵免归久之通判夔州王炎宣抚川陕辟为干办公事游为炎陈取进之策以为经略中原必自长安始取长安必陇右始当积粟练兵有衅则攻无则守吴璘子挺代掌兵颇骄恣倾财结士屡以过误杀人炎莫谁何游请以玠子拱代挺炎曰拱怯而寡谋遇敌必败游曰使挺遇敌安保其不败就令有功愈不可驾驭及挺子曦僭叛游言始验范成大帅蜀游为参议官以文字交不拘礼法人讥其颓放因自号放翁後累迁江西常平提举江西水灾奏拨义仓赈济檄诸郡发粟以予民召还给事中赵汝愚驳之遂与祠起知严州过阙陛辞上谕曰严陵山水胜处职事之暇可以赋咏自适再召入见上曰卿笔力回斡是善非他人可及除军器少监绍兴元年迁礼部郎中兼实録院检讨官嘉泰二年以孝宗光宗两朝实録及三朝史未就诏游权同修国史实録院同修撰免奉朝请寻兼秘书监三年书成遂陞宝章阁待制致仕游才气超逸尤长於诗晚年再出为韩侂胄撰南园阅古泉记见讥清议朱熹尝言其能太高迹太近恐为有力者所牵挽不得全其晚节盖有先见之明焉嘉定二年卒年八十五

[book_title]卷一
钦定四库全书
渭南文集卷一
宋　陆游　撰
天申节贺表
化国之日舒以长运啓千龄之盛天子有父尊之至心均万?之驩敢即昌期?申寿祝【中贺】恭惟太上皇帝陛下宅心清静受命溥将协气熏为太平华夷衔莫报之德孙谋以燕翼子宗社侈无疆之休诞敷锡於下民丕灵承於上帝臣方驰使传阻缀朝班望睟表於云霄敢恨微踪之远被颂声於金石尚希薄技之陈
会庆节贺表
有王者兴爰啓丕平之运使圣人寿敢忘胥戴之诚【中贺】恭惟皇帝陛下荡乎无名建其有极干戈载戢恩加辽碣之区囹圄一空治格成康之上敛时百福享国万年臣迹滞遐陬心驰魏阙纪虹渚电枢之庆莫厠诸儒演龙宫蕊笈之文徒修故事
又
帝生商而立子有开必先民戴舜以同心无远弗届乾端肇辟岳贡交修【中贺】臣早以湖海之微生亲见唐虞之盛典蓬转逾二十年之久每注想於冕旒嵩呼上千万寿之时独阻陪於簪笏兹膺郡寄复在王畿目瞻佳气之郁葱耳听驩声之洋溢永言疎贱已极光荣恭惟皇帝陛下焕乎其有尧文粲然而兴周道三朝图籍将还荣河温洛之都万里车书已轶碣石榆林之壤以仁政广华夷之德泽以丰年奉郊庙之牲牷凡曰含齿戴发之俦均被沦肌浃髓之赐光御无疆之历益培有永之年臣猥以分符莫遑造阙箫韶方奏徒倾就日之心歌颂可陈尚刻齐天之石
瑞庆节贺表
虹流电绕适当圣作之辰鳌拚嵩呼共效寿祺之祝敢倾丹悃仰叩睿聪【中贺】恭惟皇帝陛下德当乾符躬有圣瑞东渐西被伟声教之混同上际下蟠极仁恩之渗漉帝生商而立子民戴舜以同心历考前闻孰逾盛际臣生逢千载仕历四朝岳贡川珍猥预骏奔之末鸢飞鱼跃永依洪造之中
光宗册宝贺表
龟食簭从考庙方严於典册仗全乐备都人咸觌於礼容圣教茂昭驩声旁达【中贺】恭惟皇帝陛下道参穹壤德肖祖宗稽周王小毖之求躬虞帝终身之慕父传归子有光盛举於两朝天定胜人果见太平於今日乃咨元老大臣之参订兼采议郎博士之讨论勒崇垂鸿极高蟠厚臣在列覩龙飞之旦紬书奏麟趾之篇际遇特殊等夷罕及既莫预曲台之议又阻从属车之尘徒有悃诚形於梦想
皇帝御正殿贺表
肃传清跸端御昕朝德上际而下蟠泽东渐而西被【中贺】恭惟皇帝陛下体天广覆如日正中率礼无违永叹岁月迁流之速向明而治勉畣臣民爱戴之心诹太史涓吉之辰采奉常緜蕝之议对扬宗社之福爰举公卿之觞两曜清明四方拚舞臣农畴齿髦帝所梦遥华衮光临虽莫望火龙黼黻之盛黄麾备设尚想闻金石丝竹之音
皇太子受册贺表
明诏建储永为宗社之本正衙发策显畣神祗之心国势奠安舆情闓泽【中贺】恭惟皇帝陛下若稽古训骏惠先猷寿考亿年诞膺不蔽之福本支万世坐拥无疆之休存心养性以事天修身齐家而治国迨举有邦之庆益昭知子之明臣迹远周行心驰魏阙命太史卜日之吉徒闻播告之传遣上公持节以行莫预观瞻之盛傥未辞於圣代尚自力於声诗
贺明堂表
农扈屡丰协气方流於緜宇合宫大享旷仪遂举於中天驿置星驰嵩呼雷动伏以圣神在御祈报间行肆严长至之祠一举上辛之典惟兹宗祀实在季秋既得万国之驩心宜罄一精之嘉荐【中贺】恭惟皇帝陛下范围元化斧藻太平采皇佑之旧章茂建中和之极稽绍兴之新制用适古今之宜上帝顾歆殊休丛委臣官縻遐徼心系明廷考汉家汶上之图嗟莫陪於润色继周颂我将之作尚自力於形容
谢明堂赦表
明堂总章举旷仪於路寝鈎陈羽卫敷大号於端闱德协穹祗春回海县【中谢】恭惟皇帝陛下道绳祖武政酌民言乾文仰法於房心肇称钜典解泽默符於雷雨一洗衆愆统和天人空虚囹圄臣适乘使传远在遐陬奉五百里之驿书徒深鳌拚上千万年之圣寿莫缀鳬趋
谢赦表
宣布仁恩发扬孝治观人心之鼓舞知天命之协从【中谢】恭惟皇帝陛下躬舜禹之资履曾闵之行损又损而至道老吾老以及人一日三朝虽极宁亲之大养四方万里尚忧庶狱之无辜内广惠心旁流霈泽雨露所被囹圄一空臣适以守藩恭闻孚号虽与民欣戴如瞻咫尺之天然受命祷祈实劳方寸之地
谢赐历日表
春秋以王而次春丕显体元之妙闰月定时而成岁适当颁历之辰治象一新欢声四溢【中谢】恭惟皇帝陛下道兼伦制化被堪舆念王业之艰难每急农桑之务察天心之仁爱尤深水旱之忧诚意既孚嘉生并应呼嵩高之万岁幸覩昌期陈泰阶之六符不胜大愿
又
诏班新历虽举彝章地近清都独先下拜恩光旁烛小已知荣【中谢】臣闻尧授人时实前民用汉得天统克协帝心方当重熙累洽之盛时宜谨体元居正之大典恭惟皇帝陛下凝图丕赫受命溥将齐七政於璿玑昭示太平之象调四时之玉烛用待来岁之宜爰勑有司以幸天下臣偶叨牧养获与布宣职思其忧劝课誓殚於绵力年运而往功名更感於初心
福建到任谢表
咸造在廷甫遂朝宗之愿奉使有指遽叨临遣之荣大造难名余生曷报【中谢】伏念臣么然薄命起自穷阎偶以元佑之党家获与绍兴之朝士真人有作景运方开适当宁叹息人才之实难顾一时豪杰号召而未至首蒙引对面锡殊科遭逢稀濶之知耸动迩遐之听岂期蹇薄旋困沈绵卒繄全度之恩俾获退藏之分侵寻半世转徙两川三为别乘之行再忝专城之寄五十之年已过非复壮心八千之路来归怳如昨梦敷陈浅拙应对参差惟谴黜之是宜岂超迁之敢望此盖伏遇皇帝陛下道兼伦制泽被堪舆念臣留落有年尚未除於狂态怜臣驰驱无地空窃抱於愚忠顾虽末路之孤踪犹玷外台之高选臣谨当力思守道深戒瘝官礼乐远有光华既大踰於素望靖共好是正直庶少畣於鸿私
江西到任谢表
疏恩趣召靡待一人之言改命遣行犹备四方之使丹衷欲叙雪涕先倾【中谢】伏念臣禀资迂愚立身羇藐偶窃犂鉏之余暇妄窥述作之渊源累然自力於简编老之将至过矣见称於流辈转而上闻顷入对於燕朝实亲承於睿奬然而异恩赐第弗由场屋之选抡特旨造廷非出公卿之论荐已分亟投於闲散岂期重累於生成此盖伏遇皇帝陛下立贤无方用人唯已一洗拘挛之积弊广收魁杰之遗才施及妄庸亦蒙省録甫停追诏还畀使?凡曰自结於上知皆俾无蹈於後害海岳之内纎尘坠露何所用之父母之爱幼子童孙蔑以加此驱驰入境感惧填膺重念臣朴学守株孤身吊影素乏蚍蜉螘子之助孰为轮囷蟠木之容怆余日之安归抱微诚而永叹方天子建中和之极用告成功虽文史近卜祝之间亦思自效尚凭长育不遂弃捐所愿预草汉家检玉之文未敢遽同尧民击壤之作刳肝自诉伏鑕何辞疾痛饥寒仰而呼天誓靡求於世俗斋戒沐浴可以事帝冀终望於清光
严州到任谢表
穿延和之细仗面咫尺天佩新定之左符秩二千石叨尘过分感惧交怀【中谢】臣闻明主恩深书生命薄唐帝之知李白一官不及於生前汉皇之念相如遗稿徒求於身後况如臣辈莫望昔人猥缘一枝之卑尝缀百僚之末虽簪笏久违於昕谒乃姓名犹在於渊衷乘传来归两奉召还之旨怀章欲上亟蒙趣对之荣亲降玉音俯怜雪鬓劳其久别盖宠嘉近侍之所宜勉以属文实临遣守臣之未有兹盖伏遇皇帝陛下睿谟冠古英断如神肆笔成书千载独高於圣学刺经作制诸儒絶企於清光以臣夙被化於明时怜臣未废书於晚岁将激昂其素志故濶略於往愆臣敢不戴使愚使过之恩念有社有民之寄憩棠隂而听讼期无坠於家声及瓜戍而代归尚少酬於君赐
除宝谟阁待制谢表
陪衆隽以登瀛已慙薄陋扈六飞而上雍遽践高华恩重命轻感深涕霣【中谢】伏念臣材非异禀家本至寒苍雅遗书守先臣之孤学庄骚奇作诵诸老之旧闻窃慕隐居求志之风尤耻譁世取名之事年运而往道阻且长仕止为贫适遇四朝之盛际老犹不死遂为六圣之遗民岂期垂尽之时更被非常之遇置之儒馆命以信书特寛尸素之重诛不待汗青而加赏兹盖伏遇皇帝陛下道兼伦制学备诚明体穹穹厚厚之仁跻荡荡巍巍之治风行雷动号令靡隔於幽遐鱼跃鸢飞人材不遗於疏贱虽耄期之已迫尚覆育之愈深臣敢不口诵训辞心铭德泽入预甘泉之笔橐傥效微劳归寻杜曲之桑麻终祈洪造
转太中大夫谢表
信史奏篇获纪两朝之盛恩书驰驿躐跻四品之荣方醲赏之既行欲牢辞而弗敢始终忝幸俯仰兢慙【中谢】伏念臣身出穷阎家承孤学披肺肝而自力虽有素怀赐骸骨以归休已更累岁昨被出纶之命起参载笔之游强眊昏废忘之余均笔削讨论之责食常忘事但忧尸素之当诛成本因人乃以汗青而受宠兹盖伏遇皇帝陛下奉先思孝守位曰仁夙受命於皇天克肖其德肆纂图於列圣无疆惟休永怀弓劒之藏每切羮墙之慕爰求遗老俾诵旧闻而臣猥以耄期恭承训勉怆大父诗书之业久已寂寥读元丰文献之言至於感泣虽迫盖棺之日敢忘结草之酬
谢致仕表
持橐甘泉已窃逢辰之幸挂冠神武又叨归老之荣加恩俯念於耄年延赏特颁於申命伏读丝纶之语曷胜犬马之情【中谢】伏念臣家本穷阎世承孤学虽遇千龄之盛际初无一日之微劳白首光隂躐冠登瀛之选青云步武亟陪上雍之班属预奏於信书遂祈归於故里奉祠虽佚窃食靡安兹洊贡於忱辞始恭承於俞旨至於特捐异数增贲衰门顾令么微获被荣耀兹盖伏遇皇帝陛下仁参化育道极范围继粟继肉以养贤才祝鲠祝噎以礼耆耋思贞元之朝士寤寐不忘念山隂之老人生存无几越拘挛於令甲耸观听於荐绅简编有光世类知劝而臣抱痾牀笫絶望阙廷贱息何能亦忝及亲之禄素风未坠岂无报国之期
落职谢表
叨荣罪大念旧恩深仅镌笔橐之华犹保桑榆之景仰慙鸿造下愧公言【中谢】伏念臣本出故家初无他技每自求於远宦岂有意於虚名命之多艰动辄为累强起仅余於数月退归又阅於六年齿豁头童心剿形瘵叫阍请命蒙恩久许其乞骸饰巾待终视世已同於逆旅敢谓寛平之邦宪尚令澌尽於里居此盖伏遇皇帝陛下励精大猷惠养遗老念臣生当全盛被六圣之涵濡怜臣仕遇中兴荷三宗之识拔虽名薄责益示殊私臣敢不祗诵训词痛惩宿负尸居余气永无再瞻轩陛之期老生常谈莫叙仰戴丘山之意
逆曦授首称贺表
天无私覆实均父母之仁邦有大刑爰下风雷之令英断若神明之速成功无晷刻之淹氛祲澄清颂声洋溢【中贺】臣伏以高皇有作王室中兴方犬戎窥蜀以凭陵赖骁将奋身而守卫念功无已分阃相承仰累朝宠数之非常虽举族糜捐而曷报岂图小丑自取参夷僭服自如改元无惮受封割地已北通獯鬻之庭置戍夺符欲东扼瞿唐之险罪不胜於擢发诛宁贷於阖门肆推旷荡之恩实自圣神之造恭惟皇帝陛下德配天地功光祖宗览图籍而动容每念两京之未复奉庙祧而霣涕不忘九世之深讐蠢兹雏卵之微自投鼎镬之地人情共愤天讨遂加葅醢以赐诸侯虽特寛於汉法头颅之行万里已大震於戎心遥知羣丑宵遁之余无复并塞秋防之警臣身归南陌名寓西清驰驿四传徒快鲸鲵之戮造朝旅贺莫趋鵷鹭之班
光宗册宝贺太皇太后牋
诹谷旦於清台蓍龟允协奉鸿称於考庙典册有严庆袭重闱驩腾函?恭惟太皇太后殿下道同先后德着累朝阅天下义理之深体坤元光大之盛密扶睿断纂修列圣之治功备述先猷啓迪一人之达孝举时大典绍国成规臣敛迹还东驰心拱北绅緌杂遝遥瞻济济之贺班宫阙迢嶤徒寄区区之梦境
皇帝御正殿贺皇后牋
圣治聿新爰正路朝之御邦仪丕举实繄内助之功盛典告成函生胥庆恭惟皇后殿下道隆任姒化洽邦家方当宁之朝羣臣惟圣时克宜中壼之介万寿与天同休内腾六寝之驩外副万方之望臣久违近着获遇昌辰听九宾之胪传莫陪拚舞望五云之宫阙徒极倾输
皇帝御正殿贺皇太子牋
清跸肃九宾之仪方临当宁宝觞奉万寿之祝允属储宫邦家有光华裔同庆恭惟皇太子殿下道隆孝友性极诚明以大学为家传一洗俗儒章句之陋以密赞为子职岂独寝门栉縰之恭相此多仪实先百辟某久婴沈疾已迫颓龄想广殿之崇严莫陪襜翼占前星之明润徒极倾驰
皇太子受册贺皇后牋
壼政忧勤协赞上圣登三之治母慈顾复遂开东宫明两之祥汗简光华函生鼔舞恭惟皇后殿下道光图史化被宫闱嗣先后之徽音体柔只之厚载妫汭之降二女允谓盛时周臣之止九人实资内助迨此建储之命益知俪极之尊臣自去通班久安故里颓龄髦矣莫陪执玉之趋钜典焕然不胜拭目之喜
贺皇太子受册牋
父慈子孝集大庆於我家日吉时良发正衙之显册国势重於九鼎驩声达於四方恭惟皇太子殿下秉德淳明宅心虚静英姿达识事洞照於几先强记博闻言必稽於古训躬守累朝仁恕之训日侍两宫睟穆之颜历考古初实为创见臣夙叨四品垂及九龄为国老农莫造济济鵷鸾之列逢时盛典尚怀区区犬马之心
逆曦授首贺太皇太后牋
叛臣干纪敢萌负固之心密诏行诛不待崇朝之久庆关宗社喜溢宫庭臣伏以参井之墟古今重地方高帝东巡之始实金人南牧之秋爰有骁雄服劳疆圉惟列圣念功之意每示优隆度故臣誓报之心岂有穷已蠢兹微孽亦荷异恩入居宿卫之聨出任师干之寄天所助者顺乃怀悖逆之图人不食其余自掇歼夷之谴尚全遗族实出上恩恭惟太皇太后殿下坤厚资生母仪燕翼每道先朝之家法助成圣主之性仁慰在天之灵故诛其孥而无赦广及物之泽故宥其族而弗疑臣久屏穷阎犹叨近侍用三有宅欣逢汤德之寛於万斯年莫预尧封之祝
逆曦授首贺皇后表
逆臣负固上贻正宁之忧密诏行诛不待灵旗之指勲高古昔喜溢宫庭伏以分阃专征本倚世臣之旧野心叵测辄干邦宪之严妖禽自取於覆巢靡草独枯於长夏尚加矜贷曲示涵容故虽同产之亲止用徙乡之典恭惟皇后殿下道光妫汭德配坤元侍膳慈闱克谨晨昏之奉焦心中壼每分宵旰之劳及此成功允为大庆耸裔夷之观听增竹帛之光华臣久已归耕莫陪入贺身修家齐国治实由内助之功天时地利人和行覩外攘之烈
渭南文集卷一

[book_title]卷二
钦定四库全书
渭南文集卷二
宋　陆游　撰
丞相率文武百僚请建重明节表
飞龙在天方仰君临之德流虹绕渚实开圣作之祥宜纪昌辰用彰盛际恭惟皇帝陛下承谟丕显受命溥将致养三宫备本朝之家法参决万务得率土之民心正宁初临积隂顿解於赫明离之象益昭出震之符臣等不胜大愿请以九月四日为重明节伏望皇帝陛下俯察羣情亟颁俞旨施尊名建显号侈穹旻发祥之期披皇图稽帝文伸臣民归美之报着之令甲副在有司邦家增光天下幸甚
又
受命若帝之初宜邦彝之悉举盛德如天之覆岂人欲之或违比罄忱辞愿标令节未回聪听曷慰羣情伏以纪千秋之名虽由唐旧允长春之请则在宋兴况今非独循累代之成规盖亦以此侈重华之大庆显号而未讲盛旦郁而弗彰谦虽益光礼则未称伏望皇帝陛下茂昭钜典亟发德音汉殿尊荣亲奉玉巵之寿周行拚蹈各陈金监之书岂惟光简册之传实以副天下之望
又
渊听未回确尔执谦之意忱辞屡叩歉然归美之诚彝典不可以久稽衆心不可以屡咈敢控喁喁之请再干穆穆之光窃以民之戴君自古有训礼之饰治後世尤详惟大德得其名故因诞弥而纪节虽先王未之有亦容增益之随时当渚虹枢电之辰受岳贡川珍之集乃同常日夫岂人情今者博士议郎固执於庭秩宗奉常各扬其职必期得请畴敢自安伏望皇帝陛下圣度兼容大明委照帝辞三祝足昭挹损之怀臣同一心终冀允俞之命
立皇后丞相率文武百僚称贺寿皇表
北宫移仗方瞻与子之明中禁正名复奉齐家之训化行緜宇驩动羣心【中贺】恭惟至尊寿皇圣帝陛下盛德日新圣图天广虽名持守躬创业垂统之艰不惮忧勤示诒谋燕翼之法乃者独观道妙将就葆颐犹崇朝亲发於德音谓初政莫先於内治茂建壼则所以垂万世之典常大明人伦所以移四方之风俗臣等获尘朝着亲奉睿谟发册昕廷共仰光华之典称觞广殿益深拚舞之情
贺皇帝表
宝运绍开椒涂首建典册以时而告具蓍龟协吉而弗违庆集宫庭懽传海宇【中贺】伏以圣人有作追参尧舜禹之盛时壼范增光上配姜任姒之至德矧惟内助始自初潜稽女史彤管之言广周南关雎之化兹正中宫之位号实出寿皇之训谟玉音诞敷汗简登载求於前世邈矣未闻顾家国之荣怀宜神只之安乐恭惟皇帝陛下仁参苍昊德被黔黎永惟大学齐家之端先诚其意推原春秋谨始之义以御于邦故当天临之初务先坤载之厚臣等身逢华旦目觌弥文燕至祀禖行庆则百男之佑鸡鸣问寝敢祝於万年之休
贺皇太后牋
圣子问安方极兰陔之养神孙正内肇新椒掖之华母道弥尊人情溢喜【中贺】恭惟皇太后殿下抱神以静藏心於渊德修蜵蜎蠖濩之中化行崐崘磅礴之外唐虞盛际乃出一家父子之亲任姒徽音仍见三朝妇姑之法方且享宗社奠安之福视本支蕃衍之祥於古有光与天无极臣等幸逢熙运获缀清班至哉坤元实首彝伦之叙养以天下益观孝治之隆
贺寿成皇后牋
盛德继承爰本亲传之妙中宫崇建式光就养之尊庆集禁庭驩传海宇【中贺】恭惟寿成皇后殿下妇功饬备母道含洪躬老氏之俭慈享周家之福禄密赞乾刚之断神器有归助成离照之明天心允畣惟每思於静顺故备极於安荣衮龙兼彩服之纡褕翟焕玉巵之奉贵无伦敌日以舒长简册?其有光风俗为之丕变臣等偶逢熙运获相多仪坤顺承天喜徽音之克嗣孙又有子知寿祉之无穷
贺皇后牋
诞受丕基方正宁凝旒之始协修隂教举路朝发册之仪厚载有光羣情咸悦【中贺】恭惟皇后殿下庆锺勲阀道嫓皇家辅佐积勤实自龙潜之日休祥有衍早符熊梦之占寿皇所以亲发於德音圣主所以深资於内助副笄奉三殿之养大练受六宫之朝震耀简编感移风俗臣等预闻钜典实激欢悰法地所以法天仰戴坤仪之至德事母同之事父曷胜鳌拚之微诚
文武百寮谢春衣表
宝运绍开方谨人时之授宠光下逮俾均春服之成荣被簪绅欢腾拜舞【中谢】恭惟皇帝陛下凝图丕赫抚运重熙租税所储靡专一已之奉寒暑有赐式厚羣臣之恩所以恤其澣濯之私盖将责其忠嘉之报虽旧章之是举实初政之当先臣等获缀班聨恭承锡予去女工之蠧已观府库之充遗天下之衣愿广乾坤之德
重明节明庆寺丞相率百僚啓建道场疏开起
乾端澄肃时爰及於杪秋离照光明运方隆於中夏敢输诚悃仰祝寿龄皇帝陛下恭愿宜君宜王时万时亿泰元增汉帝之筴配天其休洪范锡神禹之畴与民同福
满散
肃霜协令方观万宝之成绕电告祥实契千龄之会饬供既周於月律殚诚爰集於廷绅冀凭薰祓之勤仰报照临之德皇帝陛下恭愿政敷有截寿格无疆天地人之三才共扶兴运尧舜禹之一道永庇函生
进疏
大易明两作离允符继照之盛太极函三为一诞拥无疆之休寿何待於祷祠运自臻於熙洽恭演仙真之秘旨实输臣子之至情皇帝陛下恭愿化冒羣伦治偕邃古奉亲备天下之养履位处域中之尊至诚之道可以前知方卜亿万年之永命诸福之物莫不毕至岂止百千所之上闻
会庆节明庆寺丞相率百僚啓建道场疏开起
有开必先天地肇兴於景运无远弗届华夷毕効於贡琛况在周行敢稽寿祝至尊寿皇圣帝陛下伏愿道超古昔化洽黔黎端居无黄屋之心既高揖逊万椉致彩衣之养弥极尊荣
满散
电枢肇纪适逢震夙之期月琯告周洊罄延鸿之祷虽嘉祥之自至顾归美之敢稽至尊寿皇圣帝陛下伏愿福等河沙寿踰刼石尧仁舜孝治功永焕於青编天大佛尊睟表长临於黼扆
进疏
天为羣物之祖可谓极尊寿居五福之先实归上圣脱屣亲传於大宝颐神方御於殊庭敢率羣伦恭培睿算至尊寿皇圣帝陛下伏愿诞膺戬谷端拱穆清以八千岁而为春永享舒长之景卜七百年而过历茂隆贻燕之祥
文武百僚谢冬衣表
霜露既降着孟冬始裘之文法制具存举九月授衣之令进趋襜翼拜舞光华【中谢】恭惟皇帝陛下大度并包至仁渗漉及是月也初有祁寒之虞念无衣兮俾膺好赐之厚疏恩荣於在列斥府库之余藏臣等误荷选抡获沾锡予覩万里农桑之业共乐时平诵羣臣币帛之诗誓图忠报
会庆节丞相率文武百僚贺寿皇表
锡羡无疆丕显生商之旦成功不处适当命禹之时熙运亲逢羣情胥庆【中贺】恭惟至尊寿皇圣帝陛下仁涵动植道配堪舆诗书所称何有加卓尔规模之大唐虞之际斯为盛超然揖逊之风积勤致王业之成端拱视天民之阜岂特极高而蟠厚固已勒崇而垂鸿臣等误置周行久陶圣化蓬莱隔弱水三万里获进谒於殊庭上古有大椿八千秋冀默符於睿算
丞相率文武百僚贺至尊寿皇圣帝冬至表
化国之日舒以长一阳初复天子之父尊之至万寿维祺亚岁肇新羣心胥悦【中贺】恭惟至尊寿皇圣帝陛下道兼伦制化极范围刚长而亨周测土圭之景功成则退尧无黄屋之心薰然慈孝之兼隆允矣古今之莫及方且内享视膳问安之大养外腾重熙累洽之颂声风动华夷光昭竹帛臣等幸逢盛际获造昕廷斗建子以定时是为嘉会星拱辰而在列同罄丹诚
丞相率文武百僚贺皇帝冬至表
一之日以授时黄钟合律万斯年而介福赤伏膺符庆集邦家驩腾海?【中贺】恭惟皇帝陛下仁同乾覆道协时椉旦复旦以重光邦图有永新又新而不倦帝德难名默观造化之机自得财成之妙清心省事成归根反本之功任贤去邪体进阳消隂之象臣等幸逢熙运获迩威颜和气先回岂待葭灰之应丰年已兆敢陈云物之占
丞相率文武百僚请皇帝听乐表
祖庙宁神岁洊更於燧火礼经有制时当备於箫韶敢控微衷上干渊听伏以中月而禫寿皇已循不易之规逾年改元圣主方受惟新之命傥未举钧天之奏何以慰率土之怀伏望皇帝陛下俯察忱辞仰稽故典欲闻五声八音六律以复朝廷之常亲帅三公九卿诸侯共致慈闱之请笙镛以间而人神喜琴瑟在御而心体安茂昭庶政之惟和孰谓太平之无象奉万年之觞於广殿及此首春撞千石之钟於大庭震於四海
丞相率文武百僚贺皇太后受册牋
献岁发春太史奏元龟之吉展寀错事东朝庆大典之成佳气一新驩声四溢【中贺】恭惟寿圣皇太后殿下聪明睿智寿富康宁践履艰难佐高庙廓清之烈遵行恭俭啓寿皇诒燕之图肆因初元只奉显册玺篆虫鱼之古乐成钟磬之和内而百官有司方屏息而观盛事外则万方黎献咸拜手而颂闳休载稽前闻可谓尽美臣等偶叨在列获际升平有子而又有孙共仰本支之盛视今犹之视昔前知竹帛之传
丞相率文武百僚贺寿成皇后受册牋
宫壼涂椒德配重华之盛册书镂玉礼行路寝之严圣孝益隆舆情交庆【中贺】恭惟寿成皇后殿下俭慈性禀柔顺躬行至哉坤元象服早光於内治养以天下寝门方奉於母仪今者稽参六籍之文博尽诸儒之议建此显号迈於前闻仰惟贵无敌而富无伦是谓仁之至而义之尽臣等偶缘在列获遂逢时纪妫汭涂山之兴幸窥简牍继生民思齐之作尚播声诗
丞相率文武百僚上皇帝贺三殿受册表
重庆有光仰东朝之慈爱双亲并奉极北内之尊荣正岁肇新弥文告备邦家之喜夷夏所同【中贺】伏以尧舜禹之相承盖非一姓姜任姒之善继又不同时参稽前闻孰拟昭代恭惟皇帝陛下奄有万宇统和三灵由至公大义膺宝运之传讲寝威盛容伸天下之养太史灼龟而献兆曲台緜蕝而具仪黄麾之仗夙陈簪绅在列白玉之册时举金石充庭既已隆孝道而通神明固将礼高年而厚风俗新又新而进德老吾老以及人臣等误被选抡获尘班着虽润色讨论於大典每慙稽古之疎然登降跪拜於路朝实窃逢辰之幸
丞相率文武百僚贺寿皇正旦表
道妙混成太极着两仪之本天端更始三朝受万国之归庆集有邦欢腾率土【中贺】恭惟至尊寿皇圣帝陛下濬哲稽古清明在躬握乾符阐坤珍难名荡荡之德系唐统接汉绪诞受丕丕之基以海宇之富而蹈巢由高世之风以父子之亲而行尧舜旷代之事迨此献岁发春之日实繄考图数贡之时史册增华搢缙太息臣等幸承睿奬获覩昌期鵷行毕集於大庭共喜威顔之近龙衮恪趋於小次更知荣养之尊
丞相率文武百僚贺皇帝正旦表
尧授舜舜授禹方瞻继照之明正次王王次春茂举履端之庆乾坤开辟日月光华【中贺】恭惟皇帝陛下德上际而下蟠化东渐而西被改元定号稽列圣之旧章发政施仁抚重熙之景运内有可封之俗外无不譓之戎方且采诸儒之议以制朝仪陈九奏之音以为亲寿颁朔靡殊於遐迩受图高拱於穆清治功卓然海内幸甚臣等误膺睿奬获缀通班戮力同心永惟春秋五始之义拜手稽首敢奏天子万年之诗
渭南文集卷二

[book_title]卷三
钦定四库全书
渭南文集卷三
宋　陆游　撰
蜡弹省劄【癸未二月二府请至都堂撰】
朝廷今来特惇大信明大义於天下依周汉诸侯及唐藩镇故事抚定中原不贪土地不利租赋除相度於唐邓海泗一带置关依函谷关外应有据以北州郡归命者即其所得州郡裂土封建大者为王带节度镇抚大使赐玉带金鱼涂金银印其次为郡王带节度镇抚使赐笏头金带金鱼涂金铜印仍各赐铁券旌节门戟从物元系蕃中姓名者仍赐姓名各以长子为节度镇抚留後世世袭封永无穷已余子弟听奏充部内防团刺史亦令久任将佐比类金人官制升等换授其国置国相一员委本国选择保奏当降真命余官准此七品以下听便宜辟除土地所出并许截留充赏给军兵禄养官吏等用更不上供每岁正旦一朝三年大礼一助祭如有故听遣留後或国相代行天申会庆节止遣国官一员将命应刑狱生杀并委本国照绍兴勑令参酌施行更不奏案合行军法者自从军法四京各用近畿大国兼充留守朝廷惟於春季遣使朝陵余时止用本处官吏侍祠每遇朝贡当议厚给茶彩香药等充回赐以示抚存遇一国有警急诸国迭相救援如开斥生地俘获金宝并就赐本国仍永不置监司帅臣及监军等官议定各遣子弟一人入觐当特赐燕劳毕即时遣回机会之来时不可失各宜勇决以称朝廷开纳之意
论选用西北士大夫劄子
臣伏闻天圣以前选用人才多取北人寇准持之尤力故南方士大夫沈抑者多仁宗皇帝照知其弊公听并观兼收博采无南北之异於是范仲淹起於吴欧阳修起於楚蔡襄起於闽杜衍起於会稽余靖起於岭南皆为一时名臣号称圣宋得人之盛及绍圣崇宁间取南人更多而北方士大夫复有沈抑之叹陈瓘独见其弊昌言於朝曰重南轻北分裂有萌呜呼瓘之言天下之至言也臣伏覩方今虽中原未复然往者衣冠南渡盖亦衆矣其间岂无抱才术蕴器识者而班列之间北人鲜少甚非示天下以广之道也欲望圣慈命大臣近臣各举赵魏齐鲁秦晋之遗才以渐试用拔其尤者而任之庶上遵仁祖用人之法下慰遗民思旧之心其於国家必将有赖伏惟留神省察取进止
代乞分兵取山东劄子
臣等恭覩陛下特发英断进讨京东以为恢复故强牵制川陕之谋臣等获侍清光亲奉睿旨不胜欣拚然亦有惓惓之愚不敢隐默者窃见传闻之言多谓敌兵困於西北不复能保京东加之苛虐相承民不堪命王师若至可不劳而取若审如此说则吊伐之兵本不在衆偏师出境百城自下不世之功何患不成万一未至尽如所传敌人尚敢旅拒遗民未能自拔则我师虽衆功亦难必而宿师於外守备先虚我犹知出兵京东以牵制川陕彼独不知侵犯两淮荆襄以牵制京东邪为今之计莫若戒勑宣抚司以大兵及舟师十分之九固守江淮控扼要害为不可动之计以十分之一遴选骁勇有纪律之将使之更出迭入以奇制胜俟徐郓宋亳等处抚定之後两淮受敌处少然後渐次那大兵前进如此则进有辟国拓土之功退无劳师失备之患实天下至计也盖京东去敌都万里彼虽不能守未害其强两淮近在畿甸一城被围尺地陷没则朝廷之忧复如去岁此臣所以夙夜忧惧寝不能瞑而为陛下力陈其愚也且富家巨室未尝不欲利也然其徒欲贾于远者率不肯以多赀付之其意以为山行海宿要不可保若倾囊而付一人或一有得失悔其可及哉此言虽小可以喻大愿陛下留神察焉臣等误蒙圣慈待罪枢筦攻守大计实任其责伏惟陛下照其愚忠臣等不胜幸甚取进止
上二府论事劄子【壬午六月五日】
某伏见大理寺奏北界蒙城县官邢珪罪状窃缘有司之议据其侵犯边城杀害义旅虽置极典未足当罪然既已具奏则当有特旨恐与有司之议不可同日而语何者有司谨守律令朝廷当断以大义故也按邢珪生於涿易非祖宗涵养之人仕於伪界非国家禄使之吏身有官守一旦危急力虽不及犹能死守虽懵於逆顺不知革面然春秋之义天下之善一也若遂诛之恐非所以劝天下之为人臣者奏陈之际傥为一言贷其草芥微命以示中国礼义实非小补又虑议者以谓张安国杀耿京事与此略同恐啓寛贷之路无以慰归附之人则某谓不然张安国中国人又尝受旗牓招安见利而动贼杀耿京反覆奸猾罪恶明白与珪实为不类兼邢珪所犯在未被大赦荡涤之前张安国所犯在已受旗牓招安之後伏乞钧察
上殿劄子三首【壬午十一月】
臣恭惟陛下天纵圣智生知文武御极之初内出大号所以加惠於海内甚渥犹以为未足也乃八月戊子寛恤之令继下至诚恻怛纎悉备具欢欣之声达於远迩可谓盛矣然今既累月不知有司皆已推而致之民乎若犹未也是不免为空文而已无乃不可乎又有大不可者陛下初即大位乃信诏令以示人之时前日数十条或曰当置典宪或曰当议根治或曰当议显戮可谓丁宁切至赫然非常之英断也若复为官吏将帅一切翫习漫不加省一旦国家有急陛下诏令戒敕之语将何加此而欲使人捐肝脑以卫社稷乎周官冢宰以正月之吉始和布治於邦国都鄙垂象之法狥以木铎曰不用法者国有常刑正月周正今之十一月也正岁夏正今之正月也自十一月至正月若未甚久而申敕告戒俟以刑辟已如此其严今命下累月而有司或恬然不以为意臣窃惑之欲望圣慈以所下数十条者申谕中外使恪意奉行毋或失坠仍命谏官御史及外台之臣精加考核取其尤沮格者与衆弃之不惟圣泽速得下究亦使文武小大之臣耸然知诏令之不可慢如此实圣政之所当先也伏惟留神省察取进止
又
臣闻夏尚忠商尚质周尚文三者迭用非以为异因时制宜有不得不然者臣窃观太祖太宗之世法度典章广大简易律令可以禁奸无滋彰之患文移可以应务无丛委之弊君臣上下如家人父子论说径直诚意洞达所详者大所略者小事易举功易成其气象风俗人物议论至於今可考也太平既久日趋於文放而不还末流愈远浮虚失实华藻害道虽号为粲然备具而文移书判增至数倍居官者穷日之力实不暇给猾吏奸人椉隙以逞其始也所详者小所略者大其极也并小者不复能详则一切卤莽听吏之所为而已太上皇帝中兴大业当宁叹息思有以救之於是渐加订正以还其旧两省复通为一以革迃滞之风寺监几省其半以去支离之害简礼容删律令规模措置盖欲悉除繁文复从祖宗之质而後已有司奉承未能尽如本指此陛下今日所当力行不可缓也臣愚欲望圣慈明诏辅臣使帅其属因今六曹寺监百执事所掌讲求祖宗旧制以趋於广大简易之域繁碎重复无益实事者一皆省去使小大之臣咸有余力以察奸去蠧修举其职则太平之基自此立矣元佑中司马光请改三省职事一如昔日中书之制苏辙亦请收昔日三司之权悉归户部则臣所谓因今所掌以求祖宗旧制诚不为难顾陛下力行何如尔干冒天听伏深战栗取进止
又
臣窃观周自后稷公刘以来积德深远卜世长久为之子孙者宜皆取法焉然而独曰仪刑文王又曰仪式刑文王之典汉自高祖创业其後嗣亦多贤君然史臣独曰汉言文景美矣至武帝之功烈犹以不遵文景之恭俭为恨唐三百年一祖三宗皆号盛世而太宗贞观政要之书独传宝以为大训元佑中学士范祖禹亦曰祖宗畏天爱民子孙皆当取法惟仁宗在位最久德泽深厚结於天下诚能专法仁宗则成康之世不难致也呜呼祖禹之言天下之至言也迨我太上皇帝躬履艰难慨然下诏专法仁祖之政且窃闻燕闲惟考观仁祖政事是以於万斯年无疆惟休亦享仁祖垂拱之福可谓盛矣陛下绍休圣绪正当师太上专法仁祖之意申命迩英进读之臣日以宝训反覆敷绎以究微意仍命辅臣政事法度一以仁祖为法臣将见陛下福禄川至治效日见年谷屡丰四夷率服庆历皇佑之盛复见於今虽遐方絶壤皆当梯航而至矣况中原故地其有不复者哉臣不胜至愿伏惟圣慈留神省察取进止
拟上殿劄子【壬午准备轮对会内禅遂不果上】
臣观小毖之诗见成王孜孜求助特在初载意其临天下之久阅义理之多则当默识独断虽无待於羣臣可也及考之书然後知其不然舜伐三苗年九十有三闻伯益一言则退而敷文德舞干羽无一毫自用之意武王受贡獒年九十有一召公作训累数百言武王纳之不以为过呜呼为人臣而不以舜武王望其君者不恭其君也伏以陛下生知之圣度越百王稽古之学博极坟典历试诸艰身济大业更事阅理多矣自公卿大臣皆陛下四十年教养所成况於小儒贱士见闻浅陋曾何足以仰清光备顾问哉然其所陈则未必无尺寸之长何者举吏部之籍搢绅之士几人其得见君父者几人白首州县而不得一望阙门者多矣则凡进见之人固宜夙夜殚思竭诚以幸千载之遇虽其间有论事梗野不达大体者究其设心亦愿际会犯威颜以徇俗舍富贵以取名臣窃谓无是理也欲望陛下昭然无置疑於圣心克己以来之虚心以受之不惮舍短而取长以求千虑之一得庶几下情得以毕达羣臣无伯益召公之贤陛下以舜武王之心为心则是圣德巍巍过於舜武王矣如其屈万椉之尊躬日昃之劳顾於疎远之言无大施用姑以天地之度容之而已是独言者一身之幸也干冒天威臣无任惶怖俟罪之至
上二府乞勿受庆云图劄子【癸未春】
伏覩尚书省劄子知阆州吕游问奏庆云见并图一轴奉圣旨降付编类圣政所仰见主上圣孝推美太上皇帝之心然窃闻太上皇帝建炎之初京东进芝草亲诏却之盛德煌煌光映简册今乃以庆云见为圣政恐非太上皇帝之本意兼阆州所奏专以庆云见於普安郡及在主上即位前一日为受命之符谀佞牵合不识大体政与京东芝草相类若受而不却虽不报行其谁不知深恐自此草木之妖氛气之怪纬之说歌颂之文纷纷来上却之则自啓其端不却则遂将成俗欲望钧慈以太上皇帝却芝草故事委曲奏陈主上刚明英断必有以处此矣干冒钧严不胜恐怖之至
上二府论都邑劄子
某自顷奏记迨今累月自顾贱愚不肖无尺寸可以上补聪明而徒以无益之事上勤省阅实有罪焉故久不敢以姓名彻左右今者偶有拳拳之愚窃谓相公所宜闻者伏冀少留观览幸甚幸甚伏闻北人累书请和仰惟主上圣武相公威名震叠殊方足以致此而天下又方厌兵势且姑从之矣然某闻江左自吴以来未有舍建康他都者吴尝都武昌梁尝都荆渚南唐尝都洪州当时为计必以建康距江不远故求深固之地然皆成而复毁居而复徙甚者遂至於败亡相公以为此何哉天造地设山川形势有不可易者也车驾驻跸临安出於权宜本非定都以形势则不固以馈饷则不便海道逼近凛然常有意外之忧至於谶纬俗语则固所不论也今一和之後盟誓已立动有拘碍虽欲营缮势将艰难某窃谓及今当与之约建康临安皆系驻跸之地北使朝聘或就建康或就临安如此则我得以闲暇之际建都立国而彼既素闻不自疑沮敌人欲借以为辞亦有不可者矣今不为後且噬脐至於都邑措置当有节目若相公以为然某且有以继进其说不一二年不拔之基立矣某智术浅短不足以议大计然受知之深不敢自以疎远为疑干冒钧听下情恐惧之至
渭南文集卷三

[book_title]卷四
钦定四库全书
渭南文集卷四
宋　陆游　撰
上殿劄子
臣闻善观人之国者无他惟公道行与否尔书曰毋虐茕独而畏高明诗曰柔亦不茹刚亦不吐此为国之要也若夫虐茕独畏高明茹柔吐刚而能使天下治者自古未之有也朝廷之体责大臣宜详责小臣宜略郡县之政治大姓宜详治小民宜略赋敛之事宜先富室征税之事宜核大商是之谓至平是之谓至公行之一邑则一邑治行之一郡则一郡治行之天下而治不逮於古者万无是理也伏见朝廷顷因人言必显有功状乃畀职名行之数年而大臣近侍不得职者几人帅臣监司之加职者又比比而有至於铨曹格法所以厄小官者则未尝少弛张也庆典之行所及至广贴职以上例皆甄复虽阿附秦氏得罪者亦在焉至於常调孤远固多久絓刑宪者今更赦令虽使皆得沾被铨法拘挛必不如是之旷荡也无乃责大吏反略而责小臣反详乎郡县之吏不能自立观望揣摩惟强是畏豪右虽犯重辟官吏贪者黠者则公与之为市亷者懦者则又自营曰得无反为所害乎凡嫁旤平人诿罪僮奴者皆有司为之道地也凶年饥岁虽贫富俱病然富者利源至多贫者惟守田亩孰为当恤视郡县之庭鞭笞流血杻械被体者皆贫民也吴蜀万里关征相望富商大贾先期遣人怀金钱以赂津吏大舸重载通行无苦终更小官造廷进士垂橐萧然齎粮有限而稽留苛暴略不之恤如是谓之平可乎谓之公可乎臣昧死伏望陛下推至平至公之道自朝廷始然後下诏戒敕四方而继之以诛赏不过岁月治效自见惟在陛下执之重如山岳坚若金石尔荀卿论辟国之说曰兼并易能也坚凝之难夫岂独兼并哉凡为政施行之甚易坚凝之甚难臣区区之言陛下或以为万有一可采焉敢并以坚凝为献取进止
又
臣伏读御制苏轼赞有曰手抉云汉斡造化机气高天下乃克为之呜呼陛下之言典谟也轼死且九十年学士大夫徒知尊诵其文而未有知其文之妙在於气高天下者今陛下独表而出之岂惟轼死且不朽所以遗学者顾不厚哉然臣窃谓天下万事皆当以气为主轼特用之於文尔赵普气盖诸国故能成混一之功寇准气吞契丹故能成却敌之功范仲淹气压灵夏故西讨而元昊款伏狄青气慑岭海故南征而智高殄灭至於韩琦富弼文彦博之勲劳唐玠包拯孔道辅之风节大抵以气为主而已盖气胜事则事举气胜敌则敌服勇者之鬭富者之博非有他也直以气胜之耳今天下才者衆矣而臣犹有忧者正以任重道远之气未能尽及古人也方无事时亦何所赖此一旦或有非常陛下择羣臣使之假钺而董二军拥节而谕万里虽得贤厚笃实之士气不素养临事惶遽心动色变则其举措岂不误陛下事耶伏望万几之余留神於此作而起之毋使委靡养而成之毋使沮折及乎人才争奋士气日倍则缓急惟陛下所使而已且吴蜀闽楚之俗其浑厚劲朴固巳不及中原矣若夫日趋於拘窘怯薄之域臣实惧国势之寖弱也不胜私忧犯分献言恭惟陛下裁赦取进止
又
臣闻天下有无穷之变而有必然之理惟默观隂察能得其理则事变之来虽千态万状可以坐制而无虞矣天下之变最幽眇仓卒不可测知者莫如雷霆鬼物然雷霆冬伏而春作鬼物昼隐而夜见则其理之必然有不待智者而知之矣今朝廷内无权家世臣外无强藩悍将所虑之变惟一金金人劲敌也不时反覆虽其族类有不能测而臣窃以谓是亦有可必知者夫何故寛猛之相继如寒暑昼夜之必相代也故自金人强悍以来靖康建炎之间兵戈扰攘则有绍兴之和通和既久则有辛巳之寇寇而败亡则又有隆兴之和今边陲晏然枹鼔不作逾二十年与绍兴通和之岁月略相若矣不知金人终守和约至数十百年而终不变邪将如昼夜寒暑必相代也且金非他敌比也无狐伏之惧有虎视之凶惟制之以力劫之以威则粗能少定今力惫势削有乱而已其乱不起於骨肉相残则起於权臣专命又不然则奸雄袭而取之耳三者有一焉反金人之政以悦其国人且何为哉虽陛下聪明英睿自有所处然臣窃观士大夫之私论则往往幸敌之懦以为安不知通和巳二十余年如岁且秋矣而谓衣裘为不必备岂不殆哉大抵边境之备方无事时观之事事常若有余一旦有变乃知不足伏望陛下与腹心之臣力图大计宵旰弗怠缮修兵备搜拔人才明号令信赏罚常如羽书狎至兵锋已交之日使敌果有变大则扫清燕代复列圣之讐次则平定河洛慰父老之望岂可复如辛巳仓卒之际敛兵保江凛然更以宗社为忧邪臣世食君禄且蒙陛下省録姓名已二十余年念无以报天地父母之大恩故其陈於陛下者惟惧不尽而不知狂愚之为大罪也取进止
乞祠禄劄子【戊申四月】
照对某昨任主管成都府玉局观将满陈乞再任蒙恩差知严州於淳熙十三年七月三日到任郡政乖刺雨泽不时上劳宵旰死有余责赖蒙朝廷哀矜山郡瘠土之民重赐蠲放广行赈恤上格和气下安衆心入秋得雨陆种倍收六县并无流徙人户今春以来雨阳尤为调适二麦继熟民间亦以为所收倍於常年赈济讫事稍纾吏责某虽去替不远实缘年龄衰迈气血凋耗夏秋之际痼疾多作欲望钧慈特赐矜悯许令复就玉局微禄养痾故山及天气尚凉早得就道实为至幸
上殿劄子
臣恭惟陛下躬圣人之资履天子之位而致养三宫承颜左右盛事赫奕冠暎千古尚何待尘露之增山海哉顾臣窃抱惓惓之愚不敢辄默伏惟陛下圣孝纯至禀於天性昔在潜邸及登储宫以来夙夜孜孜何尝顷刻不以寿皇为心寿皇罢朝而悦进膳而美则陛下欣然喜动於色寿皇罢朝而不悦进膳而少味则陛下愀然忧见於色方是时徒能喜之忧之而已今则致亲之悦者责在陛下其可以不深念乎所谓悦亲之道非荐旨甘奉轻暖也非晨昏定省冬夏温凊也非千门万户之宫钧天箫韶之乐也惟在陛下得天下之爱戴以宁寿皇之心而已鸡鸣而揽衣辨色而视朝必曰此昔者问安之时也今以万几之繁不能日朝重华歉然於怀岂有限极然阙问安之常礼之小也致天下之治孝之大也吾其力为其大者乎此固寿皇所望於陛下亦天下所望於陛下也治功已成中外无事陛下时备法驾率羣臣上万年之觞岂非天下之大庆不然太史或以灾异上闻四方或以寇盗来告寿皇闻之万分有一微辍玉食陛下虽居万乘之贵孰与解忧哉臣昧死愿陛下於进退人才罢行政事之际率以是为念自三思十思以至百思不为过也自一日五六日至於旬日不为缓也谋及卜筮谋及卿士谋及庶人不为广也一有小失岂独上劳宵旰寿皇亦与焉故陛下今日忧勤恭俭百倍於古帝王乃仅可耳譬如臣民之家上有尊亲则所以交四隣训子弟备饥馑御盗贼比之他人自当谨戒百倍何则彼亦惧忧之及其亲也犬马小臣贪於增广圣孝不知言之涉於狂妄冒犯天威伏候斧钺
又
臣闻诗曰上天之载无声无臭人君与天同德惟当清心省事澹然虚静损之又损至於无为大臣不得而窥所好则希合苟容之害息小臣不得而窥所好则谄谀侧媚之风止不以从其所好而加赏则憸人伏不以逆其所好而加罪则端士进玩好无益之物不好则不接於目诙谐败度之言不好则不闻於耳大抵危乱之根本谗巧之机芽奸邪之罅隙皆缘所好而生臣下虽有所偏好而或未至大害者无奉之者也人君则不然丝毫之念形於中心虽未尝以告人而九州四海已悉向之矣况发於命令见於事为乎且嗜好之为害不独声色狗马宫室宝玉之类也好儒生而不得真则张禹之徒足以为乱阶好文士而不责实则韦渠牟之徒足以败君德其他可推而知矣昔者汉文帝及我仁宗皇帝所以为万世帝王之师者惟无所嗜好而已恭惟陛下龙飞御极之初天下倾耳拭目之时所当戒者惟嗜好而已无有作好遵王之道天之所以锡神禹也伏惟陛下留神省察实天下幸甚取进止
上殿劄子【己酉四月十三日】
臣闻王者以一人之身临制四海人情错出事变遝至惟静以俟之则心虚而明惟重以持之则体大而正无偏听之过无轻举之失天何言哉舜何为哉後世士大夫学术卑陋识虑褊浅顾谓王者得位必有以耸动天下於是厌常喜新之论兴饰智骇俗之政作衆人之所喜而君子之所深忧也臣伏见陛下自在潜邸以至龙飞御宇三十年间天下之事何所不习虽日出百令固亦易尔乃谦恭退托而安静无为沈潜渊默而聪明不作上则承寿皇之睿谟下则尽羣臣之公议及乎议有未决徐而断之政有当行从而举之理惬事允出臣下思虑之表有心者诚服有口者颂数则所谓静与重者陛下既得之矣呜呼一郡一邑之长视事之始尚且以新奇眩衆以敏速钓名陛下有天下之利势而不用有圣智之絶识而不施超越羣伦奚啻万亿而或者方以耸动天下为献此固儿童之见而陛下所不取也窃恐羣臣献此说者寖多虽陛下决不取然臣不胜惓惓爱君之愚忠思有以坚圣心而广初政昔魏郑公忧贞观之政渐不克终苏辙亦谓但如元佑之初足矣若夫进锐退速能动耳目之观听而无至诚恻怛之心以终之如明皇之焚锦绣德宗之放驯象实陛下之龟监也故臣愿陛下图事揆策不厌於从容行赏议罚无取於快意兢兢业业常如此三月之间则成康文景之盛复见於今日矣犬马小臣出位妄言冒犯天威臣无任
又
臣闻天下有定理决不可易者饥必食渴必饮疾必药暑必箑岂容以他物易之也哉臣伏观今日之患莫大於民贫救民之贫莫先於轻赋若赋不加轻别求他术则用力虽多终必无益立法虽备终必不行以臣愚计之朝廷若未有深入远讨犂庭扫穴之意能於用度之间事事裁损陛下又躬节俭以励风俗则赋於民者必有可轻之理缓急之备固不可无姑以岁月徐为之可也如是则和气浃洽必无水旱之灾驩声洋溢必无盗贼之警何虑国用之不足邪设使裔夷弗宾侵犯王略所谓率其子弟攻其父母直可舞干羽而格之尔顷者建炎绍兴戡定变乱之日一切赋敛有非承平之旧者高宗皇帝宵旰焦劳每欲俟小定而悉除之故诏令布告天下曰惟八世祖宗之泽岂汝能忘顾一时社稷之忧非予获已止俟扞防之隙首图蠲省之宜臣幼年亲见民诵斯诏至於感泣虽倾赀以助军兴而不敢爱旋属国家多故金敌畔盟虽所蠲已多终未仰称圣意寿皇圣帝临御以来所以节用裕民者皆继承高祖蠲省之指也则陛下今日岂可不以为先务哉臣昧死欲望圣慈恢大度明远略诏辅臣计司博尽论议量入而用量用而取可蠲者蠲可省者省富藏於民何异府库果有非常孰不乐输以报君父沦肌浃髓之恩哉若有事之时既竭其财矣幸而无事又曰储积以为他日之备也虽恢复中原又将曰边境日广矣屯戍日衆矣则斯民困弊何时而已邪渎犯天威罪当万死惟陛下裁赦取进止
除修史上殿劄子
臣伏见真宗皇帝至道三年冬修太宗实録至明年咸平元年八月而毕甫九閲月修书者钱若水柴成务宗度吴渊杨亿五人而已书成又诏重修太祖实録至明年六月而毕亦甫九閲月修书者王元之梁灏赵安仁李宗谔四人而已臣窃考之太祖讨泽潞取杨州平吴灭蜀定荆楚下五岭太宗抚有吴越荡定汾晋用师蓟门问罪夏台皆大举动业广事丛议论烦委兵机戎政攻守馈饷功罪黜陟之事可谓夥矣至於制礼作乐明刑治历修废官举坠典革五季之弊复汉唐之盛侧席求治可谓勤矣宜其摹写日月形容造化虽累岁不成而奏书之速不淹三时上足以慰羮墙之思下足以厌荐绅之望非独此数人者毕精竭思之力也意者当时命令重刑赏必尊君体国之俗成凡史官紬绎之所须者上则中书密院下则百司庶府以至四方万里郡国之远重编累牍如水赴海源源而集然後以耳目所接察隧碑行述之谀辞以衆论所存刋野史小说之谬妄取天下之公去一家之私而史成矣九阅月而奏书臣诚未见其为速也臣乞身累年忽蒙圣恩起之山泽之间使与闻大典既不累以他职又特寛其朝谒责委之意可谓重矣然臣之愚虑有欲陈者未敢遽以仰渎天听而略具梗槩於前欲乞圣慈明诏大臣俟臣供职有所陈请择其可者出自朝廷主张施行如臣不能自力旷职守负圣知则窜殛之刑所不敢避取进止
乞致仕劄子【癸亥】
臣辄冒重诛仰干洪造伏念臣生逢千载仕历四朝晚蒙旒扆之知爰锡弓旌之召滥司汗简擢长僊蓬曾未几时亟跻近列虽愿输於尘露顾已迫於桑榆记问荒疎文辞衰退重负夜行之责难贪昼接之荣又况与奏成书获经睿览时则可矣敢少缓於控陈天实临之冀俯从於恳款伏望圣慈许臣守本官职依前致仕
又
臣近缘实録院进书已毕具奏乞守本官职依前致仕准尚书省劄子奉圣旨不允者伏念臣学缘病废志与年衰步蹇弗支髪存无几出入鵷行之内愓然有腼於面颜追参豹尾之间观者亦为之指目岂容冒昧久窃宠荣敢干咫尺之威洊贡再三之请万籖黄卷怅已负於初心十具乌犍冀获安於故里伏望圣慈特赐开允
又【甲子】
臣辄倾愚恳仰达圣聪伏念臣衰顇余龄已开九秩遭逢盛际逮事四朝擢置周行初出高皇之独断进登法从晚蒙陛下之异知期岁强颜秋毫无补及沥乞身之请更蒙优老之除久此叨尘岂胜危惧虽天地之恩未报而犬马之力已穷杜曲桑麻傥遂扶犂之初愿灞桥风雪更寻策蹇之旧游誓教训於子孙用报酬於君父伏望圣慈许臣守本官职致仕
渭南文集卷四
<集部,别集类,南宋建炎至德佑,渭南文集>

[book_title]卷五
钦定四库全书
渭南文集卷五
宋　陆游　撰
天申节进奉银状
效颂祝於万年适逢盛际备贡输於九牧敢竭微诚前件银祗率典章获参包篚大庭旅百愧非梯山航海之琛神岳呼三但切就日望云之意
辞免赐出身状
准尚书省劄子奉圣旨赐进士出身者孤远小臣比蒙召对从容移刻襃称训谕至於再三仰惟天地父母之恩固当誓死图报惟是科名之赐近岁以来少有此比不试而与尤为异恩揣分量材实难沗冒欲望敷奏特赐追寝以安冗散之分
又
近蒙恩赐进士出身尝具状乞行追寝以谓科名之赐近岁以来少有此比不试而与尤为异恩揣分量材实难忝冒今月六日准尚书省劄子奉圣旨不许辞免蝼螘至微曲烦申谕雷霆在上其敢饰辞然义有未安若不自列强顔冒宠获罪愈大盖特赐科名虽有故事必得非常之人乃副非常之举甚非所以重儒科杜幸门也重念某一介疎贱行能亡取比蒙召对面加训奬退而感激至於涕泗今者但使获安冗散之分以效尺寸之劳则於上报主恩不敢惮死
条对状
准今月六日诏书节文令侍从台谏取当今弊事悉意以闻退率其属极言毋讳臣恭依诏旨条具下项一有国之法当防其微人臣之戒尤在於偪异姓封王偪之尤者也盖封王始於汉初天下未定权宜之制然韩彭英卢皆以此败汉亦几至大乱遂与羣臣盟曰非刘氏不王後世惩创其失魏晋隋唐皆起草昧有天下岂无功臣止於公侯而已国初赵普有社稷大功亦未尝生加王爵也唐将封王始於安禄山而本朝则始於童贯此岂可法而比年以来寖以为常识者莫不忧之欲乞圣慈明诏有司自今非宗室外家虽实有勲劳毋得辄加王爵藏之金匮副在有司永为甲令实宗社无疆之福
一伏见比来朝廷间遣小臣干办於外既衔专命又无统属造作威福矜诧事权所在骚然理有必致如措置酒坊招捕海贼未有毫发成効而扰害之事已餍满闻听则此事害多利少可以无疑若以轻君命失国体言之则虽有厚利亦不可行臣谓如此二事之类止当专委户部长贰转运司及安抚使提点刑狱措画如其不职自有典宪诚不足一一上烦圣虑昔祖宗置走马承受本欲便於奏报耳而小人恃势日增岁长及改称廉访使者则监司帅守反出其下败乱四方危及社稷实走马承受之末流也可不危哉此事乞陛下与辅臣长虑远计亟行废罢若止如近日改易其人及令听安抚使节制之类根本未除终必为害若朝廷或有大事势须遣使即乞於廷臣中遴选材望庶几不负任使不启弊端实天下之幸一自古有国设官分职非独下不得僭上上亦不得侵下所以正名分也公师之官将相之位人臣之至贵天子所尊礼非百官有司比也方宣和间王黼以太宰而行应奉司蔡攸以三孤而直保和殿紊乱之事遂为祸萌中兴以来所宜痛革而顷者遂有以师傅而领殿前都指挥使者天下固已怪矣近复有以太尉而领合门事者合门古之中涓太尉服章班列盖视二府渎乱名器莫此为甚欲乞圣慈诏辅臣议之例加订正着为定制亦革弊所当先也
一伏覩诏书委监司条具部内知州治行仰见陛下抚恤百姓欲各安田里之意然臣窃谓惟贤乃可以知贤而无瑕者乃可以议人不审今之监司皆已贤乎若犹未也旦夕臧否来上而按行黜陟无乃未可乎虽使谏官御史劾奏其不当者然人之识见自有分限若本无才智又无学术乃使品藻贤否而劾其不当是犹强盲者使察秋毫而责其不见也臣欲望圣慈令三省具诸路监司姓名精加讨论其不足当委寄者例皆别与差遣选有才智学术之士代之则前日之诏不为空文既一清监司之选又审知郡守之政实今日先务也
一伏覩律文罪虽甚重不过处斩盖以身首异处自是极刑惩恶之方何以加此五季多故以常法为不足於是始於法外特置凌迟一条肌肉已尽而气息未絶肝心聨络而视听犹存感伤至和亏损仁政实非圣世所宜遵也议者习熟见闻以为当然乃谓如支解人者非凌迟无以报之臣谓不然若支解人者必报以凌迟则盗贼盖有灭人之族者矣盖有发人之丘墓者矣则亦将灭其族发其丘墓以报之乎国家之法奈何必欲称盗贼之残忍哉若谓斩首不足禁姧则臣亦有以折之昔三代以来用肉刑而隋唐之法杖背当时必以谓非肉刑杖背不足禁奸矣及汉文帝唐太宗一日除之而犯法者乃益稀少几致刑措仁之为效如此其昭昭也欲望圣慈特命有司除凌迟之刑以明陛下至仁之心以增国家太平之福臣不胜至愿
一臣恭以陛下仁心恻怛圣泽?广四方万里之远昆虫草木之微生成长养惟恐或伤近者天下奏狱虽盗贼奸蠧罪状已明一毫可寛悉蒙原减岂有无辜就刑而不加恤者臣是以不量疎贱敢昧死有请夫宦侍之臣自古所有然晚唐以来始进养子童幼何罪横罹刀锯古制宫刑之惨才下大辟一等是虽显有负犯犹在所矜而况於童幼乎向使宿卫不足供奉阙人暂开禁防尚为有说今道路之言咸谓员已倍冗司局皆溢而日增岁加未闻限止诚恐非陛下爱人恤物蕃育羣生之意也臣伏覩太祖皇帝开宝四年诏内侍官年三十无养父听养一子并以名上宣徽院违者抵死真宗皇帝咸平中复申前诏仁宗皇帝嘉佑四年又诏入内内侍省权罢进养子三圣诏令炳如丹青遵而行之实在陛下且方今圣政日新入无苑囿之观出无逸游之好诸军无承受诸路无走马中人所领不过两宫扫除之职而已顾久弛成宪以从其私干犯至和亏损仁政臣虽甚愚犹知其不可也伏惟圣慈少留听焉
一自古盗贼之兴若止因水旱饥馑廹於寒饿啸聚攻劫则措置有方便可抚定必不能大为朝廷之忧惟是妖幻邪人平时诳惑良民结连素定待时而发则其为害未易可测伏思此色人处处皆有淮南谓之二禬子两浙谓之牟尼教江东谓之四果江西谓之金刚禅福建谓之明教揭谛斋之类名号不一明教尤甚至有秀才吏人军兵亦相传习其神号曰明使又有肉佛骨佛血佛等号白衣乌帽所在成社伪经妖像至於刻板流布假借政和中道官程若清等为挍勘福州知州黄裳为监雕以祭祖考为引鬼永絶血食以溺为法水用以沐浴其他妖滥未易槩举烧乳香则乳香为之贵食菌蕈则菌蕈为之贵更相结习有同胶漆万一窃发可为寒心汉之张角晋之孙恩近岁之方腊皆是类也欲乞朝廷戒敕监司守臣常切觉察有犯於有司者必正典刑毋得以习不根经教之文例行阔略仍多张晓示见今传习者限一月听齎经像衣帽赴官自首与原其罪限满重立赏许人告捕其经文印版令州县根寻日下焚毁仍立法凡为人图画妖像及传写刋印明教等妖妄经文者并从徒一年论罪庶可阴消异时窃发之患奏筠州反坐百姓陈彦通诉人吏冒役状
臣近因民间词诉勘会到本路筠州百姓陈彦通因诉事夹带称高安县押录陈谅经两次徒杖罪断罢不合冒役事其本州於淳煕六年十月内以为陈彦通所论冒役不实遂引用乾道六年八月二日臣僚陈请妄诉冒役科反坐刑名仍引在法诸州县公人曾因犯罪勒停【谓於法不该收叙及未该收叙者】放罢编配再行投募充役者许人告诸州县收叙公人於令格有违者徒二年公人依法不该收叙而隐落过犯或改易姓名别行投募者准此将百姓陈彦通决脊杖十三臣窃详反坐之法本谓如告人放火而实不曾放火吿人杀人而实不曾杀人诬陷善良情理重害故反其所坐然有司亦不敢即行多具情法奏取圣裁今愚民无知方其为奸胥猾吏之所屈抑中怀寃愤诉之於官但闻某人曾以罪勒罢又有许告指挥则遂於状内夹带冒役之语村埜小民何由身入官府亲见案牍小有差误亦当末减以通下情纵使州郡欲治其虚妄蓦越之类亦自有见行条法笞四十至杖八十极矣与反坐之法有何干涉若一言及吏人冒役便可捃摭置之徒罪则百姓被苦岂复敢诉吏何其幸民何其不幸也自昔善为政者莫不严於驭吏厚於爱民今乃反之事属倒置兼见今诸处冒役吏人虽究见是实亦不过从杖罪科断罢役而已未有即置之徒罪者岂有百姓诉吏人冒役却决脊杖之理臣本欲即按治筠州官吏又缘有上件乾道六年八月二日臣僚陈请到指挥显见因此陈情致得州郡凭藉用法?刻臣蒙恩遣使一路出自圣知拔擢苟有所见不敢隐默欲望圣慈更赐详酌如以臣奏为然即乞特降睿旨寝罢乾道六年八月二日因臣僚陈情所降指挥庶使百姓不致枉被?重刑责且下情获通胥吏稍有畏惮天下幸甚
除宝谟阁待制举曾黯自代状
准令侍从授告讫限三日内举官一员充自代者右臣伏覩从政郎总领淮东军马钱粮所凖备差遣曾黯克承家学早取世科操行可称文词有法臣实不如举以自代
辞免转太中大夫状
中大夫充宝谟阁待制提举江州太平兴国宫陆某状奏臣以修进两朝实录今月二十三日伏准告命授臣太中大夫依前充宝谟阁待制提举江州太平兴国宫者序进一阶虽循故事擢登四品实出殊私劳薄赏醲人微恩重而况臣遭逢颇异涉历寖?四朝尝缀於廷绅八十更持於从槖惟宠光之永絶庶视息之少延敢控愚衷冀囘鸿造
荐举人材状
太中大夫充宝谟阁待制致仕臣陆某近承绍兴府牒备承尚书吏部符准都省劄子奉圣旨节文令前侍从各举人材三两人臣为已致仕累年窃虑与在外侍从见任藩郡及宫观人事体不同遂具申审今准都省劄子照得宝谟阁待制致仕俞澂荐举万梦实等讫劄送臣照会者臣切见宣教郎知临安府临安县巩丰材识超卓文辞宏赡从政郎前随州州学教授王田学问淹贯议论开敏以上并可备文字之职文林郎监潭州南岳庙赵蕃力学好修杜门自守入仕以来惟就祠禄今已数任若将终身或蒙朝廷稍加识拔足以为静退之劝抑躁竞之风於圣时不为无补如或不如所举甘坐责罚
渭南文集卷五

[book_title]卷六
钦定四库全书
渭南文集卷六
宋　陆游　撰
谢解启
倦游塲屋分已归耕首置贤书出於过听得非其分荣不盖惭伏念某行已迂疎禀资穷薄生逢圣代岂愿老於渔樵性嗜古文了不通於世俗因息四方之志专为一壑之谋比游都城适睹明诏复踊跃而自献信习气之难除内负初心外慙旧友然而废放已久尽忘科举之章程得失既轻颇有山林之气象譬之进昌歜於玉食陈侏儒於燕朝方以怪而见珍故虽朴而不废恭惟某官行为世表经为人师早学长安识子云之奇字晩游吴会得中郎之异书心术正而无邪文章简而有法愤雕虫之积弊疑草埜之可收遂致庸虚辄先豪俊自知不称敢辞同进之争名所惧流言窃谓主司之好异其为愧悚实倍寻常
贺台州曾直阁啓
恭审宠辞使节移镇便藩上待老成惟恐弗当其意士闻静退自消争进之心凡有识知谁不驩喜恭惟某官渊乎似道清而有容古学名家郁为诸儒之领袖高文擅世坐还两汉之风流蚤践清华屡当要剧民依恺悌之政吏畏道德之威不言而令己行寡欲而人自化好直无矫枉之过为善无近名之嫌历考平生追配古人而奚愧中更俗吏益知儒者之有功此由真馆之宴闲起奉外台之委寄翔而後集泛然敢辞子房避三万户之封曼容至六百石而去当宁为之太息举朝仰其高风故择名邦示优耆德然而公议所属久安实难第恐赐环之来弗容坐席之暖某早尝问道晚益受知春服方成怅又违於师范郡斋犹冷冀?卫於生经
贺曾秘监啓
恭审趣登文陛进冠兰台简册光华孰谓太平之无象荐绅叹息共欣大老之来归诚为中外之荣观非复门阑之私庆窃尝闻诸耆旧昔在祖宗朝有道德魁伟之臣士鄙刑名功利之学政术既斥夫卑陋国势自极於尊安岂惟右文饰治之方是亦折冲消萌之要至於主盟儒道典领书林必求名胜之宗尤极清华之选不图近岁顿异前规老吏亦惊兹岂膏梁之地遗编何罪至遭锋镝之腥廷范之污清流哥奴之非时望较之於此诚何足言天未坠於斯文上眷求於旧德恭惟某官文贵乎道气合於神学稽古以知天心集虚而应物旧闻入洛之盛事疑於古人追数过江之诸贤屹然独在虽身居湖海之远而名满覆载之间友化人而游帝居顾肯复求於外物登泰山而小天下盖尝俯陋於诸儒昨者法宫决事之初起於琳馆燕居之际力归使节自乞守符观其勇退於急流真若无意於斯世迫功名之不赦凛风节之愈高姑复领袖馆阁之游行即几杖庙堂之上某自惟幸会最辱知怜识度关之云距今十载从浴沂之乐终後诸生孤踪愈远於师门精意空驰於梦想
贺谢提举啓
伏审显膺帝制起拥使华虽舆论歉然谓未究大贤之蕴然用人如此谁不知公道之行恭惟某官躬真独简贵之资蕴笃实诚明之学早并游於洛下晚独步於江东谈笑多闻文章尔雅履常应变虽与时而偕行据古守经盖絶世而独立风采闻於天下劳烈简於上心自去清班久安真馆付功名於昨梦若无意然顾富贵之迫人恐不免耳迨法宫之决事付便郡以优贤曾未踰年已闻报政入膺三接之宠出临千里之畿明诏始传吾党相庆以谓名流之施设当有前辈之规摹班超之策平平阳城之考下下至於俗吏乃求奇功所愿一洗簿书之尘庶几少称台阁之望此自明公之所及岂须贱子之具陈冒渎之?惭惶无措
贺礼部曾侍郎啓
恭审显奉制书进司邦礼所养既厚万锺亦何足言衆望所归九迁犹以为缓惟是老成之用式昭至治之符凡有识知谁不驩喜窃考六官之制本皆三代之余惟宗伯之清华极近臣之遴选诚使此地常得其人则朝廷日尊自弭未形之患论议守正亦折羣邪之萌一昨多囏寖忘大体刑名钱谷独号剧曹文物常仅同虚器盖道由时而升降官以人而重轻苟凡材非据於其间则旧章何恃而不废孰谓斯文之幸复闻公议之伸恭惟某官直哉惟清渊乎似道心至虚而善应名弗求而愈高紬绎六经推明上世之絶学度越两汉追配先秦之古人早并游於洛中晚独步於江左人诵其德家有其书使少贬於诸公已亟升於华贯顾久幽而弥厉凛自信之不囘上屡兴见晚之嗟公犹怀勇退之志勉收功业於无复意之後起践富贵於不得已之余黄发皤然德容穆若昔者庆历之盛侧席而致衆贤元佑之初加璧而聘诸老今兹盛事可谓无惭然犹渐进於省中未足大慰於天下窃谓德齿之贵宜登师保之崇入则几杖三雍之间出则卷绣百工之上使勲贵敛衽畏杨绾之清朝埜洗心化毛公之俭纪话言於竹帛肖形像於丹青垂之无穷然後为称某顷陶善诱尝辱异知虽借势於王公大人非迂愚之敢及惟侍坐於先生长者尚梦寐之不忘逖闻纶绋之传独阻门阑之庆仰怀曩遇不胜下情
贺辛给事啓
恭审光奉制书就升钜镇用人惟已上方询事而考言知我其天公岂枉寻而直尺世不容而何病道有命而後行虽殿藩犹屈於经纶然亲擢益知於眷注搢绅颂叹道路驩欣伏闻先王相我後人上天为生贤佐若时大任之降将啓非常之元故必雍容囘翔以养其康济之才排摈斥疎以积夫迩遐之望遗之险囏以励其志待之耆老以全其能周公居东归相成王之善治谢傅高卧晚为江表之宗臣勲名卒至於伟然物理殆非於偶尔恭惟某官气守刚大性资方严其在朝廷有金玉王度之益其位岳牧有股肱帝室之劳指朋党於蔽蒙胶漆之时发奸蠧於潜伏机牙之始庭叱义府面折公孙可否一语而不移利害十年而後验人服其识家诵其言皓首来朝方共推於宿望丹心自信宁少贬於诸公洗鄙夫患失之风增善类敢言之气頫仰无媿进退两高不可诬者忠邪之情不可揜者是非之实出守未几见思已?惟是谋帅之难孰先旧德之举然而方政机之虚席宜召节之在途开慰斯民始自今日某迂愚不肖竆薄多奇虽道德初心之已非犹节义大闲之可勉侧闻休命?激懦衷辄忘奏记之狂盖出执鞭之慕仰祈闳量曲贷严诛
畣福州察推啓
识面卜邻固常怀於鄙志杜门扫轨殊未接於英游於此相逢慨然永叹恭惟某官城南旧望江左名流高韵照人清言絶俗过眼不再真读五车之书落笔可惊倒流三峡之水岂有如公之人物犹令随牒於海邦政恐驿召之行弗容席暖之久某奔驰斗粟流落二年久亲柱後之惠文高束牀头之周易政须名理之语一洗簿书之尘
贺何正言除左司谏啓
恭闻亲诏登用大贤以白首魁伟之臣膺明时谏诤之任善类相庆公道遂行窃以逆指犯顔人疑於甚难而君子谓之易盛朝治世衆安於无事而识者以为忧然非身居献替之官与夫素着中外之望虽抱此识何自而言邈乎太平之难逢考之前史而可见以正人遗圣主实惟祖宗敷佑之心而公议在朝廷岂非庙社无疆之福恭惟某官心潜百圣学贯羣经老成之风师表一世直养之气充塞两仪立朝寛大而持平论事雍容而守正虚舟触物此自信其无心怒发冲冠彼安知夫有体居多圣政之助始明儒者之功非独诚伪不可以欺要之忠邪久而自判上眷既厚人望又归遂当登四辅之聨岂久置七人之列某顷以朴学尝预诸生虽在泥涂犹是门阑之旧物竟无名第亦窃塲屋之虚声敢俟明公勲业之成勉继舆人歌颂之作不足为报姑尽此心
贺汤丞相啓
恭审显膺典册进冠公台廷告未终搢绅相庆邮传所及夷夏归心焕君臣嘉会之逢侈庙社无疆之福恭惟某官民之先觉国之宗臣精义探系表之微英辞鼔天下之动至诚贯日历万变而志意愈坚屹立如山决大事而喜愠不见一昨力辞重任之降屈居次辅之聨三年有成九功惟叙方当诏令之诞布孰测谋谟之所从凡有大政事之慰斯民咸曰右丞相之告於上虽家置一喙以颂德士予千金而示恩窃揆其情未至於此盖庙堂之寄代天而理物帷幄之算经远而折冲平居用小大之材欲其披肝胆以自尽一旦付疆塲之事欲其捐性命而不辞自非有以素服衆心则将谁与共济大业晋文侧席於子玉囘纥下拜於汾阳王商以忠謇立朝则单于不敢仰视平津以媕娿充位则淮南谓若发蒙自昔论世之盛衰莫如置相之当否譬犹震风凌雨之动地夏屋愈安鸿流巨浸之稽天方舟独济人望所属国体自尊今者大明弼亮之勲正席辩章之任守文致理将见隆古极治之时应变制宜必有仁人无敌之勇圣主以此属元辅学者以此望真儒行或使之天所命也某猥以孤远辱在记怜如其少逭衣食之忧犹能颂中兴之盛德必也遂老江湖之外亦自号太平之幸民穷达皆出於恩私生死不忘於报称
除删定官谢丞相啓
收置钧陶固已踰於素望责功铅椠仍俾効其寸长神观顿还尘埃一洗欲叙丹衷之感不知危涕之横伏念某独学寡闻倦游不遂澜翻记诵愧口耳之徒劳跌宕文辞顾雕虫而自笑低囘久矣感叹凄然使有一人之见知亦胜终身之不遇然而禀资至薄与世寡谐在乡闾则里胥亭长之所叱诃仕州县则书佐铃下之所蹈藉声名湮晦衣食空无方所向而辄竆已分甘於永弃侵寻末路邂逅殊私招之於衆人鄙远之余挈之於半世浮沈之後既赏音於一旦又诵句於诸公岂料前史之美谈乃获此身之亲见兹盖伏遇某官斯民先觉吾道宗师大学诚明上下同流於天地至仁溥博远近一视於华夷和气行礼乐之间治道出政刑之外惟公故无所不取惟大故无所不容讫令顽钝之资亦预甄收之数重念某家世儒学非有旗常锺鼎之勲交友渔樵又无金张许史之助特缘薄技获齿诸生形顾影以知归口语心而誓报死而後已天实临之
谢内翰啓
来自远方骤参要局知其爱闲而多病故为湔俗吏之尘勇於悼屈而哀穷故使污清流之末繄禁近吹嘘之过蒙庙堂选拔之优俯仰以思愧愳交至伏念某读书有限识字不多岁月供簿领之劳衣食夺山林之志穷虽已甚狂不自惩性本懦孱辄妄希於骨骾仕由资荫乃?恶於膏粱坐此湮厄而莫收未忍依违而少贬比游辇毂久困氛埃望见车骑之雍容传诵文章之闳丽不胜慕乡求备使令门墙才许其一登声价已增於十倍夫富贵外物惟事贤可谓至荣父子虽亲然相知犹或不尽曾是疎远至孤之迹又无瓌奇可喜之能不自省其何繇乃遽叨於斯遇非常之幸从古罕闻此盖伏遇某官自明而诚养气以直行着四方之防范文专一代之统盟勤於教人务传圣师之道广於求士用报睿主之知岂谓孤生亦蒙至意称於天下曰知已谁复间然虽使古人而复生未易当此惟誓坚於名节庶不辱於恩私
谢谏议啓
来自远方骤参要局因书生铅椠之业使效尺寸之长脱俗吏簿领之烦曲从疎野之性傥非恩旧每赐揄扬自顾然何以得此伏念某读书有限识字不多岁月供道路之劳衣食夺山林之志穷虽已甚狂不自惩材本懦庸辄妄希於骨骾仕由资荫乃?嫉於膏粱衆恶所丛孤生余几自顷并游於塲屋亦尝辱遇於宗师徒窃虚声莫醻真赏一斥遂甘於蹭蹬残年絶望於骞腾此在常情所宜显弃岂谓并容之度未移宿昔之私既许瞻君子盛德之容渊乎似道又使知大人接物之际欢然有恩讫致庸虚误蒙甄录此盖伏遇某官养气以直自诚而明大学中庸发挥千岁之旨生民清庙主盟一代之文吾道由此而复传善人有恃而不恐施及区区之旧物不忘眷眷之?情求麤称於门墙惟益坚於名节死而後已天实临之
渭南文集卷六

[book_title]卷七
钦定四库全书
渭南文集卷七
宋　陆游　撰
谢曾侍郎啓
结绶弹冠既过寻常之望怀铅抱椠获输尺寸之长永言卵翼之恩忽焉涕泪之集伏念某读书有限与世无缘吟梁甫於草庐倒天吴於短褐借助於金张许史既家世之不为从事於米盐簿书又生平之未学一昨奔驰薄宦流落殊方土风顿异於中州宿疾遽侵於壮岁食有鼃蛇之异医无鍼石之良凛然怀性命之忧不暇计饥寒之迫毁车杀马逝从此以径归卖劒买牛分余生之永已岂谓始终之不弃俯怜缓急之谁投出泥涂而濯清风披泉扃而起白骨称於天下曰知己顾岂在於他门虽使古人而复生亦难胜於此赐兹盖伏遇某官尽心知性惟道集虚气塞天地之间辞编诗书之策授业解惑务广先师之传扬善进贤用为圣主之报广则或至於杂恕则不责其全是致庸虚亦污题品然而仰观明公之勇退每蹈前哲之难能超轶絶尘优游卒岁虽贤愚之甚远顾师慕之敢忘誓当力戒它岐益坚素守祸福有命岂其或置於胸中名节傥全是则不辱於门下终期末路可复斯言
删定官供职谢啓
拔茅以征冒处清流之末及瓜而往曾无累月之淹恩重如山感?至骨伏以刑措不用邈矣成康之隆法家者流肆於秦汉之际以吏为师而先王之泽熄以律为书而圣人之道微是以鄙夫深文而不知还儒者高谈而靡适用惟我国家之制克合古今之宜置局而总以弼臣拔材而列之官属必有远关盛衰之法以授有司故非深逹体要之人不预此选岂容懵甚亦在数中兹盖伏遇某官学极诚明才全经纬道枢善应万变不外於吾心仁风远翔庶物悉陶於和气矜怜坠绪收拾遗材致兹流落之余被此生成之赐某敢不讨寻废忘激励懦庸念彼三尺法安出哉要必通於古谊否则一狱吏所决耳尚奚取於诸生冀收毫发之劳庶逃俯仰之媿
贺黄枢密啓
恭审显膺制书进贰枢府威望之重宗社所凭天其相有永之图日以冀中兴之治窃以朝廷之政属在帷幄之臣方无事之时雍容坐谈则夫人而皆可应一旦之变酬酢曲当非有道者不能历观昔人盖鲜全美王导之襟量而学不至德裕之术略而器未优故晋卒安於江东唐莫追於贞观有志之士太息於斯恭惟某官心正意诚任重道远躬卓行於苟且自恕之俗推絶学於散缺不全之经凛然一家之言发乎千载之閟加之博极坟史得兴亡治乱之由综练典章识沿革始终之际气足以慑奸慝明足以察忽微其在掖垣惟公议是达其侍经幄惟王道是陈果由师锡之同入总本兵之寄然而方时多故为计实难夷狄鸱张肆猖狂不逊之语边障狼顾怀震扰弗宁之心东有淮江之冲西有楚蜀之塞降附踵至人心虽归而强弱尚殊踊跃请行士气虽扬而胜负未决坚壁保境则曷慰后来之望辟国复土则又有兵连之虞窃惟明公素已处此某顷聨官属获侍燕居每妄发其戅愚辄误蒙於许可虽辍食窃忧於谋夏而荷戈莫効於防秋敢誓糜捐以待驱策
除编修官谢丞相啓
揆才无似得禄已优不知何取於圣时顾使辄尘於清选既难称塞但有惭惶伏念某学术空疎文词朴拙顷游塲屋未能絶出於原夫久返山林但欲追酬於欵乃至於手编简册身缀鵷鸾岂惟忘魏阙之心固已息邯郸之梦敢图一旦辄越稠人与闻国典之权舆猥备枢廷之掾史此盖伏遇某官斯民先觉盛世元臣亮天以格物之诚化俗用修身之道虽江海至广固无待於细流念燕雀兼容亦何伤於大厦故令滥进以广旁求然而某天赋甚穷自量尤审层台起於累土虽?知奬拔之心浮屠成於合尖冀终遂迂愚之分敢忘惕励用对陶成
谢参政啓
揆才无似得禄已优不知何取於圣时顾使辄尘於清选既难称塞但有惭惶伏念某至拙无能下愚不肖分章析句於蓬枢瓮牖之下学但慕於俚儒娱忧纾悲於山颠水涯之旁文不供於世用比坐啼号之迫浪为衣食之谋投檄无缘强顔可笑橘踰淮而为枳窃自慨然泥出井而为尘望胡及此手编简册身缀鵷鸾笔研重寻氛埃一洗兹盖伏遇某官至仁无间大德有容文兼衆作而不以穷人识高一代而乐於成物虽江海至广本无待於细流念燕雀兼容亦何伤於大厦致兹久困遂得少通然而某天赋甚竆自量尤审层台起於累土虽?知奬拔之心浮图成於合尖冀终遂迂愚之分敢忘惕励用对陶成
谢赐出身启
明廷锡对晨趋甲帐之严亲札疏恩莫拜丙科之宠感?涕陨媿极汗流窃以国家取士之方固非一路学者进身之始又恶多岐故祖宗非私於俊造之科而公卿罕出於选举之外至膺特诏尤号异人颂诗足以配弦歌则梅尧臣出於皇佑文章足以垂竹帛则王安国起於煕宁或友朋借誉而不以为私或兄弟当涂而莫之或议厥繇至当故可无慙如某者才朴拙而无奇学迂疎而寡要自悲薄命久摈名场敢谓一朝遂叨赐第门外之袍立鹄恍记少时诏中之字如鸦犹疑梦事兹盖伏遇某官股肱王室领袖儒林以谓设一目之罗盖非得爵之道至於售千金之骨抑明市骏之心宁借妄庸以风四方不忍拘挛而废一士某敢不讨寻旧学企慕前修儒者之弊劳而无功誓少求於实效圣君所行即是故事将时得於遗材敢仰贺公道之兴非独叙私情之谢
畣人贺赐第启
比对明廷猥尘特举两章控避莫囘天地之恩一纸来临复拜友朋之赐未知称塞积有惭惶伏念某才本迂疎识尤浅暗顷游塲屋首犯贵权既憎糠播之偶前复恶瓦注之辄巧讼刘蕡之下第空辱公言与李贺而争名几成奇祸败期末路复齿清流晨趋甲帐之严莫拜丙科之宠此盖伏遇某官学穷游夏文嫓卿云槐花黄而并游每记帝城之旧茘子丹而共醉未忘闽岭之欢特假溢言俾膺异选千名记佛虽叨学者之光荣一日看花宁复少年之意气但怀感佩未易敷陈
贺张都督啓
恭审诞膺册书首冠枢府运筹决帷幄之胜遂定庙谟假钺督中外之军仍专阃寄传闻所逮欣拚惟均恭惟某官降命应期自天生德许国本事亲之孝化民用克已之仁早际圣神徧居将相书虞渊取日之绩恍若古人咏东山零雨之诗适当初政属边烽之尚警烦幕府之亲临元黄之篚争归赤白之囊几息果洊膺於徽数用卒究於宏规仰惟列圣之恩实被中原之俗耕田凿井举皆?养之余寸地尺天莫匪照临之旧岂无必取之长算要在熟讲而缓行顾非明公谁任斯事不惟衆人引颈以归责固亦当宁虚心而仰成某获预执鞭欣闻出綍斗以南仁杰而已知德望之素尊陕以东周公主之宜勲名之益大虽不敢纪殊尤於竹帛尚或能被一二於弦歌冒渎之深震惶无措
问候洪总领啓
借势於王公大人夙怀志愿侍坐於先生长者适有夤缘仰伟度之兼容抚孤踪而知幸伏念某至愚不肖甚拙无能一官初迫於饥寒百虑更成於疾疢缀鸳鹭会朝之列自伤勌鹤之摧颓望鱼龙变化之涂独类寒龟之藏缩比求祠庙归扫邱坟犹出佐於近藩实大踰於素望始终徼幸进退惭惶恭惟某官材擅国华德推世美崇论谹议质诸鬼神而不疑大册高文编之诗书而无愧历风波并起之嶮挺金石可开之诚雍容囘翔而愈高康济之资排摈斥疎而弥积迩遐之望天将降於大任上惟图於旧人荷从橐於西清方俟论思之益拥使□於北固犹烦道德之威某窃觊须臾钦承约束快威凤景星之覩幸孰过焉辱高山流水之知傥其自此
畣钤辖啓
列属枢廷自不安於清选佐州京岘犹误被於明恩方修候问之恭已拜缄縢之赐情文甚宠感愧兼?伏惟某官胄出山西书传圯上绿沈金鎻虽勇略之无前缓带轻裘亦风流而自命兹膺帝眷暂总兵符遂容顦顇之余获厠游从之末春容方丽戎幕多闲冀加卫於寝兴用大符於颂祷
问候叶通判啓
列属枢廷自不安於清选佐州京岘犹误被於明恩敢谓穷途获亲耆德恭惟某官性资直谅学术渊源恺悌宜民固已高於治绩忠诚许国曾未究於远猷行膺召节之严趣上禁途之峻虽仰观翔翥凤凰方览於德辉然犹幸须臾虎鼠同称於相属春容方丽燕寝多闲冀调兴止之宜用副倾依之素
畣吴提宫啓
伏蒙讲修拜礼惠示圅书温乎其容若加亲粲然有文以相接虽快景星之覩终慙明月之投伏惟某官华国英材通家旧好未尝少贬於公卿势位之地顾乃独厚於江湖顦顇之人卖劒买牛念即归於农亩椉车戴笠尚永记於交盟
贺叶提刑啓
伏审显奉玺书改临畿服坐於庙朝而施利泽虽尚郁於远猷送以礼乐而有光华实寖隆於睿眷传闻之始开慰实深恭惟某官学造宫庭行尊防范闳议两朝之望高文百世之师入践掖垣有斧藻圣谟之益出乘使传有宣道王意之劳周旋百为终始一节凤凰之翔千仞虽瞻仰咏叹之实同虎豹之守九关终排摈斥疎而莫进窃惟大任之降将启非常之元必使备历於阻难所以终成其器业今者承边鄙宿兵之後加夏秋积潦之余疾疠相熏流逋未止忧轸上烦於宵旰抚摩方属於忠贤伏闻亲奉尺一之书下慰亿兆之望坐席未暖握节遽行盖将访灾沴之由施寛平之政挈之沟壑之内厝诸衽席之安老稚聚观感涕相属迨及嘉猷之告宜膺共政之求某久去门墙寖疎牋牍抠衣函丈每怀问道之诚负弩前驱即下望尘之拜其为欣拚未易敷陈
贺吕知府啓
恭审光膺中诏洊畀左符恊於师言出自上意凡在部封之内举同拚舞之情恭惟某官襟量恢闳文辞卓伟飞书走檄名早震於华夷仗节拥旄功每书於竹帛比属边烽之静力辞宫钥之严虽北阙之书至於屡上然东山之志宁许遽从果被睿知复膺重寄仁风穆若方囘比屋之春威望凛然先破臣奸之胆某自欣末路得附余光不汝疵瑕固荷包荒之度令公喜怒敢招越分之尤惟殚惕励之诚用对眷知之好
上陈安抚啓
佐州北固麦甫及於再尝易地南昌瓜未期而先代虽千里困奔驰之役幸一官托覆护之私伏念某孤学背时褊心忤物方牵聨而少进已恐惧而遽归偶充振鹭之廷自知非称不失屠羊之肆其又奚言比自列於私嫌遂再污於除目始终徼幸俯仰慙惶恭惟某官道极诚明器圅康济闳议两朝之望高名百世之师经术渊源造大学中庸之妙文章简古在先秦两汉之间久以台省之英出试蕃宣之绩虽弗容而君子乃见公初无欣戚之殊然必进而朝廷始尊国实系安危之重伫闻休命大慰衆心某再扫余尘增光末路顾才能之有限加疾疢之未平先生琴瑟书册在前愿卒门人之业小子洒扫应对则可敢曦别驾之功
上史运使啓
佐州北固麦甫及於再尝地易南昌瓜未期而先代虽千里困道途之役幸一官在部封之中伏念某学本小知器非远用昨寖寻於薄宦偶比数於诸公除目虽频不出百僚之底骇机忽发首居一网之中谓宜永放於穷阎犹得出丞於近郡复缘私请更冒明恩超超空凡马之羣实非能辨默默反屠羊之肆其又奚言侥幸非常惭惶莫谕恭惟某官英姿山立大度渊渟不媿於天而不怍於人卓矣诚身之学有考於前而有验於後大哉致主之言顾自信之甚明虽不容而何病使事有指姑少试於澄清治具毕张要终烦於经济某小舟已具澷刺将前虽多病怀归徒费嘘枯之力然至仁逮下实寛束湿之忧
渭南文集卷七

[book_title]卷八
钦定四库全书
渭南文集卷八
宋　陆游　撰
畣发解进士啓
都骑来临方快景星之先覩雄文授?更慙明月之暗投藏弆为荣幸甚过望伏惟解元先辈材高衆隽学富三余将鸿渐於天廷姑龙骧於学海岂图羁宦适与荣观万里抟风莫测云程之远一第溷子行闻桂籍之传欣佩兼怀敷宣罔既
畣廖主簿发解啓
都骑来临方快景星之先覩雄文授?更慙明月之暗投藏弆为荣幸甚过望伏惟某官文高艺圃行着乡评虽数奇如李广之封犹强饭有廉颇之志贾勇千人之敌策勲百战之余岂意羁游与观盛事故将军羡妄挍尉知久郁於壮图新天子用老舍人宜即膺於显擢其为赞喜莫究占言
上二府乞宫祠啓
白首而困下吏久安佐郡之卑黄冠而归故乡辄冀奉祠之乐恃廊庙并容之度忘江湖远屏之踪敬布忱诚仰干造化伏念某读书有限与世无缘岁月供簿领之劳衣食夺山林之志拊心自悼顾影知慙傥少逭於饥寒誓永投於闲散顷以牵聨而少进惕然恐惧而弗宁亟辞振鹭之廷径返屠羊之肆优游食足敢陈楚些之穷衰疾土思但抱越吟之苦伏望某官因材授任与物为春察其愚无所能乏细木侏儒之用哀其穷不自活捐太仓红腐之余特假闲官使安晚节弃窦宪如孤雏死鼠宁足矜怜譬杜牧以白骨游魂少加恤养某谨当收身末路没齿穷山玩仙圣之微言乐唐虞之盛化杜门扫轨固莫望於功名却粒茹芝冀麤成於道术虽无以报犹不辱知
贺吏部陈侍郎啓
恭审显膺帝睠进贰天官成命甫行羣情交庆若用人每皆如此则公论宁复间然窃以自昔抚运而有邦孰不好贤而愿治然贤能之进常龃龉而不合治安之会亦稀阔而难遭京房事汉则见谓小忠孔子去鲁则自以微罪有志之士太息於斯方今主上嗣无疆之庆基恢有为之远略思求人杰俾代天工当馈叹无萧曹共传斯训耻君不及尧舜今得其人采四海之公言寘六卿之要地将期共政以责奋庸恭惟某官道大而气刚才全而业钜方登台阁则已挺然称辅相之器及试岳牧则又卓尔着藩垣之劳福及京师名震天下使能少贬久已趣还顾乃周旋四镇之间淹历五年之久积排摈斥疎而莫置殆囏难险阻之备更道之将兴理不轻畀岂惟论思献纳陈万世之策遂将经纶康济致三代之隆某早出门墙晩依幕府诲言狂耳盛德铭心驾下泽之车虽已安於微分磨浯溪之石尚拟颂於中兴
贺莆阳陈右相啓
恭审廷扬大号位冠羣公识者咨嗟益信道行之有命闻而兴起共知天定之胜人某尝因故老之言窃考昭陵之治乾坤大度固兼容而罔间日月之照实无隐而弗临小人虽有幸进而善类常多詖论亦或抵巇而公议终胜故士气屡折而复振邦朋既久而自消谔谔昌言天下诵道辅仲淹之直巍巍成绩史臣书韩琦富弼之贤固尝端拜於遗风岂意亲逢於盛旦恭惟某官名盖当代材高古人瑰伟之器足以遗大而投囏精微之学足以任重而道远方孤论折羣邪之鋭盖一身爲衆正之宗徇国忘家惟天知我论去草者絶其本宜无失於事机及驱龙而放之菹果不动於声气卓矣回天之力孰曰拔山之难积此茂勲降时大任岂独明公视嘉佑之良弼初无间然亦惟圣主享仁祖之治功殆其自此某孤远一介违离累年登李膺之舟恍如昨梦游公孙之合尚觊兹时敢誓糜捐以待驱策
谢王宣抚啓
杜门自屏误膺物色之求开府有严更辱招延之指衔恩刻骨流涕交颐伏念某独学寡闻倦游不遂澜飜诵说愧口耳之徒劳跌宕文辞顾雕虫而自笑顷预朋来之列适逢圣作之辰玉音亲锡於儒科奎翰特嘉於朴学曾未乾於诏墨已亟远於周行病骨支离邅涂颠沛驽马空思於十驾沈舟坐閲於千帆方所向而辄穷已分甘於永弃侵寻末路邂逅赏音招之於衆人鄙远之余挈之於半世奇穷之後夫富贵外物唯事贤可谓至荣父子虽亲然相知犹或不尽曾是疏远至孤之迹又无瓌奇可喜之能不知何由坐窃殊遇称於天下曰知已谁或间然虽使古人而复生未易当此此盖伏遇某官民之先觉国之宗臣精义探系表之微英辞鼔海内之动至诚贯日践危机而志意愈坚屹立如山决大事而喜愠不见虽裴相请行於淮右然萧公宜在於关中姑讫外庸即登魁柄凡一时之荐宠极多士之光华岂谓迂疎亦加采录某敢不急装俟命碎首为期运笔飒飒而草军书才虽尽矣持被刺刺而语婢子心亦鄙之尚力着於微劳庶少伸於壮志
通判夔州谢政府啓
贫不自支食粥已踰於数月幸非望及弹冠忽佐於名州孰知罪戾之余犹在悯怜之数衔恩曷报抚已知慙伏念某少也畸人长而独学好庄周齐物之说乐以忘忧读嵇康养生之篇慨然有志秉心不固涉世寖?儿女忽其满前藜藿至於并日屡求吏隐冀代躬耕亦尝辱记其姓名固欲稍畀之衣食费元化密移之力不知几何悼孤生一饱之艰乃至如此卒叨薄禄实谓殊私此盖伏遇某官黼黻帝猷权衡国论开公孙之东阁共欣多士之彚征解晏子之左骖不忍一夫之独废召来和气力致隆平惟是鱼复之故城虽号乌蛮之絶塞乃如别驾实类闲官况惸惸方起於徒中宜凛凛过虞於意外固弗敢视马曹而不问亦每当占纸尾而谨书岂有功劳能自表见念昔并游於英俊颇尝抒思於文辞既嗟气力之甚卑复恨见闻之不广今将穷江湖万里之嶮历吴楚旧都之雄山巅水涯极诡异之观废宫故墟吊兴废之迹动心忍性庶几或进於豪分娱忧纾悲亦当勉见於言语傥麤传於後世犹少畣於?知过此以还未知所措
谢洪丞相啓
薄技効官曾是青袍之朝士明恩起废更为朱绶之山人虽莫与於鸿钧犹窃陶於盛化敢修尺牍敬布寸心伏念某承学孤生辍畊澷仕顷输劳於铅椠尝厠迹於绅緌再岁京华每有鳬雁少多之叹一时士类或为草木臭味之同因遭衆口之铄金孰信淡交之如水讫由寛贷得遂退藏幸未抵於投荒乃复污於除吏兹盖伏遇某官应期降命同德格天以渊源之学润色皇猷以直大之气折冲世变彛鼎方书於伟绩涛澜忽起於畏涂际嘉会之风云将开平治畀凶人於豺虎亟正谗诬乃顾近藩暂劳卧护锄耰竞劝流逋已见於四归弦诵相闻风俗殆期於一变俯念编氓之贱尝居部吏之间假之余光使不终废而某自安隐约久困沉緜和尧民击壤之歌徒欣末路刻唐士齐天之颂尚俟他时
上王宣抚啓
薄命邅囘阻并游於簪履丹诚精确犹结恋於门墙敢辞蹈万死於不测之途所冀明寸心於受知之地伏念某禀资凡陋承学空疎虽肝胆轮囷常慕昔贤之大节乃齿牙零落犹为天下之穷人抚劒悲歌临书浩叹每感岁时之易失不知涕泗之横流昨属元臣暂临西鄙获厠油幕衆贤之後实轻玉关万里之行奋厉欲前驽马方思於十驾羇穷未憗沉舟又閲於千帆伤弱植之易揺悼鸿钧之难报心危欲折发白无余如输劳効命之有期顾陨首穴胸而何憾兹从剡曲来次夔关虽未觇於光躔已少纾於志愿此盖伏遇某官应期降命生德自天器宇魁闳锺太行黄河温厚之气文章钜丽有庆历嘉佑太平之风取人不弃於小材论事每全於大体念兹虚薄奚足矜怜然遭遇异知业已被扆前之荐使走趋远郡岂不为门下之羞傥囘曩昔之恩俾叨分寸之进穷子见父可量悲喜之怀白骨成人尽出生全之赐过此以往未知所裁
谢晁运使啓【救火後发举状】
事出权宜弗及先言而後救恩加慰藉乃烦并蓄而兼收甫定惊魂已横感涕伏念某灰心贱士焦尾余生学才比於聚萤智莫阶於束縕偶缘羇宦获托余光别驾治中已负旷瘝之责祝融囘禄更慙备御之疎方炎官热属之鼎来实杯水舆薪之弗救烟埃蔽日绠缶交涂郁攸遽骇於黔庐仓卒仅知於顾府焦头烂额本资衆力之同露盖暴衣至屈使华之重惟当治罪宁可论功此盖伏遇某官造道精?宅心诚敬曲记荧荧之迹特收赫赫之威怜巢燕之几焚脱池鱼於必死弗用玉瓒方勤人事之修等与牛车俾离火宅之怖某敢不仰思难称俯愧无劳深念客言更谨徙薪之戒广储水器常如濡幙之时过此以还未知所措
谢夔路监司列荐啓
意象累然揣分方安於下吏宠光异甚交章遽上於公车莫测何由但知难称伏念某久婴瞀病见谓散材偶从诸老先生之游麤得前言往行之略可咨今事少年误窃於虚名力洗陈言晚节方慙於大学一来楚硖再閲王春惟体重於藩方故职均於曹掾占名惟谨幸逃有蠏之嘲窃禄甚微屡起无鱼之叹岂期佥论骤及孤踪遂令枯槁之余渐有敷荣之望此盖伏遇某官器函魁磊议极崇谹虽持秋霜夏日之严每廓沧海洪河之量大呼相和或容醉吏之狂重听何伤曲恕聋丞之老虽深知其无用亦并采而不遗某敢不强恕求仁质直好义庶几夙夜或免小人之归犹有鬼神尚图国士之报
畣薛参议啓
伏审光奉制书来参戎幙山川信美久嗟人物之寂寥车骑甚都一耸吏民之瞻视极知趣召之在迩犹幸小留而後东恭惟某官器度清真风规高亮骥行千里腾骧本结於主知虎拒九关排斥遂收於朝蹟惟是雄豪之气寓於钜丽之文南吊沈湘西赓谕蜀顾卧龙之遗碛有化鹤之故城虽左官共叹於滞淹然絶景政烦於弹压某久疎麈尾之诲喜闻鷁首之来联远游之诗固莫追於大手续郊居之赋犹小异於庸人
畣卫司户啓
弹冠巫峡早钦三语之贤捩柂蜀江首拜尺书之宠情文两厚感怍兼深伏惟某官自立修名蚤收上第千人所见共推高明练达之才一座尽倾行接醖藉雍容之论岂独有光於吾党固将增重於此州至於痛惩文法之疎一振廉隅之坏非俗吏所为也微君子其能乎愿疾其驱用谐所冀
与何蜀州啓
漂流万里可知已老之头颅赞贰一城复得本来之面目将就脂车之役敢稽削牍之恭伏念某小智自私大惑莫解自收朝蹟久困宦游冒别驾治中者三州假军谘祭酒者数月老骥伏枥虽未歇於壮心逆风撑船终不离於旧处忘栖栖之可笑复挈挈以此来恭惟某官旷度清真高标峻洁体道自得有见於参倚之间受气至刚不移於毁誉之际顾公言之允穆知追诏之方行敢意穷途猥尘上佐然某比缘多病?愿少闲岁计之有余当守平生之素志治行其无事更归长者之余风
畣交代杨通判启
瓜戍及期幸仁贤之为代萍踪无定怅候问之未遑敢谓劳谦特先荣翰伏惟某官渊乎似道直哉惟清风致虽高不废应酬於衆务文词甚丽要皆原本於六经所宜问津於黄扉青锁之间何至涉笔於赤甲白盐之下即闻号召遂陟清华某猥以陈人偶叨末契道途迫遽仅能占报於记曹舟艑轲峨弗获往迎於市暨归依之素敷叙奚殚
与赵都大啓
洊被台移摄陪幕辩方剡章而俟报辄怀檄以径前迫於奇穷作此顽钝冒世俗之所悯笑赖门下以为依归伏念某下愚无知大惑不解罪宜永斥朝蹟已收者十年身困远游车辙几环於万里比官巴硖旋客塞垣岁月不知其再周形影相顾而自悼支离病骨无毁而亦消覉旅危魂虽招而未返念惸惸之安往复挈挈以此来岂忘慙羞实恃矜恻老马已甘於伏枥敢望长途穷猿方切於投林况依茂荫斯盖伏遇某官资函英达学蕴渊源早奋奇谋盖处囊而立见晚更剧任真游刃以无前宝储直中禁之严玉节寄西陲之重曲怜狂简自致漂流每假借於余谈为经营其一饱致兹小憩尽出大恩某敢不痛洗昨非姑休疲役松陵笠泽虽賖故国之归期锦江草堂聊窃老师之补处
渭南文集卷八
<集部,别集类,南宋建炎至德佑,渭南文集>

[book_title]卷九
钦定四库全书
渭南文集卷九
宋　陆游　撰
与成都张阁学啓
薄游万里最为天下之穷摄守一官猥与幕中之辩将携拏而就食敢削牍以告行伏念某下愚难移大惑莫解光阴晼晩已逾不惑之年簿领沉迷犹在无闻之地嗟征途之可厌舍旧馆而谁依为晏平仲执鞭既云素愿就谢仁祖乞食寜复自疑兹承行省之移遣备大藩之属虽剡章之未报辄怀檄以径前冒行世俗之讥诃实恃门阑之知奬老马已甘於伏枥敢望长途穷猿方切於投林况依茂荫恭惟某官学函经济洞极诚明秉心无邪不媿於頫仰之际体道自得有见於参倚之间学倡诸儒惠加多士虽困穷之自取亦提挈而不遗照隐察微每能得之濠上哀穷悼屈几若推之沟中施及孤生亦叨异顾某敢不暂休疲役痛洗昨非陪莲幕之英游虽知迟?居草堂之补处尚窃光华
畣勾简州啓
近被台移来陪幕辩以海内孤寒之迹假天涯独冷之官但虞讥诃谁肯慰藉忽奉华笺之况岂胜末路之荣伏念某性资冥顽问学衰废留落殊方者累岁奇穷举世而一人虽梦寐思归类泽国春生之雁而巾瓶无定如云堂旦过之僧比叨阃属之招实过埜人之分方剡章而待报忽捧檄以径前久矣倦游幸兹小憩此盖伏遇某官风猷凝粹志节清真念伥伥浪迹之安归假亹亹余谈而?助遂容萍梗暂息遒途惟此意之甚恩实衰俗之创见而某自侵晩景久歇壮心理剡曲之归舟方从此日卜浣花之絶境敢傚先贤
与蜀州同官啓
去国十年饱作江湖之梦佐州万里又寛沟壑之忧伏惟某官材术清通风猷凝粹虽小试尚淹於远业而盛名已着於佥言俯念孤踪方厄黄杨之闰特诒妙翰俾生枯枿之春靖言留落之余曷副吹嘘之意感慙交集敷叙奚殚
贺薛安抚兼制置启
恭审玺封緑底疏恩遥下於霄宸幙建碧油开府全临於井络周邦咸喜旧观复还民望息肩之期士知托命之所窃以江淮驻跸胜人在天定之时梁益宿兵撃首有尾应之势傥事权之少削则脉络之不通宜得股肱之良用增臂指之重至於旁连荆豫外抚戎蛮亭幛骞腾东帙巴渝之阻关河重复西当秦陇之冲盖有应变於立谈之间岂容禀令於千里之外维时诏旨实契事机恭惟某官渊博有传方严不挠谹言崇议实为百世之师杰作雄辞散落四夷之远入则首处六官之长出而遍膺十乘之华进用虽速而人犹恨其滞淹位望愈崇而心益持於挹损涵湖海胸怀之大负庙堂器业之优将究显庸果膺隆委关中既留萧丞相上遂寛西顾之忧江左自有管夷吾人共望中兴之盛而况丝纶之命适兹弧矢之期维岳降神而申生丕应风云之会梦帝赉弼而得说遄观衮绣之归某去国十年佐州万里缚袴服弓刀之役虽恨迫於衰迟曳裾陪簪履之尘尚欣承於闲燕归依之至敷绎奚殚
与李运使启
伏审抗章力请优诏曲从虽暂劳谕蜀之行然益见回天之力恭惟某官致知格物学道爱人亲承西洛之正传独殿中朝之诸老至於盘礴游戏之翰墨嬉笑怒骂之文章过黄初而有余嗟正始之复见飞腾捷路耻烦狗监之吹嘘散落遐荒寜付鸡林之监裁比下九天之号召已倾四海之观瞻不俟驾行命义虽存於大戒可以理夺忠孝果得而两全方帅阃之犹虚以计司而兼莅仰惟台省清华之宿望加以山林高逸之雅怀一琴一龟预想铃斋之静三熏三沐尚陪药市之游过此以还未知所措
上郑宣抚启
伏审显膺大号出董成师自陕以西咸舞歌於德化从天而下即震疉於威灵岂惟玉关翰海驰奏捷之音将见博士议郎上策勲之典士心闓怿国势尊安窃以当今秦蜀之权重无与比中原祖宗之地久犹未归既天定而胜人宜王明之受福非得太行黄河山川所锺之杰谁复庆历嘉佑华夏太平之基先王克相後人上帝为生贤佐虽远猷辰告暂违帐殿之深严然大臣暑行式慰辕门之徯望复河关其自此知龟筮之悉从恭惟某官气压羣公才周万务识若蓍龟之先见论如山岳之不揺湖海襟怀正在大床之独卧庙堂风采不妨一壑之初心兹辍近司来恢远略弼臣同德何难运帷幄之筹真儒为邦寜止学俎豆之事已庆登坛而授钺遄观推毂而出师先天下而深忧方远同於文正即军中而大拜岂专美於熙寜某流落无归栖迟可叹青衫去国十载於兹白首佐州一人而已顾尚赊於委骨犹复觊於伸眉仰跂光躔虽阻服弓刀之役铺张勲业或能助金石之传过此以还未知所措
贺叶枢密启
恭审显膺明诏进贰鸿枢道大材全固视功名为余事任隆位重盖倚精神之析冲衆志交孚太平可冀伏闻今昔有不移之形势华夷有一定之土疆故彼不可越燕蓟而南侵犹我不能跨辽碣而北守尧舜尚无冠带百蛮之理天地岂忍羶腥诸夏之区又况以本朝积累而当荒陋崛起之小夷以陛下神武而讨衰弱仅存之孱虏重以军民之愤切加之庙祏之威灵当一震於雷霆宜坐消於氛祲夫何玩寇久使逋诛九圣故都视同弃屣两河近地进若登天莫宣方叔之壮猷更类棘门之儿戏坐殚民力孰奋士心上方抚髀而喟然公宜出身而任此恭惟某官负沈雄迈往之略躬英发絶人之姿抚卷慨慷夙有四方之大志立朝开济晩收九牧之重名果副简求肆当柄任以元龙湖海之气参子房帷幄之筹北斗以南一人谁其伦儗长安之西万里行矣清夷某识面莫先托身最早侧听延登之渥自悲沦落之余虽意气推藏非复雕鹗离风尘之望然饥寒蹙迫犹怀驽马恋栈豆之思敢敬布於微诚觊少回於曩睠
除制司参议官谢赵都大启
摄郡垒之左符已逾素望备宾僚之右席复玷明恩虽可知己老之头颅犹幸得本来之面目伏念某下愚不肖至拙无能陪蓬峤之後尘最为薄命省桃源之昨梦恍若前身泛然不系之舟莫知税驾之地岂图末路更汚除书盖将问道质疑求备老耼之役岂独襞牋染翰预赓严武之诗乐哉斯行幸甚过望兹盖伏遇某官学窥圣域望冠时髦根於高明用以忠恕执诗书之正印司翰墨之衆盟富贵不骄有伟周宗之百世诚明自得屡班汉诏之六条方当日有九迁之荣何难身兼数器之地施及萍蓬之孤迹亦叨俎豆於羣英但不称之是虞岂辱知之敢望已遵台檄即发山城纪文饶戎幕之谈当从兹日窥逸少兰亭之帖或在?春过此以还未知所措
贺叶丞相启
恭审诞告大廷延登真相永惟夷夏戴宋之旧思见太平时则祖宗在天之灵为生贤佐海内幸甚国势岿然某少从史氏之游麤习星官之说去岁之杪垂象有开太微紫垣忽一新於景气神州赤县将?复於提封曾未閲时遽闻休命昭哉天人精祲之际见於君臣会遇之初恭惟某官锺河岳英灵之姿应乾坤开泰之运器函魁硕论极崇谹万卷读书尽是经纶之藴十年遇主独高康济之功比遄井络之归式赞斗枢之重俄进陪於大政果首建於永图股肱良哉耻君不及尧舜期月可也致治庶几成康方将修未央长乐之故宫筑马邑雁门之絶塞兴值礼乐於僵仆之後整齐法制於抢攘之余威憺殊邻玉辇受渭桥之谒治偕邃古金泥增岱岳之封然後遨游谢傅之东山偃息萧何之甲第委成功而不处享眉寿於无穷某远寄殊方久孤隆眷骥老伏枥知难効命於驰驱狐死首丘但拟祈哀於造化
贺龚参政启
恭审光膺明诏进贰政机为治不难其道顾何如耳用人若此吾国其庶几乎传闻四方驩喜一意某闻公论未尝尽废常恐不在於朝廷小人岂必无材惟患与闻於国事诚使元臣大老守纪纲而不紊近习外戚保富贵而有终政一出於庙堂权弗移於贵幸岂独坐消於外侮固将驯致於太平孰成伊尹格天之功其在孟子敬王之学恭惟某官材负超轶器局恢闳造道深故能泛应而不穷进身正故敢尽言而无讳建久安之势成长治之业已收效於立谈开衆正之路塞羣枉之门曾不劳於变色荐绅相贺史册有光然而仁人先天下而忧重矣自任贤者备春秋之责囏哉克终某十年独荷於异知万里敢虚於忠告辄因尺牍罄写寸诚未死殊方或见丕天之伟绩犹期末路终为盛世之幸民
畣交代陈太丞启
抚铜人而叹息方感旧游拾竹马之弃遗偶叨新命曾驰书之未暇愧飞翰之鼎来恭惟某官鸿渐贤关凤仪朝着杰作纪永和之会邈矣风流清言继正始之音超然名胜初叱乘轺之驭已勤侧席之思峻陟容台?阶清禁某自怜末路获踵後尘君遣使而有光华即载驱於原埜匠诲人而以规矩尚窃望於门墙
与钱运使启
犇走九年仅补州麾之选来归万里遽叨使传之华踰分已多置慙无所伏念某禀资甚陋赋命多艰跌宕文辞本是书生之常态蹉跎名宦独为天下之畸人比由西蜀之归获俟东华之对进趋梗野占奏空疎谓摈斥之是宜岂超逾之敢望此盖伏遇某官道参圣域学擅经郛爱惜人材每因借之余论维持公道尤深悯於穷途致此妄庸亦叨临遣某服膺已久拥篲有期大匠之规矩可师方日亲於函丈小夫之竿牍自见姑少述於万分
畣南劎守林少卿启
比解边城猥叨使传顾惸惸之寡助宜挈挈而亟行揣分已踰置慙靡所伏念某百罹薄命九折穷途跌宕文辞已困诸生之小技沉迷簿领又无俗吏之能声乃者来归颓然迟暮进趋梗野占奏空疎宜居摈斥之科敢辱光华之命兹盖伏遇某官道该圣藴学擅经郛独倡诸儒躬伊尹天民之先觉兴怜末路念正元朝士之无多致此妄庸亦叨临遣某方图驰问已辱诒书墨妙笔精虽喜窥於近制头童齿豁更自感於残年
与建寜苏给事启
奔走九年仅补州麾之选来归万里遽叨使传之华忝冒过优慙惶莫喻伏念某多奇薄命孑立孤生小智自私守纸上区区之糟粕大惑不解蹈人间汹汹之风波比由陇蜀之归获奉宣温之对朴学不足以恭承清问芜辞不足以罄写丹衷谓摈斥之是宜何超逾之敢望此盖伏遇某官材高而善下道峻而兼容哀元佑之党家今其余几数绍兴之朝士久矣无多曲借余光少伸末路某逖违燕语喜望提封大匠之规矩可师方亟趋於亟丈小夫之竿牍自见姑少述於万方
与本路郡守启
比奉宸纶躐乘使传方惧误恩之及敢勤流问之先伏念某潦倒寒生沉迷薄宦曲江禁柳早旅食於京华东阁观梅晩狂吟於蜀道偶然不死复此来归岂其顦顇之余亦玷光华之选此盖伏遇某官天资其茂朝望素高俯怜萍梗之孤踪每借齿牙之余论遂令留落忽有超逾某弛担云初登门尚阻川途悠邈敢辞叱驭之行风度清真先想凝香之地
福建谢史丞相启
大钧播物万化悉付之无心小已便私一宦获从於所欲可谓难遭之会空怀莫报之恩伏念某早出门阑尝尘班缀士於知巳寜无管鲍之情人之多言诬为牛李之党既逡巡而自引因委弃而莫收晩参戎府之游始被边州之寄知者希则我贵矣何嫌流俗之见排加之罪其无词乎至以虚名而被劾甫周岁律复畀守符会未绾於印章已遽膺於号召行能亡取资望尚轻便朝才毕於对扬使指遂叨於临遣此盖伏遇某官两朝元老千载真儒以道德性命训迪人材以礼义廉耻维持国势哀穷悼屈如伐木故旧之不遗怀昔感今异积薪後来之居上遂容孱琐犹被甄收某敢不敛散视丰凶之宜阜通去农末之病观近臣以其所主期无负於深知非俗吏之所能为或麤施於素学过此以往未知所裁
渭南文集卷九

[book_title]卷十
钦定四库全书
渭南文集卷十
宋　陆游　撰
上赵参政启
造于王庭既尽除於宿负试以使事复躐被於明恩岂惟寛沟壑之忧遂亦有桑榆之望大钧难报末路知荣伏念某固陋不通迂疎寡合虽抱宿道乡方之志了无赴功趋事之能迨从幕府之游始被边州之寄方漂流於万里望饱暖於一麾岂图下石之交更起铄金之谤素无实用以为颓放则不敢辞横得虚名虽曰侥幸而非其罪甫周岁律再畀守符曾未绾於印章已遽膺於号召遂以羇旅入朝之始首预光华遣使之行此盖伏遇某官造德精微宅心忠厚念锦里十年之卜筑已是蜀人怜萍踪万里之来归特捐汉节薾然迟暮被此恩荣某敢不敛散视丰凶之宜阜通去农末之病观近臣以其所主期无负於深知非俗吏之所能为或麤施於素学过此以往未知所裁
上安抚沈枢密启
造于王廷既尽除於宿负试以使事复躐被於明恩岂惟寛沟壑之忧遂亦有桑榆之望慙汗为之浃背感涕至於交颐伏念某固陋不通迂疎寡合虽抱宿道乡方之志了无赴功趋事之能自屏迹於寛间已颓心於荣进徒中起废方蒙僰道之除望外召还忽奉燕朝之对然而进趋梗野论奏空疎徒叨三接之荣莫陈一得之虑循名责实所宜伏司败之诛含垢匿瑕特俾玷外台之寄兹盖伏遇某官望隆而善下道峻而兼容哀元佑之党家今其余几数绍兴之朝士久矣无多曲借余光少伸末路某敢不求民疾苦絶吏竝缘敛散视时益广仓箱之积阜通助国庶无农末之伤过此以还未知所措
贺泉州陈尚书启
恭审显奉玺书起临藩府庙堂虚位固宜大老之遂归岳牧得人聊见太平之有象恭惟某官道参圣域德冠民彞下视诸公负元龙湖海之豪气独尊九牧擅诸葛宇宙之大名风云自际於明时金石靡渝於素履超然去国之久绰有高世之风虽力避宠名亟欲急流而勇退顾眷求旧德未容袖手而旁观姑暂起於名邦即延登於政路某久违德宇喜听除音承顔接辞恍不殊於曩日质疑问道尚自慰於穷途
畣建寜陈通判启
伏审显膺新渥出贰濳藩逖闻旌斾之临宜有神明之相伏惟某官风规高秀德宇粹夷含英咀华早预?莱道山之选飞英腾茂暂为治中别驾之行虽澹然克守於家风顾藉甚难淹於国器即闻追诏遂陟显途某托契至深开缄窃喜自怜下客久孤国士之知犹冀残年及见郎君之贵
畣漳州石通判启
伏审被命佐州涓辰视印士心甚郁谓敛经济以惠小邦天意孰知盖储名望而须大用伏惟某官好是正直择乎中庸崇论谹言挺松栢贯四时之操高文大册擅河江流万古之名谓宜凌厉以横翔乃复逡巡而小却使为治中乃展骥耳虽暂试於外庸不有君子其能国乎当亟还於近列某未遑驰问先辱寄声祭竈而请比邻叹高怀之莫测烹鱼而得尺素藏妙语以为荣
江西到任谢史丞相启
诣行在所方承命以北驰驾使者车复改辕而西上训词甚宠地望加优本宜使之省循乃更增其侥幸伏念某性资鄙陋学问荒唐虽慕长者之余风岂闻君子之大道早亲函丈偶窃绪余曾未免於乡人乃见待於国士知怜覆护殆尘沙旷刼之难逢颓堕摧藏无丝髪微劳之上报昨者甫还吴会即使甄闽超躐既多便安尤极徒以久违於公衮怅然愿事於师门山川间之日月逝矣方坐驰於梦想忽祗奉於诏追深惟幸会之非常但惧奔驰之弗及夫何奇蹇更累生成方仇怨造言投鼠不思於忌器乃保全极力舍牛寜废於衅钟此盖伏遇某官伟量包荒深仁笃旧念招之来而麾之去若匪近於人情谓舍其短而取其长犹可胜於官使故推余润以及枯荄而某筋力疲於往来疾恙成於忧畏质疑问道自怜卒业之何时讼过戴恩尚冀收身於末路
谢赵丞相启
诣行在所方承诏以北驰驾使者车复改辕而西上仰戴公朝之寛大重为远吏之光华伏念某卷曲散材聱牙末学衣食不继自窜夔楚之邦齿髪寖衰倦游陇蜀之境惟习气未忘於笔砚每苦心自力於文词藏之名山本欲麤传於後世待以国士岂期亲遇於钜公记忆不忘诏除屡下虽复顚隮於薄命要为比数於明时而况仍皇华临遣之荣易江表清闲之处优游甚适侥幸难名此盖伏遇某官诞保民彝坚持国是致君密勿伟治具之必张望古慨慷闵道术之将裂务广人文之化仰扶主断之明念此穷途为之择地更令破万卷之读或可成一家之言某敢不开益旧闻激昂懦意稍窃簿书之暇日试求学问之新功欂栌侏儒傥未捐於大匠雕虫篆刻尚少进於故时庶仰荅於圣知亦麤酬於钧播过此以往未知所裁
谢王枢使启
诣行在所方承诏以北驰驾使者车复改辕而西上训词甚宠地望加优伏念某拳曲散材邅回末路浪游山泽不知岁月之屡迁笃好文辞自是书生之一癖裴然妄作本以自娱流传偶至於中都鉴赏遂尘於乙夜既阅期年之久两膺诏节之颁虽改命於半途尚乘轺於名部始终侥幸进退光荣兹盖伏遇某官谟明弼谐任重道远以国士待我卓为特达之知於古人求之每极吹嘘之论诏除屡下器使不遗虽云薄命之顚隮要是公朝之记省某敢不窃簿书之暇日求学问之新功欂栌侏儒傥未捐於大匠雕虫篆刻尚少进於曩时庶仰荅於上恩亦麤酬於钧播过此以往未知所裁
谢钱参政启
诣行在所方承诏以北驰驾使者车复改辕而西上训词甚宠地望加优伏念某少苦贱贫长更忧患名塲蹭蹬几白首以无成宦海漂流顾青衫而自笑不图远戍乃误明恩一麾在巴蜀之间万里促宣温之对清光咫尺睿奬再三略有司资格之常备奉使询谋之选方虞官谤又辱诏追半道遣行虽叹栖迟之薄命频年记录要为比数於公朝兹盖伏遇某官培植衆材主张公论怜其跋前疐後姑令全进退之宜谓其尺短寸长或可责驰驱之効曲加擦拭俾窃便安某谨当增所不能修其可愿侵寻迟暮虽嗟已失於东隅激励衰疲尚及未先於朝露
谢待从启
祈天请命冀循省於丛祠便道之官复驰驱於近甸始终侥幸俯仰竞慙伏念某鄙朴不材荒唐寡学生逢盛际无尺寸之可称久戍远方乞斗升而自活昨蒙临遣已剧超逾但虞薄佑之难胜寜复异恩之敢望未温坐席遽辱赐环初疑误报者再三俄乃真承於尺一文词吏事何者麤堪物论人情居然不允非赖密加於覆护固难终逭於顚隮此盖伏遇某官义薄九天量容百辈念器盈则覆推毂无所复施然令出惟行反汗岂其得已遂容末路获忝优除虽愧招麾之频亦惊吊贺之速而某昨缘奔走积困沉绵顾影独悲岂久堪於从宦服勤不怠尚少赎於空餐
谢台谏启
祈天请命冀循省於穷阎便道之官复驰驱於近甸始终侥幸俯仰竞慙伏念某鄙朴不材荒唐寡学生逢盛际无尺寸之可称久戍远方赖斗升而自活昨蒙临遣已剧超逾但虞薄佑之难胜寜复异恩之敢望未温坐席遽辱赐环初疑误报於姓名俄乃真承於诏命人才吏事何者麤堪自计旁观居然不允敢谓并包之广大更令进退之从容此盖伏遇某官山立英姿海涵伟量尽言剧论虽震耸於朝端用恕持平每保全於士类遂容末路获忝优除俯伏以思论报何所而某昨缘奔走积困沉绵顾影独悲岂久堪於从宦服勤不怠尚少赎於空餐
与本路监司启
诣行在所方奉诏以北归驾使者车复改辕而西上稍息道途之役获全沟壑之身揣分已踰置慙靡所伏念某颓然入暮久矣漂流戍陇十年形容尽变还吴万里交旧半空骑马而听朝鸡已冥心於昨夜卖刀而买耕犊将扫轨於穷阎敢谓频年屡膺严召既衆知其不可亦自揆之甚明所期独往於山林乃得本来之面目此盖伏遇某官英姿山立大度海涵爱借人材每阴借之余论维持公道尤深悯於穷途施及妄庸未忘记省某登门维旧拥篲有期大匠之规矩可师即趋函丈小夫之竿牍自见姑致万分
畣本路郡守启
末路赐环本出圣知之旧半途畀节尚承宠命之新揣分实逾置慙靡所伏念某易揺弱植无用散材辙环天下而老於行寜非薄命舟近神山而引之去殆有宿缘方力丐於退藏乃更叨於临遣此盖伏遇某官指南公议推毂时髦顾虽流落之余亦在揄扬之末某方勤驰传未卜登门颂咏之私敷宣罔既
荅寄居官启
赐环半道易节回辕去闽中瘴疠之区得江表清闲之地优游甚适侥幸难名此盖某官义重嘘枯情深推毂每假揄扬之助俾叨临遣之荣【黄抚干宴签判云】老夫髦矣而无能寜有澄清之効君子居之而何陋尚陪名理之余【范干提云】尺素惊传喜论交之未替一樽相属怅道旧之何由【陈检法云】汨没簿书敢冀澄清之効从容谈笑尚为衰晩之光
贺葛正言启
恭审保直北扉方演出纶之命拾遣西省遂输补衮之忠上虚伫於嘉言士芺归於硕望恭惟某官英辞擅世伟识絶人诸老先生闻名而愿交学士大夫望风而知敬讐书羣玉之府视草承明之廷比传夜对之从容屡动天顔之忻怿主圣臣直芺知千载之逢言听谏行独任七人之责木从绳而必正石投水以奚难某属以乘轺阻陪贺厦比年十渐必尽告於吾君一日九迁将孰先於门下其为拚跃罔罄敷陈
贺周参政启
恭审显奉廷扬进陪国论号令涣焉可述乃专讨论润色之功畴咨若时登庸遂处辅弼疑丞之位国有隆儒之盛士知稽古之荣?以典谟实列於六经臣主难逢於千载高文大册或托之不得其人老师宿儒有死而莫见於世维时鸿硕之彦早冠清华之途成功告於神明大业刻之金石发德音下明诏大哉王言建显位施尊名震於方外一变猥酿枝骈之体复还雄深灏噩之风搢绅窃诵而得师夷狄传观而动色顾於昭代可谓殊勲虽箕颖之志屡陈然莘渭之求焉往恭惟某官任重而宏毅谟明而弼谐以穷深测远之才坐酬衆务以极高蟠厚之气阴折遐冲至於擅世之英辞本皆全德之余事仅少施於一二已见谓於崇谹岂客卷怀经济之图遂欲袖手寛闲之地公毋困我初诵留行之言上诚知人亟下延登之命然易简者圣君之命难居者天下之名方仰对於宠光愿益思於挹损茂迪谦尊之吉永为善类之依
贺谢枢密启
恭审显膺出綍进贰本兵蛮夷夺气而息谋朝野动容而相庆恭惟某官英猷经远敏识造微秉心如金石之坚论事若权衡之审主知千载际圣世之风云言责三年极人才之泾渭士恃公平而不恐上嘉孤直之无朋遂由常伯之聨进贰中枢之任较一时之同进得丧孰多付四海之佥言忠邪自见固将力囬薄俗尽见明谟网漏吞舟示太平之寛大云兴肤寸泽庶物之焦枯岂惟康济於兹时固足仪刑於後世某早迂记省晩荷甄收虽知薄命之多奇犹复诵言而不置使驽马妄思於十驾而沉舟未羡於千帆求之古人可谓旷世难逢之会报以国士敢忘终身自励之心
渭南文集卷十

[book_title]卷十一
钦定四库全书
渭南文集卷十一
宋　陆游　撰
贺礼部郑侍郎启
恭审笔橐陞华资论思於禁路丝纶出令兼润色於皇猷共知儒术之益尊孰谓太平之无象恭惟某官好是正直择乎中庸大册高文固已写之琬琰崇言谹议皆可质於鬼神殆将与日月而争光奚止当雷霆而独立惟上圣克勤於总揽察羣臣各尽於才能谓其代予言既久烦於鸿硕求能典朕礼宜无易於老成况以南省之要司仍寓西垣之旧直惟时异数实冠清途然而文关国之盛衰官以人而轻重吁俊尊上帝岂止在玉帛钟鼓之间敛福锡庶民其必有典谟训诰之盛视古无愧非公而谁所冀复如三代礼乐大备之时抑亦追还两汉文辞尔雅之体顾虽老矣尚及见之
畣抚州发解进士启
士论推贤方恨定交之晩乡书擢秀遽勤授贽之恭恭惟某官奥学海涵英姿玉立山川信美生大儒名世之邦弦诵相闻陶圣主右文之化将鹏抟於宦海姑鸿渐於名场某偶此乘轺遂叨劝驾宸廷射策岂惟庆榜帖之驰藏室讐书尚及见云霄之举【解魁云藉甚关名方恨定交之晩褎然擢秀遽勤授贽之恭】
贺施中书启
伏审蓬壶清閟早冠羣仙之游词掖高华旋观一佛之出得人之盛吾道有光恭惟某官秉德醇明宅心夷粹高文大册非复骚人墨客感寓之词崇论谹言尽得宗庙朝廷严重之体久矣絶世而独立固难袖手而旁观况今圣政之新方建太平之业推明天子恻怛爱民之措开慰海内奔走向化之心德意达於四夷号令嫓乎三代清议所属匪公而谁且甘泉均号於从臣而西省独称於政本国侨润色虽槩取儒学之长山甫将明必深通天下之务正官名者盖已百祀称职业者凡有几人戞乎其难理若有待动心骇目自兹观大手笔之传削牍濡毫又当庆真学士之拜
上丞相参政乞宫观启
年运而往益知涉世之艰职思其忧独幸侍祠之乐惓惓微志恳恳自陈伏念某臃肿凡材聱牙曲学既无甚高论足以譁世岂有他缪巧用以致身随牒半生问津万里虽誓图微报不胜狗马之心而俯迫颓龄已罹霜露之疾壮志累然而欲尽残骸悴尔以难支拉朽槯枯竞为排陷哀穷悼屈孰借声光敢图廊庙之尊未弃门阑之旧曲怜不逮力谓无他至於跌宕之文辱在褒称之域二百年无此作矣固难称惬於奨知万户侯岂足道哉私亦激昂於衰懦然而揣数奇之薄命惧徒费於鸿钧与其度越羣材留朱云於东阁曷若稍捐薄禄置陶令於北窗伏望某官仁风翺及物之恩赫日照覆盆之陋念前跋胡而後?尾惟当自屏於江湖方上昭天而下漏泉忍使独挤於沟壑假以毫端之润宠其林下之归某谨当刻骨戴恩刳心慕道诵丹台之蕊笈少尉素怀拜玉局之氷衔用华晩景
知严州谢王丞相启
故里浮沉窃玉局再期之禄公朝擦拭付桐江千里之民瓜戍非遥竹符甚宠感沦病骨愧溢衰顔伏念某元佑党家绍兴朝士池鱼瀺灂本思自放於江湖社栎支离久已难施於斤斧繇治生之素拙因从宦以忘归顷自吴中久留劎外顾彼衣冠之所萃颇以文字而相从方深去国之悲敢有择交之意流偶殊於泾渭风自隔於马牛睚眦见憎本出一朝之忿挤排尽力几如九世之讐藐是羇孤孰为别白纵免投荒之大罸亦宜置散以终身且定远来归惟望玉关之生入轻车已老犹护北平之盛秋岂有朝为闾阎废斥之人?窃畿辅承宣之寄兹盖伏遇某官学穷宎奥勲塞堪舆南山岩岩冠公师之重任赤舄几几同宗社之宏休念人才之实难悼士气之不振埏陶至广收拾无遗方与物以皆春悯向隅之独泣燮和舆论濶略彝章起安国於徒中较恩未大还管寜於海外为力尚轻而某少非列於通才晩徒专於朴学弃鸡肋而犹惜虽仰戴於深仁续鳬胫则自悲恐难逃於薄命
谢梁右相启
故里投闲久窃奉祠之禄清时起废遽叨出守之荣挈於九折之途置之一饱之地感深至骨涕溢交颐伏念某乡校孤生京尘下吏学徒尽力徐而察之则鷁退飞仕已冥心非敢後也而马不进顷者南游七泽西上三巴缪见推於文辞因颇交其秀杰爱憎遂作誉毁相乘肆为部党之才规动朝端之听虽渐能忍事听唾面之自乾犹竞起浮言至擢髪而莫数澒洞风波之上流离道路之旁幸逢皦日之中天固宜潦水之归壑矧此江山之郡介於吴越之间先世尝临尚有召伯憩棠之爱提封甚迩仅同买臣衣绣之归蕞尔何堪居然非称此盖伏遇某官身扶昌运手斡化钧一气鸢鱼咸遂飞潜之性衆材杗桷各安大小之宜俯怜?下之余尝沐笔端之润摧颓虽久省録未忘谓人士舍之则藏固当慕昔贤显晦之节然朝廷养非所用何以待异时缓急之求既启迪於渊衷遂燮和於舆论而某年龄抵此意气萧然律召东风虽幸春囘於寒谷手遮西日敢希身到於修门
谢周枢使启
起由散地付以名州朝迹久踈忽喜长安之近戍期未及先寛方朔之饥靖言孤踪可谓过望伏念某箪瓢穷巷土木残骸早已孤危马一鸣而辄斥晩尤顚沛龟六铸而不成羽翮摧伤风波震荡薄禄作无穷之?虚名结不解之讐郦生自谓非狂甚矣见知之寡韩愈何恃敢傲若为取怒之深乘下泽之车忽过半生挂神武之冠今无多日偶然未死得此少伸制出西垣地连右辅顾视必恭之梓阡陌相望封培勿翦之棠乡里太息此盖伏遇枢使丞相学优圣域道觉民先卓尔为衆正之宗毅然开孤进之路自太公已久望子仰关宗庙之灵有夷吾可无复忧尽释荐绅之虑方广求於隽杰乃首记其姓名生物功深奚啻吹律召东风之妙回天力大未觉挟山超北海之难而某少颇激昂老犹矍铄志士弗忘在沟壑固当坚马革裹尸之心薄福难与成功名第恐有猨臂不侯之相
谢黄参政启
病余揣分蕲续食於樷祠望外疏恩俾牧民於近郡感深雪涕慙剧騂顔伏念某早岁多艰晩途益困岷嶓巉絶身行禹贡之书云梦苍茫口诵楚骚之句未葬支离之骨辱招羇旅之魂八千之路虽还五十之年已过视荒荒而益废髪种种以堪哀断港絶潢徒有朝宗之愿朽株枯木何施造化之功虽存沟壑之余生已是簪绅之弃物惊宿愆之尽洗知孤迹之少安如丝如纶命出西垣之润色有民有社地连右辅之封圻矧复严濑遗祠桐山故隐企高风之如在顾俗状以自慙此盖伏遇参政相公黼黻皇猷权衡国是衆仰规模之大天知议论之公谓设廉耻以遇羣臣士斯自好且蹈仁义则为君子人亦何常务与惟新不求其备某谨当铭膺感德擢髪思愆弱羽绕枝姑低回於晩景灵丹点砾傥邂逅於初心
谢施参政启
起由散地畀以专城命出词垣仰戴丝纶之宠名居节镇俯慙章绶之华伛偻拜恩谵谆叙感伏念某薄才绵力多病早衰窃慕长者之余风每思砥砺未闻君子之大道徒益顚危零丁稷下之游寂寞漳滨之卧尚无漂母哀王孙而进食况有故人怜范叔而赠袍牛欲衅钟谁其弗忍妇非束緼何以自还敢期累年不振之踪忽有一旦殊常之遇光生分表喜溢情涯惟兹山水之邦自昔诗书之俗修门在望曾无日近之嗟先世尝临获慰露濡之感此盖伏遇参政相公至仁善下盛德兼容一引坐一解顔士托终身之重三吐哺三握髪埜无片善之遗贤能借势以骞腾孤远望风而倾属自悲蓬梗独远门阑向使不为万里之行固亦久在诸生之末诵文章於方册窃喜得师闻道义於荐绅亦尝愿学既积精诚之至果归甄冶之公旅进无阶叹空驰於清梦余年有几惧终负於初心
谢台谏启
贫忘代耕之禄恳乞奉祠恩开使过之门复令治郡方穷阎之待尽非公议而畴依慙极騂顔感深雪涕伏念某邅囘薄命顦顇余生肄业荒唐小学仅通於苍雅属辞卑弱奇文徒慕於庄骚髪种种以将童心揺揺而欲折食粥动逾於累月陈絺或至於隆冬不能引分以挂冠廉隅已丧更复贪荣於怀绶愧惧可知况此名城今为近辅九霄嘉气日未迩於长安千载遗祠星尝从於帝座孰为之地使有此行兹盖伏遇某官伟量海涵英姿山立【正言云义急嘘枯仁先念旧】衆恶之而必察俯怜久困於风波今老矣而无能尚使少纾於沟壑为国广旁求之路示人无终弃之才曾是妄庸曲蒙全护除书已下徒叨湔洗之恩羸疾益侵无复激昂之日
谢葛给事启
杜门讼六十年之非久安散地起家忝二千石之重忽奉明恩惊衅垢之渐除扶衰残而下拜【舍人云起自穷阎叨临近郡为农为圃三年之冗不治如丝如纶一字之褒过宠】伏念某学由病废仕以罪归冥心鵷鹭之行投迹鸡豚之社海三山之缥渺钓鳌巳媿於初心楚七泽之苍茫殪兕亦成於昨梦但欲负耒慕许行之学岂复叩角歌甯戚之诗偶逢公朝使过之时躐畀近郡承流之寄所蒙过矣自揆茫然天际郁葱望九重之云气道周蔽芾扫四世之棠阴得遂此行孰为之地此盖伏遇侍讲给事道本文王之正学师孟氏之醇腾茂实而蜚英声久隆上睠息邪说而距詖行遂擅儒宗方与万物而皆春不忍一夫之独泣某偶阶末契遂借余光【舍人云议论四方之望文章百世之师余谈激水之斗升穷鳞悉逝丽藻生云於肤寸甘泽无穷方与万物而皆春不忍一夫之独泣而某适有怀章之幸首叨泚笔之荣】虽饭豆羮藜不敢望功名之老大然书绅铭座尚思复玷缺之囏难
畣交代陈判院启
病求玉局但怀优游卒岁之心恩畀桐庐获继超轶絶尘之迹方自嫌於通问乃遽辱於移书公真快哉我则陋矣伏念某少而落魄老益迂疎顦顇关河万里客岷嶓之境驰驱节传三年使闽楚之交迨此退归颓然迟暮投帻已安於蟹舍起家忽奉於鱼符此盖伏遇某官秉节以贯四时端世而翔千仭经行早推於庠序谋猷晩着於朝廷謡诵上闻岂独最列城之课规模甚远又足为来者之师某偶幸怀章遂将接武虽取弃竹马望英躅以增慙然获旧青氊在衰门而甚宠发春伊始坐歗多闲愿遵辅养之宜即庆禁严之拜
严州到任谢王丞相启
恳求祠禄乃叨便郡之除甫及戍期亟奉燕朝之对身既复归於钧播衆知未弃於明时伏念某浅智褊能薄才绵力栖迟屏迹但欲射猛虎以终残年辛苦着书不足藏名山而俟後世偶为贫而求仕旋触罪以免归雁食无储鹑衣不补凡百君子悠悠非特达之知平生故人往往处嫌疑之际欲言谁听投老奚归岂期庙堂任使之公挈出沟壑漂流之地此盖伏遇某官孟韩道统伊吕王功黼黻圣猷谓言之不文则行之不远甄陶士类每舍其所短而取其所长慨念孤生已侵暮境傥使抱所闻而不试则将齎遗恨於无穷何止屡陈於斧扆之前盖亦昌言於搢绅之上故虽久斥亦复渐收而某已知悔童子之雕虫未免守古人之糟粕决无可用寜不自知续锺斧之禄以待挂冠尝面祈於大造効尺寸之劳而垂汗简怅永负於初心
谢梁右相启
玉局二年已窃伐耕之禄桐庐千里复叨起废之恩望睟表之顒昂抚编氓之繁夥退惟忝冒徒积兢慙伏念某四壁寒家一箪贱士刻舟求劎固匪通材惩羮吹韲已消壮志比由蟹舍起领鱼符永言久斥之余亦有少伸之望然而察簿领稽违之细擿吏胥隐伏之微一皆非其素知又不可以遽习渊明之寄事外乚迫颓龄安国之擢徒中曷胜烦使此盖伏遇某官才全经纬气塞堪舆博取衆材屡抗延英之论宏开公道靡须光范之书施及妄庸未忘夙昔温饱一门之衣食洗湔累岁之罪愆使为全人以毕余日某敢不好是正直择乎中庸戒舞智以贼民寜取椎鲁少文之诮务尽心於折狱庶无寃枉失职之嗟苟不辱知其敢言报
谢周枢使启
入望清光出临近郡天威不违咫尺既谐就日之心父命惟所东西况彼牧民之寄感恩至矣揣分茫然伏念某下愚难移大惑莫解不能高飞远举求避横目之民乃复直情径行自掇噬脐之悔永言穷薄数蹈邅回毁靡待於德高灾非由於福过断云零落敢怀出岫之心病鹤?褷忽忝乘轩之宠此盖伏遇某官道穷宎奥气塞堪舆南山之石岩岩帝资宿望绨?之意恋恋士感诚言哀细德之嶮微开鸿钧之坱北念兹积谴虽擢髪而有余察彼衆谗亦吹毛之已甚未加显弃聊复少收虽不在於英材乐育之中实创见於薄俗相挺之际而某扶衰自笑迫老宜归无复入关西日举钓竿之手惟希度世东封谒玉辂之尘倾倒具陈慙惶无措
谢台谏启
挂洪景之衣冠宜还故里怀买臣之印绶尚冒明恩触热即途扶衰领郡伏念某身常短褐家本衡门一官惟妻子之谋万里极关河之远景翳翳以将入余日几何芳菲菲其弥章素心空在比者窃氷衔於玉局筑云屋於镜湖惟俟引年遂将没齿散地方蕲於因任除书忽畀於专城宫阙中天有就日望云之幸乡闾接壤逾过家上冢之荣此盖伏遇某官望重朝纲学通国体取真才於水落日出之後坐销浮伪之风察定理於舟行岸移之时尽黜谗诬之巧稍收久废用示至公某谨当勉効微勤坚持素守吏犯法而法在先务去姧政近民则民归敢忘用恕或麤逃於大谴庶少荅於深知
谢监司启
挂?景之衣冠宜还故里怀买臣之卬绶尚冒明恩触热即途扶衰领郡伏念某身常短褐家本衡门一官惟妻子之谋万里极关河之远景翳翳以将入余日几何芳菲菲其弥章素心空在比者窃氷衔於玉局筑云屋於镜湖惟俟引年遂将没齿散地方蕲於因任除书忽畀於专城宫阙中天有就日望云之幸乡闾接壤逾过家上冢之荣此盖伏遇某官学贯经郛望隆国器绣衣持斧姑小试於使轺豹尾属车即超登於禁路尚容衰顇之迹暂托澄清之余某谨当勉効微勤坚持素守吏犯法而法在先务去姧政近民则民归敢忘用恕或麤逃於大谴庶少荅於深知
畣方寺丞启
年运而往怅久隔於英游道阻且长忽恭承於荣问情文甚宠衰晩增光伏念某笠泽渔家绍兴朝士扪参历井久困客游煮海摘山屡乘使传既罪愆之未洗复衰疾之相乘骨相宜穷头颅可揣穿延和之细仗恍若隔生分新定之左符更叨起废此盖伏遇某官义存推毂德重匿瑕哀其顦顇之百罹借以揄扬之一诺遂叨芺理之寄亦及归耕之余而某缘病废书迫贫随牒能古文何用於今世徒慙长者之见知居是邦不非其大夫殊非小人之所望伫奉丁寜之诲用寛瘝旷之虞
贺王提刑启
恭审绣衣玉节肃王畿风宪之严宝画奎文新内阁图书之直方揽澄清之辔已腾謡诵之声恭惟某官学道爱人至诚格物德秉民彝之粹才惟国器之英中外践扬自际风云之会始终操履靡移金石之坚将阶言语侍从之除洊被礼乐光华之遣钦恤副九重之指平反奉一笑之春始讫外庸即跻近列计乘轺之未几旋颁诏以趣归某意广才疎心劳政拙伏枥志在千里怅暮景之已侵巢林不过一枝幸卑栖之有托
与汪郎中启
去蜀归吴已侵寻於晩景乞祠得郡尚记録於明时夙戒行舻已临敝邑方切依仁之幸敢稽告至之恭伏念某笠泽农家绍兴朝士扪参历井久困客游煮海摘山屡乘使传既罪愆之未洗复衰疢之相乘骨相宜穷头颅可揣穿延和之细杖恍若隔生分新定之左符更叨起废恭惟某官义存推毂德重匿瑕哀其顦顇之百罹借以揄扬之一诺遂容共理之寄亦及归耕之余而某扶惫以来罔功是惧快景星之先覩虽尚阻於瞻承分隣烛之余光遂密依於覆护其为慰幸曷究敷陈
与沈知府启
乘传江皋偶同一道分符畿内复幸隣邦公将假道於虞仆其得御於李胡交臂而失此亟削牍而布之恭惟某官厚德镇浮英姿迈往富贵固有命矣未尝枉尺以自谋将相岂无种哉方且抟风而直上虽仰急流之勇退寜容袖手而旁观果奉明纶起临近甸丰年高廪想謡诵之已闻燕寝清香知文书之益简愿精调於列鼎即归觐於凝旒瞻咏之私敷宣曷既
贺留枢密启
恭审行玉关之万里方喜遄归陈泰阶之六符亟闻殊睠地禁处承明之邃仕崇参宥密之严成命诞扬师言允穆切以艺祖鉴五代之弊不偏重於中书裕?新六官之名亦旁开於西府岂独竝隆於文武固将兼注於安危至以明诏特预於訏谟尤为本朝久虚之盛举中原多故首用种忠宪之伟人圣政方新则有虞雍公之近事或名光於竹帛或位极於庙堂恭惟某官躬闳深魁硕之资负刚大直方之气早推雅望寖历近班以至公服小人故虽疎而不怨以大节事明主故既去而见思世方譾譾以自营公固落落而难合迨此宠光之自至益知巇险之徒劳渊乎一心应彼万事七擒七纵已成服远之功三起三留果有处中之命方且端委冠钧衡之位挽河洗夷虏之尘复列圣在天之讐摅遗民泣血之愤某幸身未死见国中兴材馆旁求虽莫陪於下士浯溪深刻尚自力於斯文
贺蒋中丞启
伏审显膺帝制进总台评公道大开在廷为之相贺正人益进吾国殆其庶几仰惟庙社之休非复门阑之庆某闻人情不远立朝谁乐於抨弹仕者自谋干世本求於遇合皆使从容而徐进自非怨嫉之所归一居三院七人之官遂任四海九州之责至於谏大夫之助成主德中执法之振肃朝纲知不可以不言言不可以不尽雷霆在上独立自如鼎镬当前直趋不避始也负当世之名而人不我舍今也居得言之地则责将谁归卓乎伟人更此重任恭惟某官英姿迈往奥学造微论必尽忠得堪舆刚大之气仕常思退有耕钓高逸之风位逾达而谦有加权益隆而量莫测姑小烦於绳肃即进与於弼谐岂惟斯民被化於春风和气之中亦使多士吐气於青天白日之下今其始矣幸孰甚焉某尝辱王翰卜隣之荣妄怀贡禹弹冠之喜崇言谹议已观魁磊光信史之传过计私忧妄有一二为执事之献傥少寛於斧鑕尚嗣布於腹心
渭南文集卷十一

[book_title]卷十二
钦定四库全书
渭南文集卷十二
宋　陆游　撰
贺贾大谏啓
恭审显膺一札之攽首冠七人之选主贤臣直国势岿然言听谏行天下幸甚某闻昔在本朝之官制参稽前代之旧章南台不置大夫中宪任纪纲之重寄北省久虚常侍谏坡率遗补以尽规选求既囏畀托尤重故政在中书而常开言路事由独断而不废争臣仰观十一圣家法之传兹为三百年治功之本继昔之盛非公而谁恭惟某官学造精微器函闳远许国弗渝於夷险忧时如抱於渇饥造膝告猷浩浩江河之决倾心爱士拳拳泾渭之分慨然死生祸福不入於中常若天地鬼神实临其上以今日陈善闭邪之效成异时赞元经体之功同出此心夫孰能御某侵寻暮景蹭蹬孤生迹本甚疎妄欲依归於公道分当永弃特蒙擦拭於穷途何以仰荅门阑特达之知惟有稍陈郡县利病之实傥少寛於斧鑕尚嗣布於腹心
贺谢殿院啓
恭审显膺帝制进贰台端手缩褏以逡巡久已抱独立无朋之操髪冲冠而愤切自兹皆尽言不讳之时在庭耸观有识相庆伏以御史分职本以论事任耳目之司忠臣设心盖欲去邪为宗社之福抗雷霆而独立凛山岳之不揺非以近名固将竭节天子为之改容而垂听大臣不敢持必而自私国有纪纲治自形於四海九州之远士笃名义效或见於数世百年之余今兹孰配於古人识者固归於门下恭惟某官道德醇备议论正坚灰寒木槁而誉益高鲲击鹏抟而才乃见默究朝廷之利病尽得源流徐观天下之是非若指白黑放斥者有愧心而无怨更革者虽害已而谓然太平之功指日可待某侵寻暮景蹭蹬孤生迹本甚疎妄欲依归於公道分当永弃特蒙擦拭於穷途何以仰荅一见特达之知惟有稍陈千里利病之实傥少寛於斧鑕尚嗣布於腹心
贺周丞相啓
恭审梦卜袭祥扬王庭而涣号典册备物熙帝载以宅师国其庶几民以寜壹实惟宗社无疆之佑非复门阑旅贺之常窃以时玩久安辄生天下之患国无远略必有意外之虞方今风俗未淳名节弗励仁圣焦劳於上而士夫无宿道向方之实法度修明於内而郡县无赴功趋事之风边防?弛於通和民力坐穷於列戍每静观於大势惧难待於非常至若靖康丧乱而遗平城之忧绍兴权宜而蒙渭桥之耻高庙有盗环之逋寇乾陵有斧栢之逆俦江淮一隅夫岂仗卫久留之地梁益万里未闻腹心不贰之臣文恬武嬉戈朽钺钝谓宜博采衆谋之同异然後上资庙论之崇严非素望之伟然谁出身而任此恭惟某官降神维岳生德自天居安资深学洞六经之韫探赜索隐识穷万务之微盖尝独立以当雷霆何止贵名之掲日月运筹帷幄每当上心端委庙堂遂持国柄玉烛肇时和之庆云龙协圣作之辰清未央长乐之宫将肃六飞之御筑碣石榆林之塞永奠四夷之封於古有光自今以始某侧闻盛举实拚欢悰恤百口之饥寒岂无窃觊拔四方之英俊愿付至公庶未死之余生覩太平之盛际
贺施知院啓
恭审诞布明纶进专筹幄用真儒而无敌翊扶宗社之基得大老以来归开慰华夷之望恭惟某官英姿迈往精识造微居安资深韫六艺渊源之学任重道远炳两朝开济之心明辩足以拆遐冲果敢足以断几事自初拔用迄此延登大节全名松栢挺岁寒之操同心一德风云协圣作之期堪舆清夷星纬明润致太平其自此将魁柄之焉归曩暂入於修门窃有闻於行路谓明公之得政以人物为最先自隆师尹南山之瞻复见平津东阁之盛扬庭荐拔造膝开陈凡人所难以身独任今虽总本兵之地愿益尸善类之盟公能以士而报国家士亦以身而归门下某侵寻暮境顦顇偏州志气已衰无复献狗盗鸡鸣之技文辞自力尚能助稗官野史之传过此以还未知所措
贺丘运使啓
恭审上印帅藩乘轺畿甸得人若是则吾国其庶几乎先声隐然非俗吏之所能也公论为之慰惬大用此其权舆伏以寛猛异施古今莫一子产号衆人之母用於郑而弗救陵夷申商为法家者流弊至秦而卒以颠覆历考简编之迹莫先儒术之功惟蹈君子之时中斯得古人之大体方其尊瞻视正顔色教化固巳有成虽使空囹圄画衣冠法令其谁敢犯恭惟某官英姿迈往
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>