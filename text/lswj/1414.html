<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,黄御史集全文在线阅读,黄御史集全文在线下载,大玄古籍书库">
<meta name="description" content="唐代诗文别集。黄滔撰。黄滔曾官监察御史里行。《新唐书·艺文志》载《黄滔集》15卷,又曾编闽人诗为《泉山秀句集》30卷。2书早已散佚,宋人书目也不见著录。到南宋绍兴二十六年(1156)才由其八世孙黄公度辑成10卷,题为《东家编略》。淳熙三年(1176),黄公度之子永丰县令黄沃又加裒集,杨万里作序,曾时杰、曾晞说雕版印制,这是《黄滔集》的第一个本子。稍后,庆元二年(1196)又刻于邵州,洪迈作序。明代,则有正德八年(1513)本、万历本、天启本、崇祯本。《四库全书》据崇祯本收录,《总目》记为10卷,附录1卷;">
<title>黄御史集_黄滔_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">黄御史集</span> <br/>
          作者： <span class="inputVal" id="bkauthor">黄滔</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]61407</span> <br/>
          说明： <span class="inputVal" id="bkdec">唐代诗文别集。黄滔撰。黄滔曾官监察御史里行。《新唐书·艺文志》载《黄滔集》15卷,又曾编闽人诗为《泉山秀句集》30卷。2书早已散佚,宋人书目也不见著录。到南宋绍兴二十六年(1156)才由其八世孙黄公度辑成10卷,题为《东家编略》。淳熙三年(1176),黄公度之子永丰县令黄沃又加裒集,杨万里作序,曾时杰、曾晞说雕版印制,这是《黄滔集》的第一个本子。稍后,庆元二年(1196)又刻于邵州,洪迈作序。明代,则有正德八年(1513)本、万历本、天启本、崇祯本。《四库全书》据崇祯本收录,《总目》记为10卷,附录1卷;实际则是8卷,附录1卷。1至4卷赋和诗,5至8卷文,有洪迈序和谢谔序,书后附录《唐昭宗实录》及有关黄滔的评介资料。由于其卷数与《总目》不合,人们怀疑崇祯时有两种刻本,一为10卷,一为8卷。清光绪十年(1884),福山王祖源又将影抄宋庆元本残卷补以崇祯本,交其子王懿荣刻于北京,这是黄滔集最晚的刊本。</span> <br/>
          封面： <span class="inputVal" id="bkimg">Z_19603.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]黄御史集
[book_author]黄滔
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]61407
[book_dec]唐代诗文别集。黄滔撰。黄滔曾官监察御史里行。《新唐书·艺文志》载《黄滔集》15卷,又曾编闽人诗为《泉山秀句集》30卷。2书早已散佚,宋人书目也不见著录。到南宋绍兴二十六年(1156)才由其八世孙黄公度辑成10卷,题为《东家编略》。淳熙三年(1176),黄公度之子永丰县令黄沃又加裒集,杨万里作序,曾时杰、曾晞说雕版印制,这是《黄滔集》的第一个本子。稍后,庆元二年(1196)又刻于邵州,洪迈作序。明代,则有正德八年(1513)本、万历本、天启本、崇祯本。《四库全书》据崇祯本收录,《总目》记为10卷,附录1卷;实际则是8卷,附录1卷。1至4卷赋和诗,5至8卷文,有洪迈序和谢谔序,书后附录《唐昭宗实录》及有关黄滔的评介资料。由于其卷数与《总目》不合,人们怀疑崇祯时有两种刻本,一为10卷,一为8卷。清光绪十年(1884),福山王祖源又将影抄宋庆元本残卷补以崇祯本,交其子王懿荣刻于北京,这是黄滔集最晚的刊本。
[book_img]Z_19603.jpg


[book_title]提要
钦定四库全书　　　　　集部二
黄御史集　　　　　　　别集类一【唐】
提要
【臣】等谨按黄御史集十卷附録一卷唐黄滔撰滔字文江莆田人乾宁二年进士第光化中除四门博士寻迁监察御史里行充威武军节度推官王审知据有全闽而终守臣节滔匡正之力为多五代史称审知好礼下士王淡杨沂徐寅唐时知多士多依之独不及滔五代史多漏略不足据也又集中有祭南海南平王文称崔员外昨持礼币尝诣门墙爰蒙执手之懽宏叙亲仁之旨云云乃为王审知祭刘隐而作按隐自大彭王进封南平王再进封南海王据五代会要南海之封在隐卒後一月故此文尚称南平王说者或以高季兴亦称南平又不知此文为代审知所作遂谓滔尝应高氏之聘亦考之未审矣唐书艺文志载滔集十五卷又泉山秀句三卷并已散佚此本卷首有杨万里及谢谔序万里序谓滔裔孙永丰君自言此集久逸其父考功公始得之仅四卷而已其後永丰君又得诗文五卷于吕夏卿家又得逸诗于翁承赞家又得铭碣于浮屠老子之宫编为十卷是淳熙初刻後再刻于明正德三刻于万历四刻于崇祯此本即崇祯刻也集中文颇赡蔚诗亦有贞元长庆之遗虽不及罗隐司空图而实非徐寅诸人之所及其頴川陈先生集序称天复元年甚叨闽相之辟考乾宁四年唐以福州为威武军拜审知节度使累迁同中书门下平章事封琅邢王至梁太祖即位乃封闽王仍同中书门下平章事滔称闽相而不称王则所谓规正审知使守臣节度是亦一证也末有附录一卷又载滔裔孙补遗文一篇补字季全绍兴中进士历官安溪县令所着诗解九经解人物志等书皆失传惟此篇仅存故附滔集以行云乾隆四十二年十月恭校上
总纂官【臣】纪昀【臣】陆锡熊【臣】孙士毅
总　　校　　官【臣】陆费墀

[book_title]原序
黄御史集原序
余在中都於官书及士大夫家见唐人诗集略及二百余家自谓不贫矣逮归耕南溪之上永丰明府莆阳黄君沃又遗余以其祖御史公文集其诗尤奇盖余在中都时所未见也诗至唐而盛至晩唐而工盖当时以此设科取士士皆争竭其心思而为之故其工後无及焉时之所尚而患无其才者非也诗非文比也必诗人为之如攻玉者必得玉工焉使攻金之工代之琢则窳矣而或者挟其深博之学雄儁之文於是櫽括其伟辞以为诗五七其句读而平上其音节夫岂非诗哉至於晚唐之诗则寱而诽之曰鍜链之工不如流出之自然也谁敢违之乎余每见绘画唐人李杜辈衣冠之奇古也伟之乃未既而笑之者至矣不笑不足以为古也古之可笑者独衣冠哉御史公之诗如闻新雁一声初触梦半白已侵头余灯依古壁片月下沧洲如游东林寺寒三伏雨松偃数朝枝如上李补阙谏草封山药朝衣施衲僧如退居青山寒带雨古术夜啼猿此与韩致光吴融辈竝游未知其何人徐行後长者也永丰君自言此集久逸其父考功公始得之仅数卷而已其後永丰君又得诗文五卷於吕夏卿之家又得逸诗於翁承赞之家又得铭碣於浮屠老子之宫当御史公之峕岂自知其诗文之传不传哉然二百年间几乎冺矣而复传於二百年之後然则士之所立顾其可传与否耳其不传也奚以戚其复传也奚以欣余於是独有得焉余见士大夫子孙承家百年而不毁者或寡矣而永丰君能力求其祖之诗文於二百年之前其可尚也夫而永丰之士有曾时杰与其犹子曦说者得此书又欣然刻印以供士君子之好古书者其又可尚也夫按唐艺文志御史讳滔字文江光化中为四门博士其集旧曰黄滔集云淳熙三年四月廿六日诚斋野客庐陵杨万里序词章关乎气运於唐尤验云唐兴三百年气运升降其间而诗文因之自晋阳举义开馆宫西以延文学竟用词赋取士士以操觚显者无虑数百家大都始沿江左颓习竞於絺绘躭披靡而乏气骨伯玉奋然洗刷沈宋燕许辈出振响以至贞元长庆经术大明修古弥衆于时墨儒词匠所为诗若文咸矩矱自然不以雕饰为工相与赞翊道真赓扬鸿化斯为锵锵尔雅故文盛於韩柳皇甫【上系旧刻补阙】而其衰也为孙樵为刘蜕为沈顔诗盛於李杜刘白而其衰也为郑谷为罗隐为杜荀鹤御史生最晚而独不然其文赡蔚有典则策扶敎化其诗清淳丰润若与人对语和气郁郁有贞元长庆风槩祭陈林先辈诸文悲怆激越交情之深不以昼夜死生乱离契濶为问断马嵬馆娃景阳水殿诸赋雄新隽永使人读之废卷太息如身生是时目摄其故为文若是其亦可贵已方登科时适昭宗之季年犹覆试殿廷再中选然後得官未几而朱梁移国因归闽不复西故不志合於世夫讵知八九叶之後得贤耳孙而平生作为文章遂获表见者邵州将锓板于郡斋遣信谒序御史之从兄曰校书君璞者名见集中有闽川名士传及雾居子予曩时尝叙之矣故不辞而书御史讳滔字文江繇四门博士至里行监察考功讳公度邵州名沃庆元二年十月十四日焕章阁学士宣奉大夫提举隆兴府玉隆万夀宫魏郡公鄱阳洪迈序
壁中之书孔圣所定汉有安国从而传之得以明於万古君子之於学是以重其世也河汾王氏有时变论五经録政大论政小论皇极议兴衰论非文中之贤嗣着於首篇则四方恐未必知其名况书乎余尝得眉山旌善院东坡大全两集乃其孙蜀守仲虎与弟季文所较而刋者比之他处最为无误今之所传皆以此本为凖的然则世有其人固不同矣黄御史以文名於唐而累叶蕃衍盛大于闽中至本朝绍兴戊午有考功公大魁天下考功之子永丰县公又能裒集御史诗文力加是正广而传之於是永丰二士曾时杰汉臣曦说少张因为镂版繇此御史之书光芒于时可以无穷二会与余厚见委题序余感孔圣与河汾眉山之事而并书之庶几儒家者流之子若孙留意先集乃有补风教之一端云淳熙四年九月朔渝川谢谔谨书

[book_title]卷一
钦定四库全书
黄御史集卷一　　　　　唐　黄滔　撰
赋
周以龙兴赋【以旋服国中位光鳞族为韵】
周以创三十代啓八百年既鸣凤以授德复兴龙而御乾奔天下之二分岂惟雨骤擎雒中之九鼎寜止波旋当其韬仁圣以表威灵涌祯祥而呈气色歧梁?衔耀之所?陇湛蟠泥之域几年贪饵吞将吕望之鈎一旦飞天霹破殷辛之国观夫或屈或伸非假非真泽霈六合恩濡兆民以息虞芮作在田之迹以却夷齐为逆物之鳞掀陆海之波涛固殊鲸浪扩九重之宫室肯类鲛人则知指纵而或仗爪牙善战而靡资血肉火兵戈而虽假烧尾镜今古而未尝寐目遂使盟津契会此时莫愧於云从羑里栖迟昔日何伤於鱼服下蛰如此高翔曷量子蛮貊而虫沙附申忠信而鬐鬛张足以雄飞革命首冠兴王驾木德於震宫苍然被彩应阳精於乾象赫矣飞光所谓建皇基立宝位模日楷月规天矩地非三圣之尤异焉可以神物而取类邈罔象乘鸿蒙奔霆迸电驱雷走风非四灵之感通焉可以与周而同功岂徒角树臣佐穴居域中挐开粟而攫散财滂沲有截夀九龄而豢十乱振奋无穷懿乎後焕放牛前光播谷愈彰圣德於王者益验神踪於介族则老耼之道汉祖之顔永宜雌伏
明皇回驾经马嵬赋【以程及晓留芳魂顾迹为韵】
长鲸入鼎兮中原六龙回辔兮蜀门杳鳌阙而难寻艳质经马嵬而空念香魂日惨风悲到玉顔之死处花愁露泣认朱脸之啼痕莫不积恨緜緜伤心悄悄逝川东咽以无驻夜户下扃而莫晓襃云万叠断肠新出於啼猿秦树千层比翼不如於飞鸟初其汉殿如子燕城若雠驱铁马以飞至触金舆而出游谋於剑外驻此原头羽卫参差拥翠华而不发天顔怆恨觉红袖以难留鸳鹭相惊熊罴渐急千行之珠泪流下四面之霜蹄践入神?表态忽零落以无归雨露成波已沾濡而不及栈阁重处珠旒去程玉垒之云山暂幸金城之烟景旋清六马归秦却经过於此地九泉隔越几凄恻於平生钗飘彩凤之踪鬓蜕元蝉之迹茫茫而今日黄壤历历而当时绮陌雨铃制曲徒有感於宫商龙脑呈香不可返其魂魄空极宵梦寜逢晓粧辇路见梧桐半死烟空失鸾凤双翔镜殿三春莫问菱花之照耀骊山七夕休瞻榆叶之芬芳大凡有国之尊罕或倾城之遇孰言天宝之南面奚指坤维而西顾然则起兵虽自於青娥斯亦圣唐之数
以不贪为宝赋【以不惊他货士之意哉为韵】
以玉为宝兮宝之常名以不贪为宝兮宝其可惊彼空矜其纯粹此特禀其清贞洁已虚中既处一言而落落飞声擅价终倾衆宝以铿铿宋人获希代之珍子罕当连城之?且曰伊我之宝非君莫遗提携而日月耀手跪拜而丘山属意殊不知饮氷励节如氷之色何烦匪石推心剖石之姿足弃如此则别号琼瑰得之非荆山者哉独为奇美种之乃情田而已莫不扫埃垢於嗜慾扩规模於亷耻器之於国雕锼皆让剑之流利之於人贸鬻悉投钱之士繇是焕烂羣目锵洋一时自叶至珍之比永辞凡口之嗤岂可轻重贵贱诹议磷缁衒实矜华尔则以琬琰当也辉今暎古我则以惇素称之卒使民知反朴之风俗靡攫金之过岂惟清白以足谓固亦温良而大播所以不润屋而润身盖非货而曰货则知以非货而为宝者少以所货而为宝者多少则与珪璋而合美多则与瓦砾而同科故其涤以芜秽加诸琢磨采於已而不采於彼贵於我而不贵於他纵饶秦氏当时曾欺赵地争奈楚君昔日荐刖荆和宋人於是辞默而慙顔頳而走斯言既得以佩服吾宝乃分其妍丑谁能持确论秉贞姿问贪夫之信不
景阳井赋【以扩然旧事国艰人悲为韵】
台城破兮烟艹春旧井湛兮苔藓新自遗迹於天子几兴怀於路人盖悲万乘之尊投身到此岂为一泓之故举世惊神叔宝以立作荒君在为亡国玉楼之丝管宵咽桂?之兵戈昼逼御天失措且四方之大何从没地无慙顾九仭之深可匿便委鸿业旁携绿鬟奔入泓澄之内冀逃吞噬之艰殊不知理昧纳隍处穷泉而讵得诚乖驭朽攀素绠而胡顔既而出作穷鳞夺归偏爵一时之覆辙如此千载之遗波俨若陌上澄澈丘中寂寞暗淘人事以氷释旁写江天而镜扩青铜有恨也从零落於秋风碧浪无情宁解流传於夜壑徒观其芜没沙迳葳蕤泽葵渔樵汲引荆棘荣衰虽虚中而可鉴终彻底以堪悲宝镜休分岂有得铜之日雕筵罢设永无投辖之期固以涤尽繁华销平曩旧犹惊鼎沸於余涌更吊山崩於叠甃荒凉四面花朝而不见朱栏滴沥千寻雨夜而空啼碧溜斯则堙塞终古萧条永年半竭而珠璫或出陆沉而翠盖宁旋莫可追寻玉树之歌声邈矣最堪惆怅金缾之咽处依然嗟夫穿凿岂殊浅深非异盖悲鲋蛰之穴不是龙潜之地所以避匿其中莫比汉高之事
课虚责有赋【以理派空至方明得门为韵】
虚者无形以设有者触类而呈奚课彼以责此使从幽而入明寂虑澄神世外之筌蹄既历垂华布藻人间之景象旋盈昔者陆机赋乎文旨推含毫伫思之道得散朴成形之理虽羣言互发则归於造化之中而一物未萌乃鏁在渺茫之始是宜囊括玄牝箕张混元暗造无为之域潜臻不死之根致彼音尘莫隐於秋毫纤芥令其影响俄通於万户千门然後扇作波澜腾为气色无论於远近高下罔计於飞沈动植如铿至乐非所闻而遽闻若摘玄珠非所得而遽得则知文本於道道不可量杳韬存而韫亡道散於文文不可当乃飞锋而耀鋩取之者取之逾远偶之者偶之不常故其越兔影迈乌光向无声无臭之间陶开品彚於出鬼入神之际定作圆方乃使巧拙应机亏全任器考其始而始则无覩验其终而终则有自物居恍惚牢笼而俟以真归精匿杳冥搜索而期乎实至所谓摆扬恬澹剖判虚空冀其神贶逮彼幽通岂惟率尔邈然散着於山川艹木风飞泉涌争飘於鸟兽昆虫夫如是则洞啓幽玄曾无险隘流音既自於扣寂成象还同於画卦然後知文苑之菁华亦冲和之一派
送君南浦赋【以越空緜目伤妾是君为韵】
南浦风?伤心渺然春山历历春艹緜緜那堪送行客啓离筵一时之萍梗波涛今朝惜别千里之秦吴燕宋何日言旋当其繋马出船候潮待月低徊而少妇对景怆恨而王孙望阙莫不捻嶰竹以凄楚拨湘弦而激越且当苹涧把芳酒以留懽莫被薰风吹片帆而便发君不见陌上尘中奔西走东车轮似水马足如蓬夜泊而猿啼霜树晨征而月在?空争得枝间比翼更同於越鸟只应波上离羣便逐於燕鸿莫不太苦行人偏伤别妾龙媒而嘶出金埒鸾扇而持归玉箧于时莫展歌颦全沈笑靥郊天路口愁攀夹渡之柳条采蕨山前忍看解维之桂檝是知无人免别有别皆伤使人落顔貌枯肺肠泪成雨鬓侵霜朝悲五岭暮怨三湘梦去不到书来岂常况一川之?景茫茫横冲楚徼两?之风涛渺渺直截炎荒无不销魂如何举目齎行而宝剑三尺留下而明珠十斛林骈樛木推诚而敢望合懽洲跃嘉鱼取信而当期剖腹及夫乐阕人散龟飞日曛遗鞭却取解佩还分玉骢之归步愁举兰棹之移声忍闻须知赤帝之江头两心似火莫自苍梧之?曲一去如云虽伫锦衾而赠我终摛锦字以醻君已而谁不别离别离如此谁不相送相送于是则东门与北梁不足云尔
水殿赋【以飜量去日有水空流为韵】
昔隋炀帝幸江都宫制龙舟而碍日揭水殿以凌空诡状奇形虽压洪流之上崇轩峻宇如张丹禁之中当其城苑兴阑?波思起截通魏国之路凿改禹门之水於是怪设堂殿妙盘基址屏开於万象之外岳立於千艘之里还如玉阙控鳌海以峥嵘稍类云楼拔蜃江而耸峙皆以彩饰无比雕镌罕量装羽毛而揺裔疉琼璧而荧煌镜豁四隅远近之风光写入花明八表古今之壮丽攒将天子乃纵巡游极驾驭登巨舰以龙跃扩深扃而虎踞旌旗剑戟以络野珠翠歌钟而触处三十六宫之云雨澒洞随来一千余里之?尘冥蒙扑去百幅帆立千夫脚奔上摇乌兔下窜蛟鼋天吴邂逅以惊杀地轴参差而轧飜兰棹桂檝之骈阗行辞洛口鸳瓦虹梁之岌嶪坐彻夷门啓闭讵常登临罔毕雷訇之竹箭冲过辐凑之木兰贮出柳丝两?褭为朱槛之春水调千声送下清淮之日既而遄惊鬼瞰遽及神谋銮辂而飘成覆辙楼船而堕作沈舟宝祚皇风一倾亡於下国霞牕绣柱大零落於东流嗟夫驾作祸殃树为罪咎穿河彰没地之象泛水示沈泉之丑血化兆庶财殚万有所以汤武推仁不得不加兵於癸受
狎鸥赋【以释意与游迁之汀曲为韵】
海童以泛泛浮浮爱于白鸥遂将穷於赏翫乃相狎以遨游彼鸟何知苟同心而同德斯人足验谅不忮而不求当其访物外之高踪得沙间之逸致云心潇洒以荐往鹤貌飘颻而疉至列为俦侣肯无求友之声却尽猜嫌皆得忘形之意至若海镜秋碧天蓝霁青磨开桂月於浩渺画出蓬山於杳冥尔乃瞻雪影缅风翎曲得其情此旷荡而来依别派不言而信彼联翩而飞下回汀四目夷犹两情容与曾无隼击之患忘到鸠居之所罗列靡惭於交契固类朋游参差罔愧於弟兄还同雁序斯则别号羽客参为水?杨柳之江头雨夜蒹葭之渡口霜天莫不探此景象穷乎岁年异鸡羣之迥处殊莺谷之高迁扫尘绪以皆空那虞触网负身弓而不绾讵肯惊弦则知蝉蜕是非羽翔凡俗岂鹰扬於霄汉之外乃鹗立於?涛之曲因嗤鸿渚盖春去以秋来飜笑鹊河竟离长而会促其父既骇於斯爰令执之才及入笼之念已兴登俎之疑潮满沧洲游泳空期於水际日生丹壑翺翔遽在於云湄所谓祸机中藏物情外释且斯鸟之犹尔岂於人而能隔则包含诡绐之流宜览之而改易
知白守黑赋【以为後之则迹无颠坠为韵】
白之能知须守黑於所为黑之能守则知白而无咎圣人所以立言於彼垂训於後将令学者得韬光用晦之机不使来人有衒实矜华之丑是宜采厥理扣其辞岂非白也吐耀含辉禀西金而成姿或玄黄而可得或苍赤而可期知之者必能洞彻万物昭彰一时故为祸患之所之黑也光沈影匿漫北水而成色既视之而不见亦晓之而莫得守之者必能混合羣象冥蒙衆惑故为安静之所则繇是任怀霜而怀雪不在明言纵如璧以如珪终须默识如此则凖绳万国龟镜八区俾其擅清名者若昧抱明智者如愚有於不有无於不无亦犹玉之贯虹以韫石而为玅珠之象月以蚌胎而为殊论於物而物且能尔验於人而人焉忽乎是以钓璜於西渭之滨扣角向南山之夕须知刖足以招祸莫若漆身而遁迹君不见斗牛乌兔垂大明而或隔阴霾麟凤龟龙作嘉瑞而常居薮泽则知以白藏黑兮道无不全以白离黑兮理其不然若内包乎皎皎当外处乎緜緜故怀希代之珍者被褐负不羁之才者艹玄然後弘彰典式克免危颠夫如是则垂戒无垠推诚触类靡令受采之质或爽处蒙之意吾徒也勉之哉佩带斯言而勿坠汉宫人诵洞箫赋赋【以清韵独新宫娥讽诵为韵】
王子渊兮谁与伦洞箫赋兮清且新丽藻上闻於天子妍词遍诵於宫人名价有兹写札於御牋彤管风流无比吟哦於贝齿朱唇斯赋也述江南之翠竹生彼云谷甘露朝洒瑞?晴扑般斤遽取於贞劲夔律乃知其韫蓄既而植物惟一乐工惟独九重圣主俄聆於玉韵金声两掖佳人争致於瑶编绣轴受授相从彤闱绦宫始喧喧而历览旋一一以精通十二琼楼不唱鸾歌於夜月三千玉貌皆吟凤藻於春风莫不鲁殿慙魂巫山破梦应教墨客以心死解得红妆之口讽时时桂席惊飘舞雪於罗衣往往兰台误下歌尘於绮栋于时闲赵瑟寝秦筝驻云雨咽咸英非春而御苑花折当夏而幽闺景清如鷰人人却以词锋而励吻雕龙字字爰於禁署而飞声泉喷香喉云靡绿鬓岂贯珠之歌同调固如簧之言别韵遂使霞牕触处不吟纨扇之诗乐府无人更重箜篌之引斯则琴赋与笛赋奚过才子获才人咏歌体物之能有是属词之道如何一千余字之珠玑不逢汉帝三十六宫之牙齿讵啓秦娥方今天鉴求文词人毕用有才可应於妃后工赋足流於嫔从洞箫之作兮何代无谁继当时之吟诵
省试人文化天下赋【以观彼人文以化天下为韵乾宁二年及第】
明彼今古闻诸圣贤易垂言而着在八卦人有文而形于普天用以成章既验斯风之肃穆瞩之於物乃知厥德之昭宣吾君秉此格言恢乎至理以为文在天而苟可鉴文在人而诚足视在天则时变从之在人则化成有以故体此以御宇取兹而敎人且文也肇自河龟见洛书陈道德故仁义新出无为而入有象齐父子而一君臣既而上古遐中古迩苟流播之如此乃弛张而若彼始则六十四位演自周王旋则三百五篇删於孔氏故得有国之君凖绳斯文诗书礼乐以表里干戚俎豆以区分莫不经天纬地髣髴氤氲布彼寰瀛风行而艹偃被於亿兆玉洁而兰薰然後铿作咸韶散为风雅调畅动植周通夷夏车书得以合矣贵贱与而同也遂使九州四海皆瞻黼黻於朝端墨客词人交露锋鋩於笔下大哉人文之义也焕矣赫矣可名可观唯圣朝之所擅岂悖德之能干推其时而时或异论其道而道斯完故将垂百王而作范岂唯充万国以咸懽者也夫如是则肩比三王威销五霸弘彰驭马之成政克俾雕龙之擅价彬彬乎哉郁郁乎哉有以见我唐之至化
馆娃宫赋【以上惊空壕色施碧艹为韵】
吴王殁地兮吴国芜城故宫莫问兮故事难名门外已飞其玉弩座中才委其金觥舞榭歌台朝为宫而暮为沼英风霸业古人失而今人惊想夫桂殿中横兰房内创丹楹刻桷之殊制扣砌文轩之诡状如从渤澥徙蓬阙於人间若自瑶池落蘂宫於地上绣柱云楣飞蛟伏螭基扃郁律鈎楯参差碧树之珍禽夏语绿牕之瑞景冬曦吴王乃波伍相辇西施珠翠族来居玉堂而澒洞笙簧拥出登绮席以逶迤触物穷奢含情愈惑欲移楚峡於云际拟凿殷池於槛侧花顔缥渺欺树里之春光银焰荧煌却城头之曙色殊不知敌国来攻攒戈耀空虎怒而拏平雉堞雷訇而击碎帘栊甲马万蹄卷飞尘而灭没琼楼百尺爆红烬之冥蒙悉繇?袖舞殃朱唇唱隟瑶堦而便作泉壤玉础而旋成藓石恨留山鸟啼百卉之春红愁寄壠云鏁四天之暮碧悲夫往日层构兹辰古壕香迳而同归寂寂稽山而杳自高高遗堵尘空几践羣游之鹿沧洲月在宁销怒浊之涛已而西日悤悤东波浩浩松楸而骈作荒隧车马而辗通长道彼雕墙峻宇之君宜鉴丘墟於茂艹
陈皇后因赋复宠赋【以言情暮作国黛朝天为韵】
陈皇后一鏁长门萧条渥恩欲写退宫之永恨因求体物之嘉言蜀郡才高述遗芳於桃李汉皇心感归旧职於苹蘩想夫迹坠城南宠移天顾难期献蠒於春昼不忍解簪於日暮琼楼寂寂空高於明月秋风瑶艹萋萋莫辗於金舆玉辂于此蓄愤夫何释情犀浦有多才之着上林推独步之名沽酒而居每乐当垆之事量金以至爰流掷地之声於是摛妍词貌浓黛侔锦字陈绮态郁芬馥於茝席悄丁当於珠佩鹊巢入构飜成别鹤之悲马首虚瞻不识牵牛之会振动文苑旋彰国朝既切采蘼於藻丽遂牵连理於桃夭一旦恻圣鉴锡嘉昭已无为雨之期空悬梦寐终自凌云之制能致?霄莫不倾北园骇南国丝萝而昨日靡托珠翠而今朝改色玉台有恨舞鸾之影孤来金阙无恩吐凤之才续得设使望幸顒若含情默然擢髪同论於汉殿挥毫莫购於巴川则此日前鱼定作小鳞而赴海宁令破镜却成圆月以昇天懿夫掞天之手虽奇丽水之珍可博苟非兹赋之赞咏奚救当时之黜削方今妃后悉承欢不是後贤无此作
秋色赋【以雨作愁成然知兴起为韵】
白帝承乾乾坤悄然潘岳乃惊素发感流年抽彩笔疉花牋驱走羣言写抑郁之怀矣搜罗万象赋萧条之景焉于时凄凄漠漠零露蒙作杳杳冥冥劲风吹成或青山兮薄暮或绿野兮新晴昨日金舆天子自西郊而迎入此时火斾祝融指南极以遄征於是踆乌减赫顾兔添明地上落红蕖之态?中吟玉笛之声华岳峰高染莲华而翠活湘川树老换枫叶以霞生愈碧吴山偏清汉水松柏风高兮岁寒出梧桐蝉急兮?翠死衡阳落日和旅雁以飞来剑阁中宵逐哀猿而啸起遂使隋堤青恨吴岭绿愁庐阜之蟾开石面钱塘之雪入涛头空三楚之暮天楼中历历满六朝之故地艹际悠悠鱼美东鲈兽狞西虎送鸾扇之藏箧迎蛛丝之织户海上而轻笼皓月皎洁成冰陇头而惹着阴云苍茫欲雨斯则寒暑推移衰荣可知金生火死菊换兰萎岂惟自遐及迩穷高极卑上澄鹊汉以清浅东莹鳌洲而渺弥数声之玄鹤惊时九臯摇落一夜之新霜扑处百卉离披是时坐客闻之侔色揣称咸言此日之摛藻更苦曩篇之秋兴
戴安道碎琴赋【以徒候徽响致聚深情为韵】
拔尘俗之能琴其谁不钦戴安道之擅名斯异武陵王之慕义弥深降使殷勤将召来以聆雅越持诚慷慨爰击碎以示胷襟想夫名利莫羁?霞为赏涧松虽耸於梁栋野鹤不侵乎罗网吴山越水韬物外之清光蜀轸虞丝播人间之妙响杳杳区区何人戒途白屋忽惊於嘶马朱门欲俟於啼乌焉有平生探乐府铮鏦之妙爰教一旦厠侯门戛击之徒於是贲出月牕毁於蓬户掷数尺之鸾凤飒一声之风雨朱弦并断类氷泉裂石以丁零玉柱交飘误陇雁惊弓而飞聚使者焉知宣言大非且异锻珠之义宁同碎斗之讥陌上回尘走清风於玉殿堂间释手章素节於金徽于时野客相高时人或陋梧雕桐断以宁顾漆解胶离而莫救至若池亭夜月之景岩谷春风之候遥当野?肯思流水之曾弹静对庭芜待从幽兰之不奏向若投绿绮以无意?维城而有情亡一时之高躅矜六律於新声则此日知音但仰跃鱼之弄碧山烟雾宁留藏豹之名则知艺至者不可以簪笏拘情高者不可以王侯致终挺特以惊俗不斯须而辱志于今人语其风孰不揖当时之事
融结为河岳赋【以形质中成人事路复为韵】
象帝以伐出物我陶开杳冥至精风散元气雨零一浊一清既定乾坤之体或融或结遂为河岳之形岂非断乎鳌足之时剖彼鸡黄之日二仪各立以交泰一气旁流而洋溢於是苍茫不定奔为归谷之墟积聚无从疉作干霄之质则令川陆天下江山域中浅深莫极夷险难穷刚柔随之而汹涌嗜欲继之而隆崇翻雪浪与霜涛下吞方厚拔重峰兼疉嶂上列圆空尔乃产鳞介虫沙植毛羽艹木星辰昼夜以明灭乌兔东西而往复则有龟负龙擎文籍其阳九阴六共触愚移倾缺其天枢地轴如疏朴略波万壑以派分似截渟泓仭千岩而云矗旋闻大禹鞭神巨灵涌身凿通浩渺擘断嶙峋然後惣注沧海争磨碧旻舟檝风生航利名於世世轮辕雷起驾祸福於人人至今若带兴言如拳设喻牢笼下土以箭急控压中洲而石固三门九曲竞呈昇没之源太华维嵩交辟奔冲之路谁能究厥理考其情沟渎曷为而散作丘陵奚补而攒成致彼至柔洒囘邪而互急俾其峻极干道德以全平吾欲炭鞴阴阳鑪燃天地鼓将逦迤之濬谷泻破连延之积翠令今日之形象复当时之寤寐默默緜緜然却归於无事
魏侍中谏猎赋
我太宗之啓圣崇基魏侍中之推诚辅时恐羽猎以失德采风骚而属词瞻仰皇情欲止畋游之事激扬丹恳爰陈谏诤之诗当其内则雍熙外无攻讨闲忆擒飞而逐走静乃搜林而索艹杀伤有度虽知不损於仁心猕狩非时或虑微妨於帝道於是倾素节揣深衷何以阐禹汤之诫莫如陈周召之风愿开三面之仁上行君圣遂取二南之义下效臣忠尔乃挥以彩毫流于妙墨文高而简牍增焕思苦而烟霞动色莫不大罄箴规坚持谠直辉珠耀玉面陈丹陛之前讽古谕今袖献紫宸之侧错落清唱铮鏦雅言叙获兽争禽之理述好生恶杀之源少补玄化轻禆至尊字字而请休驰骋篇篇而乞罢驱奔非不能继子云操赋而进非不能续司马裁书以论盖以诗也中律锵金成章璨绮掬山川气象於彼载帝王兴衰于此以之刺上则上或风从以之化下则下皆艹靡所以摛此章句依於典坟希一览而恩覃羽族冀再观而惠及毛羣庶几六艺之妍终资睿鉴当使三驱之礼不越明文然後甲马休飞騂弓莫控俾百兽以率舞致四夷之入贡故其旌逸调赏清词锡彩缯而甚衆
误笔牛赋【以从其误着异质真成为韵】
王献之缋画弥精变通可惊失手而笔唯误点应机而牛则真成用是饰非既擅一时之妙持功补过爰垂千载之名当其团扇羽轻素缯云薄搦金管以如剪露秋毫而似削莫不伫思翔鸾澄神丹鹊临风缅想满轮之桂月铺开对景叹嗟一点之松烟飘着隐暎瑕匿依稀漆浓既黑白之斯异顾东西而曷从南容之玷难磨空伤往事曹氏之蝇可学遂展奇踪於是逐手摛成随宜演出斯须亡堕落之所顷刻见下来之质笔为锋也无慙卖剑之年墨作池焉岂愧蹊田之日则知负艺通神呈功骇人遽从无而入有俄背伪以归真况乎乌文黛暗駮彩花新兔翰初停旁起落毛之想鼠须尚对遥怀食角之因足令饮颖牵怀饭秦动思坐惊践苇之处立验放桃之地手扪而执紖罔殊衣惹而饰缯奚异经年不去宁生舐犊之心终日长闲岂有驾车之意所谓取象於斯称工在兹虽恨纤芒而到此终持妙迹以加其矧复首尾曲尽毫厘莫遗示不用於秋深之日目无全於缕断之时桓温乃拂拭增惊周旋载顾徒见奇於手巧了莫知其笔误大凡游艺之人无不却尘而扫汚省试王者之道如龙首赋【以龙之视听有符君德为韵乾符二年下第】
王者以御彼万国居于九重既体天而立制遂如首以犹龙视听无偏四海自看其波凑聪明罔失兆民咸覩其云从岂非祖述圣明披陈道德以王者为天下之大域中之式非澄耳目不可以烛暗通幽非审细微不可以开基建极於是设谕斯异微文特殊以端拱之尊比义取产泽之灵合符则而象之既不雷同於形质区以别矣爰将首冠於寰区然後则岳岳高居顒顒克定翼左右而何慙角耸镜远近而宛同神莹虽云黈纩洪纤之状咸观纵使垂旒巨细之音毕听则知播雍熙之化为昭圣之君遽配腾骧於水物益彰超迈於人羣濬恩波而固类兴雨呈瑞气而非同召云侔其矫举之形无幽不鉴嫓彼孤标之貌有象皆分故得迥拔可观感通自有散皇明而珠耀於颔扬德泽而浪生于口宁同荀爽只擅美於弟兄更异华歆但垂名於朋友所谓表有截播无私乃蔼然而同德非蠢尔以呈姿言乎汉祖之顔方能比也念彼伯阳之道未可方之今我后变见乘时飞翔叶理四方尽入於倾听陆海无遗於俯视夫如是则龙之首兮未可论功而较美
白日上昇赋【以人习道优玄空举步为韵】
天上神仙人间得焉青囊有术白日昇玄能拔迹之如是非禀生之偶然明明而飞出寰区其谁不骇去去而立臻霄汉成道奚先斯人也学至感通质离寒暑挥毫而金简初载端冕而玉皇有伫緜邈而龟台鹤浦几劫勤求参差而羽驾霓裳一朝轻举当其瑞景融融圆虚碧穹有烟霞兮蓊郁数处有鸾凤兮盘旋半空竞瞩尘眼谁原道风俄然乘轩后之龙朝辞水上忽尔控王乔之鹤昼入云中灭没孤飞飘颻莫驻数声如触於琼佩一片渐高於彩雾何门积学换俗骨以轻轻此日登真蹑瑶池而步步莫不极云路逗天津崐丘入境阆苑寻春琼树之?花有主蘂珠之宫阙无尘翘首仰攀便接蓬壶之士低眸俯视大惊朝市之人得非龙虎专修阴阳久习早成金鼎之九转迎咽玉鑪之一粒则必夙居丹壑冥契浮丘却归鳌背之三岛遽别羊肠之九州不然者安得从地面昇云头当红尘之午景为碧落之良游较美古今列子之乘风固劣论功昼夜姮娥之奔月非优懿夫曦辔亭亭乌光杲杲爰脱屣於方厚骤致身於苍昊盖以研链斯至嚣烦克扫愚将蹈妙域以扣玄关学取上昇之道
御试曲直不相入赋【题中曲直两字为韵释云邪正殊途各有好恶乾宁二年覆试】
曲也者厥理惟何直也者其词可属一则见囘邪之所自一则非平正而不欲故圣人立此格言为乎懿躅俾有家而有国不与混同令自高而自卑靡相参触至如木也或表从绳之直或疉来巢之曲虽则含烟带雨共呈苍翠於岩间而耸本盘根各禀规模於山足勿言同地而错杂固乃殊途而瞻瞩所以方能中矩俟良匠之所知劲不为轮信奇材而可录莫不分彼邪正镇於时俗且木之理兮犹不差忒人之道兮切在忠直直也不可以曲从曲也不可以直饰行於已而已有异施於人而人是测繇是屈原在楚餔其糟而不为比干相殷剖其心而可得顾惟忠谠之受性岂与邪谀而同域其不相入也理苟如是俗奚以惑小人曲媚或乘造次以得时君子直诚可仗英明而辅国今我后恢睿哲以御乾澄圣心而立极恶似鈎而在物乐如弦而比德惟曲是斥彰万乘之凖绳惟直是求示百王之楷式微臣之获咏歌敢不佩之於取则
御试良弓献问赋【释云太宗问工人木心不正则脉理皆邪於理道取五声字次第用各双声为赋格乾宁二年覆试】
文皇帝以精求要义下访良弓以木心之邪正既别将理道之比方乃同木若有邪奚副准绳之一一理如无苟必资国祚之崇崇斯盖体元立制啓圣乘乾与禹汤而接轸将尧舜以差肩覩於物也必有诚焉言念为弓尚穷玄於脉理岂於有国不注意於英贤否则何以宏丕图於赫赫垂宝祚於緜緜者哉则知黄帝造舟车之旨其难为比周武倒干戈之文殊不称美观艹木而尚此烛幽统寰区而足彰致理遂使度木抡材之子每自依依献可替否之臣曾非唯唯今吾皇播声教以锵洋濬恩波而浩汗乾坤与之而合德夷夏有之而一贯斯弓不制洞其理以明明斯问克兴露其言而粲粲儒有生在江岭来趋辇毂波涛久慕於化鲲兮【查洪迈容齐四笔谓此赋有五声後阙一入声】
黄御史集卷一

[book_title]卷二
钦定四库全书
黄御史集卷二　　　　　　唐　黄滔　撰五言古诗
送僧归北岩寺
北岩泉石清本自高僧住新松五十年藤萝成古树题诗昔佳士【滔表丈从叔有名於当时兼四门薛博士俱曾题诗】清风二林喻上智失扣关多被浮名误莲扃压月涧空美黄金布江飜岛屿沈木落楼台露伊余东还际每起烟霞慕旋为俭府招未得穷野步西轩白云阁师辞洞庭寓越城今送归心到焚香处
寓言
流年五十前朝朝倚少年流年五十後日日侵皓首非通非介人谁论四十九贤哉蘧伯玉清风独不朽
长安书事
终不离青山谁道云无心却是白云士有时出中林昨日擎紫泥明日要黄金炎夏羣木死北海惊波深伏蒲无一言艹疏贺德音
贾客
大舟有深利沧海无浅波利深波也深君意竟如何鲸鲵齿上路何如少经过
寄友人
君爱桃李花桃李花易飘妾怜松柏色松柏色难凋当年识君初指期非一朝今辰见君意日暮何萧条入门有势利孰能无嚣嚣
落花
落花辞高树最是愁人处一一旋成泥日暮有风雨不如沙上蓬根断随长风飘然与道俱无情任西东
书怀寄友人
此生如孤灯素心挑易尽不及如顽石非与磨砻近常思杨子云五藏曾离身寂寞一生中千载空清芬
闺怨
妾家五岭南君戍三城北鴈来虽有书衡阳越不得别久情易料岂在窥翰墨塞上无烟花宁思妾顔色
喜翁文尧员外病起
卫玠羊车态长卿驷马姿天嫌太端正神乃减风仪饮氷俾消渴断谷皆清羸越僧夸艾炷秦女隔花枝自能论苦器【语见泗州和尚碑】不假求良医惊杀漳滨鬼错与刘生随昨日已如虎今朝谒荀池扬鞭入王门四面人熙熙青桂任霜霰尺璧无瑕疵回尘却惆怅归阙难迟迟
寄徐正字寅
八月月如氷登楼见姑射美人隔千里相思无羽驾红兰裛露衰谁以流光讶何当诗一句同吟祝元化
秋夕贫居
听歌桂席阑下马槐烟里豪门腐粱肉穷巷思糠粃孤灯照独吟半壁秋花死迟明亦如晦鸡唱徒为尔五言律诗
送李山人往湘中
汉渚往湘川乘流入远天新秋无?水明月有琴船露坐应通暁萍居恐隔年岳峰千万仭知上啸猿巅
书崔少府居【文苑作赠李补阙】
鲁史蜀琴旁陶然举一觞夕阳明岛屿秋水浅池塘世乱怜官替家贫值岁荒前峰上背宿知有辟寒方
敷水卢校书
九霄无诏下何事近清尘宅带松萝僻日唯猿鸟亲吟高仙掌月期有洞庭人莫问烟霞句悬知见岳神
寄汉上友人
襄汉多清景东游已不能蒹葭照流水风雨扑孤灯献赋闻新鴈思山见去僧知君北来日惆怅亦难胜
贻林铎
终被春闱屈低囘至白头寄家僧许岳钓浦雨移洲战士曾怜善豪门不信愁王孙艹还绿何处拟羁游
书怀
退耕逢歉岁逐贡愧行朝道在愁虽浅吟劳鬓欲凋破村虹入井孤馆客投魈谁怕秋风起听蝉度渭桥
送陈明府归衡阳
雏鹤兼留下单车出柳烟三年两殊考一日数离筵久别湖波绿相思岳月圆翠萝曾隐处定恐却求仙
秋辞江南
灞陵桥上路难负一年期积雨鸿来夜重江客去时劳生多故疾渐老少新知惆怅都堂内无门雪滞遗
入关旅次言怀
寸心惟自切上国与谁期月晦时风雨秋深日别离便休终未肯已苦不能疑独愧商山路千年四皓祠
寄郑县李侍御
古县新烟火东西入客诗静长如假日贫更甚闲时僧借松萝住人将雨雪期三年一官罢岳石看成碑
上李补阙
十洲非暂别龙尾肯慵登谏艹封山药朝衣施衲僧月留江客待句历钓船徵终恐林栖去餐霞叶上昇
伤翁外甥
江头去时路归客几纷纷独在异乡殁若为慈母闻青春成大夜新雨坏孤坟应作芝兰出泉台月桂分
贻李山人
野步爱江滨江僧得见频新文无古集往事有清尘松竹寒时雨池塘胜处春定应云雨内陶谢是前身
逢友人
彼此若飘蓬二年何所从帝都秋未入江馆夜相逢瘴岭行冲夏边沙住隔冬旅愁论未尽古寺扣晨钟
寄湘中郑明府
县与白云连沧洲况县前岳僧同夜坐江月看秋圆琴拂莎庭石茶担乳洞泉莫躭云水兴疲俗待君痊
寄从兄璞
纵徵终不起相与避烟尘待到中兴日同看上国春新诗说人尽旧宅落花频移覔深山住啼猿作四邻
寄李校书游简寂观
古观云溪上孤怀永夜中梧桐四更雨山水一庭风诗得如何句仙游最胜宫却愁逢羽客相与入烟空
寄友人山居
断峤沧江上相思恨阻寻高斋秋不掩几夜月当吟落石有泉滴盈庭无树隂茫茫名利内何以拂尘襟
上刑部卢员外
谁识在官意开门树色间寻幽频宿寺乞假拟归山半白侵吟鬓微红见药顔不知琴月夜【文苑作今夜月】几客得同闲
送友人游边
塞酒不能浓纵倾愁亦重关河初落日霜雪下穷冬野烧枯蓬旋沙风匹马冲蓟门无易过千里断人踪【文苑作蓟门虽汉土游子莫从容】
和友人酬寄
新发烟霞咏高人得以传吟销松际雨冷咽石间泉大国兵戈日故乡饥馑年相逢江海上宁免一澘然
下第
昨夜孤灯下阑干泣数行辞家从早岁落第在初场青艹湖田改单车客路忙何人立功业新命到封王
过商山
燕鴈一来後人人尽到关如何冲腊雪独自过商山羸马高坡下哀猿絶壁间此心无处说鬓向少年斑
旅怀
萧飒闻风叶惊时不自堪宦名中夜切人事长年谙古画僧留与新知客遇谈乡心随去鴈一一到江南
冬暮山舍喜标上人见访
寂寞三冬杪?居业尽抛迳松开雪後砌竹忽僧敲茗汲氷销溜鑪烧鹊去巢共谈慵僻意微日下林梢
关中言怀
三秦五岭意不得不依然迹寓枯槐曲业芜芳艹川花当落第眼雨暗出城天层阁浮云外何人动管弦
题友人山居
到君栖迹所竹迳与衡门亦在乾坤内独无尘俗喧新泉浮石藓崩壁露松根更说寻僧处孤峰上啸猿
题友人山斋
疎竹漏斜晖庭间隂复遗句成苔石茗吟弄雪窗碁沙艹泉经涩林斋客集迟西风虚见逼未拟问京师
书事
望岁心空切耕夫尽把弓千家数人在一税十年空没阵风沙黑烧城水陆红飞章奏西蜀明诏与殊功
题山居逸人
十亩余芦苇新秋看雪霜世人谁到此尘念自应忘斜日风收钓?秋雨信梁不知双阙下何以谓轩裳
题郑山人居
履迹遍莓苔幽枝间药栽枯杉擎雪朶破牖触风开泉自孤峰落人从诸洞来终期宿清夜斟茗说天台
秋晚山居
爽气遍搜空难堪倚望中孤烟愁落日高木病西风山寂樵声出露凉蝉思穷此时尘外事幽默几人同
游山
洞门穿瀑布尘世岂能通曾有游山客来逢采药翁异花寻复失幽迳蹑还穷拟作经宵计风雷立满空
题王侍御宅内亭子
俗间尘外境郭内宅中亭或有人家创还无莲幕馨石曾湖?见琴误岳楼听来客频频说终须作画屏
题道成上人院
花宫城郭内师住亦清凉何必天台寺幽禅瀑布房簟舒湘竹滑茗煮蜀芽香更看道高处君侯题翠梁
贫居冬杪
数塞未求通吾非学养蒙穷居岁杪雨孤坐夜?风年长慙昭代才微辱至公还愁把春酒双泪汚杯中东山之游未遂渐逼行期作四十字奉寄翁文尧员外
轺车难久驻须到别离时北阙定归去东山空作期绿苔劳扫迳丹凤欲衔词杨柳开帆?今朝泪已垂
贻张蠙同年
梦思非一日携手却凄凉诗见江南雹游经塞北霜驱车先五漏把菊後重阳惆怅天边桂谁教岁岁香
寄边上从事
斜日下孤城长吟出点兵羽书和客卷边思杂诗情朔雪定鸿翼西风严角声公余多独坐沙月对楼生
题东林寺元佑上人院
庐阜东林寺良游耻未曾半生随计吏一日对禅僧泉远携茶看峰高结伴登迷津出门是子细问三乘
送陈樵下第东归
青山烹茗石沧海寄家船虽得重吟历终难任意眠碪疎连寺柳风爽彻城泉【类苑作莲】送目红蕉外来期已杳然
寄陈磻隐
道经前辈许名拔後时喧虚左中兴牓无先北海罇新文汉氏史别墅谢公村须到三徵处堂堂谒帝阍
寄林寛
相知四十年故国与长安俱喜今辰在休论往岁难海鸣秋日黑山直夏风寒终始前儒道昇沈尽一般
退居
老归江上村孤寂欲何言世乱时人物家贫後子孙青山寒带雨古木夜啼猿惆怅西川举戎装度剑门
送友人边游
衔杯国门外分手见残阳何日还南越今朝往北荒砂城经雨坏边骑入秋狂亲【文苑作新】咏关山月归吟鬓的【文苑作白】霜
下第出京
还失礼官求花时出雍州一生为远客几处未曾游故疾江南雨单衣蓟北秋茫茫数年事今日泪俱流
游东林寺
平生爱山水下马虎溪时已到终嫌晩重游预作期寺寒三伏雨松偃数朝枝飜译如曾见白莲开旧池
晩春关中
忍历通庄出东风舞酒旗百花无看处三月到残时游塞闻兵起还吴值岁饥定唯荒寺里坐与噪蝉期
河梁
五原人走马昨夜到京师绣户新夫妇河梁生别离陇花开不艳羌笛静犹悲惆怅良哉辅锵锵立凤池
送翁拾遗
还家俄赴阙别思肯凄凄山坐轺车看诗将谏笔题天开中国大地设四维低拜舞吾君後青云更有梯
赠怀光上人
谢城还拥入师以接人劳过午休斋惯离经吐论高顶寒拳素发珠鋭走红绦终忆泉山寺听猿看海涛
忆庐山旧游
前年入庐岳数宿在灵溪残烛松堂掩孤峰月狖啼平生为客老胜境失云栖纵有重游日烟霞会恐迷
别友人
莫恨东墙下频伤命不通苦心如有感他日自推公雨夜扁舟发花时别酒空越山烟翠在终媿卧云翁
陈侍御新居
幕客开新第词人遍有诗山怜九仙近石买太湖奇树势想高日地形夸得时自然成避俗休与白云期
寄少常卢同年
官拜少常休青緺换鹿裘狂歌离乐府醉梦到瀛洲古器岩畊得神方客谜留清溪莫沈钓王者或畋游
寄敷水卢校书
谏省垂清论仙曹岂久临虽专良史业未展直臣心路入丹霄近家藏华岳深还如韩吏部谁不望知音
赠明州霍员外
惠化如施雨隣州亦可依正衙无吏近高会觉人稀海日旗边出河禽角外归四明多隐客闲约到岩扉
游囊山
山有重囊势门开两径斜溪声寒走涧海色月流沙庵外曾游虎堂中旧雨花不知遗?地一一落谁家
黄御史集卷二

[book_title]卷三
<集部,别集类,汉至五代,黄御史集>
钦定四库全书
黄御史集卷三　　　　　唐　黄滔　撰
七言律诗
送林寛下第东归
为君惆怅惜离京年少无人有屈名积雪未开移发日鸣蝉初急说来程楚天去路过飞鴈灞?归尘触锁城又得新诗几章别烟村竹迳海涛声
商山赠隐者
谁不相逢话息机九重城里自依依蓬莱水浅有人说商洛山高无客归数只珍禽寒月在千株古木热时稀西牕昨夜鸣蛩尽知梦芝翁起扣扉
送二友游湘中
千里楚江新雨晴同征肯恨迹如萍孤舟泊处联诗句八月中旬宿洞庭为客早悲烟艹緑移家晩失岳峯青今来无计相从去归日汀洲乞画屏
塞下
疋马萧萧去不前平芜千里见穷边关山色死秋深日鼓角声沈霜重天荒骨或衔残铁露惊风时掠暮沙旋陇头寃气无归处化作隂云飞杳然
下第东归留辞刑部郑郎中諴
去违知已住违亲欲发羸蹄进退频万里家山归养志数年门馆受恩身鸎声历历秦城暁柳色依依灞水春明日蓝田关外路连天风雨一行人
寄怀南北故人
秋风昨夜落芙蕖一片离心到外区南海浪高书堕水北州城破客降胡玉牕挑凤佳人老绮陌啼鸎碧树枯岭上青岚陇头月时通魂梦出来无
关中言怀
事事朝朝委一罇自知无复解趋奔试期交後犹为客公道开时敢说寃穷巷住来经积雨故山归去见荒村举头尽到断肠处何必秋风江上猿
闺怨
寸心杳与马蹄随如蜕形容在锦帷江上月明船发後花间日暮信回时五陵夜作酬恩计四塞秋为破敌期待到乘轺入门处泪珠流尽玉顔衰
旅怀
未吃金丹看十洲乃将身世作仇讐羇游数地值兵乱宿在孤城闻雨秋东越云山却思隐西秦霜霰苦频留它人折尽月中桂惆怅当年江上鸥
别友人
已喜相逢又怨嗟十年飘泊在京华大朝多事还停举故国经荒未有家鸟带夕阳投远树人冲腊雪往边沙梦魂空系潇湘岸烟水茫茫芦苇花
寄罗浮山道者二首
天际双山压海濆天漫絶顶海漫根时闻雷雨惊樵客长有龙蛇护洞门泉石暮含朱槿昼烟霞冬?木緜温林间学道如容我今便辞它宠辱喧
有人曾见洞中仙才见人间便越年金鼎药成龙入海玉函书发鹤归天楼开石脉千寻直山折鳌鳞一半膻谁到月明朝礼处翠岩深鏁茘枝烟
喜侯舍人蜀中新命三首
八都词客漫喧然谁解飞扬诰誓间五色彩毫裁凤诏九重天子豁龙顔巴山月在趋朝去锦水烟生入阁还谋及中兴多少事莫愁明月不收关
却搜文学起吾唐暂失都城亦未妨锦里幸为丹凤阙幕宾徵出紫微郎来时走马随中使到日援毫定外方若以掌言看谏猎相如从此病辉光
贾谊才承宣室召左思唯预秘书流赋家达者无过此翰苑今朝是独游立被御罏烟气逼吟经栈阁雨声秋内人未识江淹笔竟问当时不早求
经安州感故郑郎中二首
云梦江头见故城人间四十载垂名马蹄践处东风急鸡舌销时北阙惊岳客出来寻古劒野猿相聚叫孤茔腾身飞上凤凰阁惆怅终乖吾党情
锦帐先生作牧州干戈缺後见荒丘兼无姓贾儿童在空有还珠烟水流江句行人吟刻石月肠是处象登楼旅魂频此归来否千载云山属一游
出京别崔学士
一从门馆遍投文旋忝恩知骤出羣不道鹤鸡殊羽翼许依龙虎借风云命奇未便乘东律言重终期雪北军欲逐飘蓬向歧路数宵垂泪恋清芬
旅怀
雪貌潜雕雪发生故园魂断弟兼兄十年除夜在孤馆万里一身求大名空有新诗高华岳巳无丹恳出秦城侯门莫问曾游处槐柳隂中肝胆倾
鴈
楚岸花晴塞柳衰年年南北去来期江城日暮见飞处旅馆月明闻过时万里风霜休更恨满川烟草且须疑洞庭云水潇湘雨好把寒更一一知
新野道中
野棠如雪艹如茵光武城边一水滨越客归遥春有雨杜鹃啼苦夜无人东堂岁去衔盃懒南浦期来落泪频莫道还家不惆怅苏秦羁旅长卿贫
寄越从事林嵩侍御
子虚词赋动君王谁不期君入对敡莫恋兔园留看雪已乘骢马合凌霜路归天上行方别道在人间久更香应念都城旧吟客十年踪迹委沧浪
长安书事
一年年课数千言口祝心祠挈出门孤进难时谁肯荐主司通处不须论频秋入自边城雪昨日听来岭树猿若有水田过十亩早应归去荻江村
旅怀寄友人
重叠愁肠只自知苦於吞蘖乱於丝一船风雨分襟处千里烟波回首时故国田园经战後穷荒日月逼秋期鸣蝉似会悠扬意陌上声声怨柳衰
放榜日
吾唐取士最堪夸仙榜标名出曙霞白马嘶风三十辔朱门秉烛一千家郄诜联臂昇天路宣圣飞章奏日华【其年当日奏试】岁岁人人来不得曲江烟水杏园花
御试二首
已表隋珠各自携更从琼殿立丹梯九华灯作三条烛万乘君悬四首题灵凤敢期飜雪羽洞箫应或讽金闺明朝莫惜场场醉青桂新香有紫泥
六曹三省列簪裾丹诏宣来试士初不是玉皇疑羽客要敎金榜带天书词臣假寐题黄绢宫女敲铜奏子虚御目四篇酬九百敢从灯下略踌躇
二月二日宴中贻同年封先辈渭
帝尧城里日衔盃每倚嵇康到玉颓桂苑五更听榜後蓬山二月看花开垂名入甲成龙去列姓如丁作鹤来同戴大恩何处报永言交道契陈雷
酬俞钧
乡书一忝荐延恩二纪三朝泣省门虽忝立名经圣鉴敢期兴咏叠嘉言莫论蟾月无梯接大底龙津有浪飜今日朝廷推艹泽伫君承诏出云根
寄同年崔学士仁宝
半因同醉杏花园尘忝鸿鑪与铸顔已脱素衣酬素发敢持青桂爱青山虽知珠树悬天上终赖银河接世间毕使海涯能拔宅三秦二十四畿寰
寄陈侍御
千年二相未全夸【故刘相赵相曾从事闽中】犹阙闽城贺降麻何必锦衣须太守别无莲幕胜王家醴泉涌处休论水黄菊开时独是花九级燕金满罇酒却愁随诏谒承华
酬徐正字寅
已免蹉跎负岁华敢辞霜鬓雪呈花名从两榜考昇第官自三台追起家疋马有期归辇毂故山无计恋桑麻莫言蓬阁从容久披处终知金在沙
辞府相【时蒙堂帖追赴阙】
从汉至唐分五州谁为将相作诸侯闽江似镜正堪恋秦客如蓬难久留疋马忍辞藩屏去小才寜副庙堂求今朝拜别幡幢下双泪如珠滴不休
寄罗郎中隐
休向中兴雪至寃钱塘江上看涛飜三徵不起时贤议九转终成道者言緑酒千盃肠已烂新诗数首骨犹存瑶蟾若使知人事仙桂应遭蠧却根
江行遇王侍御
数年分散秦吴隔暂泊官船浦柳中新草军书名更重久辞山迳业应空渡头潮落将行客天际风高未宿鸿此日相逢魂合断赖君身事渐飞冲
客舍秋晩夜怀故山
寥寥深巷客中居况值穷秋百事疎孤枕忆山千里外破牕闻雨五更初经年荒艹侵幽迳几树西风鏁弊庐长系寸心归未得起挑残烛独踌躇
绦州郑尚书
旌旗日日展东风云稼连山雪刃空剖竹已知垂凤食摘珠何必到龙宫谏垣虚位期飞步翰苑含毫待纪公谁谓唐城诸父老今时得见蜀文翁
喜陈先辈及第【峤】
今年春已到京华天与吾曹雪怨嗟甲乙中时公道复朝廷看处主司夸飞离海浪从烧尾咽却金丹定易牙不是驾前偏落羽锦城争得杏园花
延福里居和林寛何绍余醻寄
长说愁吟逆旅中一庭深雪一牕风眼前道路无心覔象外烟霞有句通几度相留侵鼓散频闻会宿着僧同高情未以干时废属和因知兴不穷
赠宿松杨明府
溪上家家礼乐新始知为政异常伦若非是水清无底争得如氷凛拂人月狖声和琴调咽烟村景接柳条春宦游兼得逍遥趣休忆三吴旧钓津
送僧
才年七岁便从师犹说辞家学佛迟新斸松萝还不住爱寻云水拟何之孤溪雪满维舟夜叠嶂猿啼过寺时鸟道龙湫悉行後岂将飜译负心期
赠郑明府
庭罗衙吏眼看山真恐风流是谪仙垂柳五株春娅姹鸣琴一弄水潺湲援毫断狱登殊考驻乐题诗得出联莫起陶潜折腰叹才高位下始称贤
江州夜宴献陈员外
多少欢娱簇眼前浔阳江上夜开筵数枝红蜡啼香泪两面青娥折瑞莲清管彻时斟玉醑碧筹回处掷金船因知往岁楼中月占得风流是偶然
湘中赠张逸人
羽衣零落帽欹斜不自孤峯即海沙曾为蜀山成寓迹又因湘水拟营家鸣琴坐见燕鸿没曳履吟忘野迳賖更爱扁舟宿寒夜独听风雨过芦花
寓题
纷纷墨勅除官日处处红旗打贼时竿底得璜犹未用梦中吞鸟拟何为损生莫若攀丹桂免俗无过咏紫芝两岸芦花一江水依前且把钓鱼丝
题陈山人居
犹自莓苔马迹重石嵌泉冷嬾移峰空垂凤食檐前竹漫拔龙形涧底松隔岸青山秋见寺半牀明月夜闻钟谁能惆怅磻溪事今古悠悠不再逢
宿李少府园林
一壶浊酒百家诗住此园林守选期深院月凉留夜客古杉风细似泉时尝频异茗尘心净议罢名山竹影移明日緑苔浑扫後石庭吟坐复容谁
送人明经及第东归
十问久通离义牀今时登第信非常亦从南院看新榜旋束春关归故乡水到吴门方见海树侵闽岭渐无霜知君已塞平生愿日与交亲醉几场
断酒
未老先为百病仍醉盃无计接宾朋免遭拽盏郎君謼【类苑作谑】还被簪花録事憎丝管合时思索马池塘晴後独留僧何因浇得离肠烂南浦东门恨不胜
寄蒋先辈【在苏州】
夫差宫苑悉苍苔携客朝游夜未回塚上题诗苏小见【许殿切】江头酹酒伍员来秋风急处烟花落明月中时水寺开千载三吴有高迹虎丘山翠益崔嵬
南海幕和段先辈送韦侍御赴阙
树色川光入暮秋使车西发不胜愁璧连标格惊分散雪课篇章互唱醻魏阙别当飞羽翼燕台独且占风流满园歌管凉宵月此後相思几上楼
寄南海黄尚书
五羊城下驻行车此事如今八载余燕颔已知飞食肉龙门犹自退为鱼红楼入夜笙歌合白社惊秋草木疎西望清光寄消息万重烟水一封书
送人往苏州觐其兄
阖闾城外越江头两地烟涛一叶舟到日荆枝应便茂别时珠泪不须流迎欢酒醒山当枕咏古诗成月在楼明日樽前若相问为言今访赤松游
游东林寺
长生犹自重无生言让仙祠佛寺成碑折谁忘康乐制山灵表得远公名松形入汉藤萝短僧语离经耳目清莫恠迟迟不归去童年已梦遶林行
赠旌德吕明府
渥洼步数太阿姿争遣王侯不奉知花作城池入官处锦随刀尺少年时两衙断狱兼留客三考论功合树碑须信隔帘看刺史锦章朱绂已葳蕤
贺清源仆射新命
虽言嵩岳秀崔嵬少降连枝命世才南史两荣唯百揆东闽双拜有三台【南史袁宪兄弟同为仆射当时荣之殊未若今清源与府城并拜仆射兼带台席之尊】二天在顶家家咏丹凤衔书岁岁来虚说古贤龙虎盛谁攀荆树上金台
浙幕李端公泛建溪
越城吴国结良姻交发芙蓉幕内宾自顾幽沈槐省迹得陪清显谏垣臣分题暁并兰舟远对坐宵听月狖频更爱延平津上过一双神劒是龙鳞
贻宋评事
河阳城里谢城中入曳长裾出佩铜燕国金台无别客陶家柳下有清风数踪篆隶书新得一竈屯蒙火细红时说三吴欲归处緑波洲渚紫蒲藂
催粧
北府迎尘南郡来莫将芳意更迟回虽言天上光隂别且被人间更漏催烟树迥垂连蒂杏彩童交捧合欢杯吹箫不是神仙曲争引秦娥下凤台
寓题
每忆家山即涕零定须归老旧云扃银河水到人间浊丹桂枝垂月里馨霜雪不飞无翠竹鲸鲵犹在有青萍三千九万平生事却恨南华说北溟
伤蒋校书德山
谁到双溪溪岸傍与招魂魄上苍苍世间无树胜青桂陇上有花唯白杨秦苑火燃新赋在越城山秀故居荒如何万古雕龙手独是相如识汉皇
寄杨赞图学士【学士与元昆俱以龙脑登选】
东堂第一领春风时恠关西小骥慵华表柱头还有鹤华歆名下别无龙君恩凤阁含毫数诗景珠宫列肆供今日江南驻舟处莫言归计为云峰
醻杨学士
神仙簿上愧非夫诏作疑丹两入炉诗里几曾吟芍药花中方得见菖蒲阳春唱後应无曲明月圆来别是珠莫下蓬山不回首东风犹待重抟扶
寄同年李侍郎龟正
石门南面泪浪浪自此东西失帝乡崐璞要疑方卓絶大鹏须息始开张已归天上趋双阙忽喜人间捧八行莫道秋霜不滋物菊花还借後时黄
锺陵故人
滕王阁下昔相逢此地今难访所从唯爱金笼贮鹦鹉谁论铁柱鏁蛟龙荆榛翠是钱神染河岳期须国士锺一筯鲈鱼千古美後人终少继前踪
故山
支颐默省旧林泉石径茅堂到目前衰碧鸣蛩莎有露浓隂歇鹿竹无烟水从井底通沧海山在牕中倚远天何事苍髯不归去燕昭台上一年年
塞上
塞门关外日光微角怨单于鴈驻飞冲水路从冰解断踰城人到月明归燕山腊雪销金甲秦苑秋风脆锦衣欲吊昭君倍惆怅汉家甥舅竟相违
乌石村【即林希刘故居】
往日江村今物华一回登览一悲嗟故人殁後城头月新鸟啼来陇上花卖劒钱销知絶俗闻蝉诗苦即思家谢公古郡青山在三尺孤坟扑海沙
寄同年卢员外
听尽鸎声出雍州秦吴烟月十经秋龙门在地从人上郎省连天须鹤游休恋一台惟妙絶已经三字入精求当年甲乙皆华显应念槐宫今雪头
寄同年封舍人渭【时得来书】
唐城接轸赴秦川忧合懽离骤十年龙颔摘珠同泳海凤衔辉翰别昇天八行真迹虽收拾四户高扃奈隔悬能使丘门终始雪莫敎华发独潸然
遇罗员外衮
灞陵桥外驻征辕此一分飞十六年豸角戴时垂素发鸡香含处隔青天绮园难贮林栖意班马须持笔削权可忘自初相识地秋风明月客鄜延
送翁员外承赞
谁言吾党命多奇荣美如君历数稀衣锦还乡翻是客回车谒帝却为归凤旋北阙虚丹穴星复南宫逼紫微已分十旬无急诏天涯相送只沾衣
翁文尧员外捧金紫还乡之命雅发篇章将原交情远为嘉贶洎燕鸿陆犬楚水荆山又吐琼瑶逮之幽鄙虽涌泉思触逸兴皆虚而强韵押难非才颇愧辄兹酬和以质奬私
搏将盛事更无余还向桥边看旧书东越独推生竹箭北溟喜足贮鲲鱼两回谁解归华表午夜兼能荐子虚【滔前年蒙文尧员外以长牋荐於时相】须把头冠弹尽日怜君不与故人疎
奉和翁文尧员外经过七林书堂见寄之什
朱旗引入昔茆堂半日从容尽日忙驷马宝车行赐礼金章紫绶带天香山从南国添烟翠龙起东溟认夜光定恐故园留不住竹风松韵漫凄锵
奉酬翁文尧员外驻南台见寄之什
人指南台山与川大惊喜气异当年花迎金册非时折月对琼杯此夜圆我爱藏冰从夏结君怜修竹到冬鲜殷勤更抱鸣琴抚为忆秦儿识断弦
翁文尧员外拥册礼之归一路有诗名昼锦集先将寄示因书五十六字
六窠只佩诸侯印争比从天拥册归一轴郢人歌处雪两重朱氏着来衣闽山秀已锺君尽洛水波应溅我稀明日陪尘迎驷马定须斋沐看光辉
奉和翁文尧十九员外中谢日蒙恩赐金紫之什
面蒙君赐自龙墀谁是还乡一袭衣三品易悬鳞鬛赫八丝展起彩章飞夐为胜事垂千古题作新诗启七微严助买臣精魄在定应羞着昔年归
奉和翁文尧员外文秀光贤昼锦三首
乡名里号一朝新乃觉台恩重万钧建水闽山无故事长卿严助是前身清泉引入旁添润嘉树移来别带春莫凭栏干剩留驻内庭虚位待才臣【右文秀亭】
虽言闽越系生贤谁是还家宠自天山简媿兼诸郡命郑玄慙秉六经权鸟行去没孤烟树渔唱还从碧岛川休说迟回未能去夜来新梦禁中泉【右光贤阁】
君王面赐紫还乡金紫中推是甲裳华构便将垂美号故山重更发清光水澄此日兰宫镜树忆当年柏署霜珍重朱栏兼翠栱来来皆自读书堂【右昼锦堂】
奉酬翁文尧员外神泉之游见寄嘉什
含鸡假豸喜同游野外嘶风并紫骝松竹迥寻青嶂寺姓名题向白云楼泉源出石清消暑僧语离经玅破愁争奈爱山尤恋阙古来能有几人休
寄翁文尧拾遗
唐设高科表用文吾曹谁作谏垣臣瓯山秀气旷千古凤阙华恩锺二人起草便论天上事如君不是世间身龙头凤尾前年梦今日须怜应若神【滔卯年冬在宛陵梦文尧作状头及第又申四月十二夜在清源梦到殿前东道自西厉声唱翁某拜右省拾遗】
黄御史集卷三

[book_title]卷四
钦定四库全书
黄御史集卷四　　　　　唐　黄滔　撰
五言排律
省试一一吹竽【乾符二年】
齐竽今历试真伪不难知欲使声声别须令个个吹後先无错杂能否立参差次第敎单进宫商乃异宜凡音皆窜迹至艺始呈奇以此论文学终凭一一窥
明月照高楼
月满长空朗楼侵碧落横波文流藻井桂魄拂雕楹深鉴罗纨薄寒捜户牖清氷铺梁燕噤霜覆瓦松倾卓午收全影斜悬转半明佳人当此夕多少别离情
广州试越台怀古
南越千年事兴怀一见来歌钟非旧俗烟月有层台北望人何在东流水不回吹牕风杂瘴沾槛雨经梅壮气曾难揖空名信可哀不堪登览处花落与花开
襄州试白云归帝乡
杳杳复霏霏应缘有所依不言天路远终望帝乡归高岳和霜过遥关带月飞渐怜双阙近寜恨衆山违阵触银河乱光连粉署微旅人随计日自笑比麻衣
省试奉诏春涨曲江池【以春字为韵乾符二年】
池脉寒来浅恩波注後新引将诸派水别贮大都春幽咽疏通处清泠迸入辰渐平连杏岸旋濶映梅津沙没迷行径洲寛恣跃鳞愿当舟檝便一附济川人
题宣一僧正院
五级凌虚塔三生落髪师都僧须有托孤峤遂无期井邑焚香待君侯减俸资山衣随叠破菜骨逐年羸茶取寒泉试松於远涧移吾曹来顶手不合不题诗
和王舍人崔补阙题福州天王寺
郭内青山寺难论此崛奇白云生院落流水下城池石像雷霆启江沙鼎鼐期岳僧来坐夏秦客会题诗冈转泉根滑门昇藓级危紫微今日句黄绢?年碑歇鹤松低阁鸣蛩径出篱粉垣千堵束金塔九层支啼鸟笙簧韵开花锦绣姿清斋奔井邑玄髪剃熊罴极浦征帆小平芜落日迟风篁清却暑烟草緑无时信士三公作灵踪四絶推良游如不宿明月拟何之
寄献梓橦山侯侍郎【时常拾遗谏诤】
汉宫行庙略簪笏落民【文苑作人】间直道三湘水高情四皓山赐衣僧脱去奏表主批还地得松萝坞泉通雨雪湾东门添故事南省缺新班【有新命不起】片石秋从露幽牕夜不关梦余蟾隐映吟次鸟绵蛮可惜相如作当时事悉闲
壬癸岁书情
故园招隐客应复笑无成谒帝逢移国投文値用兵孤松怜鹤在疎柳恶蝉鸣匹马迷归处青云失曩情江头寒夜宿壠上歉年耕冠盖新人物渔樵旧弟兄易生唯白髪难立是浮名惆怅灞桥路秋风谁入行
河南府试秋夕闻新鴈
湘南飞去日蓟北乍【类苑作又】惊秋叫出陇云夜闻为客子愁一声初触梦半白已侵头旅舘移欹枕江城起倚楼余灯依古壁片月下沧洲寂听良宵彻踌躇感岁流
和吴学士对春雪献韦令公次韵
春雪下盈空飜疑腊未穷连天宁认月堕地屡兼风忽误边沙上应平火岭中林间妨走兽云际落飞鸿梁苑还吟客齐都省创宫掩扉皆墐北移律媿居东书幌飘全湿茶铛入旋融奔川半留滞叠树互玲珑出户行瑶砌开园见粉藂高才兴咏处真宰答殊功
省试内出白鹿宣示百官【乾宁二年】
上瑞何曾乏毛羣表色难推於五灵少宣示百寮观形夺场驹洁光交月兎寒巳驯瑶草别孤立雪花团戴豸慙端士抽毫跃史官贵臣歌咏日皆作白麟看
出关言怀
又乞书题出关西谒列侯寄家僧许岳钓浦雨移洲卖马登长陆沾衣逐胜游菜肠终日馁霜鬂度年秋诗苦无人爱言公是世仇却怜庭际草中有号忘忧
塞上
掘地破重城烧山搜伏兵金徽互呜咽玉笛自凄清使发西都耸尘空北岳横长河涉有路旷野宿无程沙雨黄莺啭辕门青草生马归秦苑牧人在塞云耕落日牛羊聚秋风鼔角鸣如何汉天子青塜杳含情
壶公山【古老相传古仙姓陈名壶公於此山成道因而名焉】
八面峰峦秀孤高可偶然数人游顶上沧海见东边不信无灵洞相传有古仙橘如珠夏在池象月垂穿【山头有池而圆兼橘树朱实夏在】髣髴尝闻乐迢嶤半挿天山寒彻三伏松偃出千年樵牧时迷所仓箱岁叠川严祠风雨管怪木薜萝纒青草方巾药苍苔石里钱琼津流乳窦春色驻芝田乌兔中时近龙蛇蛰处膻嘉名光列土秀气产群贤瀑鏁瑶台路溪昇钓浦?鳌头擎恐没地轴压应旋蠲疾寒甘露藏珍起瑞烟画工飞梦寐诗客寄林泉掘地多云母缘霜欠木绵井通鰌吐脉僧隔虎栖禅【山间有井通海盈缩之候贞元中有僧号法通咸通中有僧号弘播於其絶顶独禅昏行至降虎而法通曾下山遇两虎争一牛乃叱而隔之分令各啖之】危磴千寻拔奇花四季鲜鹤归玄圃少凤下碧梧偏桃易炎凉熟茶推醉醒煎村家蒙枣栗俗骨爽猿蝉谷语昇乔鸟陂开其蒂莲落枫丹叶舞新蕨紫芽拳翠竹雕羌笛悬藤煮蜀牋白云长掩映流水别潺湲作赋前儒阙冲虚南国先省郎求牧看野老葺斋眠【潘郎中存实诗云双旌牧清源吟看壶公翠又欧阳秬先辈自刺史苏君书求泉山之为画屏云壶公之高洛阳之湥梦魂所思】寺历兴衰创碑须一二镌清吟思却隐簪绂奈萦牵
七言排律
投翰长赵侍郎
禹门西面逐飘蓬忽喜仙都得入踪贾氏许频趋季虎荀家因敢谒头龙手扶日月重轮起数是乾坤正气锺五色笔驱神出没八花塼接帝从容诗酬御制风骚古论自人情鼎鼐浓岂有地能先凤掖别无山?胜鳌峰攀鸿日浅魂飞越为鲤年湥势噞喁泽国雨荒三迳草秦关雪折一枝筇吹成暖景犹葭律引上纎萝在岳松愿向明朝荐幽滞免敎号泣触登庸
鄜畤李相公
秦城择日发征辕斋戒来投节制尊分虎名高初命相攀龙迹下愧登门夜听讴咏销尘梦晓拜旌幢战旅魂华舍天开宁有碍彩毫虽【疑作锥】乏敢无言生兼文武为人杰出应乾坤静帝阍计吐六奇谁敢敌学穷三略不须论功高马卸黄金甲台迥宾懽白玉罇九穗嘉禾垂绮陌四时甘雨带雕轩推恩每觉东溟浅吹律能令北陆暄青草连沙无血溅黄榆鏁塞有鸎飜笙歌合沓春风郭鸡犬连延碧岫村游子不缘贪献赋永依棠树托蓬根
投刑部裴郎中
两牓驱牵别海涔它门不合覔知音瞻恩虽隔云雷赐向主终知犬马心诗礼後人窥作镜庙堂前席待为霖已齐日月悬千古肯误风尘使陆沈拜首敢将诚吐血蜕形唯待诺如金愁闻南院看期到恐被东墙旧恨侵缁化衣空难抵雪黑销头尽不胜簪数行泪里依投志直比沧溟未是湥
成名後呈同年
业诗攻赋荐乡书二纪如鸿历九衢待得至公捜草泽如从平陆到蓬壶虽慙锦鲤成穿额忝获骊龙不寐珠蒙楚数疑休下泣师刘大喝已为卢人间灰管供红杏天上烟花应白榆一字连镳廵甲族千般唱罚赏皇都名推顔柳题金塔饮自燕秦索玉姝退媿单寒终预此敢将恩岳怠斯须
五言絶句
辇下寓题
对酒何曾醉寻僧未觉闲无人不惆怅终日见南山
寄题崔校书郊舍
一片寒塘水寻常立鹭鸶主人贫爱客沽酒往吟诗
秋思
碧嶂猿啼夜新秋雨霁天谁人爱明月露坐洞庭船
芳草
泽国多芳草年年长自春应从屈平後?苦不归人
辇下书事
北阙新王业东城入羽书秋风满林起谁道有鲈鱼七言絶句
入关言怀
背将踪迹向京师出在先春入後时落日灞桥飞雪里已闻南院有看期
过长江
曾搜景象恐通神地下还应有主人若把长江比湘浦离骚不合自灵均
题灵峰僧院
系马松间不忍归数廵香茗一枰棋拟登絶顶留人宿犹待沧溟月满时
司马长卿
一自梁园失意回无人知有掞天才汉宫不鏁陈皇后谁肯量金买赋来
和同年赵先辈观文
玉兎轮中方是树金鳌顶上别无山虽然回首见烟水事主酬恩难便闲
出京别同年
一枝仙桂已攀援归去烟涛浦口村虽恨别离还有意槐花黄日出青门
归思
蓟北风烟空汉月湘南云水半蛮边寒为旅鴈暖还去秦越离家可十年
东林寺贯休上人篆隶题诗
师名自越彻秦中秦越难寻师所从墨迹两般诗一首香炉峰下似相逢
寓江州李使君
使君曾被蝉声苦每见词文即为愁况是楚江鸿到後可堪西望发孤舟
游南寓题
江山节被雪霜遗毒草过秋未拟衰天不当时命邹衍亦将寒律入南吹
九日
阳数重时隂数残露浓风硬欲成寒莫言黄菊花开晚独占樽前一日欢
夏州道中
陇鴈南飞河水流秦城千里忍囘头征行浑与求名背九月中旬往夏州
经慈州感谢郎中
金声乃是古诗流况有池塘春草俦莫遣宣城独垂号云山彼此谢公游
寓题
吴中烟水越中山莫把渔樵漫自寛归泛扁舟可容易五湖高士是抛官
寄宋明府
北阙秋期南国身重关烟月五溪云风蝉已有数声急赖在陶家柳下闻
花
莫道顔色如渥丹莫道馨香过?兰东风吹绽还吹落明日谁为今日看
闰八月
无人不爱今年闰月看中秋两度圆唯恐雨师风伯意至时还夺上楼天
别後
梦里相逢无後期烟中解佩杳何之亏蟾便是陈宫镜莫吐清光照别离
严陵钓台
终向烟霞作野夫一竿竹不换簪裾直鈎犹逐熊罴起独是先生真钓鱼
马嵬三首
铁马嘶风一渡河泪珠零便作惊波鸣泉亦感上皇意流下陇头呜咽多
龙脑移香凤辇留可能千古永悠悠夜台若使香魂在应作烟花出陇头
锦江晴碧剑锋奇合有千年降圣时天意从来知幸蜀不关胎祸自蛾眉
奉和文尧对庭前千叶石榴
一朶千英绽晓枝彩霞堪与别为期移根若住芙蓉苑岂向当年有醒时
翁文尧以美疹暂滞令公大王益得异礼观今日宠待之盛辄成一章
滋赋諴文侯李盛终求一袭锦衣难如何两度还州里兼借乡人更剩观【林郑在举塲日时曰滋赋諴文中外相奨】
木芙蓉三首
黄鸟啼烟二月朝若教开即牡丹饶天嫌青帝恩光盛留与秋风破寂寥
郤假青腰女剪成緑罗囊绽彩霞呈谁怜不及黄花菊只遇陶潜便得名
须到露寒方有态为经霜裛稍无香移根若在秦宫里多少佳人泣晓籹
奉和翁文尧戏寄
握兰宫里数名郎好是乘轺出帝乡两度还家还未有别论光彩向冠裳
和陈先辈陪陆舍人春日游曲江
刘超游召郄诜陪为忆池亭旧赏来红杏花旁见山色诗成因触鼓声回
灵均
莫问灵均昔日游江篱春尽岸枫秋至今此事何人雪月照楚山湘水流
卷帘
緑鬟侍女手纤纤新捧嫦娥出素蟾卫玠官高难久立莫辞双卷水精帘
启帐
得人憎是绣芙蓉爱鎻嫦娥出月踪侍女莫嫌擡素手拨开珠翠待相逢
去扇
城上风生蜡炬寒锦帷开处露翔鸾已知秦女昇仙态休把圆轻隔牡丹
附来赠诗
贺黄文江覆试及第　　　　　禇　载
一枝芳桂两回春始验文章可致身巳把色丝邀上第又将鸿笔冠群伦龙泉再淬方知利火浣重烧转觉新今日街【一作仰】头看御牓大能荣耀苦心人
和从兄御史延福里居　　　　　从弟蟾
天赐平安水北中满庭荆树醉春风纵敎尘世三公贵何似吾家一脉通花底轻风香扑散门前细柳緑皆同回头文馆长安上【谓德温兄】此际思子宁有穷
黄御史集卷四
右族祖御史文江公诗裔孙希英之所刻者考之唐艺文志黄某集十五卷而家藏旧刻本无卷目止分诗赋啓祭文碑铭为五类盖散逸者亦多矣今诗凡二百五篇予以意僭分为四卷即杨诚斋先生为序称其诗尤奇者夫以诗之奇如此而仅存者又如此顾世之莫传焉岂非嗣续子孙责哉又是集中有寄从兄璞者是为校书德温公其所着有闽川名士传及雾居子集今皆散落不传希英其为我访之东南藏书家倘有获焉尚当与御史公全书并梓以行可也庸书以俟正德八年癸酉秋日赐进士第承德郎兵部武库司主事诸孙巩敬书
黄御史集卷四

[book_title]卷五
<集部,别集类,汉至五代,黄御史集>
钦定四库全书
黄御史集卷五　　　　　　唐　黄滔　撰碑记铭
泉州开元寺佛殿碑记
混沌死而天地生道德销而仁义作情车业网始脉旋波天谓洛龟河龙文有生而不文无生乃产金圣人於西国钻智慧火乾烦恼海理不吾吾而一贯生生其姿电?於周室其波????漾於汉代繇是馆移鸿胪城崇白马斯有寺之始也寺制殿象王者之居尊其法也其後金地莲扃周旋四海乌飞兎走或故或新至如神运之灵莫灵矣亦靡得而岿然则我州开元寺佛殿之与经楼钟楼一夕飞烬斯革故鼎新之数也初仆射太原公以子房之帷幄布泉城以叔度之袴襦纩泉民而谓竺乾之道与尼耼鼎宜根乎信而友乎理矧开元【阙】宇五十载之圣容实寺之冠洎帅闽也愈进其诚缮经三千卷皆极越藤之精书工之玅驾以白马十乘送以府僧迎以郡僧置之兹楼既而秦灰等烈蜀雨不飞识者以为物之尤罕留於世敬之至必动乎神是必爲地只所搜龙宫之索不然者曷与斯故新之数期厥理则明我宜悄然不已仲弟检校工部尚书爲兹郡之秋也武则拍孙吴之背文则席夏商於前而复龙虎之内以埙以篪大耸孟龙之旨乃割俸三千缗鸠工度木烟岩云谷之?梓楩枏投刃以时趋功以隟食以月粟付以心倕不朞年而宝殿涌出栋隆旧绮梁修新虹八表四隅悉半乎丈柱盛镜础方珪丛斗楣承蟠螭飞云翼栱文榱刻桷轇轕杈枒或经纬以开织或丹雘而缬耀皛若蟾窟嶪如鳌背风夏触而秋生僧朝梵而谷应昇者骨冰观者目波而五间两厦昔之制也自东迦叶佛释迦牟尼佛左右真容次弥勒佛弥陀佛阿难迦叶菩萨卫神虽法程之有常而相貌之欲动东北隅则揭钟楼其钟也新铸仍伟旧规西北隅则揭经楼双立岳峰两危蜃云东瞰全城西吞半郭霜韵扣而江山四爽金字骈而讲诵千来是知天地日月鬼神不欲一存其物将有待於後人也设使斯殿也斯楼也不有之故其何以新我公之作之爲其何以布之哉三略六韬流通贝多戈霜剑雪爲甘露洁信英智之所措也既毕召化内之缁锡数迈於千斋而落之累中慈云五色慧日重轮谭者以爲梵天之宇化於是矣灵山之会俨於是矣我公之倅试大理评事宋君曰骈才推博古识洞真如请立贞珉垂於不朽公以小儒不佞俾刻斯文僧正临坛大德僧宣一桑门之关楗者曰寺有记亡之矣垂拱二年郡儒黄守恭宅桑树吐白莲花舍爲莲花道场後三年昇爲兴敎寺复爲龙兴寺逮元宗之流圣仪也卜胜无以甲兹遂爲开元寺焉尝有紫云覆寺至地至今凡草不生其庭大矣哉自垂拱之迄开元四朝而四易号及【句】谅兆水於木垂云薙草【谓桑莲之与云草】天啓地灵之如是则开元实寺之冠斯又冠开元焉金圣人无爲也尧舜亦无爲也诚参错其道巍巍圣仪永与诸佛如来俱岂不其然愚是以奋笔於一公之说乾寜四年丁巳冬十一月日记
大唐福州报恩定光多宝塔碑记
金圣人之敎功与德鲁圣人之敎忠与孝以忠孝之祈功德莫之大也天复元年辛酉天子西巡岐汴交兵京洛顒顒我威武军节度使相府琅琊王王公祝天地鬼神以至忠之诚发大誓愿於开元之寺造塔建号寿山仍辅以经藏乞车驾之还宫也其三年甲子以大孝之诚发大誓愿於兹九仙山造塔建号定光仍辅以经藏爲先君司空先秦国太夫人元昆故司空荐祉於幽隂也大矣哉赫赫忠诚恳恳孝思以国以家以明以幽胡天地之不动与胡鬼神之不感与释之西天谓之窣堵波中华谓之塔塔制以层增其敬也造之获无量无边功德初我公以宏才妙略之有藩维以仁智神鉴之谋远大谓闽越之江山奇秀土风深厚而府城坐龙之腹乌石九仙二山耸龙之角屹屹岩岩孱孱颜颜两排地面双立空际怪石如墉回岗若揖东衔沧海以镜豁西走建溪而带萦气色蒙茸风云蓬勃非仙宫佛寺不可以乘龙之角大龙之腹何乌石二而九仙旷【乌石山有神光天王二寺】岂非代虚其作地秘其期以待我公况古仙链骨之所昇真之迹邪一旦之新城月圆【壬戌岁我公卜筑其外城号月城】二山之嘉气云连森上介掀大斾或旬或朔眷於粉堞之上时行时止卜於烟峦之堀得峻中之平平中之峻凸而不隆凹而不卑树翳荟以奇姿草芊而别翠遂从宏愿啓兹塔之基焉塔之科也恐山之偏忧地之入将堑平壤五十尺之深百有余尺之濶杵土积石而上【上声】逮二十尺瞥然虹见莹然穴贮俄以珠宝之获坐以金钱大不及拳光能夺目於时清风四来海天扩开烟霞蓊蔚於城隅鸾鹤盘旋於林表举闽之军倾闽之俗以趋以走以歌以咏既而畚锸投般倕奋内甃以塼凡四十万口外构以木盖百其巧七层八面玲珑?窱榱桷栏楯轇轕杈枒云楣翼环珪斗鳞蹙雕锼丹雘曲尽其妙方七十有七尺高二百尺相轮之四十尺参之也悬轮之铎一百九十悬层之铎五十有六角瓦之神五十有六其内也则门门面面缋以金像不可胜纪登之者若身在梵天瞻之者觉神离赡部嶪嶪然触圆青而直上野鹤经之而高翔疑掠其腹鳞鳞然压峭碧而崛起地只感之而下捧疑殚其力其相轮也我公誓愿之日仲氏司徒自清源闻而感铸而资虽从人力悉类神功谨按妙法莲花品自地涌塔於佛之前其幢幡璎珞玛瑙车渠七盘四悬乘虚耀日乃多宝之佛发大誓愿之感现也繇是以斯塔取如来之嘉号号之曰定光以其感珠之现侔於自地之涌故联之於多宝本於孝思荐劬故冠之以报恩此其义也夫如是大雄之力出死入生至诚之神感天动地若乃沈沈夜壑浩浩世尘莫不以兹玄符承彼惠日超於三千大千之世游乎二十八天者哉苟不之然则凡彼经文悉爲之虚语耳又焉能垂信於百千年之後哉既而巍巍峩峩金辉铁牢其东则翼以经藏焉其藏也外构以扃八角两层刻栴檀镂金铜饰朱漆之炳焕仍卫华堂七间名之转经焉致其沙门比邱比比厥迹以为拜唱趺读丛谈聚听之凑日系乎月月系乎时轩轩阗阗奚景福之不幽资乎又感应天王殿一间两厦其天王也变毗沙之身於感通之年现神质爲龟城之助绦腰衣褐屣足乘云双吐目光两飞霞彩乃千百亿化身之一爲寿山草木之应今塑於此厥感寜亡其西则翼之别殿曰塔殿其塔也我公萌誓愿之先因心以制十有三层之妙形匪伟而诚有爲【去声】殿斯奇而塔斯处其北则报恩变相堂九间洁瑠璃之地等娑婆之世七宝丛树五色腾光明明见闍提之心一一标如来之说又僧堂五间上五间下之与茶堂五间直联曲交冬温夏凉又华钟之楼迥起清音下折刀山长明灯之台圆笼孤光杳辉漆壤其东南之一臂复建地藏殿一间两厦功德堂五间张如别构而制匪异其殿也坐以菩萨之丽若欲飞动其堂也骈错仪象或金范或幅缋千形百质恐悉诸天之圣侣粤间【去声】焉公厅四间一厦或备旌钺之觏止我公或四季之旦三旬之八聚僧设会拜首追祝勤勤恪恪罔所不至举闽之高卑举闽之少耋攀之望之无不动心涕臆君子谓岂唯冥荐於先盖以孝敎民也又库厨五间浴室三间接之井井重以楼焉环周辐辏之行廊凡三十有三间惣费财六万余贯如山之叠如洞之濬漓漓隆隆丛爲一宫其大也琢文石以爲轩雕修虹以爲梁其小也取良木於灵山筛嘉壤於飞尘虽掩映乎人间实参差乎象外其经也帙十卷於一函凡五百四十有一函惣五千四十有八卷皆极剡藤之精书工之妙金轴锦带以爲之饰天佑二年乙丑夏四月朔我公宿诚於州束烹於肆及脇降之辰大陈法会以藏【平声】其经缁徒累千士庶越万若缁若士一而行之正身翔手右捧左授自州之戺起於我公传至於藏观者如堵墙佛声入霄汉幡花照乎全郭香烟连乎半空雪顶之僧指西土之未有骀背之叟庆东闽之天降可谓之鸿因妙果者也始者我公之登坛也其一之年偃干戈兴礼乐二之年陈耒耜均赋舆三之年叠贡输祗宠泽万乘臣其职四隣视其睦百姓天其政故一川之镜如灵台之月如融融怡怡愉愉熙熙乃大读儒释之书研古今之理常曰文武之与释氏盖同波而异流若儒之五常仁义礼智信仁者含宏也比释之慈悲爲之近礼者谦让也比释之恭敬爲之近智者通识也比释之圣觉爲之近信者直诚也比释之正直爲之近而义者杀也其爲异诸武之七德至如戢兵保土安民和衆之类亦犹川陆之徂秦适洛焉然则皆谓之烦恼吾父国也子民也朝爲社稷之计暮作稼穑之念若俾求智慧火乾烦恼海则非吾之所能若建金地缮金文陈法会一衆僧冀乎不可思议乃吾之所志也於是月陈三斋时或雪峰之僧围绕千徒卧龙之僧围绕五百以至万钱之膳或间嘉蔬五袴之歌或参云梵慈航驾?法雨垂空必致菩萨化身罗汉混俗以降也时人谓灵山之会日俨矣又以府之寺至於清源或存或烬咸抽金积俸增而新之而府之开元大中神光曩塔之数与寺俱焉新於大中神光乃规旧制而精?宏壮则迈前时开元则辅之经藏加之转轮之盛尊大君也定光多宝报恩於劬劳故以塼塼者专也谓山度之材有蠧朽之日火化之壤无销铄之期其本乎土也资乎火也及投诸水火则不归乎土不壤於水历千秋而其质坚然乃以专至坚贞之诚寓於是则斯诚也如是得无感乎则彼珠之爲符验矣且夫珠也或颔乎龙或衔乎蛇或胎乎蜯故水怀而川媚今兹珠也不自乎龙不自乎蛇不自乎蜯匪怀水而媚川而孕厚地之二十尺岂非斯之感欤不然则始从融结而孕之也若以始从融结而孕之则厥初已兆我唐之有我公也厥初已兆我唐之有我公则我公之言乌石之有神光天王九仙代虚其作地秘其期以待我信矣塔之讫功顾小从事某有礼官甲科之忝明主研许之幸庶几於圣人立身扬名之道命爲之记用旌厥德於无穷某不敢牢让作礼而推之言夫陶天地爲後时锁生死於无朕其道不可以真虚求声影赜应誓愿於有爲现感通於至诚其道乃可以精谛至严敬致今我公以精谛严敬积功累德以泝流于世斯塔也岳岳崇崇兼乎仁孝之鸿名偕天地日月江山之永遂刻于贞石焉其词曰金圣人敎德与功兮鲁圣人敎孝与忠兮巍巍贤杰二美锺兮建兹宝塔惟追崇兮祝天沥恳先延鸿兮报劬荐祉祈幽通兮仙山之秀夷且隆兮旷古爲期俟仁风兮月圆珠现契遭逢兮融结之初兆英雄兮岂徒嶫嶫懿斑工兮火壤之贞积磨砻兮斧材之取厥匪同兮七层八面相玲珑兮金铃宝铎交丁冬兮影落澄清驯鱼龙兮顶触圆碧分鸿蒙兮缋仪范像叠其中兮齐天极地爲初终兮金文贝字构重重兮讲读千来罄西东兮灵山盛会日雍雍兮甘露法雨常蒙茏兮鸿名冥祉偕无穷兮
灵山塑北方毗沙门天王碑
列藩之业有地有地之职有民有民之道兴礼乐惇忠孝以行事兴礼乐惇忠孝以行事然後谋谋者也筑城池居其一城旣筑进道德以居之树神只以尸之爲一方之巨防虽永古而无疑我相府琅琊王王公之有闽越也具列藩之业修有地之职行有民之道自乾宁四年丁巳至天佑二年壬戌凡六年礼乐兴忠孝敦乃谋及城池城池及谋乃尸及神只於是於开元寺之灵山塑北方毗沙门天王一铺全部落已鎭于城焉大矣哉所谓阐六韬濬七德建阳功配隂隲夫毗沙门梵音唐言多闻也始自于阗刹利之英奇膺世尊帝释之锡号居须弥山北住水晶宫殿领药义衆爲帝释外臣以护南赡部洲其道入大乘得无生法忍住声闻证不还果谨稽我公之筑城也恢守地养民之本隆暂劳永逸之策其名举一而生三法阳数也曰大城焉南月城焉北月城焉周圆二十六里四千八百丈基凿於地十有五尺杵土积石而上【上声】上高二十尺厚十有七尺外甃以砖凡一千五百万片上架以屋其屋曰廊其大城之廊也一千八百有十间自廊凸而出之爲敌楼楼之层者二十有三又角立之楼六其二者层复层焉皆栏干鈎联参差焕赫而廊之若干步一铺又各以鼓而司更焉凡三十有六谓之更铺其四面之门八其南曰福安门福安之东曰清平门西曰清远门其北曰安善门安善之东曰通远门其东曰通津门通津之北曰济川门其西曰善化门皆铁扇铜扃开阳阖阴门之上仍揭以楼三间两挟两噏修廊双面远碧门之左右又引而出之爲之亭两间一厦又匪楼之门九曰暗门焉又水门三其二树棂筛波缷帆入舟鸣舷柳浦回环一郭堤诸万户注之以堰二渡之以桥九镜莹虹横交舫走蹄斯大城之制也粤南月城也东贮九仙西盛乌石之二山嘉树蓄云茂草藏兽城上之廊一千十有三间【其中七间谓之徘徊】敌楼四十有九楼之层者三其门二曰登庸门【郭璞记南台江沙合卽有宰相而我公膺期今登庸门外桥名沙合桥】道清门其上之楼其下之扉左右之引亭建暗门八水门二其堰一其桥五及廊之更铺二十悉与大城类其外之东西复距而出之谓之横城其东也城上之廊四十二间五厦【其中两间是两面之敌楼】其门一斯南月城之制也伊北月城也城上之廊六百四十二闲敌楼二十有六楼之层者十其门二曰道泰门严胜门其上之楼其下之扉左右之引亭建暗门四水门二其桥一及廊之更铺十有四复与南月城类又觜而出之谓之横城城上之廊五间一厦其门一斯北月城之制也其东画长川以爲洫西连乎南【句】盘别浦以爲沟悉通海鰌朝夕盈缩之波底泽鳞介岸泊艓艛北截越王之故山派西湖以爲隍若鳌之负如瓯之置轩轩然翼翼然真谓天设之府神开之地也旣而我公一旦膝分席校鳞军堵耋陈大会以落之而言曰惟闽越之爲藩屏也建汀二疆束其右岩千而壑万溟海巨流濒其左涛雷而浪霆信乎江山奇险无以加之矧今新之以城壁城壁之以铁石古人言得地又言守地又言坚壁岂不以得地而居守地以城城以坚壁信不疑矣然则吾之戴恩忝土勤勤恳恳不以江山奇险之爲奇险不以城壁铁石之爲铁石也修道德树神只以居之毗沙门之天王自天宝中使于阗者得其真还愈增宇内之敬旋大夫芮国公荆渚之塑也凡百城池莫不一之斯旧城之北往规也【旧天王在子城北也】斯新城之制今城也且胜莫胜於开元寺尚莫尚於寺之灵山阜寺之艮控城之乙祖僧六叶鴈其下珉石一拳星其上【庐山湾落星石上有佛舍】劒池彻写飞山奔揖足以象水精而莹宫殿掀庙貌以卫城池爰将择工之精捜塑之妙制乎圣质俄然化出身被金甲手擎鴈塔地祗下捧天将前拥光灼灼而如将动摇神雄雄而若欲叱咤观之者皆谓须弥拔宅於是矣于阗分身於是矣而复翼僧堂而右邃膊钟楼而左突毳锡百萃其夏午蒲鲸六吼其宵加信爲尘间之北方连营之灵域也讫命小从事某刋贞石而碑之某不敢牢让斋戒三日抽毫而书猗欤天王因果则释氏猛勇则兵权啓愿而愿从云战而战胜至如挥额汗以爲童子却修罗之师擎手塔以贮弥陀解天鼔之赴爰皆肹蠁克致感通洎唐有土藩之黩也豆面以行疹仪金以现人啮戈以生鼠与彼时之元应盖大同而小异况迩则咸通季蛮之侵蜀蜀人亟祈褐衣倏以乘空目光?以照地蛇将奔穴龟竟全城如是则护南赡部洲岂虚言哉今我公之至诚通日月宏愿质鬼神以旷世之功业托无生之法力岂昔时之有是而今日之不然哉虽体苍苍而无言固乃昭昭而有鉴辄爲之铭其词曰
受命帝释封邑须弥金甲俨被药义雄随越七金山突修罗师入大乘妙与声闻差于阗分身皇唐卫国若加善祷咸蒙圣力雁塞烟尘龟城戈戟边骑犹东蛮车未北现以真仪忘乎悖德懿彼闽越大哉侯王仗钺务本筑城爲防石取他山壤堑联岗叠百厥雉累千乎廊却铁之触疲羽之祥奔马辔竝驰车轨方巢凤於楼蛰龙於隍如岳斯立如翼斯张不有依凭曷旌扃鐍台略俄啓神驱遽设铁须卓坚漆曈曝昳捧足神俯持劒将列月殿巍峩灵山嶻?法逮无生权唯有兵昔之若是今肯忘情闽山永高闽江永清厥宜识之盘石斯城
丈六金身碑
释氏之称释迦牟尼佛千百亿化身而古今之世以诸佛菩萨其或铸成塑成刻成其或壁绘幅绘乎像不可胜纪况多应现感通之自其非之乎我公粤天佑三年丙寅秋七月乙丑铸金铜像一【句】丈有六尺之高後二十有三日丁亥继之铸菩萨二【句】丈有三尺高铜爲内肌金爲外肤取法西天铸成东越巍巍落落毫光法相初我公登坛之三年己未秋一夕雨歇天清风微月明瑶兎无烟铜龙有声俄梦天之西际?以照物彩云罅裂大佛中座岳岳以觏止熙熙而啓言曰断予一臂卫之一方旣觉而思现乎形昭像也断一臂誓诚也卫一方保衆也始嘉其异姑默其事後创其意乃命自宾席之逮将校将校之逮步乘步乘之逮衆庶其有植信根之深者暎惠烛之明者许一以金投吾俸中将椟于肆俟以铜易 而後鸠工鸿鑪卜境择日铸斯佛於九仙山定光多宝塔之右古仙徐登上昇之地其日圆空镜然江山四爽橐龠之上【上声】腾爲烟云盘旋氤氲五色成文又有羣鸟或若鸿鹄或如鸎鹊交翔而间鸣自寅而及午斯佛也一泻而成翼日我公礼閲之乃与梦中一类其形仪长短大小无少差其一臂工以之别铸而会【其像大工虑其不就计以一臂别铸而会之乃暗符梦中】我公神之而露其梦於是迎入府之别亭磨莹雕饰克尽其妙朝夕瞻拜时不之怠冬十有二月丙申会僧千千以幡以幢以钟以磬引归於开元寺寿山之塔院独殿以居之翼二菩萨於左右三十二相足八十种好具螺累累以成髻珠隐隐以炫额檀信及门而膝地童耋遍城而掌胶夫如是岂非千百亿化身之一乎不然者焉得入乎梦而如乎神成乎形而如乎梦梦不之告工以之缺者哉其应现感通复爲之殊矣大矣哉且先天地生之谓道後天地设之谓象道者也以无爲爲志之者授心印於虚空象者也以有爲爲志之者叠慧力於报应论者惑【句】以之爲风马曾不谓象犹道之毂也无象道不行矣始者摩腾竺法兰二梵僧不愼其像东其道且西耳惜乎不与三皇五帝同世而出设与三皇五帝同世而出必能从容朴素迟回仁义诈僞未之亟蠧也奈何天将後之岂徒然哉岂不以仁义之生也曰尧与舜仁义之亡也曰癸与受至於列国之际强秦之立癸受之悖亹亹其躅天谓仲尼之祖述尧舜宪章文武终不能独制之故东释迦牟尼於中土大陈出生入死之理天堂地法之事以警戒之虽人世之风波万态逆飜而幽府之?缧一无苟免上智闻之若镜之磨中智闻之若泉之澄下智闻之若火之烧谓之爲有则河沙芥子之说虚诞难测谓之爲无则应现感通之事寻常立验故能销嗜慾更祸福一贵贱则爲禆敎化之一源湛然不动感而遂通者也而以金厥地莲厥宫张法桥以度人无刑网以束俗世之敬之可也怠之可也黩之可也繇是有委之国君委之大臣之旨旣而委之则人非常人道非常道我公旷代之生也有神僧识仗钺之雄也应江沙期合仙人?筑城之盛也契菩萨说【初丙午岁我公至清源未仕时有僧号涅盘於衆中骇而指之曰金轮王之弟三子降人间幸勉之专生杀柄又闽之侯未尝至宰辅晋时郭璞记曰南台江沙合即有宰辅相我公之登台席也江沙契焉又梁时王霸怡山上昇山在府城之西五里光啓丁未岁衢之烂柯山道士徐景立因於其仙坛东北隅取土掘得瓷缾七口各可容一升水其中悉有炭上总盖一青刻文字云树枯不用伐坛坏不须结未满一千岁自有系孙列後来是三皇潮水荡祸殃岩逢一乍间未免有销亡子孙依吾道代代封闽疆其坛东南有皀筴树古云真君於此树上上昇其後枯矣至咸通庚寅岁复荣?也又嬀山僧号大安顷坐西禅者乾符中曰府城之到九仙三桥其中乃菩萨行化今之新城及焉】夫神通爲佛魂交曰梦神非梦而罕通梦非神而不感我公之庆锺也其如是矣其明年正月十有八日乙未设二十万人斋号无遮以落之是日也彩云缬天甘露粒松香花之气扑地经梵之声入空座客有右省常侍陇西李公洵翰林承旨制诰兵部侍郎昌黎韩公偓中书舍人琅琊王公涤右补阙博陵崔徵君道融大司农琅琊王公标吏部郎中谯国夏侯公淑司勲员外郎王公拯刑部员外郎弘农杨公承休弘文馆直学士弘农杨公赞图弘文馆直学士琅琊王公倜集贤殿校理吴郡归公傅懿皆以文学之奥比偃商侍从之声齐褒向甲乙昇第岩廊韫望东浮荆襄南游吴楚谓安莫安於闽越诚莫诚於我公依刘表起襄汉其地也交辙及馆值斯佛之成斯会之设俱得放心猿於菩提树上歇意马於清凉山中我公乃顾幕下者滔俾刻贞石以碑之某以甲科忝第盛府蒙招刋勒之职不敢牢让谨推於厥旨经云作佛像之功德斗量海以有尽尘碎刼以无穷至若青黛之画辟支一金之补毗婆戏爲之而以草木思见之而刻栴檀其犹蜕现其生羽金其报而况今乃俨至诚从灵感铜乎万万金乎千千?鼔铸於神仙之山卜贞吉於火土之数其积功累德岂可以边以涯而言之哉或曰梁武帝之隆释氏今古靡伦奚报应之昧乎对曰梁武帝隆释氏之敎不隆释氏之旨所以然也夫帝王之道理世也释氏之敎化人也理世之与化人盖殊路而同归彼宵旰於万有故一夫不获若已陨诸隍中此济度於触类故欲凡一有情悉皆成佛梁武帝则不然以民之财之力刹将三百祈功觊德则归诸已啼亿兆而不乳削顶颔以言觉所以私所以然也今我公爲邦则忠孝於君亲【自兴兵之来天下以三司之泉皆名直进独我公以俸钱爲直进三司之运悉如旧焉阙庭大称其美】牧人则父母於生民造塔四其一曰寿山以昭皇帝辛酉岁西巡发誓愿以祝熊罴乞车驾之复宫阙其二曰报恩多宝定光追荐於先世其三其四大中神光爲军旅也爲人民也缮经五藏其二进於上其三附於寿山定光大王意同乎塔月三其斋或千僧或千佛疏乎诚首则君亲次则军旅人民而已後焉况斯佛已之而不已与宾席将校步乘衆庶共成之故其地出明珠海出珊瑚几於莲花妙品之繁车渠玛瑙幡幢璎珞周乎多宝之涌也【开元定塔基掘地丈有五尺之深得宝珠坐以金钱又於海中得珊瑚树凡二百余株矣】夫其玄贶之如彼灵感之若此则断一臂卫一方斯昭昭矣岂与彼而论哉某是辄奋笔而无愧爲其词曰
托入佳梦铸成鸿鑪毫光法相铜肌金肤恍惚现形昭彰合符不有爲也其如是乎唐一其宇越百其区伊闽之设於地之殊西城瓯仭东堑鳌隅匪德莫处惟仁靡逾懿其橐龠飞作醍醐焦山草木不得不苏苦海波澜不得不枯仙花罔谢慧日宁徂永兹一方盘石其都
莆山灵岩寺碑铭
释波东流涌爲花宫花宫之构咸宅灵秀灵秀之啓其或神授则知融结之始已有待於金圣人也粤灵岩寺乃莆山之灵秀焉神授焉懿夫岳立大山堆下数峰面乙臂坤石嵌松瘦昔梁陈间邑儒荥阳郑生家之生严乎一堂架以诗书既而秋一夕风月清朗俄有神人鹤髪麻衣丈余其状见於堂曰诚易兹爲佛宇善莫之大生拜而诺瞬而失旋以堂居僧像佛献其居爲金仙院即陈永定二年庚申也【鹤发麻衣西天之谓故号金仙】山水推其奇鹤发增其异缁锡日萃院落日峻隋开皇九年昇爲寺焉左漱寒泉右拥叠巘危楼豁壶公之翠上方视鰌海之波唐景云二年辛亥寺僧志彦入内背文讲四分律睿宗嘉之锡号聪明彦因获言所居寺之自复有僧无际持妙法莲华经感石上涌白泉僧殁而泉变清焉遂膺敕额爲灵岩寺太和二年殿中彭城刘公轲幕提泉印聆寺之胜不缷而宿吏不蔬而午掬泉而漱随手以涸其石今坎於上方之上其僧复有玄悟玄凖慧全省文灵敞无了悉间生祗园坚持密行或临坛表德或降虎示真厥衆如云厥施若市洎武宗皇帝乙丑之否邑之东有敬善寺民井而居之乾有玉?寺民亩而田之独兹之奇豪人互以金输爲幽宅之卜若有之卫竟不克遂敞公了公乃除帽首绦腰沈踪处晦逮宣宗皇帝之复索之於石罅云根归之於芜基烧址山灵之感行羶之慕投金执斵匪招匪劝不越闰而其宇鳞鳞其徒翼翼敞公咸通六年秋八月云灭靡风而大树折庭靡触而大殿倾瓦了公八年冬十月坐亡色身不坏今龟阳之号真身大师者也则知僧以行而神其亦地以灵而感若乃轩轩月殿蔼蔼松门醍醐雨天瑠璃镜地慧烛九枝而吐焰慈云五色以垂隂推於瓯越居之甲乙今仆射琅琊王公牧民之外雅隆净土论及灵胜以爲东山神泉之比【神泉寺在府城之东山其泉亦自僧感而涌也】缮经五千卷於兹华创藏而藏【平声】焉即天佑二年春二月也初侍御史济南林公藻与其季水部员外郎藴贞元中居兹而业文欧阳四门舍泉山而诣焉【四门家晋江泉山在郡城之北其集有与王式书云莆阳读书即兹寺也】其後皆中殊科御史省试珠还合浦赋有神授之名水部应贤良方正科擅比干之誉【策云臣远祖比干因谏而死天不厌直更生微臣也】欧阳垂四门之号与韩文公齐名得非山水之灵秀乎元和才子章孝标邵楚苌朱可名寄诗以题大中中【宣宗元年丁卯号大中凡十三年】颍川陈蔚江夏黄楷长沙欧阳碣兼愚慕三贤之懿躅葺斋於东峰十年咸通乾符之际【懿宗元年庚辰改咸通凡十四年僖宗元年甲午改乾符】豪贵塞龙门之路平人艺士十攻九败故颖川之以家寃也与二三子率不西迈而愚奋然凡二十四年於举场幸忝甲第东归之寻旧址苍苔四叠嘉树双亚【今东峰双龙眼树即往岁书斋之庭隂也】访旧僧云扃十扣雪顶一存於是谨祝金仪益誓丘祷以谢兹山之灵秀刻铭贞石兼补前贤之未述其词曰山奇孕神地胜惟灵萤窻旣夜鹤发斯形一亩请宫双莲建扃洞深夏寒林茂冬青松竹铿乐峰峦豁屏皛迷蟾窟茫眺鰌溟持经僧志涌石泉泠四分律讲万乘君听勅飞额降寺以灵名不有地祥焉动天庭大士鸿生珠明桂馨良牧耸闻华构藏经浩刼不泯匪兹曷丁敬祝巉岩勒石以铭
龟洋灵感禅院东塔和尚碑
三敎之垂万古也咸以师弟子授独释氏之师弟子削姓以名别爲父子之流叶东塔和尚叶真身大师其道偕极不可思议以父子言克尽弓裘之善和尚法号志忠俗姓陈世居仙游祖讳璠父讳筇继以好尚山水崇佛友僧生和尚自於乳抱鼻逆羶辛九岁诣真身大师爲童子一见之两如宿契年十五落发初大师之卜龟洋也云木之深藤萝如织狼虎有穴樵采无迳俄値六眸之巨龟足蹑四龟俯仰其首如作礼者三逡巡而失遂驻锡卓庵名其地曰龟洋焉龟洋之泊也盂不及村畲不及菑山产菜号苦盖以之充卯而斋惟大师与和尚俱岁移月更名驰迹漏檀信寻而施渔猎投而事时谓之二菩萨僧其地或来人之稍乖严洁则立有蛇虎惊吼之恠及武宗皇帝乙丑之否弃之而绦帽潜匿大师允檀信之迎隐於数家和尚栖於岩穴之内不离兹山相伍者麋鹿驯伏者虎狼旣而靡耕菑杜施丐还取苦盖之卯至今兹院之逢歉岁一卯之风不泯宣宗皇帝复寺之始议者以灵岩之奇胜非我菩萨僧不可以宏就由是都人环乞大师以居故和尚独荐龟洋之址焉松堂揭而觉路喧天金磬敲而道花满地诚以上昇道士不受籙成佛沙弥不具戒和尚且不之然旋将西游受具足戒於襄州龙兴寺大中十二年东还由庐陵与草庵和尚値草庵曰来自何山曰六眸山曰六通乎曰慧非重瞳和尚盖行高而言寡是日对答如流旣及本山人地愈盛院落则不营而峻供舍则不化而来咸通三年灵岩力圆乃迎大师返於兹八年大师坐亡法身不坏南北归敬阗然无时和尚以之烦十三年遂南五步里之山得峰之秀室而禅焉即今南畲也广明元年弟子智朗惠朗玄鉴藏辉景闲弘干鸿超悉以植性祗园分光慧炬以谓我大师承法马祖亲得心印则和尚焉今以宿晓而晦辞烦即静不可使六眸灵感之地留形示灭之异叶其叶而不之大乎於是迓乞归於院将以弘张法轮式救迷津其如感通虽然现没有数中和二年【是时公尚未登甲科】龙集壬寅三月十日示灭寿年六十有六僧夏二十有五後二旬之一日建堵波於东冈焉呜呼和尚之道不粒而午不宇而禅与虎狼杂居所谓菩萨僧信矣其三月之朔语其衆曰至道之有显晦师弟子不欲双立昔大师之去也留形爲之显今吾之行矣速藏爲之晦故将仪貌若生而盖棺晦朔不逾而啓土从付嘱也其上足景闲弘干以凡纪道名须资词笔恳賫行实扣愚求文某早访莲扃今悲松塔敢辞抽思用刻贞铭爲之铭曰
六眸献山二叶开莲号及菩萨正真自然云林匿迹狼虎参禅仙花扑地智月悬天示灭之灭显晦岐焉布金左冈建塔开阡实归上界宁曰下泉松风柏雨空悲岁年
华岩寺开山始祖碑铭
师法号行标俗姓方祖荣父安莆之盛族师生於建中二年辛酉龆齓即颖悟异於诸童九岁投玉?寺监寺神皎出家将二年皎嘉其拔萃命之落发师以梵行未至不敢预大僧数至贞元十七年【时师年二十一】方薙鬓髭翼日遽讲所习涅盘经一寺叹服旣而辞其师北游抵京荐福寺受戒品诣章敎大师法会章敎奇之令首其衆凡十年士君子之造者无不耸慕寻爲功德使推入道场宪宗善之元和十一年【丙申师年三十六】东归复于玉?焉法雨随车慈云被物洎武皇帝【会昌元年辛酉】除佛舍籍释子於户部师则巾华阳衣缝掖晦迹樵客庐于西岩石室律身守道如居千衆及宣皇帝复寺【大中元年丁卯师年六十七】刺史琅琊王公迎以幡花舍於郡开元寺俾爲监领大中六年【师年七十二】师以环足之烦拥旅之数乞归故山先时玉?之北岩泉石之奇也卜而居之县令中山甄宿与莆之士庶争沐醍醐共隆兰若烟峦蔽亏朱碧掩暎前俯平川後峙奔峤地自人胜名由道高刺史河东薛公仰其孤风复驰开元之僧卫以入郡日扣华严大义几忘食寝洎解印与之偕至北岩题之爲华严院以彻祠部焉师咸通六年七月五日示灭寿八十有五僧夏六十有四後四十有五日建窣堵波于西冈十一年其徒从绍疏师行实于阙昇其院爲华严寺有徒三十人皆肃肃可观不忝师门於戏师仪梵肮脏言词雅直冲默而明敏慈恕而刚毅儒书皆通三皇五帝之道言未尝及而人知其博古也经论综贯天堂地法之说舌未尝举而人皆务崇善也所至清风凛凛政所谓释子之高杰者也弟子道光道圆令询悉器传师道愚冠扣师关壮以随计乾宁二年忝登甲科东还荐造金地岁周三纪胶掌而拜影堂腹藁而铭遗美不可使桑门大士泯而无述焉故铭曰
智月不缺乘虚照物道花不衰吐艳无时洞彻照灼杰然吾师禀荐福戒分章敎枝厥宗得隽内庭擢之衔香彻印云间资期数有污隆道无磷缁德风徒袭法舸宁维山幽迹高身没名垂松塔虽故竹毫可追稽首影堂敬刻斯碑
福州雪峰山故真觉大师碑铭
大师法号义存长庆二年壬寅生於泉州南安县曾氏自王父而下皆友僧亲佛清净谨志大师生而鼻逆薰血乳抱中或闻钟磬或见僧佛其容必动以是别锺爱於膝下九岁请出家叶而未即十二从家君游莆田玉?寺寺有律僧庆元持行高洁遽拜之曰我师也遂留爲童子焉十七落发淳朴贞古了与流辈异暨武宗皇帝乙丑之否乃束发於儒冠菜中而蓬迹来府之芙蓉山弘照大师见奇之故止其所至宣宗皇帝之复其道也涅而不缁其身也襃然而出北游吴楚梁宋燕秦受具足戒於幽州宝刹寺讫巡名山扣诸禅宗突兀飘颻云翔鸟逝爰及武陵一面德山止於珍重而出其徒数百咸莫之测德山曰斯无偕也吾得之矣咸通六年师归於芙蓉之故山其年圆寂大师亦自潙山拥徒至坐于怡山王真君上昇之地其徒熟【熟师已嗣德山】累累而欵关师拒而久之则有行实者始以师同而议曰师之道巍巍乎法门围遶之所不可造次其地宜若鹫岭猴江之爲卜府之西二百里有山焉环控四邑峭拔万仭崷崪以支圆碧培塿以覛羣青恠石古松栖蛰龟鹤灵湫邃壑隐见龙雷山之半顶之上则先冬而雪盛夏而寒其树皆别垂藤萝?茸而以爲之衣交错而不呈其形奇姿异景不可殚状虽霍童武夷无以加之实闽越之神秀而古仙之未攸居诚有待於我师也祈以偕行【去声】秋七月穿云蹑藓陟险昇幽将及之师曰真吾居也其夕山之神果效灵翼日岩谷爽朗烟霞飞动云庵既立月构旋隆繇是柅法轮於无爲树空门於有地行实乃请名其山曰雪峰以其冬雪夏寒取鹫岭猴江之义始则庚寅逮於乙未师以山而道侔山以师而名出天下之释子不计华夏趋之如赴召乾符中观察使京兆韦公中和中司空颍川陈公每渴醍醐而不克就饮交使驰恳师爲之入府从人愿也其时内官有复命于京语其道其侪之拔俗悟空者请蜕浮华而来剃僖宗皇帝闻之翰林学士访於闽人陈延郊得其实奏於是圣锡真觉大师之号仍以紫袈裟俾延郊授焉大师授之如不授衣之如不衣居累夏辛亥岁朔遽然杖屦其徒啓而不答云以随之东浮于丹丘四明明年故府侍中之有无诸【句】尅【句】洗兵於法雨致敬於禅林馥师之道常东望顶手後二年自吴还闽大加礼异今闽王誓衆养民之外雅隆其道凡斋僧构刹以之龟焉爲之增宇设像铸钟以严其山优施以充其衆时则迎而馆之于府之东西甲第每将俨油幢聆法轮未尝不移时余乎一纪勤勤恳恳熊罴之士因之投迹檀那渔猎之逸其或弭心鳞羽戊辰年春三月示疾吾王走毉毉至粒药以授师曰吾非疾也不可罔子之工卒不之饵其後札偈以遗法子函翰以别王庭夏五月二日鸟兽悲鸣云木惨悴其夜十有八刻时灭度俗寿八十有七僧腊五十有九以其月十五日塔其藏焉其塔也其徒佥云以山之奇堂之峻【法堂也】大师之生也王【去声】是其殁也不宜舍诸故坎其中焉若干尺之高若干尺之周皆雕珉石错火壤磷磷然嶪嶪然四隅则环宇以庥玲珑?窱云霞时入风雨罔侵其日奔闽之僧尼士庶仅五千人闽王娣之子降左金吾卫将军检校刑部尚书延禀始陈祭是设斋焉大矣哉大师之见世于是罔量其僧邪自始及兹凡四十年东西南北之夏往秋适者不可胜纪而常不减一千五百徒之环足其趋也驰而愈离辩而愈惑常曰三世诸佛十二分敎到此乃徒劳耳其庶几者若干人其一号师备拥徒于元沙【今安国也】其二号可休拥徒于越州洞岩其三号智孚拥徒于信州鵞湖其四号慧棱拥徒于泉州招庆其五号神晏今府之鼔山也分灯之道皆膺圣奬锡紫袈裟而玄沙级宗一大师招庆玄晤大师鼔山定慧大师之命焉其曹早曰法虽无说名以文垂自少林之逮曹溪无不刻碑而纪颂我师其默乎一旦惣其曹【句】首曰从智如堵而扣愚求文某老且病刋勒之加多已辞避钦师之道不觉耸然伟夫恭闻释波之东注也流其象则不流其旨流其旨则不象其形厥初大迦叶之垂二十八叶至于达磨达磨六叶止于曹溪分宗南北德山则南宗五叶大师嗣【句】其今六叶焉雪峰之分玄沙洞岩鵞湖招庆鼔山其道皆离贝叶以祗其七非某之能言也但美数公葳蕤其叶衆多殷勤之请遂爲之铭而应其求其词曰
曹溪分派谁继南宗一言冠絶六叶推雄无物之物非空之空不莹而明不增而隆缩靡秋毫舒靡鸿蒙不有灵镜曷扬真风懿彼闽越巍乎一峰洞壑斯异雪霜罕同天之有待师也云锺名将道协迹与仙崇奔走厥徒百千其丛庶几几人莫不玄通分灯照耀树本玲珑圣君宠叠贤王敬重不生不灭曷始曷终刻贞石於斯文旌厥德於梵宫
黄御史集卷五

[book_title]卷六
钦定四库全书
黄御史集卷六　　　　　　唐　黄滔　撰墓志铭
司直陈公墓志铭
姬孔之教与日月以悬天顔闵之馨作芝兰而出地可不诔清尘於桂苑揭贞石於松阡叙白杨之别生悲风示黄壤之下藏嘉气者哉汉太丘长二十三世孙南安县尉讳真生处士荛荛生大理评事齐忠信笃敬不类今世尝有白雀巢其庭宇佳莲产其池塘识者谓其後必大有子九人皆力儒学公其长也讳峤字延封龆齓好学弱冠能文与高阳许龟图江夏黄彦修居莆之北岩精舍五年而二子西去复居北平山两地穴管宁之榻十霜索隋氏之珠然後应诏诸侯求试宗伯而以咸通乾符之际龙门有万仞之险莺谷无孤飞之羽才名则温岐韩铢罗隐皆退黜不巳故公自丁丑之及丙申高价驰而逸步踬旣而大盗移国德公文行之深者安州郑郎中諴孙拾遗泰叹而勉之久乃持辇下之屈名适蜀中之贡府致乡士倒屣场席开路清风旣尔窃为权官沽诸将求识而荐之公时巳出经试比言之者【缺一字】筞帋而亡是举光啓二年收开三年荣登故相荥阳郑公礼部上第大哉公为人谨信居家纯孝事继亲弥善庐先君墓泣血有闻其所为文扣孟轲扬雄户牖凡三百篇有表奏牍颇为前辈推工且大唐之设网士得之於是者岁几人焉矧复有避宦者之节若走冲虚之车焉荥阳公自以得人其春首门人脱麻摄京兆府参军司空太原公帅闽解榻以【缺一字】辟之为大从事受大理评事兼监察御史今府相继拥于节旄益贤其参画奏大理司直兼殿中方期辍从藩屏入践谏垣不幸寝疾浃辰不起矣享龄七十有五光化二年十月三日呜呼将来失其龟镜斵者丧其般倕虽登大年终恨朝露三年庚申正月十七日丙午葬于泉州莆田县崇教里北平故山礼也公两娶鲁国林夫人荥阳潘夫人其子三人仲曰说买石太湖刋文愚与公同邑闽越江山莆阳为灵秀之最贞元中林端公藻冠东南之科第十年而许员外稷继翔其後词人亹亹若陈厚庆陈泛陈黯林颢许温林速许龟图黄彦修许超林郁俱以梦笔之词籝金之学半生随计没齿?寃旷乎百年而公追二贤之後七年而徐正字寅捷八年而愚【缺一字】莫不江山之数耶猗欤昔之负高才不以位而碑者襄阳惟孟先生焉今也累懿德不隆位而碑者以陈夫子始愚沾巾宿草无媿抽毫其辞曰
江山之秀锺乎人纯孝高节并其身掬兹二美摛为雄文以之登桂科以之列莲宾斯为君子谁曰未仁呜呼九原宜树贞珉
祭文
祭陈侍御【峤】
维光化三年岁次庚申正月庚寅朔十五日甲辰将仕郎守国子四门博士黄某谨以清酌之奠敬祭于侍御陈君延封之灵伏以灵闽之江山莆称秀絶首武德之科级自贞元之英哲其後继生硕儒亹亹鸿都交怀荆璞互握隋珠皆指期於拾芥终恸哭於弯弧洎宣皇之後年则夫子之斯出持曾参之孝行袖孟轲之文帙荐赋诸侯上书圣日射宫而劲挺弦矢艺圃而葳蕤华实难亨者吾道难偶者至公管仲三奔非战之过孙弘十上盖时未通七千里而辛勤上国二十年而惆怅东风人皆一一以兴愤我独孜孜而养蒙旣而凤阙飞尘龟城挂牓仪曹方急於中兴权宦辄窥其上赏殊不知杨吟诵於犬子景荐延乎商鞅古为不然吾肯斯仿谁不奇夫子之节谁不高夫子之名冰霜却汚松栢居贞渭水之钓有守武城之迳宁行逮夫岷峨岁改岐雍烟清天子复含元谒见有司新都省权衡巍巍令闻赫赫嘉声遂从寰海迥翥蓬瀛振辉光於甲乙开道路於孤平望高而先脱麻衣家远而须荣乡土十二人林君茂躅一百年莆邑大数君侯设醴以前席里巷拜尘而如堵雷车轞轞鹤驾翩翩初命就门见东周之三语前程不日俟西汉之七迁旋以孔罇引满徐榻解悬白璧黄金而叠矣玳簪珠履以加焉列藩所得者贤才古人所重者知已旣将推珍於席上岂独矜词於雪里庄周说剑则韩魏呈镡郭隗昇台则乐邹觏止绣衣曜日骢马嘶烟飞诏而宾阶次第假途而棘寺盘旋莫不汉帷驻策薛石留牋从容渥泽宠异淹延胡言薤露忽败椿年呜呼石火风烛惊波逝川圣贤之不免矣古今之共痛焉某江乡则中外亲姻帝里则参差砚席干名而後乎一纪论友而仰乎三益蝉槐结念几同京洛之愁鸎柳看时各署神仙之籍别来辇下归自瓯中尘忝而郄诜桂绿因依而王俭莲红断金益固投漆攸同见行藏於柱史论倚伏於塞翁实期以始者文场之懿德迩来使府之清风伏蒲北省起草南宫更雪当时之寃滞少为吾党之隆崇是何天之丧道之穷悤悤大夜默默玄穹某复晓夕以思江山之事林君则以合浦垂名夫子以申秦得意高步斯振宏规靡异前辈旷世後来遂志俱蟠使下之柏俱擅乙中之二【林端公贞元七年首闽越之科第以珠还合浦赋擅名後十年莆邑许员外荣登自此文学之士继踵而悉不偶时旷八十七年始锺於延封其文以申秦续篇擅名後六七年徐正字及第兼某尘忝林端公同延封牓皆第十二人皆开路於後人皆终使府大判官判官皆柏台林荆南延封闽中也】推是言之岂偶然耳贤哲相望今昔一致呜呼延封昨日而冰壶仙雾今辰而丹旐刍灵虽死生之理能一终痛伤之恳罔宁况以平生树德幽宅刋铭无慙郭泰之贤牋毫曷措爰枉赵岐之寄涕泪交零水咽云愁风悲日暮精灵一闭於泉壤岁月空苍於壠树椒壶略备兰俎聊具申永诀於斯言庶冥感其诚素呜呼哀哉
祭先外舅
伏以彼苍者穹祸淫福善噫何斯言之或谬欤籛铿寿而顔渊夭盗跖牖而嵇康刑屈原寃而文考溺冉恶疾而左丧明胡其然哉胡其然哉伏惟明灵柳葱松峭山嶷鹤孤落落君子行行鲁儒始者辞鸥西迈希鹏北徂高高蟾桂赫赫鸿都和?之宁三泣宋卢之俟一呼而以气直志大数奇道污大中季之计车奔走咸通际之名路崎岖於是涕唾声华毫厘簪笏枕中罢竞於名位壶里别窥於日月东寻玉籙则龙虎嵳峩南访金沙则罗浮突屼北固风清西陵月明兰舟泊?金磬飞声尘埃谢傅之叔侄梦寐茅家之弟兄古观秋住灵踪日行松下之斋宫肃肃云山之醮火荧荧罏燃北癸鼎化西庚羽人倾盖府帅投诚【说浙西周】体范居陶象端适卫盖婚嫁之须了匪货财之所系愈高云鹤之逍遥益笑匏瓜之系滞何武江都萧墙祸储羊肠莫守蜗角旋孤【说淮南高】萧条陈蔡之围圣贤大困惆怅崐崘之火玉石俄俱绵邈吴山苍茫闽海遽声沈而响絶荐时移而岁改络秀愁积孟光泣倍山头之鹤驾无覩水底之鲤书空待宅相征轮梁园洛滨见徐甲之移主知伯阳之蜕身海山失翠烟树亡春某窃惟早岁忝拜清尘蒙以拾青相器投漆相亲鉴羲之必晋朝名士识陈平为汉代英臣爰将淑女俾结嘉姻十载不攀於桃李两诚空贯於松筠愚以感明灵之殊义戴明灵之至仁金重季布枝轻郄诜逡巡东越拖掷西秦实期归钓严滩终栖郑谷户外山碧樽中酒绿将仰止於乐冰冀参差於卫玉岂意寂寥音信髣髴幽明圣人之齐始卒君子之一枯荣天上之鹊桥宜度人间之鸳被须成开帘鸟啭回辔蜩鸣东牀则黯黯愁色南渭则哀哀哭声呜呼哀哉平生气槩昔日忠贞龟龄曷昧驹隟斯惊在物之理岂人之情愚辄疑道家有形全气全兵解木解考斯事矣或其义也不然者胡埋南祖之蛇罔念北翁之马呜呼哀哉列塜开阡重泉九原古之所制今也斯存伏惟明灵魏夫人遗莲锋而取喻葛仙翁堘竹枝以为论固以神游蓬岛洞入桃源然则不树松柏罔贻子孙是用葬乔山之冠劔招湘浦之精魂滕公啓室宋玉申言曰楚山青兮淮波绿刘鸡飞兮随鷁覆遗踪脱屣辞彼俗杨柳霜多不堪瞩螺江浅兮瓯山隂继昇天兮徐董任风为轮兮雨为辔东归来兮北追寻陈桂席兮奠椒浆树马鬛兮开夀堂千秋万岁兮旧江乡魂归来兮山之阳词咽泪迸猿悲鸟伤东波送恨西日沈光雪耀霜明而莫覩芝焚兰爇以空芳孀妻捧奠出女尸丧嗣男而杳杳江岭鄙子而明明肺肠劔以求心而克许乐以悲告而寜忘愿明灵之冥感鉴苹藻於壶觞呜呼哀哉
祭崔补阙【道融】
故右补阙博陵崔府君之灵惟灵大唐有进士科无岩穴诏故鹄版之降不易其人元和之起也则有阳谏议城凛凛清风其不起也则卢谏议仝昭昭高道一以权豪之忌空福道民一以尧舜之世但乐箕颍其後陆君洿以忠勳应召惠君寔以忠谏赴徵未委起草伏蒲何如人也洎博陵崔君之生也迥禀高奇兼之文学近则继李飞之蜕随贡远则同毛义之志奉亲东浮谢公旧州式避戈戟遁於仙岩濬谷克业经纶而以酒美肉羶泽馨川媚五避三顾悬榻开樽不辞小国之权盖切高堂之养旣而大君之思梦说四辅之急荐雄系三诏而就门参七人而列职仲舒谒帝必演春秋吕望投竿定为师傅奈何龙蛇起陆乌兔无光莫扶刘氏之宗祧空泣袁安之涕泗瓯中越絶养素守蒙贤王之结嘉姻时议之期良辅岂意皇天不佑白日无凭消渴之亟茂陵少微之入瑶桂芝焚兰爇梁坏山颓虽人生之有定期实士德之为不幸呜呼闽中二月烟光秀絶脂辖赴阙鲲凤嘈囋其犹南浦魂断北梁涕咽而况昨日轩车今朝涂刍唱薤露以出门飞粉旌而戒途五离择日九泉卜居其在樵苏其在博沽至於路行尚皆悲吁矧其岳岳之曰男子锵锵之号鲁儒识通龟策握耀蛇珠数百篇有唐之诗数千字中兴之书国风骚雅王佐谋訏沈光之犹冲斗垂翼之未抟扶賷志殁地其痛何如云物为之无色刚忍为之不愉某饮风永嘉倾盖无诸多君於士元廊庙待我以叔度陂湖交言旣异投分斯殊方俟弹冠仰修程於霄汉谁云执绋悲落景於桑榆岂鬼神之害良善而吉凶之昧贤愚顔回先死盗跖後殂世之灾眚生之毒痡怆恨风烛凄凉隙驹肴匪丰俎酒匪馨壶叹松蒿而永往托苹藻以聊舒明灵有感鉴而歆欤巳乎巳乎嚱嚱
祭陈先辈【鼎】
惟光化四年岁次辛酉正月二十七日祭于陈君之灵闽山秀气鲁国清尘天之授受锺我仁人卓矣生世学而立身卫玠则旁辉其舅曾参则大孝於亲始者随计归越上书入秦擅价而侯门倾动呈功而凤藻精新咸通之年九霄也鷁路乾符之际万仞也龙津旣而瓯岭经兵蜀川迎帝匪无随驾之恳实切问安之计肩负燋饭志销丹桂虽深藏豹之诚难遏化鲲之势都堂昔日困一千辈之交锋大国中兴作第二人之登第杏园醉後华表归时往岁井邑兹辰羽仪旋属姑苏积舋勾践兴师於是板舆避地草檄从知百越之江光汹涌四明之山翠参差长鲸旣剔逸足难羁东别朱门南还故里一朝而奄至泣血三载而蔑闻见齿仲由此後千锺之禄悠哉毛义终身一檄之荣巳矣修程不顾盛德逾馨田园草绿户牖山青与夔龙而抗迹追园绮而忘形且期齐鹤算寿陟龟龄是何修短之期莫测吉凶之国难扃明神罔佑大祸斯丁士林惨怛词苑伶俜某始自童年至于壮岁江乡为竹马之友京辇作谷鸎之会三朝被刖栖迟泣荆璞之艰十上遭时次第到瑶蟾之内谁言倏忽遽叹存亡痛人琴之俱絶缅胶漆以空伤呜呼用新平生德行曩昔文章近则孟浩然虽人间不仕远则卜子夏乃地下为郎诚以高科而贞退固从隂隲以舒张逝水东流踆乌西匿昨辰而椒桂献酬今日而藻苹滴沥且彭祖之延永夀亦至销磨而巨卿之哭故人得无凄恻况乎东西多故南北遥程不得亲随薤露送别於茔旣阙殷勤而执绋空将呜咽以沾缨谨以依稀蔬果一二精诚愿冥符於肹蠁申永诀於幽明
祭林先辈【用谦】
维光化三年岁次庚申十一月曰敬祭于林君执光之灵惟灵夫渥洼之足以千里之为程巳驰之而俄沮嶰谷之音以六律之为府旣参之而忽泯夫不永其终始何痛如之呜呼林君得以言矣君负相如之词赋慕郄氏之科名一纪秦城千门祢刺虽衆口大馨其凤藻人罕如焉而三春累困於鸎乔数何奇也然则女贞而十年必字药灵而九转须成果契至公克昇上第旣巳东堂得意南国言旋龙珠则动彩於握中雁序则增辉於天际将冀盛清风於吾道岂期叹逝水於人生屈原之难问者天蔡泽之不知者命螺江烟景方飜丁令之羽毛驹隙光隂俄啓曾参之手足诚寿夭靡移於夙契且鬼神何害於善人祸福吉凶悠扬暧昧凄凉物理惨怛人情今则寿域斯开贞魂永蛰壠头水咽山上云愁邓攸之继世无儿语留身後崔曙之遗孤有女诗在生前虽衰盛之同休亦存亡之至痛某京关进退砚席参差幸忝先鸣弥欣继捷未贺桂枝之入手忽从薤露以伤心修短有兹吁嗟何极灵輀戒路丹旐飜风远寓丹诚聊陈薄奠愿垂冥感鉴歆於斯呜呼哀哉
祭右省李常侍【洵】
惟灵金石呈姿陂湖禀量伊彼昭代生乎德门膺河清岳峻之期擅贾虎荀龙之号时称最怒【贾家三虎伟节最怒】家谓无双月中则桂树连枝日下则鸳行接翼故得隣家丑妇竞颦西子之眉洛下诸生皆掩谢公之鼻爲大廷之领袖定千古之风流旣而魏阙飞尘蜀都迎驾虽则急贤于行在而志作赋於闲居留连霅水之烟波容与松江之岁月其奈珠以川媚兰於泽馨从吴苑之琴樽叠尧天之雨露金台蒲省骢马螭头诚几三顾以就门犹作八元而在野其後七昇赴命二玅对敡天驷呈材蛟龙得水入鳌山而侍从登凤阁以优游名由实生位以德举天子乃擢王褒为谏议昇孝若於貂璫前彰润色之功後养燮调之业旋以欃枪未落岐雍多端忘越岭之崎岖慕荆州而倚托东阁之留连斯重北辕之行迈方营谁料彼穹者天俄夺之魄漳滨一鬼骤苦刘桢殷氏两楹遽锺夫子山颓梁坏璧碎芝焚虽人世之死生实士林之摧沮今以湖湘梗涩伊洛迢遥北邙之路连天松楸莫附南巷之号至血丘壠权宜烟云惨澹於原头猿鸟悲凉於林际某曩从上国获戴殊私近庆外藩荐承厚顾每伫十旬之入拜寜期二竖以来攻彭殇虽谓其同休幽显其如乎永隔灵輀戒路丹旐飜风昨辰而椒桂献酬今日而苹蘩滴沥人生到此天道何言双泪空流九泉无曙东波呜咽西日苍茫辄寓兹诚谨陈薄奠敢祈冥感髣髴歆斯
祭司勳孙郎中
惟灵赵璧呈姿隋珠禀价爲乎国器生之德门刘家则三嘏扬芳马氏则五常擅美故得数枝郄桂交茂鴒原一本田荆分辉鸡树理窟则曲台得隽宝人则华省垂名繇是迥拔兰宫腾光水镜台推二玅日俟七昇不幸岐雍多艰干戈未偃补倾乏石救浊非胶爰攀雁序於五湖因转骥程於百越谁料皇天不佑弥薾斯萦遽折椿龄俄随薤露山颓梁坏芝爇兰焚虽修短之有定期实簪绂之为至痛今则江湖梗涩京洛迢遥权卜灵岗寓安寿域川上之东波呜咽云间之西日惨凄大梦莫回下泉长暮某早于辇毂历践轩墙旋振羽於丘门获陪尘於阮巷顔回短命旣恨当年温氏冥装复从今日人生若此天道何言涕泪空流幽明骤隔呜呼哀哉輀车明发丹旐晨飞辄凭苹藻以寓诚用荐涂刍於永诀愿垂冥感髣髴鉴歆呜呼哀哉
祭宋员外
故军倅观察推官检校主客员外郎广平宋君希邈之灵惟灵物有盛则有衰人有生则有死古今不易之数毫髪无差之理然则厥寿苟百寿终则灭厥身苟修身殁名留是以顔子夭而其言不朽原壤老而於道何求吁嗟希邈蔼然清休兰杜败而终馨松柏折而终秋德木千寻人材八尺夐云鹤於风裁濊陂湖於胸臆旣而台筑黄金礼先白璧为席上之至珍运幕中之婉画洛水波清泉山翠横优游五府辉映双旌两地之隆崇物望一方之煦姁人情繇是入曳珠履出居武城尊俎克彰於令誉弦歌迥振於嘉声才业大闻君恩荐至爰从棘寺以宠陟旋庆兰宫之泽被丹凤飞诏银鱼受赐虽棠隂盖地能资树德以行春而醴酒叠觞终以持盈而戒意九仙树碧八座塘深驻清源则一府延颈赴无诸则一郡沾襟呜呼希邈持何道致人如斯之钦岂非秉仁义忠孝以行巳无是非毁誉以萌心者哉奈何晋公二竖漳滨一鬼恶去药石之内乐入膏肓之里冉耕恶疾以相攻长卿消渴而不止艾烟百冗藜杖二年祸被三彭之所迫灵非九转以寜痊呜呼哀哉石火风烛惊波逝川诚修短之无改矣奈痛伤之有等焉芝焚桂爇璧碎珠捐至於行路孰不涕涟愚一揖清尘偏容琐质初怜淡以如水後乃投而若漆十年之寒暑无变三益之金兰愈密洎夫秦城驻迹俭府叨招窃惟上榻幸忝同寮南贰隼旟虽寄怀而稠叠北依龙节终积恋以迢遥沙?迎欢津楼送别且言不日之後会谁料终天之永诀人生梦幻夫复何言世路存亡难胜痛咽呜呼哀哉昨日而牋函寓意今朝而苹藻兴词驹隙之光隂如此龟台之学习何斯幽明骤隔音信无期加以道路修阻弓旌絷维恸哭寝门而莫逮叫号穹碧以奚为聊驰一奠之椒桂用叙千秋之别离噫嚱噫嚱巳而已而
祭钱塘秦国太夫人
惟天复二年岁次壬戌敬祭于故秦国太夫人之灵夫生帝王则若文母方锺至圣生人臣则若陶母方降大贤信夫韬昴宿之耀於胸襟掬嵩山之气为怀抱岂容易哉伏惟明灵天资妇道神授母仪金石不足喻其贞明芝兰不足表其芬馥训逾孟织智迈谢围顔氏子则提育圣人曹大家则师资诸女旣作闺门之上瑞乃生英杰於皇家立旷代之鸿勲拥两藩之龙节食则万钱调膳禄则三世及亲见彩衣则衣锦之姿见冰鲤则和羮之味腾辉女史兴咏国风推於古今实无伦比乃由懿德致此大荣呜呼灵药难求流光易谢本冀霜松而永寿忽惊风烛以斯零竟成举世之悲伤空切至诚之号慕某幸攀令嗣获忝亲隣论交旣契於金兰抹泣乃同於亲属辄陈薄奠用表悲诚敢冀明灵依稀歆鉴
祭南海南平王【代闽王】
故南平王之灵惟灵五羊奥区番禺巨壤汉为列郡唐作雄藩总百蛮五岭之殷有出将入相之盛是故地启嘉数天生大贤濬六韬三略之才谋韫五袴二天之政术俾其於家受诏衣锦禡牙控二十四州之繁难当二十八齿之美茂光扬千古冠絶一时锺其明灵其昭昭矣至若恢张霸业扬清波台陟九层靡惭郭隗劔提三尺授自吕?爰持副贰之雄姿遂领节旄之重寄繇是泽施甘露令肃秋霜掀文房武库以连云腾逸气英风而偃草上榻则阮瑀下贤则左车从善则轼闾宣威则断案故得越伏波之铜柱献欵而来感鄂公之铁鞭呈祥以见火山改色珠浦生光无烦处默之酌泉大鄙赵佗之累土然後鸣钟出入调鼎昇闻致交趾之封疆归石门之教化九迁渥泽克居浴凤之池双立节旄远过跕鸢之水虽士鲔列弟兄三地山简兼荆湘四州语未同年事推旷世呜呼是何才德之若彼功业之如此而彼穹者天不寿其齿毕云龙之契会与龟鹤而等伦矧天子方欲使降皇华恩宣金册表里东周之盛旌崇南越之隆胡二竖之急攻竟三医之莫救泰山颓坏俄兴孔氏之歌汉水凄凉遽罢羊公之市实国家之不幸实藩镇之不幸某早尘与国旋忝睦隣虽琼树之未亲若铜盘之已接方定金兰之至分岂期幽显之骤殊况以幸结良姻累交专介幕下崔员外昨驰礼币尝诣门墙爰蒙执手之懽宏叙亲仁之旨今则遽悲存殁益叹彭殇故将荐举征尘躬申薄奠九泉注望於叹逝以难胜五月指期表同盟之必至呜呼哀哉曩驰羔雁今遣苹蘩伊人事之有兹顾痛伤之何极然则荀龙贾虎大冯小冯虽嗟松壠之长归终庆荆枝而继茂永言欢好宁怠初终幸明灵之一临鉴此丹赤呜呼哀哉
黄御史集卷六

[book_title]卷七
<集部,别集类,汉至五代,黄御史集>
钦定四库全书
黄御史集卷七　　　　　唐　黄滔　撰
书
与王雄书
蒙示盛文拜纳之日焉可无言某不业文诚可俪偶其辞以贽方寸既再而思夫俪偶之辞文家之戏也焉可齎其戏於作者乎是若扬优喙干谏舌啼妾态参妇德得不为罪人乎是乃扫降声律直写一二强名曰书幸垂听览顷越之苎工游蜀之锦肆锦工以之示肆人皆哂越工曰诚紝雪之与梭霞异诸然其经纬之如此文章之若彼咸言其极某今获阁下之文虽莫我知亦庶几於越工之言蜀锦至如典谟之比宁敢辄言若复韩校书两寓沈先辈永崇高中丞安邑刘补阙已上十篇书指陈时病俗弊叙述?躬处已讲论文学兴废指切知已可否虽常人俗士闻见之亦宜感动况吾曹乎则知绵十举而未第者抑有由也夫以唐德之盛而文道之衰尝聆作者论近日场中或尚辞而鲜质多阁下能揭元次山韩退之之风故天所以否其道窒其数使若作骚演易皆出於穷愁也复何疑焉今之人皆谓番禺骈宝货游者或务所获某之来也得阁下之文为至宝奇货充所获岂不厚於它人哉愿阁下脂辖跃辔荐计贡闱高取甲乙然後使人人知斯之宝货异於是也元次山韩退之之风复行於今日也无令郑濬孙泰李瑞闵廷言陈峤数公寂寞而已幸惟志之不宣某再拜
答陈磻隐论诗书
隔违之久每思陆凯之风雅馨香故人秦树吴江梅花一枝为之寓某无陆君之风雅有故人之馨香越山台岳去年辄以诗八首为之贽?陆氏蔑范君之报今某切希畋之琼瑶不知何以胜据焉况四始六义之莫备匪萌是望伏蒙希畋锡以长牋饰之过词不胜其惊悸而後踊跃也敢一二陈之某始者匠故交之为诗【希刘】咸通季初贡於小宗伯试禹拜昌言赋翼日罢特持斯赋於先逹之门忽叨见钱之目【俗云以诗为末钱而市物以赋为持钱而市物】是时张乔许彬林希刘皆咸有诗名而退飞不巳某既窃其目尤疹二三子落空拳之所不敢俟终日遂更以赋数年以宾榻之无才画胜景之多余暇不能忘情於旧辄荐披榛焉于以寓诚敢期希畋之是知乎锡以长牋饰之过辞初捧之而惊悸旋讽之而踊跃踊跃之谓如见古贤焉何也希畋示以先立行次立言言行相扶言为心师志之所之以为诗斯乃典谟训诰也且诗本於国风王泽将以刺上化下苟不如是曷诗人乎今以世言之者谓谁是如见古贤焉况其笼络乎天地日月出没其希夷恍惚着物象谓之文动物情谓之声文不正则声不应何以谓之不正不应天地笼万物物物各有其状各有其态指言之不当则不应繇是圣人删诗取之合於韶武故能动天地感鬼神其次亦犹琴之舞鹤跃鱼歌之遏云落尘盖声之志也琴之与歌尚尔况惟诗乎且降自晋宋梁陈之来诗人不可胜纪莫不盛多猗顿之富贵叠隋侯之珍不知百卷之中数篇之内声文之应者几人乎大唐前有李杜後有元白信若沧溟无际华岳干天然自李飞数贤多以粉黛为乐天之罪殊不谓三百五篇多乎女子盖在所指说如何耳至如长恨歌云遂令天下父母心不重生男重生女此刺以男女不常阴阳失伦其意险而奇其文平而易所谓言之者无罪闻之者足以自戒哉逮贾浪仙之起诸贤捜九仞之泉唯掬片氷倾五音之府只求孤竹虽为患多之所少奈何孤峰絶岛前古之未有咸通乾符之际斯道隟明郑卫之声鼎沸号之曰今体才调歌诗援雅音而听者懵语正道而对者睡噫王道兴衰幸蜀移洛兆於斯矣诗之义大矣哉若某也诚未足与言而已矣自向叨希畋珠丘金穴口讽心降之言其复家传奥言身周雄文者乎乃惶惕铭戴之无穷伏惟察而怜之不宣某再拜
与罗隐郎中书
故表丈遗文盛序古人之重存殁爰捧诺金感涕之诚实刻肌骨然以郎中十五兄相逢京辇得志金兰虽备熟於行文恐未周於平?而某以内外之戚始终所详敢以小才为之前序诚以麟经下笔诸生而不合措辞而马史抽毫汉代而还陈别録伏惟慈造必践前言西望祷祈可以鉴料
啓
南海韦尚书
某伏念高为碧落讵侧管以能窥深作沧溟固持蠡而莫测焉可爰齎琐智直杖小才叙昴宿之锺萧述尼山之降孔既将越礼诚可加刑然则有旷代之遭逢获千年之际会设若旁扃辩囿内遏言泉不惟上负於良时抑亦下辜於卑志是致斋身搦管沐髪裁辞伏惟尚书象外三山人间七宝体天地方圆之制法阴阳昇伏之机自从见作人龙翔为鸟凤腾辉瑞牒流庆皇家文章则游夏固迁事业则伊臯周召飞扬天上践履朝端且自古六官所重莫先於吏部逮今贰职所难无出於侍郎而尚书五陟东西两司铨管矧复品量庶彚选度羣材载万乘之安危系四方之休戚晋魏则大难斯地国朝尤不易其人历数除书少闻再命朝廷不欲止於鸳省便入凤池须加分阃之尊用饰作霖之盛特以番禺巨壤南越名区外控蛮陬旁通番货?者石门酌泉之事合浦还珠之风日月迁绵规程革易以尚书励辞玉留钱之节执投香载土之心用将掲二贤亷洁之波新五岭崎岖之俗俾以佩豹韬而直下建龙节以遐征非止镇临且申龟镜昭然足验俨若可观然後飞驿骑以徵黄降鹄书而命说恢张帝道陶冶生灵所以知高祖创基太宗纂业更得无疆之祚仍归有截之风何以言之伏以尚书万顷包含千寻峭拔膺岳峻河清之数切饮氷食蘖之诚识洞古今居无喜愠将以锵履声而朝紫殿扩心秤而啓洪钧自然道臻於尧舜羲轩时复於禹汤文武百蛮向化万国归心虽在愚蒙亦能辩识而某器同魏瓠凡若庄樗握无蛇口之珍额有鱼身之点今者遽持幽贱获觐旌幢竞营方沗於拂尘奬遇旋叨於荐赋且凡开场试士就铺属词从物外之课虚向灯前以应限纵若仲宣阁羣公之笔长卿量陈后之金空有所长或闻未至况某虽勤篆刻且昩精奇张平子固合陋都陆士衡所宜抚掌宁期尚书亲回严重庭赐褒称变泥沙为丹雘之姿植菅蒯作芝兰之秀鲁史骤荣於一字晋庭俄采於片言超越寻常震惊流辈况方今武功艹偃文教风行计奔岁贡於九州牓擢词人於都省至如生於草泽来自沟塍或能中甲乙科求登殊尤选盖止於同人延举先达吹嘘未尝有圣日名侯大朝重德面开金口首借丹梯以此推言便宜自贺瑶枝玉干虚扃皓月之中羽驾云装宁遯碧霄之外巳知蹇步可造遥程藉以宇内迹单天涯亲老一旦有兹殊遇得此吉祥买臣何媿於负薪毛义实荣於捧檄感深唯泣喜极飜惊沥胆隳肝空寓郑庄之驿糜躯碎首何禆元礼之门攀谢兢惶罔知所措下情无任战越悚惕屏营之至
薛推先辈
某体物非工属词无取每欲效颦於越女常思裂撰於灵光今者先辈提江笔以云飞掷孙金而羽化贤愚塞望远近腾声凡是怀刺来人操觚学者莫不竞为市诣争作镜窥所以耻不游门勇於执鞚遂投鄙拙上凟精奇伫聆架屋之讥莫俟披沙之谕岂料蔑闻抚掌飜获知音林先辈至伏话仁恩超越涯分对彼鸎迁之侣当于凤集之时遽起兰言爰开金口大垂激发曲赐吹嘘荣迈序都事逾折简倾身耸听局影瞻风如飞氷雪以清心若韵笙簧而到耳感深旋泣喜极增忧未知腹蟹行踪巢蚊寓迹获采片言於叔向何酬一字於仲尼虽切朝暾尤加夕惕然而伏念近世以科网英髦牓张取舍虽例从都试实采自衆闻故其负艺而来怀才以至是皆阍投哲匠神拜先鸣苟有所称便驰殊誉然後方冲桂月递蹑蓬山如某今则有此遭逢受斯奬録来从特异出自非常便可释疑永将去惑虽慙陋质粗抱丹心既得地以戴丘倍推诚而倚玉在面陈而莫尽於笔写以宁周攀感依投不任荣惧谨诣宅祗侯起居陈谢
刑部郑郎中【二首】
某学异生知才非夙构虽叨进取莫俟遭逢郎中模楷词林梯航名路每虑或遗於片善常忧不采於一言比者伏蒙曲念虚芜荣流咳唾诲以磨鈆未至刻楮非工冥心於雪夜花朝空徵六义属意於国风王泽罔造二南将令罢课缘情回从体物伏自穰城去骑灞?归蹄时迈青阳景融朱火於是凝神扣寂闲迹探幽盖希副非次之恩知非敢切平生之志业昨者伏遇南宫拜命北阙朝天岂惟上贺於高翔仍喜旁陈其末艺永期指教毕愿攀依而以浅近怀慙雕镌积愧前而复却决以还疑空眷恋於门墙竟迟回於书幕今则难逃皎镜须诣平衡冀分妍丑之姿式定重轻之品伏惟特固朝暾之旨俯怜夕死之心荐赐发言重将辩惑临风股栗伏纸心冲倾写依投不任激切试赋一轴谨诣宅祗候陈献
又
伏惟郎中乐府至音儒家上瑞既负雄文於卓絶仍搜律韵於精微始者?入名场腾於人口以谓若生逢孔氏偃商则失於四科出值毛苌周召乃慙於二雅实已当千莫让而又耻一不能复以余波濡於体物字字竝凌云之势篇篇皆掷地之声大使前哲怀慙专工积愧某业非精至艺本雕镌猥蒙仁恩曲赐借示自旬日已来斋心缮写沐髪吟哦愈尽头风沉成心醉且杞国回船之玅千古所稀而泥金禹【阙】之奇三篇不偶是何摛华若是飜惊失手於斯则知用兵而管仲三奔射策而孙弘十退岂战之过盖时所违此乃今古玄机圣贤定数契日月亏盈之理等阴阳昇伏之期用以否其道而泰其身窒於前而通於後逮今一人侧席四辅求才则焕烂除书飞入云山之里昭彰懿德驰归省闼之中徒恨伤麟终几失马若无往岁焉有兹辰遂使一换暄寒三更扬历头居东署首列西曹皆是重难无非清显既明前事因卜将来伫当润色丝纶翺翔近密辉饰於典谟训诰啓陈於尧舜禹汤镇压浇风恢张吾道凡居进取皆切攀祈况处恩知岂任祷祝所归公望非自私诚赋集谨诣宅起居陈纳
谢试官【代人作】
伏念鬻鸡为凤有识咸惊投砾参琼良知足鄙岂可高悬皎镜迥掲平衡而乃呈六极之陋容挂一丝之蔑质得不临风扇面对景忡心然巧冶开鑪莫遗铅铁精工执斲不问圆方又安可内钥言枢上辜德宇是敢因依借喻一二披诚某蜩甲薄姿蚁封微状学虽勤於刻汁艺则愧於镂氷徒以献豕辞辽齎花躬魏税驾而旋同饮鼈操弧而果异丽龟遂至千仞禹门额蒙点鋭两朝楚国足被刖空竟於丰狱以沈埋谁以蜀桐而激发伏惟博士鸣岐瑞质歌郢至音葱笼而张柳风垂迥拔而嵇松雪峭自提携江笔铿掷孙金投身而倾动龙宫挥手而振惊蟾窟时争垫角俗竞嚬眉今则珠履宾堦玉京羽驾欲高飞於魏阙先下历於虞庠故得槐市三千杏坛七十依於考击窃彼饰禠而某丘锦小才路蒱末学既非祢鹗大惧温犀固当絶望超隅甘心灭刺然则尝弹流水罔恊锺聪曾蹑浮云莫回乐顾是亦难参雅调不号逸群矧其器乏正声价悬骏骨苟叨明试不偶至公则异时何路以致身他日无门而振迹坐为弃物立谢明时是乃洞写血诚仰祈风鉴伏惟博士曲垂厚顾猥降隆私将怜其蜯蛤剖胎只自回旋於皎月螗蜋奋臂无辞殒碎於高车非敢染鼋所希留马干渎清严下情不任惶惕屏营之至
卢员外【浔】
昨辄以近试赋轻黩门墙韵匪掷金理宜诮石岂期转祸为福以寸获长户部郑郎中伏话员外仁恩大赐奬録拜聆嘉耗跪对吉辞感惕兢惶进退失措实以从古干时之道至今取第之由莫不路邈鳌头程悬骥尾苟非先鸣汲引哲匠发挥纵或自强行将安适伏以员外断籝积学计斗负才龟镜词林梯航陆海是故门骈郑市俗垫郭巾争俟栽培互希丹饰而某牛涔浅狭鷰戏微茫岂合攀投徒为激切员外燕中市骏稷下馆人皆使有归不言无取猥流厚旨曲降隆私某是敢引事推言徵文借喻且杰如韩信未归汉祖以谁知美若西施不入吴宫而孰验所以蛰劒而凌虚吐耀焦桐而骇耳飞声然後感动良知遭逢至鉴事虽小异理或大同伏惟稍降尊严俯垂恻隐如某昧为贡士浅作丈夫方今不右武功大先文教矫辞人於鸎谷钥宗伯於龙门其有负马之文华韫顔之德行或栖栖以至或岳岳而来未尝不坐驰日下之名立贮彀中之望是何谢兹振发而处彼幽沉频年厠角逐之场衆口蔑殊尤之誉齐国篲秃荆山眼枯渐觉途穷虚云舌在岂可坚期御李确慕依刘志空切於投林丑难逃於侧管伏惟员外魏车委照轩匣扬光傥怜其刻意探幽焦心体物虽则异於披沙之说然略几於架屋之谭许列书筠令参撰杖今者或因荐士敢乞编名所希从数仞墙伴二三子增辉琐质擅价主人皆由一顾之仁翘竚百金之诺含毫汗下伏纸魂惊非切觊觎所忧诛戮叨越干犯下情无任战惧屏营之至
侯博士【圭】
某口讽雄词心祈藻鉴在他处则早逾一纪来上国则已逮二年常侧管以推诚每持蠡而注念盖期御李非敢希顔所以窃贽荒芜荐尘墙仭耸蚁封於丘岳疏蛙渚於陂湖敢望吹嘘伫聆诮责昨日进士林郁忽传尊旨遽话殊私伏惟博士曲降恩知俯回奬録不置盖瓯之地爰兴读蜺之言事迈常伦荣过始望倾身拜命局影瞻风若听咸韶如吞甘醴敢便认为知已盖将决定胸襟实以当今文教风行词人辐辏莫不俱陈素业各务所归而博士负掷地鸿名标掞天逸势吐杨雄之五臧陋班固之两京故其接踵望尘骈肩执刺争为秤挂互作镜窥或闻由也升堂赐之入室是则千门改观万户飞声若瑶璧之饰来类金丝而振出所谓功侔造化言系惨舒作词林培植之家为陆海梯航之主必当不私其一顾误彼衆闻以某数载卒勤一生疑惑唯倾丹恳翘瞩重言冀将卜以妍嗤断其可否今则出於门馆发自齿牙事既殊常道方自信?【音倏】同寐觉夐若神通呈材之获般窥鬻马之蒙乐顾已逢喆匠肯愧他人蜀璧端居管牀兀坐既佩兹謦欬益励彼颛愚苟无疑於镂氷则求工於刻楮忭跃兢悚罔知所裁下情无任感恩激切之至
蒋先辈【二首】
某自违门仞寻逹家山拜慈亲而聚族生光述弘造而一时泣下盖以生平事业出自宗师岂惟特异之恩知仍契非常之事分昨者齎持恶赋刺谒清尘本期刘子俊家待以盖瓯之地陆士衡处置於抚掌之间岂期以寸获长鬻驽窃价伏蒙校书先辈惊人赏録越等褒称篇篇而喻作金声一一而读为蜺字迥施异礼叠锡嘉言及门则倒屣於仲宣侍座则授经於左氏周旋许与覼缕指挥毕令如萝附松更使以胶投漆俾从秋赋首出门墙显示辈流别加援引且古人之慕元礼才获御车学者之师仲舒未曾识面以斯修省莫有比伦永言遭逢得谓卓絶矧国朝之设科待士较文取人往岁主司则断於独鉴近时公道则采自衆称繇是重望朝贤有名先逹得以主张斯道梯级将来至若有负兼才且非所业或文章而称词赋或律韵而谭古风犹自彼唱此传影随响答其况专功与善本面说人又若校书先辈凤藻凛天鸿名杰俗今时贾马昔日班张犹在场中多士便瞻於咳唾既行天上一言何啻於兴衰当以调哑使鸣吹寒令暖伏自归宁膝下驻迹江干白日思维中宵起坐既名为得路当别议感恩况缘家邈东闽路遥北阙一回逐计数载违亲顷者累缮芜词历投硕匠或蒙开口少值动心以此鼔勇无门自疑不暇今则从大藩之宾榻得当代之主人豁如释氏之破迷醒若神医之愈疾一家相贺举目增辉进取有兹肺肝可察伏以上京迢递难於献岁支离须俟新春方议假道进发芸馨酷烈莲幄清虚昨陪侍於游从今绵隔於烟水别无言语并陈於殷浩函中空有梦魂常遶於燕昭台下
又
某伏念希逸知名於灵运不作门人左思擅价於士安非为弟子虽则清风凛若懿范昭然得将为千古高谭未免是一时阙事飜思到此因敢形言某齎持浅芜尘触门仞遽窃披沙之谕爰蒙折简之知事实惊时荣将越望而又谓前贤之未至垂厚意以特殊将令别议依投用坚恩德资今日顾怜之旨作它时汲引之由苟开如此之怀岂是偶然之事赫赫昭代锵锵衆人荣持喆匠之发挥荐向良时而角逐则何患龙宫之杳杳何忧蟾月之高高足以雪曩岁之湮沈恢张祢刺壮平生之意气弃掷终繻如此若不激切擎丘凄凉誓劒岂谓修文学古何名励节砥躬伏自?侍清尘仰叨殊遇未尝一夕不将心祷於神明纵极千言难以笔书於丹赤攀谢感激罔知所容
杨状头【赞图】
某骤持末学遽窃殊知伏自豫章数旬湓浦一路扃旅舍而夜唯假寐逐征帆而日但沾衣盖以?戴遭逢仰思情旨先辈主中兴之文学作来者之蓍龟伏蒙采某所业异於等伦悯某所举困於曩昔大张金口精发瑶函且午火烧空一阴司月面泉石或病乎炎毒处城池而奈彼郁蒸况土风则竹屋玲珑烟水则叶舟荡漾才晓而乌光赫透欲风而鱼沫膻飘虽付於醴酒酕醄或亡杯混又属其羽书重叠时触高明诚知不乏余波争奈罕闻暇日岂可更抽秘思别运真踪每摛一幅之霞牋咸滴千痕之雨汗虽才高倚马曾无起艹之词而字悉如蝇几苦生胝之笔未知单贱何补生成齎行而便是金丹举步而即昇云汉矧复公言私论要诀神方一一指踪头头传授将克周於顶踵俾无失於毫厘以此推恩而前古所稀以此行道而方今谁比士林名路一朝有知已如斯白日青天万世唯子孙为誓下情无任感恩泣泪陈谢之至
代郑郎中上兴道郑相
伏念石甫受知於途中鬷蔑申言於堂下既情非曩旧复地隔尊卑尚能感动至公遭逢殊礼而某神资所向天授其时获旷代之因依得千年之幸会岂可永缄丹赤上负陶钧伏惟相公特降恩慈俯垂恻隐昔年羽化曾陪鸎谷之春今日云飞俄隔凤池之路信鹤鸡之果异谅牛骥之终悬徒增倚玉之荣几积续貂之媿况相公负英才而作砺持硕望以登庸始者四海倾心一人侧席朝闻坐幄暮见飞霖扇浇薄为淳风激谗邪归直道均施鑪冶高揭权衡使鈆汞之不参令锱铢之各等故得方圆任器高下随宜黜陟无偏贤愚有序某早甘退迹忽喜逢时遽从学省之前衔爰践兰宫之峻级已为尘忝诚合揣循窃思顷年九陌秋天都堂雪夜常容披雾每许参琼逮夫片玉昇科兼金列牓虽登龙羣彦同戴丘山而附凤一心偏投胶漆既以宗盟属意仍从知旧留情重叠依投绸缪奬録遂使庆锺末路福逮今辰既预门墙仍从埏埴宛得御车之便无烦拥篲之劳但以某弱羽难高么弦易断始自筮仕及于登朝未尝暂识清途略游华贯亦人地之所拘限何穷通之切咨嗟洎夫郢俗褰
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>