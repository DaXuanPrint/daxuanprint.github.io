<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,康斋文集全文在线阅读,康斋文集全文在线下载,大玄古籍书库">
<meta name="description" content="十二卷。明吴与弼(1391—1469)撰。吴与弼,字子傅,号康斋,崇仁。(今属江西)人。永乐七年(1409)赴南京省亲,从学于杨溥。因获读朱熹所编的《伊洛渊源录》而立志学习理学,发愤读书。天顺元年(1457)以忠国公石亨荐,征至京师。授左春圬左谕德。辞不就职,归里后,以读书授徒终志。著有《康斋集》。其集初刻于江西抚州,因岁久早已不存。后有弘治七年。(1494)江浦吴泰刻本,正德十年。(1515)彭杰刻本,嘉靖五年。(1526)林维德刻本,此本乃崇祯五年(1632)江南提学副使陈维新所刻。凡十二卷。分为诗七">
<title>康斋文集_吴与弼_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">康斋文集</span> <br/>
          作者： <span class="inputVal" id="bkauthor">吴与弼</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]114636</span> <br/>
          说明： <span class="inputVal" id="bkdec">十二卷。明吴与弼(1391—1469)撰。吴与弼,字子傅,号康斋,崇仁 (今属江西)人。永乐七年(1409)赴南京省亲,从学于杨溥。因获读朱熹所编的《伊洛渊源录》而立志学习理学,发愤读书。天顺元年(1457)以忠国公石亨荐,征至京师。授左春圬左谕德。辞不就职,归里后,以读书授徒终志。著有《康斋集》。其集初刻于江西抚州,因岁久早已不存。后有弘治七年 (1494)江浦吴泰刻本,正德十年 (1515)彭杰刻本,嘉靖五年 (1526)林维德刻本,此本乃崇祯五年(1632)江南提学副使陈维新所刻。凡十二卷。分为诗七卷,奏疏、书、杂著一卷,序一卷,记一卷,目录一卷,跋、赞、铭、启、墓志、墓表、祭文一卷。其诗自永乐八年 (1410)至正统六年 (1441),皆以年编次,内有《洪都稿》、《游金陵稿》、《适上饶稿》、《金台往复稿》、《西游稿》、《东游稿》、《适闽稿》、《东游饶川稿》等诸集。而所注某稿止此之后,又有附赘之诗,亦以编年续入。其人,颇好自我标榜,不仅替权臣的年谱作序,还屡称梦见孔子、朱子,或孔子来访,其妻亦称梦见孔子相访,因而颇受世人诋毁、讥讽。然吴与弼之学,实能兼采朱、陆之长,刻苦自立,及门弟子陈献章,得其静观涵养,遂开白沙之宗,胡居仁得其笃志力行,遂启余干之学,其功未可以尽没。其诗文亦皆淳实近理,无后来洸漾恣肆之谈。有些小诗,如“风来夜帎寒,云宿晓窗雨。旅思共秋生,遥思故山侣”(《秋晚》)等,皆写很清新,富有情致。有明嘉靖、崇祯刻本存世。</span> <br/>
          封面： <span class="inputVal" id="bkimg">Z_18704.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]康斋文集
[book_author]吴与弼
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]114636
[book_dec]十二卷。明吴与弼(1391—1469)撰。吴与弼,字子傅,号康斋,崇仁 (今属江西)人。永乐七年(1409)赴南京省亲,从学于杨溥。因获读朱熹所编的《伊洛渊源录》而立志学习理学,发愤读书。天顺元年(1457)以忠国公石亨荐,征至京师。授左春圬左谕德。辞不就职,归里后,以读书授徒终志。著有《康斋集》。其集初刻于江西抚州,因岁久早已不存。后有弘治七年 (1494)江浦吴泰刻本,正德十年 (1515)彭杰刻本,嘉靖五年 (1526)林维德刻本,此本乃崇祯五年(1632)江南提学副使陈维新所刻。凡十二卷。分为诗七卷,奏疏、书、杂著一卷,序一卷,记一卷,目录一卷,跋、赞、铭、启、墓志、墓表、祭文一卷。其诗自永乐八年 (1410)至正统六年 (1441),皆以年编次,内有《洪都稿》、《游金陵稿》、《适上饶稿》、《金台往复稿》、《西游稿》、《东游稿》、《适闽稿》、《东游饶川稿》等诸集。而所注某稿止此之后,又有附赘之诗,亦以编年续入。其人,颇好自我标榜,不仅替权臣的年谱作序,还屡称梦见孔子、朱子,或孔子来访,其妻亦称梦见孔子相访,因而颇受世人诋毁、讥讽。然吴与弼之学,实能兼采朱、陆之长,刻苦自立,及门弟子陈献章,得其静观涵养,遂开白沙之宗,胡居仁得其笃志力行,遂启余干之学,其功未可以尽没。其诗文亦皆淳实近理,无后来洸漾恣肆之谈。有些小诗,如“风来夜帎寒,云宿晓窗雨。旅思共秋生,遥思故山侣”(《秋晚》)等,皆写很清新,富有情致。有明嘉靖、崇祯刻本存世。
[book_img]Z_18704.jpg


[book_title]提要
钦定四库全书　　　　集部六
康斋集　　　　　　　别集类五【明】
提要
【臣】等谨案康斋集十二卷明吴与弼撰与弼字子傅临川人天顺元年以忠国公石亨荐徵至京师授左春坊左谕德辞不就职诏行人护送归其集初刻於抚州凡四卷岁久漫漶此本乃崇祯壬申江南提学副使陈维新所刻分为诗七卷奏疏书襍着一卷序一卷记一卷日録一卷跋赞铭啓墓志墓表祭文一卷其诗自永乐庚寅至正统辛酉皆编年以下则有洪都藁游金陵藁适上饶藁金台往复藁西游藁适闽藁东游藁东游饶州藁诸名而所注某藁止此之後又有附赘之诗盖亦以编年续入者也与弼出处之间物论颇有异同尹直作琐缀録诋之尤力虽不免恩怨之口然为石亨作族谱跋称天顺戊寅七月二十一日门下士崇仁吴与弼拜观则其文今载十二卷中决非尹直所窜入陈懋德以薛瑄受知王振为解刘世节以孔子欲见佛肸为解究不能厌天下之心也其讲学之功备见於目録第一条即称乙巳梦见孔子文王第二条又称梦见朱子後又称丙子二月初一日梦访朱子五月二十五夜梦孔子之孙奉孔子之命来访辛巳食後倦寝梦朱子父子来枉顾此犹可云向慕之极因心生象於理或亦有之至称新居栽竹夜归其妻亦梦一老人携二从者云孔夫子到此相访则无乃其妻戏侮弄之而与弼不觉欤观其称随处惟叹圣人难学又称一味学圣人克其不似圣人者其志趣之独高在此其刻画之过甚亦即在於此矣然与弼之学实能兼采朱陆之长而刻苦自立其及门弟子陈献章得其静观涵养遂开白沙之宗胡居仁得其笃志力行遂啓余干之学有明一代两派递传皆自与弼倡之其功未可以尽没其诗文亦皆淳实近理无後来滉漾恣肆之谈又不得以其急於行道速於求名遂并其书而诋之也乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
康斋集卷一
明　吴与弼　撰
诗
即事【永乐庚寅年十九】
吟断难成调尘编重绎?兴亡今古事精一圣贤心新月何时满寒蛩无数吟夜深双过鸟犹自恋高林
感怀
人岁恒难百光隂苦易过身心须点检事业莫蹉跎豪俊今宁少庸凡古亦多要知贤不肖择术在如何
自警【辛卯】
读书悟至言反躬屡紬绎颇谓无他岐立可超凡域云胡心自戕作事潜乖昔俯仰一长叹惭惶竟何极乃知真切功不可弛顷刻发愤矢自兹羣邪当远迹圣途虽渺茫敢吝驽骀力诚当通鬼神志当贯金石
族叔父仲学先生春月承访弼时赁房方定兹别数月矣有怀寄诗【壬辰】
忆昨烟花暖正繁远劳玉趾到山间寓居踪迹应方定入道工夫总未闲囊里有书供月眼樽前无酒醉春顔别来新趣知多少透彻灵台第几关
腊月望日作
欲到大贤地须循下学工文章深讲贯道德细磨砻
春夜【癸巳】
十年踪迹寓神州故国归来更百忧事业有期空仰古浮沉无计却随流谁怜白日难停驭自觉秋霜易到头多少殷懃孤负也欲从何处覔同游
宿白梅洲
道傍茅屋是谁家薄暮东来一税车败壁不堪题姓字时从篱槿看秋花
题柏【己未】
润色还因带雨荣柔枝未许拂云横风霜莫厌多经历自古良材老始成
过南康【丙申】
迢递见危楼家家枕碧流山高云气近江阔浪声浮事业怀先哲英雄慨昔游几多今古兴斜日满芳洲
寄梁训导
未到都昌县相思先计程连绵官舍饮浩荡故乡情柳色雨来长梅香霁後清极知期待远别语细叮咛
闻笳
扁舟晴泊枉渚沙苇苖满目稀人家夜江漠漠星横斜东风吹鬓怜春华隔江谁舫寂无譁数声悲响空中笳响彻碧霄哀更加悠悠緑水天一涯
元日【丁酉】
淑气已回春晴光遍八垠学须年共长德必日俱新自得顔渊乐宁论原宪贫两间期不愧敢负百年身
赠别王上舍
旅舘相逢日春风二月初看花杯共把对月榻同铺礼乐沾清化风云快壮图愿公多令誉纲纪在人扶
与友人夜话
话尽情难极中宵眠更兴古人俱已逝後进竟何成世路应皆醉吾侪岂独醒几回静想遍无以答平生
梦洗马先生
先生天下士遇我独情亲剪烛论心夜焚香读易晨已私须尽克天理必全纯惆恨春宵梦分明笑语温
双燕春日营巢
忆昨初开桃李花衔泥飞傍小窗斜春风一去无消息何处归来更作家
山中歌次王右丞韵
地寥夐兮山深聊栖迟兮林木欲寡过兮身轻日往来兮幽谷行愧今兮交疎心悲古兮趣独理桔橰兮灌园更搴萝兮补屋晨光澹兮观鱼夕阳收兮饮犊居从静兮积尘岁愿丰兮登谷戒迂学兮徇名嫌荒志兮干禄惟造道兮是期何富贵兮可卜
山行
野水荒村僻云林细路斜晴松张翠盖秋果熟丹砂怅望淹乡曲蹉跎改岁华西风吹薄袂兴绪绕天涯
访胡徵君舘所
行客林边至高人篱外迎远乘今日兴细话旧时情凉夜一樽酒清秋半壁灯相看惊老大踪迹共浮萍
雨中漫述
违侍亲庭远迁居此地新往来多故旧问劳总比隣屋破长防雨天寒早闭门卑栖聊自慰图史共朝昏
松下
倦来更向山中憩满迳松隂白昼长藉地不知孤坐久遗编又诵两三行
感兴【戊戌】
月到芭蕉影半斜好天良夜兴无涯金风声满千竿竹玉露光生一砌花
写怀
悠悠万古愁瞑坐无一语志须自强持仁拟谁相辅萧然环堵间沉吟寸心苦荒村秋思多断续芭蕉雨
登拟岘台
城?东南胜台分襄楚名人烟萦近市竹树杂长汀愁逐登临散神因眺望清穷通看万物未易达浮生
赠戴锦舟先生
尊酒黄城夜交期是偶然文章元共赏谈笑剧忘年近腊梅初放凌寒菊正鲜同衾坐无寐高兴两绵绵
题四景画
草树风暄翠欲浮洞门深处野花幽素琴不许闲人听山自巍巍水自流
瀑洗层崖净世尘隂隂苔径足南薰日长谁是山中伴袖手前溪立白云
西风红叶绕苔矶水冷烟寒鴈正飞浮虑尽消身寂寞得鱼无意起竿迟
村雪寒凝夜色浮清江如玉着扁舟风流自得天然妙心迹何曾泥去留
墨梅寄同安李宜之
学疎才薄谅何为牢落尘踪閲岁时秪有梅花共心事便风吹向故人知
晓【己亥】
晓梦初惊觉春禽已乱鸣北风半夜雨东旭一窗晴道在心偏逸诗成气转清行藏信随遇庶以达吾生
题歙云诗卷
歙云南望迥亲舍孝思深川陆几年客晨昏千里心春风随使节夜月照行襟养志古来重功名好自任
送饶提举之官广东
奉节承深宠之官过旧乡亲闱春广大宦路日舒长岭树连云合江流过雨凉倚门应有望鴈信好频将
读罢
隐几初收卷廵檐更出行晩云随雨散霁月近人明客久无违性身闲独称情荣枯何足问清白是家声
睡觉
午枕睡熟余情神喜宣朗窗含白日静座纳微风爽俯披圣贤书遗言如指掌至理谅易求良心贵有养安得同志人辅我加勉强
送严府判考满
柳緑绕江头薰风快壮游万山辞楚徼一水接皇州郡剧民俱化铨明课最优垂衣图至治清问有嘉猷
简戴锦舟先生
笔砚长为伍思深趣转清看云闲隐几听雨独挑灯俯仰求无愧穷通不系情客边微恙在襟抱贵和平
山中即事
水自幽偏山自深竹窗花牖昼沉沉逢人若问浮生事半是闲眠半是吟
晓出
际晓出柴扉清凉过雨时落花香满径芳树緑成帷鸟哢有余暇水流无尽期值予道心长归咏正相宜
游广寿寺後园
新竹多垂箨高花正满林云萝穿屈曲苔径入幽深翠积丛茅暗青交杂树隂剧便新结构端称读书心
秋晓
风来夜枕寒云生晓窗雨旅思共秋清遥思故山侣
梦友
园林到何日覊旅念离羣扰扰一旬内依依两梦君秋风黄叶下晴色白云屯应有诗三百心期欲细论
柬陈进士
独凭吟凡坐清朝闲看行云面碧霄忽忆故人秋寺里西风琪树雨潇潇
彛公房
入院先看竹逢僧不说经白云方丈室清昼一孤灯积雨匀秋色残阳报晚晴去留无定迹香尽拂衣行
寄湖西族叔父仲学先生
茅屋石桥西相亲记旧时青灯近人早明月上窗迟物理推今古人情较是非笑谈如昨日寒暑几推移
赠别友人
惆怅一年别殷懃百里来冰霜苦节在宇宙壮怀开白雪传新卷青春逓客杯纷纷枫叶下独伴野人回
阅九韶吟稿
高枕微吟罢西斋独坐时闲澄病中思细看别来诗点窜非吾事渐磨贵自期灵台宜有养孟子浩然师
别湖西
送送长村外新诗咏不休浮云日色薄随地露华稠曲径缘林转深沟带叶流家山应暂住更得话绸缪
同锁秀才道中即事
桑梓常留念蹉蛇今始还行行减客路望望近家山胶漆故人谊风霜游子顔何能谢尘鞅高卧白云闲
题庸轩
物理本平常人心自渺茫细袪今古惑多漱圣贤芳风月清江曲园林古县傍悠悠百年兴良与此轩长
禅岭即事
傍险跻攀倦临高眺望赊天连苍野阔树带小村斜晴霭山何处寒烟屋数家踌躇怀往事容易改年华
与锺生同宿东陂
日落辞莲塘东陂到已暝烟雾村径微灯花茅斋静细语夜卧迟月华发清兴黄卷试一开琅然共歌咏
夜访九韶
有客夜扣门微吟带星立主人久青灯欣然肃而入胜境失追攀高堂更欢集丈夫襟抱开尘绊嗟何及
赠九韶
我与生契家恳恳常告戒退而省其私立志能匪懈相逢索居後新知颇超迈深培仁义根势利无芥蔕
山居
偶坐柴门下得与衆山友雨後已芳润云开更奇秀澹然忘我形不觉沉吟久却忆平昔居於兹几翘首
别九韶叔侄
我心日悠悠喜与故人遇相随更过村同游读书处研墨倩儿童颇得临池趣青山一分手山留白云去
即事
身外机事闲心地何优游晴行山水曲步迟境弥幽历乱高鸟过散漫轻烟浮遗编幸在手微意仍相侔
游南坑冈
松边涉幽径天青雨新霁矫首立崇冈叠嶂罗迢逓尘虑都淡然二仪足清气妙趣匪言传飘飘离人世
夜坐
青灯夜已分遗编味方永一唱而三叹转觉寸心烱丽水金最精蓝田玉偏莹云胡苦茅塞久未臻斯境
即事
风威遍野号雪花满空坠谁谓惜苦寒正喜兆丰岁红炉坐终日黄卷静相对至哉圣贤言妙契心自醉
感怀
孤灯读已倦就牀聊偃仰平生所践履历历时在想中道立苦难学问少勉强古人岂易期中宵独惝怳
读孟子
夜气向虚朗剪烛更已深大哉仁义言沃我萌蘖心才质各高下性命无古今圣贤恳垂训而我何陆沉
睡起【庚子】
久客逢寒食芳年损病心几时鸣雨歇终日落花深亲梦凝官舍乡魂绕故林昼长春睡起寂寂写孤吟
闲述
静里生诗思闲中长道心自应尊椟玉不省说籯金芳树流春色空庭落午隂日和风更澹此乐有谁?
承叶别驾见访奉柬二首
窗下书生报门前使客临形容惊喜定情话别离深风月江山趣氷霜松柏心平生覔同调几处得知音白雪阳春调长吟莫厌多功夫既积累律吕自谐和江海犹疏凿圭璋藉琢磨人生谁不学志向各如何
忆荣上舍
江舘春相遇乡心晚益知青云持节日短褐省亲时高谊能分禄空囊只赠诗别来消息断几欲到分宜
买药
生涯惟病绊人事与心违岁月一身晚江湖孤梦飞忧深多为道贫惯任无衣抱布街头去新晴买药归
即事
欲识阳和景四时惟有春风光三月半霁色独吟频露叶浑如醉烟花不择贫人心长自小宁解化工仁
感怀
易白顔回发难升孔子堂常时思寡过终岁未成章万物人皆备一心谁不良如何空潦倒甘让昔贤芳
絶句
新诗尽日恣冥尘世悠悠任去留兴到江山随处览不知身外有闲愁
杨柳
婵娟杨柳枝烟雨涵芳姿托根近孤松苍翠相因依颇谓顔色好可同岁寒期岂知霜未坠素叶先纷飞
圃内
长夏日已晚归鸟皆投林幽独悦兹圃把书行且吟花竹流芳净蔬果生意深两间有妙趣长契静者心
四月四日
客牀起复眠中心怅遐慕嗟我庭中亲兹旦惟初度岂独别离深鬓发久垂素形留空役神迢迢滞江路
宿章广文舘
虚斋罢清话拂牀事枕席青灯灭余烬斜月流素壁弟子富书声感之增叹息沉痾久纒绵那由共兹夕
赠章广文
俗情素寡合独往欲无言伊谁写湮郁喜得章澹然丝萝托世好金兰契忘年青眼饶故意白云多新篇顾兹蹉跎志怀古共勉旃
茂树
古垣有茂树婆娑广成帷霜雪根本固雨露枝叶肥蒙密自昏晓静爱衆鸟归此物尚有容吾心谅何为
月夜忆友人
阶除境向寂客思渺无依美兹风月夕正是怀人时欲叙平生心相见各未期百年若流水如何长别离
题画马
有客遣弟子持示双马图丹青固妙笔所拟皆龙驹一龙嘶青云一龙困盐车逸气含变态病骨森清癯既遭伯乐顾絶足乃得纾未遇善自保饱秣青山刍
游北禅寺
入门闻花香傍砌看花色花香细而清花色洁以白薰风院深沉亭午人闲寂悠哉羲皇上着此忘机客
栖凤竹
庭宇肃深沉苍翠交梧竹衆鸟从纷飞时看凤来宿
送人赴春闱
画省身先达春闱气正豪功名方自负关塞岂辞劳黄道中天近青云北极高胪传知得意端笏继夔臯
柬朱学正先生
伊昔起予深相逢久别心老成欣德重薄劣愧年侵夜雨添新思秋风忆旧吟正期谈笑密还念欲分襟
不寐
寒鼓三更後孤衾未睡时无穷身外事逐一静中思圣域何由入灵台久自私疎棂霜月白愁况漫裁诗
览旧游
高树春风花正开芒鞋曾记屡徘徊如今花落年光莫寒色斜阳又独来
山中见梅花
茅庵深处路萦斜老树遥看近腊花何事幽人吟未到游蜂先已得春华
述怀【辛丑】
风雨春天晓江山客梦醒浮沉谁共慰出处独含情得善惭顔氏传经忆伏生经过人事略何意钓时名
春夜
千古兴怀洙泗滨无由一接杏坛春自怜弱质生来晚空作纷纷世上人
晓立
灵台清晓玉无瑕独立东风玩物华春气夜来深几许小桃又发两三花
忆九韶
春泥滑滑隂连朝出门跬步难逍遥阳和黯然舒蔼蔼风雨倏忽来萧萧客怀思见故人面云山阻絶谁相招故人隐居萝谿曲残书破砚甘寂寥奉亲常惧岁月速学古不使子弟骄躬耕低头秋谷熟击壤皥皥歌唐尧平生於我谊不薄松柏宁向秋风凋愧我崎岖昧生理托身在处云飘飘何时归来葺茅屋与子共种黄精苖
出城
行行共吾侄诵诗出城郭白日皎青天风光胜於昨岭外更峯峦村边总花萼扰扰行路人谁识予心乐
新庄渡
渡头舟已发随意坐芳洲白石聊为砚题诗蘸碧流
道中作九首
临渠爱流水试砚涉还歇起看碎米花疑残去年雪眺望觉日迟经过忘前後牧唱儿童闲黄牛满丘阜丛竹夹桃花清池映高下世上有丹青笔底谁能画爱景时回立烟村澹相对惆怅百年人此心几人会呼童汲清泚怡然坐临池谁能知我怀细雨来催诗人生得丈夫万一幸为儒寸心含宇宙不乐复何如纸笔不暂离琴书恒自随欲忧身外事何日是闲时得诗万事轻性达频爵跃翘首吟未回松风度寥廓微雨已滑途行客未堪住遥问读书斋正在花深处
友人至
独绕烟村来共兹玩云月细雨夜已阑深意殊未歇
晓起即事【二首】
夜思经世务神倦方熟眠晨朝气清爽良心还烱然条风暖雨来晨烟村冥漠北牖时独开纷纷李花落
録诗稿
晴日鸟相唤轻风花乱飞红尘休入户次第正抄诗
客玩夜月
静来悟道机窔奥难言说但得此心安从处堪乘月
纵步
幽花发清香芳林涨新緑闲听山中禽更倚篱边竹
友人至【二首】
整屦欲有往故人忽西来盎然阳春怀共向东风开平生慕克己茫然靡所获今日欣语君至乐颇洋溢
觉後
觉来气宇澄开牖东林下缺月五更头寒光皎清夜
村中即事
春光被四野行欣物华茂寂寂竹林边幽禽语清昼胡十见访客舘值予暂出承候迎村外遂相与叙旧同宿得诗六首
归步夕阳迟和风满襟袖矫首清溪傍芳畦故人候梅花残腊时访予五峯上讵知萍梗踪春光此同赏我归惊十年回首如信宿惆怅谪仙吟人生鸟过目忆子有立年曾与论耿介吾今越斯境事业怜安在既罢溪上游复向篱边坐夜景良可人谁能即高卧交期相惠好青灯共斯阁话言杂今昔心事兼悲乐
昼寝觉
日净风暄清昼迟緑隂啼鸟梦醒时间窗笔砚无尘杂幽事宜人又得诗
读中庸
一理存乎静万事着於微是以君子心战兢恒自持
弹琴
寂寥春夜间几阁孤灯照邈尔形役忘丝桐正清妙
琴罢
琴罢诗兴来残灯独挥笔因识圣人心澹然何意必别锁秀才
覔渡临清流故人更同舟细语昨日诗别怀总悠悠送送山之麓春花多踯躅长揖东风前浮生两相朂
梦严亲
江山久离居薄养那得及髣髴何处庭承顔梦中立天性良固有深爱成长泣涕泪泫莫收晓起衾犹湿
牛氏东轩
名花散奇香幽苔多净緑清昼轩中人琴书自相续
感旧游
石桥门巷落花深晴日光风鸟乱吟人事暗随春梦换緑杨还似旧时隂
柬徐广文
学问无少长立志夫何如勉强柔即强惰慢明亦愚光景勿云盛容易垂桑榆年侵勿自画为仁果谁欤一私诚自窒荡荡斯广居深切累日月圣贤途岂殊勉旃黉宫彦勇往毋踟蹰莫嫌琐琐言素心不能谀
上顿渡舟中
驱驰年少未应劳万事无心任所遭收拾琴书辞故郡江山随处是诗豪
夜坐
雨滴空阶响灯悬净壁明掩书人独坐性达正惺惺
蕲春采芹亭同罗黄二广文登
名亭极虚敞英友携登临石池湛寒水茂树围幽隂久坐得胜趣剧谈延赏心薄游庆佳遇因以书狂吟
题一丘轩
予以客游因访故人傅秉彛于驿溪地甚幽僻林木森蔚翛然有尘外之趣予极乐之秉彛亦陶然有以适其居也翼日相与翺翔村外既浴而归指其居之东曰平生种田此一丘耳予笑曰一丘固美宜以名轩秉彛亦笑而然之且请文以申其说鄙才不足以文聊赋小诗以复焉
种此一丘田朝夕恒精?衆草不敢秽瓜瓞斯绵绵
寄胡九韶
去家已十日作客无尽期悟道达浮生浩荡随所之荣枯藐毫忽得失轻铢锱闻味圣贤道谩吟今古诗胜境多独得佳兴良自知寄言故乡友身心善矜持
谒濓溪晦庵二先生祠二首
孔孟微言几欲絶先生千载续真传偶经灵宇增新感遗绪寥寥苦简编
平生慨慕古人深道味先生更所钦长恨无缘趋末席灵祠一拜俨如临
梦亲
欲写离肠苦无言下笔难奉欢何日遂梦里暂承顔
登舟入楚
步出湓城吊古余前程又复即舟居客身到处无荣辱随分萧条两箧书
梦慈闱
昊天罔极裂心肝遗塚荒凉不忍看魂梦岂知生死隔承顔浪喜得真欢
即事
吟觉多情坐不眠月光涵水水浮天橹声细与歌声协又有西来夜泊船
观濓洛关闽诸君子遗像
平生习迂僻人物常怀古自从尧舜来历历固可数降兹秦汉下无才继邹鲁伟哉宋德隆夫子生四五日月丽中天远近曷不睹人心一返正斯道朗以溥嗟我小子愚私淑岂小补偶从黄卷中瞻像慰渴慕因像以求心益自陶莽卤不及犹恐失谁知此心苦会当写斯图顷刻恒敬负
读易
夏日舒以长斋内深更静正襟新浴余肃容湛天性悠哉四圣心玩味频起敬好风生坐隅竹色鲜相映澹尔絶外牵伊谁共佳兴
枕上絶句
贤圣微言玩愈精夜分无寐独惺惺十年醉梦迷南北一点寒山雪後青
即事
环堵萧然隔世尘日长惟有简编亲青衿髦士时能访出处谆谆话古人
晓起即事
人心秉至灵胡为自狼狈十年磨一镜渐觉尘埃退清晓旭日升竹树欣相对欲记丹青图斯意恐难会
黄广文为仆趣装
客子去莫留故人情不浅离合焉足论事业宜加勉恒令此志存会见长材展贤圣以为师任重而道远
黄广文城外送别
迢递步暑来高情重为别匆匆话莫穷努力男儿节
宿渐岭
漠漠暮林横緑野澄澄秋水映红云远来客舸依沙岸独犬一声何处村
先生跋云此辛丑岁归自武昌诗也阅藁见之因感此景何处无之然必心中无事乃能见也赤壁怀古
今日题诗处明朝迹又尘不知江汉水流尽几多人
大冶山中
客路逢人问前程去已迷唤回琴剑侣斜度小桥西
重访盛山人
舍舘曾留宿园林今更过米嫌秋熟少苖叹雨伤多寄远书应达移居事若何秋风凉冷後有待碧山阿
谢家埠舟中即事
忆昔扁舟久寓居客中风景自能摹重来几换人间节佳兴如今却胜初
次梅根
风色萧萧生暮寒月明催棹下奔湍孤舟系稳更相劳又得长江一日安
舟中即事
缃帙收来霜夜分月中犹见打鱼人始知各有平生分勤苦方能立此身
荻港舟中
寒芦漠漠夜澄澄云尽霜天月倍明欲问个中深浅兴青灯孤映读书声
舟次芜湖寄友
地迥天清芦鴈呼西风残照泊芜湖远书不尽悠悠意努力人间大丈夫
述怀
平生踪迹惯飘蓬短棹从教西复东借问乡园从别後一旬清思属中庸
偶述
十年勤苦学求仁品彚纷纭未识真惟有一般堪自笑行藏酷过古人贫
舟中观书忆诸生
灯火夜常半工夫日又新滥追先进躅频忆故山人冻竹那妨雪寒梅自有春此生何处达天地即吾仁
别史仪部
清誉闻来熟高情交更深青灯连夜话黄卷百年心斯道何难入深功贵自任匆匆惭赠紵惆怅托狂吟
别李凤仪
途逢浑似梦惊定始开襟万里又分袂几时重盍簪诗书仍努力穷达莫殊心邈尔云山外频频忆旧吟
访叶别驾
消息犹难得逢迎更敢期宁知为客际重悉久要辞剪烛嫌更短连牀愿别迟欲投迂阔分舍此复何之
赠丁太常
别驾侨居处频过不觉疲喜通仪部好更辱太常知贱子惭何算明公贵有为圣途如指掌努力妙年时
宿黄茅潭隔港
日夕北风起停桡未有涯横江欣得伴和月宿芦花
偶述
欲遵君子业名教贵昭融能事参天地元基慎独功
板桥客夜
达得浮生去住轻江楼遇夜旅魂清远书作罢孤灯静霜月凄凉鴈数声
除日书怀
一岁生涯不离书明年行止更何如男儿挺拔今犹古百倍工夫正属渠
除夜次唐人诗韵
青灯幽户照无眠高兴吟哦正浩然一岁平安私自幸进修踊跃入新年
西轩即事【壬寅】
冻消残雪早春回幽户条风任往来黄卷玩余闲卧後满窗春色数枝梅
观梅
梅花满眼感怀新正月俄惊十日春花落更开开更落小窗忙杀读书人
柬友人
物物由来根太极等闲那得识其真浮生三十端虚度扰扰俱为梦里人
贫居尽日掩柴关黄卷青灯不敢闲克己转知前日妄希贤愈觉古人难
感兴
浮生岁月易蹉跎交谊知心苦不多几欲开怀难覔伴只应怀古独高歌
赠黄经历先生
竹屋长无鴈花封偶盍簪雨窗宵并榻雪案昼同吟往事浑如梦清欢暂称心明朝踏晴色归思各云林
题琴乐轩
花县东南里巷深高轩清乐属瑶琴緑隂帘幙闲中世明月阶除静里心松韵正幽孤鹤唳海涛初定老龙吟山中亦有无弦趣茅屋何时肯一?
梦亲【癸卯】
夜夜春天梦依依只在亲山中有茅屋何日泝归津
题三友图
桃李春晴锦万堆萧然谁数竹松梅不因处士开新画雪里何从表异材
严亲寄家谱至
门外欢声送喜来天边家谱到山开音尘已隔半年後乐极犹疑是梦回
南轩夜坐
庭前诗已成云间月未没入户啓南轩无拘转真率草木发天香遥夜清人骨
奉寄黄浩中先生
十年两度侍西轩细语倾心夜不眠浮世别离疲野马几回怀古独云天
月夜
迢迢良夜月澄秋万象清严风露幽安得人心亦如此廓然慾尽理周流
题梅竹轩
莲塘南畔碧山连梅竹幽深着小轩接席好风晴满径隔帘香雪夜浮天题诗兴绕赓歌际读易心游未画前佳致几时期我共为君细和白云篇
暂宿新居
青山白云里旷然露平陆峯峦森远近涧溪罗屈曲辛丑杪秋中相基蒙吉卜明年闰月冬於焉结新屋癸卯建未初移居遂所欲藩篱虽未稠斗室聊自足露坐天宇凉语笑偕僮仆共想古昔来谁人此曾宿
东轩即事
公事纒弥旬寸心靡敢放岂惟学古难人欲诚易荡昨宵拟见官风雨不成往偶此东窗下暂然闲俯仰徧閲旧时吟静思新志向疑似寔自蒙伊谁一指掌洙泗迹既陈洛闽且絶响安得同志人灵台期共养
十一月朔旦枕上作
立志成人自稚年中间卤莾实堪怜如今转觉人须学截日严程造白坚
除夕
慷慨临除夕蹉跎又见春一年非不学何日是成人经事才还广潜心理渐真微吟增感激名教定书绅
伤农家【甲辰】
秋谷应多减春炊固转艰频闻寒雨里采蕨满深山
十二月十四日絶句
弊庐风雨何曾蔽衣食田园给更悭积病寒窗尘满眼始知无怨实为难
始知无怨实为难至乐谁如孔与顔误把古人轻昜看精修从此可容闲
精修从此可容闲勘破当年义利关随处动心兼忍性何忧不到古人班
何忧不到古人班只把遗经子细看学久自然查滓化心斯广矣体斯胖
惧衰
少壮空纒疾病过光隂况复迅如梭蹉跎容易入衰境此德此身将奈何
寒疾未醒兼困於疮废书默咏朱子及陆象山兄弟鹅湖倡和诗僭次其韵
先哲高风悉所钦考亭朱子益留心沧溟浩浩吞诸水泰华巍巍失万岑理极研精无窔奥形纯践履更深沉微躯每恨生来晩空慕声容隔古今
除夜
一年程课更如何轻薄还因感慨多明日又逢新岁月几时能出旧巢窠
元日【乙巳】
回首流年一梦间静思身世立应难工夫百倍须深勉莫把光隂当等闲
正月十九夜枕上作
自叹生来後圣贤下流入道苦难前何由养得中和性乐以忘忧理浑然
乐以忘忧理浑然後生岂易造斯言歛然下学无他法一味深功克性偏
书所得
荆棘塲中二十年中间回首实堪怜欲从何处求心性日用由来总是天
舟宿陶婆湾
夜半扁舟梦不成细将心绪绎平生人伦有道何能尽展转无端感慨情
赠九韶
緑萝溪上旧儒家修竹乔松去市赊南亩秋风多熟黍东园夜雨总肥瓜圣贤指示方应密师友相期路不差孝友一门斯是政读书声里老生涯
夜读康节先生诗後作
田圃工夫日破除小窗灯火夜诗书月华皎洁云轻後夏景清凉雨霁余百体无拘知气泰一尘不累识心虚从今莫惜殷懃学好古方能屡起予
梦傅秉彛
一别那胜岁月深浮沉世务阻相?分隂痛惜平生志梦里犹悬怅怏心
午枕
枕簟清凉午梦浓觉来鸠语太从容寸心似水无纎浪认取邹书夜气功
夏夜
月色婵娟夜正凉偶然徐步稻花傍篱多竹树饶清?池满芙蕖有暗香
寄九韶
幽窗遗籍自朝昏尽日红尘不到门顽钝淬磨还有益新功频欲故人闻
月夜
凉月清襟抱闲吟气正和熟思刚暴性旦昼梏亡多
夜读後对月
青灯读倦阁遗编见月多情又不眠欲识此心虚妙处沉沉户牖嫩凉天
省己
希贤事业愧庸才煆炼磋磨志愈乖世泽厚深流庆远道心连日得悠哉
月夜
云尽天心月正圆可人清景属南轩满怀今古那能寐缓拭枯桐理舜弦
变化气质消磨习俗
由来气质已偏枯俗染弥深愈失初於此不加鏖战勇却从何处着工夫
观旧稿
十载飘零无定栖两年幸隐此山扉诗书渐觉添新得心性还应胜旧时
寄题戴氏水竹居
胜日来良朋相招出茅屋壮观穷名山所历清心目山人白云端苍翠罗修竹鹤发笑相逢坐谈此君熟苔径逓幽隂轩楹净如玉尘虑蝉已蜕道心露新沐主宾偶一契题诗惬素欲徘徊话别迟夤缘看未足归卧梅窗云余兴犹可掬何当载酒来重?咏淇澳
有悟
困穷拂乱力难胜天意分明增不能思到此心收歛处聪明睿知自然生
除夜
不惑无闻大圣辞如今秪有五年期譬犹万里关山路驽足应须日夜驰
驽足应须日夜驰丁宁莫枉一男儿工夫彻後开眉看万里青天月出时
康斋集卷一

[book_title]卷二
<集部,别集类,明洪武至崇祯,康斋集
钦定四库全书
康斋集卷二
明　吴与弼　撰
诗
元日【宣德丙午】
去年程课略加勤今岁深期日日新万事何如吾道重丁宁莫枉此生身
遣闷
讲学无功德不修不才甚矣可无忧青春回首今何在堪叹人生易白头
发舟弓家渡
囊书喜上省亲舟千里山川尽旧游家庆新欢堪计日前程渐次减离忧
赠傅秉彛
洗墨池边春草长重来怀旧意茫茫蹉跎容易青春晩秋鬓能禁几点霜
清苦吟
清苦丈夫志风霜善自持阳和非不爱义命贵安之
即事
磊落羣峯彻晓云柴关闲出为晴曛逢人偶学占秧候活水渠边手自分
昼坐外南轩
南窗北牖透晴光花木参差日正长举目无非幽赏处不知何地是仙乡
絶句
竹户风光软花轩清昼迟苍苔人迹絶净几独吾伊
闲趣
野水云山隔市尘日凭闲散养吾真茅庐周匝多芳树行处清香暗袭人
梦觉作
静夜迢迢独觉时寸心凝歛絶邪思聪明睿知何从出作圣之功信在斯
纱陂
长瀦石罅氷广浣溪中雪清风生夜寒泓澄浸秋月
大同峡
秀峙交翠屏清冷响寒玉谷鸟时一鸣苍苔此幽独
晓起
夜气春融和曙光晴皎洁漠漠碧云端斜露清霄月
罗家园
湛湛芳草池翛翛碧霄竹倚竹漱春流清气满幽谷
李家山
擕琴兼载酒童冠偕跻攀浩歌碧云里落日松风寒
徐家山
大路临青山苍苔?清樾几度纵芒鞋送宾此为节
石泉
石泉千古名悠悠四时緑清洁乃素心白云一茅屋
东陂
迢迢透长源滔滔流昼夜几曾瞑目听应悟安行者
东窗诵陶诗
时和风雨调緑畴日滋长吾意良淡然晴窗坐虚敞竹?连琴书幽苔隔尘鞅流诵徵君辞伊谁嗣清响
偶书
倦出?常止茅屋妄想潜消思寡欲但恨青山云未深更欲移居问穷谷
枕上作
为学旷锄犂事农疎典籍学弛心性芜农惰饥冻逼二者贵兼之庶几日滋益奈何疾病纒蹉跎旦复夕
即事
独步孤村去从容翫我书稻苖时雨後山色晩晴余性也何曾染心兮此正虚归来带明月夜兴更何如
灯下作
日日劳筋骨心中未免疑细思贫贱理素位合如斯
赠黄徵士
卧疴白云中苦心正怀旧忽枉故人盼青山得携手晴窗坐南薰薄言劝春酒眷然惜离羣问答殊未久荒村多寂寥还能重来否
写怀【戊申十月服阕作】
意绪依依万感余羸躯应向死边苏哀歌欲写难成调几傍霜檐对月孤
冬夜枕上作
遥忆当年学立身兢兢常恐暂埃尘孤风自许追千古特操何曾让一人因病简编?旷弛离羣践履转逡巡中宵忽感平生志回首空过七十春
与学者戴舆
茕茕失怙未能言鞠育劬劳仰母怜稍及成童知择善才隣弱冠已忘眠镜当尘积光难缉车向途艰势易颠从此更敦千古志躬行心得好拳拳
自叹
少年不学浪悠悠老大无成空隐忧寄语青春强健客及时黄卷好埋头
寄李子俨
杨柳城头乱絮飞殷懃客舍再逢时山中有约遂何日覊思悠悠谩寄诗
感怀
静把平生一细思可堪桃李不胜吹何能挽得千溪水净洗灵台一片私
龙窟渡拜先曾祖楚江先生墓
青山远入避红尘遗魄千秋此水滨荒陇凄凉重拜日细从诸老问前因
迁居小陂
小陂桥畔记吾庐七载经营今陟居一片灵台无别想孜孜惟是圣人书
夜坐
古道寥寥不易?秋风杨柳感人深虚堂寂静无言处黄卷青灯求夜心
冬夜怀古
二帝三王隆至治臯夔周召和应同斯人何幸生斯世一体君民瑞气中
孔孟孶孶论要道顔曾公万实同心满门师友更酬酢此乐当时知几深
濓洛关闽道中兴游杨黄辅一时生大明日月当中丽多少祥云与景星
昼寝觉作【己酉】
病思昏昏午梦还熟思历试鼻应酸欲知松栢孤高处须向隆冬雪後看
怀孔御史【二首】
曾向严亲旧稿中覩君尺牍语舂容知予大过深增惧几度相思细省躬
几度相思细省躬可堪名胜耻无穷欲求实胜何由得黄卷须加百倍功
晨坐东斋
寂养资良宵清晨趣应好芳露盈华园碧岚霭春阜虚斋独危冠晴光烂窗牖一玩谦亨辞冷然涤心垢
闲兴
贫居日寡营动息得自眕【自安自得为眕】时课诸生余还共儿童哂出门望旧山缘篱探新笋归坐夕风清闲情寄瑶轸
次学者韵
欲说男儿事奇功未易收灵台须静养物理贵精求岁月忽向晩关山阻且修分隂宜痛惜驱策莫迟留
暇日偶成
寸心如水淡无波四体安舒一气和有客到斋终日话怀开应喜善人多
病中枕上作
一念之微须致精公私王覇要分明毫埃丝垢宜揩尽刚立成心大路行
纎私涤尽未为难要识时中是孔顔此个路头何处问苦心空使鬓毛斑
律身须礼不容疎公以治心其庶乎二者没身而已矣不知人世有荣枯
新居即事
幽赏平生志安居此庶几青山环远近碧水带东西接舍惟樵径连云只稻畦遗经闲恣阅心迹总高栖
改过
四十应当成德时中心何更有他岐其终也已宜深察剔拔毋令利暂縻
即事
养病私欣得自由日长卧看鲁春秋悠然咏到忘言处一枕清凉午梦幽
省己
此心一失栽培力几向穷途不自持静里反躬深省处风霜却是进修资
处困
遇着艰难须用心毋令放下便沦沉此关若得千里透信有人间百链金
寄曰让祈门训导
优游新趣佳山水仰止前谟近圣贤【朱子父母之邦】六籍日须鞭策进寸心幸莫利名牵杏坛铎晓光风满蕙帐琴寒霁月悬从古男儿当自奋賸将事业答青年
冬夜步月怀刘悦学先生
读罢闲吟缓出庭月华如昼院澄澄恍思玩易京师夜曾向吾师学看星
枕上偶成
为学如登万仞山层崖须用小心攀前头尽有无穷趣只是工夫不断难
冬至夜枕上作
深造工夫靡敢悭近来又透一重关心思只在圣贤上梦寐不离文字间斯道极知颠倒易一身痛惜把持难微吟又是阳生後细省迷途驾速还
昼寝觉作
眇然方寸经纶本万感谁怜此地危【当失之动】欹枕细思敦艮旨几人曾向吉中归
寄罗秀才
衰谢无才甘陆沉何烦青眼特遥临驩欣便若平生好慷慨深投半百心莫逆尚期清夜话有怀先寄白头吟卜居愿与嘉谋恊早向春风听好音
中堂即事
灯明几净室清幽满眼图书托士流涤砚闲书新得趣廓然泰宇澹何忧
除夕
拥罢寒炉小酌余挑灯又近古人书一枝粗定身多幸此地应逢两岁除
元日纪梦【庚戌】
为学平生慕至真孜孜明德与新民朝来枕上添新喜梦里犹深激劝人
夜读
疾风吹雨霰交飞独拨寒炉夜半时喜得诸生清苦共小窗之外尚吾伊
诵晦庵诗次韵
诛茅遂幽独惬此林壑清太和酿羣卉天香满衣缨病躯无余事先人富遗经自陪二三子明窗共经营
待月西斋
远爱云山近竹林芸编堆里更瑶琴时行时止凭谁说待月西斋自养心
晓枕作
少年意气凌秋霜直欲追古豪杰参翺翔老去何知万事旷空令感激增悲伤呜呼古人及之良不易後生慎勿轻流光
温楚歌
上国曾传此调清经年多故忘当丁虚堂永昼重温处吟到多情是故声
门外闲坐
习静生憎损病心晚凉门外独横琴呼童细剔溪头树为爱青青云际岑
独步偶成
暂出孤村纵野踪晚凉归咏更从容盈眸好景新晴後人在乾坤清气中
题唐山书阁
流俗滔滔利是趋居家高阁独储书絶韦远绍前人绪丽泽频来长者车香雨芸窗春杳杳清风兰砌日舒舒小陂茅屋应相近时喜诸郎问鲁鱼
私
一念私才起风波势便增若非鏖战勇方寸几时平
分
万事须由命劳苦徒丧亷若非安得分尽快未能恬
名利
眼前名利日纷纭扰扰何由得性真置却身心贫富外始知世有出尘人
苦热观晦庵诗集
炎热侵陵梦少安茅檐无地可盘桓絶胜黄卷多氷雪朗诵令人骨髓寒
读罢枕上喜而有作
读书进处心私幸更把精灵祷上天愿假数年无病困尚当努力继前贤
枕上默诵中庸稍悟一书大旨喜而赋此
句习章燖几十年其於统会每茫然一朝似得优游力击节深叹圣嗣贤
至日感怀
屡醒长更梦频添暮景愁盛时刚易失多病苦难瘳长困荆榛境终非鸾凤俦徘徊当令节休复慨前修
临流瞑目坐【辛亥】
物外元无我闲中别有天临流时抱膝此意向谁言
寄叶郎中
洁居万事愧吾徒十载猖狂一薄夫贫病不胜书课减怠荒常是力行疎愁来无地堪容足老去何时可复初忽辱高明千里念题诗遥望独长吁
枕上作
仁者无怨尤节士多饥寒至理无定在君子随时难
连珠求药归道中作
问药归来出白云轻身随处玩余春会心偶记前贤咏得自由时莫厌贫
怀旧
意曾弥月寓东坪童冠相亲八九朋月色满帘天似水书声彻晓院如氷贤关总拟争先入尘鞅何期竟久萦愧我只今空白发不堪回首负平生
夜牧
凉气萧萧露满衣碧天如洗月如规浩歌一曲孤村寂緑树隂中牧犊归
讲罢偶成
万事应须任所遭胼胝农圃敢辞劳西斋讲罢心如水又对凉天霁月高
东窗偶成
虚窗寂寂隔红尘踪迹虽贫乐甚真法帖谩陶闲里趣高眠时养病中神
灌禾
田头一一荷锄过自放寒流灌晚禾随分不辞筋力苦坐看明月好怀多
东斋读晦庵先生诗次韵
朝朝黄卷自埋头物外从教春复秋座接好山青绕屋门迎活水緑平沟旧花匝径红如织新竹成林翠欲流课罢几回闲徙倚谁怜心赏十分幽
赠山中人
徐步春山日未晡石桥流水竹扶疎为求桑柘乘时种一一烦君手自锄
游山【自大同东坑过连珠】
东风新霁好怀多又复携琴访薜萝幽赏正宜穷窈窕遐观时喜陟嵳峩寸心好共寒流淡一气应同淑景和迤逦不妨归步晚暖烟凉月助吟哦
游山【自大同西坑过玗溪】
丽景?幽日日宜杳然身世在皇羲芳林賸馥徐行际凉石浓隂小憩时胜地到来心自醉吉人逢处话忘疲夜深更酹家山月不惮烟村归去迟
题桐冈茅屋
远却嚣尘制芰衣野塘安处憺忘归良畴佳圃怡朝夕白水青山省是非醉里乾坤类箕颍闲中今古在皇羲人生肥遯如斯足多少功名与愿违
病中倦卧偶思年二十四时寓居东坪与诸生夜读赋玩月诗微吟一过神思洒然遂次旧韵
旧吟诵罢病魂清犹幸灵台一点明鍜链虽然愧金锡战兢不敢步渊冰未容余日甘衰朽尚拟诸生更老成世泽依然诗礼在好将尘虑静中澄
懒吟
时止时行学养疴人心天气共融和好怀却怕诗拘束不似前时苦思多
同士当度横琴岭
仄径依微落照残行临絶岭暂怡顔他年记得躭幽处烟树参差远近山
寄士当
两地相思渴一逢忽从华里共春风通家不减平生好指掌深论别後功翠岭遥承扶疾送狂言多谢放怀容人事相应从渐省好伸前约向中庸【约来讲中庸】
同孙修撰曰恭赋诗留石源黄宅
野径聨镳日山楼对榻时素心同似水清兴各留诗
赠曰恭
大地收新雨春山张旧容高人淹信宿佳兴共和风丽泽资方好离歌唱却慵更怀贤叔氏何日定重逢
题友琴轩
欲将心事托云和高辟幽轩远绮罗好景洽来人似醉纎私絶处海无波天高地迥云烟散电掣雷轰风雨多我亦平生躭此趣把君诗卷重摩挲
宿黄徵君舘
负炎困行迈息肩称幽怀嚣尘自兹隔好景从天来林静风荏苒池清月徘徊细交知已谈佳兴何悠哉
题北溪松隐
县北溪头松几株婆娑长?隐君居緑隂寂寂闲吟处清籁悠悠醉梦余老干氷霜饶冻裂盘根雨露饱沾濡不知桃李春风态得拟高标万一欤
赠宗人士彰
笋舆遥辱到清溪霜鬓俱怜识面迟緑酒细论宗族谊青灯频析古今疑光先事业根须厚为已功夫志莫移别後分隂勤爱惜重逢未卜是何时
题南园
尘世谁无数亩园个中清致几人怜石桥近接云烟墅苔径旁通薜荔泉灵药嘉蔬纷绕舍碧桃红杏烂遮天幅巾方杖逍遥处世与羲轩共杳然
题双贞堂
孀居重见古今悲一室双贞天下奇粹玉精金同姓字霜松雪竹表心期高踪合继前贤传懿范宜为後辈师多少高谈仁义者几人无愧柏舟辞
题大和堂
天人一理费形容须向三关透後通一气坱然穹壤塞四时顺布古今同絪緼总是吾心妙保合应须日用功琴到无弦何所道始知君子只中庸
题听松轩
曾向高轩共好音乾坤浩荡境沉沉恍然指下迷宫羽不信人间有古今瀑涧夜寒鸣雨歇风林昼静落花深回看胜事已成梦难写凄凉一片心
题竹所
富买江干修竹林洞门苔径蔚沉沉略无尘土杂幽梦时有天风来好音千亩秋霜君子操万竿春雨化工心笋舆未得乘佳兴漫向良朋寄短吟
题翕乐堂
宜家信是顺亲方归有余师好细详道要何曾离咫尺事几应不过平常埙篪并入春风软花萼长和化雨香至德苟能躬不怠满门和气自多祥
题琴室
一室何妨似斗寛中含太古兴弥漫春风几席朱丝缓夜月轩楹玉轸寒天耸云峯晴簇簇花穿香涧暗珊珊纎埃不动沉檀细身世分明在杏坛
题野塘新墅
新卜衡茅面野塘起居长在水云乡庭无尘杂心应远架有图书贫是常多种桑麻承雨露任教氷雪积松篁升沉信有平生分肯学春花逐艳阳
宿金石山
间宿仙家陟翠微石坛旷望本无期轻烟杂树新晴後近水遥山薄暮时兴逐高歌春脉脉心悬往事意迟迟素怀欲共何人写独咏东风月满衣
除日奉和族叔父仰学先生见寄诗韵
弱质何堪终日病不才误染一年尘痛惭旧学功焉用空感春风岁又新困鬛正怜鱼圉圉芳心谁似木欣欣题诗远谢吾宗老总抱冲襟未易伸
除夜感怀
虚堂遥夜忆京师十八题诗尚记之二纪光隂何太疾百年事业竟奚为良时孤负追宁及多病侵陵悔已迟从此残魂须爱惜闲人闲话不相宜
元日即事【甲寅】
初晴天气极清妍况复琴书共晏然心静自应春似海身闲转觉日如年亲宾漫得诸生应疾病多便白昼眠凖拟花隂分半榻无怀世上玩先天
题云涧幽居
一带寒流浸白云千林红叶访徵君小桥乱匝青霄竹古屋多熏旧日芸细语温淳兼对酒素琴冲淡更论文欲?後会无由得漫喜诸郎继典坟
寒夜
朔风雨霰夜漫漫病骨偏惊败絮寒应有贱贫寒胜我斯人谁道一般看
寓宝应寺【二首】
昼梦无人搅春窗一味幽芳心怜露草清韵爱晴鸠踪迹何须泥琴书且暂留微吟时出院随意弄寒流古塔多高兴重临又几年云烟清晓际花柳仲春天病眼得无恙尘襟已旷然题诗人欲去好鸟正蹁跹
出城道中
行色一身轻春山鸟乱鸣好怀人共赋佳兴自能乘花坞官桥晓云林牧里清素心无物我取次话平生
放水
秋风淅淅月辉辉又是田头放水时坐倚老梅怡病眼偶逢佳兴一题诗
赠友人
琴书深托緑萝谿风月何人共品题流水旧穿幽径转乔林新与碧云齐一犂春雨儿耕稼百瓮寒泉自灌畦随分无非安稳地相逢何必问丹梯
即事
小春风日佳意适浑无我儿女笑相随缘山摘霜果
怀曾祖楚江先生【乙卯】
先生苦学绍专门贫贱逾知德义尊惟是刼灰堪恨处不余一字示诸孙
怀曾叔祖修辅训导先生
先生清苦古人俦六籍研精仕更优愧我痴顽成底事几回遥感旧弓裘
听小女弹琴
幽栖心迹似洪荒花木隂隂日正长读罢又亲窗下枕薰风一曲午天凉
同陈正言登李家山次朱子游山诗韵
静来荣辱淡无惊却喜闲身去就轻心目开明随地好山川奇胜自天成短筇密倚经行稳磐石徐登发咏清却忆携琴曾此憩尘寰寒暑几回更
出游
晴光又值小春天儿女嬉随度野田香稻可人时有赖红尘隔我利无牵平冈暂为?幽历细草聊因养病眠随处会心皆妙境乾坤生意总悠然
阅旧藁毕偶成【丙辰】
连日频将旧稿披恍然如梦对当时知非已晚嗟何及空使残魂咏小诗
春日
物我悠悠付两忘莫春天气体平康奇花杂映阶篱烂佳木频分户牖香童冠芳盟六七辈圣贤名教两三行呼儿杖策嬉游罢又复高眠向北窗
枕上偶成
尝闻洪范思能睿只恐邪思乱性真能於思处分真妄便是存心格物人
妄想能除心即清心清一气自和平时行时止非人力慎勿憧憧役此生
偶成
竹树隂隂隔世尘吾伊声里着斯人饥餐渴饮聊随分信是闲中别有春
宿周舍
暮色看山罢清宵寄此楼细思名教旨【楼有三省字】衰懒是吾忧
宿湖田万氏
数家书屋湖山上我爱湖山几度游下榻又从高阁卧炎窗风雨似清秋
木黄岭
偶从佳地又开顔久坐凉飊意转闲平野旷然清远目白云深处指闽山
宿慈明寺
一宿蔚蓝天炎襟自洒然五更凉梦觉心赏淡无言
寄宗人士彰
客路迢迢拟访君细论心事慰离羣新晴无奈归程廹空向青山望白云
山家
老兄扫径遥迎客令弟焚香好煮茶自有一般淳朴处稻花流水两三家
赠陈广文【承吾师杨弘济尚书先生来命下顾不肖】
偶送隣翁语隔溪遥瞻骑从识儒衣九天远达尚书命野水荒山倍益辉
孙氏贤母诗【丁巳】
曾向遗经慨小星柏舟三叹有余馨高踪百世能同调不负皇天降此生
秋夜感怀
当年曾苦读书心斯道寥寥强自任不谓厄穷兼疾疹蹉跎空得雪盈簪
寒夜枕上作
屋弊风如箭衾单人似氷但怜妻子病敢计此身宁夙志空怀古迂谋拙理生体羸何所作漫喜此心平
枕上絶句
风雪无眠夜泠然细省躬此心诚易失物理倍难穷
小年夜【俗以岁除前一夕为小年夜】
虚堂明烛小年时子弄瑶琴父咏诗会得心中无事旨乐夫天命复奚疑
溪畔偶成【戊午】
偶来溪畔爱阳坡瞑坐光风养太和幸托林泉交物少故於情性得功多
长塘道中
讲罢归来日向沉嫩凉徐步爱轻隂芳林秀町盈眸好谁识乾坤造化心
月夜
月色秋边白人心夜半平一尘元不滓高枕玩虚明
璿庆夜读喜而赋此勉焉
八岁知勤学焚膏过二更圣功从此始道只在人弘
中夜偶成
病枕醒来镇不眠起看星象听鸣泉寸心歛处能容物始识天君本泰然
挽梁节
颍水翺翔迈等俦亭亭丹桂倚高秋姓名未达黄金阙梦寐俄惊白玉楼堂上幸仍新滫瀡庭前堪付旧弓裘盈虚消息何须计没有清芬是乃休
梦戴时雨训导
记得当年听说诗客窗几度解人颐清风久矣隔今古又向良宵一梦之
怀族叔父仲学先生
忆昨相论古市傍我才逾冠叔方强圣贤事业心皆醉问学工夫日共忙信是中行难体会也应夙志易荒唐秋窗卧病思君处空愧萧萧两鬓霜
莲塘【己未】
莲没不知年塘称尚如昔念我名不称长生谅何益
何家山
修竹淩青冥乔林郁苍翠三世托吾庐嬉游十经岁
坑里
青松夹广路緑水连芳塘茅屋八九家风俗如虞唐
南坑
田宜晩粒香池济秋阳曝南坑专此嘉吾人竟何谷
南冈
忆年童稚时逐侣于兹牧赓歌忘渴饥皥皥驱归犊
对门山
土鼓供儿戏林泉多珍味风物自依然流光换人世
下厫山
为童多此游负薪给吾?几度江湖上青山梦中看
于家陂
儿童随伯氏渔此供宾庖江湖四十载往迹惟神交
陀上【先生别母往京】
迢迢陀上路东去通康庄当年断肠别观者同彷徨承临川县侯李降临弊庐赐以高邮米麻姑酒喜与邻里乡党共分其惠因成此句【庚申】
泥尊满贮旴江緑玉粒遥传淮甸香白屋荣沾花县赐喜从乡党一分尝
留赠湖田万氏【二首】
病违佳约卧柴荆虚辱衣冠事远迎緑酒喜陪今夕话又将迂阔凟高听
朝来听取别时歌善恶由来不共科欲向事几明摆析工夫不厌读书多
赠故里亲友
跋涉西还访旧居故人心绪总何如平生拙学无他技到处逢人劝读书
题柏堂【并序】
郡庠生周圻生三岁而府君没母黄氏年二十六以节自誓尝手植二柏于府君之墓今木已栱而黄亦六十矣族子民熙县丞公向为求柏堂二篆以表其操自予之复归种湖也与圻好尤密且桑梓相望嘉吾乡之有善事故乐道而为诗诗曰
灵根亲傍陇头安翠盖凌空已郁盘岁月岂胜和泪数风霜几向断肠看苦心循是天真易峻节当兹末俗难珍重贤郎能不匮高堂特笔障枉澜
奉谢诸乡隣
草堂遥复种湖滨此地相将二百春出处无能惭德义往来盛礼谢乡隣从今厚俗虽交善自古为居必择仁海内喜瞻声教远时雍共作太平民
小年夜絶句
煌煌银烛照良宵乐此昇平荷圣朝门户恍思前甲子肃然世泽感迢遥
除日
此地栖迟忽岁除萍踪如梦对琴书宗门一一经过处共喜云孙复故居
除夜
妻子团栾身少瘥故居风景庆时和老年襟抱无他感但恨读书功不多
寄谢杨宪副赠周礼注疏【辛酉】
梦寐周公制作心遗编厚贶辱遥临焚香拜罢时开卷感激於君定几深
题太古轩
轩前化日正迟迟轩里幽人自得时一曲云和春万顷杳然身世在皇羲
种湖
湖久难稽得种名乡隣聊共古今称我来几度游湖畔何限徘徊异世情
大桥
乡里流传小小孤衆流挟束帖如无伊人何自卑其局试问为仁安属乎
何陂
万顷汪洋浸白云潜滋暗助发生仁试於翘望云霓处始见深功信有神
江家山
清眺长便山外山层峦叠嶂巧回环个中自有无穷趣不惜芒鞋数往还
城上松
隐隐东南几万松翠华如涌四时同高标独傲氷霜表生意都归雨露中
读春秋
世情诗思两悠悠老去何心复梦周风雨午窗春睡起间将吾志向春秋
自讼
徒尔昂藏生世间可怜此志久希顔如何白发龙锺际依旧身心就检难
约
为恶都缘自放多私根随处费消磨从今要术须归约履薄临深养太和
陆大参赐胙
画省颁膰到荜门极知雅意笃斯文独惭浅薄将焉称细与乡隣族党论
题石宪使慈寿堂
西山淑气蔼蓬莱华舘春风寿域开信是深功由我积固应余庆自天来兰阶彩绣荣南服锦巷珠玑应上台疎薄岂胜膺授简日同黎庶仰崇台
赠王太守荣满【漳州人】
皂盖朝天日黎民卧辙时重临俱有望竹马候归期
示儿
青灯父子话从容贫贱逾知乐意浓从此莫忘慈教旨诗书宜早用深功
丰安道中
宿雨初收淑气回春山归兴正悠哉云烟处处依微歛桃李家家自在开
即事
养拙柴门日久沉子勤习诵父哦吟始知陋巷箪瓢乐千载同符只此心
奉寄家兄
独居迢逓忆吾兄犹记当年童稚情万事相看俱潦倒流光如梦迹如萍
寄胡子贞
谬为何自可成章半百年华感兴长惆怅故人头总白青山归梦遶莲塘
昼寝偶成
老境日向逼学业靡所成空想古英哲怅然念平生
子贞及一舍弟送归途中口号
久客欣逢故里游山中风景值清秋怡怡切切偲偲处指点归途去复休
宿湖头
野境云俱暝江空雨未休问程频策马灯火宿湖头
重游瓜石感怀
偶尔驱驰此地过故人消息近如何短筇白髪遥相迓暗忆流年一掷梭
夜宿胡氏梅竹轩九韶季恒在焉
梅竹幽栖处良朋偶盍簪留连清夜饮俛仰莫年心明日又南北转头成古今平生江海梦偏向旧游深
望家山感怀
望望家山近故丘西风疋马怅高秋旧游历历人如梦昨日少年今白头
追和刘秀野诗韵【十首】
十载劳经营得卜寒泉麓虽乏囊中资幸安一茅屋桃李君自花风月吾人独侨居非素心言归事耕读我居清溪曲遶屋罗青山白云自来往修竹无柴关翘企古人躅逸驾容追攀悠然一瓢饮不知有尘寰莫春春服成嬉游吾所爱至哉浴沂心斯言不下带浩荡六合间彻视宁有碍何事千载余兹境稀能会夙昔闻太华耸拔何其尊未遑游汗漫流传少陵君羣峯无远近环立皆儿孙何当脱尘鞅胜览跻青云樗散竟奚为无禽怜旧井夙志成蹉跎星流百年景俯仰起遐思空嗟圣途永闭关事微阳残魂此其幸我思君子为洪钧岂小补化日舒以长仁风被寰宇下视驩娱如区区焉足数安得千载人谁知此心苦王者大如何乾元物资始亭?一何心家家自桃李固不令人怒亦不令人喜帝力何有哉皥皥皆仁里素心在丘壑衡茅隐松萝时访李邺侯或亲郭槖駞空谷响樵唱緑野喧农歌暝然日之夕不乐复如何恭默观我生兢兢虞逐物立志在有为固当有所不图史娱朝昏云霞媚岩窟吾道卜终焉何心於象笏人生何所贵贵在为丈夫古今表表者脂韦岂良图风霜竹凌厉氷雪梅清癯壮志一少懈焉足为有无
宿楼府庵中
客路忻同胜友行贪看山水一身轻幽栖远就云林宿明月清风万古情
歇马高林见水源时从明月咏潺湲不知浩荡沧溟上万折东趋路几千
宿格山禅林寺
骑从劳英友秋山共客游禅窗无寐处竹月涌寒流
途中偶成
日斜马滑惊危石路暗人疲怯败桥雷电屡防风雨至须臾明月露青霄
奉寄黄泰庄先辈
惆怅白头吟云山契阔深何当重剪烛细叙百年心
秋夜
清觉当凉夜灵台正静虚寒光皎残月星象烂聨珠
柬黄季恒
连日青山共好怀胜游清话两悠哉诗筒又促乘流约佳骑明朝来未来
洪都藁
舟次打石港感怀
不出门庭十五年旧游遥历重凄然昂藏徒有平生志容易因循雪满颠
璿庆同余李友登陆游憩
童冠相呼六七朋晴沙迤逦并舟行个中真意人谁会慨想当年与点情
独坐偶成
曝背墙头独咏诗风帆远近鸟差池江干举目皆真乐底事人心苦自私
发桂家林
故人迎候暂维舟行李匆匆去莫留白首相逢多病後西风斜日两绸缪
宿池港
卧病衡茅久自私懒心只与白云宜那知风雨江湖夜恍似平生涉历时
蓬漏不堪坐起赋此以慰余李诸友
风雨疎蓬共不眠可怜此志在希贤谁能万一朱夫子林范何劳远接聨
次桃树港与璿庆登岸闲眺
忆昨儿童随伯氏趋庭曾此系扁舟重来俯仰悲华发碌碌空过四十秋
宿板溪
离却蓬窗宿此溪青灯华屋又吾伊芳筵倦酌辞清醑随意闲裁听雨诗
诗罢吾伊尚未停拥炉更喜共残灯工夫似此能无间何患当年艺不成
跋涉长途未觉疲晦明不必问前期寸心始觉元无外万事须知各有宜
辞李氏宴
特感华筵美意深不才自分实难任平生非欲多违忤恐负区区雅素心
道中见梅
虬枝忽见雪交加自在芳心閲岁华客里但贪春意好短墙不必问谁家
望豫章城怀胡祭酒先生
行行渐近豫章城烟树微茫两眼青野水平桥时独立肃然起敬为先生
璿庆失金
人亡人得不须怜佩服嘉谟亦有年今日失金何足较自当观理学前贤
宿悬榻里有怀往事
尘世悠悠几古今偶投仁里一沉吟山川孕秀知多少何事先生得独深
拜胡祭酒先生
一拜膺门百感并归来犹自怅平生客窗展转难成寐风雨萧萧永夜心
留题伍氏舘
琴书信宿托高轩细接襟期意豁然堂上埙箎春似海阶前梧竹碧参天江山映带供真趣田圃萦环庆有年不待有心行乐事自然至乐日无边
客夜
苦心遥夜独观生时听书声杂雨声但得晴明游览毕青山回首数归程
喜晴
晨起呼童问晦明遥天红碧报新晴江山豫有登临约何处凭高一畅情
游孺子亭次朱子诗韵
孺子高风固莫?紫阳余韵感人深乾坤那得有今古千载斯人只此心
宿豫章城
白发悲心事青阳逼岁除江城回客枕寒漏四更余
奉次胡祭酒先生诗韵
抠趋百里亲先执犹是当年老长官绦帐春风酣德教红炉瑞气盛杯盘客边病思饥应忘江上归心岁已残拜得新诗缘路读梅花氷雪为谁寒
问舟南浦
客里逢人漫说诗从教归计尚迟迟时将泽国天然趣指点苍茫一教儿【此宿南浦诗也】
发南浦示璿庆及诸生
细雨斜风竹叶舟长簔短笠泝寒流呼儿又喜新诗就丽泽何妨迭倡酬
野宿
满江风雨泊孤舟舴艋能生逆旅愁伫立渐看西北好一天明月乱云收
月下行舟
客衾局促难安枕夜半孤舟带月操童仆总知归去好寒汀鱼贯不辞劳
次槎江
半月讴吟多胜赏太平处处共时雍江山又极登临目图画天开杳霭中
次嵩山
长湖东北是嵩山山下人家面碧湾今日竹林清逸处云和一曲特开顔
宿曹溪感兴寺
忙冲暝色度寒汀驻马禅林月倍清东道欲知迎候盛高歌又益四三生
早行马上口占
断续江村踏月行谁家茅屋乱鸡鸣讙呼童仆愁迷道时听云林远近声
次湖莽
胜地久闻蕃俊杰归鞭今喜到华居丁宁笃世无他术礼义多循饱读书
崔氏默庵偶成
旧家文物总诜诜又喜深衣与幅巾晴色满窗春可掬恍然疑对葛天民
喜晴马上口占
客路秪愁风雨恶马蹄飜得踏晴沙轻风拂面春和煦到处江梅着好花
宿潼湖
霜树馍糊烟水村投装游子夜?门久知东道逢迎意特解诗囊为後昆
舟中聼诸生歌诗
行李宁家已有期云帆更喜夜风吹诸生各有平安庆促膝闻歌往复诗
赠同行诸生
半月追随谒国宾今朝分手重殷懃还家各记丁宁教私録工夫日日新
次娄家洲
翺翔艺苑少年时曾听吾伊忘渴饥他日橘林洲上舘华颠惆怅旧题诗【洪都藁止此】
聼本宗诸生早读
金鸡声乱曙光微已喜吾伊动隔扉自是日新宜若此漫题诗句助箴规
怀孔御史
当年曾辱报亲书意气深惭过许予夜雨空怀人似玉华颠谁念挂钩鱼
奉和族叔父仲学先生
江湖半月忝为宾浪说文章泣鬼神自是秉彛攸好德谁怜观过却知仁倦酣竹叶缘多病賸赋梅花为好春幸免非几全素履未妨来往作闲人
吊先友孙博士先生
忆瞻顔色自儿童回首官居一梦中试问寂寥先友记玉山多在白云封
留凤栖原周氏
中宵凉月添佳兴际晓晴山净好怀但得主人能好客几时无事又重来
以石竹雪竹诸字赠周余诸友
节序明朝岁已除青衫犹辱访侨居预留拙笔聊相赠点画虽疎意有余
康斋集卷二

[book_title]卷三
<集部,别集类,明洪武至崇祯,康斋集
钦定四库全书
康斋集卷三
明　吴与弼　撰
诗
元旦枕上作【壬戌】
升沉荣悴信由天莫以私心搅自然人事尽时须委命春风随处咏新年
奉寄家兄
客里屠苏岁又周诗成无使怅悠悠春风偶得家山鴈漫托乡心达故丘
寒夜有怀九韶同不肖奔丧金陵
昨夜寒窗寐不成荒迷却忆旧游情孤舟反侧天涯梦千里劳君两眼青
洪都抄书藁
发新庄渡
云天雨歇乱山青新緑添江一棹轻前後衣冠催上道春风共作写书行
船头与璿庆闲眺
江天冥漠橹吚哑云树烟村野鸟斜船头骥子时同坐久话令人忘算沙
宿万石渡示璿庆及诸生
枉渚平林烟雨昏一篙春涨泊柴门吾伊莫使新功缓共拟青灯入夜分
舟中小立
晴色微开远近山倚篷闲看鸟回还数声柔橹苍茫外又载吾伊过别湾
锺陵城南江畔
江城终日雨如麻病骨侵陵暖尚赊晴色忽惊春似锦偶从此地看桃花
九莲寺即事
竹树深深隔世机野人心事幸无违简编随意闲舒卷尽日春山独掩扉
承大司成先生惠豫章文集抄録已完偶成鄙句
闽学渊源夙所钦遗编伏读更沉吟余生苟得分毫益总是先生嘉惠心
南浦登舟
漫托城南十日居禅窗松竹共清癯桃花晴涨移归缆载得新抄几卷书
发南浦
杳霭江山远近楼桃花晴映緑杨洲满船尽是青衿客谁道春风非胜游
丰城史郎中宅
桃李春风访郄林青灯犹记旧时吟图书满目人何在万里凄凉瘴海心【史以参谋军事殁于交趾】
宿龙潭
微雨沾鞍风满襟长途无使客愁侵天光云影投装处流水高山是我心
宿吉塘
令弟遥迎自豫章难兄缘道候行装春风共喜新晴好问水看山到吉塘
宿樟镇灵峯寺
遥携稚子访名山多谢朋游伴往还幽意更便良夜宿光风霁月满禅关
别吉塘
数家春树鸟关关几处青青雨後山胜槩倚楼人欲别诗情多在有无间
经天井
晴指家山路时询天井名春风迎马首投辖二生情
重访传秉彛
日明风淡橹柔和红树村村逐望多笑指竹林曾宿处遥携爱子抱琴过
宿沙溪
红叶西风远盍簪高堂清夜共瑶琴长歌不觉诗狂甚一写平生慷慨心
宿龙溪
灯火欢迎不惮劳夜深舆马度江臯虚窗一榻平安梦人在春风醉碧桃
宿金鸡城前
红叶归心刚似飞相逢尊酒别迟迟衣冠淳雅江山胜到处何妨一赋诗
宿五峯
歇鞍遥自客游归宝篆兰膏处处宜促席细聆眉寿话和风甘雨共忘饥
重经彭源【李原成先生之居】
旧德乡邦夙所推争夸玉叶映金枝风流云散客来晩立马平桥独步迟
自赤磵先陇後岭循北原丰稔坑以出偶成絶句
童冠嬉谐归去迟山风淡淡日斜晖登临自惬平生乐杖策抠衣忘渴饥
游东山【原成先生老年久教授于此】
贪看形胜不知疲徐步东山话昔时流水高山人已远尚余清韵起遐思
别湖田
际晓晴开一叶舟故人高谊共悠悠回头却忆沙头别寒菽馍糊烟树稠
宿山家
隔岭望丛筠方塘宿白云客心清不寐弦诵夜深闻
云峯寺即事
松竹禅房深复深云和夜度玉泉音泠然共得惺惺法记取银灯不寐心
宿曰让宅
杖策欢迎荷老亲候门稚子总欣欣独怜霁月光风夜白雪阳春忆远人
访杨德全致政归
罢郡归时已白头杖藜日看橘林洲客来若问浮生事明月清风酒一瓯
宿厚郭胡氏
烟外微闻欵语声马前徐问二生名回头喜接平生友拥道难胜盛族情緑酒歌酣霜夜月青灯人在玉壶冰巡檐更数高居好胜水佳山眼倍明
留别樟溪王大邦
桑梓连隂三百春重来谢别访高门白头相眷无他属剩买诗书教子孙
宿城南慈慧寺
?梅问竹绕城南喜得幽栖寄此龛诗罢杳无尘土念怡然清梦入春酣
城南识别
满寺衣冠霁色开青春华发映蓬莱鸿爪雪泥他日梦江云渭树总悠哉
题临江寺
霜蹄轻捷快晴光古寺时耽野趣长乘兴不知沙径永题诗人在水云乡
石井山家
清溪诘屈逗云萝白屋青烟緑树多散马平冈人待?闲教稚子度云和
梦中题画龙
混辟乾坤动揺山岳雾雨几千年云雷看一跃
冬日拜五六府君墓【二首】
断续崇冈野渡傍朔云寒日共荒凉刼灰容易成今古文献凋零事渺茫
郭五名存事已非断畦荒堑一凄其黄成虽有衡茅在欲问前因总不知【郭五前时吾家牧羊者黄成系近来看山者】
奉别族里
旧乡三载赖周旋归兴朝来已浩然莫怪迂踈临别语人间万事读书先
宿栎原
移居又喜入青山跋涉惟怜仆御难风雨冻途蓑笠惫茅斋烟火暂开顔
复居小陂
省墓归来二载余青山緑水复相娱两乡故旧皆青眼何处人烟不可居
元日感怀
山川依旧岁华新又见纷纷拜节人昨日儿童今皓首蹉跎羞看故园春
偶成
病躯倦长昼出门俯清湍倚筇坐浓樾支颐不胜冠遥峯余奇观綌袖长飊寒呼儿授新句孤怀渺云端
游罗山
流水溅溅石峭棱天风嫋嫋景和平殷懃不惜跻攀力絶岭须教一共登
宿石桥宗人家
遥遥西蜀出长垣【具宣公居西蜀唐长垣县男吴竞之後】奕叶青云【乡名】几百年今日石桥楼阁话青灯緑酒怅前缘
示儿
病多自愈惫夙志竟成空所属惟吾子云何不着功
次任教授见寄诗韵
独怜樗散滥时名何意珠玑落玉京侧喜满城新教化男儿端不负平生
奉寄族里
琴剑南来接孟隣四桥桑梓托情亲三年舘谷春风里谁道今人乏古人
赠别周圻
欲写离情久倦吟一尊聊向菊花斟悬知南北天涯梦总是平生旧好心
次任教授倡义哀赙葬余忠母子诗韵兼挽生焉
泮水横经属老苍余波重被困穷丧位卑正忆兼山艮河广俄惊一苇航白屋伊威从壁立浮名蠛蠓任天荒我歌漫答仁人利勉尔遗孤勿太伤
除日祀先
病骨支离不自任强将清酌共儿斟恍然今古凄其处老泪难胜罔极心
除夜独坐
久坐寒炉频自拨倦来岁酒不成斟细看万事无能处空忆平生慷慨心
牧归途中作【乙丑】
夕阳归马正从容出峡时迎入峡风无数好峯罗远近朗吟身在翠屏中
赠王九鼎丹成还郡兼柬任郡博【任以御史教授职】
归骑翩翩大药成野花啼鸟踏新晴绣衣时问衡门旧老鬓萧疎学养生
又赠九鼎
离坎功成恊太和微躯偏幸得春多何由广假回生手徧起羣生远近疴
雨後神岭晚眺
烟收云歛夕阳残高下青松远近山白鸟自飞人自度个中真意憺忘还
赠邹丘王三生
送送城西道踟蹰故意深一杯西廨酒聊赠白头吟
题牛氏慈侍堂【予昔假舘牛氏皆未有子今子且冠矣】
高堂彩戏寿如山帘幕春风燕语闲今日老莱头复雪庭前依旧舞斑斓
重宿宝应寺彛公房
玩水看山偶独来西风重历旧楼台光隂一纪如旋毂又听晨钟动老怀
留赠胥经历【与先君向厚小子交亦深】
连矾锦里偶经过华髪青灯叙旧多更欲细聆先子梦何时飞斾碧山阿
赠牛昇
昨日追?今又来好怀端为故人开殷懃更有平生念羣从何时访翠崖
徐陂道中
作客秋风百里归重冈歇马步逶迤观生恰喜心无事缓数云峯独咏诗
送陈庸从军江浦
慈母新成游子衣离歌欲唱意迟迟四方总是男儿事忠孝惟应两勖之
游西京赤冈故郡遗迹
羣峯崒嵂走铜陵叠嶂蜿蜒落故城人去山空年自换十朝兴废一棋枰
同王九鼎省石井先陇
故郡城头话几朝飘然石井又聨镳高吟共得清秋兴斜日不知归路遥
九月壬午承王九鼎同省石井先陇罢宿惠民药局丙丁夜虚堂隐几偶思及之因成此句
江山随处倚高秋一榻时从药局留明月满城更向寂缓携儿子语街头
樟溪即事
一上层轩味自凉虚明更得读书窗泠然睡起闲开卷白雪阳春四五章
重宿白杨寺
策马平桥又问禅萋萋春草月娟娟萧然一榻平安梦夜半溪声落枕边
宿旴江郡庠
迢迢去乡井长途日可畏朝辞白杨阪莫历旴江涘一枝失所托行迈更靡靡挹此泮宫宾倾盖良偶尔举觞叙前缘剪烛开新制古人诚我师匪难固匪易诵言曰惟熟析理尤宜细仁哉後获心正谊宁谋利俛焉日孶孶汨汨川自至
自慈明寺东游龙安镇
面面春山涌翠华湾湾流水涨晴沙客怀却喜东游好高下楼台远近花
慈明寺即事
倦客怀归归路难禅房起坐养衰残忽惊青嶂婵娟月拄颊微吟独倚阑
宿南城邑庠
风雨长途倦归怀日浩然息肩芹水上端为广文贤
寄题程氏春风亭
独对寒檠事短吟有怀偏向故人深却因华扁生新感惆怅春风万古心
东窗独坐有怀先友秦庄仲纶
旧游久矣怅晨星溪上梅花岁又更寂寞柴门多病际平生双眼为谁青
拟钱塘怀古
朔漠心旌日夜悬义旗遥驻此山川只疑春物芳菲处莫是人间别有天
恩隆义重是君亲忍着南冠一水滨顿首无衣谁氏子卧薪尝胆乃何人
题芸阁示小儿璿庆
幽偏特啓芸香阁阁上工夫忙未忙从古共忧时易失前程谁进日无疆光风霁月濓溪上瑞日祥云洛水阳户牖盘楹思有戒拳拳余意托新章
题雪窗示璿庆
笃志宜师古深功贵自今弄丸元是熟添火戒非钦历历圣贤对昭昭上帝临老怀何所祷细写雪窗吟
题立雪斋
总总谁无无极真可胜师道日沦湮民生三事元如一何讶当年立雪人
题樟溪书屋
桑梓隂隂接种湖湖边心事寄俞都【从予授书】风流云散春光莫几对溪头夜月孤
题乌冈别墅
乌冈元与柘冈连卜得幽栖慨昔贤栋宇漫题新岁月烟霞仍是旧林泉高山仰止从吾好明德惟馨自古然勿药会须乘兴去为君细和武夷篇
题耕乐轩
风景依稀似有莘东臯谷雨满春田个中乐事人谁会日用由来总是天
足成梦中絶句【梦中成诗忘前联】
放犊长村月正明归来暂喜病魂清【足成】一衾幽梦春风里又度良宵三四更【梦】
牧江家坑
残经挂角日来游邃谷青山处处幽积雨草肥黄犊饱吾伊声里一晴鸠
江家坑偶成
羣芳深处緑隂凉童冠相呼受讲忙又与山灵添故事曾从此地说匡章
游山【自二峯尖黄家坪至连珠岭】
盘盘樵径入云丛选胜?幽到碧空不意羽翰生病骨翩翩归袂又乘风
东坑幽谷【山翁去日下构亭为牧者避暑之所】
崖倾谷转水溅溅物外乾坤自杳然待得岭头幽构毕时时来伴白云眠
东坑幽谷
东坑有幽谷邈尔浮云端隂林白日静石溜寒潺潺苍苔人迹罕好鸟时绵蛮我游日心醉闲謡澹忘还大畲冈望抚州城奉怀任潘诸广文及五峯亲旧
亭亭古木转繁隂拂面清风昼满襟坐接水云城郭近新诗聊为故人吟
题潘氏潭江先址
时从官舍梦家乡先址依稀事渺茫欲托孝思知有在潭江烟雨树苍苍
奉寄族叔父仲学先生
游子归时亲倚闾斑衣华髪近何如生涯随分田园好日课诸孙读父书
怀晏黎二生【予居种湖时晏海黎普为使金谿今亡七年矣】
风雨凄其客路赊君心无事我心嗟玉楼人去春寥落几对青灯念子华
寄黄锦章教授【同安人江夏教授初识同安再会江夏】
同安烟柳杂晴川江夏清风十丈莲【城中雨莲池】此日相思头总白几时重泛剡溪船
悼少傅先生
少小亲仁长事师讲帷无复再趋期不眠此夜相思处敢忘平生刻骨辞
赠吴生归觐锺陵
白髪慈顔日倚闾青灯游子正劬书朝来黄色眉端动乾鹊声中庆有余
郡庠潘梁二广文辱载酒偕往石井先陇小酌金石台而还
石井朝聨二妙来提壶兼历古名台长空溟漠收新雨含笑江山畅一杯
除夜书怀兼柬子贞九韶
溪上?梅归去迟虚堂剪烛坐题诗精神已是龙锺後涉历翻思少小时幸得简编常满眼敢辞尘土暂侵衣家山旧有良朋约试向东风一问之
戊辰元日
溪上?梅雪乍晴溪头流水已春声呼儿旋涤芸窗砚凖拟新诗颂太平
访子贞九韶同话胡二宅
帘户沉沉午梦余新晴天气景舒舒和风细拂家山袂半日清谈故友庐
追次少傅先生夀日诗韵
花盛春城锦万枝九天化日正迟迟运符圣德超千古身幸儒冠际此时晨捧丝纶归玉署夕陪鸳鹭泛金巵宿齐预拟明朝值又悉丹诚向赤墀
挽盛山人
当年卜筑镇关心緑水青山几访?不有高人符往古何由胜槩见于今图书映带供多趣松竹周遭已茂林却念驿溪云黯淡芒鞋何处覔登临
赠娄谅归上饶【并序】
上饶郡庠生周文娄谅承其府主命来学谅得寒疾先归裁此且赠其行云
稚志谆谆在广居贤侯盛德远吹嘘独怜樗散空衰迈丽泽何时重起予
壁沼以御獭诸生咸用力焉诗以纪其成
躬事胼胝少长同忽於平地见崇墉溶溶春碧歌於牣不日还应懋尔功
赠周文东归
日讲残经味正奇告归情急忽依依人生万事无不有细诵前贤素位辞
程庸以种湖所书拙字及鄙句见示怅然有作
陈迹依稀慨昔游寒窗遥夜意悠悠他年萍水重相念何处西风独倚楼
赠王九鼎还五峯
四年三度款柴荆更笃良朋永夜情【每度九韶皆在会】别恨又添他日梦生涯何处一浮萍
溪上偶成
偶尔闲行绕碧溪梅花开处咏多时固知道理平铺在方寸何容半点私
元日怀感【己巳】
长风半夜卷顽云霁色曈曨映雪分又感一元新惠泽微吟随处咏洪钧
哭黄季恒
高谊真情三十年老怀何忍诀终天茫茫石马江头路冻雨寒云倍黯然
石泉开田
风雨潇潇小满天四山蓑笠事新田个中会得艰难意细和豳风七月篇
病中有怀子贞九韶
老病怀思只故人故人疾病总酸辛如何得似平康步选胜?幽处处亲
访表兄鎻秉端伯仲【九韶同饮二人皆辛未生】
同里同年斋更同半生多故各西东清谈偶得三人共两鬓萧疎总是翁
访表兄章二伯仲
长忆先君念母家惭予小子近如遐幸陪花萼相辉好更喜螽斯世泽赊
小儿鸣琴
竹树交加转午隂衣冠秩秩夜沉沉雪泥鸿爪他年梦记得从容抱此琴
赠李生归觐【并序】
正统辛酉予自锺陵假道湖莽归种湖瞻坡陀之麓有族居焉後七年李生勖来请序其族之谱乃知其为大陂也回思旧游隐约如梦明年李生游学归觐裁此以赠云
曾於道上瞻乔木他日遗文话大陂吊古未遑重策马西风先唱觐亲词
牧归马上口号
挂角残经一解颐秋风淅淅日斜晖会心偶尔微吟好又向清流饮马归
九日同九韶饮子贞宅
平生佳节嗜狂吟中岁方知学养心不问菊花开与未无端新兴为君深
寄李宜之
城北南庄入梦频岁华偏感老怀新孤吟辗转寒窗雨尊酒何时共若人
客夜述怀
辗转才安枕屡惊金鸡忽送五更声江枫细雨斜风梦总是衰龄悼古情
大同原牧归後坊道中口占授小儿及曾正
斜穿香稻度秋山细讲残经午始还幸际时雍身少恙明朝依旧此开顔
题小塘茅屋【并序】
予昔侍亲太学识李君元凯於上舍稠人中李君罢官归剑江先施以朱子感兴之诗而致其绸缪愿交之意继以族谱之故来访小陂时年几七十矣虚心进善每见益亲晋伯可爱岂欺我哉近与其族孙恪谈乃悉李君平生误爱且请赋其小塘茅屋焉尝观其世谱知讳琮侍郎府君为小塘始迁之祖又观其先文知府君为有德之士所垂既裕嗣之者贤宜乎诗书其族愈久弥彰也诗曰
茅屋何年占小塘宋元甲子几星霜清门种德高徵士紫诰推恩秩侍郎快睹云来?步武能令山水益辉光一经从此尤珍重日向兰阶迓百祥
游禅峯【庚午】
孟春时物泰条风应新律良辰岂重来嘉会那可忽膏车饬谢?小子伊畴匹【四人为畴两人为匹】幽赏历岖嶔胜览穷崷崒慕陶得自然鄙殷怪空咄咏归欢未央重游更何日
游南冈及下陂山水
朝出萝谿阪夕返莲塘曲烟树眺参差冈峦媚重复道泰物本小虑澹意自足山人留酌斟旧侣论心腹归来美清夜云和畅寒玉
小憩觉溪徐氏
昔诵前贤传今即高人居奉亲贤子孙努力躬三余登黄柏最高峯【由聂家峯李家山而下小儿及亨庆烈生从】
局促倦埃氛游衍稀俦侣骥子能娱人慕韩躭岣嵝青天卷片云春山霁寒雨杖策不知疲鱼贯何容与遂跻凌霄峯徘徊以延伫长空极遐瞩松隂相欵语日昃憺忘归清风助高举
牧黄岚坑
朝来抱微疴残编减新课出门怅何之言归无所作忽乘谷口兴偶此崇冈坐契彼造化微觉我颓龄惰振衣发啸歌烟村夕阳堕
游黄岚坑
桃李薰太和晴光烂如许宁知明日花不有宵来雨芳原纵游衍呼童供笑语徘徊緑萝峯怅望清溪溆皥皥固同胞熙熙尽吾与悟彼静者心乐此动时趣烟村归去迟瞑色迷云墅
游黄岚坑
微雨霁芳原散步春溪曲欢呼及童竖策马驱黄犊入崦竹翛翛面冈杉簇簇展我怀中书坐向林间读不有巢许心那知箕颍躅但得风日佳朝朝来此牧
牧转冈头
搴裳陟崔嵬沉吟不知去尘襟顿萧散逸兴迷云树梅残谁氏花麦涨朝来雨隣牧左右来往事更相语预期明日晴重作青山侣
游龙门七宝寺
病躯惬初景动息颇自由不息风雨倦来贪山水幽穿云路窈窕抟空行遭周危峯杰笔卓叠嶂翠屏稠契我遗世想遂此物外游
素庵题
正统辛酉冬予归自锺陵息肩湖莽李氏南溟饬其宗以迓礼于从子世熙之堂崔氏文瓛翁古服来临酒数行懽然赋诗而别後七年南溟修世谱话旧小陂索素庵大书以归又二年持以求赋诗曰
一点虚灵天地参忍将至贵堕春酣请看天泽初爻旨是我蓍龟与指南
题厉斋【并序】
予寓种湖时将拜颐庵胡先生於豫章李生恪在舘下属儿辈致其尊府世熙及其外祖默庵崔翁愿识之勤归途乃遂其请明年二公冒风雨复予剑水至则予去矣屡有期於小陂而翁向髦近世熙过我翁则物故俯仰畴昔不能不为怅然也兹赋世熙厉斋之词虽以朂李氏尚亦有激於崔云
韦弦何用佩诸身矫枉扶偏各有因细向堪舆观万物反躬皆足熟吾仁
不寐
愁来不成梦梦回心耿耿定力嗟学微长夜谁予警
同熊生渤牧後坊因登絶岭
节候适清和田家雨新足芳林牧马来露草萋以緑乃有儒一生吾伊?修竹畅我仁知心跻攀散遐躅一览长天云真趣良可掬
同诸生游隂源
山水夙所歆朋游固其好风雨虽滞淫穷源竟须到幽意蔚沉沉归怀晴浩浩良辰不可常更拟山隂棹
新堂即事
平生山水心於焉得休卜一堂虽甚卑素意良自足坐看风雨来已喜无沾漉赋诗纪吾成古人有芳躅
题凝翠字後
游衍趂良时欢心慕浴沂饱眈山水趣书罢更留诗
登连珠峯
阁中罢鸣琴芳筵谢斟酌扪萝一褰裳奇峯酬素约天风起萧条山雨来溟漠时驰千里目四际云烟薄会当斯结亭胜览翔寥廓
同诸生游倒桐塍
东臯霁甘泽我心日悠悠出门玩时物因之白云丘行行不知远遂历羣峯头浩歌酣万态斜景风飕飕眷言顾诸子去矣仍夷犹渺然出尘想奇功归一游
沼上编茅为亭取程子秋日之诗名曰自得夜坐其中因成此句
幽怀不能寐揽衣造新亭曲池湛华月芳树还冥冥羣峯远映带一水近回萦坐久欢未竟夜迥气逾澄寂感玄化微伊洛歆余馨
夏日偶成
卧疴止衡门何以娱长日卷舒架上书游戏闲窗笔南亩课农余东园薙蔬毕务我分宜然无劳知难必道泰身自亨作德心斯逸长歌书座隅庶用箴吾失
游石牛埠
时止时行任自然离离香稻小春天微踪何足符佳梦自是民彛笃好贤
赠别熊崇义
不惮风霜跋涉遥翩然来访白云桥嘉宾盛处归怀好茂对良辰话久要
题李章勉学斋
浮生事业易蹉跎百岁光隂定几何不觉秋霜空满鬓玩君华扁谩高歌
擕小儿方家坪拜先陇【曾祖妣顔氏祖妣章氏】
方家坪侧接连塘二代铭旌托此藏孱薄每惭荒世德阃仪空感孝思长
寄朱孟真教谕
青春桃李忆成均两造高门剑水滨闻说轩车能我顾无端旧梦欲书绅
杨溪故居
童稚长怀故里居顾瞻茂草向桑榆溪头细接云仍话勉尔重新教子书
曲冈道中
疋马寒村偶独过壮怀莫景怅如何梅花满眼无人问谩对虬枝一放歌
狭原洪氏
芒鞋又作葛天民童冠追随五六人緑树池塘投辖处梅花如雪昼如春
雪夜偶成
四檐风雪夜漫漫独拥残炉对岁寒细忆晏庭诗思切是知仁者敢偷安
中原桥黄氏
忆年童稚饱经过半百光隂奈若何万事悠悠空白发一怀慷慨为君歌
溪上偶成
万缘由命不须嗟遮莫飞腾莫景斜偶度小桥流水曲缓从梅下玩孤花
康斋集卷三

[book_title]卷四
<集部,别集类,明洪武至崇祯,康斋集
钦定四库全书
康斋集卷四
明　吴与弼　撰
诗
读韩子【辛未】
重云密雨锁春寒病思无端强自寛逝矣古人心独在遗编一一静中看
寄谢王医博高危诸医士李王诸亲友
骥子南游学舜弦春城淹疾友琴轩神功深赖阳和力【杜云阳和医百草】青眼频烦故旧怜
题黄氏花萼楼
神京曾忝仲联行乡国相於季氏良花萼楼深春昼永自天多福一穰穰
题水竹居
结架媚闲旷夐然面寥廓水环白云隈竹带青山郭云霞生我衣鱼鸟同人乐曰予固静者煮茗相宾客意遣憺忘归会心溺洒落缅怀恍如梦赋诗酬旧约
程庸承府主命李观光章取则皆集小陂讲顔子喟然之章赋此以勉焉
二生忽喜後先来无德相资愧尔才黄卷有师当自勉关闽濂洛是梯阶【朱子云四子六经之阶梯近思录四子之阶梯】
牧大同原杨林坑即事【壬申】
既辍黄岚游却入同原嬉三阳时向交暖律回春晖人情惜旧好物熊含新辉悠哉四圣心静向林间窥单骑日日来飘飘澹忘归偶携二三子丽泽同箴规【与诸生说兑卦】与杨珉游大同原【予游原方憩林薄适杨生来访欣然赋此】
林西日月长讲罢无余事东臯策吾马聊尔川原憩风景惟暮春烟芳媚初霁理会尘外心道酣淡中味惠然嘉友来共此无怀世
枕上作
萧然陋巷日希顔独把遗经静处摊准拟朝来风日好遍随晴色踏青山
以事入城假宿西廨彭氏【癸酉】
细雨斜风困马蹄年过六十未知非客窗辗转难成寐定力何能一庶几
暂寓程庸氏屈府主王侯贲临夜承郎君伴宿
春风堂上降鸾凰瑞气祥烟日正长翠竹碧梧歌不足高烧银烛夜煌煌
闲中偶述
花木沈沈庭寂寂苍苔尽日稀行蹟支赜窗下一沈吟人间几片韩山石
絶句【於三峯尖之中峯架以小木覆以杂薪为牧所之凉棚】
一棚新架白云端四达天风九夏寒野性惯随樵牧侣时时来此独危冠
东坑幽涧
一水泠泠逗密林无名花草匝幽隂苔矶终日不知暑涤尽平生扰扰心
题菊窗
清霜篱落任天真可信虚窗别有春陶屈依稀千载後餐英裛露岂无人
游金陵藁
宿熊玑氏【七月】
江湖远适为求医首寓高斋惬故知良夜好天忘倦处清风明月细谈诗
发孔家渡
茫茫新涨漾晴洲华髪宁知非胜游未了平生山水债又从临汝附扁舟
次打石港
当年曾此泊晴湾细读邹书【不立岩墙之下章】向夜残始信万缘端有命欲为君子却诚难
哭傅秉彛
独步来寻洗墨池秋风禾黍正离离一丘旧隐成春梦非恸夫人而为谁
守风青草洲
青草洲边几日留风来北极正飕飕个中欲问行藏意未达中庸是我忧【日与程喜说中庸】
荅舟人【过家】
徒窃虚名实陆沈殷懃空负秉彛心那由回得西风驭截日深功断自今
南康舟中
满怀今古怅悠悠举目江山尽胜游华髪又堪来几度可无新句咏清秋
志喜
袅袅风帆快客程良朋时共话平生忽惊蜀浪半江浊又接淮山一带青
重宿南庄
四十年前此寓居华颠重宿意何如不堪潦倒浑无似谩托狂歌寄我吁
龙井道中【八月】
石壁话龙湫青山梦里游长亭新霁雨随处咏高秋
次练潭
半野云烟薄长空新月多息肩知有处灯火练潭河
横山双港道中
晴色添诗况山名认上音无劳乡国梦日咏古人心
阁中即事
尽日文章慨作家眚冥楼阁寂无譁云山时独揽秋色风露谁同玩月华
窗间独坐
阁上诗应罢窗间月复明好怀未忍寐端坐忆平生
赠江渊
久重才华识俊英偶从此地共茅亭几时更对何乡榻细写江东渭北情
八月十二夜何家圩玩月
访古微私不易酬心期江汉日悠悠行藏信有平生分谩向凉天咏素秋
墙下对淮山独坐
徐步闲来藉草吟淮山面面感人深若为飞度晴岚表一览中原畅夙心
十四夜同李进士玩月
别却乡园纵远观前期浩荡路漫漫何如今夜高秋月万里清光此共看
别何家圩道中口占授宜之【占去声隐度其辞以授人曰口占】
昨夜巡檐同霁月今朝联辔共秋山恍思三十年前梦信是人生会合难
寄赠李春
天柱峯前忆旧知江湖秋兴总如飞金台早得春消息好寄东风汝水西
贻南庄李氏
淮水秋风归兴浓片帆日指大江东满门长幼俱青眼华髪何时又一逢
独步江岸
江岸逶迤独步来日光恰喜密云开能消几两南风力咫尺青霄是凤台
次西梁矶【属和州】
西梁矶下系孤蓬矶自峩峩水自东蓂荚不知经几换几人曾此咏和风
登西梁矶尾
暂纵棱层咫尺踪江山一览已增雄脱令病骨生轻翰飞步危巅又不同
江边独步
咫尺金陵到尚难朔风犹未退狂澜平芜渺渺不知处独数江南江北山
具庆堂为桐城黄金题
爱汝清溪寿二亲云笺晴染坐生春九天会沐恩波濶戏彩堂前百福新
永感堂为桐城朱善题
欲报劬劳慨昊天青灯耿耿思绵绵顾我旧游挥客泪与君同废蓼莪篇
别金陵道次五显旧游口占授章余李三友
客中欣遇二三生送送无端故国情佳丽山川同一览楼台高下凤凰城
旅次晓立
江湖日夜数归期乾鹊声声晓为谁篱菊忽惊银灿烂畦蔬时接翠葳蕤
次东馆头【上元县地】
侵星问道高桥侧斜日息肩东馆头欲卜前程知有在霁行潦止不须愁
宿杜家村
杜家桥外杜家村细雨斜风暮到门多谢主人怜老大盘飱杯酒夜温存
句容樊知州宅
饱听邦民颂去思玉楼人去已多时阳春白雪惭吾辈流水高山吊子期
宿徐村
跋涉泥途不惮劬晩晴又得旅怀舒清溪濯足看山罢松竹林头认寓居
宿案头【丹阳地】
癖性从来厌市墟息肩时托近乡居金风禾黍秋连野绿柳池塘月照庐
发丹阳
遥牵高缆别丹阳明日青山指浙江谓我何求宁足校寸心对越是苍苍
舟中九日
去年九日遥思子今日重阳子忆亲自昔怀居非达士由来安土属吾人
吕城坝
云散青霄月放明时闻前岸浩歌声平生湖海希踪蹟始向丹阳识坝名
戚墅舖【武留地】
晴获农人喜安流舟子闲平林戚墅舖迥野浙西山
苏州絶句次唐诗韵【二首】
万态循环故复新尘寰知换几回春我来又发姑苏咏可信浮沤等昔人
斜风细雨菊花天今夜何知此水眠他日旧乡谈旧蹟青山却意梦中船
过吴江县
一棹吴江上寒烟枫落时无才堪赋咏聊诵古人诗
次嘉兴
程程客路问前踪又系城头檇李篷怀古心期何处写一江烟浪雨冥蒙
舟中晓望
吴江欲尽越山来东日融融霁景开桑柘稻粱连沃壤人烟村落在无怀
长安坝【崇德地】
崇德桥头暮刺船迢迢江岸带星牵长安坝上停篙处杨柳隂中伴月眠
望越中山
牵路晴明不惮难船头时见越州山前程信有自然妙莫把天心当等闲
平林舟中【杭州地二首】
尽日舟行不见山离离香稻映柴关倚篷独咏凝晴望何处云端一翠鬟
平林山後又看山知在钱塘胜槩间老大薄游顔独厚絶无新句脍人寰
昼梦觉作
一枕平安昼梦浓起题红叶数青松老於世态无心处到处身疑是梦中
钱塘絶句
曾拟钱塘吊古词薄游今乃戏於斯西风何限平生思斜日从谁一咏之
钱塘留柬程庸
凖拟名山复并游朔风无奈日飕飕金陵已失连枝喜吴会仍为落叶愁南指片帆应迅速北来行李莫淹留丹枫黄菊同归梦定约三衢与信州
观湖
先声隐隐远如雷高浪排空雪作堆欲记新题何处写伊谁一醉菊花杯
发钱塘
乡音无寐共清宵【昨夜与乡人月下话之】得伴何妨归路遥夜半开头更唤梦月明如昼竞乘潮
即事
西风凄切湿云多东日朦胧午始和佳菊丛丛谁采撷好山处处自吟哦
子陵钓台
王孙旧是布衣伦岁晩如何又屈身不有先生高致在滔滔俱羡拂须人
即事【舟人唱曲吹箫殊胜蛮音聒耳也】
歌声才罢又箫声畅我孤篷客里情他日欲知牵路处丹枫黄菊乱山青
大浪滩【洪武间先君奉命往福建有大浪滩谣】
先君遗墨识名滩使节曾经此往还改罢新诗吟未了舟人又指富春山
近衢州
水原将尽话西江红叶归心日夜忙犹爱越山看不饱焉知孤棹尚他乡
过衢州
夜半朔风遒滩声急去舟推篷云月里髣髴看衢州
题徐氏村居
跋涉遥寻玩易踪幽栖近在县南峯松篁共听今宵雨礼乐多存太古风俛仰浮生一梦寐相看华髪两龙锺酒酣细和辛夷什丹桂丛兰思正浓
别徐希仁
彼此浮生类转蓬青山端似梦中逢明朝努力加餐饭又隔南云少便鸿
常山道中
後先已喜轿咿哑驿路泥乾不惮赊回首故人程渐远青山从此白云遮
玉山舟中
独坐船头爱日光好风又喜片帆扬云山簇簇缘谁碧岸菊丛丛为我黄
与周文娄谅二生
自叹虚名忝士林殷懃孤负二生心莫云春树他年梦杰阁高轩记短吟
发广信
双棹飘飘逐急流青衫独自立沙头明朝矫首东云外须忆云峯是胜游
晓发
舟师晴唤急前程短棹侵星带月明却忆宵来何处宿孤衾和梦听歌声
宿横石
横石冈头路人疲日又斜平林茅屋近有店即为家
次上清
迢迢还乡路程程日逐西鷄鸣时问境十里是金谿
野桥小憩
晴日催归路平桥又息躬云峯四面碧霜叶一溪红
孔方道中
逆旅程难进疲肩重日增归期无用数俛首事孤征
宿小岭
旋籴山田米来供野店炊一枝聊暂寄不必问为谁
小岭店中即事
云白山青路回头却已遥故人应在迩诗话定今宵
童子馈蔗
童赤依谁氏悠悠念尔翁殷懃霜蔗赠知我困途穷
白水寺
危石疎松一水寒轩楹正在水中间平安半榻还乡梦却忆千山与万山
同公迪饮车氏
严濑扁舟话举林诗情遥向故人深一杯宾馆论文酒细写高山流水心
瑶湖渡
斜日明官渡平沙散马蹄一生劳面北短卒急征西
宿周圻氏
千里归心逐月明平林曲径欵柴扃故人问药入城郭爱子难兄共短檠
次种湖
乡邻宗党总欣欣旋摘霜柑意甚真送送长村不知远华颠应念客归人
还乡道中
晴山今日是归期正值橙黄橘绿时囊箧不论羞澁否示儿聊仅百篇诗
寄上饶汪秀才郡中诸俊彦
客里微躯病莫任金兰多负秉彝心不眠几动山隂兴无鴈能飞懒拙吟
登东坑稍箕窠最高峯
寒窗倦局促兹晨脱樊笼远随伐木伴阳谷舒孤踪奇峯发高兴迤逦缘霜丛沃咽有山果爽袂来天风是时雨初霁心赏超鸿蒙
黄李四生习易小陂寒窗旬月间六经风雪赋此以劳之
新功近喜四生深夙夜沈潜四圣心六出六经功愈苦冻毫特赋雪窗吟
新正峡中作【甲戌】
积雨逢春却好晴石桥又听涧泠泠沙头饮马闲停辔时止时行理本平
赠饶李四生雪夜劳以酒而勖以诗
绿酒酬高谊新诗祝远程各坚松栢操共固岁寒盟
偶述
病来文籍久相抛闲看松篁雪後梢懒性避人非敢傲平生厌结口头交
即事
濯罢清流似浴沂轻风拂面课农归北窗一觉羲皇梦又喜雍容事讲帷
题石泉
莫讶涓涓势在蒙隂崖应与八溟通试看万折趋东处何险能纡远到功
源中即事
疋马长源又独来野园时见菊将开忽惊往岁看花处天外孤吟越徼回
仰止堂诗【并序乙亥】
景泰癸酉予归自浙拟假道塘坑一访饶氏迪功公故迹而弗果华裔烈与尊公景德慨念不已予亦为之怅然也莫景駸駸斯游恐莫遂矣姑为赋其仰止之堂少答误辱之勤云其词曰
紫阳余韵着清江主一流风有叔阳桃李莫矜新锦绣松筠须复旧氷霜
题黻丘
李公迪其先彭原中山人徙居黻岭之下五六世矣公迪出赘五峯而以旧里为号不忘乎初也
何处云岚是黻丘中山近在屋西头五峯风月谙来久谁道乡关日在眸
寄李全父子
董帷奕叶托情深又喜曾玄屡盍簪珍重前模须仰止一经端胜满籯金
梦与三人观涨拟同访朱子【丙子】
旷百千秋相感深依依不识是何心金鸡忽报春窗曙惆怅残?带病吟
胡氏落成族谱序
连云芸栋夙蜚声又喜来仍建此亭勖尔诗书旧箴砭待看金石倍光晶
题周氏竹陂
梅仙峯侧绿青青渭水潇湘共杳冥试借琅玕来暮倚洞门风露接蓬瀛
病中口占授瑞康宁寿
不觉行年七十近忽惊卧病二旬多絶胜明月清风夜人在呻吟梦里过
赠何生潜还番禺
家庆新欢动里闾黄花绿酒厦渠渠客窗日月何多也羲画麟经伴起居
诗罢忆陈生寓意
汝归荣觐乐无涯听唱良朋契濶诗中道若逢烦寄语雪窗高榻待多时
适上饶藁
饮黄衍氏
後先舆马盛衣冠访古询今到考盘早向龙潭资丽泽一缄为我报平安
宿枫山车氏庄
明月清风夜殊非远别时薰衣茶宴罢为尔细谈诗
枫山道中口占授车胡二生
惆怅枫山道当年此息肩重来如昨日时序梦中迁
宿南山傅氏
春閲南山文冬访南山屋盘旋佳主人苍崖蔚松竹
宿上清真应观
细雨长途暝投装处处艰何如高枕夜清兴在兹山
贵溪道中口占寄车傅二生
一杯何必尽君欢知己须将古道看客路喜逢风雪霁诗筒早为寄平安
杨林桥
野水平桥路行行霁景开地名时记取他日或重来
贵溪邑庠作
昨夜凄风霰鸣屋今宵月满清江曲预欣明发行李轻早趂茅檐弋阳宿
弋阳道中
日短前途远天寒问宿忙乱云迷望眼细雨湿行装
宿晩港茅店
跋涉泥途困栖迟茅店安长风收细雨淡月四更寒
晩港铺
四野同云暝长村细雨飞桥倾人病涉冻水栗寒肌
宿宋村次唐人韵
茅店又安眠前程听自然余魂知有几不必问流年
旅夜感怀
经过今古客一日几千强旅店无眠夜高山慨紫阳
坑口铺
回头候火伴迟迟行复歇山铺时问名隂崖忽逢雪
宿上饶娄氏怡老堂
梧竹交加映晩晴清风兰砌有余馨重来宾馆酣春酒高咏南山万古情
宿古梁周文氏
石径盘盘逗碧流乔林郁郁拂云稠几年心事空相系今日题诗向此丘
别周村
云山端似梦中游芸馆高情两日留莫景重来恐难必临行余兴又登楼
西塘道中赠二周生
长途游子急前期情色无心管别离绿水青山劳远饯梅花新句为君题
工楼店即事【六首】
且淹山店雨莫计前路岐路岐泥潦深跋涉令心悲斗室息微躯店大围羣仆冻雨凄风行路难且摊黄卷从吾欲
僮御忡忡怯风雨得借茅庐即堪处但令疏食无乏供琴劒何妨淹逆旅
笔砚为伍书作朋寒檐不觉朝昏改静中滋味将语谁一日诗情濶於海
一室他乡远四檐寒雨声主人怜夜永添火坐深更雨歇月朦胧中宵卜去踪夙兴僮御喜争诧晓云红
迷途
山路少人行凭谁一问津迷途应已远返复枉伤神
归兴
计程不日踏铅山借问行人去路难君子见几宁有俟浩然归兴白云间
宿横峯
龎眉齐考两如宾欲把香醪慰远人报道闻糟也应醉一枝聊息梦中身
好趁瓜期雨又来萧萧入夜滴羁怀云行潦止元无系且赋新诗和酒盃
重经晚港铺
官桥倾圯不知年官渡行人苦渡钱奉劝行人无用较从来亏客仰谁怜
弋阳道中望圭峰诸山
峭拔立云端能生逆旅欢但惜世无摩诘手不能移向画图看
应林道中奉怀紫阳夫子
昔诵夫子诗今履夫子路夫子一去夜漫漫往复行人自朝莫
安仁道中奉怀紫阳夫子
此为正岸东行路高句藏心亦有年今日偶来亲旧蹟七闽惆怅白云边
宿白沙吴瑀氏【时瑀任陕西都司断事】
归坂驱驰逐落霞笋舆迢递到君家春来应有西飞雁多病新诗不足夸
令弟从官去难兄好客深青灯白沙夜诗律细论心
小浆铺道中
借问归程渐不多烟村风景倍融和谁家童子嬉牛背入谷时听放牧歌
梦桃花
旅梦一枝斜嫩红初吐花无端春信息知尔报侬家
梦舟得风
何许一归篷停篙泝便风草堂应咫尺清梦月明中
题新路口舖
我仆痡时将絶粮长亭忽喜近黄塘青衿胄子知无恙准拟谈诗共夜窗
题李章芸香阁
字向金陵书阁从五峯坐绿酒共深更剧谈忘尔我阁上遗经凡几编好惜分隂勖新课
题程庸读书阁
旅思摇摇倦淹泊息肩重喜登新阁阁中无物不堪夸举目咫尺皆真乐赋诗不尽析薪情负荷丁宁二雏学
宿山家
午?辞景云夜宿投庵下山中俗朴长幼淳也解闻风礼贤者自愧虚声诳世间到处令人误惊诧
访饶烈【三首】
逆旅初从远峤回迂途风雨为君来高轩一到留诗别莫阻归心向酒杯
莫阻归心向酒杯怜君意气更迟回龙潭丽泽荒芜久好约良朋次第来
好约良朋次第来百年时序日相催分隂须惜更须惜不学何由造达材
主翁莫归
中心欲投辖风雨催归鞍梦迫大刀头长歌双玉盘
奉柬塘坑诸亲友
久客宁容忘式微瓜期日念去迟迟闻君好爵端孤负棹雪山隂定有时
道中口占授饶烈饶岳
风雨联镳远送时高谈雄辨解人颐知君自有男儿志肯负平生师友期
仲父前程日见功远追祖德尔宜同从今好笃男儿志莫负皇天降此衷
经马茨塘
云景渐清和琴书此地过不须留客饮且喜为君歌
宿西廨彭氏
宿雨天清路不赊高堂绿酒映灯花金鷄声里微吟觉归梦分明先到家【上饶藁止此】
题戈氏玉溪书阁
常说萤窗在玉溪何如今夜此题诗相逢莫只谈金好无竞维人贵有儿
税塲墟道中口占授戈英
骥子当年此载歌金兰气谊感君多西风老鬓寒山曲斜日仍同律吕和
早禾陂道中口占授戈英
傍午蒙开日渐融暂停舆马步从容平生山水应深乐指点遥空杳霭中
别戈英
送送晴村两赠诗高歌足以慰离思龙潭悬待春消息早致双鱼慎勿迟
宿嵩山
华髪萧萧候我勤峩冠博带气温淳儿孙竞托重遭遇昨夜灯花报喜新
长湖章氏絶句
金昆已矣怅鸿冥玉季森森两眼青跃马隔溪曾失意挥毫今日却多情
口占授章献章朴
先後篮舆送我勤交情岁久见漓淳弟兄归去皆传语事业应须日又新
荷塘口占授族孙福宁
古市冲雺湿山桥踏月忙隔林询白塔隐几卧荷塘
塘坑絶句
鷄鸣踏月复前期爱日如烘霁雨时青眼满堂春似海扬州诗兴溢南枝
鴈塘道中
人事周旋愧不遑岁云莫矣趁归忙笋舆傲兀长须困蓑笠欹危度野塘
除夜次唐诗韵
银灯守岁未应眠一听阳春【小儿辈歌诗】自洒然更祝明朝风日好梅花满眼踏新年
丁丑元日【不肖前丁丑上学先君此年五月赴京】
往事浑如梦春风忽又新浮生空白髪依旧一瞢人【记先君诗云梦社方五岁已解诵诗书兄弟恩虽重师生礼必拘斋居应密迩路径不萦纡由此能勤学终当作大儒】
人日赠丘孔曼
人日题诗雪满篁写向伊人念旧乡惆怅百年前故事高曾笔砚接南窗【先生高士号南窗】
春夜述怀
多病无安枕长吟更短吟园林初雨歇花柳已春深身世双秋鬓乾坤独苦心明朝风日好何处快登临
晓枕作
四时更代谢万事相翕张升沈任吾运何须较短长风雨尘窗不知老日进遗编诵几行
莫春行
学不讲德不修二者诚吾忧日亲古贤圣残膏賸馥供涵泳青春告莫我不闻落花飞絮从纷纷
喜晴
阳春正二月霖雨何其多午窗歛暝色高陆扬洪波昨宵乃何宵高天衆星罗清朝太阳升万象成熙和余花须载酒因之一长歌
後坊坑
风景和明春服新缓吟疑在曾沂濒行临磐石迟回久时有低飞鸟近人
旧游感兴
既历覆船冈更嬉西岸甽俛仰旧游心光隂迅一瞬
梦中作
烟消雾散海濶天高历块过都乃见尔曹
石泉望灵峯有怀周娄二生
杖策闲来步夕阳云峯遥望意何长峯前二妙相暌久鱼鴈东西两渺茫
夕凉独坐
缓步阶徐爱夕凉微吟隐几久虚堂行穿山月纷纷白庭散檐花细细香
山庭夜坐
庭树隂隂过雨凉氷轮正照坐中央等闲真意须当认莫学浮生一様忙
六月十七日沼上翫月
碧沼溶溶月照怀好风时送嫩凉来细思黄卷【自警编】多新益懿行嘉谟实快哉
予书月台字月既毕台字误落笔而为壹又书鈎以足之惜无出处也徐思曩在石泉时东窗对一鈎之月在缺月五更头寒光皎清夜之句感怀
曾对东窗月一鈎五更心事澹如秋蹉跎不觉空霜鬓争奈年华似水流
沼上对月
又对青霄月一鈎金波玉露正宜秋自应暮景重加励遮莫年华似水流
鷄鸣候晓坐对东林残月宛然昔者之景又续鄙句
坐对东林月一鈎寒光皎皎近清秋当年心事今何在碌碌那堪日下流
避暑普济堂
三伏炎蒸午倍瘥长原叠岭困经过竹林深院宜人处氷簟清风一气和
同宗人嗣昶辈拜罗原冈先陇
清风朝辞上寿坊溽暑午拜罗原冈冈头卜兆三百祀鬼神守护雷潭傍澄空一瞩醉心目楚山崒嵂吴江长
避暑刀峯祠
竹里投装暑正隆缓寻幽事向刀峯芃芄香稻连畴绿??寒流一涧通
宿吕家壕先陇右畔李宅
眷眷先茔是夙心肩舆又事远追寻行云流水良随遇【胡文定公云世事当如行云流水随所遇而安可也】步月看星此竹林
同族拜吕家壕先陇
昨日虚劳远候迎竹间今喜欵柴荆西风一激荒山陇何限慈孙孝子情
宿吕坊寺
罢浴清溪步夕凉四檐风月宿僧堂依稀却忆高曾上桑梓连隂是故乡
游园
呼童时作後园游淡日凉风踏素秋花映东西红锦绣果连南北绿云稠
赠饶镇游襄阳
湖海平生志山林老病身何由出商徼同尔望西秦
中秋夜玩月次许郢州诗韵
四海同瞻此夜圆楼台渐喜出云烟蟾光玉洁秋中候桂影氷清雨後天吟处纷纷侵卧内梦回穆穆满庭前诗成惟有踈星伴萍梗明年忆去年
即事
借得禅房久寓居闲中转觉日舒舒二三童冠相於好卧听琅琅小学书
离寺
遥为松楸此寓居清风明月二旬余宵来红叶催归梦明月青山是旧庐
同宗人允基拜罗冈先陇
古寺相寻两度来孝思共写百年怀西风红叶桐园曲四望青天一快哉
对月偶成
夕阳扶杖步前庭归踏繁隂霁月清灵府偶然无一物静中意思验周程
即事
浮世升沈一听天竹窗养病日高眠杖藜偶散东林步丹桂秋香又一年
晓枕作
多病苏来体自轻吟边又喜气和平行云流水曾闻命何用君平卜此生
诸生助移门楼诗以劳之
鱼贯相於冠与童浩歌声里气如虹明朝饱挹溪山胜多赋新诗颂尔功
牧南岸岭次横渠先生韵
碌碌浮生一梦中并游无侣古今同偶因晴牧闲行好絶壁孤吟万壑风
夜读滕元发墓志
尹开封时民有王颖者为隣妇隐其金閲数尹不能辩颖愦闷至病伛杖而诉於公公呼隣一问得其情追其金还颖颖奋身仰谢失伛所在投杖而走见者大骇
理枉能令伛者伸古今何处覔斯人沈吟无计起公死徒向尘编感兴新
同晏洧游铺前山
小春天气暖如烘山果漫山黑间红缓步崇冈清眺罢悠悠归咏夕阳中
游山【历狮子石马鞍山至峡而止】
客归曾此眺层巅独步重来十五年人事几多随候革山光水色自依然
胜游欲罢驾言还山水盘回趣更玄试问丹青难状处朗吟人在白云边
同小儿游山【自後坊西冈觜登山度?入原历狮子石而归陈达遇于原中同行】
幸得身闲心自休呼儿时作小春游千山莫景难描画磐石何妨又少留
游山【由二峯尖至西坑原头而归】
为爱云山深复深筋骸粗健强登临一般真意谁能辨矫首苍茫独咏心
胜地曾经托趣深和风晴日喜重临筋骸又老四三载何限依依怅旧心
游山
童冠相呼作胜游经霜山果正优优林泉好处将诗买【康节诗】红日衔山咏未休
三峯亭
一亭危构接云烟亭罢基存境宛然重赋新诗留故事清风从此更谁边
牧後坊
遮莫风霜暮景侵又因晴牧事幽寻隣童供命诸生侍一曲真诠击壤吟
後坊牧归
林泉随处境幽幽争奈浮生不暇游日日杖藜归去晩野心端被白云留
同诸生登聂家尖
寻常多爱此峯游踪蹟疎来已十秋他日会心峯愈胜小诗难写兴悠悠
与诸生授康节诗道傍石
好诗歌罢乐忘忧不管浮生岁月遒忽意莫春曾此坐独吟时喜鸟相求
晓枕作
饥寒难免切身忧富贵由来不可求日用信从吾所好万缘有命岂人谋
晓枕感怀【二十年前尝辱此趋安以年弥高而德弥邵见誉】
年高德邵是难能曾辱良朋妄见称碌碌光隂空二纪不堪惆怅忆平生
伤傅秉彝
竹窗琴劒寓经旬洗墨池边蹟已陈惆怅玉楼吟望久眼中那复觅斯人
晓枕作
穷通夭寿宁非命消息盈虚自是天试咏黄流歌玉瓒谆谆笺注慨前贤
饶烈使【名长春】问讯日暮途遥旅宿无衾恻然成诗
暝色驰驱山正深投装安问有无衾解衣虽荷主人眷宁慰风霜永夜心
独坐偶成
为已工夫何处寻须知至要在于今它山之石能攻玉宁问阳舒隂惨心
自警
日日寒檐读我书观生愈似挂鈎鱼人情固莫分轻重事体焉能知卷舒百行自应诚是本一身端合道为枢圣贤龟监昭昭在争奈灵台不易虚
閲去年日录簿此日寓娄谅氏怅然成诗
去年今日正阳生觅句论文暂鲤庭北鴈不来西梦切杖藜何处问君平
赠程李二友
又报冲泥二妙来远传天使意悠哉寒炉拥罢霜檐立明月清风共此怀
题谭大参庆寿堂
北阙恩波浸正深南山瑞气福骈临奎光明月春盈卷总是莱衣爱日心
奉题程佥宪清风亭
世间何沴善侵陵强者谁欤抗郁蒸万姓低垂炎海里洒然天表见斯亭
康斋集卷四

[book_title]卷五
<集部,别集类,明洪武至崇祯,康斋集
钦定四库全书
康斋集卷五
明　吴与弼　撰
诗
新正重沐县侯贲临茅舍敬裁二十八字充一笑耳【戊寅】
误辱明时降玉音贤劳吾宰岁寒心前溪遇雨春流驶试问恩波深几深
赠太守林侯
匪才焉敢厠儒流光宠频烦误我侯从昔斗筲何足筭愿均慈造遍林丘
迎恩桥诗【并序】
天顺丁丑十有二月甲午郴阳曹侯奉诏枉聘与弼辱经青石桥门生吕邦翰屋以表焉与弼名曰迎恩之桥而咏歌以诗云
青石流传亦有年迎恩於此庆尧天山呼北阙晴云表玉烛祥光正煜然
皇华亭【并序】
天使郴阳曹侯辱临神岭闾阎老稚莫不交庆门生金谿车用式表亭其上仆名曰皇华之亭岭曰皇华之岭恭裁小诗以纪盛事云
皇华胜岭旧名神使节遥临雨露新草木从今皆可敬一亭晴映万山春
天使亭诗【并序】
天使郴阳曹侯辱临聂家尖门生金谿车用正表亭其上仆名曰天使之亭尖曰天使之峯恭裁小诗以纪盛事云
伊昔奇尖号聂家名峯今喜属皇华谁人领得峯头趣舜日霓旌拂晓霞
集庆亭【并序】
天使郴阳曹侯大参山东谭侯佥宪同安程侯旌节暂驻於大园之上门生陈庸李章亦侍语次庸作亭以表其遇仆名曰集庆之亭而诗以咏歌焉
拜罢天书使节归徽音暂此驻旌麾闾阎荷庆何多也共仰文光焕璧奎
彩云亭【并序】
天使郴阳曹侯辱临马鞍山门生陈子球表亭其上仆名曰彩云之亭山曰彩云之山恭裁小诗以纪盛事云
旌斾腾辉鼓吹雄青山尽属彩云红羣黎奔走矜奇遇满路讴歌日正中
奉陪天使重游皇华亭
前日风云拥护多兹晨气色倍清和遥空一瞩春无涘共听重歌胜岭歌
天使临胡氏族谱亭喜添胜蹟诗以纪焉
华亭雄构野塘滨天秩昭昭笃大伦品彚一经时雨化山川出色境增新
天使游山归旌斾暂停戴禄氏
喧天笳鼓踏新晴踏遍春山几处亭旌节暂停归兴好梅花溪上问诸生
天使归五峯彩旗联句
纶綍夙传丹阙表旌麾遥贲翠微中四民瞻仰乾坤大万竈歌谣雨露浓竞托皇华人似玉顿令白屋气如虹祖筵箫鼔腾三市驿道风云壮五峯
徐廖二友承天使命来【戊寅】
车舆灯火递相譁互认前村处士家欵欵细传天使语春风早约上京华
题饶氏祖德亭【并序】
饶安用中者予故人也佥宪陕西有声诸孙循者予子壻也嘉乃祖之才重循能仁其先故乐为书之
男儿能不负儒冠赢得功名万古看几度怀人吟不寐梅梢残月五更寒
棠溪道中
细雨新泥江路长忙冲暝色急投装笋舆非忍长须困争奈先茔不敢忘
南原道中
茅屋石桥西行行日未低地名时问讯春兴入新题
吕中良引拜罗源冈李氏夫人墓
马鬛巍巍久已平状元空忆旧时名若无故老殷懃意徒有慈孙缱绻情
葛藤科先陇
蓬科不见当时葛马鬛犹传旧日名星火程期京国梦春风花柳故乡情
经方昇氏
难兄客邸共乡心令弟高居辱爱深问讯若逢南鴈使春风早寄白头吟
赠石井黄徐二生
爱尔黄徐二秀才重逢故意倍悠哉他日松楸劳梦寐频期鱼鴈到金台
天使曹侯枉顾金石台
一上名台百虑消况承使节在青霄黄徐预拟忘忧物程李同歌击壤谣
罗原冈诗【并序】
上下罗原冈先茔所记芜没已久得复旧物者周氏孔文吕氏本诚中良邦翰数公之力也欣幸之至情见乎辞
冷派衰宗各渺茫荒山寒溆久凄凉东风为我回春色衣被罗原几处冈
赠廖良斋崇杰行人归乐安
马嘶芳草正清明高下风花远近亭他日金台谈旧雨青山总是故乡情
赠鳌溪茂宰林侯
秋月窗前天似水春花县里日如年民谣若达观风使处处流传茂宰贤
寄张璧
双塜遥依凤水傍朝烟暮霭久荒凉维持曾荷尊公爱重喜如今得令郎
次白旰李大章赠行韵
髣髴当年暂接顔忽勤缟紵辱柴关何曾实行出人上空惹虚名在世间樗散岂宜私雨露驽慵只合老云山误蒙明诏乘春去嫩蘃浓花满目斑
同程庸诸生游集庆亭
皇华岭畔又奇峰峯上新亭结构雄亭子主人良得意来游多侣共春风
承判簿戴侯掌教陈君下顾
联辔儒冠顾匪才春风揖别话金台残书数卷青山曲满赖余光烛草莱
承天使遣胥余二生枉顾茅舍
暂坐清溪畅病身又瞻联辔两儒绅行装自促无劳迓定在旬余蹑後尘
奉别乡邻亲友
流传遐迩尽虚声君子从来耻过情惜别误蒙乡里敬匪才何以答昇平
赠李晏诸生
我承明诏远观光付尔琴书与雪窗好笃男儿灯火志莫随浮俗一般忙
外孙瑞康索诗
明日朝天去今宵索我诗莫添离别感喜有盍簪期金台往复藁
西津舟中口占授同宿诸生
停舟西日四三生共宿津头风雨情须信万缘皆有命肯将行止问君平
发张家石
黄昏西北浮云歛清晓东南霁月明红日满窗春睡稳拍天新涨棹歌声
贵溪道中
懒慢宜闲不得闲衰龄却事道途间晓程匆遽严牵路昼梦依稀在故山
奉寄临川傅贰令
令闻宜民夙所钦琅玕欲报愧微吟更烦细问南来鴈日夜天涯念万金
周文娄谅徐綖棹舟远迓
暂亲铅椠向清流忽遇波心荡漾舟老去久於浮世淡重逢端似梦相求
草萍驿
暂息草萍驿心安即我庐万山新雨霁半枕黑甜余
白石铺道中
早稻青青小麦黄杜鹃声里野花香好山递送程程秀咫尺云帆是浙江
寄龙游洪茂宰
沙头倾盖重青年别後重歆单父贤好看岁寒氷雪表管教松栢转巍然
赠梁布政【尊公讳潜与先君同官翰林】
曾陪崇礼【南京卫名】少年游一隔江湖五十秋碌碌那堪今日会空怜岁月白人头
寄严州刘太守
我爱霜松托趣深殷懃特表岁寒心【赠霜松二大字】当年缟紵休相讶【还所赆】遥寄新诗咏断金
赠伍御史
与君共饮西江水却向钱塘话旧乡拙笔【正直二大字】漫持虽偶尔男儿从古贵流芳
王宪副顺德堂
钱塘江上接珠玑顾我何堪顺德题思遍古人无健笔断云残照画桥西
杨太守雪艇
同郡杨彦魁以名御史知姑苏之明年予往京过贵邦辱扶疾两顾驿馆盖误知我之过者也
一艇寒凝雪满窗棹歌声里铁为肠把君诗卷摩挲久人在氷壶月似霜
次杨太守见赠韵
承家曾读鲁春秋多病因循漫白头野性只应木石侣道心深愧圣贤俦万缘久分同春梦束帛何期贲晩丘画舫滥为偕计客偶陪高兴一登楼
赠毕王二进士
丹桂亭亭两妙龄相逢江上话诗情氷霜自是男儿志稳步青云万里程
姑苏驿馆即事【驿官置酒鸣琴】
尊酒为欢偶共斟江清地迥夜沈沈感君流水高山意畅我光风霁月心
桐乡舟中
两日劳劳昼梦长斜风细雨度桐乡卧薪自是男儿志何事寥寥数越王
赠郑御史
江上相逢话旧知【与故人徐希仁同学兼姻】姻门兰雪【予所赠徐二大字】共心期行春大展经纶手碌碌何烦索小诗
陆主事紫微庵先陇所在
一庵遥托紫微坡马鬛巍巍事若何惆怅孝思维则处始终名教为君歌
皇华馆即事
沈沈台馆绿隂浓一榻高眠咏午风时止时行皆乐地梦魂依旧白云中
陆大参宅
成均高谊古人俦江右仁风播更优今日德门恭一拜白云埋玉几春秋
浒墅铺舟中
一席中流快好风平畴时喜看吴农推篷细话园林趣总在乾坤生意中
白鹤溪铺舟中
我爱佳名白鹤溪客情舒处又题诗分明画得无怀世杨柳家家卖酒旗
次罗宪副见赠韵
蹉跎夙志久随流到处逢人愧白头滥奉天书趋魏阙猥蒙春酒醉常州圣门道远良难进贤辙风高不易俦安得鲁戈回白日重将旧业共君修
邗城
丹阳古渡接瓜洲万倾黄云麦正秋一榻午风清梦觉又题新句过扬州
高邮湖
图经旋展认邗州童稚传闻老始游一曲倚楼怀古调烟空漠漠水悠悠
渡黄河次唐人昨夜微霜初渡河韵
平生踪蹟半樵歌岁晚昏眸始识河名姓误叨天上荐琴书端似梦中过洲连碧水浮埃少【自瓜州来水秽浊之甚至清河口清矣】席满薰风逸兴多却忆青山同学侣可胜名教两蹉跎
忆家
独吟沂泗向黄昏漠漠云天远近村前月小陂今夜思细分诗帖与诸孙
杜主事荣寿堂【乃尊受封赠】
堂上严亲八十强天恩厚处锦袍香多才令子方腾踏百福如川日正长
徐州
前月兹晨别小陂通宵风雨泊西陲看山问水何乡客帆指彭城薄暮时
赠宋知州【蕲水人名诚字彦实】
沙头载酒话蕲州胜水名亭怅旧游闻道彭城多善政盘根正属有为秋
即事
一湾未尽一湾连处处垂杨?道边高缆势寛夫力缓行行喜带夕风牵
王锦衣望云思亲诗卷
使节驰驱南复南高堂华髪梦毵毵一杯春酒归心切指日云边落锦帆
曹天使重庆堂
余庆重重见老莱斑衣华髪映春罍青山门巷时时扫待领天边紫诰回
平野望邹鲁次少陵韵【问士人此去鲁城九十里】
古意千秋上孤踪九夏初高山方仰鲁洪道已过徐慈教三迁外雄韬百战余堪舆频怅望风日共踌蹰
望鲁山
闸水仍相阻河堧又独行兹山含万态於我故多情
梦家
百体衰慵两眼花云山久已隔纷华宵来鲁水桥边榻一片离魂只在家
济宁道中【时阻浅登陆】
一逢胜地忆平江【夹河杨柳隂隂皆平江伯遗爱】缘道薰风满绿杨岂独隂凉人共惜助予诗兴更无疆
济宁南城驿【庭前多种椿与白杨】
庭树隂隂转嫩凉琴书喜博济宁航短歌不尽悠悠兴泰岳峯前送夕阳
夏至
昼雨聊城逢夏至暮云江右忆侬家东林新箨知成?南亩香粳想俵花
录诗後作
无事偏宜白昼长薰风多送午窗凉思家恐有南飞鴈预写新诗待寄将
王锦衣赠梅圣兪集
早自欧编慕圣兪晩从汶水得明珠殷懃欲表将军爱又向思亲锦卷书
端午前一日作
端午明朝是乡园此际思南归人未上北去日随时道远诸孙弱家贫老母慈荣枯自有分无使泪空垂
写诗後又题
新诗写就即封题只候河边鴈字飞消息定於何日达梦魂夜夜大江西
临清端午王锦衣馈糭
且食将军糭休论故国情离家从两月挈榼任诸生碧艾仍悬户香蒲可泛觥稚孙嬉作队谁念日边行
盗名
实若虚兮有若无如斯方表圣门徒盗名似我真堪鄙愧尔昂藏一丈夫
武城对月
一鈎清照故园心独倚薰风又一吟惆怅麦秋今夜宿诸生共听玉山琴
泊武城
长年捩柁棹讴停淡月疎星泊武城若使九原人可作弦歌声里拜先生
陪天使及王锦衣登陆闲眺取径徐步坐滕家铺绿隂候舟小儿陪二使习射
见说行逢对摺湾相招取径纵遐观河山指罢仍留射好似雩坛春服还
登德州梁家庄驿楼
一赏薰风瞰水楼楼头清兴暂相留明朝知隔几程驿绿树人家记德州
题德州梁家庄驿馆粉壁四牡聘贤二图
左是皇华右聘贤苦心於此岂徒然中原万里能无孕不在商岩即渭边
书姜米巷壁
云山万里去吾庐萍梗那知此寓居昼梦每便风帐静夜怀几共月窗虚乐天知命忧何在安土敦仁爱有余他日多情时北望殷懃却忆壁间书
客夜即事
庭户沈沈夜未央碧天如水月如霜一星为幸何多也独许寒芒伴耿光
得小陂消息
辞家三见月团圆几望南云路渺漫忽报遥临桑梓客晓窗倒屣问平安
移寓宗人建一
素佩行云流水词一枝何处不堪依殷懃况有吾宗子小阁虚窗懒正宜
题南薰阁
玲珑杰阁面南城满座薰风解我情玉轸朱丝秋月夕几回清兴绕虞庭
题南薰坊寓居
一柏亭亭杰阁西婆娑厚盖未经题他日哦吟南斗外时时梦想与云齐
赠王医士
杏林春色满窗纱好是当年董奉家我借余光辉客邸神功特向衆人夸
奉呈忠国公
翠柏苍松几岁寒菊窗竹牖共平安百年勲业寰中满万古声名鼎上看
奉别文安伯
彤墀执手话绸缪双砚殷懃谊更优明发青山白云里龙楼凤阁梦神州
奉别李尚书学士
神交尺牍比南金况复雄文重盍簪锦绣欲酬何所祷和羮慰满四民心
奉别彭吕二学士
几陪鸳鹭肆愚言玉趾频烦坐客氊归梦已随秋兴远寸心犹在五云边
奉别主客诸公
圣贤事业细曾论别语谆谆问所存尚友轩中铭座处纷纷慎勿惑多门
奉别孙黄二姻旧
客里情亲孙与黄夜来归梦绕秋江西风黄菊青山曲细把平安报旧乡
孙氏丛桂堂
莫说当年窦十郎君家丛桂互流芳灵台更有天然妙不待秋风也自香
孙氏更造八里桥【改名通济】
八里新更通济名乃知仁者用心宏谁人更续生生德好共千秋万载馨
十友饯别城东五里
曹天使孙郎中秦员外倪员外张主事陈主事孙主事黄员外刘都事王进士
疎顽无以答昇平况辱羣英远饯情明日青山回首处五云遥忆读书声
重宿通州驿馆
五月蓬窗触热多清凉台馆此调和故人重进杯中物独酌灯花一放歌
细数灯花事短歌南归魂梦白云窝独怜葵藿微私切惆怅何心制芰荷
别二孙生
客里过从喜二生云和夜夜玉壶氷长河寄得临分语莫把灵台泥俗情
中秋新桥驿次去年诗韵
何处中秋对月圆新桥旅泊近人烟西江皓彩阻千里北阙清光隔九天画舫独吟河水曲银灯高照驿楼前时逢乡友谈萍梗华髪添明又一年
登陆偶成
旷望晴芜外聊为曹濮吟静观浮世事端合付无心
奉谢都水车主事
争奈舟人贪利涉宁知见险却当需指麾非仗仁人力颠沛洪涛尾尽濡
崇武即事
一舸秋风昼枕清楼台时见博平城思家欵欵南归梦恋阙依依北望情独倚沧浪怀古调细论舆地閲图经明朝放犊晴岚坞遍忆琴书水上萍
古城舟中
朔风微雨橹和鸣已度锺吾问古城北路渐遥南路近伊谁一写个中情
赠金通判
名镐字孟周尊公名砥国子典籍与先君官舍隔壁而甚相得於不肖过蒙与进孟周在官亦有声予为大书氷壶二字以贻之
少小为隣今老夫淮隂重喜话氷壶男儿肯负平生志正好明时展壮图
经蚌殻湖
前月兹晨滥宠嘉恭承天语侍文华片帆容易几千里独咏西风野水涯
高邮湖
长空漠漠水云平北极风高一舸轻菊有黄花归梦切青山日计抚州程
孟城驿
高柳收帆处平芜纵目余都将今古兴尽向驿楼书
即事
船头船尾富欢声高挂云帆四体平【免牵缆之劳】时见南陲山隐约明朝定拟到金陵
发仪真
埧上停篙立柁楼江边解缆别真州满怀秋思无心写独看岷峨万古流
舟中见红树
船头时作望乡吟难写浮生去住心忽忽不知为客久谁家红树报秋深
白螺矶
柔橹和鸣人力齐急流竞渡肯迟迟试将衆理依斯看万事心同不足为
牵路宿上元地
江北邮程昼夜贪寒芦已喜属江南青山门巷无劳梦消得东风几日帆
题淡然卷子
东风红紫竞芳菲万叶千葩恐後时谁道太羮玄酒味却能医得兆民彛
发石头城
旧游历遍问归程晴色东风一舸轻杨柳堤边吟望处青山犹是石头城
板石矶
红叶黄花归兴浓青山夜夜梦巴峯矶头记得蕃昌路西日一帆芦荻风
次荻港
漠漠寒芦一港通衣冠迎候礼从容已陪徐步凤凰岭更与遥谈狮子峯
晴芜眺罢事霜毫点染秋云散海涛余兴归来眠未得芦花寒月满江臯
十里青山【与庐山相对】
羣冈联络接铜陵何代流传十里名隔岸翠屏相映好片帆归咏正秋清
铜陵舟中
归心日日数邮程楚水吴山次第迎安乐有窝时有限只怜无计荅昇平
梅根次辛丑岁诗韵
轻风疎雨送微寒淡月疎云泝急湍年少旧题今白髪浮生犹幸一身安
重修余忠宣公墓堂诗【并序】
刘清廉文之参政四川也经同安付白金於怀宁丞胡诠助修余忠宣公之墓并叙礼之堂诠以讼之丽乎罪者役焉民不劳而事集云诗曰
薇垣参辅隆风教花县郎官尚典刑顾我疎顽何似者敢将名姓汚丹青
胡贰令索诗题尊府方伯公一曲轩
画省高车久已悬花封才子正青年监湖一曲幽栖处明月清风水拍天
同安即事
几日扁舟系浅沙独吟夜夜梦灯花青山賸有平安侣频说天边客到家
鄱阳舟中
诗卷书来兴转佳好风应念客天涯明朝再假一帆力指日琴书可达家
进贤道中
诗思乡心共落霞连村红树胜春花少年髣髴曾游处独立苍茫两鬂华
蔗林
梦回夜半候鷄声时听舟人问水程明发扬舲过百里好山却看故乡青
谢家埠
连樯金鼓气飞扬共喜邮程近武阳诗兴无端吟不彻霜林处处奠红芳
奉陪天使金陵王侯游山十首
皇华亭
皇华曾喜见名亭使节重临胜倍增愧乏长才歌盛美漫将下里颂昇平
集庆亭
集庆当年衆所夸四民重喜拜皇华一壶春酒供多兴归从如云拥鼓笳
天使亭
箫鼓喧腾日正融烝黎满路庆时雍旌麾隐映红云表天使重临天使峰
彩云亭
彩云亭子碧云岑舜日重沾雨露深红树溪桥春似锦高吟细写北来心
驻节亭
遥传天语下青霄使节荣瞻驻此桥燕喜有筵供胜会旧家文物话唐朝
塔山
穷乡谁道塔山名惟是樵歌牧笛声岂意远承天上使翩然下此驻霓旌
石溪先陇
石溪桥畔蔚松楸叠鼓清笳导胜游好是丹青难状处百年心事共春秋
石原
清明风日小春天旌斾翩翩会石原借问皇华辉映处昇平文采万人传
萝溪重庆亭
雪窗萤案饱储书两沐旌旗奉使车请赋新亭留胜蹟画檐高映绿萝居
赤冈
赤冈斜抱小陂南乡邑流传富美谈红叶清霜风日媚送迎天使此停骖
送天使王侯回朝彩旗聨句
九重雨露尧天大万国衣冠舜日明草木光华南服重风云庆会北归荣
康斋集卷五

[book_title]卷六
<集部,别集类,明洪武至崇祯,康斋集
钦定四库全书
康斋集卷六
明　吴与弼　撰
诗
元生陪往宝塘小憇路口铺【己卯】
晴山聨辔日迟迟【立春五日】小憇邮亭啜茗时少长森严环侍好旧乡细诵帝乡诗
宿下城丘孔曼
先朝心事共春秋此日投装话白头莫把光隂牵俗态勉教孙子继前修
赐金垦田
滥向文华辱赐金侧身北望五云深都将至渥归南亩瓜瓞绵绵万古心
亲农归途中次旧放水诗韵
迎恩桥畔独经过课仆西畴事早禾却忆去年今夜兴淮隂去棹好风多
坐沼上有怀京师冠盖
倦抛铅椠暂挥锄浴罢观鱼听鸟呼乘兴不知吟坐久无端秋思绕皇都
忆去年今日【八月初四】
去年今日侍文华天语谆谆过宠嘉二度丁宁归去後好书多做贡皇家
忆去年今日【八月初七】
去年今日拜彤墀天语温淳赐勅归中使传宣天使道好生看顾荷皇威
忆城东寄饯行十友
聨镳接轸忆城东绮席珍盘别醑浓南北云泥悬隔久高情常在梦魂中
奉寄夏官羣彦
司马羣英嘉惠深聨名锦轴重南金当时愧失抠趋礼别後难胜怅望心
寄王经历刘都事
外氏零丁一转蓬欲从何处问孤踪盍簪得遂平生愿总属王刘雨露功
奉题怀宁伯双骥图
汗血俱曾成大功丹青凛凛着英风人间自有男儿事杰出方名世上雄
竞功双骥大功成造父王良总擅名设使当年无伯乐何由千古着雄声
奉寄忠国公令郎君
侨居几欲拜兰阶多病因循愧夙怀翠竹碧梧霄汉迥五云深处望三台
奉寄广宁侯二郎君
曾接亲庭花萼辉亭亭玉树映金芝圣明文教超千古万轴牙籖好及时
寄太常高博士
杰作铺张天地心大音寥阔国之琛清风明月停云处不信人间有古今
寄太学郑助教
自古文章贵作家夫君当代富才华案头夜夜增光艶留与儿孙仔细夸
寄汤教谕
丽句流传衆所钦称扬太过实难任虽云甚矣吾衰也余齿犹宜座右箴
奉寄南康郡侯
一接沙头金玉相时从舟子话龚黄几时一鼓沧浪棹细和匡山白鹿章
沼上芙蓉花开
去年花盛客天涯今岁花开人在家万事只应随分好不须憔悴对年华
作远书罢卧自得亭
羣缄裁罢一身轻又向高秋卧此亭遥想故人天上梦可知衰病日伶俜
拜表归途中作
记得重阳拜表归乾坤清气映晴晖红黄山果惊新候又喜题诗野水湄
青云亭
欲得灵台拔俗氛特将亭子倚青云朝朝剩汲寒泉润细点明时辅世文
游塔山
去岁兹晨发望江风帆夜泊小姑傍来游此地怀萍梗红树新晴候欲霜
游天使峯
天使峯头境絶奇重游恰近小春时晴明风景尧天媚安得情怀不赋诗
游彩云山
选胜归时兴未阑微吟更坐彩云山出尘亭子休孤负须把遗经日此摊
寄郡庠陈广文
郡庠司训陈先生两辱枉顾山中有怀成诗敬以奉寄笑览幸幸
滥窃时名负愧多劳君两辱碧山阿墨池泮水宵来梦红树西风寄短歌
寄邑庠陈广文
不肖将赴金台时承判簿戴侯邑庠广文陈君枉顾衡门不肖赠诗有满赖余光烛草莱之句别後辱陈君两垂青眼久稽奉荅有怀成诗敬以呈上笑览幸幸
荐辱余光烛草莱琼瑶久矣负高怀孤吟几对黄洲月芹水清风不易裁
至日
岁华又值一阳生豫汛庭堂贺太平万壑金鸡天欲?四檐霜月雨初晴学随年长嗟衰迈道与时亨荷圣明间傍溪梅寻嫩蕊新诗兴绪绕虞庭
游三峯尖
晴明又喜蹑云烟旧迹来游兴浩然心事满怀题不尽长吟囘首五云边
贺吴营元氏驻节亭成
积李崇桃烛令辰双溪雄峙一亭新百年胜事光先躅千载清芬激後人
题新斋壁
莫怀端合惜年华莫枉闲工事筭沙收敛寸心归寂寞芸编堆里是生涯
同邱孔曼游胜览亭
积雨初收远岫明盈眸生意黍苖青偶乘佳兴良朋共细咏新诗向此亭
游霓旌亭
一历青云眼倍明羣峰聨络自天成迟囘磐石忘归去谁共斜晖俯仰情
忆前年今日【五月十六】
前年今日拜宸旒天语亲承锡命优几度忸怩疎薄质洪钧浩荡若为酬
忆前年今日【五月十七】
前年今日拜文华疎薄慙叨过宠嘉谢病曾无一字补可胜衰眼日添花
忆前年今日【五月二十二】
前年今日说中庸内阁羣英眷注浓分惠御桃尝主客归鞭姜米步从容
七月二十六日作
流光一飞电夙志良堪羞末契何所托尘编日遮眸窻得竹林幽亭有荷池胜浅薄谅何为於焉托余命
车泰使归喜而作
山暝风高雨打衣敲门知自玉墀归椿萱彩服千重庆台阁云牋万丈辉
敬梅轩为杨侍讲题
云坞琼枝处士栽玉堂诗卷映三台肃焉敬止哦吟处难写孤芳万古怀
忆前年今日【八月十九】
前年今日急邮程时向街头慨武城此际独吟仍独卧满怀秋思向谁倾
忆前年今日【九月初七】
前年今日达龙湾人在沧江杳霭间夜傍石头城系缆旧游触目是乡关
忆去年今日【九月初九】
去年今日五更兴旌斾翩翩度野亭精白一心悬北极肃恭拜表进虞庭
览戊寅日录作
竹窻时止亦时行谁共清风明月情忽忆前年今日兴登高人在石头城
沼上亭玩芙蓉花
今岁花开幸粗康虽贫却乃士之常秋亭玩罢归来好竹影扶疎旭日凉
忆前年今日【戊寅十月十二日行李自金台抵家天使及郡侯临川崇仁二县官郡县师生皆会於此】
前年今日荷皇恩冠盖盈庭客满门霜鬓荐惊新岁月涓埃未荅志空存
游山诗
小春风景日清妍游衍乡园又一年身幸平康心寡系杖藜随处咏尧天
後游山诗
昨日登临兴未穷重游喜得数生同峯头徙倚忘归处诗在云烟杳霭中
寄万叔璨
赤磵松楸迹久荒荐劳青眼意何长琼瑶未报身衰迈几向南云梦北堂【北堂盖指叔璨母先生妻之姑也】
至日讲堂朝贺
金鸡催曙鼓声雄济济班行院肃雍迎福共瞻刚长日尧天欢舞万方同
即事
偶傍溪头咏落晖烟村清眺意迟迟低囘细忆前年兴逐一闲歌驿道诗
书郑伉卷子毕偶成
残经讲罢慨虞唐步月归来兴未央诗卷写阑吟更好又挥余墨两三行
德政歌【并序】
桐庐吕侯廷和宰洪之进贤期年矣甚得其民有儒一生相厥耆老顾予请颂归率其子弟咏歌舞蹈於和风甘雨之中以服侯清化美事也重以吾邑令君李侯之命遂走笔以复焉陈子宪朱文贯吴志广陈子宁者四老也傅海者诸生也歌曰
我忆弦歌武城宰流风余韵今安在【怀古】卓哉吕侯英妙年碧梧翠竹何娟娟【念今】却金海隅光使节寒露玉壶浸霜月【形容清节】牛刀小试鸣南州长天雕鹗横高秋丹诚烱烱慈仁父反风灭火并伏虎【德政】琴堂有教肃簪裾犴狱虽设期空虚【省刑】南隣北里童与冠含哺鼓腹相泮涣【民安】春郊桑柘涨丛丛秋原禾黍迷西东【物阜】隣封野人拜佳政乐与舆人共涵泳【结上】桃李隂隂清昼长牙籖玉轴森琳琅【书籍】列圣羣贤屹相向蓍龟指南如视掌【圣贤示人之意无弗在衷】河海何曾择细流泰山固不辞土壤【不自满假】百尺竿头事若何濯缨一曲沧浪歌【务造其极朱子云百尺竿头更进一步自求多福】
赠四老归进贤
花县仁风日念兹黄眉冲雪到茅茨予攸好德何能尔信是人人共此彛
重庵歌为陈子宪题
借问仁者何乐山巍峩屹立天地间以木巽火是曰鼎君子正位以凝命浮生岁月疾於飞庵中心事其奚为去斯二者将安归萧萧华髪映黄眉不远百里求新诗咏歌付与孙与儿奕叶仰止庵之楣
除夜感怀
曾赋山房一味清【永乐壬辰除夜诗云谁家除夜无杯酒我独山房一味清】沉吟旧梦转多情千山万水迷归路羞照秋霜鬓数茎
同胡冕陈凤宿路口铺【辛巳】
乡情诗思共悠悠烛尽宵阑立未休记得丁宁檐际语好来芸舘话春秋
晚坐自得亭
春田课仆暂亲农亭子闲来坐晚风幸得微躯能勿药崇桃又见一年红
题程佥宪骢马行春诗卷
行行无用避桓骢霜雪何妨雨露功缘道生灵迎望处铁冠遥在万花丛
题全归诗卷【为应公宪文题】
遍历儒冠四十年荣膺上寿际尧天跬步敢忘曾氏教临深履薄日乾乾
送原宪使考蹟赴天官
清笳急管拥崇台万里风云接泰阶花柳漫村春似海伊谁一访少陵才
重宿吕坊龙归寺
曾为松楸此寓居二旬风月体舒舒天上归来重宿处青灯细看旧时书
宿杨溪
疾风飞雨宿杨溪虚室孤吟忆旧时不是本原深且厚云仍何幸至於斯
杨溪晩眺
一水逶迤抱竹居羣峰稠叠映天衢迟囘独散平桥步二百年前是我庐
拜山泉先生墓
长从家集慨穷经述作尤深感至情巴冈遗陇低囘处饱挹山泉一味清
立秋【十七岁立秋诗丈夫壮志须高远灯火辛勤贵自强】
茅屋秋风已满林老怀却忆少年吟丈夫壮志今何似空感平生灯火心
寄傅裘
洗墨池边佳问来月窻重感故人怀几时池上翬飞好伫见新碑向竹开【裘立墨池记碑覆以亭焉】
送傅裘北归
扶疾秋山百里来桑榆细写别离怀式微歌罢情如海共喜新碑吉日开
游罗原冈诸族侄咸在
上下罗原冈上路西风斜日共跻攀新诗付与吾儿道奕叶当思继述难
重宿经舍寺
重宿招提覔旧游百年心事在松楸江村送客归来好明月清风咏素秋
自杨溪过葛藤科
港下归鞭问葛藤名科山水总含情朋游迎送秋江晚古渡寒流月影清
晓枕偶成
戊寅此日吟淮水辛巳今朝病故园时序暗随生纪换寸心依旧五云边
枕上偶成
万事随缘不用忧好将行止范前修当兹岁晩尤宜惜独对黄花咏未休
戊寅此日【九月初五】
戊寅此日度真州坝上闲书几字留薄暮喜投扬子宿青山近接石城秋
西游藳
辞家口占授诸生
我去寻师适楚邦归期应在日初长残书破砚须深护跬步分隂好自强【先生拟拜旧师杨弘济之墓】
狭原道中
小春风雨路初乾又向名原话考盘却忆十年前胜事门前骥子踪游观
宿北泽
云坞蒙蒙湿不开长途行李後先催前山寓宿询名姓曾向龙潭问学来
北泽道中
蒙蒙宿雨又开晴僮御奔忙四体轻红树青山溪曲屈胜游随处是诗情
湓源道中
度?蹑岭一徐行囘首双峰独注清更出前村舒病眼时从牧竪得源名
重宿墨池傅氏
洗墨池边正己堂问舟西去又投装儿孙总解隆先执更把前题续两行
宿桂林
冒雨冲泥宿桂林卑尊奔走事师心一壶春酒谈经罢独咏青灯坐夜深
次前韵寄示儿
到处虚名动士林平生孤负秉彛心过情却更忧吾子新造从兹冀日深
赠进贤吕茂宰【二首】
薄劣何劳谊薄云野桥迎候度朝暾绵绵却忆宵来雨谁道荒村拥令君
西去寻师学士家远劳旌斾驻晴沙分岐细话男儿事珍重清芬百世夸
题正心斋
涵养工夫敬是宜监空之体本如斯须知道理平铺在顺应何容一点私
宿三江口
雨脚朝来又似麻问舟并午踏晴沙平林系?推篷处星月交辉杂彩霞
舟中独坐次邵诗韵
一棹初逢积雨晴客边赢得寸心清地偏时喜北风软天迥独看西日明怀古正贪诗逸响可人更听橹柔声寻常自有无穷妙争奈浮生识未精
舟中即事
蓬户青灯照夜长观星玩月水云乡候当小雪寒犹浅十月初旬始降霜
风劲天高夜已霜孤蓬闲倚面朝阳移湾细忆曾游处静听吾伊昼满航
万石渡舟中
抄书曾作豫章行记得扁舟夜此停异日重来头尽雪不堪惆怅忆平生
舟近豫章
双橹和鸣莫景横相将喜见豫章城病躯粗健何妨老随处高歌颂太平
寄家书
乡人逢处话乡心明发西归送好音我在客边安所遇家庭只管惜分隂
船头晓立
樯头晓对豫章城南浦西山是旧盟俯仰古今云聚散新题何处独凝情
奉柬大司成先生令嗣
未遂生刍一束忱白杨几感老怀深金昆玉季停云处攀折江东渭北情
柬伍伯逊
拟向高轩一日留碧梧翠竹共绸缪觉来懒慢休相讶老病人扶不自由
写家书後作寄璿子【二首】
今日慈顔值令辰满门和气想氤氲江山到处逢迎好不必多情忆远人
晏子传书久达家诸孙亲果任喧譁殷懃寄语青灯伴逐日新功好倍加
又柬伯逊
闻道高轩迟我过别离偏感老怀多片帆岂不相思切其奈余魂逆旅何
不寐
辗转寒更梦不成细思时止与时行蹉跎徒有男儿志枉向尘寰老此生
发豫章
挂席西归孺子亭小春阳煦快舆情满怀今古凭谁问独对寒山一带青
昌邑山舟中
红日衔山莫景明扬舲共喜夜风生中天月好长湖稳五六云帆作伴行
船头对月偶成
笃斯懿德任吾真宁计朝晡苦与辛黄卷两行歌一曲陶然日作葛天民
夜读
听罢吾伊宵向残月明清兴正相关近贪黄卷多新益独对韩檠又一摊
不寐
清夜迢迢境閴然百年心事在韦编可堪夙志浑孤负空得浮生雪满颠
宿珠玑湖
闲从火伴问名湖愧乏珠玑媚此都一水浮空帆暝漠孤烟带野树馍糊
琴罢歌邵子诗
羁思乡心近若何吾伊声罢听云和美兹明月清风夜细唱阳春白雪歌
夜枕作
辞家已是一旬余试把新诗讯起居待足求安元有诫日凭青简味真腴
舟近浔阳郭追次辛丑岁游此诗韵
霜日融融昼梦余身闲随处是安居万缘有分无劳计频向麟经玩特书
读春秋
尘网那胜久陆沉青灯遥夜照孤吟化工妙契何由得慷慨平生尽笔心
舟中闲眺
漓岏翠壁倚云端红树人家带碧湍偶尔会心为客处只疑身在梦中看
次磐塘
整履聊为泽畔吟前村独往事幽寻衡茅细接穷阎话又感平生生物心
旅夜次工部落日平台韵
旅棹无眠夜寒衾独咏诗江湖今日兴宇宙昔人诗蠛蠓身如梦蜉蝤鬓久丝冬来多雨雪骥子念瓜期
黄磉舟中
好山奇絶自天开道上谁人入壮怀我惜桑榆难再赋只应图画共徘徊
渔阳口追次辛丑岁诗韵
琴书又泛楚江舟年少题诗今白头緑水青山新唱和雪泥鸿爪旧朋游
宿散花轩乡人索诗
野水荒洲宿散花乡心羁思共天涯明朝再得东风便去住留诗属及瓜
夜说中庸
旧学荒凉偶一燖悠悠空志百年心殷懃谁向吾儿道圣者犹闻惜寸隂
次未起程时枕上所作韵
少日深惟道是忧老来愈觉德难修几於名教徘徊处剔尽残灯未忍休
听诵孟子三乐章
一听邹书三乐辞肃容敛袵起遐思系天人处犹能得自致云何不念兹
寄进贤吕茂宰
台皂劳觇久车舆出饯隆趋承惭有道观感激颓风白发人何补青云气正雄题诗江汉上翘首豫章东
寄李晏诸生
湖海扁舟远园林数子劳丹诚怜尔辈玉案愧吾曹昨夜金沙目何时汝水舠彩云连集庆细酌盍簪醪
金沙杂诗【十四首】
淹泊依沙岸栖迟枕碧湍遥空风势远竟夜雨声寒幸免蓬窻虑欣投栋宇寛明朝重汛扫笔砚共平安独拨寒更火频挑旅次灯怀人方有赋观我澹忘形变态能相好乡心不用萦情知旋斾日定在一阳生湖上风威盛云边夜气清晚来收细雨更尽见孤星久客休相念明朝定放晴兴阑眠未得次第覔诗成深夜仍飞雨诘朝未放晴疾风吹地转高浪蹴云平翰墨充人事琴书理性情为知萍梗迹日咏此郊垧病後新功减闲来旧梦清闭门终日坐抚景百年情道大诗书重身恬去就轻寸心何所系潦止霁斯行雨雪时惊户风涛益撼空残盃初泛緑衰火却添红玉轸调应罢尘编兴未穷化工何处覔江汉正朝宗平野风收怒高天日露华怀人阻石首作客且金沙店黍聊供饭园蔬可当茶拟乘明发兴访旧遍隣家偶踏新晴好宁教逸兴悭悠悠江夏水隐隐汉阳山野趣方延伫柴扃未拟还薇垣来旧侣携手重乡关孤洁瞻新月高明仰列星隂霾知几日此去想多情寡欲存神妙忘机养性灵残编寒漏永至教在麟经月淡天如水霞明露已霜畦蔬舒晚翠篱菊傲孤芳琴剑仍文事江山且武昌闲窻宜养病未用说吾乡谁道心如面今人即古人公卿能下士观感尽兴仁寓迹金沙上新亭野水滨题诗渐卤莽孤负秉彛真共诧金沙胜衣冠日日来高情知好德薄分愧非才緑水春光动
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:07-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>