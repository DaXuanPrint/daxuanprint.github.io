<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="题词,卷之一,卷之二,附录,竟陵王集全文在线阅读,竟陵王集全文在线下载,大玄古籍书库">
<meta name="description" content="南朝齐诗文别集。一名《萧竟陵集》。萧子良撰。萧子良字云英,齐武帝次子,封竟陵郡王。据《南齐书》本传,萧子良“所著内外文笔数十卷,虽无文采,多是劝诫”。《隋书·经籍志》著录《竟陵王子良集》40卷,两《唐书》著录《齐竟陵王集》30卷,宋代书目未见著录。宋时已佚。今有明张溥《汉魏六朝百三名家集》辑本二卷。《全上古三代秦汉三国六朝文》、《先秦汉魏晋南北朝诗》收录萧子良诗文较完备。_竟陵王集_全文在线阅读_竟陵王集_全文在线下载_大玄古籍书库">
<title>竟陵王集_萧子良_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">竟陵王集</span> <br/>
          作者： <span class="inputVal" id="bkauthor">萧子良</span> <br/>
          朝代： <span class="inputVal" id="bkdate">南北朝</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]31635</span> <br/>
          说明： <span class="inputVal" id="bkdec">南朝齐诗文别集。一名《萧竟陵集》。萧子良撰。萧子良字云英,齐武帝次子,封竟陵郡王。据《南齐书》本传,萧子良“所著内外文笔数十卷,虽无文采,多是劝诫”。《隋书·经籍志》著录《竟陵王子良集》40卷,两《唐书》著录《齐竟陵王集》30卷,宋代书目未见著录。宋时已佚。今有明张溥《汉魏六朝百三名家集》辑本二卷。《全上古三代秦汉三国六朝文》、《先秦汉魏晋南北朝诗》收录萧子良诗文较完备。</span> <br/>
          封面： <span class="inputVal" id="bkimg">Z_19216.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]竟陵王集
[book_author]萧子良
[book_date]南北朝
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]31635
[book_dec]南朝齐诗文别集。一名《萧竟陵集》。萧子良撰。萧子良字云英,齐武帝次子,封竟陵郡王。据《南齐书》本传,萧子良“所著内外文笔数十卷,虽无文采,多是劝诫”。《隋书·经籍志》著录《竟陵王子良集》40卷,两《唐书》著录《齐竟陵王集》30卷,宋代书目未见著录。宋时已佚。今有明张溥《汉魏六朝百三名家集》辑本二卷。《全上古三代秦汉三国六朝文》、《先秦汉魏晋南北朝诗》收录萧子良诗文较完备。
[book_img]Z_19216.jpg


[book_title]题词
萧云英着内外文笔数十卷，史谓其无文采，多劝戒，及读任昉行状则云天才博赡学综该明，沛献东平淮南陈思，方斯蔑如，予折衷群论未得其平，比览遗文斥台，使忧旱沴，狱圄泉铸，动见规启，仁哉言乎。何其恫瘝，乃心也云英，敬信释氏，撰净住子，净行法门三十一条，苦言劝讽，愍泣如雨，射雉二启，奏告君父，不离福业，观其恻隐，恳诚身行，津渡断欲，以王公努力建道场之幡，击甘露之鼓为黔首，先倡而浮鱼，兆殃外寝，大震天年，不永其谁为乎，齐武二十三男中，多贤令文惠，竟陵居长表帅，皆病短折，晋安诸王安能复存父梦。昙华子罹刀酖，未知西昌毒因在报应何等也，王融见杀魏准，破胆实竟陵速殒之繇，而涅槃寂灭，以死为乐。云龙忧惧，得无犹有未化者乎。
娄东张溥题

[book_title]卷之一
启
密启武帝
臣思水潦成患，良田沃壤，变为污泽。农政告祥，因高肆务，播植既周，继以旱虐。黔庶呼嗟，相视褫气。夫国资于民，民资于食，匪食匪民，何以能政。臣每一念此，寝不便席。本始中，郡国大旱，宣帝下诏，除民租。今闻所在，逋余尚多。守宰严期，兼夜课切，新税力尚无从，故调于何取给。政当相驱为盗耳，愚谓逋租宜皆原除。少降停恩，微纾民命。自宋道无章，王风陵替，窃官假号，骈门连室。今左民所捡，动以万数，渐渍之来，非复始适。一朝洗正，理致沸腾，小人之心罔思，前恩董之以威反怨后罚，兽穷则触事在匪轻。齐有天下日浅，恩洽未布，一方或饥当加优养。愚谓自可依源削除，未宜便充猥役，且部曹检校，诚存精密。令史奸黠鲜不容情，情既有私，理或枉谬，耳目有限。群狭无极，变易是非，居然可见，详而后取。于事未迟，明诏深矜狱圄。恩文累坠，今科网严重，称为峻察。负罪离愆，充积牢户，暑时郁蒸，加以金铁，聚忧之气。足感天和。民之多怨，非国福矣。顷土木之务，甚为殷广，虽役未及民，勤费已积，炎旱致灾，或繇于此。皇明载远，书轫未之，缘淮带江，数州地耳，以魏方汉，犹一部之譬。以今比古，复为远矣。何得不爱其民，缓其政，救其危，存其命哉。湘区奥密，蛮冠炽彊，如闻南师未能挫戮。百姓齐民，积年涂炭，疽食侵氵㸒。边虞方重，交州夐绝一垂，实惟荒服，恃远后宾。固亦恒事，自青德启运，款关受职，置之度外，不足絓\言。今县军远伐，经途万里，众寡事殊，客主势异，以逸待劳，全胜难必。又缘道调兵，以足军力，民丁乌合，事乖习锐，广州积岁无年。越州兵粮素乏，加以发借，必致恇扰。愚谓叔献所请，不宜听从，取乱侮亡，更俟后会。虽缓岁月，必有可擒之理。差息发动费役之劳，刘楷见甲，以助湘中，威力既举，蚁寇自服。
又启
臣一月入朝，六登文陛，广殿稠人，裁奉颜色，纵有所怀，岂敢自达。比天眚亟见，地孽亟臻，民下妖讹，好生噂 。榖价虽和，比室饥嗛，缣纩虽贱，骈门身质。臣一念此，每入心骨。三吴奥区，地惟河辅，百度所资，罕不自出，宜在蜀优，使其全富。而守宰相继，务在寰克，围桑品屋，以准资课。致令斩树发瓦，以充重赋，破民财产，要利一时。东郡使民，年无常限，在所相承。准令上直，每至州台使命，切求悬急，应充猥役，必繇穷困，乃有畏失严期。自残躯命，亦有斩绝手足，以避徭役。生育弗起，殆为恒事守长不务先富民，而唯言益国，岂有民贫于下？而国富于上邪，又泉铸岁远，类多翦凿。江东大钱，十不一在，公家所受，必须轮郭完全，遂买本一千，加子七百，犹求请无地。棰革相驱，寻完者为用，既不兼两，回复迁贸，会非委积。徒令小民每婴困苦，且钱帛相半。为制永久，或闻长宰须令输直，进违旧科，退容奸利。八属近县，既在京畿，发借征调，实烦他邑。民特尤贫，连年失稔，草衣藿食，稍有流亡。今农政就兴，宜蒙赈给，若逋课未上，许以申原。充豫二藩，虽曰旧镇，往属兵虞，累弃乡土，密迩寇庭，卜无安志，编草结庵，不违凉暑。扶淮聚洛，靡有生向，俱禀人灵，独绝温饱，而赋敛多少，向均失实。谓凡在荒民，应加蜀减，又司市之要，自昔所难。顷来此役，不繇才举，并条其重赀，许以贾炫，前人增估求侠，后人加税请代。如此轮回，终何纪极，兼复交关津要，共相唇齿。愚野未闲，必加陵诳，罪无大小，横没赀载。凡求试榖帛，类非廉谨，未解在事，所以开容。夫狱讼未平，画一在制，虽恩家得罪，必宜申宪，鼎姓贻愆，最合从网。若罚典惟加贱下，辟书必蜀世族，惧非先王立理之本。尚书列曹，上应干象，如闻命议所出，先谘于都，都既下意，然后付郎，谨写关行。愚谓郎官尤宜推择，宋运告终，戎车屡驾，寄名车牒，动窃数等。政非分充朝，资奉殷积，广越邦宰。梁都郡邑，参差调补，实允事机，且此徒冗杂，罕遵王宪，严加廉视，随违弹斥，一二年间，可减太半。
车旗启
臣闻车旗有章，载自前史，器必依礼，服无舛法。凡盖员象天，轸方法地，上无二天之仪，下设两盖之饰，求之志录。恐为乖衷，又假为麟首，加乎马头，事不师古，鲜或可施。
谏射雉启
銮舆亟动，天跸屡巡，陵犯风烟，驱驰野泽，万乘至重，一羽甚微。从甚微之欢，忽至重之诫，顷郊郛以外，科禁严重，匪直刍牧事罢，逐乃窀掩殆废，且田月向登，桑时告至，士女呼嗟，易生噂议。弃民从欲，理未可安，曩时巡幸，必尽威防。领军景先，詹事赤斧，坚甲利兵，左右屯卫。今驰骛外野，交侍疏阔，晨出晚还，顿遗清道，此实愚臣最所震迫。狡虏玩威，甫获款关，二汉全富，犹加曲待，如闻使臣频亦怨望，前会东宫，遂形言色昔宋氏遣使。旧列阶下，刘缵衔使，始登朝殿。今既反命，宜赐优礼，伏谓中堂云构，实惟峻绝。檐陛深严，事隔凉暑，而别为一室，如或有疑，边带广途，讹言孔炽，毁立之易，过于转圆，若依旧制通敞，实允观听。顷市司驱扇，租估过刻，吹毛求瑕，兼察相继，被以小罪，责以重备。愚谓宜敕有司，更详优格。臣年方朝贤，齿未相及，以管窥天，犹知失得，廊庙之士岂闇是非？未闻一人开一说，为陛下忧国家，非但面从，亦畏威耳。臣若不启，陛下于何闻之？又
忽闻外议，伏承当射雉，臣下情震起，心怀忧悚，犹谓疑妄，事不必然。伏度陛下以信心明照，所以倾金宝于禅灵，仁爱广洽，得使禽鱼养命于江泽，岂惟国庆民欢，乃以翱翔治乐。夫卫生保命，人兽不殊，重躯爱体，彼我无异，故礼云：闻其声，不食其肉；见其生，不忍其死。且万乘之尊，降同匹夫之乐，夭杀无辜，伤仁害福之本。菩萨不杀，寿命得长，施物安乐，自无恐怖，不恼众生，身无患苦。臣见功德有此果报，所以日夜劬勤，厉身奉法，实愿圣躬康豫。若此，每至寝梦，脱有异见，不觉身心立就焦烂。陛下常日舍财修福，臣私心颙颙，尚恨其少，岂可今日见此事，一损福业，追悔便难。臣此启闻，私心实切，若是大事，不可易改，亦愿陛下照臣此诚，曲垂三思，况此嬉游之间，非关当否，而动辄伤生，实可深慎。臣闻子孝奉君，臣忠事主，莫不灵祗通感，征祥证登。臣近假仰启，赐希受戒，天心洞远，诚未达胜喜之途，而圣恩迟疑，尚未垂履，曲降尊极，岂可今月，复随此事。臣不隐心，即实上启。
谏敛塘役钱启
伏寻三吴内地，国之关辅，百度所资，民庶雕流，日有困殆，蚕农罕获，饥寒尤甚。富者稍增其饶，贫者转钟其弊，可为痛心，难以辞尽顷。钱贵物贱，殆欲兼倍。凡在触类，莫不如兹，稼穑难劬，斛直数倍，今机杼勤苦，匹裁三百，所以然者，实亦有繇。年常岁调，既有定期，僮恤所上，咸是见直。民间钱多剪凿，鲜复完者，公家所受，必须员大，以两代一，困于所贸，鞭捶质系，益致无聊。臣昔忝会稽，粗闲物俗，塘丁所上，本不入官，良由陂湖宜壅，桥路须通。均夫订直，民自为用，若申分毁坏，则年一修改，若乙限坚完，则终岁无役。今郡通课此直，悉以还台，租赋之外，更生一调，致令塘路崩芜，湖源泄散，害民损政，实此为剧。建元初狡虏游魂，军用殷广，浙东五郡，丁税一千，乃有质卖妻儿，以充此限。道路愁穷，不可闻见，所逋尚多，收上事绝。臣登具启闻，即蒙蜀原，而此年租课，三分逋一，明知徒足扰民，实自弊国。愚谓塘丁一条，宜还复旧，在所逋恤，优量原除。凡应受钱，不限大小，仍令在所折市布帛，若民有杂物，是军国所须者，听随价准直，不必一应送钱，于公不亏其用，在私实荷其渥。昔晋氏初迁，江左草创，绢布所直，十倍于今，赋调多少，因时增减，永初中官布一匹，直钱一千，而民间所输，听为九百，渐及元嘉，物价转贱，私货则束直六千，宫受则匹准五百，所以每欲优民，必为降落，今入官好布，匹堪百余，其四民所送，犹依旧制。昔为损上，今为刻下，氓庶空俭，岂不繇之，救民拯弊，莫过减赋，时和岁稔，尚尔虚乏，傥值水旱，宁可熟念，且西京炽强，实基三辅。东都全固，实赖三河，历代所同，古今一揆，石头以外，裁足自供，府州方山，以东深关朝廷根本。夫股肱要重，不可不恤，宜蒙宽政，少加优养，略其目前小利，取其长久大益，无患民资不殷，国财不阜也。宗臣重寄，咸云利国，窃如愚管，未见可安。
上武帝请赠豫章王嶷启
臣闻春秋所以称王母弟者，以尊其所重故也，是以礼秩殊品，爵命崇异，在汉则梁王备出警入跸之仪，在晋则齐王具殊服九命之赠。江左以来，尊亲是阙，故致衮章之典，废而不传，寔繇人缺其位，非礼亏省。齐王故事，与今不殊，缔构王业，功述不异，凡有变革随时之宜者，政缘恩情有轻重，德义有厚薄，若事筹前规，礼无异则，且梁齐阙令终之美，犹飨褒赠之荣，况故大司马，仁和着于天性，孝悌终于立身，节义表于勤王，宽猛彰于御物，奉上无艰劬之貌，接下无毁伤之容，淡矣止于清贞，无喜愠之色，悠然栖于静默，绝驰竞之声。诗云：靡不有初，鲜克有终。夫终之者理实为难，在于今行，无废斯德，东平乐于小善，河间悦于诗书，勋绩无闻，艰危不涉，尚致卓尔不群，英声万代。况今协赞皇基，经纶霸始，功业高显，清誉逾彰，富贵隆重，廉洁弥峻，等古形今，孰类兹美。臣愚忖度，未有斯例。凡庶族同气，爱睦尚少，岂有仰赌陛下，垂友于之性若此者乎。共起布衣，俱登天贵，生平游处，何事不同，分甘均味，何珍不等。未尝赌貌而天心不欢，见形而圣仪不悦，爰及临危舍命，亲瞻喘息，万分之际，没在圣自，号哭动乎天地，感恸惊乎鬼神，乃至撤膳移寝，坐泣迁旦，神仪损耗，隔宿改容，奉瞻圣颜，谁不悲悚。历古所未闻，记籍所不载，既有若斯之大德，而典服之赠不彰，如其脱致亏忘，追改为烦，不令千载之下，物又有遗恨，其德不具美者，尚荷嘉隆之命，况事光先烈者，宁可缺兹盛典。臣恐有识之人，容致其议，且庶族近代，桓温、瘐亮之类，亦降殊命，伏度天心，已当有在。
表
上谠言表
前台使督逋切调，恒闻相望于道，及臣至郡，亦殊不疏，凡此辈使人，既非详慎勤顺，或贪险崎岖，要求此役，朝辞禁门，情态即异，暮宿村县威福便行，但令朱鼓裁完，铍槊微具。顾眄左右，叱吒自专，擿宗断族，排轻斥重胁遏津埭，恐喝传邮，破冈水逆商旅半引，逼令到下，先过已船，浙江风猛，公私畏渡，脱舫在前，驱令俱发，呵蹙行民，固其常理，侮折守宰，出变无穷，既瞻郭望境，便飞下严符，但称行台，未显所督，先诃彊寺，劫摄群曹，开亭正怪，便振荆革。其次缝标寸纸，一日数至，征村切里，俄刻十催，四乡所召，莫辩枉直，孩老士庶，具令付狱或尺布之逋。曲以当匹百钱余税，且增为千，或诳应质作尚方，寄系东治万姓骇迫，人不自固，遂漂衣败力，竞致兼浆，值今夕酒谐肉饫，即许附申赦格，明日礼轻贷薄，便复不入恩科，筐黄微阙，箠挞肆情，风尘毁谤，随忿而发，及其豚蒜转积，鹅粟渐盈，远则分鬻他境，近则托贸吏民，反请郡邑助民，繇缓回剌，言台推信，在所如闻。顷者令长守牧，离此每实，非复近岁。愚谓凡诸检课，宜停遣使，密畿州郡，则指赐敕，遥外镇宰，明下条源，既各奉别旨，人竞自罄，虽复台使盈凑，会取正属所，徒相疑偾，反更淹懈。凡预衣冠，荷恩盛世，多以闇缓贻愆，少为欺滑入罪，若类以宰牧乖政，则触事难委，不容课逋上纲，偏觉非才，但赊促差降，各限一期，如乃事速应缓，自依违纠坐之，坐之之科，不必须重，但令必行，期在可肃，且两装之船，充拟千绪。三坊寡役，呼订万计，每一事之发，弥晨方办，粗计近远，率遣一部，职散人领，无减二十。舟船所资，皆复称是长江万里费固倍之，较略一年脱得省者，息船优役，实是不少，兼折奸减窃远近暂安。恳田表
京伊虽居都邑，而境壤兼跨，广褒周轮，几将千里，萦原抱隰，其处甚多。旧遏古塘，非唯一所，而民贫业废，地利久芜。近启遣五官殷弥，口签刘僧瑗，到诸县循履，得丹阳溧阳永世等四县解，并村耆辞，列堪恳之田，合计荒熟有八千五百五十四顷，修治塘遏，可用十一万八千余夫，一春就功，便可成立。
书
与安陆侯缅书缅封安陆侯为五兵尚书，出为吴郡太守，大着风绩，子良与书，世祖嘉其能，转郢州刺史。
窃承下风，数十年来，未有此政，南史，姑苏未有此政
答王僧虔书左伯字子邑，东莱人，特工八分，与毛弘等列，亦擅名汉末，又甚能作纸，汉与有纸代简，和帝时，蔡伦工为之，子邑尤得其妙，故萧子良答僧虔书。齐民要术，韦仲将墨法醇烟一斤，以胶五两，浸梣皮汁中，下鸡子白五枚，真珠一两，麝香一两合调，下铁臼捣三万杵。
子邑之纸，妍妙辉光，仲将之墨，一点如漆，伯英之笔，穷神尽意，妙物远矣，邈不可追。张怀瓘书断，法书要录引，王僧虔论书云：谢静谢敷，并善写经，亦入能境，居钟亮之美，迈古流今，是以征南还有所得，辱告并五纸，举体精隽灵奥，执玩反覆不能释手。虽太傅之婉媚玩好，领军之静逖答绪，方之蔑如也。昔杜度杀字甚安，而笔体微瘦，崔瑗笔势甚快，而结字小疏，居处二者之间，亦俊仲尼方于季孟也。夫工欲善其事，必先利其器，伯喈非流纨体素，不妄下笔，若子邑之纸，研染辉光，仲将之墨，一点如漆，伯英之笔，穷神静思，妙物远矣，邈不可追，遂令思挫于弱毫，数屈于陋墨，言之使人于邑，若三珍尚存，四宝斯觌，何但尺素信札，动见模式，将一字径丈，方寸千言也。承天凉体豫，复欲缮写一赋，倾迟晖采，心目俱劳，承阅览秘府，备赌群亦，崔张归美于逸少，虽一代所宗，仆不见前古人之迹，计亦无以过于逸少。既妙尽深绝，便当得之实录，然观前世称目，窃有疑焉。崔杜之后，共推张芝，仲将谓之笔圣，伯玉得其箸，巨山得其骨，索氏目谓其书银钩虿尾。谈者诚得其宗，刘德升为钟胡所师，两贤并有肥瘦之断，元鸣获钉壁之玩，师宜致酒简之多，此亦不能止。长胤狸骨，右军以为绝伦，其功不可及。由此言之，而向之论或至投杖，聊呈一笑，不妄言耳。按子良书，语在此内，岂此即与僧虔书，僧虔因论书及之耶。首有谢静谢敷数语，辱告五纸者，当一二谢所书，其云：征南还有所得，考子良但为征北将军，又疑承天凉以下方为书，意义未明，附注此后。
答张融竟陵张欣，时为诸暨令，坐罪当死，欣时父兴世，宋世讨南谯王议宣，官军欲杀融父畅，与世以袍覆畅而坐得免，兴世卒，融着高履，负土成坟，至是融启竟陵王子良，乞代欣时死，子良答曰。
此乃是长史美事，恐朝有常典，不得如长史所怀。
答顾宪之宪之字士思，吴郡吴人，历豫章太守大中大夫。宪之为南中郎长史行婺州事，时司徒竟陵王于宣城临成定陵三县界立屯，封山泽数百里，禁民樵采，宪之固陈不可，言甚切直，王答之，即令无禁。
非君无以闻此德音，梁书
与法献书
远法师一代名德，志节清高，濽山树美，四海餐风，弟子闇味，谬蒙师范。方欲仰禀仁化，用洗烦虑，不谓此疾，奄成异世，悲痛之心，特不可忍。远上即既，业行圆通，旷劫希有，弟子意不欲遗，形影迹杂处，众僧墓中，得别卜余地，是所愿也。方应树刹表奇，刻石铭德矣。
与孔中丞释疑惑书
览君书具一二，每患浮言之妨正道，激烈之伤纯和，亦已久矣。孟子有云：君王无好智，君王无好勇，勇智之过，生乎祸患所遵，正当仁义为本。今因修释训，始见斯行之所发，誓念履行，欲卑高同其美，且取解脱之喻，不得不小失存其大。至于形外之间，自不足及言，真俗之教，其致一耳，取之者未达，故横起异同。君云：积业栖信，便是言行相舛，岂有奉亲一毁一敬，而云大孝？未之前闻，夫仁人之行，非是残害，加其美廉洁之操，不藉贪窃成其德，如此则三归五戒，岂得一念而可舍。十善八正，宁瞥想之可遗，未见轻其本而能重其末。所谓本既倾矣，而后枝叶从之。今云二途虽异，何得相顺？此言故是见其浅近之谈耳，君非不赌经律所辨，何为偏志，一方埋没通路，夫士未尝离俗施训，即世之教，可以知之。若云斯法空成诡妄，更增疑惑，应当毁灭就即因而言，闺门孝悌者，连乡接党，竟有几人。今可得以无其多絓\，诸训诰经史箴诫，悉可焚之不。君今迟疑于内教，亦复与此何殊哉，所以归心胜法者，本不以礼敬标其心，兢仰祗崇者，不以在我故忘物。今之慇懃克己者，政为君辈之徒耳，欲今相与去憍矜，除慢憿，节情欲，制贪求，修礼让，习谦恭，奉仁义，敦孝悌，课之以博施广之。以泛爱赏之，以英贤拔之，以俊异，复何惭于鬼神乎？孜孜策励，良在于斯，虽未能奉遵，亦意不忘之。今未有夜炎之投，而按剑已起，欲相望于道德，宁不多愧当，繇未见此情。故常信斯心耳，在怀则不然。每苦其不及司徒之府，本五教是劝方共敦，斯美行以率欲，使之诡滔佞望门，而自殄浮伪，荡逸践庭，而变迹等，彼息心之馆齐，此无欲之台，不亦善乎？一则仰视宸极普天之慈，二则敬奉储皇垂爱之善，宵旦而警惕者，正患此心无遂耳。悠悠之语好自多端，其云愿善政，言未知伤化之重，傥令诡事以忠孝，佞悦以仁义，虚设以礼让，假枉以方直，乃至一日克己，天下归仁。况能旬则，有余所望，过矣，本自开心，所纳正若此。矫不多如其此，烦未广故鄙薄，深慨君正，应规谏其乖，开发未达云何言伤者？本语损义，基于邑有怀，非所望也，若此事可弃，则欣闻余善，又云未必劝人持戒。当令善繇下发，必如此而弘教者，放勋须四凶，革而启圣虞舜，待商均贤而德明，如斯而遂美其可望乎。君之此意，则应广有所折，便当诘尧，以土阶之险，嘉离宫之丽，贬禹以茅茨之陋，崇阿房宫之贵，耻及黯之正容，荣祝魠之媚，色其余节义贞信谦恭之德，皆当改途而反面复可行之可修也。凡闻于言，必察其行，赌于行，必求于理，若理不乖，而行不越者，请无造于异端，真殊途同归，未必孱然一贯。顷亦多有与君此意同者，今寄言此纸，情不专一者，厝心于疑妄，国君普宣示之略，言其怀无见，仿佛翰迹易烦中不尽意，比见君别，更委悉也。
又
夫人心之不同，犹若其貌，岂其容一而等其智乎？鉴有待之参差，足见性灵之乖舛矣。一得其智者，非言谈之所尽，一背其途者，岂游说之所翻？见君虽复言面委尽，而不及此处者，良由彼我之见。既异幸可各保，其方差无须空构是非，横起谤议耳。栖心入信者，前良不无此志，今以效善之为乐，故挫憍陵以待物，君若以德越往，贤圣逾前脩，智超群类，位极人贵者，自可逍遥世表，以道化物高其怀，无求自足，而退于前良，恐未能悬绝，空秉两途，独异胜法，若悠悠相期，本不及言意，在不薄为复示斯怀耳，比面别一二，近聊有此释滞两卷，想于外已当见之。今送相示，若已览者付反，幸无劳形，目脱未赌者为可一历意本，不期他翻，正是自释疑滞耳，君见之必当抚掌也。
答孔中丞书
君此书甚佳，宜广示诸未达者。
与南郡太守刘景蕤书
冬去因君与刘居士书。今春得其返，价辞趣翩翩，足有才藻，实子云之笔札，元瑜之书记，伸复咨嗟。尔用钦想，此子含真抱璞，比调云霞，背俗居幽，寓欢林溆，养志南荆，可与卞宝争价，韬光梵服，固同隋照共明。虽颜假之栖迟偃仰，扬郑之寂寞恬谈，取之若人，信可同日而语矣，且道性天悠，禅心自谧，敦悦九部，研味三乘，在家菩萨行之，而不难白衣居士，即之而匪易，逝将烛昏霾于慧炬，拯沦溺于法桥扇灵萼之留风，镜贞林之绝影。仆栖尚既同情契弥至，而口悠京苑间，以江山假复神通远迩，冥交晓曙，畴得写析深襟，辨明幽旨，迹生灭之中谈，究真俗之谛义，故重有别书，招来畿邑居问道之，次具为敦，请此兰山桂水，既足逍遥，儒侣玄宗复多朋往，非以一爵相加，岂其旌蒲为分？直闇投诚素，庶必能玄了脱悠，尔来仪想时，加资遣也。

[book_title]卷之二
序
净住子
净住子序
遗教经云：波罗提木叉，是汝大师，若住于世，无异我也。又云：波罗提木叉住，则我法住波罗提木叉灭，则我法灭，是故众僧于望海，再说禁戒谓之布萨，外国云布萨。此云净住。亦名长养，亦名增进。所谓净住，身口意身，洁意如戒，而住。故曰：净住子者，绍继为义，以沙门净身口七支，不起诸恶，长养增进，菩提善根，如是修习，成佛无差，则能绍续三世佛种，是佛之子，故云：净注子。
净住子净行法门
皇觉辨德门一
九十六种道，而佛道为最上胜者，非无其义。夫立名所以表德，非德无以显名，有名未必具德，有德名非虚唱，是知名有真假，德有虚实，岂可道俗混同？窃名假实而不辨析者乎，今赌殊教异轨分衢舛未尝不有其名，而阙其德不无其称，而求其用，是知有名无德者。外道也有德无名者，佛道也譬若济海托舟，践途寄足，故经云直心，是道场无虚假，故发行是，道场能辨事故，如是四弘六度俱称道场，藉如此之胜，因获若斯之妙，果所以解脱去其累，般若穷其照，相好表其容，法身显其德，语其至仁，则三念齐想。言其自在则无谓独步，谈其累功则十力为用，仰其妙极则不共之法，申通方便无量法门，洞达三世，了照万有，卓然明显，英圣超群，故号如来。十号具足，既自觉于生死昏夜，又复起于未觉悟者，斯可谓有其名德，无不包具其美德，无不备故知，形端则影直，声调则响和，未见貌丑，鉴镜有悦目之华体，矬照水发溢群之观，书云：不登山无以知天之高，不测水无以知地之厚也。凡如斯之异学，皆漏于佛之大道矣，故经云：世间亦有常乐，我净出世亦有常乐，我净世间者有名无义，出世者有名有义，故六师结誓经问佛名德，佛答云：最正觉自得，不染一切法，一切智，无畏自然无师保，至独无等沦，日获于正道，如来天人尊，一切智无畏，今各既知至德有归，邪正异趣，善恶分迳，凡圣路隔，幸得信因果，悟非常，顺智流入正道，诸圣并能悼川上之不追，悟交臂之潜往，病生灭之无穷，慕我净之恒乐，凡我咸己，仰风餐化，割爱辞荣，岂得不凛然增到形命相竞者乎？故当清和其性，哀愍有形等，心存济以法惠施，不犯不取有求不逆常志，大乘内外相副，是名具足清净度门。
开物归信门二
如来愍念众生，爱同一子，何尝不以善权方便，弘济益之津乎，所以垂形丈六，表现灵仪，随方应感，法身匪一，及其金容托体，相好庄严，显发众生，欣乐瞻赌，行则大千震动，众魔慑伏，往则洞达诸定，外道归化，坐则演示，方等释梵谘仰，卧则开一实道，三乘禀德，言则三涂静，苦笑则四生受乐。闻声者证道，见形者解脱，当此之时，岂不盛哉？今者虽禀，精灵昏惑，障重进不赌，分卫国城退，不闻八音，辩说将由罪业深厚，烦恼固牢，非唯恐不见前佛，后佛、来圣、近贤深忧恶道，无由可绝，发如此意，实有切情之悲，运如是想不觉痛心之苦，岂容顺默，使流晏安苦海沉沦，沸火而不自拔者乎。当须慷慨凛厉，挫情折意，生增上心，忏悔灭罪，去诸尘累，乃可归信，自不坚强其志，忘身舍命，捍劳忍苦，衔悲恻怆者，将恐烦恼炽火无由而灭，无明重闇开了未期，譬如牢狱重囚，具婴众苦，抱长枷，牢大械，带金钳，负铁锁，捶扑其躯，脓疮秽烂，周遍形骸，臭恶缠市，而欲以此状求见国主贵臣，虽复一心无怠，恳诚嘉到，恐升高殿，践王筵，亦无由而果。假令愍念，欲赌为难，何以故以其具诸罪恶，不离苦具，故若去枷脱锁，洗垢严服，王不我碍自然，而现今欲归信亦复如斯，将见如来相好光明者，先当净身口意，洗除心垢，六尘爱染，永灭不起，十恶重障，净尽无余，业累既除，表里俱净，方可运明想于迦维，标清心于宝刹，去诸尘劳入归信门必然，仰赌法身无碍，如囚脱枷锁，自然见于王。我今除烦恼，亦必赌诸佛，若不如是，虽复慇懃倍切，直恐障碍难通，岂可不五体投地，如太山崩，一心归信，无复疑想，奉为至尊，皇太子七庙圣灵，龙神八部，一切剧苦众生，敬礼十方一切三世诸佛，求哀忏悔，既悔之后，常行柔软，调和心，堪爱心，不放逸心，急灭心，真正心，不杂心，无贪吝心，胜心，大心，慈悲安乐心，善欢喜心，度一切心，守护众生心，无我所心，如来心，发如是等，广胜妙心，专求多闻，修离欲定，奉戒清净，念报恩德，常怀悦豫，不舍众生。
涤除三业门三
身口意，三祸患之首，故经云：有身则苦生，无身则苦灭，既知其患苦，则应挫而灭之，灭苦之要，莫过忏悔，忏悔之法，先当洁其心，净其虑，端其形，整其貌，恭其身，肃其容，内怀惭愧，鄙耻外法。书云：礼无不敬，敖不可长，又日过而能改，是谓无过。经云：于一切众生，敬之如亲，想各自省其过，然后忏悔，众等从无始世界以来，至于此生，由于身意造诸苦业，并缘愚痴，多违至教，遂乃憍慢懈怠，形用不恭，眠坐放逸，行动轻傲，或入出僧坊，登上堂殿，礼拜旋绕，形不卑恭，或于父母师长，上中下座，善友知识前，服用不端，动止乖法，非礼而观，用违体制，或盗三宝财及亲属物，一切他有，抄掠强夺欺诳增减，非分相陵，或媱佚恣纵，非时非处，冈隔禽兽，不避亲族，或造五逆，水火焚浇，攻略坑陷，加毒无罪，或黥劓刖刵，考掠斫射，伤毁斩截，残害剥裂，屠割炮烧，煮炙燖瀹，诸如此罪，或为媱欲，或为财利，或为悭贪，或为痴我无惭，贤愚不愧圣达，今思此过，若影随形，怖惧惭愧，悲恻忏悔，痛苦忏悔，已有相加害者，从今已去，为真善友，生生相向，以法示诲，愿十方佛，特加摄念，悔身业障，永更不造。次忏口业，此是患苦之门，祸累之始，书曰：一言可以兴邦，一言可以丧国，又曰：言行君子之枢机，枢机一发荣辱之主。经云：不得离间恶口，妄言绮语，滔曲华词，构扇狡乱，故知有言之患，招报实重，广如自爱，经彰斯业相，又如经云：失命因缘，尚不忘语，何况戏笑，构扇是非，常以直心，忏悔口业，次忏意业，意为身口之本，罪福之门。书云：检七情，务九思，思无邪，动必正，七情者：喜怒忧惧憎爱恶裕欲者也，九思者，视思明，听思聪，色思温，貌思恭，言思忠，视思敬，疑思问，忿思难，见利思义，此皆所以洗除胸怀，去邪务正。经云：不得贪欲瞋恚。愚痴邪见，故知万恶川流事由心造，何以知其然，若瞥缘心起，故口发恶言，言由意显，便行重罪。今欲缄其言，而正其身者，未若先措其心，而次折其意，故经云：制之一处，无事不辨，既心会于道，身过不遏，而止意顺于理，口失不防而灭然，身口业粗易可抑绝，意造细微，难可壑尽，广如诸经，说其相状。
修理六根门四
经云：罪无定相，随因缘造，既是因缘而生，今亦随因缘而灭，前已忏其重恶，则三业俱明。又欲庄严容体，则须六根清净。固知心知驱役，诸识亦犹君之总策诸臣。故书云：君人者懔乎，如朽索之御六马，言其畏敬，御物不及于亡验之。此事晓然俱了，但以万境森然，感发内外，更相因倚构接心识，故经云：心王若正，则六臣不邪，须各惭愧制驭根识，如法句经，心意品说，昔有道人，河边学道，但念六尘，曾无宁息，龟从河出水，狗将啖龟，龟缩头尾四脚，藏于甲中，不能得便。狗去复出，便得入水道。人因悟我不及龟，放恣六情不知死，至轮转五道，皆由意根，故须聪明六根罪业，我从无始已来，眼根因缘，随逐诸色，见胜美之事，不能修学，见不善之业，随顺履行，获此双眼，其净甚少，惟见无惭无耻之色，不见贤圣神通方便作用之色。虽有双目与盲不异，是大可耻一也。我从无始已来，耳根因缘，随逐外声，闻说正善，信忠劝矣，不能修学，反生愤结，闻邪恶事，欢然顺行缘，此因故唯闻一切不善音声，不闻清净正法之声，十方诸佛常说妙法，我今不闻生聋不异，是大可耻二也。我从无始已来，鼻根因缘，若闻正教戒德妙香，初不乐闻，反生妨碍，闻诸恶欲邪媚之香，深心耽着，由此业故，堕大地狱，主在边地，不闻贤圣，五分之香，不闻三乘四摄等香，使我轮回常与善隔，是大可耻三也。我从无始已来，舌根因缘，造过特多，贪着厚味，不净说法，致此罪缘常沦生死，是大可耻四也。我从无始已来，身根因缘，多造众罪，自重轻也，增长痴爱，由此业，故得下贱，报于佛胜缘无由攀附，是大可耻五也。我从无始已来，意根因缘，备造众恶，至人经教，拔苦出要，心不希行，更生违拒，乃学异论，规图罪种，致无正信，求名求利，增长我见，乖僻尤重，临死之时，方悔虚过，此大可耻六也。生老病死门五
寻夫远劫已来，三业所缠，六根所惑，染爱润，业况没，迄今生老病死，实为大苦，故经云：一身死坏复受一身，生死无数，尽天下草木，斩以为筹计，吾故身不能数矣，所以达人兴厌，高升界系之表。愚夫贪生，恒沦死生之狱，故须识过，可得长辞，如胞胎。经云：众生受胎，冥冥漠漠，状若浮尘，在胎十月，四十二变，识微苦毒，楚痛难忍，臭处迫迮，剧于牢狱，饥渴寒热，过于饿鬼，母饱急塞，母饥闷绝，食冷如水，食热如火，饮多如漂大海，行急如堕险谷，坐久如土镇笮，立久如悬厕，屋下熏上压，无时大若，及将欲生，倍复艰难，如赤身受刃，叫声震烈，虽具此苦，复多不全，若一日百日，一月十月，或在胞胎堕落，或出生母子丧命，当思此生，实是大苦，次思老苦。经云：年耆相熟，形变色哀，坐起苦极，余命无几，涅槃经云：譬如灯炷，唯赖膏油，膏油既尽，光炷非久，人亦如是，唯赖壮膏，壮膏既尽，衰老支炷，何得久住，又如折轴，无所复用，如遭霜花，人不欲视，又经云：是日已过，命亦随减，如少鱼斯有何乐，当思此老复为大苦，次思病苦皆由风寒冷热食饮不节四时变改，则水石乖扶，况此假合之体，危脆之形，望免四大，不亏百一，无恼岂可得也，及至苦患，切身心烦愁塞，求生不差，求死不绝，痛楚百端，穷忧自结，屎尿臭处，妻子为之，改容形体，不摄旁人，为之变色，况单身寄病，谁肯提携？故经云：慈父孝子，至病死时，不能相救，此至言也实为大苦，次思死苦。经云：死者尽也，气绝神逝，形体萧索，人物一统，无生不终，又经云：去处悬远，而无伴侣，无所破坏，见者愁毒等，经又云：独生独死，身自当之，幽冥幽冥，会见无期，是以圣人以身为患，岂复以死更受生乎？往来无道，劳我精神，誓断贪源，绝其生本，是故死若实由此身，如来出家，立言此意。
克责身心门六
身为苦本，自所造集，于生死中，复增恶业，不能改悔，随顺佛语，是故特须深自克责。经云：见人之过，口不得言，己身有恶，则应发露。书云：闻人之过，如闻父母之名耳，可得闻口，不得言，又云：君子显其过。经云：赞人之善，不言已美。书云：君子扬人之美，不伐其善。书云：恕已可为譬，勿杀勿行杖。书云：己所不欲，勿施于人。今以经书交映，内外之教，其本均同，正是音殊名异。若使理乖义越者，则不容有此同致，所以称内外者，本飞行分但以心表为言也。经云：佛为众生说法，断除闇惑，犹如良医随病授药。书云：天道无亲，唯仁是与。若出家之人，观空无常，厌离生死，行出世法，是则为内，乖此为外，在家之人，归崇三宝，持戒修善，奉行礼义，是则为内乖此为外。今内外道俗，共知内美之称由心，外恶之名在行，岂得不舍外恶，勤修内善。若欲修行，先自克责，当知求进，是假名退检，实名欲涉千里者，必里粮卫足而致也。欲升彼岸者，必聚智粮具戒足而登也，所以能果者，实由退检觉察，校试轻重，故能却断无明，退截老死。愚闇灭则慧光发，四相迁则戒德显，故知廉退者，进之兆也，贪求者，退之萌也。夫求而获者，虚则实爱情深，故有倾危堕坠之苦。此外道之法也，退而获者，实则意无深恋，故得常安涅盘之乐，斯佛道之法也。今者但应退检不及，以自责躬，若志求进，必损我伤物，退检失则彼我兼利，当知克责心口，是入正之路，检察身行，是解脱之踪，是故如上善自克责，则无善而不归也。
检覆三业门七
克责之啧犹昧，审的之旨未彰，故以事检心，校所修习，既知不及弥增悚，而何谓检校，检我此身，从旦至中，从中至暮，从暮至夜，从夜至晓，乃至一时一刻，一念一顷，有几心几行，几善几恶，几心欲摧灭烦恼，几心欲降伏魔怨，几心念三宝四谛，几心念苦恐无常，几心念报父母恩慈，几心愿代众生受苦，几心发念菩萨道业，几心欲布施持戒，几心欲忍辱精进，几心欲禅寂显慧，几心欲慈济五道，几心欲劝励行所难行，几心欲超求辨所难辨，几心欲忍苦建立佛法，几心欲作佛，化度群生上已检心，次复检口，如上时刻，从旦已来，已得演说几句深义，已得披读几卷经典，已得理诵几许文字，已得几过叹佛功德，已得几过称菩萨行，已得几过称赞喜，已得几过回向发愿，次复检身，如上时刻，已得几过屈身礼佛几拜，已得几过屈身礼法礼僧，已得几过执劳扫塔涂地，已得几过烧香散华然灯，已得几过拂除尘垢正列供具，已得几过悬幡表刹合掌供养，已得几过绕佛恭敬，几十百市，如是检察会理甚少，违道极多，白净之业，裁不足言，烦恼重障，森然满目，闇碍转积解脱何由，如上检察自救无功，何有时间议人，善恶故须三业自相训责，知我所作，几善几恶。
诃诘四大门八
上已检校所行多，诸废惰，由此四大勿致懈怠，是故诃诘令其觉悟，夫三界暇旷，六道繁滋，莫不依因四大相资成体，聚则为身，散则归空然，风火性殊，地水质异，各称其分，皆欲求适，求适非一，所以乖忤易动，故一大不调，四大俱疾，乍增乍损，痾疹绩生，风轻而地重，水冷而火热，互相煎恼，无时得安，经喻四蛇，信哉可患，又此四大无惭无耻，无恩无义，我今恐其不安，所以资给所须然，彼四大初，无愧何以知之，至如悲风霜殒，严冬雪零，便须绵纩衣裘，卧褥温室，若季夏郁蒸，熇赫炎烈，复须轻絺，广室风扇，牙箪春秋，改节气候，清爽复须轻软服御，乃至食则甘肥珍肴充满，饮则瓜果温浆，冷水随时资给，安苦求乐，此皆四大所须，而我供瞻未曾拒逆，而此四大，求索无惭，不知有无，有则充给不厌，无则恐迫令得，如饥须食，不可暂阙，脱致乖违，内愁外战，增发火大，不知我艰辛，不恕我空乏，唯欲贪求，无有休息，是名无惭，云何无耻，汝之所须无穷，我随给汝不少，虽然当受初无愧，容我既役智尽谋，以相资赡，而汝初无矜念于我，于少日中不须衣食，云何无恩，今既得我如此供给，未尝为我造作善事，获我衣食，饱暖怡怿，反更思念，作一切恶，少时禅诵礼拜，即生懈怠，云何无义，此四大身，不可期怀，不可委信。我今为汝种种供须，反复横起种种爱着，驱逼于我，行杀盗傜，我既愚痴不能制革，还相随顺，生诸疾病，或遭王法，牢狱鞭杖，为汝所招，我既婴苦，汝亦无利，犹复不知，更求更索，从今日去，不复随汝流转，老病生死大海，汝当随我行道，作诸善业，方可给汝，随病衣食，趣得支身，以除饥渴，汝当善自驱策，令我蚤得五分法身，常化游行，自在无碍。出家顺善门九
上己检校所行，知乖道实远，克责自咎，则进趣有途。前虽道俗总论，混知其过，然在家罪重，出家罪轻。但出家之人，行业阶差，生熟难辨，然阡陌而观，亦粗见其迹。今出家者未登圣境，而期望之人恒引圣责凡，良由大教胜远，尊之者责重，法律精微，信之者望深。何以知然？今欲见雅形妙相之体，当睹仪容端丽之人；欲观仁义盛德之风，当寻有礼有义之行。何常见众多之口竞讥，弃诸外道？正以不足及言，所以息议，在于众僧动为论。实由我法清胜，嫉之者多；我法高远，毁之者众。书云：“城高则冲生，道尊则魔盛。“今乍闻诘诮之言，乃足惊怪，就理而寻，非无义而发；试为检其所修，比其所习，福之深浓，罪之厚薄，可加意察之。夫父母是孝恋难遣，而能辞亲；妻子之恩染难夺，而能割爱；位物情所竞，而能弃荣；饥苦是人所难忍，而能节食；滋味是人所贪嗜，而甘厌蔬涩；翘勤是人所厌怠，而能精苦；七珍是人所悕惜，而能舍离；钱帛是人所蓄聚，而能弃散；奴僮是人所资侍，而自给不使；五色是人所欣睹，而弃之不顾；八音是人所竞闻，而绝之不听；饰玩细滑人所保着，而能精粗无碍；安身养体，人所共同，而能忘形舍命；眠卧是人所不免，而昼夜不寝为业；恣口朋游，人所恒习，而处静自检；白衣饮撰，不知纪极，而进食如毒；白衣日夜无所不甘，而已限以晷刻虚腹；白衣则华屋媲偶，而已冢间离着。又行住坐卧如是法，礼拜围绕如是法，读诵讲说如是法，食饮便利如是法，受供行施如是法，修道习行如是法。略说如上无非有法，数则三千威仪，广则说不可尽，余如出家功德经说。在家从恶门十
俗士每言谈之次，或问“白衣归向何法？”无不答云：“释纯臣，纵复实心错背，亦羞言其乖各。”所以尔者，寔由大法精胜，不欲与善相违故也。既言其信，当事与言同，若言事相反者，便是矫伪谀谄，侧佞邪媚，天下所惊嗟，四海所骇叹。若欲真实期于三世者，见沙门之过，当知凡劣，形服虽异，喜怒何殊，便思其理可崇，本不在人，何得以鄙悕之行。用废大道乎？且其积习，胜业已积，熙连沙喻，可不深思。今诸士女试自检察，实自多过。瞋恚不避尊贵，恶骂无复高卑；贪求不计毁辱，悭吝不知礼节；氵㸒欲不择禽兽，黜退不避亲族。加以憍慢放逸，贡高怼恨，争讼邪命，诈现异相，以利求利，恶求多求，无有恭敬，不随教诲，身见有见，及以无见，未尝省退，以礼自制，一何苦哉！唯恐我不胜人，人莫及我，经说：“起慢此业炽盛，烧灭宿世所种善根。”又云：“为恶虽少，后苦无边，如毒在身，终为重患。”诸俗人等，唯欲营生，不知顾死。然生不可保，死必奄至，寻此危命，非朝则夕，俄顷之间，凶变无常。如佛为愚痴父老公说偈：“汲汲忧于财，非我何所有。愚人多预虑，莫知当来变。”广文如彼，何得不思？贪求积聚，终必散失，身死名灭，唯业相随。又观女人，所起患毒，倍于男子。经云：“女人甚深恶，难与为因缘。恩爱一缚着，牵人入罪门。女人有何好，但是诸不净。何不谉谛观，为此发狂乱。”都伽长者经云：“在家修道，当观女人，生厌离想，非常久想，不净洁想，臭秽恶想，罗刹恶鬼，恒人想，贪色难饱，无止足想。”恶知识，妨净行，想三恶道增，忧苦不断，目面唇口，惑人之具，人为所惑，破家灭国，杀亲害子，众祸之本，皆由女色。
沈冥地狱门十一
万法虽差，功用不一，至于明昧相形，唯善恶二途而已。语善则人天胜果，差别于目验；述恶则三途剧苦，皎然而非虚。而愚惑之夫好起疑异，多言人天是妄造，地狱非实说。以不睹故，便不知推因以测果；由不了故，复不知验果以寻因。既因果未分，空扇是非，疑涂乱起，明在何日？无论未来，其事难了，但以即今善恶是验，冥漠非妄。夫有形则影现，有声则响应，未见形存而影灭，声续而响乖，故知善恶相资，亦复如是。幸各明信无厝疑心！何谓地狱？经中广说：“此洲地下八大地狱：最下阿鼻，四万由旬，铁城四周，表里火彻，铜狗黑，哮吼嚼咋，甚可怖畏。诸小狱者，散在铁围，山间海渚，空野众处，备受寒热，难可具说。狱各有主，牛头阿傍，其性残虐，无一慈忍，见受苦者，唯忧不苦，唯忧不毒。”或问狱卒：“众生受苦，甚可怜愍，而汝无慈，常怀毒害。”狱卒答曰：“诸受苦者，由不孝父母。谤佛法僧，骂辱亲疏、毁陷一切、破坏和合。瞋恚杀害，贪欺诈。邪命邪求，及以邪见。憍慢懈怠，放逸怨恨。迷没声色，耽着酒食。犯所受戒，不知惭愧，具足恶业，来此受苦。受苦既毕，恒加谏喻，此是恶处，今已得脱，勿复重来。然此众生，初无悔改，今日得出，俄顷复来，劳我形力，如毒于彼。今观此辈，既不修善，往趣泥洹，则是无知，不识避苦，所以倍痛害之，何由得生慈忍。”又经云：“有十恶业，杀生偷盗能令众生堕于地狱，畜生饿鬼无量劫数。”乃得为人，还受短命贫穷等报。又感外报，刺杀砾水草少味，不如意等。且身口意，此三发业之始；自作教人，见作随喜，此三成业之由；现报生报后报，此三感业之所，故论云：“三三合九种，从三烦恼生。”然前九位，业过善恶，受三涂报，唯在三毒，是故行人先须观彼于此，人身可有出理。
出家怀道门十二
自大圣已还，性体未圆，三相所迁，四山作固，所以如来智周域外，尚假苦切之言，令诸有生得入律行。今居在凡，愚善恶杂糅，何能免点累之愆，爱染之失？若闻所说，当深叹悼，何时免离若斯之过？不得内怀惊疑，增其忿憾也。然则起忿之来，诚由着我，如经所说：“执我见者，生死大患，第一破戒。“且举一我，无人不患，自非正聚，谁不弊之，出家本意为灭此惑，故诸行者，常须遮制，积功不已，渐得出有；迷此不修，还同无始，徒在僧伦，更招苦业。今闻出家之美，，不得便言无恶；又闻俗人之恶，不可便言无善。故通述之，宜各警策。夫出家者犹信，故入道也，当去爱着，顺佛语，则出世之行成也。若于行有亏，则非谓之信也，内既无信，则翦落纳衣瓶钵等，于身无用，略引数条，不得自怠；已去愦闹得空间，已离俗爱无攀缘，已出驰动入寂定，已离染着得无碍，已舍苦境得无恼，已离妻子无缠缚，已弃饰好厌华侈，已绝身色灭贪求，已断荣辱去我见，已向八正趣道门，已披弘誓忍辱铠，已服解脱涅槃衣，已望毕竟空寂舍，已登慈悲喜舍堂，已见回向之大利，已听多闻自觉音。佛见出家之利乐如此，所以劝奖诫励修学，故经云：“盖闻沙门之为道也，舍家妻子，捐弃爱欲，断绝六情，守戒无为，其清净一心，则万邪灭矣，一心之道者，声色不能污，荣位不能动，免离忧苦，存亡自在，块然独立，舍五悭，除两秽，二坚缚，二障法，二种垢，二雨雹，二痈疮，二烧法，二种病，四破戒者，一谓三业不净，二谓闻空怖畏，三谓不为泥洹，四谓贪着我见。“又如经说，菩萨修行，先除四失，谓舍欺诳，重报恩，决嫌疑，灭謟心。如是备行诸度妙行，清净广大，安住寂静。在家怀善门十三
前已闻其恶，深自鄙悼，今显其善悦以进道，何以知之？自非贪欲情厚，染爱性深，富贵意重，势利心浓者，则不容安处累缚，黑闇所缠，故知在家者，众患之本矣。故使室家妻子，宗亲眷属，周旋来往，朋友游处，奉上接下，皆须将意。意不独往，其应筐篚，筐篚之用，非求不至，既驰求事广，财念无穷，惟念多蓄，不顾无常，拥积腐坏，靡知分散，是为欲不悭贪，便不能得。既不属缠绕，百心不同，不加鞭罚，则为恶者众，虽曰止恶，要由意瞋起，是为欲不瞋恚，亦不能得，为此资生校计，驰求万方，以利萦心，不知患害；水火盗贼，艰苦备经，或夭身命，残杀无辜，宴集欢乐，非此不济，起贪痴心，谓我加尔，饮啖之后，畅快莫思，是为欲不起痴，而不能得。当知白衣与善相违，故曰：“所作之事，与地狱对门。“又曰：“居处是牢狱，妻子如枷锁，财物如重担，亲戚如怨家。“而今在穷苦之地，系缚忧厄，艰辛缠累，备诸苦恼，不亲三宝，不近正法，穷迷闇障，剧苦之内，而能一日一夜，守持清禁，六时行道，兼修六斋，或持一戒、二戒、三戒，乃至五戒、八戒、十戒，菜蔬节味，检身口意，又率妻子内外眷属，向崇善，建菩提因；或撤父母之供，妻子之分，财货衣服，甘珍肴果，穷其所有，敬供精洁，合室营奉，晨昏翘注，或为疾病患危急，县官牢狱，或亲族崩亡，祈福魂路，或生善灭罪，始发信心，崇仰沙门，在圣无别，由其随顺佛正教，故所以顺佛语，故出离生死；若违佛语，必堕恶道，是故常应坚发正愿，愿受化生，自在飞行，一切佛刹，随所感见，应接群生，学佛威仪，入如来室，着如来衣，坐如来座，巧便大慧，开悟解脱，于诸法中，究竟无障，尽虚空际大誓庄严。
三界内苦门十四
夫三界牢狱，四围轮转，在家出家，未断我倒，无得免者，既为生死所缠，身心劳累，迁变无穷，无非是苦，故经云三界皆苦，何可乐者，而众生常惑，谓言世间，是常是乐，出世乐因，无常是苦，何其沉迷，顿此颠倒，验刺身，即觉苦受，何得云乐，分数条，证知唯苦，若谓饮食为乐者，则应多所餐进，身和心悦，何意小乖分度便成疹患，若谓衣服为乐者，则应春夏一服爱心无厌，何意寒暑异服，明不甘乐所以苦本若谓室宇为乐者，何意不常一处既致驰动，明知避苦，若谓妻子眷属为乐者，则应长相歌笑，何意俄尔无常，悲号哽噎，当知眷属实是苦本，若谓妙色以为乐者，则应长悦心目，永慰形骸，何意须臾颜貌改变，发白面黑，伤痛少年华美之艳，故知此色，本自是苦不是外来，若谓好生以为乐者，则应丝竹繁会，亲听无厌，何意小久，便致昏倦，耳不乐闻，当知是苦，若谓酣酒以为乐者，则应适意遣忧，长无恼患，何故神昏心闷，骨节惨痛，或因此事，鞭仗锁系，身夭命，破家亡国，受苦无量，若谓朋游为乐者，则应终日游散，不知厌极，何意每一登临，少时便倦，后更相无复行意若谓佚为乐者，则应血气刚强眼明神爽，少而不老，壮而不变，何意恣情逞欲，辄有疲困，抽脑彻髓，头眩眼乱，心惊气迫，筋骨缓纵，口燥唇焦，四肢振掉，抽拔五脏，由此天命，当知佚实是苦本，若谓荣位为乐者则应始终不变无耻无辱何意黜之间憔悴立至已上诸条，大举而言，然此六尘五情，情游心之处无非是苦，所以大圣觉察三界牢狱知苦不迷，解脱生死。
出三界外乐门十五
佛世尊说，三界世间，总是苦聚，非唯一苦而已，又是无常，无我不净，终归于空，出世之外，则有常乐，我净具八自在，而众生长迷，妄谓为乐，一何可悲，且说一苦，随相有八，何谓八苦，所谓生苦老苦病苦死苦，爱别离苦，怨憎会苦，求不得苦，五盛阴苦，于一苦中，更有诸苦，故诸行人，策励行道，节身口意，翘勤匪懈，小无知，谓之为苦，大圣圆照，三达洞了，知此小苦，大乐正因，虽有劳顿，所期者大，非谓为苦，故引诸行相用简有心，若舍身命，怜愍众生，得佛金色身，光明洞彻，行住坐卧，震动大千相，若礼拜父母师长贤圣，得佛顶相高明，若不诳众生，赞扬其德，得佛眉间毫相，若行慈爱，仁救众生，得佛青螺发相，若以光灯供养施人得佛顶出日光相，若以慈意视众生者，得佛净目上下相，若绝滋味十善化人，得佛四十齿齐密相，若说慈善志意坚强，得佛四牙白净相， 佛手内外握相，若行四摄，摄取众生，得佛手足网相，若以净心供养善人，得佛手足轮千辐理相，若施衣服隐过蔽恶得佛阴马藏相，若说除患死法，得佛鹿肠相，若善庄严，不解众生肢节，得佛钩锁骨相，若柔和顺塔，右绕从人得佛右旋毛相，若平治道，去棘刺，得佛一孔一毛相，若不服华，沐浴于人，得佛皮肤细相，若扫塔除秽，得佛身不受尘相，若修万行，常愿具足，得佛胸卍字相，若舍国城妻子，得佛净土眷属贤圣相，若自节食，上味施人，得佛上味相，若常读诵，不恶口加人，得佛总持口香气相，若说法引接众生，得佛面无肌渴，满口光辩才相，若持戒无缺，得佛法身圆备相，若在山间，头陀苦行，得佛尘累 ，若舍华堂，幽林禅思，众生谓苦，不能行之，菩萨志意坚强，所期者大不以为苦，故得自然宫殿，七宝房舍，早得成佛，众生犹自流转生死海中，岂为颠倒惑缠之所致也，故当勤加精进，修行此行，便出三界。断绝疑惑门十六
夫因果感应，影响相生，必然之道，理无差舛，而众生业行不纯，善恶迭用以不纯故报有精，或贵或贱或美或恶，其事匪一，不了本行，故致疑惑，何者如精奉戒，应得长生，子孙炽盛，亲足荣显，而返见身命夭促，门族珍，屠害之人，应婴促寿，眷属残灭，而返延年寿考，宗强援广，清廉之行，应招富足，而见贫苦，贪盗之人，应见困窘而丰饶，此乃缘其福故，现世轻受，如金刚般若云由持经，故为人轻贱，是人先世罪业，应堕恶道以今轻贱，故先世罪灭，所以致有此疑者，由其无明惑故妄起颠，倒不能解了三世业相，今出数条，世人惑事，用以惩戒，有识者，识以除疑，智人以生为苦，所以不忍，愚夫贪生，以生为乐，是一惑也，智人以不生则不死，故云涅槃寂灭之乐，而愚天恶死，不知远死之方，是二惑也，智人以居家为苦，譬之牢狱，书云割情在于骄奢，而愚天染着以为荣乐，是三惑也，智人知妻子之累，故比之枷锁，书云割情在于所爱，而愚夫以恩爱为欢欣，是四惑也，智人以眷属是系缚之本，放之如，而愚夫系恋，以为胜适，是五惑也，智人以荣利是自灭之筌，书云割情在于速达，而愚夫不计，谗害取贵，是六惑也，智人以色声香味为苦本，书云割情在于嗜欲，而愚夫为之沉溺迷醉，且列如前，不容致惑，是以智人当勤自勉，自生老病死不离其身，勿生疑惑，一生空过，今更出之，以显疑相，见布施者，疾患早亡，便起疑心悭见持戒人过中不食，致患怀疑自养见忍辱人，检心摄形，致患怀恼劝令开意，见诵经人，旦夕缘理，致患劝息，见菜蔬人，致患瘦弱，劝啖肥美，见坐禅者，致患劝卧，闻语引进，便称本情，懈怠自恣，随顺流俗，曾不思量，朝闻夕死，如救头然，何有情赖，更习常俗，以死自誓，方曰有志。
十种惭愧门十七
既已同知在家男女之恶，又见出家僧尼瑕累，又闻疑惑颠倒之门，退自思省，实可惭愧，经云惭愧得具足，能灭闇障，故又云惭如铁钩，能制人非法，若无惭愧，与诸禽兽无相异也，涅槃经云，有二白法，能救众生，一惭二愧，惭者自不作恶，愧者不教他作，惭者内自羞愧者发露向人，有惭愧故，则能恭敬父母师长，怀惭愧故，罪则除灭显相，如此各须惭愧顺清白法，事乃无量，举十条，以为纲要，第一惭愧诸佛如来，往昔欲令我等离苦安，所以发心，行菩提道，忍苦受辱，令成法身，常以正法，为我解说，而我不能如说修行，第二惭愧父母，哀哀父母，生我劳，长养教诏，常怀忧惕，既为人子，不顺诲约，反学凶强，陵蔑贵践既乖诤子上失令名深可愧，第三惭愧诸子，然彼实能晨昏定省，色养无愧，而终贫煎，无物赈给，故使诸子无由得立，又阙教导，使子愚昏，实为可愧，第四惭愧师僧，然我父母生育训诲，不能使我出生死海，今此师僧教我出家，受增上戒，怀罗汉胎，得罗汉果，而我违犯，深为可愧，第六惭愧帝王，恒以十善化导天下，故国土安宁，五谷丰熟所以百姓安家复业，出家之人，泰然安乐任其禅诵，而今懈怠，深是可愧，第七惭愧檀越出家所怀，解脱为本，形骸资待，衣食为先所以诸俗，为道兴福，供给资缘故隆正业，而惑不全，失于敬重，亦可深愧，第八惭愧良友，知识化导，见佛因缘令具梵行大经唱示而我闻谏，反以为，背逆三归，礼向神俗，迷着善导，故违正诲，深为可愧第九惭愧所化诸人，由我无德，久不重缘，致使开悟，莫能津济，故令听者徒枉功夫，纵闻杂善，不获纯净，内心自疾，深可惭愧，第十惭愧天龙鬼神护法冥祇我本发心，誓度一切故诸天龙，拥护无恼，而我缺，情志不恒，唯知负恩但增惭愧。极大惭愧门十八
惭愧之意以不及为本若于正行悉能遵奉，则无假惭愧，书云内省不疚，何忧何惧，又曰心茍无瑕何恤无家，今既理妙何精，触向乖背，一念之间，造过无量，过无量，故惭愧亦应无量，前已举大致其中枝派，不可缕悉更立此门使寻文求旨知理无不摄也，夫众生以我见故不能推美于物，引恶在己而于万善不能修习，见人胜行，意欲陵之。无渐之甚。何得不见。今列位显之，庶可敛迹若见直心行惭愧人，我不能行，愿彼不作，见行布施持戒人，开解脱门，愿其早止，见行忍辱精进人，自不能行，愿早退没，见多闻修定者，自不能行，不欲使作，见行慈悲喜舍者，不能赞免，欲其不行，见菜蔬一食者，自不行故，劝令退散，见行伏心人，应惭愧法，乃劝不行，乖入正道，见学问诵经人，自无此行，不使彼作，见围绕礼拜者，自懒惰故嫉令不行，见有唱导梵音者，自不及彼，愿不为之，见经行头陀者，既不能行，反谤毁灭，今据叔世，设法开化，以此为高义当生信灭罪，祈福弘道，而今登无畏座，开广笑谑之端。饰词自丽之美。高言与色。诽诮往环。仪容傲很。初无谦逊。永不退省，我解未深，唯诘谘者，寻经有谬，故经云若为利养名誉，我心爱党而说法者，是名非说，若利于彼增信心，故灭烦恼，故起净业，故知惭知愧，开入正路，是名善说，如过去世有苦岸，比丘说有众生，我人寿命，违于佛语，命终入阿鼻地狱，仰、卧、伏、卧、左、右、胁、卧各九、百、万、亿、岁、尔后更历诸，余地狱，自外徒党，受苦难言，故知不依佛教，毁谤正法，其罪实重，当知法师实亦为难，其善则致福无量，其恶则获罪亦重，是故法师应须极大惭愧，然居在世间，养生之急，在于衣食，劳乱极深，所须缯纩皮革。无不损生残命。着他皮肉。还养肉身。乃至食啖。一粒之食。非用功夫。无由入口。推度前功。商量我腹。上入下出。常流不止而于其中。选择经肥。进纳软滑。贪嗜美味。无羞无耻。须臾变改。臭不可近。将行将坐。如厕不殊。何有智者，于食生贪。若生贪者，大须惭愧，与彼畜兽，复何取别，
善友劝奖门十九
夫能了除疑惑内惭愧，劝奖之功，善知识也，今欲修习万行，非善知识，无由进道，经云如梅檀叶，在伊罗林，其叶则臭伊罗叶，在梅檀林，其叶则香。书云与善人居，如入兰止之室，久而偕芳，与恶人居，如在鲍鱼之肆，与之俱臭，又云近墨必缁，近朱必赤，故知善友能作佛事，是大因缘，是同梵行，善知识者，今能将我得升净，恶知识者，今能陷我坠于地狱，当知善恩不可酬报，夫善恶之理，皎然明白，但以任情适道则进趣之理迟。善友劝奖。便勇猛之心疾。经有奖课之 ，文书有劝学之说，当知要行、实、由、劝、成，故经云菩萨自身布施，亦劝他人令行布施，自行持戒，忍辱精进，一心智慧亦劝他人，令行此事，然则胜美之事，欣乐羡仰，物之恒情，今若徒有愿乐知心，不行愿乐之事，未见其果犹若绝粮思味，其于饥渴，终无济益，故略引数条，盛行要事以相警诫，今有财富室温，家给人足，不劳营觅，自然而至，复有贫苦饥弊，形骸劳瘁终日愿于富饶，而富饶未尝暂有，以此苦故，劝其布施，力厉修福，若有衣裘服玩，鲜华备又有尺布不全，垢腻臭杂，是以劝奖，令施衣服，及以室宇，若见百味珍羞，连几重案，又有藜藿不充困于水菜，所以劝奖，令施饮食，若见荣位通显，承肥衣轻，适意自在，复有卑陋猥贱，人不齿录，涂炭沟渠，坐卧粪秽，此苦可厌，劝令修福，除憍慢，奉行谦敬，岂可他人常贵我常在贱若见形貌端正吐言广利，又有面状矬陋所言险暴，此苦可劝舍，劝令忍辱，若见意力强干，少病登劳，行道无碍，有人多患不安所行莫济见有此苦，劝施医药，令其进趣，故法句经云四时行道得度众苦，一者少年有力势时，二者有财物时，三者遇三宝福田时，四者当计万物必离散时，常行此四，必得道，应自督课，不待他劝。
戒法摄生门二十
前已劝奖于他，我今自加课励，凡论课励要必托境行因若心志浮荡，则进趣无寄然托境行困，戒为其始，可谓入圣之初门，出俗之正路，如乖此训，永处三涂，人天长绝，是以经云譬如大地，长生万物，戒亦如是，能生众生人天华果，故经云苦无此戒诸善功德，皆不得生，良以三涂苦，报罪障所缠人天胜果堪为道器欲感胜果非戒不生是以圣人先明此教，然三归五品戒法两科，七众小学，要以三归为宗，一乘太教，必崇三聚为本，如经律，具显规，卓尔宪章行业，明逾鉴镜，今粗举其大致，用光恒俗所以发戒之原，须依三宝者，盖由佛法僧宝，天人所尊，归依生信，必能出有，若归邪神，反增苦趣，故经说云归佛清信士，不归诸天神，故须先定邪正方识逆顺经云信为道元，功德之母，智是解脱，出有之因，诚至言也，若无此信，心志浮虚归戒不得，是以发足利信为先，何谓三归，谓佛法僧，此三可重，故名为宝，何谓为佛，自觉觉彼，无师大智，五分法身也，何谓为法，能能正，灭谛涅槃，清净无相也，何谓为僧，能和和众，无学功德，自他灭处也，何谓为归，可凭可向也，何谓为宝，能招利乐，正心依仗，近获人天，远登无学，此则三宝区别之门，若论极教，理唯一统，照无不周，照周等觉，谓之佛宝，礼无非法，谓之法宝，至德常和，谓之僧宝此乃体一义，三同性三宝，众生解悟，信知佛性，离此生死招与利乐，是故一切无不归凭，第一翻邪三归，第二五戒三归，第三八戒三归，第四十戒，第五具戒，第六十善戒，第七大菩萨戒此之七戒，所防过境，近约大千世界之内，一切六根大，并是戒境广如常说。
自庆毕故止新门二十一
从前发心已来，知至德可归，检校克责，灭诸恶门，疑惑既遣，惭愧续修，劝奖兼行，戒德又显，得舍如是之罪障，餐听若斯之胜法，岂得不踊跃欢喜，差自庆者乎，经云八难难度，一地狱难、二饿鬼难、三畜生难、四边地难、五生长寿夭难，六虽得人身，盲聋哑，不能听受，七虽得人身，六情完具，而世智辩聪，信邪倒见，不信三宝，肆意轻侮，此身已死，便在三途，随业陈没，久乃得出，时在人道，还不正信家生，第八前后佛间，不正法，徒生一世，增长邪见，具造众罪，寻尔徒死，是故经云徒生徒死，甚可怜愍，奉法行人，先崇此意，生死大事，不可自宽，今出自庆数条，系在心首，佛言地狱难免，而今同得免离此苦，一自庆也，佛言饿鬼难免，而今同得远于此苦，二自庆也，佛言畜生难舍，而今同得不树此因，三自庆也，佛言生在地，不知仁义，今在中国，修习礼智，四自庆也，佛言生长寿夭，不知植福，福尽命终，还堕恶道，而今不以世乐自娱，以供养，五自庆也，佛言人身难得，一失不返，有过盲龟浮木之譬，今得人身，六自庆也，佛言六根难具，今无缺损，七自庆也，佛言丈夫男身难得，我已得也，佛言女人生者，须知佛性，则是丈夫，我已知也，佛言邪辩难舍，我今归正法也，佛言佛前佛后，是为大难，我今相与慷慨立志，既见色像，又闻正法，则同鹿野灭惑不殊也，佛言见佛为难，我今顶礼佛所记像，功用等伦也，佛言闻法为难，我今备得闻也，佛言出家为难，我今具随众也，佛言出家专信，倍复为难，我今一心，无敢二见，敬法爱法，以法为师，经中言，唯念过去世，供养为轻微，蒙报历遐劫，余福值天师，净慧断生死，痴爱销无遗，佛恩流无穷，是故重自归。大忍恶对门二十二
夫道从苦生不由乐果德凭功建非情所集故经云忍辱第一，道于众生心无碍，故以其在苦，则多碍多恼，起不善业，今所以得无碍者，良田在碍而修无碍，故碍不为碍，既于碍而无所碍岂非忍力之所致乎，经云婆娑世界，五浊之刹，五痛五烧，具诸恶报，是故发大乘者，多来此土，以救苦为资粮，以拔恼为要行，此土一日修善，胜于他方净国百千万劫，所以尔者，良由极苦之地，心不及善而能于剧苦之中，卓然发意，忍苦受辱，岂不奇哉，所谓火中生莲华，此实为其有，他方净土，无修福地，所有不及此土，何者净国七财丰溢，不假布施，摄贫穷也，净国律仪圆净，不假持戒，摄毁禁也，净国则无辱无忍秽土无事非辱，在辱能忍，胜他方也，净国精进如救头然不假翘勤，摄懈怠也，净国之人，入法流水，念念修顺，无出入观，不假寂定，摄乱意也，净国智慧明满，不假才巧说，摄愚痴也，又净国之人，非无弘誓，但弘誓之功，不及净土，四摄四等，例同无用净国乐故则救苦之心薄恶土苦故则进善之心猛故经云行于非道通达佛道也，夫欲发广大心行菩萨行，自非履危涉险，备受艰难蹈炽火历水霜，婴苦切甘楚毒于万苦中而能忍受者，则道场可践，若无此恼，忍何从生，藉此烦恼，起我诸善，所谓尘劳之俦，为如来种，当知忍者有力大人功德之本所谓忍痛痒、忍思想、忍疾病、忍肌苦、忍疲劳、忍寒暑、忍忧悲、忍热恼、忍恶骂、无耻辱、忍打、无恚碍、忍贪欲、无爱着、忍慢、无背道、忍所难忍、忍所难行、忍所难作、忍所难办能行此者，真可谓大忍辱矣。缘境无碍门二十三
经云，在俗则谓之为缚，在道则谓之为解，解即无碍所致缚，即资待所招，今若欲有待于无待，则有待更烦，无待于无待，则有待自遣，有待既遣，则无碍之门可入，若志在于资养，便缚缠更重，但众生凡类触向多阻，不资于物，则自济无方，资于物者，累之重也，生累缠绕，解脱何由，今既深知其累，累实为苦，何以知之，今欲陆行，非车人马不动，一累碍也，今欲水游，非舟航不移，二累碍也，今欲养身，非衣裘屋宅则无所凭托，三累碍也，今欲养命，非粮黍栗五味柔软，则无所资待，四累碍也，今欲修习一慧，像无向，五累碍也，今欲求见一佛及一净土，发奇特心冥漠不见，六累碍也，今欲彻视十方，障碍满目，七累碍也，今欲求佛圣智，以除障惑，近是众生心行，而我不，八累碍也，今欲披文寻义，虽课心力，近在浅言，不达意旨，九累碍也，今欲诵习经典，受已忘漏，十累碍也，凡此累碍，其事无量，圣人所自在无碍者，由何而致实由远诸尘劳自策为本是所资待，莫不勤役自办不假于他而他为我用所谓让而得者则其理通求而获者则其理滞菩萨不求自利但欲利众生是以其利在已而得无碍众生常利我忘彼所有恒缚而无解，圣是可求而得非是永隔无津，今若欲学圣人所习，虽其途无量，然津济要趣，唯一解脱耳，故经云，若自无缚，欲解彼缚，斯有是处今欲学菩萨道，必须弃凡夫缚，凡夫缚者，唯愿得五欲，纵意自在，实大缚也，菩萨行人弃之不顾，经云不得畜养奴婢畜生，当自翘勤，出离生死若假于他，他还缚我，无解脱期，今云无奴不立，无婢不办，此乃气力强梁之时，一但卧床百事同弃自救不暇何忧及人宜自勉励，则解脱之门易可登耳。
一志努力门二十四
初从辨德极于无碍善恶二途凡圣苦乐明了审谛，斯言备矣，唯应努力，勤而行之，经云感伤世间贪意，长流没于爱欲之海，吾独欲反其源，故自勉而特出，是以世世勤苦不以为劳，经云我与阿难空王佛，所共发菩提心，我长勤精进，所以速成正觉，又云得正法智己以无疲厌心，为众生说，斯可谓努力矣夫众生流转三有，触苦相缠，所以情识闇弱，虑浅多迷，每一修善，怯逖遑扰，念念之间，百变乖舛，自非劝之以努力，奖之以刚干，则勇锐骁果之心不发。经云：众生与无明怨贼斗战，亦不异世间勍敌。相御世间则须金钲壮其气，鼓钟激其忿郁拂增其怒决列成其力，不资此发勇不假此振威何能摧鸣条之战拉牧野之师乎，今与烦恼共战，当集无漏之智命，无畏之师，控道品之众，御六度之侣，建道场之幡，击甘露之鼓，着弘誓铠胄被忍辱袍甲，握智慧弓刀，持坚固剑盾，精进督怠惰，翘勤课不及，登行登欢喜，税驾顿法云种智断其勇，方便运其，于是无明老死之贼，协附四魔之军，影响波旬因倚天女凭带鬼神亿千万众，担山吐火雷电四绕欲入闇惑之旅，退金刚之师，由乎菩萨，忍调无想积德久善魔怨稽伏，一念努力，豁然大明，非法王坏，正王胜，此并经中之盛事，若不努力，何由办也，如人营家，晨起夜寐，劬劳督课，便自室内盈实，肌寒不切，但能努力，无所不济，出世妙行，事不殊俗，若小努力，微复加意，三明六通，不足为难，更运方便，重课心形，信顺之忍，渐深自至，岂得空舍一生，虚过三涂，切己力无所施，方复生悔，何嗟及矣，所以努力一门，贯通前后位心极行唯此而已愿幽明圣鉴照览穷途故敢发言，托文现意。
礼舍利宝塔门二十五
大圣诠化，随机感发，譬若一音设法，各得其解，是故应以现生蒙利者，所以降神母胎，诞圣王宫，应以出家蒙利者，所以舍金轮位，剃除须发；应以相好蒙利者，所以现成正觉，坐菩提树；应以实相蒙利者，所以三转法轮，十二部经；应以灭度蒙利者，所以双树潜辉，现于涅槃。良由众生障业烦多，是故圣化随应不一，然则现于涅槃者，复是增发慈悲之心，以悲慕故，善心浓到。凡礼拜像塔，皆宜感发悲心，潸然思慕，惨切其情，追想正法，我不餐仰泣想，如来不亲音旨。如入祖祢之庙，睹灵若在，歔欷无颜。如来慇懃，令我等具诸苦行，而我违背，自堕恶道，在于像末，未蒙解脱，以苦报故，忆如来恩，是以今各归心于此像塔，呜咽涕零，惭颜哽恸。至心奉为至尊，皇后皇太子七庙圣灵，今日信施龙神八部，广及一切剧苦众生，敬礼如来一切绀发红爪舍利，敬礼如来现在一切指骨舍利，敬礼如来现在一切牙齿舍利，敬礼如来现在衣钵水瓶锡仗众具，敬礼过去四佛生地并行坐遗迹，敬礼如来得道树宝塔，敬礼如来转法轮处宝塔，敬礼如来灭后阿育王造八万四千塔，敬礼阿育王所造无量诸佛像，敬礼天上人间海上龙宫一切像塔，敬礼此国诸州诸瑞圣像，敬礼此国诸寺诸山无量灵像，敬礼天上人间海中无量形象。愿一切众生，不在佛前佛后，常见佛生，常见佛出家，常见佛得道，常见佛涅槃，能建立是无量像塔，尽于来际，佛事不绝。
敬重正法门二十六
诸法本空，寂灭无说，以因缘故，现有文字，当知文字经典，本在破病灭惑为先。惑既八万四千，故使教门亦有八万四千法藏，至于病销惑遣，药亦随亡，如筏喻者，可以情悉。然群生沉罔，随言封滞，由此见故，教药常陈，所以金简盈于宝殿，玉轴焕于神宫，辩析空有于假实，表发权智于无方，故如来一代四十九年，随缘示教，种种说法，及于涅槃，但有声教，计随言说，必致沦亡。然以义理谈玄，正宗无昧，言虽得丧，金旨虽乖，故立法依用，永刊定天魔外道，莫敢侵陵。自慧日已沉。法云遐布，非夫简册，无由献功！尊大迦叶，法门英俊，击钟声告，召集无学千僧，一夏撰结遗言十二义，求三藏文，摄多罗叶典，其量莫思，蕴积西夏，将及千载。时运渐染，东翻汉朝，沿彼至今，年垂六百，杂录正经七千余卷，词义明敏，谈味无遗，近则安国利人，远则超凡证圣，备如卷部，智者寻之。至心奉为至尊，皇后皇太子七庙圣灵，天龙八部，乃至十方一切剧苦众生，敬礼一切真如法藏，敬礼十方一切诸所说法藏，敬礼过去一切诸佛法藏，敬礼贤劫初佛拘楼孙如来天龙宫法藏，敬礼拘那含牟尼佛天龙宫中法藏，敬礼迦叶佛天龙宫中一切法藏，敬礼释迦如来天龙宫一切法藏，敬礼西印度黑蜂山寺一切法藏，敬礼沮渠国大乘十二部法藏，敬礼北印度石壁八字舍身法藏，敬礼神州大国一切众藏经典，敬礼易州石经朔州恒安石窟经像，敬礼一切受持三藏诸法师等，敬礼一切禅师律师读诵经典诸行人等。愿一切含灵，入如是法门，常能总持，广说教化，通达无碍。
奉养僧田门二十七
僧称福田，群道宗尚，斯何故也？良由发蒙俗之幽心，启正道之遐趣，拯沉沦而将济于三尼，御法网而弘护于万龄。由是道被天下，德光四俗，能生善种，号曰福田，德响楗锤，又称应供。心乖理义，行越法科，则显乖剃落之容，幽受空树之譬。及与施主为雠隙，与骨肉为疮疣，热血之相可寻，石女之伦不远。僧护佛藏，明言不迷，智论大经，清范攸属，固当日须三省，事必九思，念念策心，无时宁舍，方可入三乘之一位，预三宝之一员。盛德可观，六道归依而出有；高行难拟，七众相从为福田。岂非形寄域中，情超域外者也？流俗缠纠，封附昏迷，处处生着，何能远出？是以树立僧宝，为俗良田，令兴福力，得出生死，不徙设也。然佛超累表，作范区中，为物受供，而实不受；法在除惑，清净非情，供养感果，自随生业。僧含凡圣，形系往因，纵成无学，犹婴善报，身谢无余，方出诸有。今以形累有缘，多须资待，故凡施者，教多在僧；然供养于僧，备有三宝，故佛有言：“随顺我语，供养佛也；为解脱故，供养法也；众僧受用，供养僧也。“有斯理义，故名众僧良福田矣。奉为至尊，皇后太子七庙圣灵，天龙八部，乃至十方一切剧苦众生，敬礼十方一切僧宝，敬礼当来下生佛兜率天弥勒菩萨僧，，敬礼游方大士文殊师利菩萨僧，敬礼护法大事普贤菩萨僧，敬礼十方一切行大道心菩萨僧，敬礼十方一切行缘觉心辟支佛僧，敬礼十方一切行下乘者诸声闻僧，敬礼宾头闇住法万载诸声闻僧，敬礼佛子罗 罗住法外载诸声僧，敬礼剡州山海九亿万住法万载诸声闻僧，敬礼三千界内现在一切诸凡圣僧。愿一切含灵，常与圣贤，同乘正道，开智生福，不堕恶趣，生生遭遇，为善知识，拔除烦恼，得出诸有。劝请增进门二十八
劝请者，慇懃之至意也，由发慇懃之意，则愿善之情深矣。是故于一切纤维之善，咸须慇懃劝请，增进令生慧行，不容中废，然劝请有二：劝请众生修行戒善，具诸德本；劝请诸佛救护众生，说法久住。十方四恶趣，我今悉劝请，修持诸戒行，获得于人身；十方一切人，我今悉劝请，令修十善业，得生于天上；十方诸天人，我今悉劝请，登立正定聚，得离于恶道；十方诸学人，我今悉劝请，觉察诸烦恼，速证无学地；十方阿罗汉，我今悉劝请，知非究竟位，唯有一佛乘；十方辟支佛，我今悉劝请，成就大悲智，教化诸众生；人天二承众，我今悉劝请，体觉如来藏，修习菩萨行；一切诸菩萨，我今悉劝请，修行十度行，速登于十地；兜率天菩萨，我今悉劝请，常转不退轮，速下度群生；切菩萨智未明，我今悉劝请，金刚灭尘累，显发真实相。十方一切佛，初成正觉者，我请转法轮，安乐诸众生；十方一切佛，若欲舍寿命，我今归命请，愿久住于世。如是佛菩萨，我今皆劝请，发此慇懃心，是故稽首礼。
随喜万善门二十九
众生以愚惑故，多怀嫉妒增上之心，是以见人行善，则兴恶想，摧毁破坏，不令成就。然彼前人未必损行，而此嫉者妄增恼热，增长惑业，生死不绝，是以圣人调心制意，行此随喜，亦复劝请众生，如说奉行。十方一切众，所有微细善，仁义及礼智，孝养谦恭敬，慈和及爱敬，廉贞清洁行，若有如是善，我今悉随喜；离欲在家人，奉修如来戒，三归五八戒，十善菩萨戒，清净诸律仪，离恶名闻者，如是诸功德，我今悉随喜；饭僧施法衣，浴除烦恼垢，救摄诸贫穷，饥寒穷塞者，疾病艰危苦，施药悲怜业，如是诸功德，我今悉随喜；旷路作好井，桥船渡人物，□□□□果，施佛并供僧，渴乏除热恼，其福实无量，如是等功德，我今悉随喜；造经流法教，然灯发慧明，习诵及转读，决子诸义趣，若复为人说，倍增欢喜心，如是诸功德，我今悉随喜；建立诸塔庙，堂殿及宝刹，彩画及木像，金银铜石等，传写诸相好，显示于法身，如是诸功德，我今悉随喜；若有造僧坊，’床帐及卧具，令彼息心者，安意于禅林，出入苦空门，次第寂灭观，如是诸功德，我今悉随喜。如来大慈悲，善说诸法门。发生随喜行，令我等修学。随喜诸声闻，忍苦度生死，随喜诸菩萨，不舍恶道受，随喜十方佛，无畏天人尊。能于三界狱，引出诸众生。愿令众生类，悉得于佛道。是故我随喜，稽首礼诸佛。
回向佛道门三十
言回向者，以不着为义，原一切众生备修万行，舍身命财，所以不得解脱生死者，皆缘耽着果报，不能舍离。若能不执其心，修行摄度，随有微福，回施群生。向于佛道者，则于果报不复生者，便于生死萧然解脱，故经云：“如所说修行，回向为大利。“是以一切所作善业，皆因回向，兼劝众生不着果报，何者？即此身形果报之本，终日养饲，庄严雕饰，要必当死，徒为保着，自非愚闇，所以贫受此身，少有慧明，何得无时不厌 ？以是智者抚臆论心，不容贪着，回流生死。十方众诸生，所行微善业。仁孝及谦敬，慈爱柔和等。忠正修礼智，矜逮赈孤穷。如是世俗善，悉回向佛道。一切诸外道，种种勤苦行。五热灸其身，投岩赴水火，。反缚涂炭等，无量诸邪见。今皆为回向，同归正觉道。一切清信士，归戒行十善。乃至诸女人，亦能修福德。又能善说法，开化众妙福。回向施群生，共成无上道。一切弟子众，闻声即解悟。善来成比丘，乃至四道果。方便及初观，苦空非常想。亦回施群生，共向无上道。十方诸辟支，自然成缘觉。深悟在在别世，晓了因缘法。隐显化众生，独处乐善寂。如是兼一切，尽回向佛道。十方诸菩萨，读诵于经法。入禅出禅者，劝总行众善。如是等三善，一切众德本。亦回施众生，归向无上道。一切诸善本，乃至圣贤果。解空未能穷，有无不双尽。悉令于一切，同入真妙境。着回有相心，皆向解脱道。如是诸菩萨，我今劝回向。发此无着心，是故稽首礼。
发愿庄严门三十一
原众恶所起，皆缘意地贪瞋痴也。自害害他，勿过于此，故经号为根本三毒，能凡能恼，劳扰身心。于缘起恶，三三九种，然此九种，义通善恶，三善根生，名善业道；三不善根生，明恶业道，是故行人常一条心，不令动乱，微起相见，即自觉察，寸护人根，不令尘染。常发弘愿，以自庄严，愿一切众生，皆从今日，乃至菩提，眼常不看贪氵㸒邪艳惑人之色，不看瞋恚丑状屠裂愚痴疑闇倨慢邪众之色。愿一切十方常住法身之色，菩萨下生八相之色，如来相好圣众和会善集之色。愿一切众生，耳常不闻悲啼愁叹声，地狱苦处声，饿鬼畜生受苦声，八苦交对声，四百四病起发声，八万四千尘劳声；愿耳常闻诸佛说法八音声，八万四千波罗密声，三乘圣果十地功德如是等声。愿一切众生，鼻常不闻杀生滋味饮食之气，三十六物革囊之气，发欲罗绮之气，五辛能熏九相尸气；愿鼻常闻十方世界诸草树木之香，五戒八戒十善六念诸德香学无学人十地五分十方八万四千诸度无漏之香，十方诸佛说法之香，愿一切众生，舌恒不尝众生有命身肉杂味，能生烦恼滋味，愿舌恒尝甘露不死之味，天自然食在其舌根变成上味，诸佛所食之味，法喜禅悦之味，解脱泥洹最上胜味，愿一切众生，身常不觉邪氵㸒细滑生欲乐触，不觉获汤寒冰之触，饿鬼畜生诸苦恼触，脱百四病寒热风霜蚕蚤□□虱饥渴诸苦等触，愿身常觉清凉强健，心悟安隐，证道飞行，八自在触，愿一切众生，皆从今日乃至菩提意，常觉九十八使八万四千尘劳之法，十恶五逆九十六种邪师之法三涂可厌，生死大菩，愿意常知，一切众生，皆有佛性，佛为医王，法为良药，僧为看病者，为诸众生，治生死患，令得解脱，心常无碍，空有不染。
七
宾僚七要
松既烟而接汉，竹缘岭而负筠，哀过鸿于月晓，悲夜□□于霜旻，乃鹤驾之非远，信羽车之可怜，鸿池广象，太液染华，势含五水，气，疏，九，河，既百寻而照底，亦千丈而分沙，故乘流以神王，或鼓地而自多，岂能从我，泛此安波。
诗
九月侍宴
月殿风转，层台气寒，高云敛色，遥露已团，式诏司警，言戾秋峦，轻觞时荐，落英可食。侍皇太子释奠宴
霜轻流日，风送夕云，雕檐结彩， 绮井生文，四琏合旨，八簋舒芬。阙
游后园
托性本禽鱼，栖情闲物外，萝径转连绵，松轩方杳蔼，丘壑每淹留，风云多赏会。阙
行宅并序
余禀性端竦，属爱闲外，往崴羁役浙东，备历江山之美，名都胜境，极尽登临，山原访宇北山阿卜居西野外，幼赏悦禽鱼，早性羡蓬艾。阙
登山望雷居士精舍同汍右卫过刘先生墓下作并序　一作同随王经刘先生墓下作
沛国刘子珪，学优未仕，迹迩心暇，履信体仁，古之遗德，潜舟迅景，灭赏沦辉，言念方猷，式怀嗟述，属舍弟随郡，有示来篇，弥缜久要之情，益深宿草之吧。升望西山，率尔为答，虽因事雷生，实申悲刘子云尔刘瓛字子珪，沛郡湘人，南史有传。
汉陵淹馆芜，晋殄一作尔洙风缺。五都声论空，三河文义绝。兴礼迈前英，谈玄逾往哲。明情日夜深，徽音岁时灭。垣井总已平，烟云从容裔。尔叹牛山悲，我悼惊川逝。

[book_title]附录
本传
竟陵文宣王子良，字云英，武帝第二子也，幼聪敏，武帝为赣县，与裴后不谐，遣人送后还都，已登路。子良时年小，在庭前不悦，帝谓曰：“汝何不读书？”子良曰：“娘今何处？何用读书！”帝异之，即召后还县。
仕宋为邵陵王友时，宋道谢，诸王微弱，故不废此官。升明三年为会稽太守，都督五郡，封闻喜公。宋元嘉中，皆责成郡县，孝武后，征求急速，以郡县迟缓，始遣台使，自此公役劳扰。高帝践祚，子良陈之，请息其弊。
子良敦义爱古，都人朱百年有至行，先卒，赐其妻米百，斛一人，给其薪苏。郡阁下有虞翻旧牀，罢任还，乃致以归。后于西邸起古斋，多聚古人器服以充之。夏禹庙盛有祷祀，子良曰：“禹泣辜表仁，菲食旌约，服玩果粽，足以致诚。”使岁献扇簟而已。时有山阴人孔平诣子良，讼嫂市米，负钱不还，子良叹曰：“昔高文通与寡嫂讼田，义异于此。”乃赐米钱以偿平。
建元二年，穆妃薨，去官，仍为丹阳尹，开私仓振属县贫人。先是太妃以七月薨，子良以八月奉凶问，及小祥，疑南郡王应相待。尚书左仆射王俭议以为“礼有伦序，义无徒设，如令远则不待，近必相须，礼例既乖，即心无取。若疑兄弟同居，吉凶舛杂，则远还之子，自应开立别门，以终丧事，灵筵祭奠，随在家之人，在朞而毁。庶子在家，亦不待嫡。而况储妃正体王室，中军长奠之重，天朝又行权制，进退弥复非疑。谓应不相待，中军祥缟之日，闻喜致哀而已，不受吊慰。至闻喜变除，昆弟亦宜相就写情，不对客。”从之。
武帝即位，封竟陵郡王、南徐州刺史，加都督。永明二年，为护军将军兼司徒，四年，进号车骑将军。子良少有清向，礼才好士，居不疑之地，倾意宾客，天下才学，皆游集焉。善立胜事，夏月客至，为设饮及甘果，着之文教。士子文章及朝贵辞翰，皆发教撰录。
是时上新视政，水旱不时，子良密启，请原除逋租，又陈宽刑息役，轻赋省徭。并陈“泉铸岁远，类多翦凿，江东大钱，十不一在，公家所受，必须轮郭完全，遂买本一千，加子七百，求请无地，捶革相驱。寻完者为用，既不兼两，回复迁贸，会非委积，徒令小人每婴困苦。且钱布相半，为制永久，或闻长宰须令输值，进违旧科，退容奸利。”
五年，正位司徒，给班剑给二十人，侍中如故。移鸡笼山西邸，集学士抄五经百家，依皇览列为四部要略千卷。招致名僧，讲论佛法，造经新声，道俗之盛，江左未有。武帝好射雉，子良启谏。先是左卫殿中将军邯郸上书谏射雉，武帝为止。久之，超竟被诛。永明末，上将复射雉，子良复谏。前后所陈，上虽不尽纳，而深见宠爱。
又与文惠太子同好释氏，甚相友悌。子良敬信尤笃，数于邸园营斋戒，大集朝臣众僧，至赋食行水，或躬亲其事，世颇以为失宰相体。劝人为善，未尝厌倦，以此终致盛名。
八年，给三望车。九年，都下大水，吴兴偏剧，子良开仓振救，贫病不能立者，于第北立姐收养，给衣及药。十年，领尚书令、扬州刺史，本官如故。寻解尚书令，加中书监。
文惠太子薨，武帝检行东宫，见太子服御羽仪，多过制度，上大怒，以子良与太子善，不启闻，颇加嫌责。
武帝不豫，诏子良甲杖入延昌殿侍医药。子良启进沙门于殿户前诵经，武帝为感梦见优昙钵花。子良案佛经宣旨，使御府以铜为花，插御床四角。日夜在殿内，太孙间日入参。武帝暴渐，内外惶惧，百僚皆已变服，物议疑立子良，俄顷而苏，问太孙所在，因召东宫，器甲皆入，遗诏使子良辅政，明帝知尚书事。子良素仁厚，不乐时务，乃推明帝。诏云：“事无大小，悉与鸾参怀”，子良所志也。太孙少养于子良妃袁氏，甚着慈爱，既惧前不得立，自此深忌子良。大行出太极殿，子良居中书省，帝使虎贲中郎将潘敞二百人仗，屯太极西阶之下。成服后，诸王皆出，子良乞停至山陵，不许。进位太傅，增班剑为三十人，本官如故，解侍中。隆昌元年，加殊礼，剑履上殿，入朝不趋，赞拜不名，进督南徐州。其年疾笃，谓左右曰：“门外应有异。”遣人出见淮中鱼无算，皆浮出水上向城门。寻薨，年三十五。
帝常虑子良异志，及薨，甚悦。诏给东园温明秘器，敛以衮冕之服，东府施丧位，大鸿胪持节监护，太官朝夕送祭。又诏追崇假黄钺、侍中、都督中外诸军事、太宰、领大将军、扬州牧，绿綟绶，备九服锡命之礼，使持节、中书监、王如故。给九旒鸾辂、黄屋左纛、辒辌车、前后部羽葆、鼓吹。挽歌二部，虎贲班剑百人，葬礼依晋安平王孚故事。初，豫章王嶷葬金牛山，文惠太子葬夹石。子良临送，望祖硎山悲感叹曰：“北瞻吾叔，前望吾兄，死而有知，请葬兹地。”及薨，逐葬焉。所著内外文笔数十卷，虽无文采，多是劝戒。子良既’亡，故人皆来奔赴，陆惠晓于邸门逢袁彖，问之曰：“近者云云，定复何谓“王融见杀，而魏准破胆。道路籍籍，又云竟陵不永天年，有之乎？”答曰：“齐氏微弱，已数年矣，爪牙柱石之臣都尽，命之所余，政风流名士耳！若不立长君，无以镇安四海。王融虽为身计，实安社稷，恨不能断事，以至于此。道路之谈，自为虚说耳，苍生方涂炭矣，政当沥耳听之。”建武中，故吏范云上表为子良立碑，事不行。子昭胄嗣。

        </div>
      </div>
    </div>
  </div>
</div>
<!--update:2025-08-30 10:28:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>