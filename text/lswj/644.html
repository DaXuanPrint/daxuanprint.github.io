<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,明太祖文集【四库本】全文在线阅读,明太祖文集【四库本】全文在线下载,大玄古籍书库">
<meta name="description" content="文集。。明朱元璋(1328—1398)撰。二十卷。元璋幼名重八,又名兴宗,字国瑞,濠州钟离(今安徽风阳东)人。为明代开国之君,尊为太祖。1368—1398年在位。出身贫苦农家,少时在皇觉寺为僧。元至正十二年(1352)参加郭子兴部红巾军。他先后击败陈友谅,杀韩林儿,俘张士诚。攻克大都(今北京)灭元建明。力主强化皇杈,分封诸王,并大量赐田,而加强了土地的兼并。普查户口,丈量土地,兴修水利,加强屯田,办学校、兴科举。是集初刻于洪武七年(1374),翰林学士乐韶凤编录。此本刻于万历十四年(1586),姚士观、沈">
<title>明太祖文集【四库本】_朱元璋_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">明太祖文集【四库本】</span> <br/>
          作者： <span class="inputVal" id="bkauthor">朱元璋</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]133041</span> <br/>
          说明： <span class="inputVal" id="bkdec">文集。 明朱元璋(1328—1398)撰。二十卷。元璋幼名重八,又名兴宗,字国瑞,濠州钟离(今安徽风阳东)人。为明代开国之君,尊为太祖。1368—1398年在位。出身贫苦农家,少时在皇觉寺为僧。元至正十二年(1352)参加郭子兴部红巾军。他先后击败陈友谅,杀韩林儿,俘张士诚。攻克大都(今北京)灭元建明。力主强化皇杈,分封诸王,并大量赐田,而加强了土地的兼并。普查户口,丈量土地,兴修水利,加强屯田,办学校、兴科举。是集初刻于洪武七年(1374),翰林学士乐韶凤编录。此本刻于万历十四年(1586),姚士观、沈铁同校勘,十五万六千余字。正文含诏二卷,制、诰二卷,书一卷。敕命四卷,策问、论一卷,乐章一卷,乐歌一卷,文、记二卷,序、说一卷,杂著一卷,祭文二卷,古诗、歌行一卷,五言、七言律诗、绝句等一卷。收有《即位诏》、《农桑学校诏》等,反映其治国之大政方针,颇具史料价值。有万历十四年刻本,《四库全书》本。此本为四库本，本站也有标点本，可以搜索查找！</span> <br/>
          封面： <span class="inputVal" id="bkimg">Z_18833.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]明太祖文集【四库本】
[book_author]朱元璋
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]133041
[book_dec]文集。 明朱元璋(1328—1398)撰。二十卷。元璋幼名重八,又名兴宗,字国瑞,濠州钟离(今安徽风阳东)人。为明代开国之君,尊为太祖。1368—1398年在位。出身贫苦农家,少时在皇觉寺为僧。元至正十二年(1352)参加郭子兴部红巾军。他先后击败陈友谅,杀韩林儿,俘张士诚。攻克大都(今北京)灭元建明。力主强化皇杈,分封诸王,并大量赐田,而加强了土地的兼并。普查户口,丈量土地,兴修水利,加强屯田,办学校、兴科举。是集初刻于洪武七年(1374),翰林学士乐韶凤编录。此本刻于万历十四年(1586),姚士观、沈铁同校勘,十五万六千余字。正文含诏二卷,制、诰二卷,书一卷。敕命四卷,策问、论一卷,乐章一卷,乐歌一卷,文、记二卷,序、说一卷,杂著一卷,祭文二卷,古诗、歌行一卷,五言、七言律诗、绝句等一卷。收有《即位诏》、《农桑学校诏》等,反映其治国之大政方针,颇具史料价值。有万历十四年刻本,《四库全书》本。此本为四库本，本站也有标点本，可以搜索查找！
[book_img]Z_18833.jpg


[book_title]提要
钦定四库全书　　　　　集部六
明太祖文集　　　　　　别集类五【明】
提要
【臣】等谨案明太祖文集二十卷明巡按直隶督学御史姚士观南京户部督储主事沈鈇仝编校分十六类曰诏曰制曰诰曰书曰勅命曰策问曰勅问曰论曰乐章曰乐歌曰文曰碑曰记曰序曰说曰杂着曰祭文曰诗按太祖集初刻於洪武七年刘基及宋濓文集所载序文俱云五卷称翰林学士乐韶凤所编録然黄虞稷千顷堂书目已不着録所着録者有太祖文集三十卷注曰甲集二卷乙集三卷丙集文十四卷诗一卷丁集十卷又太祖文集类编十二卷又太祖诗集五卷又太祖御制书稿三卷均与此本不符焦竑国史经籍志列太祖文集二十卷又三十卷此本卷数与竑所列前一本合当即竑所着録欤其刻在万历十四年编次不知出谁手目録之末有姚士观等跋语乃据旧本刻於中都亦未能详考所自来也考朱?尊明诗综载有太祖神凤操一首而集内无之则亦未为赅备然所谓三十卷者今未见传本其存佚均未可知近时诸家所藏弆大抵皆即士观等所刻今亦据以着録存有明一代开国之着作焉乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
明太祖文集卷一
明　姚士观等　编校
诏
即位诏【洪武元年正月】
朕惟中国之君自宋运既终天命真人於沙漠入中国为天下主传及子孙百有余年今运亦终海内土疆豪杰分争朕本淮右庶民荷上天眷顾祖宗之灵遂乘逐鹿之秋致英贤於左右凡两淮两浙江东江西湖湘汉沔闽广山东及西南诸部蛮夷各处寇攘屡命大将军与诸将校奋扬威武已皆戡定民安田里今文武大臣有司衆庶合辞劝进尊朕为皇帝以主黔黎勉循舆情於吴二年正月初四日告祭天地於锺山之阳即皇帝位於南郊定有天下之号曰大明以吴二年为洪武元年是日恭诣太庙追尊四代考妣为皇帝皇后立太社太稷於京师布告天下咸使闻知
农桑学校诏
农桑衣食之本学校道理之原朕尝设置有司颁降条章使敦笃教化务欲使民丰衣足食理道畅焉何有司不遵朕命往往给由赴京者皆无桑株数目学校缘由甚与朕意相违特勅中书令有司今後敢有无农桑学校者论拟违制杖降罚历三年後注以吏事出身民有不奉天时而负地利者如律究焉於戏彛伦不整实君师之过坐享民供亦岂职分之当为斯言既出臣民听行永怀多福故兹诏谕想宜知?
赦汪束多尔济诏
朕自起兵以来伐强暴官贤能人皆乐从不十年之间中国安寜惟尔汪束多尔济弃慈母之恩抗兄不弟其赵多尔济助恶不仁苟安内地辄敢跳踉朕将发副将军率兵以加之尔乃遣子入侍今悯其革心向化特命人齎诏释尔前罪诏至来朝
求言诏
朕本寒微因元多事试与羣雄并驱十有七年艰难万状方得偃兵息民称尊海内纪年洪武已九春秋矣迩来钦天监报五星紊度日月相刑於是静居日省古今乾道变化殃咎皆在乎人君寻思至此惶惶无措手足惟诏告臣民许言朕过於戏於斯之道惟忠者仁人之心能监朕之不德假公营私者又非贤人君子
谕暹国王诏
君国子民非上天之明命后土之洪恩曷能若是华夷虽间乐天之乐率土皆然若为人上能体上帝好生之德协和人神则禄给世世无间矣尔哆罗禄自嗣王位以来内修齐家之道外造睦隣之方况数遣使中国称臣入贡以方今时王言之其哆罗禄可谓贤德矣岂不名播诸番今年秋贡象至朝朕遣使往谕特赐暹国之印及衣一袭尔当善抚邦民永为多福故兹诏谕想宜知?
免北平燕南河东山西北京河南潼关唐邓秦陇等处税粮诏【洪武二年正月】
朕本淮右布衣因天下乱率衆渡江保民图治今十有五年矣荷天眷佑西取陈友谅以安荆楚东缚张士诚以平三吴遂至八番直抵交广以极於海悉皆戡定重念中国本我华夏之君所主岂期元人入据己及百年天命靡常羣雄并起以致兵戈纷争生民涂炭是用命将北征兵渡大河齐鲁之民欢然来迎馈粮给军不辞千里朕思其民当元之末疲於供给今既效顺何忍复劳朕为天下之主深用悯焉已将山东行省洪武元年税粮免徵不期天旱民尚未苏其洪武二年夏秋二税再行蠲免近者平燕都下晋冀土地疆宇尽为国家所有其民久被兵残困於徵敛尤甚齐鲁之民其北平燕南河东山西新附地面可将洪武二年税粮亦与蠲免一年有司更加存抚以副朕怀【免北京河南潼关唐邓则云河南诸郡归附以来久欲惠之奈西北未平则出师所经拟资粮饷是以未遑今晋冀平大军已入矣其北京河南所辖除徐宿等州已免税粮外西抵潼关北界大河南至唐邓光息洪武二年夏秋税粮尽行蠲免以遂朕之初意　免秦陇等处则云平定中原朕思其民当元之末疲於供给今既效顺何忍复劳朕为天下主甚用悯焉已将山东北平燕南河东山西北京河南西抵潼关北界大河南至唐邓光息洪武二年夏秋税粮尽行蠲免今大兵所克秦陇等处新附地面虽尝设官署理重念其民久被兵残困於徵敛洪武二年夏秋税粮一体蠲免以遂朕恤民之意】故兹诏示想宜知?
免寜国府税粮诏【洪武二年正月】
朕自淮右渡江驻兵太平开基建业继克镇江下宣城赖天之灵将士之力西征北伐罔不平定朕念创业之初军国所给皆取办四郡供亿繁重未尝一日忘之今天下之势十定其九南北混一有期朕欲四郡之民次第苏息故先太平次及应天镇江俱已蠲免税粮一年其寜国府洪武二年夏秋二税亦与蠲免有司其体朕意益加存恤故兹诏示咸使闻知
再免应天太平镇江等处税粮诏【洪武二年正月】
朕本布衣率衆渡江首定太平次居建业肇兴丕基其镇江太平宣城广德为京师之翼郡至如兴师旅定羣雄六合一家军需钱粮供亿浩繁止此数郡以足我用子孙百世何忘江左之民朕心拳拳旧岁曾免税粮忽遇天旱免无可收纵使不免亦无可徵虽惠不及於心有慊其洪武二年夏秋二税宣州已行诏免应天太平镇江再免一半及广德滁和无为今岁税粮亦与蠲免益定外邑亦朕意焉故兹诏示想宜知?
免应天等府山东河南北平税粮诏【洪武三年三月】
盖闻自古帝王之兴必有赖於武功成武功者必有资於民力矜恤之道理所当先朕自即位以来於今三年深欲与吾民同乐於天地间奈缘守帅新戍於边陲大将率师於吐蕃转运之劳犹未能已然各处郡邑供给有先後丰歉有不同虽尝免其税粮犹虑凋弊之余未能苏息其应天太平镇江寜国广德滁和当创业之初钱粮供给实为浩繁止此数郡以充国用遂至平定四方念其勤劳何时忘之深宜优恤应天太平镇江已尝免其税粮二年寜国广德滁和已免一年今此七处洪武三年夏税秋粮再行蠲免其徽州严州金华衢州处州广信池州饶州庐州皆以次归附供给亦为烦劳今此九处洪武三年夏秋税粮亦与蠲免其河南北平近入版图重念其民久罹兵革疲困为甚山东与河南地方相接其民宜加培养庶使河南之民得以相资为生山东已尝与免税粮二年河南北平已免一年今此三处洪武三年夏秋税粮再行蠲免朕以布衣起知黎庶之艰难粮税从寛必先郡邑之凋弊所在有司其尚谨於奉承以体朕恤民之意故兹诏示想宜知?
免江西税粮诏【洪武四年五月】
朕本农夫深知民间疾苦及至亲率六师南征北伐备知将士之劳方今天下一统东戍辽海南镇诸番西控数种戎夷北屯沙塞朕以中国精锐驻守遐荒岂但风俗之殊亦有寒暑之异艰难万状朕不忍言然欲镇安吾民必资守边之力其於科徵转运未免劳民理势相须盖不得已也念尔江西之民未归附时土豪割据地方狼驱?食赀财一空归附之後供给繁重已经九年其为困苦朕甚悯焉今年秋粮尽行优免於戏四海苍生皆吾赤子爱念之意旦暮不忘缘事有缓急故恩有後先咨尔人民体朕至怀故兹诏示想宜知?
免两浙秋粮诏【洪武四年五月】
朕本农夫深知稼穑艰难及至躬率六师征讨四方尤知将士劳苦重荷上天眷佑平羣雄一天下东际辽海南定诸番西控戎夷北靖沙漠皆以精锐屯此边要用安黎庶未免科徵转运供给繁重事岂得已惟尔两浙之民归附之後民力未苏兼以贪官汚吏害民肥已四载於兹朕甚悯焉今既扫除奸蠧更用良善革旧弊而新治道以厚吾民其洪武四年合纳秋粮及没官田租尽行蠲免於戏食惟民之天民乃邦之本一视同仁皆吾赤子然恩之所及时有後先咨尔民人各安生业共享昇平故兹诏谕想宜知?
免应天太平镇江寜国广德五府秋粮诏【洪武五年十月】
尝闻国以民为本民以食为天此有国家者所以厚民生而重民命也朕乘羣雄鼎沸之时率衆渡江兵屯建业十有八年其间高城垒深濠堑军需造作凡百供给皆尔近京五府之民率先効力济我时艰民力繁甚朕心不忘天下一统今五年矣虽尝蠲免四岁税粮然犹未足以报前劳是用申勅有司其应天太平镇江寜国广德五府洪武五年合纳秋粮除顽慢刁狡不行盖仓完备及多科害民粮长本户秋粮不免外其所管人民秋粮尽行蠲免有司不许徵收於戏朕欲使尔民优游快乐於田里此朕之心也然以国家之大供给之繁有必需而必兴者其势似不容已尔其服勤畎?以?朕意故兹诏示想宜知?
免河南等省扬州池州安庆徽州税粮诏
前者兵征四方军需甲仗吾民备之即今天下平定正当使民乐其乐而生其生实朕之本意也奈何工匠之徒厌镇宫殿致是土木之工复兴愈劳繁重内郡多被艰辛其余外郡转运尤难朕於今年三月二十五日勅中书下户部使之度出几何量入几何对云官军足食可三二年於是诏令河南北平等省直隶扬州等府?将今年民间夏秋税粮尽行蠲免所有事宜开列於後云云於戏从吾化者抚之外吾化者绳之惟尔臣民日省月新共享无穷之福故兹诏示想宜知?
免山西陕右二省夏秋租税诏【洪武九年三月】
山西陕右地居西北山河壮丽昔我中国历代圣君皆都此而号召万邦曩因元主华夏民无的主已经百年矣朕自丁未年复我中土继我圣人之位建都炎方於今九年矣其间西征炖煌北讨沙漠军需甲仗民人备之外有转运艰辛内有秦晋二府宫殿之役愈繁益甚自平定以来民劳未息今始方寜正当与民同享太平之福朕於今年三月二十五日勅中书度仓库军有余粮特将山西陕西二省民间夏秋租税尽行蠲免以醒吾民於戏民省君艰则天下大治五常如令则风雨乃时惟尔臣民想宜知悉
免姑熟金陵京口等处六州四县秋粮诏【洪武十一年八月】
赏功罚罪在昔帝王必斯二事之先曩因率兵东渡江来姑熟金陵京口宣城广德徽州长兴安吉宜兴江隂相次不逾三年尽入版图当时天下豪杰互相雄长殊声异教若欲平之非甲仗之余供给之盛岂能平祸乱一寰宇而为人主者耶今祸乱已平朕居大位十有一年尝思六州四县之民久劳於前虽我子孙累世不忘特以今年秋粮尽行蠲免於戏兴王定乱肇福天下惟思民之劳先故兹诏谕想宜知悉
护持朶甘思乌思藏诏
大矣哉大觉金仙行矣哉出无量历阿僧下兜率生梵宫异哉雪岭之修世人过者乎天上人间经刼既广忍辱愈多方成佛道善被人世法张寰宇人有从斯道者天鉴神扶身後同游於佛境若违斯道而慢佛者则天鉴神知羇困地狱与鬼同处直候拂石刼尽而方生其斯忧乎苦乎一念同佛则百祸烟消化为诸福今朶甘思乌思藏两卫地方诸院上师踵如来之大教备五印之多经代谓阐扬化凶顽以从善启人心以涤愆朕谓佛为衆生若是今多院诸师亦为佛若是而为暗理王纲与民多福敢有不尊佛教而慢诸上师者就本处都指挥司如律施行毋怠
谕西番罕都必喇等诏【洪武十年六月二十四日】
奉天承运的皇帝教说与西番地面里应有的土官每知道者俺将一切强歹的人都拿了俺大位子里坐地有为这般上头诸处里人都来我行拜见了俺与了赏赐名分教他依旧本地面里快活去了似这般呵已自十年了也止有西番罕都必喇拜桑他每这火人为甚麽不将差发来又不与俺马匹牛羊今便差人将俺的言语去开与西番每知道若将合纳的差?认了送将来时便不征他若不差人将差?来呵俺着人马往那里行也者教西番每知道俺听得说你每释伽佛根前和尚每根前好生多与布施麽道那的是十分好勾当你每做了者那的便是修那再生的福有俺如今掌管着眼前的祸福俚你西番每怕也那不怕你若怕时节呵将俺每礼拜着将差?敬将来者俺便教你每快活者不着军马到你地面里来你衆西番每知道者
明太祖文集卷一

[book_title]卷二
钦定四库全书
明太祖文集卷二
明　姚士观等　编校
诏
谕靖江王府文武官诏
洪武九年十二月二十日典宝副林清齎到从孙守谦表知己逹长沙矣朕历覧表之副本文辞妥帖诵之忽思从孙之远行不觉泪下而又沾襟今进表使归朕特谕尔王府文武衆官即今守谦未壮志若孩童既出镇於西南必文武之臣为守谦之已能若倚之而不谋纵之而不导又非贤人君子然幼孙而戆凡导以仁王之理少有不从从容必以岁月而成其德守谦本幼朕辄敢令行者为何盖谓所保者文武是也谕至尔诸人恪恭朕意日夕毋怠
谕福建承宣布政使司参政魏监瞿庄诏
今年仲夏勅卿南行又抵仲秋而彼中政令得失杳无知者卿郡之籍民也如民焉殊於民者何至於学焉而闾里曰儒如儒焉已而超於儒者云何乃至於尚志焉故官於朝然不及考而迁调之於功未见惟志於业未见惟勤即今职於炎方其所辖者甚衆且八闽之地利尽南海势控诸番古今居是者君子焉小人焉弊瞒焉人情焉珠玉焉翡翠焉金银焉束帛焉子女焉贤人焉非人焉忠君焉爱民焉修身焉笃孝焉高明不朽焉没身絶嗣焉其言殊焉而又同焉卿其审择焉力行焉功名遂而身家全矣
又
朕观上古天下之治乱在於君臣能驭不能驭耳若君能则驭臣下以礼法臣能驭吏卒以体上故治由此矣若君罔知所以驭臣下臣亦无知以绳吏卒故乱由此而始矣或云吏卒小人其於治乱何干然虽小人凡施小诈动伤国政所以为乱始若吏卒守分民无枉扰则民安矣所以朕尝下令入於条章者正欲使上官驭吏卒动以礼次严之以法若吏卒之徒背理而违法者绳以死地无论此令已入条章久矣人皆贪官动为下人所持纵有吏卒纵横安敢谁何所以国政无施天下之民受枉治愈弛而乱愈生由此也朕尝切恨若为官布政权无驭吏卒之威则诸事不成盖吏卒能为股肱爪牙若驭以得法诸事办集方今有职者孰能为此忽九年秋丞相奏福建两参政致极刑於一老吏朕闻当哉若不如律者数如捶死有何他论故往谕之今後凡有不如律者如是近行者尤加急治勿令欺侮方称是官
谕山东承宣布政使吴印诏
尝闻殷高宗思治夜有贤人入梦日以求之得傅说於版筑委任用之海内咸安周文王起磻溪之钓遂兴周八百朕思古有是君亦有是臣自是之後列圣相传名臣相继如斯君臣者鲜矣昔者天厌元之不德朕乘羣雄并起之秋摧强抚顺偃兵息民纲维海内以主黔黎律施令布惟务安人已九年矣其间阻律犯令者不知其数欲的以五刑决之又恐没身者衆特姑存宪章权以役代又三四年矣俄而天变於上致心惶惶於是诏告臣民许言朕过闰九月初九日诏令既行布满天下中外寂然无有言者独卿敷露肝胆备陈国事虽的否中半岂不尽己之谓忠哉所言中者即时施行其余未至者权且勿论朕以至意谕卿卿若日夜如斯为国为民则神天鉴焉
谕山西布政使华克勤诏
朕每观前代名臣传记人各设施皆以律身保命为务然後孝於亲而忠於君者矣吁志哉所以名於世者为斯今朕起草莱定羣雄平祸乱君主华夷凡我中国之人但知有才艺者未尝不使至於朝虽曰至於朝若欲别贤否而授之以官则又不然云何盖谓人之才艺可知其於贤不肖虽在帝尧犹且难之所以不能尽测人心也朕本无知不敢的以人为贤否定用故特以事试之凡受试者当此之际事役其形财惑其志欲动其心其於孝亲忠君律身保命虽千百人中欲求一士如斯者鲜矣所以昏愚之徒难保身命孝亲忠君者无他但为役形者劳其苦不禁财盛者富饮用而且丰欲动其心色窈窕而妖故非诚志君子不能立命於天地间所以事不能忠君身不能孝亲往往覆命者若是然有等悠悠之徒虽曰心淳临事而不果倒持仁义乃有後艰於斯之道朕尝命官往事数以是事谕之而职事者视以常谈为官者虽簿书之徒皂隶之辈亦莫敢谁何朕尝切齿忿恨丈夫之为无英决嫉恶之心乃为小人牵制於戏惜哉而不悟何也俄洪武十年夏五月山西布政司奏云簿书之徒无端之状朕勅中书以考其人人皆累犯不悛前过之徒已入屯所朕怜一才一艺特脱彼艰难使革心临事而又为非胜常当月特以勅往令刑之其符到山西布政司即如朕命而刑之此可谓除奸去伪者欤公私咸遂清寜者欤其布政司官当方面承朕命宣教化布威德若肯除奸去伪岂虑孝亲忠君之道不至哉岂不如前代名世者乎
谕元臣纳克楚诏
人生天地间机变造化得宜时势不失者乃为杰丈夫古人有云活千人者其後必封尔为元臣忠则忠矣何苦违人事而失德有若是耶昔者尔被获於江东朕特生全尔归此朕顺人心之所好所以好者人人凡有患难谁不欲脱患难而身安者乎当时在俘囚之中果愿死乎生乎若以尔己心度之凡两军之间有力不及尔者被尔拘囚而乃尽杀之甚不少当是时若以己受患难之心推及俘囚者尔必大昌福及後嗣必有日矣如去年冬尔将兵寇我辽界彼回军之日凡弃下者皆生全於我处朕未尝轻杀一人曩者黄紬万户奉朕命令而往尔处非己愿行实差不由己也本人於尔颇有恩惠何期尔不思好生恶死之情一旦杀之其尔之患难为黄紬所生其黄紬之命尔独故意杀之天心神鉴祸将归焉今尔与朕守边将士旌旗相望略较胜负则彼胜我负己两经矣为尔所害者将及八千人皆无生全诚可惜哉然已往之事不咎未来者可不思乎自今以後若能与我通一介之使则前日之讐必成冰解火焚矣谕至之後不然朕言彼必就缚生见朕面恐无言可对尔思之
谕元丞相哈喇章曼济鲁尔纳克楚等诏
自有元多事羣臣有弃君亲而自生者有抗朝命而自为者目撃耳闻实非一人独卿等奋忠仗义卫君深塞岁月如流倏经十有一年迩闻所卫之君因疾已崩在卿等可谓有始有终良臣之名播矣然昔为人臣今则尽矣或闻欲立新君其亲王者有三卿等正在犹豫之间朕观三者诚可再思凡此三人皆元亲孙嫡????不过遥分伯叔而已卿等若欲坚忠贞之意毋颠尊而扶卑理应自长而至幼无乃人伦正而天道顺也欤若有贤愚之别理难备拘从贤则吉彼至尊已崩卿等能推????以立之不絶有元之祀当此流离之际为臣者尚能竭力为之美声盈人耳目岂不艰哉若或不然或尊或卑但以立君为名内有自专生杀之威则非人臣之道恐累嘉名况日生颉颃彼此疑猜当此之际富贵若风中之烛命如草杪之霜甚不难矣故兹诏谕想宜知悉
谕安南国王诏
前者朕令安南来见期以三年遣使一朝所贡之物惟是表意而已若事大之心永坚何在物之盛今年使者黎公等至仍前远贡丰物何不遵朕至意岂彼中紊乱纪纲更王易位有所疑猜而如是乎然君臣之分本定奈何昔王荒昏於上致令如斯岂非天假手欤朕又闻方今之王亦族中人为之或者可吁中国圣人有云将欲取天下而为之吾见其不得已天下神器也不可为也为者败之执者失之今陈煓夺位而为之必畏天地而谨事神恤及黔黎庶膺王爵傥或慢天地而虐庶民又非久长之道且安南限山隔海远居蕞尔天造地设帝命王於彼者以主生民中国有道之君必不伐尚强无知者必征今朕统天下惟愿民安而已无强凌弱衆暴寡之为安南新王自当高枕无虑加兵也
谕安南国王陈炜伯陈叔明诏
朕闻春秋诸侯之国皆自丧其福然後相继而灭亡者云何盖谓逆君命而祸黔黎故天鍳若是有不可逃其祸也假使当时之诸侯惟天王之命是从岂不同周之固何期舍长富贵而贪高位致富贵若草杪之朝露贤不云乎毋为祸首毋为福先尔叔明自临事以来国中多事民数流离此果尔兄弟慕福而若是耶抑民有愆而致是耶然固往者不可谏岂不知来者之可追易不云乎积善之家必有余庆积不善之家必有余殃斯言若行则天意可回且天地之广掌民者衆若邦有道固封疆勿外求则世为永福若越境而殃他民则福命未可保也尔安南与占城忿争将十年矣是非彼此朕所不知其冤未伸而讐未解将如之何尔叔明如听朕命息兵养民以遂天鍳後必无穷之福矣若否朕命而必为又恐如春秋之国自取之也圣人有云以道佐人主者不以兵强天下何也其杀伐之事好还故知者不为尔其图之鍳春秋之失岂不美乎
谕元丞相鲁尔诏
天地恶盈而好谦其德好生而恶死此非时人新造之言乃亘古至今明验也朕云如是盖谓卿等当元天更运命之时卿帅骑步坚忠贞之节扞御边陲已十一年矣每尝遣人通问未得回报今再差人诣所在以御寒之衣作微礼卿能受赐不伤人命以修後嗣之德岂不智人也哉朕言至此惟卿以智量之勿为愚者所迷书云作善降之百祥作不善降之百殃惟顺理则吉故兹诏示想宜知悉
谕高丽国王诏
使者至贡陈其礼敷王极情朕既听之事大之心甚矣表云守侯服於东隅祖朝鲜之苗裔自五季已事中华言无不当然朕观上古之君自甸侯绥服之外不治其令土人主之大槩圣人之心体天道以行仁惟欲民安耳未尝夸侈所以不宝远物不劳夷民圣人之心弘哉今朕虽不才敢不宝王之臣忠却来诚之美贡若汉唐之夷彼隋君之伐东在朕之今日非诈侮於我安敢违上帝而劳扰生民者乎若或不守己分妄起事因其天灾人祸必有至者王其审之自今以後薄来而情厚则可若其厚来而情薄是为不可王其思之
谕云南诏
朕闻顺天者昌逆天者亡古今定论祸福常理也朕起自草莱削平羣雄戡定祸乱今已七年中夏既安四夷多附絶无强凌弱衆暴寡所以臣顺於我者得遂其生共享和平之福惟尔云南王某乃元君遗????受封西南?处遐荒犹未臣服以若所为非贻祸於大理之民必自致丧身灭姓於大理之手二祸之机必有其一不可逃者何也盖云南土地人民本大理所有自汉通中国称臣朝贡至唐宋皆受王封其来久矣昔因尔元灭其王而统其地及今百年无有复其故物者迩来元祚倾覆已尽尔尚力据其地不还大理自王果欺人乎欺天乎人虽可欺天不可欺祸患之报将不旋踵至矣今特遣尔亲族威顺王亲往开谕如果上顺天理下契人心即奉贡来庭不然朕当别遣使者直抵大理仍赐唐宋所封旧号令彼为王合兵加讨悔将何及於戏人心转移之机在人自审而已时不可失尔其思之故兹诏示想宜知悉
谕大理诏
始因有元失驭海内云扰华夷无主朕近自洪武元年戊申秋八月羣雄尽平臣民奉朕称尊统一中夏今经七年四夷诸国皆已通报无不称臣入贡惟尔大理不见国王名号未尝遣使今年秋翰林承旨詹同奏尽閲羣书方见西南大理昔在唐宋受封王爵为元削去国名止称土官其国乃元君遗????梁王者主之至今未得为王朕会臣僚议依唐宋所封以尔段氏为大理国王未知信否故特遣官先行往谕如果遵依朕命使回即再遣使者专齎宝印诰命令尔君臣开设国事同享承平之福如果不然他日兵会云南未知胜负何如尔其审之
赐西番国师诏
佛教兴於西土善因博被华夷虽无律以绳顽惟仁心而是则大矣哉妙觉难穷昔从斯道者顿悟三空脱尘轮而出苦趣永离幽冥使生者怀而死者慕岂不圣人者欤迩来西番入贡有僧恭格嘉勒灿伊实藏布乃昔元帕克斯巴帝师之後人云踵师之道深通奥典独志尤坚化愚顽以从善起仁心以涤愆虽是遥闻特加尔圆智妙觉弘教大国师统治僧民名当时之善人永为教中之称首於戏寂寞山房俦青灯而读诵观皓月以吟风叠膝盘陀之上草衣木食方契善符
赦宥诏
诏曰释罪宥愆昔者未尝轻发发则精详至甚岂有罪重而脱侥幸以自欢致寃深而含忍无诉者故有眚灾肆赦怙终贼刑载之於书至今明焉汉唐及元懦君承祖业权由奸佞所持因有大赦之说虽脱君子之微差善良之误失则奸顽得为漏网之鱼郁含寃於满地朕德薄才踈失仿圣人之道相继行之是致五星紊度黎庶匪寜若悖理乖仁非朕者谁今不敢不察若槩脱凶顽於侥幸致良善以无伸岂圣人恤刑者欤特命中书条陈若果真犯虽笞罪以上俱各不原其余诖误因人致罪过失者尽在赦下所有条画开列於後云云於戏肆赦於眚灾为善良者图贼刑於怙终实王纲而治恶凡我臣庶律己修仁勿干刑宪故兹诏示想宜知悉
存恤诏
诏曰曩因天下大乱死者不可胜数生者备历艰辛巳有年矣朕起布衣削羣雄定祸乱改元洪武今纪七年但才踈德薄日夕虑上帝有责思之再三惟兵後苦殃者朕失抚养存恤盖军士为朕开拓疆宇奋不顾身殁於战场死不至家魂无所依父母年高妻寡子幼一旦抛弃至今不能存活此朕之过也民间经兵避难父南子北至今不能会聚奉养者有之或子殁亲老而无养亲殁子幼而无依者有之亦朕之过也兴言至此实可悯伤今诏天下有司各各具名以言朕当会居存养使不失所所有存恤事宜条列於後云云於戏君天下者所以为民也但君思治而民乖民欲乐而君昏臣稀贤而不法君或懦而臣刚此古今所难也所司奉行者勿以仁为弊以干刑宪故兹诏示想宜知悉
命丞相大夫诏
朕闻古帝王之治天下君为元首臣为股肱上下相资同心一德於斯之时民安物阜万邦来庭皆由德政所致非昏君邪臣所能及也朕平天下之初数更辅弼盖识见浅薄任非其人前丞相汪广洋畏懦迂猾其於伸寃理枉略不留意以致公务失勤乃黜为岭南广省参政观其所施察其自省今中书久阙丞相御史台亦阙大夫稽古揆今诚为旷典特命左丞胡惟庸为中书右丞相中丞陈寜为右御史大夫且惟庸与宁自广洋去後独署省台协诚匡济举直错枉精勤不怠故任以斯职播告臣民於戏皇天无私福善祸淫惟尔二臣当寅畏天地恪恭朕命勿以怠为先以勤为後各尽乃心以臻於治钦哉钦哉故兹诏示想宜知悉
免北平夏税秋粮诏
古今民之休息长养惟君主之其於水旱灾伤在有司飞报以闻君亲调之迩者广平驰驿来奏所属郡邑天久不雨朕思为民立燕藩屏中国保障吾民命工肇造宫殿军民共成何期有司差役不均有伤和气致令民艰种树除将布政使薛祥等见行取问其北平所属地方洪武十二年夏税秋粮尽行蠲免
废丞相大夫罢中书诏
朕膺天命君主华夷当即位之初会集羣臣立纲陈纪法体汉唐略加增减亦参以宋朝之典所以内置中书都府御史台六部外列都指挥使司承宣布政使司都转运盐使司提刑按察司及府州县纲维庶务以安兆民朕尝发号施令责任中书使刑赏务当不期任非其人致有丞相汪广洋御史大夫陈寜昼夜淫昏酣歌肆乐各不率职坐视废典以致丞相胡惟庸构羣小夤缘为奸或枉法以惠罪或执政以诬贤因是发露人各伏诛特诏天下罢中书广都府升六部使知更官定制行移各有所归庶不紊烦於戏周职六卿康兆民於宇内汉命萧曹肇四百年之洪业今命五府六部详审其事务称厥职故兹诏谕
免天下秋粮诏
朕荷上天眷佑山川效灵祖宗积德君主华夷十有三年仓廪盈府库充皆民之所供今民力未苏诏告有司洪武十三年天下秋粮尽行蠲免其放回事故官员自思情无实犯则亲自来朝仍授以职於戏欲消愆而弭祸非致吾民於仁夀之乡将何以答天心之永顾故兹诏谕想宜知悉
谕日本国王诏
曩宋失驭中土受殃金元入主二百余年移风易俗物阜民安凡百君子罔不顺焉及元将终英雄鼎峙声教纷然时朕控弦三十万砺刃以观未几命大将军律九伐之征不逾五载戡定中原蠢尔东夷君臣非道四扰隣邦前年浮辞生衅今年人来否真实非疑其然而往问果较胜负於必然实构隙於妄诞於戏渺居沧溟罔知帝赐奇甸傲慢不恭纵民为非将必殃乎故兹诏谕想宜知悉
免秋粮诏
朕荷天地祖宗护佑山川百神效灵在位十有四年思昔创业之初军需甲仗惟江左五郡之民其劳甚矣特以洪武十四年秋粮太平应天镇江广德寜国五郡除官田减半徵收其民田尽行蠲免於戏立法以绳顽施恩以抚善斯仿前王之道非朕己能故兹诏谕
平云南诏
朕荷上天眷佑海岳效灵祖宗积德自即位以来十有五载寰宇全归於版籍惟西南诸夷为云南梁王所惑恃其险远弗遵声教特命征南将军颍川侯傅友德副将军永昌侯蓝玉西平侯沐英率甲士三十万马步并进罪彼不庭大军既临渠魁尽获云南己平诏告天下臣民共知於戏福民永己圣贤之为逆天违命根祸殃民身家被罪惟西南诸夷应之故兹诏谕
谕云南诏
曩因元政不纲豪杰纵横朕提师旅与之并驱十有二年然後命征虏大将军平华夏诸将四征五年中原是平万姓寜家纪年已十五年矣惟尔乌撒乌蒙东川芒部建昌等处抗命弗庭况云南梁王诱我边士因是发征南将军颍川侯傅友德副将军永昌侯蓝玉西平侯沐英率三十万衆问尔西南诸夷之罪十五年正月初一日将军颍川侯等报至言云南等处尽行克复今特遣使齎诏谕尔云南乌撒乌蒙东川芒部大理建昌水西普定等处人民今後敢有不遵教化者加兵讨平之所有事宜开列於後云云於戏春秋之义罪重者释有罪而纳逋逃尔云南王及诸夷酋长宜其然乎故兹诏谕
免秋夏税粮诏
呜呼惟皇上帝眷我生民自统一以来虽暂有雨阳之愆终未凶荒然朕岂不知江左之民减衣薄食助我兴王供给浩繁安无贫窘特以洪武十五年秋夏税粮除官田减半入官不为常例民田税粮尽行蠲免其江西浙西虽次第归附为首定中原民人为我供给越大江入河淮抵北平而漕河南其劳甚矣迩年以来江东浙西江西及直隶府州官吏粮长不行优恤小民已行问罪亦以今年秋夏税粮除官田减半入官不为常例民田税粮尽行蠲免所有河南山东民人淳实无巧以取愚无强以凌弱笃力於田亩且山东之民东供辽左北给北平惟山东民资皆至焉北供山西西入关中河南民资岁常助关内之民以供官斯二布政司民粮今年秋夏亦尽行免之呜呼为民上而不为民便岂有不罚者乎自今以後任事官民毋蹈前非虐我良民故兹诏谕
谕云南诏
自有元失驭羣雄并起声教异为烝黎各擅是致废兴叠叠民不聊生朕秣马厉兵於江左控弦三十万以观诸雄久之羣雄弗成乃命征虏大将军平元都肃靖华夏奠安黎庶迩年以来士不弯弧马牧平野农耕有余人皆乐福惟尔西南诸夷密迩声教恃险弗庭纳逋逃匿有罪坐受四川之任肆侮中华凡我朝臣孰不奋恨是以特兴问罪之师今云南既平诸夷服从故诏谕以更生之恩所有事宜条列於後云云於戏知天命者福臻昧天理者祸至信如四时速如影响播告诸夷想宜知悉
赦工役囚人
奉天承运皇帝制谕尔故违宪章官吏人民曩者命礼曹布令於天下朕仿古制以礼导人後以律至诸司是绳不循轨度者斯乃行刑也且刑圣人不得己而用者为良善弗寜故也今朕一寰宇而兆民衆如尔等官贪吏弊民纵奸顽诈良侮愚若不律以条章将必仿效者多则世将何治尔诸所犯若论以如律人各尽本犯而後已奈何工已久矣构成楼阁以居大觉金仙塔就而志公之神妥其下因是将尔等罪无轻重一槩宥之於戏君子非善何以永世志人非功何以名书释迦志公已逝数千百年犹能生尔等衆其善正之道志者可无觉乎故兹制谕
明太祖文集卷二

[book_title]卷三
钦定四库全书
明太祖文集卷三
明　姚士观等　编校
制
答太师李善长等表请御正殿制
朕闻尧舜之君德备天地禹汤之治大洽民心朕本才踈德薄惟知图治弗克行仁乖上帝后土之好生负海岳之呵护累祖宗於地下致五雷奉命着迹於殿廷虽不遑寜处於斯时甚畏无知於悠久昨卿等请御大朝故不违羣情朝臣民於正殿赖尔臣僚毋隐匡辅
答太师李善长等表请上夀制
父母劬劳之恩昊天罔极当生之日思无上报痛心无已所以奉祀清晨静居终日毋敢歌欢迩来卿等数云太平以朕年高固请称贺今不违羣情许卿等依期来朝毋致过奢惟仪肃礼当故兹诏谕
诰
西安卫都指挥使叶昇林济峰诰
握乾符君天下惟陈纪而立纲施以当时取法後世所以为王者也朕受上天明命履前王之规发号施令但有赏善罚恶耳所以内有中书都府台察外有行省都卫及指挥使司皆重任所在以居功德者然而都府系总天下之雄师都卫亦总方面之勍兵若居是职者选非轻易任非薄功迩来西安卫都指挥濮英等惰事弗勤不谋怯敌是致归者失於抚劳逃者终不复还为斯官不称任难居重位诏令还朝送付法司责问难易其西安所在机务甚重不可一时缺官今特内调都府佥事叶昇林济峰前往署事以长兵戎尔昇济峰当夙夜勤劳雄镇番胡使远人入贡庶称朕怀於戏深高城隍实边戍之首务列旌旄而张赤帜必壮军威尔惟懋哉
飞熊卫指挥使司佥事郭洪诰
昔之君天下者非忠义之士弗成故所以汉高帝美雍齿而斩丁公者是也曩者郭云出自农家因元国乱帅义旅保乡里受元平章事彼时中原皆为吾所有其云独保裕州叠谕不服累战不屈必欲有为奈何势孤援絶阵败被获终无善言自将必尽为所守者慎羇不能自为解至朕前当是时朕嘉其忠义抚以存生授以有司之职以观施设是後不终任而民称颂方知才兼文武特授南阳卫指挥职事命还乡里戢兵备御南阳到任之後军民乐业深体朕怀奈何一疾长往惟存长男郭洪年方十有三岁性颇聪明其郭云虽无开国之功难以世袭次有抚安之道加以忠义凛然今既去世可以子洪入开国功臣之列授以宣武将军佥飞熊卫亲军指挥使司事世袭其职宜令中书奉勅毋稽早为到任尔洪毋狎小人勤习武事以备长城庶称朕委任之意尔惟懋哉
李世昌诰
昔君天下者赏有功而官有德圣人之心明焉历代相承永为模范尔李世昌年虽未冠而受兵卫之职者何盖为尔父遭时大乱能率衆以保关内是以民安而地辟及至元人退诸雄有无知者以汉人弃父母之邦遗丘陇从元人复为我中国仇讐皆无所成惟尔父效窦融之事帅二万骑及步兵之衆助朕成功至今关内之民时思之尔当习将之筹谋以待成人而备侮特授尔某官永为世袭尔惟懋哉
信国公汤和诰
古者哲王立纲陈纪赏有功罚有罪执此道而天下安朕起草野赖诸将扶持得平羣雄定祸乱君主华夷当定功行赏之时尔汤和虽居旧将之行惟守毘陵於忠少欠虽未彰显其情在心然终未实为朕念相从之久泯前过而封见功爵以中山侯今者朕复念前功尔曾东平越地南下八闽西擒察罕诺尔酋长下巴蜀颇有其功今朕特释尔过报昔勤劳授以信国公之爵永为子孙世禄於戏人臣无将可谓忠矣威福不专可谓智矣尔其慎守斯道以训後世宜哉
西平侯沐英诰
德懋懋官功懋懋赏昔帝王之定制也思亲恋旧实人事之常朕观人之处世易难之两端往往目击耳闻且为人者易於衣食起居不亦乐乎有艰於度岁月者不亦嗟乎曩者朕於扰攘之时年已二十有五尚未生儿女尔沐英因兵受厄父母不可复会尔当是时八岁而逢难罔知存活朕怜其孤而且幼特抚育如儿夜卧同榻数番鼾睡於朕怀後因吾有诸子尔亦长成以人情天理度之不晦尔名使从尔姓祀尔祖宗呜呼推仁穷理特释患以提擕今也不忘尔孩童之状以吾无殊於尔父蒙蒙儇顽於左右俄而思起若是犹动首育之心念昔以尔为子今有微劳特贵尔为西平侯尔当思幸逢之初会休忘释难之恩梦寐神交则鬼神知报矣呜呼扶颠持危惟仁者之为知报不忘独君子之道修其若究心利济永为多福吉哉
驸马都尉李祺诰
夫妇之道人之大伦婚姻以时礼之所重帝女下嫁必择勲旧为期此古今通义也朕今命尔李祺为驸马都尉尔当坚夫道毋宠毋慢永肃其家以称亲亲之意恪遵朕言勿怠
大都督佥事陈方亮诰
曩者天下兵久迩来既偃以息民朕尝设都督府以总内外诸军事其任官也非勲旧有功德者安能职焉尔陈方亮乃兄随朕渡江有劳於前遗功在册尔亦服勤足称委令及从征有功职昭勇将军羽林卫指挥使今特授奉国将军佥大都督府事既承朕命夙夜毋怠以称斯职尔惟懋哉
驸马都尉黄琛诰
朕稽古典昔帝王之女别之以三一曰帝之姊或帝之妹皆称大长公主若帝之亲女曰公主其余兄弟之女则曰郡主此所以别尊卑明嫡庶斯彛伦之大端也尔黄琛本朕房兄蒙城王之壻於理以职事称之其侄女则当名之以郡主曩因草创之时未暇考究槩称驸马礼部乃执礼以奏特去前名驸马之称朕思止有侄女不忍去其前名故仍称公主无公主之食禄尔琛亦仍称驸马不与驸马之门庭其禄止食前官指挥使俸然公主见食五百石已过汉唐郡主之禄多矣尔其知分限勿骄傲永保富贵吉哉
翰林承旨宋濓诰
昔君天下者官有德而赏有功世之文武莫不云从尔濓虽博通今古惜乎临事无为每事牵制弗决若使尔检阅则有余用之於施行则甚有不足然方今儒者以文如卿者甚少朕念卿相从久矣特授卿翰林学士承旨尔宜懋哉
光禄卿徐兴祖诰
昔汉治天下官不技艺商不乘马锦绣不得衣於戏禁哉朕统御以来随所善而应是职使有知而不妄其前代必欲以无知而役有知朕不知何且帝王之饮食非精於烹调者孰敢易为之故选官必择忠勤慎德之士而为之职焉尔兴祖世业烹炰其於五味之施皆无过不及可谓能矣善矣朕已就尔善此而用之自下而升已几转矣然当在微职时其所为尔司之者人莫敢过而轻之何也以其心诚而志笃他伪不作迩者彼司有犯宪章者法司究其源朕将谓尔或若是乎其犯者词尽而尔无所干朕谓法司曰官首无知乎有知乎曰犯者为密而机深首者不得而察无知吁难哉於斯之际可伪而不为安得不诚志乎今命尔为光禄司卿尔尚益尽乃心洁?食饮五味均调慎始慎终毋怠
吏部尚书王敏诰
昔君之用人也善用而无疑非也非独君能无疑於臣实由臣不致疑而能成贤者矣朕统寰宇设官分职惟吏曹为六卿之长可不精其选而索其人焉尔王敏虽周旋左右未久见其施设诚为允当今特授吏部尚书
追封陇西王李贞诰
昔君之典礼为人臣有功勲者制有生封死赠其骨肉之亲有功勲者甚有褒焉特进荣禄大夫驸马都尉右柱国曹国公李贞前因朕之姊贵遂为驸马今因儿贵至列公班迩来长往当赠以王爵受之於冥冥封陇西王諡恭献尔中书如勅施行
追封寜河王邓愈诰
人臣於世死而不忘者有二何谓死而不忘者二其一者谓生秉忠义磐石国家虽死之後君不忘其忠国人不忘其正功播史册名埀千万年之不朽虽死是谓不忘也其二者谓生不忠於君而蠧政害民将危其国祸及其家虽杀身之死君尚不忘其奸国人怒其恶致奸顽名於书史与忠良之名同流传於後世永不能泯灭者亦谓不忘也所以忠良者千万年称忠良福及其家其奸顽者千万年刃及其项祸及其家亦如之者今尔卫国公邓愈生秉忠良将殁而复建战功朕昔行赏与尔有誓生封公死封王朕思前劳特追封尔为寜河王諡武顺於戏名传天下福及其家可谓死而不忘者乎千万年不朽者乎尔当正直於冥冥宜哉
追赠义惠侯刘继祖诰
朕昔寒微生者为衣食之苦其死者急无隂宅之难吁艰哉尔刘继祖?仁惠之心以己之沃壤慨然惠朕朕得斯地乐葬皇考妣於是至今难忘朝夕怀之切切今怀之极切特赠尔继祖为义惠侯乃爵於冥冥尔其有知服兹宠命
追赠义惠侯夫人娄氏诰
人之处世家道兴隆必夫妇之良德而然後昌其内助之功尤大义惠侯刘继祖妻娄氏非特夫之仁惠外施实由内助之功旷阔曩者朕寓居是方家遭流疫父母俱亡无地可葬因尔夫妇怜悯困苦乐惠斯地以致朕皇考妣隂宅於是至今难忘特赠尔娄氏於冥冥为义惠侯夫人尔其有知服兹宠命
赠翰林承旨宋濂祖父诰
昔者圣人君天下凡名臣之善非崇一己之善必惠及至於祖焉尔濂学通今古性淳而朴实有古人之风挠之而不怒静之而不肆岂不如渊之澄清者乎夫渊之澄清搅之而不浊静之而不清朕观濂之性有若是焉今者公卿等皆有祖宗封号尔为文章之首臣祖亦有赠焉朕勅中书下吏部特赠尔濂祖德乂为太常少卿父文昭为礼部尚书故谕卿知之奉迎前去以爵冥冥者也
封康监母朱氏诰
昔君天下必崇德以报功使勇者安而德者怀社稷悠久黎庶咸寜前都督蕲国公康茂才助朕兴邦事将成而中道忽疾而逝朕念前劳特以嫡出次子铎授封侯爵正妻田氏已禄夫人惟长子康监虽系庶出已长成人因前人有勲梦寐难忘授明威将军广西护卫指挥佥事其母因子贵今以朱氏为德人
安庆侯仇成诰文
昔者圣君定赏报功惟贤能受之朕观古制汉封最多然侯之名则同其食禄世守者各有等差为功有先後业有巨微所以食禄有等阶级有序以辨轻重也尔大都督府佥事仇成从朕渡江所向皆战每必当先为敌衆而我寡尔効力於当时後彭蠡之战尔巨有功今已年迈朕思前日之劳特封尔为开国辅运推诚宣力武臣荣禄大夫柱国安庆侯食禄二千石以贵其身子孙仍袭指挥原职尔宜懋哉
永昌等侯诰文
昔者圣君定赏报功惟贤能受之朕观古制汉封最多然侯之名则同其食禄世守者各有等差为功有先後业有巨微所以食禄有等阶级有序以辨轻重也去岁命将西征以平羌戎今岁获功已归虽首恶未擒其部落已经剪除所有孶畜尽行拘入势孤力寡将自消矣今特封某官为开国辅运推诚宣力武臣荣禄大夫柱国某侯食禄二千石以贵其身子孙仍袭指挥原职尔中书如勅奉行
申国公邓镇诰文
朕闻昔列圣之驭宇必贤能以辅之所以贤能辅之者在御大灾而扞大患斯守昇平之良臣也至於创业埀统摧坚抚顺忠君泽民者生则振威华夏殁则名彰後嗣雄哉呜呼斯善成於前者也朕初帅师东来尔镇之父年虽居幼体态英迈肩羣将之列耀武扬威转战豪雄神风凛然立俘囚於麾下每战有之所以行赏验功亦同乎最故生受公爵死後王封此实朕法先圣之典今洪武十三年服制已终朕思愈劳命尔袭封尔恪守前业毋晦勲劳是成於後者也庶不负朕体哲王之道钦哉钦哉
致仕官诰勅文
朕观古今贤能者遇君有迟速名彰有先後奈何时运之不齐壮衰之相临何谓壮志贞而名未出君将知而暮年埀虽有贤能为斯所艰尔某【久历诸司久司某事】每稽无疵特命中书下吏部召见转官而乃苍顔皓首纵有自强之志终是年高故加陞品以养老於家今授尔为某官致仕尔往钦哉
真人张宇初诰文
朕闻上古之君天下者民从者四曰士农工商而已始汉至今率民以六加释道焉所以道萌者由尔宇初之祖通神善幻化能忽恍升太虚冒廓落之刚风吞宇宙之浩气以是利济羣生功着历代所以法传之久香灯之永盖谓行深愿重德敷上下精神愈灵今前真人既往尔当世嗣特遣使诣府命尔为正一嗣教道合无为阐祖光范真人领道教事尔其慎哉钦哉
曲阜知县孔克?勅文
朕闻古人有必报而不忘者先师也盖谓传德明道终身不受祸患故报之朕与臣民同世於斯时方知大成至圣文宣王当世之先师时人去古既远有失报礼稽诸古典报则有光其光之显扬师徒共之若果诚能报之则益而无损洪武十四年吏部奏为袭封衍圣公长逝生前因曲阜知县孔克伸卒其官系孔氏子孙世职昔衍圣公已荐族人孔克?为知县朕思衍圣公逝後方奏虑恐不实以族中长者悉至京师论贤排嫡族人既至宗派分明以尔克?为贤特命为曲阜知县以报先师尔当敬事以在公而信以来庶民俭使人效勤问民艰用力以时以扬先师圣德於戏隂隲流芳万世不泯英灵长存子孙承之尔宜懋哉
建昌卫指挥使裕噜特穆尔诰文
建昌之境密迩四川番汉同居诸夷乐土官守是方者必仁智之兼义勇之备方安诸种而世禄者也前平章裕噜特穆尔祖世守斯土传至裕噜特穆尔军民怀泽已有年矣曩者朕命将西南经理其地而裕噜特穆尔顺天地之革命弗驱兵民以御敌乃率僚属以归格上下之鍳见昭境内之民安斯为至福矣尔兵曹具由中书中书笔诰授以昭勇将军建昌卫指挥使封印仍统旧部以报来诚如勅无怠往钦哉
贵州宣慰使宋诚诰文
黔中之地诸夷杂处汉姓同居御其方者非德足以化顽勇足以扞侮则官守不宜况历代命世守者必初从之义笃竭忠之勤不辞方膺是任如或不然曷能居其地驭其民尔宋某之父当朕命将西南经理斯土首以义从固膺斯任永保世禄今命尔袭父前勲当抚恤诸夷选能御侮以安是方则於尔嘉
普定府军民知府者额诰文
西南诸夷杂处羣居古至於今虽称每以事大之礼以尊中国其间能几人诚敬而始终者耶朕统寰宇经理西南惟逻逻氏者额者平日习读汉书善云华夏之言以理道深长论之笃於正一之道斯奉神之心弗怠若与讲明安民之理亦有大善今授以普定府军民知府仍统旧部抚民练兵以听朕命尔吏曹速为施行毋怠往钦哉
参军府参军诰文
驭兵之道微司所以者机无暇时谋出万全智人不测观静识动察奸料伪在知人於显微之初制之於首萌之际斯可谓驭六军动静而有方所以历代设兵政而或参军实助君之慎密也若得其人则京卫寜谧致九重无宵衣之忧宗社磐石之安非其人不独失机悮事而军士强弱之不分混淆难用赏罚不精月支无别弊出多端斯罪之大者也智人职此时谋日虑知机於机人之先料出奸顽之上则称职矣今特命尔某为五军十卫参军府参军尔往钦哉
谏官诰文
语善兴邦仁君泽民大贤以为易中志以为艰所以今古名臣者罕为此也然朕尝命儒者诵诸通监欲本於心善於言者鲜矣若商之伊尹傅说身心寅畏故以格神之词而敷奏仲虺佐新运而明革命之道未尝不以幽明之理表正人君今则不然者何心非精一之诚智非通古之才事务一临泛应恍惚顷刻乖违所以不易而艰上志之士精诚无二动合神人辨是识非去恶优善君心革而神明知四时序而隂阳和斯非艰而易实诚志之所协也今朕司言者命尔某职之特授某官兼某官当体先贤而慎神人则永昌於後名於世吉哉文渊阁大学士宋讷诰文【翰林典籍吴沉勅文同】
朕观古今贤能者遇君有迟速名彰有先後奈何时运之不齐壮衰之相临何谓盖壮志贞而名未出君将知而暮年埀虽有贤能为斯所艰然昔望於磻溪亦老而已犹有非熊之兆而乃兴周八百尔某年虽高迈特授某官宜往钦哉
华盖殿大学士刘仲质诰文【武英殿大学士吴伯宗诰文同又与东阁大学士吴沉诰文同】
朕閲宋书见尚文之美崇儒之道廓焉且当时诸儒皆本贤之德所以辅景运三百有奇未尝文辱君命事体滞行可见文华君子之贤君子行文之盛今特仿宋制以诸殿阁之名礼今之儒必欲近侍之有补民同宋乐文并欧苏然久未得人朕甚歉焉迩来朕观前某官某才颇称任授以【某殿某阁】大学士奉议大夫尔吏曹速为施行毋怠往钦哉
袭封衍圣公孔讷诰文
三皇五帝之道明陈攸叙大展彛伦协天地隂隲定民居者为此也至周文繁於三坟道迷於五典兼八索九丘之泛而诸家之说并生是致道纵途横虽欲驰之莫知所向独先师孔子明哲心枢睿智定真析伪以成诗书其修道之谓教可谓至矣率性之谓道可谓坚矣由是天鍳善德血食之祀万世子孙弘衍於今耿光而弗磨者因幽明之诚无间感通上下故若是也前衍圣公某婴疾长往嫡长子讷服阕来朝令袭其爵以奉先师尔吏曹如勅毋怠往钦哉
建昌卫指挥使安配诰文
历代先圣赏有功官有德相传至今凡有天下国家者未尝异此道而能服海内之民朕统寰宇务体前王之道官德赏功前宣慰安配建功有年今勤劳於建昌地方宣朕所以可为至功矣特授建昌卫指挥使右封印署事尔兵曹速为施行毋稽往钦哉
刑部尚书开济诰文
制刑之道始至圣发大仁及其行也才非王佐衷非恻隐何克先圣贤之制斯非贪愚要名者善知若官得其人海岳无震涌之灾天无紊度之曜百川循流四渎弗溢商乐经营农乐种树百工技艺无不美其仁所以尽寰宇人皆居於夀域之中是盖谓官掌刑者当致有彛伦不整而自伦攸叙不理而自叙是皆刑当其罪也仁恻於仁人至圣之道行焉朕尝命官职古司寇之任必欲仁有施而法中罪何小人无知倒持仁义法加善良病国殃民愈治愈乱已多年矣朕观尔开济至智之士特授以司寇之职资善大夫刑部尚书但愿明理条章仁法并施而允书不云乎钦哉钦哉惟刑之恤哉朕不简辞特意不二以诰谕之汝往钦哉
明太祖文集卷三

[book_title]卷四
<集部,别集类,明洪武至崇祯,明太祖文集
钦定四库全书
明太祖文集卷四
明　姚士观等　编校
诰命
中书左右丞相诰【左丞右丞相同】
朕闻贤者辅君则君德备倍焉何哉盖冢宰之职出纳王命若使出纳非宜则君德亏矣出纳合宜则君德张矣然何止出纳王命而已矣其进退庶职亦为重要所以庶职为重要者为分理天下之多务若多务理则民之乐苦晓然矣既知民瘼之艰辛必使之无艰辛矣於斯之道岂不君德备倍焉若为人臣异此道而他强为则衆职臧否不分事多繁而不律则君德亏矣然用人为易惟得人为难若欲必得其人使见之於行事今尔某国之旧臣施设诸事已有年矣今特命尔为中书某官当夙夜奉公上美皇天之昭鉴下契黔黎之仰瞻使隂阳和而四时序均调玉烛海内晏然蛮貊来宾朕与卿等同閲熙熙皥皥之年岂不伟欤今承朕命当崇乃功广乃业为邦之柱石亦尔嗣之隂隲安得不贤智者欤尔宜懋哉
左右都督诰【同知与佥事同】
朕惟驭兵者必机枢而智圆谋出不测气果而刚心勇而断忠义凛然务他不及之算怀仁人以观劳苦令三明而复五申信衆而无惑临事之际功必赏罪必诛若将者能备此五事所向孰敢当先然将之道不但行营於敌如是其守承平之将尤为难之夫行营於敌乃两军相加谓形影俱见不难也若御侮防奸於承平其事密其机隐非慎忠时刻机心无罅观形察色以辩朝野何足以掌内外之兵若居是职者知贵而忘忠知忠而忘备知备而忘机知机而忘断知断而忘谋虽知谋而忘算纵事有成犹谓侥幸若加以酣歌夜饮以士则失教练之方以队则无知虚实之数设若有警则五事靡矣若坚五事夙夜匪懈则朝野之奸纵有之亦当歛迹朕於斯之大用掌天下之兵必欲兵期於无兵岂轻授职事於无智者尔某祖有开拓之功兼尔韬谋颇达特命为大都督府某官尔惟懋哉
御史左右大夫诰【中丞同】
君居九重上古之君无中古之君置之然上古之君无九重之隔故有易於耳聪目明而乃天下治其中古之君礼有出警入跸之威仪及其居则九关之要禁似乎幽远人莫可易见却乃天下之事达於国事则明修而刑政自後之君法九重之制而居之兼九关之要禁备果幽远而罕见也天下之事云屯雾集於外内不可得而达所以天下未真於斯三等之君皆有说焉且上古之君出入无警跸之威仪九关之要禁何哉於戏当斯世之时元首之明股肱之良亦由民淳风厚而若然其中古之君起居否上古之君制威仪险要亦事理而天下康宁因何务而然也盖爵人以官寄之以耳目如天之执法也所以施行者何在绳愆纠谬申纲理目使彛伦攸叙井井绳绳所以天下康宁为斯道之立今朕有天下其制礼如前朕之德薄才疎与古哲王甚相远矣然惟在设官若官爵得人则九关为通衢之事进天下之事达矣若爵以非人则假九关为虎豹之纵横为由则上下闭塞矣於是广访多搜他无贤良独尔某非愚下之才特命尔为御史台某官尔惟懋哉
太常卿诰【少卿同丞敕亦同】
祀神之道大所以古人於此?恭寅畏特专职以典掌之使坛塲浄牲牢洁不敢有怠备奉上下也今之设官与汉唐同官职太常所供之事其理亦然凡达人智士居是职者自以为万千之幸而至斯地焉故夙夜在公必欲周旋於上下神只之左右又必欲使神悦福及将来何故以其大祀无如国之祀至尊者惟天地是也人於世若敬之岂不万幸者也若愚而不知者将以为泛常无夙夜在公之心以神明目无视而为无怠多而敬少非独一身而不福又必将来不佳於斯之道可不慎选其人而责任之今尔某明习礼仪恪勤匪懈故命尔为太常某官尔其懋哉
户部尚书诰【侍郎同】
昔君天下者首建仓廪府库於斯建者备精粮藏金帛以待禄给庶职者也然而必设官以司之且古称天子富有四海斯言既出永世人云可谓患骄愚之君臣何哉盖斯言似理而实阿以其德隐而道微故也言富有四海而为四海用所以民为命而供君君为民而集给此所以道德也其似理者何以其尽海内以供之岂不臣有者乎此言富之理也实阿者何所以奸人若至君之左右使掌之动以富为首言则君悦富而妄费不问民瘼之艰辛若贤臣必欲致君知民瘼之艰辛当敷奏府库之储集乃曰民脂民膏若妄费则道德亏矣若奏以艰难谨以出纳则府库仓廪有余庶职禄备而军足食民无横科则国之常经定大道张君德美矣於斯之职古今慎选贤能以职掌之天下户口之增减尤当备知而册朕於此职可不重乎今特命尔某为户部某官於戏量入度出毋复扰民至公无私永怀朕命尔宜懋哉
礼部尚书诰【侍郎同】
昔圣人之驭天下也必先彛伦而攸叙立条置目纲以张维之册书曰令颁布臣民使遵守之则富贵贫贱有别长幼咸安若去此道而欲天下安未之有也故重其礼者盖为国之治道非礼则无法若专法而无礼则又非法也所以礼之为用表也法之为用里也昔汉初会中有以劒刃柱者因是而叔孙通以绵蕝而制周旋使百辟皆循轨度以成列方乃仪表上下朕法前代特设官备礼协和神人务得通今古博羣书明於礼而善周旋者乃为是任今朕命尔某为礼部某官尔勤点诸仪使不失其节则汝佳焉
兵部尚书诰【侍郎同】
兵始黄帝列圣继之而君军六诸侯军三军大将率之左右副将副之裨偏二将参赞之其诸战将则为队长之於是乎张九伐之威天下定民乐康然将之职有警则命行者也其军之资给功过之等第必有属焉故立兵曹以总繁务所以务者甲仗精旗帜明刃必利兵行粮草为之先桥梁舟车为之坚前期使道清傍无毙人则军士神清气爽勇倍且雄於斯之设非忠良之士奚称此曹之任若忠良之士必以军为国之大事凡皆有备而无用然略无因公托私肥已害民之伪如他非忠良者必假军务为重事假公营私一日干犯宪章伏罪而瞑目身家及焉至於军国之事非失机则误矣故於兵曹之任人不可不重择也若得其人兵备修明使天子威加海内奠安黔黎必得人而後已朕今法古以尔某为兵部某官於戏识山川之险易辩地理之迩遐严烽燧之分明岂不虑危於居安之道哉尔精勿怠
刑部尚书诰【侍郎同】
於戏昔圣人以德化天下则民乐从者衆否从者寡天下治矣然圣人之心必欲使天下人皆为善而无恶共乐天之乐其思治之心切故又张刑制具以齐否从者既而法行则赏当其功罚当其罪则民从善愈臻否善者无於是乎上曰君圣中曰臣贤下曰民良寰宇气和天地清宁可谓咸亨於戏相继之君臣罔知大道务小惠而伤大德特简刑以治之法不如前故奸者得以恣肆良者含寃而受暴是後岁月弥深不法者衆如法者鲜矣欲必治之不可得而速成也若以斯君臣言之心非不道盖虑浅而见薄亦欲天下治耳不期倒治也然於此可为世之大病於国可以沽名於当时之一气耳斯在圣贤不若是於已必济之以世虽万古可为也非圣非贤小人奸人则不然矣何也若非圣贤必见浅而识薄所谓谬矣小人奸人则是非非是其害於家国身及焉所以及家国身焉者何谓以是非则君与民良者受谤而祸所以受谤祸者何谤者谤君祸者祸民身家者谓执法者不法干宪而伏非身覆而家丧此所以身家者也乂国有大病而可畏者一所谓病者谓愚仁人者也愚名名者皆是也云何盖愚人仁不仁愚名沽名名斯所以为国大病莫甚於此者矣故治国者必择人以治刑朕於此欲必以人而执法若非仁人执法则国务繁由此而生必仁人则可尔某佥曰可今特授尔为刑部某官尔敬慎体道哉毋伪焉
工部尚书诰【侍郎同】
昔圣人也朴民俗亦厚制不饰华六曹之设内工官居数中之一耳其所司之工者皆无异伎国无奇役然而工务虽简其成也必精其废也必当故一举而无再为一废而无复造所以民逸者多劳者少因是而官贤称君圣德今之人受职任事则又不然矣凡临事之际必因公而役私因私以弊上於国则不利与民为害是有人神共怒祸及身家往往有之未尝有福臻而愆消者也然罪者已往存者复为是不隔禽兽也所以古人重其事而选人在福民之福固国以奉天地是以前贤能体君心而以务事工得家保而国昌今朕设工部实法古制特以尔某为工部某官当敬事信工无弊上下咸合汝贞良哉
钦天监令诰【少监同又与监丞敕亦同】
两仪奠安中含万物惟人最灵天有日月星地有山河海君於其间则父天母地然人之父母言能教之独天地不言以埀象告之则人君钦畏之所以黄帝立人以司之宵昼仰观俯察不匿而报若忠君爱民之臣斯称厥职若非其人则君失钦若昊天之道警诫无所知此其所以重在任人然非历数之精专识气候之否泰尤为难之於斯之道必熟於算者可异於常术者佳特授某为某官於戏罢寝而露月星非盖而暴赤日机察九泉而俯厚坤力双睛以目霄汉慎哉毋怠
翰林承旨诰【学士侍读侍讲直学士待制同修撰应奉编修勅俱同】
自汉以来惟贤知者得与君同游稽其所任之事则宰国朝之典章凡侍左右必慎容仪致礼节於上若言则阐先圣之威德尧舜之道统无稽之言不语故职名曰五经博士以今言之则翰林院官之职是也於斯之职非博通今古已身已修已家已齐善恶之人美恶口无择言行无颓迹古人以此数事而能之乃得陞是任而辅君弼仁以踵先圣先贤之事若不安得居此任而同君游乎朕今特以尔某为翰林某官尔当一前人之道助朕未知则扬名者矣
国子祭酒诰
太学之设无知古称但始自汉唐所以设此而教君之嗣责臣之子故立名曰太学既立之矣则爵官以司之以专文学乃曰师师乃泛称又官称官称曰何曰祭酒司业博士助教皆有肄焉斯官之首者不独教生徒而已其职亦首在祭祀也吾说似非而有理焉且仲尼昔人於世务德仁人无强暴而不谷凡出弟入孝谨以事君流今皆经而书历代崇其德而先师焉然王者亲祭必寡故设官以代祭之其名曰祭酒所以祭酒之职洁牲牢浄厨竈精笾豆祭不失时则礼焉或云为饮之长而先奠之曰祭酒吾甚愧而不通斯说未然今必以奠先师而名吾方诺不然则非也况子曰祭神如神在所以祭必谨之若以孔子生之礼祭则相去既远而莫可考以今时之礼孔子之如生又非仲尼之生礼不过时宜而已矣然不可不谨以时宜依期而奠焉今特授尔某为国子祭酒尔尚竭乃恭而临祭静乃神以对神则冥冥鉴知庶不负委令之意尔惟懋哉
太仆寺卿诰【少卿同与丞敕亦同】
昔人问国之富即数马以对者何盖事在戎其戎始轩辕其马载甲士代涉劳备边御侮足折冲斯力之大斯功之美可不爱育乎所以古人先马而後钱粮故数马而对马之功不但备戎事耳若使君有道则马之力牵犂耜驾粪车辟土沃田其利甚焉所以古重之者为此也历代相沿皆设置长养者使择地利之可牧节水草之多寡必寒暑纵放以时其羣媾之际必健健而配弱弱而应色辩毛而岁明齿使强弱异处羣饰以名则君用无选择之难官於斯务此道者岂不智者乎若纵放不以寒暑牧养不节水草失调而致娇乘不远而乏齿毛不辩强弱混淆及其用也误事失机其官可谓得罪莫大矣今朕羣马既多公厅曰寺爵官首者为寺卿少卿寺丞等欲备前理道之事而牧养之以尔某职某官尔夙夜毋怠以称朕委令之意尔惟懋哉
漕运使诰【同知与副使同判官勅亦同】
漕运之设启国名家之良法也何以知其然民有已供入府库者官欲他给而移之则漕运者行焉若江海者必帆巨舟假天风可刻期而抵所在若道由河淮则操轻舟用便楫假天风加人力半之亦期而可至其所於斯之设岂不便於国事而兴起焉若居是职身律法张於上无瞒於下无虐身立而名家出矣朕所谓良法也谓用力少而致重多故如是而言何也假以陆路转运较之於舟楫之举则百夫可代陆路十千人之艰辛其所扰者少其所安者衆生民得遂其生岂不良法也凡任此者非忠君爱民之士不可使之行今朕将欲用人而求之惟尔某佥曰可今特授某官尔往无怠以政来闻则功録焉
尚宝卿诰【少卿同与丞勅亦同】
宝乃乾符也昔列圣握而统寰宇故为神器特谨以示信然非忠勤无伪之士安可职於尚宝者耶今命尔某为朕尚宝某官尔当宵昼慎恭使事密而隐机潜而深方可周旋於左右尔其敬哉
内外卫指挥司诰【使同知佥事千户百户同卫镇抚所镇抚勅亦同】
轩辕平蚩尤以制兵列圣相传而有军职焉所以军职者御侮防奸朕虽薄德敢不效先圣而安衆庶尔某职某官今特授某官既承朕命夙夜毋怠以称斯职尔惟懋哉
功臣庶子诰
古者赏有功官有德则爵分五等其於世食禄者必宗子承之庶子则庶人也朕於洪武三年定功行赏法前王之制已後於洪武七年朕於暇中秉监窥形貌已苍顔皓首矣静思曩者发乌气壮当羣雄扰攘之秋披坚宵昼提三尺之鋩锋帅六军而四出其野宿风飡与诸功臣立命於白刃之杪鏖战於猛士丛中其患难之苦朕备知之且朕有天下诸庶子皆封王爵立国方隅惟功臣庶子未有所得古者宗子承之而食禄其後庶子无所存活者有之所以朕为诸功臣庶子恐後无依故勅中书都府皆爵以流官傥後有能扞大患而御奸侮则功入世袭不在流官数内或不恭而怠事者则律如宪章果能慎守律於承平若或遇国之患难而忠义凛然威风大张则功并已之尊长者其享福之期必与国同坚今以某官某庶子某为某官使知前人受赏功之由而夙夜在心方称任焉钦哉钦哉
都指挥使诰【指挥使与同知佥事同】
昔圣人制兵御侮职其人者非忠果之士不用焉所以用斯者近镇腹里远守四夷其当时之将与士卒同苦乐冬不围炉夏不纨扇料敌制胜机无暇时故有中国奠安四夷宾服所以为士卒者乐於戎行以其教养如法也所以教养如法者何夫教明旗鼓知角金使进退熟而刺劄便弓之弛张箭之端曲甲坚兵利骑勤习而知战此其所以教之能者也养者何养谓不夺其给不已劳而劳不闲而闲使有而有不致违禁此养之道也或云当时之将居边陲而临重地先知地理之易难布斥候於要害专烽燧而告部下备内奸外出外奸内入毋中敌闲斯数事周密虽与敌旌旗相望彼安可轻得利而归曩者之将备若此之为方磐石国家今朕一寰宇仿古人法守在四夷设都指挥使司总方面之兵非如前人岂称委令尔某【父兄】前功在册今特授尔某处都指挥使司某官尔往钦哉
承宣布政使诰【参政同】
昔者二帝三王之设官也爵分五等列国天下使守其土子其民世世禄给焉惟周诸侯不法为秦所有秦监周事遂罢列国为郡县而治之斯法也制也自汉承而行唐宋皆然元蹈中国体之然也郡县之多寰宇之广其中书不能一一总其事又设方面大臣流其职理方隅之务所职之名汉曰州牧刺史唐因之宋改而曰安抚元亦改名曰行省此皆历代总郡邑而专方隅者也迩来朕有天下更行省为承宣布政使司所以承者朕命也宣者代言之也布者张陈之也所以政者军民休戚国之利病所以使者必去民之恶而导民之善使知有畏从於斯之职可不重乎若非其人则方隅之军民失所仰瞻若得其人则方隅之事军足食民乐耕其鳏寡?独不失其所焉不但如是而已则朕虽菲才德必张矣国家磐石矣朕於斯广访多搜人皆愚下之愚称朕之意者杳然今某处承宣布政使司缺某官尔某历事有年佥曰可朕特授以某处承宣布政使司某官往钦哉
王府武相武傅诰
古者诸侯王居方隅列土虽有多少之不同其设官匡政则有大夫相傅之职职必文武备之所以用文武者文以臻善启德武以耀武扬威然居安之时或相或傅则不专操其兵事在卫官若入宿值日其士卒之数有无或如否常法则相傅点闸分明毋使昼勤而夜惰其相傅如忽有警则出为主将傅与指挥副之入不预兵止怀韬谋以控奸顽是谓设武相傅之道在斯若非忠良而毅果岂称是任尔某【从征多战开拓有功】特以尔为某国【相传】当精卫护之道永王国昌尔家慎哉
提刑按察使诰【副使与佥事同】
古者致太和於寰宇遂生民之休息政在列国天下爵分五等授法诸侯使世守而绳不律则天王以时而狩兼考政也当时事简民安故狱无囚滞之徒野无怨声自秦并之後设郡县以治民官无世守之心乃有削剥贪酷因是自汉唐宋以来皆设纠察之职分道以镇核之若比古则不如然得人以任犹为美治今按察司之设岂轻授非人以静方隅而振纲纪也斯必得人使权豪敛迹奸宄潜踪是其人也朕今以尔某为某处提刑按察司某官尔其敬慎无私公被一道吉哉
各处知府诰【同知与知州同】
昔君之育民也体天地之造化欲万物得其所咸亨故列土以官之使有德者永世禄及子孙於戏当时之君天地之德日月之明得圣人称谓德相称也然当时之臣自列土之後人不人贤非贤昭然矣何以见之且列土者使子其民禄及世世而称小国之君无乃不才者非其所有而有敛取无厌有十年而削土者有之有三十年而泯号者有之有二十年而覆命者有之有五十年而禄及者有之当斯之际贤不肖晓然矣自周以下秦并六国之後罢列土为郡县历代因之其司牧之官无永守之条故有铨选连年又未得人然非君不得人由人负天君民也所以君知报而君天下臣知报而名贤天下民知报而乐於天下若君知报报天命也所报者立法治民若不知报非君天下如臣知报报君命而又特报民也臣所以特报民为何谓禄出於民若为臣而不知报君则非臣天下若不知廪禄出焉而报民则非为民上於天下若不知报君而未审何功而官若不知报民亦未审何劳而食禄若功劳俱无却乃官禄其身古今未之有也今命尔某为某官当立身务政必欲知报以格皇天之昭鉴往署毋怠
明太祖文集卷四

[book_title]卷五
钦定四库全书
明太祖文集卷五
明　姚士观等　编校
书
与元幼主书
皇帝特问元幼主曰自伊父子北往至今每有人来皆称流离无宁衣食艰辛未知是否诚如是当较之於知命者方乃可全不然东趋战而西殃民丧已成之士马图不可得之资非善保者果若不信昔者彼居和宁朕发六军卷甲趋三千里之战果曾?利乎以此观之当为己戒而自存可也朕与彼本为勍敌何以书教之莫不似乎有诈不然古人得天下岂尽灭人祀决不如是所以继絶世举废国是也曩因彼先皇知天命而北往遂得善终今我朝炎运方兴之时若违天命而来犯恐自就囚也即目迈迪哩巴拉非昔日迈迪哩巴拉近二年以来语言自能发潜民间见为牧童彼若来取即当发还诚不有谬今遣使特问至当审之
与元臣图噜书
大明皇帝记问元臣图噜曰上古君天下及名世者至今历数兴亡又非止一人前者元失其驭羣盗暴作尔元君昏臣权终不能定朕乃平之以致更元社稷鼎治黔黎今已七年中国颇安且曩者兵戍北塞遣将安边不期耿指挥好杀贪汚是致同人而异志乃有小实罕等畏死北往实朕用人不当非来归者不诚今耿指挥累受刑责法尚未巳尔诸人还曾知否只此可见朕之本情何如昔者朕被妖人逼起山野不过匹马单戈那有百万之衆今也诸番入贡朕擅中国之富戍兵百万军民乐用以此观之朕非诚可动神人乎尔聪明宜详审达者识之天命有归人不强违此顺天者也今遣使记问余不多及
与元臣鼐尔布哈书
大明皇帝记问元臣鼐尔布哈尔遣人大同来言欲於平地驻劄意在臣顺於我却虑前日犯扰边民又恐不容朕思果有此论是何言哉孰不知古人之治天下惟是安民而已岂有怀私讐以伤物命且尔等本元之臣彼幼君流离沙漠余气尚存尔不得不听命尔前日犯边各为其主尔何哉去就之机在乎识时今者入国观光诚与不诚亦在於彼记至彼中若有知运者使上观乾象下察人事自取避凶趋吉之道不亦美乎尔其图之
与元幼主书
大明皇帝记谕大元幼君曰顺天者昌逆天者亡古今通论如是非新造之语自古无千载国家亦理之常也且君之父子当主中国之时兵多将广尚不能自持其权以致上等兵多者意在莽操懿温中等者颉颃日废生民下等者东送款西归降剥民以供上下君之父子曾一勅令而谁何者欤以今日之事君尚迷如酒酣昏若重寝所以不省者何盖在至正之间兵多将广尚不能驾驭又被逼挟今之衆壮弱不过二万流离边境意图中兴君之神谋予不知何如耳君能自度今时之权比至正时低昂若何以此观之岂不愚哉君以万骑或八千骑欲与全中原相抗予又不知轻重若何予谓君明天理若能悟我所言必得一族於沙漠中权时自为或得善终何以见之君之祖宗有天下者一百余年养育之久生齿之繁以此恩此德观之未必至於便终此亦天理之常也君若不悟不效古人之事他日加兵於彼祸福有不可测者矣昔君在应昌弃下皇子南来已经五年潜养乡野今闻鄂罗去全寜不远念君流离沙漠无宁储嗣未有故特遣咸礼等护送前去庶不絶元之祀君其审之如不答而不省祸将不远矣
与元臣图噜书
大明皇帝记问元臣图噜近者圣保自尔营中归所云尔心意在不屈而不顺将以为守忠道而为良臣吾不知果然乎若如其云尔不成者有四又将不得其死甚不远矣何以见之且尔素为元臣累効力於王家衅隙一生君臣彼各又将三年矣以人臣论之凡为人臣君有难为臣者不守君而自处远方此臣耶逆耶此不成之一也方今彼元运终天命不留幼君昏而邪正莫可知尔若固相而不离左右久之非为谗所杀其流窜远方有不可逃不成之二也即目?处沙塞步骑不满万数部下者口无充腹之飡体无御寒之衣人将散而尔独不能居不成之三也若严号令律士卒使饥寒逼身不敢旋足吾又恐尔为部下所戮不成者四也果如吾言不得其死明矣当此之时不知勒石於何处埀名於何册以此观之则忠顺两亡其为丈夫之志欤小人之迷欤有此者悔之晚矣若以吾所言以尔所自度力不及他无往则开心助我岂不待尔如勳问不多及
与鲁尔书
记谕元臣鲁尔三月间罕特穆尔和卓归言尔见於长峪驻劄又起营东北然此将军果能终身事尔幼主乃世间之美事忠臣之道人神共愿者朕恐尔事有不得已若入人彀中奈何当此之时忠不能显乃枉奸恶之名惜哉今尔所守疆封与吾边将旌旗相望甚不多远若不通一介之使则恐将军他日有进退两难是为丈夫於世似乎无机若通信使进退自由则有无穷之乐若不从吾言他日幼主一失尔羣臣中强者自立弱者从之即为臣下之臣以英名论之美耶辱耶不然强者自立有不服者必驱兵以并若乃力不及兵为人所有命为人所害妻子星散身膏草野比通一使进退自由吾不知此孰丈夫之智耶愚耶将军若听吾所言则结我为後着他日遇难则来依是其时也
明太祖文集卷五

[book_title]卷六
钦定四库全书
明太祖文集卷六
明　姚士观等　编校
勅
谕太师韩国公李善长江夏侯周德兴江隂侯吴良等
古有移民之道为产少而食多所以狭乡之民产少业薄者被迁至所在使得其安生理且厚可见昔君养民富国如是诚为良法也前者元祚移豪杰起荡废中土民不聊生朕与卿等帅六军东保江左二十有一年立纲陈纪平荆楚定吴越中原席卷将如律民无犯华夷一统惟淮甸沃壤尽为萧疎前者移江南民十有四万诣凤阳使各农田而实地以壮京畿恐斯民之衆下人不能驭特留卿等督责其事而提调之近闻南安侯俞通源惰事弗勤辟田之役拟作三月通算日工一夫止辟四分皆不及半亩於斯情状未审何如方今霜天在迩正当二麦种下之时若一夫不及十亩则通源有异方之行必辽海之外未知悦乎卿等开国老臣特示以利害惟卿督责之是便
谕岐宁卫经历熊鼎知事杜寅西凉卫经历蔡秉彛甘肃卫经历张讷等
勅尔西行务持汉案以便来闻其余蒙古行移从其自择近知彼中事简文案不繁尔甚清闲即目秋高露坠结而为霜衰草连天又将飞雪蔽野若不谙练暴入其方则肌肤为之折裂若欲乐是方度酷寒惟狐裘可御然此物塞外边人之常服也卿奉勅塞外未及备行今遣使驰驿齎衣往赐作御寒之用设若备寒不固又不可轻取上下紊乱宪章贻笑後世卿当笃听朕言善保岁寒九年春交者至尔归面闻
谕征虏将军曹国公李文忠副将军济宁侯顾时及诸侯等
前者孟秋勅尔舟行代将军颍川侯等归以解风霜之劳八月颍川侯已还自尔去後至今又三月矣即目季秋将尽彼中动静尚未知亦不见曾无的知元人消息否若未知元人情状当差的当人有机变者跨轻骑数十潜形深入获彼之人务知端的不致疑惑古人之用兵也惟务知彼知己以为上策以朕细料元人今年得种羊马颇牧彼中有达者安得不以为苟延残喘之上计且得养力休息设若彼中无识者舍休息之上计驰疲乏之军废渐少之骑来扰边境尔等慎督三军一鼓可俘获俱尽若彼不来尔当坚诸隘谨斥堠潜形获讯以静朔方
劳辽东都卫指挥
沧海之东辽为首疆中夏既宁斯必戍守朕功未暇乃有盖州诸将共意来庭固守其地以待朕命於是整舟楫特命指挥马云叶旺等帅精兵东渡深高金汤盖辽阳以安黎庶元人狃於战鬭屡害生民旧岁冬十二月扰我金州指挥某某苦同士卒战在当先以寡敌衆辽盖诸将深谋扼险惟尔辽东诸将忠义干天得?渠魁不负委托宜镇方面於戏练兵保民在历代之必先祀天地以会百神欲人之多福若乃不顺天命尚强虐善岂宜道哉
劳大同都卫指挥
古之守天下者君凭臣能故忠义之士不待君督其事而自勤是故功着史册埀名不朽今朕有天下封疆四际遐荒各以臣守卿当北镇身被酷寒昼驱驰於戎马夜虑擒谋心神俱劳而无息朕甚悯焉今者首春气和坚氷斯薄塞草将萌正马瘦而弓弛卿当解甲以候薰风整雕鞍以待秋至控弦执矢观衅而动卿其慎之以制人
劳西河卫都指挥
卿守西疆今已九年矣恩威怀播於戎羌号令严明於壮士忠心昭着於朝野朕甚嘉焉时当初夏特遣人往劳卿宜慎恤边戎晨昏毋怠
劳海南卫指挥
南溟之浩瀚中有奇甸方数千里历代安天下之君必遣仁勇者戍守地居炎方多热少寒时忽瘴云埋树若非仁人君子岂得而夀耶今卿等率壮士连岁戍此朕甚念之今差某往劳
赐诚意伯刘基还乡
朕闻古人有云君子絶交恶言不出忠臣去国不洁其名尔刘基括苍之士少有英名海内闻之及元末羣雄鼎峙孰辨真伪者谁岁在戊戌天下正当扰乱之秋朕亲帅六军下双溪而有浙左独尔括苍未附惟知尔名耳吾将谓白面书生不识时务不久而括苍附朕已还京何期仰观俯察独断无疑千里之余兼程而至谒朕陈情百无不当至如用征四方搉坚抚顺尔亦助焉不数年间天下一统当定功行赏之时朕不忘尔从未定之秋是用加以显爵特使埀名於千万年之不朽勅归老於桑梓以尽天年何期祸生於有隙至是不安若明以宪章则轻重有不可恕若论相从之始则国有八议故不夺其名而夺其禄此国之大体也若愚蠢之徒必不克己将谓已是而国非卿善为忠者所以不辨而趋朝一则释他人之余论况亲君之心甚切此可谓不洁其名者欤恶言不出者欤卿今年迈居京数载近闻老病日侵不以筋力自强朕甚悯之於戏禽鸟生於丛木翎翅乾而扬去恋巢之情时时而复顾禽鸟如是况人者乎若商不亡於道官终老於家世人之万幸也今也老病未笃可速往括苍共语儿孙以尽考终之道岂不君臣两全者欤
赐署令汪文刘英勅
古今名爵奔走天下豪杰者愚夫未达以其不知其志罔识其意焉朕本农夫家贫丧父母灵及壮可以作为元天下乱乘时得人岁久衆集所以定羣雄平祸乱臣民推戴为天下君上尊四代为帝坟称皇陵以报劬劳此历代必然之理其设官尤重所以重者保山陵奉香火也於此之职朕犹未官今【汪刘】姓者见勤农於乡里其人尚未立名特赐之以名曰【文英】勅授从仕郎署令卫护皇陵於戏古者帝王以六行教人尔善其一尚逢如是况备行者乎尔【文英】可谨遵朕命以传永久以励後人宜令准此
命功臣祀岳镇海渎勅
朕闻天生民而立君君为民而立命所以谨百神之祀乃国之先务也朕与卿等当羣雄角逐之时战胜攻取非上天后土之眷命岳镇海渎之效灵安能如是今者新秋在迩岳镇海渎之祀理当报谢古者君狩方隅诣祠而祭朕为新造邦基民生方始未获亲往特命卿等代朕以行奉牺牲祝帛於神所故兹敕谕汝往钦哉
谕晋王勅
世之有血气者未尝不以饮食为命在常人则常之在人上者於饮食必重其事而精调之庶无患矣然饮食固为人立命其饮食非操饍者亦不能成其饍矣若欲美而不伤非精调者不可前者命尔之国闻道中忽责操饍者吾甚惊之且吾气雄而志壮率羣英平祸乱未曾姑息凡人有犯轻重必使各得其所以然惟操饍者小过释之大过详审而议之若非犯分则又赦之果犯分则罪而弃之弗用若罪而复用之则祸矣盖为保命之要也故不轻易尔知吾操饍者否止一徐兴祖者操吾饍二十有三年轻易不辱之吾平昔甚不忍于事於操饍切记忍之保命也尔当蹈吾所为勿轻易吉哉
谕中书天象勅
洪武十年十月初十日荧惑犯舆鬼主冢宰凶贵人当狱死不尔则火灾朕尝切思上帝好生故爱德人而象之使省不觉之过改故为之愆特勅中书使诸大臣皆知务以德禳灾就中亦为兵事正在西番教河州严备御恐无知肆侮
命中书议律勅
刑部尚书奏卿等衆议有司三考若过不及则律皆一百徒三年衆议曰未当闻改同贡举非人律罪止八十朕知卿等於律详明矣尚书复云市村小民行使伪钞元律杖一百倍追今卿等欲以太重将轻之朕恐因小惠有大患他日钞无用矣以朕深思熟虑律合如前不许别议其倒印钞而无律欲收入漏印律当哉
命中书免淛西秋粮勅
洪武九年淛西水灾民人缺食朕遣官验户赈济至洪武十年虽是时和岁丰却言小民九年缺食借利太重既还之後仍复生受荷天怜悯今年好收若不将九年被灾之民全免今年秋粮不足以救艰难尔中书下户部如勅奉行
命中书诛户部主事赵乾过期赈济勅
国以民为本民以食为天去秋荆蕲等处水灾特差户部主事赵乾前去早为赈济何期抵所在不念民瘼之艰难却乃为一已部事之繁假公在外坐食廪禄自洪武九年十二月至今五月将终方才赈济了毕以致过期饥民饿死者衆详情度理法所难容虽经断决亦合处斩
命中书赏赐北平等处军士勅
朔漠多寒未秋劲风先至朕戍边将士必挟纩以重裘方度岁寒其北平永平大同山西陕西各处官军御寒之衣早为之计今六月将至比使抵所在给与之则草木黄落鴈南宾矣上中下赏赐火速发行毋稽
命中书整理甲胄勅
甲胄之成非易为而速得也比成铁而成器者艰哉且铁之成刳山取矿链石成汁凝精为铁然後入良弓之手千槌万剪方乃甲胄成焉若不时时整理恐废前功今陕西之甲其数甚广差人前去将见在水磨者务要常川鲜明有线穿者当以皮穿或临期而用以便壮士俘囚肆侮者
命中书诛知县高翼勅
朕闻天为民而生君君为民而职臣臣体君心而问民瘼宜乎职焉迩闻颍上县知县高翼视民不如犬马既无察民之疾苦而层檐峻宇於邮亭若不就县诛之恐神有怒余者杖断役之法司如勅而往决之
命中书谕止安南行人勅
使者自安南归即日奏陈安南人情礼意其彼中动以侮诈为先非以小事大之诚乃生事之国不可数令人往来近有岁贡将期尔中书速遣人至临境止行人归毋尚虚礼令安南国王省已修仁
命中书劳苗人勅
治国之道在礼君子安野人正所谓无野人不养君子无君子不显野人方今平定之初往年来庭之人当此之际或畏威而至或怀惠而来日渐有之朕恐三衙大臣失劳问罔知缘由使观光者素手而归则恐礼君子之道未当且三苗之为民也昔在尧舜之时尚未钦服虽有来格之云不过暂朝而已昨日颍川侯将至苗人首目及解侯王来者几乎轻易发行理合重劳加赏然後遣归彼方必将来得人
明太祖文集卷六

[book_title]卷七
<集部,别集类,明洪武至崇祯,明太祖文集
钦定四库全书
明太祖文集卷七
明　姚士观等　编校
敕
命中书西河等处种粮
尝闻凡有中国者利尽南海以今观之若放通海道纳诸番之微贡从其来商市舶之所官得其人取合古徵则可比十州之旷税朕新定华夏边戍劳民西蕃之地中盐所得之供甚薄迩来三佛齐胡椒已至四十余万即今在仓椒又有百余万数可轻定价钱出榜令好利者往西河及梅川两处种粮可免腹里之民转运艰辛若果可行作急为之
命中书劳袭封衍圣公孔希学
先师孔子孙袭封衍圣公孔希学至京朝觐尔中书下礼部用心礼待所有随行者皆要欢心勿使有缺故勅速行毋怠
谕中书却高丽请諡
朕起寒微实膺天命代元治世君主中国当即位之初法古哲王之道飞报四夷酋长使知中国之有君当是时不过通好而已不期高丽国王王颛即称臣入贡斯非力也心悦也其王精诚数年乃为臣所弑今又几年矣彼中人来请为王颛諡号朕思限山隔海似难声教当听彼自然不干名爵前者弑其君而诡杀行人今岂遵法律笃守宪章者乎好礼来者归尔大臣勿与彼中事如敕施行
命中书谕高丽
自高丽国王王颛奉表入贡称臣其表云子孙世世愿为臣妾何期数年之後王被奸臣所弑弑後疉差人来来文皆言嗣王之使为未知王之端的拘使询由又三年矣朕不忍使者父母妻子悬望特勅归还未几复差使至却之不纳使彼自为人回不逾数月止称贺正贡马为由而又使至称臣措表皆嗣王之称如此者五次矣若却之不纳其表皆云嗣王之所为也然朕观高丽之於中国自汉至今其国君臣多不怀恩但广诈交而构祸在昔汉时高氏失爵光武复其王号旋即寇边大为汉兵所败唐有天下亦尝锡封随复背叛以致父子受俘族姓遂絶迨宋之兴王氏当国逼於契丹女真甘为臣妾元世祖入中原尝救本国於埀亡而乃妄怀疑贰盗杀信使屡降屡叛是以数遭兵祸今王颛被弑奸臣窃命将欲为之首构讐怨於我纳之何益以春秋论之乱臣贼子人人得而诛之又何言哉奈何前後五次皆云嗣王之为陪臣奉之尔中书差人诣彼问嗣王之何如政令之安在若政令如前嗣王不被羁囚则当仍依前王所言今岁贡马一千差执政陪臣以半来朝明年贡金一百筋银一万两良马百匹细布一万岁以为常仍将所拘辽东之民无问数万悉送回还方乃王位真而政令行朕无惑也设若否此必弑君之贼为之将後多诈并生必肆侮於我边陲构大祸於高丽之生民也朕观此奸之量必恃沧海以环疆负重山固险意在逞凶顽以跳梁视我朝调兵如汉唐且汉唐之将长骑射短舟楫故涉海艰辛兵行委曲朕自平华夏一海内水陆通征骑射舟师诸将岂比汉唐之为然且遣使往观问嗣王安否如敕施行
大祀礼成谕中书
立纲陈纪治世驭民斯由上古之君立至今不过相承而法则焉凡有国者必以祀事为先然祀事之礼尝闻起於圣王所以有周旋上下稽首鞠躬或进或退献牲致帛酹酒奉羞甚为殷懃之至矣若以朕亲行圣王之礼法依奠位之仪其於敬神之道无乃?渎而华饰之过乎是反不诚也且人不诚者广暂诚者有永诚者少若措礼设仪饰过事生礼繁人倦而飨祀之神弗安非礼也昔孔子有云禘自既灌而往者吾不欲观之矣斯昔礼过而且繁所以仲尼特发是言朕因周旋神所十有一年见其未当於是更仪殊式合祀社稷既祀神乃欢今洪武十二年合天地而大祀上下悦若不敕中书下翰林令儒臣纪其事而文之何足以知上帝皇祗来歆来飨福及黔黎者也
谕秦王府文武官
王府设官本古之道惟文章之士以匡王之性体务欲端方朕封诸子颇殊古道内设武臣盖欲藩屏国家备侮御边闲中助王使知时务所以出则为将入则为相因靖江王府官与指挥耿良不和甚有欺凌指挥之意於是令武相若有警出则为将护卫指挥副之归则不管军马钱粮刑名其军情事务文武议之但则闲中导王以善其中书省草茅行移是致错朕旨意难为听命者今後如敕施行
谕丞相枉序班敕
传曰刑罚不中则民无所措手足今日序班奏昨晚一使自山西至一使自太仓来省引进将至与名姓且曰郎中教只於此处候丞相提奏引见已而终不见郎中复唤於是不敢引见是有丞相怪责不由分诉刑及二十而肤开甚枉之因序班奏枉试详之若为上者教人正其事而後罪人不行其事此果刑罚之中乎
谕山东布政使吴印敕
洪武十年六月二十日御史台奏山东按察司副使张孟兼言布政司倒换钱钞事来云以民倒不许军倒军倒不许民倒若以如此为之是布政司官有所作为特与军民便利诚可嘉尚比之其余布政司官坐视不问民瘼之艰难意思如何今张孟兼轻薄小人必是妄自尊大以致布政司官观透所以为人少有笑慢以致此等小人不顾生死阻坏公政之事特来诳闻今敕御史虞泰前去将张孟兼杖讫六十就锁项前来再行问罪敕到奉行
又
易云开国承家小人勿用用则必乱邦也朕不聪明以小人居大位使当要害致是小人恃要害侮君子害忠良今观此徒诚然有犯古圣人忌避不才之者洪范亦云臣下无有作威作福者其无知之徒擅敢大作威福以致灭亡然自今已後卿等独守前诚为国为民神天必昭鉴焉朕更谓卿等言勿畏强而自弱勿恃大而眇小於斯慎守吉哉
谕太师韩国公李善长等
世人之於世虽聪明智慧得之於天性然成人之际若不教习而经历其事恐於事未稳纵使发行之後自觉其非急为之改又恐不便前者朕特令东宫躬亲朝政以练其心志近者朕恐事不稳当又行亲理已数日矣朕与卿等议今後诸衙门一应事务必合经由东宫与尔羣卿等决可否然後闻奏庶得嗣君将来作有道之主卿其依朕命而行之
命知衢州府事文辐
尔文辐承朕命知衢州府事奉公子民毋造後愆则汝嘉焉
谕山西布政使华克勤
尝闻历代为官署政者多被奸吏所侮亦能作弊互相陷害忠良有乖国事朕每听之切齿忿恨近於六月十四日山西布政使实封到来内云奸吏无状今就令布政司官明白省会缘由於市曹中典刑毋得犹豫不决敕到施行合杀者徐瑗其唐礼吴鼎任瑀袁文礼四名若可杀时就便典刑
赐文学赵晋致仕
孔孟之道卿幼学壮履虽在有元君不卿用惜哉空怀抱而未舒也及朕继大统物求方正惟卿名播中土特遣使召至以辅储嗣朕观周旋未尝失仪启沃之道谆谆皆二帝三王之制若此以辅君君非仁人未之有也朕自得卿宵昼有不胜之喜奈何年已七旬迩来闻苦老疾诚为可怜尝闻人鸟将终言善鸣哀况去家数千里俄而有疾岂不眷属之思乎因如是令卿归於戏孔孟之道卿能体而道人名彰今後亦此道之力焉既行当详审调理释结自由惟智人为之吉哉
命桂彦良职王傅
孔孟之为人也乃一圣一贤所以称圣贤者自汉唐以来则称之所以然者何盖谓务怀才而抱仁专博济以善天下其为圣贤之称非人强称由隂隲厚而天地鬼神使然也何当时无圣贤之称而乃後世称之此所以隂隲也且孔孟之贤圣也当时奔走天下志在助德者以安生灵使二帝三王之道兴何期事在七国纵横之秋不能行矣朕观当此之际虽圣与贤犹不得其位如尔桂彦良心淳而不诈本固执而不变其为人也善其为学也笃使其通达变化则无所取焉若校之愚人及作聪明者尔尚犹为能士也今晋无王傅特命尔往职之岂不思一圣一贤在当时切於入仕却乃不得其王佐之位乎尔既往而至其王府之事所以专者祖训録为规毋作聪明务欲静安毋干有司事其助王之道务扬善而使之以由善常论不德之人当使不履其踪避其险恶也於此切记在心则王佐之才足矣汝往钦哉
劳翰林承旨宋濓
卿去此数月朕常思之今卿来此已一复时矣朕恐失顾问少劳劳特遣礼部致食粮及酒有抵所在卿当引觞而自酌美食肉以养神方称朕报劳之意未审悦乎
又
以臣事君之道固宜?恭不怠然得休官於家者今古几人况致仕者非夀高寻常德迈羣职安有是耶卿福膺永夀精力愈加自致仕之後每岁来朝甚感朕心不忍使驱驰数千里而来觐已敕礼部赐食米肴醴卿当自育高年故兹敕谕
谕辽东备御
兵戍辽海已有年矣虽曰农战交修其航海之运犹且连年未巳近者靖海侯率舟师广重载扬帆东往所运甚大昨晚忽闻纳克楚正欲整兵来哨已被叶旺中途阻归因此而料彼前数年但凡时值暑天元人必不策马南向今将盛暑彼有此举大运既至当火速差人星夜前去云以备御然後上粮则无忧矣
谕羣卿督工
尔羣卿等督工已有日矣工将成就之期更当善抚梓人早为完备明旦实朕父母劬劳之时前人皆称万夀节日往年为有司因此而扰民已下令止之尔诸人来日勿以此而怠务是谓不可明日皆不许离工作所犹当谨之毋怠
谕宁夏卫指挥耿忠
人居天地间凡智者必慎修天爵而勤於人爵则祸无门而入福可得悠久也洪武十一年四月二十九日西安都司报宁夏地震且久时刻数之将过半日其所灾者颓城坏屋於灾异可谓甚矣尔耿忠乃功臣之子弟前者为不循轨度而有罚焉今降职敕守极边所统者皆非惯战之人亦非忠良之士为首帅者若恩威有归着则必事乃成功业就若恩威谬有归着则恐有变切防此等隂构外寇宜密察之方今天下大定尔所统军内多有小巧智术者当秉心以正毋为所惑则无患矣故敇谕之
劳临洮卫指挥赵琦
西北两边抗化不遵每调兵讨皆俘获来献虽节次总兵官运谋筹算及诸旧将用命以致如是其指挥赵琦世为藩将累朝皆有勳而致名今琦自归附以来奋身将队北征察罕诺尔西征甘肃又西南追伐多尔济巴於安定王地方今遍南征川藏皆从征勤劳特差内官前去有官羊所在令留二百羫赐与之所司奉行毋稽
谕辰州卫指挥杨仲名
兵以恤民为重伐暴当先三苗不遵教化朕命尔杨仲名帅兵讨之但知兵行日期其所到去处至今未审何处特差内臣吴诚诣军前观兵说话尔其遵守施行的当消息令人来报
又
三苗种类不仁自古帝王多抚而不能遵化以致累世为良民害今年朕特遣尔杨仲名率兵进讨果有韬略十一月初一日飞捷至京不觉朕心懽悦是命内臣尚履奉御吕玉亲诣军前观兵阅胜尔其用心以制人勿怠吉哉
又
三苗无道负险重山既不同於人事甚不奉於天时屡起盗心久为民患今命尔杨仲名为总兵官率辰沅等处官军及土着隘丁兵夫人等相机进取以消民艰尔其深制人之韬以称朕意其辰沅等听调官军悉遵节制违者以军律施行
谕安南使臣阮士谔
尔阮士谔入贡来朝久驰山川其劳甚矣今命尔归复达尔邦当与叔明言昔者安南国君陈日熞荒昏以致灭亡然既亡之後国中多事连年今王若不德胜前王又恐宗社不安若欲久安之道务以仁治国毋以虐为政傥有小愆当自省修德以释则可回天意
谕元丞相鲁尔
洪武十一年六月七月九月三次遣人北行两为吊祭一为与卿等行礼自去至今杳无归者正念不知存亡忽十月二十四日边将送至平章谔勒哲布哈朕於边将甚是可怒见遣使道经本处而乃擅将平章取来岂不失信邻邦为此令平章谔勒?布哈回恐路途有阻特差内臣一名同行直抵丞相下处见了才方是好且内臣存亡或送北行或就彼诛戮或使南来卿以智量之
劳袭封衍圣公孔希学
卿家昭名历代不朽富贵永彰天地间乃由隂隲之重云何以其明彛伦攸叙之精微表万世纲常之不泯也故若是卿常思祖道可动人天朕闻卿来朝已敕中书下礼部使所用如意未知给否虽从行者务要欢心故兹敕谕
谕年幼承敕郎曹仪及给事中等省亲
朕闻上古至智之士所患者五焉患同庶人而不超於庶人患无学及学患不齿於志学者虽齿於志学患无官及官患不忠於君即忠於君患不能尽孝於二亲昔智人患此而豁然无患矣此其所以智也尔承敕郎曹仪等初有司以生员选入国学已异常民之子矣未及数年授之以官不止齿於志学又出於同学者矣今各言归由有云省亲者有云家无尊长往挈妻孥而来居者斯二者人之大伦也前五患已畏而行其三矣惟志与忠未审若何果必欲患其志则当思孟轲三五鼎之厚薄也民之享也无鼎乃微官之享也有鼎乃贵智士既知有鼎食而贵则必远寒微而忠君矣尔往省悟之吉哉
赐魏监等守服家用
朕尝思之昔古创业之君必由羣英而兴又必以贤能而治【尔魏监曩职炎方虽岁月未久亦不见?私以干宪章纵使古之贤洁者不过如是而已　尔臧哲曩职桂林虽岁月未久亦不见赃私以千宪章然尝闻饮酒太过每有失焉且古人欲全其身名者若一德不备则日省月修必备而後已所以贤能也卿年幼以其无酒施设一应事务已能者矣　尔徐中曩守案牍虽职事之微而乃身居势要未尝以势要临人亦不见赃私以干宪章纵使古之贤洁者不过如是而已】自卿守服至今朕未忘也儵经许时恐所用艰辛特差人赐卿【魏监臧哲米六十石钞二十五锭　徐中米五十石钞二十锭】为守服用卿当恪恭以孝服满来朝分理庶务为生民福故兹敕谕想宜知悉
谕高丽使回
尔来者承奸之诈不得已而来诳今命尔归尔当谓高丽祸首言朕所云其杀无罪使者之讐非执政大臣来朝及岁贡如约则不能免他日取使者之兵岂不知沧海与吾共之若不信吾命则以舳舻数千精兵数十万扬帆东泊特问使者安在虽不尽灭其党岂不俘囚大半果敢轻视乎
谕曾秉正等
孔子有云致知格物物格而后知至所以累朝名臣及士夫君子能成其名者皆因履此道而不妄故美矣今尔曾秉正等职专详审内外文书当否奏闻行止是其务也别无相干行移其正官首领官吏皂隷皆应设之人已有员数其奏差之设非所宜也且奏差之职奔走四方传递公文方是用而展其功今不当有而有影射顽民不当差役况使居幸位食廪禄非助君之道故敕台以问之非君命而为理乎职专可否而已非道乎
谕罪人曾秉正
朕观昔帝王之用臣也无疑而臣有奸者奉君多智是有作聪明之举探人主之意因是罔知所以是非喋出离间亲亲斯古人所以陷身没姓由是尔曾秉正性资聪敏干办且能方今出庶民习儒业果若是者罕矣所以尔在职时凡有言计朕尝听从何其计出多端自欲深根後程乃有效古杀身之奸岂不愚哉且鳏寡?独古圣王恤此以为先尔诵圣人之德学贤人之心其是非晓如黑白却乃不守所学而构殃於身朕向怜才能免死免窜使还乡里尔鬻四岁小女声曰为资以归是其心之正也乎於此之际不才之机可见矣所以昔人有云君子絶交不出恶声忠臣去国不洁其名尔何如也今尔既不能为人之父实难种於世故阉之不致生人陷人是其罚也
谕中书赈济京城?老
今春雨雪霏霏经旬不止严凝之气切骨朕思昔居寒微时当此之际衣单食薄甚是艰辛此时居九重衣貂裘觉寒若是其京城孤老又不知何以度日尔中书下府尹令各三等给盐以十筋为上如敕施行毋稽
劳河南府守戍陆龄
西崤函东虎牢龙门襟其前黄河带其後四险固其守疆不言可知矣然卿戍此地勿以四险为必然昼当勤率军於屯所夜则慎守城隍身心虽劳必终世而无患可为全人矣敕至严号令远小人亲君子勿蔽下人功
谕太师李善长敕
尔太师韩国公李善长昔当扰攘挈家草莽仓皇奔走顾命之不暇时朕帅师东入滁阳尔迎道以从事待以腹心用如手足朕无上智於尔尔或小疵置之不问遂成名世之英才无乃朕忘相从之久乎非也朕报功之诚惟人神共知今卿年迈故精力之为可期不审为何同小吏而枉功臣而乃夤昏定拟诡语符同朝奏此非臣下之当为传不云乎人臣无将况国有定律奏对不实者杖以心欺诳者斩卿谋欺诳法当斩首然行赏有誓尔当三免极刑今无患矣止削禄一千四百石尔其听之克谨後诚庶有嘉贞故兹敕谕
又
昔者人臣修身洁已静性存公?言行之相孚端表里之如一然後匡君未善以治生民未闻符同小吏构词饰非惟以欺诳及至事觉意在舍身受责恃顽强巧而面对无知此岂智人之所为朕若怀猜笃疑思古奸顽之不善务要防微杜渐尔何生焉前本降敕释尔所犯为尔冥顽复加若是今闻认已之非为朕悯相从之久思姻亲之重枉法以恕尔其怀之故兹敕谕
劳江隂侯吴良
昔者朕与羣雄争命卿藩东鄙既而往戍高深城隍沃野开辟当是时朕用事於荆楚乐无东顾之忧遂灭荆楚之妖虽诸将効力於西卿保东藩为重终首尾内奸无出外奸无入可谓智矣天下平卿爵侯封乃朕报功也前者第七子榑封为齐王特与卿结姻就命卿如齐肇造宫殿今将新年遣人赐酒礼以劳齐王幼而无知亦也专人行礼若体之欢心则英豪之气畅矣故兹敕谕
劳致仕承旨宋濓
卿多积德以致高夀康宁虽居致仕恋阙之心甚切不畏严寒年必斯时而至特赐日用故兹敕谕
谕翰林修撰刘泰
朕闻孔子之论孝也亲在游必有方斯可谓孝矣其人子之道仲尼明之朕昨与卿暇游东苑与之语询及尊长眷属之几卿对昔之族属甚广因兵大减亲戚杳然犹存卿与老母老母方今八十有奇除卿外别无侍养见居淄川卿云至此朕心有警吁哀哀父母生我劬劳今虽君天下育万民二亲已逝恨不生全得奉温凊梦寐於心戚戚卿母年迈云无他养岂不动孝者之情因是敕卿自意若欲奉来就养或弃职往侍皆从所由勿拘故兹敕谕
命太医院官代职
医善七表八里及观听而诊视者尤不如时运之亨泰病者之命坚若御轻疾而扞浮疫则医之善也民知医之妙也或医之运蹇纵是轻疾亦不能愈也必待他医而方瘥审斯医者病者安得不有数焉然或有回生者亦不可知盖出乎寻常之外则人莫知其所以然也前院判郝志才医行濠梁时朕病笃其郝志才针以调其气药以理其中以当时言之不过回一微命耳今则君命也此果医者能耶朕命坚耶不然彼医与朕必合乎天理而有是焉故职医官数年今夀高筋力不能自强特敕子代令其致仕未几院使葛景山院判郑德亦以年迈皆以子代然官於位者以三年为满今葛景山职上官十余年矣今以子居左判而代其职其郝志才之子陞院使郑以子袭其位其刘李虽劳已深正居壮年弗代余有老医林陈者未有深功年虽有夀弗代中书吏部如敕奉行
命道士祭岳镇海渎
岳镇海渎之祀今年秋报之礼特命尔效仙人等诣神所在奠以牲醴祝帛尔其一乃心志必欲神交汝往钦哉
命使齎帛祭历代先圣
朕惟历代先圣立纲陈纪相继为君朕制祀礼已有常规今秋在迩特遣尔奏差某等体朕至意齎帛各诣陵所命有司涓洁致祭汝往钦哉
命中书召李思迪
前丹徒知县李思迪为牧守县治而乃不仁死於非命者而纵凶恶法司究其由而无赃私一谓迂所悞一谓贪吏之所侮无干偿命之条而当失入之法杖贬炎方已数年矣中书差人特敕召还职国学以训生徒使终天年如敇毋怠
命中书礼部访求卜士
昔在列圣之时羣贤济济皆耳聪目明日究方寸惟治世安民阅册之所载覩岁月之所行甚哉以勤之所以以公之所以终日乾乾履道不息无不及也凡兴民之利除民之害虽耳聪目明下愚有所不及犹谓恐之而且见疑斯所以圣贤亦不自恃其能特设无上之诚幽通鬼神决兴息以福民书不云乎七稽疑择建立斯用卜筮者也斯所以钦天畏地意在幽通而默相之此其所以用天理者也朕当大位缺斯卜筮以决惑疑尔中书礼部行诸布政使司广访多求至朝验用故兹敕谕
问中书礼部慢占城入贡敕
九月二十五日午时直门内使报占城国王所进象马至於承天门合无发付何该朕闻知甚难容辅弼者且朕居中国抚四夷若夷有诚从者必以礼待之若肆侮者必异处之前者爪哇非礼所以贡物不以礼受但拘收而已使者囚之其占城来贡甚诚王非侮我行人方物既至则当陈设晨朝以礼而进今不令使者进献为何宰相之职出纳朕命礼接百僚今以重事视为泛常岂不法所难容特勅尔等自思果何理道哉
又
敇问中书礼部必欲罪有所归古有犯法者犯者当之此私罪也今中书礼部皆理道出纳要所九月二十五日有慢占城入贡事问及省部互相推调朕不聪明罪无归着所以囚省部槩穷缘由若罪果有所归则罪其罪者仍前推调未得释免
废丞相汪广洋
敕谕怠政坐视废兴丞相汪朝宗虽相从之久初务事军中凡有问则颇言是非不问则是非默然不举既入台省叠至两番公政不谋民瘼不问坐居省台终岁未闻出视兴造役民处所工之巨微茫然无知有问无答奉祀诸神所在略不究心自居大宰之位并无点督之勤公事浩繁惟从他官剖决不问是非随而举行数十年来进退人才并无一名可纪终岁安享大禄昔命助文正於江西虽不能匡正其恶自当明其不善何其幽深隐匿以致祸生前与杨宪同署於中书宪奸恶万状尔匿而不言观尔之为也君之利乃视之君之祸亦视之其兴利除害莫知所为以此观之无忠於朕无利於民如此肆侮法所难容差人追斩其首以示柔奸尔本实非愚士特赐敕以刑之尔自舒心而量已以归冥冥故兹敕谕
召前按察副使刘崧职礼部侍郎
奸臣弄法肆志跳梁拟卿违制之责迩者权奸发露人各伏诛卿来朕命官礼部侍郎故兹敕谕
召山西左参政偰斯职吏部尚书
保身固位无补於君者甚非良臣卿前朝之名家今事於朕已有年矣於事未见刚明迩来露其过若欲究之虑恐可惜特赦尔过取任吏部尚书驰驿前来毋稽故兹敕谕
命户部定俸禄
稽古建官略知等第其於品级次序自汉以上未闻有是所以汉官之制以食禄列等差其品之礼始於魏唐因之以辨服色禄之重轻亦法品赐食之朕观古之无品也则以禄为式是尚质也惟魏之定品是尚文也其於文质之道虽华朴之有殊亦模范之可经守之不紊履之不烦今也任官惟贤食禄法品勒石昭示命户曹司之毋紊轻重之条依期而给与之斯至公之良哉故兹敕谕
赐翰林编修张美和致仕
朕观古之至贤之士修已行仁以为时君之用否则独善其身而终天年或尔着书立言传之永久以训愚顽斯若是者虽不显於当时而光於後载以其德重而意纯故不磨也尔美和历多难而无易从笃先圣先贤之至善斯非泛泛之可比愚下之可知云何盖昔元纲之方弛英雄角力於江右他非至智者朝东趋而暮西就杀身者衆苟全者寡方今在学职师者羣然迩来命有故者京师弗居许以自实不旬日间各言因由者甚广朕命弗留十去八九独卿侍朕左右日与同游正欲询问古今典礼以沃朕心然观其所以终是年高不能自强何以见之因首步同童不忍任之以周旋以卿归老然卿去此朕将谁从於戏千载一遇古今之通言全於善解者罕之今卿始也良终也善不亦美乎
赐吏部尚书刘崧等致仕
君子之生也莫不由父善良而母淑德专慈爱以训成已而壮矣则志於四方若或时运之应期致君垂拱利济羣生斯一仲尼之道其先贤者岂独名於千古卿等学问过人善备剸繁治剧之能今各年高或当智盛者正宜助朕措安奈何昔新造之初纲维紊乱误罹宪责迩者人神有变朕於寝食不安命卿致仕於戏克己消愆君子道长匿祸含冤小人罪甚卿等去朝必坦怀而端志故兹敕谕
命王珪职翰林典籍
昔者哲王善由贤出智由能生所以礼贤待儒正欲论道经邦前者御史吴兴宗以尔王珪学问优长德行兼备内外如一朕允所奏差人诣舍以礼来朝珪今至斯年已六十有八比吕望之兴周未老较之公孙弘助汉正壮然朕观珪之精力若与之同游论道登眺佳景游目骋怀则决不能同往若职以翰林典籍坐院中有宣则至或问则答是其宜也珪职虽小朕命东宫赐坐闲中讲道悉尔丹衷沃我储嗣於斯可乎果如朕命汝往钦哉
命御史审决罪囚
西风坠露肃气当权凋宜其所凋荣宜其所荣斯二仪之常经亘古今而不异未尝倒置者也今以尔监察御史某出巡审视以决弃市者尔慎法凋荣毋获罪於人神故兹敕谕
又
风摇木落露结将霜斯化机之权由此而当时故所以显荣枯应节候孰物能背是理而久长者乎必当理而承候弃市者决焉今命尔某於某处审实干宪章者尔慎法天时则隂隲焉汝往钦哉
劳致仕营田使马世熊敕
卿州里长者本镇乡人昔於扰攘之秋孰知天命何如所以无知者异志或从张或他往斯人辈虽皆乡里意不我从皆已灭矣当是时惟卿与单夏胡四翁独不弃乡里之寒微挺身合意率衆来从朕甚嘉焉尝闻福夀康宁迩者忽闻微疾未知痊愈否特遣内使劳尔羊酒为成穆贵妃以报生前之恩卿其乐之永为多福故兹敕谕
命羣儒议建言事敇
昨忽闻沙门上言自云为教门事朕弗许而囚禁之少时开书视之实为本等宗门所以言僧多不奉教汚处同俗况僧寺田粮役重特上干朝堂意在免僧寺道观税粮差役有此无知令左右究其所以是僧昔职运司典史而上言朕欲进人言擢为县牧而乃不循轨度居徒役遇宥而归其人志不力田业不商贾窘於乡里於是乎去须发作沙门所以特与僧便因是朕责之且本僧昔役运司而不能清煮海之课过擢为县牧既不询民瘼而干宪章侥幸遇宥观斯情况补朕之功甚少蠧政害民之心如渊泉焉令收入禁何如处之请决
谕王本等职四辅官
朕观上古君臣必正直无私心同气合方乃上悦天心下忻地只致海岳效灵於是乎经邦论道永安社稷利济生民臣亦昌焉朕本寒微遇天更元运偶与诸雄并驱逢多难遇深艰率英俊自中土渡江东来造基於是君天下子庶民十有三年朝无辅佐良臣以致道乖政靡弗获太平於是访近臣而求士得尔诸儒来朝朕欲洗心涤虑与贤者志同永安寰宇今将旬有余日彼情难知丹衷无究若或用之傥心怀异志无利济之诚则昊天昭鉴加以祸淫又何救焉故敕尔羣儒等若果心无异志诚可会神与朕同游以安天下故兹敕谕
又
昔有莘耕者为政社稷永安傅岩之野者在朝君仁民康斯二贤叠出於殷商致君六百年之大业是贤者虽处同出异其忠君济民之道一然朕政未施访近臣而求士召尔王本等来朝命为四辅之官兼太子宾客位列公侯都府之次必欲均调四时德合人天卿等慎之同安盛世故兹制谕
又
卿等受斯重任朕与卿等民生击焉可不重乎且卿等昨为庶民今辅朕以掌民命出类拔萃以显父母岂不天人交庆於戏慎哉二仪之敬事理无乖心常格神言常履道故兹再谕想宜知悉
谕四辅官王本毋陪祭敕
祀神之道非会人也古法刑丧不预禡旗之祭在迩卿极刑毋列班
问断事官敕
五常之道重莫重於君臣父子然而夫妇之道犹为甚焉迩来关中汉中民人告失妻於妻家数告有司不理其夫亲捕奸夫今有司止将奸夫作私茶为由解赴京师不以略人妻女为重朕特命尔理今不见来闻果何询焉敕至晚朝来奏
命方常职御史敕
朕闻昔人怀才满腹抱道衷盈一时志不能伸致是窘於衣食困於羇旅一遇君者用之竭忠报効务公无私终世不忘其恩特致君称仁於海内固为贤者矣尔方常自云窘於生理来朝今命尔为守院御史出纳一道之务深察幽微敷奏毋隐
谕祭酒乐韶凤敕
文庙之设是尊先师也因之而国学焉所以历代以之而训君嗣教公子也观斯所以不为不重故哲王必选名儒以导学者今朕法前代命尔乐韶凤承是师范阐扬博通使幼者记壮者解毋怠寸隂之工不但称此职任甚有补於朕政若此必後贤之济济焉汝往钦哉
谕国学师徒
古今贤能首以学为本次特以操持辅弼其所学斯二事既行则善名於两间矣然以今言之则学有先後人有灵愚所以曩之学者为今之所习者师惟师者模范其志竭胸中之所有发世之良能不隐毫厘以训所习者未闻物不一於规矩而如式人不律师教而良能以斯论之人之循理物之如式必规矩而教之者矣若师隐知晦善罔尽师理则罪怒人神若学者非究心宵昼必欲至知而後已又将艰为人於世者也朕所谓师必尽师者之礼学必尽学者之诚敕後否此责有归焉所以学者学其所至善操者操其所不齐持者持其所真诚三者备矣奚愚顽者耶昔仲尼入周庙阅西阶有金人焉三缄其口斯所以戒慎妄言者如或理道之词未尝拘禁今去古既远失其所传反以此而助奸愚愚愈觉修道之教不明也且以李思迪马懿言之职当谆谆切切而训者也而乖理纵非果诚相信乎斯不但非理而又甚不知忠义而报人者也日召同游朕所慕者慕其所学望其时忽有言使朕得闻嘉言善行不亦乐乎而乃非有所问终日缄默有时遣侍东宫暂游时刻朕欲彼时发先圣之幽德以资後嗣及其至所在亦缄默不语但瞠目视之而已或傍有言书者则因而问及不过就他人之所言以答毕後未尝效诚补其未知者也此深其所学秘其所操耶抑持其所能务独善其身耶其怀奸伏诈朕所不知因是故敕师徒必达操持之所以然良能矣
谕幼儒敕
洪武十二年春正月朕於暇中观幼儒权官人皆空度光隂略不见志出於羣者且诸人年俱未满三十所读之书不解旨义其於字也少知运用束手闲目一日一日而已呜呼惜哉孰不知光隂不待人之逸也所以自幼渐壮自壮渐老自老渐衰自衰至於殁终无立行名身之道而乃同於常民耳可不嗟乎於是命内官给纸笔令其各日进先儒古文一章特以习熟期将来之善作或四书一章使诣前而讲以观利钝导迪理道也明日人皆以文书来进其文多韩柳书皆孔孟朕听观之间展转艰问其幼儒多寻行数墨者有之粗知大意者有之细察寻行数墨者岂不同於愚夫者也其粗知大意不究其精者是同於无志也何以见盖於马退山茅亭记见柳子之文无益也而幼学却乃将至且智人於世动以规模则为世之用非规模於人而遗之於世亦何益哉其柳子厚之兄司牧邕州构亭於马退山之巅朝夕妨务而逸乐斯逸乐也见之於柳子赞美也其文既赞美於亭此其所以无益也夫土木之工兴也非劳人而弗成既成而无益於民是害民也柳子之文略不规谏其兄使问民瘼之何如却乃咏亭之美乃曰因山之高为基无雕椽斵栋五彩图梁以青山为屏障斯虽无益文尚有实其於白云为藩篱此果虚耶实耶纵使山之势突然而倚天酋然而插渊横亘其南北落魄其东西岩深谷迥翠蕤之色缤纷朝莺啼而暮猿啸水潺潺而洞白云岚光杂蘂旭日飞霞果真仙之幻化衣紫云之衣着赤霞之裳超出尘外不过一身而已又於民何有之哉何利之哉其於柳子之文见马退山之茅亭是为无益也其幼儒无知空踰日月甚谓不可戒之哉戒之哉
谕羣臣务公去私
朕观孟子对尚志所谓志者谓人处世同民随羣逐队斯常民也故超出之所以超出者去诸不善而行衆所善然而尚为寻常之善若於志所由来必为无上之善斯乃志之尽矣所以古重务本而去逐末汉令商贾技艺不衣锦绣乘马特存斯贵以重有志君子也朕自即位以来十有二年设官分职各务所司终未见人但见身受重名怀私在职或忘理衆务心在贪商或贿赂公行不知身名之重俸禄之优以致杀身书不云乎人心惟危道心惟微斯圣人授心法之要贤人悯愚顽特纪册以教後人至今顽者不行愚者不悟虽有聪明者怠无尚志泯於崇功广业愚顽每被杀身古人之尚志在务功名匡君之政济人利物今之人不然惟在怠尚志务易利专速达此所以人心也啓之未尝善行之必殁身以其利之易厚不知害也道之说日行月纪终身不忘兼善之德务欲超出建崇功累广业行斯数事身名世家厚禄其德似薄其达似迟斯小人之见若是也昔圣人以为无上之道故行之是以孟子专尚志小人难之今之官吏有不才者巧以舞文奸以弄法紊乱条章是致身不名世家不丰荣殁身而後已其立心尚志有何艰哉故兹敇谕
谕举到人材
天之所以命人主者为蒸民之重所以命者命其必治者也若以天人量之则天道远人事迩以此言之天何命人主者不贰其命而能成之何也此所以天道幽微下察无遗其神妙鉴观必非一朝夕而辨是非也今朕菲材承上天之命法古之道统育黔黎宵昼自思人心之险奸顽者衆数制弗改将焉奈何故敕有司访贞士授之以官使职守所在为民加福何期授官任事者忘修福民之德务在循私残害其民当犯之日殊古制法纵之以寛若非生成志人君子其学道慕贤者莫不从而肆欲以由之所以谨法如古犯者律如条章然虽如是其作聪明之徒及愚蠢之辈终莫可禁此令谕之不明耶抑实有司所举之不当耶迩者中原江西各布政司皆以贞士至期已有日矣朕不暇亲问特敕问之彼贞士人皆庶民岁受官役朝廷得失有司利病莫不周知若既知朝廷得失有司利病朕授尔以官当匡朕之失去有司之病则彼为官非贤者谁诸贞士听之永其志而职焉为朕福民乃受命之利也
谕恋阙臣僚敕
朕闻古之为士者志在匡君济民立身扬名崇父母彰祖宗必欲为世之杰者也然亘古至於宋元若此者书载不多但见不才者衆其於忠孝者甚寡可见今古得人为难若或得人为易其识人尤难朕自开国以来九有之邑笃遵列圣之所稽罔敢更置其设官分职损益不同代代有之朕前数年间敕诸有司访求民间俊秀入学教养以备将来其有司如敕连年贡到民人子弟出入不等约计千人自洪武八年间朕观年长者许出学权行历事幼者考课作养至洪武十三年春丞相胡惟庸谋逆事觉朕亲阅诸生命齎丹符出验四方取勘事蹟至三月将终验先归者何如验间内有多诈不诚者甚广因是点选欲将俊秀聪敏者职於近侍年长者职於部台及其点选之际人各以故来陈内有真故十去其六七有等无志之士非故而托故又一二而往朕静坐忽思若是蓦然兴叹不觉出於丹衷自以谓空眼略无至志之士少顷衆中有数人身心恋阙意不忍行故归告朕仍复原职侍朕左右尝闻古有贤士忠不舍君意不欲离虽死不忘所以谓之忠也有等误遭责灾君不能释其忠臣之志也犹不嗟怨正所谓君子交絶不出恶声忠臣去国不洁其名者也古之佳贞之士有若是耶今朕千数人中得此数人非上天之将欲备辅嗣君者何因是有感夜卧不寐由去留而发焉特加赏劳以表恋阙忠诚也
谕仪礼司序班等尚志敕
昔老聃职周朝专纪事历年甚久所以量寛智大由乎目事之多验是非之广未几周政不纲度关西游尹喜异之留着书五千言所言皆监人君诸侯之失自着书之後虽云西往实莫知所之言传至今语奇句奥智哉设使老聃生於周盛之时君若信而用之其臯夔稷契无乃与之并乎朕所以引老聃而言者云何为方今为士者无观光之志无出羣之心故为之言也且目前微职者居仪礼任行人或优游度日或汹涌从时暮归而寝朝朝如之若有志者观朝廷大宴羣然列坐上公者谁其汹涌奔趋而奉事者谁所以愚者顽然不知朕观若是不能无憾也若此之辈贤能由何而出假使有志者奋志观列坐者若是岂不自云登楼之道吾已得矣在诚心一往耳其道者官阶十八吾居八级焉楼之道有级履最下焉不患不登楼患中级而旋今登级者不少中级而旋者甚广朕忽述此为无志者云耳若或发此志者於事弗能於心不公徒然有志化为虚名今愚顽者多舍身而伪为无舍身而为国家何以见且舍身伪为者心贪行狡命且不顾何有国家而为民者皆舍身以从事无伪为无家忧为其衣食足扬父母身荣家贵耳以其舍身舍身之道非死之谓也惟在公而已昼夜恐事弗周虑身弗立忧君未仁此其所以忘其身而虑君民者也佥曰即今微职者有人焉朕不觉笑而谓曰行人奉命而往所在惟贿是从序班之任朝错暮差互相颉颃一班行尚常多谬他事安能善耶故未轻?待彼出羣用之岂不善乎
谕各处巡检
朕设巡检扼要道验关津必士民之乐业致商旅之无艰然虽法古之良能未经点督今特差人诣所在谕以巡防有道讥察多方有能坚守是职镇靖所司役满来朝朕必嘉焉故兹敕谕
谕天下有司
前者奸臣乱法事觉伏诛初将以为中书御史台朕用非人是致上干五星紊度下戾地气而节候乖常既以明彰法律扫除奸臣想天下诸师有职掌者必人各精审其事与朕共致昇平安黔黎乐雍熙於市乡故於二月初一日发丹符出验四方令有司将连年秋夏税粮课程从实具陈无隐以春目来闻不以文繁敕谕分明必各各职掌者以忠诚来闻去逾月而使者归有司官间有发忠义之心者即以排年总目来奏以致欢动朕之衷情其余各各有司皆以舞文弄法窥探朝政不将自洪武初递年诸色钱粮岁岁开收之数报来故犯宪章今再差人各抵所在务要县不通州州不通府府不通布攻司即将自洪武某年本郡入籍当年直至洪武十二年诸各项钱粮金银疋帛尽数报来当该佐贰官首领官各一员吏一名与齎符者一同赴京面奏仍着落本邑乡村耆宿举力士年当二十四五者二名前来充校尉若新官到任毋习前非如敕奉行
谕出使人员敕
敕尔出使既如所在毋枉贤良毋美恶人新官方任导以从实勿习前非若旧官在职务要督责分明若有虚诈买免从实回奏尔若凌辱新官者斩能察旧官非者验有实迹而乃赏焉汝往钦哉
命礼部谕有司谨祭祀
上古君天下者设官分职各守方隅爵级五等公侯伯子男居之是五等虽有巨微皆称曰国所以动止首以祀戎为先自秦汉以下官虽异古其祭礼则不殊迩来天下有司既无诚以奉该祀之神其余人事又何惧焉盖儒者在任不明於理或麄俗者居官亦不访於贤是故事多非为不能长保富贵也若有志者居官必访於贤者乃知祀礼之大必敬胜怠则事业昌矣若或不能穷其所以则怠胜敬其不灭者鲜矣近者溧水县官为祀事缺鹿醢以牛醢代之被人所言礼部奏云凡祭品缺者曾许以他物代之今溧水有鹿可求而在官者不能用心御史按实各当其罪朕思人之在世也若不畏神人是不可教者也世之所以成世者惟人与神耳岂可慢耶今令天下有司凡四时祭祀之物若在典故境内所产及商人货而有之者务备不许有缺若境内不产及商人无贩卖者从缺毋代尔礼部遍告诸司如敕
谕御史
朕设察院职英俊禄忠良以为耳目之寄今御史设员既多必定一员守院内则承号令发布於四方纳四方之来文以达朕听特分道十二专十二人掌之以知事之首尾凡钦奉鞫审事理与同本道诸御史详问明白奏朕结絶若本道御史有差当自为果断毋得因循不决以招後愆
命应天府谕锺山僧敕
且佛之为教也善其大也溥被生死仲尼有云西方有大圣人不言而化不治而不乱可谓能人矣云何大觉金仙又赞之以能仁以其不绳顽而顽化美善而善光其行苦而不苦其心素而弗素虽俦雪岭之?灯侣白昼之单影目星见性超出尘沦复有人天之说四十九秋其演也妙备载大藏未尝有诉逋逃於廷致愆於水火者也况昔禅只树千二百五十人从逋逃者未闻仲尼有云道千乘之国敬事而信节用而爱人今僧佃逃未审节用而致然耶抑爱人而有此耶若非此而有此则府谓僧云当自善来若论以如律恐伤佛性如敕奉行
谕善世禅师班的达敕
禅师自西而来朝夕慕道务在济人利物朕观禅师之立志也努力甚坚其岁月之行也甚深故得诸方施供善者顶礼恶者欢心前者东达沧海而礼补陀旋锡钱塘而蹔禅天目西游庐岳中国之名山遂禅师之意已达复来京师驻锡锺山之阳日禅岩穴禅师之所以玄中仰观俯察志在神游八极惟神天昭鉴迩者朕建陵山前闻禅师欲徙禅他往被无知者所惑乃曰非旨不前是致踌躇朕今敕禅师凡欲所向毋自猜疑当飞锡而进锡止而禅乐自然之天地快清浄之神魂岂不道成也哉
谕故真人张正常嗣子宇初敕
昔之能名名於海内始汉至今所以不泯者盖为御灾扞患之妙功达於君利及於民故有不泯者为此也迩闻服制且终当正教中之首率徒以修符至一来朕当谕尔尔其不贰其心则上下格矣
明太祖文集卷七

[book_title]卷八
<集部,别集类,明洪武至崇祯,明太祖文集
钦定四库全书
明太祖文集卷八
明　姚士观等　编校
勅
命中书劳西番指挥何锁南
君子守信以义从仁所以仁者盛义者兴此理道之行者也今西番指挥何锁南自附以来信义甚坚前岁命往乌思宣布朕命远涉万里不惮劳苦至乌思所言朕命如敕今年以家小来京命加礼待使足养其亲下程米三十石麦如之其镇抚刘温人职虽微心亦怀诚眷属亦也至京下程米一十石麦如之
命中书回安南公文
安南僻在西南本非华夏风殊俗异未免有之若全以为夷则夷难同比终是文章之国可以礼导若不明定仪式使知遵守难便责人中国外夷若互有道彼此欢心民之幸也何在繁文今後若与安南往来尔中书行移诏书无故不轻往使彼得以自由岂不有便於外夷者欤尔中书昭示安南知会若欲三年来贡其陪臣行人许五人而止进见之物须教至微至轻必来使自捧而至免劳彼此之民物不在多惟诚而已
谕元相鲁尔敕
迩者人自土河来言及今岁丞相少染微疾於私颇滞既闻之後深为丞相忧之何也盖闻人之有疾者苦莫甚於此其有说焉者三儒曰寃愆释曰定业道曰宿债是三说也虚实不可知又曰若此非福人不可解否衆德难以释卿本忠贞之将闻名久矣今知若是为羡所为特差人齎药饵往治丞相无疑而服之故兹敕谕想宜知悉
谕安南国王陈叔明敕
敕谕安南国王陈叔明前者为入贡之礼繁所贡之物广然广则广矣以物度之上不足以备内廷之供下无利於军民往复劳苦致生嗟叹为斯止贡三年一至至必贡微情厚乃国王之大体也何王不知我之至意数来无诚物广寡用安得万里神交者耶且王居遐荒山川阻险封疆之际密迩中国之边陲若欲互生情爱福及黎民则送往迎来毋必自悔若泛常施以小诈将非重则轻大体一失祸不招而自至又非无事而生事今王不如我约贡物之广劳民从事行移字异莫辩真伪阮士谔非人国王之为也今陪臣行人归特谕王知迩来朕中书御史台朋党相尚事觉已行诛毕因是王知故兹敕谕
谕安南来使敕
夫人必自侮然後人侮之洪武十一年尔王差陪臣阮士谔来贡朕知彼中多难特以心腹之言敇谕阮士谔归朕恐待王之礼薄专命内臣与阮士谔亲往安南何至其境士谔星奔日驰兼程先至及我内臣既达尔邦其士谔罔知所在故以出门入户之礼排筵席宴之间异端非一此果礼之诚欤抑侮之设欤然看如细务实相爱之大端此礼既非其如他者何且安南中国虽称僻居遐荒实是密迩虽曰密迩地不足以广疆人非我用在昔中国之君虽统朕思限山阻川实为疆制若我中国有道内安四夷守分何欲事大之来者今安南与朕本无嫌疑若较斯非必後有余愆洪武十一年阮士谔来朝及其至国观光似非有官今尔等来若欲令见又非有官故不令见尔等归告陈叔明安分高枕虽不来朝亦也无虞迩来朕失务德人神有变惶惧无己尔勿我干故兹敕谕
谕占城国王阿勒台额森
洪武十三年九月十八日占城使至为朕上寿贺礼甚厚若观物之厚更期日而至非占城国王诚意极专其来使奉命之笃万里之外岂能期时而若此耶然览表閲辞乃知复与安南交兵水战弗利且云失去物件及有白曹之伪朕所以戒尔两国毋得深构仇讐以安生民今一胜一负终无休息果何如也今再勅前去王其审之古人有云杀莫大於好杀生莫大於好生所以莫大於好杀者好用兵也天之所恶用兵也生莫大於好生天之所好者仁也人能行仁之道有血气者无有不生焉且尔两国之争是非吾所不知但知曩者安南兵出败在占城之下占城乘胜入安南之国其安南辱之甚矣若此之後已而已王能保守封疆奉天勤民则福禄绵长矣如其不然必欲驱兵连年苦战彼此胜负固不可知如鹬蚌相持渔人获利是故或彼此悔之晚矣朕观宋书占城在宋朝时曾被真腊入境难之甚者也朕书至王当修睦四邻之道以是服非则可毋恃彼是此非是谓不可因王至意故戒之再三使归王其修仁惟吉故兹敕谕
问高丽贡不如约
曩元之驭宇运未百年而天更朕代元为君临御十有三载四夷入贡惟三方如旧独尔东夷固恃沧海内弑其王贡不如约外构民祸必三韩之地有为故若是欤命使往问叛服不常其故为何故兹敕谕想宜知悉
谕神乐观敕
开基守业必勤政为先趋事赴功非信诚必责传不云乎国之大业在祀与戎曩古哲王谨斯二事而上帝皇祗悦赐天下安和生民康泰朕起寒微而君宇内法古之道依时以奉上下神祗其於祀神之道若或不洁则非为生民以祈福而保己命也昔刘康公成肃公会晋侯伐秦祭於社稷之神然後兴师当祭之时毕则有受脤之礼其受之时必思神洋洋乎在其上而穆穆然或左而或右委心敬慎而受之则祥故敬胜怠者吉怠胜敬者灭所以成肃公受脤之时起慢神不恭之貌因伐秦而卒是以知敬者必有动作礼义威仪之则以定命也於斯祀神之道能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业朕观古人之敬神也若是其验祸福亦若是斯可谓无神而不信乎可谓佞神而祈福乎二者皆不可惟敬之以礼而已朕设神乐观备乐以享上下神祗所以拨钱粮若干以供乐生非仿前代帝王求长生之法而施之然长生之道世有之不过修心清净脱离幻化速疾去来使无艰阻是其机也於戏昔殷周之父老何存汉唐之耆宿安在果长生之道乎朕设神乐观以备乐碑之於观以示後世其观主不洁乐生不精赡生不足以此观之不但君不勤於祀事其朝臣观主必也亦然若君勤於祀事朝臣观主无一体之敬则国有常宪故兹勒石想宜知悉
翰林侍讲学士李翀敕文
治天下之美非贤何以洽民非文何以昌化所以文助志士志士行文之理文所以备载万物阐演幽微无所不至昔有唐之有天下时和岁丰无乃弘文舘之设有方任馆内之事者必内相之虑勤以致遐迩来庭外户不闭斗米三钱家给人足朕闻之心踊跃而欲肩之何用贤之道弗齐致遗贤於远迩故若是今特命尔某为翰林侍讲学士自任之後文同韩柳勲比房杜以昌治化汝往钦哉
翰林编修玛哈穆特敕文
朕闻君子之道行是为万幸君子之道不行是为不幸非道不行也乃是君子之不才致道有滞於一时吾中国之文始八卦以代结绳而编简至於方册流传古圣人之言莫不备载万物性情造化无所不该焉洪武初大将出塞都得图籍文皆可考惟秘藏之书数十百册乃乾方先圣之书我中国无解其文者闻尔道学本宗深通其理命译之今数月所译之理知上下察幽微其测天之道甚是精详於戏乾方之书秘书非尔安能名於中国尔非书安能名不朽之智人特命尔某为翰林编修汝其敬哉
谕征南将军
谕总兵官征南将军颍川侯傅友德副将军永昌侯蓝玉西平侯沐英云南之地稽之古典气厚风和人民尚兵上古以为遐荒中古禹迹所至以别水土故地属梁州之域自汉隋唐三代皆中国所统曩元既有其省数出名臣望重者镇之今将军等率精兵前进不逾百日而取之若非名臣重望者守之愚下之辈未可托也今特命汝南侯梅思祖平章潘允明二大臣暂署云南承宣布政使司布政使事定之後除官替回故兹敕谕
谕左参政张紞左参议韩钥
古之尚志之士必立身行道而道行名成而後己所以然者何贵身荣家以显父母卿效贤人之道方始当日省月觉以观下愚造殁身之计今命卿西南方面重任君子道兴之所然且云南诸夷杂处之地若欲治安非出羣之才不可卿必忠可格天诚可会人生灵是幸故兹敕谕
建昌僧官敕文
天下大道惟善无上其善无上者释迦是也固大慈忍志立大悲愿心行无所不至化无所不被论性原情谈心妙理洁六尘之无垢净六根之无翳去诸魔而清已法界制外道以乐人天斯行斯修而历刼无量乃降兜率至於梵宫既舍金轮而犹苦行於雪岭时道成午夜明星相符朕观如来以己之大觉而欲尽觉诸法界衆生其为慈也大其为悲也深可为无上者欤世人宿有善根者皆慕佛力寰中之修者甚广今建昌僧某博修佛道善驭僧民其方土民仰僧善道感化人淳既内附之诚理宜授以建昌府僧纲司某官尔吏曹如敕毋怠
谕僧纯一敕
昔释迦之为道孤处雪岭於世俗无干及其道成也善被两间灵通上下使鬼神护卫而听从故世人良者愈多顽恶者渐少所以治世人主每减刑法而天下治斯非君减刑法而由佛化博被之然也所以柳子厚有云隂翊手度是也尔沙门纯一既弃父母以为僧当深入危山结庐以静性使神游三界下察幽冥令生者慕而死者怀景张佛教岂不修者之宜世人因是而互相仿傚虽不独处穷居人皆在家为善安得不世之清泰因尔僧之所及也尔不能如是上下朝堂欲气力以扶持意在鼎新佛寺集多财以肥已孰不知财宝既集淫慾并生况释迦非大厦而居六载大悟心通方今?像巍巍楼阁峥嵘金碧荧煌华夷处处有之此释迦之所感若是欤集财而建造欤尔僧无知不能修内而修外故不答特役之今脱尔行令有司资给尔可寻名山悟善己道以善人他日道光必烛寰宇可不比佛之为道哉
命道士祭岳镇海渎敕
尔诸效仙人等律己修身道法清虚之玄去贪嗔絶妄想一精英以步昂霄为斯清净特命奉神於岳镇海渎尔其?洁乃心供牺牲祝帛於神座汝往钦哉
神乐观提点敕
朕设神乐观备五音奉上下神祗其敕居观者皆慕仙之士其仙之教也或云始广成子流传至汉曰道士凡此者多孤处云居栖岩屋?是则宜其修也晨昏目心以去玄览宵昼仰观俯察以涤宿世之寃愆措今生之善行俄尔有知则倏然忽然蹑云衢而神游八极往无不达交无不【阙】如此者安得不与神通故有飞神谒帝直谓人词者斯可谓修之至也今见修道士某虽未若此其志已处清虚特命职格神郎五音都提点正一仙官领神乐观事尔中书吏部如敕施行谕往钦哉
神乐观知观敕
朕闻轩辕时崆峒有修者其教独善其身而已效之者往往逮至汉天师张陵致神倏忽飞符役劒转斗移星其斡旋造化人莫知其然今之道士祖而效之虽未若是人皆清净斯可职而奉神彼得乐於修链者也神乐观己命正官掌领观事尚缺分理者部诸乐生以听陈举今见修道士某可授清净五音领神乐观事尔中书吏部如敕施行使往钦哉
谕延安侯唐胜宗
古人之将居成平而有无功而受赐罚者相传至今代代有之所以受赐者以其御患於成平扞侮於不测所以受罚者不能御患於成平失扞侮於卒然故事沦前功勲消怠惰是皆明着史册贤人君子孰不见之洪武十四年越中山贼啸聚林薮深为民患特命尔延安侯唐胜宗帅兵进讨逾五月乃平今年春归赐田一庄为子孙世禄呜呼攻城不易守城尤难卿能御成平之患宜加劳之故兹敕谕
谕江夏侯周德兴
昔君之武臣有忠於君者尽其筋力之劳所以为君御灾扞患至身终而後已朕於史书见之每尝叹羡不已俄洪武十四年夏蛮谿为盗病民朕命年壮能涉崇山峻岭之将帅兵讨之时尔开国元勲江夏侯周德兴侍其傍即请愿行朕不觉兴叹将谓古有是而今无此今乃若是岂古人独名者耶朕本悯其年逾六十不忍使行今必固请遂命行抵秋成功凯旋赐卿田一庄为子孙世禄呜呼勤忠不怠御侮安民非卿者谁故兹敕谕
谕右军都督佥事张德
古人为将志在智无遗策信在无敢後期勇无当前仁抚下使怀恩伸令严而必不犯前者东淛山民啸聚命卿为偏将军与延安侯同往逾五月功成今既凯旋赐卿田一庄子孙世禄故兹敕谕
谕太学生
仲尼之道上师天子下教臣民始汉至今曾有踰斯道而久於世者乎朕统一寰宇育夷夏之烝黎偃兵未久创业未周惟学校之设国之首务十五年春命工曹会百工以构庙学逾五月工曹奏工已成矣是以至师於是来生徒以受业期在育君子必履仲尼之道以助後嗣共安天下之苍生今师生皆至若不敇以学道之志明以乱常之宪则恐养非君子用非贤人徒劳民供所以志於学者志在谦柔恭谨毋纵血气之刚人我之骤固守仲尼所云四非之笃慎日经旬以逾岁月不变其所学则贤人矣虽齿落而头童何忧乎身不易耶迩闻生徒多刁党尚此志者纷然特紊命教之道大伤学规於斯不才非独时累於身体将必常宪而不原若体朕意而学者饭至而食汤至而饮昼惜寸隂而进业暮然灯而求精有时问道於师必跪而请授若非此礼而问道则绳愆厅纪之特敇礼部条陈警戒诸生勉之故兹敕谕
谕安南陪臣谢师言等归
盛暑时来涉山川之遥晨进昏止吞烟服雾劳已至矣然是修职贡而以小事大之行尔承安南国王之令今事毕而归盛暑未终潦水汗漫非舟不济舟则舟矣尔当中庸其心凝然其神则天假颷风渡衡阳之浦不期而济之必矣不然巨鱼尾浪鳌背风生蛟蜃嘘气而云横八极非一诚心而无二者岂不危然而惧乎是时樯倾而舵摧欲良工以完之奚速成也哉朕以天道人事表里而谕一如朕命吉哉故兹敕谕
谕征南将军颍川侯永昌侯西平侯
旧岁命尔等率甲士三十万南征诸夷兵临普定如风行草上所以去後还昂致有小疵及至入云南之域擒首帅於曲靖之西败乌蛮於可渡之北席卷豪英长驱於碧鸡金马来云已驻牂牁未几捷报摧坚敌於点苍山下而抚金沙逻逻心悦者其金齿不战而率土以归於是雕题之蛮闻知即遣使入贡以再而献生口檄从百夷之种威来八佾之邦将军其劳至矣然功并亘古勲着彤庭英风遍播於华夷丈夫至是岂不以显父母扬名者矣今也勤劳既多欲劳以饮用奈何山川险远速不及赴特以朕心劳之其敕然耶故兹敕谕
释湖广黄州府同知安贞
谕湖广按察司九月二十五日未时奏目至京为安贞被猾吏所陷按问如律在法司守法之道故宜朕原贞由皆非私也物皆公用况房屋一定不移之物牀榻椅橙之类虽可动移既成又居公廨系官之器其贞他日别迁岂将在官之物随行若以如律治罪则今後官居无如民居官舍陋於民舍何足以统民其陷害官长猾吏此风一长则诸司无官矣敇至安贞复任猾吏刑来故兹敕谕
谕靖州卫指挥佥事龎虎等三员
朕闻人臣之忠义者未有蒙蔽人君而为忠臣者也前为地方拨属不明敕镇抚毕安诣卫敎尔为忠良智谋之士岂料信从蛮夷暗受贿赂卖弃地方及至指教之际妄行捏词面欺回报以致都司问拟如律的决降充总旗朕思前劳既多今所作之罪不浅若的以前罪决之朕心不忍然而罪皆释免理当调守云南沾益临安二卫守御符到即行毋稽故兹敕谕
谕刑官
肇法司於玄武之左锺山之隂其所名者贯城且法天之贯索也是星七宿如贯珠圈而成象乃天牢也若中虚而无凡星於内则刑官无私邪政平讼理故狱无囚人贯内空若凡星处其中而有数枚者则刑官非人若中有星明亮者则贵人无罪而狱今法司已法天道尔诸职事各司其事还有以身心法天道而行之耶若如天之所以狱清而无事心静而神安以玄武之澄波映锺山之苍翠虽飞巢巅而走窝下亦莫潜毫厘洞见其真智人居是能不开怀抱而长啸终日引觞侣酌以快今生庶不负朕肇法司之所志也汝其敬哉
谕河南布政司及诸府州县官吏
大河之水天泉也非寻常之水若所在牧守心仁吏如律事则河蜿蜒东注无摧山裂石之势若牧守包藏祸心吏不法以行事则河流汹涌驾洪涛於平野鱼鳖游园林如此则牧守郡吏将必祸焉旧岁河南来奏河水弥漫数州皆徙民居田园为之一空朕於日夜究心河水为患田园一空桑麻尽为所荡衣食既缺将何立命况且东作将兴老幼艰辛今特命驸马李祺齎朕敕命往所灾处所优给其民虽不足厚给之恩终解吾民之苦尔诸职事一如朕命奉行毋怠
谕琉球国王察度
王居沧溟之中崇山为国环海为固若事大之礼不行亦何患哉王能体天道育琉球之民尚好生之德所以事大之礼兴自朕即位十有六年王岁遣人至贡本国之土宜朕甚嘉焉特命尚佩监奉御路谦报王诚礼何期王复以使来致谢朕今更专内使监丞梁民同前奉御路谦齎符赐王度金银印一颗送使者归就於王处鬻马不限多少从王发遣故兹敕谕
谕翰林检讨李陛
呜呼君子备道而有不幸焉曰老不遇也壮夭也疾甚也古今於此三不遂志人以为恨朕未然其说俄监察都御史以知人情举卿诣朝朕令试之试者奏卿人才矣朕亦亲出题锺山之景使发方寸之灵弗逾时来呈览之言雄句壮气宇豪英朕思任之必国民之利当任之时卿诉疾甚步趋艰辛犹未深信特令职翰林检讨以省步趋之艰几月目形体声貌果疾之甚也况闻卿老母年迈特敕卿归故兹敕谕
谕琉球山北国王怕尼芝
上帝好生寰宇生民者衆天恐生民自相残害特生聪者主之以育黔黎迩来使者自海中归云及琉球三王互争於农业少废人命颇伤朕闻知不胜怜悯今因使者往复琉球特谕王体上帝好生息征战而育下民可乎不然恐上帝有变事可究追故兹敕谕
谕刑部尚书开济父
谕尚书开济父开蒙翁志坚人也所以子尚书今尚书之志正在首观时诚固志人也久若是而不异则出仕贤称矣翁愿若是国民幸若是朕思必若是欣哉欣哉不亦美乎然翁慈父之道不已又擕孙等赴京可见翁以子为国为民之切许国之心尽矣足翁平昔之志况今日之耀朕幸翁来多方更训扬尔祖宗保我社稷故兹敕谕
谕翰林待诏沈士荣
古智人有为身而修身吾不知修者谁也或曰身为神而修或云神为身而修因是之辩惑之而更惑果身修神欤抑神修身欤吾不知二修之道但见古人遗迹欲求身易而不艰於生身後不亡其名亦未知果为身耶神耶或曰终神也夫神天命也命也者气也气之所以含情抱性枢於意焉所以修者为神而修身若全首领於终世则神灵矣未有残肌肤而异身首而为神之善者迩来闽中有士习安神之道云东驰西奔询及儒释道三宗必欲达之以妙己之虚灵审当求之时若病笃而寻名方可见求之切欤朕与之论惟儒术之学或可或不可因朕不识儒之奥故云如是引谈空之语皆诸方旧云怀抱甚博然迷於是而已不变矣再引道之清虚与校之未免肤不及肌耳呜呼善哉君子虽未至三宗之奇有心若是岂不谓学之足矣聃云居善地心善渊今之人顽肯近斯三宗者岂不全首领而妙虚灵者乎此即智人也
谕僧
佛始汉至教言玄寂机秘理幽以其有传也抵期而无教以其无敎而有印心之旨愚不知旨故乃求旨切无乃颠慌恍惚茫昧於未判之先役累刼之丹衷何见一微尘之旨云何以旨问旨故指空谈空谓空无际而无依忽焉无倚愚不知踟蹰不已特以色求色以音求音孰不以谓利便而可也欤斯愚问而求旨之切故聪者孰谓可欤既聪者不以为可将焉求诸所以然乎而或云佛本昭示善道大张法门岂有昧而又昧玄之而又玄盖昧在昧出玄在玄生故远求之虽在天外遍历八荒亦何有知之见耶朕尝闻知有好寝者通宵烈风迅雷而寝者恬然无觉此果心已矣乎神已矣乎果心已乎则以心问心果神已乎则以神问神亦不亦易乎然此若是之易难使佛见前安不为诸徒之所辩而知所措其法焉法本无门而有由道由何而止焉焉知知止而无
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>