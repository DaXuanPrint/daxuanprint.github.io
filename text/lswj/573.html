<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,附录,后序,慈湖遗书全文在线阅读,慈湖遗书全文在线下载,大玄古籍书库">
<meta name="description" content="诗文别集。宋杨简(世称慈湖先生)著。今传本十八卷。前五卷，序记书跋等九十余篇;卷六，赋六首，诗一百余首;卷七至卷一六，为《家记》;卷一七，为《纪先训》;卷一八，行状等。《续集》二卷：卷一，杂文七十余篇;卷二，为《孔子闲居解》。据《宋史》本传，简所著有《甲稿》、《家记》诸集，其目甚多。陈振孙《直斋书录解题》亦载其撰《孔子闲居讲义》一卷、《慈湖遗书》三卷、《慈湖甲稿》二十卷等。则今传本既非原本《慈湖遗书》，亦非原本《慈湖甲稿》;乃明时周广综合诸书遗佚，重新编次而成。有明嘉靖四年(1525)刻本及明抄本传世。清">
<title>慈湖遗书_杨简_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">慈湖遗书</span> <br/>
          作者： <span class="inputVal" id="bkauthor">杨简</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]200415</span> <br/>
          说明： <span class="inputVal" id="bkdec">诗文别集。宋杨简(世称慈湖先生)著。今传本十八卷。前五卷，序记书跋等九十余篇;卷六，赋六首，诗一百余首;卷七至卷一六，为《家记》;卷一七，为《纪先训》;卷一八，行状等。《续集》二卷：卷一，杂文七十余篇;卷二，为《孔子闲居解》。据《宋史》本传，简所著有《甲稿》、《家记》诸集，其目甚多。陈振孙《直斋书录解题》亦载其撰《孔子闲居讲义》一卷、《慈湖遗书》三卷、《慈湖甲稿》二十卷等。则今传本既非原本《慈湖遗书》，亦非原本《慈湖甲稿》;乃明时周广综合诸书遗佚，重新编次而成。有明嘉靖四年(1525)刻本及明抄本传世。清丁丙《慈湖遗书跋》云：“钞本多文数十篇，其目次亦不同”。又有《四库全书》本，内容同于明刻本，但编次稍有差异，即卷一八为《续集》第一卷之杂文;而《续集》第一卷为《孔子闲居解》;最后为行状。又有张寿镛《四明丛书》本，亦据刻本著录，附清冯可镛辑《补遗》一卷，得诗文十余篇;张辑《附录》一卷，收诸家序跋十余篇，《年谱》三卷，《著述考》一卷;内容较《四库全书》本完备。</span> <br/>
          封面： <span class="inputVal" id="bkimg">Z_18762.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]慈湖遗书
[book_author]杨简
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]200415
[book_dec]诗文别集。宋杨简(世称慈湖先生)著。今传本十八卷。前五卷，序记书跋等九十余篇;卷六，赋六首，诗一百余首;卷七至卷一六，为《家记》;卷一七，为《纪先训》;卷一八，行状等。《续集》二卷：卷一，杂文七十余篇;卷二，为《孔子闲居解》。据《宋史》本传，简所著有《甲稿》、《家记》诸集，其目甚多。陈振孙《直斋书录解题》亦载其撰《孔子闲居讲义》一卷、《慈湖遗书》三卷、《慈湖甲稿》二十卷等。则今传本既非原本《慈湖遗书》，亦非原本《慈湖甲稿》;乃明时周广综合诸书遗佚，重新编次而成。有明嘉靖四年(1525)刻本及明抄本传世。清丁丙《慈湖遗书跋》云：“钞本多文数十篇，其目次亦不同”。又有《四库全书》本，内容同于明刻本，但编次稍有差异，即卷一八为《续集》第一卷之杂文;而《续集》第一卷为《孔子闲居解》;最后为行状。又有张寿镛《四明丛书》本，亦据刻本著录，附清冯可镛辑《补遗》一卷，得诗文十余篇;张辑《附录》一卷，收诸家序跋十余篇，《年谱》三卷，《著述考》一卷;内容较《四库全书》本完备。
[book_img]Z_18762.jpg


[book_title]提要
钦定四库全书　　　　　集部四
慈湖遗书　　　　　　　别集类三【宋】
提要
【臣】等谨案慈湖遗书十八卷续集二卷宋杨简撰简有慈湖易传已着録金谿之学以简为大宗所为文章大抵敷畅其师说其讲学纯入於禅先儒论之详矣其论治务最急者五事次急者八事大抵欲罢科举以复乡举里选限民田以复井田皆迂濶不达时势然简历官治蹟乃多有可纪又非胶固鲜通者盖简本明练政体亦知三代之制至後世必不可行又逆知虽持吾说以告世世亦必不肯用不虑其试之而不验故姑为高论以自表其异於俗学霸术而已及其莅官临事利弊可验而知者则固随地制宜不敢操是术以治之故又未尝无实效也宋史本传载简所着有甲藁乙藁冠记昏记丧礼家记祭记释菜礼记石鱼家记及已易启蔽诸书其目甚多陈振孙书録解题则称简遗书止三卷此本自六卷以前为杂文及诗七卷至十六卷为家记皆杂録论经史治道之说如语録之体十七卷纪先训十八卷乃钱时行状及真德秀跋又编杂文一卷及孔子闲居解一卷於後谓之续集与振孙所记卷数多寡不合而集中家记内各条又有别标曰见遗书者疑先有遗书三卷初本别行後又裒辑诸编共成此集仍总以遗书名之犹之王质雪山集有三卷之本有四十卷之本欤乾隆四十三年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
慈湖遗书卷一　　　　　宋　杨　简　撰序
周易解序
夏后氏之易曰连山连山者以重艮为首商人之易曰归藏以重坤为首周人之易曰周易以重乾为首周礼太卜之官曰其经卦皆八其别皆六十有四则卦之重也久矣先儒谓文王重之非也孔子之时归藏之易犹存故曰之宋而得坤乾焉於戱至哉合三易而观之而後八卦之妙太易之用混然一贯之道昭昭於天下矣而诸儒言易率以乾为大坤次之震坎艮巽离兑又次之噫嘻末矣者易之也者易之也其纯者名之曰乾其纯者名之曰坤其杂者名之曰震坎艮巽离兑其实皆易之异名初无本末精粗大小之殊也故孔子曰吾道一以贯之子思亦曰天地之道其为物不贰八卦者易道之变也而六十四卦者又变化中之变化也物有大小道无大小德有优劣道无优劣其心通者洞见天地人物尽在吾性量之中而天地人物之变化皆吾性之变化尚何本末精粗大小之间虽说卦有父母六子之称其道未尝不一大传曰百姓日用而不知君子小人之所日用者亦一也惟有知不知之分
春秋解序
简敬惟易诗书礼乐春秋一也天下无二道六经安得有二旨以属辞比事为春秋者国俗之所教习也非孔子之旨也故孔子曰属辞比事而不乱则深於春秋者矣不乱者不睹其为纷纷一以贯之也春秋之不乱即诗之不愚即书之不诬即乐之不奢易之不贼礼之不烦也一也孔子继曰天有四时春秋冬夏风雨霜露无非教也地载神气神气风霆风霆流形庶物露生无非教也清明在躬志气如神嗜欲将至有开必先天降时雨山川出云见诸孔子家语而小戴所记乃脱简於孔子闲居之後闲居之旨已明继此章为赘此言诗之不愚书之不诬乐之不奢易之不贼礼之不烦春秋之不乱旨犹未白不可无此章以发挥也圣言至矣不可以思虑得也不可以言语索也孔子不得已而有言曰吾志在春秋於二百四十二年扰扰颠倒错乱中而或因或作是是非非靡不曲当所是是道所非非道如四时之错行如日月之代明皆所以明彰大道古诸侯无私史周官小史掌邦国之志费誓周书汉汝江沱之诗编诸二南自晋之乘楚之檮杌鲁之春秋三史作而诸侯有私史矣孔子因之道之变也
诗解序
孔子曰小子何莫学夫诗诗可以兴可以观可以羣可以怨迩之事父远之事君多识於鸟兽草木之名又曰兴於诗立於礼成於乐又曰诗三百一言以蔽之曰思无邪又谓伯鱼曰汝为周南召南矣乎人而不为周南召南其犹正墙面而立也与又曰诵诗三百授之以政不达使於四方不能专对虽多亦奚以为易诗书礼乐春秋其文则六其道则一故曰吾道一以贯之又曰志之所至诗亦至焉诗之所至礼亦至焉礼之所至乐亦至焉乐之所至哀亦至焉乌虖至哉至道在心奚必远求人心自善自正自无邪自广大自神明自无所不通孔子曰心之精神是谓圣孟子曰仁人心也变化云为兴观羣怨孰非是心孰非是正人心本正起而为意而後昏不起不昏直而逹之则关雎求淑女以事君子本心也鹊巢昏礼天地之大义本心也柏舟忧郁而不失其正本心也鄘柏舟之矢言靡它本心也由是心而品节焉礼也其和乐乐也得失吉凶易也是非春秋也达之於政事书也逮夫动乎意而昏昏而困困而学学者取三百篇中之诗而歌之咏之其本有之善心亦未始不兴起也善心虽兴而不自知不自信者多矣舍平常而求深远舍我所自有而求诸彼学者有自信其本有而学礼焉则经礼三百曲礼三千皆我所自有而不可乱也是谓立至於缉熙纯一粹然和乐不勉而中无为而成虽学有三者之序而心无三者之异知吾心所自有之六经则无所不一无所不通有所感兴而曲折万变可也有所观於万物不可胜穷之形色可也相与羣居相亲相爱相临相治可也为哀为乐为喜为怒为怨可也迩事父可也远事君可也授之以政可也使於四方可也无所不通无所不一是谓不面墙有所不通有所不一则阻则隔道无二道正无二正独曰周南召南者自其首篇言之亦其不杂者毛公之学自谓本诸子夏而孔子曰女为君子儒无为小人儒盖谓子夏又曾子数子夏曰吾与女事夫子於洙泗之间退而老於西河之上使西河之民疑女於夫子尔罪一也丧尔亲使民未有闻焉尔罪二也丧尔子丧尔明尔罪三也夫子夏之胸中若是其学可以弗问而知而况於子夏初未有章句徒传其说转而至於毛乎齐鲁诗今亡韩有其说韩毛亦有善者今间取焉
先圣大训序
世称先圣谓孔子简祗惟先圣大训自论语孝经易春秋而外散落隐伏虽间见於杂说之中而不尊不特有讹有诬道心大同昏明斯异毫厘有间虽面觌无覩明告莫谕是无惑乎圣言则一而记者不同也又无惑乎承舛听谬遂至於大乖也夜光之珠久混沙砾日月之明出没云气不知固无责有知焉而不致其力非义也是用参证羣记聚而为一书刋诬阙疑发幽出隐庶乎不至滋後学之惑非敢以是为确也敬俟哲人审订胥正
曾子序
圣贤之等不同圣贤之道同道也者所以明其无所不通之称惟同故通不通无以谓之道孔子曰谁能出不由户何莫由斯道也然则奚特圣贤之道同虽愚不肖之道亦同惟愚不肖由之而昏贤者由之而明圣人由之而大明易大传曰百姓日用而不知孔子语曾子曰吾道一以贯之曾子曰唯子出门人问曰何谓也曾子曰夫子之道忠恕而已矣忠恕之旨至於今人致其疑孔子殁子夏子张子游以有若似圣人欲以所事孔子事之强曾子曾子曰不可江汉以濯之秋阳以暴之皜皜乎不可尚已学者至是益疑乌虖夫何疑吾之所以事亲者此也吾之所以事长者此也吾之所以应事及物者此也无所庸复致其思尚何庸复致其疑曾子以为忠恕而已而学者疑而远之曰忠譬则流而不息恕譬则万物散殊似大而小似通而窒正道不明意说陷溺曾子之书世罕传诵小书幼纸讹脱为甚岌岌乎将遂泯絶而蔽学异说蔓延充塞甚者词人墨客俳语戏论淫谈秽辞则相与俎豆特书大册溢案充宇痛哉人心安得不胥而入於昏谬熟烂愈陷愈下之污泞谨取曾子之书参古本而厘正之间释其疑义尚俟同志者相与扶持正道反人心归之正庆元三年夏四月四明杨简谨序【已上训语】
陈规守城録序
古志曰天子守在四夷天子卑守在诸侯诸侯守在四邻诸侯卑守在四境此道甚易知甚易行而自孔子殁孔子之徒又殁而士大夫率莫之思莫之行呜呼人非木石我爱彼彼如何不我爱我敬彼彼如何不我敬即可使如一家四海之内皆吾赤子何忍取赤子而杀之然事有本末法关盛衰某有志於武备踰四十年前数年始得陈规守城録其言条理至详某於是於守备顿省怀虑待制陈公初镂版於九江今士大夫罕见此书见亦未必以为意待制知某爱此书取诸九江以纳东嘉郡库某即命多为帙将以分遗士夫以广国家武备又虑观者不本於四夷之守不得已故书
乡记序
权发遣温州杨某深信人性皆善皆可以为尧舜特动乎意则虽日用平常实直之心无非大道此固不可得而书今姑仿周官书其敬敏任恤书其孝友睦婣有学邑官之贤者与主记之贤士又能书其德行道艺则尤其善者书善不书恶其敬其审某愿与四邑之士夫军民共由斯道嘉定三年冬十有二月【已上甲藳】
慈湖遗书卷一

[book_title]卷二
钦定四库全书
慈湖遗书卷二　　　　　宋　杨　简　撰记
申义堂记
嘉泰四年春昌国葛令君访某於慈谿之石鱼对语从容及邑学忽作而言曰名学之堂以申义愿某申之某欣然奉命令曰此人心所自有惟申而明之尔某於是益喜令言至当厥明叙而书之孔子曰人者天地之心又曰心之精神是谓圣孟子亦每道性善又曰仁人心也大哉斯言啓万世人心所自有之灵人孰不爱敬其亲有不爱敬其亲者非人也人孰不知徐行後长有不後於长者非人也此心人所自有也不学而能也不虑而知也心之精神是谓圣果如吾圣人之言也其有不然者非其心之罪也惟民生厚因物有迁感於物而昏也心之精神无方无体至静而虚明有变化而无营【阙】禹曰安女止明其本静止也舜曰道心明此心即道也夫孝天之经地之义人之事亲事长乃天地之心列圣之道可不自知可不自敬乎
内讼斋记
孔子曰吾未见能见其过而内自讼者今见其人矣先公有焉仲兄有焉某亲见先公自悔自怨至於泣下至於自拳如是者数数仲兄亦深入其趣尝告某曰吾今而後知古训所谓内自讼者予有过实自讼是以内讼名斋亦如今国学有斋曰自讼有大过则居焉士耻之而仲兄乐之者深入其趣也大哉改过之道乎有过而惮改者不能自讼也惟贤者为能自讼惟贤者为能改过圣人不贵无过贵改过成汤之圣改过不吝子路大贤闻过则喜子贡曰古之君子其过也如日月之食人皆见之及其更也人皆仰之仲兄不特内讼而已又书以名斋人皆仰之之道也此周公之道成汤之道也此孟子之道也此先公之道也夫道一而已矣此天地之道日月之道四时之道万世百圣之道也某起敬起恭谨发其义庆元元年正月书於行在所仙林寺之北官舍
莫能名斋记
四明杨某为浙西抚属淳熙十一年八月朔既领事而僦宅隘陋外高中卑无宴息之所客至不可留不可以奉亲偶得在官僧屋於宝莲山之巅帅君雅礼士为更其居又使某惟意规摹之乃创书室於高爽之地东江西湖云山千里幽人骚士来其上无不曰奇哉曰壮哉快哉且曰是不可不命名某思所以名之东望大江巨涛际天越山对揖衮衮如画风帆飞鸟夕阳烟芜朝暮晦明变态百出於是名之乎如此命名不惟游逸颠迷沈溺外景要不可谓识江山西望钱水玉洁如镜茂林奇峯楼观辉明烟蔼翠蒙模写不可於是名之乎如此命名不惟游逸颠迷沈溺外景要不可谓眞识湖山反而即诸本眞歛其放情落其外慕穷【阙】窟之幽微探玄珠之杳冥不则事理两融曲畅傍通百川会同归宿於中又不则悠然无事惟意所之无所造为乐亦熙熙於是名之乎如此命名不惟游逸颠迷沈溺外景俱不可谓实识本眞周思天下古今名言无一可以称此又岂惟某莫能名正恐尽万古明智絶识之士竭意悉虑穷日夜之力终莫能名於是榜曰莫能名斋然则终不可得而名之乎曰有能名之者是斋之南高松扶疎微风过之萧然有声是能名吾斋矣是斋之东洪涛驾风怒号翻空是能名吾斋矣是斋之西湖光翠迷云飞鸟啼是能名吾斋矣是斋之北【阙】与其麓鳞比万屋人物往复啾啾碌碌是能名吾斋矣有嘲曰既曰莫能名又曰是能名何其立说之无常某曰常淳熙乙巳仲春杨某记
咏春堂记
昔曾晳莫春沂水之咏学者熟视不见泰山之形恪也请书咏春以铭堂又请旉明其旨予曰入而事亲其旨也出而事君其旨也兄而友弟而恭其旨也夫妇之别其旨也朋友之信其旨也其视其听其旨也其言其动其旨也儆戒兢业其旨也喜怒哀乐其旨也思虑详曲切至其旨也春秋冬夏风雨霜露其旨也风霆流形庶物露生其旨也如是旉明可谓至明白至详尽或者犹疑焉予又曰其疑者亦是旨也乐哉是宜曾晳曰莫春者春服既成冠者五六人童子六七人浴乎沂风乎舞雩咏而归也他日恪又请铭其堂之东房曰时斋唐虞而上道之名未着惟曰时尧曰畴咨若时时是也以不可得而名姑曰如是又咏春之旨也请铭其西房曰勿斋凡动乎意皆害道凡意皆勿孔子曰毋意毋必毋固毋我意之状大概无踰斯四者入斯室者能寂然不动如天地乎则无庸服是药矣又请铭其东院曰熙光光如日月之光无思无为而万物毕照易曰知光大也又曰笃实辉光又曰动静不失其时其道光明又曰君子之光缉熙斯道不动乎意熙和而理亦咏春之旨也其左曰昭融昭明融一即熙光其右曰修永修其永永而无息者即熙光即昭融即咏春之旨又其别室曰喜哉舜作歌曰股肱喜哉斯喜不可思也曰止所易曰止其所也斯止非止斯所无所是谓止得其所皆咏春之旨也斯止非难无劳兴意斯旨非远无劳索至斯止在笔端光照天地嘉定二年敦牂相月书於慈湖
循理斋长及同舍求两字於斋前坛上仍求记某书参前二字又记曰
子张问行孔子告以言忠信行笃敬立则见其参於前在舆则见其倚於衡夫所见者何也言而忠信实直无他无意也无说也行而笃敬无或敢慢敬而已矣无意也无说也此无意无说之妙虚明纯白曾子曰皜皜即文王不识不知即孔子曰吾有知乎哉无知也即孔子曰纯德孔明诗曰学有缉熙於光明易曰光大曰光辉曰光明书亦曰光皆谓如日月之光无思无为而无不照知所谓见者见此也此见非思非为动意焉则支则离则放逸则怠荒则伪则欺不动乎意则日用平庸以此事亲事亲纯白以此事君事君纯白利害愈明是非愈白大哉圣言某深感圣人所以指诲学者如此切的着明故奉同舍之命而书嘉定二年壮月同舍生具位杨某
达庵记
慈湖杨某一日访达庵赵仲礼从容语及进德之序自谓幼时严君朝夕翼翼惟谨不知岁月之流久而有乐融融怡怡则於今不知始终也某不胜起敬起爱曰斯心即天之所以清明也即地之所以博厚也即日月之所以明四时之所以行万物之所以生也即古今圣贤之所以同也名庵曰达斯其所以为达也仲礼言庵依祖茔羣峯拱翠夀亲大观又时节展墓策杖周旋足倦则憇於亭扶侍先後猗欤善哉变化之妙至於此此举万世百姓之所日用而不自知者也虽然先圣学不厌又曰学如不及犹恐失之知及而仁又守也某虽鲁朴而日夜之所不敢怠荒者此也此学非意也兢兢业业而非思非为也某欲与仲礼同进斯学於无所终穷也仲礼屡属某为记某於除夜之前一日谨记
昭融记
循理郑同舍命某铭其所居之室并属记其说某铭之曰昭融取诸既醉之诗昭明有融大哉圣人之言乎此诗其周公所作乎非圣人安得有此言人皆有此昭融之光而不自知今夫目视耳听手持足行口言心思自备五常君亲忠孝兄弟弟良夫妇倡从宾主迎将应酬交错不可胜穷而其实澄然寂然变化孔彰斯妙也自古谓之心又谓之神孔子曰心之精神是谓圣此心无体虚明洞照如监万象毕见其中而无所藏惟动乎意则始昏作好作恶物我樊墙是非短长或探索幽遐究源委彻渊底愈乖张故孔子谆谆曰毋意毋必毋固毋我所以箴学者之膏肓歛其雰雾出其昭明融一之光嘉定二年阳月四明慈湖杨某书
王子庸请书
钱塘王子庸予为浙西抚属时已识其人予究其胸中义理之谈无不晓析而自谓其疑予告之以不假更求本无可疑者子庸曰非不知之而终疑自是或对诗或致书无他问端所志唯在道所问来尝不疑盖曰积十八九年矣忽二月之二十三因见杨辉跃然如脱如释於是乎洞然自是不复如前之疑矣予闻其言喜不能自己予得罪去国将行子庸请益从容问其情乃犹意其犹有未尽予告之曰习气之未易消释也如此犹有未尽者意也先圣之所止絶也止絶此意者又意也又先圣之所止絶也即疑即意何思何虑纵心尽意匪动匪止孝於亲友於兄弟信於友恂恂於郷里自先圣曰吾无知也而某亦安得所知以告子庸也庆元二年三月朔书於江臯之旅次
王子庸请书
孔子曰人未有自致者也必也亲丧乎致之为言至也人未有自至乎道者至於丧亲如天地崩陷人子不复知有身此身死亡犹不计而况於他乎百无所思纯一哀痛此纯一哀痛即道也子庸亲履此境已至於道顺达敬养无放无逸自然为礼为义为忠信为衆善百行其处家应物为心阻则为意直心直用不识不知变化云为岂支岂离感通无穷匪思匪为孟子明心孔子毋意意毋则此心明矣心不必言亦不可言不得已而有言孔子不言心惟絶学者之意而犹曰予欲无言则知言亦起病言亦起意姑曰毋意圣人尚不欲言恐学者又起无意之意也离意求心未脱乎意直心直意匪合匪离诚实无他道心独妙匪学匪索匪粗匪精一犹赘辞二何足论十百千万至於无穷无始无终非衆非寡姑假以言谓之一贯愈辨愈支愈说愈离不说犹离况於费辞善说何辞实德何为虽为非为我自有之不可度思矧可射思周公仰而思之夜以继日非意也孔子临事而惧好谋而成非意也此心之灵明踰日月其照临有甚於日月之照临日月能照容光之地不能照蔀屋之下此心之神无所不通此心之明无所不照昭明如监不假致察美恶自明洪纎自辨故孔子曰不逆诈不亿不信抑亦先觉夫不逆不亿而自觉者光明之所照也无以逆亿为也呜呼孔子亦可谓善於发明道心之妙矣亦大明白矣而能领吾孔子之旨者有几监未常有美恶而亦未常无美恶监未常有洪纎而亦未常无洪纎吾心未常有是非利害而亦未常无是非利害人心之妙曲折万变如四时之错行如日月之代明何可胜穷何可形容岂与夫费思力索穷终身之力而茫然者同何谓必必亦意之必必如此必不如彼必欲如此必不欲如此大道无方奚可指定以为道在此则不在彼乎以为道在彼则不在此乎必信必果无乃不可断断必必自离自失何为固固亦意之固固守而不通其道必穷固守而不化其道亦下孔子尝曰我则异於是无可无不可又曰吾有知乎哉无知也可不可尚无而况於固乎尚无所知而况於固乎何为我我亦意之我意生故我立意不生我亦不立自幼而乳曰我乳长而食曰我食衣曰我衣行我行坐我坐读书我读书仕宦我仕宦名声我名声行艺我行艺牢坚如铁不亦如块不亦如气不亦如虚不知方意念未作时洞焉寂焉无尚不立何者为我虽意念既作至於深切时亦未尝不洞焉寂焉无尚不立何者为我盖有学者自以为意必固我咸无而未免乎行我行坐我坐则何以能范围天地发育万物非圣人独能范围而学者不能也非圣人独能发育而学者不能也圣人先得我心之同然尔圣人先觉学者後觉尔一日觉之此心无体清明无际本与天地同范围无内外发育无疆界学者喜动喜进喜作喜有不堕於意则堕於必不堕於固则堕於我堕此四者之中不胜其多故先圣随其所堕而正救之止絶之其诲亦随以多他日门弟子欲记其事每事而书则不胜其书緫而记於此某即其所记推见当日之事情坦然灼然而先儒未有发挥其然者先儒岂不知毋义非无而必以毋为无者谓此非学者之所及惟圣人可以当之故不得不改其义为无而独归之孔子先儒不自明已之心不自信已之心故亦不信学者之心吁贼天下万世之良心迷惑天下万世至灵至明之心其罪为大某大惧先圣朝夕谆谆告戒切至之本旨隐没而不白使後学意态滋蔓荆棘滋植塞万世入道之门不得已故书
乐平县学记
绍熙三年二月闰朔某始领邑事敬瞻先圣之宫隘陋甚无以起人崇敬之心思撤而新之县计大匮不可同官恊谋邑人丕应越明年中殿崇成戟门前峙修廊翼之因廊为斋学者有安居之所惟讲道之堂仍其旧某惟先圣所以佑啓後学之意岂徒事文貌为讲说而已人咸有良性清明未尝不在躬人欲蔽之如云翳日是故不可无学学非外求人心自善孩提皆知爱亲及长皆知敬兄不学而能不虑而知人心自仁大道在我无所不通圣人曰时习明其无时而不习也无时而不习非学而能虑而知有所思焉思有时而止有所为焉为有时而已匪思匪为匪合匪离孝弟之至通於神明其与人为忠其恕人为恕其节为礼其和为乐其知为智名殊而道同意虑不作其学常通清明有融故乐生其中夫孰得其所始又孰穷其所终圣人谓时习而悦斯可言学苟未能无时而不习有斯须之违焉不可以言学或自以为时习矣有滞留之意无油然之乐亦不可以言学时习而悦此善学之验大哉圣言洞照学者心术之隐微万世不可违其有违者所学必非千失万过孰不由意虑而生乎意动於爱恶故有过意动於声色故有过意动於云为故有过意无所动本亦无过先圣所以每每止絶学者之意门弟子总计之曰毋意为是故也从游三千独曰顔子好学日至月至者不与何谓至至止也书曰安女止良性寂然清明而不动自知自信自清自明自寂自止虽万变万化交扰参错而实无所动故曰至又曰止至矣止矣何以学为吁本心虽明故习尚熟微蔽尚有意虑萌蘖即与道违道不我违我自违道有我有违无我无违有我斯动无我则无动我本无我意立而成我日至之外犹有违意起而动故也月至则益熟矣月至之外犹有违亦意起而动故也至於顔子三月不违益精益一三月而往犹微有违不远而复纯一如故不动如故变化云为皜皜精白是谓时习而悦之学是谓文王之德之纯是谓惟精惟一允执厥中是谓吾道一以贯之是谓天下万世生民自有之性具衔杨某谨记
临安府学记
嘉定九年京庠典教袁肃黄灏顾瞻先圣之宫与夫讲学之所卑陋不足以使人兴敬以助教养矧行都四会观仰大化本根告於帅请於朝朝旨惠然从请明年孟春经始越壮月告成阐基崇宇万目具瞻自昔到今几於百年始克鼎新大备属某识其事以发挥先圣垂教之大旨啓佑後学某行年七十有八日夜兢兢一无所知曷以称塞钦惟舜曰道心非心外复有道道特无所不通之称孔子语子思曰心之精神是谓圣圣亦无所不通之名人皆有此心此心未常不圣精神无体质无际畔无所不在无所不通易曰范围天地果足以范围之也中庸曰发育万物果皆心之所发育也百姓日用此心之妙而不自知孩提之童无不知爱其亲及长无不知敬其兄爱亲曰孝敬兄曰弟以此心事君曰忠以此心事长曰顺以此心与朋友交曰信其敬曰礼其和曰乐其觉曰知故曰知及之所觉至於纯明曰仁言此心直而不支离曰德其有义所当行不可移夺曰义名谓纷纷如耳目鼻口手足之不同而一人也如根干枝叶华实之不同而一木也此心之虚明广大无所不通如此而孔子曰学而时习之谓其时时而习又曰思而不学则殆何也此心本无过动於意斯有过意动於声色故有过意动於货利故有过意动於物我故有过千失万过皆由意动而生故孔子每每戒学者毋意毋必毋固毋我意态无越斯四者故每每止絶学者门弟子欲记其言不胜其记故緫而记之曰絶四吁本心虽明故习尚熟微蔽尚有日至之外犹有违意动故也月至之外犹有违意动故也顔子三月不违三月而往微动微违不远而复不动如故纯明如故孔子莞尔而笑喜也非动乎意也曰野哉由也怒也非动乎意也哭顔渊至於恸哀也非动乎意也日用平常变化云为喜怒哀乐如四时之错行如日月之代明如镜中万象实虚明而无所有夫是之谓时习而悦之学夫是之谓孔子为之不厌之学朝散大夫直宝谟阁主管亳州明道宫杨某记
乐平孚惠庙记
吾邑之所崇敬旱能致雨祷焉而应灵感着闻遐迩毕趣者曰鸣山之神神之号曰威惠善济广佑忠烈王宜刻石昭纪事节而宣和四年县尉沃彦所书号止威惠爵止公使观者感焉不可谨按元符三年赐庙号孚惠崇寜四年封广利侯宣和三年封威惠公建炎三年封威惠王四年加号善济绍兴二十一年加广佑三十年加忠烈庙本於信之贵溪自鸣山乐平实为旁邑邑民诣其祠致祷者衆乃奉香火归於县治之西南二十里亦有山焉高倚如屏洎水东至拱揖其下於是建祠不忘其本宜亦曰自鸣山声传浸讹唯曰鸣山於戏神之所以灵者以能弱冠起兵报不共戴天之仇追牛昌隐至贵溪祠所杀之兵至之日风烈云涌水泉腾跃山谷自鸣故遂以此名山自此祠而祝之神应无方威灵累着当旱霈泽感应如响变化飞击荡攘剧寇异迹隂功莫可殚述神何修而得此神心至孝痛切勇决寜死无生必杀昌隐不顾利害一心无他斯乃道心斯即天地之心孝经曰孝弟之至通於神明光於四海无所不通顺用而无差顺行而无为可以范围天地可以发育万物神之所自有也不可思也不可赞也
饶娥庙记
孝经曰夫孝天之经地之义民之行此道通贯上下至一而无殊天以此健行地以此发生日月以此照临雷霆以此震动风雨以此散润四时以此变通君以此尊臣以此卑父以此慈子以此孝吾邑之鸣山神得此道故能杀牛昌隐报不共戴天之仇到於今庙食於世饶氏孝女得此道故能恸哭流血以出父屍蛟鼋鼍鱼浮死万数此岂有他道哉孝而已矣孝人心之所自有此心之灵於亲则孝於兄则悌於君则忠於友则信於郷则和於民则爱一以贯之无所不通故邑人祠娥而祝之历年数百旱祷而雨疾祷而安事祷而应某脱迁别祠而新之又闻於【阙】请奏於朝求锡命焉某忽叨曹学之除将去邑邑人请碣而记之於是乎书
二陆先生祠记
道心大同人自区别人心自善人心自灵人心自明人心即神人心即道安暗乖殊圣贤非有余愚鄙非不足何以证其然人皆有恻隐之心皆有羞恶之心皆有恭敬之心皆有是非之心恻隐仁羞恶义恭敬礼是非知仁义礼知愚夫愚妇咸有之奚独圣人有之人人皆与尧舜禹汤文武周公孔子同人人皆与天地同又何以证其然人心非气血非形体广大无际变化无方倏焉而视又倏焉而听倏焉而言又倏焉而动倏焉而至千里之外又倏焉而穷九霄之上不疾而速不行而至非神乎不与天地同乎学者当知夫举天下万古之人心皆如此也孔子之心如此七十子之心如此子思孟子之心如此复斋之心如此象山先生之心如此金溪王令君之心如此举金溪一邑之心如此学者当自信毋自弃毋自疑意虑倏起天地悬隔不识不知匪合匪离直心而往自备万善自絶百非虽无思为昭明弗遗二陆先生抚州金溪人复斋讳九龄字子夀笃志斯道穷深究微兢兢孜孜学者宗之象山先生其弟也讳九渊字子静天性清明不染物欲某尝亲闻先生之言自谓其为童幼时闻人诵伊川语自觉若伤我者性资素明如此故长而益明愈久而愈明破学者之窟宅开圣道之夷涂其言甚平而或者塡万说於胷中持万说於胷中以听先生之言故或疑其深疑其峻然而海内之士闻其风而趋之如百川之东矣某积疑二十年先生一语触其机某始自信其心之即道而非有二物始信天下之人心皆与尧舜禹汤文武周公孔子同皆与天地日月四时鬼神同王令君名有大因邑人崇敬二君子以俸资设祠於学且将行礼焉属某为记且曰欲以昭明二君子之道某虽无所似灼知二君子之心无以异於天下之心不容穿凿其说以滋惑来者乃起敬起恭而书其畧绍熙四年六月九日门人具位杨某记
磬斋记
昔孔子击磬於卫厥有大旨子既不言门人又莫之请荷蒉者妄致聋瞽之议当置勿论然则圣人之旨亦得而赞明之乎有宋学者四明杨某起敬起恭而为之言曰天有四时春秋冬夏风雨霜露无非击磬也地载神气神气风霆风霆流形庶物露生无非击磬也君尊臣卑父慈子孝兄爱而弟敬夫妇别长幼顺朋友信无非击磬也目之视耳之听心之思虑口之言四体之运动无非击磬也子曰二三子以我为隐乎吾无隐乎尔吾无行而不与二三子者是皆击磬之旨也小子恪请以磬名斋又请书其说庆元丙辰立秋日书於西屿之竹房
永嘉郡治更堂亭名
郡宇之东有堂焉名清心某心不安焉胡为乎不安孔子曰心之精神是谓圣既圣矣何俟乎复清之孟子曰勿正心谓夫人心未始不正无俟乎复正之此心虚明无体精神四逹至灵至明是是非非云为变化能事亲能事君上能从兄能友弟能与朋友交能泛应而曲当不学而能不虑而知未尝不清明何俟乎复清之清心即正心正心孟子之所戒也而後人复违其教何也易上繋曰圣人洗心大学曰先正其心故後学因之不察夫上繋之洗心大学之正心皆非孔子之言也不繋子曰之下某二十有八而觉三十有一而又觉觉此心清明虚朗断断乎无过失过失皆起乎意不动乎意澄然虚明过失何从而有某深信此心之自清明自无所不通断断乎无俟乎复清之於本虚本明无所不通之中而起清之之意千失万过朋然而至矣甚可畏也某惧学者此心未明又惑乎洗心正心之论某朝夕居乎清心堂之中而不以为非是清心洗心正心之说果是也清心洗心正心之说行则为揠苗非徒无益而又害之矧古者堂室名不三字今更曰燕堂燕居之堂也又郡圃有堂名梦草梦草莲社之所不纳也今更曰咏春咏春孔子之所与也更企贤堂曰知乐堂前有水孔子曰知者乐水又曰水哉水哉孔子无说孟子为之说孔子岂特秘其说哉不可得而说也更燕衎堂曰艮光艮彖曰时止则止时行则行动静不失其时其道光明光如日月之光无思无为而无所不照行止动静无非变化而未始不寂然是谓艮止是谓光明是堂憇止之所也亦由是而登也有行有止於是因明艮道光明动静一贯之妙濒水小亭曰澄光即水之澄光明此心之澄然而光照
永嘉郡学永堂记
臯陶曰谨厥身修思永始如此终不如此非永也静如此动不如此非永也昼如此夜不如此非永也今日如此他日不如此非永也思如此不思则不如此非永也永非思之所可及也而必曰思者思夫不可得而思也者斯永也永非思之所可及也思而忽觉觉非思也斯永也孔子曰天下何思何虑谓此也曰毋意谓此也曰吾有知乎哉无知也谓此也意虑不作澄然虚明如日月之光无思无为而万物毕照此永也一日意虑不作澄然虚明如日月之光无思无为而万物毕照此一日之永是谓日至一月意虑不作澄然虚明如日月之光无思无为而万物毕照此一月之永是谓月至三月意虑不作澄然虚明如日月之光无思无为而万物毕照此三月之永是谓顔子三月不违仁三月之外犹有违焉虽不远复如雪入水泯然无际而未纯也文王之德之纯永也维天之命於穆不已永也生如此死不如此非永也於天清地浊未分时如此於万万世之後不如此非永也所以能范围天地之化者此永也所以发育万物者此永也古志谓迎之不见其首随之不见其後此永也所以事亲者此也所以事君者此也所以从兄者此也所以友弟所以亲夫妇所以与朋友交者此也所以泛应酬酢出入无时莫知其乡者此也人谓之心孔子曰心之精神是谓圣人皆有是心皆具此圣而百姓日用而不知也郡学有堂曰养源有源有流分本与末裂大道而二之非圣人之言也意说也某惧误学者矧古者堂名不三字更名永堂
敬止
大人结茅家旁小山先生命之曰敬止求说先生曰敬止无说某当为之记明日授以此文今附於此槱敬书
人有圣贤之异道无圣贤之异孔子曰心之精神是谓圣此心初无圣贤庸愚之间百姓日用此心之妙而不自知禹曰安女止本之不动文王缉熙敬止即不动孔子为之不厌岂未觉而为哉亦缉熙敬止知及之後观过精微用力於仁守也如监中象交错纷然而虚明未尝有动也子是知及又进於仁守兢兢钦哉
连理瑞记
庆元二年仲冬之月伯兄命圭持蔬茎连理以示某曰後畦所产亦异哉某受而谛视骇而曰未之见也果异矣作诗以呈曰弟兄和气与天通连理蔬茎瑞郁葱造化神机非远近不当言异又言同伯兄喜持诗以示仲兄俄而又曰弟亦知复有篱杨连理之异乎殊本而同枝於是恪曰蓏亦连理悔曰尝见之诚异乎常果骈蒂比实者未之见连实混然者某又省伯兄尝携某手徐行东圃视橘实其状与悔之所见同某退而念吾家一年而有连理之瑞四虽儒者罕言祥瑞嘉禾作书古圣不废追惟先公实德义训所以啓佑後人深入潜化往岁乡里以潜藩蒙赉举子蠢蠢诡冒所至而是而吾家寂然二弟羣侄势便力可顾视之若无不惟不作於其事而亦不动於其心此虽常德细行不足为言而俗衰风靡吾家遂为底柱某窃自喜先公流化之效至是而益着又念伯兄忠信天成进德於内而世莫知某每自言曰兄眞三代人物也仲兄文雅洒然而深得复卦之旨於方寸之中作图记过人皆耻於闻过兄顾自白其过孔子曰吾未见能见其过而内自讼者也而兄安而行之猗与盛矣叔弟机仲用改过之力於内而人未之知又其闻锺发省自此吐论超越季弟行仲孝友笃至讷於外而敏於中内心发光不可致诘诸子雍雍羣孙济济虽入德先後之序不齐不可枚数而其大较质而不浮从容乎先公道化之中则同今兹嘉祥来集不可外索祥不可恃所恃惟德德不可怠惟勤惟精此某所以不敢荒而亦先训之本旨也厥明书於竹房
深明阁记
汉司马太史记董先生之言谓孔子之作春秋也曰我欲载之空言不如见之於行事之深切着明也某又尝观孔子论国俗诗书乐易礼春秋之教而曰天有四时春秋冬夏风雨霜露无非教也地载神气神气风霆风霆流形庶物露生无非教也大哉圣言孔子既因鲁春秋二百四十二年之行事而笔之削之自谓深切着明不知学者谓夫深切着明者何道也学者深思力索为说汗牛充栋与夫春秋冬夏风雨霜露无非教神气风霆庶物露生无非教之大旨果合矣乎有不合焉虽多亦奚以为然则何谓春秋冬夏风雨霜露神气风霆庶物露生之教乌虖先圣既载诸春秋又啓明其道如右其为深切着明也滋甚何庸赘虽然亦尚有可言者出则事公卿居处执事语默揖逊即四时风雨霜露也即神气风霆庶物露生也慈溪主簿永嘉张直翁致其外舅沈仲一之意复以其书至曰熙丰间不立春秋学官士非新经不学当是时族曾王父彬老独好春秋暨游大学遂摹石经篆本以归今藏家四世矣近作阁岘南严奉之於其上兵侍叶公名其阁曰深明盖本先圣大训仲一属某书扁且为之记某深有味乎深切着明之旨不胜兴敬而书且曰彬老之不从时学独好春秋此即四时风雨霜露神气流形也仲一作阁藏经叶公名阁直翁致其意皆四时风雨霜露神气流形也奚职是举天下万世之视听言动心思皆四时风雨霜露神气流形也皆深切着明也顾百姓日用而不知是知非思易曰何思是道坦而奚庸加思
知乐亭记
冯甥恭叔作小楼临水请因水为铭铭之曰知乐又从而释之夫知者所以乐乎水者不可以言语解也惟其不可以言语解故先圣亦惟曰乐水而已终莫能言其所以乐之之旨虽继曰知者动又曰知者乐学者终患其未详明夫水终日流动而未尝思为知者之动如之斯妙不可言又不可知而无出乎日用无出乎忠信先圣曰主忠信忠信不诈妄而已矣初无他巧乃人之主本丈人出入乎圜流九十里鼋鼍不能以居之中亦曰忠信而已孔子他日语子张以参前倚衡亦曰忠信笃敬忠信笃敬一致即不诈妄之心而不动不放逸是为笃敬无他巧也乌虖至矣是中有千万年无所终穷之乐
贤觉斋记
人皆有至灵至神至明之妙即舜之所谓道心而人不自知也孔子曰不逆诈不亿不信抑亦先觉者是贤乎夫彼之施诈於我常情不作意以应而作意每差彼施诈不信於我我无劳逆亿而此心之灵亦能先觉此衆人之所自有不必圣人始有而人率不自知惜哉此心先觉乃人心自灵自神自明不学而能不虑而知可谓贤矣而人不自知其贤故圣人特指其所怀之玉以告此深中某心故以名黄年家之西斋曰贤觉
着庭记
孔子曰属辞比事春秋教也属辞比事而不乱则深於春秋者矣天有四时春秋冬夏风雨霜露无非教也地载神气神气风霆风霆流形庶物露生无非教也某不胜起敬而赞之曰大哉圣言着庭以属辞比事为职辞不胜其繁事不胜其夥何以不乱乱生於意意生纷然意如云气能障太虚之清明能蔽日月之光明舜曰道心明心即道动乎意则为人心孔子曰心之精神是爲圣而每戒学者毋意毋必毋固毋我意态万殊而大?无踰斯四者圣人深知意之害道也甚故谆谆止絶学者门弟子欲尽记之则不胜其记故总而记之曰子絶四动乎意者必谓属辞比事如此春秋冬夏风雨霜露如彼属辞比事如此若之何而一易曰艮其背尚不知其为一而况於不一不知不识是谓帝则圣人曰中庸庸常也明夫日用平常之心何思何虑虚明无体广大无际天地范围於其中四时运行於其中风霆雨露雪霜动散於其中万物发育於其中辞生於其中事生於其中属而比之於其中如镜中象虽纷扰参错而未尝动也不可以为有也而亦不可以为无也不可度思矧可射思春秋之大义在斯嘉定二年窉月朝请郎行秘书省着作佐郎兼兵部郎官杨某书
永嘉平阳隂均堤记
天府府庠林子君雅合平阳东西金舟亲仁四乡父老而下衘哀兴敬以请於州守杨某曰四乡农田北距大海西枕长江凡四十万余亩被咸潮巨害自有江以来至於今繇水利不治岁告饥嘉定元年汪令君惠抚吴邑深虑熟计建埭八十丈於隂均障海潮潴清流又造石门於山之麓以时啓闭以防涨溢给资粮佐工费文经理其旁之涂地以为社仓仿晦翁待制奏请赈贷平阳十乡细民不计【阙】遇饥岁并蠲其本君雅暨父老而下受汪令君无穷大【阙】今承讣巷哭路吊念无以仰酬汪令君不报之德今将立石隂均刻曰令君汪公遗爱恩波使十乡之民世世子孙无忘君雅等深知使君好善乐义敢求亲墨大书八字并专纪其事乞监四乡同欲之请伸四乡终身悲郁之思某於是乎恻然为之书且记【已上甲藁】
时斋记
时者道之异名尧典曰畴咨若时时是音之讹也是此也古未有道之名惟曰是舜命禹始曰道心明此无所不通之心後世去古寖远不曰时而曰道此道所以不明於天下也道不可思不可名舜曰若不在时此时即後世所谓道而不曰道後世於心之外复求道不知此心虚明广大无际畔范围天地发育万物即道也孔子生於衰世不得不随世而言而曰改而止谓过改即止无庸他求又曰心之精神是谓圣学者起意他求则戒之曰毋意又曰哀乐相生不可见不可闻而可意可求乎季和求斋名书时斋二字畀之
安止斋记
禹告舜曰安女止女谓舜也言舜心本静止惟安焉而已奚独舜心太甲本心亦静止故伊尹告以钦厥止厥犹女也奚独太甲举天下古今人心皆然故孔子曰於止知其所止於止本止也大学曰知止而後有定定而後能静静而後能安此非圣人之言也此以意为之故有四者之序不起乎意融明澄一恶覩四者夫人皆有此止而不自知也先儒以大学为孔子之言意之尔士庄请书故书
节庵记
州曰饶县曰乐平乡曰怀义山曰金银庵曰节居其庵者曰玉甫其姓王其名珪今或字曰羲民问其所以名庵之义曰叔南安名之其说曰竹有节不可改易霜莫能凌雪莫能凋欲玉甫之守清节不移也属某发挥其义玉甫所自有自不可改奚俟某发挥然庵之左後有松焉山风入松萧然有声此足以发挥其义其南有陂流焉波流湍鸣泠泠其音足以发挥其义环庵皆茂林山禽鸣声足以发挥其义斯义可闻而不可言可言而不可思玉甫之节如此某之节如此天地之节如此绍熙甲寅中春四明杨某记
和孺记
林自本具道冯表伯正之言曰昨获某和孺二字以铭其室今思世俗兄弟本和多因娣姒致不协伯正惧焉欲某啓谕以防未然之萌某不胜兴敬伯正是心可以通天地贯古今孔子曰心之精神是谓圣又曰夫孝天之经地之义孝友一也孝弟之至通於神明光於四海无所不通伯正皆有是心是心皆具是圣今伯正又能兢兢防谨於未然某无能复措其辞即兢兢无怠无荒而伯仲日用皆中庸之妙矣奚可赘忽又思或者往往以某言为过孔子曰中庸庸常也箕子曰王道平平夫何疑陬月某敬书
愤乐记
诵先圣之言者满天下领先圣之旨者有几先圣曰知及之仁不能守之虽得之必失之知者觉之始仁者觉之纯不觉不足以言知觉虽非心思之所及而犹未精一精一而後可以言仁孔门觉者无几子夏子张子游以有若似圣人欲以所事孔子事之强曾子曾子曰不可江汉以濯之秋阳以暴之皜皜乎不可尚已自有子尚未知及而况於诸子乎唯顔子三月不违仁余月至者闵子欤冉伯牛欤曾子指子游裼裘特日至尔子使漆雕开仕以既觉寖寖仁守故使仕欤对曰吾斯之未能信斯言足以验漆雕开知及又用力於仁曾晳於仁守太不及孔子发愤忘食乐以忘忧勇於仁守也愤其犹有未精一欤其乐有不可容言之妙愤即乐不知老之将至无思无为匪作匪辍无始无终何止於三月不违而已比一二十年以来觉者滋衆踰百人矣吾道其亨乎古未之见天乎子濬之觉非空见乃切於身修勉思先圣发愤之训故书愤乐二字畀之
复礼斋记
经礼三百曲礼三千皆吾心所自有於父母自然孝於兄弟自然友恭於夫妇自亲敬於朋友自信出而事君自竭忠与宾客交际自然敬其在乡党自谦恭其在宗庙朝廷自敬复者复吾所自有之礼非外取也礼废乐坏逾二千载学者率求礼於外先圣特曰复所以鍼二千载之膏肓发人心之所自有周公谓以五礼防万民之伪记亦曰着诚去伪深戒夫人徒狥其文为而不由中也户开亦开户阖亦阖有後入者阖而勿遂以此明礼者断断乎人心所自有而非外取今敷叙此旨既以发明汲古严君所自有之本礼又以发明汲古严君所以诲子及孙之所自有【家君创一小斋名曰主一取程伊川云敬只是主一上起楼则名光风霁月取周濓溪胷中洒落如光风霁月先生曰光风霁月字虽潇洒不免逐物主一则未离乎意宜名以复礼汲古云愿承复礼之教先生遂口授其旨令汲古书之】
安止记
禹告舜曰安女止谓舜本静止不动安之无动乎意孔子曰心之精神是谓圣人皆有是心心未尝不圣虚明无所不照如日月之光无思无为而万物毕照视听言动皆变化而未尝动乎意其有不安焉者动乎意也舜圣人而禹犹致戒而况於後世学者乎安非意也不动之谓安孔子曰时习者安也曰用力於仁者安也安非思非为是谓真为舜曰惟精惟一者常精明不昏纯一而无间即安也尧安安文王之德之纯一也曾子濬信本止矣请书安止之旨故书【先生因论安女止三字汲古敬求其旨遂蒙先生书其辞以赐汲古】
岿然记
孔子曰知及之仁不能守之虽得之必失之子张尚未知及安知仁守而有仁者何乐乎山之问圣人不欲遽违其志曰岿然高至矣哉圣言至矣哉圣言诵孔子之言者不知几万万其知及者有几孔子欲言知者之所乐不可得而言而指水又知学者未必达水之旨继曰知者动孔子深知学者求道多求诸寂静多差故曰知者动使人知日用应酬无非至妙知道始可言知不知道何足以言知道非心思所可知非言语所可及可觉不可求然而又曰仁者乐山何也孔子欲言仁者之所乐不可得而言而指山孔子又欲明言山之指而曰静夫知者所觉已无动静之异而至此曰知动仁静唯已觉已知及者知之未觉未知及尚不知知者动又安知仁者静悟天下之至动实未尝动而习气久固虽得动中之妙尚有不能期守者虽顔子亦止三月不违三月之外不能无违静者不动乎意而已非止於兀坐孔子於此言仁者何乐乎山而曰岿然高无意知可言子张虽罔觉而圣言足以开明万世学者之道心子张又问孔子循循善诱敷陈啓谕觊子张之或觉而子张犹未领他日与子夏子游以有若似圣人欲以所事孔子事之强曾子曾子语及皜皜皜皜即不动乎意之旨不可诸子曾子虽未尽乐山之旨亦庶几矣【时既拜领先生曰此亭在山恐人不知岿然之旨止谓高峯为奇故发明斯旨】
默斋记【季思请名其斋某名之曰默】
孔子曰默而识之学而不厌又曰予欲无言又曰吾有知乎哉无知也圣语昭然而学者领圣人之旨者在孔门已甚无几而况於後学乎比来觉者何其多也觉非言语心思所及季思已觉矣汨於事而昏孔子曰心之精神是谓圣谓季思之心已圣何不信圣训而复疑比日不复致问季思以默识矣季思平平守此默默即圣即不厌之学即喜怒哀乐之妙即天地四时变化之妙即先圣默识之妙
乐平县重修社坛记
国有常典守令首谒社稷视坛壝绍熙三年春二月闰朔县令杨某既领事命新县社之门与其庭而修筑其墙财计匮乏虽弗克极其宏壮而不敢不敬之意於是乎在仲秋讫工某仰惟国家崇敬社稷厥有大义至高至深至神至明未有发挥其蕴昭示今後某偶当其职任其事不敢逊乃起敬起恭从容秉笔而书曰夫社谓夫土之有神也稷谓夫百谷之生有神也其祀事则二其神道则一子思曰天地之道其为物不贰则其生物不测孔子曰地载神气神气风霆风霆流形庶物露生无非教也又曰吾道一以贯之皆所以明着至神之道无不通贯也惟神不形惟神不名天以是健行地以是发生人以是灵百谷草木以是成莫究厥始莫穷厥终故夫无思无为寂然不动感而遂通三才之所同也变化云为不疾而速不行而至三才之所同也曰隂曰阳举不得而测三才之所同也道在迩而求诸远事在易而求之难人心诚实无他本体清明本用神明刚健中正纯粹精一乾元在斯坤元在斯有感有应无不通矣祀典修兴神道着矣笾豆斯设奠荐斯行不可度思矧可射思
永堂记
臯陶曰慎厥身修思永永久也古者未有道之名尧曰畴咨若时登庸时是也此也若顺也言乎能顺是者将登用之舜亦曰惟时惟几惟此为几也至舜授禹始曰道心臯陶曰永亦名夫永永悠久即所谓时而实无名道若大路然舜特谓夫无所不通之心至於通乎意则倚矣碍矣窒矣非通也故曰人心呜呼至矣静如此动不如此非永也始如此终不如此非永也昼如此夜不如此非永也今日如此他日不如此非永也今月如此他月不如此非永也今年如此他年不如此非永也生如此死不如此非永也学者讵能片时常久而况於终日乎孔子曰日至谓终一日意虑不作澄然如监如日月之光无所不照而常不动也曰月至谓终月意虑不作澄然如监如日月之光无所不照而常不动也顔子三月不违谓三月意虑不作澄然如监如日月之光无所不照而常不动也人皆有是心是心皆虚明无体无体则无际畔天地万物尽在吾虚明无体之中变化万状而吾虚明无体者常一也百姓日用此虚明无体之妙而不自知也此虚明无体者动如此静如此书如此夜如此生如此死如此修身而不能永永如此非道也日至者已得此永矣特以未勤未熟故未精未一自舜禹大圣犹以精一相戒而况於後世学者乎是永始不可不思思其本无俟乎思而本无断续者终也熟而纯是谓纯德孔明是谓精是谓一永亦强名【已上遗书】
慈湖遗书卷二
<集部,别集类,南宋建炎至德佑,慈湖遗书>

[book_title]卷三
钦定四库全书
慈湖遗书卷三　　　　　宋　杨　简　撰书
学者请书
某尝读大戴所记孔子之言谓忠信为大道某不胜喜乐不胜喜乐乐其深切着明某自总角承先大夫训迪已知天下无他事惟有此道而已矣穷高究深年三十有二於富阳簿舍双明阁下侍象山先生坐问答之间某忽觉某心清明澄然无畔又有不疾而速不行而至之神此心乃我所自有未始有间断於是知舜曰道心明心即道孟子曰仁人心也其旨同孔子又曰心之精神是谓圣某知人人本心皆与尧舜禹汤文武周公孔子同得圣贤之言为证以告学子谓吾心即道不可更求曾子谓夫子之道忠恕而已程伯淳求之太过曰忠譬则流而不息恕譬则万物散殊某谓忠信者与忠恕者已所不欲勿施於人即吾庸常平直之心即道孔子曰主忠信谓忠信即主本渡河丈人亦曰吾之入於波流忠信而已其出也亦忠信而已孔子使二三子识之乌乎至哉即吾与人忠不妄语之心即道已丈人当日之言未必果曰忠信往往曰吾出入於波流吾心如是而已无说也无术也始吾之入也如是而入其出也如是而出世以如是而往实直无伪谓之忠信忠信措吾躯是波流之中而不敢用其私焉故能入又能出也此措非措此不敢无意露学者每熟静纵谈惟心悟後实大戴所记孔子忠信为大道之言益喜得圣言为证证平常实直之即道孟子亦以徐行後长即尧舜之道箕子曰无有作好遵王之道无有作恶遵王之蹃无偏无党王道荡荡无党无偏王道平平人心至灵至神虚明无体如日如监万物毕照故日用平常不假思为靡不中节是谓大道微动意焉为悲为僻始失其性意消则本清本明神用变化之妙固自若也无体无际范围天地发育万物之妙固自若也即视听言动即事亲事君兄弟夫妇朋友慈爱恭敬喜怒哀惧爱恶欲未始不妙固自若也而实不离庸常圣人曰中庸所以昭示万世深切着明矣而学者犹曰我未有道吁吁
学者请书
孔子曰主忠信诸儒未有知其旨者盖意谓忠信浅者尔非道舍浅而求深离近而求远置忠信於道之外不知道一而已矣忠信即道何浅何深何近何远又有学者知忠信不可浅求遂深求之推广其意高妙其说谓忠信必不止於不妄语而已吁其谬哉舍不妄语何以为道人心即道故书曰道心此心无体清明无际直心而发为事亲为从兄为事长上为夫妇为朋友仕则事君临民其爱人曰仁其处事得宜曰义其恭敬曰礼其不欺不妄曰忠信视听言动喜怒哀乐无所不通无所不妙孔子即不欺不妄而言之曰此即主本主本者乃道之异名非忠信之外复有道也离此不欺不妄实直之心而外求道者斯乃妄也先圣之言如此明白而学者尚疑其有他焉学者自起意起疑自蔽其清也不起意起疑则日用常心神明清明无体无际原始不知其所始反终不知其所终其妙无穷先圣病学者率离此而求深故曰中庸庸常也言不可求诸高深也又曰王道平平又曰百姓日用而不知此心无体段无际畔不可测知故学者谓之高深孔子又曰言忠信行笃敬立则见其参於前在舆则见其倚於衡忠信笃敬无二心无二道孔子告人皆开明人之道心而学者率以忠信为浅者大孤负圣人啓告之本旨也今学者莫妙於无思无为其不诈不妄之时何思何为自旁者观之但可以言变化神明而已如此发明可谓昭然了然而学者犹疑贰更起意求深入荆棘入坎□吾末如之何也已
过庭书训
世谓王逸少书为天下第一吾谓逸少书俗字尔异日尝以白象山先生先生惊曰何故予是时对曰乡间有一富户为桃枝细器寸盈二十篾缘以小黑漆诚极精巧里人或识之曰是某家器物也故士大夫耻效之今逸少之书何以异此孔门安得如许暇逸用力於字画也先生笑而无语予又曰逸少如倾国之色丽则丽矣而少庄敬中正之容君子所不道故吾字画惟方正古朴和平近於隶盖今之楷即隶之讹隶者篆之变篆极善隶庶几楷犹庶几至於草去古远矣孔门之所恶今世通行之书不用篆隶故予为楷而似隶庶几乎三代庄敬中正之遗风不遂泯絶也欧阳正矣和矣而不古病在於不方而媚虞柳病与欧同而又弱顔方正庄敬古质善矣所少者和尔蔡与欧虞柳同凡是去取非吾一人之独见乃万古默同之心其自晋以来学王之徒其中心之隐当亦默同此默同之心即道心顾知之者鲜女既知之矣其敬之戒之母荒坠庆元二年中冬之十三日付恪
汪文子请书
文子界纸求书所欲言某思古学字为??即今孝字本音孝借音学于此见古者造字本旨以为学者孝而已矣自孝之外无他道後世始加两羽之习又加冖象学舍焉孔子曰夫孝天之经地之义民之行然则晨省昏定出告反面无非道者即天之经地之义也适父母之所下气怡声视食问衣燠寒无非道者即天之经地之义也父母杖屦祗敬之无敢近巵?非餕无敢用无非道者即天之经地之义也应唯敬对不敢哕噫咳欠伸不敢唾咦痒不敢搔无非道者即天之经地之义也学者不知道往往求道於孝之外孔子曰孝弟之至通於神明光於四海无所不通以此事君则忠以此事长则顺以此於夫妇则有礼以此与朋友交则信以此使下则惠一以贯之闻文子於事亲之间有省焉敬之敬之兢兢孜孜毋忽
詹亨甫请书
论语谓孔子每每教学者忠信今学者当思其旨圣人岂姑以浅者教人哉曰主忠信谓忠信者主本也答樊迟问仁曰居处恭执事敬与人忠答子张问行曰言忠信行笃敬所谓非於忠信之外复有其道也即是心而已矣是心之不欺罔谓之忠信是心之不放肆谓之敬不放肆之心即不欺罔之心乃庸常平正之心古先圣人深明此心之即道故曰中庸庸常也又曰庸德之行庸言之谨又曰王道平平初无高深幽远孔子又谓是忠信笃敬立则见其参於前在舆则见其倚於衡呜呼至哉兹所见者岂思虑之云乎忠信笃敬不欺罔不放肆而已矣不假思虑而後能荡荡平平融融混混大禹谓之安女止非止之也人之心本自静止也喜怒哀乐变化云为如四时之错行如日月之代明其事亲名曰孝其从兄名曰弟其恭敬曰礼其羞恶曰义其是是非非曰智其虽千变万化而常明曰仁百姓日用而不知不省庸常正平之即道离心求外去道及远殊可惜也千尤万过皆生於离心而起意谓之安女止谓之忠信谓之笃敬谓之时习之学谓之中庸子思谓之至诚夫忠信即诚实而已矣殆不必加至之一字加至一字则是於平常诚实之外有又至焉者无乃不可乎是犹未信百姓日用之即道子思贤者之言也孔子圣人之言也胡不观孔子曰夫孝天之经地之义民之行夫孝事亲而已人往往不信其为天经地义惟自信本心之虚明无限际天者吾之高明地者吾之博厚日月四时吾之变化万物吾之散殊而後自信吾之事亲即天之经地之义吾之忠信即天下之大道而非有未至焉者而後信孔子曰吾道一以贯之而曾子谓之忠恕忠即忠信恕即恕物先儒乃曰忠譬则流而不息恕譬则万物散殊是犹未信忠信寛恕之即道未信忠信寛恕自广大通融故为是譬喻推广之说呜呼忠信之心无精粗无本末无内外无所不通但微起意即失之矣亲家詹亨甫以象轴累纸命某书所欲书某谨书某日用进学之大畧愿与同志者共讲
絶四记
人心自明人心自灵意起我立必固碍塞始丧其明始失其灵孔子日与门弟子从容问答其谆谆告戒止絶学者之病大畧有四曰意曰必曰固曰我门弟子有一于此圣人必止絶之毋者止絶之辞知夫人皆有至灵至明广大圣智之性不假外求不由外得自本自根自神自明微生意焉故蔽之有必焉故蔽之有固焉故蔽之有我焉故蔽之昏蔽之端尽由於此故每每随其病之所形而止絶之曰毋如此毋如此圣人不能以道与人能去人之蔽尔如太虚未始不清明有云气焉故蔽之去其云气则清明之性人之所自有不求而获不取而得故中庸曰诚者自成也而道自道也孟子曰恻隐之心人皆有之羞恶之心人皆有之恭敬之心人皆有之是非之心人皆有之仁义礼智非由外铄我固有之也何谓意微起焉皆谓之意微止焉皆谓之意意之为状不可胜穷有利有害有是有非有进有退有虚有实有多有寡有散有合有依有违有前有後有上有下有体有用有本有末有此有彼有动有静有今有古若此之类虽穷日之力穷年之力纵说横说广说备说不可得而尽然则心与意奚辨是二者未始不一蔽者自不一一则为心二则为意直则为心支则为意通则事事有条理得已即已不得已则知微知彰知柔知刚一一中节矣人心即道日用不知因物有迁至丧亲而复始纯一不杂
永嘉张直翁求居处恭发挥数语
直翁见告以居处恭至难且求其说某曰直翁恭愿其察之也久岂直翁燕居亦不敢申申夭夭邪观圣言当通其道恭言大槩至燕居申申夭夭非不恭也殆直翁求之过也此心至灵惟无放逸或恭恭或申申变化神明不可度思矧可射思
日本国僧俊芿求书
日本俊芿律师请言于宋朝着庭杨子杨子举圣人之言而告之曰心之精神是谓圣此心虚明无体象广大无际量日用云为虚灵变化实不曾动不曾静不曾生不曾死而人谓之动谓之静谓之生谓之死昼夜常光明起意则昏则非
赠陈伯量
都昌陈伯量主平阳簿同寅几两周星从容话别次复求数语以行某深知忠信正直大戴记孔子之言忠信大道主簿亦已自信乎孔子又尝告子张以言忠信行笃敬立见其参於前在舆见其倚於衡所见者何状耶每每念曰此忠信笃敬忠信之时心无他意笃敬之时心亦无他意所见非意象昭明有融荡荡平庸学者往往率起意求说不思圣人每每戒学者毋意忠信笃敬即道心人皆有之而不自知不自信惜哉
与张元度
临川张元度以郷举至礼部持陆先生书踵门就见接其辞气已知其诚确可敬及复见益知其笃志已学盖夜则收拾精神使之於静某曰元度所自有本自全成何暇更求视听言动不学而能恻隐羞恶恭敬是非随感辄应不待诏告清明在躳广大无际精神四发不疾而速不行而至收之拾之乃成造意休之静之犹是放心学问之道无他求其放心而已矣吾心本无妄舍无妄而更求乃成有妄故曰无妄之往何之矣元度犹自以为未能无过某曰有过恶即改元度精神何罪而收拾之元度既以为然矣告别复求书数语以归某索之胷中实无说足以称塞来意辞之不获乃叙其略而又告之曰元度好贤乐善孜孜如不及某坚谓元度自贤自善何所更疑而犹待他人为淳熙丁未正月二十二日书于宝莲山官舍
赠毛谊夫
画画皆妙点点皆妙小学家日用其妙而不自知毛谊夫克承先志研精修润余二十年比年相亲近忽自知是知匪思是知匪知知及之敬之敬之
书遗项吉甫
吉甫既有觉善养毋怠荒匪思匪为澄然有光是为用力【阙】　非助长非忘
送子之官
【阙】舜禹皆圣人犹相告以执中又曰惟精惟一又曰安女止而况於後学乎女既於道有觉又嗜欲淡薄不以死生为畏甚不易得臯陶犹曰兢兢业业女切宜克艰以守中庸此守非思虑言语所及可惜可惜敬之敬之兢业不兢业即祸福荣辱之枢机
赠钱诚甫
诚甫远访从容近月问答亦详矣将归侍复求言孔子曰天有四时春秋冬夏风雨霜露无非教也地载神气神气风霆风霆流形庶物露生无非教也诚甫领斯教矣毋或昏
孔子曰心之精神是谓圣又曰改而止谓过即改止无复他求易曰变化云为又曰百姓日用而不知
顔渊问仁子曰克己复礼为仁克能也能以已复我本有之礼礼非私意皆道心之变化【已上甲藁】
慈湖遗书卷三

[book_title]卷四
钦定四库全书
慈湖遗书卷四　　　　　宋　杨　简　撰祝文
谒宣圣文
具位杨某敢释菜于至圣文宣王某观戴德所记先圣谓忠信大道某不胜其喜且慰以某自幼而学壮而始觉觉此心澄然虚明无体广大无际日用云为无非变化乃即日用平常实直之心即大道而不敢轻以语人惧其不孚且笑侮及观戴德所记圣言以为证曰乃今可以告学者矣学者亦因是多觉此先圣如天之大惠布流四方益传诸後兹分牧东嘉又将以告东嘉人士当有觉者觉者自觉觉非外取即日用平常实直之心事亲自孝事君自忠於夫妇自别於长幼自序於朋友自信日用万变自无适而不上当天心下合人心此先圣如天之大惠言之不可尽质颂之不可尽者也敢告尚飨
谒先圣文
祗惟梦奠两楹垂光万世天有四时春秋冬夏风雨霜露孰非先圣之教地载神气神气风霆风霆流形庶物露生孰非先圣之教道不远人人之为道而远人心之精神是谓圣圣训昭明某觉此笃信此兹分牧东嘉将以此告东嘉人士以日用庸常即大道惟毋动意立知如兴云气自翳其光明当有觉者某内外亲故二十年来亦多觉者亦盛矣敢告
先圣祝文
某洪惟先圣之道广大昭明无所不包统无所不贯通在天为乾在地为坤在日月为明在四时为变通在万物为生在某为心心者某之所自有而先圣之道在焉实广实大实昭明实无所不包贯顺而逹之万善毕随支而离之百非斯集某敢不敬养敬保以敬事先圣寡过诚难况於某又况於为今之邑必有缪差惟明神惠相之
绍兴府元日释菜先圣
大哉一元洞贯三极在乾资始在坤资生在时为春在辰为寅在日为正月之吉在人心为仁君以此尊臣以此卑父以此坐子以此立兄弟以此友夫妇以此别举天地之间非此不能以生活一郡之政非此不能以行此某本心之所自有而先圣先得我心之所同某敢不夙夜勉勉守之以敬罔敢怠忽益谨其所自出以求全夫喜怒哀乐未发之前
先师兖国公
永惟人心之危可惧可畏一失其御瞬息千里先师从容终日如愚至于三月曾莫之违偶有过焉不及于贰偶有怒焉不至于迁此心微动不远而复此後来学者之所以不可及而某中心之所依归战战兢兢如临深渊如履薄氷惟恐内负此心上负先师
先师邹国公
某少时读公之书首见何必曰利亦有仁义之论口诵心惟叹息玩乐谓他日可以举而措之天下筮仕以来惊世变之不同嗟流弊之非一日欲尽革之而难於亟欲循循焉又於心中不安惟公英灵百世不泯何以惠相于我後学使此心无愧于古之人无愧于天地
祖象山先生辞
某所以获执弟子之礼于先生门下四方莫不闻矣某所以获执弟子之礼于先生门下四方实未之知岂惟四方之士未之知虽前乎此千万世之已往後乎此千万世之未来盈天地两间皆高识深智之士竭意悉虑穷日夜之力亦将莫知又岂惟尽古今与後世高识深智之士莫能知虽某亦不能自知壬辰之岁富春之簿廨双明阁之下某本心问先生举凌晨之扇讼是非之答实触某机此四方之所知至於即扇讼之是非乃有澄然之清莹然之明匪思匪为某实有之无今昔之间无须臾之离简易和平变化云为不疾而速不行而至莫知其郷莫穷其涯此岂惟某独有之举天下之人皆有之为恻隐为羞恶为恭敬为是非可以事亲可以事君可以事长可以与朋友交可以行於妻子可以与上可以临民天以是覆而高地以是厚而卑日月以是临照四时以是变通鬼神以是灵万物以是生是虽可言而不可议可省而不可思孔子曰吾有知乎哉无知也文王顺帝之则亦自不识不知况於某乎况於四方之士乎故圣人遏絶学者之意以有意则有知遏絶学者之必以有必则有知遏絶学者之固以有固则有知遏絶学者之我以有我则有知愈知愈离愈思愈远道不远人人之知道而远人不可以知道不知犹远而况於知乎故夫先生平日之论非学者之所知非某之所知虽然先生之道亦既昭昭矣何俟乎知仰观乎上先生确然示人易矣俯察乎下先生隤然示人简矣垂象着明者先生之着明寒暑变化者先生之变化书者先生之政事诗者先生之咏歌礼者先生之节文春秋者先生之是非易者先生之变化学者之所日诵百姓之所日用何俟乎复知何俟乎复思勿思勿知不可度思矧可射思今先生释然而化矣又岂学者之所知某闻先生之讣恸哭既絶而复续续而又絶絶而又复续不敢伤生微声竟哭亟欲奔赴病质岌岌度不可支循循历时荒政方殷今也略定气血微强矧闻襄大事之有期求檄以来庸畅中肠之悲一奠祖行荐以此辞先生之道不可思此哀亦不可思
代李伯诚祭象山先生文
某於象山先生文安公受罔极之恩片言顿觉如脱桎梏清明光大到于今日用云为变化夫人之丧承讣後时今既襄奉既祥禫矣兹敢敬致三献之礼于文安公暨夫人几筵之前日月迁流斯觉未尝流死生虽异斯觉未尝异言辞有极斯觉无极欲报之德昊天罔极
奠徐子宜辞
别去辞色惟十五年谓当合并可以从容奉话言胡为寝疾继以讣传传讣惟审某当哭于寝门之外时疾作不可如志呜呼哀哉子先我觉导我使复亲象山以学某即从教自是亦小觉虚明静莫变化云为不可射度知及仁守圣训具在某尚欲与子宜共讲仁守之力道阻且长而遽永寂哭以遣奠匪迩匪远
奠高处约辞
同舍弟朝请郎行秘书省着作佐郎兼权兵部郎官杨某谨奉奠于故同舍兄处约高公运干哀哀处约盛廨近在关外而自坤徂艮亦既数里初不知处约有疾作近莫俄承讣于邑子念即奔赴而轿卒已散去度再集不可往返哀哀处约某与处约同斋舍又同州里某被命此来甚久不知处约官于此纳谒既晚嗣勤报访自是一获再奉周旋而处约遽至于此哀哀处约幽明判矣德性虚灵曩岂生今岂死一奠告哀斯哀至矣
祭孙元礼尊人
维绍熙四年岁次癸丑二月戊戌朔奉议郎知饶州乐平县杨某谨遣致一奠之礼于故明仲孙君至契嗟我明仲生长富春之山谷间曰龙门富春人士絶少国家三岁举士能秉笔具文者不踰五十其能务实不务文求诸内不求诸外有志於道者吾於龙门见二人焉曰明仲又明仲之尊行曰孚器其子弟从其教烝烝于善盛哉可谓难得矣而明仲纯恪进德有证闻执事敬之一言日夜【阙】　至右以运用其左犹拱其专如此如此者阅两旬忽大喜喜止又骤悲悲止而泰然和平矣自是发言顿异曩时及其为里正也公移方急尝曰出入阡陌奔走应办忧劳苦辛则甚矣而实未尝微动某至于今犹识明仲斯言明仲方日进不已忽焉大化天地间失此贤哲诚可痛嗟千里寓诚此诚不隔明仲清明终不可殒灭当闻某此言尚飨
祭沈叔晦文
友弟宣教郎新差知饶州乐平县主管劝农公事杨某谨以清酌庶羞致奠于故友人沈兄叔晦通判国録呜呼念哉朋友道丧为日久矣吾叔晦倡之切思义起某未离膝下时知有先训而已出门逐逐不闻正言窃意世间不复有朋友之义及入太学首见吾叔晦始闻正论且辱告曰此天子学校四方英俊所萃正当择贤而亲不可固闭某遂从求其人遂得从其贤游相与切磨讲肄相救以言相观而善皆吾叔晦之赐今弃我而往矣呜呼痛哉呜呼念哉其所以得门外之助不负先训勉勉于今未至于自弃吾叔晦之力也岂不念哉岂不痛哉叔晦之贤岂吾一乡所可得而私盖天下共之世方习谀波颓不可起叔晦不然如底柱中流而峙正色立朝不肯靡靡学官发策无所囬畏虽不旋踵而罢而亦足以起士大夫萎薾不振之气呜呼念哉某自闻先训大舜从人禹拜昌言由喜闻过改过明白先君则然何止内讼尽以告人自怨自艾至於泣下至於自拳出门泛观大难其人而叔晦亦尝闻过伏义笔书而口宣某由是益服叔晦之高念叔晦之贤孝友天资敬恭粹然处他人之所甚难独从容乎周旋善言善行奚可悉数威仪文词诚足以称?一世某窃以为由中而发当观叔晦之中不当徇叔晦之外三十年相与相切之情三十年相与相切之义遵制之官不得执緫而从柩一奠哭别呜呼哀哉呜呼痛哉
祭袁之屏文
白首如新倾盖如故迹若不至甚洽而其心则甚亲者某与之屏之谓也吾人义以为质惟义之为亲全体忠信坦然而无藏□有如之屏海内几人先圣明忠信之为主本某亦深信质直之即道爱之屏之有此深敬深念曷物喻之何啻於已获希世之宝所恨异邑不得朝夕从容相与周旋乎仁义道德之妙中道而往何去我之谓哉向如此今亦如此欲观之屏之正体自之屏不能以自知而况於他人岂可以心而思耳而听目而视
祭舒元英文
从政郎浙西安抚司干办公事杨某迪功郎新邕州教授高宗商谨致奠于故友人元英舒兄呜呼元英不谓元英之往如此遽也相望数百里不闻知疾状昨晨家仆以书来转得之陈氏姑谓元英往矣和仲兄谓转闻多失实尚须审问既而应朝相访道子约之语亦然呜呼元英果往矣元英果往也耶元英居明之奉化某官浙西应朝又自越来同哭于此此吾三人者之形也非吾三人者之性也元英果往也耶元英得此必蒙养而存之矣万物转移此心不动日月迁流此心弗改庶几乎复性中道而往呜呼元英乡曲子弟从元英学善心感动亹亹可观使元英得志行之天下其感动当益广而今往矣呜呼元英事职有守奔赴不可望哭东南于黑龙潭呜呼元英必飨此奠
祭赵子钦辞
具衘四明杨某谨再拜遣致一奠之礼于故友人赵兄子钦节推之灵呜呼念哉子钦天族贤行推高岂曰为异由道而行惟行乎庸衆所不能之中故人咸敬舆论崇褒一见之亟及易爻虽转旋曲折乎隂阳九六之间难疑问答徐而听之而亦有所谓【阙】而非思行而无劳孔子没道学不明杂说羣嗷千载而下又转而为文辞之靡靡窃假绚饰可闵可叹何啻乎盃?有如子钦窥见执中之几于陶唐氏之尧矧着之履践异礼义之哨哨匪徒说之呶呶某既获戾去国不得从子钦于闲暇之日奉朱弦疏越之音於寂寥忽曰子钦往矣哭几於号道阻莫诣缄辞神交不可度思孰谓夫果有数百里之遥
奠吕子约辞
承议郎杨某谨遣致一奠之礼于故友人吕兄子约寺丞天地之间声同者相应气同者相求心同者相知夫人生而有耳目鼻口四肢者必其皆同恻隐同羞恶同恭敬同是非而独谓必心同而後相知此有其故人性自善人心自同惟气禀异所教习异枝分派流始有不可胜穷之同哀哀子约我心则同问学虽畧异大致则同所同谓何其好善同见义忘利同学不以口而以心同夫天下惟有斯义而已矣是故子约诚意笃志深知乎某之心某敬子约敬子约不以利夺其义之胸中夫是以承讣望哭如对清明之神雅正之容病质莫奔缄辞写衷中间合离如风转蓬不复多述惟哭某同此同万古无穷此哀亦万古无穷
奠舒元质辞
承议郎杨某谨致于故友人元质舒兄通判呜呼昔孔子没既葬他日子夏子张子游以有若似圣人欲以所事孔子事之夫有子能使同门诸友敛袵而师之其贤可想而知已而曾子独不可曾子断断乎非好为已胜者裼裘之失言出祖而失礼速贫速朽之失旨诸贤知之曾子亦自知曾子何所见於此而独异哉皜皜之论曾子自言曾子自知他人安能尽知他人寥寥乎千载之下知曾子者有几知自信者有几吾元质亦庶乎自知自信矣而知元质者有几元质岂有以异乎人哉亦不过不失孔子所谓忠信之主本而已矣忠信人所自有而自知其为主本者无几元质之朋友则知元质矣亦安能尽知新安从游之士蒙被元质之啓佑闻亦有知元质者矣亦无几平阳之民感元质抚字之爱服元质恻怛之诚矣知元质者为谁吾乡万口一辞曰吾元质忠信士也吾乡多士知元质者亦屡见其人矣而自万衆言之则亦无几尔呜呼已矣某独念不获与元质俱终其学俱进其发愤忘食之笃念以缉熙于光明呜呼已矣元质享某之奠元质之心惟某知之呜呼元质呜呼元质【已上甲藁】
慈湖遗书卷四

[book_title]卷五
钦定四库全书
慈湖遗书卷五　　　　　宋　杨　简　撰行状
象山先生行状
先生姓陆名九渊字子静其先伪姓至齐宣王少子元侯讳通始封平原般县陆乡因以为氏曾孙讳烈为吴令子孙遂为吴郡吴县人自吴令四十世为唐宰相文公讳希声是为先生八世祖七世祖讳崇六世祖讳德迁五代末避地于抚州金谿高祖讳有程曾祖讳演并以学行重於乡里祖讳戬父赠宣教郎讳贺生有异禀端重不伐究心典籍见於躬行酌先儒冠昏丧祭之礼行之家家道之整着闻州里母孺人饶氏生六子先生其季也先生幼不喜弄静重如成人三四岁时常侍宣教公行遇事物必致问一日忽问天地何所际宣教公笑而不答遂深思至忘寝食角总经夕不脱衣履有敝而无坏韈至三接手甲甚修足迹未尝至庖厨常自扫洒林下宴坐终日立于门过者驻望称叹以其端庄雍容异常儿也五岁读书纸隅无卷摺六岁侍亲会嘉礼衣以华好却不受季兄复斋年十三举礼经以告先生廼受与人粹然乐易然恶无礼者读书无苟简外视虽若闲暇而实勤於考索伯兄总家务常夜分起必见先生秉烛检书伊川近世大儒言垂于後至今学者尊敬讲习之不替先生独谓某曰丱角时闻人诵伊川语自觉若伤我者亦尝谓人曰伊川之言奚为与孔子孟子之言不类初读论语即疑有子之言支离先生生而清明不可企及有如此者他日读古书至宇宙二字解者曰四方上下曰宇往古来今曰宙忽大省曰宇宙内事乃已分内事已分内事乃宇宙内事又尝曰东海有圣人出焉此心同也此理同也西海有圣人出焉此心同也此理同也南海北海有圣人出焉此心同也此理同也千百世之上有圣人出焉此心同也此理同也千百世之下有圣人出焉此心同也此理同也乾道八年登进士第时考官吕祖谦能识先生之文於数千人之中他日谓先生曰未尝欵承足下教仅得之传闻一见高文心开目明知其为江西陆子静也其始至行都一时俊杰咸从之游先生朝夕应酬荅问学者踵至至不得寐者余四十日所以自奉甚薄而精神益强听其言兴起者甚衆还里远迩闻风而至求亲炙问道者益盛先生既受徒即去今世所谓学规者而诸生善心自兴容体自庄雍雍于于後至者相观而化猗欤盛哉真三代时学校也有一生饭次微交足饭既先生从容问之曰汝适有过知之乎生畧思曰已省先生曰何过对曰中食觉交足虽即改正亦放逸也其严如此先生深知学者心术之微言中其情或至汗下有怀於中而不能自晓者为之条析其故悉如其心亦有相去千里素无雅故闻其大槩而尽得其为人尝有言曰念虑之不正者顷刻而知之即可以正念虑之正者顷刻而失之即为不正有可以形迹观者有不可以形迹观者必以形迹观人则不足以知人必以形迹?人则不足以捄人又曰今天下学者唯有两途一途朴实一途议论呜呼至哉足以明人心之邪正破学者之窟宅矣尝攻切问者之疵问者不领恶声辄至旁观不能堪而先生悠然从容乃及他事淳熙元年授迪功郎隆兴府靖安县主簿未上丁继母太孺人邓氏忧服阕调建宁府崇安县主簿八年少师史公浩荐先生之辞曰渊源之学沈粹之行辈行推之而心悟理融出於自得得旨都堂审察陞擢不赴九年侍从复上荐除国子正诸生叩请孶孶啓谕如家居教授感发良多十年冬迁勅命所删定官同志之士相从讲切不替僚友多贤相与问辨大信服先生自少时闻长上道靖康间事慨然有感於复讐之义至是遂访求智勇之士与之商确益知武事利病形势要害人物短长十一年当轮对期迫甚独未入思虑所亲累请久乃下笔缮写甫就厥明即对上屡俞所奏修寛恤诏令书成有旨改承奉郎十三年转宣义郎亲朋谓先生久次宜求去先生曰往时面对粗陈大义明主不以为非然条贯靡竟统纪未终思欲再望清光少自竭尽以致臣子之义距对五日除将作监丞後省疏駮得旨主管台州崇道观先生既归学者辐辏愈盛虽乡曲老长亦俯首听诲言称先生先生悼时俗之通病啓人心之固有咸惕然以惩跃然以兴每诣城邑环坐率一二百人至不能容徙观寺县大夫为设讲坐於学宫听者贵贱老少溢塞涂巷从游之盛未见有此贵溪有山实龙虎之本冈先生登而乐之结茆其土山高五里其形如象遂名之曰象山自号象山翁四方学徙复大集至数百人从容讲道咏歌怡愉有终焉之意於是人号象山先生十六年词秩满今上登极除知荆门军是年转宣教郎又转奉议郎绍熙二年九月初领郡事吏以故例白内诸局务外诸县必有揭示约束接宾受词分日先生曰安用是延见僚属如朋友推心豁然论事惟理是从先生家书有云每一同官禀事衆有所见皆得展其所怀辩争利害於前太守唯默听俟其是非既明乃从赞叹以养其徇公之意太守所判僚属却回者常有之先生教民如子弟虽贱隶徒卒亦谕以理义接宾受词无早暮下情尽逹无壅故郡境之内官吏之贪廉民俗之习尚忠良材武与猾吏暴强先生皆得之於无事之日往时郡有追逮皆特遣人先生唯令诉者自执状以追以地近远立限皆如期即日处决轻罪多酌人情晓令解释至人伦之讼既明多使令元词自毁之以厚其俗唯怙终不可诲化乃始断治详其文状以防後日反覆久之民情益孚两造有不持状唯对辩求决亦有证者不负自至问其故曰事久不白共约求明或既伏?各持其状去不复留案尝夜与僚属坐吏白有老者诉甚急呼问之体战言不可解俾吏状之谓其子为群卒所杀先生判翌日呈僚属难之先生曰子安知不至是凌晨追究其子盖无恙也人益服先生之明有诉遭窃脱而不知其人先生自出二人姓名使捕至讯之伏辜尽得所窃物还诉者且宥其罪使自新因语吏曰某所某人尤暴吏亦莫知翌日有诉遭夺掠者即其人也乃加追治吏大惊郡人以为神初保伍之制州县以非急务多下检核盗贼得匿藏其间近边尤以为患先生首申严之奸无所蔽有刼僧庐邻伍遽集擒获不逸一人至是群盗屏息荆门素无城壁先生以为此自古战争之塲今为次边在江汉之间为四集之地南扞江陵北援襄阳东护随郢之胁西当光化夷陵之冲荆门固则四邻有所恃否则有背脇腹心之虞由唐之湖阳以趋山则其涉汉之径已在荆门之脇由邓之邓城以涉汉则其趋山之道已在荆门之腹余有间途浅津坡陁不能限马滩瀬不能以濡轨者所在尚多自我出奇制胜徼敌兵之腹脇者亦正在此虽四山环合易於备御义勇四千强壮可用而仓廪藏库之间麋鹿可至累政欲修筑子城惮重费不敢轻举先生审度决计召集义勇优给佣直躬日劝督役者乐趍竭力工倍二旬讫筑初计者拟费缗钱二十万至是仅费缗五千而土工毕後复议成砌三重置角?增二小门上置敌楼冲天渠荷叶渠护险墙之制毕备才费缗钱三万又郡学贡院客馆官舍衆役并兴初俗习惰人以执役为耻吏唯好衣闲观至是风一变督役官吏布衣杂役夫佐力相勉以义不专以威盛役如此而人情晏然郡中恬若无事荆门两县置垒事力绵薄连岁困於送迎藏库空竭调度倚办酒税先是日差使臣暨小吏伺商人于外检货给引然後至务务唯据引入税出门又入视官收无几而出入其费已多初谓以严禁榷杜奸弊而门吏取贿多所藏覆禁物亦或通行商苦重费多由僻途务日入缩先生罢去之或曰关讥所以防奸列郡行之以为常一旦罢废商冒利必有至务者先生曰是非尔所知即日揭示俾径至务复减正税援例是日税入立增有一巨商已遵僻途忽闻新命复出正路廵尉卒於岐捕之先生诘得其实劳而释之巨商感涕行旅闻者莫不以手加额誓以毋欺私相转告必由荆门旁观者诘其故商曰罢三门引减援例去我辈大害不可不报德税收增倍酒课亦如之荆门故用铜钱後以近边以铁钱易之铜钱有禁而民之输於公者尚容贴纳先生曰既禁之矣又使之输不可即蠲之又减钞钱罢比较不遗人诣县给吏札置毉院官吏民咸悦而郡亦贫而乐狱卒无以自给多告罢先生以僚属访察得其实遂廪给之朔望及暇日诣学讲诲诸生郡有故事上元设斋醮黄堂其说曰为民祈福先生於是会吏民讲洪范歛福锡民一章以代醮事发明人心之善所以自求多福者莫不晓然有感於中或为之泣湖北诸郡军士多逃徒视官府如传舍不可禁止缓急无可使者先生病之乃信捕获之赏重奔窜之刑又数閲射中者受赏役之加佣直无饥寒之忧相与悉心弓矢逸者絶少他日兵官按閲独荆门整习他郡无所先生平时按射不止於兵伍郡民皆得而与中亦同赏荐举其属不限流品尝曰古者无流品之分而贤不肖之辨严後世有流品之分而贤不肖之辨畧先生之家居也乡人苦旱郡祷莫应有请於先生乃除坛山巅除已云交及至祷太雨随至荆门亦旱先生每有祈必疎雨随车郡民异之治化孚洽久而益着既踰年笞箠不施至於无讼相保相爱闾里熙熙人心敬向日以加厚吏卒亦能相勉以义视官事如其家识者知其为郡有出於政刑号令之表者矣诸司交章论荐丞相周公必大尝遗人书有曰荆门之政于以验躬行之效三年冬十一月语女兄曰先教授兄有志天下竟不得施以没女兄?然又尝谓家人曰吾将死矣或曰安得此不祥语骨肉将奈何先生曰亦自然又告僚属曰某将告终先生素有血疾居旬日大作实十二月丙午越三日疾良已接见属僚与论政理如平时晏息静室命扫洒焚香家事一不挂齿庚戌祷雪辛亥雪骤降命具浴浴罢尽易新衣幅巾端坐家人进药先生却之自是不复言癸丑日中奄然卒郡属棺歛竭诚哭哀甚吏民哭奠充塞衢道各有辞以叙陈痛恋之情柩归门人奔哭会葬以千数郡县於其讲学地为立祠先生遗文诸生已次第编纪先生生於绍兴九年二月乙亥享年五十有四娶吴氏封孺人二子持之循之女一明年十有一月壬申葬于乡之永兴寺山距妣饶氏孺人墓为近先生之道至矣大矣某安得而知之惟某主富阳簿时摄事临安府中始承教於先生及反富阳又获从容侍诲偶一夕某发本心之问先生举是日扇讼是非以荅某忽省此心之清明忽省此心之无始末忽省此心之无所不通某虽凡下不足以识先生而於是亦知先生之心非口说所能赞述所畧可得而言者日月之明先生之明也四时之变化先生之变化也天地之广大先生之广大也鬼神之不可测先生之不可测也欲尽言之虽穷万古不可得而尽也虽然先生之心与万古之人心一贯无二致学者不可自弃绍熙五年二月十有六日门人奉议郎知饶州乐平县主管劝农公事杨某状【出甲藁】
墓志铭
铭张渭叔墓
越之新昌张渭字渭叔某之为国子博士以言事罢归也韩侂胄方用事时论诬善类曰伪学举子文字由是大变不敢为理义之言如某见谓伪学之尤者而渭叔不远数百里与其兄弟皆至愿抠衣焉从容数月未尝一语及举子事业某於是信其人与之语无他说大旨惟本孔子之言曰心之精神是谓圣孟子仁人心也人心即道故舜曰道心日用平常之心即道故圣人曰中庸庸常也於平常而起意始差始放逸渭叔领会无疑今其季汾清叔曰渭叔盖顿有觉焉後移书曩所师寺丞吕先生先生甚善其有觉贺先君有子先生讳祖俭渭叔弱冠有俊誉富户欲妻之渭叔笑不顾以为论财夷虏之道後知玉牒赵共甫贤遂聘其兄之子虽甚窭安焉亲故洪雨若之亲丧未举告渭叔命其室人倾囊周之衆人咸以爲难笃於好善勇於改过朋友之所共敬得年仅三十七而不禄实嘉定元年二月望日哀哉越三月而赵氏产男名坚老将以庚午正月戊戌葬於其乡之董墺渭叔之父讳汝弼某已尝铭其墓今又铭渭叔墓铭曰人心虚明变化云为不可度思渭叔觉斯
宋母墓铭
宋母者严陵王氏秘丞庭坚之曾孙吾友宋修叔之母节行一世罕俪四方士友尊而称之曰宋母某事象山陆先生于今几四十年矣近四五年始识修叔修叔澹然修洁亦承事陆先生冢子伯微亦言其澹然修洁修叔遽丁其母忧既葬持其所自记母王氏之行实再拜又再拜而请铭於某某观其四岁丧母哀事继母杜宜人以孝闻宜人爱同已出及礼如成人归金华郴守宋子华之子沆字叔子三十而寡长子甡才十有二次林即修叔生五岁而有一月而朋始生既久或告以岁月尚賖何恃能自守王氏泣曰女不读礼乎信妇德也一与之齐终身不改夫死不嫁古志甚明甡年十有五六较艺郡庠数居前列王氏诲之曰女父无恙时讲道於家未尝强以语人而就问者衆每使学者熟味论语学而时习一章所学果何学所习果何习是弗之思讵可效举子习小技角胜负止於科第而已耶一日具冠帔请於舅乞择大儒俾就学时吕太史祖谦名动一时遣之从游大见称许其舅欲以致事任甡王氏请曰传长法也恐难以卑踰尊况孤寡之人越受恩荣万一不克负荷则上孤慈祖之恩下失孀母之望不若听其修身俟命後甡登绍熙龙飞进士科以及禄养甡字茂叔不幸蚤死吕子约哭之为恸王氏通诗礼史传不为辞章见世之妇若女以文章笔札传於人者以为非处逆顺事泰然喜愠其家三世衣无常主?无别膳少长良贱不闻忿争皆王氏化之後居隆兴开禧三年冬十有二月己巳以疾终夀七十有四明年嘉定改元冬十有二月壬申葬隆兴之新建县桃花乡白鹭岭孙男九自适自道自逢自迪自述自逊自逹自远自逸四明杨某铭曰宋母节义秉心不贰此心即道学子疑贰
半亭高祖墓记
朝请郎权发遣温州军州兼管内劝农公事杨某字敬仲之高祖考九府君讳论居于明州今为庆元府之奉化县之忠义乡之半亭殁而葬焉西子伯与季及其子孙多环而居之叔子无嗣仲子讳宗辅即某之曾祖考独徙而居鄞故曾伯祖考及曾叔祖考之子孙从而徙焉者亦间有暨先大夫始又自鄞而徙慈溪先大夫乾道中尝命仲兄甃九府君墓刻石为望屋其门今门圮北赴东嘉奠拜墓下感复兴怀思复修兴而食指衆新俸无几方坎坎忽半亭曾伯祖下族兄百六府君之子子才子富子祥合计恊力作新门墙邑里改观又族兄名居立石使亿以书来欲某识其事某祗惟高祖府君本性清明无体量广大无际畔万善本备不假造为日月运行云雷风雨霜露即吾高祖府君之变化也草木林生山川峙流人物羣居父慈子孝兄良弟弟夫义妇听长惠幼顺即吾高祖府君之变化也有孔子之言为证曰心之精神是谓圣孟子亦道性善此万古人心之所同五世介孙朝请郎权发遣温州军州兼管内劝农事杨某不胜兴敬兴慕以书于永嘉郡斋
蒋秉信墓铭
舜曰道心明心即道动乎意则为人心孔子语子思曰心之精神是谓圣孟子亦曰仁人心也心可言不可思孔子知门弟子必多以孔子为有知明告之曰吾有知乎哉无知也知即思又曰天下何思何虑周公仰而思之夜以继日即思非思孔子临事而惧好谋而成即惧非惧即谋非谋如监之照大小美恶往来参错具有而实无如日月之光万物毕照入松穿竹历历皎皎而日月无思曾子曰皜皜谓此也日至非果有所至不动乎意澄然昭然一日之外或动乎意故曰日至自古到今知道者千无一万无一故学者以知道为至圣人与人群居不得不因人为言月至亦非有所至澄然昭然一月之外或动乎意故曰月至顔子三月不动乎意故曰三月不违仁某得之先兄和仲曰同舍蒋秉信因闻歌朝中措之词而忽有觉某厥後屡奉秉信周旋灼见秉信之果有觉非学者所知今其云亡其子行中求言以发其幽光秉信之光非幽所可间秉信讳存诚自其上世居四明郡城中小湖之西南曾祖讳俊明金紫光禄大夫祖讳琚大学谕父讳从儒者秉信幼不好弄母滕氏锺爱之曰当成大器娶任氏尽以奁具助嫁诸妹全身布衣见人所行当於理必赞必誉有违乎理必告必戒嘉定三年三月寝疾故旧访问必谢曰萃聚许久今告违矣母哭母讶七日而殁实壬寅十有一月丙申葬于韩溪之青嶂呜呼秉信之善人所共知秉信之心人所未知人皆有此心多不自知友人杨某书
宋舒子德彰墓碣
道之不明乎天下不知其几世于兹矣道无不明人自不明孔子曰禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫又曰禹吾无间然矣此三者苟其志于善亦皆可能也而圣人称禹之善何也道不离乎日用平常而已矣而学者率求之过率作意孔子又曰舜其大知也与好问而好察迩言隐恶而扬善人情率厌常而喜新翫平夷而尚奇伟此自古学者通患圣人知学道者率求之高深幽远特曰中庸庸常也平常也洪范曰王道平平圣诲谆谆听者藐藐某之为乐平也舒同年之弟扬字德彰所居伊迩节朔相过暨某拜国子博士之命也延某于其别圃而饯焉于今几二十年其子纶以讣告卒之日嘉定元年季春己丑葬之日是年十有一月甲辰墓在长城乡饶娥庙冢之右麓新权知兴国军许公锡状其行曰孝友曰睦婣曰任恤曰文雅与乡贡虽未仕而道无穷通无精粗无本末一以贯之纶请铭其墓某虑学者复於孝友睦婣任恤之外求道铭曰德彰之行平夷大道之妙在斯百姓日用乎平常大道之中而不自知顾舍之而慕奇
邹鲁卿墓铭
某为乐平首得邹梦遇某字之曰元祥元祥自有觉某从而涤其滓元祥之叔祖居德兴名近仁字鲁卿又来访道某与语从容翼日又与语良久忽觉厥後数欵语益信其果觉嘉定二年春至行都又从容累累归未几而疾作仲夏癸卯忽盥手振衣而坐召子曾曰吾心甚明无事可言尔辈修身学道则为孝矣言讫而瞑元祥以讣来予哭于寝门之内曾不惮修途至通名予意鲁卿之子巳而问之果然予哭曾哭而拜予答拜唁问既久留终日知曾因元祥而又觉曾请铭其父墓在龙田山之阿鲁卿祖讳圣徙嘉州文学父讳孟登进士科初尉建德後隆兴録参鲁卿质直不事文饰以孝闻恶衣菲食穷居而乐和而敬或干以非义则介焉弗受告以有过则歛袵谢服所当为虽强御弗畏以特恩为静江法曹再调龙阳丞娶董氏长子峄次曾铭曰孔子殁月至日至者又殁谁其嗣之孟入圣域濓溪明道似之象山陆子则有之鲁卿同之
邹元祥碣
饶之乐平邹梦遇字元祥四明杨某之宰乐平也梦遇与乡贡自是相与从容後某以职事至兰若梦遇见次言近觉某叩之知其觉矣而犹不无阻随通之自是益澄明後又得梦遇之叔祖近仁字鲁卿与之语厥明再语而顿觉末得比邑余干之曹夙字叔达叔达留县庠昼忘食夜忘寝旬有四五日而忽觉呜呼盛哉自孔子殁学者率陷溺於文辞论议丧其本灵而事意说寥寥二千载其自知自信者有几若三子者可谓自知自信孔子曰心之精神是谓圣人皆有是心百姓日用而不知三子知之鲁卿之子曾字伯传比年亦觉呜呼盛矣元祥事亲至孝笃爱诸弟尝语人曰事亲从兄之际不思不勉无非实地变化云为弛张阖辟宇宙在吾手又曰浑然之中品节条理粲然以列又曰人皆以兀坐端默为静吾独以步趋应酬为静人皆以步趋应酬为动吾独以兀坐端默为动其舅谓元祥色温言约神定气和喜愠不形动容周旋庄肃闲泰其处事一於义理不可夺别後进德厥效廼尔久欲来见嘉定四年春赴礼闱罢而疾作不可来归而畧平孟夏三日命二子扶坐艮斋自谓气虽微而神则嘉时斋明喜甚哦曰嘉木扶疎兮乌鸣关关暑风舒徐兮庭中间间起视天宇兮浩乎虚澄还中堂与家人茗饮罢就寝而殁讣至永嘉哭于燕堂遣奠腊月其子自得使弟自厚来某对哭自厚再拜葬有日请志其墓铭之曰
人心至灵自通自明元祥无能有所增唯不动乎意不昏其本灵
邹德祥尊人墓铭
某自微省而灼知人皆有至善至灵至神至明之性与天地同与古圣贤同及为乐平尤欲使举吾邑之人皆为贤为哲矧凡学者尤所属意开其所自有明其所自有相向相信者甚衆而其自信而不复疑通逹而无阻留者亦寡矣金山之桐林有邹生梦遇者初听予言虽不违察其神听其辞气未以发绍熙四年秋予视旱过其乡接语稍异於曩矣予从而剔其翳刮其垢涣然通贯他日留县斋益欵益验益信于益喜某以所教养斯邑之民功效仅仅独於邹生自谓其庶几梦遇自此无逸无间无杂则进於日至月至南野居士讳雯字德显者其父也虽弗获接其辞色以气类推之宜有善德今考所状行知其孝于亲友于兄弟居丧毁瘠哀敬虽功缌亦素服终月数里俗鲜俪祀其先必斋三日临祭夕不寐与朋友交恭而忠淡而亲居乡惠和不失一夫欢心有干以非义亦弗受闻人之善不啻於已有有啓益者跃如行之唯恐弗及告以有过歛袵谢服且觊其继与人无尊贱一用吾情不虞人之欺人感其诚亦自不欺尝有言曰正吾此心万理毕见顺理而出万事自行不假调停了无滞碍日进而久愈熟以安贤哉宜其有子如梦遇也所居之南治圃日涉林壑清邃牓曰南野自号南野居士淳熙初庆朝锡类封初品绍熙三年十有二月十有二日以疾终享年九十妻洪氏亦以庆典封孺人梦遇将以绍熙五年十有二月庚申奉帷荒葬于诏原之司徒山求某铭其墓铭曰
人性自善衆德自备无之斯阙有不为异故夫南野之德之美皆非自外至维彼蔽焉而阙者衆而後斯之为贵
冢妇墓铭
新除将作监杨子字敬仲之冢妇恪之妻冯氏名媛安字婉正孝友笃至静专无故不出户衣服不事华侈口不言财利寛厚慈惠知过能改明白不藏袭病久常情不堪婉正语其子埜曰我虽病实未尝病生如死死如生嘉定六年夏六月十有七日安然而瞑无一言越明年祖奠遣奠而归里至二月丙申葬于象山县之崇仁里至西溪之玉峯之阿子三埜□墓女湘铭曰
呜呼冯氏死生一致至哉斯言自古儒宗学子不知其几千万觉此者有几不谓妇人而有此
叶元吉请志妣张氏墓
某之至契叶元吉名佑之之母孺人张氏讳景昭故将作监丞讳允恭之女孺人孝敬明悟自幼不独治女工常亲书史事亲竭情备养有孝女之称後归司农寺簿讳大显字仲谟有异质尝亲薛士龙郑景望官居守正民悦湖海羣寇仲谟每有韬畧用事者虽不行其策而舆论谓善孺人以夫家司计者倜傥广费孺人长虑亟出玩服治田太湖上厥後祖业果告罄而孺人所治之田遂为祭祀伏腊之需祖姑适台倅孙君老而无子女子之子曰传或疑其名孺人曰是出乐天之诗留与子孙传孙君大惊他皆类此平居亦不切切读诵过目辄记元吉谓其虚明静一如监中象自然毕照未尝作文章曰非妇人所当为从寺簿历官中外言不及政曰非妇人所当为太湖之田虽不多孺人铢积寸累调度有方日需不阙醯醢殽核备具宾客至不知其为事姑如母惟所欲不问难易常储以供而自奉甚约岁时佐寺簿羞馈祀必躬以严必丰以洁如是者二十有四年姑殁独春秋之事勤劳?惕如初他皆付幼子米盐靡密则二女为之曰他日为妇人亦所当知孺人言必端庄事必谨审高明而色柔严正而气和尊者不以贫贱废礼卑者不以贵盛降意奴婢不笞困乏必恤二女择配甚严或以为太过曰不然是家故尝有了斋陈公为壻不可使俗坏其素风士之有学愿请者令诸子与之游而远其张皇虚憍者虽或以科第进每以为戒故元吉曰佑之由是不敢苟专试业闭门不妄交某至吴元吉来访执礼甚恭自言弱冠志於学而未得其方凡先儒所视者依而行所诃者必戒如是者十有七年然终未相应中间得先生子絶四碑一读知此心明白广大异乎先儒缴绕回曲之说自是读书行已不敢起意後寐中闻更皷声而觉全身流汗失声叹曰此非皷声也如还故乡终夜不寐夙兴见天地万象万变明暗虚实皆此一声皆佑之本体光明变化固已无疑而目前若常有一物及一再闻先生警诲此一物方泯然不见元吉弱冠与贡孺人不以为喜闻声而大警悟孺人虽未喜而至於甚及元吉见某後归道某言且谓若不见先生止於半途於是喜甚某访元吉孺人已疾病命二女听於屏间尽记某之言以告孺人举手曰幸甚吾儿得此於先生也吾死无憾矣垂絶神气清明无一语之差时嘉定十有一年十有一月乙未终于正寝卜以明年正月庚午祔于吴县至德乡陆公原寺簿之墓子五男佑之辅之涣之二殀四女二殀其一许嫁迪功郎新台州宁海县尉陈自牧孙男一潜元吉泣血请志铭於某遂为之铭铭曰
孺人张氏识高行懿孝敬至矣衆善兼美子顿悟觉常情大喜孺人虽喜以其微蔽逮其蔽除始不胜喜精明若此古今鲜俪
钱子是请志妣徐氏墓
某於淳安钱子名时字子是至契子是已觉惟尚有微碍某剗其碍遂清明无间无内外无始终无作止日用光照精神澄静某深所敬爱後遣冢子槱奉书至并其妣徐氏家传纪其孝敬烛疑事如见族人事有难决就问一言而定闺阃不严而治岁大歉数日杵米给隣里有生子贫不举者急谕止之给以酒米其捄活饿死不可殚纪棺梧野殀捐地数亩为蒿里其夫号筠坡翁字晦仲吴越文穆王九世孙夫妇德同行合子是起敬请志铭其墓某与子亦尝为至契铭其亲墓今思孔子书呜呼有吴延陵季子之墓异乎後世繁辞某已戒子孙我死後毋为志铭子是欲其考妣之善誉垂於不朽子是之子槱字诚甫亦近於嘉【阙】
文
永嘉劝农文
古者舜大圣人也而耕伊尹圣人也而耕耕者常情之所贱君子之所敬尤为本朝列圣之所敬故守令皆以劝农系衘今争田之讼累累岂有田而不肯耕然大患有二其一风俗好奢故虽耕而终贫其二风俗好争以好争故虽耕而终於贫人情岂恶富而喜贫哉风俗之所习尚举一世皆以奢侈为美为荣父子兄弟意向州闾隣里意向无不趋於奢无不羞於俭今欲改奢而为俭其势固难但奢则坐见贫困邻里罕能救虽至亲亦罕能救审思至此则泛泛羞俭喜奢之浮毁誉何足顾恤顔子箪瓢垂芳万世崔烈虽富人谓铜臭愿父老训谕子弟勿循羞俭喜奢之浮毁誉自取贫困顔子有负郭之田六十亩尚箪食瓢饮今田家未必人人有田岂可不计度孔子曰君子无所争老子曰天道不争而善圣人情率喜争岂以争为美德私意作于中好已胜而耻於下人故争不思争则非君子争则为小人争则违天道上帝所不与祸灾随之故好争者多败家遭刑愿父老训谕子弟切勿争败家遭刑自取贫困自陷於小人之域戒之戒之小人以求己胜为荣君子以求己胜为辱以求己胜者小人也天道亏盈而益谦人道恶盈而好谦鬼神害盈而福谦谦即不争谦反尊而光今不与尊光而取亏害利害甚明愿父老从容暇日审思详虑与子弟共议切勿以奢为荣当以顔子箪瓢为荣切勿以好争为荣当以不争退逊为荣勿以老太守谆谆为虚文非真情此实老太守爱汝辈切至之实情
讲义
吴学讲义
人心自正人心自善孩提之童无不知爱其亲及长无不知敬其兄不学而能不虑而知人皆有恻隐之心皆有羞恶之心皆有恭敬之心皆有是非之心孔子语子思曰心之精神是谓圣人人皆与尧舜禹汤文武周公孔子同人心非血气非形体精神广大无际畔范围天地发育万物何独圣人有之人皆有之时有古今道无古今形有古今心无古今百姓日用此心之妙而不自知以其意动而有过故不自知孔子曰改而止谓学者改过即止无外起意无适无莫蒙以养之孔子曰吾有知乎哉无知也文王不识不知孔子每每戒学者毋意意态有四必固我皆意也如蒙如愚以养其正作圣之功
跋
跋汪尚书达古字碑刻
自正学不明士大夫以放逸为事业夫是以草圣之名出世俗所脍炙而不知古圣贤之所蹙额汉晋而降沈浸乎飘逸放肆渊海之中不自知其非其字画其辞章议论皆自畧同故治日少乱日多哀哉且小学家推尊王右军第一某熟观谛玩美则美矣要无齐庄中正气象无三代气象然则今字画宜何从古文世莫晓古文一变而为篆篆一变而为隶隶又变而为楷至於楷不可复变矣而世为楷者其间亦或有飘逸放肆意态今能去飘逸放肆意态则正矣慈湖杨某敢奉上帝命鍼千载之膏肓而疾势方张一齐不胜衆楚所恃以无恐者灼知举天下万世人心本善本正本清明本无放逸本与尧舜禹汤文武周公孔子同本与天地同俗习虽深固其本有者岂不隐然有感于中
跋厉氏李氏墓碣
夫孝天之经地之义贞亦天之经地之义厉夫人李夫人一心而曰孝曰贞人自谓之姑妇同德阖族敬之某书之
书云萍録赵德渊亲书後
舆论谓数年前极有性气及为佥判全不见有性气永嘉徐良甫与德渊至稔熟言其喜怒不形於色同徐良甫从少保坟所从容几日德渊忽於早食前惊曰异哉良甫问状於是知其有觉某後见德渊德渊曰与筹今於日用应酬都无一事只未知归宿之地某曰不必更求归宿之地孔子曰心之精神是谓圣人皆有是心心未尝不圣何必更求归宿求归宿乃起意反害道孔子每每戒学者母意後再见德渊果平平不动乎意
书冯师功
沈公甫言先世暨冯师稔治初顔亮决策渡江冯师斩其筏而亮以死後又父子冒大险入峒而峒寇平其言海上火失燎帆之功曰此犹未足为难公甫属某题其诗後某平生见人一言一行之善即兴敬兴爱矧冯师有安社稷之功三是宜书
铭
中庭召呼磬铭
辞气惟谨执事惟敬斯谨斯敬动中之静得此为贤尽此为圣
云石铭
有石而云有扣而声匪声匪形大哉一灵
慈湖书屏
先圣有训忠信笃敬参前倚衡虚明静莹曾子曰皜皜易曰蒙以养正又曰乾元曰性命孔子亦谓明目不可得而视倾耳不可得而听
冯甥请书屏
学如不及犹恐失之冯甥请书于屏儆戒深意殊慰老怀微意云兴日月亏照古圣犹兢业吾甥其戒之
慈湖遗书卷五
<集部,别集类,南宋建炎至德佑,慈湖遗书>

[book_title]卷六
钦定四库全书
慈湖遗书卷六　　　　　宋　杨　简　撰赋
广居赋
四明杨子家本三江之口徙居西屿之麓緑野横其前青峦维其外东海之水不惮余百里之劳遥崎岖委蛇日致两潮之勤於其门输清纳润曾不少懈北山之桃李方春盛时相与聨比参红错白间青厠翠组织西蜀之锦环石鱼之楼而屏之美於画绘南园之竹栉栉差差如立万琅玕踈踈剪剪微风过之箫然如奏天上之乐於碧云之端竹之南有水水之中有荷青圆有蒲緑纎水仙微酣而立烱若出尘之风度而隔以云烟游鳞戏凉羣羣然圉圉然至於芙蓉秋红菊金布钱橘梢之黄未垂而葡萄堆架拥千万夜光之珠而争先虽朔颷之戒寒烂丹邱於四山而压氷之梅独出其奇吐孤芳而盘旋玄冥又从而佐之剪玉镂瑶雨花其间有家如此亦可谓奇矣而杨子方悠然而笑曰吾又有广居焉益奇吾所谓广居非弃此而他之特前所陈有目者之所共瞻有口者之所共言吾今所叙有目者之所不暏有口者虽欲言而无所广居之上天所不覆胡为乎天莫之覆也天可指天可语吾之广居不可指不可语广居之下地所不载胡为乎地莫之载也地有所寄有所止吾之广居无所寄无所止广居之东其东无穷胡为乎无穷扶桑有名欲往莫从阳精阳升犹在青冥之中青冥有象有象有穷无象无穷吾广居不可以象言奚穷广居之西其西无穷胡为乎无穷崑仑而西其远益迷虽极夫日入焉之涯道阻且?已莫之跻矧其日外之冥冥与东则齐有涯有冥冥有穷无涯无冥冥无穷吾广居不可以涯言不可以冥冥焉奚穷广居之南沧溟渺漫海外有国国外有水水之外人莫得而观可观者必有所穷吾广居尚不可得而观奚穷广居之北沙漠无极骨利干近日出之所北距大海海又无穷海虽大不逃乎形有形之物终穷吾广居不可以形其穷广居之中天生其中地生其中日月经其中星辰罗其中雷霆风雨霜雪变化其中人与鸟兽虫鱼万彚尽产其中然则所谓杨子者居於其中之何所哉三江之口乎西屿之麓乎室乎堂乎序乎塾乎石鱼之楼乎南园之竹坞乎谓不居乎三江之口不可谓果居乎三江之口亦不可谓不徙乎西屿之麓不可谓果徙乎西屿之麓亦不可堂无中边室无户牖序岂东西塾非左右楼虽可登而难升坞虽可游而莫有大哉乎广居以文宣至圣犹莫知其乡以洙泗诸贤犹不得其门学者愈行而愈远智者愈言而昬者愈不闻壁闼四辟而宗庙之美百官之富非立墙之外者所扪是中有不求自有之至乐宫商日奏金石日谐油油而溶溶易直子谅庄敬正中高明而有融泰和而粹冲世乐有穷斯乐靡终举视听心知之属不以为有旦暮有古今有始终而寂然莫之移洞焉乎空空缉熙灵府之光明混涵圣域之冥蒙而圆首横目之子方且日持钻坚之锥力运凿深之锄进寸而退尺欲前而倒趋嘻嘻吁吁
南园赋
光风兮静明林塘兮翠深云闲兮不动景妙兮莫寻泰和融凝兮非浮而非沈万化迭奏兮岂去曩而来今不知吾足之所如往兮不觉吾口之自吟百草千木兮散苍然之球琳纷禽鸟之飞鸣兮尽成韶頀之音乐悠悠以自生兮孰究其所始究其所终微觉其略如万象兮森罗杂错于止水之上明监之中纎洪短修毕陈互映兮有不可胜穷之容而澄光莹然兮曾莫省其聚散矧复判其西东厥沈兮匪卑厥高兮岂穷其骤焉辐辏兮非积其忽焉以遁遂至於无兮讵空斯妙兮可言而不可语惟可弄明月兮歌清风不索自获兮愈思愈穷古之人何以命之曰中庸
东山赋
吾之日用何如哉如东山之晓色苍茫无际不可揽取其间云气隐见阳辉粲发霞舒金锦愈变而愈奇云拖玉龙出没夭矫於万峰羣翠之间可观可骇而须臾忽化千态万状莫绘莫画又如江上之秋光清空爽明若甚近也而不可执若远也而不可追而及清露濡之霜月烱之而无所损无所益又如松间之溪声玲玲其鸣其音甚清的然可以听而闻而不得夫音之形又如岩前之月明其洁如玉其流光凝止若可以敛而掬入松为松入竹为竹随物赋形而终不得其机轴此岂吾之所私有独妙独化他人不得而与哉举遐近通万古夫孰者之不然惟昬明之不齐是非之迭出所以有知有不知有协於极於不极粒我烝民莫非尔极孰谓吾日用而非极乎孰谓吾日用而可以知可以识乎孔子曰哀乐相生正明目而视之不可得而见也倾耳而听之不可得而闻也孰谓吾日用而可以见而可以闻乎偶书如右他日名之曰东山赋或疑当名日用赋应之曰如此问不惟不识东山亦不识日用庆元丙辰仲秋书於石鱼竹房
蛙乐赋
至矣乎至矣乎音声之妙有如此不可以言道不可以意传者乎静夜兮寂然发机兮捷然有唱辄酬兮翕然骤然千鼗竞奏万珠纷聨此断兮彼续甲洪兮乙纎各出其奇互发其妙离离然粲粲然若星辰之缀悬泠泠然激激然若岩隈之溜涧下之泉又若急雨过潇湘之上织锦濯蜀江之芳鲜宫商迭播角羽相先律不知其何律兮吕不知其何吕唯覩夫大积焉而不苑并行而不谬随之不见其後迎之不见其前如彼万象森罗参错毕见其莹然之监澄然之渊至动矣而静至繁矣而不喧是音也可闻而不可听可以默识而不可口宣孔圣遇之而忘齐国之肉味黄帝得之而大张於洞庭之原胡为乎独不见省於横目之士至憎而不烦甚以为寃寃矣乎寃矣乎俯不覩其为地仰莫知其为天虽百师旷何所措其耳虽千子期恶从探其源然则是其要妙终而不出其秘以啓後来之惓惓者乎西屿杨子於是为之歌曰竹风之萧然松月之烱然佐以丝桐之洒然继以是歌之油油然可谓昭然灼然
月赋
山月兮腾腾千峰兮毕明入林度岭兮疏爽而散清浮波泛流兮又何其萦回潋灩湛湛渟渟云气尽伏太虚碧澄不疾而速不行而至忽一轮之骤升珠无得以肖其圆玉不可以齐其莹神光独奇万古一灵遯星辰之失色截天汉之欲倾虚明之妙弥满六合拟揽之而无得姑触之而莫零入竹则与之为竹入松则与之为松到几盈几透窗可棂彻酒涵杯跨弦诣琴大巧造微至於此而无所用其力至洁非染而如留若凝却之似止而非止进之似临而匪临自古幽人雅士孰不仰止玩止乐之咏之不知其几千万语矣终莫能赞其不可摹写之奇探其造化机缄之情广寒宫殿近在吾方寸之地而有目者无覩有耳者未聆西屿杨子女知之乎杨子曰予惟无知故若是乐也故若是融融皜皜迎之不见其首随之不见其後也且不自知其为无知而况於知乎子仰而观之清明者何乎俯而履之博厚者何乎从子目之所视所视者何乎从子耳之所闻所闻者何乎彼乎此乎巨乎细乎虚乎实乎衆乎寡乎有乎无乎子乎我乎可言乎不可言乎可思乎不可思乎洙泗圣人所以无得而称姑托之以水曰知者乐之又托之以山曰仁者乐之某今亦姑赋之以月而某乐之子信之乎
心画赋
砚者天池也墨者玄云也笔者龙也乘龙者不知其为何神也迎之不见其首随之不见其後操则存舍则亡出入无时莫知其乡忽焉有感而动乘龙饮天池之水运磨玄云须臾下膏泽以润洽万物随物为形为圆为方为正为旁或直而遂或曲而疆或来或往如飞如翔如金如缶如齐如庄变化万状衆善中藏粹然之容?然之光其不可穷尽之妙岂锺王欧虞诸子所能梦而见觉而望彼方且驰骛矜衒乎放荡之晋世以文饰奸可耻可叹之唐後世又从而祖述之不复知三代之王古列圣人典章锺鼎刻画具在覩之使人温良恭敬中正精粹之德生今观兰亭遗藁亦有油然感动於中者乎亡吁吁嘻嘻坏人心败风俗使成人鲜德小子无造享国者不长皆斯类有以共成其殃而天下犹不知其故反相与助其狂澜撷其余芳
诗
明堂礼成诗
嘉定二年秋九月辛丑皇帝祀上帝於明堂礼成馆职祗承旧比作诗以奏忠朝请郎秘书省着作郎兼权兵部郎官臣杨简上进【後不上】
去腊陈三劄兹秋奉九筵羣英俱有赋孤迹敢无篇宗祀新隆礼宸衷上格天虚明融寂寞大化合敷宣近骇边烽急前惊内寇连鬼神虽然佑刑政谨将然咸谓公私杂希聆宰辅贤积深千万弊任止二三年苟且姑循旧嗟咨亦屡传旱蝗难熟视殍墐惨相联寒後裘方索薪间火已然冕旒几咫尺轩陛隔天渊善颂无谀语愚衷有至?愿兢兢业业安止出刚乾
内丹歌
某闻内丹不可见不待施工自成炼羲皇以上几春秋何啻千千万万转到今昼夜流光涌金乌夜照广寒殿余辉散发缀碧落稀稠纷纠珠玉溅冲气祥精腾太虚舒卷飞浮态累变映空晓景緑拖蓝错绮晚凝红染茜有时震响轰冥蒙有时熠燿盘飞线有时清润垂氷丝有时忽舞琼花片其间秀结成山川密木繁林飞鸟虫鱼次第现龙翔凤鸣宝藏兴絪緼孕瑞生羣英四明之麓鄞之曲育神含和备五福中有祥光两派明内虚外应无不烛能听能言能往复屈伸俯仰天然奇不知手舞蹈与足二十年前忽转移蓦过慈川天宝山之西翠微曲复烟霞深变化游徙谁复知端倪石鱼楼阁云气低比年往往暂此栖御风两渡浙河去又寻归路从桃蹊桃源深处无人识纵复经从当面迷天实秘此丹所见惟童顔暂时一语露一班不直知音又复还
登石鱼楼
楼栏倚碧空緑树正摇风我独来从容笑歌於其中微?吹我衣碧袂纱玲珑诗成自长吟宛转音和融此意无人会只许清风同亦许空间云悠然西又东亦许林间禽幽啭声无踪亦许山间翁笑语天机通前山对我吟突兀青重重终日赓我歌知音无瞽宗知音自古少日月空临照天地终不秘造化今未了
石鱼楼
多谢天工意已勤四时换様示吾人碧桃丹杏分明了緑艾红榴次第陈秋鴈声中休□□雪梅枝上莫因循机关踏着元非彼正是吾家固有身
又
个里包坤更括乾精神微动便纷然桃红柳緑春无迹鱼跃鸢飞妙不传菱浪岂缘风衮衮荷珠不为露涓涓分明是了何言否此事难容郑氏笺
宝莲官舍偶作
云海湖山有主人宝莲峰顶露精神有时领客登高去亲手挑窗对景新万里苍茫融妙意三杯虚白浴天真出门更有殷懃在为奏松风又絶伦
游乐平明岩
西风吹作明岩去石屋高虚滴如乳是谁不是洞中仙无人自信吾为主
嘉泰昭阳大渊献筑室董孝君祠之西下有湖焉某曰溪以董君慈孝而得名县又以是名则是湖宜亦以慈名作诗曰
惜也天然一段奇如何万古罕人知只今烟水平轩槛触目无非是孝慈
惜也天然一段奇如何万古罕人知只今弄月吟风处孔子明言是孝慈
惜也天然一段奇如何万古罕人知只今山色连深翠孔子明言是孝慈
又
惜也天然一段奇如何万古罕人知只今步步云生足底用思为底用疑
惜也天然一段奇如何万古罕人知只今讲学从游地一听思为一听疑
惜也天然一段奇如何万古罕人知殷懃为语从游子孰是思为孰是疑
送黄文叔侍郎赴三山
某请违判府安抚殿撰侍郎之次始知同馆有诗某惶恐捉笔遽成谨申上告毋罪老拙
某信人心即大道先圣遗言兹可考心之精神是谓圣诏告昭昭复皜皜如何後学尚滋疑职由起意而支离自此滥觞至滔襄毋惑怀玉不自知何思何虑心思灵不识不知洞光明意萌微动雪沾水冺然无际澄且清侍郎日用所自有总是本原非左右举而措之於三山的然民仰如父母监明水止烛丝厘变化云为奇复奇斯妙可言不可思矧可倾耳有听之然而臯禹尚兢业不作好恶生枝叶圣贤相与告戒尚有斯某也何敢不於侍郎之前献此诗
熙光
兢业初无蹊径缉熙本有光明自觉自知自信何思何虑何营镜里人情喜怒空中云气纡萦孔训於仁用力箕畴王道平平
明融
妙妙融明乐未央山川人物献文章纵横组织无边巧变化委蛇不可商北麓林塘秋静莹南山景气晓苍茫欲吟无句方徐步忽报相从注早香
又
妙絶虚明万里光融融静静渺茫茫其间变化无踪迹却有方圆与短长仰首看空闲顾盻聚头窃语足商量竹稍忽作潇然韵正是云门第一章
又
浄几横琴晚寒梅花落在弦间我欲清吟无句转烦门外青山
咏春
日日看山不厌山白云吞吐翠微间静明光里无穷乐只是令人下语难
丙子夏偶书
风从槐市过来凉丝竹金英尚在堂惟有慈湖亲听得近来吾党亦专芳如何钻仰徒劳苦要说精粗与短长神气风霆俱是教四时代谢尽彰彰
又
行年七十有六随世名言则然应酬衮衮万状变化离坎坤乾人情曲折参错动静多寡後先孰有孰虚孰实无高无下无边清明靡所不照一语不可措焉先圣为是发愤忘食某也何敢空度岁年
偶作
此道元来即是心人人抛却去求深不知求却翻成外若是吾心底用寻
谁省吾心即是仁荷他先哲为人深分明说了犹疑在更问如何是本心
若问如何是此心能思能索又能寻汝心底用他人说只是寻常用底心
此心用处没踪由拟待思量是讨愁但只事亲兼事长只如此去莫回头
可笑禅流错用心或思或罢两追寻穷年费煞精神後?入泥途转转深
心里虚明着太空乾坤日月总包笼从来个片闲田地难定西南与北东
莫将爱敬复雕镌一片眞纯幸自全待得将心去鈎索旋栽荆棘向芝田
勿认胷中一团气一团气里空无地既空何地更何义此无广狭无一二
恶习起时能自讼谁知此是天然勇多少禅流妄诋诃不知此勇元不动
囘心三月不违仁已後元曾小失真一片雪花轻着水冥冥不复省漓醇
有心切勿去鈎玄鈎得玄来在外边何似罢休依本分孝慈忠信乃天然此天然处不亦妙费尽思量却不到有时父召急趋前不觉不知造渊奥此时合勒承认状从古痴顽何不晓
曩疑先圣啬於言何不明明细细传今醒从前都错认更加详後即纷然
夫子文章不可为从心到口没参差咄哉韩子休污我却道诗葩与易奇
雪月风花总不知雕奇镂巧学支离四时多少闲光景无个闲人领畧伊
勿学唐人李杜痴作诗须作古人诗世传李杜文章伯问着关雎恐不知
诗痴正自不烦攻只为英才辄堕中今日已成风俗後後生个个入樊笼
儒风一变至於道此是尧夫未识儒除却儒风如更有将驴骑了复求驴
道心非动静学者何难易痴云欲扫除迅霆无异拟无妄而微疾勿药斯有喜一轮秋月明云为岂思虑太极奚可图可图非太极矧复赘无极哀哉可太息何不观古圣一一已默识胡为复作图交扰而曲屈是孰知五行五行皆妙质不可离合论浑浑体自一安得孔子生邪说俱荡涤哀哉复哀哉太息复太息
当敬不敬谓之悖当正不正谓之谀是中适莫俱难着意态微生已觉疏
丁丑咏春偶成
叶叶枝枝都教女红红白白尽呈人如何自古知音少方到而今得句新既遣鸟啼频嘱付又令鹤舞出精神便将天作一张纸难画慈湖二月春
天造慈湖迥出尘无冬无夏只长春四山桃李围新锦一邑风光让絶伦涧水檐傍谈妙理山禽柳外说天真杏坛无限难传意付与凭栏寓目人
丁丑偶书
新年七十七是虚不是实我心包太空有无混然一比日腑臓作示病而无疾凭栏拱翠峯可咏不可诘
又
物物皆吾体心心是我思四时非代谢万说不支离涧水谈顔乐松风咏晳词仲尼亲许可实语断非欺孔子曰正明目而视之不可得而见也倾耳而听之不可得而闻也此孔子许可之言也
乾道抚琴有作
萧萧指下生秋风渐渐幽响飕寒空月明夜气清入骨何处仙佩摇丁东野鹤惊起舞流水噎复鸣一唱三叹意未已幽幽话出太古情龙吟虎啸遽神怪千山万壑风雨晦海涛震荡林木响乱撒金盘氷雹碎和气囘春阳缥缈孤鸾翔三江五湖烟水濶波声飋飋鸣渔榔悲猿临涧欲渡不敢渡但闻涧下萧?松风长闲云曳碧落势去还囘薄神仙恍惚无定所微吟似欲止所作御风一笑归蓬瀛犹有余音遶寥廓
侍象山先生游西湖舟中胥必先周元忠奕
百里平湖十里堤新芜苒苒緑齐齐水晶宫里光风静碧玉壶中远近迷局外有棊输与我口边得句岂须题流莺却会幽人意故向人间一两啼
又
浅红深翠緑高低各出精神不肯齐山色好时新雨沐湖光远处淡烟迷不知醉後无言句逼近前来乞品题我亦未能勤领畧只烦莺啭与乌啼
偶成
春入园林种种奇化工施巧太精微山禽说我胸中事烟柳藏他物外机既遣杏桃呈似了又令蜂蝶近前飞如何有眼无人见只解西郊看落晖
又
脚?和风步步春石鱼楼上?闲人兴来冲口都成句眼去游山不动尘李白谁知他意思桃红漏泄我精神忽逢借问难酬对只恐流莺说得真
又
桃红柳緑簇春华燕语莺啼尽日佳谁信声声沂水咏又知处处杏坛家
又
可惜有生都衮衮如何终日只纷纷满前妙景无人识到处清音独我闻
又
我吟诗处莺啼处我起行时蝶舞时踏着此机何所似陶然如醉又如痴
夜蚊
夜蚊告教一何奇妙语都捐是与非偏向耳旁呈雅奏直来面上发深机惜哉顽固终难入多是聋迷听者希费尽谆谆无领畧更烦明月到窗扉
奉檄往哭象山复会葬及归自金溪留宿本县仙乐观归而作是诗
膏露奚为降传闻不偶然两晨呈瑞处万叶遶炉前尝审如饴味谁操动物权天权非远近不可向人宣道士清晨喜告余昨朝膏露降濡濡夜来舆从留山观此瑞端呈邑大夫我闻之言半疑信踏破晓光上孤峻巍然古殿汉天师水遶丹炉叶明润旁观复折取以前连日祥应讵偶然我亦尝审甘如饴是谁执此变化权益信人心自灵妙莫执人神定名?此机不动万象沈此机一发靡不到此机不属上下中此机非西南北东此机无远亦无近此机至正而大公此机夫人之所有何不自贵自善守寸善微萌天地知小恶开元祸随後皇天无亲亦无常愿言孜孜兢兢悠久而无疆
张时可惠示甲乙藁
凌晨带月上竹舆荷君封送两卷书朦胧未省何文字中道晓色来徐徐乃是约斋甲乙槀惊喜遽读味新好一篇一篇奇益奇闲姿雅态云生岛石泉竹月风萧萧斗牛剑气秋空高意度横出不可速洒洒落落真诗豪殷懃厚意何以报熟复谨藏永为好大雅不作继者谁恐非少陵所可到君心自是思无邪何假於中植奇葩男儿要当追配古圣贤岂能更与凡卉争春华
富春龙门
桑麻迤逦入高原级级差差水落田树色自分深浅緑山光都在淡浓烟竹舆渐近钟鸣处诗句来从鸟语边又是一番新様致如何写得十分全
丹桂
世眼纷纷丹与黄广寒宫里亦如常目前不作两般见笔下方腾万丈光且莫锱铢深浅色也休斤两淡浓香灵根已入诗人手不许姮娥擅此芳
和胡皷院郊台致斋即事
新编下贶率性赓歌老拙仅可发莞尔之笑
联篇杰作大音稀云朶低垂向巧枝钝学久嗟人去速痴肠一任句来迟断无锦向诗中织但有春从笔底滋尽日斋宫云聚散不知步武是谁移
虚口徐行上短廊拂檐中角触山光高檐踊跃争奇怪巨笋逢迎效短长山木剪裁青玉色茶瓯问荅素馨香是中空洞无边际收拾山川尽括囊
和陈大着追九日之集
起兴家山翠作围紫宸垂旨未容归千峯来献无穷妙万影相从不敢违碧玉壶中丹叶舞水晶宫里白云飞凭栏相与谋荒政第一言无罪岁饥
题将作军器二监
出入云从二监中新来盘薄翠玲珑饱观大景金星洞唤作慈湖髩雪翁石怪山奇谁造化鸢飞鱼跃我家风只今笑语难闻见灼与人心万古同
伏蒙提举秘书郎中以留题县驿新篇封示恻隐惠爱之意自然着见可谓发情止义无愧古作道中不得即具申谢之仪夜还舍秉烛亟次崇韵庸见不敢虚辱大赐之诚非敢为文某惶恐敬上
我学如畎浍纎流未距川何如作难邑衮衮膏火煎学力未纯固诚不能不迁所丧逮寻丈所补无尘涓是则百炼金无复畏巨燃不闻曾氏子兢兢而??一贯融终始虚明万虑捐此道甚简易劳苦无禹胼体妙用亦妙扬州十万纒不熟愧稊稗未免世累挛使者临旧治盛礼修同年所道惟政事握手意留连车行眼偏瞩粟畦暨麦阡父老亟来迎喜色津津然我非当世才亦复见谓贤临违语益稠不觉膝自前更愿所以谙教我理婚田
贺朱倅
举杯话别几时逢此事分明监象中到处风光无远近毋言易道有西东轻轻衣湿梅坡雨欵欵舟行柳?风忽忆从游谈笑处苏公堤上跃花骢
送章大着出守衡阳
济济衆贤俱徐徐五马驱中司亲鳫序南岳佩鱼符吴楚从今异参辰幸小殊他时羣玉聚相与话踟蹰
贺王使君
南风颂王使君也使君有寛裕和乐之德如南风焉
南风薰兮如其仁兮盎乎惠和物之乐且欣兮　南风薰兮人之近兮天温厚之气以幸吾鄱江之民兮　南风薰兮於诞之辰兮何以夀之有南山之椿兮　南风薰兮我不靳兮无请弗获以幸吾乐平之民兮
南风四章章四句
上耿泉生朝
云台夀泉使显谟太监公也
瞻彼云台有那其武祝阿发迹中兴元辅　历世数十有孙惟良恺悌君子之纪之纲　柔亦不茹刚亦不吐有志而寛夫谁敢侮　天子曰於亟来辅予实彼周行为上大夫乃眷西顾畀之节符　是司九府爰总数路爰究爰度阜丰化布国用是裕　江左矜刑狱平讼清惟清惟明民用以宁奸宄亦惩　乃抚徽人惠绥千里匪亟匪除匪作匪异而郡亦治　泉课复艰属任斯难【阙】　斧扆节至累颁公毋惮烦　洎阳为邑实惟所临寛简虽至威信亦深敢不兢兢治所赋金以谨以程以恪以忱　惟公诞弥良月惟时地数盈成梦维熊罴何以夀之南山维基松栢维滋毋祝毋祈公自有之某也作诗于以敬之
云台十一章三章章四句一章章六句四章章五句一章八句一章十一句
上邓宪生晨
岷源夀江东使者司谏邓公也乐平令杨某有祝颂之辞于诞晨以献焉
维彼岷源维深且长是为大江润泽南方　维江之东有贤使者惠德似之溥泽润下　使者维公有祖高密云台第一流芳泌泌　有孙维良秉德正方天子曰於实彼周行　古之遗直亟辅予德疾风劲草岁寒松栢乃眷西顾金节畀之礼乐光华亦王近畿　钦哉祥
刑克寛克明民罹旱虐焦劳发情　民饥毋恐惠泽方涌适兼郡符民有天宠　首白蠲租寛博其模大公靡私匪畏匪拘　僵者起之骨者肉之知几千万父之母之　洎阳为邑罹旱则甚故维私邑蒙泽亦甚　维公诞弥端月维时梦维熊罴何以夀之南山维基大椿植之毋祝毋祈公自有之某也作颂于以敬之
岷源十二章十一章章四句一章十句
代冯似宗夀楼文昌
维公夀宫使阁学尚书楼公也表弟冯某作是诗再拜以献焉
维山四明涵奇孕英或曰降神为今甫申倬彼云汉昭囘其文凤鸣朝阳决河崑仑代天而言粹其德音　补衮大手石色五有砥柱中流屹屹其守为人所难一辞万口文昌大名太山北斗　云归星驾持麾东下乘流御风琳宫燕暇山水清晖亲戚情话不间遐贱如某某者　肆筵设席获教蒙益缱绻绸缪问遗不息万金良药再生大德　阳复之望惟公诞辰何以贶之秉国之钧何以夀之南山之椿
维山五章一章章十句二章章八句二章章六句
嘉定改元久旱得雨诗呈张令君
底事焦劳偃室中耕农臯月未施工两龙会合千山暗数日霖零百里同举手尽称知县雨何心领畧大王风再生天造奚为报海有穷时此不穷
两日长忧积满中感深令祷格天工欣欣处处人人喜渺渺茫茫亩亩同不至伤如无极雅【韩诗雨无极正大夫刺幽王也首曰雨无其极伤我稼穑】行当改赋黍离风邑民颂德千和万毫楮如何可以穷【王风黍离本旨为讥今取其有年禾黍丰故拟改】
喜雪次陈书韵
帘垂不觉夜牕明清晓从容始下平推户忽惊琼作地登楼笑指玉为京暂停枰上犹贤奕【时子臯敬甫对奕】来作弦间太古声【时琴抚白雪操】甚念衣单尘甑者毋令彼此有亏成蒙检讨封送所与诸同朝倡酬盛作某老拙愧後砾某祗拜以呈
原庙陪祠晓色开从容复指缀衣来花填辇路惊何早春向皇都特亟囘声赞俯躬千冠带香浮夹道万楼台传闻归燕隆亲睦天上云韶拱玉杯
夀倅生晨
某钦值府判直阁诞生令辰率尔以二章章八句为夀老拙不文告畧关听官
州家和气蔼新春得所亲贤蔚豹文天遣星辰为二屏我将风月作三分碧梧翠竹来华胄岳凤溟鲲驾庆云敬为同寅香一瓣愿言臭味?炉薰
方饮屠苏庆岁元五开历草又生贤沈檀鬭品来樽底梅竹交光闯水边好把绯鱼追旧事肯同螃蠏话当年圣贤德业归方寸稳取崇名上泼天
贺傅宪生辰
某恭承提刑国史郎中庆诞令辰谨修祝颂之章上赞崇高之筭缮写左方伏乞赐覧
奚必生申向岳求卧龙山水瑞光浮御风天上骑箕尾持节人间占斗牛岩下光芒惊走电笔端河汉泻新秋精神已致鸣山雨更愿为霖徧九州
鄱阳江上是瀛洲中有神仙暂此游明月襟怀民善颂浮云喜怒我无留蟠桃一熟三千岁玉陛重瞻十二旒谙尽民情并世道从容借筯属君侯
夀赵泉使
孕秀锺鼎庆源长属近亲依日月光弧矢影侵槐隂緑熊罴梦入藕花香诗书博雅今平献政事精明古赵张九府本根关大体故分华节到鄱阳
来迎父老喜相扶才大能令惠爱孚十道山川新约束三楼风月旧规模岩岩气貌踰嵩华坦坦胸襟有典谟仰止光华申善颂何当歛版向庭趋
临安张帅生辰诗
山野书生百不知同官元有诞辰诗怪他衙报来何晚笑我词源发处迟坐想鼎来门下士争雄尽吐腹中奇如何独有关西後只解揄扬抚恤辞
为恐他人未必知故推善意入歌诗非夸辇毂先弹压肯把寛仁作钝迟不但舆情都喜惬亦闻天语有褒奇铺张才美终难了只此今朝祝颂辞
次韵吴机宜
十里松湖乘鴈归酒乡近处一惊飞颇闻水月中泉石笑我年来杖履稀
次韵吴天机
洪范论时常心官职雨阳分龙何效竭负扆久忧伤禾稿几於白苖苏尚可苍焦劳殊未已诏旨欲盈箱【已上甲藁】
偶成
风云雨雪自何来我有乾元大矣哉万景出奇供杖履羣峯环翠拱楼台兴来吟咏谁裁剪饭罢游行岂去回信口道来俱妙妙教人寻访几枝梅
偶成
中堂此景亦不恶叠嶂穷林张翠幄有时云气间出没谁能绘画得此乐诗人如麻笔如椽拟待索纸莫莫莫孔子明目尚不见枉费精神去摸?
示叶元吉
元吉三更非鼓声慈湖一夜听鹅鸣是同是异难声说何虑何思自混成炉炭几番来暖热天牕一点吐圆明起来又覩无穷景水槛澄光万里清
偶书
君子不必相与言礼乐相示甚昭然礼乐相示无一言物物事事妙莫宣此妙自觉不可传可传非觉亦非玄风雨霜露无非教哀乐相生先圣篇
偶书
无声之乐闻四方纯德孔明即就将哀乐相生不可见衾裘非燠箑非凉秋毫莫大泰山小殇子上夀彭祖夭入门金作示吾情於卫磬声今不了春秋冬夏风雨霜露无非教胡为自古学者恁莫晓二十年来?多晓是殆天欲亨吾道屈指何止数十人知及仁守或可保曲礼三千不可思至哉忠信与孝慈水哉水哉也大奇孔圣无语孟不知
偶书
自古挑才扬暨汉多书木才木虽不同一音贯吴蜀大道无异同奚庸析耳目千载觉者几迩来帝锡福所知余百人宗祖慈湖麓天地吾施生四时吾继续日月吾光明变化吾机轴夫人同此机宇内皆吾族惟日用不知被褐而怀玉礼三百三千是谁不备足父母谁不爱弟幼谁不育事上谁不敬对宾谁不肃步步在杏坛句句香芬馥羣峯穿白云碧流响松谷谆谆帝诲我敢不拱承嘱夙兴笔此诗既复从首读此读人不闻惟有庭前菊
慈溪金沙冈歌
冈涌金沙来几里贴天衮衮白云里雄峯健陇四奔驰每每囘顾慈溪水慈溪慈溪孝名美即天之经地之义子思不知万物我发育推与圣人自固蔽己自固蔽祸犹小固蔽後学祸甚大孔子没近二千年未有一人指其愆汨汨昏昏到今日所幸慈溪却不然灼见子思孟子病同源不得已指其蔽写出世所不传大道荡荡而平平圣训至明至坦夷一无荆棘相维纒学子首肯斑斑焉静明庄敬非强参学者多觉近二百事体大胜於己前学徒转相啓告又未已大道行乎讵非天
大哉
大哉孔圣之言哀乐相生不可见倾耳听之不可闻不见乃真见不闻乃真闻子夏虽曰敢不承实莫之承终於昏误认有子为师道曾子觉虽小而悟孔圣之皜皜濯之暴之觉之亏即濯即暴无不妙子思孟子亦近之惜乎小觉而大非其言多害道二子名声满天下指其非者何其少滋惑後学何时了安得朝家专主孔圣言尽削异说明大道比一二十年觉者??多几二百人其天乎春秋冬夏风雨霜露无非教风霆流形庶物露生无非教君子不必相与言虽在畎亩之中默然即圣无他巧大哉孔圣之至言罔极之德何以报
谒泰伯庙
三以天下让先圣谓至德某也拜庙下太息复太息三辞不难知泰伯无人识胡为无得称万象妙无极或曰泰伯之神无形体何故言象又曰万通大道者匪有匪无象即无万即一一即万尚不可思而可言乎即无言天地内外皆泰伯人实见之而不识
偶作
处处青山人不识步步踏着此岩石妙妙妙妙不可言可惜可惜大可惜
赠野牛
曾将大手挽恒河引得龙来地起波何待砚池藏滴水工夫元不费揩磨
湍水岩祷雨诗
戊辰之夏天久不雨农嗟失时孰不傍徨邑人余崇因干到县之石台乡遇一老人曰此地龙潭灵甚名湍水岩居士胡不祈於此崇囘视间老人已不复见其神矣继到湍岩果是圣迹祷而归告于邑之士庶令君张君润之斋宿同诣潭所化龙随见甘雨沛然吾邑无不种之亩惠至渥也崇?湍岩居士一力经营刻立碑记装饰神像龙天感应岁斯上熟不可不记慈湖杨某
湍水龙潭古迹遗不因老叟有谁知乡人祷雨无灵日云魃常阳尚在时说与县家诚且信去从潭所宿为期囘头甘泽苏枯槁揷种工夫未是迟
精祷何须到处临只祈湍水沛甘霖驱除旱魃无余事感召灵神在寸忱庭砌已酣行蚁战山川能动老龙吟当知一饱皆公赐雷地何人无喜心
蒙训
父母生子身身是父母个如何却言我言我大不可父母在此坐子则不敢坐不坐乃当然父母如天大男儿立父旁女儿立母旁男儿拱手立女儿敛衣裳捧盥兼洒扫将茶及奉汤言语须低软依前立正方兄娣惟恭敬弟妹常爱慈饮食先尊长不敢遽有之尊长若嗔我嗔我是爱我欲我为君子所以约束我语话须诚实步履学踈迟头容常正直四体莫邪欹
金明池
燕语莺啼杏坛春色为甚无人领畧又添个山青水緑是多多少少明明白白对面不识方且荡然放逸不亦文辞雕琢圣人道君子不必相与言但示以礼乐礼乐无言莫穿凿一味融融无穷静乐步步行行皆妙用言言句句俱寂寞舜曰道心明心即道百姓日用不知不觉从学者再三勤勤有请也只不可说着
历代诗
三皇五帝
混沌凿开知几岁洪荒莫考传承裔但闻前史载三皇伏羲神农及黄帝三皇之後五帝传少昊颛顼高辛继唐尧虞舜又继之天下於斯为盛际
夏
尧舜天位传禹王禹之子啓传太康仲康王相少康後王宁王槐及王芒王泄不降王扃立王厪孔甲何淫荒王臯之後有王发桀放南巢夏始亡十七君余四百岁夏之天下遂为商
商
商汤兴时民戴后外丙仲壬继其後太甲沃丁及太?小甲雍己及太戊仲丁外壬河亶甲祖乙祖辛传沃甲祖丁相继有南庚阳甲之後是盘庚盘庚能复兴商邑不幸小辛小乙立武丁有德?高宗祖庚祖甲又无功廪辛庚丁逢武乙太丁帝乙衰王室末有纣辛名曰受民心遂归周武后六百余年三十主周得天下商遂亡
西周
后稷文王世几传武王方得天下全成康昭穆及共懿孝夷之後厉兼宣幽王见杀平王立以上凡经四百年
东周
平王避难迁洛阳桓庄僖惠襄顷匡定简灵景兼悼敬二百余年春秋王春秋之後周之晚元王贞定相承纂哀考威烈遂传安夷烈显圣慎靓赧三十七主始为秦八百余年谁谓短
秦
始皇继周称皇帝传子胡亥为二世子婴灞上降汉王四十余年非久计
西汉【即前汉】
西汉十二君高惠吕后文景帝传于武遂及昭宣元成哀平帝後王莽乃为君昌邑兼孺子二人不足云
东汉【即後汉】
东汉之光武高皇九世孙诛莾中兴後依前十二传明章称显肃乃及和殇安顺贤冲与质桓灵极不君终当孝献帝汉室遂三分
三国
两汉四百载分为魏蜀吴曹操始居邺刘备?成都孙权在金陵鼎足互相图
蜀从刘备传後主四十余年为魏虏吴传孙亮至孙休晋封孙皓归命侯魏有文明俱称帝齐王高贵还相继陈留王立共五君大业卒传司马懿
西晋
晋人司马氏相魏敢专权懿师昭不帝追谥宣景文武帝受魏禅惠帝实童昏刘聪害怀愍由此失中原
东晋
夷狄?河洛元帝南渡江宣帝之曾孙立?都建康明成康与穆哀废最堪伤简文武安後桓玄暂称王卒闻恭帝世逊位宋武皇两晋十五主二百年而亡
宋
宋武是刘裕传位从东晋荥阳与文帝遂传武帝骏前废乃有明後废乃立顺八主六十年萧齐因继运
齐
齐主萧道成乃是萧何孙武帝鬰林王海陵鸣帝鸾东昏至和帝七主不足论二十有四年萧梁遂建元
梁
萧衍梁武帝其子?简文孝元恭皇帝前後共四君五十有六载大位俱于陈
陈
陈武名霸先文帝废帝传宣帝及後主共三十二年六朝至此灭天下归杨坚
隋
杨坚隋高皇炀帝遂淫荒恭帝不足道四海正扰攘三主四十年天下禅于唐
唐
唐祖是李渊太宗高则天中宗曾见废睿宗传与玄肃代德顺宪穆敬文武宣懿僖及昭哀二十一君传二百九十四朱梁称元年
五代
梁主是朱温簒唐都汴宋友珪及末帝灭于李克用庄宗克用子灭梁又称唐明宗与愍潞灭于石敬塘敬塘晋高祖其子?少主虏为负义侯契丹入中土晋亡汉始立知远实姓刘传子称隐帝二世遂为周周家有太祖姓郭乃名威世宗及恭帝仅能十载期共五十三年天命遂有归
宋
太祖太宗兄授弟两派天源称善继真宗嗣位及仁宗以子传孙皆圣裔英宗有诏嗣濮王次及神宗哲宗世徽宗行道付钦宗高宗南渡中兴帝孝宗之末嗣秀王揖逊两朝诚鲜俪
慈湖遗书卷六
<集部,别集类,南宋建炎至德佑,慈湖遗书>

[book_title]卷七
钦定四库全书
慈湖遗书卷七　　　　　宋　杨　简　撰家记一【已易　泛论易】
易者已也非有他也以易为书不以易为己不可也以易为天地之变化不以易为己之变化不可也天地我之天地变化我之变化非他物也私者裂之私者自小也包牺氏欲形容易是已不可得画而为一於戏是可以形容吾体之似矣又谓是虽足以形容吾体而吾体之中又有变化之殊焉又无以形容之画而为者吾之也者吾之也可画而不可言也可以默识而不可加知【阙】者吾之全也者吾之分也全即分也分即全也自生民以来未有能识吾之全者惟覩夫苍苍而清明而在上始能言者名之曰天又覩夫隤然而博厚而在下又名之曰地清明者吾之清明博厚者吾之博厚而人不自知也人不自知而相与指名曰彼天也彼地也如不自知其为我之手足而曰彼手也彼足也如不自知其为己之耳目鼻口而曰彼耳目也彼鼻口也是无惑乎自生民以来面墙者比比而不如是昏之甚者见谓聪明也夫所以为我者毋曰血气形貌而已也吾性澄然清明而非物吾性洞然无际而非量天者吾性中之象地者吾性中之形故曰在天成象在地成形皆我之所为也混融无内外贯通无异殊观一画其旨昭昭矣厥後又繋之辞曰乾乾健也言乎千变万化不可纪极往古来今无所终穷而吾体之刚健未始有改也言乎可指之象则所谓天者是也天即乾健者也天即一画之所似者也天即己也天即易也地者天中之有形者也吾之血气形骸乃清浊隂阳之气合而成之者也吾未见夫天与地与人之有三也三者形也一者性也亦曰道也又曰易也名言之不同而其实一体也故夫乾彖之言举万物之流形变化皆在其中而六十四卦之义尽备於乾之一卦矣自清浊分人物生男女形万物之在天下未尝不两曰天与地曰昼与夜曰夫与妇曰君与臣曰尊与卑曰大与小曰贵与贱曰刚与柔曰动与静曰善与恶曰进与退曰实与虚博观纵观何者非两一者所以象此者也又系之辞曰坤坤顺也明乎地与妻与臣与柔之类也然非有二道也坤者两画之乾乾者一画之坤也故曰天地之道其爲物不贰则其生物不测又曰明此以南面尧之所以为君也明此以北面舜之所以为臣也又曰吾道一以贯之则夫乾坤之彖虽有大哉至哉之辨以明君臣上下之分而无二元也坤爻又曰直方大又曰以大终也又以明大与至之无二旨乾与坤之无二道也乾何以三一也天此物也人此物也地此物也无二一也无二己也皆我之为也坤何以三也天有隂阳日月明晦也地有刚柔高下流止也人有君臣夫妇贵贱善恶也天下固有如此者也圣人繋之辞曰震明乎如此者阳为主自下而动且起也此我之变态也天下固有如此者也圣人系之辞曰巽明乎如此者隂为主隂入於下柔随之类也此又我之变态也天下又有如此者也圣人繋之辞曰坎言阳陷乎两隂之中内阳而外隂水之类也此我之坎也天下又有如此者也圣人系之辞曰离言隂柔不能以自立丽乎两刚又外阳而中虚为火之类也此我之离也天下又有者阳刚止截乎其上故系之辞曰艮艮止也明乎我之止也天下又有者隂柔发散乎其外故繋之辞曰兑兑说也明乎我之说也举天地万物万化万理皆一而已矣举天地万物万化万理皆乾而已矣坤者乾之两非乾之外复有坤也震巽坎离艮兑又乾之交错散殊非乾之外复有此六物也皆吾之变化也不以天地万物万化万理为己而惟执耳目鼻口四肢为己是剖吾之全体而裂取分寸之肤也是梏於血气而自私也自小也非吾之躯止於六尺七尺而已也坐井而观天不知天之大也坐血气而观己不知己之广也元亨利贞吾之四德吾本无此四者之殊人之言之者自殊尔人推吾之始名之曰元又曰仁言吾之通名之曰亨又曰礼言吾之利名之曰利又曰义言吾之正名之曰贞又曰固指吾之刚为九指吾之柔为六指吾之清浊为天地指吾之震巽为雷风指吾之坎离为水火指吾之艮兑为山泽又指吾之变而化之错而通之者为六十四卦三百八十四爻以吾之照临为日月以吾之变通为四时以吾之散殊於清浊之两间者为万物以吾之视为目以吾之听为耳以吾之噬为口以吾之握为手行为足以吾之思虑为心言吾之变化云为深不可测谓之曰神言吾心之本曰性言性之妙不可致诘不可以人为加焉曰命得此谓之德由此谓之道其觉谓之仁其宜谓之义其履谓之礼其明谓之智其昏谓之愚其不实谓之伪其得谓之吉其失谓之凶其补过谓之无咎其忻然谓之喜其惨然谓之忧悔其非谓之悔啬而小谓之吝其不偏不过谓之中其非邪谓之正其尽焉谓之圣其未尽焉谓之贤言乎其变谓之易言乎其无所不通谓之道言乎无二谓之一今谓之己谓之己者亦非离乎六尺而复有妙己也一也二之者私也梏也安得无私与梏者而告之姑即六尺而细究之目能视所以能视者何物耳能听所以能听者何物口能噬所以能噬者何物鼻能嗅所以能嗅者何物手能运用屈信所以能运用屈信者何物足能步趋所以能步趋者何物血气能周流所以能周流者何物心能思虑所以能思虑者何物目可见也其视不可见耳可见也其听不可见口可见噬者不可见鼻可见嗅者不可见手足可见其运动步趋者不可见血气可见其使之周流者不可见心之为脏可见其能思虑者不可见其可见者有大有小有彼有此有纵有横有高有下不可得而一其不可见者不大不小不彼不此不纵不横不高不下不可得而二视与听若不一其不可见则一视听与嗜嗅若不一其不可见则一运用步趋周流思虑若不一其不可见则一是不可见者在视非视在听非听在嗜非嗜在嗅非嗅在运用屈伸非运用屈伸在步趋非步趋在周流非周流在思虑非思虑视如此听如此嗜如此嗅如此运用如此步趋如此周流如此思虑如此不思虑亦如此昼如此夜如此寐如此寤如此生如此死如此天如此地如此日月如此四时如此鬼神如此行如此止如此古如此今如此前如此後如此彼如此此如此万如此一如此圣人如此衆人如此自有而不自察也终身由之而不知其道也为圣者不加为愚者不损也自明也自昏也此未尝昏此未尝明也或者蔽之二之自以为昏为明也昏则二明则一明因昏而立名不有昏者明无自而名也昏明皆人也皆名也非天也
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>