<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,蒲室集全文在线阅读,蒲室集全文在线下载,大玄古籍书库">
<meta name="description" content="元代诗文别集。15卷。释大訢撰。《四库全书》曾据浙江汪启淑家藏本编入别集类。卷首有后至元四年(1338)虞集序。其时虞集双目已近失明,不能读书,而是听别人为他朗诵大訢诗文,他这样描述听后的感受:“如洞庭之野,众乐并作,铿宏轩昂;蛟龙起跃,物怪屏走,沉冥发兴。至于名教节义,则感厉激奋,老于文学者不能过也。何其快哉!何其快哉!”本集卷1为古辞、古诗,卷2为古诗,卷3—5为律诗,卷6为绝句,卷7—8为序,卷9—10为记,卷11为碑铭,卷12为塔铭,卷13为说、题跋,卷14为题跋、箴、赞,卷15为铭、祭文。他的五">
<title>蒲室集_笑隐大訢_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">蒲室集</span> <br/>
          作者： <span class="inputVal" id="bkauthor">笑隐大訢</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]68766</span> <br/>
          说明： <span class="inputVal" id="bkdec">元代诗文别集。15卷。释大訢撰。《四库全书》曾据浙江汪启淑家藏本编入别集类。卷首有后至元四年(1338)虞集序。其时虞集双目已近失明,不能读书,而是听别人为他朗诵大訢诗文,他这样描述听后的感受:“如洞庭之野,众乐并作,铿宏轩昂;蛟龙起跃,物怪屏走,沉冥发兴。至于名教节义,则感厉激奋,老于文学者不能过也。何其快哉!何其快哉!”本集卷1为古辞、古诗,卷2为古诗,卷3—5为律诗,卷6为绝句,卷7—8为序,卷9—10为记,卷11为碑铭,卷12为塔铭,卷13为说、题跋,卷14为题跋、箴、赞,卷15为铭、祭文。他的五言长律力学杜甫,也确实有相近之处。《述怀送观空海归临川七十韵》是元人长律的佳作,感世伤时,陈情述怀,写得真切无讳。小诗则以情思细密见长,如《舟至通州夜雨大作》:“明日京华拂面尘,穹庐如雪马如云。雨声未忍孤篷别,故遣萧萧枕上闻。”告别京师,沿运河南下,夜雨泊舟于通州,使大訢在孤寂中回味起大都的繁华。虽无一笔着意刻画羁旅愁思,却把愁思融进意境之中。</span> <br/>
          封面： <span class="inputVal" id="bkimg">Z_19354.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]蒲室集
[book_author]笑隐大訢
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]68766
[book_dec]元代诗文别集。15卷。释大訢撰。《四库全书》曾据浙江汪启淑家藏本编入别集类。卷首有后至元四年(1338)虞集序。其时虞集双目已近失明,不能读书,而是听别人为他朗诵大訢诗文,他这样描述听后的感受:“如洞庭之野,众乐并作,铿宏轩昂;蛟龙起跃,物怪屏走,沉冥发兴。至于名教节义,则感厉激奋,老于文学者不能过也。何其快哉!何其快哉!”本集卷1为古辞、古诗,卷2为古诗,卷3—5为律诗,卷6为绝句,卷7—8为序,卷9—10为记,卷11为碑铭,卷12为塔铭,卷13为说、题跋,卷14为题跋、箴、赞,卷15为铭、祭文。他的五言长律力学杜甫,也确实有相近之处。《述怀送观空海归临川七十韵》是元人长律的佳作,感世伤时,陈情述怀,写得真切无讳。小诗则以情思细密见长,如《舟至通州夜雨大作》:“明日京华拂面尘,穹庐如雪马如云。雨声未忍孤篷别,故遣萧萧枕上闻。”告别京师,沿运河南下,夜雨泊舟于通州,使大訢在孤寂中回味起大都的繁华。虽无一笔着意刻画羁旅愁思,却把愁思融进意境之中。
[book_img]Z_19354.jpg


[book_title]提要
钦定四库全书　　　　　集部五
蒲室集　　　　　　　　别集类四【元】
提要
【臣】等谨案蒲室集十五卷元释大欣撰大欣字笑隐南昌陈氏子居杭州之凤山迁中天竺又主建康集庆寺是集诗六卷文九卷前有虞集序谓其如洞庭之野衆乐并作铿宏轩昂蛟龙起跃物怪屏走沉冥发兴至于名教节义则感厉奋激老於文学者不能过虽称之少溢其量然其五言古诗实足揖让于士大夫间余体亦不含蔬笋之气在僧诗中犹属雅音又文宗入继大统改建康潜邸为集庆寺特起大欣居之授太中大夫故虽隶缁流颇谙朝廷掌故若所着王可毅尚书历任记证以元史文宗本纪皆相符合惟本纪谓至治元年五月中政使约尔珠【原作咬住今改正】告妥欢彻尔【原作脱欢察儿今改正】等交通亲王於是出文宗居海南而是记则谓至治二年谗慝构祸文宗迁海南与本纪相差一年或传写误元为二故与史异耶集中多与赵孟頫柯九思萨都拉【原作萨都刺今改正】高彦敬虞集马臻张翥李孝光往来之作而第九卷中杭州路金刚显教院记第十二卷金陵天禧讲寺佛光大师德公塔铭并注曰代赵魏公作则孟頫亦尝假手於大欣知非俗僧矣乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
蒲室集原序
天地之相感而文生焉气神周流物象变化而不可已者亦犹文章之出乎人者矣故夫以高下厚薄肥硗荒易之地以通乎风雨雷霆霜露之用摩荡消息起伏各因其所在而发焉千态万状之迹其可穷哉是故必以聪明特达之材而充其周普融摄之识彻乎天人古今之变以达其浩博精要之理而後可以为之也嗟乎鲜矣彼局促於呫哔之间每不足以得之而妙契心要于形骸之外者庶几言之而无愧执之而无方以纵横出入於当时者乎南昌欣公早有得於其宗精神所及六艺百家殆不足学也故其说法之余肆笔为文莫之能御以予所知自其先师北磵简公物初观公晦机熙公相继坐大道塲开示其法然皆有别集汪洋纡徐辨博瓌异则欣公之所为有自来矣我文皇建大刹于潜邸之旧处特起欣公居之天纵神明度越前代取一士而表异之冠于东南之丛林其遇合之故尊礼之意岂凡庸所得窥其万一欣公于是吸江海于砚席肆风云於笔端一坐十年应四方来者之求则一代人物之交见于篇章简什者殆无虚日岂寻常根器之所能哉予与欣公相知二十年天历至顺间一再邂逅京师殊未暇及兹事归卧山中五六载方外之士相遭于淡泊时得见其一二已不胜其惊喜高上人久从公游不鄙予之衰朽而来过焉乃尽得其所为蒲室集者数巨帙惜予有子夏丘明之疾危坐虚室使善读书者琅然诵之如洞庭之野衆乐并作铿宏轩昂蛟龙起跃物怪屏走沉冥发兴至于名教节义则感厉奋激老于文学者不能过也何其快哉何其快哉岂期寂寥迟暮之余而有此获也故题其编末而归之至元四年岁在戊寅四月八日蜀郡虞集叙

[book_title]卷一
钦定四库全书
蒲室集卷一
元　释大欣　撰
古辞
猗兰辞
野漫漫兮菉葹霜贸贸兮露滋匪阳不曦彼美不见兮以渴以饥湘之涉兮阻且隮挂长蛇兮吼玄罴景翳翳兮历崦嵫念徂岁兮愆芳期羌不畏乎色衰谓招魂兮若有知遡长风兮览予怀寄音尘于竹帛兮犹不媚厥姿玉之蒨兮参差风之佩兮陆离芳霏霏兮袭吾帷縆朱弦兮待之娱子之独兮憺忘归
思亲辞【有序】
王君宝御史以游宦无常处图先茔于轴岁时随所寓展祭之为作思亲辞以致其思云
耳有闻兮如语目荧荧兮如睹来翩翩兮而欲举倏而去兮畴与奠兰蒸兮桂酒我祭而享兮慰我荼苦念旧居之衡宇今归而乘兮骢马泉深兮长溜木翳翳兮隂茂笃孝思兮无斁自我躬兮我後
山云辞【有序】
於上人结庵余英山中揭所居曰半云夫云之为物无多寡大小形也而曰半何哉上人离世絶俗人不得而友之能不趋利而合不避害而散同于无心流于无迹惟云克肖焉于是空半室以居之朝夕容与而不异也笑隐子惧其久而忘之欲固其盟遗之以歌
南山兮朝隮夕容与兮水涯复儃徊兮余次宾而肃之兮欵扉抚瑶席兮布函丈乐无斁兮憺忘归?不渎兮去不违毋轶其疆兮犹有畛畦山中之人兮辟萝衣游万物兮守天倪行之独兮世无知匪云之从兮其从谁
徐勉之有琴曰风篁为作风篁引
湘之波兮夕风夕风兮龙吟在泓韶之乱兮盈耳接钧天兮云中云旓兮葆羽下风肃肃兮雨泷泷渺梧江兮涕无从涕渍土兮尔竹维篁凤翩翩兮不顾其凰不念先君兮朂万邦
宋孝子诗【有序】
黄河啮汴宋氏之墓湮焉孝子翼卿祷而系髪于敝鞍曳行积壤中土絓而止发之悉得其圹改葬之永嘉李季和书其事予绎其遗思为之些曰
水有源兮木有本我有亲兮亲没而不返念我稚兮有鬓髧髧俄弁而冠兮岁暮纂纂墓有朽骨兮呼不应河之啮兮胡不仁幽则鬼兮明则人死生虽异兮岂无其心我亲不见兮何有我身我求而获兮寜有鬼神古诗【四言】
高门一首赠岳柱公
昔在唐虞比屋可封其民不知倥侗颛蒙五子歌夏棠棣咏周汉兴孝亷其俗日偷桑沃而陨泉流而远岁不我与子怀婉娩亲之育我如不保矣我育我贵亲之髦矣亲疾而呻我痛在腹亲丧三年惟日不足我圃我庐于亲之居杯棬犹存亲食之余我匪木石念之维何圣训是则靡知其他事君以忠友弟以爱以亢吾宗如亲之在乃作高门国有令典亦有卿公酾醑衎衎高门言言过者必式于以作诗歌之无斁
客去一首送娄所性归江西
客去复留客留终去鼍吟夜风鸠乳新雨有匹鸣鸟灌木湑湑岂无旨酒不如晤语亦有多誉束带乘马无爽我怀我疾遄愈
瞻云亭诗【有序】
张君克礼赴任南台御史以不克归养诵狄公白云亲舍之语感而作瞻云亭以寄其思夫爱其亲而朝夕养者人情之常穷阎委巷皆能然也而士之有才有志必期于树勋业流声实于无穷思所以荣显其亲其亲之命子亦若是而已故有出仕四方问道千里而曾子所谓以养亲者也然道降俗薄或因是以流连沈湎荡厥良心而日远日忘其亲者有之克礼才茂气宏年方强仕贵显矣虽尽瘁王事而无时忘亲推是心以临吏民施刑政措之天下岂外是哉予幼以亲命学佛而不能弘其道忝居官寺比乞退欲效古人织屦为养未获所请视古礼微显有间而所感则同也作瞻云亭诗
云隮于天倏往而还我行于迈以日以年云之将雨翳翳其隂孰无父母独劳我心我次于野饮马于河载旌扬扬其仪孔多鹏鲲海运豕豢于牢乃分之宜岂曰贤劳占子归矣鹊集于桷恩荣于家子有高爵赐虢与秦曳组若若载笑载言与子满酌
画兰
尔芳来袭我佩斯纫有肖于德薰然而春匪夷匪惠国士振振高风百世怀哉古人
泉石为刘君安赋
泉之始达维石啮啮不盈瓶罂而酌不竭决而疏之为江为湖泽及于物不如其初是故君子道不苟售虽有夔皋愧于巢由我石孔贞我泉孔腴维德似之永矢弗渝
古诗【五言】
期石室不至
风水不可期知君定来否何处唱歌声月明大谿口
心远堂为吴江张清夫赋
适性无广厦安居自光荣我生亦邂逅均尔衆物情方春戒穑事孰谓吾无营浊醪聊自适客至亦共倾喧寂庶可齐所贵吾道贞睠言邈千载恻恻兹抱盈
陶隐居像
玄运抚八极万化同其根委佩天池月曦髪扶桑暾仙佛皆幻迹着书亦寓言神交千载上一洗浊世昏
题程仲华西行集【有序】
程仲华眉山人少离故乡居金陵数十年既老归省坟墓嘉其高谊为题其西行集
归鸟投故林落叶庇本根人生首丘念所重骨肉恩蜀土昔离乱脱身间道奔及兹承平久慈孝况所敦苦心在丘陇志不慕田园敢辞万里远衣薄霜霰繁白首携仲子斗酒酬幽魂墟里尽荆棘故老无一存幸托贤守令大书刻墓閁采诗垂国史传之令子孙
送晖东阳往江西省佛智师
故家西江上游子未曾归而我岂不怀所惭志多违十五知好道从师别庭闱朅来苕上寺遭时蹈危机秋风走淮甸晏岁东海涯交情无厚亲面诺心已非感子始终意见我无瑕疵爱恶有妍丑人孰不自知目覩凌云质自足为我规况同早入室甚知多令仪前年党祸作衆溃如星驰老师卧一室四海浮云悲我时阙服役赖子能扶持子去我始至曾不慰渴饥遂令八十翁落日乡土思别来鞠再华田间霜露滋穷檐白日晚苦心徒尔疲感激子遂行信有天下奇草堂白头亲有弟供甘肥敢忘师道尊恩义无或亏意气重然诺为道况孜孜神机不停伫天马脱?羁能不念离索潦倒成荒嬉尺书岂无邮问谒多愧辞我有心与目孰不为鸢鸱母老家亦殚弟妹贫贱离长絶伯父恩骨朽葬无资天诛不可逭何用涕交颐因子感我私听歌行步迟誓言如白水我归岂无期
送杨子承台郎
六旬苦不雨寝食不遑安佳人重远别西风古长干辟书岂不华中台切云端执简赞画诺羣彦集孔鸾丹心照白日雄辞泻惊湍所爱温如玉何须铁作肝贤才期有用行志良独难上言保明哲下以济时艰关陕民食子蜚蝗蔽淮壖便须给馈饷胡能及朝飡维斗不可酌西望银河乾安得仙人掌盘倾玉露漙
送江希顔兼呈佛智师
丰草霜不死孤阳地中回佳人独憔悴穷居谢行媒朅来为亲友饮马寒江限鸡鸣戒蓐食晨发急景催念子笃孝道每食涕盈腮霜露感祥练闻琴有余哀我生非人类未可置蒿莱师老不得养畴尝恤凶灾尺书那忍寄未语先心摧骊驹且勿歌作诗补南陔
追和洪景卢内翰题龙台寺韵送昙西竺
中年涉忧患事与壮心违诛茅依磵曲我归已无时上人受经地远赴千里期江烟连竹色香露滴蔷薇重关无拒客政使过门稀只许毘耶老天华不着衣
次韵王伯循御史见赠
昔居西岩下茅屋三四间野服愧朝命孤云不知还使君起西土白昼风景闲远谒承明庐对策敢犯顔锡宴上林苑筐篚屡所颁高度宜清要兰台遂通班哦诗泉上寺春满荅潺潺感予松菊荒日暮思故山公才济时用我退亦静拂衣从此别勇往无後艰
赠曹伯珪
吾友瑛与照昨日去霅水竖子语灯火惜别中夜起君来岂有期送迎如聚螘欢笑失穷忧明烛代短晷溪翁乐禅寂文字弃糠粃恩公云门来相向气劘垒马邓列仙癯杜郑国良士道术有至乐无庸实筐篚不能信宿留孰有重於此洞庭波如山月出光散绮高斋桂团团万卷净牕几壮夫各有虑岂肯守闾里
梁楷田乐图
作劳田中归酒味薄可漉人生一醉饱良不负吾腹牵携影参差歌吹非有曲流风一胥靡此乐不可复吾人孰非古亦有心与目封伦恨不留重覩贞观俗昔在唐虞世苗民有不服地硗知良农畜瘠求善牧愿持画史心献君比和玉朝来愧斯图恻怆意未足
赋得露盘送邵本初侍亲之括苍
露盘何亭亭高挹南山青南山岂终固托兹金石贞方诸贵同洁九鼎儗或轻芳泽曦朝日恩光照紫庭琼液寒初凝黄流注不盈我愿为膏沐漻然一气清蒹葭既坚苍蓼萧亦滋荣但念括山远沾衣戒宵征仙人饵玉屑游子藜藿情亦欲备甘旨非关学长生
次韵亷公秀御史送观志能台郎赴都
我爱鲁司寇谈笑隳三都中流天一柱孰忧颠不扶使君兰台彦去恶如摧枯利刃剗芽枿肯顾蔓难图问俗湘水上重吊楚大夫长笛幽愤作落日壮心孤归舟百灵护风雨闻号呼
送观志能台郎赴都【得劝字】
皎皎琼林枝一见足良愿三年获周旋台端肃惩劝野吹结夕隂江烟带寒蔓歌长步迟迟庶以展怀恋
次韵石室赠琦上人
啄木惊我梦丁丁伐平林书来叙别久长忆倚梧吟重江蛟鰐横感子远访寻气肃蛰声闭天高鸟遗音风林生野吹河汉荡秋隂相期如古人庶以展我心令躬崇道德不贵玉与金
顔晖损
峡冬拖长冰崖滑如积铁客子涕纵横悲助呜咽仰视浮云奔再听苍石裂不畏行路难但感芳年歇
子昂竹石
石丈吾畏友此君义不薄寜知是图画清风满丘壑
武仁夫兰
有苾藉方烝纷纷蒨苍玉山林雨露深保此媚贞独
万空
万有归一空一空具万有真宰静无营大化自枢纽
送钦上人
我有锦绣段翠鲸卷波涛君家古刀尺裁剪不惮劳散作五色云随风九天高天高望不极江水日滔滔
送吴希贤提举
孔子万世师委吏尚为之吴君学孔氏义尽所当为国用资泉府况复官非卑钱币有轻重相权酌其宜舟车运四海使命速星驰流行防壅遏新故代有时糜腐畀炎燎监临肃官威迩来苦剜伪奸弊日繁滋简閲役闾左逃奔困囚累君才剸烦剧洞照情无遗铢两析肯綮爬梳理棼丝强弱均惠施示信明质剂骈罗纷琐碎不异贝与龟贸易欣所获童稚莫或欺巨贾或深藏或负歌而嬉互市置酒庆父老再陈辞郡侯乐僚友飞章省与司为政尽如此宁忧事不治陈平宰天下分社先自期况君早荣遇陪直通金闺晶荧瑚琏器凌厉青云姿壮业知不负祖帐书吾诗
琴书自乐诗
鼓琴由艺进读书以学博过耳音不留空言亦奚托千古会吾心於焉有真乐雨过晚凉生临池看鱼跃
怡如堂为刘彬之赋
舜琴解民愠象傲未必悛周公赋棠棣莫释管蔡寃不齐物之情大圣何能全刘氏庐陵秀诗礼世蝉聨讨论自师友万卷金?悬所适况吾土山水清而妍嘤鸣悦佳?赬尾便漪涟富贵苦忧患皆由外物迁漂泊悲夜雨远征愧飞鸢怡愉有至乐孰若斯堂贤一翁与二季苏也敢独专聨璧上金榜侧耳鸿胪传
题画
远山如故人梦寐思见之见之了非梦卜居终无期乃知画者意善巧牵吾思居然磵之曲湾碕俯茅茨川容得春媚涣涣流晴澌鱼罟散蓬藋鹿疃纵横驰澄江起暮色客袂风凄其所历纷可数身世亦足悲百年俱幻境对此奚独疑
感兴一首
卧病长江上朔风撼我牀泥垣坏积雨弱柳空自长犹怀嵩琏归何曾羡奎章白璧忍横道千金戒垂堂凤凰五色羽风雨伤摧残坐视不遑恤百忧如惊湍我夜不得寝我食不得餐因知古人意频歌行路难
索士岩都事赴浙东佥宪以疾不能送行作诗寄别
鲲鹏虽钜物为瑞不如凤五金利而坚良玉世所重古来德辅时不必趋俗用公德配古人文艺复掩衆前驱失班扬後顾无屈宋譬之武事严万甲卷殽雍往年试春闱对策天威动烈风挟长波电影掠飞鞚称此衣绣荣人品赖甄综任衆难独专榱桷杂楹栋分宪得问俗施惠徵前痛积水散鳬鷖良畴没菰葑飞章择守令邦赋足输贡怀德民不欺率教童知诵平生许经济无由预宾从方外亦何有天地一空洞所惭世网婴不虞祸机中车偾长途暮舟胶哀壑冻甘泽被汚莱巨照烛昬瞢乞退悔苦晚谁无鉢饭供愿从金华山芋区荒可种更怜苏长公忍别阻追送短歌愧知已空怀好音哢
蒲室集卷一

[book_title]卷二
钦定四库全书
蒲室集卷二
元　释大欣　撰
古诗【七言】
月支王头饮器歌
呼韩欵塞称藩臣已知絶漠无王庭驰突犹夸汉使者纵马夜出居延城我有饮器非饮酒开函视之万鬼走世世无忘冒顿功月支强王头在手帐下朔风吹酒寒凝酥点雪红烂斑想见长缨系马上触髅溅血如奔湍手摩欲回斗杓转河决崑仑注尊满酒酣剑吼浮云悲使者辞欢归就馆古称尊俎备献酬孰知盟誓生戈矛斩取楼兰悬汉阙功臣犹数义阳侯
曹娥江读碑图
海门五月潮如山龙伯奰屓苍蛟顽越俗轻生好巫鬼婆娑踏舞洪涛间羣巫姣服盱独好歌声忽絶红旗倒孝娥死抱父屍出天地无情日杲杲雄词不媿邯郸儿万金莫购中郎题碑隂八字非隐语德祖有智如滑稽岂是阿瞒不解此感媿上马归路迷女德犹能奋其节壮夫气吐万丈霓奸雄复欲欺後世白头犹爱汉征西丹青似是董狐笔千年要与竹帛齐娥江新庙照江水可怜铜雀草萋萋
太白观瀑布图
我本白云人见山每囘首披图得松泉感我尘埃久我家只在九江口从此扁舟到牛斗翻愁天上银涛堆石转云奔万雷吼水行地底不上天龙泓岂与沧溟连风叶无声飞鸟絶月光云影天茫然丈人何来自空谷谪仙招隐当不辱林梢喷雪舞飞华尚想随风唾珠玉马首青山如唤人归来好及松华春泉香入新酿解公头上巾今者孰不乐荒坟委荆榛遂令画师意万古留酸辛酸辛复何益东海飞红尘
骏马图
世无伯乐亦久矣骏马何由千里至披图犹似得权奇岂伊画师知马意何人致此铁色骊旋毛绕腹新凿蹄帝闲远谪天驷下驰来月窟浮云低古王有土数千里八极周游寜用尔方今万国効奔命合遣龙媒献天子飈驰电没争辟易万里所向无前敌男儿马上定乾坤腐儒诗书果何益几愁骨折青海烟黄沙野海穹庐前幸逢好事写真传似向长鸣谁与怜嗟我身如倦飞鸟十年茧足愁山川安得千金购神骏揽辔欲尽东南天
宿牛头庵【有序】
延佑甲寅十二月登牛头山雪後见草庵如壶有渊道人居之从一窦俯入中可丈五设一柴牀无他长物客至则立语谢客客故去渊以半坐分我且言始至从樵者丐畚茅席地为坐淫雨沮洳翘立终日居人始怜我有周文卿为构瓦屋三间而子适至岂有所待耶敢以庵累子一日会周相欢如平生翌日作诗相留予既慕融公高风欲憩止焉而志不果作短歌谢周
忆昔壮年游东溟大船椎鼓江上行天女吹华龙象舞风水夜作蛟鼍惊浩歌声戞牛斗上百年有志非功名笺经肯让甘露灭上书独许嵩仲灵青春悠悠去不返万里孤蓬尚漂转可怜岁晚长干城冰雪连天江汉远紫云如盖青石寒必逢胜处一解顔平生始识周处士临岐握手俱忘还老子胸中饱丘壑道人眼底无江山十日茅茨卧风雨便拟挂锡烟萝间师年八十不可待又欲为母营朝餐况闻大法可痛哭我心安得如石顽初发金陵夜泊龙湾寄茅山道士李方外
人生不必行万里亦不愿读万卷书愿为茅山十日客山僧坐列羣仙图大风扬旗出天阙小峯万马争奔趋俄顷波涛忽破碎木末飞上金毕逋青书昼驰坛室静玉鞭夜击闻传呼去年独宿丹井下天风拂地迎麻姑今年许入玉柱洞谁遣旅食随樯乌怀人吊古夜寂寞寒江落月号猩鼯祖龙埋金王气歇梁宫晋苑沈烟芜想见云龙映朝日山中宰相良非迂
赵魏公松石梵僧图
赵公说法如净名自言前身元是僧惟师粲可乐禅寂译经不让什与澄如来三昧惊幻目游戏三生余习熟天子置之白玉堂富贵苦人如桎梏不受一尘虚自照万物芸芸观衆妙挥豪不假意经营我知顾陆非同调当时西域多象龙独画栖禅了真妄岩石宁须着幼舆凌烟不必求诸将谁呼胡僧从定起向人不语惟弹指观颊深眸贯双耳归渡流沙三万里我独何人甘陆沈着脚红尘十丈深长松有约从公去南岳天台无处寻
岳柱留守捕蝗诗【有序】
岳柱留守尝监怀庆路谷将登而蝗至祷之唐太宗庙一夕大雨蝗尽死岁以大穰都人士作诗美之予亦追赋一首
蛇可捕兮虎可搏古者尚讥官政虐彼蝗为灾不可御忍使吾民委沟壑我侯作郡民父母救灾弭患必师古贞观天子天可汗仰天吞蝗天悔怒新庙奕奕神所持牲肥酒旨拜且祈我苗芃芃黍离离嗟我妇子同耘耔生而孔艰复残之曷若勿生劳我为云车风马来委蛇涷雨前导风凄其尽殄孽类无留遗僵若蝉蜕粘枯枝民颂侯德侯曰辞归功於神民不疑嗟哉彼蝗人共知彼人而蝗胡可欺脍人之肉啖以肥维路白粲盗所资亦有谗舌如銛锥笑谈咫尺生危机古来覆国七庙隳四海流血民疮痍神不殛之神所疵恶稔而毙往莫追天人好恶常背驰不生鸾凤生枭?茫茫大化不可推为恶可肆为善危文皇至今天日姿宜锡我侯福如茨如房如杜登天墀去恶如草务芟夷如殱厥蝗不复滋吾民重覩贞观时作歌长慰吾民思
商德符画为云门若季蘅题
左山文采妙一世季子德符以画传家世风流宁复尔粉绘零落随朝烟德符一饮一石斗山中作客兼旬酒携我一匹练绢归画成许寄随乌有溪翁何幸得片幅着我风瓢寄枯木万壑惊涛声撼屋隂崖六月寒生粟我倦将迎奔骥渴有怀浩荡春江阔惠远何曾过虎溪犹闻大觉焚龙钵岂无荷屋薜萝衣豆苗如玉山雨肥十年已负长松期扁舟好逐画图归
会曹伯珪
故人乍见如生面良久熟视仍惊呼六年怪我忧患余不应丰美如瓠壶煖汤濯足敷座坐呼童?玉羮土酥携过双林谒大士天华吹堕红氍毹断穗清霜农圃净寒鸦落木渔村孤从游复恨冬日短张灯待月松堂虚渊明不入惠远社杜子颇是赞公徒彼皆艰难困生理好事岂有此乐且曹君曹君慎勿疎他年念我专壑居夜来寄梦果有徵乘风万里云龙趋
送张清夫【有序】
清夫吴江人为其友袁通甫收遗文来钱塘作歌送别
袁子平生妙斵轮未必俱化随埃尘十年读诗不相识斯文义与骨肉亲徧搜遗槀走江城吴人往往未知名钱塘晚值张公子为我开箧金石鸣昌歇尚须论所好惜哉已往空恋嫪况有张公德业崇欣也敢不摅怀抱去年湖隂三日雨饥吟待旦听五鼓风水愁催画鷁飞松杉喜作龙虬舞别後寄书能几回褰裳有约今雨来高歌击节孰不乐空山井塌生秋苔王门曳裾三十载只今鬓影霜皑皑风流何止一丘壑置之晔晔黄金台
顔晖耕牧渔樵图
南阳草庐人已非短衣饭牛歌独悲渭滨之叟非熊罴买臣五十印累累江湖与子终忘归北风吹面鬓如丝
次张梦臣侍御游锺山五十韵
骊驹在路客在门送客张燕当平原锺山鹤有旧约石磴百折不惮烦振衣西揖洪崖月持竿东拂扶桑暾天风高寒鸟不度隂崖六月挟纩温张公身到牛斗上归路云中哦七言老韩角胜光万丈山火烂烂照陆浑玄冥却走海若避大旗偃道车横墩苏仙骑气御八极乘月夜过罗浮村神交千载若有待天畀王室为屏藩平生知名今识面精爽飞动风中旛绣衣东来肃南纪玉质照映沙尘昬相依愿为绕树鹊择木不愧投林挥毫千章水东注雅思万古云孤骞前席趋归宣室殿瞻星夜近太微垣林下从游恐相负小山丛桂何滋蕃新辞题徧霜筠节雄文鎸入苍崖根上方楼观压霄汉御榻堂前朝至尊瀛海三山扶纳陛云烟千尺上鈎援岳渎奔驱百灵集蛟龙上天九河翻芒砀云气不复见鼎湖弓剑今犹存松桧葆羽合重冈肃肃万马屯中丞元勲王相种天庭簉羽翔鸾鵷六时长斋供梵呗终岁不闻丝竹喧每对羮墙增感慨从狩钧天劳梦魂洞庭日下苍梧野落木西风挥泪痕居忧起复重呜咽百年忠孝情弥敦幕中从事尽金玉雅颂更奏伯氏埙山人枯槁甘自弃幸一染指如解鼋廌冠峩峩铁面寒翠柏清霜玉露繁鼓钟会食列五鼎兰蒸桂醑罗芳荪上疏骨鲠动天听南山可移舌莫扪侧闻猺獠肆猖獗窃发五岭长蛇奔海隅赤子苦胁从如掩泽雉居笼樊官军深入期格捕带甲千万乘冬暄无乃州县失抚字彼猴而冠鹤而轩灾异示儆孰不畏震惊坤轴如风掀齐鲁洪流及淮甸鲸呿鳌掷相吐吞公归补衮佐调燮骏奔百祀埋璵璠股肱明良元首圣矫矫玉柱擎崑仑画图早上麒麟阁迎春先酌白兽樽吾徒无为乐闲暇賸收芋栗充晨飱昙翁三生道林老谭经屡对华林园披图再覩天日表愧我杯渡从乘鲲投机未能箭锋直怀德请以知已论门徒散华时入圣公卿问道夜叩阍玄风载扬化日永八荒寿域开皇元郊天祭地伸孝享降福简简施圣孙奕奕相辉聨棣鄂至哉地势培重坤明公作歌播金石山砺河带矢弗谖圣明日月照万代但愿容光及覆盆
曹伯珪筑室曰桂斋戏作徘谐体
阿仙骑蟾白银阙醉折秋华粲玉屑霓裳曲散堕清尘凉夜素娥悲白髪玉轮碾香空翠寒流光万里君合欢大星渐低海色白高斋翠影空团团万卷芳心期厚地憔悴秋香忍相弃百年苦使富贵羁淮南小山归不归
送许典史
杜老爱为青城客不唾其地心恻恻我居钱塘三十年与君况是巷南北我来金陵主官寺君往邑宰为长吏奔趋同是可怜生贵贱何分等儿戏方今人情尚往复吏事公才要精熟君虽足疾善应酬跰????可拟追风速狱讼簿书森似束剖决详明如破竹乌台岩岩人侧足霜威砭体寒生栗近闻羣县不知戒高冠驷马多颠覆君今组解及瓜期县幕虽卑良不辱父老扶携邑长留载酒百壶车折轴我自山人寡送迎作歌庶以励风俗
赠医者夏仁斋
宋清知名自柳子夏生何幸逢鲁公鲁公况是国元老品题孰敢当才雄试艺潜宫称絶艺喜动天顔锡金币後来窃比分推贤徵车不入都门市一壶自有一乾坤谁道天人隔几尘白榆红杏成行种鸡犬仙家万户春莫怪风尘凋玉质芳名误被时人识更将草木代虫鱼隂功早已标仙籍我行南北倦将迎何暇从君问养生身幻不须忧二竖心安那用守三彭是身是病从何起因痴有爱沦生死天华如雨石房深谁识毘耶老居士
寄隆祥使司张司丞
圣皇孝治严宗禋祠官秩秩皆大臣光动云霄金鸑鷟骏奔风日玉麒麟我公恻怛剧忠爱精诚默与神灵会氍毹华雨佛坛深玉色天容俨如在潜宫重念大江南江华冥冥柳白头父老望巡幸云车风马龙为骖古昔褒崇前圣墓守墓犹令复其赋山中御榻神龙护忍对羮墙重思慕省台文移副宸衷我公驱驰早夜同门徒书来感深意一饭必报心忡忡相知何必论相见千里同风如对面终愿台端有高选绣衣南来慰怀念
汤氏义门诗
九江义门是吾族流落四方困穷独幼承慈训寄空宗只影江湖随鴈鹜吴门汤氏硕且蕃累世同居二百年中书旌表剖符下郡乘载之太史传幸际明时歌有道谁谓古来风俗好孔子东西南北人周公兄弟不相保
兰蕙同芳图为逯彦常赋
生子当如陈仲弓元方季方古无同後来苏氏亦聨璧皆以二子奉一翁二难继美复继世爰有卫墟之逯氏王孙挥洒寄清标同芳嫓德宜兰蕙前登佩玉舞斓班後者巧笑生眉弯置之台阁伯仲间况复齐名大小山休论九畹与百亩优劣较香华可数离骚三复对灵均再鼓朱弦慰尼父
蒲室集卷二

[book_title]卷三
钦定四库全书
蒲室集卷三
元　释大欣　撰
律诗【五言】
送赵公子去疾侍平章鲁公归蜀
所羡还乡乐兹行得侍亲鲁公黄阁旧宣诏紫泥新给传舟车备承筐玉币陈会灵奔岳渎移次动星辰父老怀遗爱朝廷眷大臣百年轻重计一舸去留身子职共承重亲知嘱谕谆行庖供膳早张燕进觞频宝瑟调银甲琱盘脍玉鳞云林还吊古风物独伤神地势金城壮山光锦浪匀江喧初上峡树远欲通秦牛女天河夜鱼龙水草春丰碑临奰屓高塜抚麒麟侧听歌淇澳犹闻起渭滨上尊罗甲帐仙仗拥蒲轮朽栎依琼树飞华恋锦茵峨眉寻旧约谷口卜芳邻愿结香山社终陪绿野宾相期无远别万里月随人
次韵张梦臣侍御游蒋山五十韵
胜游还送客秋日净郊原别酒欢逾洽行厨礼不烦枫林生晚吹鞠沼媚晨暾满座金貂贵斯人玉雪温丝纶承异渥黼黻进嘉言宥密皇猷重才华大雅浑披云帘挂玉前席锦为墩接武夔龙地冥怀鴈鹜村外台分重寄南服占名藩登麦初横榻迎春及赐旛凭高荒壝没吊古断碑昬种竹期招凤寻僧共听猿洞呀狞蟒化海立怒鹏骞珠钿沈眢井金铺委坏垣国初遗老在江表故家蕃及物多膏泽为邦固本根化行民自信身退道弥尊美俗时丕变吾人溺可援山川还寂寞岁月去翩翻废馆弦声絶虚龛绘像存苔斑饥鼠走梅卧野蜂屯除道看骢马来仪集采鸾传呼惊鹿铤笑语答江喧抚迹多遗恨怀人欲断魂驭风宁有待斵垩妙无痕师表儒林盛贤劳王事敦不求金跃冶但爱土为埙陈宝徒祠雉柏温苦化鼋青山随地好朱实着霜繁充味和椒桂同馨佩芷荪衡庐肩可拍参井手先扪说剑双龙吼挥毫万马奔筑台先自隗学圃耻如樊破衲多年冷穷檐旁午暄不才甘朽栎何幸枉高轩芜秽烦芟刜泥涂赖力掀班扬锋远避屈贾气还吞举世怀燕石惟吾重鲁璠三光开浑沌万????出崑仑喜接东山屐叨陪北海罇辱知荣篚帛怀德报壶飱多稼欣逢岁嘉蔬更满园云霄翔观鹤溟渤偃鲸鲲寒士勤嘘拂诸生淑讨论望尘趋末路立雪候重阍缘忝三生旧心冥万化元棠隂思召伯柳色忆王孙精卫慙填海神鳌力负坤他时愁远别此意竟难谖嵩华相从去重窥玉女盆
述怀送观空海归临川七十韵
幼慕空门贵高踪世可遗功名轻阀閲尘土岂磷缁澄观难居俗汤休不废诗三生犹有习四海岂无师身去江湖远山空雷雨垂诸方惊老宿同舍走羣儿素昧平生愿居然会面期解牛须肯綮相马必权奇壮业期轩轾新功日倍蓰气豪空虎穴战胜失鱼丽五载灵谿寺千章白雪词清游忘旦暮物论不瑕疵奎画前朝秘清霜古佛规岩空狐有塔山古寺无基松燎供宵读芹香助午炊冻泥蛙似蟹春雨菌如芝远客愁猿狖村童抱鹿麛云藏吴猛庙雷护柳公碑物色纷难数雄材应接疲愿终盘谷隐耻事北山移未觉欢娱尽深蒙造物私寒岩徒刻画元气忽淋漓共喜师门盛何嗟友道睽青山吴甸没白水楚天涯落日三年望浮云两地思驿书劳白鴈贞信卜玄龟果腹期鸡黍同心感铁鎡羣公来杂遝余子去委蛇风日矜神骏云霄刷羽仪古今存道统师友得纲维今代谁潜子宗门一器之聨芳端不忝清要合如斯自许奔流象何知测海蠡芟夷开朴洗涤脱疮痍吊古多闲暇登临甚忸怩山河秦百二宫阙汉罘罳黄壤侵铜狄春风动兎葵林苏俱异物标画不同时志大交难合歌长声愈悲近人山拥座照席月临池正拟追金玉方将脱?羁不才还涉世中道遂分岐相失嗟狼狈无谋哂鷾鸸交情淡于水真味美如饴衣绽寒分絮囊空远贷赀鴒原兄弟急犴狱简书疑仁者应无敌将军自数奇波涛孤梗泛风雨一巢危亡命怜张俭逃生愧范雎百年俱缱绻千里许驱驰誓欲同生死那能顾渇饥推恩岂望报菲德竟何为吾道悬孤注丛林失一夔老师甘屏弃弟子颂期颐逝水归东壑流光及崦嵫空余匠石斵谁善宰夫胹行独招羣忌名高得谤随长鸣悲病鹤老气卧孤罴入室犹横榻承顔或奉匜楼孤金驿远河直玉绳欹未厌从师乐其如念母慈江云连?稏山雪湿茅茨短世惊炊黍成功付覆碁何曾犀首贵空作虎头痴白日真成去青春有别离风烟辞北固江汉抱南箕浪稳馋蛟睡天长白鸟迟乡关迷远近云树暗参差幸喜收蛮獠于今静鼔鼙诗成须数寄清响播埙篪
送宋诚夫侍郎福建注选归朝
已见崇儒效端由取士优涵濡知圣化启沃待嘉谋历以诸难试旋闻百废修分曹仍领选南省且停驺齐相门难扫山公启可投炎荒逾岭海东极表闽瓯水镜明羣象铨衡列九流人期修乃职吾欲拔其尤分寸跻难上锱铢细莫收匪惟公论合若应衆心求六翮云霄濶修鳞窟宅幽乾坤生物大雨露化工侔紫诏颁宸极清光动冕旒天高烟瘴净气肃雪霜稠高盖相迎候遗经得校讐人材臻盛世文物并中州公已多遗爱谁同纪胜游清商金石奏归思茧丝抽蓐食勤征仆梅蒸损敝裘诸君怀感激短景惜淹留愧我同樗栎劳生甚赘疣断蓬风卷絮破屋雨倾湫烟水蛟龙暮江湖鴈鹜秋银河斜斗柄云海限瀛洲待月飞金锡因风驾玉虬天台无负约为我访闾丘
送何彦敬赴山东宪幕
风物中州美人材圣代优恢恢光岳合肃肃羽仪修省署千官盛台纲衆目收诸公多汲黯文掾独何休健笔回天险精机洞鬼幽霆奔羣蛰奋鳌负五山浮责已常存恕知人庶寡尤平生周礼乐後世鲁春秋西极销锋镝坤维得缀旒元功推卫霍首罪窜共兜陈宝无祠雉桃林已放牛九天行日月一命重山丘幕府非闲散山东且胜游飈车驰羽檄霜刃避吴鈎白下诸侯酒淮南使者舟风清捎退鷁月冷动潜虯历数无双士谁为第一流托交惭素昧道术得相求尘土缁衣涴山林白发羞送君因有感暮色起沧洲
送晖昧谷归蜀
西土称多士吾宗代有贤百年罹末运三蜀竟中捐江汉情凄若关河气薾然重来天下士忽见国初年日月临双阙星辰共一天人材端有合地势岂云偏今代谁名胜斯人亦靖专鵷雏文翮健骥子肉騣拳濯足思沧海浮桮动碧涟池鱼知法要山兎学深禅行李元无住飘蓬也自怜登高羣水下吊古大江前犹说钱塘好徒闻铁瓮坚英雄销鸷鸟简牍谩蝉聨故国云千叠新秋雨一川江风今夜急巴月向时圆鴈起伧人笛鸦迎贾客船出潭天似束入峡水如悬久驻邦君骑争输邑子钱雨华知满地钟鼓报林泉
完者笃总管瑞麦诗
白下农登麦民歌秀两岐乐郊原膴膴化日景熙熙膏泽均千里薰蒸足四时舜琴方日奏邹律协期吹玄测犹存象休徵不待龟诚通天自应气感物无疵纪瑞农司喜披图太史知联缨珠的皪双佩玉葳蕤宿雨含芳腻鲜飈动绿漪鸟嘤金羽并雉雊锦云披充市邀汤饼比邻饷糗餈丙丁先荐祖庚癸免呼师翁饱支颐睡儿闲鼓腹嬉不须秦贷粟无复鲁忧葵子产多遗爱张堪匪溢辞颂惭连理木歌忝九茎芝仙李弥蕃衍甘棠愿永思登庸期燮理布治待纲维展也风云会怀哉雨露滋思文尊配稷洪范远传箕王道惟归极民心贵秉彛来牟存古典贻训可无诗
送刘文美知事赴燕南
江陵初扈跸忠义可回天代邸朱虚重南阳邓禹贤挥毫当白日舞剑动华筵宫锦红云暧金盘玉露圆古来三语掾今代孝廉船无薄燕南幕相期日九迁
蒲室集卷三

[book_title]卷四
钦定四库全书
蒲室集卷四
元　释大欣　撰
律诗【五言】
佛智师归仰山
早发扶舆拜镫明爱白头故乡元自好游子独淹留壮业真何用孤怀未忍休始终存衆望不敢畏离忧
送张用鼎游燕南
天上知名久由来汉客星江湖歌白雪风露满青冥巴蜀须传檄燕山待勒铭壮夫期远大不独抱遗经
寄皇甫州判三首
吏隐风流甚高怀似野僧八分秦画古三尺汉官能止水心无竞清秋气欲增扶摇如有待万里看飞腾锡谷泉无比青山亦可人试茶招野客拄笏及清晨平野牛羊卧空庭鸟雀驯学优为政乐风俗见遗民讲罢长干寺牛头取次游秋风三载别沧海一身浮击鉢随鱼艇翻经满石楼故人知我意书札为相酬
次韵甯宣尉
将门三叶贵古剑雪霜硎雾卷乌蛮净风生碧海清投壶惊甲帐飞墨动云屏未惬清游兴松房听雨声
送别二首
行役何时了宗门可罢参栖迟无杜曲留滞尚周南渡水闻天磬登山礼佛龛百年重回首风柳正沙鸟高低语江云断续飞青山携手别秋日故人稀落落芳心在悠悠昨梦非歌长不用续鲸浪暗吹衣
赵大年小景
断苇仍催雪寒潮不上沟扁舟从此去一衲更何求望远支颐倦临流照影羞披图重有感空负五湖秋
送秦元之参议赴太禧宗禋院二首
圣皇思孝治禋祀荅鸿禧文祖尊虞典祠官肃汉仪嘉言资画诺直道在纲维珍重如金玉山林慰所知台省东南重俱称幕府贤人夸冠有豸我爱笔如椽行李江东月离觞柳下筵春风遗爱地赈粟万楼船
送人奔父丧二首
衔讣奔程急秋阳晚作威马悲循道踊乌感傍人飞游学期身达哀荣与愿违始终全志养德业足光辉死生千里别父子百年心泪尽黄泉咽愁来白昼隂云山通楚迥江水入淮深庐墓多应他年惠好音
寄赵伯宁中丞【有序】
八月二十一日人达赵伯宁中丞书其日赵初度遂寄诗二首赵与予同生甲申也
早忝相知旧山林愧不才生申同八月华甲异三台鵷鹭龙庭会风云玉帐回遥知初度日宣赐紫霞桮新寺承恩重深惭燕雀微宝阶华散绮金地月增辉布画劳钧轴经营识化机西湖风雪夜还忆对麻衣
荅张雪峯司农二首
宿卫千官直明公列上头露华金井冻红叶石渠秋分职农司重为邦食货优不忘方外兴书札到林丘营缮劳供亿推忠荅圣恩玉泉上林苑金地给孤园华雨看还眩星河坐可扪南宗犹借重不惜问风旛
庚午秋过淮安
百感何嗟及行人过楚州笛声今夜月云物向时秋古驿依城住长河傍海流天王南狩日曾此驻鸣驺
过淮河口
水次千家市蛮商聚百艘扬徐元接壤河泗此交流乘传陪天使浮桮任海沤夜凉瞻斗柄想见上林秋
送萨天锡照磨赴燕南宪幕
萧寺留诗别高怀不负公江声元自急山势古来雄下榻疎钟雨登台落木风重来无几日除道避乘骢
送简上人【有序】
分院官按行吉安诸山取妄庸住持十数人革去令简持咨赴行院投之简求诗赠此
千古象龙地凄凉狐兎居固应韩子论无复仲灵书使命文仍重宗纲网未疏烦君驰驿急感激壮怀孤兰蕙同芳图为马元博题【其兄伯庸为三台中丞元博御史掾时人荣之】
比德宜君子同芳伯仲间舞风长佩委笑日浅眉湾蕙帐怀幽遯兰台接上班国香应自媚容伴玉人闲
挽陈如心县尹
自昔称人望宁论禄仕丰平生太丘长今见鲁山公顒若思时雨薰然被德风承顔空有梦长与逝川东杨执中幼与予同舍自予去乡里一别四十五年矣乍见俱不相识承惠诗二首次韵谢之
勋业双蓬鬓江湖万里心扣舷山月近欹枕夜涛深多士怀东观何人赋上林只将弦上趣白雪写遗音青衿巷南北鸡犬识比邻骤面初疑梦论交晚觉亲文章元有命耕钓岂无人老矣非吾愿沧洲合问津次韵奉荅吴可堂左丞致政寓九江见贻
晚节陶元亮平生贺季真鸡豚栗里社宾客午桥春风物三生梦功名百岁身种莲毋负约金地不生尘
送睢阳王德明辟内御史府掾
巡远睢阳後遗风士气豪河经商邑壮山并阏台高月窟求龙种天池集凤毛辟书宁易致不用叹贤劳
蒲室集卷四

[book_title]卷五
<集部,别集类,金至元,蒲室集>
钦定四库全书
蒲室集卷五
元　释大欣　撰
律诗【七言】
万岁山
蜿蜒金翠倚青冥虚谷时传万岁声葆羽旓云气湿玉龙鳞甲夜寒生关河拱挹皇居壮宫殿深严圣虑清自愧山林麋鹿性也随鵷鹭到承明
黄河阻风
九域重寻禹蹟荒喜听悬水夜浪浪中原迤逦河流壮元气汪洋地脉长万里风云来黯澹五更星斗下光芒我行不有神灵助风送天香自帝傍
高彦敬尚书墨竹
西域高侯自爱山此君冰雪故相看苍梧帝子秋风泪翠袖佳人日暮寒妙处宁论铁鈎锁深情莫报翠琅玕诛茅何处隂崖底静看梢头玉露漙
送郭干卿学士赴奎章阁次赵鲁公韵二首
岁晏俄闻上国行安车可是暮年情早朝翠雾沾衣湿夜直银河入坐清社稷忧勤霜鬓短江湖归梦钓丝轻相携不尽丁宁语歌断骊驹白下城
短褐宁陪衣绣行相忘道术愧深情光分玉树精神合气肃金盘沆瀣清孤凤远归阿阁晚六鳌浮去五山轻微踪亦与扁舟约烟水南询第几城
次韵王继学侍御金陵杂咏十首
新到建业
翩翩笔势卷春潮自倚经纶答圣朝瀚海天高霜鹘健沙堤华发玉骢骄只知鳌负三山重谁识鹏抟万里遥今日乌台还赴召聚观父老满江桥
江表风流辱宠临青山无恙只如今高陵云合遗金化秋浦凉生古玉沈吏散图书斋阁静公余女乐後堂深题诗石壁山灵护莫遣春风薜荔侵
龙翔寺
潜宫楼观颂中兴王气东南百倍增瞻鹊欲从银汉度攀龙空想白云乘经营不惜金沙布顾命犹传玉几凭谁识再来房次律重寻笔塚记吾曾
君子堂
堂名君子为君开喜报传呼柳下来当道豺狼应屏迹故山猿鹤莫惊猜波摇翡翠风生佩露冷金茎月满台况是青谿江总宅黑头勋业为低回
东窗看山
微茫翠浪泻青瑶木末斜分鸟道遥云敛江亭初过雨月明津树欲生潮崖根橘柚知谁种磵曲茅茨许过樵不羡东山携妓看堆盘鱠玉映红绡
忠勤楼
自负东南一剑横故应宸翰锡嘉名帛书岘首愁归鴈鼙鼔江心吼怒鲸落木丛祠孤泪堕西风长笛壮心惊奸雄欺罔真儿戏只比藏鈎漫鬬嬴
重登忠勤楼
宋亡诸将寂无闻犹有高楼倚暮云井干璇题雕雉羽碑摹玉篆缺龙文君恩虚负忠勤宠王道须知礼义尊空与後人增感慨当时罗绮只醺醺
独坐君子堂【继学尝师邓善之邓绵州人也】
海上归来鬓未霜登临应不愧斯堂风生葆羽迎仙盖华散毹供佛香江上蘼芜随意緑雨中新树过人长绵州学士深埋玉泪湿遗编可得忘
赏心亭
碌碌从人媿抱关赏心应共鹤飞还孤舟野水东西渡落日长淮远近山神鼔乍喧香雾合宾筵初散緑隂闲相思咫尺长相隔一似河流九曲湾
潜宫
御榻当年小殿西龙光照地起虹霓蓬莱珠馆珊瑚树花月瑶台白玉梯甲帐列营环卫密龟兹按拍蹋歌齐代来故事冯谁纪只有年年杜宇啼
为余姚同知【阙】　　赋林泉
兴在林泉道自存不妨吏隐驻高轩苍生未起东山卧坐客先留北海尊谷口风高青兕吼崖根雨过玉龙奔壮夫出处皆随分且及明时报主恩
次韵马昂夫总管饮仙桥诗
铁锁高悬隔杳冥仙桥有路上瑶京夜凉暗觉潜蛟动晓色微看素练平坤极尚遗神禹力山灵空赋祖龙名烂柯旧事凭谁问石柱题诗薜荔生
赠王吉甫提举【至治末尝为枢密掾建议诛逆贼史臣书之】
早赞中枢勇有谋翩翩笔势万貔貅直书赵盾辞无愧请讨陈恒志未酬委质朝廷思报効得官陇亩课锄耰野人好恶无偏徇老穉遮留拥道周
次韵吴闲闲宗师赠茅山徐真人
当年野服漫朝天不羡稽山贺老船翠蜃夜蟠金井月采鸾朝下玉炉烟俄闻刼烧嗟灰墨还见宫城庆醴泉莫道仙人无白髪步虚声里又年年
次韵萨天锡台郎赋三益堂芙蓉
华开未觉早霜残留伴仙人酒半阑翡翠巢空秋浦净落霞飞尽暮江寒玉真对月啼双颊楚袖迎风舞七盘持向毘耶听说法病翁元作色空看
次韵王伯循佥事将上江东留别
江南江北白云秋随分高情且宦游醉着毺归月下梦披葭苇钓槎头光生玉宇秋先见气肃银河夜不收明日绣衣终远别看山不尽更登楼
谢张雪峯司农惠西域诸果
殊方嘉实未知名何幸分甘及野僧把玩乍疑金粟碎缄题还爱翠囊盛红鲜色映琱盘露浆液寒生玉井冰报以塩梅助调鼎愿言百禄与川增
张公天上久乘槎珍果南来合拜嘉楚子漫夸萍胜蜜安期不数枣如瓜敢忘止足求多味已分充饥饱一麻但喜遐荒时入贡氊车风露满流沙
次韵张梦臣侍御太子千秋日燕龙翔寺
天香一骑出燕山阊阖云开近可攀华渚龙光瞻斗极芒砀云气识龙顔纪纲吴楚东南重事业夔皋伯仲间燕罢题诗烟景暮松高千尺鹤飞还
李遵道墨竹二首
有美清扬鬓髪垂神飈为佩水为衣虬鸾万舞羣仙下葆羽多仪帝子归翠色夜寒云靡靡緑隂昼静日晖晖李公父子深埋玉谁肯淋漓醉墨挥
长忆篔簹谷里行萧萧几杖早凉生庭虚月色僧还倚院静秋声客独惊仙凤去随秦弄玉云骖留待许飞琼锦?只爱龙孙好漙露梢头照眼明
王元戴御史为沈禹锡画洞庭图
白简风生岳色秋挥毫能为故人酬霜华惨澹青枫树日脚微茫杜若洲万化肧胎元气湿巨灵斧凿五丁愁何时听彻钧天乐从此乘云八极游
送太禧宗禋院观志能照磨监造御麯还朝
宗禋从事儗分曹卷耳谁怜我马劳牺象云雷陈秬鬯鸱夷风露出葡桃周庐入直天光近待漏随班斗柄高此去便鸿传好语云中锦字认挥毫
谢郭道渊以诗庆住新寺
住近城南尺五天眼看金屋会羣仙云霞海上无三岛风月人间即四禅父老多情思沛邑从官有意赋甘泉恩波不独新兰若麟凤呈祥五百年
次韵荅曹德昭台郎见寄
华压雕栏护玉墀光涵珠网耀摩尼室空谁问维摩病才捷徒怜顾恺痴尘土汚人思自奋云霄举翮欲何之期君台阁鵷鸾集濯濯清风慰所知
曹德昭尝蒙寄诗已率诸徒同和吕仲实佥宪偶见连和三首相遗予与仲实未及识感其相知率尔次韵上荅
桂殿兰宫九尺墀从游扑握与伊尼形残佝偻空全智腹饱侏儒只学痴辱赠琼琚非报也载瞻银汉欲杭之道同何必论倾盖白首如新不易知
百折摧残不自持雪山巢顶愧刍尼人祈天女多求巧我学吴儿欲卖痴拭目扶摇斯下矣驰心江汉愿东之使车不欲烦迎候只恐星移太史知
绣衣千里想光仪何待蒙倛识象尼鼠首更端知吏黠螘酣万穴笑儿痴孔顔圣域先登矣儒墨风流一贯之愿续三贤龙井社山行应许野僧知
仲实复和见赠勉答二首
佛国初登七宝墀见超无见总持尼情尘空尽还同俗结习都忘不断痴东岭云归招共宿北山鹤怨任他之吾徒未识毘耶老衣染天华不自知
当年射策动丹墀独考遗经演圣尼早化鲲鹏矜意气肯怜莺燕语昏痴支郎居越逢玄度苏子来吴识器之脱略形骸忘物我风流莫遣俗人知
张梦臣侍御题东林李伯高西畴诗卷次韵二首
风流一代盍缨簪千载令人感慕深老去归田三迳乐贤劳报国百年心霜余菊囿疎堪摘雪後梅枝远独寻山水至今遗爱在风清如听倚梧吟
济南汶上政相隣只合归耕致此身雉雊浅畲桑日薄鸠啼初雨烧痕新彭殇俱尽同今古物我无私孰主宾欲问香山客入社底须更覔葛天民
送张可道管勾赴任西台
台阁清流孰与同还家乘传似乘骢西秦风物由来盛三辅关河自古雄邑子争迎舟簇簇津亭张燕鼓隆隆相期衣绣重来目还访青谿野水东
雪牕兰
谁把幽芳寄所思山林久已负归期萝龛賸着云千顷蕙帐空留月一规作赋何人捐洛佩招魂有恨吊湘累因知老衲梦挥洒杖锡敲冰上剑池
送赵仲德归国学受业兼柬其父宗吉待制
文采家声固足褒也应地胜得人豪遗民思远唐风古太岳疆分晋水高壮志闻鸡思击楫雄才倚马待挥毫尔翁久擅丝纶美露冷穹庐夜直劳
送笪子敬赴苍梧尹
简书深念远人安出宰苍梧选上班虚市谷登秋社早津亭柝尽昼隂闲岛夷德被唐虞世邹鲁风移桂象间奉诏遗祠躬谒奠忍看丛竹雨斑斑
送韩九成台郎赴中台
贤劳念子独遐征上计邮程夜不停月晕有红连碧海星流如使度青冥权衡执法裁风纪檮杌诛奸肃政刑报奏归来承异渥好迂骢马到林垧
送赵子威台郎还都
王事虽劳足胜游千官迎候夜鸣驺宪纲久着威名重人望还推学术优?辔直踰沙漠雪题诗偏爱海门秋归台更美皇华使报奏天光动藻旒
送杨文举赴江浙省宣使
冻解青泥柳未青騑騑四牡在林垧家声奕世推韩斗天上何人识使星黄阁盍簪春盎盎火城分直夜荧荧明年重对贤良策第一胪传出汉庭
柯敬仲墨竹二首
醉墨淋漓雨露春九重何止动奎文老龙夜奋千年蛰采凤朝翔五色云淇澳多贤歌卫武苍梧有泪忆湘君买山只合丹丘住賸种清隂为我分
何处龙吟百丈泓骤惊风雨助从横萦纡拳石藏千亩次第寒梢发寸萌嶰谷何人调六律柯亭无客赏奇声五湖付与垂纶手斩取长竿掣巨鲸
柯敬仲作枯木竹石图寄樵隐御史命题其上
木石山中托旧盟岁寒不改此君清相期云雾随龙化更待天风引凤鸣静对闻琴宜夜雨闲来欹枕爱秋声老樵自是伶伦手调入黄钟取次成
子昂竹石
竹君石丈旧相忘直奉王孙直玉堂碧映罘罳云气合润侵宫砚露华凉平泉囘首班樵牧艮岳随时化犬羊犹想胸中丘壑在龟谿拱木雨浪浪
眉寿堂为赵子威照磨赋
夀域钧陶万类春华堂偏慰白头亲黄封蚁泛云霞动紫诰鸾回雨露新阀閲聨姻森虎兕曾玄奕叶尽麒麟绣衣不改斑衣乐忠孝兼全在子身
次韵冯东麓侍御游锺山诗
底须胜集慕山隂咫尺锺山足访寻留客但教尊有酒归田宁计槖无金才名久着三朝望经律仍穷万化心一代风流真可重後来感慨亦由今
东麓侍御赴燕南宪使留别次韵奉饯
从车祖帐候城隂留别题诗辱重寻愧乏鷫鷞酬斗酒空怜骏骨市千金乌台衣绣中朝贵牛巷烟蓑故国心万世不磨存直道人间弹指去来今
蒲室集卷五

[book_title]卷六
钦定四库全书
蒲室集卷六
元　释大欣　撰
絶句【五言】
米元晖江山秋晚图二首
红树宜秋晚澄江媚落晖扁舟如唤我莫待白头归江山自开辟元气忽淋漓贯月长虹夜涪翁许独知
松雪翁墨兰
风佩参差倚秋香暗袭予愁来禁不得谁吊楚三闾
画牛
草煖犊子肥牧闲牛耳湿谁知荷蓑翁风雨租税急
溪山小景
溪光深照席云气暗沈山好似西丘土扁舟几日还口号四首为海樵公送别【仪真舟中作】
道合形皆寓心亲迹任疎偶然成邂逅握手胜交书矮篷仍漏雨盘屈不如蜗汉使天河上难追万里槎功名随分有闻道古难能收拾香山社霜颅及老僧蒲香仍五日不是独醒时有酒从人醉长斋律自持絶句【七言】
次韵马虚中道士赠熊以善之金陵
江湖随处得相逢四壁囊衣客意同自是云踪无住着秋蓬何事解随风
师友平生孔文举词章今代沈佺期岂是云林遗隐德未应才俊困明时
朝望秦淮云气清夜闻鹤唳带风声参差天阙牛头没断续锺山马首迎
焚疏空闻招惠约上书谁复继镡津千岩万壑不归去落日长江思远人
次韵答石室元晦
不审往来相熟未青衣迎棹惯看人糗餈分饷家家似薯蓣炊香顿顿新
怜君身大不及胆想见道公应更癯实录自彰铭鼎义能来重扫石浮图
贝阙羣仙罗玉质也知天下足金银深惭造物相料理岩穴偏宜槁木身
义公死葬庐山下也说昙华一度开犹喜老禅随幻住昨朝天目寄书来
抗标霅画同房住况是苕华雪不如扁舟短棹不成去坐听钟沈月上初
赠日者沈爱山
君平天上知名久牛渚无人解泛槎独抱囊衣江海去扁舟风雨度年华
次韵答熊以善秀才
陞堂齐赴鼓隆隆独着儒衣谒嬾融也胜朝回随鴈起西风千骑过云中
风雨归舟图
中流鼓枻欲何之乘兴何如尽兴时蛟鰐垂涎风作横山长水远欲何之
古庙折碑图
古庙残碑野水村行人囘首暗销?遥天何许孤云没不尽青山万马奔
赠顾可和
镜客识我麒麟种茅氏怜吾丹凤鶵幸有小郎供膳美土酥如练玉为腴
虞伯生学士以五诗赠一上人蒙见其一公将归蜀谒赵鲁公次韵
醉罢蒲陶金叵罗散华方丈写伽陀扁舟许我从公去浩荡江沤万里波
潜宫楼殿五云开云外青山万马来黼黻天容归化笔故应留待谪仙才
我爱锺山七佛居昙翁重扫刼灰余先皇同爱灵山记千古神龙护宝书
鲁国数年书疏断每思高会听云和别时有约终相覔绵竹江头雨一蓑
西蜀高僧识马驹十年江表饱蒿藜宗门喜见南回日千衆开堂借品题
墨梅为冯仲宝赋
秋华瘦影月微茫风袂参差玉佩璫更觉微酸生齿颊千林烟雨待青黄
李息斋墨竹
李公墨妙俱陈迹谁识湖州苦用心惆怅此君犹玉立空山风雨夜堂深
雪窗兰
百亩无香失旧丛若为膏沐转光风赵家三昧吴僧得未觉山人鹤帐空
舟至通州夜雨大作
明日京华拂面尘穹庐如雪马如云雨声未忍孤篷别故遣萧萧枕上闻
次韵送寥天与
楚江失客暮帆开眼底何人识异材後夜月明潮又满青山空绕雨花台
鱼乐图【予作庵东园将谋退休而未能入居之希古禅师寄鱼乐图索题感而为赋】
筑室开池学放鱼旋萦九岛作江湖画图更筑烟波好野水寒塘雪苇枯
画马
华山归牧空龙种传得丹青十二闲前岁上京闻扈跸白云如见六龙还
湘水行春图
湘江何处问幽栖野服行春晓色微着我茅茨相伴好不堪衰疾未能归
渊明归去图
横亡海上只徒伤夷隘空闻卧首阳归去柴桑吾故里高风犹是昔文章
百雁图
旣集还飞水正深风惊葭苇乱拏音江湖尚尔防矰弋肯为传书到上林
孤屿图为鴈山德长老题
澹烟疎树月朦胧路隔寒潮断复通添个茅斋分我住明年飞锡海门东
梅雪斋为逯彦常赋
梅雪相辉映远空参横犹爱月朣胧更期佳实充调鼎好在青黄烟雨中
李遵道墨竹
曾共琅玕节上题淋漓不记醉时挥湘波如舞风如佩犹待骑鲸碧海归
次韵答征蛮御史五首
赠了空羽士
劒光电绕苍崖裂阿母金盘进红雪携手一笑三千年更约乘鳌拾海月
秋夜宿瓜洲江风山月亭
波底闻绡闻帛裂玻璃万顷鱼龙雪向来鼙鼓海门秋夜惊不度穹庐月
寄西山李处士
每忆西山水竹居秋风林影夕阳疎江湖正自无知己底用嫌人索报书
宿云峯庵
雪深麋鹿无行迹云外樵归何处笛老禅骑虎不惊人猿拾荒苔挂高石
游仙
骑云直上黄金殿骑鹤归来白玉京饮乾石髓开还合指点蓬莱浅复清
济法师清镜图
阁前湖水清如镜好为行人照白头寄我画图怜我老何年镜里认扁舟
次韵冯东麓侍御留题锺山八功德水
天上羣公玉笋森也随陶谢入东林临池最爱清如镜不照衰容只照心
东麓侍御赴燕南宪使留别次韵奉饯
雄谭咄咄气阴森玄度三生得道林自喜神交忘物我谁知宇宙本同心
竹石图
往年会盛克明于干礼部舟中後蒙以便面相寄今见与喜近仁台郎作竹石图喜而为题
我爱淮南大小山座分江月弄潺湲竹君石丈能无恙偏称台郎玉笋班
联句
秋夜同太原张【翥】仲举永嘉李【孝光】季和龙翔寺联句
先皇日潜邸梵宫冠东南金碧丽绀宇【翥】旌幢覆琼函六龙驻神驭【光】百灵护鸾骖地蟠龙虎气【欣】殿拥貂蝉簪文石露篆古【翥】化城天乐酣杏梁虹饮渚【光】璧甃蟾生潭复道星辰直【欣】觚棱烟雾含浮图琅当语【翥】藻井罘罳含曾晖双铁凤【光】清旭眩氷蚕望气芒砀远【欣】问道崆同嵁御牀尘宛宛【翥】仙仗华毵毵珠襦韬玉柙【光】猊座涵空龛遗弓泣父老【欣】执豆奔侯男衣冠閟原庙【翥】矛戟圜精蓝凭几敭末训【光】铭鼎纪玄谭圣祚万世启【欣】法筵诸佛参贝翻译经六【翥】图绘笑像三华鬘衆呗作【光】象教一嘿谙猿鹤惊此客【欣】林磵洗余慙斋厨饭香霭【翥】暝阁钟声韽锦蔫渴兽扶【光】础踞雕虎耽洒扫媿无补【欣】倡酬知匪堪燥吻茗屡沃【翥】苦心策频探焚膏续迅晷【光】卷帘纳霏岚氍毹月采净【欣】凿落云液甘风籁摐古栢【翥】秋隂挟高枏户牖蜂脾矗【光】丹青海波涵社中合陶谢【欣】方外师瞿聃息影了虚寂【翥】栖禅屏痴贪苾蒭交折堲【光】伊蒲不盈甔心同略形迹【欣】累遣忘忧惔锦堆络扇羽【翥】赤螭衔劒镡?豪走奰负【光】麈尾挥?鬖坚垒避屈贾【欣】陋邦敌吴郯韵剧魔胆落句雄神力担拥鼻极营度【翥】刺手劳鈎撏椷筩逓银鹿
蠧叶剔白蟫【阙】　　　　天人绕优昙【欣】境胜情自旷理超思弥覃【光】云卧委巾舄雨归借箯篮【翥】报章愧木李留帖踰黄柑【欣】话言谅所慕沾醉讵可妉【光】捧席白足慧【翥】触屏苍头憨【欣】偏袒罽肩耸【光】镂匡鐻耳儋【翥】吾我涉诞谩【欣】尔汝志詀諵【翥】罅发栗穰厚色滃醪味醰【光】剪韭差可芼食鱼更须泔【翥】青谿涣以浏蒋陵闻其【欣】兹事付千载相期结庐庵【翥】
蒲室集卷六

[book_title]卷七
钦定四库全书
蒲室集卷七
元　释大欣　撰
序
道法师实录序
宋徽宗朝方士林灵素譛毁佛教法师道公争之徽宗怒黥械?陵及灵素败国亦覆昩者或诬佛以祸福吁郭隗进而强燕穆生去而亡楚岂隗能福穆生能祸人哉抑善善者人同与贼善者人同弃也矧佛大圣行之中国繄童孺信之可终毁乎彼世之言治道者必徵於三代三代之所无则黜以为异独不察夫三代之地不过数千里其俗简易先王因其时而教之诗书易礼後世地广数倍俗益偷薄而礼乐刑政不足以尽其术矣然後西竺圣人之教出焉无刑赏劝人自格非迁善至若趋厥道妙穷神致化圣君贤臣隂资为治其有功生民也博矣古有功诸侯子孙犹得世食其土况吾以道为嗣者乎嗣而絶之不足以为嗣矣器劳也而新之火敝也而燧之不有弛也不有张也若法师者其张宗者与当宣和之政淫昬肆虐岂惟毁佛而已而廷臣无敢言者法师能试命斧鑕食其食思死其事足以振世励俗则非徒有功于其教也有功于天下也自法师没今百七十载而世有不闻其名者十世孙福崇缉其遗事求述于吴僧祖瑛瑛駴曰吾祖也因遡其谱与崇为徒昆季盖派别而不相闻知久矣乃拜受而述焉文成请序于予予视今之寄我法中佚居丰食乐其盛以不戒庸有念夫先世之孔艰哉吾惧其盈焉世无法师矣瑛也磊磊有奇志强记而辨可世其业尚勉乎哉尚勉乎哉
天禧寺嵩讲主刋施五十三佛名经序
吾法一入中国皆知佛为大圣而当时华梵之译者训佛之义不曰圣而曰觉者以佛与人均有灵知之性特觉与昩之异耳能觉而不昩则人人皆佛也若截然以大圣自尊使望之若天壤有间则人将退而自画无进修之益而非所以道世也译者之示训有深旨矣又觉有三义焉能自觉者二乘也能觉他者菩萨也能自觉觉他而觉行圆者佛也曰觉即佛矣复何假于念为盖以人心昬乱故佛教之以心念口诵由外制内精专诚一至於念而无念无念而念常觉不昩以返求乎自性之佛也金陵法嵩讲主博通经论尝谓修行捷径无踰念佛乃考经援义本其行愿取五十三佛与五十三佛名印施劝诵其训廸有方矣或问于予曰世有诗书礼乐之教若是得无混淆乎予曰圣人之教不同而同於为善夫诗书礼乐郁乎文也而百姓有日用而不知者是道也无分於上知下愚由一念以扩夫自性之妙虽庸夫灶妇可能也使家授人诵下以戢恶兴善虽刑措可也上以合乎道真虽比屋可封也又将游乎清泰之都跻乎仁寿之域则物也我也圣也凡也脗然同体尚何分于世教哉嵩闻而喜请书以为经序
送瑞少昙归江西序
至大中予主余英山寺三年寇至剽掠俱尽仅脱身免常所雅厚咸相聚匿笑莫有顾予者独少昙来劳苦数十返明年佛智迁径山三月祸作其徒多背去而少昙又与二三子留侍暨佛智归江右少昙分坐太白不得从今复走宜阳而省焉於其行予重有感矣世有君臣父子夫妇兄弟朋友之教而民或悖之溺于爱者忘其亲訹於利者伤乎义吾徒辞君父之尊絶伉俪之欲惟师与友之道得同乎人也而吾徒贵远游大方多衆羣居千百错砻砥砺期底于道若是於师友之道又专矣无汨乎欲无竞于利其庶乎有终矣呜呼孰谓俗之变能移于吾徒者乎若少昙者可以敦俗者乎
蕲州庐山接待庵序
世未有好施而不享其报者若翳桑饿人得箪食犹戮力效死地何报者之多义耶噫人无良心久矣将天启施心俾有获其效如此吾浮图氏祝髪居僧坊其宫宇食饮裳衣之奉无一不仰於人人亦乐予不靳或适诸四方则又有作室亭?间奉浆馈食以迎以劳故行不赢粮居无馆谷无舆仆扉履之需朝吴暮楚遇彼舘人如閲邮传彼见来者接踵于道亦不暇计率相视为故常施者不以为德受者亦罔知媿未闻责以施报礼者何其寡恩哉惟生民之泊于情与而爱夺而憎爱憎而恩怨随之矣故吾徒尊之於君后亲之於父母皆委之若遗以远游者使不累乎情以悉力於道也道必求诸师师不州里乡闾有也如得其师幸闻道以归则君也亲也彼食我也无不报矣又何必计功而食詀詀嚅唲如里妪为哉淮右古称奇山水吾宗三大士阐化诸祖辈出蕲舒间至今游锡不絶桑门志宏作廜?中道行者如归予愳继之者以久施不报为解或怠乃事则宏之志不终矣而幸其安以食息于斯者亦不可以不自勉也故书以训之
道塲寺云峯阁诗序
东汉时身毒僧摩腾至馆之鸿胪寺後僧居咸曰寺而以律制之寺率以律名至梁有禅隋唐有教虽各以道训其徒而寺犹律也贞元中大智禅师作禅门清规而禅律于是始判凖规立东西序西以仪于衆东以董庶务而帑藏出纳系之然昔犹交职其事欲备历之以闲其故不以东西为嫌今也反是志高洁者不适于俗狃于俗者近乎污而东序之职始病焉曰吾旣污之则将甘受而不辞必渔厚贿饰舆马至自民其衣仆圉厮养侔钜室务滋党以胁其主饫酒啖胾贪吏使不问已甚者有业产万计故有以来役僧之议吁寺几何而不沦胥亡也予行四方所历寺几千百求异乎是者霅道塲耆宿渭公尝任寺之东职以亷俭闻始寺不竞能损己以纾公公以是裕益捐资示其党以不私於是辟方丈作钜阁以居其主阁成而吴越之耆师硕德与湖海胜流咸为歌诗颂以落之而徵序於予予观人之劳而後食作而後居孰不求丰诸已有公焉有私焉使审乎公私之辨又益之以才干而成一阁者夫岂难为哉渭能拔其伍以不污又罄已资以刋传灯录十卷施诸名山其所立不啻有大过人者则颂之者非徒美于渭亦将有惩于其伍者焉而吾不能不重感於今也
悼中天竺布衲雍公偈序
延佑四年四月七日禅师雍公化于天竺中峯五日闍维之歛牙齶设利与常所持木槵诸不烬者为窣堵藏之先是移疾卧天胜院弥月曰吾可忘衆耶遽舁归中峯力疾训徒戒执事者以事为书十数通与友决乃怡然委顺衆相视?如也夫人道之贵以诚乎性也自教流诸夏诸师之言性者罔不极于奥而卒胶于文言莫克自尽及吾祖以直指之训来使人恢然获所素有其末也不能无敝而後之宗工又因敝为制故有倡弥高而机益峻如三代朴散教化衰而刑禁拲梏之操用焉命誓之不行而盟会侵伐之例列焉皆一时权宜非得已也然奇变不常纵擒无端而可捕撮其形迹哉今之学者不能自诚以尽性妙徒玩其迹相与师授徒受曰某若为而高而峻某而平实勿学也隳其関鐍凿其穿穴取其语之近似者模儗之以为古用是遂以躐清序尸钜刹傲然以名于世世亦恬不为异而孰得夫伪真也噫惟于死生之变不可诬不俟诘而较然矣禅师始居天目之西巘事高峯妙公庀其役至躬舂爨樵槱晚嗣其道固知异乎如此者矣漕使瞿公请居大觉寺十余年以劳衆数逃去衆怀之复稍稍寻至然不威或久则慢之亦不屑也居中峯衆益至食不继则躬乞以给貌瘠黑少容止又语戅寡文人始讥以不韵及是皆大愧悔岂徒媿之反誉之也誉不止且悼之矣有得南山悼偈若干首示予予喜其能敦乎本亡事乎末可激劝学者故畀之序云
送方上人序
士贵远游以能交天下士也迩来王公待士之礼废士不克游惟吾徒得肆游穷燕首越所至诸寺咸命典客司游者非徒利舍馆而已其送迎有礼先後有序宾主倡答横机迅辨有足观者故游之远莫若吾徒而交之广得人人而閲之又莫若典客也然犹必择通邑大方多衆乃克观天下士而为务最烦才俊不屑于就其下者又不足以交其客以故名亦昩昩焉延佑四年杭净慈得方上人为典客客至如驿善其职由是誉日起以都邑之会宾客之多无逾钱唐而净慈又大方使上人典其客上人衢人也衢之俗多儒其流于吾徒者亦渐儒习故上人虽游不废吟事而游者乐之然吾徒游之之道非以富山水慕闻达而事於諓諓篇什为也故上人之归得赠言於其友不以诗而以偈争以古德之事而告之有深旨矣上人深乎哉
杨云岩居士作蒋山僧堂偈序
寺古制皆有僧堂然惟会食而已至於寝处则有别室如今教律院犹然也独禅林自唐开元中百丈海禅师作清规设长连牀于堂少长尽入居之牀端为木函盈赤以贮三衣一鉢外无余畜也坐卧起居有时凡晨昬午夜以及旦长老首座加廵警焉惰者罚不率教而摈之至於禅寂?苦枯枝湛然止水衆千百肃如也由贞元距今六百年他规尽废僧散处寺内外甚者一己占屋数十间积产业以万计舆马仆从儗巨室冒刑法污宗教有不可胜言者矣而堂之规独犹得如古使天下之凡若僧者尽撤其私室禁其私畜而会之于一堂申以吾祖之规教之庸有如前所陈之敝乎而僧者终其身不越堂中继之以不昬不乱虚而照寂而应超生死越三界虽古圣贤不出乎是也金陵蒋山肇建于梁宝公初名开善宋熙宁间改创禅院居衆千百号江左第一泰定二年春寺弗戒于火鞠为灰烬长老昙芳禅师能以诚感人人故乐为之用无贵贱贫富咸愿出才力效指使期年而寺成者过半而长者杨震之曰若僧堂者禅林之元气也我则为之暨讫工费钞十万贯有奇高明爽垲视旧有加焉震之复与诸公登其堂歌颂以落之予观夫佛寺之兴率谋诸施者然皆以像设金碧之盛可夸耀于人之耳目而徼夫福田利益而为之也而震之不夸耀不徼福其志必曰居此堂者为能明佛之性传佛之道然也若是则求报于外者其责轻责难於外者其任重而吾徒之居此也得不戒且惧乎
王氏孝感瑞华图诗序
世之有符瑞神异之事载于书验于今耳闻目睹数数然也而未有能究其所从出使人了然以不疑者其故何哉徒以孔子不语怪为解而其所以不语者又何哉或曰怪不足言也若是则性与天道不可得而闻者其亦不足言乎孔子生乱时道降俗薄故因时制敝扶持纲常苟非切于人事唯恐致惑于人特秘之而不言耳然则其终不可以致语耶西方有佛曰人之性其来无初其往无终大而天地散而万物日县于上雨泽于下山岳河海卉木鳞介至若神奇物怪变化万状皆自一性而出故有启书以返风噀酒而降雨孝感而鱼跃笋迸诚格而泉涌者唯性之本具非假於外也使能全其性之妙虽天地位万物育不啻过矣吾于王侯瑞华之异而重有徵于斯言也初侯父忠愍公使日本死于王事侯母方盛年誓断髪为尼尝参高峯妙公得其性妙之旨矣而侯自弱冠出仕即以能称累迁至三品官而养母至孝母旣学佛泊然于世至治二年七月朔趺坐而逝遂以佛之制闍维之获舍利五色斵石为窣堵葬焉侯犹衰絰居丧三年从儒礼也一日奠于筵有折山丹华于缾者俄结一物如杯玉雪莹然人咸异之而以诗文称美者何限侯谓其母佛之徒也徵言于予予得以佛之说告焉人之均有是性而物诱之若蔽焉若失焉非有明而复之之功焉能死而不乱者耶夫欲善乎性学者无踰于物而治世之道必用于儒也今侯之于母明佛之性用儒之礼由是而感通故异华之徵皆性善之微着者耳而侯方向用使扩而充之移孝于忠以致君泽民使休徵应而甘露降醴泉出则後之人又将歌咏之无已也侯名都中由两淛漕使今为福建道都元帅母张氏讳普贵字无为云
送张子安御史序
南台所辖三省江浙为最重常岁监察巡按必选上名以行天历改元之秋张公子安来杭时故相新薨北方用兵供给繁剧海上获谍者戮于市人心汹惧子安由浙西东入闽廵行诸郡以镇抚之随事损益观时翕张外肃内恕民获奠安初行省以礼物钱徵歛过度至是劾其罪追所歛归其主天子闻而赐之币以旌其直君子谓子安于是知政刑矣按周官御史掌传命记事者由秦汉以来任以弹劾宋复以兼谏诤而国朝之待是选也人佩一印使得以专言事若朝廷之纪纲中外百司之贤否官之蠧政民之隐疾必周知而备言之虽曰责人而不知人之责己者尤重也然知之有不周言之或不当於是有廵按之典察其风俗访其得失焉犹古者观诗以知民风持节以听政于天下事无所不得言而後之君子不克举其职唯覆其按牍奉行故实而已不任于人而任于法不求诸实而求其迹使人有不直而吏者深文巧诋牢不可破虽有子产之智何疵以得焉或者苟禄自爱见有怙势作威与无辜被祸而牵于上之好恶者则惴惴焉唯恐有闻以累于己也必先委之而去况敢击其所强而直其所枉乎又有避嫌畏讥日驰百里夜宿公馆戒阍吏固扃鐍虽亲友莫得面睨屋梁坐终日澹然无所为至户外事漫不加省而乌在所谓察与访乎若是犹曰守文毋害而况有不可胜言者耶虽然衣必垢也而後濯之井必咎也而後渫之不有敝也其孰更之故上即位之初首定风宪之选凡所擢用率皆奇士而子安尤蒙宠知吾见其蹇蹇匪躬肃清邦宪以奋其大有为也必也尊道德而抑奔竞则君子以类进而小人不敢徼幸矣先教化而後刑罚则吏畏法以知义而狱讼简矣择贤守令而汲进之扶植之使得以尽牧字之道则家给人足盗贼息而国用纾矣若吕公着之言御史当论国家利害之大计勿察官司簿领之细过者吾取之吾又居岩穴游方之外者也於时事不通比者圣天子易潜邸为寺台宫命予居之而辱子安之爱尤笃以其所司直言也敢不诵所闻而直告之
王可毅尚书还朝序
金陵古建都地然自孙吴而下皆偏据南方弗克统一说者谓天地之气至南而极不可以建大国朝诸侯盖阳生于子而极於午子位朔方朔犹苏也谓万物至此絶而复苏始而终终而始生生无穷矣必王者自朔方而南隂阳相乘其气循环而後可以当之岁在乙丑今上皇帝以潜龙来君而向所谓龙蟠虎踞者若增其雄而幸其有所遭也说者又曰古之天子廵守方国後世不然而天生命世之圣必先使之周游南北以通民情以任天命之寄粤若世祖西出关陕浮襄汉南略武昌归继大统混一区宇而开太平万世之基今上为世祖曾孙蚤岁冒涉艰险辙环天下是天所以付世祖者而以畀之也天历改元之十二月上以潜邸为大龙翔集?寺亦犹世祖驻跸武昌而以其地建元兴寺焉明年九月命工部尚书王公来董其役先是上命行御史台择主僧居其寺不以大欣不肖俾备洒扫以是得日承尚书公之命因而窃观其为人温然而春汪然而莫知其涯也听其言迹其行必欲内不以一豪欺於君外不以一豪欺于民交友以诚莅事简以严御下也以和易而乐与人为善方是役之兴江南大旱民始疑愳公既至儗内府例人日给钱米有差羣工麕至不约而集者二千人乃县鼓鸣铎以程其勤惰故工无浮食五旬而材告具十一月朝廷陞公为天官尚书遣使趣其还客有问于予曰尚书为天子近臣学问政事方施之天下人望之朝以继夕而乃濡滞于一寺之役无若不相当然况佛之道不知于世教何如也幸勿蔽于私为我陈之于是进之曰佛之教简大无为上智者由之以造乎性妙合乎道真而中人以下犹能迁善畏祸故其化之弛张有大焉有小焉如唐之太宗房杜宋之仁庙富范亦谓君相之圣且贤者然皆资其道以善于世而国朝崇信之笃度越古昔盖以薄海内外万方毕臣其习俗各异十已八九而鲜有不事佛遵其化以善者孰谓於世无补其或接之过度纵其徒而不之问隳礼法蠧生民是溺其迹而不适其宜然非佛之咎也今圣明在天而尚书公方以房杜富范自任凡所建明无一不合于道岂以岁饥民无所食商贾无所售其材工无所偿其技相胥于流殍而不之顾乃于农隙大出钱粟贸材僦工于以集事于以振乏惠莫大焉况以潜邸之重而上尝居之四年宜臣子者於兹祈天永命而尽忠乎所事且志不避难易身不择劳逸亦其所职也客乃媿谢因以其语责之尚书公公曰子言然也我行有日矣盍书以为北归赠行序公名士弘字可毅皆上所命之云
送岳柱留守还朝序
皇上居金陵之四年山川百灵保佑圣躬勋功懋德起登大统即位之初首改所居为大龙翔集?寺明年度材告具以向方不利于岁而止又明年上命岳柱公来测圭考景筑基而营焉若夫资用之从出官吏之效命则又有台官以提其纲御史以纠其怠其于敬慎惕如也每晨漏下五刻公必先至乃伐鼓下令置籍以閲其属戒某若某事而与集盈缩寓诸勤惰寛急之间虽巧历善计莫之察焉不十月而落成其布画规度悉按京都而江南或未覩故吴越湘汉之人裹粮来游接踵于道心动目骇至相绘图而归传播夸美谓国朝崇佛古未有而莫能推原其意或有取于五行之说者曰我国家肇自北北水也佛生于西西金也金水相生欲培本以强干浚原以导其流若子母然噫无亦议其迹而不本夫教论其功而不及夫道是未知佛也钦惟世祖奄有区宇文绥武定各有攸施而佛者慈仁怡愉无刑威赏劝人自畏恶而趋善可以薰陶至和而跻吾民于仁寿之域舍是无有加者故累朝遵之以为盛典然尊其教必严其居宏其道必求其人严其居有成功者公之任也宏其道而未知所济者吾之责也故吾始而喜再而媿而三则惧矣吾自奉命洒扫以来朝夕兢兢于是思率吾徒策勋于无为致美乎不覩六凿无所用其明心匠不能措其巧崇然而基突然而奥而同然与万物者游斯吾所以修夫内者也使吾之修夫内能若公之有成功则庶乎免矣公鸿吉哩氏事母至孝母没二十年见人有母与言而偶及之者必流涕呜咽不已友诸弟终始无间言而居官无异政尝守覃怀蝗至其属邑修武有唐太宗庙公祷之其夕大雨蝗尽死至治间朝廷作大庙命公董其役事办而民不扰至今传诵之以故特膺选命而有是行也而授公留守云其年至顺辛未十月复有旨召还住山大欣序以赠之
梅孝子序
梅孝子居吴门孝於其亲有过人之行母尝疾笃医药弗疗於是刲股肉为羮以进母啖之而愈他日母复疾且益甚孝子取香之有膏液者为巨炷然顶与臂祝于天愿减已算以延母寿时夕隂雨拜起仰视云霾净朗星斗呈露母眊昬见神人盛衣冠持盂水汛洒之即起无恙今年垂八十愈益康强邦人士为诗文称道者甚衆有以韩子鄠人之说疑其毁伤致毙以渎于政而质于予予谓事有经有权世降俗下民散久矣苟有一善君子嘉其志而恕其情可也汲寿申生死於父命鉏麑死于其主龙逢比干死于其君而史称之不以戕生为嫌仁人孝子不忍其亲之危殆或可觊其生之万一宁顾一创之烈虽死犹乐之况其不必死乎又人心之感速于影响蔡顺之母啮其指而子则心动朱寿昌七岁失母求之五十年不能得乃然顶臂刺指血书佛经祈终见之所谓人事尽而天理见也天理者性也由性之充可以贯乎天地神明达乎死生变化而造夫道矣曾子谓先意承志谕父母于道孝之大者孝子能因是以明夫性而进夫道其于养亲不至已乎孝子名应字荣甫予未之识其质于予者蜀僧光公实以书来其言若是云
送台医冯善甫序
道德之贵尚矣然以之辅世导民非薰陶涵濡之久未易成化以取速效下而诸子百师之学虽各有可观而卫生恤患切于时用以施惠爱于人者莫医氏若也故古之魁伟之士不试用于时则愿为良医以行其志世俗日降庸医射利务徼幸以尝其技而人之误致委毙不终其天年者有矣予来金陵识冯君善甫以名医为宪台郎属日交公卿贵游然闻人疾虽贱贫无不往视悉予善药或他药不能治更召善甫疾无不愈至有所报谢则辞不苟受人咸称其长者後至元二年夏天台僧会翁病且殆息几絶其友召善甫理之即无恙会翁感其德而形诸歌诗焉予观人之生养息聚惟适之安求甘毳以奉其欲时诊察以宣其气犹惧不虞也而吾徒之适四方犯寒暑忘饥渇?影万里无僮仆亲旧之相恤孜孜焉惟闻道而後已固将外形骸忘躯命视死若归也而仁人之心能无轸念之宜乎善甫之待会翁而不望其报矣吾故序医之功于诸子之上而告之以道德之懿而不为虚美也
蒲室集卷七

[book_title]卷八
<集部,别集类,金至元,蒲室集>
钦定四库全书
蒲室集卷八
元　释大欣　撰
序
奉敕重修百丈山大智觉照弘宗妙行禅师禅林清规九章序
祝圣章
人之所贵在明道故自古圣君崇吾西方之教不以世礼待吾徒尊其道也钦惟国朝优遇尤至特蠲赋役使安厥居而期以悉力于道圣恩广博天地莫穷必也悟明佛性以归于至善发挥妙用以超乎至神导民于无为之化跻世於仁寿之域以是报君斯吾徒所当尽心也其见诸日用则朝夕必祝一饭不忘而存夫轨度焉
报本章
性者人之大本也振天地而莫知其始穷万世而莫知其终佛与衆生均有是性悟之而登妙觉迷之而流浪生死从刼至刼六道异趋业报展转无有穷已所赖圣训洋洋堪作依怙吾徒忝形服与法系遵其行之为律宣其言之为教传其心之为禅而循吾所谓大本者以同夫物之全体妙用始可称佛子而续慧命也其于讳日追悼岂世礼哉
报国恩章
国有禘祫四时之祭所以昭功德隆本始重继嗣也而圣朝崇佛世祖而下咸各建寺谓由佛应身以御天下化仪旣终复归佛位于是设圣容具佛坛塲月以五祭龙翔为文帝潜邸奉旨春秋二忌各閲藏经七日毕台臣设奠展礼如生而致夫羹墙之思焉然吾徒之朝夕于斯者母以华居佚食为安惟励夫道而思所报効以期于心法俱冺施受两忘则不徒食而徒居也勉之勉之如世祖列圣忌诸官至期诣各寺行香谨识时日于左方
尊祖章
人各祀其祖重其形生之始也形生始于爱然形有时而化爱有时而尽惟性之灵然不昧者不恃生而有不偕亡而无故佛教人必明性而後之学者复胶于文言不得其指归犹医之善方书而废药石何益哉及吾祖达磨至示以直指之道而人始廓然见夫自性之妙不求文字不资语默而得于謦欬声色之外则吾徒之传祖道嗣祖位者如火之薪水之器无古今之间毫厘之异不犹重于形生之始乎後百丈海禅师又作清规以居吾徒而禅林于是乎始白云端公谓宜祀达磨于中百丈陪于右而各寺之开山祖配焉见于祖堂纲纪序
住持章
佛教入中国四百年而达磨至又八传而至百丈海公唯以道相授受或岩居穴处或寄律寺不闻有住持之名百丈以禅宗浸盛上而君相王公下而儒老百氏皆乡风问道有徒实繁非崇其位则师法不严始奉其师为住持而尊之曰长老如天竺之称须菩提以齿德俱尊也作广堂以居其衆设两序以分其职而制度粲然矣至作务犹与衆均其劳曰一日不作一日不食乌有庾廪之富舆仆之安哉故始由衆所推既而命之官而辞聘不赴者多矣後则贵续豪夺视若奇货然苟非其人一寺废荡又遗党于後至数十年蔓不可图而往往传其冥报之惨有不忍闻者可不戒且惧乎
两序章
两序之设为衆办事而因以提纲唱道黼黻宗猷至若司帑庾历庶务世出世法无不闲习然後据位称师临衆驭物则全体备用所谓成已而成人者乎古犹东西易位而交职之不以班资崇卑为嫌今岐而二之非也甚而党鬭强弱异势至不相容者有矣惟主者申祖训以戒之欲其无争必慎择所任使各当其职人无间言可也
大衆章
归虚之水邓林之木以聚者衆也今夫大方居衆千百倒廪而炊赭山而爨亦有所聚也而四方之来如归若已所固有者果何为哉盖佛以人之流转三界出没生死惟明道悟性以超于妙觉则羣生异类咸资其善而训其徒以省已为然故人人之待其徒犹待其师虽摩肩接踵而至惟恐奉之不及不以其衆而少怠也不然则有以尺地斗粟而相讼者多矣岂其独愚甘委其赀以广吾居辍其飱以食吾徒吾徒之食于斯居于斯果何为哉果何为哉
节腊章
僧不序齿而序腊以别俗也西域三时以一时为安居出入有禁止凡禅诵行坐依受戒先後为次而制以九旬策勲于道以三旬营资身之具使内外均养身心俱安也尅期进修不舍寸隂护惜寸隂行兼慈忍旨哉圣训万世永遵而五竺地广暑寒淋潦气候之弗齐故结制有以四月五月十二月然皆始以十六日所谓两安居者因地随时惟适之安或曰坐夏或曰坐腊戒腊之义始此如言验蜡人氷以坐腊之人验其行犹氷洁或谓埋蜡人于地以验所修之成亏者类淫巫俚语庸非相传之讹耶且吾所修证圣不能窥岂外物可测其进退哉今禅林结制以四月望解以七月望者若先一日讲行礼仪而期内得专志於道故累其繁文亦随方毘尼或议不如法而不知其得法外意也中土以冬为一阳之始岁为四时之端物时维新人情胥庆礼贵同俗化在随宜故以结解冬年为四大节周旋规矩耸观龙象之筵主宾倡酬兼闻狮子之吼礼文秩秩猗欤盛哉
法器章
上古之世有化而无教化不足而礼乐作焉撃壤之歌不如九成之奏洼尊之饮不若五齐之醇然文生于质贵乎本也吾天竺圣人最初示化谓人人妙觉本无圣凡物物全真寜有净秽无假修证不涉功用而昧者茫然自失若聋瞽焉于是随机设教击犍椎以集衆演之为三藏修之为禅定迄于四十九年而化仪终矣梵语犍椎凡瓦木铜铁之有声者若钟磬铙鼓椎板螺呗丛林至今傚其制而用之于以儆昏怠肃教令导幽滞而和神人也若夫大定常应大用常寂闻非有闻觉亦非觉以考以击玄风载扬无思无为化日自永雍雍乎仁寿之域清泰之都矣
曹文贞公续集序
尝读唐房杜王魏传咸称其善属文而文逸不传特着其相业与善谏诤之尤焯然者至今人人称诵而以不得全集观之为恨然圣人之教人本以尊德性道问学士行之美全德为上德充于中文着于外其为政设施则必俟夫时与命而君子不可必焉故观人之道称其政未若论其材诵其言未若薰其德往年吴兴赵公子昂巴邑邓公善之与予为方外交抵掌论人物亟称汉泉曹公士开才德之美予故以心识之至治间公以侍御史来为浙西宪使省院百司气慴股栗善政着闻天历初文皇尊用儒臣特授公西台中丞寻以老告薨于家諡文贞公至正四年御史台文下刻公诸集于诸路府学示所以褒崇元老劝励来者而使有矜式焉惟古国史采诗以观民风汉魏晋唐而下诗益盛犹必择夫名家之传世者然後人诵而家藏之若公之作固可名家传世也公之季南台管勾君又得于公之宾从僚佐门生故吏之所称道传写凡诗与文若干编彚为续集若干卷增刻之可谓善继述者矣若公徧历台省建言论事杂着书间不止此藏于敭山家塾君以职所系未暇归而掇拾编录尚期他日以成其志噫视杜房王魏之逸遗人犹惜之而公之才德旣施于有政复有文以传後于是人又喜公之有子而占庆泽之流于无穷也予尝承公有一日之雅窃叙其末而附于韩之大颠欧阳於居讷之义或无嫌焉
送常道夫游武夷诗序
士贵明道而不知道之所以明其有得于师友讲论之绪余则资于润色文辞发明着述自足名世传後孰有冺见闻絶思虑超然独得于笔授口受之外以振天地穷万世而独存者乎吾游方外辱交名公士夫慕其雄文硕望者固多矣而以道相求心无间然独得常公道夫公天历间辞西台照磨徧游名山东探禹穴以极于海西踰岷峨南渡滇池北入穷发意所欲必至万里跬步也凡魁儒隐士禅宗山老必卑已谘询及言忘神会脱然有得于语默耳目之所不及而亲造之妙则又若身至目睹之不可诬也自是而麾斥八极磅礴万物以与天游矣後至元中连为三台御史犯顔极谏鉏撃奸邪有古亮直之风陞云南宪副行省百司敬之犹神明士民爱之如亲友公辞归省宪交讼人益以重公公家关右少仕江南中年归葺庐墓教二子皆为名儒使奉祭祀于是放情山泽时从一僮或单已独往日百里如飞与野老竖牧杂处忘归冬夏一裘葛泊如也及临政言事虽斧质在前不为少阻盖能一死生齐祸福而威武可屈乎视身世物我如邂逅而富贵贫贱能易其虑乎吾尝爱宋杨次公之为人而公则庶几之至正三年宣政院奏公断事官未几移疾来金陵留旬月又将有武夷游吾羁官寺而不能去乃书所媿以与之别
送周君荣判官序
国朝建行台于金陵以统制南纪故金陵虽大郡朝夕奉约束惟谨郡守佐往往避烦不乐就就或托故去否则尽剗鋩锷务善圆以趋合而犹或不免焉至元六年冬庐陵周公君荣来佐郡奉上以诚持已以亷介不激不随不为表襮惟彰明法律示吏民以信先数年江西湖广输粟郡仓转输海运达于京郡纵吏裕取而约与致鬭死杀伤亡算公至董之下令条析一示之平至今遵以为式更作台治察院与曹南王卞将军祠委公督其役工具落成而民若不知三年郡安其政公雅恬退不求荐扬而舆人诵之谓古之仕者得任专行志故施惠于民也易今则牵制上下而金陵为尤难况一倅能设施如是乎由是专一府帅一阃视古良牧岂多让哉公曾大父宋季尝参金陵帅幕大父守庐陵公以?三为邑宰皆着善绩及是累官五品而陞秩未涯也夫栈道九折而车行无休吕梁千仭而舟衔尾以济惟慎之而已况公以家世之旧安行乎仁义而辅之以才智何适而不可公行矣当大展其用以副舆人之祝予忝同里又辱知窃喜而书之且率吾徒赋诗追而与之别
送高德润归义兴序
予居杭凤山时有别墅阳羡岁一至焉爱其长林丰谷平园大谿之胜又多故家文儒可与游从始欲终居之特愳其赋役烦重与细民顽犷好鬭甚至其父母妻子有病疡死丧秘匿不发钩人唇吻佯相殴撃密以死病者推堕舁致乘之以掠人庐室器物小则责赂及负若租贷甚则诬之官检覆逮繋至累岁不能自直者往往而然故家巨室不幸遇之立可破产其有幸能树立则必结官府交贵游援声势以自张否则使于若弟业吏不顾污其身觊以保其家舍是则虽有良田沃壤不能一日而守之也子去杭来金陵而不至阳羡者十八年矣今年春高君德润来自阳羡访其故家遗老则沦丧无几而重吾所感如是焉德润年壮才茂大府将试补吏不乐也上书御史府御史器之举充校官捧檄而归以慰其亲方大肆于学以应明诏以取科第仕进若拾级尔予故书所感以赠其行使其里之人视之庶有以变其俗且期德润他日试用为长民于四方必能敦美风化致时治平则吾可随地卜筑终吾之老于以缔方外之好焉
送侄陈九万道士序
吾族由九江徙南昌世为士人自吾从祖父伯父与吾始学佛而吾弟与侄又有为老氏学者吾乡之人以是占吾族之隆替而不能不有感于时代人物之异或者又曰自战国秦汉以来王道不行士大夫无世守之业故豪杰之士往往寄迹于浮图老子中而世道系之矣噫以是说者指其迹则似之泝其世推其事则有足悲也而不察夫道有常有变有异而同同而异而终合于大同也人之贵在明性而孔子罕言之至于上古之三坟大道又阙而不传岂以生乱时惟因事制弊急以纲常之教维持之故于若性若命若死生鬼神有不暇论且不欲以广大无徵之语以疑其俗然犹时发其秘惜无上智之资能自求而独得于言外也及佛入中国而言性也详以尽济物也溥而博而大道益明于老氏之道德使人溯流穷源复于大朴以即乎性命之正者虽翕张不伦而同所以辅世也如曰是有太极是生两仪曰有物混成先天地生与吾所谓三界唯心万法唯识者不同乎曰精气为物游魂为变万物出于机入于机与吾所谓三世果因善恶影响者不同乎而後之不能本其道之同而斥以两岐之异不惟其教之善而訾以末流之弊者非通论也又安得通人而与之论哉适吾侄九万来省予问乡曲话故旧而及或者之言吾不得不复其说且喜九万虽黄冠而不废儒业又将从吾游以?吾所学而吾以潜邸新寺方事营缮而未能也故九万暂别归洪他日寺成乞退居岩穴当招九万同往因书所论为约而订以毋爽云
杨氏镜中序
嘉禾杨公显官四十年有异政犹若不慊然常曰人之贵在明性而已声利非吾志也而佛之言性大备于是交于佛氏之贤者而求其说焉其家人子弟率通佛理有女名端慧聪敏絶人适姑苏陆承孙以二族之大施德姻党而乐习禅定凝坐终日自号镜中取于应物无迹之义夫范金为器者各职其用用之劳则敝惟镜之为质也静而其用不烦明足以监量足以容其来不迎其去不将其在人则灵府也人不自见其形俾自视莫见也必得镜而後见之夫镜外物也形吾形也非镜吾无以见形非见形吾无以见镜之明故旦旦视之犹惧夫镜之昏焉吾貌之少而壮壮而老日迁月化倏忽变灭而形不能久也而吾之所以灵于物而亘天地不磨者反弃之不顾其轻重取舍颠倒若是有足悲夫
月上人周易解序
吾俗世业儒而吾幼学佛于儒之事不通临川危太朴以其从父有为释氏曰月公者所注周易徵序于予予谓儒先于易论之详矣庸置吾喙于其间哉吾与月佛之徒也不若以佛之意求之佛言性之初虚而明虚明而风金火水相荡相摩而天地人物形焉与易有太极而生两仪四象八卦其旨相合而老子曰道扬雄曰玄是已或谓人禀二气五行以生而曰性出天地何哉夫性之体其大无外其始无初其存无终不可得而名状也古之至人以其高而明者象乎天博而厚者象乎地又于其中灵然不昧假夫形气以生者为人与天地而三之天地变化而有雷风水火山泽重之以六十四卦衍之以三百八十四爻而刚柔尊卑之位别焉犹人之貌言视听思其质有圣愚之相远其事有吉凶悔吝之倚伏虽万不同未有不循夫性而出者也而性之以气以习论性而自狭自私以自戾夫先圣之言吾无取焉唯邵子谓心在天地先而天地自我出者得之譬之水出于崑仑其始滥觞流而为江为河为海滙而为沼泓而为泉凿而为井鼓而为潮汐激而为波涛漂而为沬为沤为泡汨而为泥为浊为秽沍而为氷融而为液其实皆水也如以一沤之小而责其水之不同不知水之全者也人之局于形气之微而自昧其性之广不识夫性之全者也能识夫性则可以言全易矣故先贤曰心易曰已易者有得于佛之说人人廓然以见夫自性之妙不儒释而异也则月之注吾之序孰曰不然吾又闻先师言咸淳间三衢耆宿简竹屋由余干过临川夜与月公论易达旦而别简恨迫于官事不克以禅门纲要相与激扬盖月未尝出游终日兀坐观河图有警悟非由师授而能也受业双林寺自号双谿云
蒲室集卷八

[book_title]卷九
钦定四库全书
蒲室集卷九
元　释大欣　撰
记
开府仪同三司荣禄大夫平章政事集贤院使领会同舘事吴国公杭州高丽惠因教寺岁閲藏经记
佛於天下咸所尊事或谓福以幸求祸以苟免而佛可谄也庸知佛之道多方有大焉有小焉夫大臣之事佛也志与道合玄默寡欲泽下於民之谓施戡祸定乱之谓慈不徼生不畏死若唐顔真卿宋富弼范仲淹是已其有穷土木靡金帛厉民以徼福利者非佛意也开府仪同三司上柱国拜布哈公相继为江西江浙湖广行省左丞相惟曰自贵富以讫有家予曷报於君亲恩欲风动於民率之以忠孝莫若善事佛先是以币金千定施杭十大寺使咸以子母相生岁取其什一给其费以月第之各閲经一藏延佑四年又自武昌寓二百定以归兴元惠因二寺通前为十二藏月閲之岁周而更始焉惠因寺受金最後以冬季以蒇事必肃必恭图久勿隳爰琢坚石而刻之辞曰
维西有圣觉道专心冥心物观化元摉括么麽无遗言有作缉之富以文畴俾津筏惠垫昏赫赫左相为雄藩匪徼匪媚忠孝存曰觉有训徒之勤畀之金缯期勿谖拜稽万寿奉我君爰有亲兮思孔殷高峰之阳湖之原考撃钟鼔播今闻尚期似之伊後昆
吴兴封山资敬寺记【代佛智师作】
楚越多奇山然不穷跻深入不得其胜行者告病焉独吴分错河泾易舟楫可游衍犹若沮洳无乔木钜谷以临高深居者昧如也子居南屏有别墅武康舟上下风渚间望诸峰嶢然异之曰古封山也德人文翁居之舍舟造焉松杂立如戟径术修直少折得方池植多美芙蕖碧草蜿蜒门庑邃深隐居若巨府金像位殿上神人环卫考钟县鼓衆济济多仪僮走报翁肃客升堂入於室客主为礼引坐圆亭顾瞻风景万石人立又北巨石龟伏泉出背尾汇於坎溢流入於池山左右顾中特起奔伏不穷东挟计筹又东走天目以起其势南抗石城西揖苍弁其麓饮于溪实屏蔽蔽作我扞御外隆中夷气燠而清植物肥硕翾飞鹿若与人狎以相乐闲暇也翁喜答客且语之故始山之归於我为宋给事中盛章墓至大初其孙迁葬而去我与值渚上相语合愿奉质剂取视亡害即输其直五年为室益殚巨万咸无所乞假然常居未有圭撮余幸成之不自知其何道也又曰人之贵乎物者以明道也道不明斯物矣吾又幸闻诸师故师之高曾宜祀於奥而形生之始又可不报故吾之昭穆配焉若盛氏之思亦与享宇下以广爱也将闻於朝请名资敬寺而未有纪师幸至不有待耶予耄矣行四方辱佳山水不少率疲於顿踣又否则或污於庸富家游锡不一顾能若是山之奇得售贤主人以与吾等游者寡矣将寓翁一榻以尽衰朽而又有楚行心忽忽也以吾宗之重若孱懦者负之不几於败覆而翁之材之德使遯迹自善非牵於兹山之累乎又见吾党之似是而非以位以气以相轧若庶几乎翁不可得也翁讳清杰族吴兴姚氏业儒幼受经杭之道明寺学博而要雅器量自持确然於物无髪欲好周人急故邑人相教翁长者无犯翁意有过里中望其庐戟手曰是清净居毋相污辄入寺或恶子因以悛革蕲为善自效其道感人类是惧难其继益训徒徒元礼元逊咸有轨度可世守也末书之用严其训
杭州金刚显教院记【代赵魏公作】
院始名华严庵宋绍兴已已演教妙空大师惠龄所作也居杭城之金刚岭既成以授其属清惠使主之清益讲经论衆益盛其制可视大方考之图志龙山圆坛古有显教院而墟其址久矣乾道已丑请於郡愿易庵名为显教院历嘉熙间市弗戒於火院俱燎宝佑初有道福者相地於仁和县之上闸爱其胜负之因徙居焉而蕞尔仅给福卒而景明继葺之犹多所未备至行荣始克大其世作殿阁门库堂室亡虑百间始至大辛亥迄延佑丙辰凡寺所宜有举无遗者先有田三百亩至是倍之而有加焉荣为人端谨一时王公贵人多喜与交又有才干以治一寺宜其有成也犹欲戒其後人使皆如已以勿怠而求记於予予闻能仁氏之学有三曰禅曰律曰教而今之为寺之制有二有以其徒相授受者有官授贤而主之四方之人咸得而居之者使官授之或不当主之或不贤视所居如传舍或不葺以故其寺常废惟其徒之相授受者率多完好又其後之皆贤而後能久而不覆然世之为人後者犹曰继志述事矧能仁氏子人之子唯以道为嗣有其室而废其道犹佣居也今荣之训其徒则善矣予复欲辅之以道庶有以起其宗云
松江龙门寺记
宋嘉泰中桑门如喜了性传天台之学喜主钱塘净教院归华亭东五十作庵与性同居之里人从祷雨旱疾疫无爽施者曰至後性誉益着奉诏主天竺兴福院淳佑元年又勅易所庵为龙门寺以甲乙传次喜性亡嗣者失人寺几废咸淳某年有思贤者蚤游禅林尝主嘉禾普陀院归视榛莽励志兴复始徙寺於黄土塘居十五年择其徒之可任者曰行潜曰可宗潜由灵隐首座出住寜国之广教院不以命之宗主延庆院退休於杭之南竺山至元廿三年命归以寺畀之宗请曰寺濒海岁不熟则寇至欲图久而惠後人以安莫若再迁贤曰吾所以命子也图之六年而贤卒及瞑目犹睠睠以嘱宗泣以命其徒为正乃相地於府治东南隅南俯川流北走市闉厥位向阳平原如席衆咸乐之於是徙居焉作殿堂楼阁门庑厨库为屋二百余间祠佛菩萨天神之像千五百躯供设以备寺有田若千顷筑别墅官塘以备储蓄由贤以授宗宗以授正正以授文明明以授智传传録其实来言曰吾日兢兢於师之训惧後之不戒而颠覆厥绪则吾祖之业隳矣幸赐之言因进之曰今夫世人积起铢寸得良田居室以遗子若孙又惧其不能贤以保之择师而教焉期其贤明富盛相继於无穷也而求诸勲旧之後能仅守其高曾之故业者千百无一二况其嗣有光烈令闻者乎而吾徒之居所在常千百年幸而免於彼者其故何哉议者谓吾不私厥後子人之子取其善以为用故能守以不坠吁何见之末也独不念夫物生之汨其真而沦於恶者衆矣吾圣人者出然後拯而纳诸至善之域凡後之有崇其宫室图象者皆所以示其教也存其教者为吾徒必也以戒为墉以定为室而以道相授受其胄无终也而曰吾迁吾居而安吾食吾土而久者特未之思耳传於是作而曰吾知所以训矣吾之後人其庶乎免矣愿书以为记
龙兴路靖安县毘庐院记
唐有水潦禅师者不知其闾里族姓天宝中始至洪之石门见诸峰蜿蜒若龙蟠者爱而筑室居之後马祖自豫章来泐潭师往拜之问佛法大意祖蹋之仆地师忽大悟起笑曰大奇大奇语备传灯録自是学徒云集易庵为毘庐院以祖之门人何啻十百若百丈海公南泉愿公归宗常公皆传宗於後而师之居与泐潭又相迩也其同居酬唱与继之者必非常士而失於纪述使後世不闻其风烈为可惜也宋嘉定间寺僧曰绍者惧其不竞闻海昬崇寿院之徒赏溪道公有高行为邑延庆寺首座迎归而奉之道与四川制置彭大雅相厚善大雅为结庐院左曰无名庵时从咨叩院以中兴淳佑二年十月望道书偈遗诫而终有徒六人曰礼曰贤曰满曰圭曰和曰慧宝佑元年丞相谢方叔欲夺寺基为墓圭之徒绍淇撤其寺徙而避之既而寺丞陈公某为请复以基还寺淇材敏有远略一时名公多喜与游其徒二人觉元斯翀元际遇世祖宠顾隆笃奉旨归黄龙寺终焉翀之徒本润润没而絶惟满之後始大满之徒印宗宗之徒斯羾羾之徒本潨本濡潨曰自吾祖居此逾六百祀虽微而或絶而或继得不澌尽中夺於势而仅免隂阳家言气六十年一周今踰其数已我其复之乎乃具畚局斩椔翳以入作殿堂楼阁门庑库廪庖湢斋堂室踰百楹列像设鼓钟之制不十年克溃於成而缮修之未已也且来谒记予曰自汉时佛入中国寺以律制梁达有禅苑清规而禅律於是判然矣夫禅心宗传道之大者也律之制古也二者不可偏废守其制传其道斯为得矣尝观唐僧碑多名律师其规度井井凛不可犯而今则亡之非徒革律而禅亦隳矣世之流俗指寺之命於官而主者为禅而以其徒居者为律问其名核其实漫不省为何事吁可怪也毘庐院世为律居而祀水潦为始祖及今犹有生气如深山大泽龙虎变化不可睥睨故他之大方莫与抗也而潨之徒嗣可游禅林有声所谓张其宗者归而求律之制以 廸厥後庶乎其不悖於古因书使刻之以为记
龙兴路奉新县宝云寺记
佛之宫徧天下皆因俗以为教吾行四方所见僧趣习各异独吾乡为稍近古以其俗文而俭又有马祖百文之遗规在焉而新吴宝云寺当泐潭雄峰间创於萧梁时始名信诚寺废於唐之会昌复於大中至吴太和四年克修其殿宋雍熙四年又修之刻石俱存大德三年殿圮住山绍卢与其徒继万昌遁撤而新焉自门庑殿堂楼阁庖廪凡居室之宜有者悉更作之像设华鬘丹垩剧其华好复增田山以裕衆食而寓书以记为托且曰由梁及今八百年矣故家遗物如飘风聚沫不可把玩而吾始更新其殿不以佛之教人以善而人心之良因善以存其教乎然自吾祖之始构始筑幸缵其绪以至於吾不知其几世矣故吾不能不惕然而惧以蕲吾後之人继继於无穷也予谓物囿於化而成坏相寻虽天地不能久佛言由一心生万物而天地依之以成立然则无古今成坏者其惟心法之妙乎使卢训徒如马祖百文传佛之心为心则天人异类咸资道力而蒙休光繄吾宗是赖又岂以一殿之劳欲後人保之勿隳为可世其业哉宝云代多耆德而别院为七卢所居者曰观音院尤号整肃院旧多竹熙寜间僧可蟾作此君亭县令李平记之东坡苏公题名其上亭久废而人至今传诵予少时数造焉别且三十年拘於官寺不能去安得操几杖从里中耆年想其秀者槁项可画也卢与先师游年今七十三愈益健予得请於朝而归当拜而受教姑记其略云
吴江州水月院记
吴江州南五十里有湖数百顷湖中有土阜隆然广可五亩旷古莫有居之者宋嘉熙间僧觉春庐其上曰水月庵六传至允谅谅筑堤以广之作殿堂楼阁悉完好请於帝师易庵为院而求记於予且曰世以良田美宅贵擅豪夺及积之寖广而官之赋役益重於是有不胜其用而病且覆者相望也故吾祖取人所弃而有之以至於吾吾以一身之微寄於水月之上泛泛如虚舟之凌滉瀁何往而不自得哉予谓志卑者狥利乐闲旷者狥境其诱於外而为物所胜一也若是则子之媚夫水月以居之吾为子记之皆外物也能歛念以返观乎内虽寓宿之大虚空之无穷曾无一沤之量而彼水月者又不啻隙中过影耳则子之居将无所寄庸置吾喙於其间哉虽然虚已以观物则物皆吾用不冺於空不窒乎有中道然也如是而子之媚夫水月以居之吾为子记之载歌水月之章以遗之其孰曰不然辞曰
水之逝兮有潮有汐维月之恒亦朏而魄有生遄化孰不如物不有至人会万若一爰执其枢以游化初物我无朕水乎月乎
龙兴路南昌县印土寺记
按豫章职方乘城东五里为浮紫塘有院曰永安莫考其始宋治平三年勅改印土院桑门谨公主之十六传至悟祖励志兴复绍熙四年作说法堂又十八年嘉定庚午率其族诸孙禇氏作大殿门庑斋寝悉具度弟子十九人其後至【缺】隆【缺】存【缺】观派别为三有绍祥号怪翁游禅林才识絶人嗣法西江谋公住南康万杉寺迁抚之踈山终焉惟绍经克俭勤於厥居以旧田甫二顷仅充其飡无以备缮修至元中始买田廿三亩得糓三十石嘱其徒绍益别储之而永绩慧灯亦各以私田来归称贷取羡帑益以饶复增置田舍诸施者得租五十石作骨塔闍维之室与夫蔽者葺阙者增而他院莫及焉复训徒有轨度曰永寜博通经论为慈恩宗讲主曰慧满道高道昭文而有行满尝首衆径山高为予掌记昭典藏且以院颠末请记予谓寺以律制古也唐百丈海禅师始革律为禅厥後命於官择人而主之其为徒居者得自相授受而江右之俗良家子弟欲学佛必择徒居之明师使受其业如云峰灵原着德望者何啻千百皆於是出故凡称徒居之得人莫吾江右若也而豫章为尤盛焉又观夫世以骨月之亲父祖子孙相继继犹积累培植汲汲若不逮能十世不易其业者无几而徙居之院求其徒以教以类若印土之历数百年资寡而徒贤愈益昌大厥惟艰哉吾宗由佛二十八传至达磨又十传而至临济临济於今复十六七传矣而凛乎若九鼎之寄一丝也彼世之亲以爱徒居者以义义有时而絶爱有时而冺惟吾宗之传以道道无古今也吾既以印土之徒能世其美又欲如云峰灵原传道以荷吾宗故於其请记也而重告之
寜国路宣城县珩琅山法云禅寺记
宣城之西七十里有山曰珩琅以其苍润如玉也或谓山之远引旁折若屋之行廓然晋宋间有异僧杯度者居之建寺曰兴云相传梁宝公偕武帝尝幸侍臣萧将军至今祀之为伽蓝神云宋治平中勅改法云禅院宋季丞相吴潜利山可葬因请归第穴墓寺侧国初有旨凡寺之产夺於豪者复之吴氏徙墓去至元庚寅寇毁寺蜀僧曰震曰寿相继住山四十载仅成佛殿法堂寝室两庑泰定丙寅寿卒时江浙丞相托欢公领行宣政院以杭之浄慈典藏永嘉元启主之居数年百废俱举若佛天应真之像设与门亭庖廪凡藂林所宜有者悉备他日启寓书於予曰天下固多奇山水然非名德居之不足以名世又观人之营居室极壮丽以遗厥後未及历世而易主且坏不能葺者相望也自吾祖居是山可千年矣以吾所成拟之大方不豪末尔而吾劳之不易犹欲继吾者保以勿坠复惧涉世多危机幸万一不败可藉口引去子能辱之言而成吾志可乎予谓启参佛性茂公佛性之辩犹河海而曰吾未尝言机迅雷电而示之以无作解契佛祖而与物同然不为町畦也启嗣其道不务乎长而事乎彼是犹委居室而庇蓬藋舍珍馔而甘藜藿何自苦如是耶虽然骅骝不骋长途而骧闾里有余力矣龙泉不得犀兕而刺之试於株枿有余利矣故古之取人惟其才之何如而所施之大小不论也启字一关方壮而明敏过人吾故期之以起宗而珩琅何足以凂之姑徇其请而为之记云
蒲室集卷九

[book_title]卷十
钦定四库全书
蒲室集卷十
元　释大欣　撰
记
王可毅尚书历任记
平阳晋陵王氏世多显官闻人自子通平章以德望重一时子弟尤多秀整而子通独奇其兄子士弘谓是能亢吾宗年十六见之武宗皇帝奉旨令事今上上时方四岁士弘即取经史图书以进陈说古君相治乱得失之要而时歌诗辞为乐固上以天纵之圣睿哲生知无资於学而宥密启沃之功有焉自是食饮寝处不离籞者十余年仁宗闻其能授管领诸路纳绵搃管历翊正司丞稍迁中政院司议至治二年谗慝构祸上迁海南四年上还京未几复被谗出居建康士弘扈从见道多流殍御札付士弘出褚中钱散之存活甚衆上至邸日酣饮以自韬晦士弘谏曰处屯莫若持正去吝莫若修德内文明而外柔顺以蒙大难文王以之酒能败德不节且致疾昔人有不得志而逃於醉乡者乃遗世之士圣人所不取也上深纳其言自是为之节饮士弘进将水饮淡虀上食之美他味尽却自是日以上供岁丙寅五月皇子生择乳媪难其人士弘家有媪慈且贤而已子方乳因辍子食以媪进将求他媪不即获已子竟卒上恻然怜之赐羊酒慰谕焉十一月十一日先皇帝诞节时先帝为周王居朔漠上置酒遥贺侍卫者以次为寿上乃泫然顾士弘曰我今而不知涕之下士弘跪进曰主之意不以兄阻絶南北而见之无从乎然志四方者不守闾里成大功者不戚戚於远别主春秋方富使守道而福至则南北犹跬步尔将见欢会之无已也上乃悦而同列有反噬者欲危圣躬士弘极力保卫数进规谏居四年奸臣僭威廹上移江寜势益急四方闻皆涕下旦旦望之时七月炎暑先启行曰涷雨飒至凉风着人天宇爽朗人心以苏士弘日视膳服逾谨或通夕立卫驰至武昌命士弘先往治邸第得北使密语谓来时上都有国哀母令一人知者士弘闻之駴且惧潜使报上趣至江陵六日京师使至宗戚大臣以天命人心之所归奔走迎拜推戴北还万姓讙呼人人自安九月十三日上即位於大明殿改元天历王公百僚在廷传旨命士弘纠仪官礼甚习殿陛肃然时奸臣犹据上都朝廷用兵征之供亿繁重特授士弘工部尚书器械缮修百须悉备且省浮费数十万先是上亲擐甲督战命取珍宝载後乘以备赏劳及还士弘悉归之内府谓刑不可黩赏不可滥故每承颁赐独多所辞谢上以其退默未尝言禄特隆眷之问曰在江南时闻尔兄宗敬者居官以亷名今何官也士弘对曰臣兄宗敬除桂阳知州贫不能往留滞都城中上即授以监察御史他日御华延阁又曰尔季兄宗让久居近侍见其敏而有容因亲书付执政授宗让大司农司经历特旨授南台御史士弘始名宗训字士训上为易今名而字以可毅常留中与决大计或时出外则密以宸翰宣问亲宠无踰者而谦畏常若不及喜汲引名士而不使知自已出至於睦亲党厚宗族虽微弱疏远待之不异贤若贵而尤恤其孤困者尝自以幼赖母氏教育严而有方暨有所成立而亲不待养故抱终身之戚焉比以天子推恩赠士弘父某嘉议大夫礼部尚书母某氏某郡夫人祖某某官妣某某郡夫人曾祖某某官妣某某郡夫人上一日谓士弘曰皇子赖尔乳媪保育而尔未有後朕甚念之其赐尔玉环一钞五百赐尔妻冠服珠玉之饰媪夫吴官六品承务郎内府资成库大使以旌尔志士弘性夷坦词气侃侃不施戟级临事议论不少徇好恶恕而明和而肃忠清直亮博厚长者也或曰上初来南时圣德潜被天下之所属望而侍卫之臣又皆龙虎变化不可测者也如唐太宗始为秦王与房杜辈不啻布衣交故能卒致贞观之治今士弘方向用而四方之贤者将责难於身矣天历二年秋上命士弘来建康改潜邸为寺董其役因询其出处而得其为人且曰我知为善而常惴惴不知已之不逮也不若为记之使得以视昔之戒惧而加谨焉则庶乎将来之有成愚嘉公之不有其善而进德之无已也於是并録或者之论若叔父子通公之所期与夫幼若壮之所历方将黾勉乎强仕之年以奋其大有为也措之天下垂之後世虽金石竹帛不足以尽令德者请自兹始
集庆路江寜崇因寺记
延佑二年昙芳居金陵崇因寺予寓馆焉僧不满百多耆宿有矩度庭宇静深山环揖如卫左江右淮风颿驿骑使客憩止以寺得晋新亭故基山川风物感人咏思有不能去者昙芳与予登崇冈俯木末吊六朝遗迹未尝不叹世之勋业如春华阳焰随手变灭而吾徒之居逃空虚弃寂寞幸而孑遗者以存吾道也明年予过钱唐後昙芳亦迁锺山而白岩继之矣又十六年文皇以潜邸为寺召吾天竺来主之而衆又以崇因命吾法弟正逵逵居十年以葺其寺之劳请记其事按图志寺建以刘宋人呼旷野寺齐废梁大同中克复唐开元中以嬾融尝居之始名禅居寺伪吴太和改崇果宋又锡名崇因政和间长老宗袭作观音像苏文忠公以颂赞之视祖堂列祀若洪觉范与真如喆公之嗣正禅师者皆望重禅林正殁多设利葬塔山中始居四望亭尝安千衆今二井犹存绍兴初迁於此曰文殊山若有待也然洊罹兵燹蕞尔仅存至国朝远峰宏公克中兴之及昙芳而法席始盛作钟楼僧堂衆寮庖湢以延名衲逵作大殿初有农耕田中视若物焉发及深淖得巨木六坚劲修直理密而芳郁因以为柱殆若神献殿成像设金碧尤极殊丽由门庑垣廪悉新之以文皇尝幸寺又赐白金乃铸巨钟以昭圣德慕苏公之贤作雪堂知生之有终作三塔又曰有寺千年矣赖昔人保以弗隳吾惧不逮而犹有望於後之人可无纪乎予谓世之言宇宙者以包六合閲万世也人以渺然之身寄其中不啻一粟倏然而尽如驹过隙曾不知其所存其大其久盖将度越六合万世以超乎宇宙之外不能顾省而自暴自弃者何限昧夫大者久者而常汲汲於眇然倏然以餍足其志何愚滋甚彼论禹稷顔子同道特以用不用易地皆然而较然辩之以此视彼虽以天下易陋巷犹以蹄涔酌沧溟孰拟哉斯向之昙芳与吾浩叹者不在是乎虽然不以无为而隳有为不胶於外以失其内必交修而备举之吾道然也逵勉乎哉逵勉乎哉逵晚从先师又与天目本公游其所得叵量因其请而规之友道也是为记
潮州南山寺记
至治间予居杭之凤山潮阳善恭为南屏典藏往来雅相好未几潮之诸山以文上於行宣政院请恭归住其里南山寺自是十五年不相闻知矣後至元丁丑夏恭寓书叙契濶且以寺记为请寺建於唐初始未有业产开元二十二年有掲阳冯氏女以父母卒无他昆季终丧持田劵归於寺得租干二百石有畸又数年冯语人曰浮世非坚吾且逝矣诘旦不知所之维八月廿六日也寺之人至今以是日为追忌供设甚盛并冯之先祠之如生焉延佑戊午里陈媪亦以田若干亩来施祝曰吾施不多愿寿终与冯同日後果符其言於是与祠祭於无穷也然产薄食仅给若缮修则仰於施者必主僧道行服人可赖以振宋景定中丹山禅师作佛殿藏殿砻石为柱暨天兵南下城内外悉焚荡寺得不毁惟日为豪所夺东山曰公复之继以一翁元公会堂文公皆善葺理又增田以裕衆食至恭益新其殿堂门庑像设极於完好惧後之难继也愿书之石俾视以勿忘以永保勿隳又曰人以田宅遗子孙能十世不易者几希冯以田归於我俾其先世祀享与寺相终始非有识度大过人者与抑私於已者人弗与公於人而人保之理则然矣吾闻囿於化者终於尽惟吾祖道大福及後世故寄我法中食其食居其居以永久者亦所依之报云尔而道不在是可不知其所自乎然观吴越名山租入累数万逋积复万计纵其徒盗之饘粥不给如逃亡家者比比皆然则恭之志有足书也恭号礼翁潮阳人嗣法东屿海公云
集庆路鹿苑寺记
金陵志载鹿苑寺居郡城巽维即梁之萧帝寺天监十三年造南唐保大间重建易名法光寺有郗氏窟天龙井按梁史武帝为雍州刺史夫人郗氏殂於襄阳归葬南徐东城里山帝践柞追崇为后后性妬死化为龙通梦於帝或见形光采惊异帝体将不安龙激水腾涌於井故常置银鹿卢金瓶灌百味祀之因卒不置后以帝崇佛又酷爱后后化异类宜造寺以资冥福但不当自名萧帝寺必中更沦废後人因其始而称之若江左之僧居咸曰萧寺云由梁至南唐四百年寺废而中兴又五十年而寺坏邑人杜德明修之宋康定二年元绦为之记由康定距今复三百余年矣寺侧又有周处台临观之美播之歌咏邦人士与四方游者无虚日焉而颓檐欲压莫有顔者蜀山彬公过而叹曰兹寺修建皆昔之君长大姓吾念其废欲振起之而力不迨惟殿堂之朽腐者易而葺之像设金碧之漫漶者饰之又粥田二十二亩以助衆食裕如也寺之老某请记其事於予予谓杭断潢者艨艟不若一苇之疾遵委巷者骐骥不如欵段之安顾所施何如尔予居官寺尸位仰成万指千础祗益忧惧将从公大去振衣崇冈极目霄汉或倦而休因而歛念摄大千於毫芒洞万古於一瞬视旃檀楼阁而非泰溷粪壤而非污而世之成坏得丧是非忻戚於我何有其起废振乏奚足多公哉第未果所愿尔公和州人族沈氏先至元间尝除僧官泣而弗受以养母孝迫而就之未几即弃去凡有储悉施诸山一衲泊然年几九十神观靖深有足书也是为记
龙兴路新建县双峰寺记
佛智居雄峰予与道泰先後掌记复从往杭之南屏侍语从容必及西山故庐访耆旧问诸邻之废兴未尝不感叹弥日延佑已未佛智示寂乙丑泰亦卒又八年泰之侄信文以其同受经双峰院之颠末请志而刻之按豫章职方乘城西六十里石陵幽旷为马祖翻经台台东即其院也始居伏龙双峰之阳相传梵僧驻锡里人从祷有孚必大寂之门人传逸其氏为可惜也唐末右拾遗欧阳持归隐峰下意欲院为已居而以已之书堂在山隂石鼻者使为院於是朗禅师与易而徙居之盖杨吴之顺义二年而朱梁之龙德二年先是有善地司马头陀者记其地曰石鼻双峰如鼔如钟匪公匪侯梵王之宫及今人诵之至图状以验其实云宋嘉定间院之老某尝参掩室开公於云居寺有声禅林中若澄者尤高行而工於诗与太史萧大山为友余皆恪守规律故他大方咸取为矜式历至元癸未寺火耆宿普晖德浩弥高与徒了义了洪道泰道坚誓图兴复由门庑殿堂楼阁斋寝与佛菩萨天人之像经呗钟磬之宣帑庾之入加於旧而增美焉然积十余年始溃於成今复四十年而文继守之曰我仅克兢兢惧後人罔之思而忽诸则先志隳矣幸赐之言予观於人无贵贱崇卑莫不欲其世之长久昌炽穷志竭虑为之培立而变灭倏然出所不料或有指吾徒之居得择贤而嗣之可以勿替然隋唐间号称古招提者於今其存其亡者几希矣能若双峰之仆而复起不亦幸乎是不察夫成坏相寻虽天地不能保惟究道之妙全性之用视宇宙犹旅泊閲死生为夜旦若吾大寂祖者则吾徒之所当尽心也不求诸此而求诸彼斯佛智向之所以感叹者而吾与泰皆不能悟泰尝至姑苏之寒山寺集宗门纪载四十卷可以示後词曰圣教东渐历唐而盛大寂传宗海涵岳镇心法授受匪求诸外有得其旨语默謦欬来学兟兟散处林壄有缵其绪实维我祖双峰前奔饮江如鼻我卜其奥不曰委积无为而为靡成靡亏妙有不有莫不恒久孰图其猷维大寂是效我铭不阿用诏尔後
集庆路溧水州明觉寺记
明觉寺居溧水州西四十里唐咸通十年建始名正觉大顺中改明觉宋治平二年勅赐额而因明觉之旧至元元贞间隳圮殆甚寺僧妙琳嘅然以营治为已任罄已所蓄复裒施者更为佛殿法堂藏殿庖廥庑廊等屋凡若干区琳之徒善佑作诸天之阁安僧之堂佑之徒宗传重作库屋葺山门素饰佛菩萨金刚之像又贸田以裕衆食寺用益振後至元四年冬寺之徒师禄请记其事惟佛之教大而备其要在於传道传道在於明性明性则人人皆佛也要不在饰其仪像而愚迷伥伥无所乡趣盖有覩其像设而敬心油然以兴由外修内以得夫自性之妙者斯土木金珠之饰所由作也故吾徒之崇宫室严像设非徒为夸美皆有取於与人为善况先圣县志正法像法次第设教其可忽诸於戏今而魔事日炽所在佛宇隳废而墟焉者相望有能振其坠而底乎成者几希而欲求传道明性以昌吾宗不可得也吾故於明觉重有感焉因书其事使刻石山中以励其徒当有愤然而兴足徵於吾言也琳佑传俱当涂人佑尝为本州僧正传为和州历阳县都纲禄居天禧寺习教观善疡医闻人急虽百里徒步往救而不求报无贵贱皆感而敬之有足书者与寺之产业并刋诸碑隂云
嘉定州南翔寺岁閲藏经记
至道无为无言也而所以为以言者将埏埴羣生陶铸圣贤其有为而然乎以本觉明妙之性沦於六趣散於万类形气情欲相嬗以生相感以化以荡流为垠故【阙】而训之以刳情絶欲澄莹精壹求返於初而甚矣情
之蔽固性之不克复也乃酌其机随器所授示六趣以果因影响使之远恶进善以超於圣贤之域导二乘以四谛十二缘荣菩萨以六度万行逮人人妙觉物物全以备一代化仪而犹曰彰其迹尔若夫显本归实虽圣罔知岂世智凡识所能拟度哉况性之精微言所不及惟善言言者能言於无言而後可以达无言之言於是有月指筌蹄之喻而启廸将来非教莫宣斯三藏之文为世法宝圣凡显幽所共戴仰如日月於昼夜赖之以为向导也苏之嘉定南翔寺僧祖胜以已别业为经堂?经於中岁选浄行僧閲之复施田五顷给其费余以备缮修而求记於予予禅者故取直指见性之道与经契合者告之而申以辞曰响空於瓶酌水於缶而水与空非大非小如性囿形形不能囿瞬閲万世苽视八表有觉瞿昙称往而谭虚空为舌万象交参彼昧罔觉或聋而喑善启其机爰得我心如属於耳如接面命弥隐而显鸟飞鱼泳花雨风清海天如镜孰为檀度曰比丘胜胜即我谋妙斡其枢不有作者德山之徒视佛不为火书坏庐冥行同趋不既韪与
集庆路观音堂碑隂记
御史文彬尝乘马度秦淮河之武定桥桥折马堕河中文彬掖桥柱若有神持之得不溺以素事佛因解所佩金带粥钱若干缗作堂於桥东偏素观音像其中御史李公平为之记命景德寺僧德茂居而董之或訾以世有救灾弭患幸而出於俭者衆矣而佛氏喜神其说以倾於人而人感之噫有是也是未察夫佛以万法惟心亦洪范之修五事而福极应致中和而天地位故有诚之至而鱼跃泉涌挥戈却日启金縢返风岂皆神而夸之哉且佛之义训觉即吾心之自觉而觉人也犹所谓明明德新民者也观音以大悲济物者也犹禹稷之视人饥溺由已饥溺之也矧其圣神不测者耶文彬居官举其职若曰吾昼而安行徒卒导前犹不虞於蹶幸神相以无恐而物生縂縂岂无穷而颠挤以阽於危若是者乎吾将拯而援之亦犹是也是以观音之心为心以禹稷自任者也尚懋之哉茂请记其语刻之碑隂文彬名特默布哈辉和尔氏堂之地隶景德寺而岁输官租钱二千四伯南北深七寻广如深三之二云
婺州永康县光惠寺记
婺之永康县东南三十里有三峰衡出其西少折曰白云峰相传葛洪链丹其下乂前引如覆盂者曰上安山也中夷而旷可容千室後周广顺二年里人陈氏以所居为寺宋大中祥符间赐名光惠至元丁丑毁於兵僧走匿他山已卯寺之老惟拱知浩始来归为库室以居寻物故其徒德明处林更作殿堂门庑楼阁文室宾馆余百间象设钟鼔之制以备助其费者邑大姓徐道镇与子祥又割田畀寺寺益以济明林於是度其徒使甲乙传次曰绍光曰兴惠曰自纯曰自平曰了义曰崇正曰崇俊咸戮力营缮迄三十年克溃於成而明光惠纯平与镇祥相继以亡寺祠之了义与子友善列其事凡寺之业产质剂暨徐氏与他施者名族将砻石而纪刻之嘻亦劳矣吾闻古之人有志於道虽万乘卿相犹捐之而视治田里居室者又不足论也然人之营生作而後居劳而後食常若不给然其世之勋业非?其时虽圣智不能惟道则修诸身人人可自致其力而人不为之常汲汲於外以自困未少有得则夸焉非愚蔽滋甚彼世之人或迫於口体役於君父而不得已也孰若吾徒者所业空寂而亦若彼何哉弃所贵重与所当为而争较琐琐於不足为其得失钜细当有辨之者而义之言曰事必有为而後可以无为昔佛欲其法之久於世也制僧坊居其徒命执事者董之以勿坏而子取诸澹泊无所用不为世俗讥乎然不可以偏废也今之大方号称金华多名宿德其始咸出於吾徒之居以有教也而後能道光於代兹吾祖之所以葺其居之不易不有俟於吾之後之人乎愿书子之言以为记
蒲室集卷十

[book_title]卷十一
<集部,别集类,金至元,蒲室集>
钦定四库全书
蒲室集卷十一
元　释大欣　撰
碑铭
荆门州玉泉山景德禅寺碑铭【有序】
按传灯録隋开皇中天台顗禅师居荆州玉泉山有神通谒称蜀前将军关公以战功庙食此山闻师欲营精蓝愿佐役事七日而成捷出神巧事闻文帝赐额玉泉寺炀帝又割环寺地百余里历唐有弘景惠悟二律师居之若怀让一行皆从受业而神秀者亦筑庵山之度门则天中宗咸尊为国师厥後代多名德逸於记述至宋有慕容禅师住山益州女子未齓随父母至慕容指其父曰君後贵以此女善视之复赠白金令诣京师时真宗为太子判南衙女因张耆纳入宫及即位册为后时慕容迁长芦寺后给私帑赐两寺营缮仁宗复遣中使赐金市田畀玉泉僧不受言准法僧不许售民田以侵民利仁宗谕宰臣曰朕为先帝植福勿拘常制今茅瓦二庄是也自天台至慕容逾四百载中更为教为律为禅无定居盖古之寺凡僧之有道者咸得主之非若今分宗云而天台之教至唐末而絶其书流高丽赖韶国师言於吴越钱氏遣使取其书至今唯二淛有其徒他不能徧也又贞元间海禅师作清规革律为禅四方宗之以故兹山由慕容中兴而始定制为禅林矣慕容以授契真真以授悟空大师务本本授惠达达授芳芳授承皓後有昙懿道成如晦皆嗣大慧而宗琏希澈庆恩思达者咸列禅祖图以地当楚蜀之交时稍乱即屯重兵故自唐季五代宋靖康墟而复葺者数矣而咸淳未独甚兵火其寺惟关氏一庙存至元十四年官命长老惠珍主之芟除畚筑作大佛殿且谓顗公尝为帝者师又传宗亦殿而祠之珍卒师瑄继之既而以老告至大二年宣政院奏旨以今长老广铸住持始克大集其成为殿堂楼阁与凡执事之室捴百五十余间像设以备书华严法华楞严圆觉楞伽等经刋施凡数万卷又於当阳县建报隆寺尤壮丽皇庆元年宣政奏引见仁宗顾问赐马湩降玺书护持大率寺之制视隋唐有加矣而道与时翕张昔顗公以止观立教止以制动观以照昏而为书浩繁学者章授句受非穷岁月莫究厥旨於是禅者不立文字之说行焉黜聪明絶思虑不资授受超然独悟与止观之道合直以易知简以易能而功及於人博矣今也居其室食其土纵傲自得漫不省教与禅为何事而曰吾祖吾祖云者无乃不知所愧乎甚者货鬻势夺至坏其居不偿责有能刻苦徇衆如铸公者几希铸之徒善吉与予游以其实请书之且曰以训後也予因有感焉既书之复申之以辞曰　荆州之野于山于川并吞割据粤自古先天丑其德旧染是湔笃生顗师示厥化权人之好德如达于泉弗壅弗流注彼灵渊孰倡于宗远承西乾教以言宣行律心禅师居是山讲道一贯有赫神居让席北面克昌于世禅门奕奕教辟于垣禅即其室道无授受人期於悟廓乎自性咸获于素我祖在上尔徒在下畴缵厥绪维珍与铸遭时圣明作我中兴无曰完矣有德是承承于皇元其覆如天天之无穷吾道其有终
龙兴路靖安县双林大中禅寺碑铭【有序】
双林大中禅寺在靖安县东三里负山而居创於东晋昙忍法师始名伏虎院宋建炎间寇毁之僧徙入山後依神祠居者二百年延佑甲寅南昌宝华院普通来主寺衆屋欲压田质於豪通倾已槖偿之誓图兴复而故基榛翳莫辨及治地而悉按其旧井中获唐司马头陀石记盖验作殿堂斋寝门庑庖廪为室二百间有奇象设之严鼓钟之宣凡丛林所宜有者悉具视大方而加雄丽焉增土田以租计者五百石山若千亩寺以大完以其实来求书之予谓有形者必有数而废兴成坏系焉又若预定其人以任其废兴成坏者故人谓通为昙忍再来不可知也自忍距今千有余年而人世变更陵谷易处求若兹寺之既徙而克复者无几而通之言曰吾承之起废幸溃于成如子之陈废兴成坏者无穷吾徒之居于斯食于斯毋以兴与成为喜而以废且坏为惧惟吾师之言性所谓灵然不昧者可以振万世超形数而独存也後之人其尽力于斯而已乎吾尝病世之以气以习为性谓形化气散而性斯尽矣而不究其大本以感夫天下後世而不察者皆然也则通非独训其后且以解世之惑吾故并记之而复申之以辞曰　鸿蒙之先兹山位焉禅祖是居避难而迁既迁而复尔後世守物囿於化孰图其久复性之初不与化尽天地一区古今一瞬大定安安神用无方埏埴万类挈携八紘维忍与通拮据靡穷庶几不磨勒铭山阿
吴江长桥铭【有序】
泰定间盐官海溢江浙故相脱欢公忧之有祷于天竺山谓予言比过吴江见僧作长桥不烦於官而工敏於事吾以万緍助之又阅诸郡志若桥井道路昔之人率委之僧岂僧有才智而人弗及耶吾以海患国縻其费民竭其力闵已之劳而羡彼之有成功也予复之曰古以缮修委之僧者非以其才智有余恐吏缘奸而工若贾不尽得其直故托之僧亦权宜尔且事有人力而成之者有修诸人而仰成于天者是不可槩论也今言者方兴水利地道不宁公能用盖公之言治以清静使民自安而何有於缮修哉公曰然既而政化大行言水利者亦罢而海循故道矣中外望公如曹参以相齐者相天下而公遽薨惜哉时公所见作桥者僧从雅师立总其役崇敬率衆以给其费居士姚行独任劳以终事参政马速忽州判张显祖倡义以赞成之桥若干尺费若干缗经始於泰定乙丑二月期年而成後九年州守的斤海牙作钜阁奉观音像于上以师立之徒永福居之复置田以继其食他日从雅求记於予予以雅尝从中峯於天目宜弘其教以极夫三界之昬垫而为津为梁为筏之谕且不可得况拘拘从事於木石哉虽然道无不在为於无为中峯之教人如是崇敬敦?好义度量廓然尝交於予予又受知于托欢公故追忆其语而记其事系之以铭铭曰　国之食货资於东南邮传星驰朝吴暮燕万艘千骑水陆会同昔危而安今絶而通岩岩之石我砺我砥孰先履之相君至止君之忧民如援其溺辅以吾道廼喣廼翼天啬其施天下痛之我心匪石敢负所知霖潦夜惊鼍吟风作我安如山禅定寂若寂而恒用人跻夀域于以阐教于以报国
扬州天宁寺新作石塔铭【并序】
扬之天宁寺晋义熙间身毒桑门跋陀罗所建也代多名德居之有卒者咸葬之城东岁时祭扫衆病其远大德癸卯钝翁禅师来董寺寺克大完西堂慧明佐之劳居多明族子名珍出已帑二千定买地城南改营葬地砻密石为竁其下而屋之曰化城庵中奉翁而明陪其右及终乃葬而衆塔翼之先明买田梁家堡三百五亩耆德【阙】理买官沟田百廿亩至是悉归之庵使岁入租以供祀事而备夫後之缮修焉翁之大弟子道泰继主寺书其事以请曰西域火葬曰闍维而世讥以焚灼之惨为灭恩坏礼子为我辨而铭诸可乎予谓世之教主於厚民生亲亲而敦义生有养而死有藏常道然也而人道之贵至人慎之不若是而已故先佛设教必明夫性而性者先天地而不见其初穷万世而莫知其终必极其虚而明灵而妙而后能包括六合化通万类阅今古为明晦以死生为往复其视身与世委而遗之可也循而顺之亦可也故有以定持其身可千年不溃与焚而为舍利水火不化神物呵护者比於含禭之富盗贼之资棺衾之美蝼蚁之聚不有间乎然亦各尽其道也佛之丧父躬与诸释舁棺而葬及佛示灭化火自焚天人龙鬼分舍利而塔之厥後有携履振铎凌空而去者亦皆有取焉若泰之於师於衆不悖于古而合诸人情是可铭已其师与明之葬年月日自有铭不书示同衆也铭曰　人爱其身莫不备至死而营葬图久百世其初何来其卒何往爱恩相缪化为槁壤其不化者反置不问不有大圣吾何以训维性昭昭物我均备以汨于情明于是蔽明久不渝善其操纵虽不遗情情亦妙用泰於其师尽厥施报匪称于礼畴表传道维理与珍荷衆犹已我给我供靡间生死死生之变先哲所畏谁能超然一念三际大河东奔高丘如屯左城右山缭之崇垣琢石以表我铭是镌太虚同体不变不迁
集庆路真如院碑铭【有序】
弘教大师演公道源奉旨主金陵天禧寺缮修大完又葺其受经真如院作法堂门庑庖廪咸极新好至是列其实求书之至顺间天禧寺前主僧卒于都执事请之朝择继者难其人又有制凡在外有奏旨非由县州审实上之行省咨入则毋以闻时予与锺山昙芳蒙召留京文皇顾谓曰昔幸天禧见僧广演有高行汝可举于宣政院使奏特降玺书褒护勿拘常制道源自居十年克弘其教才智识量有大过人者无贱贵咸器服之其受经院以道源故益重院去郡东南六十里宋治平中赐额旧有俞尚书施田国初僧道林增置田山普权广续作大殿道源既葺其居又益以田院日以裕予谓居约者常惧处裕者常泰泰而倾惧以成则道源之约已而裕人也将遗後以泰且倾乎必使其居裕守约知所戒惧则庶乎能久此所以命吾书之及考诸传金陵昔多高道僧求其遗迹无几固其所修在内神会机冺闻见之所不及向使其後有能传其道绳绳以守其居则高风百世而不冺未致於寂寥无闻也故宗门重法系亦若世之为後求继嗣於无穷者不以是乎道源既传慈恩之教於佛光德公而嗣其法者衆矣又不忘受经所自出谆谆以诲其徒欲其肖已以昌其宗而寓其训于此不独为膳修业产计也故特书以严其命而重以词曰　大明之升照物靡遗钦若文皇明烛隐微惟演之道格于上知身退不胜于宗有辉泰华之崇覆篑之积湖江汤汤其源滭沸不有万间归视蓬荜尔居孔安尔徒秩秩如凤如麟粲若在眼伐鼓考钟万卷有践天人俨临雨华如剪作我训辞睨而不远
饶州路乐平州天童山童岭寺碑铭【有序】
番上沃衍其人俭以文尤多事佛而入于吾徒者家相望也故江湖间往往号番多名僧予在钱塘时与可堂宜公交相好可堂归番往乐平之童岭寺已陞荐福既而衆又以荐福首座继祖主童岭祖居三年缮修将完走金陵来请曰吾所居虽蕞尔然境之胜视四明之天童山可伯仲也第废迁沿革无志碣以彰其始先是可堂作大殿後至元丙子耆宿德震新其佛天菩萨罗汉之像因得乾道丙戌怀本所记於释迦旧像腹中云寺创于伪吴顺义间有元义禅师始庵於山颠感天帝遣童献灯馈食自是乡民雨阳札瘥祷之无爽故以天童名其山宋太宗朝赐寺额曰童岭至南公者以病於登陟乃徙港南又苦流潦隆兴癸未本复迁于山之阳廸功郎余远施金塑像而记之如此於是始祀义为开山本配之又以朝义程公大卿尝施地与凡有所施者咸列于祠故德震之竭赀以葺寺而永秀慧光辅成之亦庶几有劳如义与本可附托不朽不书无以示劝予闻列子言古之至人会鬼神魑魅禽兽异类而训无遗逸盖道之感通天人一致物我同体故巨灵役五丁以破山乌负土为塜则元义以天童给待复何疑哉而祖以葺其居之不易犹欲保之无穷然图久者莫若明道祖尝徧参名宿既闻道而有才不独为能继废也又其族为宋名臣吴仅後故人益器重之予不拒其请而遗之以诗曰　太白之峰东海隅海天倒影青芙蕖兹山角立名与俱禅祖有道天为徒青衣下与羣童趋愿奉頮盥备扫除华灯璎鬘千氍毹浮云变灭时世殊石龛禅榻随烟芜游锡伥伥归无家下苦淋潦上陟砠载徙载构予拮据嗟亦劳止予非愚予惟尔徒宁尔居无思无营游化初旋斡万有归一无挈携天地循其驱庶几尔祖道不孤何用琬琰千金摹言之不及吾能书
池州路报恩光孝禅寺碑铭【有序】
予初入吴舟过池阳望九华之胜愿一游而不能後廿年予迁金陵官寺玉冈居池之报恩通书交好期卜筑九华而偿所愿焉玉冈以葺其寺之劳须迄事乃践约且求文以记其实按秋浦志宋崇宁二年诏郡国建崇宁万寿禅寺政和元年改天宁万寿绍兴七年又改报恩广孝用追悼徽宗也有司以同太宗徽号请易广为光则凡江淮以南皆有报恩光孝寺者其创易率由是云而池报恩居郡城东北始主僧法应作转轮藏洪迈记之淳熙间居民延燎寺并毁有志南思传相继兴复至宝佑中祖昊德琛建千佛阁又六十年为有元延佑已未玉冈始来往山而旧屋已不支风雨矣於是撙缩经费由门庑殿堂方丈库廪经藏钟阁僧寮宾舘外而塔院庄墅凡寺之屋一更新之亡虑数百间而加广於旧像设供具咸极精好先寺有地夺于豪至是悉归之而寺日裕因念其成之之不易而惧後之居者以裕而寖惰乃思所以训之也予谓人心之妙使施诸有为可日计功业惟敛视返聼黜聪隳体归之无作而全吾所固有者难矣故吾与玉冈皆倦於应世思结茅深岩不以是乎而玉冈犹未忘其劳谆谆以朂其徒则吾亦不能忘言也玉冈番昜人名正珪始住宛陵章教嗣法钟山月庭忠公才识过人有足书者复系之辞辞曰　长江西来万马奔鲸呿鳌掷如云屯天开九华扬大旗导以列戟严重阍禅老燕坐浮大渊楼阁倒影扶桑暾撞钟伐鼓交人天像严物备礼孔殷璎盖华鬘金珠银螺呗间作襍笑言剧辩飈发喝雷震千偈酬之海波翻如幻所作骇见闻非见闻者吁弥尊气育万物胚乾坤化周六合静者神尔徒伐石刋不泯惟劳可书言可传与师之道长俱存
蒲室集卷十一

[book_title]卷十二
钦定四库全书
蒲室集卷十二
元　释大欣　撰
塔铭
永嘉江心寺一山万禅师塔铭【代佛智师作】
予景定咸淳间与一山往来淛东西率不相离离或不岁月终必合及东?禅师来南屏予掌记又推择一山使代已而南筑絶岸湘公先隂使人以客召一山至则令衆拥授前职?曰士而可以计取耶迟一年当复我及期而归卒掌其记时上竺佛光以齿德位望高一世犹降已与交其它之大方有衆千百皆未足多如得一山为旬月客若顿光几席德佑间因游天台?执别曰子其寒拾乎及境衆留主寒岩未几迁紫箨十年迁踈山与当道议不合即弃去时予亦庵居於洪一日有龎眉负笠走雨中来就之乃一山也留数月欢甚而江淮总统会诸山於灵隐之直指堂议以开先迎居之一山盖奋励以古道自任庶几禅林全盛时又十年行宣政院具疏币以永嘉江心来聘至之日龙出光怪羣乌翔而不去人谓宜有吉徵已而广蜀云南穷髪之学者乡风大至居三年院吏阅旧籍谓有一字可出入其过者以讽一山笑曰吏奸欲竭吾帑庾以塞谿壑吾不为也必有酬直以吾位为奇货者吾其行矣衆数百随至冯公领度终无留意各泣别散去悲声答林野一山即蹑履独往惟其徒克恒背一囊仆役无一人视之若甚窘然而自喜如新去桎梏方笑傲恬不为去留计会庐山月涧明公遣舟迎归东谿且从容言复以开先归师又便欲去乃止不敢言後明公归番示寂开先之衆恳逼至再四愿不以寺务累师惟乞训徒凡一时名士争愿出席下其它师之弟子虽抱奇藴胜皆自不慊蕲一语相肯诺始若厌望然牧衆余三十年道足不愧古人而受命纲吾宗者率视贿为好恶故一山起而复仆不得大行其所欲为岂在已者可勉而在人者不可强与呜呼一山化之先七日力疾危坐不近药至期命具浴更衣出据室几速两序进书诀衆语置笔问不应撼之息絶逝矣皇庆元年十二月三日也闍维收五色舍利如菽不可计双目睛不烬有司熔以烈焰经数十返益晶荧齿牙顶骨铮有声时改作豫章乌遮塔江西行省丞相斡齐尔命以旧藏释尊舍利奉於中而遣使分一山之目睛舍利贮之银匣陪葬焉以七月大会万衆迎归讙泣交动余骼舍利又以葬东谿旧与南州珍公同里因同竁葬之三年克恒走钱塘乞铭予以径山罹祸方塞关絶客恒坚不去谓它无能知吾师者予恐即死忍不使一山行业暴白乃书以授之一山讳了万字无竟族临川全氏生淳佑元年十月十四日瘠而弱年十五业程丈有声然无嗜俗意去从金谿常乐院思仁祝髪俄有灵芝产户枢及游方谒偃谿闻公荆?珏公简翁敬公皆相语合後经神祠见纸灰随风旋起遂脱然得所证明以白东??诘之终无疑洎开法竟以嗣?肖焉而辩博过之常瞪目坐不以文自溺至有求辄累百纸落笔立尽虽误终不易或应变纵论衮衮万言不穷録之皆成章人欲宿构终莫及卒时年七十二铭曰　凡物之终得丧惟均孰计其初时之诎信有霣其实人弃不食後时而思於实何慝师有至慈万物一已如保焚溺嗟嗟赤子庶几善导其如蠢蠢彼圣之世尚曰堪忍有觉大雄胡乖而逢迟子同归夜光瞳瞳昭着日星龙鬼撝呵无或不睹如盼者何
金华智者寺云屋闲禅师塔铭【代佛智师作】
括苍松阳叶氏世多名人其尤显者唐开元中有讳靖为老氏学宋大桑门雪堂行公与石林先生梦得为三贤里人至今祠之自雪堂後族秀民多为浮图氏而尤显者曰云屋讳自闲遡雪堂九世诸父也九岁族伯父古监皎公使习经如素诵季王父古樵宗公谓儿异使学佛能辅教族俱大也携入福安院十三剃落随樵居婺之仰庵厚自韬韫已无涉世意双林朋分石见谓是子异日风穴老南也毋滞兹樵遣参荆?於冷泉使侍香辞匿入净慈石帆俾掌记复辞暨东?至廹使就前职撰成道疏云发见精於午夜?易发为冺因汗下股栗如撤蒙蔀已而省部有知师名者举住江右九仙寺檄至以母老辞归婺作景睦堂便养堂侧有法明寺因寄筑焉榜堂曰万休至元癸未郡以双林废倚师中兴强起之说法嗣东?五年栋宇完帑庾实即引去归万休十年智者寺住持友竹素又举师代已郤避凡七月乃应与恒山周斐斋交相好郡守为筑二老亭山中李雪庵鲜于伯几作图赋诗落之宪使梁公又构草堂寺侧大德甲辰因谢事居焉宣政院复以江心起师辞老不任更以其友一山代之皇庆壬子十月廿五日与客笑语如常时客退命左右进笔书偈与衆诀遂终遗戒三日葬草堂後龟山先是自为铭息斋李公为磨厓书之夀八十二腊七十生宋绍定辛卯六月二十日有外集二会録若干卷其徒可则谓师之铭不及其系请详志之予与云屋临川万一山雅相厚逾五十年二兄同年卒予後死者忍铭耶又义弗可拒乃铭而系诸辞曰维括之阳天作其区其良?生族大不居神睠有德而卒俾予孰强予宗贾勇万夫师有立言侯公气沮曰匪吾事庶曰御侮拥幢大方人荣衮黼师居不宁式归将母复恫于道如任弗克惎彼学人有来如驿有辩云兴示之默默或恃其盈我以无得胡濬其原胡啬其施亦既夀考亦终化仪可拜可瞻龟山之石孰睹其真兹焉其迹
金陵天禧讲寺佛光大师德公塔铭【代赵魏公作】
东汉佛法入中国而佛之遗言莫克大备唐太宗时有玄奘法师者躬往身毒求之得经律论归授其徒窥基为笺疏释之世传为慈恩宗云国朝以仁慈为政?尚佛教又益信慈恩之学先是其学盛於北方而传江南者无几至元廿五年诏江淮诸路立御讲三十六求其宗之经明行修者分主之使广训徒时东昌德公首被选世祖召见赐食与衣奉旨来建康住天禧旌忠二寺日讲法华楞严金刚华严大藏等经三十一年又赐号佛光大师师既善讲说又能力行故人?信之每施戒人父子兄弟相教毋犯至然顶指为誓且愿出财力新其殿庐楼阁初寺废僧星居如逃亡家及兹大有羡粟岁饥为食道上活殍死数万流俗尚醪醴相雅好结官吏师独以律绳其徒令先自谨饬出止坐起有常度若韭薤蒜葱酪乳辛荤等咸毋蓄食凡物之属于公者勿毛髪互用误一罚十故者摈久之皆化服徒无犯令自居建康三十余年一布衲皮履终身不易午过不食夜危坐逹晨以苦诵读蚤丧明忽梦万僧迎居高坐空中散华如雨觉以语人因示微疾犹诵经不辍顷之安坐而化至治二年二月七日也年八十八置龛廿有一日顔如生以法闍维获舍利无算会者数万人为塔葬之江宁县张家山之原以行台居建康凡仕於南者多乡师高行愿受一言为弟子金吾上将军【阙】　事师逾谨以豫章大欣之状来谒铭孟頫尝待罪世祖朝见其用人天监莫测虽方外士皆雄伟杰特若师能弘其教亦一时之选也是可以铭已师名志德号云岩姓鐂氏世居般阳莱州掖县後徙居东昌而师生焉十二受经於顺德路开元寺海闻禅师嗣法於真定龙兴寺法照禧公而嗣其法者某某凡若干人铭曰　於穆圣祖如天之临维佛大圣克恊帝心帝心於人一视同体设教多岐趋善一轨佛光之道闻于朔方受命于南隂赞时康乃升高坐乃考钟鼓以诱以谕有来如雨内默斯照外应如虚往复无朕寂用一如境变万殊其立也独匪留而久匪逝而速长干之?牛首如伏後人是瞻于日不足孰图师恩刻石于原维其似之庶几不泯
临川资寿寺妙行慈惠大师聦公塔铭
有元延佑四年十一月三日临川妙行慈惠大师卒卜明年某月日葬其徒来谒铭乃诺而系之师讳继聡字愚极族王氏以宋宝佑【阙】年五月十三日生生十二徒资寿寺本椿宗定为驱乌十七给文思院勑牒书名以嗣定之徒自寿景定初椿定亡江西常平使者并籍寺田衆饥以散师独走大府直之凡七年漕使方公逢辰核得情悉取夺田归于我师葺寺又益田以纾公且骤施于邻居室虽之匮常若裕虽丰若未始积也日诵楞严法华又乐吟咏凡图纬推步之术岐伯俞跗之书咸无不穿穴有以南安能仁寺请出世固辞不就自始受具迄是无缺行凡六十年年七十七先相兆于寺北之云谿期与徒绍明同藏明有徒三人长嗣德德授宗善善授法观观授惠辨次嗣径径授守约约授法舟季嗣彻彻授守悦宗支以蕃惟径善蚤世约博学通宗主项山寺铭曰　世贵有後而惧不祀孰是吾宗重若传器师智克荷度德敏事奋舌风生敢抗大吏胡贤而艺而不昌于世道充其身而不淑诸人呜呼尚俾尔後昆以识其丘原
临川资寿寺明公和尚塔铭
公姓彭氏讳绍明字无昧抚之金谿儒家子年十二辄不喜与俗混居於是去学佛于临川资寿寺宋景定甲子从妙行慈惠大师祝髪为桑门庄重简默善诵孔雀佛母经人病从师祷祈辄差以故里人争相邀致虽甚远且无所施与终不辞或少得施悉以资寺为缮修费余以贷乡邻之困乏者及视所居室枵然衣敝不易尤喜客欵之尽欢虽弥月如始至又致儒师以训其徒若守约法观守悦皆以能文辞游禅林先是官籍寺田慈惠以状白府及部使者凡七年始克复公时行贷以给其费自侍慈惠六十年虽老益敬畏慈惠自始疾至病必躬医药凡岁余未尝归私室及卒哀至絶比殓及葬不少离次自是神志日耗戊午春病噎气逆祷曰愿贷须臾死使
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>