<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,附录,摛文堂集全文在线阅读,摛文堂集全文在线下载,大玄古籍书库">
<meta name="description" content="十五卷。《附录》一卷。宋慕容彦逢(1067—1117)撰。慕容彦逢，字淑遇，宜兴。(今江苏宜兴)人。元祐三年。(1088)进士，调铜陵主簿。复中词科，迁淮南节度推官。崇宁元年。(1102)，除秘书省校书郎，官至刑部尚书。卒谥文定。彦逢才藻富赡，绍圣初，设宏词科，他首中其选。后受知徽宗，列禁近官侍从十五年，时典册多出其手。其文章雅丽，制词典重温厚，尤为得体。著有文集二十卷、外制二十卷、内制十卷，奏议、讲解各五卷，皆不传。仅存。《摛文堂集》十五卷、《附录》一卷乃清四库撰官据。《永乐大典》所载，分类辑录而成。有">
<title>摛文堂集_慕容彦逢_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">摛文堂集</span> <br/>
          作者： <span class="inputVal" id="bkauthor">慕容彦逢</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]108692</span> <br/>
          说明： <span class="inputVal" id="bkdec">十五卷。《附录》一卷。宋慕容彦逢(1067—1117)撰。慕容彦逢，字淑遇，宜兴 (今江苏宜兴)人。元祐三年 (1088)进士，调铜陵主簿。复中词科，迁淮南节度推官。崇宁元年 (1102)，除秘书省校书郎，官至刑部尚书。卒谥文定。彦逢才藻富赡，绍圣初，设宏词科，他首中其选。后受知徽宗，列禁近官侍从十五年，时典册多出其手。其文章雅丽，制词典重温厚，尤为得体。著有文集二十卷、外制二十卷、内制十卷，奏议、讲解各五卷，皆不传。仅存 《摛文堂集》十五卷、《附录》一卷乃清四库撰官据 《永乐大典》所载，分类辑录而成。有诗二卷、杂文十三卷、谥议、墓志铭别为一卷附之。今有《四库全书》和《常州先哲遗书》第一集丛书本。</span> <br/>
          封面： <span class="inputVal" id="bkimg">Z_18779.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]摛文堂集
[book_author]慕容彦逢
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]108692
[book_dec]十五卷。《附录》一卷。宋慕容彦逢(1067—1117)撰。慕容彦逢，字淑遇，宜兴 (今江苏宜兴)人。元祐三年 (1088)进士，调铜陵主簿。复中词科，迁淮南节度推官。崇宁元年 (1102)，除秘书省校书郎，官至刑部尚书。卒谥文定。彦逢才藻富赡，绍圣初，设宏词科，他首中其选。后受知徽宗，列禁近官侍从十五年，时典册多出其手。其文章雅丽，制词典重温厚，尤为得体。著有文集二十卷、外制二十卷、内制十卷，奏议、讲解各五卷，皆不传。仅存 《摛文堂集》十五卷、《附录》一卷乃清四库撰官据 《永乐大典》所载，分类辑录而成。有诗二卷、杂文十三卷、谥议、墓志铭别为一卷附之。今有《四库全书》和《常州先哲遗书》第一集丛书本。
[book_img]Z_18779.jpg


[book_title]提要
钦定四库全书　　　　　集部三
摛文堂集十五卷　　　　　别集类二【宋】
提要
【臣】等谨案摛文堂集十五卷宋慕容彦逢撰彦逢字淑遇宜兴人元佑三年进士调铜陵主簿复中词科迁淮南节度判官崇宁元年除秘书省校书郎历官刑部尚书卒諡文友宋史不为立传其生平行履仅见永乐大典所载墓志中志称所着文集二十卷外制二十卷内制十卷奏议五卷讲解五卷藏於家合计之当为六十卷而宋史艺文志载有慕容彦逢集三十卷其目与志颇不合今据彦逢孙纶原序称因兵火散失纶搜访所得分为三十卷命工镂板目以摛文堂集则是集乃纶所重编宋史据以着録故与墓志互异也彦逢才藻富赡当绍圣初设宏词科实首中其选後受知徽宗列禁近官侍从者十有五年一时典册多出其手今集中存者尚几数百篇其荣遇不为不至而检核所作希睹谠言惟多以献媚贡谀荧惑主聼如以刑部狱空及天下奏案断絶具劄称贺至三四上殊可嗤鄙又如理会居养院学校诸劄子亦皆希庙堂意旨所尚曲加文饰吕祖谦辑宋文监不録彦逢一篇其摈斥之意当由於此特因其没於政和七年时事尚未溃裂故不至附会童蔡以成其恶名耳然其文章雅丽制词典重温厚尤为得体词采殊有可观就文论文固亦未可竟废也谨据永乐大典所载分类裒辑厘为诗二卷杂文十三卷而以諡议墓志别为一卷附之庶读者尤得以考见崖畧焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
古今以文名家者多矣其有兼作者之妙为百代之师者文忠苏公而已是以皇上万几之暇亲御翰墨为之序赞有曰他人之文或得或失多所取舍至於轼所着读之终日亹亹忘倦常置左右以为矜式大哉王言诚万世不刋之典也当时学士大夫有经品题皆足以垂世况深蒙见知者乎尚书文友公家世伊洛河南王之远裔也天姿秀拔自幼?学之老不倦家藏书数万卷手亲是正不惮寒暑蓄诸中者既丰故发诸外者汪洋大肆浩浩乎莫之御也元佑间弱冠登进士第至绍圣初属设词科一试而首中之雅为苏公所器重诚以道德文章有默契於言意之表宜乎声相应气相求也公司凤阁直銮坡登八座五知贡举天下服其文监之高名公钜卿多出其门扬历华途垂三十载惜乎位不满德未足究其所学而恭和御制敷演辞命忠言谠论高文大册每篇奏御必蒙褒嘉真足以造作者之渊源垂将来之轨范也平生所着百有余卷因兵火盗贼之後散失几尽慕容太守为公嫡孙力於亲旧间搜访所藏尚及千篇患其先後踳駮且命兴祖订正之兴祖善太守之志能使乃祖鸿笔丽藻光传後世孝也天下学者有所师法仁也仁且孝君子之能事毕矣奚敢以不敏辞若乃孝友之行忠谊之节谋猷之嘉德量之广操履之正建明之公有朝廷諡议与夫行状志铭在开卷昭然固无待仆措辞而後见也辄因其文而次第之以为不朽之传公讳彦逢字叔遇文友其諡云淳熙十有四年岁次丁未正月上日从政郎象州州学教授刘兴祖谨序
先大父少师文友公弱冠登元佑进士第逮绍圣初首中词科之选自会稽教官被召际遇明主徧历台省进登八座平居暇日未尝释卷有文集二十卷内制十卷外制二十卷讲解五卷奏议五卷因兵火盗贼之後散失几尽纶近於亲旧间搜访所得尚及千篇分为三十卷命工镂板目以文友公摛文堂集时淳熙十四年岁次丁未下元日第四孙朝奉郎权知象州军州兼管内劝农事借紫纶谨书

[book_title]卷一
钦定四库全书
摛文堂集卷一　　　　宋　慕容彦逢　撰赋
瓦瑞赋
祝令之治金华家问以瑞告曰兹十有二月癸酉立春櫩瓦有花色杂青紫拂之可去留之不瘁文彩鲜荣两两夹峙瓦首鳞次花举相似谓予不信并以瓦寄予佐金华获观焉曰嘻灵物効祥胡可胜记彼陶而花未覩兹美夫岂无因而至耶祝令请赋之予曰唯唯
协洽之岁辛月季冬十有九日春令已融日维癸酉东风解冻蛰虫始振草木萌动旦兴覩异惋愕未详非刻非画杂以青黄托高甍以耀藻濡湛露之清光靡纎祗以自固舍翠缥而外扬质糁糁兮可拂色葱蒨而炜煌状卿云之敷叶始肤寸而未将于是晨辉俯映宿霭尽涤秘艶发散夺人目力非卉木之常姿集孔翠之文翼蹇将蔓而莫承纷既絶而未极疑飘颻以腾上不终悴於埏埴是日也闾巷骤传观者如堵询於黄髪于时语语曰惟祝氏旧有令人诒厥隐德庇贶子孙惟子惟孙前人是似儒行聿修世有清议惟兹降祥神实司之我仪图之歌以叙之乃歌曰江山之阳有祝氏奕世清芬霭兰蕙神之听之锡器瑞所居有光霄烛地旦出土牛知改岁瓦上双花应春至神巧无宗夺人伪瓦衆花繁举相类毫素模传示来裔积善之家盖如是
岩竹赋【元佑六年某道中有感而作】
予佐金华言从吏役方暑藴隆仰畏炎日载驰载驱道阻且修我仆痡矣憇於道周念兹迅翮向夕知还予行未息挥汗于顔情悁悁以遐想思欝欝而永叹欲吐辞兮嗫嚅步芳芷兮蹒跚久乃指并岩之竹曰始予之闲居爱竹成癖挹之而後饮翫之而後食或攀枝而歌或就?而息或密之以来风声或踈之以招月色与竹为友时予三益如接晤言具韪莫逆惟今予怀与昔迥殊为斗粟以罄折曾匏瓜之不如从卑喧之末务殆心剿而形癯怅愿言之契濶咏瞻彼以踌躇是竹也滴露如泣倚风如愧如怨如慕姿态特异虽不能言请对以意曰植物之生春荣秋悴岁寒後凋予实同类禀虚中以袭道擢圆质以象智筠外饰兮中礼节孤耸兮近义以比君子考德云备昔子之予悦也谓不可以日无此君今不予顾也犹友生之离羣学虽不以干禄仕有时乎为贫知达人之吏隐志奚往而不申夫山林不必静江海不必闲勿挠勿撄湛然乎有为之间乘田委吏击柝抱关所遇皆适亦何有乎夏患若是则与子相忘不必形遇未始有物孰好孰恶语意已毕予亦惊悟登车咏歌风清月素
双楠轩赋
南郭夫子养素丘园于室之右面楠为轩客谓夫子曰予昔放浪迹如漂萍南游北涉舟车靡停睠彼通邑豪俊夸矜崇饰土木以丽争声青楼朱阁邃室危亭月台嶢甃风轩雾甍列嘉植以助?裒名葩而播馨聆珍禽之巧啄玩恠石之殊形洽比婚友意气相倾饮何拘於卜昼醉夜色之澄明今夫子之轩广不数椽揽幽僻以自诳甘寂寞以穷年岂愿言而弗获将怀土而乐旃夫子拊髀而叹敛袵而对曰予乐在内子观在外思庄生之贵真与老氏之去泰审予心之所安虽容膝以为大予之为轩也双楠在前环以茂林来清音於南涧挹爽气於西岑方春之阳予楠向荣萌芽葱蒨错以琼英入夏扶踈芘我墙屋翠隂正繁秀色可掬商秋既肃凄兮向雕凝露丹叶凉风韵条凛凛隆冬雪景尤胜玉干高耸瑶枝互映四时代谢此景循环载欣载瞩独寐寤言罇中芳酒畅予情澜劝言酌之亦既酡顔荒径自扫衡门昼关乘化委分顾何有乎忧患予自谓此乐无穷而豪俊之乐不可保彼乐以物而此乐以道呜呼昔居此邦胡可胜记同归乎尽逝若湍水钓台严子茶舍陆公遗址虽在荆棘揺空予有安宅亦曰广居匪土匪木卷舒在予予轩足矣将复何慕客闻若惊腆墨而去
韩信背水破敌赋
井陉之役信提孤军师出间道兮轻骑传发敌据便地兮高旗纠纷乘喋血之新胜建背水之奇勲卒破强敌进兵席卷清四海之妖氛原夫项氏暴兴汉师数溃屯垒蚌鹬形势腹背将军以上惟敌所忾指挥回天地叱咤摧嵩岱掳魏豹于阵禽夏说于代彼赵人兮拥全军之盛据空道之隘登山以望衆寡既非其伦即鹿之图得失於是乎在我虽攻战屡捷威武益张然师实远鬬兮法之所忌士非素拊兮用或不臧欲以生之必?诸死欲以存之必置诸亡于是对大阵之整整背广泽之汤汤还途塞兮议不返顾衆志竭兮锋何可当尔乃弃鼓以骄敌人之心易帜以惑敌人之视洪澜无际兮军焉用殿怒涛有声兮神若同恚雷谹雷扫风起炎至血陈余以染诸锷掳赵歇而并厥地国步寖广羣心愈亲断楚之臂亡楚之唇故初军荥阳不能寸进者数岁及垓下卒集大统於真人由是知兵法贵奇将谋在智虽背山阜者彼难於冲突而驱市人则我易以携贰惟变通不穷故胜可决惟汹涌在後故退无自于时也望而大笑者多矣闻而未然者有之计非常兮故所不载神莫测兮敌无以为不然安能以一当百而取之不疑以劳制逸而用之不疲古有击虚排术家之多忌易称左次违经旨而从宜故得智勇两全功名兼擅由汉以来言兵者莫不称淮隂之善战
五言古诗
感春
桥门并驰道车毂声摩空重廊隔嚣哄閴若林峦中黎明寮寀集联骑纷蹄騣交情金兰契晤语药石攻翰墨时间作辞气争豪雄微踪幸接武徒愧劳无功轩牕鉴晴日檐外鸣春虫沉迷惊节物饮啄嗟樊笼沂风渐澹荡璧水初冲融坐想名园花芳菲衒青红儒宫异拘窘胡为苦匆匆来时招客醉驾言与君同
夜深偶成
同舍诸稚子初更坦腹眠须?起鼻息汹汹如奔泉而我忧且病欲卧辄迁延坐久觉疲倦就枕如临渊展转复长吁情绪更凄然睡思暂彷佛征鴈鸣九天使我不能寐体气寜不便身心贵摄理事累宜弃捐而我无所荅泣涕但涟涟是时月当午素影隙中圆
昼卧偶成用前韵
我如边孝先性爱日昼眠眠眠曷能寐愁思如涌泉东风穆穆和午影迟迟延忧多首自旋犹如瞰面渊人皆喜春色而我今犹然叱奴启南牕欹枕望青天浮云来飘飘飞鸟去还还望眼无穷极移卧窗之前焉能梦栩栩徒自腹便便悠思慕范蠡心形得两捐轻舟泛五湖短棹鼓清涟规矩不我制所意成方圆
读扬子
子云不偶时晏如在空屋席有玄虚文门无权幸牍法言讥异户解嘲惧赤族忿排赋长杨羞愧登天禄立俗思徇道制行依圣读身死名不朽馨香蔼兰菊
读陶渊明集
晋末何所似波心跃长鲸生民畏扰攘蹙额视欃枪渊明当此时弃爵务躬耕葛巾漉家酎盃乾壶再倾恢然聊寄傲无心事将迎眼底不足语笔下漫摅情?怀有佳趣落纸字字清有如碎寒氷贮之琉璃罃又如湛秋水含兹霜月明秀气如可掬妙理不可名辞中有余意此致尤更精班豪诚可厌曹侈无足评斯文孰比拟诵之清风生
三月雨霁游夀圣寺
新霁泽国净禽声落云天精庐巧营构重扉锁春妍檐楹曳晴丝池沼鸣细泉卉木互凌没铅华刷澄鲜桧枞屹如削榴樱开欲然零蕊莓苔鲜幽香杂兰荃俛仰欣所遇尘埃坐自捐云何写轩旷松风鸣素弦
留题圣夀院
休征日欲沉晚风薄虚翠深秋景物清莲宫有佳致踈林速凄凉黄花弄明媚山烟入寥廓螽声失幽邃翻经瞥闻音扫叶不待篲危轩逗寒色飞禽示真意勤役何足辞妙观良可秘归欤诚未央尔耳悲所志
留题觉慈寺
勤役大无悰驾言从胜游萧萧野色净行行村迳修逶迤转隈隩初见岩峦幽乔木耸霄汉风籁凌清秋税鞅得精舍云遶空中楼檐楹列清障下有百丈湫红尘不到处俛仰销百忧喟然问圆顶有此能乐不
留题智者寺
天工剖山腹翻然纳虚秀环冈挿修?斜巅倚寒溜危轩列层级横梁跨深窦浮烟羃轻缕飞禽引鸣脰冲?得清眄佳致絶纎垢梦想脱冠来尘缘苦相逗
留题婺州智者寺
宿雨虽乍晴轻云犹出岫春深卉木繁千岩衒芳秀谁云山迳幽?涓响寒溜时禽助好音百啭引鸟脰老僧邀客留蒲帘卷圭窦侧耳石鼎傍蝇声辩汤候茶品颇自修击拂振襟?勤劬爇鑪香挹试殆三嗅稍定与之言飘然出尘垢坐久月华生澄潭明列宿
和吴显道
泽国破秋仲景物兆冬索囬颷卷林尾宿雾泛寥廓泮水还闤闍层峦瞰篱落启牖挹蒨葱开径徒参错虀盐虽寂寥文史欣博约论古到鸿荒谈经愧穿凿逸志想鸿冥腼顔羞雉啄於焉得真趣豁若解其缚环窻惟载籍一视等糟粕了了见本来端如契圆觉冲?游汗漫高步趋广莫同心有名儒摄官在戎幕学识造渊醇词章臻炳铄良骥服盐车白驹絷场藿念昔始倾盖考正于狐貉韵宇凛可钦标致湛无着觞豆陪余欢翰墨时间作晨嬉风力劲夜语霜威虐屈指两炎凉流年信回薄九重跻帝德四海絶民瘼南征奠蛮侮西戍弭戎掠吾道斯为亨君才顾何怍行当坐天禄看书资笔削不然冥成均阐教助飞跃冠绶追英游林泉谢远诺胡为怀故鄊逝将依负郭古都富城市比屋丽金艧甲第临江壖胜槩夺云壑曲沟环渌塍激涧度危彴升高或扪萝厉急辄遗屩驯禽栖几席幽花堕杯杓渔樵频问讯童稚杂讙懅寻步陟兰屿选胜望菌阁此虽美无度乌知乖所学待时既韫玉税驾宜振铎忠告冀毋忽投分匪轻托野芹称美献行潦资远酌睠言効悃愊岂止事嘲谑知君须多暇过我当如昨茗饮无俗情疏餐有真乐论文穷九畴议武贯三畧谁主复谁宾此意良不恶
题诸暨王秀才华轩
卜居远喧阗山中有清意中为风月轩周诗得标置琴书道自乐花柳春争媚纷华非所事安恬养天智君家逸少後芬芬今不坠文章擅塲屋孝弟先闾比小淹何足嗟懿德天所秘醖藉勿感慨云雷起平地
次韵叶权之南宫春兴
三年客京华雰埃侵鬓緑花时岂相关藜藿欣自足故春鎻胶庠庭槐如兎目沂风清昼吟璧水泛晨瞩今我复来兹芳菲照华屋日长帘幕深欠伸倦晴燠英英同舍郎文采命骚仆真想寄吟哦诗坛令何肃惟时届清明千官赐休沐我事未渠央矧敢念归宿何当榜贡书诸生骇神速君歌我乃赓聊以慰局趣
再次前韵赠叶权之
广文新决科恩?鬬春緑香名满衆耳要路策高足阿房得第五中眉嗟志目平明趋省门容仪耸旁瞩廪薄虽屡空润身非润屋朅来鎻南宫迨此东风燠吟哦夜不休立侍窘童仆诗成字字清华星点秋肃中含不尽意往往念归沐遥知卧鸱夷独酌慰斋宿云谁可与饮隣有三不速篇卷正沉迷当以从事趣
次韵荅翟公巽见戱
鞘中长铗鸣将军出天山前驱七萃士铁衣照朱顔万马饮瀚海丸泥封玉关何必学孙吴功成谈笑间西顾浄无尘仰视太白闲归来佐天子坐使淳风还
赠明智大师
上人真法器根性宿明悟閲书一再过覆诵絶遗误教乘浩无涯秋毫析纷互援证穷理窟辞源百川注晓堂列圆顶瞻仰祛未晤执热濯清风中痟饮甘露莹如壶中氷洁如机上素鳞角虽出羣豹文方隐雾
送安宣义还雒阳
学省无吏窘官稳如林丘寮寀得之子一语消百忧虀盐对晨饷菘韭余时羞淡薄本同适言归异初谋亲庭奉喜庆退有园池幽乐事廼如此揽执安肯留尘区饶滞念役役无时休冲襟得高躅视身等虚舟嵩少多逸士盍往从之游相见试举似此语颇胜不
送赵节推沿檄还郷
蚕月舒以长麦天和更清初荷吐香芽新蒲生紫英济济幕中客眉间黄生明膏车指鄊国言归奉夀觥上堂拜嘉庆喜雨沦飞甍斑衣学古戏芳兰逗春荣世态今犹昔万绪水火争奔驰浪自苦心胸沸庖烹贤哉吾景崇养志轻利名効官求便郡晨暮请安平兹行天所佳祥烟送晓征要当感星聚岂徒资月评
送曾正直
往岁别君去怱怱殊未餍来兹谐宿愿一笑忘虀盐俛仰复去我促装难暂淹重江逼潮信挂席程欲兼诸暨号繁剧牒诉纷黎黔君才古循吏公庭耿秋蟾借留适民愿坐变六凉炎政术久弥励謡颂喧闾阎朝廷方吁俊延访降宸严行矣决显用此理君奚占
李县丞美替作此诗饯之
东阳见夫子格调骇心目相逢恨不早请违何太速咄咄空中字便便榻间腹暂留肠九囬言归日三卜到家乐应颠登舟喜堪掬题桥释旧誓弹冠俟新沐偃蹇何足嗟君看松与竹
友人有小石数颗以余酷爱将辍惠佳者唯求一诗赋以赠之
公子有佳石丹碧非一状磊磊不盈掬巧夺三山状贮以白玉斗挹注秋滉瀁有如澄江浄隐映朝霞上頖林官独冷悦此助清旷唯求诗句易於焉窥雅尚山隂昔换鹅流传信非妄
同吕文刚吴邦献马子才赋白菊得采字
红紫春争妍那复俟秋宰兹花如端人凌颷振辉彩英英剪轻云粲粲络珍琲天清月色留日淡霜华在高标比松竹芳气压兰茝飘零饫夕餐韡韡富晨采中有神仙滋收功逸而倍调丹杂樗楮服之毋豫怠能驻好容顔延龄向千载事着抱朴书刘生岂予绐
七言古诗
次韵张察推咏密印竹轩
卫尉才豪虽卓絶溺志奢淫愧明哲罗绮丛中醉复醒趂拍佳人不成列黄门侍郎天机深傲世忘荣事高洁侯印公主不解顔好竹之心了无节纷华必竟致青螺恬澹有谁赓白雪此君佳致识者稀千古清风与明月高僧欲现菩提心种竹满轩功未彻婵娟人共得观临萧瑟师当知演说率然相造师勿嗔胜游本为吾僧设对君不惜洛生吟更待诗酣歌二阕
次韵鲜于学録太一宫海棠
巍巍楼观神君宅昼锁眠鱼断人迹嚻尘不到春自浓海棠绕砌花如织日窥绦彩艳朝霞露浥芳苞点灵液枝侵香雾拂桁梧乘风欲鬬蜿虹赩都城三月赏花天争骋纎骊并赭白广文官冷苦无悰偶到殊庭欣有得娇娆初值欲开时逥视羣葩澹无色许昌风雅讥少陵玉垒绕山夸蜀客岂知移根古夀宫瑶草华枝伴蕃殖雨余浓丽应更妍负赏牵吟心未息
赴省试到阙偶成
去年隋堤一丈雪雪路苦寒那可行行人畏寒兼畏滑满蹊坚氷如监明行装人与马成二身不自惜旁人惊崎岖千里到京阙痛定囬思双泪倾伊予少小亲翰墨应敌岂解前无勍今者西来皆计吏妄与羣俊争文鸣无田归耕曷为养得失未易秋毫轻作歌聊用写情素拥鼻微吟同洛生
兰溪叶宰以某阻水治山顶僧舍见邀作此诗以谢
月轮一夜离天毕山川吐云翳朝日飞亷吼空驰霹雳雨势霶两溪溢横流不复相望轶浪花飞起三千尺我时舣舟酣战栗眼看民居半沉溺邑令之贤谁等匹为治公居寄家室顾眄奔涛心睱逸寓居恰倚青山脊吁嗟此惊身未历折腰远来甘恐惕餐霞先生今铩翼附郭相君无所食愁霖谢子虽非敌少宦徐郎良未怿
和岑运使题赵吏部容膝斋诗
公不见金谷楼台挿寥廓珠玑映出琉璃薄满甑青螺甲第空富贵囘头惊旅泊又不见渊明三径似元卿蓝缕茅檐仅容着心知侈汰非远谋寄傲南牕安所托二子薰莸古至今遗臭传芬皆自作中郎天机湛秋水涵泳源流漱芳酌小齐容膝思昜安顾盻俗缘嗟自缚琴书对眼助清闲杖履从人笑踈畧红尘一点不到处只许炉香度帷箔吁嗟淡静世所艰此味要之属丘壑能以膏粱甘寂寥道德高风信玄邈真长标置自非凡区区乃念东山乐见嗤逸少固所宜讵识此生如寄殻会须掩关友松菊俗子扣门从剥啄挥残麈尾虽可佳弄絶韦编良不恶
为陈秀才题墨妙堂
宝池当几润滑并蟾蜍玉窦寒泉倾墨花泛泛花脚轻云牋皎皎月色明凝然嗣将先管城一扫神怪吁难名腾龙舞凤相囬萦倒日飜星草隶行或如悬崖倚孤撑又如脱兔驰万兵猿攀虎怒势争鲸奔蜃骇驶波浪惊篆斯隶邈草伯英锺蔡卫索更品评逸少兼之集大成寥寥千载无与京鼠须蚕茧秘迹清玉华遗言同誓盟埋藏不计申与庚模踪间出相光晶太丘佳士天气清访求宝字金满籯编联轴卷纷纵横名家诸妙皆有声文余高致超八闳深求衆法窥忘情会当临池染澄瀛银鈎万字挥峥嵘
送叶朝奉
夫君才调天所旌胷襟洞然秋月明两以文章对集英老拳再中匠者惊割鷄已咏刘江陵盘根错节君所轻断蛟剸割无能撄懿效翘然宜彚征列章论荐仁且明炎凉三岁歌有成千室不放休车行斑衣归学婴儿声灵椿丹桂芬芷蘅上堂献夀乐事并余欢洽比赋丁丁我之别兮不识情君之爱我勤且诚祝君转飞九万程男儿功业贵峥嵘
上毛运使
人各有求心靡同世路奔驰如捕风我独不愿万户封悁悁所愿识毛公我公高才真国器醖藉聪明天所秘子师气格千里驹广基文章一枝桂学优入仕斯义荣我公所至皆可称来暮已歌亷叔度去思还似谢吴兴天心忧勤念方面外台遴选皆英彦我公所至绰有声炯炯精金经百链昨夜使星入斗牛鹊声晓送传书邮报言有诏下天阙公按滨江十四州审报已真惊且喜入户不知摧屐齿拜尘潘子行有缘倒屣蔡公何敢拟自嗟此诚今未通何时垂翅附冥鸿眉间黄色已可庆?怀不复叹秋蓬公不见张华一赋致高位阮瞻三言得清议刻画无盐虽有心滓秽太清徒自愧朝廷言路方坦夷比年汉诏下天墀所念渊明方为米会须平子为玄题
答王及之贤良见寄
公圭侯印人所优利锁名缰吾所羞耿耿有怀非隐忧思得佳士从之游今年折腰来佐县辞采接君心自见怀刺过寻不问程剥啄扣关谐所愿谁云白首交如新倾盖相逢如故人囊中制作絶伦类和璧隋珠无足珍心醉归来书文室却怪前宵梦椽笔至音寂寞知者稀安得论文永足日可嗟吏道事奔驰信信不见元紫芝胷襟不复忧鄙吝圆缄寄我愁霖诗得诗三复云牋卷喜气填膺光满面一首能轻万户侯緑髪幸交三语掾我今尔耳何为哉汗漫如君心自灰为君挹尽双溪水不发纎尘汚两耳
醉歌行次韵
尝闻醉鄊之乐真且全青州从事郷之贤盃铛三百沃轩旷眼看万有心陶然平生不识饮中趣糟浆逆鼻忧颓颠捧甖徒知咏酒颂侧弁未始陪宾筵丈人?怀湛秋水尘埃涤尽中恬渊美哉家酿藏之久誓可与饮无留涓宴开设此杯中物意如割炙何勤?欢诚感激忘既醉是日饮兴轻金船房栊蚕老舒长昼郊野麦秀清和天主人放怀客尽量谈间标韵凌云烟醉歌耳热匪吾事两腋清风同玉川愿言乘兹腾倒景清都谒帝罗羣仙酒阑逸思不可遏笔端诗句如奔泉
求画
伯父有画美且都丹青彷佛顔色渝尘埃渍渍相染汚惟有笔画存规模隔步看之有若无想像人物沦烟芜刲羊刺鹿皆馍糊皮毛狼籍血盘盂巨索悬鼎地为炉薪火炎炎胜西隅庖人握刀眄精麤几上兽肉纵横铺中有一人与衆殊戴?被甲腰属镂昂藏形貌长髭须眼看手指如典徒一奴秃首携酒壶酌之饮衆苏劳痡衆人得酒停烹屠延颈饮之举两腢有坛数级如闉闍坛侧毅然一武夫负弓韬矢手执殳左右不敢肆阚????此是胡中祭天图故应先日事庖厨微生见之尝觊觎好之不啻千金姝

[book_title]卷二
钦定四库全书
摛文堂集卷二　　　　宋　慕容彦逢　撰五言律诗【五排附】
赠宗室顺国军节度使开府仪同三司仲公
仪比公槐峻恩分将钺华楚诗能教子沛易自名家较艺聨千佛藏书閲五车风猷齐往?岂谓史臣夸
挽赠开府仪同三司朱公二首
戚畹聨荣久三朝慕遇隆身虽居宠贵志益守谦冲闻誉扬中外哀荣备始终新阡标氏族官是汉仪同襄事涓辰吉华旌拂晓参车舆尊广陌宅兆指遥岑寂寂泉扃閟冥冥隧路深堪伤纯孝子挥泪血沾襟
挽秘阁校理知湖州余使君二首
桂籍冠羣英惊人在一鸣遡风淹鷁路击水失鹏程已协三刀梦空嗟五鼓声惟应文苑传不愧史臣评惟昔都门别于今岁屡更周旋如昨日慷慨叙平生短牍方传鲤长歌未报琼仁贤何太啬此理信谁明
和刘着作伟明贡院即事韵
簪绂千龄会朝廷百度明规摹追古治符瑞恊炎精九叙民歌遂三阶夜彩平秉文称济济乐育咏菁菁经术渐摩久人材长养成礼闱参衆听文鉴肃羣情预贡观能吏来游尽硕生胷襟穷底藴头角竞峥嵘蓛蓛珠玑堕喧喧虎豹争气冲牛斗动词感鬼神惊收视疑无我湛思讵有声?纷晨雾委帻岸宿云横纳试庭除晚遄归步武轻身虽同脱鞅心亦类摇旌三级看鳞化千金想睇迎膏粱搜卫霍行伍擢韩英巧思怜金注尘言沮海行正迷花锦乱忽覩玉壶清奥义窥儒寝纯音发帝茎铅刀慙利割瓦釡失虚鸣已奏青钱选初闻白雪赓句从天外得思与海同倾相对一杯酒当前二尺檠诗坛瞻宿将笔阵却骁兵函剑腾秋紫霜钟激夜铿请降衔许璧引过负亷荆水落崖方露犀燃怪自呈川吟愁燕雀林啸栗鼯鼪莫逆谐心赏相从与愿并尘风传胜语鼎浪閲名烹待报迟星使摅怀赖墨卿何当啓鱼钥寒食尚留饧
蒋颖叔生日
宗派源流远家声竹帛垂灵晖锺岳渎吉梦袭熊罴夙擅乡评美寻膺国士知文章追往哲学识判羣疑试若穿扬叶科如摘颔髭绣衣趋观阙霜简照轩墀谏拂龙鳞逆身探虎穴危忠猷耸鸳鹭直气慑狐狸要路淹风鷁丹心比日葵使台专漕挽帅阃肃边陲久郁公台望初还辇毂时缿筩争讼恩囊橐寇攘衰莲炬惊宵漏花甎候晓曦暂分方面寄复演禁林词廊庙先图任枢衡遂倚毘雍容承昼接密勿奉畴咨已冠中枢府犹虚百斛姿两轓将画鹿五总旧名龟儒效流弦吹王功镂鼎彞更增箕翼夀余庆在庭芝
许冲元生日
良月当初吉昌时叶半千气锺奎壁粹夀禀角亢全殖学优前哲香名自妙年文章魁桂籍风采冠樱筵要路谐先据清班閲屡迁芸书雠甲乙黼坐谒温宣丹陛趋文石彤庭咏绮钱云梯滋稳步风融正孤骞清切陪华跸雍容进迩聨夜归惊宝烛晓直候花甎余力兼京辅能声映简编寇清桴鼓絶讼息缿筩捐入谢虽言迈徂齐遽式遄词林俄再入政辖遂详延鲠议违时去丹心许国坚赐环朝帝所曳履上星躔枢宪仍图旧岩廊庆得贤珥璫鸾渚上鸣佩凤池边默识通伦类先几炳眇绵龙輈迎舜日鳌柱拱尧天夹毂占轓鹿飞冠兆冕蝉鹤龄偕集木龟算等巢莲丙魏君臣契韦平父子传功成五福具永作地行仙
七言律诗
恭和元日受宝诗
圣主规模冠百王考兹秦宝欲更张玉因天授来殊域工与神谋轶旧章羣辟竦观称万夀广廷昭受袭多祥宸慈特纪千龄遇诗似奎躔夜吐光
层墀班序列华绅万岁声中八宝陈映日浮筠盈黼座如虹佳气绕枫宸珍符休显光图牒惠泽汪洋浃士民天佑圣神方锡羡从兹诸福与诗新
恭和御制囘銮诗二首
日转蓬瀛诏跸归晩阴风色倍清微从教小雨沾花润不放纎尘傍辇飞万井欢心陪盛观盈涂嘉颂纪鸿徽时和岁稔民同乐古昔昇平似此稀
十万宫花簇马归宜秋门道晚阴微云随香雾相萦去尘傍珠鞯不敢飞盛事传为尧壤颂薰风催入舜琴徽年年池苑春如许天子持盈燕幸稀
恭和御制幸池诗【案池字土原本缺】
乘时游豫属皇明芝盖重临太液清鵷鹭旧臣称夀斚鱼龙嘉戏出僊瀛长堤映柳千门啓翠水涵空一监平天意自同民意乐无知草木解欣荣
恭和御赐阳德观碧桃溪新竹诗
三千迸箨拂朝云想见坤只夜骏奔嶰谷抡材闻古帝桃溪呈瑞属神孙如犀亟应丝纶命带粉初萦雨露?欲测九重宸算永会须亿万数灵根
恭和御制朶楼特宴之什
东阙迢嶤宴特颁楼前宝烛万星寒鼓声泛乐鼍灵震鑪篆囘风翠凤盘积有嘉祥占岁稔宠因芳夕庆时安厌厌既醉君恩重归路繁华缓辔看
次韵祝通直甘露诗二首
圣心天意两无违露洒文昌若应机【北齐邢子才甘露诗云谁谓穹昊远道合若应机】甘自蜜房分瑞液莹疑蟾窟借圆辉遍装丛柳春争丽高应晴空午不曦岂止臣民胥鼓舞故应殊裔亦心归
露液无声降自天清英含味满丘园日中垂溜真珠落风後寒澌杂佩翻呈瑞未央曾纪岁袭芬仪凤亦更元广寒应德彰嘉祉臣子相看眉宇轩
恭和御制以节近嘉平时雪骤应诗
翳翳同云结晩阴六花宵降耸瑶林一犂共庆农畴足四海安知帝力深阳位涓成初奠玉真祠昭谢正斋心况当节纪嘉平近时雪时阳自溥临
恭和御制元会之次日嘉雪应候锡宴于公相之第诗
三元盛礼冠年华翼日朝堤雪覆沙端为圣时调玉烛故当余腊雨天花万箱占瑞民胥庆青辂迎春节尚遐锡宴赐诗知有喜自应和气浃潜芽
恭和御制以嘉雪愆候躬致恳祷精意上孚灵贶昭格己卯庚辰降雪盈尺赐相臣诗
皇心闵雪正倾祈盈尺呈祥靡愿违润浃土膏占岁稔和生民气敌鑪煇千门琼瓦连云耸九陌瑶花扑面飞圣德格天超旷古更须宸翰述沉几
嘉平纪月近正端时雪时阳轸念寛云色乍收银阙角月华徐转彩旗竿映阶积素光相射迎吹余花舞向阑最是三农知岁乐欢欣无复叹祁寒
恭和御制喜雪
需宴宸章次第颁祥霙宜入咏歌间心知旦暮千龄遇目覩声诗六义还治格雨阳皆顺序庆均朝野共怡顔微臣叨预承恩列赓和才菲若负山
恭和御制观傩诗
日近新正腊已残冬冬傩鼓响晴寒神资飒爽来羣祀舞节蹁跹应七盘门磔交修邦典备物疵销尽里民安欲知圣主忧勤意深拜宸章仔细看
次韵和吴右丞恭览神宗皇帝御集诗
永裕?抚映万春孝思今见圣心循仁言尽集丝纶旧细札初刋琬琰新盛比钧天张九奏丽如华衮绘三辰迩僚拜赐荣怀甚亦辍余编宠谏臣
次韵伯父元夕有感
往岁元宵寓帝京天光黯淡雪犇腾扬镳公子罗千骑随计书生对一灯旧事悠悠频入梦新愁郁郁更填膺低头懒看南轩月拨尽炉灰对好朋
试灯日侍亲游戒珠寺
雪花新霁玉云闲庆侍来游古蕺山税驾且需明月上捧觞徐戏彩衣还楼台灯火青冥外市井笙歌缥缈间膝下欢娱谁与共棣华相对醉酡顔
和中书梁侍郎君臣庆会阁赐御筵诗
巍巍层阁倚云开阁上书从帝所来率土士民瞻庆会华筵樽俎幸参陪宸文正比天文丽春力应随笔力囘主圣臣贤千载遇欲形歌颂愧非才
和中书梁侍郎喜雪赐御筵诗
康庄雪景曜重关宴锡潭潭府第间爱日似随人意出祥风时泛乐声还欢谣已见喧民俗喜气遥知动帝顔温诏许持金斚醉戴恩同祝夀如山
和蒋秀才牡丹次韵
如霞如锦色何鲜映日欹风特地妍独占一春疑得势平欺羣卉若当权自知丽艳能倾国须放香苞趁禁烟花市试询桃李价从今不直半分钱
次韵阮承书咏桃花菊六月开
怪来篱下欲成蹊菊似桃花赏客迷清郁虽同彭泽迳娇红全是武陵溪露沾宿蘂金丝润日炙?英玉叶低占断春光与秋色薰风特地与留题
和余秀才游緑浄堂以诗见寄
佳名谁为牓岖岑牵惹诗翁蹑屐寻緑外清风先见竹静中新啭不妨禽沈酣山水真君事汩没文书岂我心待拨频烦聊一赏振衣闲坐洛生吟
次韵题任承事清乐斋
尘襟涤尽更无余两字名斋信起予物外清标轻绂冕闲中乐事付琴书兰生阶砌青春好槐覆门庭过客疎更有孤吟写幽思篇成浑似琢璠璵
咏蒋秀才西轩诗
园池佳处辟幽轩西揖湖光入坐筵药本自生芳草地花阴长到夕阳天就闲颇似陶潜迳适意何须范蠡船此览清虚有真趣不劳他境覔林泉
和元卿
水根山脚最荒凉子隐颓祠足感伤廊庑倾颠春草緑门庭寂静野花香闻之自可成酸鼻见此如何不断肠追想旧踪徒怅望淡烟浅露忽斜阳
荆吴豪俊最缤纷功烈平西自出羣节操不慙张御史功名终似李将军安仁句语聊书实宣佩声猷更袭芬岂谓千年有遗恨数间颓屋枕溪垠
知县沈奉议所至榜双清于书室诸公篇咏甚多猥以见属辄赋四韵
燕居随处榜双清借问何修称此名迹似壶中氷莹洁心如潭?月澄明棠阴人散红尘静炉篆香飘翠雾轻不必林泉堪寄傲林泉虽胜尚关情
和四十伯父见寄
入夏情怀转不中多愁多病愈乖慵匡诗该博终难继蒋迳幽闲颇愿从赖得古文消日月更无佳友话心胷【时数交友皆外?】吾宗幸有边经笥却得时时一叩钟
比来维日捧诗筒久废吟哦觉懒慵韵险不容更属和意勤须索强随从深思往往花盈睫得句常常汗浃胷万事始知关习否赓酬本合类撞钟
答王贤良见寄仍次元韵
一观清表喜良俦三惠佳章叹暗投已骇谈锋倾海渎复惊文怪埓虵牛敢将晚路轻王述决有亨途待薛收君欲献书真得计我今亦作董生谋
游天章寺陪越帅邵司业京东漕吕侍讲通判钱承议行
路转湖天宿雾开碧霞深处涌楼台山川到午晴晖秀林木先春緑意回舞凤宝书藏琬琰换鹅尘迹锁莓苔贱游不畏风霜动拟看云尖送月来
和彦昇闻更声
蝶梦囘来侧耳听夜深风细转分明嗟予触物徒劳感顾尔于人岂有情宰寺楼高声更远楚天霜冷韵何清因兹却忆南轩宿兄弟之言悉至诚
五言絶句
题白沙驿壁
未忍歌归去行当献子虚自嗟渥洼种垂耳服盐车
题婺州道傍水阁
劳生成底事寸禄解萦人阳羡溪山好归欤未有因
留题婺州孝顺镇寺
处静未有计徒劳真可伤山僧应笑我只为斗升忙
甲申十一月梦中咏假山
欲雨烟云凝经秋苔藓多凭君莫抛掷留取伴吟哦
七言絶句
和王推官正月十三日游戒珠寺竹轩诗
谁种篔簹翠扫天拟将风月度流年当轩便是真如境到岸何须般若船
积雪满山寒不释碧琅玕遶玉楼台林稍清韵风吹到檐底踈阴月送来
贡院即事
自崇宁癸未叨备从班距今十有四年间五知贡举文官花在试厅前
文官花畔揖羣英紫案香焚晓雾横十四年间五知举粉牌时拂旧题名
醴泉观宿斋诗【并序】
崇宁三年正月十四日以中书舍人扈跸至醴泉观属有公事免赴对御试草于道院之竹轩政和四年二月十三日被旨奏告顾视斋馆即曩者演纶之地也屈指十有一年感而成咏
昔陪清跸欵灵真曾对疎篁演帝纶十载重来浑似旧惟应双鬓二毛新
月夜偶成示翟公巽
一杯谁与细论文对影成三更此君却忆当年少陵客空吟春木与江云
非关色相与声闻此意如何举似君真马不须鞭影露本来谁道有迷云
和兵部何侍郎宜香闺五絶
香如云彩出无心一室初凝画舫深静对氛氲永终日谁知真相在清襟
夕薰犹泛绦纱中晓炷重添翠遶空欲识芬芳何所似百花丛里度香风
暗窻日色鉴重帏香雾横襟进讲归西学尚贤恩礼重惟将经术赞沈几
乡赋蒙收一日长文闱恩地自宗房【侍郎两为常州考试官初牓伯父预选及再至彦逢幸出门下】抠衣获造芝兰室犹认当年月桂香不问无言与有言香山何事解闻禅【来诗有香山寂寂听因缘之句】须知篆缕摇空处便是重重说万缘
次韵上酬郭慎求长官
金盆驰问请阍人邮信浮沈杳未闻二十八言还寄我一挥多谢管城君
次韵上酬四十伯父
南郭先生物外人锵金佳制喜重闻写成图轴闲来展要似徽之爱此君
寄单季隐
别时新柳拂烟汀已见黄花照眼明却忆荆溪寒雨夜笑听屐齿出相迎
题婺州多福寺壁
我仆虽劳日未央秋风行色稻花香归心那解同元亮官况由来似伟长
和衡侄题孙德明墨梅
霜风栗烈砭人肌又是江南梅发时写影寻真未端的此心隐处是南枝

[book_title]卷三
钦定四库全书
摛文堂集卷三　　　　宋　慕容彦逢　撰诏
赐仁福帝姬辞免册礼许允诏
朕膺佑上灵占祥右帨爰当初晬肇赐美名申父子之至恩既扬孚号笃邦家之多庆敢替旧章兹上奏对亟辞册礼载详谦挹良用叹嘉特徇?祈永绥遐福赐少保太宰兼门下侍郎郑居中辞免男亿年直秘阁允诏
朕搜扬俊乂靡间疏逖惟卿以道德勲业翼赞大政而其子力学笃行达於朕听不有褒嘉何以示劝是用宠以芸阁之华卿抗疏恳免朕亲御翰墨既却其请矣今复有陈乃以待试学校为言朕嘉卿徇公忘私遵奉法令足以率励在服特从其志兹永有辞
赐少保太宰郑居中辞免册命允所乞诏
卿时之先觉以道德谋谟佐佑大政兹延登於保辅寅亮天地师长百寮任重礼隆肆命宜允
赐新除太傅致仕何执中辞免册礼允诏
卿位宰辅引年得谢以三公就第列宫师备文物而发命焉所以优礼元老为在廷之劝也今卿抗疏恳避辞肫意切朕勉从之以成尔撝谦之美
戒励百官遵奉法度诏
朕承先帝休德永惟熙宁元丰之盛以纪纲则肃以政事则修以典章则备官师共恪民物阜安蛮夷率俾虽二帝三王之治未有以进此也朕嗣守基绪监於成宪冀缉熙润色之以垂无疆之休故首命辅臣慎简乃僚讲论庶绩凡先帝之所议而未行或已行而废於元佑者朕於此继其志述其事唯恐其弗逮故惇睦宗族以隆亲亲恢崇学校以一道德董正官仪以辨职守刋宪令以明禁戒欲下不加赋而国用足则理财以义欲边不告警而疆土辟则御戎以威小大精粗本末具举其效彰明较着者盖不可以一二数也廼者太史献言五星循轨考之故实时惟休应朕用嘉之乐与卿大夫守此法度优游无为承天之休以享太平继又肃仪卫考星辰正衣服下至百工技艺罔不兴饬将讨论治定之礼功成之乐以明继述之效若此凡百官君子其同恊心遵奉法度坚如金石信如四时以副朕至诚恻怛之意其或志在倾巧而以浮言动摇习於怠惰而以便文侥幸朕得治而惩之咨尔在位明听朕言朕将垂拱仰成於兹尔亦有辞於永世
赐延康殿学士强渊明辞免恩命不允诏
卿操履端靖问学醇明再直禁林进承密命文词议论朕所褒嘉兹抗封章累以疾请察其诚确俾即所安秘殿高华祠宫优秩并为汝宠昭示异恩宜止谦词亟祗成命
赐新除显谟直学士依前永兴军路安抚使贾炎辞免恩命不允诏
朕以卿才资疏通风力强济往膺阃寄方竚壮猷爰进直以宠行俾增华於所涖勉图报称勿事谦辞
赐新除翰林学士承旨冯熙载辞免恩命不允诏
禁林词臣以重德夙望独承密命盖极儒学之选卿经术醇深文辞典丽明於大体议论有余俾践厥官时乃亲擢抗章引避未体眷怀成命已行宜祗受之
赐翰林学士冯熙载辞免恩命不允诏
北门视草朕所慎选以卿经术深美文词典雅践扬清要绰有华问乃兹亲擢俾践厥次抗章祈免未体眷怀朕命惟行宜即祗受
赐少保太宰兼门下侍郎郑居中辞免外甥朝奉郎知大宗正承事李伯达除尚书度支员外郎恩命不允诏
文昌诸郎必资材望以伯达扬历有誉俾践厥次而卿抗章引嫌祈寝成命秉公守正朕惟汝嘉惟官择人时乃亲擢於义无慊勿复有陈
赐太傅何执中辞免恩命不允诏
卿以甘盘旧学辅相朕躬勲德兼隆为时元老今兹得谢惟优恩异礼乃称始终待遇之厚廪饩之入頋何足辞宜体朕怀勿复祈免
赐新除翰林学士承旨邓洵仁辞免恩命不允诏
诏邓洵仁省所奏辞免恩命事具悉禁林承旨儒者至荣久缺不除盖重其选卿志操端靖学问深醇议论文章夙有华问典司内制朕所眷知兹用褒嘉俾奏密命趣宜祗服毋复有陈
赐新除翰林学士许光凝辞免恩命不允诏
视草北门极儒人之选人惟求旧申命用休以卿学识高明文词典雅曩践厥次休有誉言召自远邦再入秘近宜体朕眷往楙承之
赐大司成陆藴辞免恩命不允诏
大司成摠学校之政令非望显於时多士信服者不以轻授卿术业行谊朕所嘉尚是用辍自词掖俾践厥官宜体朕怀往祗成命
赐新除翰林学士刘嗣明不许辞免诏
北门学士润色论思为职考择之慎必惟其人卿学有渊源辞知体要扬历华显业履兼隆乃兹新除俾践厥次胡为谦避宜即钦承
赐新除工部侍郎方会不允辞免诏
六官之贰资望高华卿学识淹该履行醇茂扬历有誉宜践厥官胡为撝谦尚勤训告朕命惟允其往钦承
勅
赐龙州知州彭允宗等进奉贺端午节溪布勅书
汝远有邦土久卫边陲聿当时序之临来效物宜之贡载详勤恪深用叹嘉
赐保大军官吏等示谕勅书
朕以某人禀资沈勇护塞忠勤进筑新城大殱羣寇旌其师律锡以将旄?怀吏民爰及师旅兹闻涣号谅惬舆情
赐修武郎赵子噩奨谕勅书
朕恢建黉宇聚衆姓而教之惟汝三子年尚幼也而能通诵羣书与夫八行八刑之文小子有造在於属籍义方盖有自矣朕用汝嘉
朝请大夫行大理寺丞冯大钧可大理正勅
勅具官某书曰非佞折狱惟良折狱故朕於刑法之臣选任尤慎尔丞於廷尉克有誉处宜能体朕钦恤之意惟详正之官实佐卿贰今以命尔尚其懋哉可
赐护国军官吏人道士僧尼百姓等示谕勅书
勅某人等朕以某人气节忠纯材猷闳廓比膺诏旨往抚边陲克有显庸宜加宠命俾聨班於上宰兼视秩於贰公爰昜将旄仍陪封户逖闻孚号谅惬羣情
赐知安州向万向等进奉贺天宁节并端午冬正溪布勅书
尔祗服朝恩介居边裔爰因嘉节克谨彛仪载省勤诚不忘嘉叹
赐保静州知州彭儒武等进奉天宁节并冬祀冬正溪布勅书
尔世服朝恩嗣修贡职爰因令序克讲彞仪载念恪勤良深嘉尚
赐保静州知州彭儒武等进奉贺端午节溪布勅书
汝邈在裔居克绥世守当端辰之纪节修远贡以効勤载念忠诚益增嘉叹
诫谕三省枢密院修举先朝政事
勅父作子述继明以照四方君令臣共相待而成一体朕承右序之重思保艾之艰若涉巨川罔知攸济若构大厦遹求厥成深念熙宁元丰之间高越贞观开元之上以谓先皇帝聪明睿智齐圣广渊旋乾转坤奋无前之伟绩深根固蒂建不拔之宏基十有九年一新百度都俞吁咈谋谟至详缉熙仪刑典则俱备恩洽动植威畅蛮夷大声如雷霆可闻而不可象其震为章如云汉可仰而不可绘其光肆朕继统监兹垂裕爰诏列位悉复旧章惟徒法不行必得人而後举而美意所寓盖流泽於无穷尚惧科条虽设而考核或遗敷绎徒勤而发挥靡究不足以扬不刋之典垂无疆之休恭默以思怵惕若厉咨尔执政时予仰成逮事先朝与闻彞训循名考实揆往验今孰戾而弗修孰委而未举於焉匪迪罔或愆忘一物失宜曰予之咎庶邦作乂惟尔之贤其慎乃猷各倡厥属率时昭考予将比迹於周成格於皇天尔无专美於商尹故兹诫谕其往率循
批荅
赐皇后贺冬祀礼毕批荅
勅皇后郑氏朕夙驾斋辂亲祠泰坛格兹熙事之成实亦柔仪之助方还诏跸遽閲庆函载味勤诚良深嘉叹赐内中夫人郡君已下贺冬祀礼毕批荅
勅某人等朕聿修元祀祗见上穹熙事迄成休祥类至载详庆牍良悉柔诚
赐皇弟燕王越王贺冬祀礼毕批荅
勅朕聿修大报爰举明禋熙事迄成景贶昭格有嘉同气实相盛仪及兹诏跸之还首閲庆函之奏勤诚斯至叹尚良深
赐大长帝姬贺冬祀礼毕批荅
朕涓选灵辰称秩元祀祗膺纯佑获厎熙成兹閲庆章备形善颂?诚斯至嘉叹良深
赐新除宰臣郑居中辞免恩命批答仍断来章
朕承列圣之垂裕膺上帝之降康遹求厥宁考重其相盖赖股肱之助克济宵旰之勤以卿道术纯明器业闳廓行高而志洁论正而谋嘉以文武之兼资有忠孝之大节践扬政路於兹十年赞翼治功允惟一德用延登於宰席既敷告於朝伦胡为撝谦尚形逊避
赐新除宰臣刘正夫辞免恩命批答仍断来章
朕只循考翼聿承天休永思万化之原必资一德之辅询谋至重授受岂轻以卿学识高明器能宏博虑经远而不竞言厎成而可稽自擢近司於兹八载其忠亮足以式百辟其通敏足以赞大猷肆膺注意之公用锡扬廷之宠朕命不昜尔勿固辞
赐新除知枢密院事邓洵武辞免不允批答
朕惟本兵之府天下武政总焉嘉与不二心之臣图囘万务以靖四方卿学术宏深器识高远端亮之节着於朝伦忠谠之言简於朕志乃以旧弼擢长枢廷宜体朕怀往只厥服何为谦挹尚勤训词
赐宰臣郑居中辞免册命不允批答仍断来章
卿以忠恪端亮简在朕心擢位宰衡进秩亚保已戒有司涓日陈仪班百辟於廷而册命之位重任隆礼惟其称岂特褒嘉辅臣将以为卿士大夫之劝也往只宠命无或重陈
赐新除知枢密院事邓洵武辞免不允批答仍断来章
朕以卿帷幄旧臣谋谟之嘉素履之美睠察盖有素矣擢长枢筦方伫进为撝章继陈殊咈朕志毋烦训告往懋承之
制
除检校少保充护国军节度使开府仪同三司依前中太一宫使加食邑食实封差遣如故某制
朕经武以绥万邦信赏以励羣辟有怀宁考不忘疆场之虞肆命信臣爰整干戈之卫总护诸将屡奏肤公诞扬猷告之言宠锡劳还之礼具官某直方庄重敦厚裕和器任大而有容谋经远而克继秉忠自奋内宣心膂之勤仗义不囘外着爪牙之助顷膺中诏往抚西陲事靡辞难言皆底绩出入韬钤之略纵横帷幄之筹日百里以开疆新城列峙月三捷而献馘狂敌殄殱招来逋逃惩革奸矫黠羌请命远夷乡风兹聆奏凯之音特举畴庸之典视秩上宰聨衮绣之盛仪易节雄藩峻旌麾之宠寄名进贰公之贵封陪多户之优凡厥恩章时惟褒律蔽自朕志恊於师虞於戏吉甫以伐玁狁之功来归自镐召公以平淮夷之美告成於王乃眷壮犹无愧前哲往绥祉福岂俟训言可
武康军节度使除开府仪同三司某制
朕率时昭考建社稷无穷之基若昔大猷谨疆场不虞之戒修严武备赞恊治功选於臣邻既得诗书之帅授以麾节俾宣道德之威逮閲岁时宜畴功次肆优品秩进视公台丕告治朝显扬休命具官某器博足以任重才高足以济繁忧勤百为有忠精享上之实险夷一节无循默养交之心夙被甄陞亟践华要令闻令望民言维休嘉谋嘉猷国是允赖曩付六纛往临三军井钺参旗增壮爪牙之卫龙韬豹畧独专帷幄之筹念尔宣劳加予注想未申褒典殊欝眷怀是用按厥旧章锡兹宠号惟开府建自魏制而仪同本於汉名阶序尊崇礼文贵重简在朕志佥谓汝谐於戏名器不以假人爵禄所以厉世惟兹异数匪曰私恩视尔师宁尔邦期克迈於彞训修乃职考乃灋伫益奏於肤功
除保大军节度使充熙河兰湟路经畧安抚使兼知熙州某制
周官以八柄诏王莫先驭贵左氏以七德经武亦曰定功乃睠爪牙之臣克勤疆场之卫涓辰锡命孚号扬庭具官某器宇沈雄性资严翼奇谋必中擅玉帐之威名义勇无前禀金行之劲气久共武服积有战功兹统鋭兵往筑新垒悉乃心力济予事机诛斩寇雠曾只轮之无返肃清边徼方百堵之皆兴用答殊庸特颁优赏洛郊显镇俾进秉於将旄狄道雄藩兼宠专於帅阃益隆寄任并示褒嘉於戏往城於方出车所以美南仲用锡尔祉江汉所以命召公无替前修尚观远业可
皇叔府州管内观察使仲憪可特授昭化军节度观察留後皇叔阆州管内观察使仲撙可特授建武军节度观察留後制
勅朕永怀孝思念兹祖考推原所自褒显近亲岂惟示敦睦之恩亦以彰忠厚之化具官某尔等列於属籍夙奉内朝恪谨有常祗循宪度宜锡命书之宠进陞留务之崇尚体眷勤克绥祉福可
除少保某太宰制
朕承列圣之休绪临九有之嘉师遹求厥宁考慎其相若构大厦必资柱石之强若济大川必假舟航之利乃眷良弼夙着显庸宜申注意之公用锡扬廷之宠具位某道深造而自得气直养而至刚材周万务之微真古贤佐学洞六经之藴为时儒宗恢恢文武之资显显忠孝之业囘翔政路於兹十年翼赞治功允惟一德虑经远而不竞谋底成而可稽师言克谐国是永赖宜自斗枢之贵延登鼎铉之崇兼总东台升华亚保加以爰田之赋陪之真户之输并锡宠章式昭异数於戏举臯陶而选於衆朕不昧於知人迪高后而暨乃僚尔无忘於报上往服成命期迈前闻
户部尚书梁子美可尚书右丞制
勅昔在神考若稽周唐正名百工以熙庶绩惟中台二辖分总六官参赞机衡实聨近弼具官某赋材闳廓藴识高明夙由儒学之华历试事为之剧望实俱峻朕所简知比自民曹领职天府宽猛交济治状显闻是用酌於师言擢与大政俾摅远业修辅朕躬於戏惟虚厥心乃不惑於是非之正惟常厥德乃不牵於好恶之私往服朕言毋昜素守可
朱谔除尚书右丞制
勅朕仰承天休中外康乂嘉与黎献守兹太平肆求一德之臣俾与万几之政具官某气节刚毅才猷靖深道学贯於渊微明识开於伦类夙以文采擢置甲科险夷备更趣尚坚正曩司风宪进长仪曹忠谠屡闻国是允赖宜膺柄任修辅朕躬於戏纲辖之地庶工所瞻其尚体朕用汝之意使命令之出於中台者罔有不臧职业之隶於六官者罔有不肃是为克称尚钦念哉可
尚书右丞邓洵武可尚书左丞制
勅朕敷求一德之臣与之共治惟中外万务总於文昌而左右二丞实司筦辖更践厥次必惟其人具官某识度高明谋谟忠亮夙以儒学扬历要涂业履之优简在朕志曩自宪部擢与机衡居多建明国是允赖宜膺宠命进服左纲於戏惟虚厥心乃能振举枢宪惟正厥已乃能纠率官聨往服朕言勿替素守可
梁子美除尚书左丞制
勅朕宵旰图治以承天休乃睠枢宪之臣均任股肱之寄简知滋久褒陟为宜具官某材猷闳深器识淳大夙由学行之懿寖膺问誉之华践扬居多险夷备历靖共不挠公论所嘉比自民曹擢与大政业履休显益契朕心宜服宠章序陞左辖於戏惟公惟正乃能振举机要惟和惟一乃能协赞庙谟往服朕言尚加厉勉可
吏部侍郎杜常可工部尚书制
勅朕总核名实凡小大之臣必惟详择庶几协於克一守兹太平矧中台六卿品秩高显选用之体得人惟艰具官某操履谋谟济以问学持槖侍从望实兼隆畴若予工宜以命汝惟程衆艺饬五材咸总於汝尚其勉哉可承议郎试刑部尚书侯蒙可朝奉郎试刑部尚书制
勅考绩之政掌於有司虽吾八座之臣亦率是法具官某践扬要路业履清优辍自中司分长宪部会课来上宜以序迁锡兹命书往其钦佩可
御史中丞侯蒙可刑部尚书制
勅中台六卿时谓八座秩品隆峻选授攸艰具官某曩以材猷寖膺推择擢自琐闼任予中司整饬宪纲克有誉处秋官之长往惟汝谐其既乃心以倡厥属惟刑之恤庶绍前休可
尚书左丞何执中可中书侍郎制
勅朕宵衣旰食厉精万几惟二三执政大臣均任股肱之寄而发号施令根本於中书必惟忠良乃克有济具官某器识端亮谋猷廓深早膺搜扬进讲潜邸经术行谊朕所简知曩繇铨曹擢总纲辖守正不挠为时老成是用延登西台进联右弼蔽自朕志协於师言於戏立政用人惟尔宣奉其尚益尊所闻迪朕以先王之典夙夜靡懈期厎成功罔专美於前人兹有辞於永世可
邓洵武除中书侍郎制
勅朕考择臣邻与图邦治惟右省号令所自实司化原用人於兹夫岂轻授具官某直方不挠寛裕有容学总六艺之文识通万微之要扬历华贯致位近司谋猷惟嘉翼赞国是比以序进延寘左纲忠恪之诚益契朕志宜膺宠命陞贰西台於戏立政惟其当故德泽下流用人惟其能故职业交举往摅远业勿替朕言可
何执中除门下侍郎制
朕详延儒臣与之共政惟东台出纳命令缉熙皇极登建厥贰盖难其人具官某纯诚不欺庄重有守识该通於伦类学兼综於古今侍朕初潜旧膺睠察擢寘近弼师言允谐比服宠章进直西掖任属加峻忠恪益彰宜以序陞位於黄闼於戏惟守正可以断国论惟同寅可以亮天工往服训词图休於永可
左光禄大夫守门下侍郎吴居厚可资政殿学士充太一宫使制
勅朕体貌大臣恩纪维厚任均佚勤之异礼全进退之宜具官某早服宠荣寖践华贯再尹京甸两冠民曹曩擢近司初持右辖洊由西掖进直东台参赞政机屡更岁龠兹援引年之义数形避位之言封奏继来悃诚莫夺宜从尔请昭示朕恩用加秘殿之名仍领真祠之秩是为优遇无怠钦承可
御史中丞席旦可吏部侍郎制
勅六官之贰皆予侍臣而吏部职任铨综至於封爵策勲与夫会课殿最之法悉以咨之具官某曩直词垣进陞琐闼继自盾省擢摠宪台文昌贰卿今以命汝惟朝廷所以驭羣吏者其法既具往只厥服尚其懋哉可
光禄卿除户部侍郎制
朕以义理财庶几家给人足国用饶羡如熙宁元丰之时间者修水土之政行盐茗之法广山泽之利复抵贷之令凡所以缉熙先猷者罔不备举虽内则羣有司外则四方郡县推行之至於逆其治听其会以稽其勤惰登耗之寔则其责盖在於民部故二卿之选今难其人具官某才识敏明操守纯正践扬中外练达事为比膺选抡长於勲寺凡邦国酒醴膳羞之事以修其储备谨其出纳节其等差量其丰约为职今予命汝以贰民部任虽不同举斯以加诸彼扩而充之其则盖不远也往哉惟钦勿替朕命
通直郎显谟阁待制席旦可户部侍郎管勾右曹制
勅朕总核名寔为官择人凡内外小大之臣罔不考勾矧中台贰卿秩望华显俾践厥次必惟端良具官某学术纯明操履坚正词垣盾省宪府铨曹扬历滋多休有誉处曩罹忧制既逮祥琴宜还近班往副民部体兹眷宠无替钦承可
朝请郎试光禄卿韩持可户部侍郎管勾右曹制
勅朕总核名实为官择人凡内外小大之臣罔不考勾矧中台贰卿秩望华显俾践厥次必惟端良具官某性资疏通心术宏赡扬历事任见谓详明顷膺选抡擢长勲寺率职有裕朕所眷知宜服命书往副民部邦国材用汝实总之图称所蒙无替忠恪可
广西经略使王祖道除龙图阁直学士制
勅朕操爵禄之柄以褒励庶工察其劳能虽微必录矧服在帅阃而以四方之功达於朕听宜优庆赏昭示宠嘉具官某疏通有谋庄重不挠奉行诏旨开辟土疆三至平州靡惮冲冒旧城既筑新境来归绩效若兹良副眷倚用锡明命进直西清尚懋厥成嗣膺召擢可枢密直学士知成都府虞策降充龙图阁直学士制
勅朕惟神考稽古验今制免役之法以子惠天下绍圣纂承推原美意缉熙训典垂休无穷朕嘉与公卿大夫守兹成宪其尝纷更沮坏於其间者必治而惩之具官某顷任民曹职当遵奉乃怀私意妄改诏条弹章以闻考寔具在肆加贬黜用儆官师往省前愆毋重後悔可
侍御史余深可除御史中丞制
勅中司之任肃正朝端明法直绳国是允赖具官某气庄以毅学博而醇曩膺选抡扬历宪属望实之峻朕不弭忘比自螭?延寘横榻风节劲特知无不言忠荩若兹良副朕志宜加褒显擢总台纲往服命书岂俟多训可
朝奉大夫充显谟阁待制知瀛州张近可朝散大夫依前充显谟阁待制差遣如故制
勅叙进羣吏邦有典常虽吾从臣亦率是法具官某擢在帅阃克以材称会课当迁有司条上宜陞品秩以示宠嘉往服朕恩无忘厉勉可
卫尉少卿韩持可光禄卿制
勅具官某光禄置卿班序视七寺为高故常择望实久次者居之惟尔累更事任往践为宜凡邦国酒醴膳羞之政随其等差务协於度时乃称职尚钦念哉可朝请大夫光禄卿李闳可显谟阁待制提举宫观制
勅朕宠遇羣臣务全礼意均劳之典时乃异恩具官某服采於朝实长勲寺朕思处之不失其宜又念其顷帅师湖外讨荡蛮猺克复疆土且神考选拔之臣是用假以宫祠联职华阁从任优秩尚慎厥思可
起居郎席震可卫尉少卿制
勅具官某卫尉掌邦国器械文物之政令凡武库之备与夫祭祀朝会羽仪节钺之属总焉汝比擢记史日侍螭?司卫副卿今以命汝往践厥次尚其懋哉可
<集部,别集类,北宋建隆至靖康,摛文堂集>

[book_title]卷四
钦定四库全书
摛文堂集卷四　　　　宋　慕容彦逢　撰制
龙图阁直学士朝奉大夫林摅可开封尹制
开封典治京师总汉三辅事任雄峻盖难其人具官某心术疏通材猷闳远曩以词学扬历要涂出守大邦益练民政今予命尔尹兹浩穰辇毂之下耳目所及设施之要朕得以观焉可不勉与可
朝散郎新除太仆少卿李罕可开封少尹制
勑具官某辇毂之下民俗浩穰推择俊良往贰内史惟汝风力强敏克以材称比膺选抡擢佐司仆属谋副尹佥曰汝谐只服宠章益加励勉可
宣德郎尚书司封员外郎王孝迪可太常少卿制
勑具官某太常之长常缺不除而少卿实总寺事典朕三礼任属匪轻惟尔学术行能夙有闻誉为郎华省亦既閲时宜膺选抡进践厥次服兹宠命尚加勉旃可
秘书省正字蔡嶷可起居舍人制
勑具官某聨职两省均曰侍臣而载笔螭坳兹为亲近以尔问学词艺夙着誉言奉对广廷尝冠多士议论劲正风节可嘉是正兰台涵养益粹不次之擢蔽自朕志其服命书进陞右史尚多後祉往惟钦哉可
殿中丞某官可秘书丞制
勑具官某藏书内阁昔比道山为丞于兹秩任清美以尔性资开爽职业靖共学识行能士论推尚曩膺考择赞治殿中夙夜克勤久而愈励惟策府育材之地肆予命尔涵养优游以备除擢往其钦佩益懋厥修可
左司谏刘正夫可起居郎制
勑具官某载笔之臣记朕言动职清地显选授惟难以尔学有师承文知体要擢在谏省佥论允谐朕所简知进陞左史惟克祗服尚茂宠荣可
秘书郎刘焕可起居郎制
勑具官某左右史臣记朕言动执简载笔日侍轩墀惟尔问学淹该行义端洁擢司秘籍涵养益嘉其服命书进直东省夫华要之职兄弟迭居尔之膺此可谓荣矣往懋厥修以称眷遇可
秘书郎赵思诚可着作郎制
勑具官某譔述之臣尤资望实史馆之长常缺不除惟尔力学有文擢在清贯典司秘籍亦既閲时石室紬书金马递宿古人荣之今以命尔蔽自朕志尔往钦哉可
奉议郎秘书丞胡伸可着作郎制
勑具官某朕招延俊良处之内阁而史馆以譔述为职其选尤慎尔学问词艺夙有誉言为丞兰台閲日既久紬书石室往佐讨论祗服朕恩尚加励勉可
承事郎京东西路学事司管勾文字蔡佃可秘书省校书郎制
勑具官某东观图书比于藏室典校之选时为清途以汝经术能行夙有闻誉副朕亲策名在甲科赐对燕朝载详厥藴敷奏有序陈义可嘉儒馆优游宜以命汝试用自此往惟钦哉可
秘书省正字俞?可校书郎制
勑具官某朕藏书东观招延畯良以备异日公卿之选尔问学行义升选于乡名冠贡书朕所眷拔为郎典校时乃序迁尔尚益尊所闻副朕育材之意其勉之哉可
宣德郎刘焕可秘书郎制
勑具官某朕招延时俊宠以清途使之优游艺文不累以事盖将养成其才以备选擢惟尔学行之美达于朕闻召对燕闲陈谊可采为郎东观蔽自朕心尔其益懋厥修以称朕命往钦念哉可
朝请郎权发遣转运副使张庄可除直龙图阁依前朝请郎制
勑具官某朕考核羣臣务先效实疏荣示宠资以劝能尔擢在外台见谓敏济修和新境宣力惟勤延阁清华选任攸重举以褒赏时乃茂恩往克钦承嗣有推择可奉议郎守殿中侍御史徐处仁可左正言制
勑具官某两省谏臣以言入侍实朕耳目之任非有猷有守忠亮不囘者未易居此尔问学之醇操履之洁扬历宪属閲日既多纠肃在廷雅志可尚用加褒进处以近班朕于庶言惟是正听尔能言之无虑朕之不能行也往践厥官益思报称可
通直郎试中书舍人侯绶可给事中制
勑给事中号东台舍人以纠正违失为职肆于推择必惟端良具官某学术纯明文采该赡擢自柱史置诸词垣建明居多抗议鲠谔论駮之任汝往为宜其体眷知益加懋勉可
中书舍人郑久中可除给事中制
勑朕为官择人以熙庶绩内外任使必惟材能矧东台侍从之臣出纳所繋选用之慎宜难其人具官某学术醇明操履端洁比采素望擢置词垣论通古今之宜文得制诰之体肆加褒进以示简知夫閲读之繁论駮之重惟忠惟恪乃罔有愆汝往钦哉无怠兹训可
左正言徐处仁可除给事中制
勑给事殿中典司论駮职亲且要选授匪轻具官某业履清优气节强毅比自宪属延置谏垣造膝献言灼见忠慤不次之擢蔽自朕心具节东台超陞夕拜往只乃服无怠建明可
宣德郎守监察御史沈畸可殿中侍御史制
勑具官某殿内御史以纠正官邪为职凡在廷之臣与夫羣有司违法慢令罪当按劾者皆得论列其任可谓重矣以尔操修端洁问学贯通比缘简知擢置台察振肃纲纪风望甚高处以副端蔽自朕志尔尚思职守之宜抗论以公毋或枉挠是为报称可不勉欤可
宣德郎新除守左正言沈畸可侍御史制
勑具官某朕慎择台端参掌风宪纪纲所繋得人为难以尔问学纯明气节刚劲擢在言路忠谠日闻宜自谏垣延置横榻朕方综核名实缉熙治功尚懋尔猷以副宠命可
宣德郎辟痈博士陈禾可监察御史制
勑具官某御史六察之臣分纠官邪纪纲所繋选用之际必惟其人以尔质直端良邃于经术燕朝赐对敷纳详明是用命尔往践厥次惟既乃心察有司之不?以闻于朝副朕综核名实之意是为称职尔其勉哉可宣德郎新差权开封府祥符县韩筠可监察御史制
勑具官某朕综核名实考较在服而御史六察以分按有司为职非得其人夫岂轻授惟尔学术行义达于朕闻肆加襃扬俾践厥次尔尚克既乃心纠正官邪以副朕训迪之意朕将厘尔之成可不勉哉可
朝请大夫朱维朝散大夫行大理正王?并可刑部郎中制
勑具官某朕明慎用刑教民只德故刑官之选不以轻授尔等讲闻宪令练达事为兹用宠嘉擢置郎省尔其体朕钦恤之意使情法两得下无侵寃时乃称职尚勉之哉可
朝散郎新除司勲员外郎郭权可尚书司勲郎中制
勑具官某自都官迁勲府职任为清以员外陞郎中品秩加峻朕之待尔亦已厚矣其益励勉以称所擢可吏部员外郎宋圣宠可右司员外郎制
勑具官某朕惟尚书政本无所不总而左右司分赞省辖循名考实其选甚高以尔服采铨曹休有誉处用加褒擢俾践厥官尚既乃心副兹明陟可
宣德郎尚书库部员外郎赵霆可工部员外郎制
勑具官某起部掌营造缮葺之衆务为郎于兹盖以材选尔以夏官之属引嫌自陈宜锡命书昜践厥次往加励勉称朕意焉可
都官员外郎郭权可司勲员外郎制
勑具官某司勲掌羣吏之勲级凡有劳列于朝者委之论定资秩清优选授惟德以尔久服事任能誉可嘉是用擢自都官俾践厥次尚思敏于称职朕将考尔之成可
朝奉郎户部员外郎黄德裕可户部郎中制
勑具官某朕循先帝之法视郎吏资任而进之今有司考尔阀閲法当甄陞其即本曹叙位厥正往加励勉以称茂恩可
宣德郎新差权发遣提举两浙西路学事路权可礼部员外郎制
勑具官某朕惟礼乐学校之政令总于春官为郎于兹考择尤甚以尔经术行谊夙有誉言宜锡命书擢践厥次往加励勉务称所蒙可
江西提刑何宗范可户部员外郎制
勑具官某文昌六曹民部为剧郎选之重必惟材能汝比膺选抡往分使指率职有誉达于予闻惟兹望郎宜以命汝尚其勉励克称宠休可
朝散郎尚书虞部员外郎蔡承可除主客员外郎制
勑具官某惟尔服职省部阅岁既多其自司虞昜兹典客凡诸蕃朝贡之事命尔总之宜务钦承毋或怠忽可朝奉郎都随可都官员外郎宣德郎王泽可膳部员外郎宣德郎赵霆可库部员外郎宣德郎李康彦可职方员外郎制
勑具官某等中台诸司职总内外遴选郎吏必求端良尔等咸以望实之优达于朕听赐对清燕敷奏可嘉蔽自朕心擢践厥次惟尔克勤无怠协济事功时乃称秩尚加勉哉可
朝奉郎陆偕可比部员外郎制
勑具官某中台诸郎司计为剧其职周知内外经费而审覆之非材术敏明未昜称此惟尔学识行治达于朕闻赐对燕朝敷纳可尚用加褒擢俾践厥官尔其夙夜究心?共毋怠副朕综核名实之诚将厘尔成嗣有明陟可
宣德郎新除少府监丞李熙明可司封员外郎制
勑具官某中台诸郎考择攸慎而司封掌邦之封爵时谓清曹必惟畯良乃允公论尔以材誉达于予闻赐对燕朝敷纳有序宜服名命擢践厥官往其钦承勉思所称可
朝奉郎黄德裕可户部郎官管勾右曹制
勑具官某民部右曹所总为剧郎吏之选朝廷遴焉惟尔旧服事劳尝擢华省以丧去位终制还朝宜锡命书俾践厥次往承无斁务称恩荣可
承务郎前知婺州沈锡可吏部郎官制
勑具官某中台六官职总内外考厥官属必求畯良惟尔材术之优尝擢铨部宜还故职申锡命书往务钦承副予甄奬可
承议郎着作佐郎陈噩可司勲郎官制
勑具官某中台六官职总内外考厥官属必求畯良惟尔学识之优擢于东观宜膺郎选处以名曹往务钦承副予甄奬可
朝奉郎成都府路提举常平王谷可户部郎官制
勑具官某中台六官职总内外考厥官属必求畯良惟尔出分使轺能誉可尚宜膺郎选佐剧民曹往务钦承副予甄奬可
承事郎守光禄寺丞张邦宪可宣义郎光禄寺丞制
勑具官某尔父尝与修书例有褒赏以恩囘授朕所嘉从进尔一官俾仍旧职无忘忠孝廼副宠荣可
通直郎编具兴复所点检官徐闳中可卫尉寺丞制
勑具官某九寺置丞皆以能选惟尔静而务敏宜践厥官其服命书往赞司卫尚加励勉务称所蒙可
承事郎邢京可司农寺丞制
勑具官某今予命尔往丞司农凡仓储委积之政令尔实佐之其加勉哉可
承议郎吴翬可大理寺丞管江右治狱制
勑具官某九寺之属虽职任剧昜不同皆朝廷养材以备异时之用今予命尔往丞大理典治犴狱其勉之哉可
承议郎郭瑗可大理寺丞制
勑具官某诸寺置丞皆赞寺事而理官之属职任为剧惟尔练达吏才宜膺兹选钦承予命益懋厥修可承议郎试殿中监郑久中可朝奉郎依前试殿中监制
勑考绩之政计其岁月稽其功绪而後进之虽吾迩臣亦率是法具官某学识纯正才猷敏明扬历清华望实休显有司会课兹惟典常宜进文阶锡以明命往只乃服务称恩荣可
给事中郑久中可殿中监制
勑朕追述先猷建中御府总六尚之政令职任亲近必资端良具官某业履靖共学识纯粹夙以望实扬历要涂掌诰西垣词知体要进陞琐闼居多建明惟盾省汝昔尝为之贰矣考慎厥长莫知汝宜往究乃心副朕循名责实之意尚加勉哉可
宣德郎守尚书司封员外郎王孝迪可殿中少监制
勑具官某朕建中御府总六尚之政令而少监为之贰为官择人任属尤慎以尔学术行谊夙有令名联职麟台进备郎选靖共藴藉朕心所嘉用锡命书擢践厥次往思报称尚加勉旃可
右正言卢航除殿中少监制
勑具官某置监殿中总六尚之政令掌予御服任属匪轻惟尔学术行能夙有闻望囘翔言路宣力为多宜服命书往贰厥事尚加勉励以称宠荣可
起居郎刘炳可殿中少监制
勑具官某置监殿中掌予服御职任亲密品秩优隆以尔学术文词夙着时望操修端洁论议有余宜自螭坳往贰厥事体予眷任其懋承之可
朝请大夫都水使者梁子野可左中散大夫行都水使者制
勑具官某名器之贵以示等威庆赏之优以观劳列比缘新垒毕工宠进汝秩虽官有常格弗以序迁朕方褒善録勤非汝何遴往服新命图称所蒙可
朝奉郎吴缜可朝散郎制
勑具官某新垒告成稽其功次汝以外台属官尝预供亿进官一等其往钦承可
进士李公衍可将仕郎制
勑具官某宫省之臣出领使事惟尔谨恪往从其行并陈典御之恩乞以囘授锡兹命秩其克钦承可
通直郎富绍荣可奉议郎制
勑具官某朕建外宗正于别都其财用供亿尝命有司掌之今复兹废官以汝旧膺推择擢进品阶俾践厥次往服恩命尚其勉哉可
将仕郎充详定一司勑令所删定官邢倚将仕郎充详定一司勑令所删定官曾询并可宣德郎差遣如故制
勑具官某等士之选于吏部者朕必引见于廷亲閲其行治劳列而後命之今朕就进尔秩俾仍旧服朕之待尔非常调比往其钦承勉思所称可
太史局保章正吕琦可太史局灵台郎制
勑具官某尔父推测有劳宜膺赏典许以囘授序进厥官往服宠恩无替厥艺可
文林郎新羌州州学教授柯棐可辟痈录制
勑具官某尔名在甲科学行有誉比膺朕命掌教頖林进直辟痈益尔选擢往践厥次尚加勉哉可
西宁州教授歙州进士黄庭瞻可将仕郎枢密院关黄庭瞻吏部供到今年七月内奉圣旨西宁州蕃学措置就绪其蕃族子弟甚有能书汉字通诵孝经渐习论语皆知向方慕义化革犷俗所有蕃学教授黄庭瞻与假将仕郎以为训诱不倦之劝本部取家状未到未曾给付身奉圣旨黄庭瞻特与将仕郎仍疾速出给付身制
勑具官某朕建蕃学于西宁既克就绪尔以进士预讲授之选训诱为勤今蕃族子弟能通书文诵习儒典向方慕义俗由化革虽朝廷声教所暨尔预有劳宜锡官荣昭示劝奬钦承恩命尚其勉哉可
通仕郎充详定一司勑令所删定官元时敏可特授宣德郎差遣如故制
勑具官某朕设局命官刋定有司之政令尔率职于此亦既閲时近臣建言并举近例进尔禄秩往其钦承可
宣义郎陈效可御史台主簿制
勑具官某宪府肃正朝纲肆于簿领之臣考择惟贤以尔材实之美宜践厥官锡兹命书往承无斁可
承务郎梁杨祖可国子监主簿制
勑具官某簿领之官以勾检稽失为职凡材质可尚而未试于用者朕于此养成之今命尔于国子往其懋哉可
朝散大夫徐申奉议郎宋彧可并大晟府乐令宣德郎李遘将仕郎吴叔贤可并大晟府恊律郎制
勑具官某等朕复大晟府名礼乐异职各迪有功以追治古之盛尔等咸以通于声文擢践厥属钦承无怠嗣有宠嘉可
皇叔慱州防御使仲并可特授府州管内观察使制
勑朕永怀孝思念兹祖考推原所自褒显近亲岂惟示敦睦之恩亦以彰忠厚之化具官某列于属籍夙奉内朝恪谨有常只循宪度宜赐金书之宠进陞亷察之崇尚体眷勤克绥祉福可
卫州防御使仲可蔡州观察使制
勑具官某尔毋遗言祈恩子姓朕所矜允已诏有司而尔服丧于家既克终制宜加申命擢进厥官亷察大邦名秩滋显务先恪谨乃称宠休可
皇侄右骁卫将军有恭可正任观察使制
勑朕永念神考孝慈靡忘推恩天伦逮其子姓具官某性守淳懿谨恪夙成宜膺宠章擢进厥位大邦亷察名秩寖隆服兹命书克绥夀祉可
宣政使金州观察使李某可宣庆使依前金州观察使制
勑朕褒励庶工恊济万务凡以劳列闻于朕者虽在疏逖赏不淹时矧宫省近臣克有勤绩耳目所及其可弭忘具官某赋材敏明迪已庄慎业履之美朕所眷知曩资其能总按戎器制作犀利工用不愆宜锡恩章昭示嘉奬宣庆置使品峻秩隆往其钦承勿替忠恪可延福宫使福州观察使梁从政可观察留後依前延福宫使制
勑朕奉先追往孝思靡忘乃眷先帝之臣逮事潜邸宠陞位秩示不弭忘具官某禀资慈祥检身勤毖践扬事任积有誉言兹修谒欵之仪欲伸怀旧之感擢总留务锡以命书其益体于眷知克永绥于祉福可
观察使冯世宁可节度观察留後制
御批冯世宁已历省试八年有余检身靖共端洁清亷左右恪勤公忠有补兼系哲宗朝攀附之臣宜加恩奬特与除节度观察留後
敕两使隆名兼总留务秩优品峻授受匪轻具官某趣尚靖共持守毖密公忠有补勤恪不愉攀附先朝克彰誉处服职内省八年于兹端洁清亷久而益励用加奨擢以示宠荣往承朕恩无俟多训可
皇叔黔州观察使知西京外宗正事仲忽可观察留後制
勅具官某任职之臣凡以劳列闻於朕者虽在疏逖赏不淹时矧邦族之亲恩纪宜厚乎尔於属为尊朕所眷遇比建外宗正於洛师命尔总之既克就绪宗子近善罔不肃戢虽朝廷教养之备尔预有劳宜锡恩章特蠲常格擢陞留後以示褒崇往服命书勿替恪恭可
福州管内观察使郑绅可除安德节度观察
留後制
勅朕膺祜於天宫闱嗣庆推恩外属兹有典常具官某仁厚温恭世载令德是生内辅位冠四妃宜因莞寝之祥申锡命书之宠两使留务品峻秩隆为择大邦并示优奬往其钦佩益介繁祉可
明州观察使陈永成可节度观察留後制
勅朕富有万邦亲养靡逮乃眷舅氏如母之存申锡命书以示褒宠具官某宅心端静毓德粹和钦慈之兄朕所优礼渭阳之感夙夜不忘宜益峻於恩章俾进陞於留务往其钦佩岂假训言可
权发遣河北路转运副使王博闻可转一官陞充转运使制
勅具官某惟尔材力之优奉使朔部供亿新垒役不愆期考诸事功又加办集将命若此朕心所嘉宜正使名仍迁位秩倂推恩典以示眷怀往其钦承无替尔守可
朝散郎河北转运副使康位可集贤殿修撰河北转运使制
勅具官某河北被边带河将漕於兹任属攸重惟尔自膺临遣勤恪不渝职业交修达於朕听宜加宠命擢进使名仍陞书殿之华益峻外台之寄往思所称尚观尔能可
左朝议大夫提举西京崇福宫宋乔年可依前京畿转运使制
勅具官某京畿将漕之臣权任视他路为重朕於用人考择攸慎以尔性资纯明材力强济曩膺临遣风望甚优宜解琳宫俾还旧服体兹申命无替前劳可
熙河兰湟路计度转运使降授朝请郎充集贤殿修撰洪中孚可显谟阁待制本路都转运使制
勅西清次对资望高华选惟贤能夫岂轻授具官某夙以材术扬历外台敏於赴功往克称职比因奏计灼见恪勤蔽自朕心擢参从槖仍迁都漕俾峻使权其体眷知愈加懋勉可
户部员外郎吴择仁可发运使制
勅具官某发运置使会东转输以助经费其任可谓重矣惟尔出按边郡入践民曹宜知邦国调度之详是用选於在庭擢总六路尔其夙夜究心图以効实称予宠命尚加勉哉可
刑部侍郎曾孝藴可显谟阁待制发运使制
勅具官某夙膺选抡寖更要剧贰予宪部亦既阅时惟六部转输尔尝总领其加申命宠以使权次对西清时惟旧职往图効实尚肩乃心可
朝散郎淮南运副张励可两浙运副制
勅具官某吴越俗阜事繁朕思得良使者往率列城究宣恩施惟尔比膺临遣将漕淮壖刺举之能见於已试易兹剧部朕所选抡尚其懋承毋或怠忽以称朕命可

[book_title]卷五
钦定四库全书
摛文堂集卷五　　　　宋　慕容彦逢　撰制
龙图阁学士左中散大夫新差知太原府陶节夫可知江宁府制
勑一路会府总辖庶邦任兼兵民必择资望具官某易帅全晋既锡命书睠兹建康望冠左右与予共治汝往惟宜联职西清实长卿部往懋治行以称宠荣可左朝议大夫直龙图阁权发遣庆州钱昂可权发遣延安府制
勑具官某高奴右地控制羌戎师帅之臣考择尤慎惟尔材资开爽风力精强擢守庆阳声绩兼茂就更阃寄益赖壮猷往图肤公以称朕命可
龙图阁直学士知太原府锺傅可知延安府制
勑朕推择时才付以戎阃抚循经制委任匪轻具官某夙膺超除扬历方面声绩之茂朕维汝嘉延安大邦控制西鄙谋帅尤慎佥曰汝宜往励壮猷以称朕命可
新知青州胡宗囘可知开德府制
勑澶渊重镇初锡府名师帅之臣考择尤慎具官某器识恢闳践历边要命守青社诏墨尚新揣材之宜易兹北辅往宣恩施以辅士民祗服训言愈加勉励可兵部侍郎王汉之可显谟阁直学士知成都府制
勑坤维大邦外控蛮徼师帅之重辍予侍臣具官某夙以选抡扬历要路召贰兵部亦既閲时宜直禁涂往纡华绂无谓蜀远务悉乃心绥宁厥民尚观报政可朝散大夫试尚书户部侍郎徐彦孚可显谟阁直学士知太原府制
勑朕辍中台贰卿出领方面兵民所寄眷任匪轻具官某夙以才猷扬历华要比还民部亦既閲时廼睠全晋之雄为国屏翰总护诸将务壮中权选於在廷尔往惟允仍陞禁直式遄其行尚懋尔忠勿替朕命可
龙图阁学士知延安府陶节夫可知太原府制
勑朕辍中台贰卿出领方面兵民所寄眷任匪轻具官某夙膺襃除扬历事任出殿西鄙閲日既多全晋之雄为国屏翰布宣威德往维汝谐其远乃猷以称朕命可工部尚书兼侍读钱适可枢密直学士知颍昌府制
勑朕辍华近之臣付以蕃宣之任中外虽异待遇维均具官某曩自中司长予起部进陪经幄亦既閲时颍川大邦自昔优寄其以枢直往临彼民朕修先帝遗意制作法度布之四方惟悉心推行俾德泽下究於民廼有誉处汝其勉哉可
刘仲武特转四方馆使遥郡刺史升权本路钤辖潘逢特转东上合门使依旧遥郡刺史制
勅具官某等朕丕承先志疆理西陲慎择忠勇之臣分总师旅以备讨击尔等乘机决战挫贼鋭锋斩?既多羣丑奔溃捷奏将上朕用嘉之爰次厥功第加褒擢益思奋励嗣有宠休可
入内皇城使忠州刺史任珪可遥郡团练使入内皇城使梁昭庆可遥郡刺史制
勅具官某等朕赖帝锡羡弓韣告祥祗奉之臣宜均庆泽尔等禀资谨恪涖职专勤録其事劳与兹恩命或进陞於使秩或兼领於郡符祗服邦荣益思报称可入内洛苑使某人可化州刺史依旧洛苑使制
勅具官某朕操庆赏之柄以襃励庶臣稽其事劳未尝轻授惟尔服在禁省久着恪勤累膺选抡往使边圉条奏利害悉有建明宜锡恩章俾领郡绂体兹优奬无怠钦承可
青贵裕勒叶与皇城使遥郡刺史制
勅具官某惟尔骁勇之勤着於族部奋身效顺朕心所嘉正使隆名加以郡绂锡兹恩典以示襃荣往其钦承勿忘报称可
皇侄右武卫大将军有常可依前右武卫大将军遥郡刺史制
勅具官某朕追怀天伦推恩子侄惟尔生而粹美性质可嘉宜膺宠章擢陞品秩其自环卫遥领郡符往服命书益绥祉福可
两朝佑圣太夫人侄和州防御使张维周可观察使西上合门使张维国可遥郡刺史制
勅具官某等宅心仁厚毓德粹和服宠益庄休有誉处宜陞位秩并示褒崇或自御侮而陞亷车或以华问而纡郡绂兄弟联进同锡命书是为显荣往其钦佩可
皇城使张大中可遥郡刺史制
勅具官某惟尔率职边陲克着劳列逮兹閲试宜有褒嘉郡绂之华俾尔兼领服兹茂渥尚加勉旃可
西京左藏库使张得臣可文思使遥郡刺史制
勅具官某爵禄等差时乃公器校功第赏惟以劝能尔顷由选抡往涖戎械工用不爽宣力为多宜锡恩章以示甄奬擢陞厥位仍领郡符其克钦承益思报称可左藏库副使鲁琼可文思使遥郡刺史制
勅具官某惟尔英祖旧臣逮事潜邸兹因谒欵有恻朕心用锡恩章擢进尔位往其钦佩务保宠荣可
青贵伦正结转遥郡刺史制
勅具官某惟尔事上忠精临敌骁勇勲绩之茂朕心所嘉宜锡恩章宠以郡绂往其祗服朕不弭忘可
皇城使全惟几可遥郡刺史制
勅具官某陵台置使所繋匪轻逮其终更法有襃赏用迁位等以懋尔劳往服恩章益思报称可
崇仪使提举河东路保甲兼提点刑狱何权可遥郡刺史制
勅具官某朕眷遇武列擢领郡章资望之优所莅增重惟尔夙以推择久服事劳奉使晋郊肇膺临遣锡兹恩命昭示宠嘉体予异恩勉思报称可
西京左藏库使新差高阳关路走马承受公事郑子奇可遥郡刺史制
勅具官某惟尔奉事潜邸勤毖可称朕不弭忘锡兹宠命往加励勉以称恩荣可
右监门卫大将军士隽可依前右监门卫大将军资州刺史制
勅某朕嘉宗室能以惇睦保其富贵宗正上应迁者吾每有以襃宠之今兹尔由门卫之列陞摠郡符班着增峻而稍廪有加非虚名也往钦厥旨无替前修可皇弟右监门卫大将军叔董可依前大将军兰州刺史制
勅某持节以护方州列第四奉朝请可谓荣贵矣以尔久参环卫修饬有闻膺此宠迁无替厥服可
皇城使带御器械凌文昞可依前皇城使康州刺史差遣如故制
勅具官某尔擢自神考从军远方克懋忠勤绰有实効録其岁閲爰锡宠章刺举隆名选授维慎今以命尔往钦念哉可
左藏库副使刘承绪可礼宾使充嘉州刺史制
勅某尔以肺腑之亲参侍帷幄稽劳閲岁宜有褒迁矧建安先帝同气宗女之贵今莫盛焉顾厥夫家宜均庆泽正联内使遥绾州符是曰异恩其思报称可
皇城使鄜延路都监耿端彦特除遥郡刺史制
勅具官某羌首内附尔有显劳效职若兹惟朕以怿特加褒进遥刺郡城祗服命书益思忠报可
王端复集贤殿修撰差知广州制
勅具官某朕赖天鉴临中外康靖嘉与臣庶道迎休祥爰因改元之初特施作解之泽惟尔曩擢帅阃联职从班坐废閲时更兹恩宥宜加甄叙锡以左符番禺大邦作屏南土参华书殿以宠其行尚克懋承无忘报称可故朝奉郎直龙图阁游师雄可特赠集贤殿修撰制
勅具官某守正之臣国是允赖虽其沦谢朕不弭忘以尔元佑之初抗论边事力沮弃地之议独全享上之忠乃至生获大酋威震强敌权臣排抑赏不酬劳书殿华资特推赠典仍官一子俾世厥家尚其有知服我休宠可
淮南江浙发运使刘何可集贤殿修撰差遣依旧制
勅具官某中外任軄之臣凡以劳列闻於朕者必序其勤而赏之故悦於见知人用胥劝惟尔将漕六路趣办不愆奏计燕朝岁额增羡宜陞华於书殿俾益峻於使权往服恩章愈加励勉可
朝散郎河东经畧司管勾机宜文字李成允可陕西转运判官制
勅具官某诸部要剧莫如陕郊将漕之臣临遣尤慎惟尔尝从戎幕详练事为宠以使轺宜克称职往加励勉尚观尔能可
宣德郎新除大理寺主簿王万可京畿转运判官填创置阙制
勅具官某京辅转输视他路为剧比降诏旨增遣使轺俾贰厥事尔以推择预兹新命岂不荣哉往悉乃心务底功实千里非远民言日闻朕得以考焉可
新湖北路转运判官刘损可江东路转运判官相度湖南北路采木初爕可湖北路转运判官制
勅具官某等朕以良法美意加惠四方推行未淹已着成效部使者惟克遵奉察吏之?时乃称职汝材力有余久更事任选於在列往佐外台汝其思朕所以临遣之意毋以便文侥幸朕将观汝之能而以宠荣加焉汝其勉哉可
户部员外郎周绅可淮南转运判官制
勅具官某朕缉熙法度布之四方部使者唯逹於朝廷思意志虑乃克称职尔比以材选为郎剧曹长淮之南往分使指尔其遵奉诏令察吏之不?俾惠泽下究以副朕命尚其勉哉可
通判乾宁军晏几道可开封府推官制
勅具官某开封府浩穰任兼三辅往佐府事必惟材能以尔更练事为积有闻誉选於在列俾践厥官毋忘恪恭以伫明陟可
朝请郎刑曹参军潘迥可开封府右司録承议郎开封府参军王叔堪可士曹参军宣德郎开封府参军张仲纲可兵曹参军朝奉郎开封府参军张摠可工曹参军制
勅具官某等开封典治京师事任为剧比复旧制备建属官而尔等咸以荐扬逹於朕听往践厥次务底功实称朕意焉可
潘罗溪除忠州刺史充湟州管界蕃部都廵检制
勅具官某尔天资武勇雄於邈川效欵元符尝加命秩中遭弃外识节不玭国而忘家兹复来附宜优奬擢以励远臣领刺名邦俾察蕃部无忘忠报嗣有宠嘉可锡伯中族大首领隆戬补皇城副使带本族廵检锡伯上族大首领嘉勒斡补皇城副使带本族廵检锡默族大首领伦珠卜补左藏库副使带本族廵检制
勅具官某某等尔等骁勇之资雄於种族输忠内附志节可嘉宜锡官荣兼领廵逻往图报称嗣有恩章可崇仪使何灌可就差提举河东路保甲兼提点刑狱制
勅具官某尔进由武列材美可嘉赐对燕朝敷纳有序河东要郡擢领使华按予民兵兼纠庶狱资其宣力事任匪轻往懋乃功以称推择可
崇仪使威州刺史提举河东路保甲兼提点刑狱何灌可除西上合门使依旧遥郡刺史差高阳关路兵马钤辖兼知沧州制
勅具官某朕惟名器之重不以假人凡爵禄之驭羣臣必计其岁月考其功绪然後授之耳比分使指於其陛辞之初宠以郡章赞书方下又擢守景城陞华上合旬日间三锡恩命朕之待尔岂羣臣比哉尔其夙夜激厉图以効实称朕不次之举可
朝请郎同管勾成都府等路茶事兼提举陕西等路买马公事龎寅孙可依前官除直秘阁差遣依旧制
勅具官某尔以材力之优往按茶事收息饶羡劳列可嘉芸阁宠名选授惟慎增华使指为尔之荣往其钦承益图効实可
翰林书艺局艺学李倚可翰林书艺局直长充待诏制
勅具官某惟尔服勤艺学以甄陞叙迁资示恩其加励勉可
翰林书艺局艺学吴端可翰林书艺局硾纸待诏制
勅具官某九鼎告成当推庆赏与兹恩典於尔为荣执技翰林无替勤恪可
祗候孟怀乂转猫边花待诏制
勅具官某饩禀称事以劝百工汝执技尚方服荣靡懈宜加叙进为汝宠荣往承新恩益励後效可
从事郎新除太学博士郭敦实可依前试辟雍博士制
勅具官某朕亲御翰墨刋定学制付之有司以教养多士尔於此以问学行义预辟雍之选岂不荣哉往践厥官朕将考汝之成而进宠之可不勉与可
从事郎权辟痈正陈询可辟痈博士制
勅具官某尔经术行能夙着闻誉曩膺考择掌教頖林行法究心克有成效终更还阙权职辟痈论议纯明多士推尚博士之选尔往为宜其远乃猷尚多後祉可将仕郎试辟痈録陈汝锡可辟痈博士制
勅具官某博士以经术训廸多士盖周官师儒之选也惟尔服在学校休有誉言宜膺命书进践厥次往加励勉称朕意焉可
儒林郎裴宗元可医学博士制
勅具官某朕因能任使各当其宜训医之官肆以命尔往加懋勉务称恩章可
尚醖奉御冯泽可改差充尚食奉御制
勅具官某六尚奉御之臣职任亲近选於左服必求端良惟尔敏济恪勤见於已试掌予膳品宜称厥官往其钦承以伫褒陟可
延福宫使奉国军节度观察留後郝随可依旧知入内内侍省事制
勅朕於左右近臣任无重轻必惟审择矧禁省之长冠於内司典领至隆擢授宜遴具官某材资敏济心术疏通陈力宫廷积有劳勩朕用眷録召复旧班惟三代盛时侍御之选罔非正人出入起居资其承弼今朕命尔总护厥官期绍前修无俾专美可
入内内侍省皇城副使吴德仁可依前入内内侍省皇城副使充殿中省尚舍奉御制
勅具官某六尚奉御事任亲密必择勤恪敏给之臣今予命汝往践厥次凡幄帟供张汝其掌之宜悉乃心以称朕意可
中书省额外守阙主事魏伯诚可西头供奉官出职制
勅具官某尔祗事省垣閲岁云久锡以命秩俾服官常是为宠恩往承无怠可
西头供奉官钱景振可依前西头供奉官合门祗候制
勅具官某祗奉上合武列为华惟尔旧膺选抡追今十稔宜加兼职进服事劳往务钦承勉图效实可
左班殿直黄????可依前官兼合门祗候制
勅具官某上合祗奉实赞朝仪惟尔擢自右铨预兹荣选往思所称无替恪勤可
西头供奉官夏大中可特授宣德郎制
勅具官某尔惟务学不懈逹於朕闻召试西垣辞理可采宜膺名命优易文阶往服茂恩务先忠恪可
通仕郎撰历所参议官谢中美可宣德郎制
勅具官某汝进由经术典教頖林而博综多闻明於象数刋定历纪閲岁有劳荐章以闻并举近例命汝禄秩往惟钦哉可
右侍禁徐位可特授西头供奉官大将杜观可特授三班奉职制
勅具官某等奸民犯法罪孽必诛尔等告捕有劳宜加赏激往服恩命无替忠勤可
故三班奉职梁权兄髦可三班奉职制
勅具官某惟汝天伦死於金革宜推恩典优恤厥家用锡官钤汝其祗服可
开封府职级李湍可奉职开封府额内守阙府典事于士明可借职制
勅具官某等军器建局尔与有劳锡兹官荣往其祗服可
三班借职孙宷可三班奉职制
勅具官某尔谙练狱事推鞫有劳擢进一官以示嘉奨钦予时命尚加勉旃可
故如京副使石福男坚可三班奉职侄男珪保侄孙成可并特授三班借职制
勅具官某死事之臣朕所闵恻肆推恩典以恤其家命尔官荣往思报称可
将仕郎侯叔可左班殿直制
勅具官某尔捕获强寇功次可嘉擢寘武班时乃懋赏往祗乃服以称朕恩可
都水监署押官李士定可右班殿直制
勅具官某尔以年劳应格朕又録其祗奉之勤并锡恩典擢兹命秩其往钦承可
奉职杨逢原可右班殿直制
勅具官某尔父率职不懈以劳当迁乞移恩章属於子侄进官一等尔其钦承可
将仕郎赵逵可特授左班殿直制
勅具官某尔获强寇劳烈可嘉易进武阶昭示甄奬往加恪慎以称茂恩可
招箭班姚永宁可补右班殿直制
勅具官某尔服事勤劳宜有甄録其蠲夫籍进序官联往务亷勤以需选擢可
辰州漵浦县百姓黄顺特与右班殿直制
勅某蠢彼山猺既克讨荡执讯获丑汝预有劳帅臣以闻宜加奬激宠汝命秩往其钦承可
泾州广鋭第三十一指挥都虞候李吉秦凤路嵌补广鋭都虞候齐贵可并特授左侍禁制
勅具官某尔久服戎行积有劳勩帅司条奏宜易前班命尔官荣往其懋焉可
王材因杀逆贼王辟郭希贼马立功授进义校尉制
勅尔顷以捕贼有功应赏申锡书命祗服官荣可
左班殿直侯舜贤可右侍禁制
勅具官某宫闱进对厥有恩数乞迁尔秩朕岂不从锡兹命书往维钦服可
三班奉职韩武可右侍禁制
勅具官某死事之孤朕所闵恤肆推优典超进厥官往其钦承无忘忠孝可
左班殿直张琰可右侍禁制
勅具官某朕既宝藏宸集推赏使臣尔奉行文书亦有劳勩进官一等往其钦承可
齐勒巴族东头供奉官本族廵检阿琼男伦布与右班殿直制
勅具官某男尔父奋武戎行委身徇国有司具奏悼念不忘録尔以官往惟秪服可
画学録张曦顔可将仕郎依前画学録御批进过花果三十品笔法颇有可取制
勅具官某惟汝巧於丹青笔法可取宜加甄奬用锡官荣往承朕恩益精厥艺可
内殿崇班张永年可特授内殿承制制
勅具官某尔杀获凶丑劳効可称宜锡恩章以示嘉奬进官一等往其钦承可
故秦国夫人林氏孙合门祗候李克忠可内殿承制制
勅某仕缘恩阀籍在禁阍予哀保母之终且有绪孙之托宜进承於殿制益视峻於朝联当务钦修思荷褒宠可
右班殿直梁谊可依前右班殿直合门祗候制
勅具官某朕念尔父被遇先朝服勤边陲声绩兼茂宜推恩典宠録其孤联职合门选授攸慎今以命尔维以劝忠往务钦承无替厥绍可
右班殿直合门看班祗候同提点承受张士文可合门祗候制
勅具官某惟尔事朕潜宫谨恪可尚宜加甄奬示不弭忘往服命书益思所称可
借职合门祗候郑绶郑绦可并右班借职依前合门祗候制
勅具官某等朕仰膺帝祉莞寝告祥推恩外家兹有彞制尔等列於戚属勤毖可嘉宜服命书序陞品秩往其钦佩务称宠荣可
内殿承制郝琳御批故殿前都指挥使郝质孙男琳为系勲臣之後可特与合门祗候制
勅具官某惟乃祖昔侍殿陛为国勲臣肆加表扬録其世类祗事上合汝往钦哉可
右侍禁刘闳可合门祗候制
勅具官某尔右选小臣而姓名逹於朕听擢廵边徼宠以职名於尔之所遇可谓荣矣毋替忠勤尚多後祉可西头供奉官焦大佑可除合门祗候制
勅具官某朕永怀钦慈眷优外属尔其陈出宜与恩章宸合华资选授惟慎今以命尔其懋承之可
左班殿直合门看班祗候刘敏可依前官合门祗候制
勅具官某惟尔祗班宸合勤毖不愆宜锡宠章擢进厥序仍蠲常直以示褒优体予异恩勿忘报称可
东头供奉官汪慈明可合门祗候令再任制
勅具官某尔执勤疆场久着劳能论荐交章逹於朕听宜加奬擢率励远臣锡以荣名宠之旧服往承新命无替厥忠可
合门看班祗候夏大中曹曦贾诜潘临任尚贤吉希孟可各转一官并罢合门看班祗候制
勅具官某等合门员多慢於祗事汝宜罢遣尚进厥官往服命书勉图自效可
辖木沁扎实锡喇卜策进奉人大首领都军主奔巴凌阿衮转军都指挥使小首领三人节斡存温伯奇军主制
勅具官某等尔等奉其方物来贡阙廷载考乃成宜有褒赏特加迁叙往惟钦承可
杨晟男进果与补右侍禁进稳与补三班奉职制
勅具官某男某等尔父纳地效顺既服宠於朝又献山林之材以祈恩於子朕念其诚恪享上嘉从其言锡尔官荣往祗惟服可
虎翼左第二军都指挥使德州刺史杨吉可除左领军卫将军致仕制
勅具官某尔执勤公家积有劳列以年归老宜锡恩章环卫隆名昭示褒宠往锡寿祉克享厥荣可
四方馆使康州防御使荆湖北路兵马钤辖黄忱可引进使依旧遥郡防御使致仕制
勅具官某尔効顺熙宁累着劳绩今其告老宜有褒优御侮隆名宠之旧秩仍迁使额以荣其归体予异恩往绥福祉可

[book_title]卷六
钦定四库全书
摛文堂集卷六　　　　宋　慕容彦逢　撰制
西蕃大首领皇城使某与转遥郡团练使制
勑具官某尔奉其方贡来造阙廷载考所有克效诚欵名使团结品秩优隆锡兹宠嘉庸示奬激无忘忠报以称恩章可
故左藏库使赵从义可赠皇城使惠州刺史充本州团练使制
勑设馆以待四方之臣置使董之品峻地亲朕不轻授具位某贵主之子端谨慈良引例自陈祈恩于朕宜迁品序以示眷怀服兹命书往只厥事可
入内皇城使资州刺史王仲千可遥郡团练使制
勑具官某朕操爵赏之柄以褒励庶工必稽其行治劳列而後加焉以尔赋材明敏持已恪勤只事禁廷夙彰誉处比膺推择往视解池措置协宜克有成绩大邦团结遥领使名锡兹恩章以为尔宠往加懋勉副朕眷知可
右武卫大将军合州刺史蔽之可遥郡团练使制
勑具官某属籍之亲恩纪所厚其以恪谨闻者朕必察而进之惟尔序於内朝循理不越宜陞位秩昭示宠嘉益务钦承以称朕命可
皇城使合州刺史权发遣高阳关路钤辖李浦可特授廉州团练使制
勑具官某惟尔効职边圉总予兵钤克以材能达於朕听宜加甄奨示不弭忘团练宠名品秩隆显服兹恩命无替忠勤可
入内皇城使通州刺史蓝安石可通州团练使依旧入内皇城使制
勑具官某惟尔之父率职克勤复置茶塲会课增羡移恩子侄锡尔命书团结隆名选授尤慎往其钦佩务称邦荣可
皇叔右监门卫大将军康州刺史仲证可特授依前右监门卫大将军荣州团练使皇叔右武卫大将军昌州刺史仲柔可特授依前右武卫大将军贵州团练使皇叔右监门卫大将军昌州刺史仲华可特授泰州团练使依前右监门卫大将军皇叔右监门卫大将军康州刺史仲瑳可特授海州团练使依前右监门卫大将军制
勅具官某等朕永怀孝思念兹祖考推原所自褒显近亲岂惟示敦睦之恩亦以彰忠厚之化尔等列于属籍夙奉内朝恪谨有常只循宪度宜锡命书之宠进陞团结之荣尚体眷勤克绥祉福可
皇城使开州刺史黄式可恩州团练使依旧皇城使贾祥可开州刺史依旧皇城使制
勑具官某等汝等咸以材能服采近密閲岁云久勤恪靡愆序进厥官庸示嘉奨钦予时命尚其懋哉可庄宅使带御器械凌文昞可转皇城使依旧带御器械制
勑具官某尔以忠敢自励累有战功边臣若兹朕所嘉怿宜加甄录擢进使名恩典之优惟以示劝往服朕命尚钦念哉可
入内左藏库副使梁敦可入内皇城副使制
勑具官某叙进之法虽在疎逖会课以时况予宫省之臣哉惟尔持己之谨率职之勤稽其岁劳宜有甄陟用锡名命昭示宠嘉往励尔能尚有异擢可
客省使兴州防御使张诫可除正任防御使制
朕慎择疆塲之臣俾共武服稽其功次褒赏以时尔具官某勇而尚谋选任边要肃军扞寇积有战多迨兹造朝宜锡恩命大邦御侮擢正使名往克钦承尚多後祉可
东上合门使成州团练使张藴可依前官遥郡防御使制
勑朕考核羣臣务先功实爵禄之赏资以劝能尔具官某材力之优扬历事任总按肄武克有显劳宜锡恩章擢陞厥位御侮宠秩俾为汝荣往其钦承勿替勤恪可皇城使忠州团练使兼翰林医官使李师祖可转防御使依前皇城使兼翰林医官使制
勑具官某尔以潜邸旧臣有劳可录宜超常格擢进厥官防遏隆名选授惟慎今以命尔其往钦承可
皇叔右武卫大将军荣州团练使仲珙可特授威州防御使依前右监门卫大将军制
勑具官某朕永怀孝思念兹祖考推原所自褒显近亲岂惟示敦睦之恩亦以彰忠厚之化尔列于属籍夙奉内朝恪谨有常只循宪度宜锡命书之宠进陞御侮之崇尚体眷勤克绥祉福可
皇叔右金吾卫大将军降授通州团练使叔傩可特授依前右金吾卫大将军成州防御使皇叔右金吾卫大将军降授真州团练使叔匀可特授依前右金吾卫大将军虢州防御使制
勑具官某等尔曩挂吏议贬秩示惩既閲岁时法当甄序名城御侮复尔故官往励恪恭副予敦睦可
皇伯右金吾卫大将军蕲州防御使世阐可正任防御使制
勑具官某属籍之亲朕所惇睦以时叙进兹为典常惟尔序于内朝迪已恭恪稽其岁月在法当迁宜正御侮之名以序陟明之典往其钦佩务称邦荣可
皇城副使王务民可西京左藏库使制
勑具官某尔旧服职宫省克有显劳比加褒陞许以囘授用进尔秩时惟异恩往服命书宜思所称可
入内左藏库使张汝弼可左藏库使制
勑具官某惟尔婴恙滋久难任事劳宜解内侍之名往即真祠之秩尚加卫养以克有瘳可
文思副使董惟正可左藏库副使制
勑具官某惟尔精於推测中验为多宜进官荣以示褒劝锡兹宠命往其钦承可
西京左藏库副使冯熙可左藏库副使制
勑具官某尔於服职有劳宜膺赏典许其囘授时乃特恩序进尔官以彰孝治往只新命图称所蒙可
入内内侍省供备库副使张奭可入内内侍省西京左藏库副使制
勑具官某朕设考绩之法掌于有司其叙进羣吏必閲其岁月稽其行治而後授之尔夙称谨良服勤宫省校功数最宜有甄陞褒序厥官惟以示劝往服朕命思称所蒙可
入内文思使刘渊可入内左藏库使制
勑具官某品秩异等褒励庶工稽劳序迁厥有常格惟尔持己之慎服职之勤会课以时宜进厥位锡兹明命昭示宠嘉往承朕恩益思报称可
入内供备库副使杨轸可入内西京左藏库副使制
勑具官某校岁月以叙迁有司之常格也尔率职恪勤功绪可考会课来上宜锡恩章往克钦承尚有异数可供备库副使陈仲穆陈仲稀可兼合门通事舍人制
勑具官某等朕永念钦慈弗逮荣养恩加外氏式慰孝思尔等毓德庆门夙称勤毖参华上合时庸展亲往服宠章保兹誉处可
文思副使曹慎可除兼合门通事舍人制
勑具官某赞谒殿中资望清美以尔迪己勤毖积有誉言宜膺宠嘉擢兹华职往服朕命尚懋承之可
西京左藏库副使赵称可文思副使仍除合门通事舍人制
勑具官某合门置舍人以宣传啓奏为职资望清优朕不轻授以尔服勤疆场显有劳能用加褒陞俾领厥次进官一等并示异恩往其钦承勉图报称可
内殿承制合门只候刘安国可合门通事舍人制
勑具官某合门通奏之职赞谒殿中事任亲近惟尔详练仪矩只奉有劳宜加褒陞俾践厥次钦予时命无替恪勤可
内殿崇班合门只候蓝安民可合门通事舍人制
勑具官某尔缀班内殿联职上合能以勤毖逹于予闻通事华资典司宣赞举以褒陟昭示宠嘉往称所蒙无替誉处可
左藏库副使郑璋可依前左藏库副使合门通事舍人制
勑具官某尔奉事潜宫勤毖可尚宜加褒擢示不弭忘上合华资职任亲近今以命尔往其钦承可
右侍禁合门只候阎谌可合门通事舍人制
勑具官某军器建局尔与有劳录其囘授之恩参以叙迁之法擢职通赞并示褒优往务钦承无忘报称可入内西京左藏库使邵希直可入内文思使制
勑具官某等戚藩进爵邦有常恩惟尔见谓恪勤以名来上序陞位秩昭示宠嘉往其钦承益思励勉可入内西京左藏库使董舜臣可入内文思使制
勑具官某朕考绩之法按羣吏功绪而进之以示褒劝矧宫省之臣职任亲近会课应法朕岂弭忘叙进尔官往其只服可
入内西京左藏库使陈宥可文思使制
勑具官某宫省之臣率职靡懈有司会课在法当迁序进厥官以示褒奨往服宠命无替尔勤可
入内西京左藏库使刘渊可特授文思使制
勑具官某六尚奉御之臣职任亲近勤毖不懈以及终更宜进厥官昭示奨激肆予命汝往其钦承可
入内内侍省西京左藏库副使何沔可文思副使制
勑具官某考绩之法掌于有司非朝廷爵禄可计日以取亦惟念其率职之劳閲岁之久而无罪悔是亦宜於有赏也进官一等为尔之荣往其钦承益思报称可入内内侍省文思副使霍肃可入内内侍省左藏库副使入内内侍省西京左藏库副使黄彦可入内内侍省文思副使制
勑具官某等考绩之法惟以劝能汝等只事宫庭恪慎不懈校功数最序进厥官往其钦承益思励勉可皇城使成州团练使某人可依前成州团练使充昭宣使制
勑具官某朕惟爵赏之施以励天下苟有勤绩其可弭忘尔曩以能称往督艺事稽考其会宜示褒优序进使名品秩增显惟克只服尚有宠嘉可
昭宣使福州管内观察使同知内侍省事任瑞可宣政使余依旧制
勑曩命有官修夏人入贡之仪以垂永制成书来上用锡恩章具官某藴识疏通更练庶务资其典领条列该详功绪为优宜膺懋赏宣政置使班秩加隆擢兹荣名昭示宠奨往其祗服无替忠勤可
皇侄右千牛卫将军不溢可庄宅副使制
勑具官某属籍之亲领秩卫府愿试吏事朕所嘉从易授使名往即铨任汝其勉哉可
文思副使尹正可内园副使制
勑具官某汝以劳进秩乞避名嫌有司具闻朕命昜授官虽次等於汝为安可
军器库副使兼翰林医官副使王处厚可翰林医官使制
勑具官某尔弟师厚以劳当迁移恩于兄朕所嘉听用迁尔秩其往钦承可
太医承直翰林医官局李衮可翰林医官副使制
勑具官某尔以医诊之勤久直主第特蠲岁閲宠进厥官往其懋承务称恩命可
医官杜日迁杜日思可并翰林医官使制
勑具官某等尔等进由方技劳效可称宜加褒陞昭示奨激特蠲余考宠以使名服兹异恩无替勤恪可
左藏库副使董惟正可授礼宾使制
勑具官某礼宾置使褒遇武联惟尔夙以恪勤获事潜邸迨膺眷擢只奉有劳宜锡恩章超进厥位往承无替保兹宠荣可
河州岱尔族首领斯多特经与礼宾副使制
勑具官某尔忠力武材雄于种族扞敌取胜积有战多用加超陞以示奨激惟克只服尚有宠荣可
空名招纳诸司使官制
勑具官某効顺之臣朕恩所厚荣名宠禄褒赏惟优尔禀资骁雄着闻族部奋忠归义诚节可嘉宜锡命书列于使秩往其钦佩益懋事功可
四方馆使荣州刺史枢密副都承旨朱孝孙可正任防御使依前枢密都承旨制
勑朕明发不寐有怀哲宗推原同气之恩申锡外家之宠具官某操修端静识虑详明钦成之亲尔为近属宜加进擢俾领使华正兵防之显名仍枢筦之旧职与承密命秩峻地亲惟时褒荣往其只服可
贾德明任承睿可都承旨制
勑具官某等枢宥之府所承禀而宣行者皆禁密之命必求谨厚之材乃可备於陪属以尔等有恪愿之资加肃给之敏丽名机务实惟劳旧按其资望擢总纲领勉思勤尽尚副褒宠可
西京左藏库副使兼合门通事舍人殿中省尚辇奉御兼勾当只候库刘景宣可候今任满日特令再任制
勑具官某惟尔只奉辇舆兼职筦库恪勤不懈能誉可嘉宜锡恩章命尔再任体予宠奨其懋承之可
从事郎试辟痈博士冯师忠可候今任满日令再任制
勑具官某尔服职胶庠训讲有誉宜久厥任俾副士心往其钦承以待推择可
枢密直学士朝请大夫知定州管师仁可左朝议大夫依前枢密直学士候今任满日令再任制
勑持槖从臣出入阃寄声绩之茂达於朕闻宜锡恩章昭示褒赏具官某夙膺推择扬历清华兹守中山总护诸将经营保聚建筑西关峙积刍粮训练师旅显有勤劳之实仍加镇静之能擢进文阶宠以再任蔽自朕志尔其懋承可
太学博士苏睿可候今任满日令再任制
勑具官某尔以术业行义与太学师儒之选克有誉处达於予闻宜久厥官以训多士钦承无怠嗣有宠嘉可将仕郎试辟痈录朱承可候今任满日令再任制
勑具官某尔由太学陞选寖服官荣擢寘辟痈閲日滋久率职有誉达於予闻爰锡命书宠以再任钦承毋替嗣有褒甄可
从事郎试太学录孙畴可候今任满日令再任制
勑具官某尔以经术行能服在太学效实之美达于予闻宜锡命书宠以再任尚有异擢尔往懋哉可
奉圣旨米芾罢郎官差知淮阳军制
勑具官某春官总礼乐学校之政令为郎於此时谓崇途惟尔险怪诡谲好为奇言异行言章以闻理宜斥罢黜守军垒有社与民往省厥愆无重後悔可
左朝议大夫试兵部尚书兼侍读刘拯御批刘拯操藴奸邪诋沮朝廷已行之命言涉不逊在理岂容可落职差知蕲州制
勑六官之长时予迩臣献纳谋谟当体国是苟愆素守罚其可逃具官某召自遐方寖更显擢弗思砥砺以报宠章乃操藴奸邪济以狠愎诋沮成命言涉不恭弹章亟闻朕不汝赦黜守支郡有社有民尚为寛恩无忘循省可
龙图阁学士朝散郎知河南府范致虚可特降两官制
勑侍从之臣朕所信任苟弗务忠实怀私诞谩宜昭典刑以示禁戒具官某曩繇疎远擢备清华而自蹈匪彞犯干公义讼田积岁汝实建谋诉牍具存岂不信与连兴犴狱烦紊有司追兹考证之明灼见欺诬之迹黜官二等时乃寛恩往省厥愆无重後悔可
张毂特降两官制
勑具官某朕念屯戍之师服劳于外故抚宁其家唯恐弗至比命汝察其廪给盖以防猾夫侵渔其间也汝弗往躬省老稚吁闻狱辞具孚朕不汝赦黜官二等俾惩厥愆祗服寛恩勉图後効可
蔡王府都监入内西京左藏库副使李永言降两官制
勑具官某黜罚之施昭示禁令尔弗克毖慎自干典刑閲辞具孚宜有惩责特冲旧服仍降两官尚为寛恩往省厥咎可
宗室金吾卫大将军代州防御使克如降两官勒住朝参制
勑具官某朕敦睦宗族以隆亲亲黜赏之施时惟政典尔弗务恪慎自蹈匪彞达於朕闻按验不爽宜加惩责以允明刑特降两官仍罢朝谒尚为寛宥无重後愆可淮东提刑章縡降两官送吏部与远小处监当制
御批崇宁五年六月二十一日指挥不带旧钞在带旧钞之上盖为三分钞立法今香盐司将三分钞旧法擅在七月十三日五分新钞之上仍一面行下盐塲支盐五分钞行之未久始克就绪而香盐司官挟情沮坏御前处分身任其事公害其法不正典刑何以惩劝其本司官可先次冲替仍降两官送吏部与远小处监当吏人杖一百决讫勒停
勑具官某钞法之行始克就绪尔身任其事所宜遵承而乃挟情自私阻坏诏旨遂非无惮良骇朕闻不正典刑何以示戒宜先冲罢仍黜厥官俾还铨曹远司筦库往加循省勿重後愆可
端明殿学士朝散大夫曾孝寛可差知郓州降授奉议郎赵卨可差知徐州制
勑朕仰稽前世督正治官使暨乃僚以倡守牧眷惟巨屏属在真才具官曾孝寛朕所简知勲德之後惠和详慎克绍其门汶阳之田风醇土沃往谐共治以康元元俾邦咸喜曰有良翰时尔称职其益懋哉可
勑具官赵卨通敏宏毅志欲有为朕所简拔列之法从比缘小眚谪莅军垒言念省循是迁徐土尔维布宣朕德以惠元元俾邦咸喜曰有良翰时尔称职其益懋哉可
赵靖特降一官仍冲替制
勑具官某尔为狱官听辞爽实逮加覆按具得厥情降秩示惩仍特冲罢兹惟政典用戒不?可
城南厢安济坊提辖使臣左班殿直蒋迪可降一官冲替制
勑具官某朕置安济坊以疗疾病之民法令既备尚虑有司奉行不?命官按视惟尔弛慢失职达於朕闻宜黜厥官仍加冲罢以昭示训惩为羣吏之戒可
承议郎黄彦承制刘亦侍禁王运殿直张大忠各先降一官送大理寺取勘制
勑具官某等汝等服在大官弗克勤毖宴馔废缺良骇予闻降秩示惩仍俾推治往思厥咎毋重悔尤可循化城守御将佐等京东第六副将供备库副使郭昱特与转两官同总领河州蕃将兵内殿承制王德厚特与转西上合门副使知城寨东头供奉官刘歆特与转两资安强寨守御将佐等秦凤第三将左藏库使吕整大通城知城供奉官杨德管押余丁使臣供奉官孙元各特与转一资内杨德特更与减一年磨勘制
勑具官某等尔等擐甲执兵服戎疆场招纳守御咸有显劳条状以闻第迁位等无忘忠报以称宠休可使臣安质刘诚时恽可并转一官大将耿宗言孙吉可并转一资制
勑具官某惟尔预修城堡工役不愆稽其劳能宜有甄奨锡兹恩命无怠钦承可
西京左藏库副使兼合门通事舍人陈仲佾供备库副使兼合门通事舍人陈仲俅陈仲伟可各转两官制
勑具官某等朕追怀钦慈弗逮荣养於其迁祔施泽外家尔等恪谨慈良实在近属比还姓氏抗疏自陈惟兹叙进之恩时乃已行之命往绥宠禄以副朕心可内殿崇班王祥赵晖郝轸各转一官张吉朱定各转两官皇城使刘法转遥郡刺史供备库副使石舜举转两官制
勑具官某等朕恢复河湟遹追先志尔等出入行阵积有战多幕府以闻朕用嘉止爰考功次序进厥官往服恩章益励後效可
皇城副使兼合门通事舍人折可大特与转西上合门副使内藏库使王亢左骐骥副使卓裕勒左藏库副使经诺尔各转一官西京左藏库副使鄂特寜与转两官制
勑具官某等朕以文德武威抚宁疆场尔等出入行阵克懋忠勤论次厥功第加赏拔益思奋励以副恩章可
从事郎充熙河兰湟路转运司勾当公事程固可改合入官差遣如故制
勑具官某士由迁调以升京秩者朕必引之陛见亲閲其人尔今居职而朕就命之尔之膺此可谓荣矣其究乃心以图报称可
直龙图阁权发遣河北路都转运使梁子美可特落发遣字制
勑具官某朔部被边带河国之根本总司漕挽委用不轻尔才力有余济以勤恪宣劳外服所至可称比繇简知专往使事率职愈励朕岂弭忘用加褒陞宠以资任只服恩命尚其懋哉可
承直郎赵知机可换右职制
勑具官某尔数犯刑典难齿左铨昜授武阶俾有饩廪往其兢慎尚免後愆可
京畿转运副使张杲可陞充转运使仍迁一官制
勑具官某置使京畿总司漕挽职专刺举权任匪轻尔顷膺选抡擢贰厥事与建北辅劳力可嘉宜正使名乃迁秩序兹为褒宠无忘钦承可
详定编修国信条例所点检文字乔永庆及左班殿直梁善王宗望三班借职是清三班奉职聂通可各转一官管勾都亭西驿所前行陈公昂可借职制
勑具官某朕推恩书局不掩尔劳宠以官荣往其只服可
朝请大夫知邓州向宗贤可转一官差遣依旧制
勑具官某师帅之长与予共治有劳可录夫岂弭忘惟尔材力之优率职有裕葺完东郡成绩可嘉宜锡恩章以示甄奨进官一等时乃异恩往其钦承益思所称可右侍禁充翰林书艺局祗候睿思殿御前文字库只应邓惟贤特与转一官依旧带破见请驿料待诏请给制
勑具官某惟尔书艺有劳进迁位等饩廪称事亦以劝能往服恩章无忘勤毖可
蕃官皇城使昭州刺史韦顺明皇城使岳州刺史刘延寿特与换汉官左藏库使折可名内殿崇班格节各与转一官制
勑具官某等尔等奋身效顺来造阙廷忠义若兹朕所嘉尚载加褒擢以示宠荣只服命书无忘报称可宣德郎王云为进崇宁奉使鸡林志文理可采特转一官与诸军差遣制
勑具官某比尝遣使往抚三韩尔以牋筦从行实纪其事文理可采宜有褒荣序进厥官俾守军垒往加励勉以称所蒙可
<集部,别集类,北宋建隆至靖康,摛文堂集>

[book_title]卷七
钦定四库全书
摛文堂集卷七　　　　宋　慕容彦逢　撰制
蕃官罗保与转一官制
?具官某尔服勤边圉克有战功宜进厥官昭示嘉奬钦予时命尚懋尔忠可
西京左藏库副使乔伯虎与转两官蕃官西京左藏库副使胡志德与转一官蕃官文思使罗万成与转三官内一官回授与五服内有官亲属蕃官文思副使尔善转两官制
?具官某尔等各以战多逹於朕听忠勇若此宜有褒嘉擢进厥官益图称塞可
策凌博族首领嘉勒斡进补皇城副使奉圣旨特与转两官制
勅具官某尔躬冒矢石追袭寇攘诛斩既多仍有俘获帅司条上功状为优擢进两官以示甄奬服兹明命无替忠勤可
文思副使董厚与转一官制
?具官某惟尔服勤疆场以有战多朕不弭忘特加甄叙进官一等其往钦承可
开封府捉事使臣韩庆朱涣可各转一官制
?具官某以汝捕获之劳宜有甄奬迁资示宠於汝为荣无替恪勤务称恩命可
左藏库副使莽丹内庭崇班包喜各转两官东头供奉官隆布盘转一官制
?具官某等尔等夙以材能服勤疆场河湟之复咸有战多用加褒陞昭示奬激往共乃服尚其勉哉可右骐骥使张曦如京副使兼合门通事舍人王子曼共特与转三官内张曦两官回授与五服内有官亲属内庭承制陈怀逊宫苑副使焦用诚供备库副使邓詧东头供奉官王志各与转两官供备库副使高靖西京左藏库副使王舜中内庭崇班沈超东头供奉官王正臣各转一官制
?具官某等尔等擐甲执兵出入行阵河湟之复咸有战多功状以闻第加赏擢益思奋励以副恩章可
蕃官内庭崇班牛伊格与转一官制
?具官某尔发於忠诚奋身效顺朕所嘉尚宜有褒陞序进一官昭示奬激往加励勉以副恩章可
左藏库副使奇多遇内庭崇班李仕吉各与转一官制
?具官某等汝等冒犯矢石以立战多宜进厥官昭示奬激往图後效嗣有宠嘉可
如京使赵拚右班殿直王豫可各转一官制
勅具官某等招谕逋逃尔预宣力进官一等以示褒嘉往承朕恩勿替忠恪可
三班借职郑贵妃位掌牋奏陈济可转一官制
?具官某惟尔秪事有劳宜加甄奬擢迁位序其往钦承可
旧城里左厢居养院提辖使臣左班殿直杨宁可转一官制
?具官某朕置居养院以处鳏寡孤独之民法令既备尚虑有司便文自营命官按视惟汝奉行勤恪民得所归至於欢呼感激朕甚嘉之擢进厥官以为能吏之劝往嘉懋勉嗣有宠褒可
将作监李诫提辖兵匠官曹滋可各转一官李诫系右朝议大夫曹滋系朝请郎制
?具官某等比营崇报既克考成工役不愆劳列可尚尔等预兹典领咸着恪勤以锡恩章以示嘉奬进官一等其往钦承可
内庭崇班李绍与转三官制
?具官某尔三立战多兵无忘失宜加优奬以励边城超进厥官兹为懋赏往承无替朕不尔忘可
保安军顺宁寨蕃弓箭手指挥觉默特族右侍禁阿穆尔与转五官制
勅具官某顺宁之役尔预有功斩馘既多仍执强敌进官五等时乃异服往服宠章无替忠勇可
左侍禁充学士院待诏巡训为三次书写泛使国书特与转一官制
?具官某尔以书艺承诏三写国书列状自陈朕命甄録进官一等於尔为荣可
内庭崇班孟逵与转一官制
?具官某惟尔奋武边陲抗贼决胜以推恩典以赏战多序进厥官往其秪服可
宣德郎阎騤宣义郎舒彦举可各转一官制
?具官某等夏人入贡邦有常仪命官刋修书成来上惟尔咸以推举获与讨论宜锡恩章昭示嘉奬进官一等其往钦承可
西头供奉官栋智默特与转四官制
?具官某惟尔以忠效顺获簉班联克有战功逹於朕听宜加倍赏往复优恩宜思报命可
得功人内殿承制韩庠加四级西京左藏库副使李介二级西头供奉官李夀二级每级转一官制
?具官某等尔冒犯矢石咸有战多帅臣以闻按级加赏第迁品秩时乃优恩往服承书益思奋励可
西头供奉官睢文约可转一官制
?具官某收复鄯????尔思置邮秪事无违宜有褒赏进官一等往其钦承可
勾当修内司使臣张佑邓述刘道催促修造使臣李景约晋用宋明可各转一官制
?具官某等朕命有司缮饰原庙尔等恪勤厥事工役不愆宜进官荣以示嘉奬往承宠命益懋尔能可
尚衣奉御李镇可转一官制
?具官某尔职在尚衣掌於冕服夙夜秪事勤恪可称序进厥官惟以示劝钦予时命尚其勉哉可
西头供奉官折可褒与转三官制
?具官某惟尔冒矢犯石抗贼效忠克有战多逹於朕听进官三等以示奬优往服命书愈加励激可
内殿崇班邹清与转两官梁德与转一官东头供奉官杨隆西头供奉官宋伯威各与转两官制
?具官某某尔等奋武边陲诛斩强敌视功轻重叙进厥官爰锡命书昭示奬激往其秪服毋替尔忠可
朝散郎家安国可转一官制
?具官某尔曩膺选抡往按茶事税课丰裕效劳可称序进厥官维以示劝秪服恩命无替恪勤可
承制武道纪崇班丁克彦皇城副使杨球入内西京左藏库副使陈思温供奉官周觉卢贽杨安国王昺耿维康陈谔王方徐中立侍禁秦纯吴之纪杜卿张晸乐僖赵士旼殿直孙丹方承约张显郭璹毋玉王士亨奉职陈子渊徐昇借职司孟吕师严可各转一官制
?具官某等朕即英祖旧邸崇建宝坊尔等率职於兹俱有劳勩进官一等以示宠嘉往服恩章益思励勉可文思使吴元瑜入内供备库副使张易承制吴永可各转一官制
?具官某朕即英宗旧邸重建宝坊尔等俱以材力之优协济厥事稽其功绪恪勤可嘉宜锡恩章擢陞位秩往加励勉无替前劳可
入内文思副使胡宗杰入内西京左藏库使杨茂昌入内文思使何欣入内左藏库使荣州刺史陈宥入内东头供奉官黄训入内内庭承制邓忠臣凌德臣可各转一官制
?具官某等朕眷抚庶工録其劳列虽在疎逖褒赏以时矧惟左右之臣乎尔等出入禁庭奉勤夙夜恪谨之节久而益彰宜服朕恩序陞品秩尚加励勉务称宠荣可
入内西京左藏库使郭禹臣入内供备库使张奭入内供备库副使张彦明入内东头供奉官宋侁可各转一官制
?具官某等朕追怀恭懿保翊累朝録其旧人昭示恩纪尔等出入禁闼咸着恪勤以膺宠嘉擢陞位秩往加励勉以称所蒙可
入内文思使舒州刺史杨日言入内左藏库使黄谌入内文思使范仔入内文思副使阎祖德入内文思副使杨端入内西京左藏库副使邓继英入内内殿承制朱辅世入内崇班王允文郑谌入内东头供奉官王褒张令可各转一官制
?具官某等朕仰膺孚佑弓韣告祥爵赏之施邦有常典尔等率职禁省秪奉有劳察其恪谨宜加甄奬序陞位秩锡以命书往其懋承益思报称可
入内内侍省官朱佑之石瑾张补之李雍陈思恭王尧臣张正夫贾蒙江?张钦若许佃容谊赵?可各特转一官制
?具官某等朕赖天眷佑锡羡宫闱庆赏之施厥有常典尔等列职禁省勤毖恪恭积有劳能宜加甄奬用锡宠命宜进厥官往务钦承益思称塞可
入内内庭承制张佑入内左藏库使王佑各转一官制
?具官某等禁省近臣功绪可考以时叙进兹谓典常尔等出入禁庭勤恪靡懈会课来上宜锡恩章往其钦承务称甄奬可
入内左藏库永州团练使冯铎可转一官制
?具官某稽劳叙进不以遐遗矧吾禁省之臣会课来上褒能之典厥有故常惟尔禀资温恭廸已勤毖率职有裕阀阅具存宜进厥官以示甄奬服兹宠命尚加勉哉可
内侍省内殿崇班蓝惟信可转一官制
勅具官某惟尔从子功绪可嘉爰锡恩章许其回授宜迁尔秩以示宠嘉往服命书毋忘勤毖可
入内西京左藏库副使张仅可转两官制
?具官某朕推一心以驭羣臣任无内外必稽其功绪而进之尔服采禁省克自抑畏阅岁兹久积劳当迁叙进厥官往其秪服可
入内内殿崇班邓宗仁入内左藏库使梁昭庆可转一官制
?具官某等宫省之臣出入禁闼恪勤不懈考绩维明有司以闻法当叙进宜迁位秩昭示宠嘉往克钦承尚有超擢可
供备库副使苏球东头供奉官萧恭右侍禁张廉张孝忠梁嘉叟右侍禁华镇崇班刘震右侍禁钱景寛右班殿直苏绚可各转一官制
?具官某等浮梁建垒工役不愆尔等咸服事劳协力趣办宜推恩典以示褒嘉序进厥官往承无斁可入内内侍省西染院使郝平可特转一官制
?具官某朕考核羣臣録其功绪爵禄之赏资以劝能惟尔赋材敏明廸已勤毖践扬事任积有显劳宜锡命书褒进厥位往加励勉务称朕恩可
入内内侍省供备库副使张禹偁西头供奉官武昱可各转一官制
勅具官某等朕在濳邸时尝造燕府相与讲学尔等实预秪奉念之不忘宜锡恩章特迁位秩往加勤毖以称所蒙可
入内右骐骥使裴绚可特转一官制
?具官某曩筑萧关尔预宣力以时促办工役不愆劳列之优宜膺厚赏用申旧命加进厥官褒善録勤惟以示劝往服朕训无怠钦承可
入内文思使董舜臣可转一官制
?具官某朕考核羣臣録其功绪爵禄之赏资以劝能尔出入禁庭谨恪可尚军器建局率职有劳宜锡恩章以示甄奬擢陞厥位其往钦承可
入内西京左藏库副使黄洙可转一官制
?具官某朕考核羣臣録其功绩爵禄之赏资以劝能尔材资之优率职有裕军器建局宣力为多宜锡恩章以示甄奬擢陞厥位往其懋哉可
入内西京左藏库副使张禹偁可转一官制
?具官某尔秪事皇府阅岁既多宜锡恩章以示甄奬进官一等其克钦承可
入内右骐骥使朱拱之入内左藏库副使何欣可各转两官制
?具官某等爵禄之赏操柄在予念功简劳人用胥劝惟尔服职宫省夙着恪恭茶事告成预有勤绩宜加甄奬昭示宠嘉用锡命书擢陞位秩往承无替尚有异恩可
入内内侍省文思使荣州刺史陈宥可转一官制
?具官某计其岁月察其行能而後进之此有司考绩之政也虽吾宫省之臣耳目所及亦率是法惟尔出入禁闼勤毖可称会课以时既应迁格序陞品秩爰锡命书服往宠荣尚加励勉可
入内左藏库副使黄希叟可转一官制
?具官某尔秪事宫省勤毖不渝论课有司既应迁格宜陞班秩以示褒嘉往服恩荣益思懋勉可
入内内殿承制杨轸可转一官制
?具官某尔报事内省勤毖可称褒进以官往其秪服可
入内内侍省礼宾使及入内内侍省左藏库副使胡宗杰等并转一官制
?具官某等考绩之法以励庶工褒善録勤靡间疎远矧吾禁省之臣义岂当後惟尔宣劳夙夜勤毖不愆会课当迁叙进厥位是虽有司之常法非率职励行其何以称此可
入内内侍省左藏库副使张璪可转一官制
?具官某禁省之臣职任亲近稽劳叙进时乃旧章惟尔材资之优济以勤恪有司会课率职可嘉宜锡恩章俾陞位秩往其励勉以对宠恩可
入内左藏库副使何欣可转一官制
?具官某宫闱嗣庆尔父预恩祈以宠章属於子姓惟尔出入禁闼勤毖不愆宜锡命书进陞位秩无忘忠孝乃称所蒙可
入内西京左藏库副使刘光祖可转一官制
?具官某汝涖职恪勤达於朕听进官一等以示宠嘉往服恩章勿替厥志可
入内内侍省内东头供奉官熙河路走马承受公事秦肃之特转两官制
?具官某汝出入戎行以骏奔承命为职廼能审度事机率先士卒奋身锋镝之间决战取胜诛斩首恶阅级既多幕府以闻朕用嘉止进官二等以懋汝功服我宠荣愈加励勉可
朝请大夫尚书省都事吕昭敏韩祥可转一官制
?具官某等朕命儒臣编次学制成书来上尔与有劳擢进一官以示甄奬往承茂渥无替恪勤可
手分借职邵渊左安仁廉公谨可转一官制
勅具官某等尔奉行文书劳勩宜赏进官一等其往钦哉可
宣政使深州防御使贾祥可使额上转行一官制
勅朕亲御翰墨刋定学校之政令命官编次既献成书应奉之臣宜膺庆赏具官某持身祗肃涖职恪勤扬历既多休有誉处惟兹建局承命不愆宜进厥官昭示嘉奬往其钦佩益懋厥修可
西京左藏库副使邢从善可转一官制
?具官某惟尔昔应奉常援例祈恩宠进一官以示甄録往服朕命无替恪勤可
皇城副使权发遣本路都监新差权发遣保安军耿端彦庄宅副使本路第六将孙广如京副使本路第六副将梁璋各特与转两官系鄜延路制
?具官某等朕率惟敉功以固封宇西陲招纳尔克有劳超进厥官以示奬激往加勉励尚有宠荣可
监成都府上供机王随可转一官制
?具官某织絍之工在成都者汝实总之克勤乃职劳列可嘉宜进厥官俾乃旧服体予甄奬尚加懋哉可
宣德郎魏当可转一官制
?具官某朕重建琳宫修严像设尔预供亿宜锡恩章擢进一官往其秪服可
朝请郎集贤殿修撰知荆南军府董必特转三官制
?具官某朕操八柄以驭羣臣爵赏之施非廸有功未尝虚授尔以书殿华贯作帅荆湖经理封疆既克就绪进官三等以懋尔劳图称所蒙尚有显陟可
通直郎提举夔州路常平等事张杲与转一官制
勅具官某朕秪遹先猷恢崇学校庶几道德一风俗同汝为部使者能纠察异论助朝廷所以训廸多士之意朕甚嘉之进官一等为汝宠荣往其钦承益励治行可通直郎李亘可转两官御批鳏寡孤独王政所先条令虽具施行在人溧阳县分为八室男女异处各得其所宜在褒劝其知县特转两官候任满日与堂除差遣制
勅具官某朕闵鳏寡孤独之民困穷无告广建居养所以安集之有司供亿事为之制朕之抚绥斯民亦已勤矣顾条令虽具而施行在人惟尔究宣德意分治室庐男女异居各得其所设施之美逹於朕闻不有褒陞何以示劝进官三等时乃异恩俟其终更别加除擢往服朕命无替恪勤可
?货务监官朝奉大夫宋康年吴荐朝请郎丁维买钞所监官文思副使左厚之奉议郎周中可各转一官制
勅具官某等钞法之行尔实推奉会课饶羡良见恪勤宜锡宠章擢陞品秩往加励激务称所蒙可
承务郎知郑州管城县范世修奉议郎通判永兴军王直臣奉议郎佥书陕州节度判官厅公事王观国可各转一官制
勅具官某某尔等招谕逋逃俾还尺籍效实可尚逹於朕闻褒进厥官维以示劝往思报称无替恪勤可朝奉郎张伯昌宣义郎王万承议郎徐宅供备库副使魏伯成李彭年皇城使京畿提举保甲兼提刑刘戒朝奉大夫赵士宇朝奉郎提举京畿常平王仲原承议郎孙奎周廷坚奉议郎向涛宣德郎楼光翟敦仁宣奉郎向涤应安道入内内侍省供备库副使黄希叟左藏库副使王朗皇城使河东第六将开德府驻劄刘永德可各转一官制
勅具官某某尔等预修比辅各廸有功宜锡宠章以示甄奬进官一等时乃茂恩往其钦承益图称塞可泾原路定戎盐池提举措置官夏僊勾管种收给纳刘雄陈开并各转一官制
勅具官某等盐池奏课岁额递增经画於兹惟尔劳勩宜推恩典以示褒嘉序进一官往其秪服可
朝请郎知北外都水丞公事葛仲良朝奉郎权发遣通利军句仲甫可各转一官制
勅具官某等营建新垒役不愆期惟尔供亿之劳宜加甄赏用锡宠命擢进厥官务往钦承无替勤恪可通直郎河北路运判张翬可转一官制
勅具官某尔以材选往佐漕台工役造成与有劳勩擢陞位秩维以劝能往服恩章尚加懋勉可
朝散官同管勾成都府利州陕西等路茶事兼提举陕西等路买马监牧公事厅龎寅孙转一官制
勅具官某尔比擢使轺监摧监牧鬻马三万差择惟良劳列之优宜示甄奬用锡名命宠进厥官往其钦承愈加励勉可
知岷州降授左藏库使威州刺史冯瓘通判岷州奉议郎石缉岷州都监供备副使魏允中可各转一官制
勅具官某等尔效职外邦预吾马政鬻数登足功绪可嘉宜进厥官昭示甄奬往加励勉以称茂恩可
太常博士单暐可转两官两浙提举学事路瓘可转两官制
勅具官某等朕亲定学校政令付之儒臣俾加编次尔等俱以文行被选披阅于兹书成叙恩擢陞位秩往服宠命益懋厥修可
朝散大夫直龙图阁提举成都府利州陕西等路茶事兼陕西等路买马监牧事孙鳌拚可与转一官制
勅具官某惟尔心术疏通济以勤恪市兹万马差择惟良稽劳叙恩擢陞品秩体予嘉奬其懋承之可
朝散郎权发遣陕府两路转运判官公事孙琦朝奉郎权知解州宋表微承事郎权通判河中府李釡可各转一官制
勅具官某爵禄之柄在予一人褒善録勤夫岂虚授尔等协力鹾事各廸有功宜锡恩章俾迁位秩往其秖服益懋厥修可
宣德郎通判乾宁军王云可转两官制
勅具官某朕尝遣使往抚三韩尔以牋筦从行实纪其事成书来上文理可嘉擢进厥官仍佐军垒往思勉励以称宠褒可
引进副使雄州防御使姚古可使额上转一官制
勅具官某尔统吾虎士修筑有劳帅臣以言朕所嘉尚特迁品秩为尔荣宠往服命书益图显效可
右监门卫大将军仲毊可转一官制
勅具官某属籍之亲领秩环卫能以勤毖逹於朕闻序进厥官昭示嘉奬钦承无替乃称所蒙可
左朝议大夫蹇序辰可转一官制
勅具官某朕既宝藏宸集加惠史臣例进一官汝其秪服可
左侍禁方荣可转一官制
勅具官某尔以缉捕之勤讨获羣寇部使者条上朕用嘉之擢进厥官往其秪服可
太医丞直翰林医官局王舜卿可转一官制
勅具官某尔诸父周道医诊有劳许以恩章属於从子用迁尔秩往其钦承可
太医丞直翰林医官局李仲章可转一官制
勅具官某尔父士爽医诊有劳许以恩章属於子姓用迁尔秩往其钦承可
司勳员外郎陈噩可转一官制
勅具官某合门彛制既献成书惟尔久与讨论宜有甄奬进官一等示不弭忘往其懋承益思所称可
天文官介玉仲孚康永昌可各转一官制
勅具官某等尔等推测之精考验不爽宜陞位秩以示宠嘉往服恩荣益加懋勉可
太史局天文院学生苏亮可转两官制
勅具官某历书之成尔与秪奉锡兹恩命往其钦承可
医官潘用中可转一官制
勅具官某尔服勤医诊艺业惟良调治中宫劳效显着宜陞位秩昭示宠嘉往服恩荣务先谨恪可
皇兄右武卫大将军保州刺史士暕可转一官制
勅具官某宗正言尔学问淹通累中优选朕闻而嘉之召试禁林以观所藴而程篇来上文理俱通宜进厥官俾为属籍之劝可
右监门卫大将军仲侃仲维可各转一官制
勅具官某等尔父宗谔受命仁庙敦谕英祖趣定储极载在信史朕心不忘宜锡恩章以宠厥後擢陞位秩其往钦承可
两朝佑圣太夫人侄孙左侍禁合门看班秪候张世昌可转一官制
勅具官某朕追怀恭懿褒録近亲进尔一官锡兹名命往其钦佩务称宠荣可
郭献卿男庄宅副使缜可转两官制
勅具官尔父国之婣戚奄其沦亡遗奏祈恩以为尔宠朕用闵恻进尔官荣图称所蒙无忘忠孝可
承议郎试户部尚书刘逵翰林学士朝散郎知制诰张康国朝散郎试尚书礼部侍郎王能甫朝奉大夫试尚书工部侍郎管师仁可各转一官制
勅朕集神考诏札既藏之显谟与诗书并传垂训万世爰推庆典以惠史臣具官某等学问文章时望所属雍容迩列载笔汗青宸集备成尝预典领用加甄奬序进厥官往其钦承无或谦避可
右武卫大将军吉州防御使世设可转一官制
勅朕於羣臣之有功者虽远不忘録其世类矧宗室近亲恩纪宜厚者乎具官某尔父从古受命仁庙敦谕英祖趣定储极朕所追怀用锡尔祉大邦御侮擢正使名服兹宠荣务先谨恪可
知开德府显谟阁直学士朝奉大夫李孝夀可转一官制
勅侍从之臣服采於外有劳当録朕岂弭忘具官某材术之优历践烦剧比修北辅供亿不愆宜锡恩章褒进厥序体兹异数尚加勉哉可
翰林学士郑居中可转两官制
勅朕亲御翰墨刋定学校之政令科条纎悉取成於心编次之臣以书来上爰推庆赏褒叙其劳具官某气节端方才猷闳廓文章学问望实显隆雍容禁林久兹典领宜膺宠命擢进品阶往体眷知无忘钦佩可
礼部侍郎刘正夫可转两官制
勅朕亲御翰墨刋定学校之政令科条纎悉取成於心编次之臣以书来上特推庆赏时乃茂恩具官某服在仪曹与兹典领例陞位秩朕不汝遗往其钦承无忘称塞可
起居舍人蔡薿可转两官制
勅具官某朕亲御翰墨刋定学校之政令命官编次既献成书在局之臣宜均庆赏惟尔学术词采尝冠诸儒论议纯明业履维称服在右史与兹讨论擢进厥官以示甄奬往其钦佩益懋厥修可
左藏库副使楚沙木可转一官制
勅具官某尔躬冒矢石以有战多幕府奏功按级序赏进官一等於尔为荣可
西京左藏库副使王伟可转一官制
勅具官某尔所进丑虏以克有功閲级叙恩昭示嘉奬服兹名命尚加勉旃可
西绫锦副使兼翰林医官副使盖演医官副使卢德诚翰林医官赐绯丁锐翰林医学李师老可各转一官制
勅具官某等尔等秪事卫府医诊有劳宜锡恩章昭示嘉奬进官一等其克钦承可
供备库使李庠可转一官制
勅具官某惟尔率职不愆宜有甄奬用锡名命宠进厥官往务钦承勿替勤恪可
翰林学士邓洵仁可转一官制
勅大礼彛制合门定仪比命有司特加编次稽其功绪宜锡恩章具官某操履端方问学纯粹文章论议夙有显名两献成书条理该尽擢陞品秩以示宠嘉往服邦荣益思报称可
宣德郎尚书膳部员外郎王泽通直郎尚书职方员外郎李康彦可各转一官制
勅具官某等枢筦修书既成来上尔等夙以推择久与讨论宜进厥官昭示宠奬往其钦佩务称恩荣可朝奉郎大司成兼侍讲薛昂可转一官制
勅夏人入贡邦有常仪命官刋修以垂永制成书来上功绪可嘉具官某学问文辞朕所眷任资其详定条列该明宜锡恩章昭示宠奬进官一等往惟钦承可
右藏库副使柴定官可转一官制
勅具官某数级塞下尔预有功宜进厥官以励忠勇锡兹名命其克钦承可
文思副使冯铎可转一官制
勅具官某尔父与修贡仪例有褒赏移恩子姓朕所嘉从进尔一官往其秪服可
奉议郎欧阳大椿可转一官制
勅具官某惟尔弗徇请谒举发其私吏守若兹气节可尚擢陞官次副以优恩今命近官特加审察体予甄奬往其懋承可
合门秪候刘敷可职上转刘媫妤弟刘牧刘敏可转一官制
勅具官某等宫闱嗣庆恩及外官尔等俱以恪勤之资列於戚里与兹宠典兄弟聨荣或擢进职名或序迁品秩往其钦佩务称所蒙可
左藏库副使兰日政可转一官制
勅具官某尔服职有劳逹於朕听宜加褒陟示不弭忘序进一官往承无斁可
太医丞赵宗元翰材医官赵嗣先可转一官制
勅具官某等军器建局尔与有劳擢进厥官以示甄奬往秪乃服无替恪勤可
医官熊希贤可转一官制
勅具官某惟尔医诊之良克有劳效宜优常格序进厥官往务钦承无替勤恪可
医官王舜康张节可各转一官制
勅具官某等尔父医诊有劳移恩子姓宜迁尔秩锡以命书往服恩荣益勤世业可
医官卓遵国可转一官制
勅具官某惟尔医诊之良克有劳效宜迁位秩以示宠嘉往服命书益勤厥艺可
军器库使兼医官使卓遵国医官使王处厚军器库副使兼医官副使张希房盖演高明之西绫锦副使兼医官副使赵广文医官副使张渐王舜民太医丞直医官刘景温太医丞张永医官任元善可各转一官制
勅具官某等朕荷天之休後星嗣庆尔等或与秪奉之赏或膺回授之恩均被宠命序陞品秩往精厥艺务称邦荣可
太史局丞袁惟几可转一官制
勅具官某新历成书尔与推测特蠲常格宠进厥官往承朕恩务先恪守可
医官国士英男之实医官张倚男节可各转一官制
勅具官某等尔父秪事有劳宜膺庆赏许其回授时乃异恩兹锡命书序进尔秩往精世业以称所蒙可?易副使兼翰林医官副使潘先之可特转一官制
勅具官某尔以方剂之勤奉事王府阅岁已久宜锡恩章擢进厥官往其秪服可
医官卓遵国可转一官制
勅具官某尔父以医诊之良劳列可奬移恩子姓进尔官荣其往钦承益勤世业可
东头供奉官刘选可转一官制
勅具官某尔出入行阵骁勇有闻稽其战多宜有优赏进官三等昭示宠嘉图称所蒙无忘忠义可
崇班张璠与转两官东头供奉官张璪与转一官制
勅具官某等尔等奋武疆场克有战多幕府以闻朕所嘉尚赐迁品秩以励远臣往复新恩益思报称可东头供奉官王世益卫采各转一官制
勅具官某尔等奋武疆场克有战多幕府以闻肆迁品秩以励远臣往服新恩益思报称可
三班奉职王从善左班殿直李弼各转一官制
勅具官某等宫闼崇封恩加外属以名来上朕所嘉从往服宠荣勿忘勤毖可
左藏库副使尹正供备库副使兼通事舍人潘珝可转一官制
勅具官某等宸合定仪成书来上尔等与有劳勩宜锡恩章序进厥官往承无斁可
医官王处厚可转一官制
勅具官某尔弟师厚宣医有劳宜锡恩章乃以回授用进尔秩往其钦承可
右侍禁蔺泰舒世亮右班殿直陈绦可各转一官制
勅具官某等宫闱嗣庆尔等俱以秪奉之劳与陞品秩服兹宠命无替恪勤可
降授内殿承制李青钢可转一官制
勅具官某尔统率所部击贼有功宜进厥官以示甄奬往服宠命尚加勉哉可
朝奉郎刘辟疆可转一官制
勅具官某尔曩奉使轺往按保伍服勤职业克有事劳抗言祈恩朕命甄録进官一等於尔为荣可
大理寺捉事使臣朱涣可转一官制
勅具官某惟尔缉捕之劳宜膺赏典进官一等往务钦承可
西头供奉官张彦廓可转一官制
勅具官某祈事宗藩恪勤不懈兹以恩数秪进尔官用锡恩章往其秪服可
内殿崇班刘宗彦可转一官制
勅具官某惟尔营缮之勤宜有甄奬进官一等往服恩章可
承议郎张勔东头供奉官辛宗可各转一官制
勅具官某等朕建外宗正於洛师今措置就绪宗子肃戢虽朝廷教养之备尔预有劳序进厥官以示甄奬尚加勉哉可
蕃官皇城副使叶吉特可赠三品制
勅具官某尔郊职边邮没於王事忠义之节有恻朕心优锡愍书以慰窀穸尚其不昧亦克歆承可
内崇班合门秪候殿中省尚赞奉御刘安国可转一官制
勅具官某尔擢在御府勤毖不愆逮兹终更法有褒赏用锡名命叙进厥官往服朕恩愈加励勉可
东头供奉官默特博与转一官制
勅具官某尔以骁勇之资遇敌决胜斩馘既多兵无亡失进官一等以示宠嘉往服恩章愈加激励可

[book_title]卷八
钦定四库全书
摛文堂集卷八　　　　宋　慕容彦逢　撰制
皇城副使某与转两官制
勅具官某清平之使惟尔御敌追奔克有劳列进官二等以示宠嘉往其钦承无替忠恪可
皇城副使沈贵与转两官西京左藏库副使何先明供备库副使董修古东头供奉官马制蕃官左藏库副使吹忠可转一官制
勅具官某等惟尔决战取胜功绪可嘉宜进官荣以示甄奬往承无替嗣有恩章可
前内殿承制董厚与转三官制
勅具官某尔骁勇过人临敌用命率先士卒以立战多宜锡优恩昭示奬激进官三等其往钦承可
东头供奉官密桑与转一官制
勅具官某顺宁之役尔预有功宜进厥官以励忠敢往承无替朕不弭忘可
蕃官皇城副使旺默星及蕃官左藏库副使旺密桑各与转一官制
勅具官某等尔深入寇境决战立功帅司以闻宜有甄奬迁官示宠於尔为荣可
东上合门使杨应询可转一官制
勅疆场之臣朕所睠察録其劳列锡以恩章具官某材艺之优擢在边要审於备豫斥候惟明不有褒陞何以示劝进官一等其往钦承可
东头供奉官高士侯可转一官制
勅具官某尔被坚执鋭以立战多閲级序恩昭示奬激擢陞位秩其往钦承可
左班殿直种师闵与转三官制
勅具官某尔深入决战鸷勇可嘉帅臣奏功閲级第赏进官三等其往钦承可
蕃官文思副使赛音与转一官制
勅具官某尔逢贼决战以克有功鸷勇之资良可嘉尚按级序赏其往钦承可
西头供奉官田稔与转两官蕃官东头供奉官斡明善与转两官蕃官供备库副使香玛与转一官制
勅具官某等尔等乘势追袭诛馘强敌稽其功次擢进厥官往服恩章无替忠敢可
右侍禁侯公瑾可转一官制
勅具官某惟尔祗事恪勤克有劳列宜膺懋赏擢进厥官往服命书尚多後祉可
内殿崇班策喇卜沁与转一官制
勅具官某尔临敌骁勇克有战多擢进厥官以示嘉奬钦予时命尚其勉旃可
东头供奉官张士廉西头供奉官马先贺世安左侍禁南信可各转三官制
勅具官某惟尔等逢贼决战斩获既多幕府以闻宜加优赏进官三等往其钦承可
降授西京作坊使孙庆可转一官制
勅具官某尔斩馘既多仍执强敌帅司条上功状甚明擢进厥官往承无斁可
西染院使王元转两官制
勅具官某惟尔奋武边邮诛击强敌兵无亡失閲级为多宜锡命书昭示嘉奬进官二等其往钦承可
三班借职李通可特转一官制
勅具官某尔右选小臣而其姓名逹於朕听擢陞位秩於尔之所遇可谓荣也矣往服命书勉思称塞可
故供备库副使张吉可赠三官制
勅具官某惟尔効职边陲死於行阵忠义之节朕心所嘉优进厥官以示褒恤魂而不昧尚克监兹可
右班殿直王优可转一官制
勅具官某惟尔率职有劳宜加甄奬进官一等其往钦承可
东头供奉官刘振可转一官制
勅具官某惟尔杀获凶寇劳列可嘉擢进一官往加励勉可
鲁斯结族蕃官侍禁节斡结斯结可各特与转一官制
勅具官某等尔等忠义不渝奋身内附捕获奸细达於朕闻褒进一官庸示奬激往加励勉以副恩章可蕃官东头供奉官索琳密密保默齐皇城使默实勒奇多伊内殿承制牛威名东头供奉官威女篇鼎内殿崇班蒙伽恪各与转一官制
勅具官某某尔等奋身内附来造阙庭诚节若兹宜示奬激用加褒擢序进厥官只服恩章勉图忠报可
东头供奉官王正臣与转一官制
勅具官某尔出入行阵克有战多序进一官庸示奬激往图显効以称恩章可
侍禁吴志可与转三官制
勅具官某惟尔奋武决胜诛击寇攘閲级既多兵无亡失宜推优赏以励远臣用锡命书擢官三等往加励勉务称恩荣可
奉职王谷可转一官制
勅具官某理寺修书既成来上惟尔预有劳绩宜进厥官往承朕恩无替勤恪可
文思使胡德渊供备库副使耿临供备库副使曹历蕃官西京左藏库使苏默可各转两官东头供奉官张易文思副使张永德礼宾使曹修蕃官左藏库副使将凌蕃官供备库副使香玛可各转一官制
勅具官某某尔等服在边邮见谓忠勇斩馘强敌克有战多帅司以闻按级第赏进迁位秩昭示宠嘉尚图後功嗣膺褒擢可
西头供奉官陈殊可各转一官制
勅具官某尔屡膺赏典引例自陈宜进厥官以劝劳绩往慎乃服勿替恪勤可
供备库副使李琰路琏西头供奉官李希成右侍禁朱涣可各转两官制
勅具官某等茶场奏课尔预有劳宜进厥官以示甄奬往加
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>