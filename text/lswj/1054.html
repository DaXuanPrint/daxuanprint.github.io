<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,纯白斋类稿全文在线阅读,纯白斋类稿全文在线下载,大玄古籍书库">
<meta name="description" content="元代诗文别集。20卷。胡助撰。《四库全书》曾据浙江巡抚采进本编入别集类。胡助《纯白斋类稿》原本是其生前所编集，原为30卷。今本《纯白斋类稿》是其后裔掇拾散佚，重编于明代正德年间，仅余20卷。卷首有明正德五年(1510)杜储序，元致和元年(1328)虞集序，贡奎撰《送胡古愚除翰林国史院编修序》，贡奎《胡古愚诗集序》，明正德五年庞龙跋。卷1为赋，卷2—4为五言古诗，卷5—6为七言古诗，卷7为五言律诗，卷8—11为七言律诗，卷12为五言排律，卷13为五言绝句，卷14—17为七言绝句，卷18为铭、颂、传，卷19为">
<title>纯白斋类稿_胡助_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">纯白斋类稿</span> <br/>
          作者： <span class="inputVal" id="bkauthor">胡助</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]68282</span> <br/>
          说明： <span class="inputVal" id="bkdec">元代诗文别集。20卷。胡助撰。《四库全书》曾据浙江巡抚采进本编入别集类。胡助《纯白斋类稿》原本是其生前所编集，原为30卷。今本《纯白斋类稿》是其后裔掇拾散佚，重编于明代正德年间，仅余20卷。卷首有明正德五年(1510)杜储序，元致和元年(1328)虞集序，贡奎撰《送胡古愚除翰林国史院编修序》，贡奎《胡古愚诗集序》，明正德五年庞龙跋。卷1为赋，卷2—4为五言古诗，卷5—6为七言古诗，卷7为五言律诗，卷8—11为七言律诗，卷12为五言排律，卷13为五言绝句，卷14—17为七言绝句，卷18为铭、颂、传，卷19为赞、题跋、碑铭，卷20为序、记。卷末有附录2卷，收入与胡助有关的诗文相当丰富。胡助的诗，以《京华杂兴》20首及《上京纪行诗》最有影响，尤其是后者，留下题跋者就有十余家之多，但现存的《上京纪行诗》仅7首，《鳌峰》以后的诗已散佚。为《京华杂兴》题诗的也有近20家之多。他的文章比较流畅，但缺乏特色，是较典型的儒者之文。</span> <br/>
          封面： <span class="inputVal" id="bkimg">Z_19243.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]纯白斋类稿
[book_author]胡助
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]68282
[book_dec]元代诗文别集。20卷。胡助撰。《四库全书》曾据浙江巡抚采进本编入别集类。胡助《纯白斋类稿》原本是其生前所编集，原为30卷。今本《纯白斋类稿》是其后裔掇拾散佚，重编于明代正德年间，仅余20卷。卷首有明正德五年(1510)杜储序，元致和元年(1328)虞集序，贡奎撰《送胡古愚除翰林国史院编修序》，贡奎《胡古愚诗集序》，明正德五年庞龙跋。卷1为赋，卷2—4为五言古诗，卷5—6为七言古诗，卷7为五言律诗，卷8—11为七言律诗，卷12为五言排律，卷13为五言绝句，卷14—17为七言绝句，卷18为铭、颂、传，卷19为赞、题跋、碑铭，卷20为序、记。卷末有附录2卷，收入与胡助有关的诗文相当丰富。胡助的诗，以《京华杂兴》20首及《上京纪行诗》最有影响，尤其是后者，留下题跋者就有十余家之多，但现存的《上京纪行诗》仅7首，《鳌峰》以后的诗已散佚。为《京华杂兴》题诗的也有近20家之多。他的文章比较流畅，但缺乏特色，是较典型的儒者之文。
[book_img]Z_19243.jpg


[book_title]目录
钦定四库全书　　　　集部五
纯白斋类稿目録　　　别集类四【元】
卷一
赋
卷二
五言古体
卷三
五言古体
卷四
五言古体
卷五
七言古体
卷六
七言古体
卷七
五言律诗
卷八
七言律诗
卷九
七言律诗
卷十
七言律诗
卷十一
七言律诗
卷十二
五言徘律
卷十三
五言絶句
六言絶句
卷十四
七言絶句
卷十五
七言絶句
卷十六
七言絶句
卷十七
七言絶句
卷十八
铭
颂
传
卷十九
赞
跋
碑铭
卷二十
序
记
【臣】等谨案纯白斋类稿二十卷元胡助撰助字履信一字古愚婺之东阳人始举茂才为建康路儒学録历美化书院山长温州路儒学教授用荐再为翰林国史院编修官秩满授承信郎太常博士致仕归时至正五年也自订着述共三十卷曰纯白斋类稿历年既久残缺失次今所存赋一卷诗十六卷杂文三卷凡二十卷仍名类稿盖明正德中其六世孙淮所重编者助与虞集贡奎苏天爵诸人结契甚密而吴澄尤为赏激尝谓所作如春兰茁芽夏竹含箨露滋雨洗之余馥馥幽媚娟娟净好今观其诗文不无稍近於平易而神韵清隽格度严整犹能不失古意在元末实足自成一家助别着銮坡小録升学祭器文有邓文原吴澄跋语今文并无之盖已在亡失卷中矣乾隆四十三年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
纯白斋类稿卷一　　　　　元　胡助　撰古赋
西岘山赋【并序】
西岘者东阳望山也稽县志前修诗雅之什颇多顾未有为之赋者岂其不登载欤助操觚牍有年伏居里下辄采其事以寓微意焉其词曰
二仪之气凝而为山阳锺秀丽隂结巉巗君尊者五岳而天下之山皆臣属虽小邦与下国亦必有望居其间是故天台雁荡匡庐禹宂专美一方千古夸说世盖有实同而名异或形容之未至得不贻林涧愧者乎粤稽东阳之壤实肇建於孙吴西岘?峙其南兮凭重镇於邑都东峰嵬然而对拱兮俨大宾之欲趋蒸岚洪洞叠巘崎岖崇冈衆皱修涧萦纡鳞然若积呀然若虚蜿然若动骇然若逋飞瀑澎湃鸣籁喧呼深林灌薄蓊?蔽亏坡陀相属连绵委蛇朝以画溪表以石笋傍联涵碧下瞰市井甑山峩峩云洞隐隐前揖摘星之峰後控风门之岭数百千仭莫测其高数十百里盘踞周遭攀缘登陟蹭蹬疲劳践莓苔之苍石争线路於猿猱洒松风於絶壑惊翻天之海涛白云生於步屧丹霞拂於巾袍至若悬崖峭壁万木巃嵸凌霄翳曜骇緑纷红太空倏变幻施神功断虹残照烟雾朦胧或青或紫若淡若浓诡态异状模写难穷尔乃秀锺於物则有灵药芳茗珍蔬果木橡栗?蹲黄精杞菊瓜胜东陵酒妙天下鸟兽连山鱼鼈盈沼可钓可罗可茹可饱秀锺於人则有名公巨卿忠臣孝子文学英俊不可胜数元舆词藻为唐儒绅二冯竞爽高蹈韩门昭谏旧隐墨沼犹存孝哉斯许正节忠魂又若南渡以後乔葛马李官显於朝望尊闾里拻拓名园峥嵘甲第曾几何时荆榛满地嗟夫终南之居佳则佳矣莫逃捷径之讥锺阜之隐美则美矣不免山灵之移矧兹山之拟岘始立名以何徵稽故老之流传本仲文之遗荣彼晋氏之贼子岂羊公之拟称惟戴令之遗爱俨泮宫之碑铭俾易之曰戴岘斯善恶之昭明慨茂陵之杰作破千载之昏冥有若空山石壁泉流琮琤非丝非竹节奏自成揭名水乐一洗洼淫坡公寄咏高视古今又有龙湫碧涧曰不老泉饮之不竭莫穷其源昔人之登临者何限其遗迹芜没於荒烟若唐宋名流之镌刻亦皆烧侵土蚀而莫完矣孰与我居泉上而老焉乃为招隐之歌曰振衣高冈兮水乐潺湲磬襄入海兮遗音空山秋风嫋嫋兮桂可攀骖鸾翳凤兮扣云关招赤壁之谪仙兮弄明月以俱还又歌曰薇荒兮芝老四海清兮起商皓蕙帐空兮晓寒树蓊蓊兮云漫漫畴能侣猿鹤兮佩明月於空山
秀野园赋【并序】
仆营小圃久矣顾以奔走南北遂就荒芜丁巳秋来归日涉始一构茅亭今春草木生意蔚然而仆以病废葺理嗟人事之易违慨园池之难就故为赋以纪其实云
余观夫古人之游息兮擅山水之清佳筑亭馆以临水兮骋觞咏之逸怀或穷达之不齐兮固性情之匪异澄心源之镜浄兮乃有得於真意矧愚戆之所趋兮与流俗而背驰既膏盲於?牍兮复寄兴於园池尝引流而种树兮始茅亭之云构慨江湖之放浪兮至今十年其未就赋彭泽之归兮尚松菊之如旧竹潇潇而戞玉兮柏凛凛其岁寒辇太湖之苍石兮幸故人之破悭餐野梅之浮香兮植小山之丛桂树忘忧之萱草兮艺盈畹之兰蕙芳桃李之成蹊兮开步障之红云美葵榴之当昼兮水华浮而含醺伊四时之花木兮聊封植其一二客与我而同游兮惟饮酒而琢句嗟数亩之闲壤兮在夫人之经营步石径之幽曲兮与鱼鸟以忘情後有台之孤峙兮环溪山之秀丽可登覧以自娱兮吐胸中之奇气掲秀野以为名兮取独乐之诗篇岂专专於学圃兮庶几景仰夫昔贤若有人而清啸兮实同得於斯乐时杖履之往还兮慰索居之牢落彼贵盛之名园兮在往昔其焉穷极势力之营造兮曾不一瞬而已空惟种德以为根兮猎文艺而培植敷芳隂之茂密兮缀累累之佳实洒清风於田里兮寜光景之留连谅出处之难必兮乐吾生之余年撷畦蔬以侑尊兮盖惟日而超然
小赤壁赋【并序】
延佑六年夏四月望後一夕宋氏子具舟邀予同二三客游於小赤壁之下明日既归乃为之赋其辞曰
小赤壁者盖美化溪山之胜处也其上则苍崕巨石其下寒泓澄碧云出雨空变化莫测烟霞窅?风月无极敷异草之茸茸?长松之落落蟠老蛟之蜿蜿鸣幽禽之喋喋蹲钓矶於中流隐丹竈於深穴遗笙鹤之清音留觳觫之巨迹故老相传以为刘晨修炼之室是盖异人之窟宅者矣繄後来之好事慕周郎之赤壁庶风流之可追故小字之名锡矧缙云之古邑实山水之奥区属观游之清丽多仙佛之所都直苍山之嵂崒连左库之膏腴惟昔流风之未冺至今冠带兮于于尔乃孟夏既望林峦蔚如爰有儒生具舟邀胡子与客遨游於其下浮云四映明月东升风行水上穆然而清净影涵虚鱼鸟不惊玻璃万顷流光荧荧於是举酒相命客按商声而歌之歌曰周郎兮功成山川?兮炳精英迁客兮兴怀横大江兮击空明两赋出兮洗千古水与月兮含余情胡子乃扣舷而和之曰刘郎兮登仙溪壑峭兮神清寒英?兮安在邀高风兮山川间同赤壁兮谁小大化白鹤兮迟来还歌罢酒酣移舟碧潭我欲燃犀下照幽濳戒取乐之或过惧鬼物之弗堪客仰而望俯而叹曰吾闻岘首非高因羊公而始着山隂匪奇托右军而永誉嗟惟此山峻美实异何声闻之弗驰殆名世之难遇彼何澹之俗书非老坡之妙语故山川之显晦不同与胡子忻然而笑曰客何知之晚也岂惟山川人事固然世有乘时徼利而成名亦有刻志励行而终芜没者矣倘是山之居通邑曾何患声闻之不大出耶今我与子遗弃忧虑终夕酣笑徜徉於此惟其真乐之是适岂虚名之足取况夫太平盛际文治方兴穷书林之骋逐肆艺苑之凭陵芳润而养浩将待贾而扬庭期接武於先达庶无愧於山灵
秋堂赋
有美君子筑室字秋左右书史於焉藏修轮奂之美兮不侈不陋轩窗之旷兮既固既周亶尚友於千载匪专美於一丘方其残暑未退火云在霄忽凉风之徐动开六合之新窑爽气浮於榻几商声振乎枚条或搴裳而拄笏发孤咏於风骚尔乃金井寒兮踈桐画栏香兮桂树室幽幽兮虫鸣窻冏冏兮蟾吐水镜浄兮潦收百草衰兮坠露於是主人命童奴却桃笙延毛頴进陶泓修临池之故事觉逸兴之横生貌猗猗之玄象肖磊磊之块形琴七弦兮古操酒一瓢兮闲情客或过而笑曰异哉主人之字夫堂也其将照昌黎公之短檠乎其将赋欧阳子之秋声乎吾尝北走燕赵东过齐鲁而南游吴越矣知秋之为状者宜莫余若也尝试为主人言之主人亦尝试听之其气至清其容至明人禀之而神秀物受之而形成是盖收两仪之妙运而擅一元之利贞者也若夫洞庭兮波生吴江兮枫落夜雨兮孤舟残阳兮高阁天空兮凌厉鸿飞兮寥廓怅久别之音稀顾山川之非昨叹客子之无依感骚人之有作又觚棱出兮宫树晓角弓鸣兮沙塲隂泣藏笥之纨扇悲出塞之胡琴属刑官之进用虽贵盛而惊心复有辞家千里去国十年杯残炙冷衣弊履穿慨功名之未就伤岁月其脱弦恨迁谪之已久望君门兮九天其或随时见几守道知足思千里之蓴鲈怀三径之松菊驾西风而言归盖超乎荣辱者也是可以知江湖之秋矣若斯堂之秋则又有说焉今夫人生千载之下而知千载之上者莫备於书一身稊米之微而参天地之大者莫贵於儒方庭户之清肃宜?编之卷舒览万物之成遂添满怀之潇洒观圣人之笔削示严威於亘古穷则秋归於一堂达则秋行於天下方今郡国宾兴斯文增重凡含毫持牍之士孰不自陈而愿用矧卓荦之奇才兮切独悲此萧索吾恐将有事於四方兮又乌能专秋堂之独乐也主人矍然谢曰子姑置四方之事吾将与子逍遥於斯堂之上以游乎颢气之始勿败佳致客曰唯唯
围棋赋
闲居适意惟棋甚美子圆局方法乎天地分黑白之两奁妙动静而为智斯乃神仙之用心盖亦圣贤之游艺若夫剥剥琢琢琮琮丁丁寂无人语惟闻子声濳斡化机於经国默运方略於制兵初磊落以布势渐纵横而见形察形势之向背识去就之重轻顾雁行之断续审象眼之虚实守边角之无虞忧腹心之有疾将欲取而与之勿贪得而固必至於一着争先讵宜妄下观胜负之善筹系取数之多寡始自固以廹人贵知权而御诈投间隙之造次据要害而整暇若临敌以见几实千变而万化稽前古之战争殊可明於监戒尝试评其一二良以小而喻大或恃强而致败或徼幸而有成丧苻坚之百万天隂相夫卫青或用奇而不济或得志而横行师蜀道之再出火赤壁而飞英或诡计以设险或乘危而制胜缢树下之龎涓严背水之号令或百胜而一败或屡危而仅存闻楚歌之四面成刘备之三分或轻奋而深入或重围之无援伤覆车之李陵慨忠烈之廵远或孤城之坚守或长驱而席卷犹即墨之不下平六国而制郡县谅深谋之莫尽矧雅度之难能喜成功而折屐临死生而不惊复有势均力敌无间彼此何亏何成不生不死两忘所争揖让是似至若花隂兮深院竹色兮虚庭青灯兮夜雨爱日兮窗明敌手相逢时对一枰高怀逸韵实倍常情辄随机而应变非苦心而劳思惊脱兎於楚女笑虎穴之得子尔乃固深根於商岭寄白日於柯边胜忻然而败亦喜庶足以顺神而保年
纯白斋类稿卷一

[book_title]卷二
钦定四库全书
纯白斋类稿卷二　　　　　元　胡助　撰五言古体
京华杂兴诗二十首【有引】
余待选吏部贫不能归尘衣垢面憧憧往来盖亦莫自知也於是以日所闻所见感触於中者辄形为诗五言五韵凡二十章题之曰京华杂兴诗率然而作曾无律吕之次譬如候虫之鸣不能自已姑亦偶寓其一二微意焉他日南归将以夸示田夫野老俾畧知京华之风景尔
其一
朔方古燕国今为帝王都建元大一统万世恢宠摹声教日以远巨丽昔所无梯航极山海宝玉殚贡输冠裳集诡异亲见王会图
其二
通门十有二万雉?都城崇天壮宫阙朝贺临大明礼乐参今古郊庙荐德馨中书总庶务比屋皆公卿时有能赋者扬扬颂休声
其三
两院最文馆优游玉堂仙扶杖会朝议秉笔光史筵辟雍训胄子济济登才贤人时正历象星含仪浑天东观图书府圭璧何烂然
其四
圣心资啓沃旷典开经筵大臣领其职诸儒进翩翩讲成尧舜道庶使皇风宣恭惟帝王学继统垂万千方将耀稽古宠遇光属联
其五
漕渠越千古海运连万艘百灵咸受职长风驾洪流都城仰陈腐日籴太仓筹本根实储蓄经费无沉浮巍巍庙堂上必先天下忧
其六
嗟彼西方教崇盛何炜煌至尊犹弟子奴隶视侯王禅衣烂云锦走马趋明光民赋耗太牢永言奉祈禳寂寂东家老弦歌守其常
其七
京师聚人物固足广见闻经术宗濂洛词章轶卿云致理三代上汉唐何足云铨衡有定法刑宪无深文端能守官戒岂羞献曝芹
其八
峩峩十石鼓列置太学陲恳恳韩公志厥今乃见之文明日以盛好古如渴饥千载一俯仰陈迹何容窥荒城长春草寂寂金台基
其九
翠华慰民望时暑将北廵牛羊及骡马日过千百羣庐岩周宿卫万骑若屯云氊房贮窈窕玉食罗羶荤珍缨饰驼象铃韵遥相闻
其十
水深土良厚物产宜硕丰瓜菓饶夏实枣梨绚秋红槐隂蔽门巷乔木多古风广收压湩酪皮羽丘山崇一苇可万里河流诚会通
其十一
君子贵名爵藏器将俟时难进每由道晚成寜觉迟岂无英俊士流落日以卑亦有庸琐才附骥千里驰何用多感慨古人亦如斯
其十二
天衢肆宽广九轨可竝驰晴雷震奔轴轻盖常披披长风一飘荡尘波涨天飞憧憧有玄相贸贸无素衣亦拟颂功德何如歌式微
其十三
修绠汲深井劬劳出甘泉皮服御寒冽土床煖冬眠寓客延岁月区区计陞迁都城百万户丧车日喧阗洪钟发晨省达者斯归全
其十四
久安诚富庶豪华?奢淫优坊饰文绣酒馆书填金市中商贾集万货列名琛驰骋贵游子车尘如海深翩翩江南士骇目还惊心
其十五
富馔有臭肉贫衣无完襟贩夫逐微末泥巷穿幽深负戴日呼叫百种闻异音马流争决拾曝藏比乾薪苦乐谅习惯贫富何由均
其十六
北风吹海子彻底成坚氷冲冲诞收凿往来堪骑乘春阳一以转冻解闻裂声依然拂堤柳緑波照人明彷佛江南?游冶多欢情
其十七
一自书云後家家成蛰居塞向纸为户啓闭犹卷舒风尘不能入盎然春意如石火永终日饮食与之俱标图计阳盛九九寒消除
其十八
我来寓京邑兴怀旧游遨春风有遗恨不见玄都桃世事若云变矧兹居市朝物理忌满盛荣华易萧条布衣抱玉雪寜羡宫锦袍
其十九
好名与好利清浊无异宜譬如尚经术以及工文辞同此慕光显胡为分等夷捷哉终南径邈矣西山薇车马红尘际滔滔良可悲
其二十
世治化由北风气今咸通生长太平日千载能几逢又幸冠章甫文思发泉蒙微吟识百一浩大能何穷他年老田野尚想京华风
上京纪行诗七首
同吕仲实宿城外早行
我行得良友夜宿建德门晨征带残雨华星缀云隂局辔乘羸马沿途共笑言两京隔千里气候殊寒暄声利汨清思山川发?文平生所未到扈跸敢辞烦愧予鴈鹜姿亦复陪鸾鵷历历纪瑰伟一见胜百闻兹游偿夙愿庶用归田园
昌平
经过昌平县实惟刘子乡当时直言策至今有耿光功名真琐琐气节横八荒斯人寜复见阅世徒慨慷奉祠表谏议化俗崇贤良贼臣偶同里遗臭亦难忘严程惧稽缓古迹嗟莫详挥鞭事前迈居庸翠苍苍
居庸关
居庸古关塞我老今见之天险限南北乱石如城陴朝光暎苍翠征袖凉颸颸涧谷四十里崖峦争献奇禽鸟鸣相和草木蔚华滋佛庐架岩上疏泉滙清池民居亦棋布机磑临山陲清幽入行李缓策遂忘疲黄屋年年度深仁育黔黎从官多名儒山石徧题诗伊余备史属斐然愧文辞矧兹中兴运歌诵职所宜皇灵符厚德岂曰恃险巘
怀来道中
百千僦一马日行百余里未明即戒途将中辄至止人困马思睡马疲徒用箠驱驰失情性老病侵发齿可怜劳鞅掌岂知固如是径行古关塞形胜那尽纪荒落久寜静富庶或成市清晨过怀来沙草风烟美想当用武时满野控弓矢白塔远招人挥鞭渡流水
李老谷
人言桑乾北六月少炎热我行李老谷流汗还病暍疲马鞭不进况复碍车辙翠岩石幽幽久晴涧水竭牛羊放山椒穹庐?林缺投宿山店小子规夜啼血南归空有怀闻之愧刚决顾方上滦阳玉堂看秋月更阑不成寐声声山竹裂期是明年春相闻在吴越
赤城
山石似丹垩赤城因得名土异产灵瑞永宜奉天明市廛集商贾有驿通上京触热此经过忽看风雨生平原走潢潦河流浩新声斯须即开霁灿烂云霞横
鳌峰
乾坤气磅礴山石锺奇形鳌峰才数尺濯秀何亭亭势欲负厚地岌若霄汉凌一峰更旁耸玲珑穴虚明青肤萦白障微扣宣金声中涵太湖润瑰伟专上京想当初凿时山鬼泣以惊置之玉堂前几阅瀛洲登年来对阁老岷峨眼中青雨渍生古色月寒见霜棱摩挲助文思一挥九制成谅勿忧豪夺长兹托佳名
春日言怀
春寒不见花隂隂生昼暝隐几羣书间神清一瓯茗时光忽川逝抚卷发深省夷齐与盗跖俱得千载永借问超荣名何如事幽屏偶起看归云鸟啼山自静
落叶吟
一叶飞秋空万物无好容千叶万叶脱游子泪如泼凉风朝暮吹踪迹无定时高枝渐稀少何处庇栖鸟
湖上燕集
风吹翠筱长雨过黄梅熟兹时属清和湖上佳草木水宽纳空明山浄呈新緑张筵俯龟鱼尽日醉醁剧谈幽鸟惊妙语高僧伏酒酣学楚狂起舞歌踯躅山水趣不同所得皆自足困眠扫落花洗醉汲寒玉澹然杂纷华一笑谢覊束明朝还独来白云满空谷
发婺州
扁舟发双溪春流浩如泻转岸失孤城欹枕兰江下江云日千变花雨一时洒翩然午梦回篷低斟老瓦不暇惜清景风樯疾於马快哉千里心谁是同怀者
和桂坡李宅仁甫山园八咏【并小序】
仆归自京师僵卧空山人事殆絶李宅仁甫寄示山园八咏句清景胜乐意超然高蹈之风盖可仰也辄次严韵以谢殊愧不工胡助再拜
草台春意
灵雨从东来积润渍苔石池塘梦初觉春草连竹色台上书带长台隂土花碧乾坤总生意幽人固当识
竹迳秋声
一迳入修竹清风在其间主人时得句击节书琅玕翩翩青凤尾肃肃羣仙环商声忽吹散日暮碧云寒
氷壶避暑
清景似氷壶葛衣风露入六月不知暑翠筠森玉立展席俯长流歌呼羽觞急探韵及冥搜醉墨题偏湿
雪峤寻春
昨夜飞天花南山白巍巍樵径迷行迹压折涧底梅乾坤有春意先向南枝回从此露消息日日穿屐来
石坛夜月
明月悬中天万古秋骨冷石坛一片云桂魄流清炯良夜寂无声露坐不知永想见谪仙人金樽长对影
花嶂夕阳
名花植无数绰有西蜀风一笑却嫣然崇光泛千重日永春睡足斜晖映深丛絶胜华堂上夜烧银烛红
翠屏薇露
葺芳以为屛柔萼敷翠色薇露缀明珠香风岂自滴朝来湿锦袍持杯聚灵液止渴慰文园怡神跻夀域
土锉茶烟
东白采新茗最宜樱笋?土锉烹石泉诗肠沃云腴轻烟避孤鹤花暗修竹踈依稀魏处士写作山居图
纯白斋类稿卷二

[book_title]卷三
钦定四库全书
纯白斋类稿卷三　　　　　元　胡助　撰五言古体
黄楼怀古三首
我怀苏子瞻昔年守彭城河决势方横四面如海平昼夜具畚锸窒罅方垫倾斯民免为鱼妥帖无震惊水退安敢逸相方益经营曰土能胜水筑楼以黄名至今受其赐燕乐清风生君看子由赋千载有余情
我怀苏子由尝宿逍遥堂中夜听风雨对牀如故乡平生友于乐江海真难忘临分出苦语爱笃情婉伤长公不忍读凄然搅中肠人岂无兄弟谁共千载光当时此盘薄德星聚煌煌坐中老文学里人陈履常
我怀陈履常向来有斯人介然修苦节寜畏丞相嗔文章提一律阁笔黄楼宾送远旷官守不负知己恩正字未温饱忍冻甘死贫彭城古形胜英雄昔成羣勲业亦何有青史不满嚬俯仰三叹息浩浩黄河奔
分义田诗
昔我先君子好义希范公买田踰千亩廪族若万锺老幼无冻馁衣冠乐时雍声名乡党振碑碣文辞丰庶几合同姓风俗由兹隆立规具昭列继志期无穷海波忽清浅世运?不同贪污成一律教化焉能崇利私纷扰扰赋役廹匆匆遂令吾族子操觚尝瘠容嗟我生已晚艰难适相逢甚欲图永久独立夫谁从挟私出千变屈曲心如篷势孤事愈谬力弱任匪充复此遇盲宰贪酷肆彼凶质贷不遑给债负日以穹譬如河决横莫障狂流东又似将颠木朽蠧内交攻後生靡从学子弟多顽童勤劳复谁恤怨谤方忡忡矧能辨名分格暴惟卑恭骨肉若讐旅愧耻填心胸絷我万里足偃蹇栖云松安得除户籍惠好思其终探丸议分亩肥瘦均上中计丁谢亷逊悉力归耕佣无已出下策有泚亏前功受田念厥始起废畴为雄业散税仍在尚觉遗忧浓吏赀不满欲驾说欺盲聋绵延五纪过倏尔一朝空祸福塞翁马亡得楚人弓寜不念尔祖坏者非吾宗作诗志惭愤愿献观民风
寄柳道传十首
柳子吾畏友夙昔摅远志稽古超俗流潜心养浩气翔集得时中师资致身贵碌碌嗟不才钓竿老清渭太学得名师光焰腾冀北晨入诲诸生谅非谋饱食声华映朝绅文字垂金石永怀劳梦寐安得生羽翼忆昨都门别斗柄六移春还家如坐井俯首混俗尘沟壑忧不免无乃甘贱贫时时登陇亩怅望玉堂人云仍鲁柳下大雅君独贤温粹怀美璞圣道知有传曳裾冠东阁岁当官九迁寜念寒郊否相望隔遥天残暑忽已退秋风入庭树有客北首辕因之寓尺素广厦谈道余雾窗洒新句几度雁南来如何无一字京师聚时彦才美君畴双文章持宪律夙昔受我降毫端挟风雨快意驱涛江固宜焕王度衣锦荣鄊邦博士职训诂歌诵宣王风周南方愿学老我浙水东切磋无益友顽钝命之穷用儒臻至治耕钓万山中耿耿抱空怀苍顔非昔日云泥异升沉岁月惊飘忽学省始登进斯文何炳蔚要当配韩公经济由此出旧游忆京国故人多要路金石心不移推毂寜几遇读书牕户凉朱墨研秋露何期共言笑复恐逼衰暮文明近日月清梦时见君岂无荐士术顾我耳不闻野性在丘壑麋鹿真同羣道远何所寄不堪持白云
送永康县尹范成父
县宰登庸式化行若邮传近民在平易尚德还古先花溪范令尹善政居八年庭空长秋草野辟摇春烟黔首自安业穷山何晏然邻封亦欣慕愿借无由缘能名属久任活民旱租蠲代间曾几见昔人美难专吾宗老文学秉笔不苟贤侯去方显达遗爱青瑶镌
题熊仲岳链师云巢
仙人好楼居故以云为巢云行无定止其巢亦飘颻山中不肯住天上参翔翺从龙气絪緼润泽青林臯终然载笙鹤归去尝蟠桃
孝思堂
纯孝心永慕作堂以思亲莱衣在箧笥手泽时自陈哀哉蓼莪篇一诵一沾巾纂纂庭前枣沉沉水下鳞长号攀松柏瞻彼原草春
喜雨
热极势将往属兹近秋期火云一以洗风雨来如驰人心岂不慰万物皆熙熙连朝成霮?清坐檐花垂窥我园中蔬青青秀如芝盛衰有常理贫病何足悲闭门处穷巷寜忧天下饥新凉入窗户聊复吟吾诗
饥叹
靖节饥来时扣门或求食顔公拙生事乞米形翰墨古人贵真率所向无惭色叔世尚矫伪孰谓微生直我今坐旅贫官寒不暖席冬去燕之南春向蓟之北及此米如珠囊空无可籴并日营一炊微俸久未得讵敢求诸人愧乏古之德僮仆生怨尤忍饥长太息思昔同僚友飞腾多赫奕寜顾涸辙鳞西江水慵激间有知心者虚谈谅何益
送复上人归越
上人越中旧夙昔参黄梅诸方证有道一念踰五台几回到京国说法金銮开邂逅听谈辩从容笑追陪云山晓飞锡月波夜浮杯去来本无迹俗子徒惊猜物我俱幻化乾坤聚飞埃摩泥照浊水真性何辽哉却怀旧所栖千峯碧崔嵬归见韩处士无言坐莓苔
赋僰道送萧存道元帅
汉武开僰道云南此初程遥遥蜀山碧湛湛泸水清缅怀诸葛公深入扬威灵嗟彼古戎俗秉彛均性情世皇辟土宇六诏通上京迩来或梗化凯献旋复平有美述律侯将业文武并论功擢元帅增秩万里荣威德夙所着僰人道边迎益务怀远略永言垂令名
严氏高远堂
钓台严先生濯足桐江流客星动光采一竿老羊裘高节世所仰以氏名其州贤者必有後不在公与侯云仍历千载隐居擅林丘筑堂志高远祖风益以修登览物色佳白云为我留羣岫列苍苍逝波去悠悠借问云台裔几家能在不客来勿笑语恐惊沙上鸥
题危太朴云林隐居图
窈窕云林麓青峰三十六飞鸟度南涧流泉出空谷柴扉守猿鹤苔径入花竹草堂读书处中有人如玉神闲自萧散山静更幽独盘薄意不尽长歌招隐曲
皆山楼
高居结重屋四面皆青山秀色满虚楹爽气浮危栏读书静相对不厌终日观大峰似君子小峦如侍鬟羣岫见头角起伏犹龙鸾朝暮呈百态空霏碧窗寒夜猿叫寂寂春鸟鸣关关连冈紫芝老几树松花残抚卷或休息曲肱听潺湲明月来席上白云宿檐端胜处惟自得世尘那可干长歌招隐曲穷年以盘桓
柏友亭
新树庭前柏中含千岁姿苍苍春不荣落落冬乃奇吾闻蜀相庙上有青铜枝君应得其种故能植於斯敬之若畏友诸葛真吾师
中秋月下小酌
中秋好明月万里天无云争看白玉盘清光满乾坤京华有独客对之酒一樽今月即古月今人非古人百年几回见但悲华发新我虽不解饮小酌意自真举杯吸风露肝胆成氷轮出语惊流俗一洗万古尘
宿定兴有感
清晨发保定风雨何凄凄亭午到白塔晴曦晒秋泥一饭更马去择地穿荒蹊据鞍时傲兀坡坂高复低前宿定兴馆解装日云西昔过踰一纪怅然寻旧题世途谅多险人事那能齐老我此行毕归与北山栖
春闱对读夜坐诸公
南宫试多士作噩岁在酉积雪胜冬寒时维仲春首京甸供给繁仪曹文物阜灯火夜堂深至公鉴妍丑朱衣头暗点天门榜悬久主司有欧阳颇识二苏不峩峩双豸冠执法挥星斗帘外多英俊顾余独衰朽斯文安敢与所思在官守寜知当此职再见十年後风帘官烛短朗诵不停口吻燥沃云腴眼花却醇酎疲倦闲少休连牀对佳友得贤致平治化俗归仁厚上林春色浓麟凤见郊薮明朝开鎻院骑马看花柳
跋实彦卿盐宪四咏轩
红药春风
霞影翻阶砌红芳表余春向来直兰省持赠思美人彩笔发孤咏和风散醲熏宛然调鼎姿岁晏承华勋
苍松皓月
明月出东城先照苍松顶氷雪入怀抱轩牕散清影老龙吟瑟瑟骊珠光炯炯奈此良夜何徘徊衣袂冷
怪石博云
岩巗太古色岌岌神岳状云霭触其肤势凌霄汉上千年轧藓文篆籀若可访注目敬拜之实维丈人行
緑筠擎雪
琼英湿翠袖珠玑缀琅玕飘颻落飞屑杂佩鸣珊珊此君有高节正尔逢岁寒玉音清人耳朝朝报平安
赋青门送李侍御惟中
绣衣谪仙人再见西入秦春日长安道驱车过青门观风省民俗慨然一咨询东?久岑寂瓜地起寒云故侯尚安在惟有令名存
溪桥行客图
招提屛尘迹窈窕苍山根樛木覆寒涧小桥通远村泉石多古意幽期谁与论野老抱琴去知不造王门
天师墨竹木石
清心无尘杂仙意独已妙娟娟岁寒姿兀兀贞静貌不负山中期永谐世外好灵禽何处来日有佳音报
池台春色
春到人间世青红纷可喜谁知化工妙乃寓毫素里花柳始妍媚池台更清美膝上緑绮琴洗心弹流水
堪老园为汪叔志作
先生江左望实惟龙溪後壮岁掇高科大名闻宇宙从容佐州府善政在人口屡空吴郡狱一麾出兖守衣冠化鲁儒文献徵曲阜前史允宜修汗青书大手平生春秋学正色班马右清白扬祖风笔削垂不朽仕宦三十载荣华亦何有归来负郭居种树樊吾囿但令粗有养寜计生理厚世事老不堪园亭堪老叟鸠杖一幅巾随意看花柳临流或舒啸孙子导前走秋风撷晚菘春雨剪新韭宛宛双溪水酿之可为酒翩翩敬亭云招之可为友饮酒对云山先生寿同久
纯白斋类稿卷三

[book_title]卷四
<集部,别集类,金至元,纯白斋类稿>
钦定四库全书
纯白斋类稿卷四　　　　　元　胡助　撰五言古体
古意四首
圣世白麟见明庭丹凤游仁风被草木春阳煦岩幽气应自足致光辉非所求如何变哀泣一息三千秋山梁贵翔集百鸟方啾啾
伯乐固知马子期固知琴价重留一盼所贵在赏音逸足老伏枥雅操回人心骊黄匪求外寜作爨下沉抱才感知遇一轨仝古今
苍苍松与柏清隂庇夏凉烟凝兎丝碧露滋茯苓香高枝巢老鹤密叶栖凤凰固知抱贞节不竞桃李阳大哉栋梁具岁晚凌风霜
翩翩山中云溜溜涧下泉无心出幽谷明监澄深渊一朝炎风来人世苦忧煎云去成甘泽泉流润稿田岂曰事闲适端能致丰年
除夕
翩翩江南客复此遇除夕九街正纷华节物饶春色爆竹声轰轰穷鬼惊辟易千官习元会金紫光奕奕而我独何为寒斋守岑寂有家去如遗岂不怀内息孤灯耿残夜危坐拂尘席万事穷则通明朝看新历
送康里子渊右丞赴淛省三首
恭惟行中书江浙实云盛天子惠东南遴贤持政柄公真廊庙具立朝色愈正丞辖固优游百司严法令小试作霖手大慰苏民病行行谅勿迟私为乡邦庆
钱塘古都会山水清且妍出膺藩屏寄光华映貂蝉西湖了官事冠盖倾羣贤登临望吴越酌彼六一泉秋风怒潮生忠烈犹奋然悬知发?抱勲业无穷年
笛响适南迈威行江海秋平生周孔学伟哉少其俦方喜瞻衣旧忽兹成别愁落落门下士终岁将淹留何如理归檝尚及从公游复恐非久外起作商声讴
送胡允文杨亷夫赵彦直登第归越
秋鹗横江来越上得三士吾宗及杨赵联翩鸿雁似勖志俱妙年英华振颓靡渊源春秋学同究尊王旨明年试南宫势若鼎足峙桃花春浪高禹门同上矣文惊大宗伯荣封圣天子乃知穿杨手贾勇更奇伟天门黄金榜观者实填委四方已传说他郡固无比而我客京师目击此盛美敝庐隣越山殊重鄊邦喜三子时见过连璧照书几琼林燕酣罢官拜君恩侈朝绅多赠言南归戒行李袍笏光参差娱亲耀闾里一绾会稽章参军録城市一宰天台县弦歌好山水一佐海上州宝陀揽瑰诡国家重设科罗才资治理图报在忠贞岂曰荣一已矧膺民社寄责效从此始行行慎勿迟郊迎喧老稚郡侯宴高阁蓬莱翠如洗
雨中谢王治书作松石见赠
秋雨入毫素总是无声诗荦确小峥嵘??苍髯姿下有伏龟苓上有巢鹤枝清风古君子写此胸中奇咫尺千仭势岁晚相娱嬉愧贻知已赠永与白云期
苦雨呈治书
风雨昼如晦凄凄撼高林天街似银河盈盈秋水深人马良病涉舟楫固可寻屋漏墙尽颓蛙生竈已沉城东念归客独作饥鸢吟
东坡游赤壁图
赤壁忽在眼画史非常流彷佛武昌?山川?相缪英?擅三国谩说曹与周何如东坡老独驾一叶舟良宵天宇净乘兴同客游风清水无波月出东山头空明凌万顷白露沐新秋飘然若遗世从是登瀛洲举杯笑相属此乐未易酬洞箫嫋余韵江蛟舞潜幽风月亦何限适意惟所求逝者固如斯妙理无停留借问坐中客颇识此理否酒醒作新赋一洗万古愁
和黄晋卿北山纪游八首
灵源
山中念昔游曾借僧房宿灵濑洗幽耳孤灯悬佛屋晨兴访隐者杖履沿涧曲
草堂
上方极清邃人世有此景水木围燕坐翛然吟骨冷?谷云窈深何止三万顷
三洞
洞府县珠泉山木舞蛟翠游屐印苍苔来往窥神秘凡骨谅难仙山中空久迟
鹿田
云深山寺幽树石尽苍古行行穿蒙密衣滴松上雨俗驾寜少留清景忌多取
宝峰
春隂雨时作山险多沮洳鱼游一泓泉藤络千年树偶此会禅心坐久不能去
潜岳
蕙帐生春寒幽栖擅云壑岩阿有长松时见晴雪落怀古心?纡清风散寥漠
山桥
书堂翳荒榛石磴攀萝上隂崖少行踪空谷闻樵响勿谓古人远千载有司赏
宝石
北山夜来雨春泉流满路招提水石会忆我曾游处老衲不出山长年卧云雾
过冯公岭
嵯峨冯公岭一上数十里时秋宿雨余林壑风日美屈曲屡登危平夷少休止山田如蚁垤纵横翠微里层冈半天上絶涧深井底驿道通瓯粤邮亭云表峙断崕悬丹实老树结青榧安知无隐沦白首招不起过客恋清胜居人厌遐诡逐逐利名心憧憧来未巳
爱松轩
禅宫在空谷而有高僧居平生最所爱长松三两株一树更古怪屹立当前除苍髯似膏沐朝旭雾露余满地布云影微风奏笙竽唤醒丘壑梦好尚隐者如隂移石桥畔流水清可娱袈裟坐其下自读贝叶书夜久明月出老龙吐骊珠尚想陶弘景与之谈玄虚
远碧楼
岘山入楼碧衆皱烂成堆南窗不受暑长昼薰风来坐卧有佳趣心清寡尘埃飞翔万翠凤欲下吴寜台爽气方挂笏白云度崔嵬结庐傍城市愧此山林材日汲龙井泉烹茶当衘杯闭门读书史他年可徘徊
题王晋卿西园雅集图
汴京文物盛想见元佑时迅扫开西园胜事春迟迟如何贵公子雅有书画痴休暇足萧散羣贤会於斯曲径穿深竹幽花俯清池澹若忘世念稍觉山林姿堂堂眉山公翰墨何淋漓词源倒三峡旁观但嗟咨从容颍滨老缓带相追随或据案凝望或曳杖委蛇松隂罗古器时复斟酌之漱井坐晚凉得句秀且奇道人方摘阮淮海音独知石屏峭崖立挥毫者为谁豫章学空寂危参方外师茶烟落花畔禅榻鬓成丝徜徉各有适造物非吾私谅能烛兹理浩然无所疑龙眠精绘事展卷有余思我已後诸公三叹题此诗
李成江山风雨图
李成善山水神妙诣其极想当盘礴时天地俱动色急挥不停手工与造化敌九天风雨来千峰云树黑老树吹欲倒前村已相失势若万马奔淋漓元气湿草堂茅尽卷诗老四壁立但闻溪上声那见林间翼片帆欲何往摇荡正危急谁卧百尺楼奇观不下席岂无隐居者惟忧没钓石亦有山寺僧沾洒出禅寂无穷貌幽险千里归咫尺吁嗟画中见长年愧行役
史显甫左丞小车行春图
远山秀如黛朝来雨初晴平原既膏沐桃李亦已荣春风足行乐禽鸟方和鸣有怀杜陵兴里社寻旧盟殽蔬杂山野提擕双玉瓶蹔释廊庙具幅巾一身轻小车过花间隐隐疑有声儿童撰杖履老父相邀迎班荆坐林麓香醪时一倾胜处即小留望远赠双明廓然天地大适见万物情
水木清华亭二首
高人种松桂结屋居其间苍苔无辙迹流水自潺湲高树栖青鸟幽池照白鹇有时抚丝桐有时持钓竿暮看林月上朝与野云闲岂无经世心白首不出山
微风行水面初旭散林影鱼濳水益深鸟弄林逾静鱼鸟悦清华山人心悟领嗟彼高盖忧何如事幽屏采药春云煖归樵烟迳暝庭草日日积柴门无造请
王公俨少监云松巢
飘飘谪仙气神交契杳冥厌彼承明直驾言卜林垧庐山晓看瀑洞庭暮扬舲云来长松白云去长松青结巢云松间服食千岁苓眼高空四海澹泊遗世情月出漱寒濑哦诗走山精
九日会晋卿同乡友小饮既而往饮晋卿所
佳节莫虚掷黄花开满枝约我乡中友薄言饮一巵亦有西江客邂逅同襟期小窗媚秋色献酬螯可持醉来兴未巳借马俱北驰从容博士席盘馔罗珍奇采石风味高笑谈益淋漓西望搔白髪青山没斜晖出门日云夕微月光在衣酩酊复酩酊相擕徒步归
客居冬怀十首
冬日莫嫌短南窗无限明兀坐观古书翛然遗世情好句有时得兴来自天成
好官贵盛年好人贵晚节六十白头翁归怀胡不切世道苦迂回我心良直截
食榄苦已极寜觉微甘回养生宜饮醇竟日耻空罍潜蛰需阳动地炉画寒灰
大风连日夕万树吹尽秃前尘似扬波後尘如转轴吁嗟形势途正是劳马足
清晨门未啓野衲来讽经须臾童子集哓哓背书声何当返吾庐逸老静无营
良友居我隣或在巷南北日静风不起纵步时相覔把酒细论文一笑百忧息
诗岂解穷人人穷诗自工今我以身试苦吟发如蓬老来益固守穷达付天公
日光上窗纸爱眠常起晏近午不出门舂米始朝饭安闲息?想贫苦今已惯
旅困依僮仆痛痒切吾身交情少金石病患畴相亲珍重远方客起居慎风尘
我臞真鹤形固非食肉相寓京又三冬未悟平生?白发还故山笋蕨春可饷
苍雪轩
萧然苍雪轩窗外万竿竹夏隂禅榻冷翠雾沾衣緑清风昼说法白云夜同宿何以充朝饥呼童馔寒玉食饱漱石泉林间自扪腹
留云轩
白云从何来就此石牀宿有意栖长松无心出空谷挽之不容去庶用媚幽独爽气润丝桐寒光凝竹屋尽日山中留成堆封古木长伴老僧闲野田春雨足
纯白斋类稿卷四

[book_title]卷五
钦定四库全书
纯白斋类稿卷五　　　　　元　胡助　撰七言古体
松柏岁寒图歌
画师不画洛花妖艳万枝红却画峨嵋岭上一长松又不画孤山横斜千点白却画孔明庙前一古柏长松古柏成大材万牛之力挽不回悬知劲节饱霜雪石根犹带晋莓苔直干亭亭耸苍翠双顶团团状车盖世夸桃李春风顔不识虬龙後凋态分明西山两饿夫化作松柏千年臞韦侯老笔絶代无我得此画胜得骊龙珠摩挲病眼看入妙似闻萧瑟清风余挂之书斋兴不孤岁寒人对岁寒图
吊臙脂井阑歌二首
二南本风化郑卫多淫辞圣人删诗亦见録乃知监戒良在兹江南日夕穷欢宴玉树花新月长满龙骧飞渡天堑平屋茅不直秋风卷门前狎客散如烟井底娇娥共攀缘当时香泪洒阑石千秋化作胭脂色几人摩挲长叹息娟娟犹暎土花碧刘郎曾入桃源中嗔花不似臙脂红桃花流水今安在霜风凄其石可碎石可碎无奈何丑污青史不可磨
绮牕美人酣未醒催汲清泉飞两绠水晶帘空秋月明井梧露滴银牀冷後庭花谢知几秋泪痕犹带当年愁天长地久何嗟及殷红点点烂不收夜雨鸣蛩更凄楚古堞云荒宫树死覆车长使後人哀胭脂零落归黄土刚膓疾恶寜在兹石应有语无人知雀台亦是贮歌舞古瓦何伤成砚池
清凉寺
城中车马尘及腹城外山林春翳木二三佳士同我游到处登临访遗躅石头贔屭蹲老虎古寺清凉满修竹六朝形胜几人争忽忽兴亡互歌哭寒潮无复打空城八百年来变陵谷南唐避暑翠微亭荆棘丛生走麋鹿跻攀絶顶何所见江北青山来不速晋宋诸贤安在哉唯有年年春草緑富贵何如一杯酒断碑零落无人读须臾客去僧掩关飒飒山风动寒玉
梅花吟
乾坤清气锺梅花品题不尽骚人家刚道横枝有南北风姿香韵无等差南枝向阳开独早北枝向隂尚枯槁阳和走上北枝来北枝开胜南枝好一树自分南北枝年来冷暖无人知珠帘翠幙要调护画阑玉笛休轻吹君不见春深千树花如雪南北枝头孰分别
续太古雪歌【为杨友直作】
君不见金华山中牧羊子叱石为羊石皆起又不见神山开时石髓流刚风吹合如琳球君家古雪亦其匹晴虹贯窗练光湿傍人惊嗟见尤物俗眼那知是仙质子云斋中有岷峨彷佛太白连蓬婆雪耶石耶竟莫辨但觉芒寒银海眩陵阳老人歌楚章吴兴赵书鸾凤翔要与此石相颉颃人间三絶谁其当看来自是洪蒙太素光仇池雪浪安敢鸿雁行不知阅世几万古蓬莱清浅凋扶桑拂拭三扣春风香请君贡之白玉堂
题范文正公书伯夷颂
翰墨尝托文章传文章益重节义全使无节义照今古文章翰墨空婵娟特立独行不顾衆万世标准权亦用吏部雄文破鬼胆为渠唤醒西山梦范公相望余千年人物自与臯夔并黄素细书伯夷颂白头不草太玄经一字千金价无让虹光夜彻星斗上夷清韩颂高平书再拜莫作文翰想奸臣袭藏尤畏仰面无生色泚流颡珠还氊复子孙贤我信斯文天未丧佳辞善书常有余呜呼节义不可一日无
周权府墨竹
将军绦侯之子孙千年世胄仍云屯朅来出戍东阳郡时平盗弭兼工文双溪清气青冥翅回首人间如梦寐耆年在泮非吾志斯文有续曾未坠幅巾野服逍遥地百年种德当平治明经射策复古制一郎高攀广寒桂异代科名父兄继光动邦基昌永世宠锡貤恩泉壤贲天之报善以子贵焄蒿凄怆孝思至春秋备物大夫祭遗像俨然後人对晓山峩峩千古翠
黄河行
黄河之水贯九州发源西自崐崘丘浑浑深大江海势浩浩迅驶东南流厥初疏凿导末????想见浮泛穷荒幽狂澜滔空或鲸驾先民几度为鱼忧万古不平吕梁险老天永畀行旅愁人生固非金石夀一清可待踰千秋泝沿北上聊濯足欲照白髪知无由维舟彭城古岸下慨然兴感登黄楼千载英雄春梦破一朝富贵秋云浮眼明遗文尚可读敛袵前辈清风修向来河清美金颂岂知乃徽今日休冠带充朝文物盛桑麻蔽野人烟稠太平一统古未有观光万里今重游快哉风帆日行远不将机事惊沙鸥丈夫出处自有志安得局束山中留
尘外亭
结亭幽处车马寂流水泠泠山更碧白云满地紫芝老修木繁隂清暑夕岩阿桂枝风露浓?底梅花冰雪积山间四时靡不好世上纎尘那得入谁将图本到京邑中朝名士见之空叹息
苦热行
去年六月苦淫雨日夕萧萧不知暑今年亢旱连六月烈焰飞埃人病暍谁道朔方冰雪多年来无奈炎蒸何火云亭午骄闪闪燕马亦作吴牛喘安得甘霖万物苏扁舟南归浮五湖
青青柏一首夀王治书
青青柏挺孤直秀暎中华参北极仪表高台隂四垂商声瑟瑟凝秋碧香叶交柯鸾凤巢苍乌朝集求其曹劲气森严丑怪伏百鸟不敢妄鸣号清风时来似流水九霄雨露翠如洗上有光芒老人星持书一卷长生经後千龄柏青青
题治书所赠松柏石
高人在昔例能画不比俗流空索价偶然盘礴得新意落笔岂在宏偃下拂拭绢素生秋色为谁作此好松石一株翠柏饱风霜我益敬之古遗直独行荦确山径中衣冠似是商山翁心期绵邈赠归客中有岁寒千古风
和欧阳承旨韵题金坡图
临江山水冠江右洞府人仙日清暇金坡玉笥更逍遥道德黄庭几回写昔闻炼修多真逸避秦人隐云林下四时瑶草长是春百丈飞泉不知夏尚方真人试宝墨图成秀色照山埜是间有路通桃源流水红芳自容冶卧云耳孙袁道士袖拂烟霞絶潇洒琳宫别馆隔尘世白日青松最幽雅胜地胡为不归去征途谁是长年者楼居高咏翰林诗金坡回首怀金马
上京独石歌
出自居庸北口关千山万山苍石岩龙门瑰诡莫敢扳他山琐碎不足观此石胡为名以独魁然特起违林谷坚顽未必中韫玉夜疑伏虎空飞镞安得炼之补天漏徒使千秋擎佛屋
滦河曲
行人驱车上滦河滦河水浅人易过北入太液流恩波润泽九州民物和天子清暑宫峩峩两都日骑如飞梭穹庐畜牧草连坡青鸾白雁秋风多劝君马酒朱顔酡试听一曲敇勒歌
再赋李陵台
李陵台畔秋云黄沙平草软肥牛羊当时不是汉家地全躯孥戮寜思乡塞垣西北逾万里此去中原良迩止安得有台滦水侧好事千古空相传可怜归期典属国雪里幽窖无人识
秋夜长
秋夜长月微茫七月已似十月凉风传禁柝车马静沙际氊庐灯火光梦回酒醒衾絮薄不知此身在滦阳羣雁飞鸣向南去问君何时还故乡
龙门行
龙门山险马难越龙门水深马难涉矧当六月雷雨盛洪流浩荡漂车辙我行不敢过其下引睇雄奇心悸慑归途却喜秋泥乾飒飒山风吹帽寒溪流曲折清可监万丈苍崕立马看
空闺词
绮牕鎻春朱户扃云和废久尘冥冥空有翠被凄余馨向来行迹莓苔青返魂香消夜寥閴乘鸾一去无消息无消息泪沾臆楚水吴山愁里碧怅然起望璧月斜晓风吹尽樱桃花
三禽言
泥滑滑泥滑滑江南路长烟水濶云黑山昏雨又来行人深窘嫌尔聒休云蜀道费跻攀只今平地亦行难脱袴脱袴劝我声声泪如雨富人脱故还着新号寒孰恤贫人苦输官未了偿私逋旧袴欲脱新袴无
不如归去落花满地催得春归不自归啼血年年诉何事蜀山万木好栖身何必江南愁杀人
纯白斋类稿卷五

[book_title]卷六
钦定四库全书
纯白斋类稿卷六　　　　元　胡助　撰
七言古体
九月四夜梦与客赋诗觉而记其首一句甚异之因续成牛马行
天子养马农养牛马牛异养功同优金鞍玉勒日千里雨笠烟蓑春一畴四夷入贡饱立仗寸土不荒田有收主恩能酬称尔德人愧无良食尔力曾闻朽骨埋敝帷亦见道傍徵喘息吾尝载笔扈宸游谷量马牛青海头
夜雨思归别赵敬叔韦拱之
我昔郭西初到夕横雨狂风满船湿高?泥淖不可登蓬底僵眠愁悒?明日新晴见故人握手一笑百忧失艹池春梦久荒凉康乐遗风犹彷佛华盖山头屡遐览容城坛顶时独立西麓南塘尽醉游良辰好友为余集人间美味柑橘黄江上秋光画图出向来不作三年淹两月留连非所及自叹瘦削殊清健胸中颇亦负奇崛拟和杨公百咏诗收拾万象挥吟笔龙湫雁荡远莫到路幽怕见鬼神泣中宵风雨从何来归心无寐听萧瑟山水增波回棹喜翰墨纪功能事毕他年夜雨宿双溪却话鹿城相会日
云松巢歌
云飘飘松落落巢居其巅古之乐右手招李白左手揖刘伶二子平生但恨饮不足今我亦复昏昏醉不醒乃呼云而语之曰尔慎勿为淫雨害我秫与黍又抚松而语之曰尔慎勿为栋梁徒遭斤斧伤豪门广厦千万间何曾庇士开欢顔不如酿酒云松表酣歌白首栖空山
游道塲何山追和东坡韵
碧澜万顷云林麓伏虎道塲在空谷两山窈窕一山门势若奔马来驻足野田春水白弥漫古松时见苍虬蟠吟讽坡诗访尘迹客行永日聆风湍昔人隐居不轻出云水渔樵屡争席只今危构须大材斧斤伐尽千年植峰峦青拥小姬鬟雾雨冥蒙杳霭间楼阁新成刼灰後钟鱼撞击闻他山晦明变化忘昏旦白云横截青山半安定古墓属邻僧我来再拜徒兴叹
溪月歌
开元真人冰雪辉明月照彻余不溪溪光月色两奇絶白玉盘堕青玻瓈夜夜流光发清炯孤云飞去千峰静真人啸咏玉尘头结庐正对金鳌顶苍虬翠凤翔其中上有缥缈之仙宫琼林琪树散清影此心此境将无同溪山胜槩独尽得黍珠长悬太虚碧
赠韩明善先生
宋之咎夔韩魏公子孙百世文献风建炎南渡云从龙清门一派浙水东先生古貌古心胸千岩万壑神秀锺平生学术无不通盛名远震惊羣聋东南缙绅知所从会稽禹穴声渢渢潮阳家法醇而雄词源浩汗江汉宗追还正始何其工镜湖清波濯芙蓉大篇磊落垂长虹短章简严秀孤松荐道功德螭蟠穹天球和鸣间笙镛胡不进之明光宫隐居高卧蓬莱峰少微耿耿光烛空我来林下拜德容大雅岂弟袪愚蒙先生岂是商山翁先生岂与沮溺同向来闵雨致年丰存诚济物不言功清泉白石佳趣浓寜甘曳尾泥涂中着书脱稿非终穷世网安得罗冥鸿
夀吴宗师七十
番君之胄游方外锦江夀栎环仙佩帝遣承庆非常道玄教大宗师二代赤松仙子手扶持玉皇香案前相对一品清虚衆妙门万灵炳耀天人际看云天下闲闲老笑阅人间希有岁蓬莱真境一阳生四海羽流成大会紫炁丹光守龙虎御书新像照天地君不见崆峒广成别有长生方永赞万年天子垂衣裳
孔明草庐图
黄星脱耀炎风息中原板荡归奸贼三顾幡然起卧龙指挥艹艹收荆益王业偏安天一隅出师震动民忘劬人物自是伊吕徒甘服巾帼遮长驱伟哉广汉春秋笔千载之下悬汉日草庐入画想英风何人不爱诸葛公
辽西孝友行
征东有士迁辽西孝友之行如白圭北堂萱草春霏霏堂下荆花昼晖晖伯兮抚季心独苦教以诗书勿工贾季也成人感伯氏至今言之涕如雨空中鸿雁原上鴒嗟我安得无此情尺布之謡古或病相煎正尔同根生艺文先生新作传民俗可淳风丕变有弟有弟掾中书天报孝友兴门闾
高彦敬乱石奔流
白云微茫横劔阁兴到时时自盘礴高侯写出胸中奇乱石奔流美林壑西风老树三峡秋雪花溅沫岩之幽雷转空山骇猿狖毫端直与元化侔倦客思归结茅舍丹青一幅千金价谁知正乏买山钱安得长年看此画
瞻緑堂
我瞻淇澳青琅竿君子之节耐久看森森緑玉鎻秋骨肃肃青飇生夏寒济阳美人心不竞作堂种竹风骚盛鸾凤飞翔松雪书谁其铭者龚子敬
还家示亲友
去家一千五百日两膺朝命跻清秩我生孤苦抱一诚远行不计多逢吉舍舟遵陆乡山近红叶黄花秋露湿归来相见亲旧喜夜窗灯火谈京邑玉堂南士几人登芜陋方慙职纂述拜罢松楸又趋出上恩未报安敢逸
赵敬叔所藏汉天马蒲萄镜
武王求仙仍黩武不顾赤子顚崕苦金茎露滴秋风起天马西来渥洼水魑魅百怪无逃容神工献技链青铜铸成明月飞当空千年精魄沦土中识者望气如埋剑取之持入闽王殿南国衣冠光闪电茂陵尤物人间见蛟龙盘拏吐云雨照君肝胆万万古
秦元之所藏墨梅
我家江南万山底屋角梅花雪相似暗香踈影黄昏月小园风致极清美朅来追逐玉堂仙梅花不见今三年罗浮翠羽空入梦穷冬雪片飞姢娟秦君好诗仍好画展卷坐我孤山下素衣纵使京尘化标格天然自潇洒华光妙与梅写真简斋句法尤惊人我今解官归旧隐长歌玉树无边春
郭熙雪林晓霁
雪压梅花无处觅晓起乾坤同一色渔父蓑寒理钓纶老樵担重折山屐怪来爽气轩眉宇有怀往事填胸臆千年劲节还汉使半夜奇功缚吴赋剡溪棹回清兴尽秦?云横愁思极梁园授简赋先成灞桥策驴诗独得抠衣侍立契窅冥闭门高卧甘岑寂想当盘礴心良苦中藏此意无人识郭熙能事乞真宰万里之势归咫尺要知诗画本一源笔端须有千钧力
葛稚川移居图
仙翁夫妇清如冰牛背稳坐儿女并两童牵挽陟冈陵兀然不废看丹经小鬟提擕拥前後药囊剑佩收神灵狸奴鸡犬尽同载家具纤悉烦经营人生飘飘无定止稚川亦复劳其形借问移居向何处白云流水万山青
瑞柳歌
兄弟初散柳凋零兄弟复合柳亦荣柳条弄色兄弟喜青青上有枝连理和气致祥臻厥美田家荆树依稀似隂隂濯秀春风饶有耳勿听淮南謡诗人赋咏感物情吴氏孝友闻上京我愿家家躬孝友无惜行人攀瑞柳
题张炼师枯木竹石图
洞府仙居森竹木山隂之阳剡溪曲千年老树不知春霹雳夜半龙起腹冷风吹雨入丛筱道人正抱黄庭读黄庭读罢风雨定石根流水清如玉平明骑鹤上青天但见白云满空谷
哀太师
自从天历干戈起四海一家如鼎沸权奸簸弄贪天功攀龙附凤皆倒置海内苍生望太平鼎湖仙驭俄上昇老虎未死人莫测孰扶日毂迟迟行大夫当时秉大义手挈神器正天位爰立作相隆委寄太师秦王势益炽朝廷大权既已归斥贤用邪图已私变乱法度施横政卖官鬻狱谁敢非王侯将相望尘拜歌功颂德多丰碑九重深拱方无为天下万事由太师起居玉食胜天上生杀贵贱操主威千兵万马常自卫爪牙武士争光辉龙虎大符擅天宠振古权臣无若斯天变民灾何足恤神人怨怒宗社危纲常万古不可絶君臣之分不可越近郊出猎果何谋飞扬跋扈当车裂一朝天子奋乾刚下诏薄责流远方太阳杲杲冰山摧凶徒恶党潜逃藏家财簿録不胜计石崇元载犹毫芒德音屡闻天下喜治道复还旧典章呜呼太师权势如火灭鼎覆餗兮车覆辙作诗哀之戒後来遗臭百世何为哉
苦寒行
至元四年冬仲月朝朝水冰夜飞雪山川缟素积坚凝羲御杳冥厚地裂僵卧马牛缩如蝟土居塞向人处穴江南文士官更寒竈突无烟薪炭絶发梳脱落须捻折口吻悲鸣心?结赖有元戎时慰劳新酒巨觥话吴越安得冻解回春阳万物熙熙生煖热
月食遇雨诗
昔在唐元和中冬月遭食玉川子卢仝再拜作诗牋天吐胸臆怪怪奇奇不成句屈曲聱牙口生棘昌黎韩公岂效之意欲润色删厥辞玉川卒与甘露祸书生章甫何必效此奇世人好怪厌平正风雅寥寥失其所凡遇月食辄吟咏无不以卢仝为祖方今世平治改纪仍至元黎庶安康今五年前是至元之曾孙是年己卯岁六月十五夜月当食有常数星官太史食厚禄推测尽占步布告中外满京城百司庶府咸设香火具小儿救月敲铜盆街市閙喧喧仰头但见满天云不见月魄亏几分东南西北有神物无路施功上青冥安能用刑法磔死虾蟇精夜深昏黑雨如注荡涤炎暑生凉气尝闻日月食隂翳不为灾国家有道固如此妖异衰市人闻此言开口笑咍咍或疑上天公讳疾忌医深閟埋目盲出涕泗化为霖雨来嗟乎天人之际谁能了一塲怪事无分晓我作诗殊近理不效卢仝效韩子
东坡载酒堂
儋州秃髩东坡翁平生自是人中龙才高见忌时不容暮年再驾鲸波风南荒万里悬孤忠堂堂气节世所宗中原消息谁其通梦魂犹遶蓬莱宫雷州别驾老更穷瘴海相望云重重桄榔林麓荔子红真一仙酿香浮浓黎生父老欣奇逢载酒登堂时一中先生微醉春融融人传海外文益工似闻章蔡方登庸万物变灭如飞鸿玉局归老吾谁从百年废址深蒿蓬彭侯佐州化时雍作堂肖像追古踪春秋祀事报德丰乐府新歌被蛮童从此华夷风俗同儋人世世祠苏公
七十吟
我生愚拙少孤苦疾病仍多烦保乳年壮志立超俗氓独好诗书力稽古采芹泮水事远游遂令二子持门户史馆编摩凡几载归老貤恩沾父母岂知旧宅化桑麻高卧空山无伴侣人生七十世稀有今我已阅此寒暑为仁不富乡党忽清节康强天所与但得佚老堂三间孙子彩衣羣戏舞纯白道人七十吟再作东湖风月主
赠写真汪镜湖
镜湖流水涵秋清照见万物无逃形悬知悟取金粟法况乃家传独擅名虎头燕颔靡不似紫髯铁面何其英善貌高僧说法相巧模处士哦诗情我本山林麋鹿姿少壮偶为世网婴顾今归田事闲暇邂逅逢君眼辄青欣然点缀写衰朽病骨藏昂太瘦生朱衣象简差少贵雪鬓霜须老可憎旁观侧视良眦睨妇女失笑儿童惊往来芝田挟此艺黄金堆屋官蓬瀛君胡不往游上京上京比屋皆公卿
春草曲
春风如水流春草生芳洲游子有远志孝子无别愁吁嗟孝子芝兰美不出庭闱奉甘旨可怜游子飞蓬似春愁草緑千万里儿衣母线春风吹春晖满堂草菲菲游子归来慈母喜阶前鬭草看儿戏
孝养歌示大儿
夫养父妇养母夫妇孝养今稀有园池花竹娱老境甘旨杯觞开笑口夫夫妇妇一家范子子孙孙百世守木有根兮水有源水流无尽木隂繁白鹿峯头飞白云隐居读书思古人
游赤松
赤松树下流丹泉白石如羊眠万古山川独神秀二黄兄弟皆成仙我来又值玄冬候涧寒水落梅花瘦野人应笑白头新羽士相逢青眼旧焚香闭阁饭胡麻留宿云窗夜煮茶约我春风二三月小桃源里看红霞
上都回
去时两马行迟迟回时四骑如飞驰良友勖我虞险阻不知渐老筋力衰赤松风度銮坡客襄阳浩然爱哦诗回仙笑谈时絶倒路人逢我呼太医秋光晴日殊可喜向所未见今得窥一朝风雨天莫测泥涂烂熳衣淋漓黄昏下马投土室薰然煖榻舒四肢五更睡熟又催起此身安乐知何时居庸山水新霁色左右清景轩须眉健德门前一杯酒崎岖已复还京师长歌纪述上都回聚散行止非人爲
孙澹如墨梅
写梅老手称花光谁知并者杨与汤孙郎晚出亚三子笔端造化分毫芒澄心古纸生秀色枝柯瘦硬骨老苍疎花冷蘂随手出直恐勾引蜂蝶狂眼明见此横斜影鼻观已作春风香何妨尚玄不尚白妙意有在终难忘小窗棐几风日静坐令孤山归草堂是真是画莫生别为歌一曲倾一觞
纯白斋类稿卷六

[book_title]卷七
钦定四库全书
纯白斋类稿卷七　　　　元　胡助　撰
五言律诗
春游三首
门掩青山静莺啼白日长满壶擕腊蚁在处赏春芳树煖行新影花多散异香余心有真乐岂学少年狂空谷穷幽讨深春少定期涧花和露折寺石带云书山煖独闻麝水清时见鱼吟成归较晚长啸月明初古洞春香远寻芳步不停崇桃熏眼醉急瀑洗心醒鹤睡石云煖马嘶沙草青谁家修竹好幽户隔花扃
秋夜旅怀
栖栖何所慕林暝鸟飞还秋意水边树乡心云外山月寒知暑退夜静觉人闲索索叶成语西风满竹关
病中述怀
药裹经营久吟怀尚悄然园池荒病日艹木厄饥年梅迳落香雪柳堤生煖烟西湖春事好那得理征船
雨中卧病二首
雨脚何曾断檐花滴到明水流牀下出云自屋头生野港浑迷?村船直入城民方病艰食抚字可无情檐滴穿愁耳萧斋独卧时贫方奇善贾病始忆良医市远囊无药人癯鬓有丝平生丈夫志猿鹤岂能知
再用韵荅季仁伯二首
裹云山木暗然雨石榴明沙鹭吹鱼落舟人看水生烹茶惊困魅呼酒破愁城泥滑无来屐翛然絶世情风雨无虚日黄梅熟尽时尘缨泉可濯俗病竹难医蜗壁行蚪斗蛛檐设网丝小窗吟苦处唯有故人知
李息斋墨竹
今代湖州笔浑无半点尘霜竿余老瘦雨叶极清新变化孙吴法风流晋宋人可能医俗骨庄氏此凝神
送师古侄孙之杭
三酌阳关酒临分思黯然寒灯欹客枕瘦马耸吟肩木落江风外潮生海月边孤山梅鹤在为我酹逋仙
和许振古溪上晚晴
春寒花事晚何处畅幽情石雨苔纹积沙风鸟篆平山明云有影溪漫水无声夕照烟光紫归牛一笛横
和古学兄秋日出行
扶竹历寒墟幽寻静者居秋深山渐瘦病减友仍疎世网梦中鹿天游濠上鱼黄花忽到眼彭泽兴何如
对梅
坐牕观复妙摇落见孤芳数点雪争白一枝春破荒冰池沉瘦影月屋老清香与尔同枯槁凝然到坐忘
挽凌吉叟教授
惜甚云霄志伤哉露电身青衫沾一命黄壤閟千春俸为收书尽家缘好客贫茂才充贡者寜复似斯人
挽方存雅先生二首
平生山水屐眉夀益诗昌古意回风雅清言越晋唐仙华秋月冷江浦夕云荒博士当铭笔门人着耿光黍熟南朝梦劬书但苦吟一编风雨集千载友朋心猿鹤惊长往湖山忆共临乡闾遗老尽清泪满衣襟
宿元苻宫呈王牧斋宗师
草木皆仙气丹房闭寂寥山高星斗近洞閴水云遥夜醮鸣金磬秋吟和玉箫明朝骑鹤出别馆谒王乔
冷泉亭得炎字
静定烛豪纎山僧看不厌一泓澄碧冷千古涤朱炎流出仙源远飞来佛国兼香尘那有汚润物本无嫌
次韵闻鹃
啼到天津上繁华一梦空东西犹异产南北岂同风月冷依秦树云晴遶汉宫锦城归去好谁解驻春红
次韵朱仲山过钱塘
禾黍遗千载东南第一邦望云生海峤带雨絶涛江忘世浮鸥聚留人语燕双君诗钟万石寸莛曷能撞
和道心侄山居
高榭何能构空台漫自基水边梅白处霜後橘黄时扫叶穿林远看云坐石迟清吟兴微醉此道既轩羲
挽王雪溪二首
卧疴才半日遽作玉楼仙野服成亲赙松棺制学钱谋生真泫露取友独忘年遗稿如山积儿孙岂解传扰扰百年内翩翩一梦中有形均是幻无色不归空老懒添诗债逍遥策酒功斯人今已矣谁复与吾同
长至
云物有佳色梅花何处香乾坤回始泰律吕动初阳归梦怜宵永清愁又日长远游成底事两鬓欲苍苍
春日言归
春色明宫柳京华独緼袍云霄崇世禄台阁聚时髦有道贫方乐无官归亦高光风满天地随处可游遨
哀李清臣侍御
慷慨由中定艰危见处真全生多失守一死独成仁正气扶皇极忠风动紫宸易名褒典在千古劝为臣
寒食
花柳平原盛提擕满路傍时思当火令野祭哭春阳裂纸标青塜倾壶醉白杨油然追远意吾亦忆吾乡
过青州呈丁幼度御史一首
南下逢初暑兼行带晓星雨行垂野黑水树入船青愁絶吟难就凉生梦易醒暂回风半席酾酒乞江灵
李海务和御史韵
鱼贯帆樯集郎君气势雄河源晴易泄水脉暮皆通复此留终日何烦得便风所思归越上高卧白云中
挽胡石塘先生二首
久矣钱塘客儒林志独勤力行修古道邃学琢雄文弦诵三年佐声名两浙闻凛然生气在尚想唾青云吾宗文学老义气晚弥刚寄迹青莲宇无心白玉堂饮瓢甘菽水易箦正冠裳一苇灵輀远西江恨渺茫
东昌道上
长河春欲暮高柳緑成隂野迥鸡声远沙虚马迹深雨来云泼墨月出水浮金此景凭谁绘停挠付短吟
过淮安
喜过淮安郡风帆挂落晖席偏坐不稳?转去如飞宿麦连云秀春花入夏稀渡江知有日浙水竟东归
姑苏书所见
阖闾城最古台榭俯长川水国船如屋人家屋似船扳罾黄鸟外倚棹白鸥前日暮吴歌发沧浪濯足眠
挽刘师鲁二首
学古成清隐峩冠似旧时中兴名将裔盛世老儒师骚雅诗千首风流酒一巵平生求益友後世愧相知名满江湖上身居陋巷中典刑存冠带冰雪贮心胸高论惊流俗雄文复古风武林遗老尽清泪滴秋空
道馆夜雨
道院吴山下梅花岁事阑人皆忙里过我独静中看丹竈松云暖青灯竹雨寒胎禽鸣夜半有客梦长安
挽掲曼硕学士二首
白首陪经幄丹心侍玉除两楹俄梦奠三史未成书诚一宗君实浮夸厌子虚东南遗老尽吾道竟何如清苦平生节声名夙有闻朝廷方用老翰苑久摛文眷遇身难退裁成志独勤坐隅惊鹏入万里哭秋云
春风轩为蔡士安作二首
气象唐虞在微和拂面吹杏坛闻讲日沂水咏归时牕静花光合帘虚花影移乾坤生物意能有几人知近午看花柳春风入草庐坼他方长物吹我读残书富贵三生梦中和一月居微吟饮醇酒半醉兴何如
遂心堂婺源汪氏
堂构佳山水优游日醉吟隐居增别业逸老遂初心亭馆莺花盛园池竹树深平生乐志论何必羡朝簪
寓乐楼
花木绕重屋云?含令姿鸟飞瞻广宇鱼泳俯深池秋月清吟夜春风微醉时此中千古意寜许俗人知
春日即事
京华寒食近客思转凄迷春巷一宵雨天街三尺泥宫花红影湿野草緑痕齐寂寞抄书坐扃门到日西
和王治书题道士幽居韵
幽居尘事远燕坐古松边劔气冲丹室琴声落涧泉春云生白石秋露洗青天独得山中乐长年此学仙
营中述怀二首
开国先锋骑屯耕古战塲老儒甘寂寞此地极凄凉晓露凝沙白秋云覆草黄更无人问字终日面颓墙野甸寒威极烧茅拥败缯懒能梳白发愁只对青灯雪夜一轮月霜天万木冰越南归路杳清兴不堪乘
挽袁伯长学士二首
鲸吸朱提龙吟緑绮琴着书稽古学掌制擅词林气宇青天杳渊源碧海深斯人寜复见凄断越山隂孤舟归镜水无复梦金銮古器云雷富高怀星斗寒东南丧文献朝野哭衣冠十载座中客惊呼涕泪酸
送崔逊斋兵部奉祠还高丽
恩重君亲报唯云孝与忠温恭寜事外出处贵时中万国衣冠会三韩礼乐同鸭江春水緑朝日正生东
和王继学亷使楼上独坐二首
千嶂烟云湿双溪草树长平生耽水石是处卜林塘日静清冰署春深白玉堂当年门下客复此获徜徉退食看山坐凭阑觅句时晴天鸿去远春雨燕归迟山药和云煮江花带石移所欣公病减物物咏新诗
送方县尹
百里子男国松阳近古淳飞鳬花县晓佩犊野田春家富招名士官清恤小民京华尘梦远棠树緑方新
挽宋献公诚甫二首
至治龙头选端为天下奇东曹持正议西掖擅雄词吾道诚无间同年匪独私新阡封马鬛挥泪读铭碑苦学修清节逢时道亦行朝端仪典礼海内仰声名宗伯方推毂成均遽奠楹易名虞祭毕稽古极哀荣
松巢
太古遗民在巢居适所安白云封户牖青露滴衣冠鹤梦三更寂龙吟六月寒幽栖无外慕肯作大夫官
端午漫题
老罢离骚读青铜雪鬓双久贫交易絶多病酒难降节物薰风馆归心夜雨窗当时萧艾盛吾欲驾涛江
挽许益之二首
讲道宗濓洛穷居乐孔顔平生黄卷上多病白云间嗣????归东浙传衣自北山丘园终不起天爵贵畴班易箦惊乡党东南丧硕师化人唯笃敬稽古独精思云谷生徒散河汾弟子悲遗书应有托千载耿光垂
题清白泉亭
一酌黄清白三年政善良监明全体静物润活流长吴令今无沗梅公古有光作亭贮风烈歌咏比甘棠
除卫教
屯田营细柳易水觅渔竿白髪新文学青衫旧史官饥方谋饭足老未脱氊寒人道军中乐弦歌处处安
挽马伯庸中丞二首
稽古陈三策穷源贯六经文章宗馆阁礼乐着朝廷执法头先白抡才眼更青堂堂寜复见老泪滴秋冥魁然成杰出霄汉久翺翔独秉代言笔频修荐士章苦心诗草在雅志石田荒梦冷淮南月令人益惨伤
聚星图
矫矫陈荀氏龙鸾子弟佳轩居闲有适尊俎静无譁天意分三国星辉聚两家流传好图本彷佛古烟霞
中秋寓僧舍
西风吹客袂堪笑此盘桓万古月长好中秋人共看明生虚室白清入定僧寒来岁知何处禅房忆倚阑
竹雨山房
古宅千竿竹萧萧雨满林寒声惊睡鹤乱点滴归禽人语灯窗暗泉流墨沼深儿童游钓处白首重追寻
和治书题九成宫图韵
九成清暑殿华靡即隋家遗典转春鸟残碑涂暮鸦天池涵日月宫树鎻云霞千古看图画浮生岂有涯
和治书题骊山宫图韵
致理开元後繁华孰与京山头曾驻辇谷口未闻莺浴殿泉流暖霓裳国势倾西归重幸日挥泪独凄清
笑闲亭
结亭山水曲此乐几人知一笑忘机久长闲觉老迟虎溪相送处栗里独吟时会得其中意春风满酒卮
智者寺二老亭
当年方外友长此共登临二老遗风在双清古意深澹忘经世念静见在山心一段川云洛宗门有嗣音
藏六处士
太极本无极化生隂与阳一从何处起六向此中藏白日龟龄永青天鹤发长人心原有易领会即羲皇
潭心斋
纯玉寒潭碧心源向此逢千秋涵日月一镜照蛟龙静极天同体澄虚物自容邈哉川上老末派永朝宗
送曾止善孔庙司乐
奉檄趋东鲁严恭事圣人虚堂金石奏新庙豆笾陈云气泰山晓杏花沂水春优哉游艺圃从此泝通津
黄晋卿同游灵隐天竺
灵鹫飞来古清游兴颇浓泉音穿积石云影翳长松好友常难约高僧岂易逢更寻天竺去山水翠重重
大驾还内
清暑还宫阙露源秋气分衮龙飞白日天马驾红云麾仗仪争观箫韶奏总闻都人增喜色万夀祝吾君
木尚书耆夀市居
黄髪尚书老廛居杂笑言市朝忘隐显钟鼓自晨昏听履多宾客县车盛子孙西山时引睡北海日盈尊
和仲实韵
两崕夹修涧乱石列千峰形胜可强国笑谈能折冲贵人常此过隐士不曾逢六月忽风雨凄凉如早冬
云州
暑雨不时作山流处处狂牧羊沙草软秣马地椒香夜宿营氊帐晨炊顿土房云州今又过明日到滦阳
李陵台
西照荒台远犹慙太史公君恩如水覆臣罪与天通汗简家声坠降旛士气空河梁他日别凄断牧羊风
过青州呈丁幼度御史
一笔江湖上谁占执法星柔桑采还緑短发薙才青月照归心折风吹醉面醒清时尽忠孝不愧北山灵
纯白斋类稿卷七

[book_title]卷八
<集部,别集类,金至元,纯白斋类稿>
钦定四库全书
纯白斋类稿卷八　　　　　元　胡助　撰七言律诗
元会口号
大明元会肃朝仪万舞充庭翠袖低干羽龙鸾翔下上衣冠鵷鹭列东西星环黼座韶音振日转瑶阶仗影齐咫尺天顔知有喜九重春色焕文奎
天夀节和韵
晓开阊阖九重霄仙仗缤纷拥斾旄万岁齐呼中岳近衆星环拱北辰高日临析木仪丹凤云遶蓬莱醉碧桃白发词臣同率舞彤墀班末是青袍
上已从康里子渊拜鲁国文贞公墓
宰木森森马鬛封肃然生敬若从公汉廷仪表羣贤右鲁国衣冠百世崇想见英灵环北极永思时序奠东风我来陪拜增瞻仰厚德清芳继不穷
王氏德符堂
高堂华扁记?辞善庆功成有所思俛仰先人种树处徘徊使节过家时绵绵瓜蔓深根蔕??槐隂茂本枝更喜校书天禄阁青箱远业付佳儿
送余德撝南归燎黄
圣恩深重劝臣休喜泮春氷解去舟隧碣制登三品贵玺书光烛九原幽外台旧肃观风使宗伯追荣列郡侯此日更知公有子燎黄才了上瀛洲
和马伯庸同知贡举试院记事
宗工羣彦列如墙半是先朝白发郎柱史独还评月旦谏书频上惹天香鸾仪夜静奎明室雁塔春深笏聚牀得士无惭龙虎榜盛朝一变古文章
南宫树棘閟萧墙周卫仍烦执戟郎初聚五星红烛影才分一夕綉衣香峩冠俨侍趋宸极射策详看近御床盛世流传文治洽银台通进少封章
杜清碧思学斋
先生高尚芰荷衣结屋藏书入武夷泉石洗心无别事皇王经世有遗思据梧即咏秋清夜隐几?观昼永时求志独修天爵贵故应荷蒉接舆知
送王治书分台上都二首
翠华廵幸度桑乾万骑如云卫後先北岭高寒天气别南屏萧爽地形偏薰风帐殿青冥上微雪氊车白海边献可从容惟觅句绣衣元是玉堂仙
台端咫尺近天威霄汉星悬执法辉夜静周庐传禁柝暑清甲帐进宫衣龙门晓日乘骢过滦水秋风看雁飞想见从官多赋咏时廵无逸谏书稀
开府大宗师张公游仙词五首
羽服初归虎豹关贞姿秀骨动天顔式昭圣眷风云会早着神功日月山历事五朝闻国论载升一品冠仙班词臣像赞承恩诏玄教宗风满世间
宝冠文物伟龙光鹊尾炉熏衆妙香道赞有元宗教始功扶词汉正源长至诚斋肃通宸极重赐便蕃出上方浊世粃糠俱扫尽翩然翳凤白云乡
始终异数独能全玉印亲承黼扆前一代宗师百代祖三分宰相七分仙玄功有赫唯诚尔大道无为本自然弟子得人光入室显扬嗣教永流传
开府荣名久具瞻化爰清静慰黎黔持身约素损中损照世焜煌谦外谦芝圃春恬延瑞集桂宫风肃致祠严山中龙虎神仙宅虹贯丹房冷玉蟾
毖祀忠勤岁扈从圣神诞育重遭逢一编辅治传黄石千载真游继赤松但见仙人身化鹤寜知老子道犹龙江东会葬衣冠处五凤楼深草木浓
和治书寄吴真人韵
江西方士候鄱君迎笑天香满袖云石室异书松下读竹斋清磬月中闻青牛驾出飘仙气白鹤归来语夜分薄海苍生均赐福鸢鱼飞泳总欣欣
送王继学江东亷使
宣城草木起清风谢眺青山在眼中赤壁仙人来海上绣衣使者过江东盘鵰劲气凌苍柏鸣凤祥辉映碧桐一道澄江如练静还朝仍作黑头公
苏伯修滋溪草堂
曾过滦城有所思溪光野色静朝晖三楹老屋藏缃帙四世儒冠到绣衣君子流风开远业史官直笔着清辉试看燕赵多豪贵金璧如山转眼非
送徐中孚祠武当归桃源
白日飞光急景催秦人避世古岩隈霓旌绦节穿云去春水桃华出洞来朝罢玉晨吹凤管读残黄老坐莓苔长松树下逢真逸笑说求仙海上回
次韵治书题九成宫图
冠山台殿压云平贞观初隆四海清昼静侍臣窥染翰暑微宫女学吹笙醴泉新为翠华出御榻长依紫气横可是丹青夸妙絶至今残本价连城
次韵治书题骊山宫图
晚妆慵困内人催几度华清赐浴来万室笙歌连谷响千门锦绣倚天开伤心蜀道传铃曲回首渔阳送袜埃莫说向来亡国恨水光山色冷如灰
送周本心修撰祠南岳
紫烟缥缈御炉馨万里光华候使星榕暗修途双只堠花飞古驿短长亭海湾日涌鲸波赤衡岳云开石廪青奇观尽收还玉署天顔有喜问生灵
送史正翁嘉兴经历
万里扁舟几赋骚蓬山不恋故人袍宾筵但得蓴鲈美幙府寜知案牍劳泽国春波鸿去远华亭秋露鹤飞高都门送别花如雪使我归心折大刀
送王安道处州知事
马行冯岭?嵯峨草舍民淳奈乐何孔庙韩碑天下少黄祠李篆洞中多郡斋昼静依苍栝幕府风清泛碧荷地近雁山堪吏隐谢公屐齿在烟萝
送郑彦礼同知
声华先已播南雍暂撤朝班赴治功掌制昔居词苑右分符今与使君同马行石磴秋云上人在榕隂古木中亷政欢謡民俗阜丝纶还侍大明宫
送唐梅宇真人归江陵
真馆承恩久服劳翩然归赋远游骚九天星斗苍龙佩万里烟霞紫凤箫苦竹泉傍祠老子梅花宇下列仙曹明年我亦江湖去何处相逢酒一瓢
万安寺观习仪
卫士金吾塞梵宫旌麾妍丽映寒空仿陈元会千官肃恭习朝仪万国同礼乐雍容全盛日衣冠文雅太平风小儒拭目还心醉归对书灯守岁穷
听琴
勇士轩昂马赴坡丝桐古意妙如何高山流水知音少飞絮浮云变态多三叠秋风巫峡雨数声落木洞庭波请君试鼓阳春曲坐使乾坤万物和
王氏自得山居用陈衆仲韵
高人情性爱吟诗卜筑山间乐四时明月清风真自得白云流水是深知鸟鸣春意巗中树鱼泳天光石上池空羡隐居无限好素衣化尽负幽期
春闱对读同赵子期黄子肃夜坐
卷束如山塞坐隅通宵无寐亦良劬雄文往往惊投璧清诵琅琅美贯珠花眩眼明亲蜡炬声乾舌本沃云腴朝来喜色逢春雨襆被连牀二妙俱
和虞学士读廷对策玉堂有赋
直庐读卷有元臣喜沐恩波物候新杨柳微风奎阁晓杏花初日玉堂春检书庆衍雍公泽发策文明孟氏醇焜燿天门龙虎榜周家百世有深仁
奉祠三朝御容
三祖皇灵俨若存孝思时荐像临轩山河隆准天威近日月重瞳玉色温赫赫圣神开朔甸明明英武拓中原贻谋功德咸歌颂独有微臣愧讨论
题苏郎中墓碑
苏公敬狱庆源长伟绩流传在发扬幕府平反疏枉滞塞垣委积化饥荒萧曹事业今无及班马文章古有光教子义方书满屋鲤庭史笔最称良
南城书院和王子肃韵二首
阅卷匆匆永夜过风帘官烛泪流波冥心学术蟠千古快意词源导九河仙伯金华司桂籍文儒玉润聚鸾坡春闱却是龙飞榜依旧燕台得士多
风檐光景莫虚过变化鲲鹏北海波但觉衔枚如赴敌敢谈辩口似悬河点头卷好逢宗匠执法星明近谏坡帘外官闲深院鎻诗筒来往不嫌多
试院和主文鲁子翬佥院韵二首
兴贤求治万方怀千羽敷文舞两阶宗伯率先司主试史官例得预堂差天香缥缈来深院烛影朦胧坐小斋却忆少年勤夜读山窗月上落松钗
京尹兴贤藴素怀盛张驺从入宾阶但闻计吏趋科选无复行人说点差霜气棱棱御史府礼容穆穆太常斋临池笔法知何用书榜纵横折股钗
试院和程厚甫韵
白袍吹送上青云幸会龙飞万象新君子扬庭鸣彩凤圣人在位见祥麟诸公旧梦攀仙桂独我清时起钓纶遗逸更求科举外故应林下不逢人
上京纪行再赋居庸关
涧谷才容两轨行全燕厄塞自天成折冲险道四十里制胜中原百万兵过者但知今北口居人不识古长城清泉白石幽深处暑气絶无寒气生
龙门
龙门两岸倚霄汉禹凿神功壮九围日月东西自吞吐乾坤南北总枢机片云作雨千峰暝顷刻流泉百道飞老病词臣逢伟观吟鞭缓策不须挥
滦阳七夕分韵青字
家家绮席设中庭儿女喧譁拥碧軿天上楼台当七夕河边机杼会双星桥横鹊背秋凝恨菓结蛛丝夜乞灵晓别西风洗车雨龙沙漠漠远山青
滦阳述怀
翰苑何曾纪圣谟滦阳万里一身孤秋风起处黄榆落夜雨尽时青草枯雪压黑山屯戍帐云飞白海猎围图属车来往常亲见神武开基自古无
再用韵荅虞学士
稽古雄文自典谟先生忠义立朝孤秋生滦水情偏逸爽入鳌峰思不枯经世大书光制作奎章诸老盛仪图岷峨山色青长好一任浮云自有无
三用韵荅吴宗师见和
宣室从容昔进谟玉烟劔气鹤飞孤千年骨换丹砂熟几局残棋白石枯天上仙人承露掌山中老子看云图碧牕隐几清秋日万籁萧萧听到无
四用韵赞虞公为宗师书看云记
八分古隶轶君谟思入风云态不孤墨润长惊双凤翥笔乾时见一槎枯诸儒滦水清秋会老子函关紫气图自昔通家成故事核玄讲易世间无
龙虎台
缥缈神京五彩边丕基开拓肇全燕地形龙虎台千尺国势山河卜万年畿甸周遭明日月居庸险厄古风烟都人长此迎清跸湛露光中白雁前
题郑义门【并序】
郑氏义门旌表久矣迩者余佥宪行部经过大书东浙第一家五篆文以褒之此观风职也助尝造义门获拜期颐之老於牀下见其长幼有序衣冠济济一家三代之风也呜呼盛哉辄赋近律一章以纪云
相国鸿书护碧纱凤林渊薮閟烟霞南方礼义无多族东浙衣冠第一家天上经筵资检讨里中文学被光华观风善俗加褒表厚德清芬岂有涯
助告老南归述怀一首因留别馆阁诸公既承和章以耀其行而书鄙句於其端云
来往京华三十载自怜孤苦傍人门白头始遂归田志朱绂新承致仕恩上苑莺花春梦老故园松菊晚香存太常博士古官职嬴得虚名遗子孙
纯白斋类稿卷八

[book_title]卷九
钦定四库全书
纯白斋类稿卷九　　　　　元　胡助　撰七言律诗
送简秋碧管句还孔林
孔庙摧颓久不修下僚衘命走神州浮云叠武斯文晦残照林亭古木秋天历圣人祠阙里太平元士赞皇猷翬飞改观光邹鲁金石镌辞颂德优
和马伯庸道宫夜坐
退食仪曹日影西玄都下榻似仙栖羽衣仙乐倾新曲石鼎诗联补旧题火软丹房温坐毳酒消冰盌冻羮藜道人静听尚书履万丈寒芒聚璧奎
和赵秉彞夜坐见寄
北风朝暮撼松棂词客相过始啓扃汲井层冰敲碎玉烹茶宿火拨残星愁吟笔冻书难好僵卧氊寒梦易醒无补明时嗟欲老此身如鹤瘦伶俜
次韵逯彦常游江心寺
东瓯山水胜他邦突兀胸奇向此降不使一尘生絶壑长留孤塔峙中江月移松影横鲛室潮渍苔花上石幢安得相逢共游览浩歌醉倒玉瓶双
敬亭春雨楼为继学亷使赋
岚气山光接太空诗楼新制擅江东官居宪府云霄上人在敬亭春雨中花木护寒隂漠漠琴书生润晚蒙蒙千年谢李风流远一代声名属我公
坐邀山色轩
高人拄笏澹忘形宾接千峰主敬亭排闼相看仙眼碧欵门长对佛头青雨来送爽鸣瑶瑟云度飞隂卧玉瓶独揽光华成百咏能令李白醉魂醒
陪亷使游昭山亭
宛陵春色有余芳出郭清隂逸兴长云树深藏金刹古山花时拂绣衣香唐僧卓锡涌泉水裴相读书留草堂休日从容陪胜赏微吟浅陋不成章
送苏伯修分院上都
词臣扈跸更遭逢共沐恩波喜气浓下直锦袍淋马酒大酺氊帐割驼峰白河秋早旌旗合黑谷云深剑佩重想见翰林苏应奉乐章进拟动天容
送李仲甫应奉祠西蜀
诏选祠臣太白豪西驰代祀岂云劳仙盘映日华峰峻栈道缘云剑阁高中肃祠庭陈玉币前驱使节拥旌旄还朝应为扶衰老卭竹过肩赠我操
送苏伯修南台御史
九重明达选英髦豸角峨峨展素操才学久居文馆盛声名更入宪台高风霜总避新騘马冰雪相看古锦袍建业青山真似洛咨询历览遍江臯
送王君宾西台御史
经世书成焕壁奎风清台阁映金闺伫闻丹凤鸣岐下又见青骢到陇西汉苑故基春树远秦川平隰暮云低封章稍简寻诗去好在唐人向上题
冬日书怀
天北云容雪意稠东风何日上归舟小儿乡里当差发老子京华尚滞留道义寜非一身贵功名总是百年愁平生有志成迂濶堪笑还家已白头
秋月寒潭
一轮桂魄挂长川百顷寒潭古?边水影净涵天上月月光清澈水中天洗空河汉秋无际冷射蛟龙夜不眠收取钓丝归去好三更冰雪满渔船
送周伯温广东佥事二首
词林艺苑擅豪雄异数升迁出帝衷三载侍经环北极一朝佥宪振南风身居柏府冰霜上思入梅坡玉雪中未必羊城能久驻青春有诏趁归鸿
过家彩服映朝绅忠孝纯全益显亲秘殿结知圣天子高堂喜动太夫人威行风采摇山岳胆落奸贪泣鬼神从此鹏抟知远到他年勲业画麒麟
王氏庆寿堂二首
旧隐苍苔满石田使君家世本潼川槐庭隂古多培德荆树花荣半学仙锦水天风黄鹤外彩衣春昼白云边悬知庆夀堂中老细酌流霞不计年
风流江左故侯家逸兴超尘岂有涯两袖天香朝北极一杯秋水诵南华旧藏竹简参黄石新制莱衣翦碧霞自古丹成由孝行银潢八月试乘槎
太白楼
齐鲁平原緑树头登临遐览忆风流监湖一曲知章宅济水千年太白楼宫锦酒酣飘逸气金銮月落照清愁自从采石骑鲸去此地何人更唱酬
送袁庆远潮州经历
?海崎岖到掲阳民风吏治独称良学师赵子游芹泮庙祀韩公奠桂觞幕府移文鲛鰐静郡斋下榻荔蕉香悬知画诺今尤盛千仭冈头见凤凰
茶屋
武夷新采緑茸茸满院春香日正融浮乳自烹幽谷水轻烟时扬落花风醉欹纱帽扃双户静听松涛起半空唤醒玉川招陆羽共排阊阖诉诗穷
又咏
竹屋山房雅致幽惠泉建茗濯春愁紫门闭後俗客少石鼎烹时道士留苦入肝膓疑骨鲠香回齿頬尽风流北窗睡足供三碗不愿人间万户侯
贺天师祷雪灵应
緑章夜奏晓云同黄阁精诚已上通龙虎千年传秘授乾坤一雪显玄功天花密散人心悦阳气濳回物象丰为报新春好消息也知喜色动三宫
赋喜白发
举世凝愁君独喜白纷固与岁寒期阳春不化垂顚雪清晓惟梳满面丝朝士鬂边多为国山人头上半缘诗今年我亦周花甲正好衘杯介夀眉
归来漫题
矫矫冥鸿避网罗征途岁月易消磨故园安在黄花少老友相看白发多司马壮心寜止是渊明归兴欲如何儿孙绕膝丰年喜时醉新醪一浩歌
追和宋诚甫题蓬莱阁韵
长吟得句胜封侯况是蓬莱阁上游万壑飞流春雨足千峰列笔晓云收山藏史册抽金匮帝召词臣记玉楼唯有留题在高处缁衣无复继风流
夀吴宗师二首
孔李通家辅世长两都来往几星霜龙川晓护迎天仗凤阙春朝侍玉皇图写风云千载会铺张道德九霄光玄门殊絶无今古夀栎山中一瓣香
又咏
瑶池硕果蟠桃悬南极光中窥老仙眉夀七旬又一岁至元再纪方五年链成丹火飞紫雪看尽白云上青天缥缈仙家日月永灵椿树下锦溪边
宿智者草堂呈辉公
京国归来访旧朋祗园树下试闲行青松夹道石云冷红叶满山秋雨晴重到上方惊半世清谈良夜欲三更新碑琬琰传江左师表禅规集大成
送王温夫宣城教授
束书襆被过江东师范宣城道最隆礼乐弦歌千里化衣冠文物六朝风裴休緑野开禅苑谢眺青山绕泮宫会见声华腾宪府相思回首暮云中
济州阻水
梧叶初飘暑气烦任城留滞过中原风雷又送他山雨川渎方增会水源天井千艘交缆繋斗门三峡怒涛翻常时夏涸今忧涨危坐船牕看浪痕
括苍道中
层峦雾气午才收苍壁飞云古木秋冯岭危盘九天上刘山胜絶万峰头结茅成屋依岩穴叠石为田绕?流未必居人识幽趣长令行旅似清游
送于夀道知婺源州
分符出守向星源竹马郊迎二月春共仰高科推国士独持亷节化州民香凝燕寝黄堂静仗引熊轩皂盖新朱子故乡山水窟岂无遗逸白头人
范文正公忠烈庙
万石丛生泉一源太平香火独长存西边事业归青史先世英灵卧白云义廪久肥吴下族孝祠遥省洛中坟我来景仰怀忠烈几度徘徊到夕曛
嘉树轩
昔人种德百年期嘉树深根阅盛时薿薿当轩蟠秀色森森遶舍沐华滋闲阶鹤下鸣隂远空谷莺来语昼迟畴赋角弓勤颂美无忘封植有遐思
送上官来复祠岳渎名山
翩翩霞佩两瞳青袖有天香笔有灵上应星辰驰使节远穷海岳礼祠庭四方乐岁祈民福万夀长春锡帝龄闲暇题诗寻胜侣山隂重写换鵞经
李氏遗经阁
乾淳残刻护神灵华构峥嵘接鲤庭易代文明三建阁承家业广一遗经邺侯旧读垂籖白宅相新休照汗青学自五峰传统绪湖南章甫盛仪刑
寄陈玉林链师
羽衣道士识重瞳冠剑芒寒星斗胸赤壁月华惊梦鹤蓬莱云气护飞龙新宫突兀三清殿故国苍茫六代松忽忆旧游今白发何期再听蒋山钟
和王君实员外廵山韵
元臣执政肃留都小队廵山近甸初晓日旌旗穿水国秋风剑佩入林居社公酒熟田间醉朝士诗成石上书白发史官迟外补此生犹负气凌虚
送谢尧章
青冥无路志多违金谷冰山亦易非万里天风双鬂老五湖秋水一帆归东篱菊花古来好泽国鲈鱼今正肥羡子束书寻故隐长松巢上看云飞
涿州先主庙
先主故乡今涿郡我行其野慨英雄犹存古庙龙顔异无复高桑葆羽同西蜀偏安付诸葛东吴遗恨失关公汉家正统终然在千载神游即沛丰
送苏伯修淮东廉使
观风使者辍朝绅张祖都门柳色新玉节光寒淮海月琼花香老绣衣春岷峨文献传家学山岳威名廓吏尘有美皇华临遣意澄清一道悦吾民
瓮天【为谢尧章作】
古瓮空中纳九州谁能从我事遨游好谋莫作商人喜知命长怀杞国忧百万醯鸡同旦暮大千野马自春秋何当造次发吾覆庄列惊猜让一头
高氏四景亭
冉冉年光鬂易星太行山色满虚棂野花流水春云白嘉木繁隂晓日青种菊闲官吟竹屋爱梅处士倚松亭人生适兴须行乐万事无过酒一瓶
雨竹山房
山房旧隐种琅玕灵雨锵鸣古佩珊入户清音闲自听映牕秀色静相看翠摇湿湿琴弦慢玉立娟娟鹤羽寒三世对牀书满屋几回吟罢独凭栏
东平段千户挽诗
太尉名家鲁国英资兼文武识高明云飞紫塞朝横槊水落黄河夜渡兵四十九年如大梦百千万刼悟无生郎君惟肖能传业何止遗芳在柳营
寄题留槎阁
龙泉爽气干牛斗处士幽居意自闲高阁卧云超物表古槎流水寄人间尚疑星石千年在曾泛天河万里还不用成都重访卜此生真遯好溪山
纯白斋类稿卷九

[book_title]卷十
钦定四库全书
纯白斋类稿卷十　　　　　元　胡助　撰七言律诗
中秋月
水镜团团挂碧空山河大地影朦胧中秋明月年年好万里清光处处同泰华莲花凋玉露广寒桂树起金风明朝尘世那堪说但见童顔变老翁
上享太庙礼成
太乙鈎陈盛羽仪躬祠清庙早冬时祼将册諡崇徽号羮定工歌俨孝思穆穆降升三后假洋洋左右百灵熙明朝法驾还宫後民望恩波四海垂
送祁伯温御史
国学师模养浩然台纲扶植赖忠贤一封直气榻前奏百世高名天下传刚介独鸣能决去奸谀内愧岂安眠要令宗社斯文重砥柱中流障百川
梅所
竹外横斜野水滨岁寒何处识吾真蛮烟瘴雨面如玉雪谷冰崖身是春东阁廵檐青眼旧西湖倾盖白头新光风霁月梅花所尽属当年上国宾
再调编修
山野逢时久治安曾经执笔远游观一生清苦唯文学十载迂回复史官白发方新银海眩青衫依旧玉堂寒老来未遂归田计换骨犹迟九转丹
沙河舟中
夜来好雨润桑麻緑暗园林去路赊天上云衣变苍狗水中日影动金蛇老吟苦处愁为客春睡浓时梦到家渐近淮乡风物美扬州准拟看琼花
过京口有怀先兄淮海山长
淮海向时曾对榻江流浩浩莫穷源金山骨立成焦土瓜步潮平没旧痕万里孤飞鸿雁渚百年有感鶺鴒原禅宫刧火生凄怆忆共登临更断魂
挽王继学中丞
玉堂挥翰泻珠玑家学光华世所稀但觉高才无滞事安知平地有危机妙年台阁祥麟出晚节江淮退鷁飞惆怅百身曾莫赎生刍一束泪沾衣
又
平生忠耿岂消磨报国当时荐士多乌府风清中执法凤池日永载赓歌人间富贵如春梦海外文章似老坡慙愧白头门下客伤心无复听鸣珂
夀吴宗师
蓬莱深处老仙卿闲看飞云眼更明此日广成千岁夀明朝太极一阳生玄功无迹非常道造物同游不世情晚集瑶池青鸟下天风吹彻紫鸾笙
南郊大礼庆成
斋宫至敬格穹玄奠璧鸣韶达燎烟万世配郊尊圣祖一人端冕对皇天旗常婀娜三光会云汉昭回五色连海内欢心成大礼恩波同沐庆尧年
题丁元善阳明楼
阳明福地神仙宅缥缈楼居鎻翠微瑶草长松凝古雪桃花流水驻春晖黄庭已换羣鵞去华表方看独鹤归人世千年一弹指蓬莱清浅是邪非
送高承之赴崇政廵检
初试朝衫剪緑罗兰亭回首旧弦歌且骑擒贼将军马休换书经道士鵞雁荡云飞山有泽龙湫日静海无波太平时世官偏好崇政安居乐意多
中秋宿中山值雨
择吉相期出国都寜知过雨昩良图马行不稳人频险泥陷方深路转迂易水蚤寒云气重中山秋半月光无明朝局辔燕南道更苦淋漓到日晡
和赵子期侍郎延春晓直韵
晓开阊阖日华东入直承恩傍衮龙水浅御沟生薄冻霜严宫树脱初冬立朝正色阶前柏报国丹心石上松业在济时方向用愿言即取富民封
春闱帘外纪事
南宫会试集羣英帘外官曹职事轻对读文塲四君子监誊笔吏二先生连朝虚食唯慙色长昼高谈起笑声鎻院若开星散後他年莫忘此时情
和叶敬常危太朴同游四明东湖
连璧鳌头蔚有光东湖胜槩甲吾乡青山带雨秋偏早积水生隂夏自凉太史方紬藏秘阁老侬深炷古祠香承宣安得如前辈泽及斯民百世长
除夕偶成
节物纷华除夕至嗟余几见客京城身轻谢事无官责年老还家有子迎紫陌糟兵连夜饮朱门爆竹半空鸣岁寒固守清贫乐穷鬼年年送不行
寄题雪堂重建
东坡遗迹久荒榛迁谪名高寂寞滨竹院再营新绘雪海棠重发旧时春一襟风月超前古两赋文章絶後尘安得登临拜公像江波浩荡白鸥驯
赤松宫
万树烟霞一水迂叱羊福地即蓬壶林泉松石到今别兄弟神仙自古无山骨莓苔长是润岩腰芝草不曾枯桃源小有更奇絶铁笛数声秋月孤
智者寺
古木寒流物外心赤松智者独登临草堂访旧隔存没禅苑谈空无古今石磴巉岩黄叶积林亭窈窕白云深嗟予老矣无他念洗耳灵源听法音
虎丘寺
海涌峰藏万壑氷虎丘奇观列仙灵剑光湛湛沉寒水塔影层层上小屏苏子题诗山亦喜生公说法石曾听小吴轩上一长啸极目平原禾黍青
送巙子山平章赴杭省
公卿祖席上东门花柳芳菲气始暄辍侍经筵辞禁署分持钧轴镇雄藩湖山日静居民乐江海春深品物繁丕振儒风资治道芟除萧艾长兰孙
又
德厚才宏简上知氷清玉洁映黄扉词林载笔真无忝相业传家更有辉野渡潮平舟楫济新堤沙软斾旌飞东南父老勤瞻伫请为疲氓干化机
始皇
祖龙才略亦雄哉六合为家席卷来函谷出师从约散骊山筑苑後人哀可怜万世帝王业只换一坑儒士灰环柱中车几不免沙丘同载鲍鱼回
长城公
三阁飘香乐意浓赋诗酣饮谢春风金陵王气六朝尽玉树庭花一曲终门外干戈南北混井间妃嫔死生同他年亲上东封表却在开皇宇宙中
明皇
一曲霓裳四海危祸胎为洗锦?儿岂知勤政开元日翻作荒游天宝时九庙蒙尘惭父老六军驻马怨蛾眉间关蜀道归来後南内凄凉更可悲
子房
一击豪挥博浪中韩雠未报气如虹运筹垓下乌骓逝留谢鸿门玉斗空取履早师黄石老定储晚取紫芝翁功成却弃人间事长使英雄仰素风
莲花
隔?新妆笑浣纱香风清远属诗家留侯雅称妇人貌茂叔深知君子花碧净秋波千柄玉红酣落日一川霞兰舟桂楫纷纷去忆听吴歌宿若耶
七夕
灵鹊成桥夜未央佳期万古益难忘人间漫道经年别天上祗如一日长玉果蛛丝传巧意银河凤驾碾秋光归时不似来时好泪湿紫绡云雾裳
寒食西湖上分韵得声字
湖光潋灧雨初晴喜对良辰更合幷柳絮暖风吹钓影棃花寒食起箫声吟成见竹敲门看酒渴思茶入寺行薄暮归来忘息火客牕犹理读书檠
和方韶卿游涵碧韵
拂袖高吟梦得诗缓探陈迹扣林扉古亭禅刹自兴废野水闲云无是非一沼浄沉秋树影数峰长带夕阳晖风流县令今何在唯有苍苔满钓矶
和葛介轩对雨
积雨终风八表霾檐牙冲湿燕飞回满池芳草梦初觉一径落花门不开春事重教随雨尽老容暗觉逐愁来我今只作归田计门外鸬鷀莫浪猜
禅悦庵
雨後寻僧到上方松风吹鬂道衣凉四檐苍树緑隂合一榻闲云清昼长竹屋鸣琴连谷响山泉洗药入池香俄惊猿狖攀藤出隔水纷纷卢橘黄
寒食雪寄葛介轩
惆怅东风禁火天春寒积雨兴萧然安贫羞乞墦间祭追养力耕绵上田满地飞花犹见雪千门插柳已藏烟龎公上塜归来後应采新茶试石泉
和师古侄孙游禅智寺
竹院松门风自开斋残幽鸟下层台悬崕瀑近喧清昼坏壁诗昏长緑苔花柳盛时春易老山林好处客稀来擕觞野饮疎狂甚只恐岩栖隐者猜
同李此竹游西明岩
翩翩数骑入林幽落照西明转眼愁同社已非一日约仙巗方作片时游青枝露下云峦瞑黄叶风高石室秋安得春天却来此卧看飞瀑泻山头
赠闲云屋长老
古衲龎眉栖北山山中来往尽名贤苏仙解带施元老韩子留衣别大颠霞煖蓉峰春觅句云寒竹屋夜安禅何时却入东林社小结茅茨傍鹿田
送蒋良轩赴阙
远送故人上帝台临岐握手总堪哀长亭细雨沾行斾祖道飞花扑酒杯万里苍生待云雨九重明主忆贤才谅知此去承恩後故国咸瞻衣锦回
禹庙
陵庙丹青树篆文梅梁?石昔人言千年岳渎神功在三代衣冠古塜存日落镜湖春水远雨来秦望野云昏凭高一览桑田濶空翠山霏满寺门
水北山房
水北山房处士庐松筠萧爽兴何如汲泉自试烹茶鼎眠石常擕种树书碧色暎窗新草长红芳被径落花初幽深不减东西瀼涧底瓜畦手自锄
寄泰里蒋良轩
故家乔木喜莺迁危坐谈经思涌泉竹径垂青春有主草庭交翠意无边夜来风雨思重念尘世参商各一天小子学诗兴感慨蓼莪读罢欲澘然
纯白斋类稿卷十

[book_title]卷十一
<集部,别集类,金至元,纯白斋类稿>
钦定四库全书
纯白斋类稿卷十一　　　　元　胡助　撰七言律诗
蒋山
锺阜龙蟠自古今宝公塔畔足幽寻穿云碧溜寒声细夹道苍髯古意深千载有怀穷涧壑几人无愧老山林齐梁遗迹多芜没聊把闲愁入醉吟
寄古学兄
东望南徐即故乡寒氊困坐昼初长池塘有梦生春草风雨何时对夜牀空巷燕归迎客语废宫花发恼人香登临曾有书来约緑净秦淮正可航
金山寺
浮槎乘兴到金山楼阁耽耽极伟观吞海江光明法界过淮帆影落僧阑青铜摩月秋偏早白雪翻空夏亦寒长啸天风来万里登临无复泣南冠
送张鹏飞佥事福建
冰壶玉节气英英正快扶摇九万程揽辔慨然新臬事埋轮藉甚旧家声瘴云暮卷三山碧闽海秋澄一道清风采从兹殊俗震老榕隂里遍廵行
次韵杨友直游茅山
雨过三茅翠滴衣冰壶高士入山时翻思尘世千年事未了仙家一局棋宝剑飞空丹化久秋云满地鹤归迟洞门不鎻天坛静凤管时将月下吹
送赵伯升江东照磨
风宪用儒吾道盛萧然琴鹤是行装昔闻洛水罗温石今见钟山起赵杨十载黄尘乌帽影一朝氷镜玉壶光公闲笑傲宣城上叠嶂双溪入锦囊
送凤山讲主归天竺
道人说法宝花零照夜摩尼浊水澄衲惹天香辞玉陛锡飞空影过金陵译经三藏见真性衣锦万回真异能我亦从来世缘浅愿参巾履蹑崚
古学兄自京口至蒋生教授自庐州至不期而会是夕大雪
家山何在久飘蓬兀坐寒斋岁又穷兄弟舅甥千里隔江湖风雪一宵同举觞痛饮消愁外秉烛相看似梦中明日不堪回首处孤云依旧在江东
春雪
膏雨纤纤长麦苖翻成六出舞春宵馍糊柳眼轻难积点缀花房暖易消云暝长途随马去风回虚幌逐人飘腊前赋瑞连牀乐此夕寒斋始寂寥
玉晨观
三茅山下玉晨观陶许玄风古道塲仙桧千年阅晋宋丹泉二井分隂阳烟浮石鼎窗纱碧云护灵坛秋叶黄过客徘徊不能去残碑断碣满长廊
虎丘寺
阖闾荒塜鹿麋游化作莲宫跨碧湫海气潜通龙跃剑金精秘泄虎蹲丘隂风飒飒双崕古白日寥寥万木秋说法道人无复见空余羣石卧山头
画山水
浮空积翠弄烟霞能事丹青属意賖野水碧澄涵钓艇秋林黄落见人家岂无倦客思蓴菜亦有闲官采菊花真似坐余岩壑里不知漂泊在京华
和袁伯长韵送继学伯庸赴上都四首
紫薇朝雨湿臙脂玉署深深弱柳垂书法谨严当载笔家声晔奕在论思瀛洲易纵青冥靶人世难酬白雪词扈跸年年九天上微凉殿阁载赓时
江海词源正弥漫南屏老翠几回看花骢蹴踏雪消尽宫锦淋漓酒吸亁鸾掖承恩挥宝札驼峰沾赐出冰盘英才得展当年治谁说冷官鱼上竿
清暑宫衣叠雪脂上京雨露故多垂人间炎赫无因到天上高寒有所思内府旧传延对策教坊新被雅歌词由来勲业须青鬂二妙风流擅一时
居庸关外隂漫漫异景萧条拄笏看沙草低风泉韵咽岭云开日露华乾天闲风臆三千匹世路羊肠百八盘想见玉堂多盛集宿酲睡起日三竿
次韵杨友直偶作
万事纷纷归去休采山钓水即良谋青衫不直田园乐白屋那关时世忧壮志奈何成濩落残年如此愧淹留会当共驾牛车去却泛春江树杪舟
和间闲真人悼鹤
胎禽住世不知年真逸成功独尔怜华表留声终解化浮丘相法岂虚传旧乘羽服空轩盖新葬铭章有墓田惆怅碧牕观易罢只骑一只上寥天
和道心侄遣兴
高人自得丘园趣何用腰金束九环宿雨乾时耕白水春云香处劚青山东林浄社形骸外西洛耆英伯仲间记取清明时节好相逢莫教酒盃闲
赴美化书院别亲友
遍参名胜走黄埃俛仰京华一梦回此日束书游美化当时荐稿上清台氊寒但得无迎送地近何妨数往来自笑半生成濩落犹期教育见英才
送董仲礼赴察院
三策渊源济世才简书严肃震风雷分司历遍东西浙贡剡还升内外台八咏溪云愁易别半山松月候重来交游衮衮登清要谁忆寒儒困草莱
游小赤壁
钓矶仿佛垒西边遥想英雄一慨然崖谷空镌小赤壁文章谁续老坡 仙落星久化山头石孤月长悬水底天此夕舟游殊胜絶惜无佳句与人传
新试院
宰臣属意构乡闱绘事翬飞土木奇欲为清朝罗俊士岂於华屋计崇赀丰碑外树陈王道高阁中严奉圣师会见秋风灯火夕朱衣暗点校文时
西山晚归
金刹纷纷压翠峦瘦藤扶我试跻攀清时更觉湖山好乐意极知鱼鸟闲西浦新鸿秋水外南朝古木夕阳间逢人为问归何晚笑荅幽寻山竺还
访孙干卿州判
元夕持螯酒兴浓喜君夙昔志豪雄相思京国十年外再会江隂一梦中舆诵安恬循吏化家传清白古人风功名事业从兹始不与膏梁筮仕同
效侯艮斋谐音一律体赠干卿
判州俭德似羔羊廉干声名日播扬僵卧独怜吟夜永胜游同约踏春阳赏心云观临江渚快意风涛接海洋今古无穷诗酒兴此生随地得徜徉
多景楼
来往南徐又十秋人逢好景易生愁惊心鸿雁飞孤影满眼江山忆旧游云净金焦浮暖玉雪消吴蜀涨春流文章未了相如志再驾长风万里舟
三月廿八日喜雨
久旱山川徧祷祠翠华徐动北廵时俄瞻万里风云合沛作一天雷雨垂爽濯飞埃泥没马润流枯壑水浮龟舆情歌舞均沾被想见行宫进夀卮
读文山集
学问渊源见性真志扶倾厦不逢辰少时大策魁多士晚节忠风愧几人亟上封章诛嬖幸肯回直笔媚权臣遗文字字英灵气玉洁珠光万古新
和李息斋留别南归
汉廷耆俊爱桐乡听唱骊驹抑更扬祖帐都门华毂盛归骖江路白云长平山杨柳沾衣緑桃坞琼花入酒香一代几人如此老淮南草木有辉光
壮日勤劳徧楚乡於今归梦有荆扬名高艺圃承恩重贵极传神阅世长静几蒲团依白傅暑风竹簟趁黄香玉堂回首如天上篱菊江梅共耿光
和张希孟学士拜命不赴四首
人生适意早归来日日杯觞笑口开云谷长歌招隐曲玉堂空避谪仙才子房素志唯松石仲蔚高居正草莱马上朝鸡曾惯听故应无梦到鸾台
孤云野鹤本情亲诗酒生涯乐更真已属诸公行治道独容老子作闲人琴樽夜醉华峰月杖履朝吟济水春心与海翁同一静烟波浩荡白鸥驯
脱却朝衣寜再来竹窗松户傍岩开但从林下得幽趣不管人间论逸才夜雪钓丝西涧玉春风屐齿北山莱相逢采药多仙侣清啸时闻月满台
勇退孤风孰可亲笑谈吾自变吾真百年胜事无多日一代高名有几人茶竈棋枰消永夏酒瓢诗卷乐余春门前客散张罗地花落闲庭鸟雀驯
淮安忠武王祠
丞相祠堂又一新翬飞金碧辉麒麟故郊尚想屯师日遗老犹谈误国人泥路迎降归孺子江潮失候避元臣丰功盛烈英灵在庙食千秋福我民
松竹轩
松竹轩开絶世氛钧天九奏静中闻山林独立苍髯叟冰雪相看直节君夭矫撑空龙作雨参差鸣玉凤栖云千年化石须臾事刻遍琅玕古篆文
贺欧阳圭斋除翰林承旨
庐陵居士後来身衡岳湘潭万古春江表名流知几辈翰林极品见三人纶言播告金銮旧史事裁衣玉带新一代宗工方倚注未容舣棹五湖滨
试院和察士安韵
科塲得失有神司为国求才孰敢私三日文锋雷动处五星德耀夜深时公心明镜持衡重老眼昏花读卷迟桂籍广寒先已定不由天命却由谁
送王公俨代祠南镇
天香玉帛礼祠庭原隰皇华候使星弭节云门探禹穴榜舟镜水访兰亭梅梁庙古苔衣緑石室书残草带青应向山隂寻故宅兴怀重写换鵞经
纯白斋类稿卷十一

[book_title]卷十二
钦定四库全书
纯白斋类稿卷十二　　　　元　胡助　撰五言排律
夀柳道传博士二十韵
昌运通神岳长庚应吉占仙华巍崒崒江浦润渐渐间气锺名世奎光烛画蟾宅心推广大成德本沉潜鲁下传宗远河东问学兼修辞精以密稽古博而严脱頴非常调弹冠讵久淹笑谈春入坐吟讽月窥帘考试文丕变分雍教不厌容台仪有据清庙器无嫌积累培良厚操持取甚亷铭章随竹帛諡笔却金缣朝帻收佳誉恩波喜沛沾仲秋当吉月湛露沐威炎桂蠧氷盘爽松醪夀斚添鸾坡方直上鸠杖未须拈海枣香堪剥蟠桃味正甜水苍新玉佩缃缥旧牙籖旋逼跻华要宁容即退恬太平资润色里閈极荣瞻
夀吴闲宗师
瀛海仙源远崆峒景运长眞人希代出大道翼时康教雨师门盛宗风祖德光让流吴子国庆衍益公堂毖祀精潜逹迎年乐未央太玄由我老永命赞吾皇忠孝承殊渥勲庸表异章蓬山游缥缈弱水济汪洋华旦开千祀崇朝转一阳羽仪眞肃肃霞服伟煌煌清奏闻天上黄封酌帝傍龟麟呈瑞简龙虎卫灵塲瑶圃羣仙集氷壶百怪藏大椿龄益荗古乐夀弥昌期枣仍多实蟠桃又再尝闲闲归衆妙一一见眞常旷劫虚无炁长生道德香玄都萧爽地笙鹤永翺翔
夀马伯庸学士二十韵
岳渎神光降乾坤爽气浮伟人惊间出昭代获旁求应诏高科始扬庭大策优华登文翰属显擢法冠俦天下无多士朝端第一流抗章弹老凤乘兴狎轻鸥耕钓蟠三楚声名播九州高吟淮海月清啸石田秋宣室趋前席承明厌旧游四人宁避汉二老已归周载笔铭钟鼎谈经侍冕旒青宫资善翊黄屋访洪畴桐马淋袍锦团龙沃赐瓯变风囘大雅稽古耀前修华旦初逢腊遐龄曷计筹俗怜青眼顾恩重赤心投龟息春长好虹光夜不收玉堂眞学士碧海古瀛洲仙枣香堪剥蟠桃味欲偷夀祺齐广老文统接韩欧
和王治书题商学士山水十韵
盛时宗翰墨学士擅丹青逸兴开山水高名仰日星樵斤空谷应渔网暮潭腥晴坞云无迹寒崖树有灵幽篁奇石瘦野蔓怪花馨猿鸟林间见舟车水际停齐梁图作障吴蜀写为屏万壑归深院千峰列广庭沧波鸥泛泛空宇雁冥冥遐思巢由辈中藏隐者扃
和治书春日台中独坐十韵
揽辔独迟迟清朝百度宜宪纲爰自肃危坐若无思封事通丹扆吟鞭咏素丝乌栖多好树鸟弄几新枝沙软连春草波澄解冻澌兴怀金马夕言饯碧鷄时深院花隂合闲堦栢影移芹香来燕子水煖出鱼儿白日宁虚掷青云不负期甘泉崇报祀应待续周诗
送史秉文助教祠西岳还家
蜀郡文章古雝庠闻望嘉放怀吞七泽归梦绕三巴秘祝祈民命分祠遣使华孝思宁独席恩意许还家海岳皇威畅乾坤圣历遐衔香辞紫禁负弩迓青緺令伯人方敬相如俗漫夸锦江浮竹叶玉垒涨桃花夀斚千年会慈顔八袠加暑风清剑阁秋月上褒斜飞雁河源远看云栈道賖高堂荣禄养晚节着天涯
胡安常侍郎父庆夀八十
盛世跻三夀清心养一元肖形传洛会种德迈于门安定新封贵中庸旧望尊菊潭澄夜月药砌弄朝暾大耋齐申吕高风蹈绮园枌榆崇素节桥梓沐皇恩家庆金章绚庭趋彩袖翻珍羞严日爱旨酒乐春温水曲扶筇杖花隂驾小轩何当床下拜同姓古弥敦
元夕王参政席上赋翦灯
元夕同清赏华灯此是魁玲珑峩凤阁缥缈叠鸾台楮叶羞雕刻并刀快翦裁水纹多曲折丝缕细萦回一巧由心起千奇应手来红摇惊舞袖彩散入衔杯云母长疑昼冰绡不染埃瑞光明百宝春色映三台玉烛和风转金花午夜开追陪东阁履吟咏愧无才
夀虞伯生学士二十韵
雍国光来裔岷江产世贤朝廷声夙着舘阁望推先学问诸儒服文章四海传楷书诚美甚古篆更萧然王李眞齐驾韩欧可比肩持衡归鎻院进讲侍经筵璧水开精义蓬山玩秘篇题诗红药畔草制紫薇边竹汗成新史芸香入旧编立班金带重下直彩旌悬历已三春候时方二月天长庚开夀域南极祝遐年花院藏烟後兰亭禊事前高明瞻斗汉雅志属林泉顔渥黄封酒心清白社莲松筠宜晚节龟鹤映华颠眞率甘枯澹逍遥屏丽妍丹炉同永久铁杖闘清坚前辈风流在斯文统緖延伫看升一品冠絶玉堂仙
刘仲彜御史孝亷
亲丧吾自尽营葬族人兼树柏哀何极居庐制独严夜泉台寂寂春露草纤纤行义还淳古科名举孝亷青宫趋簿领白简肃壬憸汝頴先贤传遗风尚有瞻
送赵宗吉西祠陇蜀
山川崇代祀有诏遣邹枚峻极瞻西岳华文焕上台灵光通汉畤嘉气候秦台望秩精诚逹迎年淑景回函香天上至使斾日边来马度卭徕坂舟行灔澦堆剑门垂薜荔栈阁长莓苔鸠杖扶商皓班衣舞老莱过家多会集驻节少徘徊赋咏夸词笔登临骋逸才锦江春雨足玉垒暮云开宣室他时对皇风畅九垓
胡母李孺人挽诗
孝奉尊章久仁施德厚培治家皆懿范教子总英才敬对一椿老芽聨五桂开萱春方有喜薤露遽生哀采服几年别衰麻万里囘闻丧凄六舘致赙动三台无复跳鱼出唯应吊鹤来朝声歌楚些亦足慰泉台
新城八咏楼呈张毅甫亷使
八咏登临地荒凉皆久堙溪山千古胜栋宇一朝新起废眞奇事观风得伟人赤松光世裔綉斧映朝绅露井休文迹星坛婺女邻前楹峰矗矗西浦水粼粼天远冥鸿羽波澄泳锦鳞阑干危倚徙螮蝀屹横陈秋落高梧影云埋老树身参差乌鸟集浩荡白鸥驯三洞飞仙宅双流合剑津鹤归华表上羊卧石泉滨芹泮恢儒业冰壶肃吏尘勲庸铭琬琰壮丽辟荆榛要路多名士清时少隐沦川原良可爱林壑美无垠境旷才难尽诗工笔有神举杯邀皓月鼓瑟转阳春纵目连南极驰心共北辰游观资治理同乐太平民
和赵可学御史试院纪事十四韵
春闱多士集五日试三场恳恳言爲治拳拳策救荒朝曦穿席舍残雪拥茨墙笔落风飘忽帘垂烛炜煌词源宁有竭露索岂须防胸次精忠白眉间喜色黄温温明玉质耿耿耀珠光对卷翻朱墨凝眸老雪霜纵横周礼乐驰骋汉文章侧席求贤俊安民化善良仁恩推广大景运极延长宗伯持金监欧公擅玉堂考文流电彩执法染天香我后今尧舜垂衣冠百王
送袁雪樵河间治中
汉世三公裔鸿名四海闻衣冠传典则阀阅聚氤氲秀挺当年少才弘更学勤槐花验秋赋金榜炫朝昕正议囘钧轴清风动香芸致身紫薇署拂袖青琐熏南迈遭炎瘴北征苦寒皲去思勒民社乐育歌泮芹马邑古边障雁门今榆枌雪樵清峻极风俗美华勋佐理烦耆彦承恩报圣君古瀛近霄汉别驾翔烟云绿野桑麻合黄堂风月分天官资妙画桂子播清芬趋召金台上还归潞水濆成均念同舍翰长叙斯文
王致道母夀七十
岳神腾瑞霭婺女耀寒芒生子非凡近荣亲是显扬断机齐孟母跃鲤继王祥史馆明褒贬成均化善良閟宫歌实实泮水颂洋洋燕喜开东鲁忘忧树北堂高科儒业远介福夀源长鸾诰天花灿鱼轩象服光七旬初度日三月正春阳翠釜珍羞味黄封旨酒香聪明如少壮步履更轻强姻友欢同会门生秩举觞遐龄冈萃萃眞节栢苍苍五福膺全具儿孙笏满床
游赤松宫
眞境玄冬际空山静窈然旧游如隔世清坐欲通仙蓬岛虚无地桃园小有天寒云依竹屋晴雪涨丹泉林影日光薄梅花春意先盘桓松鹤外舒啸石羊边未暇窥龙洞何由访鹿田山人朝覔句羽士夜谈玄
酬和古律诗二十四韵【并序】
仆归自京师承子晦翰制惠书兼贺学识超然追古人而从之殊增降叹日者伏谒辱欵盛筵眷意绸缪益悦情话且又赠遗古律诗二十四韵大音希声宠光行礼异时中朝诸公见之亦当爲之击节也辄次韵奉荅甚愧续貂幸裁正焉胡助顿首再拜
乾坤森万象一气实纲维属此文风盛方当世运熙青山攻琬琰白水照摩尼土乐吴蓴美年荒鲁酒醨达才犹昔日藏器谅需时瑚琏周宗庙衣冠汉羽仪喜因趋燕寝暂得脱尘覊文翰功深着郷闾德厚施远怀才畧布妙语数相遗燕客华觞集娯亲彩服奇乘轩怜野质招隐慕幽姿孰谓淹盘涧行看贡礼闱感君崇道义愧我拙言辞磨琢资良友温恭本圣师克勤逾澹泊加礼益操持云轨长虞覆天闲每斥嘶萱堂春意永竹径岁寒期西岘霜空壑南溪雨涨堤古心稽典籍逸兴寄园池习俗行夸疾随时论少卑椒盘春献颂莲炬夜催词博学端成务愚言敢傚巵行藏俱有合用舍孰非宜年妙才华富飞腾岂厌迟
纯白斋类稿卷十二

[book_title]卷十三
钦定四库全书
纯白斋类稿卷十三　　　　元　胡助　撰五言絶句
白云
片片白於雪山人共隐居岂无作霖意太空时一舒
石鼓岭
经过石鼔岭不见石鼓文两涧流寒玉半山生白云
黄秋江耕钓山房十咏
秋江钓月
江月澄秋色垂鈎沙岸边得鱼固可喜无鱼亦欣然
空谷耕云
农事不可缓躬耕以养亲隐居云谷里老作太平民
苍峰卓笔
孤峰卓毛锥何啻万钧力谁能蘸秋江颠草书空碧
碧巘开屏
神工琢方玉为障红尘路翠屏生晚寒白鸟忽飞度
枫林巢屋
萧萧枫树林上有仙鹤巢独宿白云远数声秋月高
雪涧浮龟
激湍浮石龟顽若不知事涧底得高年殊胜江湖使
峻岭扶车
行险虞倾覆居高虑易非上车挽不进下车去如飞
圆冈掲斗
山脉应天象璧星布圆冈肃容静相对共北心不忘
双溪合璧
宝剑千年合山辉神气通深清环钓石余润作年丰
古寺垂虹
空山出清磬萧寺隐林端扫叶僧归後夕阳桥影寒
希夷像
肚皮包太极鼻息应黄钟天下事已定先生睡得浓
山水小画五首
小山如虎踞大山似龙蟠草堂人已出蕙帐生春寒春香花泛泛水渺山重重渔艇时来往桃源有路通结庐水石会高居把钓人前峰春雨足一派垂天绅古寺云峰顶微茫一径开时逢林下客兴尽抱琴回茅栋临松壑飞流不厌看何劳挥白羽长夏自生寒
刘伶像
一锸埋身计相随入醉郷形骸虽放浪生死未能忘
子昂枯木竹石
幽篁微有韵枯木寒无枝石生方傲兀岁晏以为奇
秋晚小景
茅宇清溪曲秋风老树踈空中羣雁过知有北来书
芦雁四咏【飞鸣宿食】
肃羽遵寒渚渡江芦叶黄谁云南去远不敢过衡阳万里西风急送书时一声从教惊客梦可待主人烹沙汀栖处稳夜漏有奴看月暗芦花白一身秋梦寒饮啄殊自得水田梁稻秋宁因谋一饱去却网罗忧
新凉二首
夜来牕户凉一枕聼秋雨晓起絶飞埃门前有流水雨将残暑去风送新凉至安得归梦成夜长愁不寐
劝兄弟十首
田氏好兄弟初焉念少差一朝仍会合荆树再开花邺下然箕句淮南布粟歌相煎容不得奈尔二人何何苦毫厘较当思手足亲丁鸿与刘恺让国是何人鸿雁天边过鶺鴒原上飞寻声还顾影次序不相违父慈子必孝兄友弟须恭倘使诚心在如何不感通连床聼夜雨长枕共姜衾棣萼相辉映何由外侮侵金昆如玉季和乐奏埙箎气象自然别淳风复古时生来同一气兄弟是天伦祗要长和睦休论富与贫友爱言无间从教耳属垣怡愉从逊让宽厚福之源古有难兄弟今无好弟兄何由风俗厚凡百近人情
越上宝林寺八咏
飞来峰
宝林从何来飞空鍚同住天风吹海涛长恐复飞去
应天塔
浮图成再世嶪岌高入云妙应人天果铃音上界闻
灵鳗井
岩穴如深井潜润通海脉灵鳗久蜿蜒岁事时有获
大布衲
清凉大布衲七帝思道德流传五百年未灭鍼綫迹
罗汉井
应眞曾卓锡百尺井泉深汲汲天人供泓澄佛印心
古铁鉢
铁鉢生古色曾经饭胡麻黄龙此降服更长碧莲花
深竹堂
禅宫庭宇静深翠万竿竹忽悟瓦砾声香严道机熟
盘翠轩
独擅越中秀轩牕四面山红尘飞不到长共白云闲
除夕
今年尽今日明日是明年客况萧条处春寒雪後天
大能仁寺五咏
支遁室
支遁开山祖千年古道场坐看秦望碧门对镜湖光
玄度桧
许公手亲植上有晋苔封应悟无生话苍然化老龙
天镜阁
凌虚高阁迥一监悬秋空山河与大地尽在光明中
傲雪轩
松竹持高节清香独让梅岁寒同傲雪风月更悠哉
见月亭
夜夜见明月残经可了看半牕横塔影玉露二更寒
孔子泣麟图
麟为圣人出圣人为麟泣见获何不祥春秋成絶笔
布袋和尚
一筇挑布袋万物此俱收开口嬉嬉笑人生枉自愁
雨水竹
楚云飞不起翠雨湿低垂南望九嶷远湘妃泣舜时
画虎二首
踞坐视耽耽空山将落日一啸风满林兽惊不敢出横行负嵎坐风林欲暮天威猛服禽兽孰敢撄在前
尖?山
山似高檐?青尖揷晚空何人堪戴取付与笔头翁
弹琴峡
白石似琴身流水似琴弦阿谁弹此曲遗音千万年
仙人枕
石作仙人枕枕边流水声借君眠一觉神爽到蓬瀛
白海
云淡青芜远风高白海寒君王围猎处人道近长安
隐趣园八首
君子池
池上藕花开香从太极来亭亭清净观君子日徘徊
待月坛
天远云归早山高月上迟夜坐发孤咏秋风生桂枝
蜀锦屏
濯锦为屏障红妆拥万妃试看春睡足何羡买臣妻
天香台
三月韶华盛名花倾国人何期眞率会同赏洛阳春
香雪壁
酴醿春意好百尺走条枚壁立堆香雪风流入酒盃
晚香径
彭泽归来後东篱菊正黄秋光无限兴晚节有余香
竹涧亭
竹遶茅亭外泉流石涧中一天秋月夜千载隐君风
岁寒亭
松竹如佳士梅花更典刑岁寒千古意笑指鹿峰青
附六言絶句
稽链师秋山小景二首
缑岭凤笙明月荗陵仙掌秋风云卧楚山飘桂练尽吴江落枫
林下手招归鹤水边目送飞鸿莫道秋山是画分明身在其中
羣鱼龟蟹图二首
羡尔水乡三物濠梁之乐谁同愼勿横戈沙上正须曳尾泥中
风味独倾郭索吉凶莫问波臣便当拍浮湖海长作龟鱼主人
虎溪三笑图二首
东林一段公案送客不过虎溪今日为谁破戒欣然拍手分携
陆道山静兀兀陶渊明醉如泥笑杀远公相送何曾踏着虎溪
北山不老泉
千载有怀慈母一泓不老寒泉欲穷源而莫尽竟坐石以安禅
纯白斋类稿卷十三

[book_title]卷十四
钦定四库全书
纯白斋类稿卷十四　　　　元　胡助　撰七言絶句
安山见王继学侍御
缘安围林杏子熟安山泊船端午时南归喜见王侍御薰风入座谈新诗
商学士山水
雨断云林湿翠幢渔舟一叶钓清江好山秀水商公笔付与幽人卧北牕
苏李祖别图
持节生还海上身酒酣泣尽别愁新河梁分手天南北千古长怜异域人
罗稚川山水
稚川山水足幽奇点缀分明似郭熙何事舟人归意速风吹溪雨欲来时
戏咏鹤
白鹤翩跹日日来道人庭宇啄莓苔祗愁炼得丹成後骑上青天去不回
桐江舟中
潮送归舟过浙东严陵滩下一帆风桐江秋色眞堪画囘首钓台烟雨中
柯敬仲枯木竹石
潇洒幽篁不受尘千年枯木篆书文挥毫鹘落清新意不减湖州古墨君
登舟口号
举家送我上扁舟一路溪山忆旧游小浆如飞人渐远无穷离恨懒囘头
用柳道传韵题天王讲主墨梅
妙入毫端老更妍河东向落简斋边天王祠下春风面时见飞花雨法筵
赠怀空上人
卓鍚为庵了上乘高风孤絶护山灵我来试叩祖师意直指芙蓉一朶青
草堂归来图
草堂云水静含晖荆树花稍挂衲衣卓锡有声慈母喜万囘方向北山归
钱氏孝感紫芝图
孝子当年泣血时蓼莪一咏一囘悲冰鱼冬笋何嗟及瑞应犹多见紫芝
东坡书三马赞眞蹟
图成天马归何处墨妙辞雄耐久看当日仪曹五花判他年迁客一忠肝
钱清道中
斜风细雨过西兴越上山光见未曾夜宿钱清愁不寐可怜春尽冷如冰
李息斋墨竹
蓟丘老息竹传神密叶寒梢不受尘相对碧牕风日静嗒然疑是古仙人
戏作东门竹枝词五首
东门岁晚竹枝歌白髪无情奈老何古意犹存风俗厚南人不似北人多
病卒携筐拾堕薪东门稍僻少车尘久从叫佛楼边住惯见深眸高鼻人
酒力微微梦昜囘地炉宿火已成灰飞霜带月寒驼吼知有毡车直北来
寒林不动静无风小酌瓜姜面辄红晚向东门囘首处西山只在夕阳中
马通火软穴居温不管狂颷缟带翻旧岁阑珊新岁近短辕何日出东门
僧元卿御史送米
曝背晴轩柳影疎履穿衣弊且安居朝来御史分清俸饱饭红陈读异书
得家书
老子飘飘出岫云从教二息自持门忽逢驿使平安报更喜秋来得一孙
送道士杨一可归儒养母
劔门春老昼啼鹃负米还家草太玄若识孔聃无异趣人间孝子即神仙
墨兰
翠袖瑶华浥露香所思渺渺在三湘九嶷日暮碧云合空谷无人亦自芳
画猿
长臂黑猿栖鹫岭攀藤接果捷於风冷泉亭上僧归後长啸一声明月中
铸橘楼
商岭老人何处藏结楼宾日揽秋光金乌飞出东海水铸作洞庭千树黄
郭天鍚山水
危峰千仭翠苍苍彷佛匡庐有草堂闻道山人徵不起紫芝春暖白云乡
子昂秋岸牧牛图
野岸秋风木叶稀两三觳觫度荒陂玉堂学士归田兴写出山溪放牧时
怀远五首
朝披谏书夕远窜诗史诬讪亦南迁玉人自昔宜烟瘴文采风流今谪仙
中书落笔万人惊海外为文更老成若使青氊还旧物也知造化忌声名
停车绿叶暗桄榔荔子蕉花取意尝何日赐环夸北客西牕剪烛话南荒
醉墨留题发兴新遐方景胜必因人零陵山水闻天下亦是当年遇逐臣
起居服食异中原瘴海茫茫何处村愧我眞成翟公客不能一往候寒温
谢饶士悦惠楮衾二首
漂楮为衾雪色鲜软於冬绢煖於绵诗人持赠师清俭稳向寒斋夜独眠
麦光如练莹无瑕蜀锦湖绫未足夸煖入诗脾长熟睡梦成踏雪去寻花
朝贺退赴南城试院三首
天子龙飞朝会罢即开贡院到南城燕台桂树秋风老奎壁光芒五夜明
帘外良劳小试官棘闱列卒谨防闲夜深危坐看誊卷蜡炬烧残笔吏寒
文场战艺似衔枚学术源源笔下来不负皇家图治意端从乡荐得人才
题七贤过寒林
踏雪崎岖有底忙仆夫寒窘度林塘他时张盖红尘陌却忆黄垆旧酒香
値初度
尘满衣巾好宦情玉堂闲暇得虚名侍祠太室清宵短不记今朝是我生
卢沟南道上三首
彰义门前杨柳隂过街塔畔井泉深行人饮马向南去历历穹碑好墓林
柱头狮子巧雕锼桥下汤汤走浊流五月燕山日如火写碑两度过卢沟
翁仲新阡又一时忠奸百世托雄辞史官清暇知何补奉勅来书贾傅碑
上京纪行见玉泉山下荷花
西山咫尺玉泉清无数藕花香气生立马岸边看不足却疑五月到临平
榆林
倦客出关仍畏暑居庸回首暮云深青山环合势雄抱不见旧时榆树林
枪竿岭二首
九折盘纡过客愁适当载笔扈宸游长年见说枪竿岭今日身亲到上头
下马徐徐陟涧冈山风微动十分凉桑乾岭上一囘首何处云飞是故乡
再赋李老谷
李老谷中闻杜鹃江南游子不归田利名引得滔滔去竟渡滦河朝日边
过桓州
隂云惨淡满天秋马上龙锺拥毳裘渐近滦京凉又别斜风细雨过桓州
题望都舖
坡陀散漫草茸茸地接乌桓古塞风仰止神京三十里楼台缥缈碧云中
滦阳杂咏十首
帝业龙兴复古初穹窿帐幄倚空虚年年清暑大安阁廵幸山川太史书
绿阑青草玉花骢驯鹿游眠殿阁东西梵祝厘环地坐曈曨初日晓旗风
西清学士草黄麻阁老承恩扈翠华昨夜司天台上望文章光焰照龙沙
小西门外草漫漫白露垂珠午未乾沙漠峥嵘车马道半空秋影铁幡竿
板屋松烟染素衣天街暑雨没青泥夜来沙碛秋风起鸣镝云间白雁低
御天门前闻诏书驿马如飞到大都九州四海服训诰万年天子固皇图
斗北高寒无点暑举头正见七星文玉堂近与琳宫接清夜步虚声最闻
朝来雨过黑山云百眼泉生水草新长夏蚊蝇俱扫迹葡萄马湩醉南人
万迹櫜鞬列斾旌周庐严肃驾将兴帐前月色如霜白晓汲滦河窟里冰
玉堂视草屋三间尽日鳌峰相对闲身遇太平铃索静题名篆笔又南还
偶题
头上隂云如泼墨堦前白雨似跳珠秋来日日风雷作并入滦阳八景图
宿牛羣头
荞麦花开草木枯沙头雨过茁蘑菇牧童拾得满筐子卖与行人供晚厨
御花园
朱扉金鎻绿如云雨露恩光草木新若识九重临幸意花时人世一般春
看云步虚词夀吴宗师十首
南极光华世夀昌羽衣满袖是天香蓬莱殿上神仙客长见红云拥玉皇
青霄万里出琼英神运无方孰可名鲁观朝来书瑞应一阳生处即长生
冥冥云汉鹤飞高密勿眞藏岂用劳燕坐空同千百岁丹霞万树熟蟠桃
眞人羽化有还丹寓意看云闲更闲舒卷从时皆道妙宁分天上与人间
万象隂阳一气分要从静处见天君太虚同体无凝滞始识吾身是白云
动静无端长又消妙观元化共逍遥文章凖昜传千古唯有青城一老樵
手招归鹤同栖处目送飞鸿见起时几度尘寰作霖雨闲心秪有老天知
山林归梦是耶非海枣如瓜别有期看尽浮空千万态不知倚杖立多时
一片闲云孰与俦长空湛碧自周游星移物换人间世倒影寒潭万古秋
云锦溪山紫翠围仙宫缥缈护玄扉林稍片片飞来湿知是从龙行雨归
柯敬中竹石枯木
山石苍苍老竹修袜材一派落丹丘虚牕昼静无人到风动天坛碧玉秋
访王用亨丹房又题墨梅二首
道人危坐碧牕纱客至呼童旋煮茶深院日长无一事薰风开遍石榴花
京洛相逢尘满面孤山老树日萧踈何时归去茅檐底瘦影横牕夜读书
纯白斋类稿卷十四

[book_title]卷十五
钦定四库全书
纯白斋类稿卷十五　　　　元　胡助　撰七言絶句
题宋理宗御札赐王霞後
蹙国防河事可知钱塘缀息强支持权臣债帅无庸责天命方开混一基
又
穆陵训敕耿遗珠盛世足徵文献余王守宜登良将傅孙曾上送史官书
九日同晋卿携酒访士悦二首
菊花时节蟹螯肥风起天街木叶飞长记九重重九日都人瞻望翠华归
秋风纱?客京华几度重阳不在家清俸尚堪供一醉与君随意看黄花
题秋粟银鼠卷
银鼠何如永某氏皮毛如雪秋正肥黄粟原头惯偷食不知捕作贵人衣
题蔡君谟家书
家问勤勤一纸书榻前奏疏此权舆直将忠孝贻千古不独声名辉里闾
又
一节功名耐久看奉亲报国寸心丹当时闽产如公辈尚得输忠作谏官
怀李亭
何人怀李吊仙灵千载春风醉不醒吐出骊珠二十颗敬亭山色更青青
祠山张庙
祠山古木庇宫庭传说埋藏别有灵不见题诗罗处士将军对立铁衣青
春雨
京城春雨似江南客况萧条苦不堪又报中台除目下诸公衮衮赴朝参
贺张毅夫右司燕集
阶药老红春意静牕筠新绿夏隂闲西垣燕集刑皆措天下安宁似泰山
相府羣英佐治安献酬尊俎乐余闲留司整暇时延伫太液波涵万岁山
折枝来禽
写生沙果似妖姝映日红腮雾露余想见江南此时景薰风池舘正临书
聼松楼
小楼月白奏笙箫数树长松倚碧霄夜半忽惊风雨至不须更聼浙江潮
江乡捕鱼图
苍崖老树日萧萧一片秋光水动摇渔父满罾头似雪儿孙欢喜白鱼跳
又咏
中原文物说金人二百年间墨尚新何限江湖渔者乐至今展卷动朝绅
游李氏园
小舫清游一日闲凉亭高处倚阑干西湖前面孤山後水态云容不厌看
湖山堂
绿树残红夏气清湖山楼观雨初晴水云隂里笙歌起多少游人醉太平
六一泉
湖上兴怀二百年文章太守玉堂仙我来醉倚长松下三酌孤山六一泉
过瓜洲
去年六月过瓜洲今夏还来此系舟堪笑在家能几日一来一往白人头
罗稚川雪景
独钓寒江似冻蝇五楼千古挂枯藤山隂道上无行迹林外人家雪满罾
赤壁图
扁舟赤壁兴飃然白露横江水接天三国英雄渺何许千秋风月属坡仙
又
山高月小水声闻二客从游酒昜醺孤鹤横江夜将半羽衣入梦揖予言
湖学感兴四首
斯文行世古犹今安定先生教育深湖学四斋天下式先将经义淑人心
经残教弛尚虚文风俗何由使再淳进德明明贵天爵岂图温饱似庸人
汉唐残刻有余妍文定雄辞百世传明善固非求墨妙蔡奸苏节自昭然
芹香苕水碧於蓝六籍醇醲味正酣格物工夫精治事莫教俗吏笑清谈
戏呈黄晋卿博士
壁水西厅国子师天街遇雨独归迟岂知不与朝参者正是微吟睡足时
望仙都
清溪白石树扶疎山?苍苍润不枯无数花流春水出行人指点近仙都
岭上翛然一柱筇千岩万壑缙云东洞天可望不可到石笋峨峨春雨中
过冯公岭
披云桥上冯公岭借问何由岭姓冯人道冯公有遗爱故将危岭号冯公
又题冯公岭
肩舆咿画图间峭壁攅峰碧玉环上到岭头一囘首不知身历万重山
追和洞宾留题玄妙观蕉池二首
山房不见道人囘池上蕉花几度开午夜云归秋月白题诗好待我重来
一气元为万物胎谁将混沌凿分开断崖水石幽深处时有仙人自去来
车上
山川奇气子长文今日舆图古未闻行尽河流上车去北来喜见槖驼羣
九日书寓居壁
随寓书斋也自奇主家种菊似东篱黄花烂熳西风冷时向牕前得一窥
又咏
破?飃飃老孟嘉惊逢重九客京华故园今日知谁赏却傍人门看菊花
特们德尔丞相断碑石二首
昔见忠贤鎸党籍迩闻奸相立勲碑雷霆震撃分邪正唯有苍天不可欺
立马东风感慨生桑田无定几枯荣权门囘首如冰冷春草离离断石横
眉庵为伯生赋三首
正色腾腾结喜缘庵中老子即蓬仙长毫垂雪如罗汉小住人间五百年
脚踏实来应不皱眼生花後却成攅乾坤清趣无人赏山月半轮江影寒
取名亷甚道函三居上无功或尔惭千古文章宗蜀郡眉山今日属眉庵
班姬题扇
汉苑秋风太液波承恩多处怨还多欲将心事书纨扇时有炎凉可奈何
徐孝子
刲股频频母疾瘳徐生孝行与神谋圣人垂训虽殊此叔世闻风寔少俦
鹭鸶野景
溪壑心情白雪衣聨拳静立柳隂微鱼虾啄尽江南岸却上青天自在飞
寒斋漫成二首
旷野萧条河水边小斋独坐对残编去年怜我山居索今此山居更可怜
月影横窗寒雁鸣孤眠客子苦为情夜寒酒醒梦颠倒或在家山或在京
漫兴二首
冷官萧散独徘徊岁晏无钱买酒杯非索荐章须廪粟年年铜印不曾开
大风才定扫尘埃籴米长须久未囘怪得敲门声颇亟不知恰有贵人来
琼花
碧树琼英护赤阑仙姿绰约怯春寒扬州风物犹堪画后土祠前几度看
题涿州驿
秋闱再辟喜文明犹记河南旧驿程惭愧白头留滞客又从东鲁试诸生
题崔鶠龙图家传二首
是非颠倒指忠邪章蔡登庸理国家向使公言眞见用两宫未必狩龙沙
龙图直气迈朱云囘首东都?塞尘南渡百年文物盛似兹章疏几何人
南归舟中杂兴七首
青青河畔野花开独饮香醪一两杯枕上有时春梦觉遥望天际橹声来
十年不改旧官名几度南归又北征史舘重来头更白翰林风月有余清
红杏园林草渐青牛羊驼马乱沙汀舟行饱饭鱼羮美落日风吹野水腥
快意风帆去路遥水声浩浩似江涛五更归梦钱塘上睡起不知春日高
连日南风送北舡南船索挽不能前一朝也解北风转说与南船莫怨天
临水消愁看落花賸一月到金华故山归日应初夏緑树浓隂有几家
双飞白鹭过沙头隔岸人家草树幽归向江南花落尽一篷烟雨载春愁
初度口号
今年初度喜还家满眼儿孙笑语譁白髪难酬恩罔极明年依旧在京华
用王玉成韵题鲜于伯几五郡纪行诗二首
古锦奚囊晓出关春归緑野有余闲老农不识皇华使按辔来看海上山
几回下马扣柴关坐石题诗意自闲明越天台温处道白云流水万重山
琼花
素质冰绡暎碧空天香夜染蕊珠宫此花不比凡花谢春尽仍归阆苑中
题泮东徐原明甫山水图
秋老石根松籁鸣溪桥林涧少人行水寒不见垂纶者惟有归舟载月明
纯白斋类稿卷十五

[book_title]卷十六
<集部,别集类,金至元,纯白斋类稿>
钦定四库全书
纯白斋类稿卷十六　　　　元　胡助　撰七言絶句
元旦即事二首
再入词林两度春衣冠元会物华新青衫皓首江南客亦是彤庭班末人
新年佳气满皇州南雁囘来春水流白髪史官几七十上章告老觅归舟
墨雨竹
江浦涓涓雨叶垂两竿倚玉凤栖枝天寒翠袖春风澁恰似湘妃泣舜时
寓舍偶题二首
华轩清暑思从容朝市山林蚁梦同深巷絶无车马到午牕一枕緑槐风
僦得幽居慰客情槐隂满地暑风清见人抱瓮治蔬圃却得归田赋未成
宿贡泰甫书斋二首
岁晚天寒共一觞书斋留宿话文章悬知二妙连床乐翰苑瀛州日月长
京华几载托交深白髪萧萧已满簪永夜书囊谈未了拥衾彷佛梦云林
夏日寓僧房有感三首
鹤姿岂必爱乘轩触械宁容老灌园闻道朝端求治切江南民瘼可能言
凉生塔院竹风吹老翠摩空岘色奇午睡觉来成独坐时看一卷柳州诗
然竹煮茶消永日解衣坐石受清风一尘不动天机寂万法何归觉性空
正月三日王仲能载酒同饮湖山堂二首
凤沼新春休沐日省郎邀我作遨头也知北客三年仕不及西湖半日游
小舫清尊早过湖湖山堂上兴何如洞箫吹彻歌声缓春雪微微点翠裾
过陵州
御河漾漾木兰舟春尽飞花送客愁何事驱驰南又北三年三度过陵州
初度游西山
水树凉生五月秋河边驻马看龙舟几年初度京华客今日西山特地游
溪山过雨图
从意元晖伯仲间诸峰过雨白云闲江南林谷眞如此中有高人不出山
暮冬感怀
京城风雪岁将徂廪粟朝朝换酒壶附火鸱蹲身懒动岂堪弄笔画胡芦
又题
朝家寔録几囘编尸素长惭费俸钱莫把文章修旧史恐妨归老卧林泉
初度偶题
加我三年七十人劬劳思报志空勤行抽手板归田里远碧山中有白云
良乡道中
秋雨泥途有底忙考文三度过良乡燕南自古多奇士拔取宏才作栋梁
过涿州
归骑翩翩似水流泥乾路稳更无忧愧予忝荐中原士几度西风过涿州
水仙花
南浦飞云洛水神凌波微步不生尘梅兄矾弟虽同趣一种风流别是春
沃青阁
南塔前头高阁上山光浑似沃州青夜来飞雨穿牕入翠湿华严一卷经
追和荆公留题龙泉二首
千年神物疑常在一勺寒泉永不乾海内青苖自枯槁苍生空望起龙蟠
山石灵源润不枯清甘为我涤疏麤近来莫讶留题少曾有金陵一句无
东湖十咏
东湖秋月
东湖者纯白老人世家之所居也
明月高悬万古愁东湖碧水一天秋倦游老子归来後夜夜秋光照白头
岩山苍翠
岩山者逸老堂南望诸峰是也地理永康俗名十二岩山多异迹
十二岩峦列翠屏人传洞壑有仙灵朝云暮雨寻常事万古巫山一様青
南浦春流
南浦者纯白老人家前之水也其源出大盆山春涨弥漫极可观也
沙边遥见木兰舟浅渚清波漾白鸥三月盆山春水发滔天雪浪大江流
禅悦白云
禅悦者白衣大士道场也昔延名僧居之今废
昔时老衲满禅关几度残经带月看今日荒凉僧去尽水牕空鎻白云寒
陈庄水亭
陈庄者东阳宅仁氏仓廪也因起小亭临於池上一境可观
黄云万顷覆西畴高卧元龙百尺楼未必催租眞败兴自缘人物少风流
葛圃花竹
葛圃者界轩先生故居也其孙梦贤善葺理花竹可爱
仙翁旧圃药苖肥竹径幽深白板扉春酒醸成因醉客海棠花下倩扶归
秋堂湖石
秋堂者纯白老人从诸孙夀朋之庐也昔买乔氏太湖石运至西园眞奇观也
太湖奇石削崔嵬壮观秋堂信伟哉米老见之当下拜百夫舆自孔山来
秀野沙洲
秀野者纯白老人旧园池也尽坏於狂澜近年水还故道沙涨复洲今开为田矣
清泉白石化园池沙涨泥淤复旧基沧海桑田知几变故宫禾黍正离离
西丘夕照
西丘者东湖之西小丘坞也自昔农人丘氏世居竹篱茅舍鷄鸣犬吠相闻有古风焉
禾黍鷄豚不厌贫耕桑世业古风存夕阳挂树秋光老樵担参差下白云
五度朝晖
五度者逸老堂东北望见大山是也不知五度之名何说其下居民多富者
大小嵬峩五度峰朝晖夕霭变无穷山红涧碧人家好箫鼔藂祠岁屡丰
子猷访戴
玉嶂冰溪雪後天扁舟孤咏兴飘然当时若见戴安道那得风流千古传
雪牕墨兰
空山窈窕泣湘灵回首芳洲杜若青禅老挥毫眞善幻光风吹得楚魂醒
古松
庭前挺立岁寒心千尺苍髯半亩隂下有茯苓成琥珀卧聼风雨老龙吟
余景山枯木
千年枯木不知春铁鎻珊瑚古篆文前後太隂雷雨黑老龙蜕骨越江滨
庚寅岁旦
元日春闱已一旬老夫就养客吴门新年七十又三岁後饮屠苏望白云
隐趣闲步二首
野人生计在桑麻松竹清隂处士家山北山南雪消尽後园日日看春花
万物生生造化功园池佳趣几人同风轻日暖唐虞世柳色花香杖履中
纯白斋类稿卷十六

[book_title]卷十七
钦定四库全书
纯白斋类稿卷十七　　　　元　胡助　撰七言絶句
月下曲
玉地瑶阶桂树秋彩鸾何处发清讴旧时庾亮楼前月不照风流只照愁
山行
空山穹窅人声絶寒日迢迢树影移竹里禅房僧不见偶看黄叶坐多时
过钓台
建武故人栖白云苍岩崒崒水粼粼征帆来往桐江者不为虚名有几人
山中寒食
去年寒日西湖上聼彻箫声见卖饧可是今年春寂寞万山深处过清明
聼雨
风雨对床殊不恶啜茗烧香闭高阁寒声一夜在芭蕉明日满山黄叶落
和靖墓
絶笔曾无封禅草孤山祗有一坏坟我来参透横斜句何处梅花不是君
冷泉亭
飞来峰下一泓澄倒影虬龙?古藤若使人心无热恼此泉安得冷如冰
泊桐江
万顷烟波万叠山几人来往换朱顔孤舟夜泊钓台下月在桐江深处寒
禅悦庵
松下清斋共老禅一声幽磬出茶烟山深春色无人见自折岩花弄石泉
玉绣球二首
刻玉为花似月圆晴空一树雪团团飞来蛱蝶无寻处絶称豪家碧玉栏
碎璧妆成月斧修日光莹洁最风流缟裙练帨夸穠李不见东皇万玉球
寻僧
独寻僧舍穿蒙密冷翠重重巾履湿水际柴门敲不开鹭鸶飞上青松立
凤凰台
江遶空台山四围大书深刻谪仙诗海隅均被文明化祗恐凤来人不知
画马
伯乐王良不再来空留韩笔貌龙媒圉人饮喂殊知性尚想开元立仗囘
渡水罗汉
锡杖浮沉浪拍天神通万变转堪怜不如归去石桥畔闲与白云相对眠
王陵母伏剑图
宽仁必起暴终倾多少英雄见不明一死翻成男子事千年生气尚峥嵘
瓦缶浸梅戏成二首
谁向寒斋伴瘦身清泉瓦缶一枝春金屏华屋岂不好恐对此花无此人
细开香雪案头花风味独宜双井茶明月自教牕外过只将灯影照横斜
桂花
金华仙子碧霓裳夜半乘鸾上帝乡消受广寒风露老人间无地着清香
枯木
落尽毛皮玉?寒无穷古怪出毫间幸逃斤斧千年永乞与幽人作假山
盘菊
风惊短世制颓龄不赴重阳晚自荣三嗅馨香顔色好令人长忆故园情
画马
驽马纷纷一洗空何人貌比玉花骢谁知万里腾骧意却在奚官鞚御中
次韵书怀
黑貂敝尽履双穿几度逢人强粲然江上春风吹水緑归心已堕白鸥前
春雨书怀二首
野兴飘然在緑蓑江头水长白鱼多闭门三日聼春雨南浦青青恨若何
彩笔何心赋落霞牕间暝坐只思家暮春风雨寒於臈何处园林更有花
赠相士周可山
摩挲病眼近前看爱我神清?不寒莫趁世情轻许可野人无梦到金銮
送周良臣补广东书史
重酌贪泉吊隐之瘴烟窟里要驱驰乾坤一様梅花月不问南枝与北枝
题良道人房
诵罢南华宝篆微山中凉气逼秋衣风吹小雨妨游屐湿遍松云鹤不飞
发建康二首
青天杳杳长江北岁暮眞州又扬州少壮几何悲老大京华聊欲及春游
颇怪清寒似鹤身不栖林涧走风尘明朝又过锺山去山下梅花冷笑人
寓居夏日二首
风物萧然引兴长不知蚁穴梦侯王屋头千尺高槐树付与诗人一夏凉
战胜纷华乐孔顔索居深巷独能闲午牕睡觉无人见唯有清风到竹间
题黄清夫秋江钓月图二首
嫋嫋秋风鲈鱠肥几回南望白云飞钓竿自倚珊瑚树月满江楼人未归
故人天子徵不起相国新知即赋归今古高风宁有意秋江明月满蓑衣
都下春日即事十首
上林车马日纷纷千树红香露萼新亦拟看花沽一醉未应虚过帝城春
用不能行舍不藏京华几度见春光烟消薄冻宫沟绿日暎祥云御柳黄
银瓮蒲葡尽日倾流莺乳燕送春声醉来箕踞梨花下更聼琵琶到月明
凄迷苑草无情緑窈窕园花随意红但得尊前开口笑不将心事怨春风
煮茗烧香破愁顔隔牕春鸟鸣百般中台花木正阳艶借与江南客子看
乾坤生物不停机三月正当桃李时借问走尘投漫刺何如对酒赋春诗
五云宫阙漏迟迟上苑芹香入燕泥想见江南烟水阔河豚欲上荻芽齐
五更残月杏花枝归梦惊囬百舌啼曲水泛觞寒食近倾城士女踏春泥
无多欢意强追随颠倒纶巾尘满衣一笛春风牛背上兎葵燕麦亦芳菲
心清絶俗澹无言惟有逢春忆古园满地梅花人万里柴门应鎻月黄昏
次韵春日漫成二首
午困抛书自煮茶东风僻巷岸乌纱幽禽也似知春意飞下苍苔啄落花
清明时节晓犹寒辇路无尘小雨残愁絶春光人不见梨花如雪在东阑
和马伯庸送南归韵三首
水际丹枫早晚霜秋花无复旧时黄北来一觉南柯梦归去灯前说帝乡
应奉銮坡冰玉清三长笔削眼增明贤愚公论终难冺留取千秋万古名
谁与渊明敢雁行衣玄发白理归航太平时节桑榆煖一任幽人钓野塘
挽三十八代天师步虚词十首
宗风重振广微君叱咤云雷走百神精爽在天功在世前身观妙即今身
静肃渊居荅圣仁明成邃宇奉元君飘飘仙驭今何许龙虎山高空白云
雨风雷电起青霄妖分殱夷海沴消自有神功侔禹凿底须强弩射胥潮
濯热谁翻马上瓶稿苖千里变青青淮南黔首何多幸迎送云轺屡乞灵
清浄无为默赞尧京畿亢旱不能骄瑶华瑞意天顔喜金盌琼浆下九霄
西沙投劵鹤羣翔水际辉辉秋月光塡海曾闻鬼神泣潮流深处复耕桑
三朝异数无人并一品留封祖有光畴昔山林吹缟带翩然翳凤广寒乡
华林玄圃擅高闲何许人来问大还竹石云龙俱道妙几多遗落在人间
纂纂图书垂万籖玄玄功行满三千玉棺飞出身先蜕宝籙延生世永传
道舘仙宫山水秋云车颷驭候清游神灵炳炳兼忠孝合是天人第一流
初度寓普照院
五月正当十五日揆余初度寄僧家廓然无物酬天地一炷清香诵法华
豳风图二首
播谷执筐同永日授衣剥枣及凉风使无冢宰陈王业应笑一生田舍翁
农事开基八百龄圣人制作自天成万方今日如豳俗何幸穷经见太平
花下口号
自从池上海棠发终日危然坐锦窠时举一杯非好饮当春不饮奈花何
湖上
散步苏堤消永日緑隂古木渐成稀西林桥上遇微雨却唤扁舟湖里归
旧内白塔寺
江山满眼画图开废苑秋风自草莱输与残僧无一事倚栏日月看潮来
九日感兴二首
三径荒凉落水秋登高时节若为酬自从彭泽归来後不了黄花一段愁
佳节追欢老更狂紫庾黄菊满清觞莫嫌醉後乌纱落正要人看白髪长
夀星寺
牕飞寒碧静娟娟野衲何知此胜缘独立移时清思极直疑修竹是坡仙
偶题
倦书投笔酒罇开言笑春风落野梅但怪牕前渠水满不知江上晚潮来
送祝丹阳链师祠武当山三首
仙宫通籍奉天香万夀贞符应武当绦节玄旗春婀娜木精山鬼夜潜藏
按行福地两鳬轻瑶岛琼枝入眼明欲覔还丹延短景道人指掌授长生
断崖苍树水洄洄鹤迹年年印古苔玉磬风微清醮罢天池日静碧桃开
和道心侄湖上三首
一片湖光静如练白衣大士坐中间玉盘夜向波心堕水冷鱼沉万象闲
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:59-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>