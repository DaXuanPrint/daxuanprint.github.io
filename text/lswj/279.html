<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="皇极典第一卷,皇极典第二卷,皇极典第三卷,皇极典第四卷,皇极典第五卷,皇极典第六卷,皇极典第七卷,皇极典第八卷,皇极典第九卷,皇极典第十卷,皇极典第十一卷,皇极典第十二卷,皇极典第十三卷,皇极典第十四卷,皇极典第十五卷,皇极典第十六卷,皇极典第十七卷,皇极典第十八卷,皇极典第十九卷,皇极典第二十卷,皇极典第二十一卷,皇极典第二十二卷,皇极典第二十三卷,皇极典第二十四卷,皇极典第二十五卷,皇极典第二十六卷,皇极典第二十七卷,皇极典第二十八卷,皇极典第二十九卷,皇极典第三十卷,皇极典第三十一卷,皇极典第三十二">
<meta name="description" content="《古今图书集成》，全书共10000卷，目录40卷，原名《古今图书汇编》，是清朝康熙时期由福建侯官人陈梦雷（1650-1741）所编辑的大型类书。该书编辑历时28年，共分6编32典，是现存规模最大、资料最丰富的类书。《古今图书集成》，采撷广博，内容非常丰富，上至天文、下至地理，中有人类、禽兽、昆虫，乃至文学、乐律等等，包罗万象。它集清朝以前图书之大成，是各学科研究人员治学、继续先人成果的宝库。由于成书在封建社会末期，克服以前编排上不科学的地方，有些被征引的古籍，现在佚失了，得以赖此类书保存了很多零篇章句。明">
<title>古今图书集成明伦汇编皇极典_陈梦雷_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古今图书集成明伦汇编皇极典</span> <br/>
          作者： <span class="inputVal" id="bkauthor">陈梦雷</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,类书,完结</span> <br/>
          字数： <span class="inputVal" id="bknum">[book_length]5399617</span> <br/>
          说明： <span class="inputVal" id="bkdec">《古今图书集成》，全书共10000卷，目录40卷，原名《古今图书汇编》，是清朝康熙时期由福建侯官人陈梦雷（1650-1741）所编辑的大型类书。该书编辑历时28年，共分6编32典，是现存规模最大、资料最丰富的类书。《古今图书集成》，采撷广博，内容非常丰富，上至天文、下至地理，中有人类、禽兽、昆虫，乃至文学、乐律等等，包罗万象。它集清朝以前图书之大成，是各学科研究人员治学、继续先人成果的宝库。由于成书在封建社会末期，克服以前编排上不科学的地方，有些被征引的古籍，现在佚失了，得以赖此类书保存了很多零篇章句。明伦，彰明人伦。人伦在此指封建礼教所规定的人与人之间的关系。如君臣、父子、夫妇、兄弟、朋友等。此部收录了有关于彰明人伦的各类辞赋文章。</span> <br/>
          封面： <span class="inputVal" id="bkimg">Z_18468.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古今图书集成明伦汇编皇极典
[book_author]陈梦雷
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,类书,完结
[book_length]5399617
[book_dec]《古今图书集成》，全书共10000卷，目录40卷，原名《古今图书汇编》，是清朝康熙时期由福建侯官人陈梦雷（1650-1741）所编辑的大型类书。该书编辑历时28年，共分6编32典，是现存规模最大、资料最丰富的类书。《古今图书集成》，采撷广博，内容非常丰富，上至天文、下至地理，中有人类、禽兽、昆虫，乃至文学、乐律等等，包罗万象。它集清朝以前图书之大成，是各学科研究人员治学、继续先人成果的宝库。由于成书在封建社会末期，克服以前编排上不科学的地方，有些被征引的古籍，现在佚失了，得以赖此类书保存了很多零篇章句。明伦，彰明人伦。人伦在此指封建礼教所规定的人与人之间的关系。如君臣、父子、夫妇、兄弟、朋友等。此部收录了有关于彰明人伦的各类辞赋文章。
[book_img]Z_18468.jpg


[book_title]皇极典第一卷
皇极总部汇考
《易经》《乾卦》
九五，飞龙在天，利见大人。
〈《本义》〉刚健中正，以居尊位。如以圣人之德，居圣人之位。故其象如此。
又
《彖》曰：大明终始，六位时成，时乘六龙以御天。
〈《本义》〉此言圣人大明乾道之终始，则见卦之六位，各以时成，而乘此六阳，以行天道，是乃圣人之元亨也。
又
首出庶物，万国咸宁。
〈《程传》〉天为万物之祖，王为万邦之宗。乾道首出庶物，而万汇亨。君道尊临天位，而四海从。王者体天之道，则万国咸宁也。
又
《象》曰：飞龙在天，大人造也。
〈《本义》〉造犹作也。〈《大全》〉进斋徐氏曰：龙以飞而在天，犹大人以作而居位。
又
《文言》曰：圣人作而万物睹。
〈《本义》〉圣人，人类之首也。故兴起于上，则人皆见之。
《系辞下》
圣人之大宝，曰位。
〈《大全》〉白云郭氏曰：圣人得崇高之位，然后成位乎中，而赞化育。故以位为大宝，非圣人自以为宝。天下有生，幸圣人之得位，以蒙其泽，故天下以为宝也。
《说卦传》乾为天，为君。
〈《大全》〉沙随程氏曰：为君居上而覆下也。
《书经》《商书·仲虺之诰》
惟天生民有欲，无主乃乱，惟天生聪明时乂。
〈《孔传》〉民无君主，则恣情欲，必致祸乱。天生聪明，是治民乱。
《汤诰》
惟皇上帝，降衷于下民，若有恒性，克绥厥猷惟后。
〈《孔传》〉顺人有常之性，能安立其道，教则惟为君之道。
《太甲下》
一人元良，万邦以贞。
〈《蔡传》〉贞，正也。一人者，万邦之仪表。一人元良，则万邦以正矣。
《周书·泰誓上》
惟天地万物父母，惟人万物之灵，亶聪明作元后，元后作民父母。
〈《蔡传》〉天地者，万物之父母也。万物之生，惟人得其秀而灵，具四端，备万善，知觉独异于物。而圣人又得其最秀而最灵者。天性聪明，无待勉强，其知先知，其觉先觉。首出庶物，故能为大君于天下。而天下疲癃残疾得其生，鳏寡孤独得其养，举万民之众，无一而不得其所焉。则元后者，又所以为民之父母也。
又
天佑下民，作之君，作之师，惟其克相上帝，宠绥四方。
〈《蔡传》〉天助下民为之君以长之，为之师以教之。君师者，惟其能左右上帝以宠，安天下。
《洪范》
五，皇极，皇建其有极，敛时五福，用敷锡厥庶民，惟时厥庶民，于汝极，锡汝保极。
〈《蔡传》〉皇，君建立也。极犹北极之极，至极之义，标准之名。中立而四方之所取正焉者也。言人君，当尽人伦之至。语父子，则极其亲，而天下之为父子者，于此取则焉。语夫妇，则极其别，而天下之为夫妇者，于此取则焉。语兄弟，则极其爱，而天下之为兄弟者，于此取则焉。以至一事一物之接，一言一动之发，无不极其义理之当然，而无一毫过不及之差，则极建矣。极者，福之本。福者，极之效。极之所建，福之所集也。人君集福于上，非厚其身而已。用敷其福，以与庶民，使人人观感而化，所谓敷锡也。当时之民，亦皆于君之极，与之保守，不敢失坠，所谓锡保也。言皇极君民所以相与者，如此也。〈《大全》〉朱子曰：皇指人君，极便是指其身为天下，做个样子。极有凑会之义，所谓三十辐共一毂，敛福锡民，圣人亦岂别有福以锡之，只取则于此，各正其身，顺理而行，则为福也。孟子谓：君仁莫不仁。亦此意。皇者，君之称也。极者，至极之义，标准之名，常在物之中央，而四外望之，以取正焉者也。故以极为在中之准的则可，而便训极为中则不可。若北辰之为天极，脊栋之为屋极，其义皆然。而《礼》所谓民极，《诗》所谓四方之极者，于皇极之义为尤近。今以余说推之，则人君以眇然之身，履至尊之位，四方辐辏，面内而环观之，必有天下之绝德，而后可以立至极之标准。故必顺五行，敬五事，以修其身。厚八政，协五纪，以齐其政。然后至极之标准，卓然有以立乎天下之至中，使夫面内而环观者，莫不于是而取则焉。语其仁，则极天下之仁，而天下之为仁者，莫能加也。语其孝，则极天下之孝，而天下之为孝者，莫能尚也。是则所谓皇极者也。由是而权之以三德，审之以卜筮，验其休咎于天，考其祸福于人，如挈裘领，岂有一毛之不顺哉。此洪范之畴，所以虽本于五行，究于福极，而必以皇极为之主也。皇建其有极云者，则以言夫人君，以其一身而立至极之标准于天下也。敛时五福用敷，锡厥庶民云者，则以言夫人君能建其极，则为五福之所聚，而又有以使民观感而化焉。则是又能布此福而与其民也。惟时厥庶民于汝极，锡汝保极云者，则以言夫民视君，以为至极之标准，而从其化，则是复以此福还锡其君，而使之长为至极之标准也。
凡厥庶民，无有淫朋，人无有比德，惟皇作极。
〈《蔡传》〉言庶民与有位之人，而无淫朋比德者，惟君为之极，而使之有所取正耳。重言君不可以不建极也。
凡厥庶民，有猷，有为，有守，汝则念之，不协于极，不罹于咎，皇则受之，而康而色，曰：予攸好德，汝则锡之福。时人斯其惟皇之极。
〈《大全》〉陈氏雅言曰：时人，即指上三等之人。言广收乐育，使皆知所以自勉，则人莫不观感兴起，因其所已能而益勉进其未至，皆归于皇之极矣。
又
无偏无陂，遵王之义，无有作好，遵王之道，无有作恶，遵王之路，无偏无党，王道荡荡，无党无偏，王道平平，无反无侧，王道正直，会其有极，归其有极。
〈《蔡传》〉王之义，王之道，王之路，皇极之所由行也。荡荡，广远也。平平，平易也。正直，不偏邪也。皇极，正大之体也。遵义，遵道，遵路，会其极也。荡荡，平平，正直，归
其极也。会者，合而来也。归者，来而至也。〈《大全》〉朱子曰：以言夫天下之人，皆不敢徇其己之私，以从乎上之化，而会归乎至极之标准也。盖偏陂好恶者，己私之生于心者也。偏党反侧者，己私之见于事者也。王之义，王之道，王之路，上之化也，所谓皇极者也。遵义，遵道，遵路，方会其极也。荡荡，平平，正直，则已归极矣。
曰：皇极之敷言，是彝是训，于帝其训。
〈《蔡传》〉敷，言上文敷衍之言也。言人君以极之理，而反复推衍为言者，是天下之常理，是天下之大训。非君之训也。天之训也。〈《大全》〉朱子曰：以言夫人君，以身立极，而布命于下，则其所以为常为教者，皆天之理，而不异乎上帝之降衷也。
凡厥庶民，极之敷言，是训是行，以近天子之光。曰：天子作民父母，以为天下王。
〈《大全》〉朱子曰：天子作民父母，以为天下王云者，则以言夫人君，能立至极之标准所，以能作亿兆之父母，而为天下之王也。不然，则有其位，无其德，不足以首出庶物，统御人群，而履天下之极尊矣。
《礼记》《坊记》
天无二日，土无二王。家无二主，尊无二上。
《春秋纬》《运斗枢》
皇者天，天不言，四时行焉，百物生焉。三皇垂拱，无为设言，而民不违道德。元泊有似皇天，故称曰皇。皇者，中也，光也，弘也。含弘履中，开阴布纲，上合皇极，其施光明，指天画地，神化潜通，煌煌盛美，不可胜量。
《孔演图》
正气为帝，间气为臣。
《老子》《象元》
道大，天大，地大，王亦大。域中有四大，而王居其一焉。
《法本》
昔之得一者：天得一以清，地得一以宁，神得一以灵，谷得一以盈，万物得一以生，侯王得一以为天下正。其致一也。
《管子》《法令》
明一者皇，察道者帝，通德者王。
《白虎通》《号》
皇者，何谓也，号也。皇，君也，美也，大也，天之揔美大称也，时质故揔之也。号为皇者，煌煌，人莫违也。烦一夫，扰一士，以劳天下，不为皇也。不扰匹夫匹妇，故为皇。
紫微帝座图
[IMG:古今图书集成明伦…极典_1.png]
图考
北极五星
按《星经》阙。
按《史记·天官书》：中宫天极星，其一明者，太一常居也；旁三星三公，或曰子属。按《汉书·天文志》同。环之匡卫十二星，藩臣：皆曰紫宫。〈按《汉书·天文志》同，十五星皆略其三〉按《晋书·天文志》：北极五星，在紫宫中。北极，北辰最尊者也，其纽星，天之枢也。天运无穷，三光迭曜，而极星不移，故曰居其所而众星拱之。第一星王月，太子也。第二星主日，帝王也；亦太乙之座，谓最赤明者也。第三星主五星，庶子也。紫宫垣十五星，其西蕃七，东蕃八，在北斗北。一曰紫微，大帝之座也，天子之常居也，主命主度也。一曰长垣，一曰天营，一曰旗星，为蕃卫，备蕃臣也。〈按：北极五星，帝后太子之名，始见于此。后此占候之家皆从之，然《星经》残阙，而史迁世掌天官，乃若疑而未定。隋丹元子《步天歌》始著其名，号位次，而晋、隋二志，皆修于唐，或隋唐间别有所受名称始定也〉
按隋丹元子《步天歌》：中垣北极紫微宫，北极五星在其中。大帝之座第二珠，第三之星庶子居。第一号曰为太子，四为后宫五天枢。左右四星是四辅，天乙太乙当门路。左枢右枢夹南门，左八右七十有五。上少宰兮上少弼，上少卫兮少丞数。前连左枢共八星，后边门东大赞府。少尉上辅少辅继，上卫少卫上丞比。以及右枢共七星，两藩营卫于斯至。
按《新法历书图》：紫垣内外星，多寡或不尽同。而左右枢十五星，及北极五星，则与步天歌皆合。
太微帝座图
[IMG:古今图书集成明伦…极典_2.png]
图考
五帝座
按《星经》：五帝内座，在华盖，下覆帝座也，五帝同座也。按《史记·天官书》：南宫朱鸟，权、衡。衡，太微，三光之廷。匡卫十二星，藩臣：西，将；东，相；南四星，执法；中，端门；左右，掖门。
按《晋书·天文志》：太微，天子庭也，五帝之座也，十二诸侯府也。其外蕃，九卿也。一曰太微为衡。衡，主平也。又为天庭，理法平辞，监升授德，列宿受符，诸神考节，舒情稽疑也。南蕃中二星间曰端门。东曰左执法，廷尉之象也。西曰右执法，御史大夫之象也。执法，所以举刺凶奸者也。左执法之东，左掖门也。右执法之西，右掖门也。东蕃四星，南第一曰上相，其北，东太阳门也；第二星曰次相，其北，中华东门也；第三星曰次将，其北，东太阴门也；第四星曰上将：所谓四辅也。西蕃四星，南第一星曰上将，其北，西太阳门也；第二星曰次将，其北，中华西门也；第三星曰次相，其北，西太阴门也；第四星曰上相次：亦曰四辅也。按《隋书》、《宋史·天文志》同。
按《步天歌》：上元天庭太微宫，昭昭列象布苍穹。端门只是门之中，左右执法门西东。门左皂衣一谒者，以次即是乌三公。三黑九卿公背傍，五黑诸侯卿后行。四个门西主轩屏，五帝内座于中正。幸臣太子并从官，乌列帝后从东定。郎将虎贲居左右，常陈郎位居其后。常陈七星不相误，郎位东陈十有五。两面宫垣十星布，左右执法是其数。宫外明堂布政宫，三个灵台候云雨。少彻四星西南隅，长垣双双微西居。北门西外接三台，与垣相对无兵灾。　按《新法历书图》：多同，帝座止一大星，其二三四五皆阙。
天市帝座图
[IMG:古今图书集成明伦…极典_3.png]
图考
天市垣
按《星经》：天市垣五十六星，在房、心北，主权衡，一名天旗。
按《史记·天官书》：旗中四星，曰天市。
按《宋史·天文志》：天市垣二十二星，在氐、房、心、尾、箕、斗内宫之内。东蕃十一星：南一曰宋，二曰南海，三曰燕，四曰东海，五曰徐，六曰吴越，七曰齐，八曰中山，九曰九河，十曰赵，十一曰魏。西蕃十一星：南一曰韩，二曰楚，三曰梁，四曰巴，五曰属，六曰秦，七曰周，八曰郑，九曰晋，十曰河间，十一曰河中。象天王在上，诸侯朝王，王出皋门大朝会，西方诸侯在应门左，东方诸侯在应门右。其率诸侯幸都市也亦然。一曰在房、心东北，主权衡，主聚众。又曰天旗庭，主斩戮事。
按《步天歌》：下元一宫名天市，两面垣墙二十二。当门六个是市楼，门右两星是车肆。两个宗正四宗人，宗星一双亦依次。市度两星屠肆前，候星偏在帝座边。帝座一星常光明，四个微茫宦者星。以次两星名列肆，斗斛帝前依其次。斗是五星斛是四，垣北九个贯索星。索口横著七公成，天纪恰似七公形。数著分明多两星，纪北三星名女床。此座还依织女傍，魏赵九河中山继。齐吴越兮徐宿当，东海与燕及南海。宋国分明在左装，河中河间晋郑周。秦蜀巴兮梁楚求，韩地右当垣十一。天市宫中仔细歌。　按《新法历书图》同。〈按天市垣，自《天官书》以及《宋史》，皆不言帝座，而隋丹元子《步天歌》有之，《隋·天文志》亦不载，然《后汉书·宦者传序》云：宦者四星，在帝座之侧。则此垣中帝座，已自古言之〉
大角帝廷图
[IMG:古今图书集成明伦…极典_4.png]
图考
大角
按《星经》：大角一星，天栋在摄提中，主帝座。
按《史记·天官书》：大角者，天王帝廷。
按《宋史·天文志》：大角一星，在摄提间，天王座也。又为天栋，正经纪也。
按《步天歌》：亢，四星恰似弯弓状，大角一星直上明。按《新法历书图》同。
心宿图
[IMG:古今图书集成明伦…极典_5.png]
图考
心宿
按《星经》：心三星，中天王，前为太子，后为庶子，火星也。春夏木，秋冬水，一名大火，二名大辰，三名鹑火，中星明大赤，为照天子德行。
按《史记·天官书》：东宫苍龙，房、心。心为明堂，大星天王，前后星子属。
按《宋史·天文志》：心宿三星，天王正位也。中星曰明堂，天子位，为大辰，主天下之赏罚；前星为太子；后星为庶子。
按《步天歌》：心三星中央色最深。按《新法历书图》同。
〈按周天列宿，皆以拱卫至尊，然各有职司事，应亦各见，独此五者，切于宸极，故列之于此〉
皇极总部艺文
《乘舆箴》〈有序〉
晋潘尼《易》称：有天地然后有人伦，有父子然后有君臣。《传》曰：大者天地，其次君臣。然君臣父子之道，天地人伦之本，未有以先之者也。故天生蒸人而树之君，使司牧之，将以导群生之性，而理万物之情。岂以宠一人之身，极无量之欲，如斯而已哉。夫古之为君者，无欲而至公，故有茅茨土阶之俭；而后之为君，有欲而自利，故有瑶台琼室之侈。无欲者，天下共推之；有欲者，天下共争之。推之之极，虽禅代犹脱屣；争之之极，虽劫杀而不避。故曰天下非一人之天下，乃天下之天下，安可求而得，辞而已者乎。夫修诸己而化诸人，出乎迩而见乎远者，言行之谓也。故人主所患，莫甚于不知其过；而所美，莫美于好闻其过。若有君于此，而曰予必无过，唯其言而莫之违，斯孔子所谓其庶几乎一言而丧国者也。盖君子之过，如日月之蚀：过也，人皆见之；更也，人皆仰之。虽以尧、舜、汤、武之盛，必有诽谤之木，敢谏之鼓，盘杅之铭，无讳之史，所以闲其邪僻而纳诸正道，其自维持如此之备。故箴规之兴，将以补过教阙，然犹依违讽谕，使言之者无罪，闻之者足以自诫。先儒既援古义，举内外之殊，而高祖亦序六官，论成败之要，义正辞约，又尽善矣。自虞人箴以至于百官，非唯规其所司，诚欲人主斟酌其得失焉。春秋传曰：命百官箴王阙，则亦天子之事也。尼以为王者膺受命之期，当神器之运，总万机而抚四海，简群才而审所授，孜孜于得人，汲汲于闻过，虽廷争面折，犹将祈请而求焉。至于箴规，谏之顺者，曷为独阙之哉。是以不量其学陋思浅，因负担之馀，尝试撰而述之。不敢斥至尊之号，故以乘舆目篇。盖帝王之事至大，而古今之变至众，文繁而义诡，意局而辞野，将欲希企前贤，髣髴崇轨，譬犹丘坻之望华岱，恒星之系日月也，其不逮明矣。颂曰：
元元遂初，芒芒太始。清浊同流，元黄错跱。上下弗形，尊卑靡纪。赫胥悠哉，大庭尚矣。皇极启建，两仪既分。彝伦永序，万邦已纷。国事明王，家奉严君。各有攸尊，德用不勤。羲农已降，暨于夏殷。或禅或传，乃质乃文。太上无名，下知有之。仁义不存，而人归孝慈。无为无执，何欲何思。忠信之薄，礼刑实滋。既誉既畏，以侮以欺。作誓作盟，而人始叛疑。煌煌四海，蔼蔼万乘，匪誓焉凭。左辅右弼，前疑后丞。一日万机，业业兢兢。夫出其言善，则千里是应；而莫余违，亦丧邦有徵。枢机之动，式以废兴。殷监不远，若之何勿徵。且厚味腊毒，丰屋生灾。辛作璇室，而夏兴瑶台。糟丘酒池，象著玉杯。厥肴伊何。龙肝豹胎。惟此哲妇，职为乱阶。殷用丧师，夏亦不恢。是以帝尧在位，茅茨不剪。周文日昃，昧旦丕显。夫德輶如毛，而或举之者鲜。故汤有惭德，武未尽善。下世道衰，末俗化浅。耽乐逸游，荒淫沈湎。不式古训，而好是佞辩；不遵王路，而覆车是践。成败之效，载在先典。匪唯陵夷，厥世用殄。故曰树君如之何。将人是司牧。视之犹伤，而知其寒燠。故能抚之斯柔，而敦之斯睦；无远不怀，靡思不服。夫岂厌纵一人，而玩其耳目；内迷声色，外荒驰逐；不修政事，而终于颠覆。昔唐氏授舜，舜亦命禹。受终纳祖，丕承天序。放桀惟汤，剋殷伊武。故禅代非一姓，社稷无常主。四岳三涂，九州之阻。彭蠡、洞庭，殷商之旅。虞夏之隆，非由尺土。而纣之百剋，卒于绝绪。故王者无亲，唯在择人。倾盖惟旧，白首乃新。望由钓夫，伊起有莘。负鼎鼓刀，而谋合神圣。夫岂借官左右，而取介近臣。盖有国有家者，莫云我聪，或此面从；莫谓我智，听受未易。甘言美疢，鲜不为累。由夷逃宠，远于脱屣。奈何人主，位极则侈。知人则哲，惟帝所难。唐朝既泰，四族作奸。周室既隆，管蔡不虔。匪我二圣，孰弭斯患。若九德咸受，俊乂在官，君非臣莫治，臣非君莫安。故书美康哉，而易贵金兰。有皇司国，敢告纳言。
《帝范序》唐太宗
朕闻，大德曰生，大宝曰位，辨其上下，树其君臣，所以抚育黎元，陶钧庶类。自非克明克哲，允文允武，皇天眷命，历数在躬，安可以滥握灵图，叨临神器。是以翠妫荐陶唐之德，元圭锡大禹之功。丹字呈祥，周开七百之祚。素灵表瑞，汉启重华之基。由此观之，帝王之业，非可以智竞，不可以力争者矣。昔隋季板荡，海内分崩。先皇以神武之姿，当经纶之会，斩灵蛇而定王业，启金镜而握天枢。然犹五岳含气，三光戢耀，豺狼尚梗，风尘未定。余以弱冠之年，怀慷慨之志，思靖大难，以济苍生。躬擐甲冑，亲当矢石。夕对以鱼丽之阵，朝临以鹤翼之围。敌无大而不摧，兵无坚而不破。剪长鲸而清四海，扫欃枪而廓八纮。既而承佑天潢，澄清璇极，袭重光之永业，继宝箓之隆基。战战兢兢，若临深而驭朽。日慎一日，冀善始而令终。汝以幼年，偏钟慈爱，义方多阙，庭训有乖。擢自维城之居，属以少阳之位。未辨君臣之礼节，不知稼穑之艰难。余每思此为忧，未尝不废寝忘食。今自轩昊以降，迄于周隋，经天纬地之君，纂业承基之主，兴亡治乱，其道焕然。所以披镜前踪，博采史籍，聚其要言，以为近诫云尔。
《大宝箴》张蕴古
今来古往，俯察仰观，惟辟作福，为君实难。主普天之下，处王公之上，任土贡其所求，具僚陈其所倡。是故恐惧之心日弛，邪僻之情转放。岂知事起乎所忽，祸生乎无妄。是以圣人受命，拯溺亨屯，归罪于己，因心于民。大明无私，照至公，无私亲，故以一人治天下，不以天下奉一人。礼以禁其奢，乐以防其佚。左言而右事，出警而入跸。四时调其惨舒，三光同其得失。故身为之度，而声为之律。勿谓无知，居高听卑。勿谓何害，积小就大。壮九重于内，所居不过容膝。彼昏不知，瑶其台而琼其室。罗八珍于前，所食不过适口。惟狂罔念，丘其糟而池其酒。安彼反侧，如春阳秋露。巍巍荡荡，恢汉高大度，抚兹庶事，如履薄临深。战战慄慄，用周文小心，诗之不识，不知书之无偏无党。一彼此于胸臆，捐好恶于心想。众弃而后加刑，众悦而后行赏。弱其强而治其乱，伸其屈而直其枉。故曰：如衡如石，不定物以限物之悬者，轻重自见。如水如镜，不示物以情物之鉴者，妍蚩自生。勿浑浑而浊，勿皎皎而清。勿汶汶而闇，勿察察而明。虽冕旒蔽目，而视于未形。虽黈纩塞耳，而听于无声。纵心乎湛然之域，游神于至道之精。扣之者，应洪纤而效响。酌之者，随深浅而皆盈。故曰：天之经，地之宁，王之贞，四时不言而代序，万物无言而化成。岂知帝力而天下和平。
《圣人大宝曰位赋》宋·范仲淹
圣人以正兹盛位，御彼兆民，故称之于大宝，实守之于至仁。保于域中，既永绥于南面。贵乎天下，自可象于北辰。当其穆穆，承乾巍巍。立极必先安之于位，然后崇之以德。阐兹神化，既天启于一人。固此鸿基，方君临于万国。念兹在兹，高而不危，于以见大人之造，于以见王化之基。是谓国之宝也。故得人皆仰之九五之尊，求忠信而为助亿兆之上。与慈俭，以同施。故能上配三无，下安九有。且无反以无侧，诚可大而可久。慎终如始，若难得以为思。持盈守成，契不贪而是守。则知禀其圣者，于焉位昌。宝其位者，于焉化光。斯位也，既首出于庶物。其化也，乃日闻于四方。亦如位于高明者，天故生成而莫极。位于博厚者，地则养育于无疆。夫如是，则遐迩具瞻，上下交泰，言其宝则非常之宝，谓其大则强名之大。宁惭希代，间千载以居尊。岂止连城，镇万邦而攸赖。大哉，君以守位，位以居君，能辨方而是处，则行教而有闻。圣域旁连，想善邻而是比。皇图斯启，睹王度以爰分。我后执契嗣文，垂衣有位。并光华于日月，齐长久于天地。赫赫鸿猷，万斯年兮光被。
《王者无外赋》前人
穆穆皇皇，为天下王。宅六合而化何有外，育兆民而道本无疆。广若乾坤，曷有能踰之者。明借日月，曾无不照之方。当其保安宗社，混同中外，运德车而无不至焉，辟义路而何其远也。普天率土，尽关宵旰之忧。九裔八蛮，无非臣妾之者。其仁荡荡，其道平平。视之不见，寻之无边。诚厚载之象地，亦洪覆之配天。令出惟行，宁分乎远者近者。德广所及，但见乎无党无偏。若然，则包括八纮，牢笼九野。惟善守于域内，乃化成于天下。万邦同式，孰谓乎限蛮。隔羌四海，为家莫闻。其彼众我寡，故得五兵不试，四国是讹。于以见上下交泰，于以见远近咸和。九霄之皇泽，下施无远弗届。万国之黔黎，受赐其乐如何。故知覃及鬼方，守在海外。书同文而车同轨，地为舆而天为盖。如春之德广育，而万物咸亨。若海之容处下，而百川交会。大矣哉，自南自北，覆之育之，见兆民咸赖，信一人不遗。五霸不知，据山河而一战。三王有道，流声教于四夷。今我后寅奉三无，光宅九有，播皇风于无际，守鸿图而可久。夫如是，四海九州，咸献无疆之寿。
《位一天下之动赋》黄庭坚
众以一制，位以时乘。齐天下之所动，非圣人而孰能。抚临大宝之崇，体居其正，宰制群生之变。终莫之陵，惟兹生齿之繁。难以统临之者，既相感以情伪，又弗同于趋舍。必据要会，以齐正雅。是则制动居乎静，治众由乎寡。故崇高莫大，乘五位于域中。虽参差不齐，播一陶于天下。盛德之柄，至尊之权，操利势以独断，收治功于大全。其变俗也，偃之如草。其容民也，盖之若天。一化远近，同心幅𢄙。任重器以至隆，莫或倾者。定群情之多异，罔或纷然。诚由或刚或柔，有愚有智，相夺以力，相蒙以利。使夫群动之循圣，必也大人之得位。贵无伦而富无敌，安以位中。统有宗而会有，元归乎不二。懿夫众星纷错也，拱于辰而不乱。群阴变动也，归于阳而自卑。况兹蠢动之纷若，固赖圣人以一之。是以居可致之位，得大君之宜，控飞龙以御天，物皆利见。明大观之在上，民必风移。用能大一统于绵区，齐万殊于至术，变则复贯，繁而不失。粲然道中和之域，浩然趋仁义之实。非得势以来服，虽严威而不率。我所以宅万乘尊安之地，守之以仁。合四方远近之情，定之于一。或谓元元中宇，蠢蠢方维，约之以刑或不至，驱之以善或不为。孰曰居位，乃能宅斯，殊不知历在舜躬，用作同民之术，鼎迁周室，谁为御众之资。非悦乎贵，势之独尊。所大乎凡，民之一总。使乱者乐以归治，邪者化而自董。故圣人履盛位，而立万国之中，以齐其动。
《大宝箴》陈彭年
二仪之内，最灵者人。生民之中，至大者君。民既可畏，天亦无亲。所辅者德，所归者仁。恭己御下，辉光益新。载籍斯在，谋猷备陈。内绥万姓，外抚百蛮。治乱所始，言动之间。观之则易，处之甚难。由是先哲，喻彼投艰。苟能虑末，乃可防闲。审求逆耳，无恶犯颜。既庶而富，教化乃施。慈俭之政，富庶之基。鳏寡孤独，人之所悲。发号施令，宜先及之。黄发鲐背，心实多知。左右侍从，何尚于兹。瞻言百辟，咸代天工。傥无虚授，可建大中。克谨彰瘅，惟藉至公。知人则哲，听德则聪。才固难备，道亦少同。葑菲罔舍，杞梓乃充。不扶自直，惟蓬在麻。非拣莫见，惟金在沙。参备顾问，必辨忠邪。献替以正，裨益无涯。自匿草泽，亦有国华。访此髦士，可拒朋家。三章之立，庶民作程。钦哉恤哉，可以措刑。九伐之建，寇孽是平。本仁本义，可以弭兵。是为齐礼，亦曰好生。有教无类，自诚而明。宗庙社稷，飨之以恭。宫室苑囿，诫之在丰。春蒐秋狝，不废三农。击石拊石，用格神宗。使人以悦，乃克成功。治国以政，罔或不从。济济多士，用之有光。硁硁小器，谋之弗臧。忠言致益，岂让膏粱。六艺为乐，宁后笙簧。任贤勿贰，尧所以昌。改过不吝，汤所以王。六合至广，万汇攸多。风俗靡一，嗜欲相摩。如驭朽索，若防决河。左契斯执，六辔遂和。导之以德，民免婴罗。不懈于位，俗乃偃戈。先王之训，罔不咸然。吾君之治，亦取斯焉。小心翼翼，终日乾乾。三灵降鉴，百禄无愆。由兹率土，永戴先天。巍巍洪业，亿万斯年。
《皇极赋》元·汪克宽
繄鸿濛之未凿兮，閟瞢闇之昏浑。迨太极之肇判兮，廓旁魄而昆仑。崇与卑之既陈兮，繄人文其朗宣。孰主张是兮，总九野之元元。伟睿智之首出兮，奠中区而建极。履大宝之巍巍兮，秉元圣之休德。侔大学于虞后兮，至仁媲乎唐国。作庶类之标准兮，靡不于斯而作则。实无偏而无陂兮，恒特立乎中央。羌至极而莫踰兮，厥表正乎四方。东西南北各止乎是兮，俱辐辏而瞻望。犹北辰之居其所兮，烂众星之环拱。屋中高而四下兮，揭乾栋之独耸。任斯道而弗颇兮，邦总总而归往。慨余怀古先兮，屡翘首而企踵。禹浚川而疏洛兮，睹神龟之负书。背文自一而至九兮，亶后皇之锡畴。稽皇极之位于何而存兮，俨五数之中居。统八类而为纲兮，挈裘领于襟裾。历夏暨商兮，斯理湮汨。嗟周王之有道兮，缵禹旧服。释累囚而访箕兮，演大法于简策。陈名言于不朽兮，皦中天之日月。道不虚行兮，在乎其人。武得之而致理兮，绵八百而永年。五行顺兮五事察，八政厚兮五纪协。斯皇极之所以立三德以乂兮，稽疑以明庶。徵允念兮，福极于以劝惩，斯皇极之所以行。噫后世之昏迷兮，彝伦攸斁天，不畀乎此畴兮，乖往轨于初古。举世瞀瞀而伥伥兮，象纬黯其失度。嗟大中之是训兮，袭舛讹于训诂。彼优游而姑息兮，胡弗遵于王路。宜孝元与代宗兮，竟莫延于历数。惟蝌蚪之未昧兮，尚斯文之可徵。仰圣皇之御极兮，践五位而文明。由圣道之正直兮，粤作则于八纮。述敷言以为世训兮，贻亿代之美声。顾鲰生之何幸兮，将观光于上京。叩帝阍而献颂兮，庆四海之咸宁。歌曰：我皇在上亶明圣兮，建其有极德至盛兮，参赞化育天地并兮，四方取则无不敬兮，寤寐禹箕为龟镜兮，亿万斯年延福庆兮。
《保泰箴》〈有序〉
明·王象节
自古所以维国体振人心者，莫急于全盛之日，而潜伏乎涣散懈弛之形。何则，殷忧多难，庸愚惊焉。熙洽恬愉，圣哲玩焉。譬若太行羊肠，谨于辔勒。或无虞于登坂，而康衢有覆辙，则忽而堕也。吞天沃日，慎其维楫。尚无虑于洪涛，而平澜有败舟，则狃而坏也。殷宗纳肜日之谏，而消桑榖。周宣有脱簪之警，而遣采薇，均为中兴，尚矣。不然，开元天宝，建中靖国，岂非极盛际哉。而一域不戒，祸不旋踵，可鉴也。夫我二祖兴创圣统，列圣茂衍鸿基。皇上绍绎，二十年于兹，德化翔洽，威灵赫濯。休容在列，戎衣北面。即有一二烽燧之儆，而阴阳内外，截然界限，不可谓非。当保泰之时，顾瑕颣渐萌，精神渐隳，风俗渐偷，纪纲渐乱，苟无桑土之谋，不免厝火之祸。敬循藿见，少效虞箴。其词曰：
惟辟奉天，为君实难。克艰厥后，保泰为先。大象维何，金瓯常完。九译稽颡，四国歌弦。凤鸣于冈，嵩祝其年。无平不陂，无往不还。黔黎锄耰，遂生戈鋋。所以圣王，日夕纠虔。户牖绸缪，其忘永监。仰观盈虚，俯勤宵旰。九嫔八子，寝岂不甘。长乐昭阳，乐岂不绵。言念几康，勿溺便娟。惧生酖毒，戒彼晏安。昼日三接，清跸常传。九塞三陲，念念周旋。以克长世，太平永肩。于赫皇明，圣人当天。勤政讲学，帝德罔愆。济济朝列，夔龙同贤。爰惟今日，消长攸关。愿言保泰，皇心无倦。毋曰昌明，辇毂之下。或成蛮羌，毋曰富有。黔黎之贱，或抗元首。明明股肱，惟泰则亲。毋令三事，常隔九阍。赫赫金城，惟泰则豫。弗使元良，忽生间阻。慎之又慎，侧席求理。亿万斯年，受天无斁。小臣献箴，毋怠毋忽。
《保泰箴》刘孔当
可畏非天，可爱非时。其倏其忽，为治为圯。皇皇泰运，亦孔之昌。岂不尔谷，以豫以康。顾此安兮，危之所倚。顾此存兮，亡之所始。譬彼行棋，见在莫必。累踦而胜，食两而失。譬彼驰车，惟厥所驭。或险而戒，或夷而踬。盖常人狃于眉睫，而祸机伏于隐微。惟兢兢其驭朽，乃明明其丕基。古我先王，有怀如履。衣袽未济，桑土未雨。岂不馨格，地祥天符。曰余不德，胡以介兹。岂不咸若，羽毛肉角。曰余小子，孤寡不谷。岂不率俾，旅獒越雉。曰余不及，而享其贽。盖旱则资舟，水则资车。用持盈以豫，而救倾以时。呜呼念哉，治耶忽耶。判若苍素，揆厥所由。寘惟人寘，何去何从。孰臧孰否，微臣献箴。以告丹陛。
皇极总部杂录
《春秋·文曜钩》：王者，往也。神所同往，人所归落。
《管子·乘马篇》：无为者帝，为而无以为者王。
《吕氏春秋·下贤篇》：帝也者天下之所适也王也者天下之所往也
《荀子·君道篇》：君者仪也，仪正而景正。
《淮南子·原道训》：泰古三皇，得道之柄，立于中央。神与化游，以抚四方。
《本经训》：帝者，体太一；王者，法阴阳。《主术训》：人主之术，处无为之事，而行不言之教。清静而不动，一度而不摇，因循而任下，责成而不劳，言为文章，行为仪表于天下。
《泰族训》：黄帝曰：芒芒昧昧，因天之威，与元同气。故同气者帝，同义者王，同力者霸，无一焉者亡。
《桓谭新论》：夫上古称三皇五帝，而次有三王五霸，此皆天下君之冠首也。
《独断》：上者，尊位所在也。太史令司马迁记事，当言帝则依违，但言上不敢渫渎，言尊号尊王之义也。天子，父事天，母事地，兄事日，姊事月，常以春分，朝日于东门之外，示有所尊，训人民事君之道也。秋夕夕月于西门之外，别阴阳之义也。
《文中子·王道篇》：子曰：昔有明王在上，赏罚其有差乎。元经褒贬，所以代赏罚者也。薛收曰：今乃知天下之治，圣人斯在上矣。天下之乱，圣人斯在下矣。圣人达而赏罚行，圣人穷而褒贬作。皇极所以复建，而斯文不丧也。不其深乎。
《魏相篇》：文中子曰：元经有常也，所正以道于是乎见义。元经有变也，所行有适于是乎见权。权义举而皇极立矣。徵天命以正帝位，以明神器之有归，此元经之事也。
《两同书》：人主者，天下之表也。
《性理会通》：直指皇有皇极，而中天下而立者，皇建其有极也。百官由此而正焉，万民由此而治焉。
《汲古丛语》：元者，一也。天得一以职，覆乎上而称乾元。地得一以职，载乎下而称坤元。人君者，代天地而理民物，群万民而首出者也。故曰元首，而职在体元。
君父部总论
《易经》
《说卦传》
乾为天，为君，为父。
〈《大全》〉节斋蔡氏曰：尊而在上为君。　沙随程氏曰：为君，居上而覆下也。　双湖胡氏曰：乾无所不统，为君变生六子，为父。
《礼记》《曲礼上》
父前子名，君前臣名。
〈陈注〉事君者，国无二尊，虽父不可以抗之，故无贵贱尊卑，皆名不敢致私，敬于其所尊贵也。
《檀弓上》
事亲有隐而无犯，左右就养无方。服勤至死，致丧三年。事君有犯而无隐，左右就养有方。服勤至死，方丧三年。
〈陈注〉饶氏曰：左右即是方，养不止饮食之养，言或左或右，无一定之方。子之于亲，不分职守，事事皆当理会，无可推托。有方，言左不得越右，右不得越左，有一定之方。臣之事君，当各尽职守，故曰有方。朱氏曰：亲者，仁之所在，故有隐而无犯。君者，义之所在，故有犯而无隐。　刘氏曰：父子主恩，犯则为责善而伤恩，故几谏而不可犯颜。君臣主义，隐则是畏威阿容而害义，故匡救其恶，勿欺也。而犯之。
《文王世子》
君之于世子也，亲则父也，尊则君也。有父之亲，有君之尊，然后兼天下而有之。是故养世子，不可不慎也。
〈大全〉临川吴氏曰兼天下而有之谓有父之亲有君之尊也
世子齿于学，国人观之曰：将君我，而与我齿让，何也。曰：有父在则礼然，然而众知父子之道矣。其二曰：将君我，而与我齿让，何也。曰：有君在则礼然，然而众著于君臣之义也。故父在斯为子，君在斯谓之臣。居子与臣之节，所以尊君亲亲也。故学之为父子焉。学之为君臣焉。父子君臣之道，得而国治。
《孝经》《开宗明义章》
夫孝，始于事亲，中于事君，终于立身。
〈注〉言行孝以事亲为始事君为中忠孝道著乃能扬名荣亲故曰终于立身也
《士章》
资于事父以事母而爱同，资于事父以事君而敬同。故母取其爱，而君取其敬，兼之者父也。故以孝事君则忠，以敬事长则顺，忠顺不失，以事其上，然后能保其禄位，而守其祭祀，盖士之孝也。
〈注〉资，取也。爱父与母，同敬父。与君同事父，兼爱与敬也。移事父孝以事于君，则为忠矣。移事兄敬以事于长，则为顺矣。能尽忠顺以事君长，则常安禄位，永守祭祀。
《圣治章》
父子之道，天性也，君臣之义也。父母生之，续莫大焉。君亲临之，厚莫重焉。
〈注〉父子之道，天性之常，加以尊严，又有君臣之义。父母生子，传体相续，人伦之道，莫大于斯。父为君
以临于己，恩义之厚，莫重于斯。
《广扬名章》
子曰：君子之事亲孝，故忠可移于君。
〈注〉以孝事君则忠
《谏诤章》
曾子曰：若夫慈爱恭敬，安亲扬名，则闻命矣，敢问子从父之令，可谓孝乎。子曰：是何言与，是何言与，昔者天子有争臣七人。虽无道，不失其天下，诸侯有争臣五人。虽无道，不失其国，大夫有争臣三人。虽无道，不失其家，士有争友，则身不离于令名。父有争子，则身不陷于不义，故当不义。则子不可以不争于父，臣不可以不争于君，故当不义。则争之，从父之令，又焉得为孝乎。
《晏子》《谏下》
臣专其君，谓之不忠。子专其父，谓之不孝。事君之道，导亲于父兄，谓之忠。为子之道，以钟爱其兄弟，施行于诸父，谓之孝。
《庄子》《人间世》
仲尼曰：天下有大戒二：其一，命也；其一，义也。子之爱亲，命也。不可解于心；臣之事君，义也，无适而非君也，无所逃于天地之间，是之谓大戒。是以夫事其亲者，不择地而安之，孝之至也；夫事其君者，不择事而安之，忠之盛也。
《荀子》《子道》
从道不从君，从义不从父，人之大行也。鲁哀公问于孔子曰：子从父命，孝乎。臣从君命，贞乎。三问，孔子不对。孔子趋出语子贡曰：乡者，君问丘，曰：子从父命，孝乎。臣从君命，贞乎。三问而丘不对，赐以为何如。子贡曰：子从父命，孝矣。臣从君命，贞矣，夫子有奚对焉。孔子曰：小人哉。赐不识也。昔万乘之国，有争臣四人，则封疆不削；千乘之国，有争臣三人，则社稷不危；百乘之国，有争臣二人，则宗庙不毁。父有争子，不行无礼。故子从父，奚子孝。臣从君，奚臣贞。审其所以从之之谓孝、之谓贞也。
《淮南子》《缪称训》
子之死父也，臣之死君也，世有行之者矣，非出死以要名也，恩心之藏于中，而不能违其难也。
《韩诗外传》《君父》
齐宣王谓田过曰：吾闻：儒者亲丧三年。君与父孰重。过对曰：殆不如父重。王忿然曰：曷为士去亲而事君。对曰：非君之土地，无以处吾亲；非君之禄，无以养吾亲；非君之爵，无以尊显吾亲；受之于君，致之于亲，凡事君以为亲也。宣王悒然，无以应之。诗曰：王事靡盬，不遑将父。
可于君，不可于父，孝子弗为也；可于父，不可于君，君子亦弗为也。故君不可夺，亲亦不可夺。诗曰：恺悌君子，四方为则。
《刘向·说苑》《建本》
孔子曰：行身有六本，本立焉，然后为君子立体有义矣，而孝为本；处丧有礼矣，而哀为本；战阵有队矣，而勇为本；治政有理矣，而能为本；居国有礼矣，而嗣为本；生才有时矣，而力为本。置本不固，无务丰末；亲戚不悦，无务外交；事无终始，无务多业；闻记不言，无务多谈；比近不说，无务修远。是以反本修迩，君子之道也。天之所生，地之所养，莫贵乎人人之道，莫大乎父子之亲，君臣之义；父道圣，子道仁，君道义，臣道忠。贤父之于子也，慈惠以生之，教诲以成之，养其谊，藏其伪，时其节，慎其施；子年七岁以上，父为之择明师，选良友，勿使见恶，少渐之以善，使之早化。故贤子之事亲，发言陈辞，应对不悖乎耳；趋走进退，容貌不悖乎目；卑体贱身，不悖乎心。君子之事亲以积德，子者亲之本也，无所推而不从命，推而不从命者，惟害亲者也，故亲之所安子皆供之。贤臣之事君也，受官之日，以主为父，以国为家，以士人为兄弟；故苟有可以安国家，利民人者不避其难，不惮其劳，以成其义；故其君亦有助之以遂其德。夫君臣之与百姓，转相为本，如循环无端，夫子亦云，人之行莫大于孝；孝行成于内而嘉号布于外，是谓建之于本而荣华自茂矣。君以臣为本，臣以君为本；父以子为本，子以父为本，弃其本，荣华槁矣。
《林逋·省心录》《君亲》
事亲孝者，事君必忠。何以知之，良知故存，虽妻子不能移其爱。推此以尽为臣之道，则爵禄安，可易其守。子惟知有亲焉，得不孝，臣惟知有君，安得不忠。所谓良知者，其可忘乎。
爱身者，所以孝于亲。爱民者，所以忠于君。
子之事亲，不能承颜养志，则必不能忠于君上。内不溺于妻子者，事亲必孝。外不欺于朋友者，事君必忠。
以爱妻子之心事亲，则无往而不孝。以保富贵之心事君，则无往而不忠。
事亲孝，则专其爱，而妻子不能移。事君忠，则尽其职，而爵禄不足动。竭力于亲者，不必须士类。致身于君者，不必问品秩。
《性理会通》《人伦》
朱子曰：君臣父子之大伦，天之经，地之义，而所谓民彝也。故臣之于君，子之于父，生则敬养之，死则哀送之，所以致其忠孝之诚者，无所不用其极，而非虚加之也。以为不如是，则无以尽吾心云尔。
父子欲其亲，君臣欲其敬，非是欲其如此，盖有父子则便自然有亲，有君臣则便自然有敬。
君父部艺文
《孝义传序》宋书
《易》曰：立人之道，曰仁与义。夫仁义者，合君亲之至理，实忠孝之所资。虽义发因心，情非外感，然企及之旨，圣哲诒言。至于风漓化薄，礼违道丧，忠不树国，孝亦愆家，而一世之民，权利相引；仕以势招，荣非行立，乏翱翔之感，弃舍生之分；霜露未改，大痛已忘于心，名节不变，戎车遽为其首。斯并轨训之理未弘，汲引之涂多阙。若夫情发于天，行成乎己，捐躯舍命，济主安亲，虽乖理闇主，匪由劝赏，而宰世之人，曾微诱激。乃至事隐闾阎，无闻视听，故可以昭被图篆，百不一焉。今采缀湮落，以备阙文云尔。
《唐明宗家人传从璟论》五代史
呜呼。无父乌生，无君乌以为生。而世之言曰：为忠孝者不两全。夫岂然哉。君父，人伦之大本；忠孝，臣子之大节。岂其不相为用，而又相害者乎。抑私与义而已耳。盖以其私则两害，以其义则两得。其父以兵攻其君，为其子者，从父乎。从君乎。曰：身从其居，志从其义，可也。身居君所则从君，居父所则从父。其从于君者，必辞其君曰：子不可以射父，愿无与兵焉。则又号泣而呼其父曰：盍舍兵而归吾君乎。君败则死之，父败则终丧而事君。其从于父者，必告之曰：君不可以射也，盍舍兵而归吾君乎。君败则死之，父败则待罪于君，君赦己则终丧而事之。古之知孝者莫如舜，知义者莫如孔、孟，其于君臣父子之际详矣，使其不幸而遭焉，其亦如是而已矣。从璟之于庄宗，知所从而得其死矣。哀哉。
君父部纪事
《吕氏春秋·行论篇》：纣为无道，杀梅伯醢之，杀鬼侯脯之，以礼诸侯于庙。文王流涕而咨之。纣恐其畔，欲杀文王而灭周。文王曰：父虽无道，子敢不事父乎。君虽不惠，臣敢不事君乎。孰王而可畔也。纣乃赦之。《史记·伯夷传》：武王伐纣。伯夷、叔齐叩马而谏曰：父死不葬，爰及干戈，可谓孝乎。以臣弑君，可谓仁乎。左右欲兵之。太公曰：此义人也。扶而去之。
《韩子·十过篇》：管仲老，休居于家。桓公从而问之曰：仲父不幸而不起，政安迁之。管仲曰：知臣莫若君，知子莫若父。公曰：卫公子开方何如。管仲曰：不可。齐、卫之间不过十日之行，开方为事君，欲适君之故，十五年不归见其父母，此非人情也。其父母之不亲也又能亲君乎。
《国语》：晋献公烝于武公，公称不与，使奚齐涖事。猛足言于大子曰：伯氏不出，奚齐在庙，子盍图乎。大子曰：吾闻之羊舌大夫曰：事君以敬，事父以孝。受命不迁为敬，敬顺所安为孝。弃命不敬，作令不孝，又何图焉。且夫间父之爱而嘉其况，有不忠焉，废人以自成，有不贞焉。孝、敬、忠、贞，君父之所安也。弃安而图，远于孝矣，吾其止也。
《左传》：僖公二十三年九月，晋惠公卒，怀公命无从亡人。狐突之子毛，及偃，从重耳在秦，弗召。怀公执狐突曰：子来则免。对曰：子之能仕，父教之忠，古之制也。策名委质，贰乃辟也，今臣之子，名在重耳，有年数矣。若又召之，教之贰也，父教子贰，何以事君。
襄公十七年，卫孙蒯田于曹隧，饮马于重丘，毁其瓶，重丘人闭门而询之，曰：亲逐而君，尔父为厉，是之不忧，而何以田为。〈疏〉蒯与其父共逐其君，则是身亲为恶，故言亲逐而君，尔父为厉者。父为恶首，故以恶鬼骂之。
二十二年，楚令尹子南王将讨焉。子南之子弃疾为王御士，王曰：令尹之不能，尔所知也，国将讨焉，尔其居乎。对曰：父戮子居，君焉用之，泄命重刑，臣亦不为，王遂杀子南于朝。其徒曰：行乎，曰吾与杀吾父，行将焉入。曰然则臣王乎。曰弃父事雠，吾弗忍也，遂缢而死。
《谷梁传》：定公四年，子胥父诛于楚，挟弓扶矢而干阖庐。阖庐曰：大之甚，勇之甚。为是欲兴师而伐楚，子胥谏曰：臣闻之：君不为匹夫兴师。且事君犹事父也。亏君之义，复父之雠，臣不为也。于是止。
《韩子·五蠹篇》：楚有直躬，其父窃羊，而谒之吏。令尹曰：杀之。以为直于君而曲于父，报而罪之。以是观之，夫君之直臣，父之暴子也。鲁人从君战，三战三北。仲尼问其故，对曰：吾有老父，身死莫之养也。仲尼以为孝，举而上之。以是观之，夫父之孝子，君之背臣也。故令尹诛而楚奸不上闻，仲尼赏而鲁民易降北。上下之利，若是其异也，而人主兼举匹夫之行，而求致社稷之福，必不几矣。
《吕氏春秋·高义篇》：荆昭王之时，有士焉，曰石渚。其为人也，公直无私，王使为政廷。有杀人者，石渚追之，则其父也。还车而反，立于廷曰：杀人者，仆之父也。以父行法，不忍；阿有罪，废国法，不可。失法伏罪，人臣之义也。于是乎伏斧锧，请死于王。王曰：追而不及，岂必伏罪哉。子复事矣。石渚辞曰：不私其亲，不可谓孝子。事君枉法，不可谓忠臣。君令赦之，上之惠也。不敢废法，臣之行也。不去斧锧，殁头乎王廷。正法枉必死，父犯法而不忍，王赦之而不肯，石渚之为人臣也，可谓忠且孝矣。
《韩诗外传》：楚白公之难，有仕之善者，辞其母，将死君。其母曰：弃母而死君，可乎。曰：闻事君者、内其禄而外其身。今之所以养母者，君之禄也，请往死之。
《说苑·立节篇》：楚有士申鸣者，在家而养其父，孝闻于楚国，王欲授之相，申鸣辞不受，其父曰：王欲相汝，汝何不受乎。申鸣对曰：舍父之孝子而为王之忠臣，何也。其父曰：使有禄于国，立义于庭，汝乐吾无忧矣，吾欲汝之相也。申鸣曰：诺。遂入朝，楚王因授之相。居三年，白公为乱，杀司马子期，申鸣将往死之，父止之曰：弃父而死，岂可乎。申鸣曰：闻夫仕者身归于君而禄归于亲，今既去父事君，得无死其难乎。遂辞而往，因以兵围之。白公谓石乞曰：申鸣者，天下之勇士也，今以兵围吾，吾为之奈何。石乞曰：申鸣者，天下之孝子也，往劫其父以兵，申鸣闻之必来，因与之语。白公曰：善。则往取其父，持之以兵，告申鸣曰：子与吾，吾与子分楚国；子不与吾，子父则死矣。申鸣流涕而应之曰：始吾父之孝子也，今吾君之忠臣也；吾闻之也，食其食者死其事，受其禄者毕其能；今吾已不得为父之孝子矣，乃君之忠臣也，吾何得以全身。援桴鼓之，遂杀白公，其父亦死，王赏之金百斤，申鸣曰：食君之食，避君之难，非忠臣也；定君之国，杀臣之父，非孝子也。名不可两立，行不可两全也，如是而生，何面目立于天下。遂自杀。
《臣术篇》：景公饮酒，陈桓子请浮晏子。晏子曰：何故也。陈桓子曰：子衣缁布之衣，麋鹿之裘，栈轸之车而驾驽马以朝，是隐君之赐也，故浮子。晏子曰：臣以君之赐，父之党无不乘车者，母之党无不足衣食者，如此为隐君之赐乎。彰君之赐乎。公曰：善，为我浮桓子。《国语》：吴人之入楚，楚昭王奔郧，郧公之弟怀将杀王，郧公辛止之。怀曰：平王杀吾父，在国则君，在外则雠也。见雠弗杀，非人也。郧公曰：夫事君者，不为外内行，不为丰约举，苟君之，尊卑一也。且夫自敌以下则有雠，非是不雠。下虐上为杀，上虐下为讨，而况君乎。君而讨臣，何雠之有。若皆雠君，则何上下之有乎。吾先人以善事君，成名于诸侯，自斗伯比以来，未之失也。今尔以是殃之，不可。怀弗听，曰：吾思吾父，不能顾矣。郧公以王奔随。王归而赏及郧、怀，子西谏曰：君有二臣，或可赏也，或可戮也。君王均之，群臣惧矣。王曰：夫子期之二子邪。吾知之矣。或礼于君，或礼于父，均之，不亦可乎。
越王句践栖于会稽之上，大夫种行成于吴，夫差与之成而去之句践，十年不收于国，民居有三年之食。国之父兄请曰：越四封之内，亲吾君也，犹父母也。子而思报父母之雠，臣而思报君之雠，其有敢不尽力者乎。请复战。句践既许之，国人皆劝，父勉其子，兄勉其弟，曰：孰是君也，而可无死乎。败吴于囿，遂灭吴。《战国策》：秦假道韩、魏以攻齐，齐威王使章子将而应之。与秦交和而舍，使者数相往来，章子为变其徽章，以杂秦军。候者言章子以齐入秦，威王不应。顷之间，候者复言章子以齐兵降秦，威王不应。而此者三。有司请曰：言章子之败者，异人而同辞。王何不废将而击之。王曰：此不叛寡人明矣，何为而击之。顷间，言秦兵大败。左右曰：何以知之。曰：章子之母启得罪其父，其父杀之而埋马栈之下。吾使章子将也，勉之曰：夫子之强，全兵而还，必更葬将军之母。对曰：臣非不能更葬先妾也。臣之母启得罪臣之父。臣之父未教而死。夫不得父之教而更葬母，是欺死父也。故不敢。夫为人子而不欺死父，岂为人臣欺生君哉。苏子谓楚王曰：仁人之于民也，爱之以心，事之以善言。孝子之于亲也，爱之以心，事之以财。忠臣之于君也，必进贤人以辅之。今大王之大臣父兄，好伤贤以为资，厚赋敛诸臣百姓，使王见疾于民，非忠臣也。大臣播王之过于百姓，多赂诸侯以王之地，是故退王之所爱，亦非忠臣也，是以国危。臣愿无听群臣之相恶也，慎大臣父兄；用民之所善，节身之嗜欲，以与百姓。人臣莫难于无妒而进贤。故明主之察其臣，必知其无妒而进贤。贤臣之事其主，亦必无妒而进贤。张仪恶陈轸于秦王，曰：轸驰陈、楚之间，今遂不加善秦而善轸，然则是轸自为而不为国也。且轸欲去秦而之楚，王何不听乎。王谓陈轸曰：吾闻子欲去秦而之楚，信乎。陈轸曰：然。王曰：仪之言果信也。曰：非独仪知之也，行道之人皆知之也。孝己爱其亲，天下欲以为子；子胥忠乎其君，天下欲以为臣。卖仆妾售乎闾巷者，良仆妾也；出妇嫁乡曲者，良妇也。吾不忠于君，楚亦何以轸为忠乎。忠且见弃，吾不之楚，何适乎。秦王曰：善。乃止之。
中山君飨都士，大夫司马子期在焉。羊羹不遍，司马子期怒而走于楚说楚王伐中山，中山君亡。有二人挈戈而随其后者，中山君顾谓二人：子奚为者也。二人对曰：臣有父，尝饿且死，君下壶飧臣父。臣父且死，曰：中山有事，汝必死之。故来死君也。中山君喟然而仰叹曰：与不期众少，其于当厄；怨不期深浅，其于伤心。吾以一杯羊羹亡国，以一壶飧得士二人。
《汉书·高祖本纪》：上归栎阳，五日一朝太公。太公家令说太公曰：天无二日，土无二王。皇帝虽子，人主也；太公虽父，人臣也。奈何令人主拜人臣。如此，则威重不行。后上朝，太公拥彗，迎门却行。上大惊，下扶太公。太公曰：帝，人主，奈何以我乱天下法。于是上心善家令言，赐黄金五百斤。
《王陵传》：汉王击项籍，陵以兵属汉。项羽取陵母置军中，陵使至，则东向坐陵母，欲以招陵。陵母既私送使者，泣曰：愿为老妾语陵，善事汉王。汉王长者，毋以老妾故持二心。妾以死送使者。遂伏剑而死。项王怒，烹陵母。陵卒从汉王定天下。
《新序·节士篇》：苏武使匈奴，匈奴欲降武。使贵人故汉人卫律说武，武终不屈挠。称曰：臣事君，犹子事父也。子为父死无所恨，守节不移，虽有铁钺汤镬之诛而不惧也，尊官显位而不荣也。匈奴亦由此重之。《后汉书·冯异传》：建武三年，异拜征西大将军，人有章言异专制关中，威权至重，百姓归心，号为咸阳王。帝使以章示异。异惶惧，上书谢诏报曰：将军之于国家，义为君臣，恩犹父子。何嫌何疑，而有惧意。
《赵苞传》：苞字威豪，迁辽西太守，遣使迎母，值鲜卑万馀人入塞，苞母遂为所劫质，载以击郡。苞率骑二万，与贼对阵。贼出母以示苞，苞悲号谓母曰：为子无状，欲以微禄奉养朝夕，不图为母作祸。昔为母子，今为王臣，义不得顾私恩，毁忠节，唯当万死，无以塞责。母遥谓曰：威豪，人各有命，何得相顾，以亏忠义。昔王陵母对汉使伏剑，以固其志，尔其勉之。苞即时进战，贼悉摧破，其母妻皆为所害。苞殡母葬讫，谓乡人曰：食禄而避难，非忠也；杀母以全义，非孝也。如是，有何面目立于天下。遂呕血而死。
《世说》：孙皓问丞相陆凯曰：卿一宗在朝有几人。陆曰：二相、五侯、将军十馀人。皓曰：盛哉。陆曰：君贤臣忠，国之盛也；父慈子孝，家之盛也，臣何敢言盛。
《晋书·周处传》：氐人齐万年反，朝臣恶处彊直，皆曰：处，吴之名将子也，忠烈果毅。乃使隶夏侯骏西征。伏波将军孙秀知其将死，谓之曰：卿有老母，可以此辞也。处曰：忠孝之道，安得两全。既辞亲事君，父母复安得而子乎。今日是我死所也。
《谢琰传》：琰与辅国将军刘牢之俱讨孙恩。恩逃于海岛，朝廷以琰为会稽内史。既而上党太守张虔硕战败，群贼锐进。贼既至，琰跨马而出。广武将军桓宝为前锋，至千秋亭，败绩，琰与二子肇、峻俱被害，宝亦死之。后诏以琰父子陨于君亲，忠孝萃于一门，赠琰侍中、司空，谥曰忠肃。
《桂苑丛谈》：崔英年九岁，在秦王苻坚宫内读书。坚殿上方卧，诸生皆趋，英独缓步，怪而问之。英曰：陛下如慈父，非桀纣君，何用畏乎。
《南史·柳世隆传》：齐高帝践祚，世隆进爵为公。褚彦回曰：世隆事陛下，在危尽忠，居忧杖而后起立，人之本。二理同极，加荣增宠足，以敦厉风俗。
《梁书·谢蔺传》：蔺五岁，每父母未饭，乳媪欲令蔺先饭，蔺曰：不觉饥。彊食终不进。舅阮孝绪闻之，叹曰：此儿在家则曾子之流，事君则蔺生之匹。因名之曰蔺。《北史·裴让之传》：让之弟诹之奔关右，兄弟五人皆拘系。齐神武问云：诹之何在。答曰：昔吴、蜀二国，诸葛兄弟各得尽心，况让之老母在此，君臣分定，失忠与孝，愚夫不为。《唐书·李憕传》：憕改东京留守安禄山反兵，薄城下。憕约卢奕：吾曹荷国重寄，虽力不敌，当死官。城陷，禄山害之。谥曰：忠子源俘为奴，故吏赎归以父死，贼手常悲愤，不仕不娶李德裕表荐之。穆宗下诏曰：褒忠，所以劝臣节；旌孝，所以激人伦；其以源守谏议大夫，遣使者持诏书袍笏即赐。
《王圭传》：圭拜尚书兼魏王师，王问圭何以为忠孝，圭曰：陛下，王之君，事思尽忠；陛下，王之父，事思尽孝。忠孝可以立身，可以成名。
《大唐新语》：元宗尝赐握兵都将郭知运等内人天军节度，太原尹王皎独不受，上表曰：臣事君，犹子事父。在三之义，宁有等差。岂有经侍宫闱臣子敢当恩贶。以死自誓，固辞不受，优诏许之。
《宋史·范纯仁传》：纯仁疾革，以宣仁后诬谤未明为恨。呼诸子口占遗表，其略云：盖尝先天下而忧，期不负圣人之学，此先臣所以教子，而微臣资以事君。《洪皓传》：皓为大金通问使，及还，见于内殿，力求郡养母。帝曰：卿忠贯日月，志不忘君，虽苏武不能过，岂可舍朕去耶。
《宗室不𢙯传》：不𢙯性笃孝，生七岁，遭父北迁，每思慕涕泣。长力学，母曹氏止之，答曰：君父雠未报，非敢志富贵也。《安世通传》：世通隐居青城山中不出。吴曦反，乃献书于成都帅杨辅曰：公初得曦檄，即当兴仗义之师，以顺讨逆，而士大夫不明大义，尚云少屈以保生灵，夫君乃父也，民乃子也，岂有弃父而救子之理。此非曦一人之叛，乃举蜀士大夫之叛也。
《李成大传》：成大知金坛，北兵至，吏民挟成大降，乃潜与胡用存谋复金坛，事泄系狱，搒掠不屈，杀其二子以惧之，终不屈，笑曰：子为父死，臣为君死。卒杀之。《通鉴》：帝废皇后郭氏，吕夷𥳑敕有司，毋得受台谏章奏。中丞孔道辅，率谏官范仲淹十人，诣垂拱殿，伏奏皇后不当轻废。寻有诏，令夷简谕以皇后当废状。道辅等至中书，语夷简曰：大臣之于帝后，犹子事父母也。父母不和，可以谏止，奈何顺父出母乎。夷简曰：废后有汉唐故事。道辅曰：人臣当道君以尧舜，岂仅引汉唐失德为法耶。夷𥳑不能答。《青箱杂记》：刘温叟父，名岳，终身不听乐，不游嵩华。每赴内宴，闻钧奏，回则号泣移时。曰：若非君命，则不至于是。
《墨客挥犀》：杨大年内翰，七岁，对客谈论，有老成风。年十一，太宗皇帝闻其名，召对便殿，授秘书省正字。且谓曰：卿久离乡里，得无念父母乎。对曰：臣见陛下，一如臣父母。上叹赏久之。
《元史·伯颜不花的斤传》：伯颜不花的斤之援信州也，尝南望泣下，曰：我为天子司宪，视彼城之危急，忍坐视乎。吾知上报天子，下拯生民，馀皆无可恤。所念者，太夫人耳。即日入拜其母鲜于氏曰：儿今不得事母矣。母曰：尔为忠臣，吾即死，复何憾。
《普颜不花传》：普颜不花守禦益都。明兵压境，城陷，还告其母曰：儿忠孝不能两全，有二弟，当为终养。拜母，趋官舍，坐堂上。主将素闻其贤，召之。普颜不花曰：我元朝进士，官至极品，臣各为其主。不屈，死之。
明《郑克敬传略》：克敬官御史，常奉使还赐之宴不食。光禄以闻，太祖问之，对曰：今日臣父忌日，不敢食肉。太祖曰：长者赐少者，贱者不敢辞。况君命乎。对曰：臣闻，有父子而后有君臣。
君父部杂录
《管子·霸言篇》：一国而两君，一国不可理也。一家而两父，一家不可理也。
《墨子·亲士篇》：虽有贤君，不爱无功之臣，虽有慈父，不爱无益之子。
《兼爱篇》：臣子之不孝君父，所谓乱也。
《荀子·致仕篇》：君者、国之隆也，父者、家之隆也。隆一而治，二而乱。自古及今，未有二隆争重，而能长久者。《吕氏春秋·名类篇》：君虽尊，以白为黑，臣不能听；父虽亲，以黑为白，子不能从。
《孔丛子·问军礼篇》：介胄在身执锐在列，虽君父不拜。《大戴礼记·曾子立事篇》：事父可以事君。
《白虎通·谏诤篇》：子谏父不去者，父子一体而分，无相离之法。犹火去木而灭也。《论语》事父母，几谏下，言又敬，不违臣之谏君。何取法，法金正木也。子之谏父法，火以揉木也。臣谏君以义，故折正之也。子谏父以恩，故但揉之也。
《晋书·段灼传》：灼上表曰：臣闻忠臣之于其君，犹孝子之于其亲：进则有欣然之庆，非贪官也；退则有戚然之忧，非怀禄也。其意在于不忘光君荣亲，情所不能已者也。
《抱朴子·良规篇》：夫君，天也，父也。君而可废，则天亦可改，父亦可易也。大圣著经，资父事君，民生在三，奉之如一。
《两同书》：明君之信臣，不如父母之信子。
《谭子》：感父之慈，非孝也。喜君之宠，非忠也。
《迂书》：父之命，子不敢逆。君之言，臣不敢违。父曰前，子不敢不前。父曰止，子不敢不止。臣之于君亦然。故违君之言，臣不顺也。逆父之命，子不孝也。不顺不孝者，人得而刑之。顺且孝者，人得而赏之。
《懒真子》：元城先生与仆论《礼记内则》，鸡鸣而起，适父母之所仆曰：不亦太早乎。先生正色曰：不然，礼事父，与君一等一体。父召无诺，君命召无诺，父前子名，君前臣名。今朝谒者，必以鸡鸣而起，适君之所，而人不以为早，盖以刑驱其后也。今世俗薄恶，故事父母之礼，得已而已尔。若士人畏犯义如犯刑，则今人可为古人矣。仆闻其言，至今愧之。
《兼明书》：有子曰：其为人也孝弟，而好犯上者鲜矣。犯上谓干犯君上之法令也。言人事父母能孝，事兄长能弟，即事君上能遵法令，必不干犯于君上也。皇极经世尧舜父子之衰也汤武君臣之缺也《东坡志林》：郗嘉宾将死，出其所与桓温密谋之书一箧，嘱其门生曰：若家君眠食大减，即出此书。方回见之，曰：是儿死已晚矣。乃不复念。余读而悲之，曰：士之所甚好者，名也。而爱莫加于父子。嘉宾以父之故，而不匿其恶名，方回以君之故，而不念其子。嘉宾可谓孝子，方回可谓忠臣也。
《闻见后录》：桃应问于孟子曰：舜为天子，皋陶为士。瞽瞍杀人，则如之何。曰：执之而已矣。然则舜不禁与。曰：舜安得而禁之。夫有所受之也。然则舜如之何。曰：窃负而逃，遵海滨而处终身，䜣然乐而忘天下。刘子曰：孟子之言，察而不尽理，权而不尽义。孝子之事亲也，既外竭其力，又内致其志，不使其亲有不义之名，不使其人有间非之言。舜为天子，瞽瞍必不杀人也。仲尼之作《春秋》，为尊者讳，为亲者讳，故以子则讳父，以臣则讳君，岂独《春秋》然哉。虽为士者亦然。故必原父子之亲，君臣之义以听之。昔者，商鞅之作法也，太子犯之，鞅曰：太子，君之贰也，不可以刑。刑其傅与师，鞅之法刻矣。然而犹有所移。由是观之，瞽瞍杀人，皋陶必不执也。叶公子高问于孔子曰：吾党直躬者，其父攘羊而子證之，何如。孔子曰：不可，吾党之直者，异于是，父为子隐，子为父隐。由是观之，瞽瞍杀人，皋陶虽执之，舜必不听也。舜岂以天下有所受顾临其亲哉。夫圣人莫大焉，天子莫尊焉。德为圣人，而不能使其亲无一朝之患，是则非舜也。知天子之尊，而不知天子父之贵也。而务搏执之，是则非皋陶也。无其事云尔。有其事，奚至于窃负而逃，遵海滨而处。故曰孟子之言，察而不尽理，权而不尽义。夫衡之为物也，徒悬则偏，而倚加权焉。则运而平，一重一轻之间，圣人权之时也。请问权曰皋陶不难弃士，不过失刑而已矣。以君臣权之，天下之为君臣者，必定义莫高焉。舜不难弃位，不过隐法而已矣。以父子权之，天下之为父子者，必悦仁莫盛焉。故善为政者，无以小妨大，无以名毁义，无以术害道，无以所贱干所贵。迂其身有以利天下则为之，贬其名有以安天下则为之。其唯舜皋陶乎。
《晁氏客语》：君之视臣如土芥，则臣视君如国人。此为君而言也，非为臣者所以责君。父子之间不责善，此为父而言也，非为子者所以责父。
《艺圃》：折中，君，天也，父也。天不常雨泽，而旱潦为下土者，倾而陷之，可乎。父不理生产，而博饮为子孙者，鸩而戕之，可乎。其不可也必矣。汤武之罪，当无所逃，彼其自恕，与天下后世恕之者，不过曰诛一残贼，而拯亿兆于涂炭。行大义者不恤小节，兴大利者不顾小害，是又不思甚也。为汤武者，能保其子孙皆贤明仁圣否乎。如身后之付，不可必，盖亦姑忍是，而冀其将来矣。何遽为祸首，以启天下无君无父之心，使殃毒之流，纷纷如也。
《容斋随笔》：事亲孝，故忠可移于君，是以求忠臣必于孝子之门。刘歆事父，虽不载不孝之迹，然其议论每与向异同。故向拳拳于国家，欲抑王氏以崇刘氏；而歆乃力赞王莽，倡其凶逆，至为之国师公，又改名秀以应图谶，竟亦不免为莽所诛。使天道每如是，不善者其知惧乎。
《容斋三笔》：子路曰：卫君待子而为政，子将奚先。子曰：必也正名乎。子路曰：子之迂也。奚其正，夫子责数之以为野，盖是时夫子在卫，当辄为君之际，留连最久。以其拒父而窃位，故欲正之，然子欲适晋，安有命世圣人，而肯居无父之国，事不孝之君哉。是可知已朱全忠篡逆，杨涉为押传国宝，使其子凝式曰：大人为唐宰相，而国家至此，不可谓之无过。盍辞之。涉大骇曰：汝灭吾族。神色为之不宁者数日。涉又惩白马之祸，丧其良心，甘入六臣之列。凝式痛其父失节，托于心疾，历五代十二君，佯狂不仕，亦贤乎哉。
魏王裒嵇绍，其父死于非命。裒之父仪，以为司马昭安东司马之故，因语言受害。裒为之终身不西向，而坐绍之父。康以魏臣，钟会谮之于昭，昭方谋篡魏，阴忌之，以故而及诛。绍乃仕于晋武之世，至为惠帝，尽节而死。绍之事亲，视王裒远矣。温公《通鉴》，犹取其荡阴之忠，盖不足道也。
《东谷赘言》：孝子忠臣，代固有之。惟子能合父心，惟臣能合君心者，为难能也。盖有之矣，不多见也。是故执友穷乏，济以麦舟，范忠宣公之心，即父之心也。河东未平，不望使相，曹武惠王之心，即君之心也。
《耄馀杂识》：伍员为父复雠，鞭平王之尸，于父则孝矣，而以臣雠君，不可也。夫员始事吴以雠楚，继败越以报吴。员于时盍一死以下，报伍奢于地下，是死于父，犹死楚也。孰与伏属镂之剑以死，是死吴也，即不死，而为蠡之去可也。然蠡可去，员不可去。员去楚而归吴，今去吴而他适也。其孰与之，惟有死之道而已矣。《狂夫之言》：夜间与客饮茶。客问曰：事君事亲，同乎。余曰：不同。陆绩怀橘奉母，便谓之孝子。丁晋公献大龙团茶，蔡君谟献小龙团茶。欧阳公惊曰：君谟，士人也，何至作此事。钱惟演献洛下牡丹，东坡诗云：洛阳相君忠孝家，可怜亦进姚黄花。推此，则事君事亲，必有分矣。客曰：此论殆为近来献纳与矿税发也。余不答。长者言，名利坏人，三尺童子皆知之。但好名之过，使人不复顾君父，世有妨亲命以洁身，讪朝廷以卖直者。是可忍也，孰不可忍也。
《笔畴》：大抵与奸邪之人言论，当以忠君孝父，平坦可行者言之。慎毋以古今权谋智计，启其不正之心。《遒徇编》：孝者所以事亲，《大学》曰：孝者所以事君也。天地间有此奇文字。

[book_title]皇极典第二卷
君臣部总论
《易经》《泰卦》
泰小往大来，吉亨。彖曰：泰，小往大来吉亨，则是天地交而万物通也。上下交而其志同也。内阳而外阴，内健而外顺，内君子而外小人，君子道长，小人道消也。
〈《本义》〉泰，通也。为卦天地交而二气通，故为泰。正月之卦也。小谓阴，大谓阳。〈《大全》〉丘氏曰：天地之形，不可交，而以气交。气交而物通者，天地之泰也。上下之分不可交，而以心交。心交而志同者，人事之泰也。
《否卦》
否之匪人，不利君子贞，大往小来，彖曰：否之匪人，不利君子贞，大往小来，则是天地不交而万物不通也。上下不交而天下无邦也。内阴而外阳，内柔而外刚，内小人而外君子，小人道长，君子道消也。象曰：天地不交，否，君子以俭德辟难，不可荣以禄。
《临卦》
九二，咸临吉无不利。
〈《程传》〉二方阳长而渐盛，感动于六五，中顺之君，其交之亲，故见信任，得行其志。所临吉而无不利也。
又
六五，知临，大君之宜，吉。
〈《程传》〉五以柔中顺，体居尊位，而下应于二，刚中之臣，是能倚任于二，不劳而治，以知临下者也。〈《本义》〉以柔居中，下应九二，不自用而任人，乃知之事，而大君之宜，吉之道也。
《象》曰：大君之宜，行中之谓也。
〈《程传》〉君臣道合，盖以气类相求。五有中德，故能倚任刚中之贤，得大君之宜，成知临之功。盖由行其中德也。人君之于贤才，非道同德合，岂能用也。
《蹇卦》
六二，王臣蹇蹇，匪躬之故。
〈《程传》〉二以中正之德，与五相应，是中正之人，为中正之君所信任。故谓之王臣虽上下同德，而五方在大蹇之中，致力于蹇难之时。其艰蹇至甚，故为蹇。于蹇也，二虽中正，以阴柔之才，岂易胜其任。所以蹇于蹇也。志在济君于蹇难之中，其蹇蹇者，非为身之故也。虽使不胜，志义可嘉，故称其忠，荩不为已也。
又
九五，大蹇朋来。
〈《程传》〉五居君位，而在蹇难之中，是天下之大蹇也。二在下，以中正相应，是其朋助之来也。自古圣王济天下之蹇，未有不由贤圣之臣为之助者。汤武得伊吕是也。中常之君，得刚明之臣，而能济大难者，则有矣。刘禅之孔明、唐肃宗之郭子仪、德宗之李晟是也。〈《大全》〉或问：大蹇朋来之义。朱子曰：处九五尊位，而居蹇之中，所以为大蹇。所谓遗大投艰于朕躬，人君当此之时，须屈群策，用群力，乃可济也
《书经》《虞书大禹谟》
曰：若稽古大禹。曰：文命敷于四海，祗承于帝。曰：后克艰厥后，臣克艰厥臣，政乃乂，黎民敏德。
《皋陶谟》
同寅协恭和衷哉。政事懋哉懋哉。
〈《蔡传》〉君臣当同其寅，畏协其恭敬，诚一无间，融会流通，而民彝物，则各得其正，所谓和衷也。爵赏刑罚，乃人君之政事，君主之臣用之，当勉勉而不可怠者也。
《益稷》
帝曰：吁，臣哉邻哉。邻哉臣哉。禹曰：俞。
〈《大全》〉孔氏曰：邻，近也。君臣道近，相须而成。　陈氏经
曰：臣当亲近我而助我。故曰：臣哉邻哉。亲我助我，乃尽为臣之道。故曰：邻哉臣哉。　邹氏补之曰：臣，谨其分也。邻，忘其分也。臣而复邻，严不至于苛。邻而又臣，和不至于流。
帝曰：臣作朕股肱耳目，予欲左右有民，汝翼，予欲宣力四方，汝为，予欲观古人之象，日，月，星，辰，山，龙，华虫，作会，宗彝，藻，火，粉，米，黼，黻，絺，绣，以五采彰施于五色，作服，汝明，予欲闻六律，五声，八音，在治忽，以出纳五言，汝听。
〈《蔡传》〉此言臣所以为邻之义也。君，元首也。君资臣以为助，犹元首须股肱、耳目以为用也。言我欲左右有民，则资汝以为助。欲宣力四方，则资汝以有为也。汝明者，汝当明其小大、尊卑之等差也。在，察也。忽，治之反也。言汝当审乐而察政治之得失者也。
又
帝庸作歌曰：敕天之命，惟时惟几，乃歌曰：股肱喜哉。元首起哉。百工熙哉。皋陶拜手稽首，飏言曰：念哉。率作兴事，慎乃宪，钦哉。屡省乃成，钦哉。乃赓载歌曰：元首明哉。股肱良哉。庶事康哉。又歌曰：元首丛脞哉。股肱惰哉。万事堕哉。帝拜曰：俞，往钦哉。
〈《蔡传》〉此舜将欲作歌，而先述其所以歌之意。皋陶将欲赓歌，而先述其所以歌之意。舜作歌而责难于臣，皋陶赓歌而责难于君，君臣之相责难者如此，有虞之治，兹所以为不可及也。
《商书太甲上》
惟嗣王不惠于阿衡，伊尹作书曰：先王顾諟天之明命，以承上下神祇，社稷宗庙，罔不祗肃，天监厥德，用集大命，抚绥万方，惟尹躬，克左右厥辟，宅师，肆嗣王丕承基绪。
〈《蔡传》〉伊尹言：成汤常目在是天之明命，以奉天地神祗，社稷宗庙，无不敬肃。故天视其德，用集大命，以有天下，抚安万邦。我又身能左右成汤，以居民众，故嗣王得以大成其基业也。
惟尹躬先见于西邑夏，自周有终，相亦惟终，其后嗣王，罔克有终，相亦罔终，嗣王戒哉。祗尔厥辟，辟不辟，忝厥祖。
《太甲下》
君罔以辩言乱旧政，臣罔以宠利居成功，邦其永孚于休。
〈《蔡传》〉君臣各尽其道，邦国永信其休美也。
《咸有一德》
惟尹躬暨汤，咸有一德，克享天心，受天明命，以有九有之师。
〈《蔡传》〉君臣皆有一德，故能上当天心，受天明命，而有天下。
《说命中》
明王奉若天道，建邦设都，树后王君公，承以大夫师长，不惟逸豫，惟以乱民。
〈《蔡传》〉制为君臣上下之礼，以尊临卑，以下奉上，非为一人逸豫之计而已也。惟欲以治民焉耳。
惟天聪明，惟圣时宪，惟臣钦若。
〈《孔传》〉言圣王法天以立教，臣敬顺而奉之。
《说命下》
股肱惟人，良臣惟圣。
〈《蔡传》〉手足备而成人，良臣辅而君圣。
又
惟后非贤不乂，惟贤非后不食。
〈《蔡传》〉君非贤臣，不与共治。贤非其君，不与共食。言君臣相遇之难如此。
《周书吕刑》
穆穆在上，明明在下，灼于四方，罔不惟德之勤。
〈《蔡传》〉穆穆者，和敬之容也。明明者，精白之容也。灼于四方者，穆穆明明，辉光发越而四达也。君臣之德昭明如是，故民皆观感动荡为善，而不能自已也。
《诗经》《大雅假乐》
假乐君子，显显令德，宜民宜人，受禄于天，保右命之，自天申之。
〈《朱注》〉君子，指王也。民，庶民也。人，在位者也。
又
威仪抑抑，德音秩秩，无怨无恶，率由群匹，受福无疆，四方之纲。
〈《朱注》〉言有威仪声誉之美，又能无私怨恶，以任众贤，是以能受无疆之福，为四方之纲。〈《大全》〉辅氏曰：率由群匹，能尽用天下之贤也。
之纲之纪，燕及朋友，百辟卿士，媚于天子，不解于位，民之攸塈。
〈《朱注》〉解，惰。塈，息也。言人君能纲纪四方，而臣下赖之以安，则百辟卿士，媚而爱之，维欲其不解于位，而为民所安息也。　东莱吕氏曰：君燕其臣，臣媚其君，此上下交而为泰之时也。泰之时，所忧者，怠荒
而已。此《诗》所以终于不解于位民之攸塈也。方嘉之，又规之者，盖皋陶赓歌之意也。
《卷阿》
有冯有翼，有孝有德，以引以翼，岂弟君子，四方为则。
〈《朱注》〉冯谓可为依者，翼谓可为辅者，孝谓能事亲者，德谓得于己者。引导其前也，翼相其左右也。言得贤以自辅如此，则其德日修，而四方以为则矣。
颙颙卬卬，如圭如璋，令闻令望，岂弟君子，四方为纲。
〈《朱注》〉承上章言，得冯翼孝德之助，则能如此，而四方以为纲矣。
凤凰于飞，翙翙其羽，亦集爰止，蔼蔼王多吉士，维君子使，媚于天子。
凤凰于飞，翙翙其羽，亦傅于天，蔼蔼王多吉人，维君子命，媚于庶人。
〈《大全》〉叠山谢氏曰：媚于天子，爱君也。媚于庶人，为王爱其民也。
《烝民》
天监有周，昭假于下，保兹天子，生仲山甫。
〈《朱注》〉天之监视有周，能以昭明之德，感格于下，故保祐之而为之。生此贤佐，曰：仲山甫焉。
又
王命仲山甫，式是百辟，缵戎袓考，王躬是保，出纳王命，王之喉舌，赋政于外，四方爰发。
〈《朱注》〉王躬是保。所谓保其身体者也，出承而布之也，纳行而复之也。喉舌所以出言也，发发而应之也。
肃肃王命，仲山甫将之，邦国若否，仲山甫明之，既明且哲，以保其身，夙夜匪懈，以事一人。
又
衮职有阙，仲山甫补之。
〈《朱注》〉衮职，王职也。天子龙衮，不敢斥言王阙。故曰衮职有阙也。
《礼记》《表记》
子言之，君子之所谓义者，贵贱皆有事于天下，天子亲耕，粢盛秬鬯，以事上帝，故诸侯勤以辅事于天子，
又
子曰：唯天子，受命于天士受命于君，故君命顺，则臣有顺命，君命逆，则臣有逆命。诗曰：鹊之姜姜，鹑之贲贲，人之无良，我以为君。
《缁衣》
子曰：为上可望而知也，为下可述而志也，则君不疑于其臣，而臣不惑于其君矣。尹告曰：惟尹躬及汤，咸有壹德，诗云，淑人君子，其仪不忒。
又
子曰：上人疑则百姓惑，下难知则君长劳，故君民者，章好以示民俗，慎恶以御民之淫，则民不惑矣，臣仪行，不重辞，不援其所不及，不烦其所不知，则君不劳矣。诗云，上帝板板，下民卒，小雅曰：匪其止共，维王之邛。
又
君毋以小谋大，毋以远言近，毋以内图外，则大臣不怨，迩臣不疾，而远臣不蔽矣。
《淮南子》《主术训》
夫臣主之相与也，非有父子之厚，骨肉之亲也，而竭力殊死，不辞其躯者，何也。势有使之然也。昔者豫让，中行文子之臣。智伯伐中行，并吞其地。豫让背其主而臣智伯。智伯与赵襄子战于晋阳之下，身死为戮，国分为三。豫让欲报赵襄子，漆身为厉，吞炭变音，擿齿易貌。夫以一人之心而事两主，或背而去，或欲身徇之，岂其趋舍厚薄之势异哉。人之恩泽使之然也。纣兼天下，朝诸侯，人迹所及，舟楫所通，莫不宾服。然而武王甲卒三千人，擒之于牧野。岂周民死节，殷民背叛哉。其主之德义厚而号令行也。夫风疾而波兴，木茂而鸟集，相生之气也。是故臣不得其所欲于君者，君亦不能得其所求于臣也。君臣之施者，相报之势也。是故臣尽力死节以与君，君计功垂爵以与臣。是故君不能赏无功之臣，臣亦不能死无德之君。
《性理会通》《历代》
龟山杨氏曰：天下之祸，莫大乎不明分。分之不明，由较材程力之过也。予观韩彭之亡，皆以此欤。盖西汉之初，高皇帝以匹夫起阡陌之中，一时名将，非屠贩亡命轻猾之徒，则里巷龆龀布衣之交也。其平居握手，素非有君臣等威也。论其材力，亦岂足相过哉。天下未平，而大者已王，小者已侯，皆连城数郡，一摇足，则秦项之争复搆矣。汉方收民于百战凋瘵之馀，而临诸侯王之上，凛乎其犹蹈春冰，而常恐其溃也。故疑隙一开，则菹醢随之矣。呜呼，是岂知先王所以维持天下者哉。虽朝委裘植遗腹，而不乱者，亦有名义以正其分耳。故君君臣臣而天下治。如将较材程力，以强弱胜负为君臣，则天下之祸何时已哉。汉之君臣，不知出此，卒至相夷而不悟。悲夫。
《君臣》
程子曰：君贵明不贵察，臣贵正不贵权。
华阳范氏曰：《书》曰：元首明哉，股肱良哉，庶事康哉。又曰：元首丛脞哉，股肱惰哉，万事堕哉。此舜、皋陶所以《赓歌》而相戒也。夫君以知人为明，臣以任职为良。君知人则贤者得行其所学，臣任职则不贤者不得苟容于朝。此庶事所以康也。若夫君行臣职，则丛脞矣。臣不任君之事，则惰矣。此万事所以隳也。当舜之时，禹平水土，稷播百谷，土谷之事，舜不亲也。契敷五教，皋陶明五刑，教刑之事，舜不治也。伯夷典礼，夔典乐，礼乐之事，舜不与也。益为虞，垂作共工，虞工之事，舜不知也。禹为一相，总百官，自稷以下，分职以听焉。君人者，如天运于上，而四时寒暑，各司其序，则不劳而万物生矣。君不可以不逸也，所治者大，所司者要也。臣不可以不劳也，所治者寡，所职者详也。不明之君，不能知人，故务察而多疑。欲以一人之身，代百官之所为，则虽圣智，亦日力不足矣。故其臣下，事无大小，皆归之君。政有得失，不任其患，贤者不得行其志，而持禄之士，得以保其位，此天下所以不治也。
五峰胡氏曰：人君，刚健、中正、纯粹，首出庶物者也。人臣，柔顺、利贞、顺承乎天而时行者也。
寡欲之君，然后可与言王道。无欲之臣，然后可与言王佐。
自三代之道不行，君臣之义不明，君诱其臣以富贵，臣干其君以文行。夫君臣相与之际，万化之原也。既汨于利矣，末流其可禁乎。三代之治，所以不复也。朱子曰：君臣之际，权不可略重，才重则无君。且如汉末，天下唯知有曹氏而已。魏末，唯知有司马氏而已。鲁当庄僖之际也，得个季友整理一番，其后季氏遂执其权，历三四世，鲁君之势全无了，但有一季氏而已。叶贺孙问：也是合下君臣之间，其识虑不远。曰：然。所以圣人垂戒，谓非一朝一夕之故，其所由来者渐矣。由辨之不早辨也。这个事体，初间只争些小。到后来，全然只有一边。圣人所以一日二日，万几常常，戒谨恐惧。《诗》称文王之盛，于后便云殷之未丧师，克配上帝，宜鉴于殷，骏命不易。此处甚多。
问：忠只是实心，人伦日用，皆当用之。何独只于事君上说忠字。曰：父子、兄弟、夫妇，皆是天理自然，人皆莫不自知。爱敬君臣，虽亦是天理，然是义合。世之人，便自易得苟且，故须于此说忠，却是就不足处说。如庄子说：命也，义也。天下之大戒。看这说君臣，自是有不得已意思。
问：君臣父子，同是天伦。爱君之心，终不如爱父。何也。曰：离畔也只是庶民，贤人、君子便不如此。韩退之云：臣罪当诛兮，天王圣明。此语何故。程子云：是好文王，岂不知纣之无道。却如此说，是非欺诳众人，直是有说，须是有转语，方说得文王心出。看来臣子无说君父不是底道理。此便见得是君臣之义处。庄子云：天下之大戒，二命也。义也，子之于父无适而非命也。臣之于君无适而非义也。无所逃于天地之间。
东莱吕氏曰：毕公弼亮，四世为周父师，而康王之册，尚有罔曰弗克，罔曰民寡之戒。康王非敢少毕公，盖规警勉饬。此是君臣间常法，初不以耆艾废也。
《大学衍义补》《敬大臣之礼》
《周易》：晋：康侯用锡马蕃庶，昼日三接。
臣按：侯而谓之康者，以其有康民安国之功，而得为侯者也。贤哲之君在上，臣下顺附而奉承之，而有康民安国之功，是以人君必锡之以宠，数车马至于众多，接之以亲礼，昼日至于三接。在外之侯且然，则内之公卿可知也。后世人主，于在外之诸侯，旷世不一再见。于内之公卿，或五日一朝，或间日视朝，其勤者虽一日一朝，然惟应故事而已。颜面之不亲，情意之不孚，况望其昼日之间三接乎。夫惟接见之频，然后其情可以通，其言可以入，势分不至于悬隔，而上下无壅蔽之患，内外无废坠之事也。有志任贤求治之主，尚念之哉。
《虞书》：帝曰：吁，臣哉邻哉。邻哉臣哉。禹曰：俞。
臣按：先儒谓臣以分，言邻以情，言君臣之间，一于分则离，一于情则亵。故帝舜于大禹，既欲其尽臣道以亲助于我。曰：臣哉邻哉。又欲其亲助我以尽臣道。曰：邻哉臣哉。反覆咏叹之不置，舜叹而言之，禹俞而然之，君臣之际，其交相亲近有如此者，后世人君之于臣下，不过于严，则过于渎。此上下之情，所以不孚，而治功之成，恒不若于古欤。
帝庸作歌曰：敕天之命，惟时惟几，乃歌曰：股肱喜哉。元首起哉。百工熙哉。皋陶拜手稽首，飏言曰：念哉。率作兴事，慎乃宪，钦哉。屡省乃成，钦哉。乃赓载歌曰：元首明哉。股肱良哉。庶事康哉。又歌曰：元首丛脞哉。股肱惰哉。万事堕哉。帝拜曰：俞，往钦哉。
臣按：虞廷君臣相与赓歌，以元首股肱为言，以见君臣一体之意。君之歌，则先股肱。臣之歌，则先元首。于咏歌欢乐之中，寓推尊致敬之意。当是时也，一堂之间，君臣之际，臣敬君则拜稽以飏其言，君敬臣则致拜以俞其语。君臣一心，上下忘势。此虞廷之君臣，所以为万世法，而其治效，所以为不可及欤。
《诗·大雅·卷阿其首章》曰：有卷者阿，飘风自南，岂弟君子，来游来歌，以矢其音。次章曰：伴奂尔游矣。优游尔休矣。岂弟君子，俾尔弥尔性，似先公酋矣。
臣按：本朝学士朱善曰：天下之可乐者，莫如泰和盛治之时。而可虑者，亦莫如泰和盛治之时。曷为其可乐而又可虑也。盖泰和盛治之时，以三光则得其明，以四时则得其序，以庶类则得其所，是诚可乐也。然治极而不戒则乱，亦于此乎。兆天地盈虚，与时消息而谓治，可保其常不乱乎。此其所可虑也。夫惟虑之于极治之时，此有虞所以有皋陶之《赓歌》，有周所以有召公之《卷阿》也。
第三章曰：尔土宇昄章，亦孔之厚矣。岂弟君子，俾尔弥尔性，百神尔主矣。第四章曰：尔受命长矣。茀禄尔康矣。岂弟君子，俾尔弥尔性，纯嘏尔常矣。
臣按：此二章，朱熹所谓极言寿考福禄之盛，以广王心，而歆动之者也。宋儒有言，汉文之时，贾谊为之痛哭流涕，如祸患之迫乎。其后谊之忧国诚深矣。然其言太过，而无优游不迫之意。帝退而观天下之势，不至于此，则一不之信。然后知康公之戒君，其言亦有法也。由是以观，则知人臣之告君，惧之以祸患，不如歆之以福寿可知矣。虽然，此为人臣告君者言尔。若夫人君，畏天命而悲人穷者，固当求贤法祖，以迓福寿于方来。尤当戒谨恐惧，以消祸患于将萌。二者不可偏废也。
第五章曰：有冯有翼，有孝有德，以引以翼，岂弟君子，四方为则。其卒章曰：君子之车，既庶且多，君子之马，既闲且驰，矢诗不多，维以遂歌。
臣按：此诗，先儒谓，召公从成王游，歌于卷阿之上而作。其卒章所谓维以遂歌，犹书皋陶赓帝舜之载歌也。则是自古圣帝明王，所以敬礼其臣，相与游歌者，有自来矣。洪惟我太祖高皇帝，万几之暇，条成大诰三编，以示天下臣民。其初编之首，即托始以君臣同游为第一，其言曰：昔者人臣得与君同游者，竭其忠，成全其君，饮食梦寐，未尝忘其政。所谓政者，何。惟务为民造福，拾君之失，箴君之过，补君之阙，显祖宗于地下，欢父母于生前，荣妻子于当时，身名流芳，千万载不磨。噫，圣祖之心，所以为圣子神孙虑者，深矣。盖君尊如天，臣卑如地，其分至严。矧继世之君，生长深宫，其于臣下，尤易悬绝。盖一日之间，视朝之际，仅数刻耳。退朝之后，所亲接者，宦官、宫人，所谓贤士大夫者，无由亲近也。于是乎，发为君臣同游之训，谓之游者，则凡便殿燕閒之所，禁籞行幸之处，无不偕焉。如皋陶赓明良之歌，召公从卷阿之游是已。然尤恐其臣之同游也。或启君之怠荒，或长君之淫纵。于是又教之曰：务在成全其君，饮食梦寐，不忘其政，惟务为民造福。拾君之失，箴君之过，补君之阙。又恐其臣不知所以感发而歆动者。于是又期之以显祖宗，欢父母，荣显生前，流芳后世。噫，圣祖之心，所以感发其臣，而为圣子神孙虑，一何深且远哉。臣于是尤有以见，古今圣君贤相，其心千万世而相通也。何则召公作诗，以臣而告君也。故以寿考福禄之盛，以歆动其君之心。俾其兴起于善，求贤用善，以为法祖致治之基。圣祖作诰，以君而告臣也。故以显荣流芳之效，以歆动其臣之心。使其感发于善，尽忠福民，以为成全其君之地。可见君臣之义，千古一心，圣贤之心，万世一理。后之践圣祖之位，以奉天出治者，尚当以圣祖之心为心。居召公之位，以从君游歌者，尚当以召公之心为心。臣不胜惓惓。
《周书·召诰》：今冲子嗣，则无遗寿耇，曰：其稽我古人之德，矧曰其有能稽谋自天。
臣按：蔡沈言，无遗寿耇，君天下者之要务。盖寿耇之人，阅世久而涉历深，于凡前王之政，祖宗之典，古今兴衰治乱之迹，当世沿革废举之由，莫不有以知其所当然及其所以然。如此则是，如此则非，如此则成，如此则败，如此则治，如此则乱，灼然于心胸之间，瞭然于见闻之际，灿然于指画之顷，于事有所證，非徒为是空言也。于理无所遗，非徒为此驾说也。人君为治，诚能不遗斯人，惟其言之，是咨是用，则其治效之臻，视夫用彼新进少年，不经事者，其相去，奚趐十百哉。
《毕命》：惟公懋德，克勤小物，弼亮四世，正色率下，罔不祗师言，嘉绩多于先王，予小子垂拱仰成。
臣按：史渐曰：忠厚近迂阔，老成若迟钝。先王终不以此易彼者，盖世臣旧德功业已见于时，闻望已孚于人。商功、利课、殿最，虽不若新进者。至于雍容廊庙，天下想闻其风采，足以廉顽立懦，敦薄厉偷。如泰山乔岳，初无运动之劳，而功之及人厚矣。毕公，四世元老，虽有不可及之盛德，常有不自足之诚心。小物不以不必勤而不勤，嘉绩不以已多于前时而或怠。正色敛容，而使人之非意自消。出辞吐气，而使天下之群心胥服。吁斯人也，其《书》所谓寿耇，《诗》所谓老成人欤。人君诚能得斯人，而付倚毗之任，以正朝纲，以敦雅俗，垂衣拱手，以仰其成，尚何政教之不孚，强暴之不服哉。
荡之什曰：匪上帝不时，殷不用旧，虽无老成人，尚有典刑。曾是莫听大命以倾。
臣按：为治之具，在人与法而已。有人以为咨询，谋为之用，有法以为持循，凭藉之资用老成之人，行见成之法，则凡所以咨询，而见于谋为者，皆先王之旧政。成宪用之久，而事无弊，行之习而民相安者，由是而循守之，以为凭藉之资。则可以存国体，安民生，保天命，千万年如一日也。不幸而老成凋丧，而先王之旧法，幸有存者，持循而凭藉之，犹可以系人心，延国祚，而不至于倾覆。苟骤用新进，轻变旧法，其不至于丧乱也者几希。若宋神宗舍韩琦、富弼，听用王安石变祖宗旧法以驯，致靖康之祸，兹其明验欤。
《礼记·内则》：凡养老，五帝宪，三王有乞言。
臣按：年之贵乎天下久矣。五帝三王，莫不有养老之礼。然其所以养之者，有国老焉，有庶老焉。所谓国老者，国家耆旧之臣。盖尝执政服役，食君之禄，任君之事者也。非徒加之以执浆执爵之仪，祝噎祝哽之礼，实欲法其善行，体之于己，以为美德，求其善言，服之于行，以为良法焉。
《中庸子》曰：敬大臣则不眩。又曰：官盛任使，所以劝大臣也。
臣按：敬大臣，九经之一也。敬大臣，本于尊贤。尊贤本于修身，而修身则又本于诚焉。诚者，真实无妄之谓。心有不诚，则所以修身者无实德，所以尊贤者无实礼，所以敬大臣者，貌敬而心不孚，言入而实不继，皆为虚文矣。故曰：凡为天下，国家有九经，所以行之者，一也。一者，诚而已矣。
汉贾谊上文帝疏曰：廉耻节礼以治君子，故有赐死而亡戮辱。是以黥劓之罪不及大夫。礼不敢齿君之路马，蹴其刍者有罚。所以为主上豫远不敬也，所以体貌大臣而厉其节也。臣闻之，履虽鲜不加于枕，冠虽敝不以苴履。夫尝已在贵宠之位，天子改容而礼貌之矣，吏民尝俯伏以敬畏之矣，今而有过，令废之可也，退之可也，赐之死可也；若夫束缚之，系绁之，输之司寇，编之徒官，小吏詈骂而榜笞之，殆非所以合众庶见也。夫卑贱者习知尊贵者之一旦吾亦乃可以加此也，非所以尊尊贵贵之化也。
臣按：贾谊此言，盖为当时大臣，多以罪下狱而发。文帝果深纳其言，养臣下有节，是后大臣有罪，皆自杀不受刑。呜呼，谊之此言，非特以救当时之弊。盖人君待臣之礼所当然也。史谓文帝深纳其言，养臣下有节养之云者，盖欲其同入于德善之中，而不至于罹吾之法也。孟子曰：以善养人。文帝其庶几乎。

[book_title]皇极典第三卷
君臣部艺文一
《论时政疏》汉·贾谊
人主之尊譬如堂，群臣如陛，众庶如地。故陛九级上，廉远地，则堂高；陛亡级，廉近地，则堂卑。高者难攀，卑者易陵，理势然也。故古者圣王制为等列，内有公卿大夫士，外有公侯伯子男，然后有官师小吏，延及庶人，等级分明，而天子加焉，故其尊不可及也。里谚曰：欲投鼠而忌器。此善谕也。鼠近于器，尚惮不投，恐伤其器，况于贵臣之近主乎。廉耻节礼以治君子，故有赐死而亡戮辱。是以黥劓之罪不及大夫，以其离主上不远也。礼不敢齿君之路马，蹴其刍者有罚；见君之几杖则起，遭君之乘车则下，入正门则趋；君之宠臣虽或有过，刑戮之罪不加其身者，尊君之故也。此所以为主上豫远不敬也，所以体貌大臣而厉其节也。今自王侯三公之贵，皆天子之所改容而礼之也，古天子之所谓伯父、伯舅也，而今与众庶同黥劓髡刖笞傌弃市之法，然则堂不亡陛虖。被戮辱者不泰迫虖。廉耻不行，大臣无乃握重权，大官而有徒隶亡耻之心虖。夫望夷之事，二世见当以重法者，投鼠而不忌器之习也。臣闻之，履虽鲜不加于枕，冠虽敝不以苴履。夫尝已在贵宠之位，天子改容而体貌之矣，吏民尝俯伏以敬畏之矣，今而有过，帝令废之可也，退之可也，赐之死可也，灭之可也；若夫束缚之，系绁之，输之司寇，编之徒官，司寇小吏詈骂而榜笞之，殆非所以令众庶见也。夫卑贱者习知尊贵者之一旦吾亦乃可以加此也，非所以习天下也，非尊尊贵贵之化也。夫天子之所尝敬，众庶之所尝宠，死而死耳，贱人安得如此而顿辱之哉。豫让事中行之君，智伯伐而灭之，移事智伯。及赵灭智伯，豫让衅面吞炭，必报襄子，五起而不中。人问豫子，豫子曰：中行众人畜我，我故众人事之；智伯国士遇我，我故国士报之。故此一豫让也，反君事雠，行若狗彘，已而抗节致忠，行出乎列士，人主使然也。故主上遇其大臣如遇犬马，彼将犬马自为也；如遇官徒，彼将官徒自为也。顽顿亡耻奊诟亡节，廉耻不立，且不自好，苟若而可，故见利则逝，见便则夺。主上有败，则因而挻之矣；主上有患，则吾苟免而已，立而观之耳；有便吾身者，则欺卖而利之耳。人主将何便于此。群下至众，而主上至少也，所托财器职业者粹于群下也。俱亡耻，俱苟妄，则主上最病。故古者礼不及庶人，刑不至大夫，所以厉宠臣之节也。古者大臣有坐不廉而废者，不谓不廉，曰簠簋不饰；坐污秽淫乱男女无别者，不曰污秽，曰帷薄不修；坐罢软不胜任者，不谓罢软，曰下官不职。故贵大臣定有其罪矣，犹未斥然正以謼之也，尚迁就而为之讳也。故其在大谴大何之域者，闻谴何则白冠氂缨，盘水加剑，造请室而请罪耳，上不执缚系引而行也。其有中罪者，闻命而自弛，上不使人颈盭而加也。其有大罪者，闻命则北面再拜，跪而自裁，上不使捽抑而刑之也，曰：子大夫自有过耳。吾遇子有礼矣。遇之有礼，故群臣自憙；婴以廉耻，故人矜节行。上设廉耻礼义以遇其臣，而臣不以节行报其上者，则非人类也。故化成俗定，则为人臣者主耳亡身，国耳忘家，公耳忘私，利不苟就，害不苟去，惟义所在。上之化也，故父兄之臣诚死宗庙，法度之臣诚死社稷，辅翼之臣诚死君上，守圄捍敌之臣诚死城郭封疆。故曰圣人有金城者，此物此志也。彼且为我死，故吾得与之俱生；彼且为我亡，故吾得与之俱存；夫将为我危，故吾得与之皆安。顾行而忘利，守节而仗义，故可以托不御之权，可以寄六尺之孤。此厉廉耻行礼谊之所致也，主上何丧焉。此之不为，而顾彼之久行，故曰可为长太息者此也。〈按此物此志如淳作比颜师古作此今从颜注〉
《圣主得贤臣颂》王褒
夫荷旃被毳者，难与道纯绵之丽密；羹藜唅糗者，不足与论太牢之滋味。今臣僻在西蜀，生于穷巷之中，长于蓬茨之下，无有游观广览之知，顾有至愚极陋之累，不足以塞厚望，应明旨。虽然，敢不略陈愚心而抒情愫。记曰：恭惟春秋法五始之要，在乎审己正统而已。夫贤者，国家之器用也。所任贤，则趋舍省而功施普；器用利，则用力少而就效众。故工人之用钝器也，劳筋苦骨，终日矻矻。及至巧冶铸干将之朴，清水淬其锋，越砥敛其锷，水断蛟龙，陆剸犀革，忽若彗汜画涂。如此，则使离娄督绳，公输削墨，虽崇台五层，延袤百丈，而不溷者，工用相得也。庸人之御驽马，亦伤吻敝策而不进于行，胸喘肤汗，人极马倦。及至驾齧膝，骖乘旦，王良执靶，韩哀附舆，纵驰骋骛，忽如景靡，过都越国，蹶如历块；追奔电，逐遗风，周流八极，万里一息。何其辽哉。人马相得也。故服絺绤之凉者，不苦盛暑之郁燠；袭貂狐之煖者，不忧至寒之悽怆。何则。有其具者易其备。贤人君子，亦圣王之所以易海内也。是以呕喻受之，开宽裕之路，以延天下之英俊也。夫竭智附贤者，必建仁策；索人求士者，必树伯迹。昔周公躬吐握之劳，故有圄空之隆；齐桓设庭燎之礼，故有匡合之功。由此观之，君人者勤于求贤而逸于得人。人臣亦然。昔贤者之未遭遇也，图事揆策则君不用其谋，陈见悃诚则上不然其信，进仕不得施效，斥逐又非其愆。是故伊尹勤于鼎俎，太公困于鼓刀，百里自鬻，宁子饭牛，离此患也。及其遇明君遭圣主也，运筹合上意，谏诤则见听，进退得关其忠，任职得行其术，去卑辱奥渫而升本朝，离疏释蹻而享膏粱，剖符锡壤而光祖考，传之子孙，以资说士。故世必有圣智之君，而后有贤明之臣。故虎啸而冽风，龙兴而致云，蟋蟀俟秋吟，蜉蝣出以阴。易曰：飞龙在天，利见大人。诗曰：思皇多士，生此王国。故世平主圣，俊乂将自至，若尧、舜、禹、汤、文、武之君，获稷、契、皋陶、伊尹、吕望之臣，明明在朝，穆穆布列，聚精会神，相得益章。虽伯牙操递钟，逢门子弯乌号，犹未足以喻其意也。故圣主必待贤臣而弘功业，俊士亦俟明主以显其德。上下俱欲，驩然交欣，千载一会，论说无疑，翼乎如鸿毛遇顺风，沛乎如巨鱼纵大壑。其得意若此，则胡禁不止，曷令不行。化溢四表，横被无穷，遐夷贡献，万祥毕臻。是以圣主不遍窥望而视已明，不殚倾耳而听已聪；恩从祥风翱，德与和气游，太平之责塞，优游之望得；遵游自然之势，恬淡无为之场，休徵自至，寿考无疆，雍容垂拱，永永万年，何必偃仰诎信若彭祖，呴嘘呼吸如乔、松，眇然绝俗离世哉。诗云济济多士，文王以宁，盖信乎其以宁也。
《演连珠》晋·陆机
臣闻日薄星回，穹天所以纪物，山盈川冲，后地所以
播气，五行错而致用，四时运而成岁，是以百官恪居，以赴八音之离，明君执契，以要克谐之会。
臣闻髦俊之才，世所希乏，丘园之秀，因时则扬，是以大人基命，不擢才于后土，明主聿兴，不降佐于昊苍。
《屈突通尉迟敬德张公谨传后合赞》唐书
屈突通尽节于隋，而为唐忠臣，何哉。惟其一心，故事两君而无嫌也。敬德之来，太宗以赤心付之，桑荫不徙而大功立。君臣相遇，古人谓之千载，顾不谅哉。投几之会，间不容穟，公谨所以抵龟而决也。
《房杜传赞》同前
太宗以上圣之才，取孤隋，攘群盗，天下已平，用元龄、如晦辅政。兴大乱之馀，纪纲彫弛，而能兴仆植僵，使号令典刑粲然罔不完，虽数百年犹蒙其功，可谓名宰相。然求所以致之之迹，逮不可见，何哉。唐柳芳有言：帝定祸乱，而房、杜不言功；王、魏善谏，而房、杜让其直；英、卫善兵，而房、杜济以文。持众美效之君。是后，新进更用事，元龄身处要地，不吝权，善始以终，此其成令名者。谅其然乎。如晦虽任事日浅，观元龄许与及帝所亲款，则谟谋果有大过人者。方君臣明良，志叶议从，相资以成，固千载之遇，萧、曹之勋，不足进焉。
《段平仲传赞》同前
君有常尊，臣有定卑，自然之势也。然臣不自通于上，君不降而逮诸下，则治不得成而功不彰。反是而天下之务粲焉几矣。德宗察察，欲折伏臣下，自为聪明，而治愈疏。段平仲一忤上，仓皇失对，而犹以取名，何哉。下知所职，而上丧其所以为上也。故圣王屈己从谏，君臣两得其美，知道之本欤。
《君臣同德赋》阙名
曰若稽古巨唐，累圣重光，盛烈贯于千古，英声超于百王。尔乃群瑞呈祥，众灵叶庆，神降休祉，天垂宝命。凤箓于是荐臻，龟书以之叠映。万姓忻东户之日，一人奏南风之咏。至矣哉，美无德而称焉。臣闻：非常之主，必有非常之臣。是以元凯升而唐德茂，稷卨用而虞化淳。武丁梦徵兮，求版筑之士。文王卜兆兮，得垂钓之宾。岂直星精之诞方朔，维岳之降甫申。故能殷周叹其多士，皇汉歌其得人。亦有九合称齐，三分号蜀。犹传善政，尚留芳躅。方鸿翼以济时，比鱼水而敦俗。诚小国之边鄙，亦顺时而自足。岂若我圣明之有天下也。揔六合以为家，笼八荒而建国。既垂拱而敷化，谅偃兵而兴德。为百代之规模，立万邦之轨则。于是，大君端冕而多暇，群臣奉职而有方。巍巍荡荡，济济锵锵。咸有一德，视人如伤，夔龙在位，鹓鹭成行。君臣同德而均美，圣母临人而永昌。岂徒超五臣而逾十乱，固将六五帝而四三皇。小臣微浅，才智疏越，滥吹紫庭，献赋绛阙。敢同舆颂，窃为歌曰：元首明哉，股肱良哉。盛德至矣，大业广矣。我一人兮化无穷，临万国兮道既融。同心同德，君圣臣忠。子子孙孙，永代克隆。
《赐刘基归老青田书》明·太祖
朕闻古人有云：君子绝交，恶言不出。忠臣去国，不洁其名。尔刘基，括苍之士，少有英名，海内闻之。及元末，群雄鼎峙，熟辨真伪者谁。岁在戊戌，天下正当扰乱之秋。朕亲率六军，下双溪而有浙左，独尔括苍未附，惟知尔名耳。吾将谓白面书生，不识时务，不久而括苍附，朕已还京，何期仰观俯察，独断无疑，千里之馀，兼程而至。谒朕陈情，百无不当。至如用征四方，摧坚抚顺，尔亦助焉。不数年间，天下一统，当定功行赏之时，朕不忘尔从未定之秋。是用加以显爵，特使垂名于千万年之不朽。敕归老于桑梓，以尽天年。何期祸生于有隙，致使不安。若明以宪章，则轻重有不可恕。若论相从之始，则国有八议。故不夺其名，而夺其禄，此国之大体也。然若愚蠢之徒，必不克己，将谓己是而国非。卿善为忠者，所以不辨而趋朝。一则释他人之馀论，况亲君之心甚切，此可谓不洁其名者欤。恶言不出口者欤。卿今年迈，居京数载，近闻老病日侵，不以筋力自强。朕甚悯之。于戏，禽鸟生于丛木，翎翅乾而飏去，恋巢之情，时时而复顾。禽鸟如是，况于人乎。若商不亡于道，官终老于家，世人之万幸也。今也老病未笃，可速往括苍，共语儿孙，以尽考终之道。岂不君臣两尽者欤。
君臣部艺文二〈诗〉
《柏梁台诗》
武帝元封三年，作柏梁台，诏群臣二千石，有能为七言诗，乃得上坐。
日月星辰和四时，〈帝〉骖驾驷马从梁来。〈梁孝王武〉郡国士马羽林材，〈大司马〉总领天下诚难治，〈丞相石庆〉和抚四夷不易哉。〈大将军卫青〉刀笔之吏臣执之，〈御史大夫儿宽〉撞钟伐鼓声中诗。〈太常周建德〉宗室广大日益滋，〈宗正刘安国〉周卫交戟禁不时。〈卫尉路博德〉总领从宗柏梁台，〈光禄勋徐自为〉平理清谳决嫌疑。〈廷尉杜周〉修饰舆马待驾来，〈太仆公孙贺〉郡国吏功差次之，〈大鸿胪壶充国〉乘舆御物主治之，〈少府王温舒〉陈粟万石扬筥箕，〈大司农张成〉徼道宫下随讨治。〈执金吾中尉豹〉三辅盗贼天下危，〈左冯翊盛宣〉盗阻南山为民灾。〈右扶风李成信〉外家公主不可治，〈京兆尹〉椒房率更领其材。〈詹事陈掌〉蛮夷朝贺常舍其，〈典属国〉柱枅欂栌相枝持。〈大匠〉枇杷橘栗桃李梅，〈大官令〉走狗逐兔张罘罳。〈上林令〉齧妃女唇甘如饴，〈郭舍人〉迫窘诘屈几穷哉。〈东方朔〉
《华林都亭曲水联句》宋·孝武帝
九宫盛事予旒纩，〈帝〉三辅务根诚难亮，〈扬州刺史江夏王义恭〉策拙枌乡惭恩望，〈南徐州刺史竟陵王诞〉折冲莫效兴民谤，〈领军将军元景〉侍禁卫储恩踰量，〈太子右率畅〉臣谬叨宠九流旷，〈吏部尚书庄〉喉唇废职方思让，〈侍中偃〉明笔直绳天威谅。〈御史中丞颜师伯〉
《联句》北魏·节闵帝
帝使薛孝通等相嘲，以酒为韵。
既逢尧舜君，愿上万年寿。〈孝通〉平生好元默，惭为万国首。〈帝〉
帝曰：卿所谓寿，岂得徒然。便命酌酒，仍命更嘲孝通，以忠为韵。
圣主临万几，享世永无穷。〈元翙〉岂惟被丰草，方亦及昆虫。〈孝通〉朝贤既济济，野苗又芃芃。〈元翌〉君臣体鱼水，书轨一华戎。〈帝〉微臣信庆渥，何以答华嵩。〈孝通〉
《奉和赐诗》隋·许善心
帝道属升平，天文预观象。兹生荷化育，博施多含养。正始振皇风，端居留眷想。夕拜参近侍，朝恩滥弘奖。温树贵不言，克艰庶无爽。
《十月诞辰内殿宴群臣效柏梁体联句》唐中宗
纪事云：帝谓侍臣曰：今天下无事，朝野多欢，欲与卿等词人时赋诗宴乐，可识朕意，不须惜醉。大学士李峤宗楚客等跪奏曰：臣等多幸，同遇昌期，谬以不才，策名文馆，思励驽朽，庶裨河岳，既陪天欢，不敢不醉。此后每游别殿，幸离宫，驻跸芳苑，鸣笳仙禁，或戚里宸筵，王门卺席，无不毕从。
润色鸿业寄贤才，〈帝〉叨居右弼愧盐梅，〈李峤〉运筹帷幄荷时来，〈宗楚客〉职掌图籍滥蓬莱，〈刘宪〉两司谬忝谢钟裴，〈崔湜〉礼乐铨管效涓埃，〈郑愔〉陈师振旅清九垓，〈赵彦昭〉欣承顾问侍天杯，〈李适〉御恩献寿柏梁台，〈苏颋〉黄缣青简奉康哉。〈庐藏用〉鲰生侍从忝王枚，〈李乂〉右掖司言实不才，〈马怀素〉宗伯秩礼天地开。〈薛稷〉帝歌难续仰昭回，〈宋之问　景龙文馆记作谬司考能宸纲该〉微臣捧日变寒灰，〈陆景初〉远惭班左愧游陪。〈上官倢伃〉
《端午三殿宴群臣探得神字》〈并序〉元宗
律中蕤宾，献酬之象，著火在盛德，文明之义燀，故以式宴陈诗，上和下畅者也。朕宵衣旰食，辑声教于万方，卜战行师，总兵钤于四海。勤贪日给，忧忘心劳，闻蝉声而悟物变，见槿花而惊候改，所赖济济朝廷，视成鹓鹭，桓桓边塞，责办熊罴。喜麦秋之有登，玩梅夏之无事，时雨近霁，西郊靃靡而一色，炎云作峰，南山嵯峨而异势，正当召儒雅，宴高明，广殿肃而清气生，列树深而长风至，厨人尝散热之馔酒，正行逃暑之饮，庖捐恶鸟，俎献肥龟，新筒裹练，香芦角黍，恭俭之仪有序，慈惠之意溥洽，讽味黄老致息心于真妙，抑扬游夏涤烦想于诗书，超然元览，自足为乐，何止柏枕。桃门验方术于经记，䌽花命缕，观问遗于风俗。感婆娑于孝女，悯枯槁之忠臣而已哉。叹节气之循环，美君臣之相乐，凡百在会，咸可赋诗。五言纪其日端，七韵成其火数，岂独汉武之殿盛，朝士之连章，魏文之台壮，辞人之并作云尔。
五月符天数，五音调夏钧。旧来传五日，无事不称神。穴枕通灵气，长丝续命人。四时花竞巧，九子粽争新。方殿临华节，圆宫宴雅臣。进对一言重，遒文六义陈。股肱良足咏，风化可还淳。
《春晚宴两相及礼官丽正殿学士探得风字》〈并序〉同前
朕以薄德，祗膺历数，正天柱之将倾，纫地维之已绝，故得承奉宗庙，垂拱岩廊，居海内之尊，处域中之大，然后祖述尧典，宪章禹绩，敦睦九族，会同四海，犹恐烝黎未乂，徭役未安。礼乐之政亏，师儒之道丧，乃命使者，衣绣服行郡县，因人所利，择其可劳，所以便亿兆也。乃命将士，擐介胄砺矢石，审山川之向背，应岁月之孤虚，所以静边陲也。乃命礼官，考制度，稽典则，序文昭武穆，享天地神祇，所以申严洁也。乃命学者缮落，简缉遗编，纂鲁壁之文章，缀秦坑之煨烬，所以修文教也。故能使流寓返枌榆之业遐裔，称藩屏之臣，神祇歆其禋祀，庠序阐其经术，既家六合，时巡两京，函秦则委输，斯远鼎邑，则朝宗所利，封畿四塞，从来测景之都城，阙千门，自昔交风之地，阴阳代谢，日月相推，岂可使
春色虚捐，韶华并歇，乃置旨酒，命英贤有文苑之高才，有掖垣之良佐，举杯称庆，何乐如之，同吟湛露之篇，宜振凌云之藻，于时岁在乙丑开元十三年三月二十七日。
乾道运无穷，恒将人代工。阴阳调历象，礼乐报元穹。介胄清荒外，衣冠佐域中。言谈延国辅，词赋引文雄。野霁伊川绿，郊明巩树红。冕旒多暇景，诗酒会春风。
《首夏花萼楼观群臣宴宁王山亭回楼下又申之以赏乐赋诗》〈并序〉
同前万物莫不气，兆乎上而形视乎下，铁石异品，云蒸并湿，草木无心，春来咸喜。故圣人弘道，先王法天酒星，主献酬之义，需卦陈饮食之象，近命群官，欣时乐宴，尽九春之丽景，匝三旬之暇日，畅饮桂山，棹歌沁水，醇以养德，味以平心，本将导达阳和，助成长育，亦朝廷多庆，军国馀閒者也。前月之晦，细风飘雨，繁弦中止，列席半醉，佳辰易失，绝兴难追，良可惋也。今年带闰，节候全晚，暑气犹清，芳草未歇，申布雅意，复叙初筵，披乐善之邸坐，忘忧之观东郊，跬步南山，在目足以缔夏首之新赏，补春馀之坠欢。朕登览上宫，俯临长陌，畅众心之怡虞，欢归骑之逶迤，鼓之以琴瑟，侑之以筐篚，衢尊意洽，场藿思苗，赋我有嘉宾之诗，奏君臣相悦之乐，踟蹰西日，吟玩乘风，不知衷情之发于翰墨也。
今年通闰月，入夏展春辉。楼下风光晚，城隅宴赏归。九歌扬政要，六舞散朝衣。天喜时相合，人和事不违。礼中推意厚，乐处感心微。别赏阳台乐，前旬暮雨飞。
《同二相已下群官乐游园宴》〈二相谓张说宋璟〉同前
巽日岩廊暇，需云宴乐初。万方朝玉帛，千品会簪裾。地入南山近，城分北斗馀。池塘垂柳密，原隰野花疏。帟幕看逾暗，歌钟听自虚。兴阑归骑转，还奏弼违书。
《集贤书院成送张说上集贤学士赐宴得珍字》同前
广学开书院，崇儒引席珍。集贤招衮职，论道命台臣。礼乐沿今古，文章革旧新。献酬尊俎列，宾主位班陈。节变云初夏，时移气尚春。所希光史册，千载仰兹晨。
《端午武成殿宴群臣》同前
端午临中夏，时清日复长。盐梅已佐鼎，曲糵且传觞。事古人留迹，年深缕积长。当轩知槿茂，向水觉芦香。亿兆同归寿，群公共保昌。忠贞如不替，贻厥后昆芳。
《春中兴庆宫酺宴》〈并序〉同前
夫抱器怀才，含仁蓄德，可以坐而论道者，我。于是乎辟重门以纳之，作捍四方，折冲万里，可运筹帷幄者，我。于是乎悬重禄以待之，是故外无金革之虞，朝有搢绅之盛，所以岩廊多暇，垂拱无为，不言而海外知归，不教而寰中自肃，元亨之道，其在兹乎。况乎天地交而万物通，阴阳和而四时序，所宝者粟，所贵者贤，故以宵旰为怀，黎元在念，尽力沟洫。不知宫室之已卑致，敬鬼神，不知饮食之斯薄往，以仲冬建子，南至初阳，爰诏司存，式陈郊祀，挹中外之诚请，答人神之厚眷，烟归太乙，礼备上元，足以申昭报之情，足以极严禋之道，然心融万类，归雷雨之先春，庆洽百僚，象云天而高宴。岁二月，地三秦，水泛泛而龙池满，日迟迟而凤楼曙，青门左右轩庭，映梅柳之春；紫陌东西，帟幕动烟霞之色，撞钟伐鼓，云起雪飞，歌一声而酒一杯，舞一曲而人一醉，诗以言志，思吟湛露之篇，乐以忘忧，惭运临汾之笔。
九达长安道，三阳别馆春。还将听朝暇，回作豫游晨。不战要荒服，无刑礼乐新。合酺覃土宇，欢宴接群臣。玉斝飞千日，琼筵荐八珍。舞衣云曳影，歌扇月开轮。伐鼓鱼龙杂，撞钟角抵陈。曲终酣兴晚，须有醉归人。
《左丞相说右丞相璟太子少傅乾曜同日上官命宴东堂赐诗》同前
赤帝收三杰，黄轩举二臣。由来丞相重，分掌国之钧。我有握中璧，双飞席上珍。子房推道要，仲子讶风神。复辍台衡老，将为调护人。鹓鸾同拜日，车骑拥行尘。乐聚南宫宴，觞连北斗醇。俾予成百揆，垂拱问彝伦。
《中和节赐百官燕集因示所怀》德宗
至化恒在宥，保和兹息人。推诚抚诸夏，与物长为春。仲月风景暖，禁城花柳新。芳时协金奏，赐宴同群臣。丝竹岂云乐，忠贤惟所亲。庶洽朝野意，旷然天地均。
《重阳日赐宴曲江亭赋六韵诗用清字》〈并序〉同前
朕在位仅将十载，实赖忠贤左右，克致小康，是以择三令节，锡兹宴赏，俾大夫卿士得同欢洽也。夫共其戚者，同其休，有其初者贵其终，咨尔群寮顺，朕不暇乐，而能节职思其忧，咸若时则庶乎。理矣。因重阳之会，聊示所怀。
早衣对庭燎，躬化勤意诚。时此万机暇，适与佳节并。曲池洁寒流，芳菊舒金英。乾坤爽气满，台殿秋光清。朝野庆年丰，高会多欢声。永怀无荒戒，良士同斯情。
《麟德殿宴百寮》同前
忧勤承圣绪，开泰喜时康。恭己临群后，垂衣御八荒。务閒春向暮，朝罢日犹长。紫殿初筵列，彤庭广乐张。成功归辅弼，致理赖忠良。共此欢娱事，千秋乐未央。
《中和节赐群臣宴赋七韵》同前
东风变梅柳，万汇生春光。中和纪月令，方与天地长。耽乐岂予尚，懿兹时景良。庶遂亭育恩，同致寰海康。君臣永终始，交泰符阴阳。曲沼水新碧，华林桃稍芳。胜赏信多欢，戒之在无荒。
《恩制赐食于丽正殿书院宴赋得林字》张说
东壁图书府，西园翰墨林。诵诗闻国政，讲易见天心。位窃和羹重，恩叨醉酒深。缓歌春兴曲，情竭为知音。
《三月二十日诏宴乐游园赋得风字》前人
乐游形胜地，表里望郊宫。北阙连天顶，南山对掌中。皇恩贷芳月，旬宴美成功。鱼戏芙蓉水，莺啼杨柳风。春光看欲暮，天泽恋无穷。长袖招斜日，留光待曲终。
《奉和圣制同二相已下群官乐游园宴》崔尚
春日照长安，皇恩宠庶官。合钱承罢宴，赐帛复追欢。供帐凭高列，城池入迥宽。花催相国醉，鸟和乐人弹。北阙云中见，南山树杪看。乐游宜缔赏，舞咏惜将阑。
《恩赐乐游园宴应制》张九龄
宝筵延厚命，供帐序群公。形胜宜春接，威仪建礼同。晞阳人似露，解愠物从风。朝庆千龄始，年华二月中。辉光遍草木，和气发丝桐。岁岁无为化，宁知乐九功。
《奉和圣制赐史供奉曲江宴应制》王维
侍从有邹枚，琼筵就水开。言陪柏梁宴，新下建章来。对酒山河满，移舟草树回。天文同丽日，驻景惜行杯。
《群玉殿赐宴》〈并序〉宋·蔡襄
臣蒙恩宣召，再至龙图阁观书，群玉殿曲宴，伏以数千年间无此盛事，臣忝职翰墨，荣遇非常，谨赋拙诗一首，备载本末，上干圣览，无任战越之至。
治道承炎历，皇基亘万年。深仁涵海岳，至德著坤乾。文物归元首，臣邻悉巨贤。蓼萧思及下，奕叶力追先。昕色方群进，胪音忽四传。衣冠纷杂遝，台殿郁蝉蜎。宝字藏三圣，瑶图秘九天。荣河祥气彻，昭汉晓光旋。磊砢珠玑在，峥嵘岁月迁。家声终卓越，上意益恭虔。书观开铺首，宸毫落彩笺。烟云初不定，鸾凤互相鲜。拜赐兼金重，珍藏尺璧全。人人皆自得，事事独超前。睿藻敦风教，冥搜出化权。来从玉山府，远过柏梁篇。回驭临高馆，推恩锡广筵。迷魂游帝所，休应动星躔。申命严樽俎，新章被管弦。千龄叨际会，旷古绝夤缘。大施难论报，精神第祝延。惟应歌盛美，药石可磨镌。
《冬至日赐右春坊赞善梁潜》明·仁宗
侍从有佳士，朝端斯得人。夙昔自乡至，接见情益亲。旦夕资论纳，岂独词华新。仲冬风日喧，和气如阳春。湛湛樽中酒，欢然对良晨。
《冬至赐赞善徐好古》同前
清朝盛文治，辅德资儒耆。念彼筋力倦，趋朝谅非宜。赋诗有佳致，纳诲多良规。起予得深趣，欢怀浩无涯。新阳届初复，况此承平时。酬劳有尊酒，庶以劳期颐。
二年十一月，和暖如春，上游观上苑，召侍臣危素、宋濂、詹同、吴琳及观等赐宴于奉天门东紫阁，蒙御制一序，赐之曰：卿等各赋一诗，以述今日之乐。观诗曰：　　　　　　　　魏观
深冬晴暖动逾旬，内苑游观诏侍臣。五色庆云开凤尾，九重丽日绕龙鳞。和鸾喜奉彤车御，式燕惭叨紫阁宾。淑气已从天上转，人间无地不阳春。
君臣部纪事一
《说苑·尊贤篇》：晋文侯行地登隧，大夫皆扶之，随会不扶，文侯曰：会。夫为人臣而忍其君者，其罪奚如。对曰：其罪重死。文侯曰：何谓重死。对曰：身死，妻子为戮焉。随会曰：君奚独问为人臣忍其君者，而不问为人君而忍其臣者耶。文侯曰：为人君而忍其臣者，其罪何如。随会对曰：为人君而忍其臣者，智士不为谋，辩士不为言，仁士不为行，勇士不为死。文侯援绥下车，辞大夫曰：寡人有腰髀之病，愿诸大夫勿罪也。
《反质篇》：齐桓公谓管仲曰：吾国甚小，而财用甚少，而群臣衣服舆马甚汰，吾欲禁之，可乎。管仲曰：臣闻之，君尝之，臣食之，君好之，臣服之。今君之食也必桂之桨，衣练紫之衣，狐白之裘。此群臣所以奢大也。《管子·小称篇》：桓公、管仲、鲍叔牙、宁戚四人饮。饮酣，桓公谓鲍叔牙曰：盍不起为寡人寿乎。鲍叔牙奉杯而起曰：使公毋忘出如莒时也，使管子毋忘束缚在鲁也，使宁戚毋忘饭牛车下也。桓公避席再拜曰：寡人与二大夫能毋忘夫子之言，国之社稷必不危矣。《孔子家语·曲礼子贡问篇》：子贡问于孔子曰：晋文公实召天子而使诸侯朝焉。夫子作春秋，云天王狩于河阳，何也。孔子曰：以臣召君，不可以训，亦书其率诸侯事天子而已。
《说苑·臣术篇》：秦穆公使贾人载盐，徵诸贾人，贾人买百里奚以五羖羊之皮，使将车之秦，秦穆公观盐，见百里奚牛肥，曰：任重道远以险，而牛何以肥也。对曰：臣饮食以时，使之不以暴；有险，先后之以身，是以肥也。穆公知其君子也，令有司具沐浴为衣冠与坐，公大悦，异日与公孙支论政，公孙支大不宁曰：君耳目聪明，思虑审察，君其得圣人乎。公曰：然，吾悦夫奚之言，彼类圣人也。公孙支遂归取雁以贺曰：君得社稷之圣臣，敢贺社稷之福。公不辞，再拜而受，明日，公孙支乃致上卿以让百里奚曰：秦国处僻，民陋以愚无知，危亡之本也，臣自知不足以处其上，请以让之。公不许，公孙支曰：君不用宾相而得社稷之圣臣，君之禄也；臣见贤而让之，臣之禄也。今君既得其禄矣，而使臣失禄可乎。请终致之。公不许。公孙支曰：臣不肖而处上位是君失伦也，不肖失伦，臣之过，进贤而退不肖，君之明也，今臣处位，废君之德而逆臣之行也，臣将逃。公乃受之。故百里奚为上卿以制之，公孙支为次卿以佐之也。
《新序·杂事篇》：晋人伐楚，三舍不止。大夫曰：请击之。庄王曰：先君之时，晋不伐楚，及孤之身，而晋伐楚，是寡人之过也。如何其辱诸大夫也。大夫曰：先君之时，晋不伐楚，及臣之身，而晋伐楚，是臣之罪也。请击之。庄王俛泣而起，拜诸大夫。晋人闻之曰：君臣争以过为在己，且君下其臣犹如此，所谓上下一心，三军同力，未可攻也。乃夜还师。
《左传》：宣公十五年，春，公孙归父会楚子于宋，宋人使乐婴齐告急于晋，晋使解扬如宋，使无降楚，曰：晋师悉起，将至矣。郑人囚而献诸楚，楚子厚赂之，使反其言，不许，三而许之。登诸楼车，使呼宋人而告之，遂致其君命，楚子将杀之，曰：非我无信，女则弃之。对曰：臣闻之，君能制命为义，臣能承命为信，信载义而行之为利，义无二信，信无二命，君之赂臣，不知命也，臣之许君，以成命也，死而成命，臣之禄也，寡君有信臣，下臣获考，死又何求，楚子舍之以归。
昭公二十年，齐侯至自田，晏子侍于遄台，子犹驰而造焉，公曰：惟据与我和夫。晏子对曰：据亦同也，焉得为和。公曰：和与同异乎，曰异，和如羹焉，君子食之，以平其心，君臣亦然，君所谓可，而有否焉，臣献其否，以成其可，君所谓否，而有可焉，臣献其可，以去其否，是以政平而不干民无争心，今据不然，君所谓可，据亦曰可，君所谓否，据亦曰否，若以水济水，谁能食之，若琴瑟之专壹，谁能听之，同之不可也如是。
《晏子·问上篇》：景公问晏子曰：昔吾先君桓公有管仲、夷吾，保乂齐国，能遂武功而立文德，纠合兄弟，抚存翌州，吴越受令；荆楚惛忧，莫不宾服。勤于周室，天子加德，先君昭功，管子之力也。今寡人亦欲存齐国之政于夫子，夫子以佐佑寡人，彰先君之功烈，而继管子之业。晏子对曰：昔吾先君桓公，能任用贤。国有什伍，治遍细民，贵不凌贱，富不傲贫，功不遗罢，佞不吐愚，举事不私，听狱不阿，内妾无羡食，外臣无羡禄，鳏寡无饥色，不以饮食之辟害民财，不以宫室之侈劳人力，节取于民而普施之。府无藏，仓无粟，上无骄行，下无谄德，是以管子能以齐国免于难。而以吾先君参乎天子，今君欲彰先君之功烈，而继管子之业，则无以多辟伤百姓，无以嗜欲玩好怨诸侯，臣孰不承善尽力以顺君意。今疏远贤人，而任谗谀，使民若不胜藉敛，若不得厚取于民而薄其施，多求于诸侯而轻其礼，府藏朽蠹而礼悖于诸侯，菽粟藏深而怨积于百姓，君臣交恶而政刑无常，臣恐国危，失而公不得享也。又恶能彰先君之功烈，而继管子之业乎。景公问晏子曰：为君身尊民安，为臣事治身荣，难乎。易乎。晏子对曰：易。公曰：何若。对曰：为君节养其馀以顾民，则君尊而民安；为臣忠信而无踰职业，则事治而身荣。公又问：为君何行则危。为臣何行则废。晏子对曰：为君厚藉敛而托之为民，进谗谀而托之用贤，远公正而托之不顺，君行此三者则危。为臣比周以求进踰，职业防下隐利而求多从，君不陈过而求亲，人臣行此三者则废。故明君不以邪。观民守则而不亏，立法仪而不犯，苟有所求于民而不以身害之，是故刑政安于下，民心固于上，故察士不比周而进，不为苟而求，言无阴阳，行无内外，顺则进，否则退，不与上行邪。是以进不失廉，退不失行也。
《杂上篇》：景公饮酒，夜移于晏子，前驱款门曰：君至。晏子被元端立于门曰：诸侯得微有故乎，国家得微有事乎。君何为非时而夜辱。公曰：酒醴之味，金石之声，愿与夫子乐之。晏子对曰：夫布荐席陈簠簋者，有人。臣不敢与焉。公曰：移于司马穰苴之家。前驱款门曰：君至。穰苴介胄操戟立于门曰：诸侯得微有兵乎，大臣得微有叛者乎。君何为非时而夜辱。公曰：酒醴之味，金石之声，愿与将军乐之。穰苴对曰：夫布荐席陈簠簋者，有人。臣不敢与焉。公曰：移于梁丘据之家。前驱款门曰：君至。梁丘据左操瑟、右挈竽，行歌而出。公曰：乐哉，今夕吾饮也。微彼二子者，何以治吾国。微此一臣者，何以乐吾身。君子曰：圣贤之君，皆有益友，无偷乐之臣。景公弗能。及故，两用之，仅得不亡。
晏子侍于景公，朝寒，公曰：请进暖食。晏子对曰：婴非君，奉馈之臣也。敢辞。公曰：请进服裘。对曰：婴非君，茵席之臣也。敢辞。公曰：然夫子之于寡人，何为者也。对曰：婴，社稷之臣也。公曰：何谓社稷之臣。对曰：夫社稷之臣，能立社稷，别上下之义，使当其理。制百官之序，使得其宜。作为辞令，可分布于四方。自是之后，君不以礼，不见晏子。
晏子使鲁，仲尼命门弟子往观。子贡反，报曰：孰谓晏子习于礼乎。夫《礼》曰：登阶不历，堂上不趋，授玉不跪。今晏子皆反此，孰谓晏子习于礼者。晏子既已有事于鲁君，退，见仲尼。仲尼曰：夫礼，登阶不历，堂上不趋，授玉不跪。夫子反此乎。晏子曰：婴闻：两槛之间，君臣有位焉。君行其一，臣行其二。君之来遫，是以登阶、历堂、上趋，以及位也，君授玉卑，故跪以下之。且吾闻之，大者不踰闲，小者出入可也。晏子出，仲尼送之以宾客之礼。不计之义，惟晏子为能行之。
《外篇》：景公游于菑，闻晏子死，公乘侈舆服繁驵驱之，而因为迟，下车而趋。知不若车之遫，则又乘。比至于国者，四下而趋行，哭而往，伏尸而号，曰：子大夫日夜责寡人，不遗尺寸。寡人犹且淫泆而不收，怨罪重积于百姓。今天降祸于齐，不加于寡人，而加于夫子。齐国之社稷危矣。百姓将谁告夫。
晏子死，景公操玉加于晏子，而哭之涕沾襟。章子谏曰：非礼也。公曰：安用礼乎。昔者，吾与夫子游于公邑之上，一日而三不听。寡人今其孰能然乎。吾失夫子则亡，何礼之有。免而哭，哀尽而去。
《韩子·难一篇》：晋平公与群臣饮，饮酣，乃喟然而叹曰：莫乐为人君，惟其言而莫之违。师旷侍坐于前，援琴撞之。公被衽而避，琴坏于壁。公曰：太师谁撞。师旷曰：今者有小人言于侧者，故撞之。公曰：寡人也。师旷曰：哑。是非君人者之言也。左右请除之，公曰：释之，以为寡人戒。或曰：平公失君道，师旷失臣礼。夫非其行而诛其身，君之于臣也；非其行则陈其言，善谏不听则远其身者，臣之于君也。今师旷非平公之行，不陈人臣之谏，而行人主之诛，举琴而亲其体，是逆上下之位，而失人臣之礼也。夫为人臣者，君有过则谏，谏不听则轻爵禄以待之，此人臣之礼义也。今师旷非平公之过，举琴而亲其体，虽严父不加于子，而师旷行之于君，此大逆之术也。臣行大逆，平公喜而听之，是失君道也。故平公之迹不可明也；师旷之行亦不可明也。不可谓两明，此为两过。故曰：平公失君道，而师旷亦失臣礼。
《难二篇》：晋平公问叔向曰：昔者齐桓公九合诸侯，一匡天下，不识臣之力也。叔向对曰：管仲善制割，宾胥无善削缝，隰朋善纯缘，衣成，君举而服之。亦臣之力也，君何力之有。师旷伏琴而笑之。公曰：太师奚笑也。师旷对曰：臣笑叔向之对君也。凡为人臣者，犹炮宰和五味而进之君。君弗食，孰敢强之也。臣请譬之：君者，壤地也；臣者，草木也。必壤地美，然后草木硕大。亦君之力也，臣何力之有。
《吴越春秋》：吴王召越王入见，越王伏于前，范蠡立于后。吴王谓范蠡曰：寡人闻贞妇不嫁破亡之家，仁贤不官绝灭之国。今越王无道，国已将亡，社稷坏崩，身死世绝，为天下笑。而子及主俱为奴仆，来归于吴，岂不鄙乎。吾欲赦子之罪，子能改心自新，弃越归吴乎。范蠡对曰：臣闻亡国之臣，不敢语政，败军之将，不敢语勇。臣在越不忠不信，今越王不奉大王命号，用兵与大王相持，至今获罪，君臣俱降。蒙大王鸿恩，得君臣相保，愿得入备扫除，出给趋走，臣之愿也。此时越王伏地流涕，自谓遂失范蠡矣。吴王知范蠡不可得为臣，谓曰：子既不移其志，吾复置子于石室之中。范蠡曰：臣请如命。吴王起入宫中，越王、范蠡趋入石室。越王服犊鼻，著樵头夫人衣无缘之裳，施左关之襦。夫斫剉养马，妻给水、除粪、洒扫。三年不愠怒，面无恨色。吴王登远高望见越王及夫人、范蠡坐于马粪之旁，君臣之礼存，夫妇之仪具。王顾谓太宰嚭曰：彼越王者，一节之人；范蠡，一介之士，虽在穷厄之地，不失君臣之礼。寡人伤之。太宰嚭曰：愿大王以圣人之心，哀穷孤之士。吴王曰：为子赦之。
《国语》：越灭吴。反至五湖，范蠡辞于王曰：君王勉之，臣不复入于越国矣。王曰：不谷疑子之所谓者何也。范蠡对曰：臣闻之，为人臣者，君忧臣劳，君辱臣死。昔者君王辱于会稽，臣所以不死者，为此事也。今事已济矣，蠡请从会稽之罚。王曰：所不掩子之恶，扬子之美者，使其身无终没于越国。子听吾言，与子分国。不听吾言，身死，妻子为戮。范蠡对曰：臣闻命矣。君行制，臣行意。遂乘轻舟以浮于五湖，莫知其所终极。
《吕氏春秋·自知篇》：魏文侯燕饮，皆令诸大夫论己。或言君之智也。至于任座，任座曰：君不肖君也。得中山不以封君之弟，而以封君之子，是以知君之不肖也。文侯不说。任座趋而出。次及翟黄，翟黄曰：君贤君也。臣闻其主贤者，其臣之言直。今者任座之言直，是以知君之贤也。文侯喜曰：可反欤。翟黄对曰：奚为不可。臣闻忠臣毕其忠，不敢远其死。座殆尚在于门。翟黄往视之，任座在于门，以君令召之。任座入，文侯下阶而迎之，终以座为上客。文侯微翟黄，则几失忠臣矣。上顺乎主心以显贤者，其唯翟黄乎。
《孔丛子·抗志篇》：卫君言计是非，而群臣和者如出一口。子思曰：以吾观所为，君不君臣不臣者也。公丘懿子曰：何乃若是。子思曰：人主自臧，则众谋不进，事是而臧之，犹却众谋，况和非以长乎。夫不察事之是非，而悦人之赞己，闇莫甚焉。不度理之所在，而阿谀求容，谄莫甚焉。君闇臣谄，以居百姓之上，民弗与也。若此不已，国无类矣。
子思谓卫君曰：君之国事将日非矣。君曰：何故。对曰：有由然焉。君出言皆自以为是，而卿大夫莫敢矫其非，卿大夫出言亦皆自以为是，而士庶莫敢矫其非，君臣既自贤矣。而群下同声贤之，贤之则顺而有福，矫之则逆而有祸，故使如此如此则善安从生，诗曰：具曰予圣，谁知乌之，雌雄抑亦，似卫之君臣乎。卫君问子思曰：寡人之政何如。答曰：无非。君曰：寡人不知其不肖，亦望其如此也。子思曰：希旨容媚，则君亲之，中正弼非，则君疏之，夫能使人富贵贫贱者，君也在朝之士，孰肯舍所以见亲而取其所以见疏者乎。是故竞求射君之心，而莫敢有非君之非者，此臣所谓无非也。公曰：然乎。寡人之过也。今知改矣。答曰：君弗能焉。口顺而心不怿者，临其事必疣，君虽有命，臣未敢受也。
《对魏王篇》：齐王行车裂之刑，群臣诤之弗听，子高见于齐王，曰：为人臣见主非而不诤，以陷主于危亡，罪之大者也人主疾臣之弼己而恶之，资臣以箕子比干之忠，惑之大者也。齐王曰：谨闻命。遂除车裂之法。《新序·杂事篇》：赵简子上羊肠之坂，群臣皆偏袒推车，而虎会独担戟行歌，不推车。简子曰：寡人上坂，群臣皆推车，会独担戟行歌不推车，是会为人臣侮其主，为人臣侮其主，其罪何若。虎会对曰：为人臣而侮其主者，死而又死。简子曰何谓死而又死。虎会曰：身死，妻子又死，若是谓死而又死，君既已闻为人臣而侮其主者之罪矣，君亦闻为人君而侮其臣者乎。简子曰：为人君而侮其臣者何若。虎会对曰：为人君而侮其臣者，智者不为谋，辩者不为使，勇者不为斗。智者不为谋，则社稷危；辩者不为使，则使不通；勇者不为斗，则边境侵。简子曰：善。乃罢群臣不推车，为士大夫置酒，与群臣饮，以虎会为上客。〈按此与说苑所载事同而人异故两存之〉《说苑·尊贤篇》：魏文侯觞大夫于曲阳，饮酣，文侯喟然叹曰：吾独无豫让以为臣。蹇重举酒进曰：臣请浮君。文侯曰何以。对曰：臣闻之，有命之父母，不知孝子；有道之君，不知忠臣。夫豫让之君，亦何如哉。文侯曰：善。受浮而饮之，嚼而不让。曰：无管仲鲍叔以为臣，故有豫让之功也。
赵简子曰：吾欲得范中行氏良臣。史黡曰：安用之。简子曰：良臣，人所愿也，又何问焉。曰：君以为无良臣故也。夫事君者，谏过而荐可，章善而替否，献能而进贤；朝夕诵善，败而纳之，听则进，否则退。今范中行氏之良臣也，不能匡相其君，使至于难；出在于外，又不能入。亡而弃之，何良之为；若不弃，君安得之。夫良将营其君，使复其位，死而后止，何日以来，若未能，乃非良也。简子曰：善。
《善说篇》：魏文侯与大夫饮酒，使公乘不仁为觞政曰：饮不嚼者浮以大白。文侯饮而不尽嚼，公乘不仁举白浮君。君视而不应，侍者曰：不仁退，君已醉矣。公乘不仁曰：周书曰：前车覆，后车戒。盖言其危，为人臣者不易，为君亦不易。今君已设令，令不行，可乎。君曰：善。举白而饮，饮毕曰：以公乘不仁为上客。
《复恩篇》：赵襄子见围于晋阳，罢围，赏有功之臣五人，高赫无功而受上赏，五人皆怒，张孟谈谓襄子曰：晋阳之中，赫无大功，今与之上赏，何也。襄子曰：吾在拘厄之中，不失臣主之礼唯赫也。子虽有功皆骄，寡人与赫上赏，不亦可乎。仲尼闻之曰：赵襄子可谓善赏士乎。赏一人而天下之人臣，莫敢失君臣之礼矣。《新序·杂事篇》：昔者，魏武侯谋事而当，群臣莫能逮，朝而有喜色。吴起进曰：今者有以楚庄王之语闻者乎。武侯曰：未也，庄王之语奈何。吴起曰：楚庄王谋事而当，群臣莫能逮，朝而有忧色。申公巫臣进曰：君朝而有忧色，何也。庄王曰：吾闻之，诸侯自择师者王，自择友者霸，足己而群臣莫之若者亡。今以不谷之不肖而议于朝，且群臣莫能逮，吾国其几于亡矣，吾是以有忧色也。庄王之所以忧，而君独有喜色，何也。武侯逡巡而谢曰：天使夫子振寡人之过也，天使夫子振寡人之过也。

[book_title]皇极典第四卷
君臣部纪事二
《汉书·萧何传》：何事惠帝。何病，上亲自临视何疾，因问曰：君即百岁后，谁可代君。对曰：知臣莫若主。帝曰：曹参何如。何顿首曰：帝得之矣。何死不恨矣。
《汲黯传》：武帝即位，黯为主爵都尉，列于九卿。为人性倨，少礼，其谏，犯主之颜色。上方召文学儒者，上曰吾欲云云，黯对曰：陛下内多欲而外施仁义，奈何欲效唐虞之治虖。上怒，变色而罢朝。公卿皆为黯惧。上退，谓人曰：甚矣，汲黯之戆也。黯多病，病且满三月，上常赐告者数，终不瘉。最后，严助为请告。上曰：汲黯何如人也。曰：使黯任职居官，无以瘉人，然至其辅少主守成，虽自谓贲育弗能夺也。上曰：然。古有社稷之臣，至如汲黯，近之矣。大将军青侍中，上距厕视之。丞相弘宴见，上或时不冠。至如见黯，不冠不见也。上尝坐武帐，黯前奏事，上不冠，望见黯，避帷中，使人可其奏。其见敬礼如此。
《霍光传》：武帝年老，宠姬钩弋赵倢伃有男，上欲以为嗣，察群臣唯光任大重，可属社稷。乃使黄门画者画周公负成王朝诸侯以赐光。后元二年，上病笃，光涕泣问曰：如有不讳，谁当嗣者。上曰：君未喻前画意邪。立少子，君行周公之事。光顿首受遗诏辅少主。上官桀位在光右。与光争权。燕王旦自以昭帝兄，常怀怨望。御史大夫桑弘羊欲为子弟得官，亦怨恨光。于是盖主、上官桀、安及弘羊皆与燕王旦通谋，诈令人为燕王上书，言光擅调益莫府校尉。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>