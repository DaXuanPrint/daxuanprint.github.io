<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷首,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,东维子集【四库本】全文在线阅读,东维子集【四库本】全文在线下载,大玄古籍书库">
<meta name="description" content="元代诗文别集。30卷。杨维桢撰。《四库全书》曾据浙江孙仰曾家藏本编入别集类。常见版本有明刻本、清沈氏鸣野山房抄本(《四部丛刊》据以影印)。卷首有明人孙承序。卷1-11为序，卷12-20为记，卷21为记、书题，卷22为志，卷23为碑、铭，卷24为神道碑、墓碑等，卷25-26为墓志铭，卷27为书、说、论，卷28为传、跋，卷29为诗，卷30为歌、辞、调、杂文。另有附录1卷(编为卷31)，所收为有关诗文。《东维子集》主要收入的是文，诗只占1卷多，这可以看成本集的特点。杨维桢诗集传世有数种，版本也比较复杂，他的文章">
<title>东维子集【四库本】_杨维桢_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东维子集【四库本】</span> <br/>
          作者： <span class="inputVal" id="bkauthor">杨维桢</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]203138</span> <br/>
          说明： <span class="inputVal" id="bkdec">元代诗文别集。30卷。杨维桢撰。《四库全书》曾据浙江孙仰曾家藏本编入别集类。常见版本有明刻本、清沈氏鸣野山房抄本(《四部丛刊》据以影印)。卷首有明人孙承序。卷1-11为序，卷12-20为记，卷21为记、书题，卷22为志，卷23为碑、铭，卷24为神道碑、墓碑等，卷25-26为墓志铭，卷27为书、说、论，卷28为传、跋，卷29为诗，卷30为歌、辞、调、杂文。另有附录1卷(编为卷31)，所收为有关诗文。《东维子集》主要收入的是文，诗只占1卷多，这可以看成本集的特点。杨维桢诗集传世有数种，版本也比较复杂，他的文章则主要保存在本集当中。卷中收入序的数量相当多，这与杨维桢在元代文坛的地位是相符的，一般来说，他的文章较平易顺畅，不象诗那样奇崛难解。杨维桢曾被人称为“文妖”，但本集所收入的文章则无所谓剪红刻翠以为涂饰，聱牙棘口以为古奥的毛病。与他在《鹿皮子文集序》卷6一文中所提出的文学主张是一致的。此本为四库本，本站也有标点本，可以搜索查找！</span> <br/>
          封面： <span class="inputVal" id="bkimg">Z_18237.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东维子集【四库本】
[book_author]杨维桢
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]203138
[book_dec]元代诗文别集。30卷。杨维桢撰。《四库全书》曾据浙江孙仰曾家藏本编入别集类。常见版本有明刻本、清沈氏鸣野山房抄本(《四部丛刊》据以影印)。卷首有明人孙承序。卷1-11为序，卷12-20为记，卷21为记、书题，卷22为志，卷23为碑、铭，卷24为神道碑、墓碑等，卷25-26为墓志铭，卷27为书、说、论，卷28为传、跋，卷29为诗，卷30为歌、辞、调、杂文。另有附录1卷(编为卷31)，所收为有关诗文。《东维子集》主要收入的是文，诗只占1卷多，这可以看成本集的特点。杨维桢诗集传世有数种，版本也比较复杂，他的文章则主要保存在本集当中。卷中收入序的数量相当多，这与杨维桢在元代文坛的地位是相符的，一般来说，他的文章较平易顺畅，不象诗那样奇崛难解。杨维桢曾被人称为“文妖”，但本集所收入的文章则无所谓剪红刻翠以为涂饰，聱牙棘口以为古奥的毛病。与他在《鹿皮子文集序》卷6一文中所提出的文学主张是一致的。此本为四库本，本站也有标点本，可以搜索查找！
[book_img]Z_18237.jpg


[book_title]提要
钦定四库全书　　　　集部五
东维子集　　　　　　别集类四【元】
提要
【臣】等谨案东维子集三十卷附録一卷元杨维桢撰维桢有春秋合题着说已着録此其初刋诗文集也维桢以诗才奇逸凌跨一时此编乃録文二十八卷诗仅两卷又以襍文六篇足之盖以文为主诗特附行耳朱国桢涌幢小品载王彛尝诋维桢为文妖今观所传诸集诗歌乐府出入於卢仝李贺之间奇奇怪怪溢为牛鬼蛇神者诚所不免至其文则文从字顺无所谓翦红刻翠以为涂饰声牙棘口以为古奥者也观其余句读疑似之处必旁注一句字使读者无所岐误此岂故为险僻欲使人读不可解者哉其作鹿皮子文集序曰卢殷之文凡千余篇李础之诗凡八百篇樊绍述着樊子书六十卷襍诗文凡九百余篇今皆安在哉非其文不传也言龎义淫非传世之器也孔孟而下人乐传其文者屈原荀况董仲舒司马迁又其次王通韩愈欧阳修周敦颐苏洵父子我朝则姚公燧虞公集吴公澄李公孝光凡此十数君子其言皆高而当其义皆奥而通也观其所论则维桢之文不得槩以妖目之矣陶宗仪辍耕録载维桢辨统论一篇大旨谓元继宋而不继辽金此集不载此篇未喻其故今恭奉
谕旨补入集内盖维桢虽反顔吠主罪甚杨雄而
其言可采则不以其人废之仰见
圣人衮越之公上超万古非儒生浅见所能窥也
乾隆四十六年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀
命馆臣録存杨维桢正统辨谕
元杨维桢着宋辽金正统辨大旨以元承宋统而排斥辽金其文不见本集惟陶宗仪辍耕録载之今馆臣编辑四库全书谓其持论纰缪并辍耕録内所载者亦与删除且言隋先代周继乃平陈未闻唐宋诸儒谓隋承陈不承周也此语似是而非盖尝论之春秋大一统之义尊王黜覇所以立万世之纲常使名正言顺出於天命人心之正紫阳纲目义在正统是以始皇之廿六年秦始继周汉始於高帝之五年而不始於秦降之岁三国不以魏吴之强夺汉统之正春秋之义然也杨维桢撰三史正统辨凡二千六百余言义本春秋法宗纲目其欲以元继南宋为正统而不及辽金持论颇正不得谓之纰缪夫维桢身为元臣入明虽不仕而应明太祖之召且上铙歌鼓吹曲颂美新朝非刺故国几於剧秦美新其进退无据较之钱谦益托言不忘故君者鄙倍尤甚向屡於诗文中斥之而维桢正统之辨则不可以人废言也夫正统者继前统受新命也东晋以後宋齐梁陈虽江左偏安而所承者晋之正统其时若拓跋魏氏地大势强北齐北周继之亦较南朝为盛而中华正统不得不属之宋齐梁陈者其所承之统正也至隋则平陈以後混一区宇始得为大一统即唐之末季藩镇扰乱自朱温以讫郭威等或起自寇窃或身为叛臣五十余年之间更易数姓甚且称臣称侄於契丹然中国统绪相承宋以前亦不得不以正统属之梁唐晋汉周也至於宋南渡後偏处临安其时辽金元相继起於北边奄有河北宋虽称侄於金而其所承者究仍北宋之正统辽金不得攘而有之也至元世祖平宋始有宋统当絶我统当续之语则统绪之正元世祖己知之稔矣我
皇祖御批通监及朕向所批通监辑览俱以此论定盖春秋大义纲目大法实万世不易之凖我朝为明复讐讨贼定鼎中原合一海宇为自古得天下最正然朕犹於通监辑览内存福王建国之号一年使其能保守南都未尝不可如南宋之承统绵延不絶而奈其当阳九之运
天弗与人弗归自覆其宗社也此实大公至正天下万世可以共见共守之论然馆臣之删杨维桢正统辨者其意盖以金为满洲欲令承辽之统故曲为之说耳不知辽金皆自起北方本无所承继非若宋元之相承逓及为中华之主也若以此立论转觉狭小天下万世必有起而议之者是不可以不辨朕以为不但辍耕録中所载杨维桢之正统辨不必删除即杨维桢文集内亦当补録是编并将此谕各载卷首以昭天命人心之正以存春秋纲目之义特谕
乾隆辛丑孟春

[book_title]卷首
钦定四库全书
东维子集卷首
元　杨维桢　撰
辨
【遵旨恭依辍耕録本録入】
正统辨
至正二年壬午春三月十有四日上御咸宁殿中书右丞相托克托等奏命史臣纂修宋辽金三史制曰可越二年甲申春三月进辽史本纪三十卷志三十一卷表八卷列传四十六卷冬十一月进金史本纪一十九卷志三十九卷表四卷列传七十三卷又明年乙酉冬十一月进宋史本纪四十七卷志一百六十二卷表三十二卷列传世家二百五十五卷初会稽杨维桢尝进正统辨可谓一洗天下纷纭之论公万世而为心者也惜三史已成其言终不见用後之秉史笔而续通监纲目者必以是为本矣维桢字廉夫号铁崖人咸称之曰铁史先生泰定丁卯李黼榜相甲及第以文章名当世表曰至正三年五月日伏覩皇帝诏旨起大梁张京兆杜本等爵某官职专修宋辽金三史越明年史有成书而正统未有所归臣维桢谨撰三史正统辨凡二千六百余言谨表以上者右伏以一代离合之殊固系乎天数盛衰之变万年正闰之统实出於人心是非之公盖统正而例可兴犹纲举而目可备前代异史今日兼修是非之论既明正闰之统可定奈三史虽云有作而一统犹未有归恭惟世祖皇帝以汤武而立国皇帝陛下以尧舜而为君建极建中致中和而育物惟精惟一大一统以书元尝怪辽金史之未成必列赵宋编而金备芸台大啓草泽高升宜开三百载之编年以埀千万代之大典岂料诸儒之谦笔徒为三国之志书春秋之首例未闻纲目之大节不举臣维桢素读春秋之王正月公羊谓大一统之书再观纲目之绍春秋文公有在正统之说故以始皇二十六年而继周统高祖成功五年而接秦亡晋始於平吴而不始於泰和唐始於灭盗而不始於武德稽之于古证之于今况当世祖命巴延平江南之时式应宋祖命曹彬下江南之岁亲传诏旨有过唐不及汉之言确定统宗有继宋不继辽之禅故臣维桢敢痛排浮议力建公言挈大宋之编年包辽金之纪载置之上所用成一代可鉴之书传之将来永示万世不刋之典冒干天听深惧氷兢下情无任瞻天望阙激切屏营之至辨曰正统之说何自而起乎起於夏后传国汤武革世皆出於天命人心之公也统出於天命人心之公则三代而下历数之相仍者可以妄归於人乎故正统之义立於圣人之经以扶万世之纲常圣人之经春秋是也春秋万代之史宗也首书王正於鲁史之元年者大一统也五伯之权非不强於王也而春秋必黜之不使奸此统也吴楚之号非不窃於王也而春秋必外之不使僭此统也然则统之所在不得以割据之地强梁之力僭伪之名而论之也尚矣先正论统於汉之後者不以刘蜀之祚促与其地之偏而夺其统之正者春秋之义也彼志三国降昭烈以侪吴魏使汉嗣之正下与汉贼并称此春秋之罪人矣复有作元经自谓法春秋者而又帝北魏黜江左其失与志三国者等耳以致尊昭烈续江左两魏之名不正而言不顺者大正於宋朱氏之纲目焉或问朱氏述纲目主意曰在正统故纲目之挈统者在蜀晋而抑统者则秦昭襄唐武氏也至不得已以始皇之廿六年而始继周汉始於高帝之五年而不始於降秦晋始於平吴而不始於泰和唐始於羣盗既夷之後而不始於武德之元又所以法春秋之大一统也然则今日之修宋辽金三史者宜莫严於正统与大一统之辨矣自我世祖皇帝立国史院尝命承旨百一王公修辽金二史矣宋亡又命词臣通修三史矣延佑天历之间屡勤诏旨而三史卒无成书者岂不以二史正统之议未决乎夫其议未决者又岂不以宋渡於南之後拘於辽金之抗於北乎吾尝究契丹之有国矣自呼纽氏之部落始广其初枯骨化形戴猪服豕荒唐怪诞中国之人所不道也八部之雄至於按巴坚披其党而自尊迨耶律光而其埶寖盛契丹之号立於梁贞明之初大辽之号复改於汉天福之日自按巴坚讫于天祚凡七主历二百一十有五年夫辽固唐之边夷也乘唐之衰草窃而起石晋氏通之且割幽燕以与之遂得窥衅中夏而石晋氏不得不亡矣而议者以辽乘晋统吾不知其何统也再考金之有国矣始於完顔氏实又臣属於契丹者也至阿固达苟逃性命於道宗之世遂敢萌人臣之将而簒有其国僭称国号於宋重和之元相传九主凡历一百一十有七年而议者又以金之平辽尅宋帝有中原而谓接辽宋之统吾又不知其何统也议者又谓完顔氏世为君长保其肃慎至太祖时南北为敌国素非君臣辽祖神册之际宋祖未生辽祖比宋前兴五十余年而宋尝遣使卑辞以告和结为兄弟晚年且辽为翁而宋为孙矣此又其说之曲而陋也汉之匈奴唐之突厥不皆兴於汉唐之前乎而汉唐又与之通和矣吴魏之於蜀也亦一时角立而不相统摄者也而秉史笔者必以匈奴突厥为纪传而以汉唐为正统必以吴魏为分系而以蜀汉为正统何也天理人心之公閲万世而不可泯者也议者之论五代又以朱梁氏为簒逆不当合为五代史其说似矣吾又不知朱晃之簒克用氏父子以为仇矣契丹氏背唐兄弟之约而称臣於梁非逆党乎春秋诛逆重诛其党契丹氏之诛为何如哉且石敬瑭事唐不受其命而簒唐谓之承晋可乎纵承晋也谓之统可乎又谓东汉四主远兼郭周宋至兴国四年始受其降遂以周为闰以宋统不为受周禅之正也吁苟以五代之统论之则南唐李昪尝立大唐宗庙而自称为宪宗五代之孙矣宋於开宝八年灭南唐则宋统继唐不优於继周继汉乎但五代皆闰也吾无取其统吁天之历数自有归代之正闰不可紊千载历数之统不必以承先朝续亡主为正则宋兴不必以膺周之禅接汉接唐之闰为统也宋不必膺周接汉接唐以为统则遂谓欧阳子不定五代为南史为宋膺周禅之张本者皆非矣当唐明宗之祝天也自以德薄不任社稷生灵之主愿天早生圣人以主生灵自是天人交感而宋祖生矣天厌祸乱之极使之君主中国非欺孤弱寡之所致也朱氏纲目於五代之年皆细注於岁之下其余意固有待於宋矣有待於宋则直以宋接唐统之正矣而又何计其受周禅与否乎中遭阳九之厄而天犹不泯其社稷瓜瓞之系在江之南子孙享国又凡百五十有五年金泰和之议以靖康为游魂余魄比之昭烈在蜀则泰和之议固知宋有遗统在江之左矣而金欲承其絶为得统可乎好党君子遂斥绍兴为伪宋吁吾不忍道矣张邦昌迎康邸之书曰由康邸之旧藩嗣宋朝之大统汉家之戹十世而光武中兴献公之子九人而重耳尚在兹惟天意夫岂人谋是书也邦昌肯以靖康之後为游魂余魄而代有其国乎邦昌不得革宋则金不得以承宋是则後宋之与前宋即东汉前汉之比耳又非刘蜀牛晋族属疎远马牛疑迷者之可以同日语也论正闰者犹以正统在蜀正朔相仍在江东矧嗣祚亲切比诸光武重耳者乎而又可以伪斥之乎此宜不得以南渡为南史也明矣再考宋祖生于丁亥而建国于庚申我太祖之降年与建国之年亦同宋以甲戌渡江而平江南於乙亥丙子之年而我王师渡江平江南之年亦同是天数之有符者不偶然天意之有属者不苟然矣故我世祖平宋之时有过唐不及汉宋统当絶我统当续之喻是世祖以历数之正统归之於宋而以今日接宋统之正者自属也当时一二大臣又有奏言曰其国可灭其史不可灭也是又以编年之统在宋矣论而至此则中华之统正而大者不在辽金而在於天付生灵之主也昭昭矣然则论我元之大一统者当在平宋而不在平辽与金之日又可推矣夫何今之君子昧於春秋大一统之旨而急於我元开国之年遂欲接辽以为统至於咈天数之符悖世祖君臣之喻逆万世是非之公论而不恤也吁不以天数之正华统之大属之我元承乎有宋如宋之承唐唐之承隋承晋承汉也而妄分闰代之承欲以荒夷非统之统属之我元吾又不知今之君子待今日为何时待今圣人为何君也哉於乎春秋大统之义吾已悉之请复以成周之大统明之於今日也文王在诸侯凡五十年至三分天下有其二遂诞膺天命以抚方夏然犹九年而大统未集必至武王十有三年代商有天下商命始革而大统始集焉盖革命之事间不容髪一日之命未絶则一日之统未集当日之命絶则当日之统集也宋命一日而未革则我元之大统亦一日而未集也成周不急文王五十年武王十三年而集天下之大统则我元又岂急於太祖开国五十年及世祖十有七年而集天下之大统哉抑又论之道统者治统之所在也尧以是传之舜舜以是传之禹汤文武周公孔子孔子没几不得其传百有余年而孟子传焉孟子没又几不得其传千有余年而濂洛周程诸子传焉及乎中立杨氏而吾道南矣既而宋亦南渡矣杨氏之传为豫章罗氏延平李氏及於新安朱子朱子没而其传及於我朝许文正公此历代道统之源委也然则道统不在辽金而在宋在宋而後及於我朝君子可以观治统之所在矣於乎世隔而後其议公事久而後其论定故前代之史必修於异代之君子以其议公而论定也晋史修於唐唐史修於宋则宋史之修宜在今日而无让矣而今日之君子又不以议公论定者自任而又诿曰付公论於後之儒者吾又不知後之儒者又何儒也此则予为今日君子之痛惜也今日堂堂大国林林钜儒议事为律吐辞为经而正统大笔不自竪立又阙之以遗将来不以贻千载纲目君子之笑为厚耻吾又不知负儒名於我元者何施眉目以诵孔子之遗经乎洪惟我圣天子当朝廷清明四方无虞之目与贤宰臣亲览经史有志於圣人春秋之经制故断然定修三史以继祖宗未遂之意甚盛典也知其事大任重以在馆之诸贤为未足而又遣使草野以聘天下之良史才负其任以往者有其人矣而问之以春秋之大法纲目之主意则槩乎其无以为言也於乎司马迁易编年为纪传破春秋之大法唐儒萧茂挺能议之孰谓林林钜儒之中而无一萧茂挺其人乎此草野有识之士之所甚惜而不能倡其言於上也故私着其说为宋辽金正统辨以伺千载纲目之君子云若其推子午卯酉及五运之王以分正闰之说者此日家小技之论君子不取也吾无以为论
东维子集卷首

[book_title]卷一
钦定四库全书
东维子集卷一
元　杨维桢　撰
序
邹氏遗训序
吴常熟邹君玉氏自旌德宦游归理故园以老焉其垂训子孙严其顜画者凡若干件来谒余於姑胥邸次曰某髪已种种惧一旦捐子孙去故述诚若干件虽话言拙直使奉成规行之亦不致畔名教隳门地且将勒石位置奉先之宫幸得子言重引之庶吾後之人知所警也已吾闻传曰名门右族成立如升天覆坠如燎毛何难易之相县遽絶甚如此盖剏者劳而守者安剏者俭而守者奢剏者畏而守者骄也为祖父者虑焉故有身後之诫虽古先哲王不能无之书之竹帛琢之盘盂以遗乎後之人盖惧耳听口?者易为灭絶而托诸竹帛盘盂者可不刋而垂无尽也君玉氏之遗训着于金石非竹帛盘盂之意乎为其子者幸得诸耳提面诲子子孙孙又幸得诸示无穷者则邹氏後人续初继业虽百世而可也虽然子弗祗服厥父事此无先之训也恐无先之训故吾重告之使之恒有其先庶畔名教隳门地者免矣夫
李参政倡和诗序
淇上野逸李以世泽起身十年至参大政江浙行垣未几惠冠文江南端其所建白有不合即引去退处白沙日与布衣士谈文字为乐其来江浙时孤舟疋马絶无左右之孚以奸政其舟所载又絶无他长物不过随身所读书籍耳其下交无杂宾而天台蒋常翁廼以诗人获登其门相与倡和流布人间嘻公以八位之贵不以下交寒素为厌蒋常翁以一介之微不以上交公相为抗等此季世仅见之事而议者犹以公进布衣为术者吾不知其说己常翁装潢其诗成卷非已侈自遇实以表着贤公卿下士之犹有古风也故余为叙其卷使世之登枢要隔寒微者见之宜於此焉耻矣
渔樵谱序
诗三百后一变为骚赋再变为曲引为歌謡极变为倚声制辞而长短句平仄调出焉至於今乐府之靡杂以街巷齿舌之狡诗之变盖於是乎极矣嘉禾素庵老人过予云间邸次出古锦朴一帙曰渔樵谱者凡若干阕虽出乎倚声制辞而异乎今乐府之靡者也吾尝求今辞於白石梦窗之後斤斤得寄间父子焉遗山天籁之风骨花间镜上之情致殆兼而有之盖风骨过酋则隣於文人诗情致过媟则沦於诨官语也其得体裁亦不易易嗣余响於寄间父子後者今又得素庵云夫谱之云者音调可録节族可被于弦歌者也诗三百曷无一不可被于弦歌吾不知亦先有谱後有声邪先有声後有辞耶寄间分谱於依永之殊其腔有可度不可度者则何如敢于素庵乎质焉素庵齤然而咲曰噫吾忘律吕於渔樵欵乃中乌知所谓声依永律和声许事?虽然击辕之歌野人之雅也吾谱殆亦自当楚雅乎素庵名抱素字子云裔出吴越王有起进士第号竹乡翁家置万卷堂者其曾王父云
牡丹瑞花诗卷序
余读后山氏丛谭载广陵芍药曰金带围者无宿种而出出则羣吏有应其瑞居台揆者如韩魏公琦王岐公珪荆公安石皆应其瑞为不诬也於乎山木无知何预人事哉盖德草木草木化焉非偶然也江浙省检校孛术鲁子升之庭有牡丹雪中作花其大如斗其色如魏家紫者人咸谓孛术氏之瑞也夫牡丹芍药类也芍药有当其瑞者子升不当牡丹之瑞耶明年子升繇检校除淮幕宪府其瑞亦不诬矣庸讵知异日子升不跻人臣极品耶吾固有俟於子升矣抑吾於牡丹有感焉者世有花工如宋单父者能变木芍药为千种姿亦能使不令而华人力奸化工廼尔或谓子升之冬花乌知不有人力奸造化者乎茅山外史张公雨神仙人也能顷刻而开花者也特为子升赋花属之天瑞为异时衫色之?吾读其诗信为子升氏之?也人又何疑於是花云子升出其诗并图卷一通求余叙於是乎书花之开至正九年十二月某日也
丞相梅诗序
至正二年春江浙行省丞相【阙】　　公以清静宁一之治报于上上召入宰天下公拜命且行顾瞻後庭有手植穉梅一本俾移植于明庆寺之殿阳邦民聚观载拚载舞咸手加额曰丞相弃我去是足以系吾人之思己见梅如见丞相焉於是僧古源采民之言以永歌之邑之人士从而和之凡若干什昔召伯相周布政南国舍於甘棠之下後之人思其德爱其树而不忍伤此甘棠之诗所以作也召伯之教明於南国而甘棠之诗作丞相之德布于江浙而手植梅之诗作若古源者谓得古诗人之性情非欤丞相去今几十年而是梅轮囷扶踈硕大繁茂有加于昔邑民于是有所瞻仰公卿于是有所感慕後之人於是有所兴起而想见其形容一木之植千载之情系焉吁草木有托於人者固不在地之有厚薄而在德之有久近也信矣而况护持之力又出於金僊氏者乎丞相氏之德以栽之金僊氏之力以培之吾见斯梅与孔老氏之植桧同无朽矣不然南门之栢有大四十围者一萧欣能伐之可不惧哉古源以诗来属余序余为之言如此夫思其德而爱其树者人之情也爱其树而永歌以颂美之者诗人情性之正也序诗人之意而不忘乎戒惧者亦文人忠厚之至也是为序
送经理官成教授还京序
前济寜郡教授成君彦明氏以文墨长才为今天子録用洪武元年春遣使行天下经理田土事而成君在选中分履淞之三十八都二百一十五围閲岁终鱼鳞图籍成父老咸喜其清明果决竿尺有凖版帐不欺积七不毛之土并附以见装潢手卷来拜草玄阁次求余言以为赆千万因成君致意万一大农下问先生之言亦有取藉年云予悼唐宇文融为括田使时开元之治已久天下户口未尝有所升降也而融括籍外之田得客户八十余万美田称之往往出於州县希旨多张虚数以正田为羡编户为客民抱寃者无所於诉今天子招徕南北流移天下土田於废弃之余非袭融之敝迹也而成君之所履又皆得屯耕有亡之实可以助明天子均田之政岂开元敛臣可同日语哉於其行也书此为序
姑苏知府何侯诗卷序
清明之朝吏仁厚不仁厚无以兴其治昏乱之世吏沓虐不沓虐无以趣其亡而守牧之系为最焉守牧号民父母非上下疾痛相关如出肺腑不可称父母元末藩镇赴仆守牧寄於戎行大偏小校民望素不厌惟与珥笔胥槖囊纵羣不逞啓告讦门罗织善良以朘削创罢司察於民牧者又以墨败纪吾民将孰从而号呼也哉苏民罗张氏之厄如芟草猕禽殆絶生理大明龙兴天子选守牧劳来安集於板荡之余而侯实应选民拜更生如脱焦火乃者京师起发迁徙苏为甚雍容处决民不知扰金谷事暇即以庠序为务祀殿论堂废如逆旅舍公一新之弦诵鸣两庑如承平时尝以劳民事稽怠奔命阙下将以戎律加之请忍死一言曰杀一郡牧以活万生灵某含咲入地矣上仁其言贳刑为赏秩吁若公者可以称民之父母矣天子仁明方选天下贤守牧入政堂与大臣讲治欵公蕳知既有素吾将听公之大用而为天下之民之庆岂直一郡而已哉吾徒朱敏裒郡人士之咏歌不远数百里求余文引诸首故书为序
送祝正夫赴召如京序
吴元丁未春番祝正夫知淞之上海县明年以治状称最海寇之变不四三日转蹀血为衽席地民为建生祠君子有胜残去杀之颂又明年司臬者毛责细故停其治三月士庶老稚日夜号泣如襁脱慕父母於是什什伍伍不远千里走阙下恸哭为侯请天子惊曰祝挺者出吾特选俾卧治海邦而司臬者敢忘之覆罪司臬侯复峻用天日朗明羣情闓悦於其行也会稽杨某饯之以言曰昔圣人称宓不齐曰子贱君子也覇王佐也单父之宰屈以小试也吾於祝正夫既脱州县劳亦以王佐之才属之惟正夫自任焉正夫书座右之言曰天下事见得理便做弗计死生祸福观是言也正夫知自任也不待余言之嘱矣
送陈钱赵三贤良赴京序
皇明龙兴之一年天子思与天下之贤人共图天下之治事於是遣南北访贤使凡若干人而浙士之拔等者曰陈睿钱某赵某人以治才与学术兼属之使者采诸舆论内币起之三人者受不辞会府令与计偕为浙士举首其行也来别东维先生请一言为警教先生酌之酒而告之曰代以试经艺举於乡者至三四千人会於春官第其可取者然後上名於天子天子赐出身吏部授之官不能二百人其为选也艰矣士有穷经老死而不得与於选者吏部或以旁恩及之其为情也亦苦矣今三人名一闻於使者不必试於乡与乎四三千之数登於春官与乎二百之数可谓步之骤而其选不艰也得之易而其情不苦也虽然三人者朝奏即暮召矣天子游心於经史有顾问焉厉精於政事有试可焉此非诚抱天人之学民社之具凿凿乎天子任耳目股肱之寄为名九卿才六部良二千石跻民於泰和而措邦家於泰山之安则其膺选而去也已不诵愆人不议忝不然却而虑也心亦寒已哉二三子避席谢曰幸先生警教德甚大重酌之酒曰士穷而约易守逹而汰易迁易守则德人之忠言易汰则隂黜之矣二三子母阳德吾言而隂黜吾忠吾将庆二三子之有成也往矣勉之申年十一月十五日
送松江师黄公入吴序
松师黄公彦美以疾谢职於淮吴大府手不执兵战不卫户金鼓不振马不驾凡百曰大府以诈疑力疾而往辞始获允未几大府以养疾吴门召幸其疾瘳大用之寮将而下及淞郡官市老野叟方外之民无不拚手交庆以为贤杰用大则惠益大矣各执壶浆牲具张於西门外以伸颂祷老客乡会稽杨公就举爵以规不以颂曰黄公之报所事於西夏侯义亦至矣台平【去声】不曰几死谗谲幸公论反平丹书雪志又伸矣丈夫事毕矣他复奚望哉公闻规起作长跪礼复爵维祯曰先生言议入肺肝凛若沃氷雪所不解甲服经居庐西夏侯墓者有如皎日予曰韪矣哉遂行
送三士会试京师序
至正己亥夏四月江浙省试吴越之士吾门弟子在其选者三人焉南士曰忻忭色目曰宝宝曰何生三人者择日赴春官来别曰先生何以教我余既期其大对为汉晁董而又勉其大器以宋李廸也三人请廸故廸盖从於种放先生者业成试京师种先以书见柳先生开开留廸客门下出题与门下共赋廸赋出诸生右开惊曰君必魁天下且为宰相异时果然余同年李中丞稷今之柳先生也三人者以余言见之并以文为贽中丞当以廸故事待三人并以文之占三人顾魁多士为太平宰相三人者谁先惟三人焉勉之勿多让廸
刑统赋释义序
古者帝王恃以治天下者大经大法而已未所谓律也世道既降巧伪横生法家者流始制律以钳釱天下之民奸日滋则律日烦亦时使然也盖律令起於秦定於汉律法刑统遂大着於唐宋而傅霖氏为之赋刑统以便律学之诵习夫绳墨陈而天下之曲直不能逃规矩设而天下之方圜不能越律固捄弊之绳墨规矩夫颍滨苏子曰读书万卷不读律致君尧舜终无术君子於其言可以占世变矣我朝混一海宇承平百年方以儒道理天下士往往繇科第入官凡谳一狱断一刑稽经援史与时制相参未有吏不通经儒不识律者也保定梁公彦举蚤岁为宗正府掾尝从府使者及省部官谳狱河南江北閲案愈多而审律愈精人咸服其明允後司泰州筦库遂着刑统赋释义一编上探经传律疏史监有可证者而又折之以己意推诸苛密而归诸仁厚盖传霖氏之忠臣矣今年维祯备员杭课提举幸与公为同寮平市之暇尝论及古典及今之通制且出此编以示余始叹公不惟精於法家之律而又明於儒者之经史也岂非时之通才也哉呜呼郑子产铸刑书叔向氏讥之惧民弃礼而质之於书也故曰先王议事以制辟不知後世又有微於书而不竟者律其可废乎赋刑统者既举律而约之释义者又即赋而精之俾後之莅政者有所稽而凖焉足以权衡世变扶植世道而致其君於尧舜之上苏子之所感论者岂诬我哉公自童年即以吏事起身至老而求诸经史以文其律家之学盖知所本哉余三复其编而深有所取且僭为之首序云
监宪决狱诗序
自军兴来民不幸兵死者无所愬其诸误系诸有司者幸而有愬已有司又付之不理讫与叛人戮死盖杀民者殆狗豕之不若官以李为职亦莫之卞已呜呼民之涂炭也极矣余读杭拔官朱莲峰君志监宪公平反寃狱事为之慨叹不已其言有曰求狱不於其情而欲以笔札求之乎是言也平狱之本也若监公者真神明人哉使今握兵在边执法在廷者皆如监宪公之处心菑其不有吊寃其有不白而枉死者哉於乎孝妇衔寃天为亢旱邹衍系狱六月降霜天之於寃人报应如此今旱暵甚矣监公之决狱人人不自以为寃吾见随车之霔至矣杭大夫士咸作歌诗以美之而推予为叙首予乐为之书至正己亥秋八月既望序
东维子集卷一

[book_title]卷二
钦定四库全书
东维子集卷二
元　杨维桢　撰
序
送帖山提举序
天下之仕莫难於司杭征也岁一办额赋十钜万虽辇毂地宣课者不赢是无母钱以为之本无旁司以为之倅岁无论风雪隂雨水旱兵燹懋迁无通不通临制者月钩季校额稍褪即戮辱其人不啻罪奸伪且不得以他故愬其法外无漏内始获於是密立关纂使亡赖游徼络绎而钩栏之其故脱而漏籍为游徼资者殆且过半盖制无课吏禄食俾就食其征则不可责其人之不盗也又其漏者多势要者不幸一败获不一日二日用上官令追呼胁持不从句挟衙校羣小竟排户?其推去如取寄物赋之?而不登类此间有不畏强圉誓以文法律人人即中伤之且入官五日职轮课纲一署其帐历势不得登醇白自引於亡过之地故吏是者洁入污出号投墨海完来残去号入火狱故曰天下之仕之难莫难於司杭征也今幸肆大之恩若洞见其难状旧之积?既一日而蠲除新之日赋又据实而取焉使墨海火狱而复有洁白清凉之日於是旧官如帖山氏者始寻与吾徒给解而去吾既酌之酒为彼此贺而又过求余文故道其不幸於难仕而又幸其得殊恩而墨海火狱有洁白清凉之庆也於是乎书
送关宝临安县长序
北庭关宝氏擢春官第天子赐进士出身往监临安县以尝从余游且余同年德流公之子也过钱塘乞一言为别余告曰方今盗起淮颍间挻祸於江浙民耗於兵兴罢於奔命者四三年弗复休民之良胥?於盗招之而未归嘻岂吾民之乐为盗哉抚字乖而饥寒之偪也水旱相仍而田不减赋妻子相流而农不息徭其被害之原悬於州与县州县不闻之府府不闻之省台借或闻而不信以至吾民财竭力穷财已竭力已穷而赋徭愈急徵求愈繁民死道路者相藉幸而生者其不去盗也几希生时百里邑为试政之初当推其情曰上恤乎民则民吾赤子上不恤之则民吾宼盗也不可畏哉迩者皇帝下明诏哀痛遗民诚以民为邦本而本不可使戕而耗也蠲之以赋寛之以征裕之以力凛乎若朽索之驭六马且申诫守牧者务在康济生民上承明天子之德意下轸吾赤子之困穷招寇於民慎勿驱民於盗吾将见疲者苏流者复休养生息以还中统至元之治必自临安始也生以余言勉之
送龙孔阳序
士有行年六十而强力如三二十人居贫困不支而恒如富盛人曰番之龙孔阳也今年客钱塘吾尝与之往来见其才气学识甄综天人议论古今要害以节量天下之成败治乱如镜照蓍卜如孔钥勘而左劵合也盖可附诸古豪杰者而与今之豪杰盗虚声以误天下者盖异日道也然而急材者弗之举也使之蓄其有而无所於施则取文墨氏笔椟以代司寇之斧钺诛伐古之憸人谀子以警今之似者吁此孰使之然哉乃至正乙未秋八月中书兵部黄公昭承天子明命出吊民江之左采天下之言以选天下之才吏其於豪杰之遗去者意气足以徕之权力足以振之吾将贺孔阳氏之有贤知己也无几孔阳来别曰余不时与子相嬉娱矣余槖铅椠已偕黄公计吏卜明日行子何以赠我吾伟黄公之能得孔阳而孔阳之为黄公得也则为之言曰天下无事中材奉三尺而有余天下多故则虽豪杰应变而不足安危优劣之相县而一时人才之所值者真有幸不幸哉今天下亦多故矣人才非幸之时矣行矣孔阳毋自幸也重为我告黄公曰拔一者孔阳拔类者亦孔阳兰悴而蕙伤鹄举而鸿悦类不类吾将问诸黄公黄公问诸孔阳
送庆通公翰林承旨序
承旨非古官始唐以文学士备顾问出入侍从因时参谋议纳谏诤署以翰林遂号内相惟承旨尊为东阁第一人诚以其人老孰故常练逹当世之务凡天子机命内外密奏朝廷有大议拟废置不时豫他人者承旨得专受专对而安危成败之决在焉吁仕之重若是而世以承旨为安老置散不误设官意乎至正十五年冬江浙省平章庆公拜翰林承旨东之人惊相谓曰朝廷以江浙为东南大方面寇盗日横楮币日塞民日不聊生天子授公密命赐五绞龙衣金□双珠之符俾专理东方以便宜行事假以岁月期其克有成功遂陟相位巳日廼今一旦挈而置之散地於公优也东人何恃耶会稽杨维祯为之解曰朝廷以公世臣且负重名天下出厘东土岛夷革心猫兵受令文恬武熙折冲千里於笑谈尊俎之外吴越遗民不见兵革者几三年可谓无负明天子东方之寄今天子内治益切归公於东阁盖有寄之重於东方者已庸讵知承旨非安老而置散承旨非安老而置散则有任天子之重者公知之天子知之固非安老而置散也的矣公之行也传提举王本而下为謌诗凡若干者推余为叙余不辞亦欲使公知东南之士有知公之深者固异於东南之人也公燕见天子时天子或问公以承旨於东南士论为何如则吾文可出矣於是乎书
送高都事序
传称子产为政其所能者亡他【句】能材彼其人焉而已耳材彼其人【句】人各能其所能而子产之能无不能矣禆谌能谋子太叔文而能行冯简子能断大事公孙挥能知四国之为且一辩其人之族姓班位能否又善於辞令子产问四国之为於子羽使禆谌谋而简子断然後授太叔行之是以郑无败事子产善於材使之力也江浙平章左畣纳失公徂征淮夷总制於金陵急以材使人才为首务曰善谋曰善断曰善行而善辞令者皆礼罗於幕府使各竭其所能此子产氏之善於能人之能也高子令之秀而文者也又善知四国之为与其人之族姓班位能否而善於辞令者也是高子一人而兼古者二人之为此总之者之选於子如子产之选於太叔公孙挥也宜其有补於总制而总制者无有败事都之以幙府元僚不为过己抑余有诘於高子者今日之兵有曰猫曰鶬者罔测甚於寇兵知以猫鶬御寇不知以寇待猫鶬既有烈於寇者吁知四国之为而辨其人之族姓班位能否者其有不察於此乎不察不智察不言不忠言不力不勇总制之称善於材使者疑不若是故於高子申以问之
送魏生德刚序
庠序师有主教其次有正有録正録而下有训导训导出主教自辟或提学官以物论推择之位若卑而其人之德行文学则主教者之副相也主教其人或下之非宜副相实宾师已故庠序不得贤主师得一贤宾师亦足以重学校也吾同年同知安庆公之子关国用氏以明经擢第来监杭之临安以守令治本莫先於学校每朔望下学悯其教非所教养非所养弟子员多阙乏人材无所成就大惧无以畣圣天子崇傅责効之意於是走吏不远百里外捧檄币於同门魏德刚氏礼为庠序大学师德刚戒行来别余求一言今盗起淮泗挻祸於天下郡县为郡县者方以募兵调赋造弓矢器械为急务奚暇治学哉而国用以书谓余曰天下不可一日而无教赩衣赤帻包城络野翦以斧钺而不胜者有司之教衰而礼义之维缺也吾其可以废学校一日之教哉鲁邑弦歌不以刘项攘抢而暂废今盗狗鼠尔吾又可以鲁邑弦歌之俗弃其民也哉余既喜而复其书於魏生之行也必叙以送之且期其纳民於礼义而还太平於今日当自临安始
送司农丞杭公还京诗序
余友曹文炳过余次舍谈大司农丞杭公之履历行事公当儒涂世家锺峨眉之秀负殊才遇今主上开国金陵以青年经术取法史以法史取郡邑牧以郡邑牧取相幕宾踰月而御翰亲除今职不十年自下史至九卿进取捷速才之不负人也如是出使吴松经理僧道故官田土曾无苛詧徼侥以话言为期会讫不刑一箠而事集於两月之间今还京报命郡人士赠言未有当公意者望吾子一言出庸衆人右且不为投之暗也余复之曰农国本也少昊氏以扈设正苍姬氏以稷开国秦汉以来曰治粟曰大农曰春卿曰司稼皆所以崇本也今稽古建官以大司农首列九卿可谓知天下之本矣而杭公方以才諝当御选之笔言听计从非农之福耶其经理而归也舆人诵之考功书之吾又何敢以老羸而辞於一言遂为序而又系以古风人之辞曰十年农星晦无光太史昨夜占五潢国家大本重糓禄曰奎曰胃明天仓中书垣次司农署秩列九卿尊大府春耕籍亩冬藏氷六十五官分九扈杭公均输少卿属赋足国家民亦足农田漕运一时了文如锦绣人如玉归来奏议帝曰俞诏书寛大赐民租太平治象今日见不用再讲贞元宰相均田图
又代冯县尹送序
司农在周官为太府掌九赋九贡秦为治粟内史属官两史属官两丞汉有司农丞谓之中丞唐置丞六人今主上开国金陵他府寺有未遑立而农正司先之盖以钱糓金帛委积所在天子籍田耒耜京师百官禄廪朝会祭祀赏赉之所给其务农重谷实为富国强兵之本故职司者非康成之文学牟融之逹务不以授之元年冬十月大司农丞杭公仲玉奉命来淞经理田赋功成册上无漏无溢其用法不礉驭下不烦不越三月而事集郡县称美其人曰无杜中立绳吏之急而有郑庄千里不齎粮之効嘻其治行可知矣抑余有告於仲玉者主上新收浙地官民田土夙有成籍然佃人租额岁为地主有增无减阡陌日荒庄佃日贫至於今盖穷极无所措手足矣农丞之秩上亚大卿而司吾庶土之生者归觐主上主上问吴氏疾苦倘有以言之三吴之农幸矣是为序
送淞江同知李侯朝京序
有明受天新命开基金陵百辟効职百将効忠实君臣千载一时之会所以刼大业臣妾天下皆国家善於用人也宝定李侯浩字师孟材足以任重智足以拨乱淞归附初奉命来为二守盖以股肱心腹之旧授以劳来安集之寄历政甫期赋役高下以均仓庾出内以平功过黜陟以明利害兴除以当关梁啓闭以严狱讼审録以寛淞士庶拜颂为古循吏今年春中使衔命下郡取为机近法从侯不税冕行郡士民攀挽不可得乃什什伍伍相与饯之西关之郊举爵於余乞一言为赆余举爵酌侯曰天子任股肱心腹之臣如侯者不几也侯慎之再酌曰侯历民间往当以生灵之忧为己忧以荅天子之大宠命三酌曰海?尚有未宾服者愿侯佐天子平定之无久劳金革为也侯反爵谢余曰某不武敢忘先生之规己而上海祝大夫持缥轴来求书为饯於是乎书
送检校王君盖昌还京序
士生乱世不以窭而苟售必迟迟坚忍俟其人焉而後兴此非志之远识之卓毅然大丈夫不能若今中书检校王君盖昌者是已余归老淞学君与富春吴毅桐庐章木会稽张宪山东马成吴门杨澂咸在高才生之列时秦邮张氏据有六州奸佞朋进欋椎盌脱謡於市者弗可计或有率君往者君曰咄哉丑尔秦邮岂王郎之主哉顾仕有时吾方慎俟其人也已而君辞余客泗水转徙下邳艰苦穷厄人有所不堪君方弹铗自哦泰然无几微见顔面皇明受天明命君自贺曰天下定矣仕有吾主矣徐守臣荐其所有於相国见主上於谨身殿敷奏顷上伟其仪度礧其论裁大器之特授中书检校嘻非其慎仕待时讫於真主之遇其能戾契致是哉吾谓志之远识之卓者非其人欤今以使事至淞首谒大成宫释奠先圣继访余草玄邸次展师友拜留若干日行郡守盛昇醼之泮堂诸客咸赋诗为君侈且为淞学校侈又必推余为首叙余重举酒祖之曰宰相佐天子以治天下者也检校拾遗举缺又赞宰相以治天下者也天子倚治於相相资失於检校相之弼友也任重矣哉任重矣哉以为序
送冯侯之新昌州尹序【二首】
余曩过田野见父老四三人聚首相与言县令冯侯之贤者或泣或叹扣其故则曰自侯下车将二期民沐其福者不可枚计其驭事也简其调役也均其徵赋也仁其理狱也雪而明民听其令无有扞格自公自平若出钧石之制者二期所行殆如一日而执臬者以毛髪细故裁之吾民疾苦颠连无告者三月不啻失父母余闻其言而识之今年春天子遣使行各道核郡县吏名实审侯之行为至忠绩为上最使复於上上曰冯公者出吾御选宜其政之不负吾法也於是嘉其功陞新州守民又咸涕泣曰吾以侯为吾大官会府中今不可得天何敓吾父母恩以恩彼人哉吾尝论吏之良否为民之戚休得一良则一郡喜失之则一郡忧故汉吏重良二千石今侯自县陞郡推华亭之治为新昌之政吾知其为中朝良二千石矣异日复来苏吾民余日生望之
又
华亭为松江望邑贡税财赋当浙之什伍编户至百万迄乎兵燹向之繁富者百不一二为邑者亦难乎其治矣丁未春乌江冯侯尹是邦以劳徕安集为己任流离者返之疮痍者起之閲两期而邑始成署所民欣然如痿者之起行执热者之濯清风行役者之归故乡见父母也是年夏四月海宼作诖误逮华亭者几百数侯誓死力辩於统兵曰华亭素善地古二陆文物之邦民非畔法轨而从人於逆者统兵允其请而郡之生灵更生於圣代者皆冯父之力也民为建生祠颂其德不忘其愍民之穷凡可为氏所者无不为上闻其人识其姓氏以为可吾之良二千石者遂陞守新州民父老幼穉奔饯於西关之外遮马首而泣曰吾田之赋侯均之吾丁之役侯节之吾讼之欝而不平者侯伸以理之今去也均吾节吾而伸以理吾者将谁望欤其皇皇之情不啻子之失慈父而立於顾无人之境余为解之曰杜甫氏有言元使君得结辈如十公落落参错天下为邦伯万物吐气今使冯使君辈参错天下列郡岂有万物不吐气者哉新昌之生息皆锋镝之余吾想民流未复地荒未辟者望吾侯父母之至如望岁然将见颂声作其田里而无叹息愁恨之声者真我朝良二千石之庆也他日秩满归赞中书政堂其泽天下者可胜计哉吾民其俟之又复何憾
送杨明归越觐亲序【二月八日】
仕与亲孰重曰亲仕有时乎为亲则仕非重乎曰禄足以逮亲则仕禄不足以逮亲则仕无愈乎啜菽饮水之为亲乐也仕又何重乎宗侄子明辞乌府檄而归里为堂有埀白之母也身虽居阙下心耿耿乎定省之前东睡斗山之北白云之思常在心目今年春自白下理舟楫过淞谒余草玄阁次急以别告问何之曰白云之思日夕在倚门之庐矣今乃行请翁一言以为教余以明在闾里时十岁以孝悌称洎长豪爽不覊倚亲强健又孝妇善事姑遂起宦情欲伸所抱兵变备涉险患志不直遂而亲且老矣庭前风木宁不有感乎宜且归之晚也於其归也序以送之又系之诗曰天西白云天东飞乌台春之乌依依高堂游子归未归堂前春草生春晖行行舟发彭郎矶勿遣霜霜露露沾人衣
送断事官李侯序
大梁李侯文彬氏以世居执法有决谳才简知於今天子天子亲赏拔为中书断事转都督断事克於其职凡边民有诖误郡牧有不白案出使推覆咸以平允取信朝廷今年奉旨以田覆实事至淞旬浃间得成帐报於上淞官吏父老喜侯勾检得失不苛扰而一辨羣来乞言於会稽杨维祯维祯闻侯任天子耳目寄者已期年大明之古遗直也则为之言曰断事在古为士官周为寇晋为理秦汉为廷尉今为大理断事天下事有不平者平於君君以平於断事断事之寄不轻也较然矣狱必以果而断断必以明而审明果俱至又必不为上所敓旁所挠则其法始伸职斯?矣有其明有其果而又无其旁挠上敓者其称誉比古汉于张用是占侯之峻跻华要内中书郎外部使者郡二千石不俟龟蔡证矣吾与天下之民共望之洪武二年九月十日序
东维子集卷二

[book_title]卷三
<集部,别集类,金至元,东维子集>
钦定四库全书
东维子集卷三
元　杨维桢　撰
序
曹氏世谱後序
广陵曹时复以祖父世谱来告曰复以兵变去其乡己十有七年幸祖宗坟域先人某水某邱尚在兵息将挈家还乡得先生一言叙其谱庶吾某与後之人不忘其先之所出卒葬之岁月也按谱曹氏谯国人自几世祖某徙居于汴曾祖成之又自汴迁广陵之蜀冈大父某浙行省儤使妣周继玉宣使君卒玉以盛年守节考某翊正司照磨赠爵奉议汴梁路治中妣霍氏太康县君太康君善理家考游宦於外子六人皆太康君力教而有立长子时升广帅府奏差蚤世次时泰爵奉议留守司经历至正癸巳某相奉诏招讨江淮海道相择从者以时泰行泰奋然无让历险涉海鲸浪猝作舟覆而没相悯其死忠赠某官妻郑氏子一次时益翰林院典书蚤有父名三淮兵梗奉母及孥脱难出虎口辟地于杭以疾卒妻李氏子三次时晋海道府掾起漕抵京师上多其功赏官嘉禾照磨道海还吴值风舟没莱州洋妻舅氏霍仲臯女通书史喜读古孝义传时贵人有闻其才欲敓其志誓曰曹氏世称忠孝门妾敢如庸妇人畔名教夫两姓以辱其门乎卒谢絶之妯氏郑与李闻其志节相率守嫠而忘他志李氏一子力纺绩资之出就外傅使励学罔坠前闻人世胄诸子亦相率有成三节氏胥有请於复曰愿归故乡守吾舅姑坟墓且使诸子有耕稼地吾属死首邱无纎毫憾复之归计遂决行舟泊吾门霍氏持茗且为吾老妻寿後再有啓曰某不幸三伯氏夭命而某嫂三氏同一守节先生秉銕史笔传信过国史倘昇余论奬重之非直三节有恩曹氏一门其有光矣
銕史论曰欧太史着五代死节臣不多见得王凝氏断臂妻一人特表以愧男子之不如者今曹氏一门男有没王事妇有守贞节非一人得於丧乱流离中皆不愧凝妻代有欧太史其不在列传乎万一遗史氏则吾録之以系诸曹氏谱亦使亡国臣有不如三节氏者愧云
送经理官黄侯还京序
今天子龙飞金陵奄有四海版图归职方者过唐越汉兵兴以来土田阡陌无定籍可稽由是立大司农堂庶土九赋九贡又遣使行天下以经界为重务也而北庭黄侯万里氏在选中分按华亭履田事事毕还京邑士朱辉为绘田间竿尺图以见侯勤於王事而敏有成功也持其卷来谒东维先生於草玄阁求一言以重其行先生器其人品才气为相门之後辞不获为叙其事於图尾又采民謡为诗一章章八句侯前朝中书右相国孙大参也速公之嗣也让门廕于弟自起身儤直历太和县监济宁行垣官勾皆有休詧今以才干履亩于松其报最于上所优赏爵秩苟又分符三吴之地吴民之所望也侯尚以予言勉之
诗曰天子龙飞定两都山川草木尽昭苏三吴履亩难为籍四海均田喜有图海市鱼盐开斥卤泖乡?稏熟膏腴赏功行见承殊渥此地重分汉竹符
送山西省参知政事陈公序
参政起北魏而历代因之我朝经纶草昩之初设天下省署凡若干所各以参相主之名次丞相而实则行丞相事也嘻方面之寄重矣茶陵陈公由兵部尚书辍为松江郡守未期月政成天子又选陞山西参知政事濒行索别於会稽杨某某饯之言曰唐萧瑀参相事太宗称曰瑀言事不以利怵死惧真社稷臣魏徵参相事天下米斗三钱太宗谓群臣曰此徵劝我行仁义之効也今公在吴元初以鲠正诤朝廷大事不以死惧参议朝章诏令律书纠正切劘垂一代之大典以平日圣贤之学谈仁履义匡弼帝躬务致尧舜此瑀徵之才之志也天子简知天下想望风采也久矣山西剏立方面统州六十有三为南北京腹地天子时廵之所首选重臣行丞相事公当其选吾见其益厉忠荩以答重寄劳徕流移荐进遗逸弓刀遗俗咸袭衣冠入朝宿卫羣元仰给至外户不闭旅不齎粮使洪武之治出唐贞观之上公称社稷臣不在瑀徵之下非某一人之望天下人之望也洪武二年九月二十六日叙是日淞江通判方从善推官孔道原经历石宗亨祖帐西门外举酒为公别而令门生朱芾録予文为赆
送都督府指挥龚使君序
予友濠梁龚君希鲁以文武才屡奉天子命出使思播峒蛮等絶域得其要领还报天子天子多其功授中顺大夫京畿漕使秩未满转指挥大都督府使都督昉於唐行军征讨在其本道者曰大都督大都督带使持节者谓之节度使外任之重无比焉今制革拒使节度使在朝立大都督府指挥正副凡三十有六员鏚钺雕戈山玄朱组视古班仪为有加非智足以参朝义勇足以总师干勲劳夙着者不得居是选也天子耳目官有不言者指挥出使得言之指挥之鲠正强直且为天子信近臣非特掌严环卫而已也希鲁以布衣不十年处宥密地位益崇心愈下竞竞焉无一毫倨气矜色君子占其人为右资之原德重器而况足迹所历博览天下之民风吏弊他日衎衎论奏徐吐吾民不平事知无不言言无不当称天子信近臣是在希鲁矣希鲁行索言以赠於是乎书
两浙运判王侯分漕序
圣天子以南服之土地人民未复版图不忍加兵选通经练时事者喻威德使归诸正於是王侯某以大司农司都事在选中驰传至吴浙省大臣谓蕞尔之寇首鼠之日又惧辱天子信使留弗遣又明年省大臣承制授侯判两浙盐运事分司海上竈萌卤揷闻侯名皆手额庆擕提老稚讙呼罗拜愿受其条教退则更相告戒惟令之共修牢盆积薪草准法程石益拓池荡相时率化无愆隂奔湍少一戾期则各知赴功以登岁课鞭笞愁苦之声不闻猜祸吏窟仓塲者奸无所宿好譁者或设诬辞汚蔑侯侯行愈厉焚香矢于神曰某行负朝廷欺民庶神不吾佑否则有以直吾枉粤晋而譁者死民益骇嘻凡为天子命吏惟诚可以格天微而至於昆虫草木其感应捷若影响况于逆虏乎况于醝丁乎侯以中原世禄家为朝廷风纪臣不幸不扬声虏庭喻祸殉国难及司海上之赋究治本而立行之又不幸为猜祸者所害遂矢於神神报之若响嘻民可欺也天其可诬哉吾悼世之横吏受方伯连率之寄者欺公罔上鍜链民以遂其奸天若罔闻者未定故也定则宁有遗噍乎吾嘉王侯之能以诚任诸己又能格诸神録其治行为他吏劝云
送华亭县丞盛侯秩满序
昔西门豹为邺令魏文侯诲以就功成名之术无他使其取诸人以为善而已耳乡邑先受坐之士必敬而礼事之又使求其掩美扬丑者参验之盖以幽莠似禾骊牛似虎白骼似象碔砆似玉此物以似而乱真者取人亦然其得不审乎广陵盛侯彦忠二尹於华亭下车之初首询邑士之先受坐者以师礼事之其次可友者以友义待之又必於掩美扬丑者覆而信其人其人之翻覆倾危者远而去之如避仇敌故其取诸人以为善者不可数计旁及乎方外之士亦所不遗故其为治最绩彻上府民之颂声不归令长而归之二尹一考之内三易令长如閲过客而侯安於佐位覆如令长民恃之如慈亲恋恋焉惟恐其秩满而去也嘻二尹之贤於令长也可知矣探其治本则聪明不作智数不自用而为吾聪明智数者取诸人如西门豹而已耳彼三易如过客者其道相反故其优劣之判如此上府才其能贤其德陞以佐大郡宾省幙又何过耶其去也方外士自延庆而次凡十人徵吾文以饯别故吾乐书其治为侯之赆且为他吏之劝云
送团结官刘理问序
至正廿六年秋七月东藩吴主行郡县团结之政选使之郡大参周公躬至嘉禾诸郡而理问刘侯至淞江侯集民年高用酒食礼推择为衆所纲者万夫长若干人下至队长若干甲大小相维叟赠以言归为国主告古者团结之政盖已见於管仲之理丘兵矣仲之军令始於五家之轨卒伍定於里军政成乎郊祸福相共缓急相死此覇国团结民兵之法也然王家之兵莫壮於临淄苏秦曰临淄之户七万计下户亦三男丁三七可二十一万盖临淄之民素富而实其俗鬪鸡走犬六博蹋鞠车毂击而人肩摩也故齐之国以临淄而强天下莫能当世降五李则团结御寇者适以长寇民有所谓白甲军者又皆不受令於公家者也梁贞明五年吴团结民兵徒保卫乡里今侯以文武才畧辅国主之政为国理兵管氏之令其有不可举行者乎吾将叩侯以吴藩属郡之民如齐临淄者有几哉不则吾惧所结者大抵五季之白甲而已耳於乎後世霸国不患世无仲而患无临淄之民也吁安得民如临淄者与侯论霸国团结之政也哉
余公参政序
参政不见官於周起於後魏隋唐因之亦以职相者或有不及故使参焉职虽下相一等而抗其职者在焉则贰台衡燮元化盖亦行相事矣参之位也不亦重己哉非老成有谟议坚凝而劲正者弗足以居之淮行省在吴门太尉张公实领之参预其政者或出自辟而自辟者非一己好恶之利亦公论之出也秦陵俞公希贤尝以正谏居参谘幙府谏有不从辄求去凡上公府有大刑政大典礼必先预其议反覆裁订至当其可而後止府中称骨鲠臣予闻昔忠肃鲁公参大政权贵人惮其骨鲠目为鱼头参政公以参谘府骨鲠参政相垣其不为鱼头鲁公乎然昔之鱼头内忠於天子昇平之朝今公匡救於藩国反正之日其纠拨乱邪风力凛凛焉者不又难於昔之鱼头乎呜呼一邪正之进退一国之安危系焉惟公之系安危者至以身之去就争之吾见上公府之有人而淮之民蒙利利及於江浙之民者於公是己予辱与公友乐公有操而期公之有为故叙以言之公必有以证吾言之不人妄也
送提控案牍李君秩满序
府控牍官视大郡照磨官不出吏部选而二千石以宾礼礼其人者为其赞治於二千石也华亭以户口之庶升松江会府赋税输四十万自淮兵渡江驻吴为方面松以近辅雄紧为吴犬牙地初以将官带二千石事马步带法曹迩者兵革少戢郡府还牧守而别驾判推尚多缺焉幕有提控案牍二其分寄者岂惟文案哉官民僧道及海涂田土之赋加旧十六户口徭役狱讼听断营造供亿亦倍徙於曩时虽府长得人而幕佐乏材长亦不能主办故其选也必择才具絶人者居之其责比古长史司马而功居半刺其罢软不胜任者不敢觊而处焉?城李君实氏辍淮东宪史居控牍于松户口徭役狱讼听断营造供亿加以一时濬河筑城漕饟之剧皆能相其府长了於从容谈笑之顷上不失责而下不寡恩野无怨声府有坐啸宜为长所宾礼异於罢软不胜任者今秩满去长如失其友寮如失其师民父老如失其蓍蔡衡石其行也张于西关之外父老谈道其能且贤者谒文于会稽杨某以祖之予客松耳目其赞治者与父老之言合於是乎书九月初四日其交承维扬秦文绎彦思求书上轴
送张先生赴河南幕府序
昔孔门诸子言志有勇士有辩士有圣士之分而圣士始可为王佐才也子路愿得白羽如月赤羽如火钟鼔者震天刀槊者连地将而攻之前无敌国夫子许以勇士者其人也子贡欲素衣缟冠使於两国之间不持尺寸之兵升斗之粮使两国相亲如兄弟夫子许以辩士者其人也惟顔渊异二子之撰愿相明王使城郭不治沟池不凿隂阳和调人物繁阜铸库之兵化为农器夫子许其圣士者此也余为之嘅然曰圣门诸子不幸生於乱世而有可以强兵可以排难可以宰天下而安百姓者其才无不备由赐之强兵排难者随才以见矣大不幸顔渊之相业不见於时也吾叹今世果无其人乎抑有而无国君以主之乎吾不得而知也廼者河南省詧罕公以天下大将军佐天子中兴不远数千里起张先生某於天台鴈宕之间先生隐居避世学顔渊之学者也学顔渊之学则志顔渊之志今赴河南繇之见明天子将以顔渊子之望望其王佐之治己吾闻河南公幕府有君子营者五千人奋长戟荡三军如由之能者有其人矣誊辩舌代甲兵如赐之能者亦有其人矣顾未知销兵为农器拨乱还王道者有其人乎无也果无也吾於先生属之先生能展顔子之所能使由赐其人无以施其能则河南之业成矣先生之志行矣慎勿曰兰茝不与鲍鱼同肆臯夔不与逢比同时
送张宪之汴梁序
会稽张宪与奉元赵信俱游吾门二人者各负忠义之气经济之才而未遇大知己以施诸行事也至正甲午宪尝以布衣上书辩章三旦公公奇之列置三军之上出奇料敌言一一中表为某官非其志弗就乙未春寇复?常湖又以策干苗部之总兵者不能听辄去呜呜泣下酾酒祝期伟人佐世太尉张公闻宪名辟以行人俾游说江东且输米于淮安来别曰宪行必见察大将也得吾师一言之教宪有以藉於察公矣予闻唐相臣裴度之佐主中兴也延揽遗杰恢复失土入悬匏者以愬之勇献德棣者以耆之辩一武一文各适其用此所以成功之易也今大尉人期为唐之度也豪杰归之惟恐後顾得一二耆愬已乎倘得昇寇不足平矣信既行予以愬期之子复踵往耆之所长当属子己子勉之使大将之门三千客中十九人内称有赵张两奇士岂惟光吾门也哉
送倪进士中会试京师序
华亭倪中字德中予在璜溪时尝从予游於学有异能解行修志立一时行辈推服之至正壬寅浙省贡士三十有二人中名上游明年会试以病不行今年丙午会试于京优其蹈海而来者即奉大对伦魁又不限南士天子亲以制科策于大夫询以时政之急中以极言骨鲠应之其为汉南第一人必矣自兵兴来士气不振将二十年朝廷贡举未有卓然辈出追隆延佑泰定之盛授牒以出者类亡治状至是羾牒换繻更晋取逢呼吸折节以卖其所自出若是者岂徒辱科其辱国甚矣自汉举贤良荣以仲舒而辱以公孙弘唐举进士荣以陆?韩愈而辱於皇甫鏄王涯之流宋举进士荣以韩琦欧阳修而辱於丁谓王介甫之辈於乎士之出於一日塲屋言辞俯仰之顷遂为天下後世成败毁誉之系如此此今天子之厉精发情而亲策于大夫务得真材之用也甲上第【句】科以之荣国以之华者吾有属於中矣中尚以予言勉之期无负予师无负予明天子也
送华亭县主簿张侯明善序
天下钱粮计所百万而吴为最吴州辟计所百所而松为甲松两邑华亭上海岁亦一百五十余万自张氏来兵赋繁兴民力瘅矣重罹钱氏之祸羣萌凋丧流走者十六七今逢圣明统有南北首立司农经理土亩慎选守令申以农事所重在乎国赋也守令于松者往往如履?穽则以民贫赋剧律之簿责者甚严而恐恐乎咎之及也郡守林公下车未遑他事首以国赋为第一义攸属之官与以期会申以赏罚而华亭主簿张侯明善所分堡社督力有方独奏先集之功堡父老无怨言且羣谒铁史先生乞文以送之予喜侯为曹濮公卿之胄青年敏学有治才盍侈之言而况重以群公之命遂为叙其事而以诗四章
淞租一百五十万比似他邦十倍过不是乘除赢缩妙催科下下穽人多
白粲红鲜百万艘张侯三法独称优黄堂赏罚明惩劝彩帐旌功第一筹
道不拾遗户不关田莱尽辟驿桥完金陵天使如相问此是蓱乡好宰官
风云有路开骐骥枳棘无巢宿凤凰东阁相君为座主便从玉笋赞当阳
送谭知事赴河南省掾序
济南谭君清叙由奎章阁属吏授儒教再转而为平江路知事於幕员在经历左然吏抱牍进不涉其笔长不敢先事故府中事无钜细得持可否君参幕员以来议可赞不咸一一当理府疑比未决辄就谘访吏伏民隐未露雪又能发白之同列风裁以君振长官宾对以君肃然犹以不得行平生志为慊慊年考未满而河南行省辟为属掾滨行吴人士为祖帐西风门而乞余言以为君赠予惟今之负才而仕者往往限资格以为进退而吏部於恒格外崇选用之科或一再岁辄迁甚近者或七八月四三月未尝有及考者吁用贤法当尔也今谭君暴起身阁史不二十年跻七品秩赞留守佐行垣非其才名操行足以遭於时而行丞相府又推中朝选用之科为急贤之务曷致是乎夫河南为省控要会於四方礼乐文物海内之所瞻而尚焉者也君出赞重俾政令以成行丞相方面之功亦可以少伸所用矣用弥大声弥振中朝急贤者又以选用法拔而进之由是以佐相府者上佐当宁以大流惠于天下岂不在谭君乎哉惟君益勉所至以答所选而已耳至正七年十月廿有二日序
送陈汝嘉漕掾秩满序
国朝入仕之门莫尚进士科然士之怀抱才艺者不能人由科而进也转科之业入司椟吏为起身者制书亦许之故儒者以司椟吏积劳而阶於宰辅者亦往往有焉不必其劣於进士科也华亭陈汝嘉世业儒始以文学自奋踬於塲屋於是用毘陵郡侯薛公之辞为司椟吏及考漕府复以汝嘉之才复辟为案椟之司今复书考又将转之於帅阃过此则陞省垣入流品官州县而有民社之寄矣吾闻汝嘉之吏于郡也廉而克勤佐其守以行者历历可称道居漕府也屡驾风舶涉洋海周之以智虑济之以忠诚故调粟至京如履砥道而往功捷而数亡折閲上所眷其劳而赉之者甚厚呜呼以汝嘉既往之行观之则将来之绩盖有可言者己汝嘉年方强而志甚远循格而进都穷秩食厚禄可指日俟况其材实益茂声猷益大执政者一汲引之踰资级而上则世之以司椟吏起身阶至宰辅者吾不敢以之期汝嘉乎惟汝嘉之母曰吾不得上赐进士出身为儒者诟病吁彼进士出身庸讵知其踣而不得峻跻其格极者又岂少也哉其行也吴之大夫士咸赋诗以饯之而取余言为序首云至正七年秋八月廿有一日
送陈仲刚龙头司丞序
番易陈君仲刚由贵溪主簿迁浙之龙头盐司丞见余钱塘以令尝令於亭请曰君独无言教我乎余曰治莫难於亭也久矣治农者农出租税视旱涝有所蠲置治亭者异是岁集盈数约以三伏伏计以旬旬亏则簿责岁亏则禄夺爵贬其着为令甲虽饥馑之年雨涝之月不得以妨工控愬此职於亭者之难为也漕府飞符蚤夜下督责吏火急如律零吏鹰击毛挚徵其私者甚於公而亭益惫矣亭官出语为亭地即以格令甲坐之即坐又不得损职去被系徽纒如胥靡之徒故职於亭者往往不得不蛟蜃其性牛羊其民人苛诛趣办以为奇功且可擅名声资进取岂弟仁厚务为善政覆不足为贤而重得咎祸然则鹾无善政势端使然也君岂弟仁厚人也善政施于贵溪之民而移之於亭得无法乖其政势格其志耶然而君子为政与其不得誉於上或者苛诛趣办为奇功不知其下之病而上之累益甚矣故鹾病至今日而极非亟理其本虽筦桑不能善其後也大司农方思治病之本减估直以通民食蠲羡额以舒亭力截日更新吏专选廉良勿俾苛刻者重病之君新吏也奉法顺流与亭更始善政之行适会其时矣司之令豫章胡君余所善更以余言讲求其本末异日课浙鹾最者不与龙头第一将谁与
东维子集卷三

[book_title]卷四
钦定四库全书
东维子集卷四
元　杨维桢　撰
序
送张从德之湘乡州判序
保定张君从德自其先侨居吴中有年矣君以门廕初倅溧阳再转诸暨皆以忧不赴制阅倅湘乡其行也吴士大夫悉知其世德与其为人先大夫省斋公博极经史励志力行官登三品秩名实布于中外君蚤学不勌晚志操愈高为克绍所基者故皆乐为歌诗以饯之而属余有以序诸颠予闻而喜之曰自昔寓公子弟之居吴者类以驰马走狗击踘博戏为事否则甘色嗜声淫寄豭而亡其归先人之业荡然矣岂复有以学为事志操为先者及其廕仕也鲜克其任而斩其世泽者有矣吾尝亲视张君在贫贱而有休色於富贵则不无慽然者非有学能尔乎夫行洁则可以闻道志一则可以立功道闻而功立岂直倅一州而可哉湘乡古熊湘之属邑也地有三江五湖之壮且险其民往往湍悍难治而其士也则清而文为可善也国初以其户齿之繁而陞州君倅於彼以吾所谓闻道立功者理之吾未见湍悍之难治而且见清文之易为化也况省斋公平日治道之讲者君闻之稔矣岂得悖吾言哉於君之行遂书为叙而吴人士之诗系於后云至正七年秋八月十有八日
送钱伯举衢州録頖序
国家惩前朝守令颛城之弊止设监长次及副贰并出制命又非异时私辟使有主客势嘻颛弊去矣不知穷州下邑民日贫户日耗聚羣行吏持之又弗免十羊九牧之挠唯郊关之内廛处之民领之者曰録司司设官仅三尔官弗冗事亦厘録判者虽秩卑员末职下旁于游徼而一司之政得彼此持可不议短长録监守行弗率頖所守贞所出直而达遂为民仪向类覆上监守嘻官岂可以崇卑正副计哉吴中钱君伯举以故家台州通守之津屡试仕筦库民休戚情悉矣吏成败事谂矣今登秩为衢州録頖官伯举年益增学益优又以其熟民情吏事者佐理于録吾见衢之民庆其来之莫矣况衢之君子类好文墨而敏於义事市人出郭而娭登前山临背水飘飘然有神仙之思其习嚚奸者寡矣第未知监与守与伯举同志乎不也果同焉吾将庆伯举之佐理益易易也岂曰録頖颛职游徼而止哉伯举勉之以徵吾言可也至正七年秋九月初吉
送王茂实慈利州同知序
谭州县职者以同知比县之丞上监守长焉下通倅季焉同知者得便文自营其中故势权劣訾诟轻黠胥奸民率制之者寡矣其人之侻厓检者往往乐居之嘻此岂国家肇建守佐之意哉守令之选其淆也久矣同知其事者苟能以吾民为念一贞其身而左右前後靡不正未有不行乎顾行而推利下人者也发政施令覆出监守上固不得以地为限矣昆阳王公茂实签省斋公之孙也初承世泽为下砂令考满转同知慈利州所与游者咸为之庆以其骤加秩三等为优又不居守将责望之地而在其贰焉可以便文自营矣岂不优甚哉余尝交茂实吴中知其志甚远每每悼民穷疾官败则知茂实之材将有为於时而伉其官不以同知为逭责地喜也吾所论同知发政施令覆出监守上者将於茂实焉徵之抑吾闻慈利乃赤松隐遁之乡其山多隐君子以词章出仕者有骚人之遗风焉故为慈利者甚易易吾见茂实之得治民蚤而其退之暇又得山水之乐於骚人羽客之俦也是则茂实之优者已於其行也予既与客崇酒以别之酒余赋诗者若干首而遂以余言为叙引云至正七年秋九月序
送芦沥廵检范生序
友生白子昭为余言栾城范生廉卿之为人栾风坚忍隐厚其人廉节而好礼贞信而少文廉卿本其风之微而习经术於南中儒先生术成无所於试乃俯就门廕官廵检芦沥廉卿雅士廵检引弓民长也以雅士长引弓职大盩若才今佩武器拥逻士领职其所与游者则既为慷慨歌诗相与张饮西津重徼一言以序其去余既闻亷卿雅士而乐之及闻职芦沥则不宁盩才之惧芦沥盐榷之司在焉盐萌依私榷为命虽流死比交迹不以属心在令处榷官一失其觉分其罪罪官不幸再三失小辍禄大贬爵而其失或远出所逻外波联蔓牵莫之雪白漕府猜祸吏聚椟如牛腰明漕长不曲直即有曲直吏辄以律雌黄其明嗟乎榷之逮不辜法端使然哉故余於廉卿之廵检芦沥不宁盩才之惧也虽然国家於鹾病之剧方议更而新之求天下之善言盐策者是诹是采廉卿试以其得於所学者为采风者言之使法不逮不辜余之惧也庶几其或免矣夫
送郭公知事还湖州序
杭江以南望郡也在宋为行都今为行垣所郡治领州一县八録事司四其俗具五氏而不一其民习?争巧媮而不和厚故奸伏易乘狱市滋起吏重应上取下什百于他郡非长以能材佐以良干之属捷应办工发摘者不能得治名廼者总筦某去经历某又去两知事坐不任废府事麻沸狼籍无与理者惟今湖州知事河中郭公仲敏以佐治令闻彻省府相君简识其人而伤杭治之难无与承乏者乃特移职於兹知事位在经历下其识赞三尺平以左右二千石者也公至则既鞚辖属曹而裁决予夺实又兼二千石之职时未期月而府事偾者起滞者疏破者补乂牙龃龉者无不妥帖顺易相府而下察宪漕所疾呼急诺又罔不周旋如意於是摄职称治民欢然诵之为良干官今复政而去也杭官吏相与张饮西亭以饯而乞饯言於维祯维祯急民无赖於吏久矣以吏苟於公而急於私而已矣有能移其私於友与亲者鲜矣矧能移其私於官乎能物其官於本位者鲜矣矧又能物其官於他之位乎故维桢开杭吏无治状至於废而去未尝不悲其才之穷及闻杭人谭郭公之政又未尝不叹其才微而无私之治足以及人之广如此也
李经历
经历古郡功曹之官功曹太守所自辟也经历今出吏部选用七品印章奏三尺平控吏牍进退上以齐二千石长吏之异同而下以内群书佐於成轨此其体益隆而责亦重矣朝廷慎其选与守令同以廉明者有操尚者居之故郡不得良二千石幸而得一良经历郡可治徽州路经历李君其代满归庐陵其从子出其郡人士所书治绩求余文叙以送之予惟李君之政班班可书徽人士侈纪载者皆能之抑今之称良经历者盖未有君之职其职也君之简讼词革滥卒吏未足称良于经历也平质剂于市明爰书于狱画委输之法而州县之官便安之未足称良于经历也惟其政有勿正于上必务引其人去弗正以就正如曲木之就绳悍马之就驭吁此真良经历矣余闻徽之羾金也岁监官取其羡为己有君还羡於民以准他岁羾之数徽之禄廪也田不足而取诸山山不毛则白取诸佃君收实入而蠲白取为久久定则乡之宿豪饵官府为奸也抑之不得行土胥相为根抵持短长於官也格之无所置手足所谓上之异同有所齐而下之成轨有所内经历至此信可以称良也余阅郡经历凡若干人往往?於随而不立未见职职如李君者其能已於言乎故为约其政件言之且视人以吏师非徒纪载也
送海盐知州贾公秩满序
天下公论不在公府而恒在闾巷之民若甚愚而是非之心则甚白也邦大夫之政其失者议於市谤於道而其善者亦啧啧不容口故欲稽守令善恶不察守令而察闾巷之言得之矣余过海盐田间往往逢伯格长颂其州太守之治问守为谁则宛邱贾公禧也余已心贤之未几州人士张玉集其饯行歌诗凡若干首来请曰自海盐升州置守其得民誉未有若今贾公之最者也曩时廉吏郡形迹仇视吾大姓家讼多不获其平公廉无嫌是避即理直大姓必举即不直虽贫弱诛不少借故狱者积岁不决者部使者多以属公而得其平亭吏罢软者挠寮佐庸闒者蔽吏胥虽令出无私有不能以直遂者公一施令群佐?若卑弟生之听严傅老胥顺流其风旨又肃然若家老之奉其尊行之以正限之以信故令有司可於上而惠无不逮於下也先是吏卒廵田里如蚁不絶公至立削迹上府闻之因检戒左右无奸州以其非令者又州民与亭族交其习蠭马焉易生事公申以条教悉改心归化无异时剽轻之风此其得誉於民而布之州府士之咏歌实有徵焉幸子一言叙诗首余以其言与其伯格长之颂合又以今之为守令者往往课米盐奉期会不复知有伸民情消民隐恳恳然以厚民成俗为事者遂乐为之叙以风告他吏云
送监郡观闾公秩满序
刘子曰忠孝不修他善无取吁臣子之职无他忠与孝而已耳韩非子曰亲之孝子君之背臣吁忠孝固不能两美也今有人焉於子不为悖而於臣不为背也岂非臣子之全美乎吾於钱唐守将见之者闾公是己公下车以来先问民利害休戚而务去其害与戚者郡有猜祸吏与夫强宗世家不仁於人必痛鉏治之犹之牧羊去其害群而群始蕃犹之理疾劀杀其病本而病始平民之怙法者必刑诖误者必思出之即不出如梗在咽必吐乃己此公理法也红巾贼?杭凡杆城守土之臣不微遁即卖降尔公独佐监宪某官监兵某官与贼持者十有三日阽危于矢石数四城池破毁而复完者公之雄谋大节作於人者矣时则高堂太夫人屏居密所公犹衷戎衣朝夕觐如平时不贻其亲有一日忧故出不称背臣入不称悖子吁若公之忠之孝吾所谓臣子之美非欤今代而去郡之民如去其父僚吏如去其师去之日民父老若干人走予次舍谒文志去思又持其謡送之卷请序以为郭西门供帐予亲见公之忠孝治状有为世道劝者於是乎书至正十四年六月三日
送旌德县监亦怜真公秩满序
国朝监官郡邑达噜噶齐於官属为最长其次有令有丞有簿尉又有案牍官以首领夫六曹之吏凡事会之来吏与令丞得相可否议论然後白之达鲁赤其署事也亦然其职秩为甚尊而职任为甚优朝家近令以六事责守令达噜噶齐任与令等昔之尊而优者今转烦剧矣宣之旌德县亦怜真公始由省署而典符印累监望县三调至於今职且四载宣上德以及民而使民无愁叹之声山林草泽咸知向化大府藉之以集事同寅恃之以取则民有所赖而不恐吏有所惮而不肆六事之备固无可议而於学校尤加之意焉延师儒广生徒月书季考凡邑之人士咸囿於教养乐育中弦诵之声相闻是又知所本矣往年淮寇渡江列城残毁延及旌德而公首奋忠勇克复之百里之命於兹有寄是以兼资文武而才足以有为者也今年夏政成上考余学徒马某职教于县承公勉励作兴之力於其行也求余文以赠马生之言有信於是乎书使他日之史馆传循吏者有所采云至正十三年九月廿有四日
王学録秩满序
至正八年夏四月平江学録王君达卿书满去自教授而下洎郡之大夫士与君经游者咸诗赋歌以饯而属予为首叙予方游於苏视苏学之废也甚矣提学者非不薄责教也而教无以教钩稽养也而养非所养郡胶庠之大【句】覆不如一齐民之家塾有程有则也幸而官於是事有忧焉忧而有为焉学之録王君是也盖王君有孝有行人也曩之养非材者王君有以去之材失养者王君有以引之养之非其斆斆之非其术者王君又有以纠而正之他人日从其失王君日修其勤故苏学之废而稍正伊王君是赖於是士之议者曰学校不得良校官得一録足以兴教犹之郡不得良二千石得一録亦足以兴治也以王君之克官于録若是则积阶为郡幕官不能佐治于二千石者吾弗信已虽然以王君之学愈修行愈力志愈远大也又岂藉一文学之掾积为资级而起哉君应进士举余尝视君大易之义矣深微而洁净又尝视其赋也丽而则其代言也温顺而简古连不幸未售主司则主司之未明也一遇明主司君之未售者售矣售则道山壁水其选也尚暇为人司二千石吏牍之劳哉嘻抑之久者伸必远怀之大者发必洪吾言有俟於君矣
送徐州路总管雷侯序
至正八年夏天子以徐州之域风气悍劲因以饥馑多寇盗民困於昏垫八年春遂统有四州七县之境为会府一时僚吏艰厥选守长为尤艰於是海道都漕府万户雷公某以首选为总管陛见其人申之以丁宁训戒而後往鸣呼以徐州为中原剏府雷公为其开府守将非其人之才贤负宿望一时且简在上心者曷当此哉余闻雷公之为棣州也棣寇盗之冲历能守若干人无以为御公不特善御且有以化遣之至今棣人称雷防御啧不去口其帅於海漕也前漕而去者多直鱼龙之渊剽盗之巢薮人销解舶公起漕凡一百八十万不十日舟凑直沽道鲸涛如坦途粟无升合遗若公者可称朝廷干臣无负上选任者矣吁以棣州之化道海之庸推而大之於徐州也其有不称重选答上训旨者乎虽然吾方有感於地气之王衰者吴楚为古荒要蔡放之所逮今为衣冠玉帛之乡徐豫为中土而鞠为山莽者十六七一邑生齿有弗敌江以南一旅之聚民望南而流如水之欲东司牧者弗能禁也今二千石以地辟户羡为着令公为徐州也治最对着今吾见中土之富庶与今吴楚地同又岂忧赤子弄兵者本末止哉公尚以余言勉之徐州之人日夜望之是年九月之三日吴人士咸赋歌诗以饯而会稽杨某为之序
送平江路推官冯君序
平江路推官许下冯君秩满苏父老留不可则相与述为歌謡以送之求予言登载其所善以为之序予客苏未久不识其所善询之父老则曰由东嘉经历治最任高等升任刑官于苏苏烦剧郡也狱讼繁兴奸伪百方出上游之署有行丞相府监漕官都水使司海道都司或所为政不直则卖直者乃声於上受谤责在须臾间而况贰推者阙君独任大府狱事其视犴狱常欲为?死者求生路惟恐失附于律成案具吏多受狱货欺情伪於君者在署审成案未詧退参所疑於父老宾客故月朔作乡约於父老宾客使之过有以告君之于刑官敬事类此予曰狱者天下之大命也推官又命死生决也何可以不之敬乎孔子於言偃之宰首以得人为问欲其资於人者施於首政也矧狱之不自用而审取诸人以为明者乎明智如臯陶淑问如臯陶其狱之疑犹有资於神羊之所决者冯君任推讯而能取诸人以裕诸己忠信清明见诸歌謡不必资于神物以为聪则冯君不贤於臯陶已乎夫臯陶举而不仁者远冯君举而在高位吾见其民之有赖其仁者矣故书至正八年冬十月
送理问所知事马公序
行中书省古之藩国方伯连率之寄也地大任重故其法揆严体统峻宣布政条于百司庶府惟大纲是张是主凡细之务不至於执政之堂乃署理问所于垣内若法曹议府焉所以发奸伏伸抑枉平允治法也官其所者非才且贤莫胜其任而幕府之员又议法之所起也东平马公某为浙江行省理问所幕府官刚毅有为善持法才每详刑决政上其议於相府六曹莫不韪之而百司庶府仰之以为凖由是知其官之才且贤又莫急於幕府员之才且贤也予唶代之居高位亨厚禄者率多世勲中贵之曹奴隶其部属牛羊其人民以好恶决是非以喜怒行赏罚颐指奔走孰敢少拂其情为其部属而又执笔居幕府员独能持议不屈与巍巍赫赫者相抗而求归于口是若马公者予所谓才且贤者非欤公之所以持平曹取重政府者决非声音笑貌之所得也盖公自公卿子弟练习朝章起身宪府吏为大郡从事遂以亷能擢相府掾由掾为今职其能明庶事决大议者可知己秩满上名春官明天子方急法则之臣以理天下之幽枉必有以处之矣於其行也叙以为别
送马彦远旌德教谕序
百里之治有长长选于吏部而承命於天子百里之教有师师选於学而承檄於丞相垣师若轻於长然长不教民无以为治教民必使专出於师则师之道实甚重於长也故师道尊者百里之长礼之为宾不敢以势上之吁主百里之教者其可自待之微乎钱唐马生彦远由明经举为师儒之官初去为晋陵县教师人以彦远才德受贡於卿大夫宜达於天子以为通都大邑之吏而低徊偃蹇为教师於十室之邑疑其自视有懑懑然者又岂知县教师之系有重於县长者乎吾闻旌德山水邑也地不肥沃而多出秀民昔之擢高科为大儒者往往有焉今历岁大比者凡十数而士未有占贡籍者岂人材之异於昔哉亦职教者亡状之过也彦远居家孝於亲与朋友交信义自立而讲艺於晋陵者皆圣贤之遗旨当世之要务也今去为旌德师以其修於家者兴其人之孝悌忠信以其讲於道者作其人之经济才畧吾见旌德之士以行艺歌鹿鸣而来者皆推言其自於教师则彦远之道行有以佐一邑之治矣有何计百里之吏穷卑彼此哉况彦远道益大闻益彰其躐峻资取高位与通都大邑之吏相颉颃特跬步地耳十室之邑果足以久稽彦远乎长旌德者亦怜公杨宝公皆右文以为治也必以余言为然
送孔汉臣之邵武经历序
国法慎守令之职号曰选用幕而元僚亦不委之钤曹常格以其司守令出内之喉舌也今天子既申明守令之制而尤重幕元僚之选选必以廉靖有风才者居之虽闽蜀二广去天万里远三岁必遣使者抵其方面用天子命以署置其官慎选守令与其幕元僚同一中书吏部之严也奔竞者往往争入其选以利转阶之速而不知司选者其如此才而贤者陞而不才不贤者其黜多矣襄国公孔君汉臣始由胄监伴读出从事微州丞相府闻其贤也辟为属掾年劳满而司闽选者有署为经历邵武盖孔君之廉足以寡欲知足以詧微刚而易以鬪故以武名然小人勇於恶君子亦勇於为善也君先圣之五十四代孙也胄监之秀也丞相府之素推择也推其善以及君子而化覃於小人吾见邵武咸以道义相高而人人有邹鲁之风不必击断鸷猛以成二千石之理者非君而孰与於此乎君往哉毋徒谓入官远徼利而转阶之速云尔其行也取道吴淞之士咸为歌诗以饯而余适会於其乡人张彦明所且介彦明徵余序故序之卷首云至正九年四月四日
送江淛都府吏倪光大如京师序
自成周选士之法废士有逸而他出焉者吏道滞於儒者目吏为俗流於吏者目儒为迂二者始相兵而不相谋矣汉唐士有起自书佐卒吏至名宰相如萧曹辈者固不可望十一於千百且以今吏言之例限七品秩复开以四品而不次登显荣者往往列八位而不尠也若者起恪守陈编刻画章句执一自用不达时宜其於修身齐家治国平天下之道非讲之不详一旦在官颠倒悖乱全与道戾故由科第取官者其政绩不能不愈於吏椟起身者则亦有愧于古之士矣然吾亦有感於今之吏者揣摩徂伺深诋巧文力制长牧气压豪氓称为能吏苟媮刻薄恃以为治具而欲望其国理民安是亦却行而求前矣虎林倪君光大蚤年读经史欲由儒进志伸弗遂试吏於江浙都府周行推之为儒吏柳子厚曰士之习吏恒病于少文故给而少文不肆饰於华者又病於无断故放而不制倪君以术饰吏治吾知其给而能肆放而能制者也况其事七十之亲以孝闻友朋友以信自任夫孝与信忠君爱民之所出也君推之於吏治以日涉穹位食厚禄上列八位以任国家之大事非君谁望哉又岂得与州邑俗吏循资格为进级者同日语哉今赴京师上计钱粮事来别予吴门而吴之士君子又为诗以壮其行且推予为序遂引於卷首若此时见予望光大者远云至正八年十月甲子序
东维子集卷四

[book_title]卷五
<集部,别集类,金至元,东维子集>
钦定四库全书
东维子集卷五
元　杨维桢　撰
序
送刘主事如京师序
圣朝设官莫严於守令莫要於风纪风纪上明天宪守令下逮民情然居风纪往往由守令之得其职者以喻下情而后可以申上宪也审官於守令风纪者不已重乎大梁刘公文大初用茂才掾广宪以识大体称同知於姚州事大得民誉力行核由事富者惟见贫者力纾建穷摘伏政号神明转上海尹剔弊蠧振废坠察譁民之挠于政者积讼尽疏狱市遂理杜浦民有杀越人于货公至亟改过自新胥吏滥而诈者遣归读书公暇建社学行乡约礼凡民间簿书期会揭信于墙屋听民自诣胥隶意公三年不出郊关民扶老将幼听教诲行礼让刑错不用由是大化秩未满司举者以公廉能迁主事户部民泣而留不得行未几丁内艰执丧如礼躬庐干山之墓民趋役者如子然始公尹邑之日咸谓公登风纪台省荐剡且交上矣而迁主户部事与典邑谕民情者不殊科皆御史之阶也制阕觐京师吾知其不留部矣职风宪者方与循守令交调公其不副邑民之望乎果尔公去州郡承宣之劳而将受明天子耳目之寄以东南民间利病不能彻当宁者公悉究知其情矣某事利某事弊某法因某法革使民无所疾苦而明天子无赤子之忧非吾之人所期望公之所不自让者乎邑人士歌诗以送者皆德於公而不能自已者辱与公交最善知最悉焉故序其所歌诗而又着民之期望於公者如是至正九年秋八月七日
送省理问所提控范致道序
论吏者曰吏廉无才不若亡廉而才嘻才吏之推重於世者如是矧又才而廉者乎论者之推从可知也山东范君致道由簿出佐至提控理问所案牍盖今之所谓廉而才者乎君在幕所在者府讯鞫事下持三尺论裁诸曹林立咸心仪君听关决然後抱成案上署所所官意三二君攘决辨是否归诸一至其确於辨也上政事堂与宰相而下争枉直故难决事必经君即不经君必後有失君既以廉律身廉则公公则明而又有才以制之其应事也如镜见微恶议法也如度度短长权定轻重毫杪不少忒嘻制谓理所为行中书法部得廉而才如范君者为宾佐非理所官之幸庙堂法部之幸也参府庄嘉王公尝奇其才彼命南征特辟君幕府君即勇往参赞戎机雄畧君交尽其才而廉者之所推无往而不理年劳满理所官咸叹息不忍其去吾谓理所官为一所惜以君之亷为天下信以君之才为天下服范君当为天下用在古王制辨论官才而告於上者司马职也今之居是职者方复王制范君之名在辨论列则范君自此将为天下大吏矣拯吾民於涂炭还太平於圣王非范君吾谁望范君尚以吾言力论
送杭州路推官陈侯执中序
余尝读史窃叹于定国之治狱无寃则福流子孙而燕士呼天六月飞霜东海杀孝妇三年大旱其变系于国者如是代人法吏兴一狱至蔓延数百人积岁不能决卒?之死地其伤天地之和者有矣我朝奄四海为家深虑一夫有不平者内有刑部外有刑所郡又置推官专刑狱之事盖以变之所系者大故慎之也余来钱唐见杭之推官陈侯执中者有定国之风焉杭之为郡地大民多最号繁剧刑之颇辟狱之放纷有不可胜言者侯居杭三年人仰之若父母畏之若神明咸颂之曰陈侯未来政苛狱繁陈侯既来反薄而敦民蹶于阱陈侯生之羊狼贪狠陈侯惩之吁嗟陈侯执法不烦风霆霜露生意流行余闻而嘉陈侯以士君子待杭之人遂有士君子行且不忌陈侯之德而歌舞之乃至正十一年九月侯去杭觐京师士大夫谒余西湖之西出所集诗若干篇推余序之故得论其事畧抑余闻陈氏之先有曰寔者尝为太邱长以德重於世而泽流子孙陈侯岂其後耶今陈侯治狱无寃又若此则省府上之台宪察之必将大显于天朝而福之流於子孙固未可一二数也惟陈侯其勉之
送李景昭掾吏考满诗序
济宁李君景昭为江浙行中书省掾也以才器受知于丞相府凡若干名称赫甚考满还里大夫士咸作歌诗以道其意恋慕之私诗成一卷俾予序首予为之言曰夫世之所谓善于世其家者岂徒传珪袭组之谓哉其家法之所以贻於後者必将继志承训图以趾前人之美而不陨其家声焉尔惟君之先大夫文昌公以文学政事为时名卿其家则官规夫人之所取法而况於其子孙乎盖吾於是而知君之善於承继也始君游成均即有隽名继用公廕授邺州鄄城县丞既为推择为掾君以廉律己公以莅事特文墨议论参赞硕画奉上接下罔有弗周非所谓能趾前人之美而不陨其家声者乎昔者季孙行父之言以谓先大夫臧文仲教行父事君之礼行父奉以周旋弗敢失坠其後行父九十为鲁名卿由是言之世之所谓善於其家者必若行父而後可若君者岂非行父其人欤夫善於世其家者忠孝之道也道人之善而不能无言者诗人情性之厚也序诗人之意而必本其父兄者厚之至也时之知君者尚以予言为不佞哉
送沙可学序
我国家混一天下地大民衆既内立中书以总其纲外复设行省十以分其治而方面之重土贡之多江浙寔居最省故厘其地者其人为难耳某年某官来总行省事求从事掾之贤能者首得一人焉曰沙可学氏又得一人焉曰高则诚氏又得一人焉曰葛元哲氏三人者用而浙称治盖三人者天府登其乡书大廷崇其高等而拜进士出身赐任州理佐理之职者也宜其於簿书之繁剧笔椟之纎细有不屑焉而三人者屑焉何也或曰掾年劳视州若县加半三人者盖利也夫天子之所委重者惟一二大臣简在上心者为股肱於内外内相为天子得人为朝廷外相为天子得人为四方欲内外无治不可也矧江浙之方面重而上贡多从事之掾不择其人之贤能有治才足以赞画诺辨是非可否明治理得失成败而推习文法利刀笔者是取则何与为治哉治不治较诸一州一邑其大小轻重何如耶今某官之求贤能掾於三人者始能罗而致之以礼三人者又能终不负其所求而相与以有成也则三人者岂果利於年劳而私便其身图者耶可学秩且满大臣留之不将荐之中朝其於行书吾言以为赠盖士以外相得人为天子贺而不已有用之学为进士出身者勉
送嘉兴学吏徐德明考满序
圣朝三岁一大比兴其贤者能者布列中外盖欲收儒效於天下而致隆平之治也犹虑所选者有遗才州郡庠序司之史复用文学生使以儒释吏事其望儒之效切矣吏出於儒者学升於州升於郡等而上之或宪漕吏或理曹帅阃吏又等而上之则入流钤於吏部簿部县寮知幕府坐禄位而治人矣殆非刀笔吏胥起廵尉所者可同日较崇卑也朱方徐德明氏世业儒其祖父皆以孝弟忠信为家风朝廷以孝义旌其门德明之才器涵育薰陶有自来矣至正八年侍父游嘉禾肄业郡庠学正应公学焉为学司吏德明之司椟於学也凡春秋二丁朔望祭奠师儒之文告生徒之膳养金粟之勾计营缮之书庸殚智竭虑一以奉公为心曩太守凌公留意学校政季试以作人才习大乐以奉祭祀德明奉承厥役靡惓于勤有成绩至正三年教授康公来领学事藉其恊赞者居多越明年府檄本学官吏自徵租入德明奉行惟谨推之以诚约之以信佃夫输逋莫不悦服其有积曰门丁佃甲相根株为乾没者德明又能廉得之不烦垂楚而徵复元额观德明之才敏学优有功於学校者如此推此以往何试而不可乎年而既满浩然有去志士友挽留不可相与崇酒于觞载肉于俎饯之东关之外德明又枉舟过余次舍求一言为行赆夫千寻之木必自毫末而生万里之途必由跬步而始继自今将见德明仕进之阶日高而日远曰漕曰宪曰理曰节入流钤於省部吾所谓坐禄位而治人者可指日俟德明以予言勉之至正十三年秋七月日序
送理问所掾吏王安正考满序
至正之三年江浙行省理问所掾吏东平王安正考满杭士友咸饯以诗诗成卷属于会稽杨维祯为之序予惟仕之由吏进者积年劳於簿书循资格於流品者常才之所能而能人之不能者必英才俊特者也吾见其人者安正王君者也淮贼猖獗一时系仕版者非质懦而惧识鄙而逃则诡军功以资捷进者尔孰有忧国如家委身殉职不以利钝得失为却顾者哉迩者平章教化荣禄公统兵西讨属掾在选中者安正为首列安正起身理所议事用法人称允及在军中献纳谋画卒能参赞成功凯还计赏当擢高要而安正退就前考不敢自有其功以取一阶半级之荣亦可以知安正之克守其正与一时系仕版诡军平功以资捷进者不侔矣方今国家急才於有为有守之人安正虽不以军劳资进取而为国求才者吾知其不安正舍矣惟安正戒严以俟至正十三年秋九月十日序
送浙江西宪书吏李公锡序
朝廷设官分职百司庶府要而重者无越于风纪天子之耳目寄焉生民之血脉贯与台内外以总其纲亷访十二道以张其目官於是者必思慎简廼僚而书佐之吏例以通大法敦风操者在选列也而士之欲出身自见於世者不幸不为卿大夫所荐则亦於是顾观其所为主焉燕城李公锡之为浙右宪书吏也由宪府某官知其操行文艺之异而推择之公锡於某官观其所为主乃褒然而来如鱼水之相得宫徵之相宣其为人廉介耿峭才高而识远司宪之长洎幕府之寮无不以其言议为可否而公锡之执策献替者未尝不出於三尺之公尝侍某官调兵某所而赞画之长弭戢之功彰彰显着今年秋年劳已满濒行吾属饯言以为别先是公锡由成均造士筮仕善佑库使遂历刑部吏都水庸田照磨今以职官为宪府史是其老成才识谙时宜达政体有以赞画评佐中书之政者可日月冀也嘻此海内之人所周望岂直吾属之望而已哉於其行也序以为引至正十三年冬十月吉序
送李仲常之江隂知事序
江隂古延陵邑也在唐为州宋为县复为军今地利日广民齿日繁处以散州直隶省部与他列州属会府者实殊故居幕府者皆受天子命与会府之宾寮等也其地左姑苏右京口前控大江後带沧海鹅鼻为神禹之区席?为郭璞之宅翠君中立石凤旁飞此又其流峙之胜也故乡有鱼稻之富市有珠犀之珍人秀而文有淮楚之风其官府事简自宋以来称道院间两浙宦游於其地不亦优且乐哉然近者盗作鱼龙之薮挠及漕赋文股椎结且以江国之衣冠者相货居官是邑者不无优焉东易李君仲常去为其州知事仲常博识而敏於才好谋善断掾内府十余年以通了称其应外务固恢乎其有余裕矣仲常往哉佐其长以善道率其下以先劳吾见江隂之治有江山风月之胜鱼稻珠犀之富而无鱼龙之薮之警以病吾政也不在仲常乎赞画之暇形为咏歌幸有以寄我
送彭彦温直学满代序
学者司计主金谷出内之吝犹有司之有庾氏也庾得其司则民无箕敛官无悖出之患计得其司则农无失征士无失养然则校有官主教而计主养也养足而後教可以行则计之有功於学校又岂可以有司出内之吝贱其人乎故着令必慎选其人年劳满者为谕録起阶近更令虽以府邑主椟吏易谕録而负才諝者得以一介之士上佐二千石出政令其功德之及民者顺且易也视谕録五年十年不得升次以行其志即得佐府邑去老死不远者孰优孰劣乎会稽彭彦温氏家世儒者也乡大夫尝以经行举之有司弗售犹不远数百里从师于吴下由是吴学辟为学之司计其职乎计也能稽籍以为入量入以为出撙节其横费而金谷之用恒有余是其力于计而有功於学校者也年劳以满教之官及学士大夫咸惜其去而恐继者之未得如彦温氏也然彦温阶此以司政椟於府邑以佐二千石之行事将见及人之力有大於学校者学士大夫又何惜乎其去也咸送以诗而属予为序彦温为予乡閈生其仲彦明又从予游故序
补过斋序
松江守陈府公初涖政属吏皆移病于外首鼠进退公曰吴儿欲以习诈为俗耶下令召见诸曹吏书佐视其可用者若干人中得萧兰独称悃愊吏呐呐似不能言者而中则慧了识事体府公前每白事必兼数曹无一误失者诸曹疏诞者学之而弗能万一府公益独奇之兰愈恪谨退公辄闭置斗室翻阅往史及今令甲书又自命其斋曰补过取诸圣经之训进尽忠退补过也介其外舅阆翁求一言於子杨子杨子喜淞之民上有良二千石下有悃愊吏一郡之庆也为之叙曰昔李孝伯不就郡功曹曰委质事人亦何容易惧以职小咎大为身辱耳子今有又何有於补云然古之大吏亦有闭合思过者知矧郡功曹在拟议三尺书之末者乎於是乎叙而系之铭辞过而不闻实惧尼父过而能补人为舜禹惟萧史氏匪利刀笔补过尽忠允中功曹【阙】以悃愊之质加以周密之理以行乎贤府公之成规过且无
乡闱纪録序
军兴贡举事中废士皆以弧矢易铅椠之习至正十八年冬中书下议驿梗外省士人会试必道海道海必候风信於夏许先期春贡於是江淛行省以至正十九年夏四月羣试吴越之士斤斤百余人议者谓戎马生郊何暇闭门角文墨伎时左辖崔公专提调佥宪郑公又监督之而大相开府达公力主於上平章光禄张公特助金谷之资假羣堂为贡院所不一月竣事选中左右两榜凡三十有六人备榜十有五人郡守谢节既以鹿鸣典故宴士又梓行选中程文及帘内外官唱和诗亦联附於篇首编成徵余叙余既预考文事不得辞夫文事得於盛明之时常不足纪而得於丧乱多故之秋则非常也合叙以视後遂书是岁五月朔日
送甘肃省参政王公序
自昔内外臣重轻劳逸之体各有差故调有左右之辨国家幅员之广汉唐宋所未有也笃近举远衆建行省省各置首贰平章丞参是也虽远方面如云南甘肃而内中书臣交相出入不以轻重劳逸为辨与况天下在太平全盛之日则凡内臣之出参远方面者岂果为左乎大梁王公可举以文墨旧臣出参甘肃省政事吾党之士谓公宜居中论事陈王道上前致其主於三代之隆也而出治於边远在万里外岂不可惜哉是未识国家衆建省理及吾圣人笃近举远之意也甘肃古西戎地自受国家节制为冠带之区数十年来兴材取士其风一变与诸夏等然则寄一边之重而广之以声教之盛非老成文臣不能宜公受命跋涉万里外虽不在天子之侧不吝也是行也公其可自左哉公之行也自吴之海漕吴人有赋诗以饯者使余为之叙故为公道其职之重而且解左调之疑公者也至正七年冬十月初吉序
东维子集卷五

[book_title]卷六
钦定四库全书
东维子集卷六
元　杨维桢　撰
序
鹿皮子文集序
言有高而弗当义有奥而弗通若是者後世有传焉无有也又况言厖而弗律义淫而无轨者乎自孔氏後立言传世者不知几人焉其灭没不传卒与齐民共腐者亦不知几人焉姑以唐人言之卢殷之文凡千余篇李础之诗凡入百篇樊绍述着樊子书六十卷襍诗文凡九百余篇今皆安在哉非其文不传也言厖义淫非传世之器也自今观之孔孟而下人乐传其文者屈原荀况董仲舒司马迁又其次王通韩愈欧阳修周敦颐苏洵父子逮乎我朝姚公燧虞公集吴公澄李公孝光凡此十数君子其言皆高而当其义皆奥而通也虞李之次复有鹿皮子者焉着书凡二百余卷予始读其诗曰李长吉之流也又读其赋曰刘禹锡之流也至读其所着书而後知其可继李虞以达乎欧韩王董以羽仪乎孔孟子盖公生於盛时不习训诂文而抱道大山长谷之间其精神坚完足以立事其志虑纯一足以穷物其考览博大足以通乎典故而其超然所得者又足以达乎鬼神天地之宜其文之所就可必行於人为传世之器无疑也予怪言厖而义淫者往往家自摹刻以传布于世富者怙资以为而贵者又怙势以为意将与十一经历代诸子史并行而无敝不知屈氏而次彼虽欲不传不得也必藉贵富以传则贵富灭而文亦灭矣呜呼贵富者不足怙以传而後知文字之果足以传世也文如鹿皮子而不传吾不信也予以鹿皮子同乡淛之东而未获识其人其子季持文集来且将其命曰序吾文者必会稽杨维祯也於是乎序鹿皮子陈氏名樵字君采金华人居圁谷磵常衣鹿皮自号鹿皮子云
留养愚文集序
括之士以时文名於今日者有林君则氏叶见山氏徐景熹氏刘伯温氏项子华氏以古学名者则有郑息堂公洪乐闲公叶壶谷公留万石公时文古学使通能之则有不工者矣留君睿养愚乃万石公之从孙也过余姑苏所次出钜册一编视曰此睿之杂着也先生号知文幸为睿评而赐之序首焉予始读其传志各一首客来辍之夜张灯继读之箴铭诗赋乐词些语凡若干首皆声毗法合各适其职明日又读其时文所攻尚书义若干通又辞敷义鬯不谬夫古史氏传心之旨为之大异曰古学与时文不通能而何留君之通能乎予闻括为山州而留君所居山水为尤胜山有曰龙曰鹤曰文曰锦曰九楼溪有曰好溪石响石潭有曰神潭山川润气出为雨云清明之英为日月之华小秀於草木而大秀於人留君其大秀者欤不然括士之不兼长者留君不克兼也虽然学古而後文古也文之谐於古者必不谐於今韩子论时之文曰予大惭者人以为大好留君有志於今文为进取计则不可以不惭者为之矣以惭者为之则於古者不能不悖矣留君将何以处此留君曰睿宁以古不惭者病於今毋宁以不大惭於今者病於古也遂书为序
聚桂文集序
秦汉之士无时文以其所陈说於上者皆近乎古而未有立体制定格律以为去取如唐宋以来号为举业者也韩愈氏病之以为大惭者大好则时文不可以传世也谂矣我朝设科取士虽沿唐宋而其制则成周文则追古于唐宋之上故科文往往有可传者然有司大比之所选者又不若师儒义试之所为取为优也何者大比之所选仅一日之长而义试之所取则寛以岁月之所得也大比开而作者或有遗珠之憾则主司之负诸生也义试开之作者或无擅场之手则诸生之负主司也嘉禾濮君乐闲为聚桂文会於家塾东南之士以文卷赴其会者凡五百余人所取三十人自魁名吴毅而下其文皆足以夀诸梓而传於世也予与豫章李君一初实主评裁而葛君藏之鲍君仲孚又相讨议於其後故登诸选列者物论公之士誉荣之即其今日之所选者莫盛於江浙而江浙之盛饶信为称首者乡评里校之会岁不乏絶也今饶信之盛移於嘉禾嘉禾之贤守长实为集贤凌公颛务古文而崇化文士有名世者作不惟斯文增重而嘉禾之文风义俗从而振焉则文会之作固有补於司政者不少也斯文锓梓濮君又求一言以叙首於是乎书
曹士弘文集後序
余生晚不及识庐陵曹先生及来钱唐获覩与刘志善书书言刘光伯杜子美诸人之学不闻道王氏陆氏之学为无用之空谈独有志於述礼乐徵文献余已异其为人恨不得与之共世同里閈接其言议也未几其子希顔以南陵遗藁来则知先生抱有用之才不见於世而见者惟此耳吁编简零脱曾无几矣诗凡若干篇文仅二十有九首皆津津焉善言世故综之以往史而?之以圣贤之理非代之学者谬悠无边畔芜澁险怪以为辞者之所可及也观其翁彦扬之让议则范史不无佚鸿【阙】　之悖李庚伯之孝纪则鄠人对亦不无忍薄之愧议之近於情而依理虽古之人惧焉况今之谬悠为学而芜怪为文者邪先生之学之才如此而世不材其人利其道岂不媿当代君子乎予求生其人於今之所接者不能为愧盖益甚矣孟子以诵其诗读其书不知其人可乎是尚论其世也谨为之编次及正其脱讹而且志其尾以寄余尚友之心云
王希赐文集序
干将之器利可刜锺然其利之司於人者有当不当焉君子以御宼利也盗持以杀人亦利也文章大利器也而妄庸者轻用之世无时分寸利而危至於杀人吁可不慎诸故司文者不以轻属妄庸戞戞乎难其人者诚以利器之雄伟不常而有推?廓清之功者也自今求其人於六籍而下斤斤邹一人楚一人燕一人西汉三人唐二人【通愈】宋三人【周程在焉】今姚【牧庵】虞【邵庵】而次未以数断【句】之数人之文实代之利器而利之当於人者也皆雄伟不常而有摧?廓清之功者也今之妄庸者蔓衍草积动自哆大曰吾文邹楚而降之文也当有传也布於今与後不必越五年十年其蔓衍草积者已与粪土同腐传何有乎括苍王亷氏为文凡若干篇遭兵火而失者过半今拾遗藁及续为文又若干?王子读书二十年而始敢为文盖有利器之本其为人磥砢有奇节又有利器之操者也知其利器不无用於世不无用於世则其传於人与妄庸者异也必矣书以序之
再序
我朝文章肇变为刘杨再变为姚元三变为虞欧揭宋而後文为全盛以气运言则全盛之时也盛极则亦衰之始自天历来文章渐趋委靡不失於蒐猎破碎则沦於剽盗灭裂能卓然自信不流於俗者几希矣吾尝以近代律今之文仅得与曾巩苏辙王安石李清臣陈无已之流相追逐相亡而中衰也已不得步武於陆游刘克庄三洪矧叶适陈传良戴溪乎不得步武於叶适戴溪陈传良矧晁张秦黄乎不得步武於晁张秦黄矧二苏欧阳乎时则举子之伎兴矣不惟代无作者而监识衡定为之先者无其人也亦久矣吁吾於此求夫笃於自信不为流俗所移者东浙之士仅四三人曰王廉氏其一也其为文不谐於人人则以监识衡定者属於吾吾每为之起畏谂其追古作者则西京而上秦与燕也楚之骚也春秋之国语也班固崔駰而下弗论也若是者其时於一已之独不以一代之气运盛衰为高下者也岂不伟欤吾使魏生镇録其追於古者而告诸学古之友云
杨文举文集序
文章非一人技也大而缘乎世运之隆汚次而关乎家德之醇疵当世运之隆文从而隆家德之醇文从而醇士以文墨为能事幸而生乎昭运之代又幸而出乎明德之家若吾宗文举者非其人也乎文举通微先生之嗣也先生领台檄主文淛闱时予实列同考听先生言议凛然为起立知先生之学出道江张氏张氏之学出紫阳朱子故其为议论文章不一於正不出也二十年来先生之墓树拱矣幸先生有後如文举获见予吴门次舍示所着碑铭叙志箴颂论赞凡若干卷累日读之喜其识职而各毗于律理?而其言沛如也予自居吴门闻公之名能文者无虑数十家类未有及文举者则知文举之得其本於家而又丁乎气运之盛於国家者非庸衆人之所同也昭昭矣抑吾临文有感也先生入翰苑不两月辄谢病归高文大册不一二见诸史院而文举之文亦多遐方下邑之所撰録未及铺张乎帝畿也嘻文举之文岂遽尽於是编也哉夫兰台芸舘文章之居编摩述作文章之职也居其居而书夫言职者或有矣顾有得其职而不居其居者吾不信也文举尚以吾言俟之皇元一经业且作矣文举尚以吾言勉之至正戊子十二月序
春秋左氏传类编序
三传有功於圣经者首推左氏以其所载先经而始事後经以终义圣人之经断也左氏之传案也欲观经之所断必求传之所纪事之本末而後是非褒贬白也然考经者欲於寸晷之际会其事之本末不无繙閲之厌於是类编者欲出焉钜鹿魏生德刚初授春秋经学於应君之邵应君始又执经於吾吾於三传有所考索必生焉是资其暇日以左氏所记本末不相穿贯者每一事各为始终其类编之名曰春秋左氏传类编昔铎椒虞卿辈各作左氏钞撮其书盖约言之编耳未知求经统要也生之是编岂钞撮可以较小大哉予念其用工之勤俾缮写成帙传於同门之士生且求言以为序予於春秋诸家有定是之録凡十有二卷未敢传於世也盖经有不待传而明者因传而蔽者学者通其明祛其蔽而後圣人之经如日月之杲杲焉故不协者虽三家大儒言之亦黜也生尚以予言有以定是於传家则经之如日月者不患不明矣生勉之哉是为序至正十四年秋七月朔序
曹元博左氏本末序
左丘明受经於仲尼故作春秋传以为圣经之按後之传左氏者有铎椒尝作钞撮八卷虞卿作钞撮九卷是又有功於左氏者也惜其文无传矣至汉张苍贾谊复传左氏河间王进於武帝至成帝时刘歆校秘书而好之始立左氏春秋和帝时遂立其学而左传大着又其後晋杜预复表章之而传有注释夫左氏为圣门弟子又身为国史纂记本末考索惟精其文或先经以始事或後经以终义大抵有以原始而要终也後之言经者舍左氏无以为之统绪故止斋陈氏谓着其所不书以见经之所书者皆左氏之功此章指之所由也云间曹元博氏复按经以证传索传以合经为左氏叙事本末若干?类之精订之审以博学者之观览其用心亦勤矣论者以左氏作传为仲尼忠臣杜征南作注为左氏顺臣非忠臣今元博序其本末抑为左氏顺臣乎忠臣乎盖左氏之失工於言而拙於理好以成败论人妖祥计事往往传过於注元博既序其本传复能权衡其是非合乎笔削之大义是又爱而知其恶谓为丘明之忠臣也岂不伟哉元博尚以吾言勉诸
春秋百问序
六经皆有疑而莫疑於春秋疑而不决而欲得笔削之微者盖寡矣此春秋之经有百问也予家藏是书凡六卷尝授之无锡孟生季成季成又传之於华亭曹君继善之子元朴朴以其传之不广也特镌诸梓而徵予为序是书也失其首辞久不知为何人所着或以为万孝先先又不知为何时人观其设为问畣者往往与予补正之意合实有以释是经笔削之疑予令孟生勿秘所授而未及板行于世今曹君父子能推所秘於人不遂吾之初心而贤於汉儒之私论衡於一已者乎虽然道学是讲者谓说书不古虑学者不求诸心而惟口耳之是资夫百问之书探圣意之微而欲决之诸儒未决之论非见之卓思之精者能之乎谓资口耳之辨不可也学者於春秋苟读而未有疑疑而未求释于心而遽观是书之广传也为病则固存乎其人焉
春秋定是録序
柳子曰春秋如日月不可赞也然则高自立论者皆诞也欧阳子曰春秋如日月然不为盲者明而有物蔽之者亦不得见然则将以制盲而祛蔽则亦不能不假於词也经不待传而明者十七八因传而蔽者十五六明目者祛其蔽而通其明则其如日月者杲杲矣余怪三家既有蔽焉而诸子又於其蔽者析宗而植党争角是非不异讼牒使求经者必由传而求传者又必繇诸子是非纷纷莫适所从经之杲杲者晦矣世之君子既晦於求经复於诸子求异其说是添讼於纷争之中恶物蔽目而又自投以医者也维祯自幼习春秋不敢建一新论以立名氏谨会诸儒之说而辄自去取之为定是録说协於经虽科举小生之义在所不遗其不恊者虽三家大儒之言亦黜也吁予又何人敢以一人之见与夺千载之是非何僭自甚亦从其杲杲者决之焉耳後之君子倘以録犹未是改而正诸岂敢讳乎
禇氏家谱序
禇氏之系出自微子宋共公子段食采於禇号曰禇师因氏焉其在卫有禇师子申定子者盖其族之仕於卫者也汉元成间有禇先生大以行显尝补司马迁史记六朝以来禇陶禇裒皆以文学名至唐禇亮博学才敏预瀛洲学士之选其子遂良为顾命大臣遂良由河南徙钱唐其子孙所居号禇家塘後有徙居苕城者亦以禇姓其巷今聚族乌程之朱坞即自苕城来也其祖为世超墓在朱坞後浜冢舍曰光远庵云世超生世隆生大理评事琳琳生省干溶溶生宋【阙】　郎提干大同大同生宋迪功郎淮安县丞士登士登之子长宣教郎友龙次仲龙友龙无子以仲龙之子将仕郎国史实録院检閲文字天佑为嗣焉天佑三子长锡珪善州教授次锡琦次锡瑜蒙古学正善州四子嗣良嗣英嗣俊嗣贤锡琦无子以嗣英为其後自士登以前凡十世皆以诗书起家由科举入仕者代不乏人宋革故居遭兵燹子孙亡其实録嘉言善行不复可考矣嗣英於族叔祖桂岩公所访得家谱令其子桂缮写为册册成乞予序予谓君子之泽五世禇氏已踰十世而其来者尚未艾也桂之为伯仲者凡六人皆从硕师习举子业里以衣冠之族称焉岁大比乡大夫録以充赋者禇氏子孙居多吾卜禇氏祖之积者厚而嗣英之培其积者益至吾见禇氏之来者益衍而大以五世之泽论君子者又岂可以律於禇氏之泽哉禇氏子孙尚以予言勉之
送朱女士桂英演史序
钱唐为宋行都男女痡峭尚妩媚号笼?骄民当思陵上太皇号孝宗奉太皇夀一时御前应制多女流也若碁待诏为沈姑姑演史为张氏宋氏陈氏说经为陆妙慧妙静小说为史惠英队戱为李瑞娘影戱为王润卿皆中一时慧黠之选也两宫游幸聚景玉津内园各以艺呈天顔喜动则赏赉无算此太平朝野极盛之际今当此刀鸣镝语时故家遗老或与退璫畸?谈先朝故事未尝不兴感陨泪也至正丙午春二月予荡舟娭春过濯渡一姝淡粧素服貌?雅呼长年舣櫂歛袵而前称朱氏名桂英家在钱唐世为衣冠旧族善记稗官小说演史於三国五季因延致舟中为予说道君艮岳及秦太师事座客倾耳听知其腹笥有文史无烟【阙】予奇之曰使英遇思陵太平之朝如张宋陈陆史【阙】入登禁壼岂久居瓦市间耶曰忠曰孝贯穿经
史於稠人广衆中亦可以敦励薄俗则吾徒号儒丈夫者为不如已古称卢文进女为女学士予於桂英亦云东维子集卷六

[book_title]卷七
<集部,别集类,金至元,东维子集>
钦定四库全书
东维子集卷七
元　杨维祯　撰
序
吴复诗録序
古风人之诗类出於闾夫鄙隶非尽公卿大夫士之作也而传之後世有非今公卿大夫士之所可及则何也古者人人有士君子之行其学之成也尚已故其出言如山出云水出文草木之出华实也後之人执笔呻吟模朱拟白以为诗尚为有诗也哉故摹儗愈偪而去古愈远吾观後之橅儗为诗而为世道感也远矣间尝求诗於摹儗之外而未见其何人富阳吴复见心持诗来读其古什凡若干首决非摹儗而成者知学有古风人之旨矣吁使复达而有位为朝廷道盛德制雅颂复之作不为古公卿大夫士之作乎吁又使人人如复不以摹儗为诗古诗不复作者吾其无望於後乎复益勉之以徵吾言焉可也
赵氏诗録序
评诗之品无异人品也人有面目骨骼有情性神气诗之丑好高下亦然风雅而降为骚骚降为十九首十九首而降为陶杜为二李其情性不埜神气不羣故其骨骼不庳面目不鄙嘻此诗之品在後无尚也下是为齐梁为晚唐季宋其面目日鄙骨骼日庳其情性神气可知已嘻学诗於晚唐季宋之後而欲上下陶杜二李以薄乎骚雅亦落落乎其难哉然诗之情性神气古今无间也得古之情性神气则古之诗在也然而面目未识而谓得其骨骼妄矣骨骼未得而谓得其情性妄矣情性未得而谓得其神气益妄矣吾友宋生无逸送其乡人赵璋之诗来曰璋诗有志于古非锢於代之积习而弗变者也是敢晋于先生求一言自信余既讶宋言而覆其诗如桃源月蚀颇能力拔于晚唐季宋者它日进不止其於二李杜陶庶亦识其面目识其面目之久庶乎情性神气者并得之璋父勉乎哉毋曰吾诗止於是而已也至正丁亥九月望在姑苏锦秀坊写
李仲虞诗序
删後求诗者尚家数家数之大无止乎杜宗杜者要随其人之资所得尔资之拙者又随其师之所传得之尔诗得於师固不若得於资之为优也诗者人之情性也人各有情性则人有各诗也得於师者其得为吾自家之诗哉天台李仲虞执诗为贽见予於姑苏城南且云学诗於乡先生丁仲容氏明旦则复谒出诗一编求予言以序予夜读其诗知其法得於少陵矣如五言有云湛露仙盘白朝阳虎殿红诏起西河上旌随斗柄东西北干戈定东南杼轴空置诸少陵集中猝未能辨也盖仲虞纯明笃茂博极文而多识当朝典故虽在布衣忧君爱国之识时见於咏歌之次其资甚似杜者故其为诗不似之者或寡矣吾求丁公之诗似杜者或未之过则知仲虞之诗列乎家数者不得於其师而得於其资也谂矣虽然观杜者不唯见其律而有见其骚者焉不唯见其骚而有见其雅者焉不唯见其骚与雅也而有见其史者焉此杜诗之全也仲虞资近杜矣尚於其全者求其备云至正戊子九月丙辰序
张北山和陶集序
诗得於言言得於志人各有志有言以为诗非迹人以得之者也东坡和渊明诗非故假诗於渊明也其解有合於渊明者故和其诗不知诗之为渊明为东坡也涪翁曰渊明千载人东坡百世士出处固不同气味乃相似盖知东坡之诗可比渊明矣天台张北山着和陶集若干卷藏于家其孙师圣出其亲手泽求余一言以传世盖北山宋人也宋革当天朝收用南士趋者澜倒徵书至北山北山独閟关弗起自称东海大布衣终其身嘻正士之节其有似义熙处士者欤故其见诸和陶盖必有合者观其胸中不合乎渊明者寡矣步韵倚声谓之迹人以得诗吾不信也虽然世之和陶者不止北山也又岂人人北山哉吾尝评陶谢爱山之乐同也而有不同者何也康乐伐山开道入数百人自始宁至临海敝敝焉不得一日以休得一於山者觕矣五柳先生断辕不出一朝於篱落间见之而悠然若莫逆也其得於山者神矣故五柳之咏南山可学也而於南山之得之神不可学也不可学则其得於山者亦康乐之役於山者而已耳吾於和陶而不陶者亦云至正八年夏五月六日
剡韶诗序
或问诗可学乎曰诗不可以学为也诗本情性有性此有情有情此有诗也上而言之雅诗情纯风诗情杂下而言之屈诗情骚陶诗情靖李诗情逸杜诗情厚诗之状未有不依情而出也虽然不可学诗之所出者不可以无学也声和平中正必由於情情和平中正或矢於性则学问之功得矣或曰三百篇有出於匹夫匹妇之口而岂为尽知学乎曰匹妇无学也而游於先王之泽者学之至也发於言辞止於礼义与一时公卿大夫君子之言同録於圣人也非无本也我元之诗虞为宗赵范杨马陈揭副之继者叠出而未止吾求之东南永嘉李孝光钱唐张天雨天台丁复项烱毗陵吴恭倪瓒盖亦有本者也近复得永嘉张天英郑东姑苏陈谦郭翼而吴兴得郯韶也韶诗清丽而温重无穷愁险苦之态盖其强力於学未止探其本之所出极其作之所诣盖得骚之声得雅之情则雅之声矣又岂直在元诗一人之数追逐李张丁项辈而止乎韶勉之而已其成帙者若干卷
两淛作者序
曩余在京师时与同年黄子肃俞原明张志道论闽淛新诗子肃数闽诗人凡若干辈而深诋余两淛无诗余愤曰言何诞也诗出情性岂闽有情性淛皆木石肺肝乎余後归浙思雪子肃之言之寃闻一名能诗者未尝不躬候其门采其精工往往未能深起人意閲十有余年仅仅得七家其一永嘉李孝光李和其一天台项烱可立其一东阳陈樵君采其一元镇其二老释氏曰句曲张伯雨云门思断江也昔王刘二子能重河朔矧七家者不足以重两浙乎惜不令子肃见之尝论诗与文一技而诗之工为尤难不专其业不造其家冀传於世妄也盖仲容季和放乎六朝而归凖老杜可立有李骑鲸之气而君采得元和鬼仙之变元镇轩轾二陈而造乎晋汉断江衣鉢乎老谷句曲风格夙宗大历而痛厘去纎艳不逞之习七人作备见诸体凡若干什目曰两浙作者集非徒务厌子肃之言实以见大雅在浙方作而未已也若其作者继起而未已也又岂仅仅七人而止哉
卫子刚诗録序
余入淞见世家子弟凡十数人能去裘马之习以文墨为事者盖寡矣城西卫子刚盖山斋别驾公之孙也首贽诗见余既而复出敬聚斋诗稿一编读其古诗如秋夜曲白苎词其排律如九山讌集五言律如江水深深碧棃花淡淡明九农劳畚臿三泖足风波七言律如亚夫旧是将军子贾谊初传太傅官玉人娇列锦步阵银笔醉调金缕衣醉吹银笛五老洞闲拾瑶草三神山其絶句如消寒图一首音节兴象皆造盛唐有余地非诗门之颛主者不能至也昔人论诗谓穷苦之词易工驩愉之词难好子刚之工不得於穷苦而得於驩愉可以知其才之高出等辈不得以休戚之情限也子刚之年未踰壮而其词之工已如此使复益之以春秋才愈老茂而词愈高古又岂止今日所覩而已哉至正九年夏四月廿有九日序
玉山草堂雅集序
崑山顾仲瑛裒其所尝与游者往还唱和及襍赋之诗悉锓诸梓编帙既成求余一言以引诸首余来吴见吴之大姓家友於人者往往市道耳势要耳声色货利耳不好声利而好杂流者寡矣矧好儒流乎不好儒流而好书数者寡矣矧好文墨章句为不朽之事乎仲瑛嗜好既异於彼故其取友亦异其首内交於余也筑亭曰其亭以尊余之所学也设榻曰其榻以殊余之所止也余何修而得此哉盖仲瑛之慕义好贤将以示始於余示始於余而海内之士有贤於余者至矣故其取友日益衆计文墨所聚日益多此草堂雅集之出於家而布於外也集自余而次凡五十余家诗凡七百余首其工拙浅深自有定品观者有不待余之评裁也其或护短凭愚持以多上人者仲瑛自家权度又辄能是非而去取之此次其有可观者焉揽之者无论其人之贵贱穉宿及老释之异门总其条贯若金石之相宣也盐梅之相济也盖必有得於雅集者矣得於雅集则亦有得其为人者焉仲瑛读书之室曰玉山草堂故集以之名其自着有玉山瑛藳玉山乐府行于时云至正九年夏五月十有二日
郭羲仲诗集序
诗与声文始而邪正本诸情皇世之辞无所述间见於帝世而备於三百篇变於楚离骚汉乐歌再变於琹操五七言大变於声律驯至末唐季宋而其弊极矣君子於诗可观世变者类此古之诗人类有道故发诸咏歌其声和以平其思深以长不幸为放臣逐子出妇寡妻之辞哀怨感伤而变风变雅作矣后之诗人一有婴拂或饥寒之迫疾病之楚一切无聊之窘则必大号疾呼肆其情而後止间有不然则其人必有大过人者而世变莫之能移者也予在钱唐閲诗人之作无虑数百家有曰古骚辞者曰古乐府者曰古琴操者谈何易易习其句读其果得为古风人之诗乎不也客有语予诗之学则曰有三百篇楚离骚汉乐歌之辞生年过五十不敢出一语作末唐季宋语惧其非诗也以此自劾而又以之训人人且覆诽我则有未尝不悲今世之无诗也幸而合吾之论者斤斤四三人焉曰蜀郡虞公集永嘉李公光东阳陈公樵其人也窃继其绪余者亦斤斤得四三人焉曰天台项烱姑胥陈谦永嘉郑东崐山郭翼也翼蚤岁失怙中年失子家贫甚屡病宜其言之大号疾呼有不能自遏者而予每见其所作则皆悠然有思澹然有旨兴寄高远而意趣深长读之使人翛然自得且爽然自失而於君亲臣子之大义或时有发焉未尝不叹其天资有大过人者而不为世变之所移也予在娄江时翼持所作诗来谒序今年游学於淛又挟其编来杭申前请於是乎书翼字羲仲东郭生其自号也至正十一年十二月廿有二日
云间纪游诗序
诗有为纪行而作者乎曰有北风其凉雨雪其雱惠而好我携手同行此民之行役遭罹乱世相擕而去之作也黍离曰彼黍离离彼稷之苖行迈靡靡中心揺揺此大夫行役过故都宫室彷徨而不忍去之作也後世大夫士行纪之什则亦昉乎是幸而出乎太平无事之时则为登山临水寻奇拾胜之诗不幸而出於四方多事豺虎纵横之时则为伤今思古险阻艰难之作比风黍离代不乏已钱唐莫君景行自壮年弃仕泊然为林下人然好游而工诗不已云间有游所历名山巨川前贤之宫隐士之庐名胜轩亭之所一一纪之以诗盖非北风黍离之时则非北风黍离之诗固依约时之治乱以为情之惨舒者也莫君此集好事者且传为寻奇拾胜之作锓梓以行莫君何幸也集凡若干首来谒予序予方被命为钱唐关令日有官劳无隙晷及文墨自况海隅失太平者三四年方将有大夫行役之艰而不能如景行之从容笑歌於山水之乐也因观是集感慨系之至正十四年秋八月十有四日书为序
金信诗集序
言工而弗当於理义窒而弗达於辞若是者後世有传焉无也又况言龎而弗律义淫而弗轨者乎自三百篇後人传之者凡几何人屈贾苏李司马扬雄尚矣其次为曹刘阮谢陶韦李杜之迭自名家大抵言出而精无龎而弗律也义据而定无淫而弗轨也下此为唐人之律宋人乐章禅林提唱无乡牛社下俚之謡诗之敝极矣金华金信氏从余游於松陵泽中谈经断史於古歌诗尤工首诵余古乐府三百辄能游泳吾辞以深求古风人之六义又自贺曰吾入门峻矣大矣吾诗降而下吾不信也一日使为吾诗评曰或议銕雅句律本屈柳天问某曰非也属比之法实协乎春秋先生之诗春秋之诗欤诗之春秋欤余为之喜而曰信可与言诗已於是絶笔於近体所为诗有春草轩所编如古琴操赵璧词荆卿篇博浪锥月支王头饮器歌其气充其情激其词欝以谐吁信之诗有法矣此岂一朝一夕之致耶其素所畜积盖至今二十有余年矣今天子制礼作乐使行天下采风謡入国史东州未有应之者吾将以信似之
蕉囱律选序
诗至律诗家之一厄也东坡尝举杜少陵句曰五更鼔角声悲壮三峡星河影动揺五夜漏声催晓箭九重春色醉仙桃是後寂寥无闻吾亦有云露布朝驰玉关寨捷书夜报甘泉宫令严锺鼔三更月野宿豼貅万竈烟为近之耳余尝奇其识而韪其论然犹以为未也余在淞凡诗家来请诗法无休日骚选外谈律者十九余每就律举崔颢黄鹤少陵夜归等篇先作其气而後论其格也崔杜之作虽律而有不为律缚者惜不与老坡参讲之上海蕉梦生释安者集有元名能诗家自虞马而下律之唐者凡三百余首帙成命曰蕉囱律选擕以索余引梓行海内以警诏骫骳?滞之音选中多有雄浑合坡举似者第轶出崔杜上头者未见一二编末过取余放律矹硬排奡者凡十余盖安学诗於吾门亦有日矣是宜所取雅合余所讲者是集行则皇朝风雅之选於赇者君子有所不遗
梧溪诗集序
世称老杜为诗史以其所着备见时事予谓老杜非直纪事史也有春秋之法也其旨直而婉其辞隐而见如东灵湫陈陶花门杜鹃东狩石壕花卿前後出塞等作是也故知杜诗者春秋之诗也岂徒史也哉虽然老杜岂有志於春秋者诗亡然後春秋作圣人值其时有不容己者杜亦然梧溪集者江隂王逢氏遭丧乱之所作也予读其诗悼家难悯国难采摭贞操访求死节网罗俗謡与民讴如帖木侯张武畧张孝子费夫人赵氏女丙申纪事月之初生天门行竹笠黄官柳场无家燕诸篇皆为他日国史起本亦杜史之流欤逢本山泽之士其澹泊闲靖是其本状而有春秋属比之教故予亦云春秋之诗也采诗之官苟未废也则梧溪之春秋得以私自托也不然何其属比于册者班班乎其无讳若是也订其格裁则有风流俊采豪迈跌宕不让贵介威武之夫者兼人之长亦颇似杜吁代之剿故残余欲传於世称为作人而逢诗不传吾不信也至正十九年冬十一月初吉序
齐藳序
诗之厚者不忘本也先民情性之正异乎今之诗人曰某体六朝体杜夔州孟襄阳李西崑也安识所谓推本其自者哉高唐卢昇氏三卢相家庄惠公之孙也十三善为诗尝从河东张先生游南来又相从余於分唐杖屦间集其所自为诗一编曰齐藳齐盖其所出故以名示不忘其本腃焉故乡邈若隔世昇尚能对余画地为山川及条其旧俗纎悉可终宜其诗之特也【阙】原今观其诗多协古诗人比兴风容色泽类揖逊乎先生之世卿大夫周行也此岂今人妄一男子谈汉魏六朝夔州襄阳西崑者耶吾是以器而重之今闻虚莹之□退吾将约昇循海而南迹师尚父所封之履登泰山日观历数山河之旧河西善讴者吾无间将以寻小白君臣之覇烈而泱泱之大风尚在述为制作当唱予而和汝
孙氏瑞莲诗?序
淞之东曰黄浦浦之东曰横溪溪之上孙善之家焉家有园池之胜至正七年五月朔日池上出瑞莲一茄而双花远近闻者争覩曰莲之层曰瑞?蓞双而茄独者亦曰瑞既而善之会宾友燕池上皆举酒为善之贺觞余各赋诗凡若干首裒而成?因予友许君如心来乞序余谓凡天地间物产之异若人不以为怪必以为瑞然怪非自怪因人而怪瑞非自瑞亦因人而瑞人有怪之微物虽瑞而瑞犹怪人有瑞之微物虽怪而怪犹瑞芝中产于商颜之隐瑞也见于元封虚耗之君覆怪矣嘉禾产于共和之时瑞也见于赤乌抢攘之年覆怪矣吾闻善之累世家风孝友善之又倜傥有奇节慕义而强仁瑞莲之产非其迈种德之验乎德有瑞验花有瑞符谓莲非孙氏之瑞乎吾不信也善之益芸而学益种而德天之生□下瑞为孙氏显章殆未艾也嘻莲无一茄而双花间有则人称以为瑞物人无累叶而不分间有则人不以为瑞人乎唐史曰天瑞五色云人瑞?人表此瑞人说也善之勉焉尚有以膺此称也夫
诗史宗要序
诗之教尚矣虞廷载赓君臣之道合五子有作兄弟之义章关雎首夫妇之匹小弁全父子之恩诗之教也遂散於乡人采於国史而被诸歌乐所以养人心厚天伦移风易俗之具实在於是後世风变而骚骚变而选流虽云远而原尚根於是也魏晋而下其教遂熄矣求诗者类求端序於声病之末而本诸三纲达之五常者遂弃弗寻国史所资又何采焉及李唐之盛士以诗命世者殆百数家尚有袭六代之敝者唯老杜氏慨然起揽千载既坠之绪陈古讽今言诗者宗为一代诗史下洗哇媱上薄风雅使海内靡然没知有百篇之旨议论杜氏之功者谓不在骚人之下噫比世末学咸知诵少陵之诗矣而弗求其旨义之所从出则又徇末失本与六代之弊同余为太息者有年龙江殷生谒余钱唐次舍?出手编目曰诗史宗要观其编什首君臣终朋友一根极於伦理表端分节显要正讹或有宗趣炳然而日星列沛然而江汉注挈焉而领张洞焉而钥啓千百五篇之大旨博而约之于一帙之中其忠君孝友之至情鵙鸠鶺鴒之余韵使习其读者油然而有感哀得此弗觉病怀洒然若能言吾之所欲者後学小子操是嘉量以广品诸作又何骚雅之弗近而声诗之教不还於古哉生重以序请遂书其卷首如此生名惟肖字起岩汝南人尝从游於余与海内名士李公孝光张公天雨段公天佑为忘年诗友云至正十三年九月十日在分塘之五柳园亭写
曹氏雪斋弦歌集序
女子诵书属文者史称东汉曹大家氏近代易安淑真之流宣微词翰一诗一简类有动於人然出於小聪狭慧拘於气习之陋而未适乎情性之正比大家氏之才之行足以师表六宫一时文学而光父兄者不得并议矣予居钱唐闻女士有曹雪斋氏以才諝称於人尝持所着诗文若干篇介为其师者丘公其见自陈幼获晋于酸斋贯公恕斋班公而犹未及见先生也幸先生睗一言以自励今年予在吴兴复偕乳母氏访予洞庭太湖之上为予歌诗鼓琴以写山川荒落之悲引关雎朝雉琴操以和白雪之章予默谂雪斋氏之善人伦风操述作又其余尔吁大家氏之後不为犹有人乎予闻诗三百篇或出於妇人女子之作其词皆可被於弦歌圣笔録而为经律诸後世老於文学者有所不及其得以??女人弃之乎若雪斋氏之述作也本之以天质者而逹之以学发之於咏而协之以声律使生於三百篇之时有不为贤笔之所録者乎故上下删取其所作能追古诗人之风与其琴调善发贞人壮士之趣者为曹氏弦歌集他日太史氏或有采焉截其过而适之中约其偏而合之正则王道之事毕矣岂直大家氏之後犹为有人之庆哉至正五年十一月序
富春八景诗序
富春自严子陵耕钓後至今一草一木与客里俱高予观乌龙金华诸山如奔猊渇骥夹江而下与越之千岩万壑吴之龙飞凤舞者会而同尽于海其中朝潮夕汐一往一来耀人耳目者又天下之奇观山川锺秀间世而起者孙仲谋之称?江左叶中书入相本朝他如名臣韵士仙踪棾蹟不可一二殚纪昔柳之愚溪僻在荒服而见采柳子黄之赤壁鞠为战畼而见赋坡公遂皆有以表见於世富春品题独未表见於昔人岂造物者之有待於後人乎至正乙未余游富春与其邑人冯正卿及予韩魏二三子相与品题时八景先是吾里人张世昌有其六咏其词未传要之比兴体制非徒求工於景物兼欲道其人物名节之盛必有待乎能言之士使後日如李翰林之叹崔颢於黄鹤楼阎都督之奇王勃於洪都府则富春山水当与愚溪赤壁感柳苏之遇者同一德色品题之寄其可苟也哉余唱诗八首二三子者和之而予序之如此
铁雅先生抝律序【附】
先生尝谓律诗不古不作可也其在钱唐时为诸生讲律体始作二十首多奇对其起兴如杜少陵用事如李商隐江湖陋体为之一变然於律中又时作放体此乃得於?然天纵不知有四声八病之拘其可骇愕如乖龙震虎排海突岳万物飞走辟易无地观者当以神逸悟之不当以雄强险厄律之也句曲张伯雨尝曰无老銕力者便堕落卢马後大虫耳故今裒此抝体凡若干首先生见之且令某评之如何太极生顿首曰真色脱涂抺天巧谢雕锼太初生曰健有排山力工无剪水痕安曰先生抝律自是水犀硬弩朱屠鉄槌人见之昂然有不可犯之色然其中自有翕张妙法此先生抝律体也先生击几赏之以为二三子知言并录为序释安谨序
东维子集卷七

[book_title]卷八
钦定四库全书
东维子集卷八
元　杨维祯　撰
序
送邹生奕会试京师序
汉儒明经贵不倍其师说能不倍其师说者上召用之高下其材为博士郎大夫部刺史驯至九卿丞相御史者不少也吾是以知汉士之近古也其为术也有师宗其为行也有操尚未始以经术自进为售利禄之具也去古日远则下之干进者以经术而上亦以是设科而取之然今日得之明日弃之矣视前日之所业者不啻象龙刍狗物也尚欲责其不倍师说於终身而不弃者可得乎吴郡邹奕弘道其大父为士表吾之友也士表乐善好客教子孙尤切切不重千金费远延硕师居其家此奕所以经之明而材之达也今年秋江浙乡试以诗经充赴有司者凡七百人中式者仅十人而已而奕又为其魁盖其得於祖父师之讲明有素者可知已将如京师以余为大父执行也拜而乞言故余为陈汉士之近古者望之况今天子既复科以取士又且抡选经术之老者侍讲筵进士之有经术者固将以次召用如汉之九卿丞相御史者不难也奕之得於祖父师之讲明其可一日而忘去乎奕勉之大父不及见矣异时果於无负所学也岂惟慰望於其师实慰汝祖於地下也至正丁亥冬十一月初吉序
送强彦栗游京师序
孔子曰士而怀居不足以为士知古人君子未尝不游也而世之游者漫矣志无以自信贸贸焉行四方以万一乎诡其所遇取盈而复以菑其身以累其人往往是也若乃君子之游延陵君子之不幸生於东徼也志不有其国而独志於上国之游以历见夫华产之人物先帝王之遗风善政以广其耳目之陋意气之隘约而反之於中有合不合斯游之不可已也嘉定强彦栗生於延陵君子之乡曩尝勇不自禁出吴关历毗陵句曲拆而上金陵遂絶大江而北涉洙泗以翺翔乎阙里过涿野以蹈厉燕赵之俗而遂达乎京师以观天子之光京师穷贵人有奇其才挽置於?卫而彦栗径决去不暂留是其志不在区区利达而所存者大矣今有不惮数千里行役如曩时过吴门别余曰余行李如京不能与子久处已余壮其游不难而其志又不苟也知其游似昔君子上国之游而非代之漫焉而诡其所遇者类也他日归复见予吴门听子之言议觇子之心胸有以惊异予者而後知子之游不可以已者如是顾吾在吴栖其困滞如退羽之鸿不能以丈尺奋飞於子之行也其不投袂而起乎
谢生君举北上序
上饶谢生钧从余游者十年通春秋五传学其才日茂不已自幼博行孝睦人无间言往尝以行艺书于党正连试有司弗售不一咎有司而咎其学未至也益进修弗勌今年秋来别余曰钧辱先生教而未有仕路以行先生学也辱在泥涂钧耻之先生耻之幸吾乡应奉张公有以挟钧京国之行谨造请先生幸先生赐一言以警钧余为之喟然曰才弊於无先行衰於寡党此古今之士之通患也士负才行有不幸老死于三家之村千室之邑者不尠矣往往思借交青云之士卒而奋焉尺长斗满皆得以伸所有而况於才之茂行之卓者乎生往哉吾闻张公大相府之宾卿也相府以好贤闻天下张公以贤荐相府生患才之不懋行之不卓耳不患无其先与其党者矣吾见张公之不以嫌而避贤也吾见生之贤不以次而进也传曰大夫将昌以其得士张公以之又曰庶人将昌以其得子谢氏父以之又曰线因鍼入不因鍼急女因媒成不因媒贞生以之
送吴子照游闽序
云间吴生照将游闽以四明臧彦诚之书来乞序其行具言生年少负迈往之气加以博学好古慕先生之奇文章如慕太史公盖将历览形胜结交豪杰于以开豁其心胸发舒其意气或者有所资以成其才也乞先生一言申其志余谓古百越地在禹贡扬州之域物之贡闻天下而人才之出未多见岂山川磅礴之气未发泄欤抑王者德化之所未覃也汉以来封疆之郡县之覃以诗书礼乐之泽然後人才辈出与中州文章道义之士等至我朝涵养乐育之既久士之擢高科跻膴仕者磊磊相望官於其地者弗以冒嶮巇犯瘴疠为难其山川足以豁心目人才足以取师友生之往也登览或遇隐君奇士有相识者或未识而已相知者询及於余即啓行槖出余铁笛传及史钺絶办凡若干言必有以奇我者奇生矣他日归吴尚有以徵吾言
张先生南归序
淛士多无恒经治亦往往不颛有一年辄更或半年才更而窃中科以故士之经愈不颛且又视经师之利不利为向坫意学经将已明道也岂计利不利哉以科利而学经则科一利而经复弃矣终亦必亡而已矣嘉禾张生汝霖独於经治有专习曩余在钱唐时首以父命来受春秋五传学更乡举者三而艺未竞生不以咎有司而咎经术之未至益恒若力所习经有加无己坐诵行思恒若无诲者故又负笈不远水陆寻余九山之泽以终其业焉非其学经志於明道而不计科之利不利者欤吾义其不畔吾门又奇其性之有恒而志之必有成也嘉禾之野其得遗其人也哉吁春秋主断之书志成者及之也明其道不计其功者又春秋之教也若生之志盖已得春秋之断而其道已得春秋之敎矣他日推之任也天下之治孰御焉彼习经以利科科一利而经复弃终亦必亡而已者又何议为
送韩奕游吴兴序
同里生韩奕从余受诗春秋学行日修才日茂其为文如云兴鸟仚未见其止也今年从予吕氏塾辄思汗漫为神京游余止之复有请曰奕从先生学幸知经史行墨然闻先生奇气多发於东西洞庭大小二雷七十二弁之峰今将访先生旧游鱼龙虎豹风烟林壑之音遇以扩所见而终所业焉幸先生赐一言以警敎奕也余嘉其志曰人之学犹海也水沿河溯以弗至于海不止海集衆流而后为百谷王也学其可以小自满哉洞庭之西有蒋氏义门刘范世家在焉巽毅凤麟皆从余游者也皆好学不勌而知学之不可以小满也又当不远数百里寻余?之乡而卒业焉奕往哉与之洞庭上读书然後繇洞庭而浮大江度洪河上北岳以尽天下之大观吐而为书以献万言干明天子也盖发轫乎此行已奕勉哉至正十年三月三日序
送齐易岩序
太极理也一隂一阳生焉教之所出也尸物如天地而不能逃乎十二万九千六百之纪而况於万物乎周与秦合不能逃乎五百一十六之数伯而王又不逃乎十七之记而况於一身乎圣人作易前数之用於蓍龟神矣然未闻一语一画为之兆也兆於一语一画之微而捷乎蓍龟之着数之用益神矣此先天之学在鲁为梓慎郑为禆竈齐为国甘公汉为眭京晋为管郭唐为袁桑宋为邵子元为传氏初庵庵之宗为齐氏易岩也易岩之言曰初庵之传得之建昌廖学海学海得之於蜀杜可大可大得之於王天悦天悦实受之邵子也天悦之学几絶葬其书玉枕中蜀寇发塚出秘书可大贿盗之人不能传而学海以直言得罪配军籍汉阳道遇可大可大已知其姓名曰吾数当传子为偕见郡将出军籍馆诸道宫为弟子国初有闻于世皇世皇将召之学海业已语其女曰我若干日死死若干日朝廷命来我已死且索我书我书当传者传氏立名人也其人在某所某日来异日官极品汝赖之官且赐田若干顷矣已而果然初庵之没三年而易岩始生初庵埀死谓其徒曰汝曹口耳之学徒得吾肤淑吾书而得吾髓者其齐氏某乎易岩生四岁知读易长於河洛七纬太乙九宫之数及星算鸟占啸风鞭霆之术罔不洞究故於初庵之学峻跻峰极非一时俦辈可几也予尝异天人之学父子不相授也其授於人者亦有数焉则其观於物者可知已易岩之观天者吾不识之其观物者吾见其於一语一画得知者衆矣虽然予於易岩有问矣道之难传甚於数也尧以是传之舜者舜以是传之禹禹以是传之汤汤以是传之文武周公而及於孔子孟轲孟轲死不得其传焉嘻道之传者其亦有数乎无数乎轲之後其可无传已乎易岩曰道之传天也亦人也是隂阳大极之说也易岩去予而之京师也请书以为序
送何生序
何生伯翰氏其先西夏人也祖息简礼尝録僧事于杭因家焉父益怜质班早丧翰生五岁依舅氏舅氏因以母姓姓之母素贤通文史既寡以节自誓教翰有法日出就外傅夜归课其业年十六岁受经於予通春秋五传毛氏诗尤长於易遭时丧乱士以弓刀之习易铅椠翰独负郭辟圃奉菽水于母暇则退处小室理故书收缉予平生遗落文草遂补注吴复所编予古乐府集行于时人称其学该识广复不能过之今年夏文闱开翰就试先三月灵鹊巢其书舍木见其扶梁啓离户占者知其为中隽之兆而不知其学有素也将会试春官同门友为赋诗供张西门之外求予为叙遂为书其世出行艺之槩于卷首云
送李志学还吴序
太尉府僚友官以百数惟右辖李公椎鲁少文可以属大事参左右辖官者亦以百数惟军谘李君雍容讽议可以赞大功故占东诸侯之後事者亦不於其兵强弱马壮敝而以其参谘幙府者得人与不得人也今之所谓闾里豪乘时而奋类鸩於安鄙於肉食鸣呼菜佣而欲倚之以集事亦误乎必其雄才卓识负王伯畧可以登公辅之器者然後可与成大事立大功若今李君者殆其人矣乎吾闻河间多礼法士而李君者殆其人矣乎吾闻河间多礼法士而李君者夙抱其节承教诏於贤母如严师傅当戎马猾夏时节即慨然有平河洛志而况太尉府得知已乎虽然西虞之拔冗以进将以伺吾衅也未足为吾忧忽又无故而退无以乘吾间也未足为吾喜君归太尉府太尉问君西虚实状吾攻守利害何如君必有以对对必有御戎要畧为太尉规者慎勿为闾里豪鸩而鄙者谈也至正乙亥夏六月壬申序
送刘生入闽序
古公卿等絶卑贱其与图事必有取於卑贱之士士之奇特鲠正亦愿畣之以所有上下至於交相得而後事可图已汉叔孙通有两生不能取项籍有韩生齐王信有蒯生不能用鲍生为萧何取陆贾为陈平取王生为释之取吴公之取贾生田延年之取尹翁归暴胜之之取隽不疑之六君子负守将之尊执臣之贵而未尝挟以自尊贵必有取於大人者以其奇特鲠正可与图事者也今公卿不取士久矣吾始於贡公见之公以户部尚书入闽天子益以理财赡兵者责焉四方士待公行者几何人而钱唐刘生独以过人之才及其骨鲠风裁为公所知公取生惟恐失之生亦愿荅以其所有惟恐不逮吾见贡公之出遐方王事确乎其有成算恢乎其有成功也已夫召陆诸生不失其所矢而六君子之道益光生思畣於贡公而益光於贡公者其不得自行召陆诸生子哉生尝以茂才被肃政使丑的公之荐授校官不就今乐知於贡公而起也其以畣知已较然不自欺也谂矣杭人能诗者歌之君信其人序之生名中字庸道世山东人
送王公入吴序
王者人才得於乡三物之所取是也战国人才得於客四豪之所养是也两汉人才得於荐公卿之相推毂是也唐人才得於科怀牒以自试是也士之兴至於唐宋之科其去王道也远矣今取士不免於科军兴来科亦废不幸又不得於荐则得於客耳三吴之会为今淮吴府也客之所聚者几七千人吾求客於战国得孔汲焉孟轲焉荀况鲁连焉毛遂冯驩焉牛畜荀忻徐越焉而秦仪辈妾妇尔不足以客进也淮也吴之客七千异於妾妇者几人有所谓越乎忻乎畜乎驩乎遂乎连况乎连况不可况轲乎汲乎哉或曰淮吴有王明氏者澄不清挠不浊有俞贤氏者言中伦行中构有用仁氏者廉范乎靡俗治几乎循吏有陈敬氏者纳言骨鲠风裁古也有姜仪氏者人伦臧否氷鉴美也淮吴之客何劣於战国哉缙云王生时以儒科废於古文学有年将挟之以入吴别予於杭湖上求一言以行予方疑论淮吴之客而生将客焉往哉吾将卜淮吴之客於生也谂有五人者五人引其类以进生不为今遂驩其为畜忻越矣苟妾妇也其归矣哉
吴氏归本序
钱唐吴观善字思贤自杭之淞谒东维先生曰善之外高祖徐防御氏在宋为小儿医赘壻曰范防御氏范无子又赘宋四门教授吴氏子从明字公亮承其家而嗣其业南渡後自汴徙家杭之东青门从明生德诚提领平江毉学德诚生仁荣杭州路毉学録仁荣生四子长即观善也善通经史学不颛工岐黄氏之书尝读文正范公传公幼随母适朱而未尝一日敢忘其本生卒复范姓君子反本之道也善随外甥氏宗于范今将反本於吴礼也已作堂先庐之东名以归本丐先生大手笔一志庶吴氏子姓有以知水木本源之义也吾悼秦法子壮则出赘世袭以为风父道不正遂不子其子而子其壻致宗祀不明氏族亡辨有司诏民者又不以厘而正之至使一门沓着户籍其坏伦纪也甚矣善能反本於徐范二宗之外而亟归正於吴非读书达礼笃正之君子其能若是乎哉铁史笔之故吾乐与之文使代之不肖子姓蹈秦风之痼弊者有所儆也夫
送于师尹游京师序
士有学周孔之艺者不幸不荐于有司而其志不甘与齐民共畊稼则思自致于京师不幸其艺又不偶始不免资小道干王侯以冀万一之遇者十恒八九若星风之占支干之步色监骨靡以及瞽巫妖祝驱丁役甲丹沙黄白水火之术凡可以射人隐簧人惑一诡所遇者无不屑为焉而其近儒道为贵官彻卿心敬而身礼者则无出於岐黄氏之伎也盖岐黄氏之伎司人死生命而百家衆伎之莫能尚也高自奬其道者且曰上医毉国吾尝在京师视岐黄氏之流封閟笈中藏拥侍女从百金马王侯庭中或出入禁掖无所頋忌小则要金千赉大则要暴位显要不以一旦踈贱为嫌也嘻若是者岂吾道之左使然耶抑公卿不乐於正荐士之所致耶【先生曰读至此不一唱三叹非知言已】天台于师尹与其兄舜道尝从余游舜道以经学中进士第而师尹连不得志于有司今不远万里游京师来丐予言以别予曰师尹怀才艺不耦于时何分於中外彼此哉师尹曰儒伎不利吾旁?者岐黄氏之伎也不耦於此将有耦於彼乎予悲其艺成而未利而壮其志之必有成也於是乎序
送沈均父序
予友漕使拙齐公为予谈太末有奇士曰沈平氏字均父自号自量宋少师某之七叶孙也其为人斩斩有风操人有过面折之疾浮屠氏如粪蛆明经试有司弗售即焚弃举子伎以岐黄术自隐至正中境有桀民弄兵者守将莫孰何君
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>