<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目録,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,附録,沧溟集全文在线阅读,沧溟集全文在线下载,大玄古籍书库">
<meta name="description" content="明代诗文别集。李攀龙(字于鳞，号沧溟)著。初刻于隆庆间。凡30卷，其中诗14卷，文16卷。附录志传表诔之文为1卷。集前有隆庆六年(1572)张佳胤序，末有张履道后序。以后多次翻刻，有万历三年(1575)胡来贡刻本，万历二十八年(1600)吴用光刻本，万历三十四年(1606)陈升刻本等，皆为30卷本。《四库全书》收录本也是30卷本。此外，还有32卷本、31卷本。万历二年(1574)徐中行刻本，凡32卷，明自新斋余泰垣刻本，与徐刻本卷帙相同。万历二十六年对隆庆刻本的重修本，题《沧溟先生集》，凡31卷，附录1卷">
<title>沧溟集_李攀龙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">沧溟集</span> <br/>
          作者： <span class="inputVal" id="bkauthor">李攀龙</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]224515</span> <br/>
          说明： <span class="inputVal" id="bkdec">明代诗文别集。李攀龙(字于鳞，号沧溟)著。初刻于隆庆间。凡30卷，其中诗14卷，文16卷。附录志传表诔之文为1卷。集前有隆庆六年(1572)张佳胤序，末有张履道后序。以后多次翻刻，有万历三年(1575)胡来贡刻本，万历二十八年(1600)吴用光刻本，万历三十四年(1606)陈升刻本等，皆为30卷本。《四库全书》收录本也是30卷本。此外，还有32卷本、31卷本。万历二年(1574)徐中行刻本，凡32卷，明自新斋余泰垣刻本，与徐刻本卷帙相同。万历二十六年对隆庆刻本的重修本，题《沧溟先生集》，凡31卷，附录1卷，附录补遗1卷。其实，这30卷本、32卷本、31卷本内容大致相同，并无多少差异。李攀龙是后七子的首领。四库馆臣曾评其集说：“明代文章，自前后七子而大变。前七子以李梦阳为冠，何景明附翼之。后七子以攀龙为冠，王世贞应和之。后攀龙先逝，而世贞名位日昌，声气日广，著述日富，坛坫遂跻攀龙上。然尊北地，排长沙，续前七子之焰者，攀龙实首倡也。殷士儋作攀龙墓志，称文自西汉以来，诗自天宝以下，若为其毫素污者，辄不忍为。故所作一字一句，摹拟古人，骤然读之，斑驳陆离，如见秦汉间人，高华伟丽，如见开元、天宝间人也。至万历间，公安袁宏道兄弟始以赝古诋之。天启中，临川艾南英排之尤力。今观其集，古乐府割剥字句，诚不免剽窃之讥。诸体诗亦亮节较多，微情差少。杂文更有意诘屈其词，涂饰其字，诚不免如诸家所讥。然攀龙资地本高，记诵亦博，其才力富健，凌轹一时，实有不可磨灭者。汰其肤廓，撷其英华，固亦豪杰之士。誉者过情，毁者亦太甚矣。”</span> <br/>
          封面： <span class="inputVal" id="bkimg">Z_19016.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]沧溟集
[book_author]李攀龙
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]224515
[book_dec]明代诗文别集。李攀龙(字于鳞，号沧溟)著。初刻于隆庆间。凡30卷，其中诗14卷，文16卷。附录志传表诔之文为1卷。集前有隆庆六年(1572)张佳胤序，末有张履道后序。以后多次翻刻，有万历三年(1575)胡来贡刻本，万历二十八年(1600)吴用光刻本，万历三十四年(1606)陈升刻本等，皆为30卷本。《四库全书》收录本也是30卷本。此外，还有32卷本、31卷本。万历二年(1574)徐中行刻本，凡32卷，明自新斋余泰垣刻本，与徐刻本卷帙相同。万历二十六年对隆庆刻本的重修本，题《沧溟先生集》，凡31卷，附录1卷，附录补遗1卷。其实，这30卷本、32卷本、31卷本内容大致相同，并无多少差异。李攀龙是后七子的首领。四库馆臣曾评其集说：“明代文章，自前后七子而大变。前七子以李梦阳为冠，何景明附翼之。后七子以攀龙为冠，王世贞应和之。后攀龙先逝，而世贞名位日昌，声气日广，著述日富，坛坫遂跻攀龙上。然尊北地，排长沙，续前七子之焰者，攀龙实首倡也。殷士儋作攀龙墓志，称文自西汉以来，诗自天宝以下，若为其毫素污者，辄不忍为。故所作一字一句，摹拟古人，骤然读之，斑驳陆离，如见秦汉间人，高华伟丽，如见开元、天宝间人也。至万历间，公安袁宏道兄弟始以赝古诋之。天启中，临川艾南英排之尤力。今观其集，古乐府割剥字句，诚不免剽窃之讥。诸体诗亦亮节较多，微情差少。杂文更有意诘屈其词，涂饰其字，诚不免如诸家所讥。然攀龙资地本高，记诵亦博，其才力富健，凌轹一时，实有不可磨灭者。汰其肤廓，撷其英华，固亦豪杰之士。誉者过情，毁者亦太甚矣。”
[book_img]Z_19016.jpg


[book_title]目録
钦定四库全书　　　　　集部六
沧溟集目録　　　　　　别集类五【明】
卷一
古乐府
卷二
古乐府【附三言四言】
卷三
五言古诗
卷四
五言古诗
卷五
七言古诗
卷六
五言律诗
卷七
五言律诗　七言律诗
卷八
七言律诗
卷九
七言律诗
卷十
七言律诗
卷十一
七言律诗　五言排律
卷十二
七言排律　七言絶句
卷十三
七言絶句
卷十四
七言絶句
卷十五
赋　颂　序
卷十六
序
卷十七
序
卷十八
序
卷十九
记
卷二十
传
卷二十一
墓志
卷二十二
墓志
卷二十三
墓志　墓表　神道碑　行状　祭文
卷二十四
祭文
卷二十五
杂文
卷二十六
书
卷二十七
书
卷二十八
书
卷二十九
书
卷三十
书　附録
【臣】等谨案沧溟集三十卷附録一卷明李攀龙撰攀龙字于鳞历城人嘉靖甲辰进士官至河南按察使是集凡诗十四卷文十六卷附録志传表诔之文一卷明代文章初以舂容典雅为宗久之渐流为庸熟正德间李梦阳崛起北地倡为复古之学戒天下无读唐以後书风气为之一变攀龙引其绪而畅阐之殷士儋志其墓称文自西汉以下诗自天宝以下若为其毫素汚者辄不忍为故所作一字一句摹拟古人与太仓王士贞逓相倡和倾动一世举以为班马李杜复生于明至万历间公安袁宏道兄弟始以贋古诋之天啓中临川艾南英排之尤力今观其集古乐府割剥字句诚不免剽窃之讥诸体亦亮节较多微情差少襍文多诘屈其词涂饰其字诚不免如诸家所讥然攀龙资地本高记诵亦博其才力富健凌轹一时亦有不可磨灭者汰其肤廓撷其英华固亦豪杰之士誉者过情毁者亦或太甚也乾隆四十一年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
沧溟集卷一　　　　　　明　李攀龙　撰古乐府
胡寛营新丰士女老幼相擕路首各知其室放犬羊鸡鹜于通涂亦竞识其家此善用其拟者也至伯乐论天下之马则若灭若没若亡若失观天机也得其精而忘其麤在其内而忘其外色物牝牡一弗敢知斯又当其无有拟之用矣古之为乐府者无虑数百家各与之争片语之间使虽复起各厌其意是故必有以当其无有拟之用有以当其无有拟之用则虽奇而有所不用也易曰拟议以成其变化日新之谓盛德不可与言诗乎哉
黄泽辞
皇之麋其马八骊皇人委蛇
皇之水其马騄耳皇人受祉
皇之曲洛其马沃若皇人薄薄
皇人孽孽其马喷雪我心如结
白云謡
白云在天山陵逶迤率彼东土诸夏间之将子能来
瑶池謡
白云在山亦洽而野予归三年将顾见女
南山歌
南山白石白离离尔牛之角何其悲车下短衣歌者谁国有叔牙当见知佐命伯王独後来
越人歌
山有隈兮江有汜歌拥枻兮见王子揄修袂兮披长云举绣被兮风纷纷蒙诟耻兮心靡它君不知兮可奈何
采葛妇歌
卧下之薪何绸缪欲寐不寐思寇讐我今采葛以遨游
易水歌
缭天兮白虹萧萧兮北风壮士怒兮易水飞羽声激兮云不归
垓下歌
从美人拥骏马涕从横兮垓之下
大风歌
大风沸兮云薄天驱万乘兮纷来旋纷来旋兮沛之宫士桓桓兮福攸同
秋风辞
秋风萧萧兮白云晶晶草木黄落兮鸿雁于征兰可佩兮菊可餐遗佳人兮汾之干挟飞龙弓下中流横大波兮放远游灵偃蹇兮翳日来憺容与兮纷裴徊顾帝京兮何壮哉
天马歌
天马下阊阖开汗以血騑离哉河之精龙之子视浮云无万里絶流景蹑遗风今安驾幸囘中天马徕从西极经千里归有德天马徕竦予身挟飞电化若神天马徕循东道承灵威服帝皂天马徕岁执徐陿四海将安如天马徕出峤山逝昆仑排玉关天马徕龙为友北击胡驱羣丑
李夫人歌
去邪来邪就而视之纷何被被其徘徊
寤邪梦邪就而视之包红顔其弗明
步傩傩者谁邪就而视之风何萧萧其蔽帷
陇上歌
陇上壮士乘?骢带桑鞬服挟秦弓七尺大刀搏白虹丈八蛇矛盘怒风战始三交失大刀且荡且走亡其曹弃我??岩中逃为我谓乌为客豪陇上之水流潺潺壮士一去不复还
蹛林歌
单于庭隂山下汉家和亲刑白马刑白马祭龙城今年蹛林大会兵
铙歌【十八首】
朱鹭
朱鹭猎其缨茄下行鱼在梁纵复横鹈何飞濡其羽上书谏其主
思悲翁
思悲翁凤凰安宿阿阁中夺我美人思悲翁凤凰飞上天枭子拉沓随转蓬狗逐狡兎走取尔枭子食枭母
艾如张
艾而张罗罗若云中有黄雀呼其羣毛羽摧颓离哉纷山出黄雀山嵯峨鸿鹄絶四海君亦难为罗我欲从之谗言多鸿鹄徘徊奈雀何
上之囘
上之囘萧关开以待边单于台勒兵十八万羽林材振大旅鬗长驰讋匈奴臣月支朝诸侯王甘泉宫郡国受计福来同
翁离
拥离趾中可筑宫兰用葺之艾尔蓬拥离趾中
战城南
战城南走城北转闘不利号路侧谓我枭骑且行出攻宁为野乌食不逐驽马徘徊蒲苇中水深黝黝蒲苇骜骜乌亦自不去客亦自不豪梁以集乌子五乌母六禾黍不食攫腐肉愿为忠臣何可覆伤子良臣良臣诚可伤远道之人枯骨何葬
巫山高
巫山高自言高江水深自言深勿复相思君有他心山以蔚蔚水以汤汤何用度之石用梁徘徊远望泣下沾裳愿托黄鹄东归故乡
上陵
上陵亦诚美下津以尚羊问客从何来自言水中央芰荷为君衣芙蓉为君裳木兰为君佩江蓠间杜蘅铜池之芝以九茎光华烛天披金英凤凰之集乍开乍合蜚覧上林曾不知日月明赤翅之鸿翁杂相随白雁何蔚蔚云为车风为马游阊阖守谒者五色露何泥泥乃在仙人金掌中凝如膏美如饴愿奉我主饮延年万岁期
将进酒
将进酒称我觞纷佳哉以浩倡心所作未尝闻徘徊三叹一为君君之臣明四时和国有良工悉索歌观者不苦奈子何
君马黄
君马黄臣马骊二马异体同权奇徘徊四海美人子二马相得以千里故东非我东西非我西南非我南北非我北驾如六飞龙之翼路訾邪谓何覧遨游安终极二马视驽马局促食辕下将以问驭者
芳树
芳树如此之蔚蔚上有黄鹄以翺翔下饮兰池鸣锵锵二而为侣三而为行芳树拉杂黄鹄伤秋风萧萧思其乡妬人之子妬杀我君有它心无不可黄鹄高飞亦有罗目欲顾之奈乐何
有所思
有所思乃在燕山隅何用问遗君大秦明月珠结以连理带荐以合欢襦又何问遗君青丝系玉环可直千万余翠羽绍缭之黄金错其间闻君有它心拉杂其珠摧其环摧其环临高台反袂以障之当风扬其灰从今以往勿复相思若复相思有如此珠有如此环非我可为鸡鸣狗吠我视兄嫂不言谓何东方须臾高奈何
雉子
雉子斑如此之趋跄跄雄来蜚从雌拉沓曳水集于梁目以顾之蔚蔚冥冥艾而张罗雉子知得奈我何王孙有罗以雉子黄鹄之罗当千里驾以南驾以北朝行出遨游暮从美人食
圣人出
圣人出应熛怒赫炎精文教洽武功成寒暑德河海清驾六龙何騑离圣人哉圣人御天以调之日月星辰和四时郡国吏功上所治君之臣明远如期
上邪
上邪我欲与君同心乐以不可禁相思绍缭谗言罔极大驾六龙处天侧日月出入沧海中妬人之子难为工
临高台
临高台望江水江水之流以千里黄鹄知得高蜚止愿遗香草美人子关弓问鹄从何来我主万年亦诚哉禾黍不获鹄何食遨游四海安终极
远如期
远如期宜四海皇帝日月所置有甘露三载单于自归大佳以万人稽首陛下北藩臣左右贤王奉国珍谒者令引之乡殿陈槖佗拉沓就羽蒙戎酪酒乃是阏氏之所饮駃騠生自余吾中将进酒顾其豪挠以留犁径路刀何用赐之黄金犀毗赤绨锦袍扶伏沮泽曾不知天子神灵从今以往但居光禄塞下不愿归庭
石流
石流津以梁无敢曳水君安所薄秋风汤汤东飞者鹄北游者河中有冥冥之白沙远道之人谓之何兰以有香君不知愿言怀之遗所思
五凤曲
梧桐生高冈凤凰鸣中央三百六十鸟翁杂朝四方其东鸣青鶡其西鸣鷫鸘鸑鷟鸣其隂鹑雀鸣其旁
精列
欲何为虽有一介志慷慨非其时慷慨非其时言从吾所好混迹于鸱夷入宫无美女名士常见持名士常见持卞和乃卫足白璧以终疑白璧以终疑还君十五城抱之宁自奇抱之宁自奇周孔圣殂落世人莫我知虽有一介志慷慨非其时
东光
胡儿平倭奴何不平倭奴利水战海堑船为城诸军彀骑士驰射难纵横
对酒
对酒歌阳春含意未能申请客听其真男儿居世无依因诚独难自絶于要津视扶风称三辅吏共理之臣奉职亦何状盘桓磬折关石和钧为积书以报诸天官自公卿大夫士咸颔其人以君子经纶是时贱玉而贵珉独?迫濩落非其伦素无跅之才四载不迁敢辞於积薪此道当何以具陈彷徨所欲归洁其身
乌生
黄口四五雀罗坐秦氏桂树间啄啄树上蠧母子相哺自言安唶我三河不知为谁家有轻薄少年臂坐一鹞子鹞子小小如人拳出入雀东西一纵即中两黄口毛羽摧颓魂魄飞上沧浪天鹞子下来还少年阿母生黄口时乃在高堂欂栌间唶我人民安知雀乳处窈窕紫深宫中安从通白兎乃在平原大泽中罗者尚复得脯腊之唶我猛虎斑斑南山间射工尚复得枕藉之明珠乃在合浦深渊中後宫尚得剖以缀其襦唶我人民生各有夀命何须尚复计会贤愚
平陵东【二首】
太山阳璆琳琅有美一人坐明堂坐明堂以王者德大从羣臣朝万国朝万国如会同頋见白云生封中生封中禅梁父今上皇帝圣神主
其二
隂山旁马牛羊不知何人城朔方城朔方絶大荒虏两阏氏一贤王一贤王战失利虎头将军顾骠骑顾骠骑曰归止单于敢望汉天子
陌上桑
日出东南隅照我西北楼楼上有好女自名秦罗敷罗敷贵家子足不踰门枢性颇喜蚕作采桑南陌头上枝结笼系下枝挂笼鈎堕髻何缭绕顔色以敷愉缃绮为下裙紫绮为上襦行者见罗敷下担故绸缪少年见罗敷袒裼出臂韝樵者忘其薪刍者忘其刍来归但怨怒且复坐斯须【一解】使君自南来驻我五马车遣吏前致问为是谁家姝罗敷小家女秦氏有高楼西隣焦仲卿兰芝对道隅罗敷年几何十五为人妇嫁复一年余力桑以作苦孰与使君俱使君复为谁蚕桑所自娱小吏无所畏使君一何迂罗敷他人妇使君他人夫【二解】东方千余骑夫壻在上头左右三河长负弩为先驱何用识夫壻飞盖随高车象牙为车轸桂树为轮舆白马为上襄两骖皆骊驹青丝为马靷黄金为辔头腰中千金剑自名为鹿卢起家府小吏拜为朝大夫稍迁郡太守出入专城居月朔朝京师观者盈路衢为人既白晳鬑鬑有髭须四十尚不足三十尚有余坐中数千人皆言夫壻殊
王明君吟
我本良家子承恩入汉宫光彩射绮罗语笑生春风君王希召幸在远谁为通汉宫三十六处处种梧桐美女八千名各各分当熊黄金买顔色丹青多益工宁知佳丽人不出所图中黄金犹粪土丹青复何功顔色非可恃粉黛故难同因念长门赋夙昔亦相蒙君王宠自娱贱妾以和戎岂惜贱妾去但惜长门空涕泣顾长门从此逐秋蓬
安期生
安期生参驾白鹿云中行参驾白鹿云中行下游来安期生白鹿皎皎金为羁玉为缨顾见蓬莱三山十二城安期生自署其名过谒四海五岳後从麒麟赤凤迎禹汤文武不足令令我今上应太平拥护左右贤公卿稽首圣人大道成仙女罗坐吹笛笙天神八面侍卫明流乌衔符翔殿廷悲吟我主享万年皇帝求一得命延
长歌行【三首】
嗟我谷中兰猗猗复英英秋气日夜至鶗鴂乃先鸣百草不重芳霜露浩纵横栖栖就一役慷慨非其情少壮复何为老大无成名
其二
仙人揽紫芝芳灿如芙蓉两耳委其肩短髪以蒙茸侍从几玉女导我入云中奉我一丸药期我于空同服之生羽翼婥约变形容頋见云中鹿婉蜿成白龙
其三
累累城上星河汉流清光耿耿不能寐寤言起彷徨彷徨立中庭辽辽夜未央白云涂我衣北风吹我裳还坐頋四壁兰灯一何明缄书寄远道涕泣下纵横倦鸟无故林游子无故乡驱车出门去徒侣相扶将
短歌行
驷马可縻去日难追清酒载觞短歌苦悲遨当以游何能坐愁全身遗名唯有庄周凤凰于飞覧彼九围但为君故驾言旋归杜门似鄙离俗似骄彷徨所欲此一何劳斑斑猛乕其尾可履欎欎壮心猝不可抵倾侧势利还自相戕覆车不戒踌躇雁行秋风駪駪转蓬如轮漂扬四野莫知所臻鸟不猒高鱼不猒深尔其肆志载浮载沉
当鰕?行
日月扬光华云汉垂文章五岳高摩天江海百谷王周孔圣有作大雅岂沦亡曲士徒嗷嗷此道非所详嗟予滞末位慷慨志四方左伏吴越波右以笞中行立髪而乕视厉马抚干将吾谋适不用驾言归故乡
董逃行
吾欲上谒从蓬莱遨游三山戏九垓阊阖詄荡开斑璘宫阙楼台流光倒景徘徊但见织女弄杼往来白榆累累支机十二枚河流逶迤但见丈夫牵牛饮其隈问尔凡吏所为客谢主人乐哉教敕酌彼金罍织女长跪进酒牵牛陪桂树一何摧颓嫦娥端坐颔其颐白兎抱杵戞树虾蟇栽采取甘露一玉杯服此露夀以崔嵬服此甘露顔色自好陛下长生不老坐享万年有道君臣欢如鱼藻陛下长与天相保
塘上行
塘上双鸳鸯芙蓉翳其隂不自行仁义何能知妾心青蝇一堕耳琴瑟难为音新人入宫时意已无同衾君子在万里顔色安可任念妾平生时岂谓有中路新人断流黄故人断纨素新人种兰苕故人种桂树新人操阳春故人操白露新人日以驩故人日以悲浮云顾我庭北风动我帷恩爱傥中还皓首以为期
秋胡行【四首】
太行易驱仕路难为工太行易驱仕路难为工谀佞丧志罄折不衷自负者忌自异者攻智力相御莫知所终歌以言之仕路难为工
其二
河清可须锺期未易逢河清可须锺期未易逢国士见知非以先容虽有骨肉中怀莫从伯牙絶弦甘此不恭歌以言之锺期未易逢
其三
闇妬相成周客一何疎闇妬相成周客一何疎维彼燕石明月是居爰发深藏庶用见誉即曰瓦甓孰捄其初歌以言之周客一何疎
其四
好恶何常显者易为名好恶何常显者易为名一犬吠形百犬吠声如草偃风夜虫附明西子虽姣不属于盲歌以言之显者易为名
相逢行
相逢狭斜间狭斜不容车不知何年少夹毂问君家君家诚易知甲第城南隅黄金为君堂白玉为门枢坐客高堂上击钟吹笙竽将军起行酒何论冯子都兄弟两三人出入长相须大子侍中郎中子中大夫小子复何官稍迁执金吾五日一来归观者罗长衢二弟为雁行长兄上头居东方千余骑兄弟一何殊入门游後园银牀纒辘轳梧桐十二树一凤将九雏梧桐自相值凤凰自相呼音声何啾啾枝叶以扶疎大妇董妖娆中妇秦罗敷小妇邯郸女顔色世所无大人且安坐为乐良未徂
燕歌行【二首】
秋风萧瑟吹我裳蟋蟀寥寥啼我牀出门四顾非故乡谁能客游不断膓短歌微吟激繁霜浮云千里一彷徨仰看明月流清光二十八宿罗成行高台非阁遥相望河汉纵横难为梁胡马北鸣雁南翔忧来不知从何方慊慊伏枕聊自当涕从中零安得防岂不怀归道阻长
其二
会日苦少别日多为君盛年行蹉跎忧来援琴聊短歌羽声慷慨调不和悲风四起扬尘沙浮云摧颓互相加人生奄忽若春华谁家客游常无家中曲不觉泪滂沱揽衣出户夜如何衆星历历月低河鸿雁嗷嗷鸣相过欲往从之畏蔚罗
善哉行【二首】
来日难期少合多离今日相乐不醉何为寥寥北堂哀竹苦丝短歌裂耳慷慨以悲白日云没秉烛继之何昼何夜迨我盛时烹肥击鲜斗酒自随安知王乔八公者谁促坐行觞交属所私百年如寄当复何疑慊慊惜费智者所嗤计会有无将以奚遗
其二
巢父洁身天下为污四岳九官而无匹夫傅说筑岩维时商实爰立作相不俟终日尚避海滨二老是丽既载後车三圣所师仲未伯齐三逐何鄙生有父母知有鲍子伯阳犹龙和光同尘刍狗万物圣而不仁丘明修辞古之国工纵横六经化裁与同干木偃息大魏以藩式则闭门廹则踰垣庄周非人蓬累而行逍遥弄世乃称达生
西门行
出西门步踟蹰相逢不作乐当复何须但作乐勿复问有无安知家人生产当复溷吾徒君撃筑我和歌请为燕市饮旁人当奈何人生欲知已结交不在多岂无车马客富贵相经过自非名卿鲍叔牙虽有国士谁当知自非名卿鲍叔牙虽有国士谁当知与君重自爱中道有别离区区抱苦心可用不相疑
东门行【二首】
出东门顾且望欲何归向洛阳座下两走马马上结束千金装挥鞭酒家去调笑邯郸倡作使博徒数辈掷钱百万少年塲少年塲朝用广平公故暮为琅琊大王男儿结交愿得豪贤君复自爱莫相忘男儿结交愿得豪贤君复自爱莫相忘恩仇分所当翩翩轻薄殊未央
其二
出东门不顾归来入门怆欲悲舍中无儋石储还视身上衣参差慷慨出门去儿女牵裾啼他家自愿富贵贱妾与君但餔糜但餔糜上用穹窿天故下用匍匐小儿时吏清亷法不可干一旦缓急当告谁行吾望君归嗟少年莫轻非
饮马长城窟行
萧萧山上草悠悠山下道长城一何长远望多悲伤远望不如归游子日依依依依复累累涕泣当为谁高台知天风鸿雁知天霜欲媚更无人欲去更彷徨浮云西北来我马顾之鸣愿附尺素书迢迢东南行浮云不可托素书不可成十年违室家安知即平生
上留田行
人生一何相悬哲士常见未然愚夫不睹目前所较以千年今尔忽怨苍天非世淆乱谁贵圣贤
孤儿行
孤儿生孤儿生命不如一抔土父母在时坐长筵雷大鼓父母已去兄嫂令我报府今年护羌明年击胡虏六月来归不得自言苦目汁稠浊头面生疮大兄言视饭大嫂言溉釡上高堂不见父与母下堂孤儿泪下如缕使我朝行薪暮不得束刍顷筐敝漏缉之用荼鈎折无喙鎌钝无肤舍鎌拔丛棘棘断行复苏刺伤我手复裂我襦自念犹人谁使为奴兄嫂如此为不早去下从地下当复何须高秋八九月堕严霜百草凋枯牧竖絶粮驱羊下山逸入他羣不辨所亡愿取我羔莫攘我羊羊复恋子箠之不将弃箠挽角羊僵道傍拽羊囬家兄与嫂睨三年不乳毛尾空长作何校计乱曰羊鸣一何芊芊父母地下将书寄与兄嫂尔爱其羊我爱其子
怨诗行
荆山何岩岩白璧何齿齿圭璋满朝廷尔胡独在此千载抵尘沙一抱即知已瓦砾生目中衆人纷所指五都当一顾三献不得理一刖藏白虹再刖涸沂水玉石苟不分安用存吾趾昭王遣使问慷慨不可止一剖属白虹再剖折沂水至今为宗器天下称其美愿以陵阳侯还之乐正子
白头
青如雪中栢凿如水中石自君有两意事事非畴昔畴昔共绸缪何尝不胶漆今日不胶漆明日即参商东西大道上车马遥相望新人此一时故人彼一时难将故人意持与新人知非不结同心人情中道还白头百年期岂作斗酒间云汉何绳绳星宿何累累意气一以失黄金不可为决如溃防川絶如蹶张弦有亲相推与无亲私自怜
沧溟集卷一

[book_title]卷二
钦定四库全书
沧溟集卷二　　　　　　明　李攀龙　撰古乐府
艳歌何尝行
何尝快独平生但当被华縠猎长缨起家为二千石四十以专城兄弟纵横要路车马络绎往来公卿显者行但当在高堂置酒快独呼我所欢五陵少年任侠知名主人称夀以乐上宾揽持绮丽杂坐弹筝触抵安足诤岁月忽如流愿言重自爱吾夙昔与君共绸缪朝亦复苦愁暮亦复苦愁辟彼东逝之川泛泛不系之舟浮云转薄心悠悠有似客游难久留
艳歌行【三首】
皎皎月中兎罗网安得错夫婿流宕子翩翩长道路上堂事舅姑下堂力蚕作日出行采桑春风动纨素不知何年少踟蹰西北顾请君且莫顾黄金徒自误黄金道路傍谁当见国卿
其二
童童河上柳朝荣暮来朽人生天地间何可日无酒偃蹇谁当闻忼慷谁当有赖得心所欢嚼我以大斗醉後唱高言掩耳使一走语卿且勿走不如舌在口舌在难为扪叹尔欲行恩
其三
南海一何长明珠一何光大珠抵明月小珠烛中堂洛阳发中使明珠窃自伤没海采是珠珠泪以从横持作木兰柜送至洛阳宫後宫莫不叹问珠从何方谁能复市此隋侯与孟尝用玉绍缭之黄金错其中缀之用翡翠薰用苏合香本自南海珠今为後宫璫
满歌行
得意良独难大带如河高弁如山功名侮予心不遑安遥望故乡郁郁漫漫忧来自中不逊于顔鄙士患得失达士多所宜智不鬬时我斯荡荡天下熙熙俛拾仰取日竞刀锥逝将掉臂弃而违之东蹈沧海宁居九夷嶮巇可为念为偃息乃在草莱蹲而踰垣嗒焉凿坏流俗落落岂无友生门一以杜其可复开蜉蝣之裳视此末荣宠辱者惊寓言愤世混迹躬耕贫贱肆志惰傲相成徘徊千古载浊载清饮酒而已谁知其它即有三公相去几何百年如寄孰少孰多胡朝谋夕自贻蹉跎屹彼在位经营四方天道病愚人道趋强退而为乐辽辽未央
企喻歌【四首】
男儿自言强出门思故乡陇水流离下泪落铁裲裆放马大泽中马饱勿复驱宁断壮士肉不断骏马刍鹞子下狡兎不顾黄雀羣男儿饱百战少年笑杀人男儿重意气结伴不须钱谁能无兄弟千里不相怜
琅琊王歌【八首】
阳春二三月单衫绣裲裆系马临大道值女行采桑炎天五六月挈枕逐隂凉絺服不掩体唤女汲寒浆初寒八九月银烛照高堂端然坐不睡看女织流黄盛冬十一月调笑酒罏傍玉壶出纎手索女弄丝簧主人但置酒烹肥击其鲜男儿好还乡不愿持一钱孤儿当门泣门外霜皓皓今年许裁襦兄但视其嫂骏马似人长金鞭五尺强往来渭桥上琅琊大道王新买五尺刀摩挲不离手但来看此物军中谁更有
钜鹿公主歌
邯郸女儿年十五能弹琵琶唱乐府
头上明珠间翠羽客与酒钱笑不数
可怜误嫁阳翟贾遂使黄金暗如土
紫骝马歌【四首】
出入渭城中少年独妍雅不知是阿谁但识紫骝马紫马从西来道逢一骊驹两人下马揖便入酒家胡问客复何为昨日发东平袖中出短书心知自刘生对客读短书慷慨不能止拔劒出门去报讐燕市里
黄淡思歌【二首】
膓作辘轳转泪作素绠垂独坐不能言傍知思忆谁胡马代州出还骑出代州黄金装马勒青丝络马头
地驱乐歌
萧萧条条风雨漂揺饿杀鹪鹩撑杀?鴞
倦鸟不飞非无羽翼贫女不嫁非无顔色
枕郎右臂郎侧向左看郎顔色似不在我
宛转郎怀坐郎左膝郎有它人不自今日
雀劳利歌
稂莠骄骄雀劳利前有鹞子後老鸱
与郎十期九不果郎有它人休误我
捉搦歌【四首】
仕宦还须论知已结交还须论君子男儿失意悔人指老女不嫁难为理
东家女儿大狡狯屋里烧香出墙外供养世尊作佛会愿得百媚无菑害
邯郸城南夜逆旅楼头十五谁家女可怜白马空儃伫不见其人但闻语
骏马凭陵粟在口男儿精神钱在手何不结伴日沽酒出臂苍鹰使黄狗
折杨柳歌【五首】
上马折杨柳杨柳郁葳蕤马上吹长笛愁杀虏家儿不惜折杨柳孟津杨柳西本是虏家女嫁作汉儿妻放马孟津岸饮马孟津河虽是虏家儿爱听汉儿歌莫折杨柳枝婆娑动郎意自有珊瑚鞭出入擐郎臂上马出门去马鞭持与郎郎度孟津水何时还故乡
幽州马客吟歌【五首】
客从幽州来百万为摴蒱钱自它人有意气良所无今日但一掷何言无所持庭前两走马千里任君骑自怜十指鐶玉壶不离手女儿行无赖故劝郎君酒南山固言高上有北流泉女儿固言好须得郎自怜郎齎千金装结客行三秦那能论家计少年喜作人
慕容家自鲁企由谷歌
鸟中有鹞子人中有慕容慕容家此谷少年多相从
高阳乐人歌【二首】
欲知马上儿但复看儿马结束殊轻薄不在汉儿下郎来但坐饮百壶分自当见郎行仁义无钱何所妨
团扇郎
白团扇明月入君怀清光满流盼霜雪散炎天是侬歌始变合欢自一时秋风欢不见
前溪歌【七首】
逍遥东武亭下有独桑路欢但宿侬家前溪不可度朝思出前溪暮思出前溪溪流乱漫下谁见倚门啼女萝着长松蔓与长松长虽非岁寒姿愿得被风霜黄葛生溪边溪水东西流枝枝自纒绕叶叶自绸缪春容故易老红粉岂常鲜郎归定何日憔悴复谁怜怜亦异当年
谁能采黄葛逍遥独桑头黄葛断还生春风不可留烂漫使侬愁
葵藿自有心兰蕙自有香黄瓜一小草春风独不忘枝叶顿芬芳
子夜歌【十首】
涉江种芙蓉青荷几时有但使莲心生何虑不成偶桑叶老欲尽春蚕已就眠那能不作茧丝子自纒绵强言共寝食十日九不俱桐花夜夜落梧子暗中踈出亦隂忆汝入亦隂忆汝石阙四面生悲来定何许荡舟芙蓉池红顔在池水侬与芙蓉花有何不相似宿昔结同心丝髪与眉齐转动如春风不离郎君怀相怜须及时红顔不难老郎自行由豫它人已相保始欲识侬时白头誓相怜一日三唐突持底解千年欢心杨柳花春风为颠倒到头有感化不离浮萍草愿因斗酒会发欢桃花容蹉跎自不饮双杯持劝侬
四时子夜歌【八首】
春鸟既集渚春花复着林高台不可望春色荡侬心绮窗媚初月罗帐褰春风欢复自顾虑崎岖当奈侬三伏天雨火郎但笼窗坐何处汲寒浆金缾井中堕婉伸华簟上不下葳蕤钥郎君已自前罗衣那及着庭含明月光蟋蟀入牀语独自理寒衣秋风动砧杵荧荧斜月辉累累清露垂中宵不还卧徘徊独为谁郎从何处来重袍那如水酒无沙糖味为他沃寒尔北风振枯林严霜杀百草欢不与时竞独向相思老
懊侬歌【四首】
五丝合欢被还得五丝缝侬为懊恼曲还持懊恼侬布帆百余幅阿娜自生风江水满如月那得不愁侬夙昔幽闺性冶游持自惑旦夕三千里不复作顔色长江得春风使帆如使马朝发牛渚矶暮宿白门下
神弦歌
宿阿曲
天门詄荡荡地户郁沈沈真官下云中窈窕从苏林
道君曲
中庭有树其实诩诩道君出入先以风雨
圣郎曲
梧桐何翼翼凤凰何将将左坐青溪姑右坐白石郎姑自翳瑶草郎自命椒浆
娇女诗【二首】
朝游青溪南暮游青溪北娇女年十五芙蓉比顔色终日奏弦歌小姑独相识
徘徊白石江蹀?赤山矶湘绮为下裳紫绮为上衣自绣双鸳鸯十十五五飞
白石郎曲【二首】
郎之徕何纷员车以清风马以云前有明姑後道君石子如弹丸累累江之渚有郎独自居艳於十五女
青溪小姑曲
青溪汤汤白石为梁小姑不嫁谁谓无郎
湖就姑曲
北游赤山湖遥望中芙蓉裁衣赠大姑
大姑舞白鸠仲姑渌水歌不共小姑愁
姑恩曲【二首】
明姑遵云中葳蕤六萌车前驾斑璘兽後从朱鸟麟辟邪
诸姑亦道同独有明姑尊桂酒黄金色持以报姑恩
采莲童曲【二首】
扣檝声太苦听我采莲歌且将盛年容持比芙蓉花西湖采莲舟上有愁思妇不摘芙蓉花何因出素手
明下童曲【二首】
走马上越桥遗却黄金鞭遥望射堂头徘徊骄不前赭白千里姿斑骓八百余乘不独自去日与陆郎俱
同生曲【二首】
盛时不再逢百岁一何促愿以南山松秉作夜游烛蟋蟀空局促人命安可为但当饮美酒醉即蒿里歌
石城曲【四首】
可怜冶游郎大马高纒騣冶游石城下闻名少年中珂峩同心髻环揷三子钗种种随时变懊恼郎君怀阳春二三月花与郎同色明知苦淹留盛年不可得大艑十八?长篙如竹林张帆看风色知是下江陵
乌夜啼【四首】
石城诸少年歌舞日相新刘生安东平是郎得意人长樯百幅帆常着千里风婀娜樯上佳飞逐不成双大帆曳云还长樯柱天起非是不相留势已无千里乌生秦氏家不从秦氏栖夜夜将九子石城城上啼
乌栖曲【四首】
芙蓉如绣柳如织浣纱渡头日将匿高髻双珠玳瑁簪采莲一曲倾江南
珠履错落华灯光长袖宛宛属羽觞含笑一转心相知谁能不前复自持
黄金匼匝葳蕤钥北斗阑干城上落美人空牀夜不眠双双玉筯下灯前
江南女儿蹋蹀歌阳春窈窕出绮罗黄金辔头紫骝马长安少年事游冶
估客乐【二首】
估客从杨州大艑载何来有无郎寄书但语莫徘徊估客广州人出入三江口一艑载三千娘但日沽酒
莫愁乐【四首】
何来诸少年石城迎莫愁莫愁石城西门前江水流莫愁善西曲曲曲变新声含意娇不发春风感人情莫愁幽闺性非但倾城色石城诸少年人人自相识何处寻莫愁石城诸少年可怜六萌车不送莫愁还
襄阳乐【六首】
朝上大堤头暮上大堤头大堤诸女儿游冶不知愁女萝复可缝兎丝复可织唯有菖蒲花郎自不曾识大堤诸女儿歌舞日相逐郎今定怜谁夙昔谁家宿郎君但坐饮听我白雪弦十三工西曲自不工数钱杨州大估客千金作一装谁敢攀贵德牵坏侬衣裳诧侬断信使还书亦不作微薄自怜侬欢岂自微薄
三洲歌【三首】
何处估客豪杨州估客豪象牙持作樯鍮石持作篙闻欢扬州去大艑居上头一载五百万两载千万余何来板桥湾持底唤沽酒两丛蒱鍜鐶问侬取不取
襄阳蹋铜蹄【四首】
白马蹋铜蹄着地铜蹄鸣往来大堤上出入襄阳城大马珂峩头一步三舂鉏借问马上儿家在襄阳不白马金络头一步三駊便是马上郎何尝不婀娜阳春二三月襄阳好徘徊渌酒汉江色与郎传一杯
青?白马
青?踯躅八尺强黄金络头丝作缰
可怜白马如人长着地徘徊自生光
青?白马冶游郎劳君下都看三阳
可怜白马逐青?石桥柏梁五湖东
青?白马六萌车可怜今夜宿谁家
借问窈窕西曲娘白马青?去无常
借问窈窕西曲女石城莫愁凭寄语
齐唱可怜泪沾裳可怜三声忘故乡
夜度娘
侬来星始集侬去月将夕不是地上霜无人见侬迹
长松标
落落南山松长标一何拙上栖万里风下覆千年雪
双行纒
朱丝葳蕤绳是侬双行纒绕腕结同心傍人那得见
黄督
谁能见歌舞不自爱阳春少年双泪落知是他乡人
作蚕丝【二首】
拾蚕蚕如指出桑桑如掌一日三箔眠交侬那得往大茧大如卵小茧垂其腴三秋上织作君看罗绣襦
碣石篇【四首】
碣石中怒沧海北倚元气吐欱若偃若起长风相薄跳波千里悬流冒颠天汉外纪地轴高摽毂转白日与齐俱入与汩偕出
其二
凉秋九月塞外草衰白日萧条北风苦悲边声四起胡马成羣爝火如星列障如云钱鎛既置修我戈矛裹粮坐甲唯敌是求
其三
委蛇者河千里一曲方之舟之匪刍伊粟太行诘屈西北是经车辙马迹日不遑宁於铄圣人依其在京差次吏功郡国以成
其四
羽翼未就鸿鹄徘徊神龙失水蝼蚁所裁珠不暗投劒不倒持能弗用利勿处於疑高才者妬匪但在人逃名避世以保其身
白紵舞歌【四首】
华镫参差月舒光笛箫笙竽琴瑟张馆娃窈窕夜未央西施起舞属吴王白紵飒沓零繁霜浮云绰约凝且翔将絶复引歌为长回身急入促管藏扬跗摩趺匝洞房流风徘徊生绣裳答桴应节蹈鼔行挺钗欲堕复不遑罗袖缭绕满中堂与志变化无恒常诸工竞写忽已忘迁延就次进羽觞
其二
二八齐容罗象筵激楚之结独秀先白紵萧索阳春前回风飞雪相流连玉腕缭绕萦繁弦朱唇宛转含蹁跹将行复却私自怜愿君蹋歌及盛年
其三
春日荏苒花落英吴姬起舞媚前楹回身顿趾迅且轻纎尘暗暧不及生投袂一转激楚成徘徊复进为新声二八歛手停鸣筝中曲再变豪竹惊如矜若怨意未明余姿逸态犹纵横妙技絶世色倾城谁能顾盻感人情
其四
双袖徐起若有思逸态一放横难持淫衍诘屈纷陆离流纨曳縠风委迤萦尘逗节利屣施纡形赴曲影不知纎腰欲结行缀移衆变沓至生繁姿踌躇中止人尽疑浮腾絶迹称神奇游精荡志君自治大乐万岁远如期
霹雳引
平成天地剖九州罗列五岳江河流明堂受计朝诸侯人马辟易气纵横悲歌慷慨志不平
天马引
胡风雨駪駪而空山有人
踯躅兮悲鸣匝余室兮三行
蜨蝶行
蜨蝶翻翻戏游来东园苜蓿中不知谁家涎涎乳子燕衔之我入窈窕紫深宫紫深宫欂栌间高坐顑颔待哺两黄口睨之阿母得食还揺头鼓翼谁忍视蜨蝶轻薄亦可怜
悲歌
慷慨乃知故人徘徊乃知故乡远道多怀久客自伤欲驾车无輗欲渡河无梁中夜顾形影泣下沾衣裳
猛虎行
饥且从漂母食寒且从巢父栖石不为周客笑玉不为楚王啼菅茅但塞路桃李自成蹊
枯鱼过河泣
大鱼啗小鱼小鱼啗鰕?鰕?啗沮洳啗多沮洳涸请君肆中居
远游篇
万里未足步过谒历遐荒一举驾黄鹄再举凌云翔澄氛隐北斗河汉集为梁山川自纡曲天地自圜方六鳌拚蓬莱十日弹扶桑潮水怒相撃崐崘出中央流覧临九州衆人何茫茫絪緼造元气控揣成隂阳黔羸秉大钧丛脞不可当道逢王子乔揖我还故乡
广齐讴行
不劳歌楚艳请为罢吴趋上客但安坐听我奏齐讴鹰扬表东土赐履维青州沃壤既如膏丝枲靭且柔鱼盐无俭岁海王自春秋百二敌强秦八九吞徒州美哉一匡力天下咸宗周朝服西济河鞭箠使诸侯至今临淄途诵义慕前修枹鼓立军门意气纵横浮举袂成帏幙攘臂赴仇雠先君务养士奕世恢鸿猷晏婴以当路结交鲁孔丘其人聘列国终日无停輈及闻箾韶音若与唐虞游三月忘寝食栖栖此淹留季札本荆蛮华夏多夷犹泱泱叹大风观采不能休五伯桓称首四豪文其尤拥篲为宾师铁笼存主忧阔达有遗俗功利非所谋驰骋一何?冠劒常相求蠋辞万家邑连谢千金酬即论二布衣岂复商贾流
前缓声行
海中之山必有天上之河人知其一莫知其它自非意气轻黄金结交宁足多当复思东来之兎必有西去之乌不舍昼夜曾何爱於吾徒长笛不呼短笛呼愿君有酒即饮无酒酤
结客少年塲
翩翩白马客游冶长安城自矜有侠骨肮脏多交情羞倚将军势讵借傍人名利劒一在掌四海皆弟兄片言出肝胆杯酒如平生恩讐等白日然诺千金轻君看少年塲意气谁纵横骂坐亦已麤探丸非老成浅之为丈夫贤豪大所营长兄推鲁连仲兄推虞卿小弟处囊中黾勉荆楚行但令称国士不必取先鸣
东飞伯劳歌
东飞伯劳西飞鹊黄金仓琅葳蕤钥谁家女儿倚高楼含娇吐怨弹箜篌明珠翠羽红粉妆单衫婀娜春风香女儿年几十五余开顔发艶玉不如箜篌宛转作新声可怜一曲倾人城
乐府
羣胡欵朝那请与汉家和紫貂黄羊白槖驼单于阏氏乘六驘
河中之水歌
河中之水流迢迢洛阳女儿名娇娆娇娆十三称絶色十四怀春未可挑才梳堕髻即殊衆怕逐时人鬬小腰学成织锦机犹澁解度新声瑟嬾调日出采桑城东路路傍桃李花飘姚左手提笼丝作系右手攀花折其条国卿下装不复顾使君五马徒相邀董家高楼一百尺归来谁见倚逍遥
三言
郡斋同元美赋得隂字
漳之浔大陆隂天落落日駸駸谁为郡此滞淫君在坐倍萧森嗟波及邈陆沈酌我酒听长吟秋无色风雨深山欲出薜萝侵泪相视卧独临沧海梦白云心来何处别至今重握手一知音孤城夜枫树林漂短髪问抽簪
四言
效阮公【二首】
太清孔阳元气絪緼灵曜悬鍳列宿垂文威凤振羽神龙作鳞蕙兰幽鬰松桂轮囷
其二
日照月临天高气清金支秀华羽林翠旌六驾龙秋四牡鸾鸣濯缨云汉曦髪增城
沧溟集卷二
<集部,别集类,明洪武至崇祯,沧溟集>

[book_title]卷三
钦定四库全书
沧溟集卷三　　　　　　明　李攀龙　撰五言古诗
録别【十二首】
悠悠念往路离别从此长何以酬明德擕手归故乡良时不须臾且复各盈觞仰视日月驰千载互相望浮云难独留游子暮彷徨绸缪踰皓首风波忽一方
其二
千秋一嘉遇此别安可知良时不努力贱躯欲何为晨风野萧条浮云西北驰河梁临往路远望令人悲游子自有怀悠悠当告谁
其三
长思何益会久留何益归行人怅明发褰裳路徘徊嘉期能再至安辞渇与饥浮云一相失千里常依依我欲往从之送子东南飞
其四
秋兰怀芬芳依依树前庭春华不再盛枝叶皆已零念昔二三子俛仰如流星羽翼一以乖邈若隔平生徘徊顾四海谁能喻中情结交各有时千载一濯缨离别不在远日月从此征长当为路人独无弟与兄尊酒可自慰愿言崇令名
其五
乖疑起恩爱离别生欢娱念子非一身中怀难久俱握手一相失奄忽秦与胡新知自言乐山海日以殊行路方未央出门思故庐浮云没景光北风悲有余褰裳复四顾徘徊当路衢结髪在战塲皓首为征夫
其六
四海一黄鹄千里命其俦悲风厉胡马踯躅鸣相求何况同袍友从此远行游离别无慷慨去去且复留白日没边城回首望中州浮云西北飞河汉东南流视夜常苦早寒冬正悠悠明月烛罗帏严霜切绸缪俛仰已自喻谁能不怀忧
其七
念当首往路千里邈已临丝竹发高堂听我双龙吟泠泠江汉流浮云寒以隂长风激羽翼严霜摧北林慷慨有余悲新声怆人心游子失相视征夫泪不任中曲一俛仰从此无知音故乡一尊酒愿言常酌斟徘徊恋景光忽为辰与参来者自非昔去者自非今
其八
高楼耿长夜揽衣歌且謡秋风一何悲游子不得骄明月照空牀罗帏自萧萧三星既隅列河汉东南朝黄鹄正徘徊翩翩顾其曹故乡邈千里慷慨命同袍浮云日西北安知心所劳携手在须臾经时复漂揺
其九
河汉何皎皎衆星错其间揽衣立前庭明月照苦顔悲风中夜起萧萧有余寒涕泪应声零四顾惨无欢往路信可怀为乐及盛年游子不自爱故乡岂难旋
其十
黄鹄难为羣游子常苦辛念当从此别中怀日以新清光皎明月远望不可亲高楼正萧条徘徊四无人上有千里云其下起飈尘各言还故乡握手道何因
其十一
穷冬盛隂气白日西南微征人常早寐皎月照我扉故乡千余里中夜起怀归干星驾言迈严霜裂裳衣独行无俦匹谁知渇与饥穹庐多悲风萧萧边草衰身在天一隅何得不徘徊
其十二
顔色无常好春华一以零悲风蔽地来四顾何冥冥寤言怀往路揽衣从此兴杀气拳毛髪涕泣断为冰仰视河汉星离如水中萍景光不恋人游子岂遑宁夜依牛羊宿日驱驽马行努力及明时安能爱其情
録别【又十一首】
秋风既萧萧浮云亦依依四顾但他乡游子一何微驾言西北迈中道正裵徊客行无好怀万事不如归
其二
三星跂相视新月拳素光两宫高自出双阙遥相望云霞绚河汉机杼成文章罗帏彯四座华烛揺中堂主人前进酒弹瑟为清商流猋激长夜杀气陨严霜萧萧堕白髪翩翩曳衣裳男儿不憔悴谁知在他乡
其三
北风着枯林浮云苦多隂红顔日就衰他乡日就深别离起中夜对酒不能斟丝竹含妙伎佳人怀好音眄睐适君意慷慨动君心罢曲一俛仰变为游子吟念当事行役泪下难自禁
其四
秋风西北来萧萧动百草荡子无室家悠悠在长道红顔能几时弃捐一何早对客发素书零涕复盈抱上言故乡好下言故人老
其五
冉冉年欲度秋兰采间萎荡涤千岁情结束欲何为美酒不误人红顔多所宜万事自明日行乐此一时四座惨无言游子中心知浮云动悠悠故乡难可期
其六
悲风堕白日天地何冥冥招揺弹北户河汉条中庭征夫苦难夜且复命新声芳言动君子四座无不清人生即满百长此千载名岂如饮美酒赵女奏鸣筝慷慨尽逸响慰我饥渇情惟念当离别翩翩渺独征
其七
明月促曙光衆星西北移游子工早行起问夜何其揽衣出门去长当渇与饥蒺藜穿我履严霜薄我肌别离矜盛年老至不自知努力事战塲泪下复无时
其八
浮云满天地荡子欲安之努力事行役弃置以为期少年盛意气慷慨生别离??无根蓬翩翩中林鵻马上不得语涕涙各累累君但重自爱远道归有时
其九
秋风动千里游子何翩翩早行多所怀慷慨私自怜严霜覆四野明星出高天涕泪一以下中道忽言旋踟蹰恋徒侣不知身弃捐客从远方来遗我缯彩牋故人俱白头安得独盛年
其十
昭昭秋素景明月涵金华清酒照朱顔中堂发高歌游子在外单结交常苦多别离动白头人生复几何悲风揺枯林严霜擕女萝新知虽云乐不如早还家
其十一
高楼出浮云零露缀绮疏明月照佳人清光相有余纷何下涕泪纎纎结素书愿持千里心托此双鲤鱼尊名不可处白髪难久居岂如及盛年驾言归故庐
録别【又三首】
眇眇远行客绵绵思故乡悲风绕车鸣浮云立马傍边城苦多隂秋气激繁霜白日匿何时四野一茫茫落木委空庭游响拂闲房霏霏罗帷影明月在我牀起视河汉流寥寥夜未央出亦以徘徊入亦以彷徨
其二
大江多悲风秋日澄清隂浮云无本根天路难重寻故人一失所结交良苦心游子易慷慨抚劒吐哀吟白髪行萧萧繁霜悴我衿登城望四野明月照北林悠悠委他乡中怀安可任
其三
去日苦太易游子无常家别离在俯仰素雪以朱华驱车就颓景明发泛黄河浮云媵余征流飇激其波顾眄当中原慷慨为悲歌千里一萧条故乡复如何
古意【七首】
秋风西北起吹我游子裳浮云从何来安知非故乡萧萧胡马鸣翩翩下枯桑暮色入中原飞蓬转战塲往路不可怀行役自悲伤
其二
新人一何好年颇十五余本自贵家子秦氏有名姝故人行采桑值我城南隅顔色各精妙手爪亦相如故人工纨素新人工笙竽笙竽未讵央纨素色已渝人生无新故夫壻自言殊
其三
嶰隂有孤竹常含千岁霜截为雄鸣管其音中清商岂不在人耳世已无凤皇新声自一时艳曲乱高倡安得日相御并坐君子堂
其四
十五漳河女出身邯郸庭丝竹妙一世纎手何泠泠清商有余悲慷慨为新声中曲若无人含意已独明知音难再遇红妆日夜零奋响发浮云摧耳不能听
其五
英英天上云不照浊水泥新婚日以亲贱妾日以擕繁声出皓齿妙舞生春姿缟綦难为容弃如秋草萎念当羽翼乖依依即路岐良人无古欢妾自中心知
其六
中天起双阙浮云出两宫驰道挺其间甲第罗西东胡姬正当垆邀客过新丰朱唇含緑酒纎爪扣青铜堕髻似无意绍绕一何工眄睐正愁人流纨动春风双双羽林郎翩翩五色?挟瑟上高楼调丝方未终
其七
胡鹰一何劲北风一何高朔方士马地斗酒命同袍穷冬蹙四野大猎出临洮荡石响深谷烈火走平臯边声中夜起杀气常萧萧积隂生战塲白日惨不消草枯牛羊瘦雪盛狐鼠骄引领望交河层冰正迢迢
咏古【十六首】
帝作大唐歌八伯奏卿云钟石兴麓野人声一以论日月发光华烂然星具陈沈璧十二渚岱宗乃于禋是时辟四门穆穆咸所宾
其二
绥绥涂山狐九尾不自多我往求平定念子无室家明发兴岳庭乃身参洪波宗疏事则裒祝融扬英华玉牒沐日月素书出江河
其三
江水一何沛薄大趣归处朝周过故墟宫室生禾黍伤彼西山士采薇自相茹千载睹逸诗斯人乃高举
其四
白云出山陵乃在天一方东土既已洽徂西聊倘佯虎豹自为羣乌鹊列成行惟帝立嘉命诸夏发其祥愿言顾见女中心以翺翔刋石树弇兹千载遥相望
其五
杲杲炽日羽施施掩飙斿我车既已写四马亦孔柔射夫率原隰君子循方舟杨柳囊其鲜鹿豕填相求多士自允异燕乐成王猷驾言徂东郊出洛朝诸侯
其六
白石粲南山赬鲤丽沧浪单衣裁及骭緼缕远从商夜中起饭牛任车自所将爝火辟列星上客烂生光疾歌一不闻何谓伯与王
其七
菀彼中林乌拚飞不集枯齿牙一为猾公子良见图矫矫上天龙雾雨既已敷子推独耆乾草莽空号呼悬书下宫门绵山聊与娱
其八
庄王构曾台乃与云梦隣东延洞庭石涔阳激清津赵魏方幸祸况此狼虎秦谏者七十二枕藉以前陈时非一耕夫三楚讫无人因知沮溺流用即社稷臣
其九
驾言九臯泽揽彼渐水台罘罳蔽荆岑絶流曲池隈婉彼三楚士谏猎纡其才大雨忽盈河疾风西北来洪潦起滔天陨雹激以雷商梁正绥立仆夫行告哀孤虚无妄设荧惑谅为灾帝德睠荒淫欲去此徘徊
其十
文驷陈大庭膰肉宿所修羣婢一以盛君子乃见咻孰谓彼妇口於中可优游蟪蛄遂盈耳凤兮当何求斧柯不在手龟山郁绸缪翺翔七十国交辙奸诸侯狄水衍其波罔济非无舟驾言从吾好还辕息我陬
其十一
忽忽岁已莫太台役方作太上美遨游禾黍未能获滞穗满甫田风雨殚零落相国一沾襟罢酒不为乐
其十二
贪吏常苦富亷吏常苦贫不见孙叔敖其子行负薪五霸相代兴主烈难为臣令名有遗封余财喜没人寝丘虽言恶千载功无湮
其十三
阖闾为无道厥欲如蛇豕荐食视上国乃政从楚起昭王在草泽羣臣不复纪使者哭秦庭七日未得理入郢既已甚丘陇行见箠感兹告急言誓彼同袍士贤臣亦多术存亡尤独美
其十四
吴王既栖越出游包山湖道逢一丈人邀我洞庭隅灵墟发深藏中有神禹书大文秘天地乃传百六初金简歊浮云玉宇囘璇枢科斗不可辨鸟迹互盘纡精华一以泄厌气直国庐顾见二室颠三石方扶疏
其十五
薛公得冯驩门下知者谁十日居传舍乃问客所为先生惟一劒弹铗何其悲授室缔高国驱车出中逵主人意已厌同列宁见推田文既失位倾身与持危片言悟齐主复相名益垂奇士多侮世藏用匪可窥
其十六
中春阳和起嘉观临四方刻石颂功德从臣纪攸长上以献泰成下威六暴强郡县乃作始经纬不踰行荐号立大义昭设咸有章濯俗谅已美刑名非恒常鞭箠出顽夫二世寻?亡
杂兴【十首】
伯牙负高操引曲辄入神从师蹈东海延颈四无人洪波荡大壑悲鸟方号群白日坐失色山林忽不分精气一以变此调得其真世俗蔽闻见千载逓相因遗世伎始妙絶弦多苦辛自非锺子期古道难具陈
其二
离朱不逆景师旷不逆风所用一以失化为瞽与聋辔策出大御绳墨出巧工顾眄即千里结构临层穹束手宁自甘狥人道乃穷
其三
良材出大国群构集明堂欂栌相支持榱桷硕且长飞栋郁云兴高轩间重梁衆人称壮丽输子起彷徨柱小亦已挠朽蠧处中央迨天方晦隂室家罗四厢行者苦无休居者歌慨慷风雨一漂揺不知僵路傍
其四
良马踬路岐善言踬嫌疑称乐自云早日月寝已驰黄金不可作美酒多所宜清风响高唱令德含妙辞
其五
太元秉经纬天地自生成隂阳逓消息四时相虚盈雷雨鼓神气日月宣华英絪緼交二仪周流列五行至和液甘露盛德厌欃枪唐虞且法象明良熙穆清垂衣御三事大治无常名
其六
翩何汉宫女红妆郁荧荧本自良家子十五充後庭是时得上意宠至身逾轻贵幸霸天下妙丽倾人城诏许领椒房嫔御无不惊唇如啮丹饴齿如锵玉声一当万乘主常含中道情絶色动千载旦夕谁见明美恶悬盛衰弃置视合并所以尹婕妤顾盻失平生
其七
诡时苦难遇直道苦不华挈缾羸衆口绳墨矫群邪所以上古人工拙无常家陆沈金马门醉即据地歌世久自相玩为德一何多在羣既累生孤贵亦失和首阳与柳下一龙复一蛇同流虽所愿迹迩心则遐
其八
鸿鹄一以举四海何悠悠局促人间世岂若远行游明时不重至中怀难久留遇合成佞幸美女多所仇英雄既失据片语解绸缪所以孔仲尼舍车即于浮
其九
洞庭大张乐千乘朝昆仑在昔有行幸轩穆一何尊楼船下河东羽卫覧西垠风起白云飞陇首望中原箫鼓发哀情长驰晻回辕入啮妃女唇出接词客言
其十
名马不受羁足下有千里黄鹄不受罗羽翼就四海贵贱自一身出处无二轨时利适愚夫势衰蹶智士祛长不揠臂屦缩不截趾陆沈人间世悠悠日复尔
杂兴【又十一首】
鸿鹄摩苍天万里一翺翔回飈生羽翼浮云为低昂毕逋城上乌黄口自成行俛啄仰相吓徘徊腐鼠傍
其二
大鱼鼓长鬐捷若举帆幢夜驱苍梧风凌晨浮九江怒击胥山涛洪波为汹汹本图运南溟中更不相容何言一失水湖海难再逢宁如涸辙鲋斗水得所锺
其三
江南有佳人桃李蓊朱顔宕子行从军闲房重其关明月一徘徊形影自翩翩秋气响罗帷萧萧难独眠
其四
凤栖十围干龙翔九回流圆景朝列宿五岳尊陵丘圣人膺大命多士自相求稷契功不刋唐虞德无俦神明盛驱使衣裳美优游诗书监二代孔氏乃宗周在昔纡天经羣后有绸缪艰难戴王室千载成咸休
其五
长离自凤雏天马乃龙子文采成九苞骨法本千里箕颍出高人岩穴有知已抗迹唐虞庭清风振薄鄙
其六
南山有奇鸟朝阳曜其文下来兰池饮罗网正纷员虽复就长缨徘徊怀不羣枳棘无安步哀鸣激清云
其七
翩翩西北风萧萧枯桑林登高使人望秋气悲我心丛台蔓寒草易水清且深当时燕赵士慷慨有遗音
其八
驾出蓟北门东望元英宫高台造浮云碣石来悲风客卿既裂地战士亦论功称系迁大吕昭王气何雄汶篁一不植千里生飞蓬
其九
逍遥临蓬池言陟梁王台还顾望大河洪波渺悠哉飞雪蔽中原北风千里来驰驱名利途无骏不驽骀精卫自微鸟东海生尘埃
其十
古今一旦暮俯仰成兴衰不见桑榆云千里相蔽亏黄金苦易尽红顔安可为如何膏粱士拂拭使人悲
其十一
万事无不有何言能自持巢由乖世度高行衆人疑俯仰在当路得丧未可期汤火煎太和倾侧使神危终身系罗网失势还相欺念我平生欢临觞命妖姬
古诗後十九首【并引】
前有十九首故後言之犹称古者其文则十九首也其文则十九首而以属辞辟之制辔筴于垤中恣意于马使不得旁出而居然有一息千里之势斯王良造父所为难尔
其一
行行万里余依依梦故乡见君累长夜携手立彷徨寤言心尚尔忽在天一方越鸟东南飞胡马鸣相望眄睐人自好弃捐人自老徘徊亦何益努力苦不早思君度餐饭岁月漫浩浩慷慨即别离故乡勿复道
其二
揺揺车马客依依燕赵女沾沾倚筝立交交夹窗语盘盘高结出飈飈巾带举浮云忽自归荡子漫无所天寒锦衾薄空牀难独处
其三
白石何历历松柏何离离人生天地间一日不可知斗酒无常置良会无常期沈吟厚与薄为乐无乃迟宛洛美游戏冠带自相随宫阙起云中第宅罗四垂王侯负贵气佳客以盛衰君但视车马揽策振其绥
其四
良会属今日弹筝倚新声唱苦令神伤三变不可盈中曲忽自置踯躅一再行欲因更促柱难为听者情人生局一世悠悠终何成要路多坎坷先秋惨其荣来者率如此焉知千岁名
其五
三五楼上女徙倚当双扉红妆妙一世谁不揽容辉弦歌入青云新声亮所稀千载为一弹含意有余哀知音难再得且复立徘徊终日不成曲零涕沾裳衣三叹令人老游子何时归
其六
烛烛芙蓉花擢擢采兰妇怀袖忽已盈馨香谁为有秋草一以萎此物难独久驰情一水间无因擕素手
其七
揺光加孟冬北风何惨栗寒至踈衆星蟾兎亦早缺四时既潜移遗迹独难列不知空牀下蟋蟀安从出宛洛多故人厚者如胶漆及其据要路负我道非一织女无成章牵牛策不发且复守贫贱振翮各有日
其八
浮云何冉冉亦在南山阿千里远徘徊游子苦无家昔我同门友策马驱高车两宫属眄睐冠带日逶迤致身及盛时结附一何多极宴累长夜重闱发弦歌白露忽以零廹此蕙兰花芳草随飈尘谁能顾女萝
其九
独鹄西北逝逸响一何哀念当生别离欲去复徘徊不惜寒气厉但伤羽翼摧我有鸳鸯绮无衣谁为裁
其十
眄眄织女星当机理纨素牵牛能几许常为投杼误纨素欲遗谁终日西北顾负轭复何时轩车岁云暮揽衣即河汉踯躅不得度
其十一
高楼出西北下有故乡道浮云蔽天起回飈响秋草四时更相至人生自着老伤彼游子顔戚戚难独好擕手不须臾弃捐一何早努力以为乐泣涕复盈抱
其十二
东城属浮云阿阁百余尺岁暮多悲风游子衣裳薄四野何萧条所遇但遗迹来者自为今去者自为昔盛年奄已衰含意将安适燕赵出名倡红顔照宛洛结束随时变弦歌日相索未弹理怀袖若在远行客弄指一何妙列柱一何廹驰情视双燕飞入王侯宅
其十三
磊磊丘与坟郁郁郭北地白日松栢隂悲风四面至谁能黄泉下永含未伸意悠悠即长夜千载一以弃漫漫待明发迢迢正遥寐身世非胶漆岂得常相寄此物无贤愚万岁更相致神仙不可知服食苦中置美酒与佳人擕手行游戏
其十四
郭北一极望徘徊安所如新坟历历出古墓附里闾薪者踯躅歌弃女回其车白杨日夜疎萧萧悲有余三岁去故乡一字无素书
其十五
处世苦无见孤生非所忧高言唱同心千载一相求穷贱解胶漆弃置衰交游昔我同门友上书哀王侯明月皎夜光踯躅不得投
其十六
迢迢月既望白露被庭中越女理前音燕服罗清宫交游自远方文彩复无双驾言出广陵将以适曲江聊栗此何气揽观不可穷帷车蔽日下万马悲回风水力率已至神物难为容秉意属南山浩荡惟所从上客变其度陈唱谁与同极命以成章娱乐良未终
其十七
孟冬风已厉揽衣有余叹独宿知夜长远客知天寒河汉直双阙皎若素与纨黄鹄从西南孤飞正漫漫一鸣缓中带再鸣沾玉顔游子不可听令君中道还所以生别离慷慨亮为难
其十八
客从洛浦至遗我合欢衾中有长相思缘以结同心芙蓉发文彩鸳鸯厉哀吟游子正无衣天气复已隂故人此属意徘徊独至今
其十九
皎皎罗帷月揽之有余辉寤言守长夜依依未能归故乡无不可道路亦何为客行各有怀谁知我心悲出门一以望浩荡沾裳衣
君子行
君子美百行维日服厥衷车奔不易度火灭不改容垢言一生口盥漱难为工金多徒自秽重名挠直躬幸勿少须臾无替功乃崇九渊可浮游所患溺愚蒙
远游篇
乘蹻万里外言造太微庭云霞曜朱阙日月夹丹棂羣后俨金止仙女纷玉亭随风列以雨出窈而入冥沆瀣飞素液芝草不复零虹霓为我带杂佩揺华星濯缨河汉流清波正泠泠俯视世间人泛泛如浮萍
太山篇
大东有神岳专名为岱宗日精摄海气吴野控其峯明堂朝列后金策纪元功维昔七十家轩辕此登封云霞自窈窕石室何青葱仙人揽玉树须髪生清风灵液飞潺湲芝草如蒿蓬唯帝拥灵符千载一升中愿言与问道乘龙举太空
沧溟集卷三

[book_title]卷四
钦定四库全书
沧溟集卷四　　　　　　明　李攀龙　撰五言古诗
建安体【三首】
转蓬遇囘风千里一遨游良时不自爱泛泛亦何求西来既迂怪周孔以坟丘患无纷葩名年往非所忧烈士多壮心对酒苦难酬枕石太华颠俯漱江海流
其二
北风正徘徊繁霜以霏霏经过至朔方惆怅我武威白骨何籍籍铠甲贯疮痍猛兽蹲高冈狐兎失故蹊伐薪缺斧斨饮冰胶马蹄远行多苦寒中路渇与饥是时一介志悠悠谁当知
其三
河汉悬清光三五正参差西北起浮云霏霏风入帷白髪一何早隐约当待谁快独饮美酒登台临华池赵女荡奇舞秦筝繁且悲忧来亦有方安得常相随
代建安从军公燕诗并引
魏三祖及子建诸子间各临戎义有纪列久当逸失不独王仲宣五篇又公燕一章应阮侵不就次与仲宣从军诗过意讽婉均之未尽所长今各代作二首云
代文帝
长驱下广陵观兵东南疆方舟被大海万骑纷纵横旌旗随波靡组练远茫茫中流震金鼓士马何激扬铠甲生悲风千里一锵锵白羽所漂揺浮云自低昂抚劒登高城我军正相望零雨有遗篇咏言难可忘
代明帝
太常摩回飈旗帜何翩翩屯吹弥故垒列舟竟长川登樯望四野萧条无人烟高墉走狐兎荆棘动参天抚劒下中流甲士罗东西赋诗写其怀随波以潺湲从军在万里惆怅私其怜
代曹子建
丈夫志万里慷慨事四方我后振威灵六军乃激扬分旗建东岳耀武临江湘鸣镝控流飈利劒捷秋霜长驱下淮泗人马自生光戈矛何参差方舟正纵横何言为国讐一举披旧疆解徒斾言入歌舞旋许昌离宫大飨士劳赐以次行君子念在御赋诗垂华芳
代王仲宣
方舟何翩翩素波亦萧萧蒹葭澹余映长樯激流飈抚劒登高防人马且逍遥空城何所有杀气蔽旌旄日夕见烟火四野飞蓬蒿边声起大江谁知我心劳从军殊复乐菲薄愧铅刀
代陈孔璋
浮云肃四野流飈殷悲音边地一何苦慷慨难为心饮马长城下水寒窟且深白骨撑路出杀气驾重隂将建大举功干戈日相寻骋哉书檄驰纵横正如林身在记室中慊慊匪自今男儿念钟鼎谁能常滞淫
代徐伟长
自我出从军涉旬东南行文学托後乘顾瞻亦已深中流万艘集陶陶层波生凄风旗帜繁秋日戈甲精沈隂结战气唯闻金鼓声壮士何飞扬各愿一先鸣志已驰九关岂但怀不庭虽君在只尺搔首未遑宁
代刘公干
我后赫斯怒整驾东南征六军如飞集列植龙陂城皑皑霜风至肃萧戈甲鸣长飈转沙砾仰视白日冥流波一何劲金鼓悲且清连鸢下青云毛血洒隰垧发机入微妙观者无不惊壮士以慷慨各奋先登情释此荐嘉客濡翰叙平生篇章信绮丽新诗雅以精小臣在缇幕起坐怀同声戎事谅非难但恐沈痼婴
代应德琏
郁欎西北云千里驱重隂临江大耀士方舟载浮沈连波响风雨长緤纷悲吟分曹命超距逸气不可禁君子在行伍常怀饥渇心非不愧细微良遇日以深故山何时旋徘徊中自任
代阮元瑜
高城苦多隂秋日殊复悲边声薄暮起但见浮云飞霜气劲且繁河汉寒无晖三星何踯躅皎月正徘徊流飈西北至征马鸣相依自知从君乐谁能常不归
公燕诗
文帝
置酒高台观逍遥芙蓉池兄弟夜行游贵客郁参差明月照长筵罗缨何霏霏翩彼衆君子展诗奏新辞弦歌入微妙慷慨使心悲流尘荡清响绮丽有余姿吐握苦不悉人生安可为在昔无乐方彼此同一时
明帝
三五明月满四七灵宿繁清夜美行游置酒西苑园华池滥轻波芙蓉一何鲜飞盖拂流景随风自潺湲主人延贵客竟席列豪贤弦歌彻中堂羽爵腾我前微音喟有和甘醪发芳顔乐哉殊复乐君岂不俱然
子建
流飈起飞栋群星集棂轩月出芙蓉池清光满西园侍者夜行觞绮缟一何繁玉顔可揽持顾眄属所欢华镫正徘徊步障随风还弦歌荡层台激响拂潺湲公子多忧客从横各成篇主人自和氏披褐将谁愆絶缨纷陆离堕钗复阑干取乐此一时嘉会良独难
仲宣
浮云撤重隂流猋四座来西临栢阳山南望铜雀台囘首出中原旷然千里开公子大置酒弦管间行桮华镫吐清光飞盖自徘徊古人一含情于今安在哉乱离常苦多欢极令我哀
孔璋
羁客心无娱闲居日悠悠驾言侍高会公子招我游凯风飘怫郁素晖荡清流中庭焕绮树芳蕤自沉浮登台远顾望高下见原畴肃肃山谷悲黯黯隂气收篇章时间作羽觞不及投逍遥何以立功名为相求
伟长
高台郁峩峩其下临清池黄鹄比翼游淫鱼戏涟漪微风起水裔朱华纷陆离绮罗既生色笑歌不自治旨酒但相属羽觞随波移人生寄一世岁月忽如驰岂忘诵君恩贱躯未可知
公干
月出西掖垣双阙郁苍苍白石烂素波苹藻槩金塘方舟转清流飞盖纷翺翔轻飈洒前庭明镫皦中堂渌酒溢尊罍嘉殽充圆方公子多妙制藻思何纵横高谈自宠珍濡翰安能详婴疾日沈痼簿领非所长愿言贻令德僶俛不可忘
德琏
群士谐佳会置酒君子堂清言解饥渇四座生芬芳云雨濯高翼沙石明夜光连篇命音响好合兴文章三台开艺苑爱客擅词塲伸眉就存慰千载以为常
元瑜
知己难再遇揽衣及良辰天衢飞高翼清流濯纎鳞揺落易为感孰能爱此身恩义不潜畅举座皆异人公子善养士中外常所亲侍会此高堂羽觞何纷员翰墨风雨集兴文若浮云翩翩致足乐愿言守明贞
效应璩百一诗
殽函命关谷泾渭逹黄河终南既面列沃野开其阿帝王信佳丽天府郁嵳峩铜雀鸣云中员阙夹丹霞三秦盛西气小戎乃遗歌扬马翼炎光流风激颓波使臣典文字执宪临羣邪春秋大校士与世陈四科祗役在末位兴言念皇家筐筴有玺书翩翩为国华
感怀【八首】
寥寥高秋气凉风激中庭明星一何的皓月复泠泠清夜使心悲幽人起屏营罗帷徐动揺丹镫发寒荣短歌易慷慨伏枕通鸡鸣伴侣稍稍单独立非其情
其二
四海一流覧为乐遽何央经传有因依大雅未沦亡知名自前代骋翰各专塲微音可通灵新辞协宫商绮丽漫星陈江河郁纵横岂不多苦心世士竟茫茫中原二三子春秋足翺翔离别致仓卒千载不相当
其三
明珠出大海豫章擢清云宗臣开国功王佐难其羣公朝日举士愚者甘不闻披褐玩明时骋翰流华芬分适中自谐知己俟其真磬折难为容弹冠各有人谁令君独往踟蹰失要津
其四
明堂飨元祚称岁朝京师侵晨宴鸾台日夕宿兰池翩翩佳公子三五相追随十千平乐酒羽爵何参差长歌激清风顾眄生光辉秉我径寸翰兴文一如飞旁人徒嗷嗷匹侣当自知离别难预图乐往自成悲仰观素雪流俯见朱华披弃置安足陈亡没无还期百年譬影响倏忽谁能持
其五
在我游帝京冯宠私自奇当年值数子无复新相知中原一顾眄凌厉有余姿用身常苦拙此志安得施浮沉托大道四海一栖迟时俗溺鄙议长往不可追愿言反初服白日且逶迤酒中念故人千载为等期
其六
鸿鹄不啸侣鸷鸟难为俦双美无常玩江汉故分流坚芳喻兰石千载一绸缪佳言盈耳哉良时安可留在昔夸中原数子从我游
其七
孤行苦难立耿介伤其躬世路有姿态悠悠安所终美服光照人言笑一何工抱鼔若籧篨磬折如转蓬轻薄不可视妖蛊谁能穷车马从狭邪棘生九衢中
其八
浮云翳高城回飈生战塲金鼓使人悲旗帜亦飞扬千载一如此丘陇逓相望奈何转蓬士翩翩常道傍
酬皇甫虞部
青阳一何丽冉冉西南驰言念庭中树率已萎华滋昔我同心友懽宴及良时擕手理清曲各谓无人知天衢多高足冠盖自相随所愿不与俱朝亲夕生疑含意恋明世皓首为君期谅兹久识察红顔坐盛衰
寄许殿卿
西山匿冬日北风凄以繁念兹岁方晏徘徊白云垣俛首事尺牍儋石聊自存悠悠尘中心夙昔非所论感彼硕人情独歌矢弗谖庶此涉时艰遂用安丘园路傍磬折子高足策华轩咄唶金兰客来当蹈斯言
赋得何仲默
仲默自天秀弱龄负遐瞩十六游京邑艺苑策高足挥毫坐华观怀人理清曲归来放情志日晏从所欲结好玩遗芳明德以相朂古道谅寡谐遂令伤局促
五子诗【五首】
王元美
元美何翩翩夙昔秉灵异京洛多冠盖操觚各自媚所遇无此物识曲听其伪大雅久沈邈时淆作者至俛仰知音稀含兹未伸意但坐奋逸响侧身向天地虚名喜误人依依千载事浮云相揽持白日一高视四顾命俦匹中怀谁可致凌厉子长气文章此未坠
吴明卿
吴生荡涤士明德复何早高举凌风翮青云漫浩浩良士冠带会斗酒弄辞藻一弹中清商下里难为好知音率已稀隐几存吾道衆言纷盈庭胶漆各自保掩耳走淆乱褰裳度潢潦骂坐岂尽狂流俗令人老陆沈金马门怀袖谏书草白日有弃捐游子悲不造
宗子相
婉婉维扬士早岁絶人识结撰有至思先民乃遗则时俗徒嗷嗷此物知者得郁郁独往心百折江河力披覩他自媚我意安所测念兹擕手驩荣名与令德浩荡隂阳移吾道相终极语及千载事愀愀动顔色中怀谁可喻文章亦经国一为麟凤言三叹加餐食
徐子与
徐生一何俊本自青云姿十年住天目含意多素辞既闻风雅音三叹文在兹眄睐生荣名徙倚即前绥念为理清曲高言倡者谁踯躅流俗间擕手不相疑时髦满要路各谓中心私世人岂同愿吾道欲委蛇黄金买大药朱顔庶可持物理率如此和光难独窥
梁公实
梁生起南海负气何倜傥北交中原士徘徊得吾党高名岂宿着一朝奋鸿响时俗既淆浊振衣念独往礼法难为工局促向天壤王乔可等期服食理非枉引领还罗浮愿言税尘鞅俯视大河流逶迤浮云上盛衰随物化世情自卤莽吾意当告谁黄金妬偃仰
二子诗【二首】
卢次楩
卢柟起河朔本自千金子荡涤诸生间销骨於积毁世无临卭令焉得心尚尔深文类缪恭罪罟中狙喜乃系黎阳狱十年攻一技既出浮丘赋始知有株累三叹不同时帝曰付诸理寥寥相如後谁能识察此
谢茂秦
谢榛吾党彦轗轲京华陌黄金自不留朱顔亦已掷韦布岂尽愚咄嗟名士籍握手金闺人中情多所适冠盖罗长衢染翰日相索遂令清庙音乃在褐衣客一出游燕篇流俗忽复易还顾望鹿门矫矫青云翮
酬元美【二首】
妾本秦宫女少小扬蛾眉早辱君王宠朱顔骄自持卷衣皆罗纨明珠纵横垂头上翠琅玕爵钗珊瑚枝盛年处深殿容华天下知一朝在里巷遂为生别离此身托古欢南山犹可移东邻荡子妇泥沙委路岐中心指秋日同穴乃所期
其二
有鸟名黄鹄乃在琪树柯下来太液饮唼喋荇与荷周游视中土少年多罗家金衣菊为裳不受矰缴加一举絶四海离哉天可摩毛羽未摧颓鼎俎奈尔何
再答元美【二首】
盈盈猗兰花深谷何逶迤秋风凋奇树陨蘀以葳蕤含英即蔓草不复扬华滋岂无王者香结根非其宜孤生感霜雪采折中心知幸君置怀袖慰此长相思亭亭西山栢自茂凌寒姿下流难久居壮士多所悲
其二
采苓首阳巅青蝇止于棘结髪奉欢宴柏舟矢靡慝上堂理琴瑟上堂视蚕织眤若形与影在远复相忆岂不防未然萋菲成罔极爱深生百忧弃捐衢路侧贱妾抱区区中道蒙察识琴瑟听其真蚕织五文色非君胶漆心羣小志亦得
郡斋同元美赋
游子苦行役驱车自溟渤依依平生亲斗酒日云没秋风亦已厉萧条衆芳歇何以赠君子徙倚揽明月燕婉当及时霜雪变华髪高足蔽天衢浮云望双阙令德一见疑积毁能销骨中怀不复喻邈若胡与越绸缪有故人知音无仓卒常恐远别离含意向明发
送元美【二首】
有凤衔灵文栖栖北海湄临流理毛羽五采以自奇飞如摛羣星击若朝霞披翺翔千仭冈亦集梧桐枝一鸣叶清庙再鸣中咸池凄风振大野青云顾我悲世无伶伦耳谁为度参差回首顾丹穴摧藏不可持将止帝东园恐令鶗鴂知阿合在万里哀号乃见疑啁啾榆枋间燕雀相追随清光蔽白日何当复来仪
其二
夙昔二三子慷慨扬奇声文章凌先秦词赋无西京零落如流星各怀饥渇情念尔策高足北海日以清顾盻当中原冠盖徒纵横明发咏蓼莪依依恋所生悲风蓟门来涕泣沾我缨解带谢时人驱车薄姑城千里见大河踯躅浮云征罢酒不能别萧萧驷马鸣骨肉非一身意气乃合并景光老自爱率已识荣名
答寄俞仲蔚【二首】
太乙贶汉德名驹生渥洼赤汗沾青云长嘶振流沙饥齕玉山刍渇则饮其涯翘尾以踯躅騊駼相经过不愿游阊阖况乃服盐车世岂无伯乐垂耳奈我何天子发素书使者出蹉跎駪駪十二闲驽马常苦多虽有千里姿羁绊非所加
其二
郁郁龙门山下临千仭谿孤桐生其间干与浮云齐湍水击其隈回波荡其涯野火燔其东飞雪涂其西莫则止黄鹄朝则啼鵾鸡悲风从天来清商以凄凄伯牙不能去倾耳中自谐匠石空扼腕运斤路何阶琴瑟和神人无乃非其怀结根既已异雨露难独乖愿言俯大壑往就长离栖
送李明府入奏
西北夏云列飞盖亦相望供帐被城隅父老皆扶将天子秉百度作新大明堂榱桷曼且硕抡才自南乡山河俯壮丽肃穆垂衣裳是时薰风至五月开未央既奏解愠曲或和斯干章圣顔慰饥渇帝心简四方冢宰上绩书召见伏明光用等课高第视事称维良小臣奉威灵不得施其长谁谓一邑轻治行乃无疆愿言备侍从珥笔述陶唐策勲谅有期遗爱匪可忘
许殿卿郭子坤见枉林园【二首】
明时再婴疾隳官此悠悠永言命沮溺二子乃从游田家何所有樽酒结绸缪散髪坐园中辘轳牵寒流击我青门瓜聊且充庶羞雨气荡暄浊披襟御南楼开轩纳山色余映一以收云霞罗四隅烟火蔽林丘伏隂秀禾黍饷妇媚田畴西望华阳宫若见清河舟登临信亦美旷然销人愁愿君爱景光多暇还相求
其二
佳客即良夜此会安可期结髪为兄弟晤言今在兹层台挺浮云河汉宛其垂积隂濯列宿三五正参差前山殿影乱雨势坐已移皎月出平陵徘徊当照谁清光澄暑气飒若撤长帷潦水明树间流飇澹华榱零露响空林蟪蛄以鸣悲世路良独难斗酒多所宜达人忌荣名千载同一时
杪秋同右史南山眺望
南山有幽意驾言此徘徊湖波荡寒城四座清光开金天澄素景秋气何悲哉繁隂逓白日浮云间往来落木飒中林流飇激岩隈朝昏上烟火原隰被楼台故乡无滞淫世路多尘埃念我平生欢离思壮难裁
九日集殿卿池亭分赋【二首】
卜幽命词客冠盖至如麇白云澹萧晨黄花媚新醖洒翰湖山清开樽鱼鸟近零露偃池荷凄风擕篱槿径回片桥出林瞑寒城隐临流濯长缨飘然袪尘坌
其二
寒空鹊岭秀霁野湖水濶墟落散城隅池亭入幽豁云隂出水鲜石色含霜活白鸟下烟际归鸿起天末返照欵长林羣流乱相聒紫蟹壮可持浊醪美堪掇秋高吹台兴老剧文园渇佳节有独醒吾生岂云达
集张使君别业
清河迅寒流金舆杳空翠秋气下高原苍然西北至返照散疎林萧条烟景异零落复佳期茅茨况幽致握手平生人笑谈出往事旧游数子尽风流吾党备千金抵白髪一醉满君意
秋夜白雪楼同许右史袭茂才分韵【二首】
林烟既曳绡湖霞亦披绦鸡犬静荒村蓬蒿翳深巷烧微见月出钟清识霜降各称浮白乐未觉呼卢戆更赋梁园雪如流华渚虹预愁还城邑车马纷相撞
其二
返照入平陵白云出西陇天清雁影澹山空岚气重三径何萧条高人乃接踵诸生稷下秀词客梁园宠松菊有佳色琴樽亦怂慂但醉不须眠寒灯坐相拥
送许史得弟字
秋风一萧条白云自相缀翩翩尔曳裾惨惨吾分袂鼔楫大河流扬帆下衡卫平台壮登眺邹枚俨兄弟既出兎园篇颇兼子虚制词赋有知遇王门即恩惠
集开元寺
流隂拂层岑返照翳深谷古寺入萧条回岩抱幽独梵影净香台钟声殷石屋絶壁栖禅诵悬厓下樵牧秋花雨还瘦老树霜逾秃寒泉可莹心白云况极目登临客自佳揺落时何速蔬色荡腥羶苔光清简牍新诗发神秀旧游耿初服归来杖屦便老去烟霞伏高城出睥睨灯火通林麓言旋转多兴後期此同宿
答张秀才问疾
青阳荡积晦素雪亦云熙仲月陶嘉树闲庭暧流滋微风中夜兴清光动遥帷残灯出四壁钟鼓一何痴闭关抵百役内热耿于罹养痾终年岁人生能几时服散代晨餐匕箸厌相持哲夫秉大观一往不复疑所愧乏明德盈缩无常期
寄题离薋园【二首】
芙蓉媚昭质初服一何好繁霜日夜零悲风起中道鶗鴂既已鸣所遇无芳草驰骛终年岁红顔足用老美人怨迟暮回车自不早芜秽沫荣名同心以相保
其二
兰生有幽性零露峻其姿含芳在空谷清风来御之孤根亦何伤衆草故难为萎絶同粪壤中情君岂知愿言置怀袖延伫及良时荃茅一以化奈此菉与施
赠元美兄弟
唯帝飨金石拊髀封疆臣二子越枕戈避讐栖海滨及时列寃状含意遂俱申乃望渔阳戍北风飘沙尘若见姑蔑旗隂雨施威神吴门有丘陇旧与要离隣陈尸赫中寝国命委荆榛楚王黜费氏棠君纪人伦何如上公服宠光襚所亲愿无废前劳报恩致其身
虎跑寺泉
大士始结构凿空偏此丘二虎自南岳掉尾从师游神威攫地脉佛力驱阳侯枯火迸石罅松根解绸缪势宁决蹯去挥锡怒不休至今喷岩壑水犹咆哮流酌言生壮心一啸风飕飕海眼在其下潮汐故可求不然胡僧呪争使波澜浮穿壁吐长涧夹寺瀦龙湫疑作故山雨片云驻岣嵝归应出东林无为惠远留
求志园
吴门有奇士二弟偕好修鞍马照红顔往来长者游带劒何良绮垂缨亦绸缪岂不揽豪贤我志非所求驾言旋北郭灌园依一丘白云荡虚壑余映翻寒流置酒临高台邈焉怀其俦鸿鹄既云举千里常悠悠清风动帷幕皎月光沉浮读书见古人鸣琴调逾幽无取广川观昔在汉隂叟天子御飞轩龙蠖时乃瘳回首望中原壮心未可收
子与至武林
良时能自至嘉会无常期长飇吹浮云奄忽东南驰依依曳景光泠泠发余悲非君命俦匹游子安可为大江折其流武林怆以摧念今在往路执手野徘徊何必同一身中怀贵不疑弹冠有逸响驾言即前绥
古意寄德甫【三首】
悠悠我行役往路殊未央春华不须臾奄忽践严霜安知疑与喻风波起褰裳浮云邈无所游子依故乡长当远别离何必复彷徨鸳鸯自踟蹰黄鹄已翺翔
其二
嘉会在俛仰良时不可留悲风自远至大江以悠悠中怀有白璧千载为一投飞龙双欲乖胡马群相求徘徊视四海含意各未酬念此平生亲从彼浮云游
其三
明月照我牀清风感重闱遗书发怀袖彷佛见容辉古欢匪自今游子当何依千秋一高唱岂独知音稀莫言苦行役极宴不如归努力两黄鹂为尔故乡飞
赠德甫【一首】
豫章生庭中结根西山隈江流一荡潏悲风千里来丝萝谢依托冰雪抱崔嵬非不曼且硕时无栢梁灾截为玉女瑟絶胜龙门材展我清商曲弹作临高台洪厓颔颐坐五凤郁徘徊
灌甫东陂宴
王孙古城隅东陂托偃仰囘薄始蓊杂高台忽峻敞风波一以交沦漪恣遐放列雉翳中流返照幕鱼网曲磴盘层隂清房殷清响并逸金谷韵兼诣濮阳赏恢台戒隆曦披髪命吾党美酒涤烦嚣泠言发神爽至今河朔人垂声得倜傥直置病游梁为心任独往
沧溟集卷四
<集部,别集类,明洪武至崇祯,沧溟集>

[book_title]卷五
钦定四库全书
沧溟集卷五　　　　　　明　李攀龙　撰七言古诗
送靳颍州子鲁
华阳馆前桑叶飞荆轲台上送将归为言击筑悲歌者当时酒人今是非太守褰帷蓟北来燕山忽断楚天开郡中晓月雩娄出雾里秋涛桐柏回黄金玺书发明光东走颍州西豫章君家兄弟二千石承恩不数尚书郎朱轓双出领专城五马踟蹰五马行汉主乘春徵计吏小冯何让大冯名
送新喻李明府伯承
尔昔红顔客蓟门献书不报哀王孙一朝致身青云里座上还开北海樽余亦题诗郭隗台燕山秋色对衔杯论交共惜黄金尽此处空悲骏马来可怜郢曲今亡久下里之歌吾何有文章稍近五千言雅颂以还十九首才子新传白雪篇江城忽借使君贤那堪西署为郎者多病离居卧日边
赠张子含茂才
忆昔中丞全盛时少年裘马相追随忽逢世变夙心违逆旅荒凉旧识稀古来万事皆如此何用空悲昨是非流水无情白日速红顔犹在黄金微饮君莫辞燕市酒欲行不行且擕手青云今有故人存好赠绨袍哀王孙
刁斗篇
隂山战合胡天黑汉兵大呼单于北边秋日落五原屯碛火夜连千竈食骠骑横戈拂铁衣悲风黄草白榆飞渡河鸟阵旌旗伏卧壁龙沙鼓角希征人马上援枯骨满地清霜刁斗发朔气遥传瀚海云寒声乱动轮台月掩笳骄鶵听垂泣按劒材官怒指髪宫女琵琶咽逝波使臣旄节凋幽窟谁能絶漠靖边氛哀响如今不可闻六郡少年思转闘摐金犹忆李将军
送张子参募兵真定诸郡
蓟门昔在烽尘中匈奴火照西山红氊庐相望赤县隘枭骑未厌神畿空君王拊髀过郎署侍臣扼腕谈边功每饭不忘钜鹿战千金先发华阳宫邯郸少年游侠子腰间匕首悬秋水出身愿属羽林儿横行誓夺单于垒腾装夜别纵博塲贳酒朝辞挟瑟伎马上风云八阵成帐前鼓角三军起故人新贵宠轩墀乱後高名衆始知国士渐看投笔至主恩况许请缨为天寒恒岳倚长劒雪满滹沱拥大旗归来汉苑生春草见尔论兵散幕迟
齐侠行
简书八道发明光诏徙羣豪赴朔方神武临轩耽虎视将军秉钺郁鹰扬山东十二诸侯国海滨五百义士乡厌乱齐臣思定伯殷忧汉使出勤王敌骄拟纵田单火客愤能飞驺衍霜彀骑人人白羽箭民兵处处緑沈枪九河寒色旌旗动岱岳秋隂鼓角长各倚少年轻燕颔曾经遣戍守渔阳一匡九合岂受赐排难解纷不可当往岁潢池先?阵三时大战银冶场功名未致有庄贾肝胆欲倾无孟尝天子只今顾西北男儿侠骨埋边疆
赋得金谷园障子
谁将金谷传毫素座上无人不回顾乍展旋惊涧水流才开已识河阳路四壁真看片锦围中庭如见双鬟度移席休临坠妓楼解衣欲挂沙棠树彷佛明妃出塞吟听来未必梁尘误诗成酌我我岂辞便过三斗无论数緑珠安在恰当垆似留且往势可呼意惨崑仑紫?窱色寒沧海红珊瑚君家富贵合如此此时那知有障子纵然客散掩空堂犹闻夜夜春风起
送申职方谪莱州推官
嫖姚三疏奏明光九月王师扫大荒不求十万羽林骑从军但请尚书郎看君未是侯门客草檄论兵一当百片言不合径拂衣坐使元戎气萧索汉主临轩送逐臣褰帷海上及行春正逢匹妇衔寃雨一洒浮尘不汚人游燕曾携短匕首袖里虹蜺今在否出关若见弃繻生为余持赠单于走
送赵员外行边
狐白之裘紫骝马鸣鞭东走渔阳野自言天子授长缨明光殿前三使者飞檄远度桃花山昨日辽西校战还吹律春风回黍谷扬旌暮雪洒榆关关门一望烟尘色抵掌志驰伊吾北岂独秦人重绕朝誓令羌虏避充国此行不按督亢图欲画地形取匈奴指挥千障铁如意出入双鞬金仆姑骠骑将军緑沈甲鷞鸠大夫黄石法碛里兵屯种玉田云边燧起弹琴峡元戎幕府赠吴鈎太守离歌岐麦秋看君归奏称上意何足道哉万户侯
赋得狼居胥山送李侍御
材官十万絶大幕踰河一战胡儿却夜纵翼兵袭章渠系以往封狼居胥姑衍山头列旗鼔中坛拥纛陈首虏帐前面缚三当户骠骑将军醉歌舞北风千里云摧颓瀚海波涛蹴日回汉家天子雄才哉捷书亲发栢梁台君持绣斧五原郡牧马单于不敢问黄沙白草寒冥冥今年为王犁二庭
送徐汝思郎中入蜀
岷江东流何渺茫仙舟西去指华阳峡深当画暗雷雨白帝青天豁大荒一望峩眉山上月风吹寒影堕潇湘益州部里占星使草色春时接夜郎客将河汉支机石归自乘槎历七襄苌弘碧血埋难化杜宇啼魂怨未忘胡不为我排阊阖愿君致之北斗傍即今叱驭九折坂金精元气参翺翔雪峰突兀三飞梁中挂鸟道通蛮方司马长卿子虚赋其文可以陵太苍临卭小监杨得意亟荐词臣谒建章後来此事益寂寞烟尘万里遥相望
叶舍人
舍人家世称儒素供奉班聨起居注仙郎尽识凤凰毛父老相传骢马步当日兰台抗疏还读书高卧柳亭山至今犹忆张文纪年少官微犯帝顔闻君夜入蓬莱直归梦时时动秋色翰染金茎彩露寒庐开玉树青天逼回首南云春事繁浮丘峰下小桃源他时揺艇新安水坐把江花醉故园
送谢茂秦
孝宗以来多大雅布衣往往称作者谢家玉树操郢音其音弥高和弥寡寓梁曾曳王门裾游燕欲荐中涓马岂无冠盖映当时满眼悠悠世上儿文章千载一知己交结何须锺子期此物有神兼有分富贵浮云不与之卢楠坐衔越石恩醉後感激肝胆言苍鹰睚眦鹦鹉赋身挂罗网何由翻殷忧楚奏秦庭哭遂雪黎阳国士寃归去东将钓沧海安能贫贱常丘樊早借江鸿报消息或卧春云且故园
送太医令周一之从大将军出塞
武皇按劒明光宫夜发材官六郡雄临轩亲遣上将军誓扫匈奴成大功白羽九边传汉月霜戈千里排胡空辕门岂闻天子诏帷幄宁多策士风书记翩翩尔其选志勒燕然禅姑衍业许原尝念己深情忧平勃交仍浅药囊每拟提荆轲?马何曾避桓典淮隂恶少旧相轻朔方健儿知姓名身为揖客元戎府意气秋高出塞行二百年来无一战今日王师遂北征便当灭虏始朝食不击单于不解兵
南溪老树行
老树横溪十亩隂下有跳浪三百顷酒罢扪萝坐其上白眼青天何不逞牛斗之间见浮槎苍茫宇宙成漂梗念我平生湖海客衣裳泠泠风驭冷文章八代俱望洋心事几人同哀郢醉里谁堪此陆沉侠来气与千涛猛洛浦明珠旧寂寥渥洼神骏空驰骋翻然大叫观者摧那知世路沧洲永投足还探河伯宫俯身欲拾中流影骊龙蜿蜒垂雾雨虹霓缭綟含光景须臾力疲神亦眩乾坤低昂发深省最奇披髪泅吕梁愿言洗耳临箕颍初看长驾出鼋鼍岂云吾道终蛙黾王郎驱石到渤澥徐子招招回舴艋此时共济失狂澜却悲胥溺情难整泥涂岂可困豪?男儿相逢夸项领遂忆鸣鞭昨夜归湘娥汉女犹延颈羣灵至今未敢散寒江飒飒开尘境
送公实还南海
梁生偃蹇谁与伦梁生偃蹇无与伦为郎十月不厌意上书乞归南海滨文章往往迕时好富贵安得婴其身独存肝胆论交者一一凌云作赋人忆昨击筑饮燕市酒酣以往气益振黄金之台空嶙峋华阳之馆谁为薪騊駼騄耳俱良马劒客博徒皆俊民梁生徐生情最亲宗生王生诗更新经过但坐歌白云罢曲彷徨若有神挥毫夜夜揺星辰襟期矫矫何能驯梁生此事成万古欲别牵裳遂具陈罗浮之山何崔嵬下临莽苍波涛开维舟跋浪长鲸出倚杖垂天大鸟来北望中原寥廓哉飞厓坐揽百粤色羣峰黝渺行风雷梁生之庐构烟雾千寻薜荔青摧颓有时高咏反招隐岩壑无人秋雨哀尉佗椎结本赵侠陆贾纵横一汉才丈夫有道在龙蠖还能与世相裵徊梁生何为终蒿莱梁生慎勿终蒿莱
击鹿行【并序】
余往与王生过子与见伏鹿於庭戏相谓曰余将携徐夫人匕首刺此鹿麋腊之也生岂不愿为我掎角之哉又与王生过子与则子与刺杀此鹿食王生既而宗生亦至相与批脯饮也亦大豪举哉乃各赋击鹿行壮之矣
徐卿意气殊不偶买鹿百金求其牡华堂燕客忽自放醉把邯郸铁匕首须拟麟从帝薮游未闻鹿触匈奴走高材吾党复谁过文章矫矫驱群丑失日难将四海求逐来定死诸公手毛洒旋疑霜雪寒角摧更见珊瑚朽王郎大叫捧铜盘接饮其血?以酒顾我前呼历下生与君相爱为君夀旧时疾足今能否安得新诗满人口须臾碧眼胡儿至落碪脯腊无不有下箸已畏翠釜空纎羮更出青闺妇衆看杌上肉如陵覆蕉尚在隍中守嗟乎曲士梦何久徐卿独醒可与友
送元美
王生二十趋明光是时作者不可当世上之名他自误须君千载垂文章夙昔陆沉秋宪府风尘惨淡尚书郎心知此物难再遇片语论交燕市傍携手七陵朔漠色悲风九月吹白杨居然宇宙见雄俊睥睨今古神飞扬流俗纷纷失肝胆那能结客声利塲近日操觚满京洛江河决注非其长家握灵珠户和璧及逢周客皆深藏高才楩楠与杞梓吾道麒麟或凤凰清庙遗音壮昭代天庭火藻悬衣裳生也经纶斯滥觞混尘安取金跃冶养鋭更羞锥处囊伊周屈宋傥易地钧衡艺苑俱称良生也为情诚彷徉但愿右挹击筑之荆卿左拍接舆之楚狂二豪侍侧乃蜾蠃四子讲德如蜩螗举觞白眼天茫茫秋风胡为归故乡亦欲送生从此去留生不住悲河梁彩虹千尺挂碣石赠生千里为帆樯
杨山人【四首】
苕溪之水何泠泠吴山一峰天目青千林万壑子云亭从他世人还解事白头不厌太玄经
其二
吴门市卒能逃名长安贵人非其情南山薄田春自耕盛世为农亦足老少年何用随诸生
其三
千篚湖绵白雪开满江稻色黄云来山中客醉颔其颏自言七十岩畊者帝於我有何力哉
其四
长裾不为王门宾千金散尽江湖人菰城一卧三十春看尔红顔逐燕雀终然白髪行风尘
送子相
自作白云郎未厌沧洲意偶然薄禄混风尘论交千里贤豪至元美翩翩多奇气南越梁生亦雄视二子招携从此逝尔今卧病缘何事緑鬓还乡已壮游锦帆十月下扬州移家好住昭明楼种瓜莫羡东陵侯文章万古垂大业富贵浮云非所求知君林壑百不忧图书四壁高枕秋世人那识淮海士须行便为名山留丈夫义岂辱顔色使我摧眉去即休安能訾哫向权势咄唶空令达者羞夙昔竟寥阔後来复泱莽相看一别雨坠天他时神劒来精爽既言郊薮走麟凤朝廷宁得无吾党卿也抽簪且偃仰渔阳日影黯如黶蓟门雪花大於掌马上燕歌变徵声壶中酒尽君当往
侠客行为子与赠吴生
本自吴越冶游郎结交燕蓟少年场长裾不曳朱门里樗蒱大叫青楼旁被酒目摄羽林骑拥金作使邯郸倡弟畜灌夫师事田光得意一言失意一言相怨一方相慕一方男儿过逢好惊座世事握龊宁陆梁姓名何惜借轻薄出处未须论侯王亲知犹向隅有钱徒充囊雠家犹戴天有客徒满堂猛虎可值俗子莫当平生片心照秋水明日报恩还故乡
留别子与
从君几醉燕京酒旧游花月囘白首相看零落眼中人二子河梁重携手忆昨青山坐西署于今此事成不朽交态萧条尔自谙浮名惨淡吾何有争道贤豪拥上林华阳台馆尽黄金长卿词赋徒壁立曼倩佯狂合陆沉平生得意向知己常将顔色当同心北望诸陵一拊髀悲风千里来寒隂春草如云覆四野我行逶迟五其马十载为郎愿已违出门况复悠悠者汉臣犹未老冯唐每饭岂忘钜鹿下岁晩江湖梦独遥秋深鸿雁书堪把
题申职方五岳图
谁将五拳石错落余之堂坐看素璧缠云雾安得群峰挂屋梁更愁深林暝难入岚影明灭侵衣裳左眄欲生沧海日右临少昊凝清霜扫练白沙走朔漠囘毫紫盖垂炎荒须臾二室崚嶒出杳然置我烟霞傍不闻吹笙控飞鹤浮丘子晋俱冥茫良工拓笔天为开长风西逐层隂来中庭无人数移席巅厓乍堕松杉摧眼前突兀太古色九州惨淡如浮埃宓牺神农未诞降元气始判洪蒙哉大江浩浩黄河流巨野相望悬莫秋异代犹探秦汉策真形或结金银楼凭轩忽惊去千里青鞵竹杖胡在此复疑窈窕迷归路何当税驾聊徙倚卷帘逾添空翠寒张镫更爱夕阳紫邢襄小吏困时名知君雅意怜泥滓
送永宁许使君【二首】
邢州十月凋白杨城头出云垂太行把酒相看日欲堕五马踟蹰大道傍问君胡为万里去小臣罪合投穷荒我闻西南罗施国风气郁塞殊隂阳长官椎髻见朝吏海蛮醉鼔槖中装男儿贵至二千石何地不可称龚黄壮游须令百粤尽探奇更得浮沅湘永宁自恶无瘴疠明年雨露生还乡
其二
使君落魄高阳徒结交李生仍狂夫醉後裂眦一相视怒髪上指浮云徂白日并堪出肝胆黄金谁为收泥涂长安少年太巧宦依倚权门何事无失策始就公府辟得意岂领蛮夷符尔今折腰揖下吏我更掩泣临穷途奇数能令遇合变美才常被功名愚武溪毒淫须自爱九重沈深不可呼忆昔终军击南越乡里小儿何其麤荒服尽沾大汉德单车入郡歌来苏固知永宁之州才如斗天子求贤三辅图傥有徵书到迁客五马好过秦罗敷
送王给事使潞
忆昔胡尘暗蓟门六军如云集阙下天子授钺临轩槛宜阳王公其人者风流旧出城朔方简在新除大司马是时将帅实跋扈倾耳履声入北斗引经答诏动称意草檄提兵常在手帝力自堪制阃外股肱佐命吾何有一从诛乱朝廷清四海亦重尚书名看君少年青琐客汉家今得韦玄成袖里弹章百不避囊中谏疏垂欲行主恩三晋持节使上党诸侯带砺功泛槎春度浊漳水设醴夜宴虒祁宫归米炼石补造化论思庭诤才何雄
郡斋同元美赋
夙昔红顔一大夫乘轺河朔何为乎除书岁下不得调鼓其刀笔宁壮图帝恩初欲存折槛谓尔祝网从皇都相逢但饮邢州酒太守况即高阳徒庭前秋色正惨淡囊里新诗复有无醉歌出塞云中曲朔气飒沓来飞狐路傍小臣久汩没安得座上开江湖眼前大雅竟谁是作者如山道各殊更须一日论万古挥毫振臂群雄呼维时海内称二子高名自喜王生俱白雪青天动萧瑟台郎郡吏同崎岖楚璧照邻不敢献蛾眉在宫还自涂王生仰视浮云徂矫手捋我颔下须与君周旋在今日还能百万来长驱忽然神气囘莽苍孤城揺落相踟蹰
跳梁行寄慰明卿
武昌季子吴国伦左迁三载匡庐春红顔便着青云色白眼岂是功名人邢州太守昔入计犹自金闺侍从臣顾问片言揺日月弹章一字动星辰虽然旧属平津吏常苦跳梁不可致调笑纵横倒四筵交驩往往非其意世间那得郢中歌君但论诗吾且睡何须更比谢生肩但应独把王郎臂萧条颇似东方生南康郡里忆承明文彩纵然倾汉王恢谐难以取公卿画眉石镜二女倮濯足长江九派清此儿寻常未易识偷桃卖药行妖精近来犹尚凭陵否俯仰浮沉无不有朝读司空城旦书夜沽茂宰柴桑酒成败宁关达士心卷舒终在朝廷手随他肉食作雄飞饶我褐衣称下走党禁重开祝网年一时逐客宠光偏晩收已抱泥涂恨更谪如何不可怜事急谁能驰叩阙家贫未拟罢归田再来地僻逾高枕就使荒凉给俸钱壮游万里君须见青琐凤池元不贱使气能令魑魅藏出身曾厌欃枪变楚狂岂止接舆贤秦孽犹堪背城战囘首畏途真自知一官不絶才如綫难将此物鬬翺翔妬口含沙未可当四海弟兄堪并起中原我辈正相望总看弃置风尘里不作踟蹰道路傍鼓枻更逢渔父笑岂应憔悴老沧浪
此儿行重寄明卿
我闻南康大如斗明卿佐理常什九昨日中丞抗疏荐贤声辄满朝廷口豫章计吏入图事爱君未敢援以手小臣怜才上白状相公良久疾其首量移亦已从浩荡不然径逐此儿走谁知片言触忌讳毕竟功名成掣肘丈夫失意分自当穷来傍人人避藏苦我折腰骨太劲看他伏谒项能强纵令慢世无不可似尔干时岂所长莫作拂衣少年态宦游须使及春阳大舒楚歌小舒舞是处江山好断肠王郎至今栖北海帐前万骑緑沈枪
拂衣行答元美
五原驱车兴殊浅三秦卧病秋云高束带那能见长吏谈经何以随儿曹上书一日报明主愿乞骸骨归蓬蒿小臣采薪业不佞闻道巢由亦已逃拂衣中原风雨来羣公祖帐青门开二疏一去三千载大夫未老宁贤哉新乡城西重回首当时叱驭其人走路傍伏谒莫敢动囊里俸钱君但取此辈交情虽可见吾徒大名终在口于今偃息南山陲闭户不令二仲知负海少年大跋扈遣使问我抽簪期百尔不分一狂客余髪种种何能为玄经半卷常自诵浊酒千锺醉不疑五子江湖正漂泊黄鹄摩天慕者谁
答许右史【二首】
黄须芃芃田舍翁倾身坐向钱孔中长颊便便美少年行步顾影私自怜谁知腐鼠能为祟纵是神仙有播迁使君似识浮云意蹉跎实为功名利已酒隐富贵世潦倒佯狂百无忌浊醪恰供十日饮酣法须与当时异五斗乍可调燥吻飞觞二子雄相视醉杀不作傲杯人迩来那得独醒事魏文大白满如月曾托属车称国器若言此物非其任尔家破瓢亦应弃
其二
王门隐者身坎坷老曳长裾裾婀娜自言能料一生事及至干时计常左从它惨淡复为谁即得新诗题向我雨雪蓬蒿共三迳春色俜伶余药裹浊醪但熟贫亦足微官才罢病辄妥胸中?块故须浇乘兴往往无不可白眼生成薄禄相青山合就渔樵夥赵壹疾邪衆所摈邹阳暗投才应坐羡尔悠悠世上情囘头数子殊么麽
送莱芜萧簿
萧生业本儒术起稍因读法得其指栖息十年白鹿洞担囊一卷青乌子岱宗雄蟠大海滨衣冠气王中有人我家松檟三千树鞍山东望华不注为说干时常轗轲独怜明主能知遇莱芜作簿更谁群但恨无过范史云釡里蠧鱼堪自见鞭下虫蛆讵忍闻看君才岂催科拙请谒公门非所屑藩臣答诏误承恩飜然遂就迁官列匹马悠悠复路岐即今失意欲何之同乡冢宰谙名姓府掾郎曹伫可期
岁杪放歌
终年着书一字无中岁学道仍狂夫劝君高枕且自爱劝君浊醪且自沽何人不说宦游乐如君弃官复不恶何处不说有炎凉如君杜门复不妨纵然踈拙非时调便是悠悠亦所长
赠殿卿
前年赐环承主恩去年解裾辞王门身经畏途色不动心知世事口不论自顾平生为人浅羡君逃名我不免自怜垂老尚凭陵羡君混俗我不能有酒便呼桃叶妓得钱即饭莲花僧
金吾行赠戴将军
先皇诸将何其雄君家大人国士风赐钱留起嫖姚第诏宴数入兰台宫五云忽变石城气七校亲随万乘东当年带砺山河在四海车书日月通侍从敢闻潜邸事朝廷竟録代来功此时十岁羽林孤跃马能弯两石弧汉主临轩求故劒承恩一拜执金吾生成燕颔宁辞武得奉龙顔不羡儒三提卤簿陪陵寝再护楼船下郢都禁中自失张安世天上还看周亚夫
逼除过右史水村江山人同赋
夜来北渚北风急打头雪花大如笠片纸东飞右史书诘朝小作湖中集到门白鸟出高巢系马南山迸人入使君亭午未解醒肃客登筵一长揖地僻兼无俗子妨樽空况有邻家给意气还须我辈看功名但任儿曹立瞥眼旋惊青岁徂沾唇莫放金杯涩世上悠悠已自谙即今不饮嗟何及醉听楚调起寒云彩笔凭陵朱丝湿平生多少伯牙心此日因之寄篇什
赋得雁池送许右史游梁分奈字
汉家藩国称冠带雁池多暇为高会宾序同推枚叟尊星潢共指梁王大赋成锦字映长流酒酣飞羽传寒濑藻翰常生授简中潺湲不散鸣筝外清影朝含竹苑霜悲声夜杂吹台籁白首君恩岂稻粱朱门旅迹非萧艾极知慕侣倦游人秋来肺病谁能奈
道逢郭子坤拥妾戏柬
城东桃花喷路光春风吹送孝亷郎自拥佳人驮细马时临緑水照红妆罗裙已夺石榴色秃袖单衫杏子黄蹋镫微笼双玉趾扬鞭笑起两鸳鸯同栖孔雀言犹妬并蒂芙蓉愿始偿为谢使君休借问郭家少妇身姓王二八盛年真擅宠只今三十尚专房持斋能苦头陀行发誓曾烧顶庙香浩刼自知仙女分他生常在世尊傍每修好事辞书舍但有佳期入道塲才着霓裳顔更少但盘云髻壻先狂假令不信吹箫侣试向秦台看凤凰
和许长史筝伎篇
君不闻秦筝多慢声平台女儿新长成家本邯郸行步好生年十三指爪清安得此双弦索手那能独酌高阳酒正值倾囊无俸钱将来换马还肯否自从解赠同心结不惜樽前香腕折几囘玉柱雁池飞春愁散作梁园雪合就罗敷陌上桑含颦一啭发中堂遥知华髪王门客纵是风流也断肠
答寄殿卿见梦之作
忆昔红顔日携手一别三年非不久纵使天台记阮郎也应梁苑称枚叟故人多病卧青春华髪如蓬自看丑漫尔风流更旁骚从他憔悴仍醉酒悠悠世上竟须疑梦里相逢知是否
和殿卿春日梁园即事
梁园高会花开起直至落花犹未巳春花着酒酒自美丈人但饮醉即休才到花前无白头红顔相劝若为留春风何处不花开何处花开不看来看花何处好空回
答寄子威
刘生家本安东子不尔高名那如此十载论交少闻问君胡尺书数千里苍头大奴前置辞主人束髪重知己家本阖闾城下儿清风独为延陵起便从出刺三河还揽辔争夸按百蛮早岁升公趋汉署只今谢客卧江关虽言万事归来好乍可论交到谁老犹作凤凰池上看穷途杀更耽文藻中间跌荡复王郎伏腊扁舟发太仓但语即翁常在口彼时多士俨成行宦情渐觉绨袍胜秋兴翻随彩笔强魏倩一珠才照乘主人双璧竟登塲倡余和汝篇相及日居月诸业以集共道提戈虎穴回傥容投谒龙门入开椷寒色散阳湖白雪楼空岳影孤不尽雄才推二妙止如古调已吾徒一当单于则岂敢相遇中原尚足图但语主人须自爱一时长句似君无
酬李东昌写寄白雪楼图【并序】
楼在济南郡东三十里许鲍城前望太麓西北眺华不注诸山大河清河交络其下左瞰长白平陵之野海气所际每一登临郁为胜观东昌李使君子朱以读白雪楼集於广川马中丞家咄然壮之归为图以寄而攀龙赠焉如此
诗名东郡沈隐侯那复擅奇顾虎头江湖盘薄有能事画我山中白雪楼推毫已经海色至无乃兼驱蛟蜃游须臾百里岱隂合咫尺疑闻清河流华不注山得非雨平陵以西胡独秋松风似欲卷绡起良久看云失去留丹青快意痴如此丘壑过人老即休使君实解郢中调为尔深知宋玉愁
送郑生游大梁诗序
郑生者名文贤楚之云梦人也少慕魏伯阳之术往往谈长生自云梦来关中三千里持一囊药耳所至逆旅医小儿即食其妪医老即食其子弟医妇女即食其夫度三千里如在里巷中矣然不为糈也其来关中庶几望见能为长生者焉余盖苦多病三十年於此言医也即未尝见医视脉如生者岂其诊书异有它禁方邪生又自言医且五十年於此手指之附人脉多於握匕箸咀?如丘陵即未尝不精神与病者通长桑君岂实视见垣一方人哉不察见脉而治病其碍岂啻垣一方关中故多贤豪人即如大中丞何公博物君子也亦言生矣余又言秦越人来长安游时事生未尝不辄苦其术而隐之不得属余在告将归生亦欲游大梁则关中自大中丞许公大司徒刘公以下皆赋诗赠之而余序其右方云
君不见黄鹄高飞未可罗榆枋之雀奈我何拂衣春色为黯淡故山高卧白云多风尘谁识大梁行夷门轻薄笑侯生虚左莫言公子事今日邯郸已罢兵金丹初出照人寒瑶草千年老鶡冠更欲清秋观渤海那能渇病滞长安
代香山寺老僧答
老僧何处来迎客身无袈裟足无舄虽有弟子今流离独向空山种麻麦先时长者布黄金大师说法如来席浮图中霄天乐下禅台雨花坐盈尺共道当朝少游幸唯此祗园有恩泽彩丈晴连鹦鹉林宫娥晩傍蟾蜍石侍从求看贝叶编焚香再拜开琳碧我往能言西域文珠函为取华严译自复悬灯香炉峰君其问腊庭中栢何曾马绕招提鸣未见沙门畜四兵突厥公然驰赤县湖外秋风笳吹声犹疑穷谷岂遽至已闻野哭尸纵横裹创被血窜榛棘问之不答惨且惊须臾马駞蔽陵壑三骑五骑擐长缨抨弓北岭饮南涧骄气直欲凌欃枪一骑常驱百汉人一人常聨二骑行翻身仰射罘罳落束茅纵火烧朱甍岂无卓锡笞其背佛力不佑人心倾西堂北丘缘业恶寺前荒冢遂峥嵘亦是官军入援急匈奴扬去归其营匍匐渐从草莽出昼伏夜走同狐鼪衣鉢荡尽微躯在性命真如飞鸟轻丈人岂愿闻丧乱神州岂宜有战争故人更邀住庐岳万乘垂衣右北平燕中耆旧寄书说早晩单于和议成语罢空林转萧瑟茫茫天地终何情
沧溟集卷五

[book_title]卷六
钦定四库全书
沧溟集卷六　　　　　　明　李攀龙　撰五言律诗
酬皇甫虞部寒夜书怀见寄
兄弟播清徽词林振羽飞再来郎署重何谓宦情违夜雪留沽酒寒灯坐掩扉共嗟羁物役岁晏此依依
圆砚效徐庾体
片石分云出良工向月删自疑临璧水谁为缩壶山洗墨沉金镜呵氷断玉环画眉京兆妇纤指曲池间
秋扇
自从团扇弃空复掩梁尘寒影收云叶清光暗月轮谁怜班氏女薄命汉宫人但使缄兰笥君情会更新
同皇甫缮部寒夜城南咏月
片月挂遥岑层城曳素阴寒分宫树净影落御沟深结冷悲征笛匀霜上捣砧西园芳宴後白雪复谁吟
元夜
公子聨镳语佳人把袂欢星桥云外出火树雪中看夜色开清禁春酺许从官仍闻祠太乙达曙礼仙坛
登省中楼望西山晴雪
忽见西山雪高楼重倚阑数峰城上出落日署中寒佳色繁天?清光切露盘小臣操郢曲愿献圣人看
忆弟
新醪杨柳色不醉欲何如蓟北三春雁山东二弟书宦情闲遂浅人事病全踈未拟酬恩去空令忆旧庐
初夏赵氏园亭
独值春风後幽期此重过开樽黄鸟至高枕緑阴多簪绂殊闲事乾坤一放歌淹留君莫厌吾道本岩阿
送孟得之
十载蓟门客秋风见长年思家明月夜驱马白云天来雁授衣後黄花落帽前何人过携酒共醉黎阳川
登省中楼
萧瑟赋悲哉西山爽气开白云海色断落日秋阴来砧高长乐苑雁下华阳台如何此时望客思转难裁
酬徐员外舟中新咏见示
何处逢摇落秋风又别家天清鸿雁影江满荻芦花明月留仙佩寒星犯客槎到来开箧笥新句动京华
送诸光禄还於越
几年东省月坐忆故园游忽有缄书至兰亭褉事修芙蓉天镜晓风雨石帆秋到夜应逢雪门多乘兴舟
长陵
明禋趋岁序陟降俨昭囘容物中原在乾坤北极开松楸千骑入风雨百灵来共话犁庭役遗?重可哀
朝陵夜作
上陵无不美秋杪更宜看风雨朝佳气旌旗拥汉官星流千嶂过月出万松寒倚马清钟外新霜满玉鞍
白雪楼
诸郎难得意非是敢沈冥拙宦无同病清时有独醒千家寒雨白双阙晓烟青又值高楼雁寥寥不可听
送杨子正还济南
我家白云渚落日掩孤城读书草堂上濯缨湖水清古来失意事不独名未成北风敝裘雪谁见弃濡情
重送杨生
十年湖上别风雪此相亲把酒论时事沾衣向故人浮名青岁换生计白云贫但去卧芳草山中鸿雁春
殿卿至
骏马何当出金高郭隗台云中春酒熟书後故人来白首文章事青云王伯才谁为一知己念子正悠哉
送殿卿
嗟君复失意吾道转堪疑白雪论先达青云合後时落花寒食过载酒故山期莫以杨朱泪春风洒路岐
章行人使潞藩
使者持符下风尘叱驭前诸侯城赤狄列嶂党青天牟麦祈年畤芙蓉避暑筵相逢多爱客共赋远游篇
十六夜集刘子成宅
羽书三十度飞骑动长安今夜樽前月还同燧火看入门清影满久坐素华寒何处关山引如悲行路难
闻砧
永夜卢家妇深闺坐自伤拭砧散明月投杵上清霜别恨繁鸳绮哀音急鴈行同袍征战尽刀尺断人肠
送张比部募兵秦晋诸郡
天威严灭敌使者出秋官白羽徵兵入黄金结士懽风云千骑动雨雪二陵寒无易行间客能登汉将坛
送沈郎中守顺庆
见说褰帷处千山拥使君嘉陵渡春水栈道转秋云郡下平蛮檄家传谕蜀文病余饶卧理能不忆离群
春日韦氏园亭同元美赋【二首】
春坞花冥冥斜阳倒玉缾风尘犹傲吏天地此空亭共醉蓟云白相看燕草青我来吟泽畔不是独为醒
其二
藉草到流水看花延落晖客中过寒食马上改春衣移席青山出开樽白鸟飞天涯有朋好能使宦情微夏日同元美徐子旋贾守准刘子成集张氏园亭得谈字
共载杯中物聊停尘外骖路人终白眼世事岂清谈高枕夏云出空亭斜照含竹间有流水可以漱余酣初夏同元美汪伯阳皇甫子循集姚明府园亭得春字
五柳陶潜宅犹藏杜曲春緑阴衣上满黄鸟席边新河朔当年事风流我辈人胡为日车马扰扰向红尘
送蔡少府之阳武
君归寒食後犹及县中花趋府具茨野鸣鞭博浪沙大河秋色外使者白云槎岂不劳行役风尘见岁华
为殿卿悼亡
歌梁尘未断舞袖影方闲落月窥珠镜青春暗玉顔为云归峡里窃药去人间安得招?术姗姗步幄还
答殿卿
故园春草後书札问同袍海岳游当壮风尘卧正高大名诗里出浮世酒中逃顾我仍多病时危小吏劳
送获嘉郭明府
仙舟新出宰秋色渡淇河官属诸侯贵君才百里多政齐吴季重地接卫朝歌汉主忧南服长缨送尉佗
霅溪徐山人【二首】
风尘余鬂髪天地此栖迟不问家人产宁求国士知门无荷蒉过邻有灌园期得道凭乌几藏名号鹿皮
其二
自有浮云恋非因倦鸟还林光清客梦湖色驻人顔岁序高悬榻风尘老抱关不投明月璧甘隐大雷山
毛刺史姑蔑高斋
武陵看花处二仲得相闻雨白闽天合山青越徼分书声散秋瀑翰墨染春云府檄何年事犹余鹤群
出郭
出郭随吾适人家杜曲边溪流萦去马山路入鸣蝉禾黍殷秋作茅茨足昼眠可能祛物役归买汶阳田
张氏园亭
辟疆开别业载酒雨中看亭敞千花瞑楼空万竹寒呼童携枕簟劝客解衣冠宿我山窻下听诗坐夜阑
碧云寺禅房
佛土秋逾净花台夜复香一灯醒梦幻孤磬散清凉月上梵轮满湖开天镜光新诗分妙偈病客对空王早春元美公实访茂秦华严精舍同赋
招提多病客拥褐世间情法自传灯得诗先卓锡成年光云树丽春昼雨花明若许东林住还携漉酒生十四夜同王徐宗梁四君子集灵济宫【二首】
爱此壶中约人皆曼倩才华灯悬日月仙树接蓬莱青鸟衔诗去金貂换酒囘明宵祠太乙方士汉宫来
其二
逍遥玄圃望清切紫微层月出三山树春囘万井灯无悲田变海但愿酒为渑门外金羁影王孙自五陵
张山人
吾乡张仲蔚未是蓬蒿人伏腊东篱下渔樵北海滨官家还赋役客路且风尘织妾齐纨素开筵娇上春
春日
为客淹归骑思家过断鸿春衣花发後寒食雨声中生事羞人问时名与衆同自甘郎署隐不哭宦途穷
柬公实
如何梅发後更忆故园春海上多归梦天涯一病人世情元惨淡宦迹好逡巡莫作鸿冥客青云未可亲
同元美与诸比部早夏城南放舟【六首】
岂悟风尘客还能汗漫游天涯唯短髪海内此扁舟宦迹清时劣人才画省优百年浑緑醑一日且沧洲
其二
最怜行役久为乐未言疲自起投车辖长歌覆羽巵江湖青雀舫僚友白云司醒後惊相问佯狂信有之
其三
谁为河朔饮吾愿罄交驩杯动沧波色舟空白日寒题诗溪鸟过岸帻野人看不是江湖兴风尘此道难
其四
落日维舟好君其问水滨举觞遥送鸟倚树醉看人各负诗无敌翻惊会有神明朝在城郭骑马共风尘
其五
春归兴不孤胜地此相呼公等称词伯余将混酒徒山光含浩荡秋意飒江湖乐事关穷达浮生敢自诬
其六
言寻韦杜曲与客放船行树影含衣动溪光逼酒清狂来出真态醉里见浮生所以山公後寥寥达者名
寄茂秦
向来燕市饮此意独飞扬把袂看人过论诗到尔长世情揺白首吾道指沧浪去住俱贫病风尘动渺茫
再游南溪同应驾部徐比部赋【四首】
此日南溪约应徐赋客同据牀千竹下进艇百花中天入华阳馆云生碣石宫昔贤何惨淡吾醉任鸿蒙
其二
覆席花如待窥帘鸟似知到来共醉坐久见吾诗吏迹江湖傲仙才日月欺幸逢休澣出不顾尚书期
其三
晏游无俗吏休沐有殊恩碧草堪同藉红尘可重论溪声留倚仗山色取当樽夙昔疑吾醉维舟尚在门
其四
花鸟从春过嬉游到夏偏白云行酒上清吹起舟前世路身何得吾徒赋必传宁须千日醉不拟衆人怜
郊行【二首】
稍似武陵溪人家緑树迷桔槔茅屋上荷蓧蓟门西清吹生衣袂繁阴散马蹄红尘才只尺城郭意多暌
其二
并马未央前看云过灞川时逢黄鸟住欲就緑阴眠宦岂登临拙名非案牍传风尘朋好在囘首汶阳田
柬元美【二首】
偃蹇宁知病今如药裹何清斋山雨至高枕夏云多词赋芳顔妬风尘壮志过相怜谁最久把臂此蹉跎
其二
久矣疲朝谒深惟傲吏情临风看玉树消渇望金茎返照虹霓出浮云驷马行惭无枚叔赋起尔蓟门城
夜过元美【二首】
眼厎谁同病天涯好自亲放歌依白日纵饮向风尘世态摇知己时名走衆人朝参君莫嬾汉主忆词臣
其二
病即科头出狂仍枕腹眠礼非因我设污不受人怜兴尽衔杯外言深把烛前开门看堕月骑马问朝天夏日同元美子与子相天宁寺送别公实【二首】
晏坐人天近清斋僧夏深出门成远道驻马向祗林益愧风尘色相看湖海心惠休能怨别为拟碧云吟
其二
西域黄金地南讹大火天赠言回白雪寒色动青莲幻迹抽簪外浮名把袂前古今皆涕泪去住各风烟
夏日同元美子与集子相宅
佳客堪常见幽期暑亦过披襟度风雨把酒出星河嬾拙元相藉文章敢自多夜深忘白羽玉树倚蹉跎
柬子相【二首】
已负西山约将无惜壮游怀人当落日卧病复清秋时事君高枕风尘我敝裘加餐看物理天地一虚舟
其二
楚客秋多病羁心私自怜各天散朋好八月见烽烟白露寒砧下青枫过鴈前岂应裁恨赋写任故人传
别汪正叔员外
几年金虎署与尔结交欢傲吏庄生似诗家鲍叔看春光燕树合雨色蓟门寒各擦临岐泪风尘去住难
怀魏顺甫
白云同署客相念意悠哉交道萧朱失文章屈宋来风尘还傲吏案牍岂时才不见黄金骏秋高蓟北台
登黄榆马陵诸山是太行絶顶处【四首】
黄榆高不极临眺亦奇哉河势中原坼山形上党来白云横塞断寒峡倚天开摇落清秋色多慙作赋才
其二
不尽寒云外青峰落照多秋阴生大卤木叶下滹沱巨壑藏风雨飞梁挂薜萝重关三辅地跃马意如何
其三
振衣岩木下倚杖白云层落日悬狐塞清秋度马陵千峰寒自出大泽莽相仍左瞰邢襄郡分符忆股肱
其四
秋色自冥冥风烟接井陉关门开落日山路出寒星太守方乘障清时敢勒铭杉松回朔气哀壑未堪听
答明卿病後见寄【二首】
蓟门摇落後楚客病如何秋色高金掌西风满玉珂开樽鸿鴈至染翰五云过应忆山阳会疎狂阮籍多
其二
吴生何偃蹇称病不朝天侍从官非拙浮沉世所怜黄金燕士里白雪郢人前自识衔杯趣逾看结袜贤
寄元美【二首】
宿昔神仙省青云向尔亲偿金聊玩世抱玉故调人气色高题柱文章老斵轮别来多所忆卧病上林春
其二
岂不为同舍于时媿重名佳人谁独立大将尔横行病起高诗兴春光美宦情悬知思远道落日蓟门城
即事【四首】
浮云如浪迹春色且邢州磬折人堪老萧条客自愁孤城山下出大陆日西流请郡终何意风尘复倦游
其二
天涯看薄宦何以异漂蓬才岂分符後名非荐疏中黄尘霾落日白羽揷春风闻道渔阳战方论卫霍功
其三
嬾嫚终疑傲和光意远哉元龙无客礼方朔有仙才疾苦褰帷过风尘领郡来那须论往事作赋栢梁台
其四
使者殊旁午吾生自不辰文章看长物道路竟何人寒食孤城外襜帷大泽滨那堪杨柳色风雨傍行春
寄宗考功【二首】
别离如昨日岂厌广陵涛春色渔阳满烽烟海上高文章回白雪顾盻解绨袍下走犹三辅萧条欲二毛
其二
春色还堪起青云固可披振缨人不病把袂客能诗奏事明光殿抡才藻镜司稽康犹自嬾早辱巨源知
寄殿卿【二首】
人情原惨淡世路故蹉跎意气弹冠少风尘按劒多客居深雨雪春梦远漳河赖有西山色犹堪载酒过
其二
燕山为客地莫共酒人居吾辈诗名大其徒劒术疎风尘官不调雨雪岁将除何限东归意春花满旧庐
春兴【二首】
短髪黄尘里浮生白日徂诗名堪自见经术敢相诬荐列终才吏逢迎岂壮图有年轻召杜不病足江湖
其二
案牍将能事文章敢具陈跳梁看此物隐几过时人返照生残雨浮云矫上春夙心唯病免不欲滞风尘
重送许永宁【二首】
絶域天应断扬波海未平浮云随薄宦华髪系微名传檄西南定褰帷瘴疠清看君饶卧理经术晚逾成
其二
世情今可见此谪竟堪陈偃蹇难容汝文章不利人清秋炎海外落日大荒滨莫更埋铜柱功名老汉臣
郡斋送张肖甫【二首】
蓟门相忆处岂不问加餐卧理非吾意诗名向尔看白云尊酒尽山色郡斋寒莫惜重投辖秋风道路难
其二
送君何所有城上太行山落日堪相忆浮云未可攀俱言张翰去得御李膺还莫自悲秋色能摧壮士顔
阁夜示茂秦【四首】
相逢殊不恶久别竟谁驩贫病他乡老交游古道难开樽山欲出说劒雪逾寒如此萧条色高斋尔自看
其二
为客今犹在浮名信已劳病来衰彩笔老至恋绨袍阁卧风尘过衔杯夜色高旧知江夏守不厌祢生豪
其三
病起看时事归心不可裁着书官欲罢问字客还来月出樽堪满霜清角自哀相怜成白首明日阻三台
其四
把袂今何夕高斋雨雪清诗才君矍铄酒兴我从横同病无交态相依岂世情春来徵渤海陈对引王生
寄元美【四首】
我昔朝宗日君停使者轩并驱皆上驷相遇复中原草昧时人起风尘国士恩别来春色满无处不销?
其二
若问除书意君何异积薪姓名常借客踪迹竟疑人为郡空高第当朝各要津拂衣吾所欲不是避风尘
其三
渔阳春欲尽汉使未堪愁边郡多豪侠风尘一壮游浮云寒大漠白日澹幽州莫更观辽海萧条正北流
其四
何悟淹为郡风尘日以难宦情疎自解人事拙相看高枕西山色清斋大麓寒期君秋月满从此挂吾冠
夏日行部遇明卿子与於瘿陶邑
何来漳水上早晩发长安放逐吾曹在风尘此道难孤城高自卧万事醉相看莫击邹阳劒霜飞五月寒
郡斋与元美赋
握手今何在高斋共此樽衆人方睥睨二子向乾坤经术从吾浅诗名得尔尊当时杨马辈谁复在金门
送元美【二首】
吾曹天地在不惜滞风尘意气能无合文章自有真齐名他日事侧目此时人为别还秋色樽前白髪新
其二
把酒论离索褰帷送友生白云高大麓秋色重孤城偃蹇还诗句萧条自世情赠君无赵璧落日片心明
黄河
复就三秦役还为四牡歌北风扬片席大雪渡黄河才岂诸郎少名非一郡多儒官明主意吾道好蹉跎
关门雪望
西来千里雪斜日满函关秋水何当落浮云自不还积阴高紫气寒色壮秦山似欲欺双鬓苍茫到客顔
发长安
此处看春色萧条客自禁风尘为郡过踪迹抱关深不尽传经意难言作赋心故人多道路薄宦有登临
泾州
回磴层云上孤城返照间人烟趋白阪睥睨走青山刍粟浮泾下旌旗度陇还时看乘障吏车马出萧关
秋日【四首】
薄游寒暑换仍自滞孤城华髪看人事浮云识宦情拂衣驱病色悬榻避时名但欲眠清昼相嘲任友生
其二
此物还堪惜何官不可休驱驰如昨日药饵更清秋名已千人废家徒四壁愁南山归自好沮溺本同流
其三
倦游非一日乘兴复三秦多病难为客浮名喜中人未堪沈案牍何以走风尘祖帐东门外贤哉一老臣
其四
还乡明日事可奈簿书劳弃置看同病风尘避二毛酒如泾水浊枕对华山高不是清秋色何人见反骚
五日和许傅湖亭讌集【二首】
城头片雨悬客醉?湖边酒奈榴花妬人堪桂树怜五丝还令节双鬓抵流年莫蹋王孙草淮南赋已传
其二
青樽临北渚一为故人开此事成今昔浮云自往来花间携枕簟镜里出楼台忽就投湘赋深知贾谊才
寄元美
寥落文章事相逢白首新微吾竟长夜念尔和阳春把酒千门雪论交四海人即今燕市里击筑好谁亲
赠子与
握手论文者春来限各天即今行乐处不似旧游年神物风尘里时名我辈前岂令徐孺榻白日此长悬
汪员外移水部时城京师汪为植
闻有金城役抡兹水部才中原忧被髪使者咏于?睥睨燕山接风云瀚海来悬知胡骑遁天子宴蓬莱
即事【四首】
羽书秋色外飞挽海陵回日上犁庭议时难度漠才物情奇士过天造异人来侧席劳明主黄金正满台
其二
即今难授钺谁可静胡尘谈笑存能事艰虞失衆人大军归掌握王者自经纶不复忧骄悍如林护北辰
其三
使者晨驰壁夺归平虏章自天悬斧钺择日设坛塲万马中原集诸军上苑旁主恩无可报一战取名王
其四
天子何神武乘秋欲破胡儒臣擐甲胄大将解兵符叱咤风云合艰危日月扶北瞻陵寝色葱郁近皇都
赋得屏风
虚屏汉宫里有女白头吟色倚琉璃怯秋来湘水深欢情张画烛愁坐掩清砧莫为苍蝇误君王在上林
渡滹沱
滹沱来不极晓色荡孤城击楫中流过褰帷下吏情天衔纡岸转日上大波行独在知津後风尘见濯缨
广阳山道中
出峡还何地杉松郁不开雷声千嶂落雨色万峰来地胜纡王事年饥损吏才难将忧旱意涕泣向蒿莱
赵州道中
独往何为者栖栖意不欢褰帷秋雨过伏轼夏云残潦水阴相积蒹葭晩自寒大夫方跋涉天步属艰难
吴舍人丧内【二首】
楚妃色殊衆不独下堂悲鼔瑟潇湘夜秋云未可持河流双露掌月出万年枝属有将雏曲能无泣凤池
其二
可怜御沟水见此白头吟病客思江郡词臣在上林春风动花树秋月散清砧唯有陵阳泪知君抱玉心
和殿卿白云亭醉歌
狂杀王门客空亭日啸歌那知珠履散自爱白云多短髪明秋水长裾曳芰荷独怜枚叟在不复厌婆娑
元美以家难羁京作此为唁【四首】
驰骋淄渑日功名与宦情高堂一为坐世路遂相轻行乞还燕市悲歌复蓟城佩刀风雨夜堪作箾中鸣
其二
一自抽簪後漂零见此身通章寻悟主怀刺更依人寒入绨袍色愁生黍谷春不因家难剧君岂在风尘
其三
海内论兄弟萧条二子才一时称病罢万里拂衣来雨雪人高卧蓬蒿客自囘偶然占劒气夜夜向燕台
其四
闻道周旋地偏承老父顔槖饘时在侧宾客稍居闲函谷更封出夷门执辔还莫将公子泪乱漫洒燕山
沧溟集卷六
<集部,别集类,明洪武至崇祯,沧溟集>

[book_title]卷七
钦定四库全书
沧溟集卷七　　　　　　明　李攀龙　撰五言律诗
春日闲居【十首】
即令关请谒何用乞江湖僻性终难狎浮名本易污杜门人事过欹枕岁华徂薄俗还堪畏崎岖比宦途
其二
白日移高枕青山答放歌病才宜偃蹇老自厌婆娑礼数诸生絶交游二仲多江湖春正满更欲混渔簔
其三
药饵休官嬾蓬高谢客深浊醪殊解事高枕自知音老大翻陵劲文章岂陆沈浮云终日在潇洒竟何心
其四
五羖功名薄双龙羽翼乖风尘凋短褐雨雪闭高斋惨淡幽人色飞扬壮士怀少年何太苦妖冶事形骸
其五
奉使谈经日单车西入关抡才牛口下得士凤毛间白雪千人失黄河万里还即今高卧处犹不减商山
其六
乞归君已见削迹我何求交态疎能变时名久自休中原来病色万里入春愁不是忘机客还惊海上鸥
其七
结舌论文地甘心养拙年朱门人自老白雪调空传世路蓬蒿外浮名燕雀前中原二三子夙昔共周旋
其八
病起独登台春光万里来浮沉还我辈俯仰见人才华髪风尘过青山雨雪开浮云堪倚杖落日好衔杯
其九
漂零唯浊酒落拓总狂生彭泽差闻道高阳横得名罢来诗惨淡卧久兴凄清日对春湖色潺湲嬾濯缨
其十
五柳?湖滨先生隐是真文章堪侧目潦倒竟全身何必论交地长须纵酒人即令东蹈海断不混风尘
夏日东村卧病【十二首】
平生偏伏枕睱日是抽簪病着青山色愁高白雪音云霄悬出处踪迹间浮沉不必名俱毁方知二仲心
其二
放歌知帝力纵饮见天真彩笔风云老青樽日月新诗惊噉蔗客酒让采薇人即使妨幽事何须傍隐沦
其三
自甘成独往谁复病相怜金尽论交地囊余解摈篇清斋芳药饵华髪媚林泉不必忧生事深耕种秫田
其四
不谓幽栖处还堪抱膝吟大云千里驻片雨二湖阴暑逼藤萝浅凉生栝栢深鲍山终日在知己媿黄金
其五
未同疎雨至勿翦夏云繁片华樽前出双流树杪翻红顔辞上国白眼入中原慢世吾何敢风尘且避喧
其六
拂衣先达怪高枕故人疑世路衡门左轩车负郭迟少年夸解事薄俗讳言诗何处堪遥集悠悠未有期
其七
每逢河朔饮辄忆广陵涛起色含佳句流光逼浊醪兴缘知己尽名岂罢官高髀肉看如此何论长二毛
其八
空林风雨过潇洒一樽开看竹俄蠲疾漂蓬敢负才杜门辞问字落日罢登台不是怜嵇阮谁堪把臂来
其九
夜半忽风雨层楼四望孤雷盘华不注电划大明湖云雾连屏叠蛟龙抱劒呼飞扬天地意垂老见吾徒
其十
何物子虚赋深承汉主知一逢杨得意千载遂同时谏猎功名薄为郎日月私闲居堪避事称病足逶迤
其十一
更閲人间语谁堪出处同江湖星自客词赋日犹工物色余争席生涯见转蓬延陵皮相士竟失被裘翁
其十二
白头明日事君不见交情千载论知己中原命友生青云高病色沧海傍诗名一为弹冠误徒令国士轻
秋日村居【八首】
隐几怜清晓开轩命浊醪西风行薜茘白露缀蒲桃气逼蝉声苦天含鴈影高壮心堪自见秋色正滔滔
其二
病色还相假秋光溘自开清羸堪傍竹潦倒重衔杯返照湖边尽浮云海上来即今知九辩无处不悲哉
其三
秋意长西北苕荛望里分青含仙署雨白动帝乡云屈宋终难达巢由故不群江湖三十载揺落好谁闻
其四
南山伏枕前北渚濯缨边林薄秋逾厉云霞晓自鲜谈诗成白首把酒望青天万里中原色萧条此地偏
其五
不必知名姓中原一病夫柴荆存古色药饵泥穷途落日悬鱼笱西风缠辘轳生涯君自见百亩白云湖
其六
高斋清自掩遥夕病相看片月花间浄明河树杪乾流萤含火着宿鹭抱霜寒何限同袍意江湖坐渺漫
其七
白云不揺落湖上长悠悠世事衔杯过人情把袂休秋光栖自老日色澹相愁况复多风雨萧条傍倚楼
其八
揺落唯高枕风尘且闭关醉来双白眼病起一青山交态元难作诗名已自闲有人湖海上无事马蹄间
冬日村居【四首】
高卧堪人事幽栖岂世情老松寒更拙片竹冷逾清拥褐江湖色鸣琴雨雪声嬾心常近傲不是学庄生
其二
百年长药裹三径且蓬蒿华髪抽簪短青山伏枕高漂零知浊酒雨雪见绨袍似解冥鸿意翻然变羽毛
其三
寒邳不可望萧瑟掩柴扉宿雾含霜苦斜阳带雪微清斋宜病色生事合渔矶欲奏沧浪曲江湖此调稀
其四
遥夜怜幽独南山傍户庭泉流霜下白野色海边青风乱将残烧寒疎欲晓星偶因樵唱起延眺及林垧
寄华从龙比以鱼橘见致
多少人间事谁能便作书罢官君更早谢客我何疎八月来吴橘三江下楚鱼因风裁数字一问子云庐
月
不是山中月谁能坐郁陶蟾孤怜冻影兔老爱霜毫晕叠金波动寒侵玉树高为题团扇句千里寄同袍
和殿卿神通寺见贻之作
花宫留妙唱彩笔遍高僧说法从初起谈诗出上乘五言争刻烛一字了传灯玄度前身是风流益可凭
同许右史游南山寺宿天井寺
古寺马蹄前荒山断复连阶危孤石倒厓响乱泉悬乔木堪知午回峰半隐天不因许玄度谁此得攀缘
龙集寺
千林窥壑险一径入云愁峰落青莲色灯悬白日幽香台高枕出涧水闭门流闻道群龙集明珠自可求
锦阳川九塔寺观许右史碑
名山谐夙好况复近吾庐岚影浮斜照兹川锦不如空林双树老寒塔九华疎一片头陀石新文六代余
元日
五十江湖客风尘一事违渔樵供药饵雨雪偃荆扉白髪诗篇苦清斋病色微平生纵酒今日不知非
立春前夜斋居殿卿携具见枉
茅斋残雪在新月况当门春动西园盖寒空北海樽诗篇闲自遣交态老难论似觉行厨色能清病客魂
立春日斋居对雪忆元美
斋居何所作春雪是佳期净入年华浅光含暝色迟鸣弦流艳曲拂简映新诗此夕山阴客扁舟兴可知袭生初度与郭子坤集开元寺饯许右史
论交三十载此地重寻盟夏腊高初度人天恋远行青莲澄笔彩白马识经声曾是春山夜谈禅对友生
逃暑
无处堪逃暑高楼坐夜分河流缠宿雾电影迸重云纨扇含氷彩珠帘网露文汉宫多贵幸何以荅南熏
暴雨
西来氛甚恶夏至此何祥雨伏千厓怒风回万壑长雷声盘暗牖电影缠空梁少选虹霓出园林媚夕阳
寄子与使君【二首】
一郡看如此扁舟意若何白云天目遍春水太湖多怪事宁词赋幽人自薜萝平生无俗客三径许谁过
其二
我辈还堪见人间已厌闻大都常谢客不次各离群病酒仍耽句青山自白云春来论数子飘泊有如君
袭克懋托疾不肯入试赋赠
似得冥鸿意兼深抱璧情一鸣堪自失三献转相经白雪看前辈青云让後生己须横四海且复爱连城
寄怀余德甫【二首】
岂亦逢秋色登临若远行江通灌婴井山到越王城何见非交态难言一宦情大东千里月石镜好同明
其二
即闻彭蠡鴈应上武阳台华髪文章到青山放逐囘时名堪下榻秋兴足衔杯不是求羊辈蓬蒿断往来
二月十五日诞子
三十卢家妾明珠报使君国香元有种天马自超群月应悬弧满春迎翦绂分负薪还尔事岂敢望青云
席上别王吴徐宗四子
仙吏满蓬莱离筵气色开襜帷寒食过风雨太行来一失中原遇难论我辈才华阳犹骏马涓者载金回
荅元美喜于鳞被召见寄【二首】
十年君所见已分老蓬蒿安得浮名在将无执事劳海鸥群自下天马步元高五柳还须种徵君不姓陶
其二
那堪成僻性非不爱明时白髪终怜我青山好属谁连城高一抱流水妙相知君自墙东客行藏岂更疑
过吕梁
十年称病客系楫在楼船澌下波方溜风鸣水正悬青山高卧里白髪壮游前起色聊相假终慙傲吏贤
宦情【二首】
初服终能事徐生己自违浮云知失计沤鸟见忘机越酒经春老江鱼入夏肥他郷如不病一任宦情微
其二
我辈诚何意于今自解难累宁知衆嫭侬已罢新欢白雪狂歌尽青云病疏看江湖终日在一任宦情阑
刘太保文安公挽章【十首】
上公沾异典美谥表余恩文并三光丽安同五岳尊朝廷先达在社稷大名存庙议当时事称天有世孙
右赠谥
遣奠烦容物临轩忆典刑祠官开正寝法从辍明庭筵几知存问锺彛藉宠灵老臣如就飨帷幄见谈经
右谕祭
使从三省至地自九原开不作祁连象宁知汉代才佳城跑踯躅法驾拥徘徊文劒今埋照于焉烛夜台
右赐葬
国史从王事经筵饫帝慈龙章纡後宠鱼水见前知雨露含天藻山河勒制辞门生堪视草犹作起家疑
右颁诰
岘首羊公石千秋涙不禁孤坟寒自出华表郁相临阴雨龙文动风霜鸟迹深更闻辞妙絶一字可生金
右立碑
自复遗书出相传片字工史才依晋乘诗调托唐风草疏囘天力谈经发圣聪少年眈作赋颇欲拟河东
右遗文
祠堂何所有遗像鹿台山为是悬车处常闻曳履还诸生从上党三老自壶关伏腊苹蘩外谈经俎豆间
右特祠
诸刘称令族群从复清操家自驹千里人皆凤一毛文章争左袒礼乐盛东曹五世传经术推公甲第高
右世科
一时求旧德千载忆皇都北斗高元气南山永帝图青云余几杖白首自江湖此日乘骢客闾门意不孤
右达尊坊
小子元吾党前贤亦故乡春秋存俎豆日月望宫墙血食堪千载精灵自一堂唯应杨伯起秦晋郁相望
右从祀乡贤
再过子与
浮名难自托佳会岂相图日月高诗社河山壮酒垆岁星时一出白雪调元孤缱绻非为佞风流不可无
七言律诗
送赵户部出守淮阳
仙郎起草汉明光几载军储事朔方五马新为淮海郡三台旧署度支章行车麦秀随春雨卧阁花深对夕阳时忆上林词赋客鸿书遥下楚云长
崔驸马山池燕集得无字
主家池馆帝城隅上客相如汉大夫十里芙蓉迎劒舄一樽风雨对江湖桥边取石鲸飞动台上吹箫凤有无向夕不堪车马散朱门空鎻月明孤
送彰德陈使君迎侍浙中
帝里初分郡檄囘便迎青鸟建章台东方千骑风云下南国双帆河岳来公子西园池上讌使君秋宪府中才邺天露冕行春日更许何人托乘陪
送郭子坤下第还济南
华省栖迟白髪新因怜失意转怜春樽前病起逢寒食客里花开别故人赋就自堪生顾眄才高岂合老风尘燕台郭隗君家事不拟骅骝不致身
送王郎守安庆
花满胡姬春酒楼使君五马五骅骝明光起草推高第三十专城领上游天柱西悬江汉影海门东控帝王州到来纡画思同舍万里风烟白鴈秋
送丰城杜少府谪滇南
共惜投荒万里天当朝起草事空传主恩緑鬓神仙尉客梦青云侍从年盘水秋帆开瘴疠黔阳春树隔风烟孤臣自有丰城剑遥夜思家向斗边
酬谷明府见寄
清时词客满公车独向漂零叹不如老去已常纵酒秋来何意为裁书薄游更自淹华省多病惟堪返敝庐共道子云长笔札知君近日五侯疎
秋前一日同元美茂秦吴峻伯徐汝思集城南楼
万里银河接御沟千门夜色暎南楼城头客醉燕山月笛里寒生蓟北秋胡地帛书鸿鴈动汉宫纨扇婕妤愁西风明日吹双鬓且逐飞蓬赋远游
送孙郎中守承天
郁葱佳气汉江边今上龙飞北极年过幸沛宫三日饮裁留郢曲大风篇仙郎珂散蓬莱月太守帷开橘柚天明到为存汤沐邑须知父老借才贤
刘员外家宸翰楼
君家司寇此楼居奕叶承恩片帖余帝自经筵传翰墨人从册府见图书烟云绕槛生春色牛斗开函散楚墟弦诵只今诸弟满韦贤相业好谁如
送刘员外使黔中
牂牁万里越王台北眺中原秋色来江嶂忽分三楚断海天不尽百蛮开白云使者乘轺过金马祠官拥节回为泛昆明夸上苑令知汉主自雄才
送大司寇之金陵
闻道铜标护百蛮当朝共拟伏波还来持滇海中丞节入领西曹法从班曳履春云高北斗迥车秋色照锺山顾期门客江城满草奏时时达汉关
送皇甫别驾往开州
衔杯昨日夏云过愁向燕山送玉珂吴下诗名诸弟少天涯宦迹左迁多人家夜雨黎阳树客渡秋风瓠子河自有吕?刀可赠开州别驾岂蹉跎
送瑞安刘明府
刘桢词赋不群才百里新承汉宠回吴地青山飞舄下大江秋雨挂帆来白云堪赠神明宰海色遥临睥睨开到日自逢花满县更怜春树接天台
送许元复还姑苏
蓟门鸿鴈满高秋张翰思家罢远游入洛故人名下士度江寒梦雨边舟客来白髪谁相忆赋就黄花不可留兴发鲈鱼堪自钓吴枫摇落未须愁
署中有忆江南梅花者因以为赋
欲问梅花上苑迟座中南客重相思开帘署有青山色对酒人如白雪枝驿使书来春不见仙郎梦断月应知偏惊直北多烽火昨夜关山笛里吹
与茂秦金山寺亭上望西湖
孤亭遥上翠微重槛外空林何处钟秋到诸天开薝卜湖连双阙散芙蓉云光忽落鼋鼍窟雨色飞来鸑鷟峯自信登临能作赋肯令陶谢不相从
送汪伯阳出守庆阳
中原万骑郤胡兵客领铜符塞上行大漠清秋迷陇树黄河落日见秦城邠人自美西羌俗汉守谁高北地名郡吏可能无荐达还令介子乞长缨
送黄侍御按滇中
去矣乘风瘴疠开西南万里壮游哉登台越巂山形合揽辔昆明秋色来周礼职方天外尽汉臣封事日边回征蛮幕府今凋落安得楼船下濑才
送包大中长芦知事
九河水流何溅溅君去春花车马前入幕官僚清宴久挥毫渤海白云天相将牛酒劳从事未少鱼盐给俸钱此去陆沉无不可于今蓟北静烽烟
除夕
几年仙省白云间此夕归心醉里闲九塞烽烟连北极千门雪色照西山还知傲吏能违俗未拟浮名好驻顔长孺淮阳今不薄春花或恐滞燕关
元日早朝
禁城春色引朝天接迹夔龙近法筵云里金茎通御气宫中玉树隐祈年西山亭障遥临蓟朔漠旌旗满护燕闻道至尊歌白雪小臣还献郢人篇
早春得汝思蜀中书
万里谁传锦字回楚天摇落正堪哀扬舲巫峡江声合立马岷峨雪色来西极使星遥入部中原人日好登台莫言羽猎夸胡後不数扬雄作赋才
送恽员外按察郢中
醉拥骊驹不可留送君花发凤凰楼青春开府西陵色到日登台北鴈愁寒雨远分荆楚望白云无尽汉江流共知人世悲难合傥得隋珠莫暗投
初春元美席上赠茂秦得关字
凤城杨柳又堪攀谢朓西园未拟还客久高吟生白髪春来归梦满青山明时抱病风尘下短褐论交天地间闻道鹿门妻子在祗今词赋且燕关
送大中丞王丈赴山东
天下军储飞挽来中原胡虏战争囘汉柱旧题骢马使名家接武佩刀才按章时拂风尘入宪府秋临海岱开主恩偏忆严城日什二东秦保障哉
答宗考功斋居见赠
金茎夜擢建章高汉主祈年祀事劳仙吏诗投青玉案故人秋卧白云曹此生湖海供多病何物风尘抵浊醪中散近来疎嬾甚更无书札到山涛
呈大司寇何公
汉臣韦氏有玄成旧德中朝曳履声督部曾持沧海节总戎亲破緑林兵重瞻执法临天座自失流言荷帝情千载云蒸龙变日更期文剑署高名
再呈何公
几年开府汉中丞去後功名何武称荆楚军储遮海过潢池兵气向秋澄尚书北斗天喉舌司寇西曹帝股肱耆旧即今推济美清朝剑履坐相仍
春夜同元美子与子相过公实
西山落日照金茎北阙春阴覆禁城湖海百年今夜酒风尘五子异时情和来白雪俱高唱自附青云起大名不独诸郎关象纬真人应更为东行
送万言卿明府之长兴
逐虏将军度漠回黄金犹自满燕台请缨慙我为齐客制锦多君更楚材城上春云天目出帘前秋色太湖来弦歌暇日能相忆花里新诗过鴈裁
送范敬甫之闽中
共看骢马使君贤开府东南日月偏海峤秋阴分越树人家雨色散闽天朝廷记忆江城久词赋知名水部前还拟主恩头白里时危相赠祖生鞭
五日同子与子相过公实时公实在告
空堂隐映石榴殷花里幽期白昼间染翰风云随上客开樽雷雨过西山赋成敢避能惊座酒罢何妨善闭关况值怀沙千古怨那堪骑马独醒还
韦氏池亭同元美子与子相赋【四首】
贳酒新丰解佩刀相逢意气为君豪孤亭昼敞杉松色乱石青含薜茘高自向风尘偏胜蹟岂令湖海傲吾曹从他桂树山中发招隐何劳更反骚
其二
华髪文章愧不工独怜诸子调相同西京矫矫多奇气东海泱泱自大风三署仙郎携酒後一时词客此亭中白云寥廓迷幽蓟驺衍谈天碣石宫
其三
幽亭斜日乱松声下有沧浪可濯缨求友花间黄鸟出垂天城上夏云生梁园作赋千年事河朔衔杯万古情莫恨风流吾辈晩邹阳袁绍汉时名
其四
韦曲高临汉苑开城南连骑紫宸囘闭门流水花间过倚槛青山席上来客难似矜能避世子虚谁见不怜才若论承宠无先後安得吾曹共酒杯
送张元谕虞部谪常州别驾
赋就黄花别季鹰还从迁谪问飞腾悬知汉柱名当藉况复?刀事可凭寒雨大江临楚望千家秋色暗毘陵阖闾城外逢摇落何限吴山客里登
送吴人陆之箕
客有登台赋远游蓟门金尽坐高秋总怜岐路无知己不向风尘为白头木落毘陵看过鴈月明张翰倚扁舟未将簪绂论多病草色姑苏到自愁
送李司封谪广陵
明光起草羡青春服药求仙笑此身白首云霄空荐士黄金湖海未逢人广陵鸿鴈来秋色寒雨江枫度逐臣见说故园湘上水嬾将词赋吊灵均
沧溟集卷七

[book_title]卷八
钦定四库全书
沧溟集卷八　　　　　　明　李攀龙　撰七言律诗
送王侍御
看君绣斧秣陵回乌府遥应接凤台寒雨锺山千水下白云秋色大江来时危揽辔中原出日近封章北极开当道狐狸何足问边城今有郅都才
同元美与子相公实分赋怀太山得钟字柬顺甫
域内名山有岱宗侧身东望一相从河流晓挂天门树海色秋高日观峰金箧何人探汉策白云千载护秦封向来信宿藤萝外杖厎西风万壑钟
同子与登湖上台
大漠苍苍鸿鴈回中原极目思悠哉白云双阙湖边出落日西山树杪来词客百年相对酒秋阴万里共登台侧身戎马过逢地城柝朝闻角暮哀
十五夜子与明卿见过
日落青梧白露生倦游词客凤凰城千门过鴈来秋色万里衔杯对月明上苑寒高金狄掌西山影静羽林兵解顔今夕无烽火二玅何当罢请缨
同徐吴二子弘法寺台眺望
摇落偏惊祗树林白云鸿鴈亦萧森何知潘鬓淹郎署但许燕山壮客心欲雨诸陵来朔气西风千里动秋阴悲哉联璧登高赋徙倚荒台见古今
送大司寇应公归台州
摇落黄金骏马台都门供帐亦贤哉炎荒想见乘轺出北斗旋听曳履囘秋色白云生海峤主恩华髪卧天台西曹官属衔知遇东阁清时好再开
送殷正甫【并引】
正甫检讨有河洛之役盖济南诸君子出饯焉是行也问谁治祖则廷尉史张岚氏问谁相礼则大司农官属洪遇伯时问谁赞事则许殿卿邦才将试於大宗伯至也正甫则称使臣哉齐鲁於文学其天性即今日里党可谓多贤司马长卿自汉庭游梁邹阳枚叔间相得驩甚也乃比部李生以赠言
中州一望气雄哉北极风尘使节开卜洛自存宗子计游梁更见长卿才春晴嵩少云边出雪尽黄河天上来在昔孝王夸授简何当置酒向平台
徐子与席怀梁公实
共指金茎雪色间鸣珂当日满朝班即看徐孺能悬榻岂谓梁鸿更出关薄宦天涯成白首故人江上买青山岭南梅树今堪折赠我宁无驿使还
怀子相
蓟门秋杪送仙槎此日开樽转岁华卧病山中生桂树怀人江上落梅花春来鸿鴈书千里夜色楼台雪万家南粤东吴还独往应怜薄宦滞天涯
朝退同子与望西霁雪怀南海梁公实广陵宗子相
骑省秋来叹二毛还将白雪向君操千峰曙色开金掌并马寒光照锦袍空翠欲浮仙阙动晴云犹傍帝城高初疑大庾梅花发忽忆扬州八月涛
岁晩赠子与
南国鸿书杳不闻相看梅发尚离群天涯薄宦堪知我世上虚名好误君杪岁西山逢雨雪怀人汉苑见春云往时载酒扬雄宅诸子谈经坐夜分
人日与伯承集子与宅得胡字
新知握手凤城隅莫叹春来滞宦途万里风烟人日过十年江海客星孤汉宫戴胜传王母蓟北登高愧大夫曾是旧游行乐处解貂同醉酒家胡
张驾部宅梅花
仙郎雪後建章回清夜西堂拥上才笛里春愁燕塞满梁间月色汉宫来即看芳树催顔鬓莫厌寒花对酒杯共忆故人江北望因君赋罢倚徘徊
宣武门眺望
白云千里接胡天双阙遥临碣石悬汉苑春生多雨雪蓟门晴色满寒烟五陵佳气蓬莱外大漠青山睥睨前夙昔黄金收骏马高台空作有谁怜
送范大澈
十载风尘道路难天涯金尽俗相看自怜华髪冯唐老谁问绨袍范叔寒病起清樽开雨雪归来春草徧长安故人海上悲揺落拟共秋涛把钓竿
葛丈山房
少宰山房北海隈千林窈窕白云开倚窻河势钩盘出拂槛秋阴碣石来鲁国诸生纷受易汉庭多士满题才临流重忆乘槎客濯足还登万里台
寄子与
蓟门春散紫宸班千里襜帷动客顔秋到白云生汉署雨来寒色满燕山仙郎书札遥相忆傲吏风尘且未还天上即今看旧好谁怜曼倩谪人间
寄吴舍人兼呈徐子与
蓟门春酒别同袍念我风尘解佩刀楚客久无鹦鹉赋舍人殊有凤凰毛书来月色漳河满北望秋阴汉阙高行矣旧游还自爱伟长今在白云曹
寄正叔
十年裘马向飘零一郡风尘出汉庭塞北岚烟春浩浩蓟门山色树冥冥怀人西署秋云白对酒疎灯夜雨青莫道扬雄长寂寞桓谭已见太玄经
赵州赠许使君
山雨萧萧曙色过异乡携手问蹉跎岂缘知己朝廷少自是词臣岳牧多宋子城高临大陆汉王台迥出滹沱风尘行役君须见能得花前不醉歌
送谯比部还顺庆
归去嘉陵江上春?帷不复厌风尘巴山渐出云连楚剑阁回看雪照秦岁晩江湖多病疏时危裘马倦游人明光起草君无薄汉主恩深侍从臣
送申职方还魏县
山中春色慰漂零泽畔行吟见独醒纵使冯唐淹省署还如汲黯在朝廷漳河雨雪襜帷黑大漠风尘燧火青忆尔时危曾抗疏至今诸将说龙庭
同张滑县登清风楼
层楼落日倚蹉跎明府高轩载酒过槛外秋阴开大陆帘前树色散漳河关门紫气临燕满风雨青山入晋多我醉欲裁王粲赋故园戎马近如何
郡阁怀王徐二比部
晓漏鸣珂谒建章春风载酒出长杨词华并数西台妙握草同称大国香玉树月明堪自倚金茎秋色坐相望故人为郡逢摇落日夕看云忆帝乡
郡斋与舍人赋
汉臣春散建章宫此地相逢叹转蓬落日开樽漳水上清秋拥节太行东微官愧我潘生拙作赋多君楚调工朋好即今三署满故人犹滞右扶风
送顾天臣还姑苏
落魄看君旅食年风尘裘马竟谁怜归吴拟着潜夫论入洛还携赠妇篇少室夏云凭槛外太湖秋色挂帆前故人为客遥相念垂老浮名蓟北天
郡城楼送明卿【二首】
西来山色满城头东望漳河入槛流傲吏岁时频卧合故人风雨一登楼乱离王粲逢多病着作虞卿老自愁君到长安相问讯谁怜五月有披裘
其二
徙倚高楼问索居故人湖海意何如樽中十日平原酒袖里三年蓟北书大麓夏云当槛出石门寒雨过城踈明朝远道空相忆那得仍停使者车
於郡楼送茂秦之京
把酒高楼眺暮春孤城落照浊漳滨自怜白髪常为客谁道青山不负人西署诗名干气象中原宦迹任风尘元龙未下当时傲湖海看君意转亲
登黄榆马陵诸山是太行絶顶处【四首】
太行山色倚漓岏絶顶清秋万里看地坼黄河趋碣石天回紫塞抱长安悲风大壑飞流折白日千厓落木寒向夕振衣来朔雨关
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>