<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,卷五,卷六,卷七,卷八,卷九,卷十,高常侍集全文在线阅读,高常侍集全文在线下载,大玄古籍书库">
<meta name="description" content="诗文集。唐人高适撰。十卷。适字达夫,渤海蓨(今河北景县)人。少贫寒,潦倒失意。后客游河西,为哥舒翰掌书记。历任淮南、西川节度使,终散骑常侍。封渤海县侯。《旧唐书》本传说:“有唐以来诗人之达者,唯适而已。”原集二十卷,已佚。今有《四库全书》所收影宋钞本,存诗二百余首。或反映个人早年坎坷遭遇,如《别韦参军》、《蓟中作》等;或反映人民苦难,如《封丘县》、《东平路中遇大水》等;而最为世人称道者则为边塞诗,虽为数仅占十分之一,却能深刻揭露唐代边防政策的弊病,表现出对士兵的同情,对将帅的讽刺,对战争的评价。代表作为《">
<title>高常侍集_高适_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">高常侍集</span> <br/>
          作者： <span class="inputVal" id="bkauthor">高适</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]28274</span> <br/>
          说明： <span class="inputVal" id="bkdec">诗文集。唐人高适撰。十卷。适字达夫,渤海蓨(今河北景县)人。少贫寒,潦倒失意。后客游河西,为哥舒翰掌书记。历任淮南、西川节度使,终散骑常侍。封渤海县侯。《旧唐书》本传说:“有唐以来诗人之达者,唯适而已。”原集二十卷,已佚。今有《四库全书》所收影宋钞本,存诗二百余首。或反映个人早年坎坷遭遇,如《别韦参军》、《蓟中作》等;或反映人民苦难,如《封丘县》、《东平路中遇大水》等;而最为世人称道者则为边塞诗,虽为数仅占十分之一,却能深刻揭露唐代边防政策的弊病,表现出对士兵的同情,对将帅的讽刺,对战争的评价。代表作为《燕歌行》。诗多为古体,尤以七言歌行擅胜。殷璠说:“适诗多胸臆语,兼有气骨。”(《河岳英灵集》)适与岑参并称“高岑”或“岑高”,同为盛唐著名边塞诗人。此编有诗八卷,分一百八十九题,二百二十五首,不分体;文二卷,其中一卷为赋、赞、记、序、祭文七篇,一卷为表九篇。该本比较精审可靠,但缺《塞下曲》(“结束浮云骏”)、《酬庞十兵曹》、《和崔二少府登楚丘城》、《同吕员外酬田著作幕门军西宿盘山秋夜作》、《哭裴少府》、《赠杜二拾遗》、《逢谢偃》等七首。另有明代刻本亦为十卷。卷一至卷四为赋、五言古诗,卷五为七言古诗,卷六为五律,卷七为五言排律,卷八为七律、五绝,七绝,卷九为表,卷十为赞、记、序、祭文。该本系明人在影宋钞本基础上增补而成,混有伪作七篇,另少一首真作《淇上别业》。又有明刻《唐十二家诗》本,八卷,即割取该本前八卷而成,篇目次第别无二致。又有明铜活字本八卷,明张逊业辑二卷本,杨一统辑一卷本等。适诗文向无注本。一九八一年,中华书局出版刘开扬《高适诗集编年笺注》。书前有刘所编《高适年谱》,书后附有《论高适诗》。校勘精审,较可信赖。</span> <br/>
          封面： <span class="inputVal" id="bkimg">Z_19577.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]高常侍集
[book_author]高适
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]28274
[book_dec]诗文集。唐人高适撰。十卷。适字达夫,渤海蓨(今河北景县)人。少贫寒,潦倒失意。后客游河西,为哥舒翰掌书记。历任淮南、西川节度使,终散骑常侍。封渤海县侯。《旧唐书》本传说:“有唐以来诗人之达者,唯适而已。”原集二十卷,已佚。今有《四库全书》所收影宋钞本,存诗二百余首。或反映个人早年坎坷遭遇,如《别韦参军》、《蓟中作》等;或反映人民苦难,如《封丘县》、《东平路中遇大水》等;而最为世人称道者则为边塞诗,虽为数仅占十分之一,却能深刻揭露唐代边防政策的弊病,表现出对士兵的同情,对将帅的讽刺,对战争的评价。代表作为《燕歌行》。诗多为古体,尤以七言歌行擅胜。殷璠说:“适诗多胸臆语,兼有气骨。”(《河岳英灵集》)适与岑参并称“高岑”或“岑高”,同为盛唐著名边塞诗人。此编有诗八卷,分一百八十九题,二百二十五首,不分体;文二卷,其中一卷为赋、赞、记、序、祭文七篇,一卷为表九篇。该本比较精审可靠,但缺《塞下曲》(“结束浮云骏”)、《酬庞十兵曹》、《和崔二少府登楚丘城》、《同吕员外酬田著作幕门军西宿盘山秋夜作》、《哭裴少府》、《赠杜二拾遗》、《逢谢偃》等七首。另有明代刻本亦为十卷。卷一至卷四为赋、五言古诗,卷五为七言古诗,卷六为五律,卷七为五言排律,卷八为七律、五绝,七绝,卷九为表,卷十为赞、记、序、祭文。该本系明人在影宋钞本基础上增补而成,混有伪作七篇,另少一首真作《淇上别业》。又有明刻《唐十二家诗》本,八卷,即割取该本前八卷而成,篇目次第别无二致。又有明铜活字本八卷,明张逊业辑二卷本,杨一统辑一卷本等。适诗文向无注本。一九八一年,中华书局出版刘开扬《高适诗集编年笺注》。书前有刘所编《高适年谱》,书后附有《论高适诗》。校勘精审,较可信赖。
[book_img]Z_19577.jpg


[book_title]目录
钦定四库全书　　　　　集部二
高常侍集目録　　　　　别集类一【唐】
卷一
诗一
卷二
诗二
卷三
诗三
卷四
诗四
卷五
诗五
卷六
诗六
卷七
诗七
卷八
诗八
卷九
杂着
卷十
表
【臣】等谨按高常侍集十卷唐高适撰适字达夫唐书作渤海人其集亦题曰渤海河间府志据其封丘县诗我本渔樵孟诸野句又初至封丘诗有去家百里不得归句定为梁宋间人而集中别孙沂诗题下又注时俱客宋中则又似非生於梁宋者考唐代士人多题其郡望史传亦复因之往往失其里籍刘知几作史通极言其弊而终不能更适籍既无定辞则亦阙疑可也适集唐志十卷通考又有集外文一卷诗一卷此本从宋本影钞内廓字阙笔避宁宗嫌名当为庆元以後之本凡诗八卷文二卷其集外诗文则无之考明人所刻适集以太平广记高锴侍郎墓中狐妖絶句所谓危冠高髻楚宫粧闲步前庭趂夜凉自把玉簪敲砌竹清歌一曲月如霜者并载入之芜襍殊甚又九日一诗见宋程俱北山集毛奇龄选唐人七律亦误题适作此本不载较他本特为精审第十卷中有贺安禄山死表称臣得河南道及诸州牒皆言逆贼安禄山苦痛而死手足俱落眼鼻残坏则禄山竟以病死与史载李猪儿事迥异盖兵戈云扰得诸传闻不能尽确固未可据以订史耳乾隆四十一年十一月恭校上
总纂官【臣】纪昀【臣】陆锡熊【臣】孙士毅
总　校　官【臣】　陆费墀

[book_title]卷一
钦定四库全书
高常侍集卷一
唐　高适　撰
诗
燕歌行【并序】
开元二十六年客有从元戎出塞而还者作燕歌行以示适感征戍之事因而和焉
汉家烟尘在东北汉将辞家破残贼男儿本自重横行天子非常赐顔色摐金伐鼓下榆关旌斾逶迤碣石间校尉羽书飞瀚海单于猎火照狼山山川萧条极边土胡骑凭陵杂风雨战士军前半死生美人帐下犹歌舞大漠穷秋塞草腓孤城落日鬬兵稀身当恩遇常轻敌力尽关山未解围铁衣远戍辛勤久玉筯应啼别离後少妇城南欲断肠征人蓟北空回首边庭飘颻那可度絶域苍茫无所有杀气三时作阵云寒声一夜传刁斗相看白刃血纷纷死节从来岂顾勲君不见沙塲征战苦至今犹忆李将军
行路难二首
君不见富家翁旧时贫贱谁比数一朝金多结豪贵百事胜人健如虎子孙成行【一作长】满眼前妻能管弦妾歌舞自矜一身忽如此却?傍人独愁苦东邻少年安所如席门穷巷出无车有才不肯学干谒何用年年空读书
长安少年不少钱能骑骏马鸣金鞭五侯相逢大道边美人弦管争留连黄金如斗不敢惜片言如山莫弃捐安知顦顇读书者暮宿灵台私自怜
宋中十首
梁王昔全盛宾客复多才悠悠一千年陈迹惟高台寂寞向秋草悲风千里来
出门望终古独立悲且歌忆昔鲁仲尼凄凄此经过衆人不可向伐树将如何
朝临孟诸上忽见芒砀间赤帝终已矣白云长不还时清更何有禾黍徧空山
逍遥漆园吏冥没不知年世事浮云外闲居大道边古来同一马今我亦忘筌
景公德何广临变莫能欺三请皆不忍妖星终自移君心本如此天道岂无知
五霸递征伐宋人无战功解围幸奇说易子伤吾衷唯见卢门外萧条多转蓬
常爱宓子贱鸣琴能自亲邑中静无事岂不由其身何意千年後寂寥无此人
阏伯去已久高丘临道傍人皆有兄弟尔独为参商终古犹如此而人安可量
梁苑白日暮梁山秋草时君王不可见修竹令人悲九月桑叶尽寒风鸣树枝
登高临旧国怀古对穷秋落日鸿鴈度寒城砧杵愁昔贤不复有行矣莫淹留
秋日作
端居值秋节此日更愁辛寂寞无一事蒿莱通四隣闭门生白髪回首忆青春岁月不相待交游随衆人云霄何处托愚直有谁亲举酒聊自劝穷通信尔身
蓟中作【一作送兵还作】
策马自沙漠长驱登塞垣边城何萧条白日黄云昏一到征战处每愁胡虏翻岂无安边书诸将已承恩惆怅孙吴事归来独闭门
睢阳詶别畅大判官
吾友遇知已策名逢圣朝高才擅白雪逸翰怀青霄承诏选嘉宾慨然即驰轺清昼下公馆尺书忽相邀留欢惜别离毕景驻行镳言及沙漠事益令胡马骄丈夫拔东蕃声冠霍嫖姚兜鍪冲矢石铁甲生风飈诸将出冷陉连营济石桥酋豪尽俘馘子弟输征徭边庭絶刁斗战地成渔樵榆关夜不扃塞口长萧萧降胡满蓟门一一能射鵰军中多燕乐马上何轻趫戎狄本无厌覊縻非一朝饥附诚足用饱飞安可招李牧制儋蓝遗风岂寂寥君还谢幕府慎勿轻刍荛
答侯少府
常日好读书晚年学垂纶漆园多乔木睢水清磷磷诏书下柴门天命敢逡巡赫赫三伏时十日到咸秦褐衣不得见黄绶翻在身吏道顿覊束生涯难重陈北使经大寒关山饶苦辛边兵若刍狗战骨成埃尘行矣勿复言归与伤我神如何燕赵陲忽遇平生亲开馆纳征骑弹弦娱远宾飘颻天地间一别方兹晨东道有嘉作南朝无此人性灵出万象风骨超常伦吾党谢王粲羣贤推郄诜明时取秀才落日过蒲津节苦名已富禄微家转贫相逢媿薄游抚已荷陶钧心事正堪尽离居寜太频两河归家【一作路】遥二月芳草新柳接滹沱暗莺连渤海春谁谓行路难猥当希代珍提握每终日相思犹比隣江海有扁舟丘园有渔【一作角】巾君意定何适我怀知所遵浮沉各异宜老大贵全真莫作云霄计遑遑随缙绅
哭单父梁九少府【洽】
开箧泪沾臆见君前日书夜台今寂寞犹是子云居畴昔探灵奇登临赋山水同舟南浦下望月西江里契濶多别离绸缪到生死九原即何处万事皆如此晋山徒峨峨斯人已冥冥常时禄且薄殁後家复贫妻子在远道弟兄无一人十上多苦辛一官常自哂青云将可致白日忽先【一作西】尽惟有身後名空留无远近
别韦参军
二十解书剑西游长安城举头望君门屈指取公卿国风冲融迈三五朝廷欢乐弥寰宇白璧皆言赐近臣布衣不得干明主归来洛阳无负郭东过梁宋非吾土兎苑为农岁不登鴈池垂钓心常苦世人向我同衆人唯君於我最相亲且喜百年有交态未尝一日辞家贫弹棊击筑白日晚纵酒高歌杨柳春欢娱未尽分散去使我惆怅惊心神丈夫【一作终当】不作儿女别临歧涕泪沾衣巾
送蔡山人
东山布衣明古今自言独未逢知音识者阅见一生事到处豁然千里心看书学剑长辛苦近日方思谒明主斗酒相留醉复醒悲歌数年泪如雨丈夫遭遇不可知买臣主父皆如斯我今蹭蹬无所似看尔崩腾何【一作更】若为
宋中遇陈二
常忝鲍叔义所期王佐才如何守苦节独此无良媒离别十年外飘颻千里来安知罢官後惟见柴门开穷巷隐东郭高堂咏南陔篱根长花草井口生莓苔伊昔望霄汉而今倦蒿莱男儿命未达且进手中杯【一作寜敢望云汉终然倦尘埃人生各有命且进手中杯】
别王彻
归客自南楚怅然思北临萧条秋风暮回首江淮深留连愁作欢或为梁甫吟时辈想鹏举他人嗟陆沈载酒登平台赠君千里心浮云暗长路落日有归禽离别未足悲辛勤当自任吾知十年後季子多黄金
送萧十八【与房侍御回还】
常苦古人远今见斯人古澹泊遣【一作遗】声华周旋必邹鲁故交在梁宋游方出庭户匹马鸣朔风一身济河浒辛勤采兰咏款曲翰林主岁月催别离庭闱远风土寥寥塞烟静莽莽夕云苦明发不在兹青天眇难覩宋中送族侄式顔时张大夫贬括州使人召式顔遂有此作
丈夫击东胡胡尘不敢起胡人山下哭胡马海边死部曲尽公侯舆台亦朱紫当时有勲业末路遭谗毁转斾燕赵间剖符括苍里弟兄莫相见亲族远枌梓不改青云心仍招布衣士平生怀感激本欲候知已去矣难重陈飘然自兹始游梁且未遇适越今可以乡山西北愁竹箭东南美峥嵘缙云外苍莽几千里旅鴈悲啾啾【一作猿鸟乱啾啾】朝昏孰云已登临多瘴疠动息在风水虽有贤主人终为客行子我携一罇酒满酌聊劝尔劝尔惟一言家声勿沦滓
又送族侄式顔
惜君才未遇爱君才若此世上五百年吾家一千里俱游帝城下忽在梁园里我今行山东离忧不能已
高常侍集卷一

[book_title]卷二
钦定四库全书
高常侍集卷二
唐　高适　撰
诗
陪窦侍御灵云南亭宴诗【并序得雷字】
凉州近胡高下其池亭盖以耀蕃落也幕府董帅雄勇径践戎庭自阳关而西犹枕席矣军中无事君子饮食宴乐宜哉白简在边清秋多兴况水具舟檝山兼亭台始临泛而写烦俄登陟以寄傲丝桐徐奏林木更爽觞葡萄以递欢指兰茝而可掇胡天一望云物苍然雨萧萧而牧马声断风嫋嫋而边歌几处又足悲矣员外李公曰七日者何牛女之夕也夫贤者何得谨其时请赋南亭诗列之於後人幽宜眺听目极喜亭台风景知愁在关山忆梦回祗言殊语默何意忝游陪连唱波澜动冥搜物象开新秋归远树残雨拥轻雷檐外长天尽樽前独鸟来常吟塞下曲多谢幕中才河汉徒相望嘉期安在哉
陪窦侍御泛灵云池【得风字】
白露时先降清川思不穷江湖仍塞上舟檝在军中舞换临津树歌饶向迥风夕阳连积水边色满秋空乘兴宜投辖邀欢莫避騘谁怜持弱羽犹欲伴鸳鸿
和窦侍御登?州七级浮图之作
化塔屹中立孤高宜上跻铁冠雄赏眺金界宠招?空色在轩户边声连皷鼙天寒万里北地豁九州西清兴揖才彦峻风和端倪始知阳春後具物皆筌蹄
金城北楼
北楼西望满晴空积水连山胜画中湍上急流声若箭城头残月势如弓垂竿已谢磻溪老体道犹思塞上翁为问边庭更何事至今羌笛怨无穷
武威同诸公过杨七山人【得藤字】
幕府日多暇田家岁复登相知恨不早乘兴乃无恒穷巷在乔木深斋垂古藤边城惟有醉此外更何能同吕判官从哥舒大夫破洪济城回登积石军多福七级浮图
塞口连浊河辕门对山寺寜知鞍马上独有登临事七级凌太清千崖列苍翠飘飘方寓目想像见深意高兴殊未平凉风飒然至拔城阵云合转斾胡星坠大将何英灵官军动天地君【一作常】怀生羽翼本欲附骐骥款段苦不前青冥信难致一歌阳春後三叹终自媿
送白少府送兵之陇右
残更登陇首远别指临洮为问关山事何如州县劳军容随赤羽树色引青袍谁断单于臂今年太白高
登陇
陇头远行客陇上分流水流水无尽期行人【一作客】未云已浅才登一命孤剑通万里岂不思故乡从来感知已
入昌松东界山行
鸟道几登顿马蹄无暂【一作复】闲崎岖出长坂合?犹前山石激水流处天寒松色间王程应未尽且莫顾刀鐶
河西送李十七
边城多远别此去莫徒然问礼知才子登科及少年出门看落日驱马向秋天高价人争重行当早着鞭
咏史一絶
尚有绨袍赠应怜范叔寒不知天下士犹作布衣看
田家春望
出门何所见春色满平芜可叹无知已高阳一酒徒
宴韦司户山亭院
人幽想灵山意惬怜远水习静务为适所居还复尔汲流涨华池开酌宴君子苔径试窥践石屏可攀倚入门见中峯携手如万里横琴了无事垂钓应有以高馆何沈沈飒然凉风起
同熊少府题卢主簿茆斋【卢兼有人伦】
虚院野情在茆斋秋兴存孝廉趋下位才子出高门乃继幽人静能令学者尊江山归谢客神鬼下刘根阶树时攀折?书任讨论自堪成独往何必武陵源
赠别王十七管记
故交吾未测薄宦空年岁晚节踪曩贤雄词冠当世堂中皆食客门外多酒债产业曾未言衣裘与人敝飘颻戎幕下出入关山际转战轻壮心立谈有边计云沙自回合天海空迢递星高汉将骄月盛胡兵锐沙深冷陉断雪暗辽阳闭亦谓扫搀抢旋惊?蜂虿归旌告东捷鬬骑传西败遥飞絶漠书已筑长安第画龙俱在叶宠鹤先居卫勿辞部曲勲不藉将军势相逢季冬月怅望穷海裔折劔留赠人严装遂云迈我行即悠?及此还羇?曾非济代谋且有临深诫随波混清浊与物同丑丽眇忆青【一作清】岩栖寜忘褐衣拜自言偕【一作爱】水石本欲亲兰蕙何意薄松筠翻然重菅蒯恒深取与分孰慢平生契款曲鸡黍期酸辛别离袂逢时媿名节遇坎悲沦替适赵非解纷游燕独无说浩歌方振荡逸翮思凌励倏若异鹏抟吾当学蝉蜕
效古赠崔二
十月河洲时一看有归思风飈生惨烈雨雪暗天地我辈今胡为浩哉迷所至缅怀当途者济济居声位邈然在云霄寜肯更沦踬周旋多燕乐门馆列车骑美人芙蓉姿狭室兰麝气金炉陈兽炭谈?正得意岂论草泽中有此枯槁士我慙经济策久欲甘弃置君负纵横才如何尚顦顇长歌增郁怏对酒不能醉穷达自有时夫子莫下泪
钜鹿赠李少府
李侯虽薄宦时誉何藉藉骏马常借人黄金每留客?壶华馆静纵酒凉风夕即此遇神仙吾欣知损益
醉後赠张九【旭】
世上谩相识此翁殊不然兴来书自圣醉後语尤颠白髪老闲事青云在目前床头一壶酒能更几囬眠
詶司空璲
飘颻未得意感激与谁论昨日遇夫子乃欣吾道存江山满词赋札翰起凉温吾见风雅作人知德业尊惊飈荡万木秋气屯高原燕赵何苍茫鸿雁来翩翻此时与君别握手欲无言
渔父歌
曲岸深潭一山叟驻眼看鈎不移手世人欲得知姓名良久问他不开口笋皮笠子荷叶衣心无所营守钓矶料得孤舟无定止日暮持竿何处归
鲁秋胡
妾本邯郸未嫁时容华倚翠人未知一朝结发从君子将妾迢迢东鲁陲时逢大道无艰阻君方游宦从陈汝蕙楼独卧频度春彩阁辞君几徂暑三月垂杨蚕未眠携笼结侣南陌边道逢行子不相识赠妾黄金买少年妾家夫壻经离久寸心誓与长相守?言行路莫多情道妾贞心在人口日暮蚕饥相命归携笼端饰来庭闱劳心苦力终无恨所贵【一作冀】君恩那可依闻说行人已归止乃是向来赠金子相看顔色不复言相顾怀慙有何已从来自隐无疑背直为君情也相会如何咫尺仍有情况复迢迢千里外誓将顾恩不顾身念君此日赴河津莫道向来不得意故欲留规诫後人
酬李少府
出塞魂犹【一作屡】惊怀质意难说谁知吾道间乃在客中别日夕捧琼瑶相思无休歇伊人虽薄宦举代推高节述作凌江山声华满氷雪一登蓟丘上四顾何惨烈来鴈无尽时边风正骚屑将从崖谷遁且与浮沈絶君若登青云余当?魏阙
詶裴秀才
男儿贵得意何必相知早飘荡与物永蹉跎觉年老长卿无产业季子慙妻嫂此事难重陈未为衆人道
詶陆少府
朝临淇水岸还望卫人邑别意在山阿征途背原隰稍稍前村口唯见转蓬入水渚人去迟霜天鴈飞急固应不远别所与路未及欲济川上舟相思空伫立
詶卫八雪中见赠
季冬忆淇上落日归山樊旧宅带流水平田临古村雪中望来信醉里开衡门果得希代宝缄之那可论
寄孟五
秋气落穷巷离忧兼暮蝉後时已如此高兴亦徒然知君念淹泊忆我屡周旋征路见来鴈归人悲远天平生感千里相望在贞坚
同朱五题卢使君义井
高义唯良牧深仁自下车寜知凿井处还是饮冰余地即泉源久人当汲引初体清能鉴物色洞每含虚上善滋来往中和浃里闾济时应未竭怀惠复何如
同卫八题陆少府书斋
知君薄州县好静无冬春散帙至栖鸟明灯留故人深房腊酒熟高院梅花新若是周旋地当令风义亲
同郭十题杨主簿新厅
华馆曙沈沈惟良正在今用材兼柱石开物象高深更得芝兰地兼荣枳棘林向风扃戟户当署近棠隂勿改安卑节聊闲理剧心多君有知已一和郢中吟
送张瑶贬五溪尉
他日惟桢干明时悬镆鎁江山遥去国妻子独还家离别无嫌远沈浮勿强嗟南登有词赋知尔吊长沙
送魏八
更沽淇上酒还泛驿前舟为惜故人去复怜嘶马愁云山行处合风雨兴中秋此路无知已明珠莫暗?
别韦五
徒然酌杯酒不觉散人愁相识仍远别欲归翻旅游夏云满郊甸明月照河洲莫恨征途远东看漳水流
别刘大校书
昔日亰华去知君才望新应犹作赋好莫叹在官贫且复伤远别不然愁此身青枫几万里江上一归人
宋中别司功叔各赋一物【得商】
商丘试一望隐隐带秋天地与星辰在城将大路迁干戈悲昔事墟落对穷年即此伤离绪凄凄酒赋筵
送蔡十二之海上【时在卫中】
黯然何所为相对益悲酸季弟念离别贤兄救急难河流冰处尽海路雪中寒尚有南飞鴈知君不忍看
宴郭校书因之有别
彩服趋庭训分交载酒过芸香名早着蓬转事仍多战苦知机息穷愁奈别何云霄莫相待年鬓已蹉????
别韦兵曹
离别长千里相逢数十年此心应不变他事已徒然惆怅春光里蹉????柳色前逢时当自取看尔欲先鞭
独孤判官部送兵
饯君嗟远别为客念周旋征路今如此前军犹眇然出关逢汉壁登陇望胡天亦是封侯地愿君早着鞭
送李少府时在客舍
相逢旅馆意多违暮雪初晴候鴈飞主人酒尽君未醉薄暮涂遥归不归
高常侍集卷二

[book_title]卷三
钦定四库全书
高常侍集卷三
唐　高适　撰
诗
同观陈十六史兴碑【并序】
楚人陈章甫继毛诗而作史兴碑远自周末迨乎隋季善恶不隐盖国风之流未藏名山刋在乐石仆美其事而赋是诗焉
荆衡气偏秀江汉流不歇此地多精灵有时生才杰伊人今独步逸思能间发永怀掩风骚十载常矻矻新碑亦崔嵬嘉句悬日月则是刋石经终然继檮杌我来观雅制慷慨变毛髪季主尽荒淫前王徒贻厥东周既削弱两汉更沦没西晋何披猖五胡相唐突作歌乃彰善比物仍恶讦感叹将谓谁对之空咄咄
留别郑三韦九兼洛下诸公【七言】
忆昨相逢论久要顾君哂我轻常调羁旅虽同白社游诗书已作青云料蹇踬【一作步】蹉跎竟不成年过四十尚躬耕长歌达者杯中物大【一作冷】笑前人身後名幸逢明盛多招隐高山大泽徵求尽此时亦【一作也】得辞渔樵青袍裹身荷圣朝犂牛钓竿不复见县人邑吏来相邀远路鸣蝉秋兴发华堂美酒离忧销不知何时更携手应念兹辰去折腰
封丘县
我本渔樵孟诸野一生自是悠悠者乍可狂歌草泽中寜堪作吏风尘下秪言小邑无所为公门百事皆有期拜迎官长心欲碎鞭挞黎庶令人悲归来向家问妻子举家尽笑今如此生事应须南亩田世情付与东流水梦想旧山安在哉为衔君命日迟回乃知梅福徒为尔转忆陶濳归去来
宋中遇刘书记有别
何代无秀士高门生此才森然覩毛髪若见江山来几载困常调一朝时运催白身谒明主待诏登云台相逢梁宋间与我醉蒿莱寒楚眇千里雪天昼不开末路终别离不能强悲哀男儿争富贵劝尔莫迟回
涟上题樊氏水亭
涟上非所趣偶为世务牵经时驻归棹日夕对平川莫论行子愁且得主人贤亭上酒初熟厨中鱼每鲜自说宦游来因之居住偏煮塩沧海曲种稻长淮边四时长晏如百口无饥年菱芋藩篱下渔樵耳目前异县少朋从我行复迍邅向不逢此君孤舟已言旋明日又分首风涛还眇然
涟上别王秀才
飘颻经远道客思满穷秋浩荡对长涟君行殊未休崎岖山海侧想像无前俦何意【一作岂谓】照乘珠忽然欲暗投东路方萧条楚歌复悲愁暮帆使人感去鸟兼离忧行矣当自爱壮年莫悠悠余亦从此辞异乡难久留赠言岂终极慎勿滞沧洲
观李九少府翥树宓子贱神祠碑
吾友吏兹邑亦尝怀宓公安知梦寐间忽与精灵通一见兴永叹再来激深衷宾从何逶迤二十四老翁於焉建【一作见】层碑突兀长林东作者无媿色行人感遗风坐令高岸尽独对秋山空片石勿谓轻斯言固难穷龙盘色丝外鹊顾偃波中形胜驻羣目坚贞指苍穹我非王仲宣去矣徒发蒙
东平路中遇大水
天灾自古昔昏垫【一作溺】弥今秋霖霪溢川原澒洞涵田畴指涂适汶阳挂席经芦洲永望齐鲁郊白云何悠悠傍沿钜野泽大水纵横流虫蛇拥独树?鹿奔行舟稼穑随波澜西成不可求室居相枕藉鼃黾声啾啾仍怜穴蚁漂益羡云禽游农夫无倚着野老生殷忧圣主当深仁庙堂运良筹仓廪终尔给田租应罢收我心胡郁陶征旅亦悲愁纵怀【一作横】济时策谁肯论吾谋
东平留赠狄司马
古人无宿诺兹道未【一作以】为难万里赴知已一言诚可叹马蹄经月窟剑术指楼兰地出北庭尽城临西海寒森然瞻武库则是弄儒翰入幕绾银绶乘轺兼铁冠练兵日精锐杀敌无遗残献捷见天子论功俘可汗激昂丹墀下顾眄青云端谁谓纵横策翻为权势干将军既坎壈使者亦辛酸耿介挹三事覊离从一官知君不得意他日会鹏抟
遇冲和先生
冲和生何代或谓游东溟三命谒金殿一言拜银青自云多方术往往通神灵万乘亲问道六宫无敢聼昔去限霄汉今来覩仪形头戴鶡鸟冠手揺白鹤翎终日饮醇酒不醉复不醒犹忆鸡鸣山每诵西昇经拊背念离别依然出户庭莫见今如此曾为一客星
题李别驾壁
去乡不远逢知已握手相欢得如此礼乐遥【一作犹】传鲁伯禽宾客争过魏公子酒筵莫散明月上枥马长鸣春风起一生称意能几人今日从君问终始
送前卫县李寀少府
黄鸟翩翩杨柳垂春风送客使人悲怨别自惊千里外论交却忆十年时云开汶水孤帆远路绕梁山疋马迟此地从来可乘兴留君不住益凄其
除夜作
旅馆寒灯独不眠客心何事转凄然故乡今夜思千里愁鬓明朝更一年
初至封丘作
可怜薄暮宦游子独卧虚斋思无已去家百里不得归到官数日秋风起
邯郸少年行
邯郸城南游侠子自矜生长邯郸里千塲纵博家仍富几处报讐身不死宅中歌笑日纷纷门外车马如云屯未知肝胆向谁是令人却忆平原君君不见今人交态薄黄金用尽还踈索以兹感叹辞旧游更於时事无所求且与少年饮美酒往来射猎西山头
古大梁行
古城莽苍饶荆榛驱马荒城愁杀人魏王宫观尽禾黍信陵宾客随灰尘忆昨雄都旧朝市轩车照耀歌锺起军容带甲三十万国步连营一千里全盛须臾那可论高台曲池无复存遗墟但见狐狸迹古地空余草木根暮天揺落伤怀抱抚剑悲歌对秋草侠客犹传朱亥名行人尚识夷门道白璧黄金万户侯宝刀骏马填山丘年代凄凉不可问往来惟见水东流
自淇涉黄河途中十二首
川上常极目世情今已闲去帆带落日征路随长山亲友若云霄可望不可攀於兹任所惬浩荡风波间乱流自兹远倚檝时一望遥见楚汉城崔嵬高山上天道昔未测人心无所向屠钓称侯王龙蛇争霸王缅怀多杀戮顾此增惨怆圣代休甲兵吾其得闲放
清晨泛中流羽族满汀渚黄鹄何处来昂藏寡俦侣飞鸣无人见饮啄岂得所云汉尔固知胡为不轻举野人头尽白与我忽相访手持青竹竿日暮淇水上虽老美容色虽贫亦闲放钓鱼三十年中心无所向秋日登滑台台高秋已暮独行既未惬怀土怅无趣晋宋何萧条羌胡散驰骛当时无战略此地即边戍兵革徒自勤山河孰云固乘闲喜临眺感物伤游寓惆怅落日前飘颻远帆处北风吹万里南鴈不知数归意方浩然云沙更回互
南登滑台上却望河淇间行树夹流水孤城对远山念兹川路濶羡尔沙鸥闲长想别离处犹【一作独】无音信还兹川方悠邈云沙无前後古堰对河壖长林出淇口独行非吾意东向日已久忧来谁得知且酌罇中酒东入黄河水茫茫泛纡直北望太行山峨峨半天色山河相映带深浅未可测自昔有贤才相逢不相识朝从北岸来泊?南河浒试共野人言深觉农夫苦去秋虽薄熟今夏犹未雨耕耘日勤劳租税兼舃卤园蔬空寥落产业不足数尚有献芹心无因见明主
茫茫浊河注怀古临河滨禹功本豁达汉迹方因循坎德昔滂沲冯夷胡不仁渤潏陵堤防东郡多悲辛天子忽警悼从官皆负薪畚筑岂无谋祈祷如有神宣房今安在高岸空嶙峋我行倦风湍辍棹将问津空传歌瓠子感慨独愁人
孟夏桑叶肥穠隂夹长津蚕农有时节田野无闲人临水狎渔樵望山怀隐沦谁能去京洛顦顇对风尘朝景入平川川长复垂柳遥看魏公墓突兀前山後忆昔大业时羣雄角奔走伊人何电迈独立风尘首传檄举敖仓拥兵屯洛口连营一百万六合如可有方项终比肩乱隋将假手力争固难恃骄战曷能久若使学萧曹功名当不朽
别杨山人
不到嵩阳动十年旧时心事已徒然一二故人不复见三十六峯犹眼前夷门二月柳条色流莺数声泪沾臆凿井耕田不我招知君以此忘帝力山人好去嵩阳路唯余眷眷长相忆
高常侍集卷三

[book_title]卷四
钦定四库全书
高常侍集卷四
唐　高适　撰
诗
三君咏【并序】
开元中适游於魏郡北有故太师郑公旧馆里中有故尚书郭公遗业邑外有故太守狄公生祠焉覩物增怀遂为三君咏
魏郑公
郑公经纶日隋氏风尘昏济代取高位逢时敢直言道光先帝业义激旧君恩寂寞卧龙处英灵千载魂
郭代公【元振】
代公实英迈津涯浩难识拥兵抗矫徵仗节归有德纵横负才智顾眄安社稷流落勿重陈怀哉为凄恻
狄梁公【仁杰】
梁公乃贞固勲烈垂竹帛昌言太后朝潜运储君策待贤开相府共理登方伯至今青云人犹是门下客
别从甥万盈
诸生曰万盈四十乃知名宅相予偏重家丘人莫轻美才应自料苦节岂无成莫以山田薄今春又不耕
别崔少府
知君少得意汶上掩柴扉寒食仍留火春风未授衣皆言黄绶屈早向青云飞借问【一作共约】他乡事今年归不归
别冯判官
碣石辽西地渔阳蓟北天关山唯一道雨雪尽三边才子方为客将军正渇贤遥知幕府下书记日翩翩
东平路作三首
南图适不就东走岂吾心索索?风动行行秋水深蝉鸣木叶落兹夕更秋霖
明时好画策动欲干王公今日无成事依依亲老农扁舟向何处吾爱汶阳中
清旷?夜月徘徊孤客舟渺然风波上独梦前山秋秋至复揺落空令行者愁
同诸公登慈恩寺浮图
香界泯羣有浮图岂诸相登临骇【一作信】孤高披拂忻大壮言是羽翼生迥出虚空上顿疑身世别乃觉形神王宫阙皆户前山河尽檐向秋风昨夜至秦塞多清旷千里何苍苍五陵郁相望盛时慙阮步末宦知周防输効独无因斯焉可游放
闲居
柳色惊心事春风厌索居方知一杯酒犹胜百家书
和贺兰判官望海作
圣代务平典輶轩推上才迢亭溟海际旷望沧波开四牡未遑息三山安在哉巨鳌不可钓高浪何崔嵬湛湛朝百谷茫茫连九垓挹流纳广大观异增迟回日出见鱼目月圆知蚌胎迹非想像到心以精灵猜远色带孤屿虚声?殷雷风行越裳贡水遏吴天灾揽辔隼将击忘机鸥复来缘情韵骚雅独立遗尘埃吏道竟殊用翰林仍沗陪长鸣谢知已所媿非龙媒
塞上聼吹笛
雪净胡天牧马还月明羌笛戍楼间【一本云胡人羌笛戍楼间楼上萧条明月闲】借问梅花何处落风吹一夜满关山
奉酬北海李太守丈人夏日平隂亭
天子股肱守丈人山岳灵出身侍丹墀举翮凌青冥当昔皇运否人神俱未寜谏官莫敢议酷吏方专刑谷永独言事匡衡多引经两朝纳深衷万乘无不听盛烈播南史雄词豁东溟谁谓整隼旟翻然忆柴扃寄书汾阳客回首平隂亭开封见千里结念存百龄隐轸江山丽氛氲兰茝馨自怜遇时休漂泊随流萍春野变木德夏天临火星一生徒羡鱼四十犹聚萤从此日闲放焉能怀拾青
塞上
东出卢龙间浩然客思孤亭候列万里汉兵犹备胡边尘涨北溟塞马正南驱转鬬岂长策和亲非远图惟昔李将军按节临此都总戎扫大漠一战擒单于常怀感激心愿効纵横谟倚剑欲谁语关河空郁纡
赠别沈四逸人
沈侯未可测其况信浮沉十载常独坐几人知此心乘舟蹈沧海买劔投黄金世务不足烦有田西山岑我来遇知已遂得开清【一作神】襟何意阎闾间【阎闾一作阃阈】沛然江海深疾风扫秋树濮上多鸣砧耿耿罇酒前联鴈飞愁音平生重离别感激对孤琴
遇卢明府有赠
良吏不易得古人今可传静然本诸已以此知其贤我行挹高风羡尔兼少年胷怀豁清夜史汉如流泉明日复行春逶迤出郊坛登高见百里桑野郁芊芊时平俯鹊巢岁熟多人烟奸猾惟闭户逃亡归种田回轩自郭南老幼满马前皆贺蚕农至而无徭役牵吾观黎庶心抚之可万全何幸逢大道愿言烹小鲜谁能奏明主一试武城弦
题尉迟将军新庙【即太守张公所建也】
周室既版荡贼臣立婴儿将军独激昂誓欲酬恩私孤城日无援高节终可悲家国共沦亡精魂空在斯沈沈积寃气寂寂无人知良牧怀深仁与君建明祠父子俱血食轩车每逶迤我来荐苹蘩感叹兴此词晨光上阶闼杀气飜旌旗明明幽冥理至诚信莫欺唯夫二千石多庆方自兹
送田少府贬苍梧
沉吟对迁客惆怅西南天昔为一官未得意今向万里令人怜念兹斗酒成暌间停舟叹君日将宴远树应连北地春行人却羡南归鴈丈夫穷逹未可知看君不合长数奇江山到处堪乘兴杨柳青青那足悲
别李景参
离心怱怅然【一作离忧怱浩然】策马对秋天孟诸薄暮凉风起归客相逢渡睢水昨时携手已十年今日分途各千里岁物萧条满路岐此行浩荡令人悲家贫羡尔有微禄欲往从之何所之
送郭处士往莱芜兼寄苟山人
君为东蒙客往来东蒙畔云卧临峄阳山行穷日观少年词赋皆可聼秀眉白面风清泠身上未曾染名利口中独未知羶腥今日还山意无极岂辞世路多相识归见莱芜九十翁为论别後长相忆
单父逢邓司仓覆仓库因而有赠
邦牧今坐啸羣贤趋纪纲四人忽不扰耕者遥相望粲粲府中妙授词如履霜炎炎伏热时草木无晶光匹马度睢水清风何激扬校缗阅帑藏发廪忻斯箱邂逅得相逢欢言至夕阳开?自公余载酒登琴堂举杯挹山川寓目穷毫芒白鸟向田尽青蝉归路长醉中不惜别况乃正游梁
同韩四薛三东亭翫月
远游怅不乐兹赏吾道存款曲故人意辛勤清夜言东庭何寥寥佳境无朝昏堦墀近洲渚户牖当郊原矧乃穷周旋游时怡讨论树隂荡瑶瑟月气延清樽明河带飞鴈野火连荒村对此更愁予悠哉怀故园
同敬八卢五泛河间新河
清川在城下沿泛多所宜同济惬数公翫物欣良时飘颻波上兴燕婉舟中词昔涉乃平原今来忽涟漪东流达沧海西流延滹池云树共晦明井邑相逶迤稍随归月帆若与沙鸥期渔父更留我前潭水未滋
同顔少府旅宦秋中【七言】
传君昨夜怅然悲独坐【一作卧】新斋木落时逸气旧来凌燕雀高才何得混姸媸迹留黄绶人多叹心在青云世莫知不是鬼神无正直从来州县有瑕疵
同房侍御山园新亭与邢判官同游
隐隐春城外蒙茏陈迹深君子顾榛莽兴言伤古今决河导新流疏迳踪旧林开亭俯川陆时景宜招寻肃穆逢使轩夤缘事登临沗游芝兰室还对桃李隂岸远白波来气暄黄鸟吟因覩歌颂作始知经济心灌坛有遗风单父多鸣琴谁为久州县苍生怀德音
同李太守北池泛舟宴高平郑太守
每挹龚黄事还陪李郭舟云从四岳起水向百城流幽意随登陟嘉言即献酬乃知缝掖贵今日对诸侯
同马太守聼九思法师讲金刚经
吾师晋阳宝杰出山河最途经世谛间心到空王外鸣钟山虎伏说法天龙会了义同建瓴梵法若吹籁深知亿刼苦善喻恒沙大舍施割肌肤攀缘去亲爱招提何清净良牧驻轩盖露冕衆香中临人觉苑内心持佛印久操割魔军退愿开初地因永奉弥天对
送蔡少府赴登州推事
胶东连即墨莱水入沧溟国小常多事人讹屡抵刑公才徵郡邑诏使出郊垧标格谁当犯风謡信可聼峥嵘大岘口逦迤汶阳亭地迥云偏白天秋山更青祖筵方卜昼王事急侵星劝尔将为德斯言盖有聼
送韩九
惆怅别离日徘徊岐路前归人望独树匹马随秋蝉常与天下士许君兄弟贤良时正可用行矣莫徒然
高常侍集卷四

[book_title]卷五
钦定四库全书
高常侍集卷五
唐　高适　撰
诗
登子贱琴堂赋诗三首【并序】
甲申岁适登子贱琴台赋诗三首首章怀宓公之德千祀不朽次章美太守李公能嗣子贱之政再造琴台末章多邑宰崔公能继子贱之理
其一
宓子昔为政鸣琴登此台琴和人亦闲千载称其才临眺忽凄怆人琴安在哉悠悠此天壤唯有颂声来
其二
邦伯感遗事慨然建琴堂乃知静者心千载犹相望入室想其人出门何茫茫唯见白云合东临邹鲁乡
其三
皤皤邑中老自夸邑中理何必昇君堂然後知君美开门无犬吠早卧常晏起昔人不忍欺今我还复尔
秦中送李九赴越
携手望千里于今将十年如何每离别心事复迍邅适越虽有以出关终耿然愁霖不可向长路或难前吴会独行客山隂秋夜船谢家徵故事禹穴访遗编镜水君所忆蓴羮予旧便归来莫忘此兼示济江篇
古乐府飞龙曲留上陈左相【即陈希烈兼李右相】
德以精灵降时膺梦寐求苍生谢安石天子富人侯樽俎资高论岩廊挹大猷相门连户牖卿族嗣弓裘豁达云开霁清明月映秋能为吉甫颂善用子房筹阶砌思攀陟门阑尚阻修高山不易仰大匠本难投迹与松乔合心缘啓沃留公才山吏部书癖杜荆州幸沐千年圣何辞一尉休折腰知宠辱回首见沈浮天地庄生马江湖范蠡舟逍遥堪自乐浩荡信无忧去此从黄绶归欤任白头风尘与霄汉瞻望日悠悠
留上李右相
风俗登淳古君臣挹大庭深沈谋九德密勿契千龄独立调元气清心豁窅冥本枝连帝系长策冠生灵傅说明殷道萧何律汉刑钧衡持国柄柱石总贤【一作朝】经隐轸江山藻氛氲鼎鼐铭兴中皆白雪身外即【一作画】丹青江海呼穷鸟诗书问聚萤吹嘘成羽翼提握动芳馨倚伏悲还笑栖迟【一作升沉】醉复醒恩荣初就列含育沗宵形有窃丘山惠无时枕席寜壮心瞻落景生事感流萍莫以才难用终期善易聼未为门下客徒谢少微星同崔员外綦母拾遗九日宴京兆府李士曹
今日好相见羣贤仍废曹晚晴催翰墨秋兴引风骚绦叶拥虚砌黄花随浊醪闭门无不可何事更登高
送蹇秀才赴临洮
怅望日千里如何今二毛犹思阳谷去莫厌陇山高倚马见雄笔随身唯宝刀料君终自致勲业在临洮
同李九士曹观壁画云作
始知帝郷客能画苍梧云秋天万里一片色只疑飞尽犹氛氲
同薛司直秋霁曲江俯见南山作
南山郁初霁曲江湛不流若临瑶池间【一作前】想望崑仑丘回首见黛色眇然波上秋深沉俯峥嵘清浅延阻修连潭万木影插岸千岩幽杳蔼信难测渊沦无暗投片云对渔父独鸟随虚舟我心寄青霞世事慙白鸥得意在乘兴忘怀非外求良辰自多暇忻与数子游
送崔功曹赴越
传有东南别题诗报客居江山知不厌州县复何如莫恨吴歈曲当看越絶书今朝欲乘兴随尔食鲈鱼
夜别韦司士【得成字】
高馆张灯酒复清夜钟残月鴈归声只言啼鸟堪求侣无那春风欲送行黄河曲里沙为岸白马津边柳向城莫怨他乡暂离别知君到处有逢迎
送别
昨夜离心正郁陶三更白露西风高萤飞木落何淅?此时梦见西归客曙钟寥亮三四声东隣嘶马使人惊揽衣出户一相送唯见归云纵复横
辟阳城
荒城在高岸凌眺俯清淇传道汉天子而封审食其奸淫且不戮茅土孰云宜何得英雄主返令儿女欺母仪良已失臣节岂如斯太息一朝事乃令人所嗤
淇上别业
依依西山下别业桑林边庭鸭喜多雨隣鸡知暮天野人种秋菜古老开原田且向世情远吾今聊自然
鲁西至东平
沙岸泊不定石桥水横流问津见鲁谷【一作俗】怀古伤家丘寥落千载後空传襃圣侯
淇上送韦司仓往滑台
饮酒莫辞醉醉多适不愁孰知非远别终念对穷秋滑台门外见淇水眼前流君去应回首风波满渡头
别董大二首
六翮飘颻私自怜一离亰洛十余年丈夫贫贱应未足今日相逢无酒钱
十里黄云白日曛北风吹鴈雪纷纷莫愁前路无知已天下谁人不识君
同陈留崔司户早春宴蓬池
同官载酒出郊圻晴日东驰鴈北飞隔岸春云邀翰墨傍檐垂柳报芳菲池边转觉虚无尽台上偏宜酩酊归州县徒劳那可度後时连骑莫相违
送桂阳孝亷
桂阳年少西入秦数经甲科犹白身即今江海一归客他日云霄万里人
崔司録宅宴大理李卿
多雨殊未已秋云更沉沉洛阳故人初解印山东小吏来相寻上卿才大名不朽早朝至尊暮求友豁达常推海内贤殷懃但酌樽中酒饮醉欲言归剡溪门前驷马光照衣路傍观者徒唧唧我公不以为是非
淇上别刘少府子英
近来住淇上萧条维空林又非耕种时闲散多自任伊君独知我驱马欲招寻千里忽擕手十年同苦心求仁见交态於道喜甘临逸思乃天纵微才应陆沉飘然归故乡不复问离?南登黎阳渡莽苍寒云隂桑叶原上起河凌山下深途穷更远别相对益悲吟
使青夷军入居庸三首
登顿驱征骑栖迟愧宝刀远行今若此微禄果徒劳絶坂水连下羣峯云共高自堪成白首何事一青袍匹马行将久征途去转难不知边地别秪讶客衣单溪冷泉声苦山空木叶亁莫言关塞极云雪尚漫漫古镇青山口寒风落日时岩峦鸟不过氷雪马堪迟出塞应无策还家赖有期东山足松桂归去结茅茨
自蓟北归
驱马蓟门北北风边马哀苍茫远山口豁达胡天开五将已深入前军止半回谁怜不得意长剑独归来
送兵到蓟北
积雪与天迥屯军连塞愁谁知此行迈不为覔封侯
途中寄徐録事【比以王书见赠】
落日风雨至秋天鸿鴈初离忧不堪比旅馆复何如君又几时去我知音信疎空多箧中赠长见右军书
高常侍集卷五

[book_title]卷六
<集部,别集类,汉至五代,高常侍集>
钦定四库全书
高常侍集卷六
唐　高适　撰
诗
信安王幕府诗【并序】
开元二十年国家有事林胡诏礼部尚书信安王总戎大举时考功郎中王公司勲郎中刘公主客郎中魏公侍御史李公监察御史崔公咸在幕府诗以颂美数公见於词凡三十韵
云纪轩皇代星高太白年庙堂咨上策幕府制中权盘石藩维固昇坛礼乐先国章荣印绶公服贵貂蝉乐善旌深德输忠格上玄剪桐光宠锡题剑美贞坚圣祚雄图广师贞武德?雷霆七校发旌斾五营连华省徵羣又霜台举二贤岂伊公望远曾是茂才迁并秉韬钤术兼该翰墨筵帝思麟阁像臣献栢梁篇振玉登辽甸摐金历蓟壖度河飞羽檄横海泛楼船北伐声逾迈东征务以专讲戎喧涿野料敌静居延军势持三略兵戎自九天朝瞻授钺去时听偃戈旋大漠风沙里长城雨雪边云端临碣石波际隐朝 鲜夜壁冲高斗寒空驻彩旃倚弓玄兎月饮马白狼川庶物随交泰苍生解倒悬四郊增气象万里絶风烟关寒鸿勲着京华甲第全落梅横吹後春色凯歌前直道常兼济微才独弃捐曳裾诚已矣投笔尚凄然作赋同元淑能诗匪仲宣云霄不可望空欲仰神仙
奉詶睢阳李太守
公族称王佐朝经允帝求本枝强我李磐石冠诸刘礼乐光辉盛山河气象幽系高周柱史名重晋阳秋华省膺推择青云宠宴游握兰多具美前席有嘉谋赋得黄金赐言皆白璧酬着鞭驱驷马操刃解全牛出镇兼方伯承家复列侯朝瞻孔北海时用杜荆州广固才登陟毗陵忽阻修三台冀入梦四岳尚分忧郡邑连京口山川望石头海门当建节江路引鸣驺俗见中兴理人逢至道休先移白额撗更息赭衣偷梁国歌来晚徐方怨不留岂伊齐政术将以变浇浮讼简知能吏刑寛察要囚坐堂风偃草行县雨随輈地是蒙庄宅城遗阏伯丘孝王余井迳微子故田畴冬至招摇转天寒螮蝀收猿岩飞雨雪兎苑落梧楸列戟霜侵户褰帏月在钩好贤常解榻乘兴每登楼逸足横千里高谈注九流诗题青玉案衣赠黑貂裘穷巷轩车静闲斋耳目愁未能方管乐翻欲慕巢由讲德良难敌观风岂易俦寸心仍有适江海一扁舟
广陵别郑处士
落日知分手春风莫断肠兴来无不惬才在亦何伤溪水堪垂钓江田耐挿秧人生只为此亦足傲羲皇
别孙欣【时俱客宋中】
离人去复留白马黑貂裘屈指论前事停鞭惜旧游帝乡那可忘旅馆日堪愁谁念无知已年年睢水流
别耿都尉
四十能学剑时人无此心如何耿夫子感激投知音翩翩白马来二月青草深别易小千里兴酣倾百金
宋中遇林虑杨十七山人因而有别
昔余涉漳水驱车行邺西遥见林虑山苍苍戛天倪邂逅逢尔曹说君彼岩栖萝径垂野蔓石房倚云梯秋韭何青青药苖数百畦粟林隘谷口栝树森回溪耕耘有山田纺绩有山妻人生苟【一作但】如此何必【一作寜事】组与珪谁谓远相访曩情殊不迷檐前举醇醪竈下烹只鸡朔风忽振荡昨夜寒螀啼游子益思归罢琴伤解携出门尽原野白日黯已低始惊道路难终念言笑暌因声谢岑壑岁暮一攀跻
苦雨寄房四兄昆季
独坐见多雨况兹兼索居茫茫十月交穷隂千里余弥望无端倪北风击林箊白日渺难覩黄云争卷舒焉得造化功旷然一扫除滴沥檐宇愁寂寥谈笑疎泥涂拥城郭水潦盘丘墟惆怅悯田农徘徊伤里闾曾是力井税曷为无斗储万事切中怀十年思上书君门嗟缅邈身计念居诸沉吟顾草茅郁怏任盈虚黄鹄不可羡鸣鸡时起予故人平台侧高馆临通衢兄弟方荀陈才华冠应徐弹棊自多暇饮酒更何如知人想林宗直道慙史鱼携手流风在开?鄙吝袪寜能访穷巷相与对园蔬
送刘评事充朔方判官赋得征马嘶
征马向边州萧萧嘶【一作听】不休思深应带别声断为兼秋歧路风将远关山月共愁赠君从此去何日大刀头
别张少府
归客留不住朝云纵复横马头向春草斗柄临高城嗟我久离别羡君看弟兄归心更难道回首一伤情
封丘作
州县才难适云山道欲穷揣摩慙?吏栖隐谢愚公
詶马八效古见赠
深崖生緑竹秀色徒氛氲时代种桃李无人顾此君柰何氷雪操尚与蒿莱羣愿托灵仙子一吹声入云
送崔録事赴宣城
大国非不理小官皆用才欲行宣城印住饮洛阳盃晚景为人别长天无鸟回举帆风波渺倚棹江山来羡尔兼乘兴芜湖千里开
画马篇【同诸公宴睢阳李太守各赋一物】
君侯枥上?皃在丹青中马毛连钱蹄铁色图画光辉骄玉勒马行不动势若来权奇蹴踏无尘埃感兹絶代称妙手遂令谈者不容口骐驎独步自可珍驽骀【音苔】万疋知何有终未如他枥上騘载华毂骋飞鸿荷君翦拂与君用一日千里如旋风
营州歌
营州少年厌原野皮裘蒙茸猎城下虏酒千杯不醉人健儿十岁能骑马
赠别禇山人
携手赠将行山人道姓名光隂蓟子训才术禇先生墙上梨花白罇中桂酒清洛阳无二价犹是慕风声
咏马鞭
龙竹养根凡几年工人截之为长鞭一节一目皆天然珠重重星连连绕指柔纯金坚?不直规不圆把向空中捎一声良马有心日驰千
宋中别李八
岁晏谁不归君归意可说将趋倚门望还念同人别驻马临长亭飘然事明发苍茫眺千里正值苦寒节旧国多转蓬平台下明月世情薄疵贱夫子怀贤哲行矣各勉旃吾当挹余烈
宋中别周梁李三子
曾是不得意适来兼别离如何一樽酒飜作满堂悲周子负高价梁生多逸词周旋梁宋间感激建安时白雪正如此青云无自疑李侯怀英雄肮脏乃天资方寸且无间衣冠当在斯俱为千里游勿念两乡辞且见壮心在莫嗟携手迟凉风吹北原落日满西陂露下草初白天长云屡滋我心不可得君兮定何之京洛多知已谁能忆左思
詶别薛三蔡大留简韩十四主簿
迢逓辞京华辛勤异乡县登高俯沧海回首泪如霰同人久离别失路还相见薛侯怀直道德业应时选蔡子负清才当年擢宾荐韩公有奇节词赋凌羣彦读书嵩岑间作吏沧海甸伊余寡栖托感激多愠见纵诞非尔情漂沦任疵贱忽枉琼瑶作乃深平生眷始谓吾道存终嗟客游倦归心无昼夜别事除言宴复值凉风时苍茫夏云变
送董判官
逢君说行迈倚剑别交亲幕府为才子将军作主人近关多雨雪出塞有风尘长策当须用男儿莫顾身
蓟门不遇王之涣郭密之因以留赠
适远登蓟丘兹晨独骚屑贤交忽不见吾?终难说迢逓千里游羁离十年别才华仰清兴功业嗟芳节旷荡阻云海萧条带风雪逢时事多谬失路心弥折行矣勿重陈怀君但愁絶
别王八
征马嘶长路离人挹佩刀客来东道远归去北风高时候何萧索乡心更郁陶传君遇知巳行日有绨袍
送虞城刘明府谒魏郡苖太守
天官苍生望出入承明庐肃肃领旧藩皇皇降玺书茂宰多感激良时复吹嘘永怀一言合谁谓千里疎对酒忽命驾兹情何起予炎天昼如火极目无行车长路出雷泽浮云归孟诸魏郡十万家歌钟喧里闾传道贤君至闭关常晏如君将挹高论定是问樵渔今日逢明圣吾为陶隐居
奉詶路太守见赠之作
盛才膺命代高价动良时帝简登藩翰人和发咏思神仙去华省鸳鹭忆丹墀清浄能无事优游即赋诗江山纷想像云物共萎蕤逸气刘公干玄言向子期多慙汲引速翻愧激昂迟相马知何限登龙反自疑风尘吏道迫行迈旅心悲拙疾徒为尔穷愁欲问谁秋庭一片叶朝镜数茎丝州县甘无取丘园悔莫追琼瑶生箧笥光景借茅茨他日青霄里犹应访所之
饯宋八充彭中丞判官之岭外
覩君济时略使我气填膺长策竟不用高才徒见称一朝知已达累日诏书徵羽翮忽然就风飈谁敢凌举鞭趋岭峤屈指冒炎蒸北?送驰馹南人思饮氷彼邦本倔强习俗多骄矜翠羽干平法黄金挠直?若将除害马慎勿信苍蝇魑魅寜无患忠贞适有凭猿啼山不断鸢跕路难登海岸出交趾江城连始兴绣衣当节制幕府盛威棱勿惮九疑险须令百越澄立谈多感激行李即严凝离别胡为者云霄迟尔昇
送柴司户充刘卿判官之岭外
岭外资雄镇朝端宠节旄月卿临幕府星使出词曹海对羊城阔山连象郡高风霜驱瘴疠忠信涉波涛别恨随流水交情脱宝刀有才无不适行矣莫徒劳
赠别晋三处士
有人家住清河源渡河问我游梁园手持道经注已毕心知内篇口不言卢门十年见秋草此心惆怅谁能道知已从来不易知慕君为人与君好别时九月桑叶疎出门千里无行车爱君且欲君先达今上求贤早上书
九月九日詶顔少府
檐前白日应可惜篱下黄花为谁有行子迎霜未授衣主人得钱始沽酒苏秦顦顇人【一作时】多厌蔡泽栖迟【一作遑】世看丑纵使登高只断肠不如独坐空搔首
赋得还山吟送沈四山人
还山吟天高日暮寒山深送君还山识君心人生老大须恣意看君解作一生事山间偃仰无不至石泉淙淙若风雨桂花松子常满地卖药囊中应有钱还山服药又长年白云劝尽杯中物明月相随何处眠眠时忆问醒时事梦魂可以相周旋
见人臂苍鹰
寒楚十二月苍鹰八九毛寄言燕雀莫相忌【一作啅】自有云霄万里高
高常侍集卷六

[book_title]卷七
钦定四库全书
高常侍集卷七
唐　高适　撰
诗
詶秘书弟兼寄幕下诸公【并序】
乙亥岁适徵诣长安时侍御杨公任通事舍人诗书起予盖终日矣今年适自封丘尉统吏卒於青夷途经博陵得太守贾公之政相见如旧他日之意存焉司业张侯周旋迨兹近三十载将畴昔是好匪穷逹之异乎族弟秘书?序之白眉者风尘一别俱东西南北之人怆然相逢适与愿契旅馆之暇长怀益增因赋是诗愧非六义之流也
亚相膺时杰羣才遇良工翩翩幕下来拜赐甘泉宫信知命世奇适会非常功侍御执邦宪清词焕春丛末路望绣衣他时常发蒙孰云三军壮惧我弹射雄谁谓万里遥在我罇俎中光禄经济器精微自深衷前席屡荣问长城兼在躬高踪激颓波逸翮驰苍穹将副节制筹欲令沙漠空司业至应徐雅度思冲融相思三十年忆昨犹儿童今来抱青紫忽若披鵷鸿说剑增慷慨论交持始终秘书即吾门虚白无不通多才陆平原硕学郑司农献封到关西独步归山东永意久知处嘉言能亢宗客从梁宋来行投随转蓬酬赠欣元弟忆贤瞻数公游鳞戏沧浪鸣凤栖梧桐并负垂天翼俱乘破浪风眈眈天府间偃仰谁敢同何意构广厦翻然顾雕虫应知阮步兵惆怅此途穷
淇上酬薛三掾兼寄郭少府
自从别京华我心乃萧索十年守章句万事空寥落北上登蓟门茫茫见沙漠倚剑对风尘慨然思卫霍拂衣去燕赵驱马怅不乐天长沧洲路日暮邯郸郭酒肆或淹留渔潭屡栖泊独行备艰险所见【一作覩】穷善恶永愿拯【一作极】刍荛孰云干鼎镬皇情念淳古时俗何浮薄理道资任贤安人在求瘼故交负灵奇逸气抱蹇谔隐轸经济具纵横建安作才望忽先鸣风期无宿诺飘颻劳州县迢递限言谑东驰眇贝丘西顾弥虢略淇水徒自流浮云不堪托吾谋适可用天路岂寥廓不然买山田一身与耕凿且欲同鹪鹩焉能志鸿鹤
詶岑二十主簿秋夜见赠之作
舍下蛩乱鸣居然自萧索缅怀高秋兴忽枉清夜作感物我心劳凉风惊二毛池空菡蓞死月出梧桐高如何异乡县复得交才彦汩没嗟後时蹉????耻相见箕山别来久魏阙谁不恋独有江海心悠然未尝倦
苦雪四首
二月犹北风天隂雪冥冥寥落一室中怅然慙百龄苦愁正如此门柳复青青
惠连发清兴袁安念高卧余故非斯人为性兼懒惰赖兹罇中酒终日聊自过
蒙蒙洒平陆淅沥至幽居且喜润羣物焉能悲斗储故交久不见鸟雀投吾庐
孰云久闲旷本自保知寡穷巷独无成春条祗盈把安能羡鹏举且欲歌牛下乃知古时人亦有如我者
登广陵栖灵寺塔
淮南富登临兹塔信奇?直上造云族冯虚纳天籁迥然碧海西独立飞鸟外始知高兴尽适与赏心会连山黯吴门乔木吞楚塞城池满?下物象归掌内远思驻江帆暮情结春蔼轩车疑蠢动造化资大块何必了无身然後知所退
鲁郡途中遇徐十八録事【时此公学王书嗟别】
谁谓嵩颍客遂经邹鲁乡前临少昊墟始觉东蒙长独行岂吾心怀古激中膓圣人久已矣游夏遥相望徘徊野泽间左右多悲伤日出见阙里川平知汾阳弱冠负高节十年思自强终然不得意去去任行藏
詶鸿胪裴主簿雨後睢阳北楼见赠之作
暮霞照新晴归云犹相逐有怀晨昏暇想见登眺目问礼侍彤襜题诗访茅屋高楼多古今陈事满陵谷地久微子封台余孝王筑徘徊顾霄汉豁逹俯川陆远水对秋城长天向乔木公门何清净列戟森以肃不叹携手稀恒思着鞭速终当拂羽翰轻举随鸿鹄
蓟门五首
边城十一月雨雪乱霏霏元戎号令严人马亦轻肥羌胡无尽日征战几时归
幽州多骑射结髪重横行一朝事将军出入有声名纷纷猎秋草相向角弓鸣
蓟门逢故老独立思氛氲一身既零丁头鬓白纷纷勲庸今已矣不识霍将军
黯黯长城外日没更烟尘胡骑虽凭陵汉兵不顾身古树满空塞黄云愁杀人
汉家能用武开拓穷异域戍卒厌糟糠降胡饱【一作重】衣食关亭试一望吾欲泪沾臆
送李少府贬峡中王少府贬长沙
嗟君此别意何如驻马衔杯问谪居巫峡啼猿数行泪衡阳归?几封书青枫江上秋天远白帝城边古木疎圣代即今多雨露暂时分手莫踌躇
古歌行
君不见汉家三叶从代至高皇旧臣多富贵天子垂衣方晏如庙堂拱手无余议苍生偃卧休征战露台百金以为费田舍老翁不出门洛阳少年莫论事
同羣公登濮阳圣佛寺阁
落日登临处悠然意不穷佛因初地识人觉四天空来?清霜後孤帆远树中徘徊伤寓目萧索对寒风
同羣公十月朝宴李太守宅【得寒字】
良牧徵高赏褰帷问考盘岁时当正月甲子入初寒已听甘棠颂欣陪旨酒欢仍怜门下客不作布衣看
同羣公宿开善寺陈十六所居
驾车出人境避暑投僧家徘徊龙象侧始见香林花读书不及经饮酒不胜茶知君悟此道所未披袈裟谈空忘外物持戒破诸邪则是无心地相看惟月华
同羣公秋登琴台
古迹使人感琴台空寂寥静然顾遗尘千载如昨朝临眺自兹始羣贤久相邀德与形神高孰知天地遥四时何倏忽六月鸣秋蜩万象归白帝平川横赤霄犹是对夏伏几时有凉飈燕雀满檐楹鸿鹄抟扶摇物性各自得我心在渔樵兀然还复醉尚握罇中瓢
同羣公题张处士菜园
耕地桑柘间地肥菜常熟为问葵藿资何如庙堂肉
同羣公出猎海上
畋猎自古昔况伊心赏俱偶与羣公游旷然出平芜层隂涨溟海杀气穷幽都鹰隼何翩翩驰骤相传呼豺狼窜榛莽麋鹿罹艰虞高鸟下騂弓困兽鬬匹夫尘惊大泽晦火燎深林枯失之有余恨获者无全躯咄彼工拙间恨非指踪徒犹怀老氏训感叹此欢娯
同羣公题郑少府田家【此公昔任白马尉今寄住滑台】
郑侯应栖惶五十头尽白昔为南昌尉今作东郡客与语多远情论心知所益秋林既清旷穷巷空淅沥蝶舞园更闲鸡鸣日云夕男儿未称意其道固无适劝君且杜门勿叹人事隔
同羣公题中山寺
平原十里外稍稍云岩深遂及清净所都无人世心名僧既礼谒高阁复登临石壁倚松径山田多栗林超遥尽巘崿逼侧仍岖吾欲休世事於焉聊自任
高常侍集卷七

[book_title]卷八
钦定四库全书
高常侍集卷八
唐　高适　撰
诗
李云南征蛮诗【并序】
天宝十一载有诏伐西南夷右相杨公兼节制之寄乃奏前云南太守李宓涉海自交趾击之道路险艰往复数万里盖百王所未通也十二载四月至於长安君子是以知庙堂使能而李公効节适忝斯人之旧因赋是诗
圣人赫斯怒诏伐西南戎肃穆庙堂上深沉节制雄遂令感激士得建非常功料死不料敌顾恩寜顾终鼓行天海外转战蛮夷中梯巘近高鸟穿林经毒虫鬼门无归客北户多南风蜂虿隔万里云雷随九攻长驱大浪破急击羣山空饷道忽已远悬军垂欲穷精诚动白日愤薄连苍穹野食掘田鼠晡飱兼僰僮收兵列亭堠拓地弥西东临事耻苟免履危能饬躬将星独照耀边色何溟蒙泸水夜可涉交州今始通归来长安道召见甘泉宫廉蔺若未死孙吴知暗同相逢论意气慷慨谢深衷
登百丈峯二首
朝登百丈峯遥望燕支道汉垒青冥间胡天白如扫忆昔霍将军连年此征讨匈奴终不灭寒山【一作塞下】徒草草唯见鸿?飞令人伤怀抱
晋武轻後事惠皇终巳昏豺狼塞瀍洛羌羯争乾坤四海如鼎沸五原徒自尊而今白庭路犹对青阳门朝市不足问君臣随草根
同李员外贺哥舒大夫破九曲之作
遥传副承相昨日破西蕃作气羣山动扬军大旆翻奇兵邀转战连弩絶归奔泉喷诸戎血风驱死虏魂头飞攅万戟面缚聚辕门鬼哭黄埃暮天愁白日昏石城与岩险铁骑皆云屯长策一言决高踪百代存威棱慑沙漠忠义感乾坤老将黯无色儒生安敢论解围凭庙筭止杀报君恩唯有关河渺苍茫空树墩
送裴别将之安西
絶域渺难跻悠然信马蹄风尘惊跋涉揺落怨睽携地出流沙外天长甲子西少年无不可行矣莫凄凄
送郑侍御谪闽中
谪去君无恨闽中我旧过大都秋?少只是夜猿多东路云山合南天瘴疠和自当逢雨露行矣慎风波
送李侍御赴安西
行子对飞蓬金鞭指铁骢功名万里外心事一杯中虏障燕支北秦城太白东离魂莫惆怅看取宝刀雄詶河南节度使贺兰大夫见赠之作【时在扬州】
高阁凭栏槛中军倚旆旌感时常激切於已即忘情河华屯妖气伊瀍有战声媿无戡难策多谢出师名秉钺知恩重临戎觉命轻股肱瞻列岳唇齿赖长城隐隐摧锋势光光弄印荣鲁连真义士陆逊岂书生直道寜殊智先鞭忽抗行楚云随去马淮月尚连营抚剑堪投分悲歌益不平从来重然诺况值欲横行
同鲜于洛阳於毕员外宅观画马歌
知君爱鸣琴仍好千里马永日恒思单父中有时心到宛城下遇客丹青天下才白生胡雏控龙媒主人娯宾画障开只言骐骥西极来半壁?势不住满堂风飘飒然度家僮愕视欲先鞭枥马惊嘶还屡顾始知物妙皆可怜燕昭市骏岂徒然纵令翦拂无所用犹胜驽骀在眼前
赴彭州山行之作
峭壁连崆峒攅峯叠翠微鸟声堪驻马林色可忘机怪石时侵径轻萝乍拂衣路长愁作客年老更思归且悦岩峦胜宁嗟意绪违山行应未尽谁与玩芳菲
詶裴员外以诗代书【凡三百四十六字】
少时方浩荡遇物犹尘埃脱略身外事交游天下才单车入燕赵独立心悠哉寜知戎马间忽展平生怀且欣清论高岂顾夕阳颓题诗碣石馆纵酒燕王台北望沙漠垂漫天雪皑皑临边无策略览古空徘徊乐毅吾所怜拔齐飜见猜荆卿吾所悲适秦不复回然诺多死地公忠成祸胎与君从此辞每恐流年催如何俱老大始复忘形骸兄弟真二陆声华连八裴乙未将星变贼臣天灾胡骑犯龙山乘舆经马嵬千官无倚着万姓徒悲哀诛吕鬼神动安刘天地开奔波走风尘倏忽值云雷拥旄出淮甸入幕徵楚材誓当翦鲸鲵永以竭驽骀小人胡不仁谗我成死灰赖得日月明照耀无不该留司洛阳宫詹府唯蒿莱是时扫氛祲尚未殱渠魁背河列长围师老将亦乖归军剧风火散卒争椎埋一夕瀍洛空生灵悲曝腮衣冠投草莽子欲驰江淮登顿宛叶下栖遑襄邓隈城池何萧条邑屋更崩摧纵横荆棘丛但见瓦砾堆行人无血色战骨多青苔遂除彭门守因得朝玉阶激昂仰鸳鹭献替忻塩梅驱传及远蕃忧思郁难排罢人纷争讼赋税如山崖所思在畿甸曾是鲁宓侪自从拜郎官列宿焕天街那能访遐僻还复寄琼瓌金玉本高价埙箎终易谐朗咏临清秋凉风下庭槐何意寇盗间独称名义偕辛酸陈侯诔【陈二补阙铭诔即裴所为】叹惜季鹰杯白日屡分手青春不再来卧看中散论愁忆太常斋酬赠徒为尔长歌还自咍
送浑将军出塞
将军族贵兵且强汉家已是浑邪王子孙相承在朝野至今部曲燕支下控弦尽用隂山儿登【一作临】阵常骑大宛马银鞍玉勒绣蝥弧每逐嫖姚破骨都李广从来先将士卫青未肯学孙吴传有沙塲千万骑昨日边庭羽书至城头画角三四声匣里宝刀昼夜鸣意气能甘万里去辛勤动【一作判】作一年行黄云白草无前後朝建旌旗夕刁斗塞下应多侠少年关西不见春杨柳从军借问所从谁击剑酣歌当此时远别无轻绕朝策平戎早寄仲宣诗
九曲词三首
铁骑横行铁岭头西看逻逤取封侯青海只今将饮马黄河不用更防秋
许国从来彻庙堂连年不为在坛场将军天上封侯印御史台中异姓王
万骑争歌杨柳春千塲对舞绣骐驎到处尽逢欢洽事相看揔是太平人
同河南李七少尹毕员外宅夜饮时洛阳告捷遂作春酒歌
故人美酒胜浊醪故人清词合风骚长歌满酌唯吾曹高谈正可挥尘毛半醉忽然持蟹螯洛阳告捷倾前後武侯腰间印如斗郎官无事时饮酒杯中緑蚁吹转来瓮上飞花拂还有前年持节将楚兵去年留司在东京今年复拜二千石盛夏五月西南行彭门剑门蜀山里昨逢军人刼夺我到家但见妻与子赖得饮君春酒数十巵不然令我愁欲死
寄宿田家
田家老翁住东陂说道平生隐在兹鬓白未曾记日月山青每到识春时门前种柳深成巷野谷流泉添入池牛壮日耕十亩地人闲常扫一茅茨客来满酌清罇酒感兴平吟才子诗岩际窟中藏鼹鼠潭边竹里隐鸬鷀村稀日落行人少醉後无心怯路岐今夜只应还寄宿明朝拂曙与君辞
东平旅游奉赠薛太守二十四韵
颂美驰千古钦贤仰大猷晋公标逸气汾水注长流神与公忠节天生将相俦青云本自负赤县独推尤御史风逾劲郎官草屡修鸳鸾粉署起鹰隼栢台秋出入交三事飞鸣揖五侯军书陈上策廷议借前筹肃肃趋朝列雝雝引帝求一麾俄出守千里再分忧不改任棠水仍传晏子裘歌谣随举扇旌斾逐鸣驺郡国长河遶川原大野幽地连尧泰岳山向禹青州汶上春帆渡秦亭晚日愁遗墟当少昊悬象逼奎娄即此逢清鉴终然喜暗投叨承解榻礼更得问缣游高兴陪登陟嘉言忝献酬观棊知战胜探象会冥捜眺听情何限冲融惠勿休只应齐语默寜肯问沈浮然诺长怀季栖遑辄累丘平生感知已方寸岂悠悠
真定即事奉赠韦使君二十八韵
漂泊怀书客迟回此路隅问津惊弃置投刺忽踟蹰方伯恩弥重苍生咏已苏郡称亷叔度朝议管夷吾乃继三台侧仍将四岳俱江山澄气象崖谷倚氷壶诏宠金门策官荣叶县鳬擢才登粉署飞步蹑云衢起草徵调墨焚香即宴娱光华扬盛矣霄汉在兹乎隐轸推公望逶迤协帝俞轩车辞魏阙旌节副幽都始佩仙郎印俄兼太守符尤多蜀郡理更得颍川谟城邑推雄镇山川列简图旧燕当絶漠全赵对平芜旷野何弥漫长亭复郁纡始泉遗俗近活水战场无月换思乡陌星回记斗枢岁容归万象和气发鸿鑪沦落而谁遇栖遑有是夫不才羞拥肿干禄谢侏儒契阔慙行迈覊离忆友于田园同季子储蓄异陶朱方欲呈高义吹嘘揖大巫永怀吐肝胆犹惮阻荣枯解榻情何限忘言道未殊从来贵缝掖应是念穷途
人日寄杜二拾遗
人日题诗寄草堂遥怜故人思故郷柳条弄色不忍见梅花满枝空断肠身在南蕃无所预心怀百忧复千虑今年人日空相忆明年人日知何处一卧东山三十春岂知书劔老风尘龙锺还忝二千石愧尔东西南北人
赠杜二拾遗
传道招提客诗书自讨论佛香时入院僧饮屡过门听法还应难寻经剩欲飜草玄今已毕此後更何言
酬龎十兵曹
忆昔游京华自言生羽翼怀书访知已末路空相识许国不成名还家有慙色托身从畎亩浪迹初自得雨泽感天时耕耘忘帝力同人洛阳至问我睢水北遂尔款津涯净然见胷臆高谈悬物象逸韵投翰墨别岸迥无垠海鹤鸣不息梁城多古意携手共凄恻怀贤想邹枚登高思荆棘世情恶疵贱之子怜孤直酬赠感并深离忧岂终极
和崔二少府登楚丘城作
故人亦不遇异县久栖托辛勤失路意感叹登楼作清晨眺原野独立穷寥廓云散芒砀山水还睢阳郭遶梁即?带封卫多漂泊事古悲城池年丰爱墟落相逢俱未展携手空萧索何意千里心仍求百金诺公侯皆我辈动用在谋略圣心思贤材朅来刈葵藿
高常侍集卷八

[book_title]卷九
钦定四库全书
高常侍集卷九
唐　高适　撰
杂着
鹘赋【并序】
天宝初有自滑台奉太守李公鹘赋以垂示适越在草泽才无能为尚怀知音遂作鹘赋其词曰
夫何鹘之为用置之则已纵之无匹怀果断之沉潜任性情之敏疾头小而锐气雄而逸皃耿介以凌霜目精明而点漆想像辽远孤贞深密将必取而乃回若授词而勿失当白帝之用事入青云而委质乃徇节以勃然因指纵而挺出严冬欲雪蔓草初焚野莽荡而风紧天峥嵘而日曛忿顽兎之狡伏耻高鸟之成羣始灭没以略地忽升腾而参云翻决烈以电掣皆披靡而星分奔走者折脇而絶脰鸣噪者血洒而毛纷虽百中之自我终一呼而在君夫其左右更进纵横发迹扫窟穴之凌兢振荆榛之淅沥翕六翮以直上交双指以迅击合连弩之应机类鸣之破的豁尔胷臆伊何凌厉以爽朗曾莫虿芥岂虞险艰而怵惕观其所获多有得用非媒历阊阖以肃穆翊鈎陈而环回幸辉光於蒐狩承剪拂於楼台望凤沼而轻举纷羽族之惊猜路杳杳而何向云茫茫而不开莺出谷兮徒尔鹤乘轩而何哉彼怀毅勇坎坷而弃置胡不效其间关而徘徊尔乃頋恩有地恋主多情念层空而不去托虚室以无惊雅节表於能让义心激於效诚势逾高而下急体弥重而飞轻戢羽翼以受命若肝胆之必呈嗟日月之云迈犹羁縻而见婴别有横大海而径度顺长风而一写投足眇於岩巅脱身冥於弋者冰落落以凝闭雪皑皑而飘洒谅坚锐之时然寜苦寒之求舍匪聚食以祈满聊击群而自解比玄豹之潜形同幽人之在野矧其升巢絶壁独立霜条心倏忽於万里思超遥於九霄岂外物之能慕曷凡禽之见邀则未知鸳鹭之所适孰与夫鹏鷃之逍遥云尔哉
东征赋
岁在甲申秋穷季月高子游梁复久方适楚以超忽望君门之悠哉微先容以效拙姑不隐而不仕宜其漂沦而播越出东苑而遂行沿浊河而兹始感隋皇之败德划平原而为此西驰洛汭东并淮涘地豁山开川流波委六宫景从千官逦迤龙舟锦帆照耀乎数千百里大驾将去羣盗日起尸禄者卷舌而偷生直谏者解颐而後死寄腹心於枭獍任手足於蛇虺既受弑於匹夫尚兴疑於爱子岂不为穷力役於征战务淫逸於奢侈六军悲牧野之师万姓哭辽阳之鬼嗟顚覆於瞬目指年代於流水唯见长亭之烟火旷野之荆杞至鄼县之旧邑怀萧相之高风既屈节於主吏每归诚於沛公始俱起於天下乃从定於关中推金帛於他人抱图籍於我躬按山川之险阻救天地之屯蒙嘉盈俸以增邑方指踪而建功纳邵平以防患举曹参而告终经洛城而永望想谯郡而销忧慨魏武之雄图终大济於横流用兵戈以威四海挟天子而令诸侯乃擅命以诛伏徒矫迹以安刘吾始未知夫逆顺胡寜比德於殷周下符离之西偏临彭城之高岸连山郁其莽荡大泽平乎渺漫忆昔天未厌祸项氏叛涣解齐归楚自萧击汉天地无色风尘溃乱悯君王之轗轲混士卒以奔散苟炎运之克昌岂生人之涂炭次灵壁之逆旅面垓下之遗墟嗟鲁公之慷慨闻楚声而悒於歌拔山以涕洟窃霸图而莫居摈亚父之何甚悲虞姬之有余出重围以狼狈至隂陵以踌躇顾天亡以自负虽身死兮焉如登夏丘而纵目对蒲隧而愁予问取虑之斯在徵长直之舍诸宿徐县之回津惟偃王之旧域方以小而事大岂无位而有德彼皆昏暴以丧邦伊何仁义而亡国高延陵之挂剑慕班彪之述职缅沛水之悠悠俯娄林之纡直即日河浒依然泗上山川土田耳目清旷眺淮源之呀豁伟楚关之雄壮挂轻席於中流顺长风以破浪过盱眙之邑屋伤义帝之波荡叹三户之亡秦知万人以离项越龟山而访泊入渔浦而待潮鸿鴈飞兮木叶下楚歌悲兮雨潇潇霜封野树水冻寒苖岸草无色芦花自飘幸息肩於人事愿投迹於渔樵思魏阙而天远向秦川而路遥侯鸣鸡以进帆趋乱流以争迅纵孤舟於浩大抚垂堂以诫慎遵枉【一作在】渚於淮隂徵昔贤於韩信哀王孙之寄食嘉漂母之无愠鄙亭长之不仁乃晨炊而啬恡忽从龙以获骋遂擒豹以自奋破全赵而用奇称假齐而益振幸辞通而感惠俄结豨而谋衅当在约而必亨曷持盈而不顺凌赤?之迢递棹白波之纡余历山阳之村墅投襄鄙之邑居人多嗜艾俗喜观渔连葭苇於郊甸杂汀洲於里闾感百川之朝宗弥结念於归欤日杲杲以丽天云飘飘以卷舒鲁放情於蹈海丘永叹於乘桴遇坎则止吾今不知其所如哉
绣阿育王像讃【并序】
阿育王绣像窦氏女奉为亡妣太夫人苏氏所建也呜呼有以蓬首操行柴立孝思仰昊天之茫茫对高堂而泣血女之孝矣将感於神明妇之义矣可施於王化故能尘垢明镜住持青莲永惟宿因独见诸浄以为霜雪风雨之思胡寜以报亲功德庄严之深冀以益吾亲矣乃自方丈之室沛然广大之愿彩翠鲜秀光华可掬运夫心眼之灵尽如相好之美瞻仰围绕涕泪是悲俾像敎之勿坠如佛身之有在夫莫大者孝也不泯者善也惟孝与善可以导逹幽冥则我太夫人宜归净土矣呜呼孝之至也感人无穷乃为讃曰
佛不可见兮法亦难知惟我庄严兮本乎孝思傥幽冥兮昭乎景福彼浄土者可得而归之
陈留郡上源新驿记
周官行人掌邦国传遽之事施於政者盖有章焉皇唐之兴盛於古制自京师四极经啓十道道列於亭亭实以驷而亭惟三十里驷有上中下丰屋美食供亿是为人迹所穷帝命流洽用之远者莫若於斯矣伊陈留雄称山东声殷海内昌大嚣庶有梁魏之遗迹风烟雄两河之眇襟带控九州之半洎皇华轺传夷使骏奔出关而驰南向北户山川水陆之役兆於是矣故上源所置举其难哉居里之冲濒河之阳地形湫隘馆次卑狭巽在堤下面於剧旁走庭以隅建步终坎车靡方驾骑无并鞭其郁闭有如此者壬辰岁太守元公连率河南之三载也尧咨四岳而人神理汉诏八使而风俗清举德推贤事高典策革已成之弊持独断之明迨兹邮亭俯视颓朽何逼侧蹇浅不称其声将图鼎新岂曰仍旧顾谓长史李公曰夫开释故实发挥制度不有攸居者谁其允协今奏计阙前先甲而往小大之务公其领之申命録事参军冯元掌曰维操绳墨者盖用於正藴亷慎者俾临於财公以正身用财均力纪纲相佐善莫大焉复命浚仪令裴胜曰公之为县也简易於理训迪其源秉清白之一门据忠信之余地夫忠以创物清而守官立言有程指使而可於是北吞里室人以利迁也南豁路旅事无苟免也合土以峻墉攻木以高户栋宇相翼羣材如生兹所谓动乃有经徐而不费於戏久於否者宜以改作本於功者终乎永贞则亭之成焉我方许元公澄清之功也公时膺迈德天与大才属梁宋不登朝廷旰食求瘼之重不其然欤用能官去粃政人无菜色百城偃於迅风万象纳於明镜乃因寮吏慨然於兹亭曰且夫木石之新者而犹可观况人而自新孰不观者又曰传不云乎啓塞从时用之善者而今而後吾以无事为事焉君子是以知邮亭之可嘉而我公之清净无穷也末吏不敏纪于贞石云
送窦侍御知河西和籴还京序
天子务西州之实岁籴亿计何始於贵取而终以耗称俾边兵受寒战马多痩挽域中之税铸海上之山江淮之人盖奔命矣岂财用之地抑以从来将利害之乡犹有所阙庙堂精思其故表窦公自宪闱而董之开释丛脞之病发挥卤莽之极政之大者不其然欤今农夫力於必登亷贾知夫踊贱於戏若推斯之义以视天下之兵我幕府凉公勤劳王家常用此道干戈所适戎狄相吊宜哉八月既望公於是领钱谷之要归奏朝廷副节制郎中裴公军司马员外李公追台阁之旧游惜轩车之远别席楼船於池上泛云物於城下胡笳羌笛缭绕隈隩儛罗炫装映带洲渚醉後欢甚东林日高语岐路於罇前指京华於天渺有若司直崔公之逸韵嘉其廷评数贤之间作适忝斯人之後敢拜首而叙云
樊少府厅师猛赞
师猛志猛猛於师子绀眼星悬赤毛焰起铜爪铁甲锯牙凿齿顾犀象则百队山跧看熊罴则千羣野死以此言威威可知矣仙尉樊公写象厅中崑仑脚碎而屋壁欲动虎豹胆慑而讼庭已空棱棱兮隔帘飞霜飒飒兮满院生风於是乎师子为百兽之长遂识樊公为百夫之雄
罢职还京次睢阳祭张巡许远文
维乾元元年五月日太子詹事御史中丞高适谨以清酌之奠敬祭於故御史中丞张许二公之灵中丞体质贞正才掩贤豪诗书自负州县徒劳惆怅雄笔辛勤宝刀时平位下世乱节高贼臣通逆国步惊骚两河震恐千里嗷嗷投袂洒泣据鞍郁陶全谯入宋收梓扞曹心系魏阙志清武牢帝曰嗟尔龙光豹韬宪台戎幕持斧拥旄呜呼予亦忝窃统兹介胄俄奉短书至夔狂寇裹粮训卒逹曙通昼军乃促程书亦封奏遂发骄勇俾驱鸟兽将无还心兵亦死鬬贼党频蹙我师旋漏十城相望百里不救豺狼啸聚犬羊蚁凑积薪为梁决岸成窦呜呼当此虎敌岂无强隣常时肝胆今日胡秦坚守半岁絶粮数旬柹椽秣马煮纸均人病不暇拯殁无全身煎熬甲胄啄啮胶筋慷慨艰险凄凉苦辛呜呼我辞淮楚将赴伊洛途出兹邦悲纒旧郭邑里灰烬城池墟落何九拒之峥嵘皆二贤之制作声盖天壤气横辽廓让死争先临危靡却呜呼哀哉天亦难论万夫开壁一旅才存衰羸既竭力弱相吞?穽织路梯冲栈门土濠水合木栅云屯居即无蔽突无其奔烟尘劔戟逼侧纷昏与求生而害义寜抗节以埋魂呜呼悖逆殱溃干戈将止海岳澄清朝廷至理封功列爵怀黄拖紫伤哉二贤不预於此呜咽孀妇伶俜爱子追赠方荣赏延兹始寂寂梁苑悠悠睢水黄蒿连接白骨填委思壮志於冥寞问遗形於荆杞列祭空城一悲永矣
高常侍集卷九

[book_title]卷十
钦定四库全书
高常侍集卷十
唐　高适　撰
表
为东平薛太守进王氏瑞诗表
臣某言符瑞之兴实由王化诗歌之作本自国风伏见范阳卢某母琅琊王氏性合希夷体於静默精微道本驰骛元关旁通天地之心预纪休徵之盛去景龙二载撰天宝回文诗凡八百一十二字循环有数【一作理】若寒暑之递迁应变无穷谓隂阳之莫测诫其子曰吾殁之後尔密记之当逢大道之朝必遇非常之主则真图之制便可上言君亲之义不违犬马之诚斯在臣早识其子常与臣言星霜屡移书奏仍阙盖以岁月滋久旨趣幽微沉吟取耳目之前倏忽应祯祥之後伏惟皇帝陛下乘道御极乃圣兴化参日月之并明一乾坤而同德梯航万里争饮淳和之风臣妾四夷尽归仁夀之域今陛下务於道道可尽乎法於天天实长久是知与道齐运比天同休无疆之徵乃在兹矣则王氏之美其可替乎章句粲然所谓没而不朽者也臣某诚惶诚恐顿首顿首昔汉幸甘泉且昧神君之语周穷辙迹徒称王母之謡岂若迥出名言高悬响像讃皇王之丕命运宫商於景福且夫灵芝嘉禾草木之瑞者黄龙丹雀禽兽之瑞者犹能光扬帝载标榜颂声方之真图彼未为得特望编之史策列在乐章则陛下先於天而听於人也臣才术浅劣谬忝藩条曾微?尘以荅万一恒驰北极每切子牟之恋遥奉南山愿効封人之祝
谢封丘县尉表
臣适言臣田野贱品生逢圣时得与昆虫俱沾雨露常谓老死林薮不识阙庭岂其岩穴久空弓旌未已贤才毕用搜访仍勤见尧舜之为心荷乾坤之善贷臣艺业无取谬当推荐自天有命追赴上京曾未浃旬又拜臣职頋慙虚受实惧旷官捧日无阶戴天何报臣已於正衙辞讫即以今日赴官无任犬马之志谨奉表陈谢以闻臣适诚惶诚恐顿首顿首
谢上彭州刺史表
臣某言伏奉圣恩授臣彭州刺史宠光自天喜惧交集臣某诚惶诚恐顿首顿首死罪死罪臣本野人匪求名逹始自一尉曾未十年北使河湟南出江汉奉上皇非常之遇蒙陛下特逹之恩累登谏司频历宪府比逆乱侵轶淮楚震惊遂兼节制之权空忝腹心之寄衔命感激思効驽骀敢竭公忠动无回避而智不周物才难适时俄尘圣聪果速官谤实谓死亡可待流窜在兹陛下弘覆载之恩明日月之鉴始拜宫允今列藩条雨露之恩更沾枯朽阳和之气忽曜沉埋天高听卑臣独何幸臣某诚惶诚恐顿首顿首死罪死罪臣闻忠臣事君虽死无二臣今未死敢忘至公伏惟陛下哀臣愚蒙矜臣方直臣虽在远若近天顔臣以今月七日到所部上讫宣布德音草木增气敷陈睿泽黎庶昭苏无任悃款屏营之至谨附驿奉表陈谢以闻臣某诚惶诚恐死罪死罪谨言
谢上劔南节度使表
臣某言受脤登坛必先礼乐剖符揽辔是委腹心方将总领诸侯整训戎旅分二南之名器创七德之筹谋君无虚授臣无虚受授受之际任用匪轻况全蜀奥区非贤勿守方面重寄择善而从顾臣庸愚岂合祗拜远奉恩制不敢逡巡即以二月二日上讫天威在顔风俗思变饮氷食蘖策朽磨铅臣往在淮阳已无展效出临彭蜀又乏循良虽圣恩不移而微臣益惧谨当宣扬皇化镇抚蕃蛮训率吏兵剪除夷獠庶冀毫髪增益山丘陛下慎择任人朝廷多士伏愿更徵英彦俾付西南许臣暮年归侍丹阙臣子之恳君父之慈天高听卑下情上达军府多事税赋方殷臣今逐便指撝乘间式遏救苍生之疲弊寛陛下之忧勤乃臣丹诚慺慺於夙夜无任悾款之至谨遣洋州司马摄参谋臣路球谨奉表陈谢以闻云云
贺安禄山死表
臣某言臣得河南道及诸州牒皆言逆贼安禄山苦痛而死手足俱落眼鼻残坏臣闻负天者天诛负神者神怒其道甚着今乃克彰臣某诚懽诚喜顿首顿首逆贼孤负圣朝造作氛祲啸聚吠尧之犬倚赖射天之矢残酷生灵斯亦至矣臣恨不得血贼於万戟肉贼於三军空随率土之欢远奉九霄之庆即当緫统将士凭恃威灵驱未尽之犬羊覆已亡之巢穴无任踊跃庆快之至谨遣摄判官李翥奉表陈贺以闻
谢上淮南节度使表
臣某言以今月二日至广陵以某日上讫流布圣泽江淮益深扇扬皇风草木增色臣诚惶诚恐顿首顿首伏惟皇帝陛下大明照临纯孝抚御汉主事亲之日爰緫六师轩后垂衣之辰再清四海犹以京华尚阻国步暂艰运黄石之神谋推赤心於人腹臣器非管乐殊孔明之自比识谢孙吴异山涛之暗合岂意圣私超等荣宠荐臻拔自周行寄重方面以时危而注意窃愧非才因国难以捐躯頋为定分即当训练将卒缉绥黎甿外以平贼为心内以安人为务庶使殄灭凶丑舞咏时邕报明主知臣之恩成微臣许国之节不任戴荷攀恋之至谨遣某官陈谢以闻云云
贺收城表
臣某言闰正月十六日中使郭罗至伏奉勑书示臣圣略收复瀍洛扫殄凶徒臣某手之足之载欣载跃臣闻天不假易将而必诛守在四夷难逃一面顷者逆贼稔恶窃据中都欲驱犬羊敢肆蜂虿碎首於雷霆之下窜迹於城社之中犹贮残魂拟收余烬陛下泽深覆载功济艰难神武必止於干戈寰区大拯於涂炭好生恶杀诚屡发於宸心走兽奔禽尽已罹於网目使风云一变日月增辉巨海絶其扬波祆氛化为和气臣忝司戎律累奉德音昭宣睿谋底寜县道天下幸甚岂独方隅无任庆快之至谨遣洋州司马员外同正员摄参谋臣路球奉表陈贺以闻臣某言
贺斩逆贼徐知道表
臣某言臣闻人臣无将将必诛之逆贼前成都少尹兼侍御史伪称成都尹兼侍御史中丞劒南节度使徐知道中官?养莫知姓族荧惑主司叨窃宪台不能输沥肝胆以荅休明而怀挟奸邪啸聚同恶倾竭府库涂炭黎甿遂为欃枪恣行虿毒杜塞劔道拥遏朝经部署凶残统领州县曾未数日荡坏一隅郊原已空市井如扫臣与卭南隣境左右叶心积聚军粮应接师旅以今月二十三日大破贼衆同恶翻然共杀知道三军庆快云物改容百姓欣欢景色相贺此皆社稷昭应神灵保持伏惟皇帝陛下一德动天无远不届兵戈向戢华夏克寜布萧王之赤心竭盆子之丹款妖氛聚而皆尽郡国危而更安高视百王能事斯毕臣忝守藩翰罹此艰虞覩天地之廓清与飞动之咸若无任踊跃之至谨奉表陈贺以闻
请入奏表
右自徐知道作乱军府略空救弊扶伤事资安辑臣夙夜陈力啓处不遑伏以二陵攀号臣未修壤奠万方有主臣未覩天顔犬马之诚不胜恳欵候士卒稍练蕃夷渐寜特望圣恩许臣入奏谨録奏闻伏听勑旨谨奏
高常侍集卷十

        </div>
      </div>
    </div>
  </div>
</div>
<!--update:2025-08-30 10:30:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>